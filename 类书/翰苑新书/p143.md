<!-- { "loadSidebar": true } -->
　　歴代事实温顔和辞【前韩王信温顔和辞承上接下无所失意】冲约清逺【通鉴晋惠帝纪乐广性冲约清逺与物无竞】情度淹粹【宋泰始起居注王景文情度淹粹】称为长者【前张释之传绛侯东阳侯称为长者言事曾不出口】
　　皇朝事实纯粹如精金温润如良玉【程伊川撰明道先生行状先生资禀既异而充养有道纯粹如精金温润如良玉寛而有制和而不流忠诚贯于金石孝悌通于神明视其色其接物也如阳春之温听其言其入人也如时雨之润胸懐洞然彻视无间测其蕴则浩乎若沧溟之无际极其徳美言葢不足以形容】精金良玉不可磨磷【言行録邹道乡浩其为人也和顺积中而英华发外望之晬然见于顔面不问知其为仁人君子也其遇事接物犹虚舟然而坚挺之姿如精金良玉不可磨磷】闻风诚服觌徳心醉【程伊川撰明道先生行状先生接物辨而不问感而能通贤愚善恶咸得其心狡伪者献其诚暴慢者致其恭闻风者诚服觌德者心醉】言行相顾仁义在躬【司马温公荐程伊川章云言行相顾而无择仁义在躬而不矜】富贵不累其心【言行録彭汝砺字器资公平生好学喜问乐闻其过自任以圣贤之重而于贫富贵贱利害得丧一不以累其心】至清至直至勇【言行録传献肃公尧俞公性纯厚貌重气和其遇人不设城府平生自奉甚约室无媵妾食才脱粟一肉所用服器虽敝败不易为守令本于恺悌而能击奸以安良民司马温公尝叹曰清直勇三徳吾于钦之畏焉邵雍曰钦之至清而不耀至直而不激至勇而能温此为难尔人以雍言为然】大雅大忠【范文正公集昔王文正公居宰府仅二十年未尝见爱恶之迹天下谓之大雅冦莱公当国真宗有澶渊之幸而能左右天子不动如山却戎狄保宗社天下之人谓之大忠】徳望皎如日星【杨山撰游御史酢行状公之清徳重望皎如日星虽奴之贱皆知之其流风余韵足以师世范俗】清不激和不流【言行録邵康节先生雍字尧夫先生清而不激和而不流】
　　羣书精语执友称其仁交逰称其行【记曲礼上州闾乡党称其孝兄弟亲戚称其慈僚友称其弟执友称其仁交逰称其行】言忠信行笃敬【语卫灵公言忠信行笃敬虽蛮貊之邦行矣】言有法行有德【子修身言重则有法行重则有德貌重则有威好重则有观】兼资九徳总修百行【陈太丘碑云云】终始三朝无玷可磨【唐吕温之作李英公賛】刚毅正直而首之以寛【东坡上韩太尉书刚毅正直而首之以寛忠厚仁恕而发之以义】器业崇深道徳髙妙【苏子由贺宇文侍中啓器业崇深不言而四方自服道徳髙妙无为而庶务以成】
　　前贤诗词白璧无瑕玷【孟浩然诗云云】胸中悬明镜【岑参诗胸中悬明镜照耀无巨细】
　　四六警语　【道先民觉　冠冕四辅　道纯粹精忠结主知　柱石九筵　徳直方大得圣之任　王之荩臣　柱石宗臣　道包万有为帝者师　国之元气　蓍先觉　忠贯三精道探圣赜　汉庭尊宿　一代宗臣　通达国体气涵天和　鲁国灵光　三朝元老　勤劳王家庭草襟懐　物理春融　立雪襟懐树花意气　道心天定　浴沂意思】
　　【盛名昭若日月　文武为万邦之宪髙谊薄乎云天　精神折千里之冲】
　　【迅雷破柱而不惊　表粹而里之刚秋月照潭而自许　身今而道之古】
　　【道徳足以为帝师　才髙而宅之以和言动足以为世则　识逺而韬之以晦】
　　【两京三辅皆师郭泰之仪刑　人才追元祐之初六馆诸生乆伏何蕃之仁勇　师友自洛川而始渊源如董子而适于时　　居乡党则夷清惠和论议似宣公而深于道　　立朝廷则萧忠汲直广圣学于日就月将之余　学探前圣不传之妙辅君徳于朝论夕思之地　道开斯民未觉之先道足以格君心之非　　　直方大协坤元之二言足以定国论之是　　　智仁勇根达徳之三不惟垂绅搢笏而措泰山之安且复守志励操而抗浮云之节】
　　【忠言嘉谟于陶稷契而有合儒雅吏事视公孙倪董以优为】
　　【鹍鹏徙于南溟抟扶摇而上者凤凰翔于千仭览徳辉而下之】
　　【出如西贼之畏韩公野心尽慴入犹中国之相司马邉衅潜消】
　　【山立时行挺挺不移之操金声玉振洋洋大雅之音】
　　【忠言嘉谟论议关纲常之絶续全名髙节进退系朝廷之重轻】
　　【懐明月佩连城自全其美羞昆仑薄员峤莫喻其髙】
　　【散为霖雨固无非被泽之夫贮作烟云要亦有不知之润】
　　【献纳日月仁义陈于王前鼓舞风雷言语妙于天下】
　　【生民以来未之有是故极髙明而道中庸当今之世舍其谁可以致隆平而颂清庙】
　　【见伊吕而失萧曹则知管晏之卑矣济英卫而逰王魏此岂房杜之细耶】
　　才美
　　歴代事实一代伟人【魏钟繇字元常迁太尉转封平阳乡侯时司徒华歆司空王朗并先朝名臣文帝罢朝谓左右曰此三公者一代之伟人也】三河领袖【北史裴骏字神驹河东人太祖讨葢吴骏陈叙事宜帝大恱谓崔浩曰裴骏有当世才忠义可嘉补中书博士浩深器骏目为三河领袖】南州冠冕【蜀志厐统少时徃见司马德操徳操采桑树上统乃树下自昼达夜谈论徽异之称为南州冠冕】湖海之士【吕布传陈登字元龙有威名魏太祖表为广陵太守卒后许汜与刘备在刘表坐上与备论天下人汜曰陈元龙湖海之士豪气不除备曰君言豪宁有事耶曰昔过下邳见元龙元龙自上大床卧使客卧下床备曰君有国士之风所望有救世之意而君求田问舍言无可取是元龙所讳也如小人则卧百尺髙楼上卧君于地何但上下床之间耶表大笑】将相之器【后汉贾复字君文少好学习尚书舞隂李生李生竒之谓门人曰贾君之容貌志气如此而勤于学将相之器也】南金【晋薛兼字文长少与纪瞻闵鸿顾荣贺循齐名号为五俊初入洛张华见而竒之曰此皆南金也】徳星【陈太丘诣荀淑元方御车季方骖乘琼尚幼抱于车中荀淑使慈明应门行酒文若小坐于膝余六龙下食太史奏徳星聚五百里有贤人聚】人瑞【郑肃传唐郑仁表自髙曰天瑞有五色云人瑞有郑仁表】四防【文艺传唐崔造韩防卢东美张正则皆自谓王佐才故号四防】三凤【薛收与侄元敬徳音齐名世称河东三凤收为长雏音为鸑鷟元敬年少为鹓雏】四杰【文艺传唐王勃王炯卢照邻骆賔王皆文章齐名天下号四杰】五絶【太宗称虞世南有五絶徳行忠直博学文词书翰】八斗才【谢灵运云天下才共一石曹子建独得八斗我得一斗自古及今共用一斗竒才博识安足继之魏志】玉界尺【五代赵光逢在唐以文行知名时人称其方直温润谓之玉界尺】琼林瑶树【王戎尝目山涛如璞玉浑金人皆钦其宝莫名其器王衍神姿髙澈如琼林瑶树自是风尘表物戎】千丈松【晋书和峤有盛名庾顗见而叹曰峤森森如千丈松虽磥砢多节目施之大厦有栋梁之用】金山玉海【南史朱异涉猎文史兼通杂艺博士明山賔表荐于梁武帝曰器宇宏深神表峰峻金山万丈縁涉未登玉海千寻窥映不测】氷镜青天【晋乐广字彦辅卫瓘何晏曰此人之氷镜莹若披云雾而覩青天又谓氷清镜】沧海遗珠【狄仁杰调汴州参军为吏诬诉黜陟使阎立本召讯特异其才谢曰仲尼称观过知仁君可谓沧海遗珠矣】和均韶风【李白上李长史书君侯明夺秋月和均韶风扫尘词振发文雅陆机作太康之杰士未可比肩曹植为建安之雄才惟堪捧驾】璞玉浑金【王戎曰山涛如璞玉浑金人知其宝不知其器】渊清玉洁【吕布传陈矫季弼谓陈登曰逺近之论谓明府骄而自矜登曰夫闺门雍穆有徳有行吾敬陈元方兄弟渊清玉洁有礼有法吾敬华子鱼清修疾恶有识有义吾敬赵元达博闻强记竒逸卓荦吾敬孔文举雄姿杰出有王霸之畧吾敬刘徳余子琐琐焉足齿录所敬如此何骄之有】葭倚玉树【魏毛曾与夏侯并坐时人谓之蒹葭倚玉树】琳琅珠玉【世説有人诣王太尉遇安丰大将军丞相在坐徃别屋见季平子还语人曰今日之行触目见琳琅珠玉】凤雏水镜【蜀志厐徳公谓诸葛孔明为卧龙厐统为凤雏司马徳操为水镜】人中骐骥【南史徐勉字修仁宋人孝嗣见之叹曰此所谓人中之骐骥必能致千里王俭尝目之曰此子非常器也每称有宰辅之量】可为仪表【南史桞恽字文畅少有志行好学善尺牍与谢瀹邻居深见友爱沦曰宅南柳郎可为仪表】吴中士夫出项梁下【史记项羽传吴中贤士大夫皆出项梁下每吴中有大徭役项梁常为主办】材美可为列大夫【前艺文志登髙能赋可以为大夫言感物造端材知深美可与图事故可以为列大夫也】文武有牧御之才【通鉴汉光武纪邓禹曰冦恂文武备足有牧民御众之才】万夫之望【晋书云器局方整有万夫之望】冠冕一时【通鉴宋文帝纪风力局干冠冕一时】上马横槊下马谈咏【通鉴宋纪桓荣祖曰昔曹公父子上马横槊下马谈咏此于天下可不负饮食矣】上马击贼下马作露板【通鉴齐明帝纪上马能击贼下马作露板唯傅修期尔】栁恽可谓具美【梁书帝谓周舍曰柳恽可谓具美分其才艺足了十人】浩浩如黄河【北史崔孝伯传孝伯之才浩浩如黄河东注】如干将镆鎁【唐书李邕传卢藏用谓邕如干将镆鎁难与争锋】鸣雁落刅徃牛解【唐元稹论云李徳裕廊庙老手鸣雁落刅往牛解】兼资文武【唐王珪传珪兼资文武出入将相】桂林一枝【晋郄诜传诜桂林之一枝昆山之片玉也】珠玉在瓦石【晋书王敦曰夷甫处众中如珠玉在瓦石间】野鹤在鸡羣【晋书嵇绍传绍于稠人中昻昻然若野鹤之在鸡羣】人中之龙【晋宋纎传云云】朝廷羽翮【唐书文宗谓李程曰髙飞之翮长者在前卿朝廷之羽翮也】江左第一【南史谢晦传谢混风流江左第一】皇朝事实器之真铁汉【言行録刘安世字器之昔有与苏子瞻论元祐之才者至公则曰器之真铁汉不可及也】天下异人【东坡集文潞公之在朝契丹使耶律永昌刘霄来聘轼奉诏馆客与使者入觐望见公殿门外却立改容曰此潞公也耶所谓以徳服人者轼曰使者见其容未闻其语其总理庶务酬酢事物虽精练少年有不及贯串古今博闻强记虽专门名家有不逮使者拱手曰天下异人也】临大节决大事【韩魏公家传欧阳永叔作相州昼锦堂记曰临大节决大事垂绅正笏不动声色而措天下于泰山之安可谓社稷之臣矣天下传之以为知言】逺大之器【李廌谈记东坡言顷试制科中程后英宗即欲授知制诘韩公曰苏轼之才逺大之器也它日自当为天下用要在朝廷培养之】经天纬地之才【司马温公荐程頥章云有经天纬地之才有制礼作乐之具】有文武大略【言行录宗威愍公泽有文武大畧常懐忧国救民之心】彦国王佐才【东都事畧富弼传弼字彦国幼笃学有大度范仲淹见而识之曰此王佐才也】此子公辅器【东都事畧吕公传云公着夷简子也深逺有度量夷简尝曰此子公辅器也】李迪公辅器【东都事畧李迪传少从柳开为古文开曰李迪公辅器也】
