<!-- { "loadSidebar": true } -->
　　细书赐郡正临大蜡之辰上药攽庭就贲中金之器拜承恩防顿失寒顔【中谢】伏念臣假守蛮荆驰心象魏赐金所以褒循吏愧治状之蔑如和药所以活功臣慙劳能之无有嵗怱怱而遒尽皇剡剡以灵珍剂芬馨似出蓬莱之采镣奁焜燿有光兰菊之华兹盖伏遇皇帝陛下加惠旧臣宠华逺服念长沙之湿河鱼之疾柰何饮上池之清廐驹之病起矣臣仰体好生之德誓殚尽瘁之年
　　谢赐腊药　　　　　　　　　刘后村
　　嵗华纪腊愧颛阃之素餐诏语如春锡尚方之珍剂宠绥攸逮捧戴难胜【中谢】伏念臣薄技易穷孤忠自信边城传柝仅能防于风寒战士荷戈恨莫同其甘苦属当凝凛上轸眷兹函封一札之文奁贮万金之药兹盖伏遇皇帝陛下博求利病勤拊疮痍念王事之独劳不遑宁处慨君子之于役如何勿思肆颁服饵之良俾竭驰驱之力臣敢不坚凝晚节衘荷天恩君赐必甞既切康宁之福民劳小愒盍思苏息之期

　　翰苑新书后集上卷二十三
　　钦定四库全书
　　翰苑新书后集上卷二十四
　　谢表
　　内除
　　谢宣召　　　　　　　　　　眞西山
　　来从南服未宣民政之劳召寘北扉猥被宸纶之宠光生里巷荣动簮绅窃观列圣之用人惟待词臣而加礼盖于言语文章之外责其论思献纳之忠或虽忤防而暂闲终必弃瑕而复用修除翰苑在环滁出守之余轼侍禁廷亦赤壁归来之后岂非加嵗月则其文老涉变患则其虑长乃登邃严以备顾问如臣者才华弗竞戅拙自将掌先皇内制者六年每慙越俎迨陛下初元之再命竟许循墙以驱驰州县之频且放废山林之久见闻寖少艺业益荒结茅屋于云邉已甘终老瞻玉堂于天上若隔前生敢云白首之重来误辱清衷之亲简获玷乆虚之选防成三入之荣兹盖恭遇皇帝陛下肆笔成文解弦更化志孚羣听欲下山东之书念在邉陲或访河西之事必有端良之彦以充供奉之班奚取臣愚俾承人乏臣敢不益坚晚节思答隆知赐宫锦而嘉草诏之能虽非敢望即金镜而摘任贤之要知所自期
　　谢除学士　　　　　　　　　刘后村
　　视相如之草既趋侍于鳌扉读倚相之书复进陪于虎观宠光特异慙惧交深伏念臣猥以鲰生奋于下土少而掌制曽莫施润色之功老矣谈经冀有补缉熙之学人或讥其迂濶上独察其朴忠迹似牧之方一麾于江海才非应氏乃三入于承明当九重新政化之初而两制极文章之选鸿笔固资于摛掞鲠言尤赖于论思歴攷名臣具存故实陆贽扵诏书之外每上奏篇欧修虽帖子之微不忘规諌臣何为者心窃慕之兹盖伏遇皇帝陛下汤德又新尧文有焕震雷划地蛰虫各动于真机杲日中天萤爝奚施于末照顾容孤士滥长禁林臣敢不图报隆知勉殚薄技念官为学士岂无时政之可言倘号曰私人则匪微臣之素志
　　谢除内翰兼侍读　　　　　　真西山
　　天子重儒臣方恢文治翰林逼华盖冒恩光兼陪劝讲之聫曷副选抡之意【中谢】睠唐室之崇内相至号私人惟圣朝之得臣脩名真学士岂独文章扫五季之陋抑亦论諌有四贤之称凡厥封囊具陈时病至于举笔犹寓忠规懐哉若人允矣名世伏念臣爱君有素典诰非常曩自中秘书乆摄承明之直晚繇太常伯躐升供奉之班伏观内史锡命之词专举至和得贤之羙顾改元更始虽嵗月之略同而为官择人则材能之夐异一字之褒大宠千钧之重难胜兹盖恭遇皇帝陛下寅畏克对于天心恭俭一如于仁祖砥平诸夏式图大竞之勲畦种羣贤将侈无穷之用故虽庸琐亦汗凝严臣敢不刻意斯文勉肩所职变饰章绘句之习岂薄技之能堪以救时行道为贤尚前猷之可仰
　　谢除礼书兼学士　　　　　　周必大
　　宗伯缀文昌之座已髙曵履之班翰林依华盖之星向玷演纶之直当圣王谨持于公器独遇臣常愧于私人臣窃考自古豪英之才旋观当今文学之士或抑厌草茅之下或陆沉州县之中瞻城南尺五之天致身无路想玉阶方寸之地通籍防人况乎出入禁严周旋侍从论思献纳日迩清光衣被服乘嵗叨徽数向匪负一时之望安能符众论之公如臣者学不足以知方才不足以应务家壁四立为穷陋之民君门九重敢起跻攀之念而臣亲逢圣作首奉诏除简知特厚于儒臣奨擢徧更于华贯官益崇而效寡禄愈富而报微左降固宜右迁何有恐拜便蕃之命叠加优异之恩帅属春官光贰卿之旧次摛文禁苑添四命之新荣焕寳带以章身饰绣鞯而华骏正使实兼数品尚虞称塞之难矧伊初乏寸长何意超逾之甚周章就列俯仰懐慙此盖伏遇皇帝陛下道协舜华志恢禹迹明明在上虽洞照于羣情浩浩其天每包涵于万类宁稍捐于爵秩恐或弃于菲葑遂致凡才亦尘显仕臣敢不悉其思虑称是宠褒号令文章期助汉家之制讨论润色勉晞郑国之贤茍逭素餐岂醻造
　　权戸书谢　　　　　　　　　眞西山
　　十连窃宠愧藩阃之罔功一札遄归叨地官之晋长班躐陪于践斗惧深重于履氷伏念臣素守朴忠滥膺迪简曩被初元之召首跻迩服之荣自退屏于山林浸逖违于轩陛忧时之发益白恨去国之十年恋阙之心如丹敢防君于一饭间防起废再玷承流皁盖分符氊复还于旧物青防授钺绣行忝扵故乡曾坐席之未温忽赐环之已及方躬揽宏开于公道而彚征毕萃于羣贤敢图孤迹之漂流亦辱清朝之记录且民部周司徒之任岂惟稽户口之版图顾尚书古纳言之官盖实专喉舌之枢要误拜演纶之渥冒陞曳履之华退省驽疲曷胜蚊负兹盖恭遇皇帝陛下干刚天徤畜德日新亲庶政以励精大明黜陟临百官而昭德洞别忠邪念臣甞参紫槖之聫知臣粗励素丝之节趣还近缀俾侍清光臣敢不期称隆私勉坚初志生财有道虽惭源流本末之知事君非欺愿竭献纳论思之效
　　除刑部尚书谢　　　　　　　方秋崖
　　祈父王之爪牙乆负临边之寄尚书国之喉舌遽尘司宪之班恳避无从叨逾已甚臣窃以班固志刑法兼存兵甲之缮修臯陶作士师曰惟冦贼之奸宄盖二者相为于表里而四夷正赖于鞭笞乃咨分梱之臣与闻司臬之事繄此责则重矣非其人而谓何伏念臣受国厚恩遭时多事当其南牧既不能折遐冲以寝敌谋戒尔西征复不能殱羣丑以敌王忾维蛇豕之宵遁尚狐之昼嘷奚有微劳肆兹懋渥此盖恭遇皇帝以并包立皇极以惩劝兴人心谓赏僣及淫固难私于八柄然功疑惟重顾何爱于一官遂令孤外之踪亦玷文昌之选臣敢不相为甞胆独有捐躯屈突通不习文已莫辞于宪部马伏波虽已老誓当死于边城
　　除兵书谢　　　　　　　　　杨茨野
　　地当太白莫宣帅阃之劳官冒文昌仍忝宫僚之选戴洪私之优渥小已以徊徨揣分逾涯懐慙非据窃以六卿分职属严兵政之条明万国本元湏赖贤才之辅翼其责甚重匪人则轻伏念臣迹起孤生家余朴学早由州县而平进甘处常流继朝廷之误知遂尘法从旋拜恩于天陛俾承乏于坤维镇安人心焉有方平之智略裁制事变复无张咏之威名苐思自竭于一时敢惮遐征于万里神驰北阙长同江水之朝身在西州莫致雪山之重顷荷宸旒之异眷峻陞寳阁之崇资虚辱褒嘉曾微称塞六年去国弗遑梦寐之宁百念婴懐顿觉形容之改兹趋严召得遂生还文石再登遽躐五兵之掌承华重到切同三令之班兼三任以奚堪凛寸心而殊悸况力不待年而衰减而心因虑以耗伤纵勉强以难胜惟凌兢而退避甫彻愚衷之恳款重勤睿防之丁宁涣汗莫回震惊无措兹盖恭遇皇帝陛下烛照四海器使羣工知臣艰险之备甞赐之収擢悯臣踪迹之久外假以宠光但虞谫薄之小材曷受便蕃之异数臣敢不誓坚晚节愈励壮心储被悉谙虽愧姚崇之强记衣冠有伟敢陪绮里之清游
　　除礼侍谢　　　　　　　　　真西山
　　龙飞九五幸逢真主之兴驿召再三俾造迩臣之列职亲地邃恩钜人微臣窃惟国势之重轻率视人材之聚散王多吉士则若鸣凤之集梧桐朝有直臣则若猛兽之衡藜藿和声闻而妖声自息正气胜而邪气罔干是以元祐首年尽起诸老隆兴初政毕萃羣贤正途既开治象可卜于赫盛旦遹追先猷宜得白首耆艾之英以重清时献纳之选伏念臣学虽志道材弗渝人忝一第于庆元临轩之初缀三馆于嘉定改弦之始鳌扉久直曽微华国之文螭陛屡前徒抱爱君之志越从予节洊易守藩尚期宣室之席前忽痛鼎湖之弓堕羲轮东出方薄海之仰瞻汉札西来先时髦而収召身未登于词掖班已躐于仪曹金华玉堂假儒臣之荣宠兰台石室窥太史之秘藏自惟何人叨此殊奨兹盖恭遇皇帝陛下德全纯懿学务缉熙念皇天后土之鉴临居懐兢畏察君子小人之消长实兆兴衰谓臣虽无适用之材知臣粗有勿欺之节擢跻迩服许贡微忠臣敢不戒在茍容期于羙报惟礼可以为国愿广晏婴之言非道不敢陈前窃效孟轲之敬
　　除吏侍兼给事中谢　　　　　眞西山
　　贰卿之职尤重于天官两省之班特髙于夕拜荣甚九重之擢渝数器之陈伏念臣早忤贵权晚逢亲政每谓永嘉之末无复微言不图贞观之初乐闻直諌旋繇乌府擢拜鳯池虽弗居击之官犹欲举封还之职然而精神未能感悟议论无所建明车辚辚马萧萧苦口莫囬于轻举印累累绶若若病躯徒愧于久留屡阖戸以抗章亦扣墀而还笏未拜玉音之俞允反防御笔之超除铨部文书犹章程之可守银台封驳岂风力之克堪而况翰苑词林经筵史观名臣森列柰何越俎而代庖髙位疾颠实恐负乘而致冦上无以称答荡荡乾坤之造下无以慰塞悠悠风尘之谈祗服宠荣倍深忧畏兹盖伏遇皇帝陛下舜风旁达尧哲周知蛊壊一新更胶柱不调之化福威自出収太阿倒授之权察臣无党援之私冀臣有论思之助臣敢不深维简在益自勉旃不改丹心常若端平之初节勿污青史庶为元祐之全人
　　谢兼侍讲　　　　　　　　　真西山
　　执法南防冒司雄剧侍经西学猥玷清华深慙问辨之卑无补缉熙之盛拜恩宠甚拊已缺然惟圣朝经逺立国之模得先王董正治官之意谓台纲虽止于法律而治原实本于艺文盖排击是非仅救正于已行之后而研精经籍将图回于未发之先故令言事之臣俾预经筵之列立法如此择人可知伏念臣性本颛防学有踈略窥陈编而浩叹莫渉津涯读圣人之遗书仅存糟粕敢奉清闲之燕以陪诵说之班兹盖恭遇皇帝陛下取法两仪潜心三圣谓易无思不动曲尽弥纶惟学厥修乃来敢防鑚仰肆令宏博之彦共究精微之书如臣何人亦冒兹选臣敢不仰祗圣训俯究师承庶通三画之灵尽屏九师之异观天文察地理岂惟形象之占内君子外小人益广忠邪之辨
　　劝讲转
　　东宫讲春秋谢转官　　　　　孙养浩
　　虎闱劝讲曩叨入侍之华麟史彻章猥预赏劳之典拜恩优渥抚已凌兢窃惟四系之书昭著一王之法笔削之防经圣作而乃公疑信之传迨世逺而益甚洪惟昭代兴起斯文当诸禁之清闲萃儒先而讲绎如臣不敏滥职其间褒贬之严岂易发明扵千载诵说之舛安能俾益于多闻矧惟元良夙禀岐嶷得师自已陈五传以奚疑求益于人愧一辞之莫措岂伊误宠遂及罔功恭惟陛下聪明宪天法度稽古建立国本因图万世之安遴选官僚分绎一经之趣迨今累月甫奏终篇靡拘官守之移例沐恩章之锡臣敢不勉思自竭期称所蒙职在祥刑虽司存之已异心知许国誓忠报之不移
　　知贡举谢
　　谢御札戒谕知举以下　　　　眞西山
