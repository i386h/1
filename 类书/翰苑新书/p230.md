<!-- { "loadSidebar": true } -->
　　显奉制函进参魁柄差丞相之一等未妨体貌之隆预天子之万机实号股肱之近海内幸甚国势岿然窃以自古邦家莫先疑弼优游无为之际则庸人株守而有余振厉有为之时则大雅茹连而不足维强敌久闻于奔迸而吾民间苦于征营欲预障于客邪且精调于元气非得博礨光明之彦孰为深长久大之思邮置一衣冠胥庆恭惟某官镇邦八寳毓秀三山非尧舜不敢陈有孟子敬王之志虽伊管未能过负贾生通国之才蚤繇神圣之知徧歴清华之贯于是非邪正之际每谨其防故治乱安危之间所闗者重孤忠霜凛羣枉晛消旋畴上坡耳目之勲进预右府腹心之托樽俎从容而下自为之震耸枢机周宻而外莫测其弥缝逺俾渠酋惊失匕筯属久虚于四辅遂峻陟于二公莫难得者盛壮之风云最易失者清明之日月由列院累迁而至此未越五年自公朝更化以迨今已逾十载放逺俗儒之鼓吹陶冶大雅之笙韶宜疾其驱以行所学某縻身分竹引脰翘材敢僣序曲江之题乃久累大钧之播属闻诏綍倍跃心旌所恨无庸愧汉室循良之犹能自力听虞朝喜起之歌

　　翰苑新书续集卷二
<子部,类书类,翰苑新书>
　　钦定四库全书
　　翰苑新书续集卷三
　　枢使类
　　贺吴参政兼同知　　　　　　郑雪岩
　　恭审入践政涂参持枢筦知公为苍生起方诵明道先生之诗遮道请相公留嘉聴元祐圣朝之诏已卜太平之象允符先见之股肱惟人朝廷交庆恭惟某官人物宗主朝着典刑用之行舍之藏合时中之仕止出则轻入则重闗天下之安危上思中原柱石臣命以天子汤沐邑宻迩冕旒之眷式遄衮舄之归如赵忠简之帅会稽召登台铉如虞雍公之位政府兼运斗枢厥今否泰消长之机正在乾坤转旋之力此闗世运允属我公身黄扉者四人岂较决科之贵夀洪钧之一气坐收宅揆之功某耸听公归敬为国贺上天章之对方将立致于升平草景徳之麻何得复求于梦卜登龙迹阻贺燕情微
　　贺吴枢宻　　　　　　　　　郑雪岩
　　恭审涣发大号晋掌洪枢选于众而举臯陶不仁者逺求诸梦而得傅説爰立匪伊筮卿士既协从左右国人皆曰可佥望所属中兴可期恭惟某官道正而知权谋深而能断三己三仕无喜愠汪汪万顷之莫涯一出一处闗重轻挺挺泰山而屹立欧文忠不言文章以政事为急苏内翰不矜科目以气节为髙公兼有之人无及矣逮险阻艰难之徧歴宜弥纶辅相之共推于今何时非贤匪乂如运舟龙门而志宜一如推车羊肠而力贵齐胡为平河北贼易去朋党难或者浩叹犹幸使淮南人畏有戅直在闻而来归欲恢立武之基爰重本兵之柄五色祥符胪唱知韩忠献蕴相业所闗十年身到凤池较王沂公入中书已晚胷中一着局面万全欲强本朝必用儒者不有君子其能国乎某虀盐陈人桃李旧种司马迁有四方万里之志久已心灰蘧伯玉知四十九年之非今才梦觉景翳翳以将入车皇皇而何之病骥之脱牢盆叨恩己过假牛之代马运失职固宜其谁尼之非人力也长夜漫漫而不昧甫田骄骄而隠忧如朽木可雕恐莫中轮舆之选若弊刍无用只愿结香火之縁大厦贺成一巢私托
　　贺王枢宻　　　　　　　　郑雪岩
　　恭审涣发大号晋掌洪枢选于众而举臯陶不仁者逺求诸梦而得傅説爰立匪伊筮卿士既协从左右国人皆曰可佥望所属中兴可期恭惟某官考亭遗风勉斋正脉和不流中不倚道与之俱用则行舍则藏时然后仕三纪出入一节始终谁知乌之雌雄同声满座独辨鹿之真伪正色立朝使彼立仗之马皆瘖借此炳国之先见括囊无咎空谷寤言安石既与人同忧司马难置身独乐惟是悯时甚切肯为更化一来熟察理乱于指顾间难乎袖手歴陈治安于涕流顷闻者寒心帝嘉其无朋比之风公展也有经纶之畧胷中一着局面万全陕之东陜之西既分其责阃之外阃之内孰提其纲允赖前筹坐销后患真儒斯无敌者吾国其庶几乎某受业虀盐托根桃李陈古灵有三十三人之荐曽忝名扬蘧伯玉知四十九年之非今才梦觉
　　贺徐枢宻　　　　　　　　方壶山
　　恭审涣命亲臣晋陪宥府朝廷轻重以相人期当左辖之虚天下安危在边上尤遴西枢之寄用儒无敌为国其几恭惟某官命世大才爽邦硕辅开诚布公之学无党无偏忠君忧国之心不阿不激自峻槖阶之拜愈深黼座之知毋舍朕之语甚亲大用卿之意已决我闻命下殆与神谋方今赤白囊之驰最闗赭黄繖之虑国中无务农积谷之防何止四空境上有荷甲执兵之人几成五大金瓯之缺陷非一铜盘之来徃难凭惟精神可以折冲惟英俊可以强本仁义形势道徳安强使敌国闻而畏之则天下安可待矣文富人望行大播于雄麻韩吕世家定増光于汗竹某登门惟旧庇厦尤新其喜可知何翅孟轲之闻乐正继今以徃请效元城之事温公慕望意长掞裁词短
　　贺余佥枢　　　　　　　　方秋崖
　　进班书殿纉武机庭昔太平兴国之间石元懿始以佥枢为政地粤初改承明之号宋宣献实以儒术参禁林并兹二者之荣賛我万几之宻恭惟某官甘盘诸老之旧学庆厯四谏之世家江左自有夷吾翕闻舆诵中国必相司马久负岩瞻矧当羽檄之驰允赖筹帷之胜谅君王之神武叹时事之艰难孰寛顾忧请缨系单于之颈亦曰仁义制梃挞秦楚之兵无竞维人不遐有佐乃列二三之同徳力扶九五之中兴视如手足视如腹心盖甚称于上意用作舟楫用作霖雨其时亮于天工某嘉与边氓愿闻国论侯谁在矣岂遽弃绨袍之故情跂予望之亦欲附旂常之旧绩敢告执讯惟懐永图
　　贺薛枢使　　　　　　　　李梅亭
　　颛席紫枢均茵黄阁仲虺居薛宜登左揆之虚臯陶谟虞还倚右平之重有常立武无竞维人恭惟某官学可帝师才堪王佐智周万物炳蓍先见之明节贯四时凛松栢后凋之操周旋三省两省之椽练达一日二日之机合文武以兼资佩安危而注意熈帝载宅百揆民具尔瞻掌邦政统六师军则谁与式端兵本専领使权匈奴欵塞五原固出干羽之舞子房决胜千里正须帷幄之筹帝曰钦哉相尊等耳山有木而工则度姑令雍侯之先封河如带而国永存实自薛公之上计伫膺帝眷径位宰衡某夙累一陶尚驱六辔挽武侯原上之粟觉心瘵而形疲闻文徳殿下之麻虚身留而神徃
　　贺任佥书　　　　　　　　刘后村
　　号广庭登贤宥府国于天地谁能去于五兵儒在朝廷重岂惟于九鼎师言无间人望有归恭惟某官学本思轲道侔禹稷眉山谏臣之后乔木犹存考亭先生之徒灵光独在九重赏其靖退四海推为老成语妙天下而耻于文鸣智周世务而不以才显赫然英断付以事枢方今羣情厌兵强敌在境切思古义大春秋九世之雠抑恐后贤重河洛百年之责公必有以处此众方从而观焉见管夷吾何忧人有凭藉闻乐正子为政国其庶几某迹久登门情深贺厦留观东阁莫陪多士之游生入玉闗颇动暮年之兴
　　通何枢宻　　　　　　　　陈筼牕
　　布衣半世无阶光范之门蓝绶一朝寄径中台之重虽大造本无逺迩而防生自有戚休矢心汗竹之辞拜手翘材之敬某官三朝元弼百代真儒盛徳洪勋镂刻旂常而不尽全名劲节斡旋大华以有余伟乾道之标名迄庆元之辅政简自烈祖授之神孙惟其特立于氷山未泮之时是以勇退于玉铉将登之日内而紫枢黄阁既不足为公荣外而画防碧幢又安能究公业一更琴瑟四建弓旌尽期大老之归周不数弱翁之相汉牢辞驿召甘老燕闲盖大雅之济八荒如大虚之鼓万象散为霖雨固无非被泽之夫贮作云烟要亦有不知之润苍坡昼永緑野春深居多谋国之区未是忘君之处数昔四辅于今几人巨川之济何迟岩石之瞻孰重处温公于西洛徒贻四海九州之嗟用孔子为东周行追五帝三王之业伏念某与世枘凿惟书价僎闚瓮里之乾坤蚤尝入梦数笼中之日月但觉惊魂谓应草子之便可送冯唐之白晚沾一第已泣双亲凄其吏鞅之身失此儒酸之步固知簿书期会总是道塲棰楚尘埃非皆恶境奈小己未谙于奔走企宗工以为之依归人皆慕公知见之香天忽假我文章之印知平津侯之开东阁固己非卫绾石庆之俦遇裴晋公之居午桥或可备梦得乐天之数永言狂僣仰觊矜寛
　　上史同知　　　　　　　　杨茨野
　　显被宸纶荣膺宥府天相以士前星已应于重晖公位于朝斗极亦为之増焕佥曰得贤之若此可占更化之易然某官续洙泗未絶之源有莘渭不刋之谱昔孝庙初潜于龙跃孰扶日之将升先太师独助于鸿飞卒擎天而有立勲在社稷学传堦庭故笑氷山之顿髙未尝倚重独屹砥柱而不动讵肯同流宁裴回于藏室殿砌之间而雍容于从槖丈观之列迨趋承于朱邸得白发于清忠柄臣竟除大胜东海萧生之疏储宫旋定不待商山老人之来功光于前徳复于位班虽迁于听履眷方重于垂旒任同股肱亟賛枢省之机宻力假羽翼更侍承辇之燕闲巍乎正人当此大任方观雨降而云出已觉乾清而坤夷耸闻其名孰不畏服
　　贺王枢使　　　　　　　　周平园
　　明诏廷元枢正位有常立武基圣神宥宻之谋无竞维人成邦国安强之势真儒益进多士交欢恭惟某官道本诚明气全刚大诗书执礼六经皆务于雅言直谅多闻万乗素推于益友骞翔久矣誉闻蔼然词掖鸾坡大册髙文之独步经帷工尹昌言正议之日闻自陟机庭愈扩庙畧留侯佐汉功髙三杰之中裴度辅唐名播四夷之外拥轺出使仗节来归有折冲御难之勲无伐善施劳之失况三军五兵之运久此宣猷宜一行十札之书兹焉进长宠数式隆于当宁恩章尤异于在廷既用仲尼固知天下之无敌非如汲黯但使淮南之寝谋某夙荷恩怜欣闻册拜宏开材馆知多贺厦之人邈处栁营独阻登门之愿
　　贺曽礼书除佥书兼太子賔客　李梅亭
　　登延骏望翊賛鸿枢増寳鼎九九之安国因人重齐泰阶两两之色魁与台连廊庙得贤华夷胥庆恭惟某官造道自得经徳不回一举首登固有荣进之素定孤忠自立宜畀英俊之并游眷既厚于两宫名益髙于九牧果登宥府仍冠储寮时来则为之伫正久虚之宰席年不可及也谅多仰羡于端门民无不获之夫公有无穷之闻某逖闻成命倍动懽顔孤鹜落霞正窃垂天之芘六鼇抃地莫殚贺厦之悰
　　贺郑佥枢兼参政　　　　　　林克斋
　　显播制纶擢登枢筦冠七人而论事夙简上心合二柄以图庸兼陪大政国势増重佥言允谐窃以稷契之言谓忠实并五臣之列王魏之谏以直亦崇参预之名矧惟圣朝丕广言路当庆厯元祐之盛际尤争臣若名公硕辅之相望多由此选肆畴雅望克辈前修某官人物六馆之英议论诸老之右清标范俗烱圭璧之无瑕厚徳镇浮载华岳而不重早由最课爰寘周行搢绅诵言不作谏官必作御史当路器赏谓有圣君斯有贤臣果明目于柏台遄告猷于蒲省宻勿金华之侍仪刑紫槖之班柱后恵文初不専于纠折陈前仁义惟克尽于箴规宜膺锡命之三庸陟本兵之贰运帷筹而决胜岂惟折千里之冲熈帝载以奋庸行即处百僚之长某比传显册属逖崇墉卧疾漳濵愧尺缄之独后运竒堂上倘寸画之兼收
　　上薛枢宻　　　　　　　　　王臞轩
