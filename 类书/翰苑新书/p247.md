<!-- { "loadSidebar": true } -->
　　待问广廷误防题品庀官半水获奉教条方以书生来依大芘敢谓学校不同有司辄摅钦企之情布见拙陋之语某官清夷而不挠简塞而能通虽即之也温初非刻意尚行然定而后应未尝吐刚茹柔泛观人才各擅器品法士亢于检局通人失在濶疎岂无偏长不可翕受乃若器博足以融众美力厚可以折羣轻方其晦养于册府之中以至杰立于纪纲之地文采缜深而不轻露是非纷起而独守正中仍使吾身无暴赫之名欲俾天下被和平之福此斯世之所罕恐重任之必归胡为玉堂鼎铉之才尚司金谷甲兵之寄有此地位必副时须愿为世道而自强自副师言之归重某志向甚拙艺业无闻绕舍栽棃浸忘嵗月为亲捧檄适在帡幪不图遭逢有此幸防惟士之初进如木之初生非有托于养成则亦易于蹙拔尚期保惠获寡悔尤茍获逃庠序之讥庶不负门墙之赐
　　通王总领　　　　　　　　王臞轩
　　疏恩万里移饷六师时急转输既已实闗中之粟兹严守卫又将丰塞下之储欣传棨防之来敢后缄縢之敬恭惟某官成都石笋东序河图被天孙云锦之裳文成五色植太乙青藜之杖学富羣经身径上于青云心皦如于白日方逆臣之僭叛见烈士之忠诚涅白不缁虽赴公山之召徉狂以去未夷箕子之明此一息之从违实三巴之向背倘当时之乏此则今日之维何及观于足兵足食之间尤可验守道守官之际义如当赴驰峻阪之轻车事不可从屹中流之砥柱维孟子有塞乎天地之气所以浩然信汲黯可谓乎社稷之臣其以直耳夷攷平生之节操已知他日之勲名常操天下之赢赀特其寄径均节邦中之财用正尔知津宁席温即观纶召某旧惭白屋尝共丹梯望诸公台省之登一何逺矣知此事江湖之落谅亦慨然敢以贫身累于恩造王人序诸侯之上孰不归依同年虽四海之人少希甄异其惟恳欵罔既敷宣
　　通四川王总领　　　　　　李梅亭
　　企郎宿之周天夙瞻景曜望使星于蜀野行挹余光同是天涯莫非王事欲抒方寸之悃可无咫尺之书恭惟某官器度崇谹典型炳蔚江左风流之后代不乏人襄阳耆旧之家世济其美恬于再转翩若一麾日近长安谓即登于金马天通蜀道又出防于木牛惟闗中餽饷之功实海内安危之本樵苏后爨今多宿饱之师弩矢前驱古有昼行之美行咏劳还之四牡伫观趣侍于六飞某起家单平防恩优渥立朝已滥况尘六典之卿试郡犹惭辄冒十连之帅周环四顾冐昧一来惟方国奉十行之书妄希宣布谅王人序诸侯之上亦愿将明
　　代通吴总卿　　　　　　　方秋崖
　　伏以遡魁躔于斗北于皇吾道之华分岩邑于江东幸甚使天之近仰荣光之下属贽弱翰之未遑如责以世俗事大之恭当已获门墙废礼之罪敢不自讼道其所懐恭惟某官由孟氏之后而得其传出汉廷之右而夺之气大对陈天人之槩内之治中国而外之治逺夷此声梁楚之间上不负天子而下不负所学自其褎然子大夫之首固已辈诸名卿相之流方排阊阖呈琅玕之竒乃羞昆仑薄蓬莱而去盖以有事于边圉小烦出总于军储士饱而歌勇自百倍敌归相戒誓毋再来岂但使钱谷甲兵之问不至庙堂于此见忠信笃敬之士可行蛮貊王人叙诸侯之上虽曰无以易尧贤者为邦家之光正恐思不见贾某所归戴者敢诵言之切以昔者孔融对李膺之门犹叙先世夫子与老之契矧今事防何幸亲逢三千字而日未斜大父尝窥于竑议九万里而风在下吾翁亦并于英游睠言再世之逢雅有一日之好则其依向讵不窃深爱其人者爱屋上之乌况复子孙之在观吾政而观桑下之雉所恃父兄之知
　　代囘何总领　　　　　　　方秋崖
　　伏以两梱东西殆犹虞虢之唇齿一江南北宁分胡越之町畦翩其飞翰之临喜甚同舟之济恭惟某官有六馆举幡之勇无万钱下箸之奢早嵗边城意此敌在目中矣十年总计过吾军如席上然适当供输困乏之秋独斡财赋盈虚之妙矧时事莫囏于边遽在人情过虑于国贫谓云屯万灶而杕杜无期虽日费千金而樵苏后爨掣肘至此痛心奈何故闑外制之将军徒有强兵之请彼舟中自为敌国类多足食之争于帝念哉惟公试可盖以天下之财为天下用夫何忧乎兵兴如有此数之出则此数存正不妨于经费已验之效无竞惟人愿佐中兴之勲归相太平之治某四年于役五技其穷一车以北一车以南安得共班荆之语众狙皆喜众狙皆怒亦每思赋芧之艰属闻纶綍之诞颁嘉与缙绅而相贺秦视越人之瘠举世皆然晋及楚君之余匪公谁望有賖言面敢布腹心
　　代囘湖广赵总领　　　　　李梅亭
　　畴庸外府进位上卿礼乐光华既茂明于调度货财平准兹益重于事权除目一颁舆言胥穆某官持心信厚临事浚明恭懿笃诚继髙阳之才子切磋磨琢蹈卫国之武公歴弥深声华甚重兹肃将于使指俾总视于军储曽不淹时已闻奏最爰进四大夫之禄仍斡半天下之赢是亦平迁行有峻擢某末由旅贺例辱巽牋卿不同乎已升华于冕公归无所防加宠于绣裳
　　代囘淮西赵总卿　　　　　　李梅亭
　　陞卿九扈给餽列屯人在日边恩荣昼锦之遣钱流地上师有宿饱之期下车云初载路相庆某官直温而肃括明敏而疏通早练达于民庸嗣讲明于邦计懋转输之绩飞不尽翰持经济之材翔而后集属边防之小定惟粮道之孔艰爰兴前席之思久不见贾复念弄印而授无以易尧庸疏报羔之荣俾専流马之运序王人于诸侯之上姑驱驰数月之间求宰相于宗室之中防凌厉九人之后某托交惟旧话别方新闯伺眡正欲致燕省之贺勤渠专骑乃先辱鲤鱼之书徒华巾笥之藏莫遂襜褕之报
　　都大类
　　贺坑冶都大司　　　　　　　方乌山
　　擢自辅藩改司泉府一奏日边之最圣徳久孚半提天下之封使名加大舆情胥属儒效必优恭惟某官生庐山之下而挹其髙近濓溪之居而得其正去之千载固将防洙泗之传觉以一心抑又契象山之妙册勲文阵擢冠礼闱即典教于頖宫继升华于学省讲道于髪引千钧之际日耀羣迷谈经于坐夺重席之时氷融众难斯文属善类攸归权势不能挽之来利禄不能诱之去盖尝慷慨而极陈当世之务不以扞格而遂易平生之言属者分符俄而易镇朝方严于楮令郡恐失于民心平时既切于抚摩一旦忍施于科抑及闻改擢悉愿攀留卧之辙下者何其多送之境上者何其逺细数防稽之父老今殆过之自开太末之山川古未见此遂夺袴襦之爱来司寳货之权浴铁之泉寖枯采铜之山已竭海道难防于渗漏奸民弗禁于鉟销縻几孔方成一阿堵以裕民之心而裕国必权轻重之宜推铸金之术而铸人竚究经纶之大某猥由璧水滥窃儒科属峒冦之披猖敢于梗化俄宪台之辟致因以奏功徒自笑于弃繻乃更叨于通籍男邦学制垂解组于膏火之中督府出征俾奉檄于烟尘之际筹边适逢于改辙佐郡曷称于题舆版曺有山积之逋州县无天雨之赋若为施设庶免旷鳏岂期幸防之来获按临之下龙门三级沗尝攀附于遐踪燕厦万间愿托帡幪之大庇
　　贺提防坑冶俞郎中　　　　　陈筼牕
　　正朝涣号圜府升华举刺史九路之天全归临照以君人四海之地半入甄陶弄印无以易尧起家使之拜敞亶云妙柬大慰佥谐某官德宇闳深量陂汪洋干将莫邪之气上冲斗牛黄钟大吕之音中涵韶濩久低徊于州县旋腾踔于班行输写瑰竒发挥忠荩自令干霄直上赞中禁之谋猷而独贴水斜飞试外台之勲绩盖由圜法正输上忧散之易而敛之难徒有日星之宪积者寡而用者众谁怜天地之藏田野已为之颦眉庙堂几至于束手欲办乃事其惟我公昔王夷甫耻而不言自是清虚之论而贾洛阳以此进谏未妨通达之称惟彻上彻下而不失之拘则入细入麤而各由其理固知猥冗不碍孤髙欲观他年造劒之炉是即今日铸金之冶某违离滋久懐恋罙深霜雪欺头已阻攀于轨躅尘埃扑面又弗惯于书题敢云守垒之微叨使轺之下虽蹈仁咏义之念乐与人同而薰和染教之思无如我旧愿垂洪芘以幸孤生
　　贺川秦茶马魏戸部　　　　　王臞轩
　　显陟台郎总提廏政文昌六部地方见谓之剧曺武骑万营天府复专于隆委禄因徳诏材与事宜某官心平而气和人今而学古公侯子孙之必复固有世臣名义神之难欺实由家学琮璧不雕而自贵鸾和随动而有声屹立夔人之藩篱何翅晋阳之保障俭以足用节而爱人迄转上闻首膺表选握兰依乌之位内陪从于太微摘茗市骏之司外分节于少府职任昔分而今合事权滋重以不轻一洗空万古之凢防旋云锦六经济三尺之法归近天顔轻破睡正浓之歌行试思无邪之学某苦惭驽骨复饮蟇頥王良后造父先亦有驰驱之志汲黯戅寛饶猛恐非采掇之才
　　通史都大　　　　　　　　林克斋
　　拥骑经涂辱轸朋簪之旧剖符叠组欣依使节之光虽司存分两地之遥然巨庇喜二天之近敬驰尺牍先贽寸忱某官家世象近魁三人物今称第一积庆实绵于锦绣雅懐不在于绮纨架上万牙籖一读不再胸中五色线小出无前激昻尤奋于事功谈笑可空于盘错自畴庸于贰郡屡疏宠于十行实简清衷肆临巨镇贤良选用固将解渤海之佩刀功绩垂成谓可折东山之屐齿沮谋者孰袖手何言方为五亩园独乐之游复膺二千石共理之寄河东吾股肱郡未逺邦畿番君得江湖心已称理效矧冶铸莫饶于吴越而提封几遍于东南伫观地上之钱流即聴日边之玺召某受才甚下赋分多竒顷迄役于计台尝洿名于书府属当逃谷讵意起家寮底一官随行逐队江臯十载自西徂东赓伐木之诗夫岂若秦之视越仰皇华之使或容罗石以致温
　　代通四川赵茶马　　　　　戴象麓
　　分巴徼之旌旗滥膺守土占益州之分野知有使星欣窃庇之自今愧脩词之已晩恭惟某官风猷凝逺天韵宏深博极羣书太乙之藜相照文焰万丈长庚之梦不虚借未陈周召之诗书亦宜献间平之礼乐恬为丞之再转甘出守之一麾刻铜虎之符洊美最防木牛之饷益茂肤功谓宜运海以抟鹏又使摘山而市骏周原之荼膴膴包以缃奁鲁坰之马駉駉烂如云锦岂容黔突行有紫泥某顽顿之资疎卤于事将指以出滥持天子之节旄无功而还不得月氐之要领敢意冐升于荷槖且令假守于铜梁有如凌兢何以全度东西之瞻使节傥未赋于旋归前后之间清尘尚有余于同味
　　囘史都大　　　　　　　　李梅亭
　　光奉宸纶真除使节方千里而赋政久敛惠于一州圜九府以通财遂褰华于数路某官人门有伟风调不凢番君得江湖之心不但蕃宣之绩史公引漳邺之利更髙城筑之功暂司坯冶之权洞识货财之本恩隆正任使以大名地上流钱防当裕子母之积阶前生玉行将继叔父之风某密托邻光逺依厦庇六辔如组未皇瞻原隰之华万物为铜益愿楙陶镕之业
　　代囘张茶马　　　　　　　李梅亭
　　奏最蕃宣易司牧卧云而逼象纬荣分东壁之光摘山而市骏蹄益固西秦之圉某官味甘苦永心秉塞渊出乗两腋之清风已亲法驾勒囘中道之奔电归扞渴羌兹春山之旗久拥东方之骑非环非玦上有双鸾载驰载驱驾彼四牡取月团三百片之羡包以缃奁供天子十二闲之须烂如云锦竚颁凤诏趣扈龙旗某有味溪芽无心天驷烹玉浇过秦之论徒抱渴尘籋云作徕汉之歌更观逸足
　　提舶类
　　通提举魏市舶　　　　　　　郑雪岩
