<!-- { "loadSidebar": true } -->
　　背师罪大自速台评锡类恩深尚叨祠廪进退两闗于伦纪保全一出于陶钧伏念某以常调之庸才际初元之景运招徕未久位置稍髙由光范进身非借助金张之比及延和赐对有交懽平勃之言心迹甚明奏篇犹在然而从老师而偕出恋明主而独留欲相送于南阳之阡絷维不果当归老于西河之上驰骛未遑旧府因而起杀公之嘲故交讶其乏死友之谊按陈卿之事百数子夏之罪三众破胆而怖风霜之威独披襟以受春秋之责晨收华纽夕驾短辕署眉山翁之旧衔返老莱子之初服行吟泽畔略无怨灵脩之词囘首渭濵终有懐大臣之意兹葢伏遇某官忠存王室心契上穹事有大疑汝则谋及庶人卿士人之彦圣容之保我子孙黎民当凤麟毕呈祥瑞之时如鳬鴈岂系少多之数姑捐圭撮俾奉防甘某敢不稽首归恩铭膺悔过珠履而陪上客无复观东阁之竒黄冠而还故乡犹愿祝南箕之夀
　　除云台观谢丞相　　　　　　刘后村
　　草茅触讳凛若科条君相包荒付之圭撮得非望及感与涕俱伏念某起占毕之诸生陪钦翘之末列诵句百僚之上岂易逢哉为妇两姑之间有难言者每欲洁身而去辄为造命所留愧非韩驹徐俯之伦将有米芾陆防之拟集贤堵墙之士莫不耸观昭阳学舞之人居然相妬竟挤去国俄起典州舍朝市之喧啾就江湖之空旷岂谓甫磨新玷又坐宿愆属火后之纷纭咎日前之狂瞽尔有猷告后徒懐野老之食芹臣不宻失身顾昧先贤之焚草昔董相泄奏篇而几死京房漏对语而抵辜绳以峻文戮犹轻典今乃端居故里守周燮之东冈赐号散人分陈抟之西华饥寒顿解危惧稍安向非元宰之陶镕孰援孤生于韲粉兹葢伏遇某官以周大老为汉宗臣只手扶乾坤之倾确乎任重片语解雷霆之怒了不费辞遂使累臣尚叨冗秩然某身十年而三黜肠一日而九回屡费保全自伤穷薄已分衡茅之下送老一生愿于香火之间祝公千岁
　　除崇禧观谢丞相　　　　　刘后村
　　乌台数罪乞寝弓旌黄阁怜才俾依香火辱知至此负愧何言伏念某曩在端平滥陪英隽迁枢庭之未属逢翘馆之并开虽五尺童皆知旦奭之不悦无三寸舌能令平勃之交驩鼎味失和弹文归咎然亦屡经赦宥频奉使令起废刺袁驱逐靡温于坐席引嫌使粤淹留甘落于节旄属魁柄之有归察孤根之无援当朝延誉驰驿趣行帝遣巫阳归兮入脩门些众排子厚挤之又下石焉退惭不肖之躯上累至公之举言言擢髪字字切身虫篆留心固已浮华而少实鹤书动色未能宠辱之不惊独当国休休其有容顾在廷断断而不可坐隔蓬莱之云气卧游句曲之洞天歴观古人尤重伦纪东西惟命既难叱驭以驱驰左右服勤尚可垂鱼而定省非元宰曲为之全护则微臣岂获于便安兹葢伏遇某官有扶颠之勲劳有包荒之德度三吐三握共知好士之盛心一是一非悉付无情之公议犹赋三钟之粟俾娱九袠之亲以示大臣之育才以明孝子之锡类某心非土木质委甄陶黄纸除书已荣途之絶念白衣効命倘末路之见收
　　再除崇禧观谢丞相　　　　　刘后村
　　用士之招方懐危惧退人以礼犹切便安大为知己之羞永负终身之媿伏念某素无科第稍渉艺文昔尚髫垂诸老诵髙轩之过今将耳顺夫人知古锦之残葢尝内陪公府掾之英防外叨部刺史之华遣婚嫁幸而粗毕耕钓足以自娱于何躁图又起妄念白鸥没万里谁信已忘之机金鸡赦九州常抱不原之罪而况瘴乡驰驿元防起家经玉尺之裁量出金口之啓拟汉省中之语逺不及知唐观里之诗近无所作三缄防口殆若瘖者五采设色其如瞽何岂料深藏遂烦重劾曩尝持劵求柳子厚所居之官兹又披襟当王介甫力辞之职十手之所共指百喙奚以自文上则伤大臣乐育之心下则辱先人义方之训虽云擢髪尚尔全躯兹葢伏遇某官望重于山心平如秤谓富公晚辅庆厯莫明守道之诬迨越王初相隆兴几坐放翁之累不以怜才之故废夫执法之公大费保全曲为末减某敢不噬脐惩艾稽首皈依瞻彼天渊各遂鸢鱼之飞跃譬之江海岂为鳬鴈而少多欲报钧陶苐勤香火
　　复右文殿脩撰提举明道宫谢相刘后村
　　贵权交口议汝瑕疵君相包荒复其玷缺捧黄书而惊悸揽雪涕之滂沱伏念某顷逐弓旌辄陈蠡管士或攻上躬以为直切懐食芹之小忠众皆诋旧傅以立名独感翳桑之一饭固非委曲迁就以求合庶几从容讽议而挽回及羣喙之纷纭惧本心之迷缪间因论建稍自激昻谓乳臭小子为法从羞谓墨勑斜封非盛世事谓杜祁公号称贤相惟不久于中书谓李公择可为版曹何必拘于能吏以至直前之宻奏力陈复出之隐忧宁焚藁而畏人知欲还笏而致君事召归于善类散羣之后固莫噬脐逐去于元老亡恙之时曷尝濡尾夫何薄命屡有啧言既奉身而归犹吠声未已尧夫深藏元祐役法之议付之忘言了翁虚作四明改过之书谁其知我赖元宰念钦翘之旧察累臣遭谣诼之诬由其孤立壹意而行素无党援较之两来三变之类似有等差鞶褫尚新氊还甚速兹葢伏遇某官东山公之华绪紫岩相之后身以孤忠结圣主之知举而托国以一谦得天下之士鲜不及门乃如癃残亦借光宠某颠毛霜皜荣念氷澌笔研俱焚无复有藏山之史犂锄稍倦犹能为击壤之歌
　　除明道祠谢丞相　　　　　刘后村
　　龂龂不可既遯于荒皇皇何之复归于亳丑矣暴之恶仁哉启拟之言伏念某曩叨词臣谬掌书命间尝断臂不草屡封还而力争向使运笔如飞必根着而勿去迨累徴而后至复三黜而径归以暮龄垂尽之身受浮议无穷之责谓大年厚莱相敢不披襟而当诬子开党新州似非平心之论况専攻沧洲过阙之防不参考四明改过之书妬由入宫而生事待葢棺而定敢意公初当国仆首起家或奉白简以闻请诛无赦谁曰缁衣之敝改造如初自笑衰陈饱谙闲散凡九祝帝老之夀亦三典老儋之祠已迫崦嵫尚劳坱圠兹葢伏遇某官持至公以诏黜陟建大中以平党偏谓古者之待老更有祝鲠祝饐之礼念孤生之絶庖廪推继肉继粟之恩茍贪饮啄之便私宁免钝顽而鲜耻某身谋已决官薄宜休陪平津阁之防既无路矣可神武门之奏终有望焉
　　致政类
　　回并贺史太保谢致仕　　　　周平园
　　交贡封章恳还官政升上公之秩序荒全魏之土田在耆儒则崇止足之风于圣主则极褒崇之礼典册既下简编有光君臣之间可谓两得中外之众固宜交懽恭惟某官进道渊深宅心广大学无不通故见之著述者多而益辨气有所养故施之事为者久而益新两持一相之权歴践三孤之贵视物犹己爱憎泯然毋我负人忠恕多矣是宜夀考康宁而天不靳功名终始而人不疑逮辞宠利以弗居愈觉身名之俱泰召公为保虽厥位之已同尚父维师顾其年之未至况旧勤于分陜恐终佐于伐商某蚤托甄陶喜纶綍非敢缓厦成之贺谓当循廷谢之规今覩宸章果符舆望惟是先施之辱宁无倒置之慙迎拜匪遥欣愉更切
　　贺周少傅致仕
　　勇退莫囘防荣益宠推较近世谓当班文富之间瞻言髙风乃忽在羲黄之上虽君相叹息而惜其去然猿鹤欢舞而候其归携持全名照映千古恭惟某官勲在彞鼎名满华夷方堂堂当国之秋极蹇蹇匪躬之操格天扶日了无一节之诡随破斧缺斨始有后来之汹涌人方愿去子髙之胄公乃遂挂神武之冠从容緑野之逰缱绻赤松之约方将骑牛涧壑尽领故山之云烟争席渔樵不署曩时之爵里世如果有仙者公独非其人欤某立弟子行且三十载昔者在青云之表自怜无附骥之阶今兹遇紫气之祥苐欲上著书之请
　　囘陈丞相谢致仕【并贺】　　　　周平园
　　连章请老优诏闵劳执玉帛于新班位隆亚傅易茅封于旧镇地统故乡仍秘殿之大名极宗工之异数缙绅创见夷夏乐闻恭惟某官德博而裕于才器闳而冲于用以奥学雄文冠多士以忠言直节居大僚为善未尝近名而声誉之归不可遏事君未尝枉道而爵禄之至不可辞周旋钧枢弼亮神圣谋断兼乎房杜都俞踵乎臯防粤去庙堂屡临藩屏力方刚而抗防欲追六一之髙风年甫及而挂冠迄遂祁公之雅志优游里第涵泳天真二疏宾客之相娱万石子孙之甚谨谦备六爻之吉悔吝不生夀居五福之先康强未艾在前辈或难于尽善惟哲人独享其全功然而尚父之佐武王潞公之师元祐皆来归之既老岂得谢之可居公固无心上犹有望某敬懐知己喜听家顾希骥以未能思执鞭而甚切仰勤荣问徒激懦衷寒力方凝燕超多助冀益调于鼎食永丕耸于民瞻
　　贺傅侍郎挂冠　　　　　　刘后村
　　出綍褒贤抗章谢事翛然逺引屡辞加璧之招浩乎莫留竟遂拂衣之志事光竹帛喜动林泉窃以出处之间雍容者少永叔避关弓之害由此乞身祁公惩一网之危退而请老若乃朝廷寳之如龟玉国人仰之如凤皇有园林钟鼓之娱无风波机穽之迫曰贵曰夀未能或之先何嫌何疑致为臣而去某官古之遗直王之荩臣方马邑之谋始开首云勿击使延英之谏见听岂不太平由平生言论风防而观皆当世理乱安危之故白头一节髙卧十年公虽勇于入山士尚占其出岫今也深惟可止之义奏疏益频苦执宜休之言诏书莫夺卓哉此举近者所无使君相重名节之人为国家倡亷退之俗文阶三品奎阁九重于以表而出之异乎求而得者诸郎鼎贵并行皂葢之春甲第锦归重话乌衣之旧品题乎一草一木徜徉乎某水某丘物外之趣转深天下之望愈重岿然下国独余一老之存贤哉大夫可继二臣而去某素懐景行幸覩遗荣当举世之横流闻清风而起立朝无耆旧谁能乞孔戣之留身是散人或可为老之役

　　翰苑新书续集卷三十九
　　钦定四库全书
　　翰苑新书续集卷四十
　　杂谢类
　　谢杜尚书撰告词【立斋】　　　　郑雪岩
　　太守字民实出论思之力王言作命又加润色之功取沟断而青黄掲制垣以明白作懦夫之意气张王国之灵威于彼蕃宣若何砥砺恭惟某官一佛出世百川同宗名节揆以太山而増髙典刑岿然灵光而独立忠诚自许有帝临其上无贰之心正论不疑负岳揺于旁弗动之气在端平而不倒端平之孤帜在嘉熈而勇退嘉熈之急流借公髙风续国元气甫为苍生而分牧又指黄山而赋归仕为敬王孟子难辞于有疾召因更化司马何妨其复来使世道尚可以扶持而君子岂轻为去就一百官图之献闗人才之消长一五花笔之判系民生之戚休文昌喉舌之司曾何心于贵显执政股肱之寄将注意于安危吾宋庶几乡邦亦重某必恭维梓其臭如兰撰杖屦以从泰山之逰未遂徂徕之志愿执笔砚以陪翰林之侍方慕南丰之步趋仅听数月之朝鸡忽剖双江之铜虎岁冉冉而将老车皇皇而何之载驰啸竹之乡渐逺对薇之地深惧乱绳之理乃防华衮之褒某敢不铭佩终身韦临事饮亷泉而辈节士访通天而举逸民俗易弄锄师正以律虽未闲将略断不为陇西之羞傥无负月评或克称汝南之誉以此克己是为酬恩
　　谢应内翰告词　　　　　　　郑雪岩
