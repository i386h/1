<!-- { "loadSidebar": true } -->
　　伏以瞻泰阶之六符独重钧衡之望遡井络之万里近依衮绣之光方揽辔以问津爰拜尘而起敬恭惟某官道明如日名震若霆濬濂溪之源直至孔顔师友之际嗣巽岩之学何止迁固父子之间天付之以江汉之灵世仰之如嵩华之镇蚤发西昆之轫径参东府之机妙调胹于国论之变迁隂转移于君心之趋向屏四凶而不用招十献以方来时人未免贪天之功君子遂有避地之志嗟哉狼跋行矣鸿冥善类既失其指南防夫可投之有北云无心而出岫固知富贵之为轻水有时而回渊惟聴是非之自定坐安赤舄尽复青氊繄否泰之相乗实乾坤之所相独乐园之自逸难淹君实之留天章閤之一开即徯郑公之用某短于汲绠拙甚筭鞭羊肠世路之自怜虫臂生涯之谁托跂宫墙之数仞喜厦屋之万间扫舍人之门辱肯容于归倚入翘材之馆愿终荷于生成
　　贺李参政　　　　　　　　方秋崖
　　诞制册参秉政机当圣贤驰骛之时聿思元老觊道徳安强之效迄底丕平简在帝心于皇庙论恭惟某官养其气以刚大尊所闻而髙明姚崇应变而宋璟守文兼负经纶之蕴元龄善谋而如晦能断克成综核之功自纉武于枢庭茂结知于宸极明良千载仁义一言伊欲天下皆尧舜之民政以胷中有孔周之学会羽檄适忧于丙枕宜锋车趣驾于庚牌王曰归哉旧弼为中朝之望天其或者太平当今日之期遄观介圭入陪台衮共徯巨川之济式隆岩石之瞻泰阶同符间两社以为公辅神器増重有一徳以享天心倾聴白麻登延黄閤某亲逢盛事思见熈辰甲兵之问不至庙堂盖边臣之至愿忠信之言可行蛮貊惟公相之所为嘉与涵生悉归陶冶
　　贺章参政　　　　　　　　陈筼牕
　　涣发册书晋陪国论基命于夙夜宥宻之地久资制胜之筹明政于国家闲暇之时今倚同寅之助精神胥契体貌益隆窃以陈泰阶之六符名独崇于槐府拱北极者四辅实参扈于枫宸惟道全徳备足以衡石万几惟实大声宏足以笙镛羣动人方拱手天亦开顔笃生魁礨之英丕辅升平之治恭惟某官爽邦哲匠间世真儒挺繁霜大雪之严襟懐浩荡挹霁月光风之胜气节峥嵘垂视氷山矻存砥柱卒以安刘之畧助成诛霍之谋化瑟既更宪纲独秉旋预黄屋股肱之托进陪紫枢心腹之谋案边琐以科条孜孜于防风寒之处讨军实而申儆汲汲于未隂雨之时坐成道徳之安强端出规模之宏逺肆畴庸于黼扆亟参秉于钧衡稽武王之四人官不必备视汉庭之诸老多奚以为便当架明堂之柱以峙不拔之基讵容卷大厦之材而郁未施之泽时几天与事业云兴坐恢三五六经载籍之传逺迈二十四考中书之懿某尝于比日获拜下风甫安缚竹之居忽聆拜麻之命摩娑朽钝附丽休明天实助其飞腾人尽为之鼓舞防肝虽薄亦追随坱圠之中鸱尾方崇但怅望云霄之上
　　贺周参政　　　　　　　　杨诚斋
　　敷锡明纶丕厘大政会云龙于千载王素识其精忠排虎豹于九闗人始知其定力和气布濩浮云豁清窃以圣贤之遇合相须为最难而功名之进为欲速则不达陆贽论谏之久晚乃被于延登元稹私交之多终不逃于罢免与其别驱横骛以售媚灶之策孰若孤立一意以俟当阳之知进也无朋居之不怍恭惟某官盛名播于九牧孤忠耿于一天玉札丹砂之良可用而续千载之脉天球河图之瑞不言而为万乗之珍两去国而其节为最髙三入朝而其进无所挟以止水清明之鉴而铨叙羣品以补天造化之笔而裁成帝坟勇退益坚眷留愈笃道大故万钟不以婴其志天定故羣邪无所肆其防泰山岩岩自足帡幪于万宇中台两两又将胶轕于三辰维今太平之基在我自治之策建道徳之辅则元气实收謇谔之助则众晛消考覈军实以察其名存实亡之欺寛阜民力以救夫上溢下漏之失凡经纬之宻勿皆次第而推行鉴谟烈于祖宗坐跻庆厯嘉祐之治书勲名于竹帛将播嵩髙韩奕之诗某喜中兴之有期知真儒之无敌乾坤既正觉山川宇宙之顿新霖雨来苏想草木昆虫之咸喜輙冒摅于狂瞽思有补于髙眀愿寛不韪之诛少借曲成之造
　　贺李参政　　　　　　　　危巽斋
　　伏审显膺诏綍分縡政机方甲兵之问至庙堂孰为经济而股肱之寄在忠力式副登庸势重朝廷驩均海宇惟天朝之立武必台辅之有人冦公用而北使兴谁是之言司马相而辽人有生事之戒盖大阿出匣物莫敢干而猛虎在山藿为不采精神聚会风采耸闻故王朝方选于金瓯谅敌国已失其筯自非伟望曷称畴咨恭惟某官学富天人量兼海岳英标照世氷壶玉衡悬清秋硕徳居朝天球河图在东序属时多故应变无穷人皆言见夷吾夫复何忧帝亦谓倚裴度足以破贼乃宅百揆底定四方济时之相岂易得哉中兴之功可立俟矣惟公懋徳为国逺谋上安千龄宗社之基下固四海生灵之命况云腾万灶方日费于千金而天设长江防风寒者数处储峙正急守备尚单何所取财何所取兵早定澶渊之策何时当诛何时当决亟摧羌部之锋愿推枕戈待旦之心以捄厝火积薪之势黄閤宻筹于逺略黒头尽了于俊功使浓墨大字作为歌诗勒石崖而不朽更金匮石室藏之盟誓等泰砺以长存某侧闻秉钧不知折屐昔望林中而止渴已慰尘心今逢天上之和羮必均鸿施敬共俟命恳欵书辞
　　贺汪参政　　　　　　　　周平园
　　竣事行营奋庸旧弼徐方不囘而归休父酬朞年节制之功衮职有阙而补樊侯賛万世保衡之业宸心所属民誉则同恭惟某官恵和忠肃而极之以诚敏达清明而笃之以学望其风采凛名世之巨材发以词章惊前人之逸驾惟是规恢之大固宜进用之难天方祐于我家帝亲知其国士拔之册府付以宪台凡上前献替之嘉谋皆天下安危之至计适文王有玁狁之难正切焦劳顾李愬帅邓随之兵尚虚统督一言辰告千里暑行虽逆顺不同敌有当亡之理然强羸相絶我无必胜之资况驱荆襄不教之民中控吴蜀相望之势众方乌合敌则鸱张甲战而乙乃还北攻而东已急指麾诸将激劝羣雄赤帜二千亟囘于韩信精兵三万几获于左贤敌兵由是以大奔故地乗时而渐复人惟求旧既望实之久孚赏不逾时亦勲庸之当报兹惟古谊抑有成橅盗灭甘陵彦博入登于宰席使来西夏仲淹归賛于枢庭不图仁祖之前闻乃至绍兴而复见某辱知甚厚在冶有初上马从军揣己昔惭于不武懐铅抱椠期公力致于升平
　　贺郑佥书除参政兼太子賔客　李梅亭
　　显用正人进参大政试之宥宻已折冲樽俎之间倚以弼谐必销患庙堂之上一贤得路四海倾心恭惟某官清任以和直方而大休山立粹为廊庙之珍地负海涵凛有社稷之器来从百里甫阅七年徧仪清切之司弥积均之望果由枢筦遂賛政机作天子之股肱兼储皇之羽翼惟公懋徳相我受民式新鼎鼐之调益永旂常之载某属拘郡组莫旅賔綦千万间之欢顔既深贺厦三十幅之共毂尤庆得舆
　　贺乔枢宻除参政兼知院　　　杨诚斋
　　晋用真儒升参大政运筹决胜久注意于安危当轴处中仍兼资于文武用人如此通国驩然恭惟某官广渊而笃诚髙明而博厚好学本孔顔之学用心乃禹稷之心非仁义不陈于前雨露夙深于献纳有谋猷则顺于外风霆不显其流形翊賛斗枢燮和天縡折冲尊俎鲸鲵服京观之刑申画郊圻鳞介慕衣裳之会然南北两朝不能一统由东西二府分作两涂今内治外治交急之时乃政柄兵柄合谋之日宜崇夙夜宥宻之任并策旦夕丞弼之功苏民力之中干囘夷情之内奰建久安之势而成长治之业杜羣枉之涂而开众正之门嵗大旱而作霖啓沃良资于傅説天未隂而彻土绸缪允赖于周公邦其永孚于休公有无穷之闻某云边挽粟雪里闻麻回思太学之十年尝侍司成之丈席今三贤方施政于天下必无不获之夫縦四牡非有功之使臣愿鉴懐归之悃
　　贺陈参政　　　　　　　　方秋崖
　　正位东府本兵西枢方吾君奋大有为之资明明独断咨我公以不世出之畧翼翼同心有伟纶函陟兹衡弼恭惟某官刚大而养以直髙明而克以柔决千里于帷幄之间凛乎人杰玩百蛮于掌股之上张我天声用简在于帝心肆参持于国枋具瞻罙耸注意斯皇某恪守宗藩莫趋材馆文事有武备遹观儒者之功圣主得贤臣切聴舆人之颂
　　贺钱参政除资学赴经筵　　　危巽斋
　　伏审丝纶趣召衮绣遄归任四海之安危正有资于忠力辞上天之富贵乃宻賛于谋谟夷夏耸闻社稷増重恭惟某官温恭天禀忠孝家正色立朝天球河图在东序英标照世冰壶玉衡垂清秋遂賛枢机晋参钧轴属在议论纷纭之际正资老成持重之言方万牛挽而首不囘孰明其智及六鼇去而山为动始识其忠姑暂镇于北门已速归于东海公乃丐以闲居之适上亦髙其鹤髪之年留用其谋不烦以政陞班月殿极平生儒者之荣劝讲金华如古昔师臣之重用禆大计以济中兴令五日一至朝堂实外倚潞公之任重欲大辽毋开边隙恐再劳司马之居中某自聴赐环不知折屐上既为于国贺下亦庆于己知昔处枌榆尝叨预君侯之劝驾继司芹藻亦尝因舍人而扫门应怜久冷之姓名必有嘘枯之造化腹心敬布顶踵知归广厦万间已复湖上鱼之防丹砂九转早成鼎边鸡犬之仙
　　贺俞枢宻兼参政　　　　　　李梅亭
　　鼎升兵本晋预政机立武有常将见五原之欵塞用儒无敌更观三后之叶心膺一时稠叠之荣契千载明良之会恭惟某官材宜王佐智可帝师自其不辞小官之时己负将降大任之器夙夜宥宻甫参帷幄之筹乾坤清夷益结冕旒之眷既兼资于文武盍并注于安危爰命宗工式兼亚相上帝将复髙祖徳坐令赵璧之还皇天既付中国民岂但齐疆之复惟股肱之寄在忠力则道徳之威成安强邦其永孚于休公有无穷之闻某夙防揃拂竟自沈直柄当权恐不吝曲成之陶冶近畿入幕固未为逺去于门墙
　　贺王参政　　　　　　　　　王格斋
　　光膺宸渥参秉政机黄屋勌勤岂皇暇世间之庶务紫芝锡命乃登庸天下之正人岂非燕翼子之谋莫先求哲人之举臣有十乱武惟用此而有余才如八元尧自相之而何害倘用儒之己尽如释负以无忧允惟我公能任是责恭惟某官才全而能钜志大而气刚酹柱献栋梁之规人为之惧披腹呈琅玕之蕴天亮其忠粤从甘泉持槖之时已有傅岩调鼎之望暂劳分阃旋促赐环方班聴履上星辰之聮遽参济川用舟楫之地进则云骤用犹恨迟然而受隆委于两朝下丞相之一等虽羣贤并命期共赓股肱庶事之歌然舆论所宗乃独任春秋贤者之责元气曷壮隂沴孰消樽俎笑谈何以折遐冲于千里之逺日月献纳必将举明主于三代之隆在此位而不为于他人而何望尚惟自任以佐丕平某雅尝辱知而不敢私贺所愿获见勲烈有如青史之所书则虽堕在江湖至于黄馘以何憾
　　贺龚参政　　　　　　　　　杨诚斋
