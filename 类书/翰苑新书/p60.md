<!-- { "loadSidebar": true } -->
　　前贤诗词上君白玉堂【杜甫赠故相国张九龄诗上君白玉堂注曽为袐书郎也】飞腾知有防【杜甫寄李十五袐书诗飞腾知有策意度不无神】
　　校书郎【汉之兰台及后汉东观皆藏书之室当时文学之士使雠校于其中故有校书之职初汉成帝已命光禄大夫刘向于天禄阁校经诸子诗赋步兵校尉任宏校兵书太史令尹咸校数术太医监李柱国校方伎后以诸人代扬雄等亦典校于其中后于兰台改令史属御史中丞又选他官入东观皆令典校袐书或撰述传记葢有校书之任而未为官也故以郎居其任则谓之校书郎明帝召班固诣校书除兰台令史后迁为郎典校袐书又刘珍与校书郎刘騊駼马融校定东观五经传记百家艺术整齐脱误定正文字又杨终征诣兰台拜校书郎窦章为东观校书郎以郎中居其任则谓之校书郎中后汉蔡邕拜郎校书东观又马融为校书郎中诣东观典校袐书当时重其职故学者称东观为老氏藏室道家蓬莱山至魏始置袐书郎校书郎唐掌雠校典籍为文士起家之良选其文崇文馆著作司经局并有校书之官皆为美职而袐书为最通典本朝初为寄禄元丰正名始实有职掌编缉校正定其脱误则校书郎主之四朝志建炎罢绍兴复置又参酌旧制必召试学士院而后命之中兴防要】
　　歴代事实神清韵逺【孔季翊初擢制科授袐书郎陈子昻称其神清韵逺可比卫公】敏晦絶人【白居易敏悟絶人擢进士拔萃皆中补校书郎】幼敏属文【杨炯幼聪敏博学善属文神童举拜校书郎为崇文馆学士】幼敏博学【见上同】学无不通【徐岱于学无所不通辩论明鋭座人常屈大厯中刘晏表为校书郎观察使李栖筠钦其览着所居为复礼乡名达于朝】研精苦学【段成式字柯古以荫官入为校书郎研精苦学秘阁书籍校阅皆遏】上广成颂【马融方安帝时拜校书郎中在东观十年穷览典籍上广成颂】作神雀颂【贾逵自童儿常在太学诸儒为之语曰问事不休贾长头显宗时有神雀集宫殿官府帝敕兰台给笔札使作神雀颂拜为郎与班固并校书应对左右】典校蓬山【白集行李景让制】典校延阁【杜牧之行赵良规制】白虎论考【杨终显宗时拜校书郎上言宣帝博徴羣儒论定五经于石渠阁今宜如故事于是诏诸儒白虎观论考异同】校阅书籍【见研精苦学注】校理袐文【选西都赋云云】整齐脱误【见官制】正定六经【后汉蔡邕拜郎中校书东观邕以经籍去圣悠远文字多谬乃求正定六经文字乃自书于碑始立摹冩者车乗日千骑两】诏书像劝学者【高彪校书东观后迁内黄令帝敕同僚临祖送于上东门诏东观书彪像以劝学者】
　　皇朝事实无所附丽【言行録陈公辅字国佐除校书郎公初入馆阁时蔡京王黼当国无所附丽未甞一至其门】非公事不诣执政【杨诚斋集陈正献公俊卿以秘书省校书郎召非公事未甞诣政府】益读未见书【楼攻媿集王文定公淮为校书郎既入馆屏去人事益读未见书休暇亦入抵暮始归】无求数迁【周益公集汪庄敏公澈迁校书郎安分无求视同舍郎数迁殊不介意】论禁卫单寡【周益公集张忠简公阐字大猷为校书郎时大将将恃功邀爵赏又论禁衞单公上疏极寡之厥后稍进退诸将召诸道兵补三衙阙额往往符公言】赏其尽言【国朝郑鉴字自明召试职职上问今合除何官龚茂良对曰前此学官召试往往止除正字上曰可除校书郎赏其尽言因曰防中所言或是或非大率剀切不易】擢监察御史【周益公集汪庄敏公澈轮对论立国二道曰文与武高宗嘉纳即诏内外荐举武臣而擢公监察御史】
　　自叙咏诗骑驴【雍洛灵异録云开元中校书正字俸禄微少孤寒英杰者居之或有不办正马乗驴入省而太祝奉礼毎月请明衣绢布及胙肉俸禄又倍多乃公卿子弟居之衣马比校正颇为轻肥时有语曰正字校书咏诗骑驴奉礼太祝轻裘食肉】起居何如【家训云梁朝全盛时贵游子弟多无学术谚云上车不落即著作起居何如即校书】挑脱校书郎【武后时官滥謡曰把推侍御史挑脱校书郎】
　　旁引名学硕儒【呉志东观儒林之府当讲校文艺处定疑难汉时皆名学硕儒乃任其职】硕学达官【宋书志硕学达官往往典校书如歆向故事或兼撰汉纪也】文雅显于朝廷【傅毅字武仲肃宗以毅为兰台令史拜郎中与班固贾逵共典校书毅追美孝明帝功德最盛而庙颂未立乃依清庙作显宗颂十篇奏之由是文雅显于朝廷】国器耸壑昻霄【房龄校雠秘书省髙孝基名知人谓裴矩曰仆观人多矣未有如此郎者当为国器但恨不见其耸壑昻霄】诏领校中袐【前汉刘向字子政迁光禄大夫而上方精于诗书观古文诏向领校中袐书】赐以袐书之副【班游与刘向校袐书毎奏事游以选受诏进读羣书上器其能赐以袐书之副】藜杖下观【拾遗记曰刘向校书天禄阁夜有老人着黄衣植藜杖杖端出火用以照向向问姓名荅曰我是太一之精天帝闻卯金之姓有博学者下而观焉】父兄雠校【见决科而登殿馆注】父子领校【刘歆字子骏通诗书能属文河平中受诏与父向领校袐书讲六艺诸传记无所不究】转侍中【后汉卢植在东观校中袐书帝以非急务转为侍中】
　　羣书精语台有兰阁有芸【白乐天泛渭赋序天予为校书郎云云名遂官闲一身得其所赋云台有兰兮阁有芸】披缃帙定鈆黄【开运二年史馆进唐书奏云频分温媪之疑仍惧鲁鱼之谬久披缃帙粗定鈆黄】地惟兰省职在芸阁【白氏六帖云地惟兰省职在芸阁】官惟司典职在校文【白氏六帖云官惟司典职在校文】册府校之官【曲阜除孔武仲制册府校雠之官以待儒学之士】典校书林【曲阜行王暂制】
　　前贤诗词并入红兰省【元集酬乐天百韵并入红兰省偏亲白玉规葢为校书郎】十九授校书【杜甫送李校书诗李舟名父子清峻流辈伯人间好妙年不必须白晳十五富文史十八足賔客十九授校书二十声辉赫】磨丹注前经【韩文答张彻诗渍墨窜旧史磨丹注前经义苑手袐宝文堂耳惊霆】校雠天禄阁【韩退之送郑校理诗才子富文华校雠天禄阁】竒字校偏旁【王荆公诗拥书天禄阁竒字校偏旁】袍笏光参差【韩退之寄崔立之诗岂论校书郎袍笏先参差童稚见称説祝身得如斯老翁不量分累月笞其儿注立之登第后除校书郎】清絶校书郎【东坡诗云云】超迈有古风【黄山谷寄李子先诗我观李校书超迈有古风谈道屡入微闭门长蒿蓬】校书著作频召除【黄山谷诗校书著作频召除犹能止车问何如】
　　正字【后汉桓帝初置袐书监掌图书古今文字考合同异其后监令掌图籍之纪监述作之事不复专文字之任矣今之正字葢令监之遗职校书之通制齐集书省有正书袐书省有正字隋唐因之掌刋正文字贞元八年属集贤殿通典国初为寄禄官元丰正名始实有职事编集校定正其脱误则正字主之四朝志建炎间罢绍兴中复又参酌旧制必召试学士院而后罢之中兴防要】
　　歴代事实名播天下【萧颖士天寳中为袐书正字于时裴耀卿席豫张均宋遥韦述皆先进器其才与钧礼由是名播天下】海内文宗【陈子昻字伯玉初举进士上书武后召见金华殿子昻貌柔野少威仪而占对慷慨擢兰台正字唐兴文章承徐庾余风天下祖尚子昻始变雅正初为感遇诗三十八章王适曰是必为海内文宗】文彩绮丽【唐吴通父道瓘为诸王太子授经而通兄弟出入禁掖常侍大子游通与兄通微俱博学善属文文采绮丽通幼应神童举释褐袐书正字】耀卿弱冠【唐裴耀卿少聪敏数嵗解属文应童子举弱冠拜袐书正字】通元童举【见文彩绮丽注】刘晏神童【见朋字未正注】感遇诗【见海内文宗注】上封事【仪鳯中吐蕃数盗边魏元忠上封事洛阳宫髙宗善之授袐书省正字中书省仗内供奉】召入楼中【见朋字未正注】供奉仗内【见上封事】朋字未正【唐明皇杂录刘晏以神童为袐书省正字方年十嵗形状狞劣而慧晤过人上召入楼中帘下贵妃置于膝上为施粉黛与之巾栉上问晏曰汝为正字正得防字晏对曰余字皆正唯朋字未正又见诗话】鲁鱼为弊【见羣书精语类】
　　皇朝事实守道安恬【周益公集洪文公遵除正字阁下多前辈皆以畏友待公明年春文惠公继来搢绅荣之秦熺为袐郎势熖赫赫公守道安恬留滞不迁】安恬静黙【东都事畧范祖禹字淳父司马光辟同编修资治通鉴书成上章称荐曰臣诚不及也由臣顽固纂次淹久致其沉沦而祖禹安恬静黙若将终身者除袐书省正字】不附荆公【言行录范祖禹除正字供职袐省时王荆公当国人皆奔竞公未甞往谒王安国与公友善甞谕荆公意以公独不亲附故未进用公竟不往见】奏篇见称【李壁撰周益公行状召试馆职奏篇上髙宗称其文谕丞相云他日可令掌制除正字】对策见奇【东都事畧廖正一字明略元祐中苏轼在翰苑试馆职之士得正一对策奇之除袐书省正字】诗赋文采【司马温公日录晏元献公殊年十三真宗面试诗赋疑其宿搆明日再试文采愈美上大竒之即除袐书省正字令于龙图阁读书】诗赋立成【东都事畧杨亿字大年以童子召对试诗赋五篇下笔立成太宗叹异以为袐书省正字制曰汝方在髫龄不烦师训精爽神助文字生知越景絶尘一日千里予有望于汝也】文字生知【见上注】正文字之官【南丰拟制是正文字之官实为学儒之选】游藏室观袐文【初寮除李质等制往游藏室纵观袐文】
　　自叙不办正马【事见校书郎门】
　　羣书精语亥之与豕泾渭难分鲁之与鱼淄渑莫辨【张鷟云亥之与豕泾渭难分鲁之与鱼淄渑莫辨注云有人读史云三豕渡河子夏曰己亥渡河校之果然又简牍磨灭以陶为阴以鱼为鲁】辨门闰之非察陶阴之谬【同上辨门闰之非察陶阴之谬注左传杜预据长厯此年无闰月当为门五日后人五玉为合闰遂以意定之】刋鲁鱼于往籍【唐大诏令牛僧孺制云云】亥豕有差鲁鱼为弊【续通典长兴三年校经籍敕】频分温媪之疑【事见校书门注】国器无等双【黄山谷诗城南晁正字国器无等双】扶老趋严诏【陈后山除袐书省正字诗扶老趋严诏徐行及圣时端能防字正敢恨十年迟益畏金根谬宁辞温媪讥向来忧畏断不尽鹿门期】诏谓正字当居中【杨诚斋送提举蔡正字诗云云】声髙重门侧【李白酬阎正字阎公汉庭旧沉郁富才力价童铜龙楼声髙重门侧】
　　著作郎【汉东京图书悉在东观故使名儒硕学入直东观撰述国史谓之著作东观皆以他官领焉葢有著作之任而未为官员也魏明帝太和中始置著作郎官中书省专掌国史后又置佐著作郎亦属中书晋袐书监自调补之宋齐以来迁佐于下谓之著作佐郎唐为著作局亦属袐书省自宋以后国史悉属袐书龙朔改著作郎为司文郎中咸亨复旧初著作郎掌修国史及制碑颂之属撰史之名而实无其任其任尽在史馆其属官有校书郎正字通典国初以为寄禄官元丰正名始实有职掌修纂日厯祭祀祝辞则著作郎佐之四朝志初除林希为大着丰稷为小着皆一时选也职畧余见袐监沿革】
