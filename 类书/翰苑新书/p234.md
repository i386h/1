<!-- { "loadSidebar": true } -->
　　瞻华盖紫垣之象森若丽天诵玉堂青琐之文昭然揭日此岂无心于门宇固尝骧首于闾阎迷途分隔于青防枯枿自偏于和气帝城辽絶不敢寄鱼鸿之书诏墨便蕃无由伸燕雀之贺兹僣驰于尺牍輙首贽于寸诚某官名声重于朝廷言语妙于天下摘髭异级冠亿万之生徒振翮亨衢际半千之休运璧水聴晨招之诲青藜观夜照之书共期鳯沼于十年俄息天池于六月趣上江圻之节来陪宣室之厘锦窠复擅于望郎玉镂尤髙于少列惟禁林之寓直异时多属于迩聨而词掖之陞华故事类由于承摄有若蜚英而腾茂是宜超授以直除绾黄麻紫诰之荣俱优两制防金匮石室之蕴袭作一经举天下能事乃独兼而施之凡在廷诸公莫有出其右者众心所属大用可期天路肇开接武贤闗之相地灵夙着増光盛事之图某藐是驽庸偶同臭味以初心之向慕方拭目于清明短翅栖迟知鷃鹏之有量神丹防化倘鸡犬之同升
　　史掖类
　　贺黄左史　　　　　　　　洪平斋
　　恭审骑省畴庸螭坳振武立雷霆之下屡闻劘砺以责难司雨露之边更许直前而论事维新厥命不失其言恭惟某官瑞应魁衡声摩奎壁得三光五岳未分之气务养其源读八索九丘有用之书莫穷所学夙着六君子之望坐追三谏臣之风黒白既分丹青自炳圣朝举无缺事可少缓于箴规人主蔑有戯言正欲明于记注进跻左墄宻侍前旒移畴昔皂囊剀切之诚示此日青史简严之笔夹玉皇之香案共钦稽古之荣筑宰相之沙堤伫究济时之业某久依霄防耸揖氷衔白发相欺南国自嗟于留滞青云可附河东有待于吹嘘
　　贺聂左史　　　　　　　　　李梅亭
　　中宸涣号左侍升贤夹立螭头均为清切进龙角愈近凝严彰清朝选用之公示君子登庸之渐某官材全而业钜学广而闻多秀出班行固已芒寒而色正凛然气节不为义疚而利回五年省闼之弥纶万里户庭之清晏赖舍人之解事为天子而记言绩用孔殷序迁惟允楚左史之能读八索盖储倚相之材唐中禁之用第一流亦为议政之地佳传相期于千载修名剰跨于数公某逺落鱼鳬阻陪燕雀甚愧丈人厚顷尝闻所闻而来屡为丞相言是有得不得之命灔滪既令其胆破岷峨亦使之眼髙望五云多处之星早登魁辅倩万里桥边之水聊送客心
　　贺聂左史　　　　　　　　杨诚斋
　　南衙涣号东史升贤虽君举必书均号司存之切而王置诸左益知位置之亲正人登崇善类鼓舞某官负材有用蓄学不赀健步丰材连六鼇于海上清标秀质下独鹤于云间五年宻賛于宰司庶绩自凝于道揆螭头坳处久称解事之舍人龙尾道中遂进读书之倚相柱下之光可继瓯中之姓有人某最辱挈提尤深距跃归心羽翼已久懐石涧之泉余论齿牙更幸及玉闗之老
　　贺黄左史　　　　　　　　王臞轩
　　擢自谏坡升于史掖婴龙鳞而论事方仰髙风立螭首以记言要烦直笔官由人重国以儒荣某官学洞本根文刋枝叶心斋穏坐澹无辱以无荣道阈独跻歘有张而有弛早逢圣问几冠贤科人皆健其不凡公独以为细事然古人之得时遇主亦惟其节义之素髙贤者之忧国爱君夫岂以声名而为悦试观十七年之宦业不出五千卷之本心早上青蒲已光白简然与其叩墀折槛以雪一时之愤又不若操觚秉牍以留万古之芳爰涣徳音俾颛书法地渐近则国之闗系甚重官更髙则人之徯望必深亟恢广济之图上副简求之意某念年一第连月冷曹恍惚征魂不到鳣堂之精邃支离病骨徒谙萤案之凄凉所欣知已之显庸或可对人而诵説上圣主贤臣之颂已知相得之欢占小徃大来之爻亦有彚征之望
　　贺徐左史　　　　　　　　陈筼牕
　　乌府畴庸螭蚴正位南司五院方严执法于殿中东极一星复擅典书于柱下俯仰尽吾皇之睠后先皆儒者之荣越在观瞻孰非抃舞某官声倾左淛文起东瓯心正意诚之功夙讲明于韦布任重道逺之器独简记于冕旒顷由别院之声名径主一台之风宪盖孝庙抡材之意至此复明而熈朝更化之规于斯为盛道洽政治言聴谏行坐令众正之伸眉具俾羣奸之禠魄念排击之效有如此者则经纶之望人其舍诸云胡出纶暂使载笔永惟四海理乱之本实系九重言动之间若弩有牙如车斯輹虽尧舜居上无明争显谏之劳然佚狐在前有隂警潜规之助铺陈久大绘画升平要令荧煌垂汗简之华然后卓荦纪面槐之业某丹丘下士泮水陈人永言今时抗走之身曽是徃日奔趋之数始容附鳯何殊孔氏之铸顔终媿卧龙有负徐公之举葛穷通有分出没何言但因君子之得舆切想古人之推毂一拜一起虽阻陪门防賔客之游三沐三熏犹及效道路歌謡之献
　　贺林殿院除左史　　　　　　洪平斋
　　恭审台端畴绩左墄跻荣红云之近玉皇独耸螭头之望黄道之开阊阖仍催豹尾之班帝宠便蕃儒流歆艳恭惟某官韶鸣凤跃春暖鲸防西湖处士之风姿夐出尘埃之外东坡先生之学问妙传翰墨之间琼不俟于疾趋玉斧自全于巧斵政弦初改厘席遽前峩峩黒豸之威棱凛凛皂雕之风采彼谓之穷竒梼杌既扫殄而不留此有若闳天散生故登庸之未艾峻跻记注妙絶版曹扈甘泉之跸则入内以告猷对紫宸之仗则直前而奏事虽敛锋而抨击尤抗节于论思无徃而不得其言有懐而悉见于用一星之曰柱史姑防石室之藏六符之验泰阶即上沙堤之路某技殚圜府志系仞墙甫闻振武于持荷已信垂光于汗竹草河东之赋方倾心吹送之恩袭春秋之经更拭目谨严之笔
　　贺留右史　　　　　　　　洪平斋
　　恭审席前涣渥柱下升班承明之有直庐方步八砖之日紫宸之夹香案更依一朶之云国典増华儒绅动色恭惟某官气涵江汉名压华崧自八索九丘以来书皆有用视五诰三盘而上文可同风况于运堂上之竒兵莫不出胷中之武库陟鼇坡而视草逰鹤禁以谈经以天下非常之才当朝廷甚重之选酌之不竭沛然有余甫看五凤之齐飞又见双螭之屹立濡珥彤之笔而书九重之言动续汗青之简以垂四方之辉光但知人与地以俱清谁识天生贤而间出舍人收封事开函爰近于御筵明公独妙年扈圣即登于黄阁某凋心斗垒决眦氷衔乌鹊南飞自喜卜巢之有托马牛下走何当捧砚以相从
　　贺李右史　　　　　　　　方秋崖
　　涣发龙纶晋登螭陛尧言布于天下宜载典谟迁史藏之名山无慙笔削兹实帝王之盛岂惟儒学之荣某官如乐九韶如鼎万斛韬涵雅训盖平生无未见之书刋落尘言有古人所不到之妙尝读梅亭之藁喧薇省之诗所谓洗万马而空之直欲障百川而东耳乃夹侍玉皇之香案俾共防金匮之秘文陈洪范九畴宻賛吾皇之圣作春秋一蓺袭为有宋之经伟哉真儒成此信史某瞻斗以北与江俱东虽莫陪鸳鹭班肃上賔荣之贺傥得与牛马走愿窥帝典之晖
　　贺真右史　　　　　　　　陈筼牕
　　枫宸涣号柱史升华峻直北扉矫矫麻头之健笔摛毫右陛英英简上之清风叠组孔嘉垂绅丕耸窃以唐虞虽逺都俞具载于典谟班马不生笔削允资于记注折旋螭首咫尺龙顔必有袭六为七之功足载登三咸五之治某官名喧宇宙气压岱嵩玉质金相允矣文章之正印氷悬雪跨凛然节义之大闲以布韦寡二之姿擅科目叠双之选阔步亨轨横飞隽躔不俛首以随时每抗顔而白事贾生通达气少和平仲舒渊源言多迂濶惟我公之謦欬中有国之膏肓以此猷为移而笔削必能发挥神圣有公是公非之权判白奸回无乍贤乍佞之惑直声九鼎正气千寻上而国家宗社之荣下而海防生灵之庆某懐人万里在天一方僣评当今文物之豪实为近世班行之冠虽云持槖岂能酬逐日之威名必也秉钧庶及见摩云之功业
　　贺魏右史　　　　　　　　　危巽斋
　　恩涣席前班髙柱下秘书不是监昔有是言右史用名流实聨法从除音诞布欢颂沸腾某官北斗天枢西川石笋等五诰三盘而上文可同规自八索九丘以来书皆有用不随时而俱靡自与道以偕行几年嗟蜀道之难一旦觉长安之近龙墀入觐蔚为华国之儒鸡舌含香快吐济时之畧惟斯文之未坠知上眷之益隆礼乐司存冠九卿之妙选蓬莱身到总三馆之清流才与地以双清命自天而三锡屈司记注以阐才猷振乃家声厥有故实论事闿切遹追唐相之遗风致主厉精伫见汉臣之治行某自惭末学无补明时每闻闳议之轩昂但觉懦之警策适观峻擢益倍欢悰玉立双螭已喜端人之得路符分半虎更祈厚徳之包荒
　　贺张右史　　　　　　　　林克斋
　　出綍中宸记言右陛久専譔録映太乙之青藜晋直邃严侍玉皇之香案班仪益峻邦典増华窃惟简册之所实兆起居之有注设官之始昔分掌于动言纂事则同间常归之著作载笔今聨于侍从问津多出于承明某官学际天人文追盘诰金门射策收汉殿之甲科石室防书徧唐家之四部有若熈明之盛典尤多翰墨之隽功果擢侍于丹墀益纉功于青简立螭头号二史是惟天子之近臣起柱下位三公自有君家之故事某逺聆吉语倍切懽情人于同年亦有情夙荷眷知之旧士别三日当刮眼更祈眄睐之新
　　贺曽右史兼修史　　　　　　杨茨野
　　天锡宠荣地分清切班聨两省清光宻侍于螭坳才擅三长丽藻仍修于麟史正人进用斯道有光某官笔补乾坤名揭日月指世陈政真贾谊陆防之复生射防决科于仲舒孙乎何有自游兰台芸阁之地即防金匮石室之书忽请一麾而遽行不与羣飞而竞逐旋陟郎闱之清显复司省闼之弥纶骞翔已逼于云霄献纳兹承于雨露事直前而无隠备殚忠赤之懐经垂后而不穷兼任汗青之责职因人重眷示上优观极东一星之明既符斯选则魁下三台之象可必其占某乗滞留聴邮鼓舞缅想纡紫拖朱之盛莫厠贺賔空陈抽黄对白之辞恭陈庆牍有懐忻颂莫既敷陈














　　翰苑新书续集卷四
<子部,类书类,翰苑新书>
　　钦定四库全书
　　翰苑新书续集卷五
　　台谏类
　　贺大谏　　　　　　　　　真西山
　　帝眷上坡诏升左省侍讲华光殿禆圣学之缉熈拜疏延英门罄忠规之剀切班聨益峻风采一新窃以国有直臣淮南之谋自寝朝无奸党河北之盗易平盖边虞虽警不足忧而骨骾乏人为可惧载仰仁皇之世方兴西夏之师谋议前陈孰匪急御戎之务聪明逺览独首増论事之官由其纪纲立而百度修所以根本强而四夷服维今盛学与昔匹休恭惟某官道出羲皇学根洙泗笔补造化岂东京才子之可伦策陈天人为西都大廷之首冠朱比直玉鉴侔清册府累年不改安恬之操谏垣期嵗独髙謇谔之风志存家门而不近名诚竭朝廷而无遗虑属方多事尤赖告猷拾禁闼之遗己无惭于长孺补衮职之阙顾谁越于仲山眷倚不移观瞻増重方将纾长策以康国步矢良謩而沃帝心扶公道之脉于将微建太平之基于弗坠翕然众望属在我公要当遗万世之安岂特撤四郊之警某方疲逺役侧聴除音有诤臣七人端为明时而喜呼太平万嵗倚新盛事之观
　　贺黄大谏　　　　　　　　真西山
