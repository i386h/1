<!-- { "loadSidebar": true } -->
　　歴代事实京尹【韩贺雨表职司云云】明府【汉矦文谓孙保曰明府素着威名】玉麟【职官分纪樊子盖检校河南内史屡有理绩隋文帝谓曰今为公别造玉麟符以代铜虎】铜虎【见上】银章【前表尹服银章青绶佩水苍玉】幢盖鼓吹【李燮别传燮拜京兆尹加幢盖鼔吹燮履洁白之节秉执忠良吏民爱敬作歌曰我府君道教举恩如春威如虎爱如母训如父】清粹忠正【职畧晋诏曰河南京畿大郡四方表则庾纯清粹忠正才经治乱其以纯为河南尹】公正方严【唐韦澳为京兆尹公正方严吏不敢欺】忠亮笃诚【见明于治化注】声重朝廷【前汉始元年有男子自谓卫太子京兆尹隽不疑叱吏收缚曰晋蒯聩违命出奔辄距而不纳春秋是之卫太子得罪先帝亡不即今来自诣此罪人也遂送诏狱由是声重于朝廷在位者皆自以为不及】名重朝廷【袁安为河南尹政号严明在职十年京师肃然名重朝廷】若斯赫赫【见兄弟继注】不为灼灼【顾少连字夷仲政尚寛简不为灼灼之名】河南二尹【梁邵陵王辞丹阳尹表京兆五守西汉难追河南二尹东平罕继】赵张三王【职官分纪汉自孝武置左冯翊右扶风京兆尹而吏民为之语曰前有赵张后有三王谓赵广汉张敞王章王骏】邉延二君【后汉延笃为京兆尹其政用寛仁爱恤民黎郡中欢爱三辅咨嗟先是陈□邉鳯为京兆尹亦有能名郡人为之语曰前有赵张三王后有邉延二君】京兆三王【见上三王谓王尊王章王骏也】前贾后张【唐中宗以张仁亶为洛州长史初贾敦颐为长史颇有政绩故时为之语曰洛州有前贾后张也】清都辇【唐大诏令相王永川牧制宜纡朝绂用清都辇】司辇毂【唐孟容为京兆尹奏宪宗曰臣职司辇毂尚为陞下抑豪强】四方表则【见清粹忠正注】百郡之首【见明于治化注】岳牧之首【白集张正甫制冯翊吾左辅也故其选任冠四方岳牧之首】为辇毂师表【唐宪宗时京兆尹柳公绰口奏云京兆为辇毂师表】管神州赤县【韩文答友人书云京兆郡国之首所管神州赤县】尚寛简【见不为灼灼注】大体不苛【刘晏子士安为京兆尹总大体不苛号称职】视如子【延笃字叔坚为京兆尹视民如赤子正身率下民不忍欺其听讼理寃发奸摘伏明出自然】爱如母【见幢盖鼔吹注】冬日之爱【晋元帝丹阳传序曰尹者正也广汉和顔接下子高自辅经术孙寳行严霜之诛袁安□冬日之爱】如春之恩【见幢葢鼔吹注】延寿恩信【前韩延寿传延寿闭阁思过恩信周二十四县庭无讼者吏不忍欺】乾曜寛简【唐源乾曜为京兆尹政存寛简】条教可观【晏公类要广汉聪明下不能欺延寿厉善所居移风翁归抱公洁已为近世表张敞绿儒雅刑罚必行条教可观】明于治化【晋武帝咸寜诏河南百郡之首其风教宜为迩遐所模以导齐之奉车都尉王恂忠亮篶诚才兼内外明于治化其以恂为河南尹】抑豪右【唐刘栖楚改京兆尹权抑豪右甚有钩距人多比之赵广汉】诹奸恶【孙寳召为京兆尹以立秋日署矦日文东部督邮入见勅曰今日鹰隼始击当顺天气以成严霜之诛掾部讵有其人乎文即曰无其人不敢轻受职寳曰谁也文曰霸陵杜穉季寳曰其次文曰豺狼横道不宜复问狐狸寳黙然竟无所谴】发摘奸伏【前赵广汉行京兆尹自汉兴以来治京兆者莫能及其发摘奸伏如神亷明威制豪强小民得职百姓追思歌之至今】弹击豪强【唐许孟容为京兆尹神策军吏李昱假富民钱不偿孟容械系之上宣谕令付本宴孟容执奏曰臣职司辇毂民钱未尽输昱不可得上以其守正许之自此豪右敛迹威望大振】剪治强宗【北堂书抄汉华松剪治强宗】弹压辇下【柳仲郢先为京兆尹故号严明后为河南尹以寛惠为政言事者以为不类京师时仲郢曰辇毂之下弹压为先郡邑之治惠飬为本】检御贵戚【李郃别传尹当整顿京师检御贵戚】政号严明【袁安为河南尹政号严明然未尝以□罪鞠人在职十年名重朝廷】政令甚明【前翟方进为京兆尹搏击豪强京师畏之胡常与方进书曰窃闻政令甚明为京兆能则恐有所不宜方进心知所谓少弛威严】严肃为治【黎干为京兆尹严肃为政人颇便之】决断无差【唐德宗时呉凑为京兆尹凑孜孜以勤俭为务人乐其政掾吏凡有疑狱难决之事多候凑将出时呈兾免摘瑕病凑虽仓卒必指其奸幸之处下笔决断无毫厘之差吏非大过不行笞责吏尤惕厉庻务咸举】严而不残【前隽不疑为京兆尹吏民敬其威信毎行县録囚徒还其母輙问有所平反防何人不疑曰有其母即喜笑为饮食言语异于他时或无所出母怒为不饮食故不疑为吏严而不残】简而不犯【北堂书抄晋傅瑕持法简而不犯】豪右大震【杨于陵字达夫为京兆尹京师豪右大震】豪右敛迹【见弹击豪强注】听讼理寃【见视如子注】摘瑕指奸【见决断无差注】闻鵶挽铃【温彰迁京兆尹一日闻挽铃声视之乃鵶也尹曰必是诉其人采子命吏视之果得采雏者】吏民称赵【前赵广汉云云迁行京兆尹满年为其以和顔接下京兆政清吏民称之不容口长老相以为自汉兴治京兆者莫能及】百姓谣李【唐李岘传岘迁将作监改京兆尹所在皆着声绩以雨灾归咎京尹出为长沙郡太守时京师米麦踊贵百姓谣曰欲米贱追李岘其为得人心如此】百姓歌赵【见发摘奸伏注】三辅课最【前汉书尹翁归为右扶风京师畏其威严扶风大治盗贼课常为三辅最】京师肃然【东观汉纪张酺迁河南尹京师肃然】枹鼓稀鸣【前张敞为京兆尹长安市偷尤多一日捕数百人枹鼓稀鸣市无偷其治畧循赵广汉之迹而以经术自辅其政】赭衣尽获【记室新书名存内史之荣宠贵京兆之号赭衣尽获枹鼔稀鸣】民安盗息【魏志郑浑字文公为京兆尹以百姓新集为制移居之法使兼复者与卑轻者相伍温信与孤老为比勤稼穑明禁令以发奸由是民安于农而盗贼息】表贤显善【前张敞治京兆一一依广汉之迹方畧耳目发伏禁奸不如广汉然敞以经述自辅其政颇杂儒雅往往表贤显善不纯用诛罚以此能自全】接士推功【前赵广汉迁京兆尹和顔接士推功归于吏曰其掾所为非二千石所及吏见之皆自写心腹无所隐匿】纳言出任【魏志刘靖为河南尹应干与书曰入作纳言出任京尹富民之术日引月长】少府出为【前王骏为少府成帝欲大用之出为京尹试以政事】髙第入守【京兆尹京师长安中浩穰于三辅尤为剧国郡国二千石高第入守京兆不过二三年近者数月一年輙危失名以罪过罢为赵广汉张敞为乆任也】治行入守【前黄覇云云以治行第一入守京兆】袁安十年【见政号严明注】张敞乆任【见高第入守注】少防四为【唐太宗实録魏少游以吏干知名四为京尹有规检乆任无赫赫之名而亷谨有足称也】父子为【唐柳仲郢父子更九镇五为京兆再迁河东】兄弟继【唐李仲通天寳末为京兆尹弟叔明继之长安歌曰前尹赫赫具瞻允若后尹熈熈具瞻允斯】皇朝事实京部【淇水除蔡延庆制召典京部云云】天府【杨亿代表牧民总京邑之浩穰】都府【胡文恭行钱明逸制委都府之治】尹政【同上】士大夫交称其能【东都事畧沈遘知开封府为人明正通达世务其治开封毎晨起视事日中则廷无□人出与亲友往来从容谈笑以示有余士大夫交称其能】闾里亦知其名【包拯召知开封府立朝刚严闻者皆惮之至于闾里大小男女亦知其名宦官为之敛手旧制凢讼诉不得径造府吏坐门收讼牒谓之牒司拯即大开牙门人径至庭下自道曲直吏民不敢欺】治有能名【见破奸发隐注】声闻赫然【见豪右敛手注】为政一以诚信【言行録陈文惠公尧佐字希元开封府治京师公以谓治烦之术任威以击强尽察以防奸譬于激水而欲其澄也故公为政一以诚信毎嵗正月夜放灯则悉籍恶少年禁锢之公召谕曰尹以恶人待汝汝安得为善吾以善人待汝汝忍为恶邪因尽纵之凢五夜无一人犯法者】至公不敢干【言行録杜正献公衍开封治京常挠于权要公至公能使权要不敢有所干】刚严不可干【言行録包孝肃公知开封府为人刚严不可干以私京师为之语曰闗节不到有阎罗包老吏民畏服逺近称之】听断如神【国史杜衍知开封府听断如神权要之家不敢干以私】吏民以为神【东坡集张文定公方平知开封府府事繁为尹者皆书板以记事公独不用黙记数百以次决遣毫髪不遗吏民大惊以为神不敢复欺】文书躬决【晦庵集季椿字寿翁临安择守公在议中执政或谓公待人无委曲上曰正欲得如此人遂兼府事既视事亲阅文书躬自予决要人请嘱一无所听在府三月竟以权幸不便亟解去而人至今称之】为政精敏【东都事畧吕溱传溱字济叔知开封府为政精敏京师翕然称之】民不敢欺【言行録王恭简公岩叟知开封府曹读以物产贸易万缗市侩稽违逾年止输其半一日闻户外有钱声偿钱皆足读怪之询其由乃曰王公今日知府矣公治开封不为精神智力如在无事小郡而老奸民自然畏栗至不敢欺】摘发吏奸【东都事畧郑戬字天林知开封府府吏冯士人素奉权贵戬发其奸利事流之于海岛】列内侍罪【尘史范文正公尹京时有内侍怙奸作威倾动中外公抗疏列其罪】鞭朴以治【蘓氏谈训祖父讳颂字子容尹开封颇事鞭朴以谓京师浩穰湏弹压当以柱后惠文治之非濠颍卧治之比】破奸发隐【言行録蔡端明襄字君谟开封世称难治公居之有能名其治京师谈笑无□事破奸发隐吏不能欺】宠贵必寘于法【言行録欧阳文忠公尹京不事风采至宠贵虽诏命有所不免犯禁令又求茍从必寘于法】豪猾敛手【言行録呉文肃公奎明于从政及领京师富人孙氏京师大豪负其息者至评取物产及其妇女发其宿罪徙之逺方而豪猾敛手声闻赫然】豪右屏迹【李穆知开封府豪右屏迹权幸不敢干以私上益知其材】辇毂肃清【言行録韩维字持国知开封府始置八厢分决轻刑辇毂肃清神宗曰韩维以文学及任繁剧号称职可谓得人】都人相贺【晦庵集呉康肃公芾知临安府命下之日都人相贺而吏属屏气入谢庭中内侍省为人求荐及他鄙事为属者公曰吾荐章不可以求而得若某事则诣府自言吾得以法决之自是人莫敢干以私大□家童欧伤酒保公捕论如法以狥于市宗戚贵人私营佛屋错杂民廛藏匿奸盗吏不敢捕公奏请尽撤之由是权豪侧目而执政亦不悦】辽使叹息【哲宗实録王安礼知开封府事至辄断庭无□讼乆系待辨者一切论决未三月而狱内皆空掲诸府门辽使过见叹息以为异事上曰安礼能骇动外夷于古无媿矣】京师兴謡【谈范仲淹知开封府决事如神京师谣曰朝廷无忧有范君京师无事有希文】诏书褒美【欧阳六一集程文简公琳知开封府前为府者苦治剧或满嵗罢不然被谤或以事去独公居数嵗乆而治益精明盗讼稀少狱屡空诏书数下褒美】擢为宰相【刘沆天圣中所至有治剧之声自开封府擢为宰相】三世尹京【四朝国史梁子美传子美权开封府尹入谢言曽祖颢祖适皆常领府事今臣复摄尹惧弗克负荷徽宗曰卿三世尹京缙绅盛事也】圄空不自言【范百禄知开封府圄空僚属欲百禄言于朝百禄曰千　里之圻而无一人之狱此上德所格岂伊功耶】治益闲暇【言行録范仲淹知开封府号难治公治益闲暇日取古今治乱安危为上开陈】以严肃擢参政【太平兴国六年以李穆参知政事上曰卿居京府尤号严肃故加奨擢也】
