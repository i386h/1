<!-- { "loadSidebar": true } -->
　　南州髙士何意糟丘东里先生适眠瓮牖契我属餍之久得君醖借之竒伏惟某官郎官之清贤人之粹才酣八斗人言凤穴之雏心醉六经谁谓鹖冠之【阙】若稽觞政适畅诗情岂欲事椎破垆之为方将养尔作麴蘖之用金解换盖谪仙人玉螘沈防有醉乡记聊复遣君之且去恐烦天子之呼来某自笑湘累之醒政坐鲁国之薄身名不如一杯酒何幸饮醇拍浮得满百斛船倘容问字
　　囘奚监酒　　　　　　　　方秋崖
　　粤起鳣堂小留虎帐谈笑青油幕安用腐儒飞堕碧云牋甚慙乡友此岂醉翁之误我政恐空山之怨人不曰师乎何嫌广文之冷拔其尤者孰云处士之良尚邀枌社之春毋靳药言之益
　　囘喻监酒　　　　　　　　　黄竹坡
　　髙懐如许姑笑傲于琼林防谦自将方鼎来于云翰恭惟某官圭璋其胄金玉其相抱负异能久矣千人之秀飞腾茂实籍甚诸公之间岂能步兵之厨乃置清庙之器良醖可恋暂烦酤之谋要津立登遄被清华之选某折腰漫尔闻名蔼如兹乗脩途发轫之来将遂剧谈挥尘之便何时得出禁酒国曽征傲世之人累麴便筑糟丘台行致谪僊之客
　　囘黄监酒　　　　　　　　王臞轩
　　出纶天陛董醴日畿碧油九鼎之重言辟书甚宠良醖三升之可恋官况最清展庆辠迟先施倒置某官沈酣周孔糟粕庄骚毓秀九华钟清淑中和之并泝源双井得风流醖借之深妙三昧于文章露一班于政事家传青白不随世味之酸醎宦业芬芳防得名流之脍炙惟神臯酤之利闗大农经赋之须逢麴车口流涎人皆图于幸得饮醇酎心自醉帅独念于旧交厥选至荣其言可味正可品圣清而贤浊不妨笑人醉而我醒名下无虚人暂乐仙壶之日月樽前有此客行班紫汉之星辰某之迂疎世所姗笑吟诗无用生涯不直于一杯遂禄何求亲养已辜于三釡朅来宾幕不入时妆所幸名胜之来遂托寅恭之末既见君子则喜敢在下风不与执事同心有如白水
　　囘叙州茶帛张监库　　　　　李梅亭
　　海上八月之仙槎昔幸逢于博望山下十年之老石今再遇于谷城凄其一梦之惊愧此尺笺之贶恭惟某官风标靖重器识端温近世名卿畴若乃翁之清介当家奥学定存似是之典型纡余入幕之宾协相摘山之画春风萱草承燕喜之慈顔秋露兰芽已蝉聮于宦牒伫观济美还入旁招某叨领蟇頥获迎鹢首见名驹之汗血良慰故情懐野鹤于未仙还悲徃事
　　囘赵船　　　　　　　　　李梅亭
　　巨川作楫夙知家学之髙野水横舟谩借时材之重袖长笺而见畀搔短髪以懐慙恭惟某官籍甚宗英蔚然相种若射有志已穿雕鹗于西风其钓维何行掣鲸鱼于东海顾屈箕裘之学暂司刳剡之功当斧斤闲暇之时聊聴数声之鹤唳文字芳鲜之绩即看万斛之龙骧某巢幕非材滥巾有登天而攀蜀道昔逢峡水之倒流航海而遡斗门今觉村船之逆上幸百闻之一见及异事而同竂胡越叶心何况不殊于臭味魁台齐色尚期勉继于芳馨
　　囘新添差赵监押　　　　　杨诚斋
　　懦缓无庸滥分寄郡戎昭且整将倚宗英贻书粲然陈谊厚甚大有勤于四六感益倍于寻常恭惟某官胄出文昭学深武畧振振麟定夙髙趾角之仁肃肃免罝合任腹心之选以斗州之甚褊辱天族之肯来桴鼓不惊藩维自壮某获叨聨事将幸分忧察闾里之奸邪愿无犬吠冠宗室之议论庶欵燕谈
　　囘髙监税李巡检　　　　　李梅亭
　　区区荐士盖采公言亹亹陈牋何勤私谢所愿激昻于事业庶无孤负于品题报不成章言不尽意
　　囘龚监狱　　　　　　　　李梅亭
　　怀湘屈之清来隠城池之上闻楚龚之洁实在邦域之中方图羾牋已沐注记恭惟某官器资肤敏业履端方清淑炳衡岳之灵忠信挺巫嶓之秀学欧阳子端是百年能几见之人师昌黎公愿有四举乃一得之叹谓髙登于云路乃勇退于急流洊奉真祠益彰雅操宁与骐骥将与鸡鹜甘从考涧之槃小不虺蜮大不鲸鲵可见在山之润红药犹堪于傍砌青蒲防报于裹轮某拙不渝人狷弗谐世诲诸生于馆下以冗见治试别驾于人中何卑敢惮正拟编蒲之暇欵求拔薤之规居是邦事其大夫愿依贤者举进士吾为同业能勿诲乎
　　囘薛监库　　　　　　　　刘后村
　　别阿防于吴下尚记风标忆李白于江东至形梦想每逢交旧必问夫君忽闻马首之来不知屐齿之折恭惟某官心期磊磈气宇英华所学山髙而海深其文天清而水止有是美质生于名家自常州为多士之宗至端明任天下之重文献之盛渊源所渐讨论古今叅订师友涵养之到语不雕刻而工体验之精事皆迎刅而解吾党寳之如拱璧诸公挽之于青云曷韬其光乃隠于酒意者览别都之形胜因而攷六代之废兴登山临水以抒其文辞枕麯借糟以寄其豪放然而时尚多故义难旁观人物然公等安在何来之暮实获我心某本自倦游漫来应辟恳切空长于忧虑暗疎每濶于事情急书交驰旧学都废方兹懐友何幸为僚买邻而卜居庶偿初志登髙而吊古倘许并游









　　翰苑新书续集卷二十二
　　钦定四库全书
　　翰新书续集卷二十三
　　武臣类
　　贺郭殿帅知州　　　　　　应松湖
　　奏最殿岩总戎边阃煌煌金节方拱扶斗极于紫霄黄道之间猎猎神旗忽镇压江淮于绛节碧幢之下禀奉九天之睿筭憺宣万里之皇灵驩动辕门和薫比屋窃以羽林握天军之要斋坛肃大将之威入则陛防周庐壮七萃八屯之卫出则雕戈锡盾颛五侯九伯之征周条侯以太尉而将三十六军遂平七国霍骠姚以司马而领十四万骑果克匈奴于戏圣朝遐参汉制皇祐之平交广狄武襄宣抚于荆湖元丰之拓熈河郭宣徽总制于泾陜率繇禁列出殿帅垣而况山西之将家无出汾阳之华裔中书二十四考独盛前朝南渡七八十年罙隆奕叶列第交施于棨防丰功踵刻于鼎彛赫然芝检之新藐是棠隂之旧一门将相未数北平之祖孙三世威名可继庆州之父子某官虎视龙骧之勇鸾翔鹄峙之姿聮勾陈而扈太微懋便蕃于睠渥封姑胥而临瀚海素慷慨于功名方敌运之衰残轸庙谟之经画念虽坐筹玉帐可折遐冲不如驰至金城亲上方略属兹谋帅无以易公辍还尹而作元戎上意盖深于北顾总劲兵而莅大府先声倍詟于朔陲鸣劔抵掌以睨闗河犁庭穴以墟沙漠勒燕然之石垂之万年挈舆地之图还之九庙与国无极视祖有光某肮脏书生萧疎冷职铜花欲蚀凛秋水之劔芒铁砚未穿淬毛锥之笔阵逖瞻幕府愿曳宾裾摧越河之锋方耸聴刘琨劝进之表献平淮之雅愧莫赓唐人皇武之诗
　　贺张总管　　　　　　　　　真西山
　　伏审防细柳之屯屈司亚旅告及瓜之戍愧辱先施载戢髙情可稽报椟恭惟某官深雄而有立整暇而善谋横槊赋诗雅闲儒术轻裘缓带克绍家声锵鸣宾闼之聨清肃胪传之句自违九陛数总五符顾我连营已改旌旗之色抑君隽武防看旄节之传某甚幸同寅巳欣快覩典型犹在仍寻射圃之盟气槩相亲预寄烹鱼之素
　　与薛都总　　　　　　　　王臞轩
　　为红莲幕之游陪诸从事望细柳营之防有真将军文武虽曰殊途彼此皆为王事行将之戍敢不通名某官声名烛于氷天忠义贯于霜日家传韬畧不求纸上之孙吴神授智谋自有胸中之方虎八面才何施不可万人敌所向无前中外洊更劳庸茂着董卫兵之戍长车駈蜀道以不辞剖宣化之符清节比鄂湖而相应便合斋坛而大拜乃烦专钺于遐陬方今边正飞尘敌犹假息三箭而天山定行家世之风一举而朔庭空防见国讐之雪茂宣皇畧径陟殿岩如某其人见谓不武虽有清中原之志其奈才疎不图为宦海之游获交人杰帐下愿预闻于露布坐间幸无厌于緑衣气概茍同形迹可畧闻鸡声而起舞又焉用腐儒为铭麟阁而赞功庶几从执事后
　　通周太尉　　　　　　　　洪平斋
　　伏以近长安之日记陪天上之游对江东之云健想军中之乐无从抵掌只有倾心恭惟某官气禀西山声揺赤壁号万人之敌名在伏波翰墨之塲当八面之锋勇过晏子樽俎之畧中国襟喉之既固外蕃心胆之自寒况以真将军坚壁之余风而奉太夫人安舆之一笑忠孝两尽若是艰哉文武兼资特其细尔功既髙于敌忾赏未称于酬劳拥中权于天堑之阳懐逺算于祁连之北虽讲止戈之武不忘撃楫之心江汉草木之知名坐底三边之静山河带砺之申誓亟膺两镇之荣某榆荚生涯菊花归梦月明鹊绕每思赓横槊之诗秋髙马肥敢后寄加餐之字
　　囘缪路钤　　　　　　　　方秋崖
　　防戎虎帐遡太微上将之光分教鳣堂笑广文先生之冷抑何幸甚相与驩然恭惟某官妙入尉缭子之书浩投定逺侯之笔一丸泥封函谷虽有其志而无时半段枪撃单于当夺之气而挫锐盖今邻徼几欲乱华乃者长驱汉水之滨直樊城之险非岘首之屹尔则江面其殆哉伊迩秋风已无暇日不留贼以遗君父亟运帷筹誓安边而立功名诞分斋钺某璞如郑鼠技止黔驴推别省之一夔偶见收于犇北侪甲科之八恺曽未快其图南何知经席之重独喜戎旃之近灯寒夜雨共谈儒者之兵字老春苔更访醉翁之墨行瞻立玉式契断金
　　囘苏路钤　　　　　　　　黄竹坡
　　上有恩言孰可堪于将相公由人望遂出縂于兵钤英声四驰士气百倍敢驰片削敬前驱某官忠义自将勲名未艾禀山西之劲气用则无前读济北之遗书言皆可绩宜大摅于英略尚屈总于外营风闪朱旗坐弭龙编之警雨抛金锁少安虎帐之闲苐两河属望之深恨九庙扫清之晩登贤有日成效可期西取闗山四十州当快唐人之诵益封将军五千戸即聆汉诏之颁某猥以非才试兹剧邑将及瓜期之戍喜闻行李之来大劒长枪自笑毛锥之陋短衣疋马愿从羽猎之游
　　囘列路分　　　　　　　　　洪平斋
　　客子懐归已作吴山之清梦将军出戍忽传楚水之先声幸甚逢迎居然慰满恭惟某官元戎戚畹绍圣将家班超投笔之功名欲酬壮志马援据鞍之意气自负长材独恃沈深之谋共谓老成之器屈临一道坐防诸戎春风散入于柳营夜月尽空于蒲泽小烦骐聊驰椟轴之间伫看貂蝉遂出兠鍪之上某便期满去还喜鼎来绛帐倦游敢起无氊之叹碧幢多暇尚陪横槊之吟囘谭都巡【习春秋曽进列国因申解赌博军人咆哮事为之从公书拟防帅断治
　　号令谭以启谢】　　　　　　　　　王臞轩
　　制军者司马之法不恭自有常刑禁暴者连帅之威为属惟知从长初无丝粟之力忽辱琼瑰之投窃谓博奕无所用心戏谑反以为虐刁逵坐赤族于马柳慕容卜大事于蒲神博银鎗之营中未几召衅反钟离之卢子宁有几人于王法在所不容彼狂卒胡为冐犯牧猪奴戏耳况敢当公庭而咆哮执鼠辈尸之盖断自元戎之霹雳为有公在何谢我为某官东国大夫之故家延康学士之遗直序春秋于吴寇始平之际奏凯九重读左传于延安方战之时才当八面乃淹警逻未展经纶行膺宸綍之颁即据殿岩之任兹小人狃积习之故一旦启玩侮之谋已正典刑立伸威令权实由于大府恩敢受于私家遇悍卒于微行莫损裴晋公之逺到抱遗经以请质何当玉川子之辱临
　　囘李巡辖　　　　　　　　刘后村
