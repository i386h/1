<!-- { "loadSidebar": true } -->
　　伏以帝监四方眷宋不释惟徳是辅讵天我私农扈有积邉烽息警笃匪人力真宰之功仰观星象俯练时日曷谓大飨亦惟小心其亿万年对越景命
　　皇地祗
　　伏以莫厚于坤故能载物王者母事自古则然生齿虽蕃地道亦敏都人足食嵗事垂成后土之功与天同大兹卜素商肇修宗祈廼荐黄琮以徼终惠
　　太祖皇帝　　　　　　　　　刘后村
　　伏以天厌五季真人勃兴黄钺一麾僣垒电扫实开有宋无穷之基创造孔艰揖逊不有帝庸眷顾诒万子孙作宪累朝蒇事重屋曷敢不恭威灵在天
　　太宗皇帝　　　　　　　　　刘后村
　　伏以圣矣熈陵舜受尧禅六合一家偃伯崇儒以武戡乱以仁立国轶汉跨唐与周比隆曽孙纂承惧徳弗类属严大报敢荐微忱诒谋既逺流庆未艾
　　宁宗皇帝　　　　　　　　　刘后村
　　伏以于皇圣考侔徳舜文宵衣之勒澣服之俭天辅有徳民懐有仁予冲子墙如见付托之重大惧弗当属修宗祀严父配帝赫赫濯濯实照临之
　　祝文
　　明堂大礼修整雅饰太庙大殿并四祖殿合用吉时奏告神御还殿【十七首共一词】　　刘后村
　　伏以练日精禋前期藻饰迨兹竣事将以妥灵维列圣之顾歆鍳冲人之寅奉
　　正奉安【十七首共一词】　　　　　　　刘后村
　　伏以有司饰设奕奕孔新列圣威灵洋洋如在刚辰允协神御廼安佑我后人成兹熙事
　　仲秋潮旺祭告南渎大江昭灵孚应威徳博济
　　王一首　　　　　　　　　　刘后村
　　伏以一马渡江六龙驻浙惟天设险拱护行阙川后波臣受职于朝璧靡沉河弩不射潮兹卜季秋聿修大报徼福尔神前期以告
　　从祀五庙一首忠武英烈灵衞显圣王灵济显佑威烈昭顺王英烈王忠应协贶圣佑公善应
　　安济孚佑显卫侯　　　　　　刘后村
　　伏以六飞省方百神受职涛江无波如行枕席农亩有秋相安耕织维彼小民谒焉必获矧国大祀敢不以白捍我金隄相我寳穑既成熈事亦永血食
　　满散五岳四渎二首【共一词】　　　刘后村
　　伏以国家大飨预防刚辰川岳灵只首列祀典属将蒇事敢不告防相我缛仪冀神隂赐
　　明堂大礼分诣祭告九宫贵神　刘后村
　　伏以国之大祀卜用刚日天之贵神祭有常仪即坛而享以徼灵贶既相熈事且祈丰年
　　分祭太社太稷二首【共一词】　　　刘后村
　　伏以自古建国莫重于社【太稷改云以稷配社】着在祀典有屋而坛雨必谒况乎禋类敬奉牲币且谢且祈
　　分祭后土勾龙氏后稷氏　　　刘后村
　　伏以三歳大报咸秩百神惟勾龙氏【后稷改云惟后稷氏】有功万世乃饬祀典寅奉防粢愿相嵗事溥歌华黍
　　明堂大礼前二日朝献景灵宫分诣祖宗帝后
　　一首　　　　　　　　　　　刘后村
　　伏以防刚毖祀先事告期将礼有严方奉周京之笾豆孝思尤切仰瞻汉庙之衣冠尚启后人迄成熙典明堂礼毕祭谢岳渎一首　　　刘后村
　　伏以比选吉辛肇修宗祀寅畏严恭之念可质幽明蒙鸿嶫峨之神若通肸蠁逮兹成礼敢不荐忱
　　明堂大礼毕告谢五岳四渎　　刘后村
　　伏以属者大飨徧于羣神爰及熈成莫非隲相竭精忱而摧谢冀肹蠁之顾歆【已上并系内制祀文】
　　督视府拜学　　　　　　　　方秋崖
　　某待罪二府不能宣皇威遏冦虐以上勤天子之忧顾乃发大号俾出视师任重力绵夙夜惧弗克胜任惟古受成于学献馘于泮兵固非司马法也圣门大训具在六经昔者尝窃闻之某不敢诿曰军旅之事未之学
　　谒学【建阳宰】　　　　　　　　刘后村
　　昔者圣门弟子莫不以治邑为难况今之邑尤难于夫子之时某之才不足进于弟子之列特以格法来领民社其何以慰塞是邦父兄耆旧之心哉抑权力虽轻法令虽宻若夫离于理而背于训者某不忍为也况夫子巍然临之乎
　　帅幕谒学　　　　　　　　方秋崖
　　某祗惟先圣之言曰军旅之事未之学也而某何人敢賛筹幄其敬率圣训勉哉维忠
　　除漕谒学　　　　　　　　刘后村
　　戍乆而士不饱籴多而民艰食今日上下之通患也上既妙选常平使者专任籴事复使某就补漕臣之乏忧深责重上何以裕国下何以寛民哉昔者闻诸夫子曰百姓不足君孰与足某力之所及不敢不勉
　　谒文公　　　　　　　　　刘后村
　　呜虖巍巍文公宋之夫子翼翼考亭建之阙里竹林肃肃下有精庐于此授徒于此著书后千百年过者必式拜俯洒扫邑令之职昔祀于寝今迁于堂配以髙弟皦如兹觞
　　谒韩文公　　　　　　　　　刘后村
　　呜虖先生立身之名节垂世之文章史臣比之山斗不可学也至于出牧潮袁二州之人皆奉尝之至今则某愿师
　　谒濂溪祠　　　　　　　　　刘后村
　　本朝至熙宁间事始多而法稍宻矣先生于是时奉使岭外能使遗民奉尝之至今此后学之所当师法也诗不云乎谁谓华髙企其齐而
　　祝文清公防黙斋　　　　　　杨大雷
　　惟公伊川之后何其棼棼乎吾视蔡悲之幸其有御史焉南轩之后何其泯泯乎吾视韩伤之幸其有先生焉故先生之道脉最的师传最正其髙明而宻察者简而文也其刚劲而脩防者圣之清也一黙所诣与曽参之唯同科一诚之防与顔氏之勉同梦学宫翼如遗像俨如笾豆秩如典刑炳如某谨率诸生以共灌献肃如也
　　谒诸庙　　　　　　　　　　方秋崖
　　某恩假守盖与尔明神分职于是邦使曲如钩浊如泥而贪如狼某则罪矣尔明神其殛去之时雨旸平寒暑使物不疵疠而年谷丰熟则将谁责而可某亦不敢不以告
　　谒诸庙　　　　　　　　　　刘后村
　　国家秩祀百神选任羣吏凢以为民也吏无愧于民斯无愧于神矣神有徳于民斯有徳于吏矣某与神皆当勉之敢告
　　诸庙祈雨　　　　　　　　　刘后村
　　某于兹守土荷神之休四封之内良苖满野渉旬不雨已觉亢干一稔之望在民甚切常之咎在吏甚恐瓣香稽首神其格斯油然沛然以相嵗事
　　诸庙祈雨　　　　　　　　　方秋崖
　　中夏大雩月令也相彼南畆维其矣有芃者苗亦既萎矣吁嗟雩兮雨其时也
　　城隍祈雨　　　　　　　　　戴象麓
　　吏以三年滥宰斯邑神以累世血食此邦嵗之丰防吏与神均任其责矧今早田既穗一雨顿愆虽吏之过亦神之羞敢以诚告于神亟请于帝大霈甘霖相我丰年则吏之与神其责塞矣
　　诸庙再祷　　　　　　　　　　刘后村
　　某属以庚子祷于祠下爰及癸夘天瓢翻防一溉之余旱苗小苏俄复开霁焦卷如初连朝雨意风吹云阁咎孰执哉由吏德薄不腆牲币既格且祈愿续前功神亦有依
　　诸庙谢雨　　　　　　　　　　刘后村
　　某垂去祷雨人哂其迂神独愿歆如鼓应枹甘霔逹旦焦卷者苏膴膴原田今饴昔荼乍使愁叹转为歌呼神功昭昭汝忘之乎巵酒不腆神必我孚
　　诸庙祈晴　　　　　　　　　　刘后村
　　呜呼昔者雨祷而止田倍熟民大喜曽几日雨不休民皇皇喜者忧民无辜咎在吏神其忍亏一篑决云雾舒阳光民歌舞神乐康
　　庵山祈晴【建阳】　　　　　　　刘后村
　　呜虖谷自布种下秧以至于秀实其成之艰矣农自于耜举趾以至于刈获其致之劳矣忽雨不止坐妨收藏呜虖成之艰致之劳者岂不甚可惜乎天乎神乎忍为之乎某悯农夫之勤苦悼小民之怨咨耳檐溜如闻啼号目嘉糓如割心髄奔走羣望未臻嘉应惟神受百年血食之奉主一方雨之权用敢躬谒祠下稽首祈哀神其驱扫隂雾轩露霁华既全嵗功亦活民命
　　诸庙谢晴　　　　　　　　刘后村
　　呜虖秋冬之交兼旬隂霾坐忧嘉谷化为荒莱惟神之仁谓民孔哀敛云归岫杲日昭回场圃之间欢声如雷晴本愆期雨不为灾神于吾民真有恩哉廼挹涧泉注此一杯
　　盖竹庙谢晴　　　　　　　刘后村
　　九月庚辰至于乙未霪雨不止几败嵗事某恐惧斋祓乞灵于神升车而檐溜止出郭而宇气清趋庙而午雾开返舍而暮霞出如是旬浃霁毕被野田里相庆场圃毕功呜虖神所以庙食吾邑歴数百年如一日者岂偶然哉不腆巵酒敬答灵贶
　　焚黄祝文
　　寳庆乙酉【通奉大夫】　　　　　刘后村
　　先君之没十有三年不肖孤克庄皇皇恤恤行路万里始忝朝籍而赠先君三品呜虖所以显其亲者如此可谓防矣虽然国恩也君命也先君之教也不敢不告
　　绍定戊子【正奉大夫】　　　　　刘后村
　　今上初郊诏加先君一品惟中年不肖孤克庄试邑秩满始奉纶命归白松楸夫君恩未易报先训未易承也敢不惧哉
　　绍定辛卯【宣奉大夫】　　　　　刘后村
　　去秋天子有事于明堂加惠率无间幽隠克庄虽触罪奉祠犹得以追荣先君呜虖罔极之恩不可报己往之过不可追方来之善犹可勉也惟忠惟孝可答君父敢奉新命以告
　　绍定癸巳【银青】　　　　　　　刘后村
　　廼者明禋礼成祭泽优渥小大之臣皆得以荣其亲于是先君复进两秩夫官至二品其仪与物亦稍异矣岂非圣王之隆恩先君之盛徳乎克庄等敬奉所谓晕锦网袋者白之松楸
　　嘉熙丁酉【特进】　　　　　　　刘后村
　　去秋禋祀先君以三子陞朝进秩二等明年冬克庄免官还里克逊懐诏过家克刚方忝邑寄命埜恭奉制书白于墓下自官制行而特进为丞相官宠光之萃戸门极其厚矣忠孝以报君父可不勉乎
　　嘉熈己亥【少保】　　　　　　　刘后村
　　亚保古之三孤今之一品仕而致身于此者几何人哉没而絫官至此者又几何人哉拜朝廷之优恩与门戸之积庆敬奉纶言白之松楸
　　淳祐癸卯【少师】　　　　　　　刘后村
　　国家于祭泽无所靳于赠典有所止师臣极品不可以复加矣然音容之隔一世矣宰上之木参天矣诸孤或仕或止燎黄者七始拜今命宠光之隆异嵗月之乆长虽荣也抑所以为惧也惟忠惟孝盍各勉旃
　　淳祐己酉【齐国夫人】　　　　　　　刘后村
　　去秋禋霈吾母自魏封齐纶言及门已不及见呜虖若子若孙谓迎锦诰拜于膝下安知乃奉宻章燎于原头即逝者有知必歆君命呜呼痛哉
　　端平乙未【安人】　　　　　　　刘后村
　　粤者国有庆典中外命妇序进有差而君蚤夭独不见及兹以祭泽始霑再命夫死生契阔人世之至痛也存没哀荣朝廷之异恩也日吉时良燎黄于阡君其敬以答休宠
　　淳祐癸卯【冝人】　　　　　　　刘后村
　　属者禋祀上有异恩加惠羣臣及其妻息忆甫沗初补宜人加三命于是西楼宰木已拱呜虖白日长夜之诀余固己沉恨于一生矣照天漏泉之泽君得无少慰于九原
　　淳祐己酉【恭人】　　　　　　　刘后村
　　顷侍旃厦祀礼彻章窃奉纶言进秩元士虽不旋踵去国然祭泽之行无间中外明府登膴仕恭人加封爵呜虖父子夫妇被国恩如此将何以为报哉敢告









　　翰苑新书别集卷十一
　　钦定四库全书
　　翰苑新书别集巻十二
　　祭文
　　祭晦庵朱文公墓文　　　　　　赵庸斋
