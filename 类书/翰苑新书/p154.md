<!-- { "loadSidebar": true } -->
　　【叩角而歌白石聊假此以干齐筑台而饰黄金犹庶几于始隗】
　　【祝瓯窭而操豚蹄不夸而狭见弹丸而求鸮炙匪躁斯狂】
　　【説项斯之诗于到处幸已不遗吹扬雄之赋以上天更期有遇】
　　【月明绕树自怜乌雀之何依海上问津或谓斗牛之可访】
　　【有三品笔谁无收名定价之思持一瓣香敢作嘘枯吹生之想】
　　【牛铎至微荀令君取以调乐爨桐无用蔡中郎识其中琴】
　　【所求易与巢林之鹪不过一枝安敢负知伏枥之骥犹思千里】
　　【敬为曽南丰试展瓣香之礼何为陈师道长令三径之荒】
　　【文穆取人才多夹袋之所蓄元献待寒士至樽酒以相欢】
　　【范叔一寒哀之命也不哀之命也杜陵十暑可以言欤未可以言欤】
　　【祁公用则所举必名世流司马出则其徒有行道志】
　　【蟠木为万乘之器必资根柢之容祥金跃大冶之炉敢作镆鎁之想】
　　【沟中牺尊之断拔之泥涂车下牛铎之音荐之郊庙】
　　【譬百里之逺游半道尤艰于九十犹中流之未济一壶何啻于千金】
　　【传和凝之衣鉢殊愧前修备狄相之参苓愿从今始】
　　【况逢人説项斯已尝借品题之论而知我者鲍子亦妄希奬拔之恩】
　　【蜡言脂貌靡容鞭贾之欺马勃牛溲愿广医师之蓄】
　　【陈阳之荐陈咸岂是莫如于同姓嵇康之荐嵇绍盖将曲念于陈人】
　　【鸢飞鱼跃不自知鼓舞之私虫臂鼠肝但悉付生成之造】
　　【效王岩叟之为客誓不出于他门持陈师道之瓣香期力酬于知巳】
　　【向来瓣香之敬直为南丰此去翘材之延愿陪东阁】
　　处幕干荐　【月华先得莫如近水之楼台云厦不栖更傍谁家之门户】
　　【抗尘卫幕虽获事大夫之贤定价韩门庶几在弟子之列】
　　【广厦万间已托湖上鱼之防丹砂九转早成鼎边鸡犬之仙】
　　【子来几日何裨幕府之文书我有二天更傍谁家之门户】
　　因人干荐　【敢凭蟠木之先容　然茍以平昌之言足信辄効锥囊之自荐　则或知尹公之取必端
　　观元瑾所以问桞子所以答由颍客唱其行崔公唱其文】
　　【或借郑李崔卢而引援或凭金张许史以提拔】
　　【固非曹刘沈谢摸索以可知且无金张许史揄扬而为助】
　　【荐希文而用之昉于元献援老苏者众矣倡则欧阳】
　　【坡老之称叔弼未忘六一之恩山谷之誉少章亦以太虚之故】
　　【黄金可铸岂容跃冶以自言白日无私尚冀覆盆之可照】
　　【意谓乡贵得上林之赋索囊而空或问帝城有公子之书抟手以对】
　　【晏元献知希文而更荐在沂公何愧于知人欧阳脩见韩相而辄忘恐明允自嗟于终老】
　　再干　【昌黎三书敢惮烦于凂渎山公一字愿早赐于褒荣】
　　【麞头鼠目自难逃水鉴之明马勃牛溲或可备药笼之用】
　　【琴弹山水之幽世能知而有几瑟动神之聴王不好以伊何】
　　【知巳难逢自叹后山之易老荐贤云众忍令侯喜之终遗】
　　【濂溪尝清献之知屡烦荐表明允既因韩公以进犹再投书】
　　【寸莛之撞洪钟岂堪出手斗水之活涸辙久切垂涎】
　　【抱璞献楚纵没世以奚为鼓瑟干齐宜穷年而弗售】
　　【和璞固珍宁无刖足之患隋珠虽美尚贻按劒之疑】
　　【流水髙山信赏音之难遇巨杗细桷冀作室之兼收】
　　【韩公徳量然犹年少之见疑坡老风流追悟词人于已去】
　　【如庐江不省于君公自知驽下倘燕国曲怜于子寿或可激昂】
　　【八折滩挽上水之船固难于进一篑土亏为山之仞忍弃其初】
　　【杜工部愿依严公子而偶尔遭逢兹为幸甚王文康欲为梅圣俞而似乎犹豫更望断然】
　　几得而失　【雷电取将已下仙官之勅蓬瀛且至却囘方士之船】
　　【望三山而船辄引回几能径到登八重而门不得入多废垂成】
　　【嗟东隅已失矣岂无望于桑榆激西江以活之曽不如于升斗】
　　【田歆所荐者六而五夺于亲要巨源所拔者十而九出于权门】
　　【虽梦中之蝶已与迹以俱化然塞上之马必有时而复还】
　　【以温生为才又以石生为才向者未堪于两及曰由可从政复曰求可从政今其以次而兼收】
　　求辟　【聴纶巾羽扇之谈莫参檄笔抚箪食壶浆之俗愿窜辟书】
　　【北道之乘洪钧允谓千龄之遇东阁之来众彦未应一士之遗】
　　【天下官岂以恂故冗耶或容寸进海内士贤于隗者至矣是在一陶】
　　【驽马颇困于脩程今方税驾去燕来寻于旧垒倘为卷帘】
　　【朝拔温造暮罗石洪举幕之士尽矣逺取居易近舍皇甫明公之见不然】
　　【凤翼龙鳞孰不希于攀援牛溲马勃皆有望于蓄藏】
　　【与其进与其洁方将倚夫子之宫墙能勿诲能勿劳倘许近先生之琴瑟】
　　【念故园之桃李差易为春收药笼之参苓早期备数】
　　【得不得之有命当安造物之鑪锤乐莫乐兮相知更傍谁家之门户】
　　【吐哺而得三士誓归周公百千人之中歃血而定一言许继毛生十九人之后】
　　【非缘推毂欲自列于筦库七十家之中但冀抠衣将获齿于承家二三子之后】
　　求援
　　厯代事实辙鱼升斗水之活【庄子外物篇车辙之中鲋鱼曰我东海之波臣也岂有升斗之水而能活我哉】穽虎摇尾【前司马迁传猛虎居深山百兽震恐及其在陷穽之中摇尾求食】
　　羣书精语一举手转之清波【韩愈应科举与人书天地之滨大江之濆有怪物焉盖非常鳞凡介之品彚匹俦也其得水变化风雨上下于天不难也其不及水盖寻常尺寸之间耳其穷涸不能致乎水为防獭之笑者盖什八九矣如有力者哀其穷而运转之盖一举手一投足之劳也然是物也负其异于众也且曰烂死于沙泥吾宁乐之若俛首帖耳摇尾而乞怜者非我之志也是以有力者遇之熟视之若无覩也其死其生固不可知也今又有有力者当其前矣聊试仰首一鸣号焉庸讵知有力者不哀其穷而忘其一举手一投足之劳而转之清波乎其哀之命也其不哀之命也知其有命而且鸣且号者亦命也】持长绠出之千仞【桞上李夷简相公书宗元闻有行三途之艰而坠千仞之下者仰望于道号以求出过之者日千百人皆去而不顾俄而有若乌获者持长绠千寻徐而过焉其力足为也其器足施也号之而不顾顾之曰不能力则其人知必死于大壑矣何也是时不可遇而幸遇而又不逮乎已然后知命之穷势之极其卒呼愤自毙不复望于上矣云云伏惟念坠者之至穷锡乌获之余力舒千寻之绠垂千仞之艰致其不可遇之遇以卒成其幸庶号而望者得毕其诚】援之幽穷推之髙显【韩愈上考功崔虞部书愈不肖行能诚无可取抱愚守迷固不识仕进之门乃与羣士争名竞得失行人之所甚鄙求人之所甚利其为不可虽童昬实知之如执事者不以是为念援之幽穷之中推之髙显之上是知其文之或可而不知其人之莫可也知其人之或可而不知其时之莫可也】吹律召东风以薰之【刘宾客集譬诸蛰虫坯户而死者与木槁死亦无以异矣春雷一震必歆然翘首与生为徒况有吹律者召东风以薫之其化也益速】援众溺于坎深之下【刘宾客集施一阳于剥极之余援众溺于坎深之下】斗水济濡沫之枯鳞【骆宾王集倘能分其斗水济濡沫之枯鳞恵以余光照孀栖之寒女使伏枥驽蹇希骐骥而蹀足窜迹翩翾排鸳鸯而刷羽】蹈水火者之求免【韩昌黎文蹈水火者之求免于人也不惟其父兄子弟之慈爱然后生而全之也将有介于其侧者虽其所憎怨茍不至乎欲其死者则将大声疾呼而望其人之救也】坠井者求出【杜牧之文坠井者求出执热者愿濯】踣者謼而求拯【刘宾客集夫踣者思起必謼而求拯疾者思愈必呻而求医】无扳聮之势【韩愈释言愈之族亲鲜少无扳聮之势于今不善交人无相先相死之友于朝无宿资蓄货以钓声势】进相援也退相拯也【同上答元公谨论仕进书独不得与足下偕生中古之间进相援也退相拯也已乃出乎今世虽王林国韩长孺复生不能为足下抗手而进以取僇笑矧仆之龌龊者哉】外无蚍蜉蚁子之援【同上题张中丞传后云云】出谷罕求声之援【唐文粹入州无为言之侣出谷罕求声之援】攀骥逸而无由【骆宾王文攀骥逸而无由仰雕飞而自失】起废者二【桞子厚起废答今兹是州起废者二焉东祠躄浮图中廏病颡之驹云云躄浮图有师道居东祠十年扶服舆曳今年他有师道者悉以故去始学者与女释者伥伥无所师遂相与出躄浮图以为师中廏病颡之驹颡之病亦且十年色不尨无异技硿然大耳今刺史来莅吾邦无以为乘廏人咸曰病颡驹大而不尨可秣饰焉】
　　前贤诗词余波期救涸【杜甫诗】遗簪莫弃捐【温飞卿诗折简能荣瘁遗簪莫弃捐韶光如见借寒谷变风烟】谁为乞火人【杜牧之诗自愧扫门士谁为乞火人】遗簪坠耳应留念【罗隠诗遗簪坠耳应留念门客如今只下寮】可能全忘未燃灰【上同云宣室夜阑如有问可能全忘未燃灰】亲交可攀援【韩愈送进士刘师服时节不可翫亲交可攀援】乡曲无知巳【孟浩然诗乡曲无知巳朝端乏亲故依谁为扬雄一荐甘泉赋】孤云独无依【文选贫士诗万族各有托孤云独无依】
　　四六警语　【客或坠险途千仞之下未忘引领以求怜工欲累浮屠九层之髙尤以合尖而为贵
　　鱼尾既頳讵敢忘升斗于东海乌头可白倘或怜三匝于南枝】
　　【固将引手于已坠之渊是谓施恩于不报之地】
　　【介为时论所喧雅见称于永叔轼陷深文之久独受荐于景仁】
　　【一饭念民推赤心而起废万间庇士赦小过以举贤】
　　【大事从长不能委其规矩准绳他人有心推而内之擭陷穽】
　　【已老而帝好少命也奈若何卖浆而天值寒时哉不我与】
　　【若坠诸渊孰能投足以相拯仰观于上不免伸吭而一鸣】
　　【倘遇有力而不鸣将归永弃如迫垂成而遽止尽废前功】
　　【处涸寒之谷非吹邹子之律则不生坠极深之渊非垂乌获之绠则曷致】
　　陈情
　　厯代事实愿生入玉门闗【通鉴汉和帝纪班超久在絶域年老思土上书乞归曰臣不敢望到酒泉郡但愿生入玉门闗】先狗马填沟壑【前汉东方朔传云隆天重地死无以塞责一日卒有不胜洒扫之职先狗马填沟壑切有所恨】欲仕困于无津【晋陶侃传范逵谓侃曰欲仕郡乎曰困于无津】
　　羣书精语蚊蚋负山鹰鹯逐鸟【刘禹锡文蚊蚋负山力诚不足鹰鹯逐鸟志则有余】草木贱躯乌鸟微志【同上草木贱躯诚不足惜乌鸟微志实有可哀】霄汉益髙泥尘永弃【桞子厚文霄汉益髙泥尘永弃瞻仰辽絶陈露无由】负辠沦伏声锁迹灭【同上】蝼蚁之诚难达【白居易集葵藿之心徒倾蝼蚁之诚难达】藿向阳辄思自効【权载之集蹄涔赴海诚亦无因场藿向阳辄思自効】辠积如山命轻如发【栾城集云云】
　　前贤诗词终随松柏耐风霜【王临川集曽与蒿藜同雨露终随松柏耐风霜】终欲回身寂寞滨【同上岂堪置足青云上终欲回身寂寞滨】刍狗何劳收已陈【栾城集木鸡自笑真无用刍狗何劳收已陈】
　　辩谤
