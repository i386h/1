<!-- { "loadSidebar": true } -->
　　王假有家薫太和而保合帝降之福衍多祚于绵洪凡具识知敷同抃蹈【中贺】恭惟皇后殿下流谦而节施顺比以类从大吕賛阳之功百嘉均鬯小星逮下之徳六寝具孚故当肆通交泰之期而获迓续延光之报神灵孚豫符应闿明臣逺省民风侧聆国庆望鸡冠之列衞莫簉清班赋螽羽之卒章徒倾善颂
　　冬至
　　代贺皇后　　　　　　　　　方乌山
　　圣人御极方开九变之符太史授时新騐一阳之气暖囘葭室喜溢椒涂【中贺】恭惟皇后殿下徳齐姜任名俪贾马以臣道奉宸极未天明而脱簮以女功仪后庭日长而添线履兹复反至矣坤承臣假守南州阻趋西内时和不害方占五物之书刚长自今恭致多男之祝











　　翰苑新书后集上卷二十六
<子部,类书类,翰苑新书>
　　钦定四库全书
　　翰苑新书后集下卷一
　　类姓
　　赵
　　姓纂【帝颛顼伯益嬴姓之后益十三代至造父善御事周穆王受封赵城因以为氏衰盾之后分晋为诸侯都邯郸】
　　事实金城图【前赵充国愿至金城图上方略又曰明主可为忠言遂上屯田奏成帝时追美充国即充国图画而颂之曰汉命虎臣为后将军昔周之宣有方有虎汉之中兴充国作武赳赳威威亦绍厥后】玉界尺【赵光逢字延吉以文行知名时人称其方直温润谓之玉界尺唐亡事梁为中书侍郎同中书门下平章事累迁左仆射以太保致仕】负重致逺【后赵憙传更始即位征憙年未二十既引见更始笑曰茧栗犊岂能负重致逺乎又曰卿名家驹努力勉之】社稷臣【赵普字则平幽州蓟人太祖受禅普以佐命功授右谏议大夫枢宻直学士太祖宠待普如左右手判大理寺雷徳骧愤其属附普増减刑名因求见太祖语不逊太祖怒叱之曰鼎铛尚有耳汝不闻赵普吾之社稷臣乎徳骧坐贬薨封真定郡王諡曰忠献】一琴一鹤【赵抃神宗即位召知谏院故事近臣自成都还将大用必更省府不为谏官大臣为言上曰用赵抃为谏官赖其言耳茍欲用之何伤及谢上谓公曰闻卿以疋马入蜀以一琴一鹤自随为政简易亦称是耶其再任也屏去鹤止一苍头执事张公裕送以诗云马谙旧路行来滑放长河不共来】一身为胆【赵云尝将数十骑与曹公战先主曰子龙一身都为胆也军中号为虎威将军蜀志】风骨秀爽【唐史赵彦昭甘州人父武孟少游猎以所获馈其母母泣曰汝不为好事而放荡吾安望哉不为食武孟感激遂力学淹该书记为侍御史着河西人物志十篇彦昭少豪迈风骨秀爽及进士第景龙中迁同平章事】丈夫雄飞【后汉赵温字子柔初为京兆丞叹曰大丈夫雄飞安能雌伏遂弃官去嵗饥散家粮以赈贫饿所活万余人拜司徒】杞梓【唐书韦述传韦赵兄弟人之杞梓】发奸擿伏【前赵广汉为二千石善为钩距他人效者莫能及其发奸擿伏如神】举七十家【礼记赵文子举筦库之士七十余家】夏日冬日【左文公七年酆舒问于贾季曰赵衰赵盾孰贤对曰赵衰冬日之日也赵盾夏日之日也】铁面御史【赵抃字阅道衢州西安人少孤贫举进士及为殿中侍御史弹劾不避权幸京师号铁面御史迁龙图阁直学士知成都】
　　冯
　　姓纂【本毕公髙之后食采于冯城因而命氏出杜陵及长安】
　　事实东邻骐骥【晋冯素弗跋之长弟慷慨有大志雄杰不羣任侠放荡不脩小节盛藻奇之曰吾逺求骐骥不知近在东邻何识子之晚也】廊庙所称【史记冯唐以孝着为中郎署长对文帝论将帝悦拜为车骑都尉景帝以唐为楚相免武帝求贤良举唐唐时年九十余不能复为官乃以唐子冯遂为郎遂字王孙亦奇士太史公曰冯公之论将率有味哉语曰不知其人视其友冯之所称诵可着廊庙】当世器重【冯野王字君卿元帝诏曰刚强坚固确然亡欲大鸿胪野王是也以兄昭仪之故虽不用三公甚见器重有名当世】聪明贤智【冯立字圣卿通春秋为五原太守徙西河上郡与野王相代为太守歌之曰大冯君小冯君兄弟继踵相因循聪明贤智惠吏民政如鲁卫徳化钧周公康叔犹二君迁为东海太守徙为太原太守更厯五郡所居有迹】奋翼渑池【后汉冯异字公孙颍川人通左氏春秋孙子兵法号大树将军拜征西大将军破赤眉贼玺书劳异曰始虽垂翅囘谿终能奋翼渑池可谓失之东隅收之桑榆】道徳彬彬【冯子豹字仲文以诗春秋敎丽山下乡里语曰道徳彬彬冯仲文】健令【冯鲂字孝孙南阳人拜郏令郏贼延褒攻围县舎鲂力战光武嘉之曰此健令也】忠臣之门【冯元常相州人举明经及第神龙中旌其家曰忠臣之门天下髙其节】
　　熊
　　姓纂【楚鬻熊之后熊克家谱曰鬻熊为文王师著书一卷号鬻熊子至成王时举文武勤劳之后以子男之田封鬻熊曾孙绎于楚是为楚子熊绎也三国时有征士熊僧循尚书熊睦又江陵志曰黄帝有熊氏之后】事实诚心金石【新序熊渠子夜行见寝石以为虎射之灭矢饮羽渠子见其诚心而金石为之开况人心乎】清静通介【熊克字子复建阳人也壻王克勤状其行实曰文有顔延之错综之工史有陈寿叙事之长牧民得曹参清静之防制行适徐公通介之常】不为利谄【哀公十六年白公胜谓石乞曰市南有熊宜僚者若得之可以当五百人矣石乞见之告之故辞承之以劒不动胜曰不为利谄不为威惕去之】正色立朝【晋书熊逺字孝文豫章人也累迁尚书左丞在朝正色不茹柔吐刚忠亮至到转御史中丞又拜太常卿】
　　宗
　　姓纂【周大夫宗伯之子后以官命氏】
　　事实愿乘长风【南史宗慤字元干慤年少叔父少文问其所志答曰愿乘长风破万里浪】有儒者风【北史宗钦字景若好学有儒者风仕沮渠逊为世子洗马上东宫侍臣】小儿学士【宗懔字元懔少聪敏好读书语辄引古事乡里呼为小儿学士】
　　龚
　　姓纂【左传晋大夫龚坚】
　　事实两龚【前汉两龚皆楚人胜字君宾舎字君倩二人相友并著名节世谓之楚两龚杨子问明篇楚两龚之洁其清矣乎】卖刀买犊【龚遂字少卿山阳南平阳人也宣帝时渤海饥盗贼起以遂为渤海太守时年七十余单车至府郡中翕然盗贼皆罢乃躬率以俭约劝民务农桑使民卖劒买牛卖刀买犊数年遣使征遂以年老不任公卿拜为水衡都尉所居民富所去见思】洁已自守【晋隠逸龚壮字子玮洁已自守惟研考经典谭思文章】风姿端雅【龚祈字盖道风姿端雅容止可观范述见之叹曰此荆楚之仙人也】
　　洪
　　姓纂【共工氏之后本姓共氏因避仇改为洪又曰毗陵监察御史洪察常州人本姓氏避孝宗讳改姓洪氏生子与起居舎人生经纶谏议大夫通鉴唐徳宗建中元年二月命洪经纶为河北黜陟使】事实殚洽开豁【皇朝豫章洪朋字父同郡黄着集父诗百篇为一集山谷以谓句句可传也刍字驹父殚洽开豁溢于文词中进士第放浪江湖不求闻达尝倅上饶累任奉祠靖康初召为郎擢谏议大夫遭值变故坐事贬海上平生为诗千余篇着老圃前后集】忠贯日月【洪皓字光弼绍兴间北邉议和公得囘至燕公得其隂谋从坡上与馆中人语为留守王易所获对吏将驰流星骑上其事付留守髙吉祥素嘉公忠委曲防出之且易以他牍公行月余方以字牍奏垂入境追者七骑至及诸淮则在舟中矣至旴以奉使无状自劾上方以来归为喜报无罪可待御札趣觐既至不登时见内殿奏事罢力求乡郡养老母上曰卿忠贯日月志不忘君苏武不能过岂可舍朕去也】兄弟词科【洪适字景伯父忠宣公奉使不屈归除尚书直学士院出典乡郡适兄弟三人皆中宏词科】吏不肆欺【洪遵字景严公为吏侍先是选人诣曹改秩予夺迟速一出吏手乃随事疏理吏不得肆欺】
　　钟
　　姓纂【宋微子之后桓公曾孙伯宗仕晋生州黎仕楚食采钟离因氏焉子孙或单姓钟氏楚有钟仪钟建钟子期与伯牙为友项羽将钟离昧昧中子接单姓钟氏颍川钟接始居颍川长社】
　　事实至徳可师【钟皓字季明颍川人少以笃行称避隠宻山前后九辟公府皆不就为士大夫所归慕李膺叹曰钟君至徳可师】好学慕古【钟子瑾好学慕古有退让风辟州府未尝屈志】作汉藩辅【魏志钟繇字元常为大理迁相国文帝赐繇五熟釡铭曰于赫有魏作汉藩辅厥相惟钟实干心膂靖恭夙夜匪遑安处百僚师师楷兹度矩】寒松比操【晋书钟雅字彦胄举四行除汝阳令入为佐著作郎迁御史中丞直去绳违百僚皆惮之遭苏峻之难而雅匪石为心寒松比操】九辟不就【钟皓少以笃行称避隠宻山前后九辟公府皆不就为士大夫所归慕及皓终诸儒颂之曰才虑懿徳非礼不处恱此诗书弦琴乐古五就州招九膺台辅逡巡主命卒嵗容与】
　　翁
　　姓纂【阙】
　　事实诗咏槐花【唐翁承赞字文饶莆田人干宁间登进士第咏槐花诗雨中妆防望中黄勾引蝉声送夕阳忆得当年随计吏马蹄终日为君忙】该博能文【翁绩字徳功崇人也该博能文躬践履之学士负笈从之游者以百数诲之无倦率多成就】
　　江
　　姓纂【嬴姓颛顼孙伯益之后爵封于江后为楚所灭以国为氏】
　　事实燕赵奇士【前汉江充字次倩赵国邯郸人也为人魁岸容貌甚壮武帝异之曰燕赵固多奇士】江左驰声【晋江统字应元子虨字思终于国子祭酒惇字思悛孝友纯粹髙节迈俗虨之昆弟江左驰声】不受请谒【江湛字徽深仕宋转吏部尚书饷馈盈门一无所受在迁职公平无私不受请谒】辞采清赡【江智深夷之弟子爱好文雅辞采清赡迁尚书吏部郎】梦五色笔【江淹字文通少以文章显后梦郭璞问其取笔乃探懐中五色笔以授之】搢绅先生【江梦孙字脩之九江湓城人诸生弟子不逺数郡而至者百人春诵夏以时讲闻鼓箧函丈庠序常盈先主辅政欲广贤良之术闻其徳业遂以币帛聘之为芸阁郎甚被亲礼后辞归乡里先主固留不止既还家门生弟子复至乃率身耕稼躬事继母旦则冠带入门温凊亲馈饮馔退更常服力操耒耨耘暮而归易衣视膳毕然后就庠序集门生弟子説释经义如故时号为搢绅先生一门百口敦睦如一子孙学业各授一经兼持江左称之卒葬之日自逺方至者几千人而服缞绖徒跣者百许嗣主闻之美其才茂徳逸故赠国子司业优赐葬物】后进之美【江夷字茂逺少自藻厉为后进之美仕宋歴吏部尚书后迁为右仆射】
　　厐
　　姓纂【周文王子毕公髙之后封于厐乡因氏焉】
　　事实有宰相器【厐参字仲达为汉阳太守郡人任棠有奇节参先候之棠以薤一大本水一盂置户屏前自抱儿孙伏于户下参思其意曰水者欲吾清也拔大本薤者欲吾击强宗也抱儿当户欲吾开门恤孤也参在职果能抑强助弱以惠政得民虞诩荐其有宰相器能后为太尉録尚书事】当展骥足【蜀志厐统字士元为南州士之冠冕守耒阳令不治免官鲁肃曰厐士元非百里才也使处治中别驾始当展其骥足先主以为治中从事】非卿不能成功【皇朝厐籍字醇之单州武成人也侬智髙叛命狄青为宣抚使或言青不可专任仁宗以问籍籍曰青起行伍若以文臣副之则号令不专不如不遣也仁宗然之及捷书至仁宗谓籍曰非卿执议岂能成功】
　　皮
　　姓纂【风俗通周卿士樊仲皮之后后汉有谏议大夫皮究下邳后汉上计掾秦嘉集序皮仲固撰晋有尚书郎皮湛】
