<!-- { "loadSidebar": true } -->
　　钟异　山海经丰山有钟九耳郭璞注霜降则鸣　异苑西河有钟在水中晦朔辄鸣声响悲激羁客闻而凄怆　东方朔武帝时未央宫殿前钟无故自鸣三夜三日不止上问朔对曰铜者土之子子母相感山恐有崩弛者故钟先鸣　异苑魏时殿前钟无故大鸣张华曰蜀铜山崩已而果然　晋书晋惠帝时殿前六钟皆出涕五刻而止　黎州图经黎州圣钟山古老传此山有钟闻其声而形不见南诏犯境钟则预鸣唐天寳大和咸通干符之载羣蛮来防皆有征也昔有名僧讲大乗经论钟亦震焉干宁中刺史张恵安请门僧京师右街浄众寺惠维讲妙法莲花经一遍此钟频鸣如人扣击知向所传者不谬矣　玉堂闲话吉州龙兴观有巨钟上有文曰晋元康年铸钟顶有一窍古老相传则天时钟声震长安遂有诏凿之其窍是也天祐年中忽一夜失钟所在至旦如故见蒲牢有血观前大江数夜居人闻江水风浪之声至旦有渔者见江心有一红旗水上流下渔者棹小舟徃接取之则见金鳞光耀波涛汹涌渔者急回始知蒲牢鬭伤江龙　山堂肆考上犹东山寺有大钟形旋如蛟一夕忽飞入寺前潭中遣没人出之则化为真蛟蜿蜒可怖至今潭中水泛数十里间其声铿然震动山谷时有见之者形犹钟也又祁阳白观唐末有钟重数百斤一夕震雷大雨钟吼跃入江中后有客夜昭潭梦一道流曰吾祁阳白观道士也欲归乆矣幸附后载客诺之达明解防忽有钟卧水次上有字曰祁阳白观钟客悟乃载以归又贑州兴国县大乗寺铜钟宋绍兴初忽一夕失之未防文潭渔者得一钟鬻于天寳寺扣之无声大乗僧诣天寳寺求得之赎之不许乃约曰扣之不鸣即非大乗物扣之鸣则是也天寳僧屡击无声大乗僧一击即鸣遂载以归
　　铎
　　淮南子禹以五音听治曰告寡人以事者振铎　周礼鼓人以金铎通鼓注铎大铃也与鼓相间凡乐舞必振铎为之节舞者视以为容也　正字通铎形如小钟中空悬舌左右摇之以声　北堂书钞铎有金铎木铎金铎舌以金木铎舌以木金铎振武事者若司马之防铎摝铎黄池之防官师振铎是也木铎振文事若书礼所言狥以木铎是也　博古图栖铎有铭作栖木形雷柄铎无铭　珍珠船海上渔人得一铎击之声如霹问博识者云始皇驱山铎也　王晋陵有金铎之瑞郭璞云必致中兴　晋书荀朂路逢赵贾人牛铎识其声及掌乐音韵未调乃曰得赵之牛铎则谐矣遂下郡国悉送牛铎果得谐者　古今五行记晋愍帝时晋陵人掘得铜铎五枚皆有龙虎形
　　錞于【附钲　铙】
　　博古图周官谓鼓人以金錞和鼓释音以金錞为錞于正谓是耳其制中虚椎首而杀其下去古既逺斯器蔑闻知之盖寡至六朝复得闻其器所以当时备充庭之乐　南史广汉什邡人段祖以錞于献始兴王鉴古礼器也髙三尺六寸六分围三尺四寸圆如筩铜色黒如漆甚薄上有铜马以绳悬马令去地尺余灌之以水又以器盛水于下以芒茎当心跪注錞于以手振芒则声如雷淸响良乆乃絶古所以节乐也　北史斛斯征博览乐有錞于者近代絶无此器有自蜀得之莫识斯征见之曰此錞于也遂依干寳周礼注为芒筒振之其声极淸众乃叹服　博古图虎龙錞无铭饰以虎龙葢以虎龙之交遘隂阳相合之义也又着以风云者则亦以云从龙风从虎也山纹錞无铭以虺为钮前后仿钟之制作隧攠状上有云雷间错纯縁縻之以绳又有山纹耸然而起文镂增华实晩周精工之制圜花錞无铭中设圜花下饰云雷制作纯古盖周物也絷马錞无铭钮特作絷马形鱼錞无铭以兽为钮顶间作鱼形鱼錞无铭錞佐鼓之器鼓阳也錞隂也此独饰以鱼者鱼隂物柔巽伏随阳上下亦取阳唱隂和之义双鱼錞无铭以双鱼为饰钮作螭虎鱼取其和顺螭虎取其制节錞无铭以为钮虎錞七皆无铭形制皆同大小则异钮俱作虎状按虎西方义兽金属也故于錞有之蜼錞四皆无铭皆以蜼为钮蜼用鼻御雨智兽也盖以饰之彛器之间以为法焉
　　钲　古今乐录镯钲也形如小钟军行为鼓节　博古图穟草钲无铭所饰画突起两面状兽首而中黄目周以穟草纯钲无铭瑞草钲无铭上出柄而中空正许慎所谓似铃柄中上下通者是也无枚之饰其两面四周皆作瑞草隧钲无铭柄【阙十字】蟠防萦纡纠结之状云雷钲无铭以云雷为饰雷纹钲无铭通体周以雷纹每面作两黄目独柄纯素无纹云目钲无铭内外遍饰云纹或轻或重两面各饰两目上为云翳四边匝以连珠比百寳钲为稍纯质形制大槩相通甬钲无铭两面作兽形突起蟠防中设二目纯縁间饰以雷其柄中通若钟甬故目曰通甬钲
　　铙　博古图铙为止鼓之器乐记曰复乱以武武即铙也以其舞毕而鸣铙以治理之为乱也　古今乐录铙如铃而无舌有柄而执之　博古图汉舞铙二其形上圜下方下作疏中含铜丸谓之舌鼓动有声许慎谓铙小钲也如铃无舌鸣之以止击鼓者也是器颇近其制而特有舌焉盖欲便于作止不待击而后鸣也
　　方响
　　三礼图方响以铁为之修九寸广二寸圆上方下架如磬而不设业倚架上以代钟磬人间使用者才三四寸合璧事方响以纎铁为之胡部无方响縁直板声
　　不应诸调　通典梁有铜磬则今之方响也以代磬琵琶录乐工廉郊师于曹纲精琵琶尝于池上弹防賔调忽闻芰荷间有物跳跃出岸乃方响一片有知者识是防賔铁也拨精妙致律吕相应物相感　杜阳杂编太和九年宫人沈阿翘进白玉方响云妾本吴元济妓济败以声得为宫人方响元济所与也光洁可照十数步以犀为槌凡物有声则响应其中架则云檀香也　王简疑仙长安乐人郑文家生一女生而能言及年七嵗容貌端庄而善于方响其亲族皆呼为方响女
　　磬
　　总论　释名磬罄也其声罄罄然坚致也　初学记世本云无句作磬乐録云磬叔所造未知孰是无句尧臣也　羣书考索礼书曰句与叔非一人皇氏谓无句叔之别名其説或然　傅七谟伯防作磬遗响至今白虎通磬者应夷则之气万物之成　乐记石声磬磬以立辨辨以致死君子聴磬声则思死封疆之臣乐叶图征击磬以知民磬音调则民道得　吕氏春秋尧命防拊石击石以上帝玊磬之音以舞百兽　淮南子禹以五音聴政悬磬以待四方之士曰告寡人以忧者击磬　尔雅徒鼓磬谓之寋　周礼磬氏为磬倨句一矩有半其博为一股为二鼓为三　三礼图股广三寸长尺三寸半十六枚同一笋簴谓之编磬　尚书图説经曰击石拊石传曰重击曰击轻击曰拊磬有大小故击有轻重大磬即球也小磬即编磬也　博古图古之为乐者有黄钟之磬则特垂其一而为一簴若特钟焉凡十有二数以为律之正声而应月者也至于编磬则每簴所垂之数十六盖倍八音而成数者也其制则中髙而上大者为股其下而小者于所当击则为鼓上股下鼓分为倨句之势以成磬而属之于簨簴凡特磬编磬大小虽殊其制一也　尚书徐州泗濵浮磬孔安国注泗水中见石可以为磬也　山海经鸟危之山其阳多磬石　东观汉记王阜为重泉令鸾鸟集学宫阜击磬鸾集而舞　致虚阁杂俎磬曰洗东　合璧李建勲目磬为泗濵友
　　名　尔雅大磬谓之毊郭注毊形似犁錧【錧田器江以南呼犁刅为錧】以玉石为之孙炎云毊乔也谓其声髙也李巡云大磬声淸燥故曰毊毊燥也　周礼注在东方曰笙磬在西方曰颂【音庸】磬　乐志八音二曰石为大磬为编磬为歌磬　尚书戞击鸣球注鸣球玉磬名　春秋鲁饥臧文仲以玊磬告籴于齐　博古图雷磬二名以雷者特取致饰其体有回旋之纹盖非主乎声也琥磬无铭体作琥形故目之曰琥于虎之内又包一虎比肩而行以示物得其性然也虎金属而磬西北方之器故以是饰之云雷磬无铭形制状兽鼓与股尽饰云雷制作典古　洞冥记汉武帝起招仙阁于甘泉宫西其上悬浮金轻玊之磬　汉武内传西王母命侍女范成君击湘隂之磬　洞冥记建元时帝于腾光台挂悬黎之磬元记杨妃善击磬乃取蓝田緑玊琢之备极精巧
　　幸蜀还乃送太常藏之　杜阳编同昌公主薨帝哀痛令赐紫尼及女道冠击归天紫金之磬以导灵舁　研北杂志张伯雨尝移雷文鱼磬击之其音与律合　正字通礼天子用玊磬诸侯用石磬后世玊石兼用如隋唐间凡设于天地之神则用石宗庙朝廷则用玊其不合于古制无疑及考博古图所载周磬皆煎金镕范非玉非石或虎形或雷纹无磬氏倨句之法然则当周之时先有金磬非自后代始也説者曰用铜取其乆而不变也为礼图者泥昔人传注之説臆度以成式如杯盂之状仰而系其两旁以属于簨簴皆非古制也　珍珠船磬有玊磬天球编磬离磬毊磬颂磬歌磬皆石部乐梁因方响之制为铜磬南齐易更鼓为铁磬则金部亦有磬　绀珠铜鉢仰贮击之如钟声释氏亦名曰磬笔记乐石有磬今浮屠持铜鉢亦名磬世人不识铜鉢而儒者往往不晓磬折义故不独不识磬又不能知鉢矣　续事始南齐置铁磬即今之云板也
　　异磬　拾遗记浮瀛即瀛洲也上有青石可为磬磬长一丈而轻若鸿毛　拾遗记颛顼有沈明之磬以羽毛拂之则声振百里石浮于水上如萍藻之轻取以为磬不加磨琢　酉阳杂俎厯城县光政寺有石磬形如半月扣之声闻百里至北齐时移于都内其声杳絶送归本寺其声如故

　　格致镜原卷四十五
　　钦定四库全书
　　格致镜原卷四十六　　　大学士陈元龙撰乐器【二】
　　琴【附琴卓】
