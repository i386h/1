<!-- { "loadSidebar": true } -->
　　月翼象风足象地尾象纬九苞口苞命心合度耳听达舌诎伸彩色光冠矩州距鋭钩音激腹文户宋均注纬五纬也度天度也州当作朱户所由出入也　抱朴子夫木行为仁为青鳯头上青故曰戴仁也金行为义为白鳯缨白故曰缨义也火行为礼为赤鳯背赤故曰礼也水行为智为黑鳯胷黑故曰向智也土行为信为黄鳯足下黄故曰蹈信也　説黄帝即位宇内和平思见鳯凰之象以问天老天老曰夫鳯象鸿前而麟后蛇颈而鱼尾龙文而身燕颔而鸡喙骈翼而中注首戴德顶掲义背仁心抱忠翼挟信足履文尾系武小音合钟大音合鼓延颈奋翼五彩备举光动八风气应时雨食有质饮有仪往即文始来即嘉成游必择所饥不妄下其鸣也雄曰节节雌曰足足昏鸣曰固常晨鸣曰发明昼鸣曰保章举鸣曰上翔集鸣曰归昌飞鸣曰即都此谓鳯像夫鳯能防万物通天祉象百状达于道律五音成九德去则有灾见则有福故得鳯像之一者则鳯过之得二者鳯下之得三者则春秋下就之得四者则四时下之得五者则终身居之黄帝于是乃备黄冕带黄绅斋于中宫鳯乃蔽日而降集东囿食帝竹实栖帝梧终身不去　春秋潜潭巴鳯行鸣曰归嬉止鸣曰提扶夜鸣曰善哉晨鸣曰贺世　荀子解蔽篇诗曰鳯皇秋秋其翼若干其声若箫有鳯有皇乐帝之心此不蔽之福也　抱朴子帝轩辕候鳯鸣调律　酉阳杂俎鳯骨黑雄雌旦夕鸣各异黄帝使伶伦制十二籥写之其雄声其雌音乐有鳯凰台此鳯脚下物如白石者鳯有时来仪候其所止处掘深三尺有圆石如卵正白服之安心神　禽经鳯雄凰雌亦曰瑞鶠景纯注尔雅云瑞应鸟也鸡头蛇颈燕頥背鱼尾五彩色高六尺许出为王者之嘉瑞　楚辞驷玉虬以乗鹥兮溘埃风余上征王逸注鹥鳯别名也　司马相如赋前长离而后裔皇注长离鳯也　宣纪威鳯晋灼注鳯之有威仪者也
　　鳯至　淮南子昔者二皇鳯至于庭【二皇伏羲神农】三代鳯至于门【三代尧舜禹也】周室鳯至于泽德弥浇所至弥逺德弥精所至弥近　春秋纬黄帝坐于扈阁鳯皇衔书致于帝前其中得五始之文　帝王世纪黄帝时鳯巢阿阁其饮食也必自歌舞音如箫笙　左传少昊挚之立也鳯鸟适至故纪于鸟为鸟师而鸟名鳯鸟氏厯正也注鳯鸟知天时故以名厯正之官　尚书中候尧即政七十年鳯凰止庭　书舜箫韶九成鳯凰来仪　春秋元命苞鳯凰衘书游文王之都故武王受鳯书之纪　琴操周成王时鳯凰来仪于庭成王乃歌曰鳯凰翔兮于紫庭拾遗记防涂国献鳯雏载以瑶华之车饰以五色之
　　玉驾以赤象至于京师育于灵禽之饮以琼浆饴以云实鳯初至之时毛色文彩彪发及成王封泰山禅社首之后文彩炳耀成王崩冲飞而去孔子相鲁之时有神鳯游集　汉书宣帝河东之明年春鳯皇集祋祤于所集处得玉宝乃下诏赦天下　前汉纪五鳯三年诏曰三月辛丑鸾鳯集长乐宫东阙中上飞下止地文章五色留十余刻吏民竝观　汉书本始元年鳯皇集胶东四年凤皇集北海郡地节二年鳯集鲁郡羣鸟从之诏曰威凤为宝神爵四年鳯皇十一集杜陵　东观汉记建武十七年鳯皇至高八尺九寸毛羽五采集颍川羣鸟从之盖地数顷留十七日乃去章帝时鳯皇三十九见安帝延光三年鳯皇集济南台丞霍穆舍上赐帛各有差　宋志晋穆帝升平四年二月辛亥鳯皇将九子见郧乡之丰城十二月甲子又见丰城众鸟随从　二石伪事邺中有鳯凰将九雏在延明门外道西燕翼贻谋録宋真宗景德元年五月七日午时白州
　　有三鳯自南入城众禽周绕至万嵗寺前栖高木上身如龙长九尺高五尺其文五色冠如金杯至申时飞向北去州画图来上　癸辛杂志金泰和四年六月磁州武安县南皷山北石圣台鳯皇见鳯从东南来众鸟周围之大者近内小者在外以万计地在屯区村村民惧为官司所扰谋逐去之驱牛数十头击柝从之牛未至二里即有鸷鸟振翼而起翼长丈余下击二水牯肉尽见骨水牯即死于是众始报官鳯凰高丈余尾作鲤状而色殷九子差小翼其傍鳯为日景所照则有二大鸟更迭盘旋庇之至日入则下留三日乃从西北摩空而上县中三日无鸟雀鳯去后人视其处有鲤鱼重五六十斤者食余尚有数头台旁禽鸟粪两沟皆满小禽不敢飞动饿死者不可胜计
　　鳯事　淮南子南方有鸟名为鳯天为生食其名琼枝以璆琳琅玕为实天又为生离珠一人三头递卧递起以饲琅玕也　括地图萧孟亏人首鸟身其先为虞氏驯百禽夏后氏之末民始食卵孟亏去之鳯凰随焉止于丹山去九疑万八千里此山多竹长千仞鳯凰食竹实孟亏食木实　十洲记上仙之家以鳯喙麟角合煎作胶能属连弓弩　山海经轩丘鳯卵民食之汉武内传西王母曰仙之上药有九色鳯颈次药有蒙山白鳯之肉　尔雅翼南恩州北甘山壁立千仞有瀑水飞下猿狖不能至鳯皇巢其上彼人呼为鳯皇山所食亦虫鱼遇大风雨或飘堕其雏小者犹如鹤而足差短南人截取其觜谓之鳯皇杯　拾遗记周昭王以青鳯之毛为裘至厉王末罪有陷大辟者以青鳯毛赎罪免死片毛则准千金　陆游南唐书徐知谔知润州好奇宝怪物所蓄不可计有蜀估持鳯首至自言得之徼外蛮夷状如雄鸡广五寸冠上正平可用为枕朱冠金喙文彩焕烂如生人咸异之　文海披抄华隂有鳯居山一名龙骨云唐开元中有鳯逐二龙至此龙堕地化清泉二道鳯愤而死其一龙被鳯爪伤流血泉色遂赤鳯死时山之僧以石函其骨于山巅垒砖为塔覆之因以名山景泰癸酉乡民因筑城尽取塔砖石函始露上有刻字景祐四年重修启函鳯胫骨长二尺围可六寸股骨长一尺五寸围如胫骨其洁如玉语云鳯喜食龙脑故龙畏之　洞本行经西方卫罗国王有女字曰配瑛与鳯共处于是灵鳯常以羽翼扇女面后十二年中女忽有胎王意怪之因斩鳯头埋着长林丘中后生女名曰皇妃王女思灵鳯之游好驾而临之长林丘中歌曰杳杳灵鳯绵绵长归悠悠我思永与愿违万刦无期何时来飞是鳯郁然而生抱女俱飞迳入云中张华禽经注鳯死曰靡
　　鳯　人镜经凡五方之鸟皆似鳯而非也东方发明全身总青西方鹔鹴全身总白南方焦明全身总赤北方幽昌亦曰退居全身总黑中央鸟名玉雀亦曰鳯皇全身总黄　乐叶图徴五鳯皆五色为瑞者一为孽者四其四皆以鳯竝为妖一曰鹔鹴鸠喙圆目身义戴信婴礼膺仁智至则役之感也二曰发明鸟喙大翼大颈身仁戴智婴义膺信礼至则丧之感也三曰焦明长喙疏翼圆尾身义戴信婴仁膺智礼至则水之感也四曰幽昌兑目小头大身细足胫若鳞叶身智戴信礼鹰仁至则旱之感也　禽经青鳯谓之鹖赤鳯谓之鹑黄鳯谓之焉白鳯谓之鹔紫鳯谓之鷟张华注鳯之小者曰鸑鷟五彩之文三嵗始备也鹔鹴鸟名其羽可为裘以辟寒鹔鹴飞则陨霜　尔雅翼鹔鷞似雁长颈緑色皮可为裘　嫏嬛记南方有比翼鳯飞止饮啄不相分离雄曰野君雌曰观讳总名曰长离言常相离着也此鸟能通宿命死而复生必在一处纣时集于长桐之上人以为双头鸟不祥及文武兴始悟曰此竝兴之瑞也　海録碎事轩渠国多九色鸟青口緑颈紫翼红膺丹足绀顶碧身缃背尾亦名锦鳯常从弱水西来或云西王母之禽也　炖煌新録虏苏割剌荅鲁之右大浑中高百寻然无草木石皆赩山产椒椒大如弹丸然之香彻数里每然椒则有鸟自云际蹁跹五色名赭尔鸟盖鳯皇种也　桂海虞衡志乌鳯如喜雀色绀碧颈毛雄鸡鬃头有冠尾垂二弱骨各长一尺四五寸其杪始有毛羽一簇冠尾絶异大畧如鳯鸣声清越如笙箫然度曲妙合宫商又能为百虫之音生桂海左右两江峝中　华夷鸟兽考山鳯凰状如鵞雁嘴如鳯巢两江深林中伏卵时雄者以木枝杂桃胶封其雌于巢独留一窍雄飞求食以饲之子成即发封不成则窒窍杀之　鸟兽续考山鳯喙首如鹤项足率七八尺翅翮过之能吞众鸟敌人而啄其脑若刀斧然子大如椰瓯近时暹罗哪哒挟一以饷盘捡悦之倩巧匠裁为酤瓴市井夸谓仅见也
　　附　拾遗记周灵王二十三年渠胥国献虎魄鳯凰高六尺　续齐谐记宣帝以皁盖车一乗赐霍光悉以金铰具至夜车辖上鳯皇輙亡去莫知所之至晓乃还后南郡黄君仲北山罗鸟得鳯皇入手即化成紫金毛羽冠翅宛然具足可长尺余诣阙上之帝置承露盘上俄而飞去使寻之直入光家止车辖上　邺中记鳯阳门五层楼安金鳯皇二头石虎将衰一头飞入漳河防晴日见于水中一头以铁钉足今存　魏畧文帝欲受禅郡国奏鳯凰十三见明帝铸铜鳯凰方五丈余置殿前武后纪武后造明堂上为圆葢施铁鳯高一丈餙以
　　黄金　邺中记石季龙与皇后在观上有诏书五色纸着鳯凰口中既衔诏待人放数百丈绯绳鹿卢转鳯凰飞下鳯以木作之五色画之咮脚皆用金　宋书王僧绰采蜡烛珠为鳯凰
　　鸾
　　师旷禽经鸾瑞鸟张华注鸾者鳯鸟之亚始生鳯乆则五彩变易故字从变省　瑞应图鸾鸟者赤神之精鳯皇之佐鸡身赤色亦被五彩鸣中五音肃肃雍雍喜则鸣舞人君进退有度亲疎有序则至又心识钟律律调则至鸣舞以和之　山海经女牀山有鸟如翟曰鸾见则天下宁　诗含神雾德化充塞照润八则鸾臻也　唐六典鸾为大瑞　抱朴子昆仑图云鸾鸟似鳯而白缨闻乐则蹈节而舞至则国安乐其雌曰和　埤雅青鳯为鸾雌曰和雄曰鸾　禽经鸾一曰鸡趣首翼赤曰丹鳯青曰羽翔白曰化翼曰隂翥黄曰土符礼斗威仪天下太平安宁则见其音如铃峦峦然也周之文物大备法车之上缀以大铃如鸾之声也后改为銮　埤雅当上古时鸾舆顺动此鸟輙集车上雄鸣于前雌应于后后世不能致作和鸾以象之因谓之鸾仗山海经轩辕之国清沃之野鸾鸟自歌　拾遗记尧
　　在位七十年有鸾雏嵗嵗来集　三辅决録注光武时卒缮治春秋防纬居华隂有大鸟高五尺鸡头燕颔蛇颈鱼尾五色备举而多青栖缮槐木旬日不去农太守以闻诏问百僚咸以为鳯太史令蔡衡对曰凡象鳯者五多赤色者鳯多青色者鸾多黄色者鹓多紫色者鷟多白色者鹄今此鸟多青乃鸾非鳯也　东观汉记章帝时王阜为重泉令鸾止学舘阜使公沙叠为张雅乐举足垂翅应乐声而飞舞　龙城録八月望日唐明皇游月宫见素娥皆皓衣乗白鸾舞于大桂下通典轩渠国多九色鸟其青多红少者谓之绣鸾常从弱水西来或云是西王母之禽也　白六帖鸾见镜覩其影谓为雌必悲鸣而舞　范泰鸾鸟诗序罽宾国王一鸾欲其鸣而不能致乃饰以金樊享以珍羞对之愈戚三年不鸣夫人曰尝闻鸾见则鸣乃悬镜照之鸾覩影悲鸣中宵一奋而絶　禽经注鸾死曰吪禽鸟啄土以瘗藏之　汉武内传西王母曰神仙次药有灵丘苍鸾　埤雅鸾血作胶可以续弓弩琴瑟之或曰鸾鳯之亚也鸾善鳯善舞
　　鹏
