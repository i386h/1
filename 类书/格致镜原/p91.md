<!-- { "loadSidebar": true } -->
　　穴中体含丹砂色尤鲜赤合丹服之希世之宝也　格古论南蕃子金麸皮金皆生金也云南叶子金西番回回金皆熟金也其性柔而重其色七青八黄九紫十赤以赤为足色也足色者靣有椒花凤尾及紫霞色庶物异名疏趾腹紫胆皆金之形也酉阳杂俎云金中蝼顶金最上六两为一垜有卧蝼蛄穴及水臯形当中陷处名曰趾腹又铤上凹处有紫色名紫胆　孔六帖西域鉢露种多紫金　格古要论古云半两钱即紫金今人用赤铜和黄金为之然世人未尝见真紫金也唐书扶南出刚金状紫石英生水底石上人没水取之可以刻玉　格古要论在京见苏人唐宗仁将青金熔成足色赤金中有一大防紫色谓之紫衣凡买金者不见紫衣不肯信为足色南京又有人将金打箔亦作叶子金其中多有沙屑成交方肯熔锭子与买主恐沙不能出也宜仔细用水洗验切不可轻易须烧三出以醋扵瓦或木盆内淬之真则黄有铜则黒　博物要览西洋国产绿金　合璧事颗块金即穴山或至百十尺见作金石其色褐一头如火烧黒之状此定是金也其金色深赤黄　韩子荆南丽水之中生金　南蛮传丽水多金麸　博物要览金产云南丽江浮水靣如沙糖土人以铁杓取之铸炼方成　合璧事麸金即在江沙水中淘汰而得其色浅黄此等皆生金得之皆当销炼金耗折少块金销折多　博物要览胯子金产湖广湖南北诸郡沙土中像腊茶腰带胯子豆瓣金产梁州土中掘土十余丈方见形员扁如豆瓣土人铸錬成铤麦颗金产梁州属县山石砂土中形尖如麦叶子金产云南省城者为道地各铺户将杂色足赤金拍造叶子有八色九色至九五色止无十成者诸金中惟叶子金为最下　广州记大食国出金防多凡是货易并出金钱性多寒生者有毒　本草陈藏云尝见人取金掘地深丈余有粉子石石皆一头黑焦下有金大者如小犹麻豆色如桑黄咬时极软即是真金夫匠多窃而吞之又饶信南剑汀州出金处采得金亦多品或有若山石状者或有若米豆者若此未经火皆可为生金　稗史编生金出西南州峒生山谷田野沙土中不由矿出民间以淘沙为生淋土出之自有融结成颗大者如麦粒小者如麸片便可煆金作服用色差淡耳欲令精好则重炼取足色耗去十二三既炼则是熟金丹砂所须生金故录其所出　函史金出水沙者鵞鸭啖沙从膍胵内淘之有金屑皆谓生金生者杀人炼熟用　岭表录岭南人云生金是毒蛇屎中采之本草高丽扶南及西域外国金已成皆炼熟可服梁书扶南有山出金金露生扵石上无所限也　山海经荆山之阳多赤金　王隐晋书鄱阳乐安出黄金凿土十余丈披沙所得大如豆小如粱米　梁书林邑国有山赤色其中生金夜则出飞状如萤火　博物要览马蹄金产林邑国凿石取之状如马蹄每得必双每二蹄成一斤足十二成至难得【即紫磨金】　溪蛮丛笑沙中链金又出扵石碎石而取者视沙色为金有夫匠识之名土丝金　事物绀珠橄榄金出荆湖岭南　博物要览橄榄金形大如橄榄两头皆尖红紫色　庶物异名疏南海扶南王阳迈初在孕其母梦生儿有人以金席借之其色光丽夷人因谓金之精者为阳迈若中国紫磨者紫磨华之上金也　汉武帝诏往者泰山见黄金有白麟神马之瑞以其金铸麟趾褭蹄以叶瑞焉　拾遗记汉武帝有透骨金大如弹丸凡物近之便成金色帝戏以檀香屑共裹一处置李夫人枕旁诘旦视之香皆化为金屑　拾遗记昆明国贡金鸟常吐金屑如粟铸之可以为宫人争以金用饰佩谓之辟寒金故宫人相嘲曰不服辟寒金那得帝王心扵是媚惑者争此宝金为身饰及行卧皆怀挟以要宠幸也　吴地志晏子娶吴王女筑城扵此至今耕者得黄金状如菱角中有齐字名晏子金　郡国志苏秦宅在洛阳利仁里后魏高显业每夜见赤光于光处掘得金百斤铭曰苏家金业为之造寺　法苑珠林俱名国有商人驱八牛牧扵泽中时有离车捕得一龙云将食之商人以八牛易致取放别池中龙忽人语邀入宫中有龙女与八饼金云此是龙金截已更生足汝父母养属终身用之不尽　拾遗记浮忻国贡兰金之泥此金出汤泉状混混若泥如紫磨之色百铸其金变白有光如银即银烛是也常以此泥封诸圅匣及诸宫门鬼魅不敢干当汉世上将出征及使絶国多以此泥涂为玺　拾遗记方丈山有池方百里水浅可渉泥色如金而味辛以泥为可作丹矣百链可为金色青照鬼魅犹如石镜魑魅不能藏形矣　广异记隋末有道者居太白山炼丹砂得道有成弼者给侍之持白刃杀道者得其丹多化赤铜为黄金唐太宗召弼造金凡数万斤所谓大唐金也百炼益精至今外国传成弼金以为宝货　席上腐谈夀州八公山侧土中及溪涧间往往得小金饼世传淮南王药金有印子篆文谓印子金也襄阳之间舂陵白水地发土多得金麟趾褭蹄金如干柿谓之柿子金小説谓麟趾褭蹄乃娄敬所为药金也方家谓娄金和药防良汉书注亦云异扵他金　席上腐谈王捷汀洲沙人得烧金术上召见与语悦之特授许州参军改名中正留京师前后贡金累巨万其金以铁为之百余两为一饼每饼辐解凿为八片谓鸦觜金是也上令尚方铸为金金牌各数百天庆观金宝牌即其金所铸也每用蛇岗制炼雄黄所杀蛇葢不少矣后因治第掘土见一巨蛇首大如栲栳惊悸得疾卒　孟熙霏雪录欲试药金烧火其上当有五色气起　财货源流药金乃是水银及铜铁用药煮成水银乃是采山石中麤次朱砂作罏置砂扵中下承以水上覆以盎外加以火煆养则飞烟扵上水银留扵下皆非造化自然也　韩文衞造微曰我闻南方多水银丹砂杂佗奇药爊为黄金可饵以不死　抱朴子取金液及水银以黄土塸盛置之猛火上皆化为丹以此丹金为盘盌食其中令人长生席上腐谈予尝阅华严经云有药汁名诃宅迦人或得之以其一两变十两铜番成真金予尝以胆矾少许擦刀头皆金也意者诃宅迦其胆矾之谓乎至大辛亥铸钱时予在饶州曽见一胆水化铁成铜但饶州之胆铜坑所出故成铜蒲州之胆出金坑必能化铜铁成金华严所谓诃宅迦今人不识之耳佛语必不妄也　格古要论金诈药用熖硝绿矾盐留窑入干浄水调和火上煎色变即止然后刷上金物上烘干留火内畧烧焦色急入浄水刷洗如不黄再上然俱在外也　张衡传注兼金价倍于恶者故曰兼金　广博物志金曽在丘冢及为钏溲陶隐居谓之辱金不可合炼金异　搜神记孔子脩春秋制孝经成斋戒向北斗星辰而拜告备扵天乃有赤虹见虹化黄金有刻文孔子受而跪读之　武帝故事先帝河东立庙告祠有一人骑马持一尺札赐将作丞曰汝绩已成赐金一斤忽不见札变为金　怪录隋皇初广都孝亷侯遹入蜀至剑门外忽见四黄石皆大如斗遹爱之藏扵书笼负之以驴因歇鞍取看皆化为金　酉阳杂俎太宗时汾州言青龙白虎吐物在空中有光如火坠地隐入二尺掘之得金广尺余高七尺　述异记南康雩都县西防江有石室名梦口穴尝有人遇一人通身黄衣担两笼黄纸求寄载过至崖下此人唾盘上径下崖直入石中主初甚忿之见其入石始知神异视盘上唾悉是黄金　宣室志韦思求链金之术一日有居士辛鋭来谒病痈溃血且甚韦方防食居士溺扵筵上客怒皆起鋭亦告去忽不见因视其溺乃紫金液光彩粲然客有解者曰居士金精也验其名氏信矣　清异录王鲸遇卖蕨妪黄衣破结有饥色悯之乃以千文买蕨谢而去及归蒸扵乌豆甑尽成黄金　后山谈丛夏英公宴客酒半取瓦砾蘸药水为黄金以娱客
　　金物　齐书金车王者至孝则出金人王者有盛徳则游扵后池林邑有金山汁流于浦　稽神录天复中豫章有人治舎掘地得一木柜发之得金人十二头各长数寸皆古衣冠首戴十二辰属数欵精丽殆非人功其家宝祠之因以致福时兵革未定遂为戍将刦取之后不知所终　北史魏故事将立皇后必令手铸金人以成者为吉不则不得立也　宋书金胜国平盗贼四夷賔服则出　玉海晋永和九年春民得金胜一长五寸状如织胜　庶物异名疏金胜仁宝也不斲自成光若眀月晋孝武时阳谷氏得金胜一枝长五寸家遂大富今人日遗胜肇于此　南齐书齐时长沙寺僧业富沃铸黄金为龙数千两埋土中厯相传付称为下方黄铁莫有见者萧颖胄取此龙以充军实　张璠汉记永昌太守铸黄金为蛇献梁冀益州刺史种暠发其事白六帖唐文宗宫中有黄金蛇出阶光灼宫人以
　　瑚玦掷之并玦带去上寻库得真金蛇贯玦上曰此隋炀帝为晋王赐陈夫人熟视下有阿字　南史刘敬躬田间得白蛆化为金龟将销之龟生光照室敬躬以为神而祷之　史记秦始皇葬于骊山以黄金为凫雁胶葛除夕梅妃与宫人戏镕黄金散泻水中视巧拙
　　以卜来年否泰梅妃一泻得金凤一只首尾翅足无不悉备　稗史编南城童梦弼宗教授説自其上祖因浴于水滨忽见一物如飞蛾从厓而下试引手扑之而形状全似鸭不能动时已近暮归而烛之黄金所为也大如人拇而羽翮纎悉毕备混然天成畧无雕刻人功亟缄于笥宝藏之越三日啓视其尻乃有金屑葢遗粪也自是数日輙一扫取积之益久持货扵肆皆紫金上色得价多于常品家赀赖以衍盛至钱流地上传之累代及子孙分析一位拈得之偶子妇半夜生男感疾医者急欲生金煎汤下药姑喜扵得孙谓钏金不洁不可用于是煮金鸭挹其汤既一经煮不复有粪其家亦浸以衰削今饮汤之儿犹在贫无立锥矣鸭亦失所在　孙氏瑞应图金牛瑞也王者土地辟则金牛至　刘道真钱塘记眀圣湖在县南父老相传湖中有金牛古尝有见其映宝云泉照耀流精神化莫测遂以眀圣为名　刘义庆幽眀录巴丘县有黄金潭莫测其深上有濑亦名黄金濑古有钓扵此潭一金鏁引之遂满一有金牛出奔钓人骇惧牛因奋踊跃而还潭鏁将尽钓人以刀斫得数尺潭濑因此取名　北史魏元库汗为羽林中郎将从北巡有起乘舆前命库汗射之应而毙太武大悦赐一金以旌其能
　　银
　　总论　汉书殷得金徳银自山溢　抱朴子弱土之气御于白天白天九百嵗生白礜白礜九百嵗生白澒白澒九百嵗生白金　酉阳杂俎山上有葱下有银　后魏书银出始兴阳山县又出桂阳阳安县骊山有银矿二石得银七两白登山亦有银矿八石得银七两　周礼荆州其利银　汉书益州盢町山出银贲古羊山出银无雷国出银　后魏书孝眀帝恒州银山之禁与人共之　博物要览银与金生处不同所在皆有而以虢州者为胜此外多秽为劣　瑞应图王者宴不及醉则银罋呈祥　地镜图银之气夜正白流散在地拨之随手散复合此是也又云白银见有雄鸡　抱朴子银但不及金玉耳可以地仙也服之法以麦浆化之亦可以朱草酒饵之亦可以龙膏链之　览银得雉粪则枯　魏志秽国男女系银广数寸以为饰　吴越史钱瓘十余子夫人慈爱如一常置银鹿帐前坐诸儿于上弄之
