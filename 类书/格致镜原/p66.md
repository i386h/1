<!-- { "loadSidebar": true } -->
　　纎罗杂绣之衣长袖脩裾风至则结其衿带恐飘飖不能自止也善织以五色丝纳于口中手引而结之则成文锦其国人来献有云昆锦文似云从山岳中出有列堞锦文似云霞覆城雉楼堞有杂珠锦文似贯珠佩也有篆文锦文似大篆之文也有列明锦文似列灯烛也幅皆广三尺　拾遗记周灵王起昆昭之台以享羣臣张鸾章锦文如鸾翔　左传齐侯使归夫人重锦三十两注重锦锦之熟细者以二丈双行故曰两三十两三十匹也　西京杂记尉佗献髙祖鲛鱼荔枝髙祖报以蒲桃锦四疋又霍光妻遗淳于衍蒲桃锦二十四疋郭子横洞冥记元鼎元年起招仙灵阁于甘泉宫西编翠羽麟毫为帘有走龙锦有翻鸿锦有云凤锦　韵府续编汉武帝时日本贡麒麟锦十端金花目　博物要览赵合徳献飞燕鸳鸯万金锦一匹又成帝赐樊嫕蛟文万金锦二十四匹　魏文帝诏前后每得蜀锦殊不善鲜卑尚复不受也呉所织如意虎头连璧锦来至洛邑亦皆下恶是为下土之物皆有虚名　魏志景初中赐倭女王绛地交龙锦五疋绀地勾文锦三疋　拾遗记呉主权赵夫人善画巧妙无双能于指间以防丝织云霞龙凤之锦大则盈尺小则方寸宫中谓之机絶呉张温表刘禅送臣温熟锦五端　邺中记石虎冬
　　月施斗帐用蜀地博山文锦或用紫绨小明光锦　邺中记织锦署在中尚坊三署皆数百人锦有大登髙小登髙大明光小明光大博山小博山大茱萸小茱萸大交龙小交龙蒲桃文锦斑文锦凤凰朱雀锦韬文锦桃核文锦工巧数百不可尽名也　唐代宗勅所织大张锦软锦及盘龙对凤麒麟狮子天马辟邪孔雀仙鹤芝草之类竝宜禁断其长行髙丽白锦杂色等锦竝依旧制　杜阳杂编明霞锦唐大中初女蛮国所贡云链水香麻以为之也光耀芬馥着人五色相间而美丽于中国之锦　锦绣万花谷唐冯定字介夫文宗亲诵定送客西江诗召升殿赐禁中瑞锦　孔六帖武宗使封敖作诏书赐以宫锦　乐府杂録康老子甞卖一锦褥有波斯见之者乃曰此氷丝所织暑月陈于座满室清凉　五代史阿保机遣使者解俚随顷以朝霞锦防梁孔六帖五代室韦其人工巧善织毛锦　金坡遗事
　　学士旧规十月赐锦长袄国初以来赐翠毛锦太宗改赐黄盘雕锦　梅尧臣碧云騢文彦博知成都张贵妃以近上元令织异色锦彦博遂令工人织金线灯笼载莲花中为锦纹以进　庶物异名疏纳石失一曰纳失失緑贴可皆金锦也元冕服于玉环绶及舆褥之用费着蜀锦谱当时所织之锦其别有四曰上贡锦曰官告锦曰臣僚袄子锦曰广西锦上贡锦三疋花样有八荅晕锦官告锦四百疋花様有盘毬锦簇四金雕锦葵花锦八荅晕锦六荅晕锦翠池狮子锦天下乐锦云鴈锦臣僚袄子锦八十七疋花様有簇四金雕锦八荅晕锦天下乐锦广西锦二百疋花样有真红锦一百疋大窠狮子锦大窠马大毬锦双窠云鴈锦宜男百花锦又青丝锦一百疋有宜男百花锦青绿云鴈锦　蜀锦谱州皁大被绯大被皁中被绯中被四色中被七八行锦玛瑙锦叙州真红大被褥真红双连椅背南平军真红大被褥真红双窠锦皁大被褥文州犒设红锦细色锦名色青緑瑞草云鹤锦青緑如意牡丹锦真红宜男百花锦真红穿花凤锦真红雪花毬露锦真红樱桃锦真红水林檎锦秦州细法真红锦鵞黄水林檎锦秦州中法真红锦紫皁段子秦州麤法真红锦真红天马锦真红湖州大百花孔雀锦真红飞鱼锦四色湖州百花孔雀锦真红聚八仙锦二色湖州大百花孔雀锦真红六金鱼锦　佩楚轩客谈蜀时制十様锦名长安竹锦天下乐锦雕团锦宜男锦界地锦方胜锦狮团锦象眼锦八韵锦铁梗襄荷锦　杜阳杂编大轸国以五色彩石甃池塘采大柘叶饲于池中始生如蚊睫游泳于其间及老可五六寸池中有挺荷虽惊风疾吹不能倾动大者可濶三四尺而经十五月即跳入荷中以成其茧形如斗自然五色国人缲之以织神锦　拾遗记员峤山有氷长七寸黑色有角有鳞以霜雪覆之然后作茧长一尺其色五彩织为文锦入水不濡以之投火经宿不燎唐尧之世海人献之尧为黼黻　洞防记末多国人织凤毛锦以锦为帷幙也　游蜀记成都有九璧村出美锦嵗充贡　孔六帖吐蕃贡波斯锦杜阳编女蛮国贡鱼油锦纹防尤异入水不濡湿云
　　有鱼油故也　孔六帖大食有重锦其载二十槖驼乃胜既不可兼负乃裁为二十匹每三嵗一饷戛斯格古要论古有楼阁锦摴蒱锦又曰阇婆锦紫驼花锦鸾鹊锦此锦装背古画尤佳今苏州府有落花流水锦及各色锦　博物要览宋锦名目有紫宝阶地锦紫大花锦五色簟纹锦紫小滴珠方胜鸾鹊锦青緑簟文锦紫鸾鹊锦紫百花龙锦紫纹锦紫珠熖锦紫曲水锦紫汤荷锦红云霞鸾锦青楼阁锦青藻花锦紫滴珠龙团锦青樱桃锦皁方圆白花锦褐方圆白花锦方胜盘象锦毬路锦衲锦杮红背锦摴蒱锦宝照锦莲锦练雀锦方胜练雀锦绶带锦瑞草锦八花晕锦银钩晕锦细花盘雕锦狮子锦盘毬锦水藻戏鱼锦红遍地杂花锦红遍地翔鸾锦红遍地芙蓉锦红七宝金龙锦倒仙牡丹锦白地纹锦黄地碧牡丹方胜锦皁木锦
　　绣
　　释名绣修也文修修然也　事物纪原正义云舜令禹制绣以五种之彩明施于五色制作衣服则帝舜始为绣也　周礼五色备谓之绣　说畧虞书曰黼黻絺绣实録曰诸朝祭之服皆绣汉魏宫内竞绣名花瑞兽飞禽晋永嘉中御服皆绣刺绣之制乆矣　留青日札织曰锦刺曰绣慎肃难成故从丝肃也五色备故曰文绣春秋元命苞曰齐能成文绣应天道　洞冥记元鼎初起招仙阁于甘泉宫西阁有霞光绣有藻龙绣有连烟绣　解酲语至元间马八儿国入贡绣丝绞百段
　　克丝【附纻丝】
　　事始克丝起于宋其楼阁百花龙凤等様极其工巧今时颇尚之　庄季裕鸡肋宋人刻丝法起定州不用大机以熟色经于木棦上随所欲作花草禽兽以小梭纎纬时先留其处方以杂色线缀于经纬之上合以成文不相连视之如雕镂之象故名刻丝如妇人一衣终嵗方就使百花不相亦可盖纬线非通丝所织也松漠记闻回鹘以五色线织成袍名曰尅丝甚华丽格古要论刻丝作宋时旧织者白地或青地子织诗词山水或故事人物花木鸟兽其配色如傅彩又谓之刻色作此物甚难得甞有舞裀阔一尺有余者且匀净厚　名义考刻丝宋已有之而刻之义未详广韵缂乞格切织纬也则刻丝之刻本作缂误作刻周礼内司服晕衣其色揄狄青阙狄赤皆刻缯为雉形误作刻纻丝　格古要论纻丝作新织者刻丝作而欠光净厚不逮刻丝多矣　庶物异名疏席上腐谈曰玉藻云士不衣织郑氏注云织染丝织之释文云织音志今讹为注遂称注丝志注声相近也或写为苎丝则又转讹矣今皆书纻丝以为确然既未攷织义又妄读纻为去声而不知本上声也
　　绫
　　总论　逸雅绫凌也其文望之如氷凌之理也　说文东齐谓布帛之细者曰绫　汉官典职汉尚书郎主作文书起草更直于建礼门台给青缣白绫　白六帖汉内臣卧青绫被　裴松之三国志注马先生为博士居贫乃思绫机之变不言而世人知其巧矣旧绫机五十综者五十镊六十综者六十镊先生患其丧功费日乃皆易以十二镊其奇文异变因感而作者犹自然之成形隂阳之无穷　事物原始唐褚遂良九世孙造绫之始今杭州褚家堂立祠名通圣祠至今祠之按汉时已有绫矣疑褚公所造乃今之花绫耳　唐代宗纪大厯六年禁文纱呉绫为龙凤麒麟天马辟邪者
　　名　西京杂记霍光妻遗淳于衍散花绫二十五匹绫出钜鹿陈宝光家宝光妻传其法霍显召入其第使作之机用一百二十镊六十日成一匹匹直万钱又与緑绫百端　谢灵运诗客从逺方来赠我鹤文绫　北史祖珽招城市年少游集诸倡家出山东大文绫百余匹掷摴蒱赌之以为戏乐　魏畧大秦国有金缕杂色绫其国利得中国緑素解以为胡绫　北史魏毕众敬以笃老还乡献仙人文绫一百匹　隋遗録炀帝时越溪进耀光绫绫文突起有光彩越人乘樵风泛舟于石帆山下野茧缫之缫丝女夜梦神人告曰禹穴三千年一开汝所得茧即江淹集中壁鱼所化也织丝为裳必有奇文织成果符所梦　唐书韦坚传坚凿潭通漕二年而成帝为登楼召羣臣临观坚豫取洛汴宋山东小斛舟三百首贮之潭每舟署某郡以所产暴陈其上若广陵则官端绫防稽则呉绫呉郡方丈绫船皆尾相衔进数十里不絶　白六帖马眼蛇皮竹根柹蔕皆今时绫名　杜阳编龙油绫文彩尤异入水不濡湿云有龙油故也唐时女蛮国所贡　地理志越州土贡十様花文绫润州贡水纹方纹鱼口绣叶花文绫湖州贡鸟眼绫蔡州土贡四窠云花甲鸂鶒等绫　白居易杭州春望诗红袖织绫夸杮蔕青旗沽酒趁梨花注杭州土产绫曰杮蔕曰狗脚皆形拟绫文也　洪皓松漠纪闻回鹘国有注丝熟绫　唐书敬宗诏索盘绦缭绫千疋李徳裕奏言立鹅天马盘绦掬豹文彩怪丽乘舆当御今广用千疋臣所未喻　留青日札花绫着油粉自唐已然苏拯织绫词不学邻妇事慵懒蜡揩粉拭谩官眼所言鹊凤阑花鸟鲜活张翅鹤折枝梅即今花様也　博物要览宋绫名目有碧鸾绫白鸾绫皁鸾绫皁大花绫碧花绫姜芽绫云鸾绫摴蒱绫大花绫杂花绫盘雕绫涛头水波纹绫仙纹绫重莲绫双鴈绫方棊绫子绫方毂纹绫鸂鶒绫枣花绫鉴花绫叠胜绫白毛绫辽国绫回文绫白鹫花绫白鸾雀绫粟地绫皮毬绫演繁露今世蜀地织绫其文有两尾尖削而中间寛
　　广者既不象花亦非禽兽乃遂名为摴蒱岂古制流于机织至此尚存也耶
　　绮
　　六书故织素为文曰绮　汉书髙帝纪贾人毋得衣锦绣绮縠絺纻注师古曰绮文缯也即今之细绫也逸雅绮欹也其文欹斜不顺经纬之纵横也有杯文形似杯也有长命其防色相间皆横终幅此之谓也言长命者服之使人命长之意也有棋文者方文如棋也地理志宣州土贡绮
　　罗
　　地理志镇州贡孔雀罗瓜子罗春罗越州贡宝花罗花文罗　洞冥记汉武时西域献蛱蝶罗　黄庭内景经盟以金简凤文之罗四十尺　东宫旧事太子纳妃有绛真文罗幅被一绛真文罗袴七　北史祖珽甞游集诸倡家出连珠孔雀罗百余匹掷摴蒱赌之　六帖新罗遣子弟入太学学经术帝赐五色罗　清异録僧贯微甞织小叠胜罗染椹服号紫织方　丽情集贾知微遇增城夫人杜兰香以秋云罗帕裹丹十粒与知微曰此罗是织女练玉茧织成遇雷雨时密藏之后大雷雨失帕所在　留青日札元稹赠刘采春诗谩裹常州透额罗即今之亮罗也盖罗者言其文罗疏也故曰方目罗以细匀为贵故曰轻罗其厚重者曰结罗越地名越罗苏子诗舞衫初试越罗新今呉地出水纬罗子虚赋云离纎罗垂雾縠是也
　　纱
