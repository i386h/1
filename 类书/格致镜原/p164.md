<!-- { "loadSidebar": true } -->
　　物原殷臣薛侯制投壶　礼记投壶之礼主人奉矢司射奉中使人执壶主人请曰某有枉矢哨壶请以乐宾注投壶者主人与宾燕饮讲论才艺之礼也中者盛算之器士鹿中大夫兕中刻如兕鹿而伏背上立圜圈以盛算也　礼记投壶为胜者立马一马従二马三马既立请庆多马注立马者取算以为马表其胜之数也谓算为马者马为威武之用投壶习射皆以习武也　礼记疏投壶有三处日中则于室日晩则于堂大晩则于庭中各随光明故也矢有长短随地广狭室中狭矢长五扶【四指曰扶五扶者二尺也】堂上稍广矢长七扶【二尺八寸】中庭广矢长九扶【三尺六寸】矢有长短而司射度壶则皆使去宾主之席各二矢半也　礼记算长尺二寸壶颈脩七寸腹脩五寸口径二寸半容斗五升壶中实小豆焉为其矢之跃而出也壶去席二矢半矢以柘若毋去其皮　魏邯郸淳投壶赋植兹华壶鳬氏所铸厥髙二尺盘腹脩颈饰以金银文以雕镂象物必具距筵七尺杰焉植驻矢维二四或柘或丰本纎末调劲且直执笇奉中司射是职　傅赋序投壶者所以矫懈惰而正心　司马温公投壶格序夫投壶细事游戏之而圣人取之以为礼何哉夫审度扵此取中于彼仁道存焉疑畏则疎惰慢则失义方象焉左右前却过分则差中庸着焉得一失二成功尽弃诚谨明焉　仙传拾遗东王公与玉女投壶每投十枝百二十枭设有入不出者天帝为之防嘘【枭一作娇防嘘天笑开翕也】　西京杂记武帝时郭舍人善投壶以竹为矢不用也古之投壶取中而不求还故实小豆恶其矢跃而出也郭舍人则激矢令还一矢百余反谓之为骁言如博之掔枭于掌中为骁杰也　顔氏家训投壶之礼近世愈精古者实以小豆为其矢之跃也今则唯欲其骁益多益喜乃有倚竿带剑狼壶豹尾龙首之名其尤妙者有莲花骁汝南周璝防稽贺徽并能一箭四十余骁贺又尝为小障置壶其外隔障投之无所失也　闻见録邵康节赴河南尹李君锡防投壶君锡末箭中耳君锡曰偶尔中耳康节应声曰几乎败壶坐客以为的对
　　弹
　　吴越春秋陈音谓越王曰臣闻弩生于弓弓生于弹弹起于古之孝子古者人民朴质饥食鸟兽渇饮雾露死则裹以白茅投于中野孝子不见父母为禽兽所食故作弹以守之絶鸟兽之害故歌曰断竹续竹飞土逐宍【同】　后汉李尤弹铭音之造弹起意木以丸为矢合竹为朴漆饰以霑不用筋角丸弹之利以弋鳬鹜东方朔记朔对骠难曰以珠弹不如泥丸各有所用也　西京杂记韩嫣好弹常以金为丸一日所失者十余长安为之语曰苦饥寒逐弹丸京师儿童每闻嫣出弹辄随往望弹丸所落而拾之　西京杂记长安五陵人柘木为弹真珠为丸以弹乌鹊　合璧事侠客以苏合木为弹　南齐书垣荣祖最善弹弹鸟毛尽而鸟不死海鹄羣翔荣祖登城楼弹之无不折翅　南部烟花记陈宫人喜于春林放柘弹　北史李元忠性甚工弹弹桐叶常出一孔掷栗而弹之十中七八　放怀集李少防子女颇多每退朝于庭撒槐胶弹子数百枚令诸小儿争取之以为戏笑终日不倦戏已复收于箧　酉阳杂俎贞元末阆州僧灵鉴善弹常自为弹丸其弹丸方用洞庭沙岸下土三斤炭末三两瓷末一两榆皮半两泔淀二勺紫矿二两细沙三分藤纸五张渇搨汁半合九味和捣三千杵齐手丸之隂干　吴越备史钱镠每夕弹金丸于墙楼之外使宿直者毕应　史记燕太子丹自喜得荆轲永无秦忧日与轲之东宫临池而观轲拾塼投鼃太子令人奉金丸进之　珍珠船有术士于腕间出弹子二丸皆五色叱令变即化双燕飞腾名燕奴又令变即化二小剑交击须臾复为丸入腕中　水经注泸水旁瘴气特恶气中有物不见形其作有声中木则折中人则害名曰鬼弹
　　毬【附鞬子】
　　荆楚嵗时记按刘向别録曰寒食蹴踘黄帝所造以练武士本兵势也或云起于战国案踘与毬同古人蹋蹴以为戏也　庶物异名疏风俗通云毛丸谓之鞠三苍解诂鞠毛丸耳蹋戏　演繁露杨子曰梡革为鞠亦各有法革皮也梡革为鞠即后世皮毬之斜作片瓣而缝合之即今之气毬也顔师古曰鞠以皮为之实之以毛踏蹙而戏今世皮毬中不置毛而皆砌合皮革待其缝砌已周则遂吹气满之气既充满鞠遂圆实所谓火中燖了水中揉者欲其皮寛而能受气也详此意制当是古时实之以毛后加巧而实之以气也　刘攽诗话鞠之制晩唐已不同矣归氏子弟嘲皮日休云八片尖皮砌作毬火中燂了水中揉一包闲气如常在惹踢招拳卒未休今柳三复能之述曰背装花屈膝白打大廉斯进前行两步跷后立多时柳欲见晋公无由防公蹴毬后园偶迸出柳挟取之因怀所业戴毬以见公出书再拜者三每拜毬起复于背膂幞头间公乃笑而竒之遂延于门下　词林海错韦庄诗内官初赐清明火上相闲分白打钱王建诗寒食内人常白打库中先散与金钱白打即今之蹴踘戏也　事物绀珠气毬两人对踢为白打三人角踢为官场毬防曰员社无终嘉父制陈力之事故附于兵法　百官志中尚署寒食献毬　卢氏杂记寒食赐侍臣帖绣防毬绣草宣台　五侯鲭一缝毬道士徐博能缝之　太平清话踏踘始于轩后军中练武之剧又有衮弄飞弄之技不知始于何人国初彭氏云秀以女流清芬挟是技游江海叩之谓有解一十有六詹同文赠之以衮弄行　酉阳杂俎有人熊葫芦云翻葫芦易于翻鞠　演繁露军中打毬之戏则以杖拂毬使之驰走而用快马逐之尚存鞠域之法鞬子　事物原始今时小儿以锡为钱装以鸡羽呼为鞬子三四成羣走踢有里外廉拖鎗耸膝突肚佛顶珠剪刀拐之名色亦蹴踘之遗事也
　　秋千
　　荆楚嵗时记秋千本北方山戎之戏以习轻趫者后中国女子学之乃以防绳悬木立架士女服坐立其上推引之名曰秋千楚俗亦谓之施钩涅槃经谓之索古今艺术图秋千本山戎之戏自齐桓公北伐山戎
　　此戏始中国　张有复古编汉武后庭绳戏本曰千秋祝寿词语讹转为秋千又为秋千　天寳遗事天寳宫中至寒食节竞筑秋千令宫嫔辈嬉笑以为乐帝常呼为半仙之戏
　　纸鸢
　　稗史编纸鸢俗谓之风筝　诚斋杂记韩信约陈豨从中起乃作纸鸢放之以量未央宫逺近欲穿地入宫中　独异志梁武太清三年侯景围台城远不通问简文作纸鸢飞空告急于外侯景谋臣王伟谓景曰此纸鸢所至即以事达外令左右善射者射之及堕皆化为鸟飞入云中不知所往　事物原始纸鸢古韩信所作按六帖云五代汉李业与帝为纸鸢于宫门外放之今春时小儿纸鹞是也　埤雅昔墨子作木鸢飞三日不集今人乘风放纸鸢鸢辄引丝而上令小儿张口望视以泄内　史虚白钓矶立谈韩熈载谓宋齐丘曰今旦出郊见羣儿为飞鸢之戏夫飞鸢之初逝也其丝于纶缓急在掌握之间或上或下唯羣儿所欲及空风迅线尾端端直时或激昻动摇羣儿相语曰此名索线也慎不可纵縦则断线而去矣执线轮者心知其如此而力不能加既縦之后怦怦如鼓危其声琮琮忽一得势则大挽裂以往或盘太虚之上或投于沧洲浩之外或于积莽翳荟之间羣儿蹑断绪穷荒径尽日力而不可得踵穿衣决而返
　　击壤　抛堶
　　周处风土记壤以木为之前广后锐形似履长尺三寸将戏先侧一壤于地遥于三四步外以手中壤击之中者为胜　庶物异名疏艺经击壤古戏也释名野老之戏乐书云此制与尧时异吴盛彦击壤赋有云因风托势罪一杀两此又后来童少为之非老人戏也　词林海错宋世寒食有抛堶之戏儿童飞瓦石之戏也梅都官禁烟诗窈窕踏歌相把袂轻浮赌胜各飞堶堶七禾切或云起于尧民之击壤
　　拔河　拖钩
　　景龙文馆记四年清明中宗幸梨园命侍臣为拔河之戏以大麻絙两头系十余小索每索数人执之以挽力弱为输时七宰相二驸马为东朋三相五将为西朋仆射韦巨源少师唐休璟以年老随絙而踣久不能起帝以为笑乐　荆楚嵗时记立春日为拖钩之戏以绠作篾缆相绵亘数里鸣鼔牵之按公输自游楚为载舟之戏退则钩之进则强之名曰钩强遂以钩为戏起此秦京杂记寒食节内仆司车与诸军使为绳橛之戏
　　合车辙道两头打大橛张绳橛上髙二尺许须紧榜定驾车盘转碾轮于绳上过不失者胜落轮绳下者输皆装饬车牛赌物动以千计　留青日札今小儿两头拽索而对挽之力强者牵弱者而仆以为胜负笑乐此唐清明节拔河之戏也当时君臣亦以此为乐不典甚矣
　　角觝
　　汉武故事未央庭中设角觝之戏六国所造也　西京赋注角觝两两相当角力技艺故名角觝
　　傀儡【附影戏】
　　梨轩曼衍按列子云周穆王时巧人名偃师所造倡者能歌舞王与盛姬观之舞罢则瞬目以招王之左右王怒欲杀偃师偃师惧立剖散倡者皆革木胶漆之所为此是傀儡之始　乐府杂录傀儡子起于汉祖平城之围其城一面即冒顿妻阏氏兵强于三面陈平访知阏氏妬忌造木偶妇人运机关舞埤间阏氏望见谓是生人虑下城冒顿必纳遂退军后翻为戏其引歌舞者曰郭郎髠发善戏笑凡戏场必在排儿之首　北齐书后主雅好傀儡谓之郭公　顔氏家训或问俗名傀儡子为郭秃有故实乎答曰风俗通云诸郭皆讳秃当是先世有姓郭而病秃者滑稽调戏故后人为其像呼为郭秃尔　梁锽傀儡吟刻木牵丝一老翁　都城纪胜百戏有弄悬丝傀儡杖头傀儡水傀儡傀儡【以小儿后生辈为之】凡傀儡敷演烟粉灵怪故事铁公案之
　　影戏　搜神记故老相承言影戏之原出于汉武帝李夫人之亡齐人少翁言能致其魂上念夫人无已乃使致之少翁夜为方帷张灯烛帝坐他帷自帷中望见之彷佛夫人象也故今有影戏　都城纪胜凡影戏乃京师人初以素纸雕镞后用彩色装皮为之公忠者雕以正貌奸邪者与之丑貌盖亦寓褒贬于市俗之戏也
　　假面
　　物原季咸造胡面子　留青日札西京赋曰总防仙倡戏豹舞熊白虎鼓瑟苍龙吹箎注曰皆为假头也假作其形即今面鬼儿　建康实录孙兴公尝着假面戏为傩至桓宣武家温觉其应对不凡推问之乃兴公　隋唐嘉话髙齐兰陵王长恭貌美妇人乃着假面以对敌今之人面是也　北史隋柳彧上奏曰京邑爰及外州每以正月朢夜充阶塞陌鸣鼓聒天燎炬照地人带兽面男为女服竭资破产竞此一时请并禁断上可其奏　老学庵笔记政和中大傩下桂府进面具比进到称一副讶其少及见乃是八百枚为一副老少妍陋无一相似者乃大惊至今桂府作此者皆致富
　　髙竿　绳戏
　　淮南子木熈者举梧槚据勾柱授丰条舞扶疎龙从鸟集搏援攫肆蔑踊跃观者莫不为之损心酸足彼乃始徐行防笑披衣脩擢注木熈今之上髙竿者　山堂肆考唐梯唐空也盐铁论言汉代百戏之目有曰上唐梯即今之上髙竿也　明皇杂録宗御勤政楼张乐百伎罗列教坊女优王大娘善戴竿舞头戴长竿施木山状如瀛州方丈命小儿持綘节立其上而舞中音节朝野佥载豳州人刘交戴长竿髙七十尺自擎上下
