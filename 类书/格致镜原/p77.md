<!-- { "loadSidebar": true } -->
　　玺一十有四青玉传国玺一其色与金所献玉玺相同则知宋之南迁二百年无此宝玺也明矣　稗史编绍兴五年春永兴军农夫耕得玉玺上于礼部尚书以为秦之传国玺其文曰受命于天既夀永昌绍兴礼部翰林秘书御史太常官验定集议方圆二寸半印文深琢如碑字背白而地红字画乃虫篆　合璧事初政和所造九宝其八为金人刼去惟镇国宝在焉建炎二年上以宣示执政玉色温润真希世之宝也　合璧事建炎元年谢克家以张邦昌命赍玉玺至文曰太宗受命之宝　嘉定勅乃者山东河北连城慕义爰致殊方效顺肃奉玉宝来献于京质理温纯篆刻精古文曰皇帝恭膺天命之宝暨厥图册登载灿然实惟我祖宗之旧继玉检其文亦同　玉玺考元世祖平宋凡十六年亦不得玺至至元三十一年甲午正月始得玺于太师国王之孙硕迪之妻托克托济农家成宗即位而元始得玺矣成宗元贞元年乙未至顺帝至正二十七年丁未凡六十三年而玺随顺帝北归矣　崔彧进玺笺托克托济农以玉见贸乃玉印也色青緑而其方可黍尺四寸厚及方三之不足背钮盘螭四厌方际钮尽玺之上取中道一横窽可径二分旧贯以韦条面有篆文八刻画捷径位置匀通皆若虫鸟鱼龙之状急召杨桓辨其文曰受命于天既夀永昌是古传国玺也自金既取于宋之后宝玺出处得失亦未见有明説及我元适集皇太孙宝所归之际应期而出臣职总御史亲防盛事不可以不録又图中别有一玺其文亦八旁注曰此传国玺背文也今见宝玺之背皆刻螭形盘屈凸凹不齐徧压四际无地可置此文当别是秦一玺非今传国玺也此又不可不辨　丹铅总録元朝元贞三十一年穆呼哩曽孙硕迪卒其妻出古玉印货之中丞崔彧秘书丞杨桓辩其为传国玺上之按秦始皇之玺一曰皇帝夀昌一曰既夀永昌已传疑有二矣至朱梁亡入于后唐又唐主存朂谋即位魏州僧以传国玺献遂即位则后唐之玺盖有二也玺既有二则必有一赝矣是以今日既曰与潞王从珂同焚于洛阳之武楼矣而他日段义又得之以为宋哲宗献今日既曰入金与金哀宗同焚于蔡州之幽兰轩矣而翟朝宗又得之以为宋宁宗献若果赝而酷肖则宋徽宗正名受欺者又何疑其检无螭角无缺却之不用而别制定命宝邪赝迹在宋屡败露矣而元之崔彧杨桓又何由得之寡妇货物而献之余意以为杨桓素工篆书即着六书綂者必桓私刻之谋于崔彧而托名于硕德之妻无疑崔彧之意欲迎合皇太妃以翊戴成宗而为此耀俗目而定其位　七修藁我明玺共九颗在内尚宝监女官収掌用时尚宝司以掲帖赴内监取用也其文不同各有所用奉天之宝祀天地用之皇帝之宝诏赦圣防用之皇帝行宝立封及赐劳用之皇帝信宝诏亲王大臣调兵用之天子之宝祭祀鬼神用之天子行宝封建外夷及赐劳用之天子信宝诏外夷调兵用之制诰之宝一品至五品诰命用之勅命之宝六品至九品用之王泌东朝纪建文元年使者还自西方得玉于雪山
　　广二尺色青先是上在宫储时尝梦神致上帝命授以重宝及是始应命工琢为大玺方尺六寸九分亲定其文曰天命明德表正万方精一执中宇宙永昌名曰凝命神宝
　　神仙玺　集仙传天皇大帝遣绣衣使者冷广子期赐大茅君盈神玺　汉武内传王母来降别有天仙佩金刚灵玺　广博物志紫书金根经有青精玉玺山元箓有流金凤玺太清中经有天一八极玺
　　印【附印囊】
　　总论　説文印执政所持信也　释名印信也所以封物以为验也亦言因也封物相因付也　器物丛谈印所以示信也惟天子印曰玺用玉其余王公卿大夫士或曰印或曰章非用金银则用铜鐡　续事始州县之印始于春秋之时商鞅书曰法令之长印以封券则有司之赐印已见于秦孝公之时　事物纪原七雄之时臣下玺始称曰印史记苏秦佩六国相印是也　汉旧仪秦以前人臣皆得以金玉为印龙虎钮唯所好也秦以印称玺以玉不通臣下用　汉杨仆传怀银黄垂三组师古注银银印也黄金印也　相印经印有八角十二芒凡印欲周正上下平光明洁清如此为善　职官分纪节度使视事三日洗印视其刓缺谓之涤篆晋中兴书孔愉尝行经余不亭见笼于路者买而放之溪中中流左顾者数四及封侯铸侯印而纽左顾三铸如初　陈善扪虱新话段太尉倒用司农印以追贼将韩旻足得符印遂还此太尉一时权以济事也然予在镇江尝见林倅云今在州县狱中或走去罪人但倒用印印所追捕文书贼可必得不知古人还用此法或偶合予又观抱朴子曰古人入山皆佩黄神越章之印行见新虎迹以顺印印之虎即去以逆印印之虎即还此亦倒用印法也
　　印制　唐车服志太皇太后皇太后皇后皇太子及妃玺皆金为之藏而不用太皇太后皇太后封令书以宫官印皇后以内侍省印皇太子以左春坊印妃以内坊印　春明退朝録近朝皇太后皇后皆有印篆文曰皇太后之印皇后之印故事二宫立各有宫名长春长乐长信之类是也宜以宫名为文至尊之位不合言印当云某宫之宝　晋服制婕妤银印青绶佩采瓄玉　汉旧仪诸侯王黄金印槖駞钮文曰玺列侯黄金印钮文曰印丞相将军黄金印钮文曰章中二千石银印钮文曰章千石六百石四百石铜印鼻钮文曰印【鼻钮谓钮但作鼻不为虫兽之形】　前汉百官表相国太尉御史大夫太傅太师太保皆金印凡吏秩比二千石以上皆银印光禄大夫无秩比六百石以上皆铜印大夫博士御史谒者郎无秩比二百石以上皆铜印　合璧事汉武时据土数五故五字为印文若印文不足五字则以之字足之　东观记马援上书曰臣所假伏波将军印书伏字犬外向成臯令印臯字为白下羊丞印四下羊尉印白下人人下即一县长吏印文不同恐天下不正者多符印所以为信也所宜齐同荐晓古文字者事下大司空正郡国印章奏可　东观记段颎上书掠得侯君长金印四十三铜印三十一锡印一枚尉印五枚　魏武设官令魏诸官印各以官为名印如汉法断二千石者章　隋书陈制金章或钮或钮豹钮银章或钮熊钮羔钮鹿钮银印或珪钮钮铜印率环钮　后魏书高祖诏军警给雀印传符次给马印　事物原始杜佑通典曰北齐有督摄万机之印一钮以木为之长一尺二寸广二寸五分背上为鼻钮长九寸厚一寸广七分腹下隐起篆文曰督摄万机四字今之条印闗防始于此也　词林海错唐太宗赐右军黄银印于虞世南价在黄金上且能辟　通典唐开元二十三年吏部尚书李暠奏告身印与曹印文同请加告身两字邺侯传肃宗在灵武铸印追兵文曰六合大同印　山堂肆考唐宗室李説请为监军使王定远别铸印上许之监军有印自定远始　翰林志晋开运中赐学士院书诏金印一　张舜民画墁録唐印文如丝发宋印文如筯开封府三司印文尤麄犹且嵗易以此可见事之繁简也　七修藁汉唐宋印文多是小篆我明外任诸衙门者皆叠篆惟总兵者柳叶篆御玺王府之宝玉箸篆叠篆必九折取乾元用九之説惟厯日印文七叠取日月五星七政义也御史印文八叠取唐台仪八印义也二品以上用银印三品以下是铜印御史者鐡印正字通明制内外诸司印文俱用叠篆以九折画而
　　止字用成双不及双者足以之字其印形皆方大小有差余杂职衙门形稍长不方谓之条记　弇州笔记东南诸国用镀金银印朝鲜日本浡泥国王哈宻忠顺王瓦剌西番王俱金印宗人府五府六部察院各都司布政司衍圣公张真人用银印应顺天府三品文渊阁五品亦银印印特小永乐间灌顶国师乌思藏阐化王用玉印螭钮金匣龙袱
　　诸印　汉书武帝令刻玉印赐栾大文成文曰天道将军　羣碎录王莽传刚卯长三寸广一寸四分或用金玉刻作两行书曰正月刚卯又曰疾日刚卯凡六十六字以正月夘日作此印佩之以袚除不祥　陈畱风俗传巴吾县者宋杂陈楚地故梁国宁陵种龙乡也今其都印文曰种龙　胡综别传呉时掘得铜印以琉璃为盖布云母于其上大帝以问综综曰秦皇以金陵有天子气处处埋宝玉以当王气此即是也　吴志孙皓天册元年呉郡言掘得银印长一尺广三分刻上有年月字于是改年大赦　北史魏正平二年诏曰朕于内方寸玉印其文曰子孙长夀后魏太武大延元年有鄙妇人持方寸玉印诣潞县侯孙家既而亡去莫知所在印有三字为龙鸟之形要妙竒巧不类人迹文曰旱疫平　后魏书高祖永明元年上谷郡人献玉印上有蛟龙之文　北史孝昌中于广平王第掘得古玉印勅召祖莹与黄门侍郎李琰之辨之莹曰此是于阗玉晋太康中所献乃以墨涂字观之果如莹言　续汉书刘昭曰桃印本汉制以止恶气　抱朴子古之人入山者皆佩黄神越章之印其广四寸其字一百二十以封泥着所住之四方各百步则虎狼不敢近其内也　虎豹法道士当刻心作印方四寸
　　异印　搜神记张颢为梁相天新雨后有鸟如山鹊飞翔近地令人摘之化为石颢命椎破得一金印文曰忠孝侯印颢上之藏宫后议郎汝南樊衡夷上言尧舜时旧有此官今天降印宜可复置颢汉灵帝时至太尉五侯鲭晋时曲阳县市黄庆宅东有园种菜鲜异防去更生恒有白光似悬绢道士傅古德掘之得玉印文曰长承万福　杜阳编肃宗时天帝授尼真如八宝使达于天子其四曰玉印大如半手其文如鹿陷之印中着物则形见　杜阳编顺宗元和五年给事中张维则自新罗使回云于海上泊洲岛间见花木台殿有数公子命一青衣捧金印以授维则乃置之于宝函复语维则曰致皇帝还舟中回顾旧路悉无踪迹金长五寸上负黄金玉印面方一寸八分其篆文曰凤芝龙木受命无疆维则达京师即具以事进上曰朕前世岂非仙人乎　洪迈夷坚志宣和中龙澄尝于瀼水中玉印印文非世间篆籒澄见天神立于傍曰此印上帝所宝今守防不谨遂落扵此神俄不见澄惧乃奉印投原处云谷杂记绍兴中洞庭渔人一印方仅二寸其制甚古钮有连环四两两相贯上有一大环总之渔者以为金竞而讼于官辨其文乃夀亭侯印四字遂畱长沙官库吏见印上时有光焰白于官乃遣人送荆门军关侯祠中光怪遂絶淳熈四年玉泉寺僧将献东宫印已函而未忽光焰四起众皆惊愕不复献
　　印囊　中华古今注青布囊所以盛印也劾奏之日则以青布囊盛印于前示奉王法而行也非劾奏之日则以青缯为囊盛印扵后谓劾奏尚其质直故用布非劾奏日文明故用缯自晋朝已来劾奏之官专以印居前非劾奏之官专以印居后　魏志平原太守刘邠取印囊着器中使管辂筮之辂曰内方外圆五色成文含宝守信出则有章此印囊也
　　绶
