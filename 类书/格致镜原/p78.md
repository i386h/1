<!-- { "loadSidebar": true } -->
　　总论　礼玉藻注绶者所以贯佩玉相承受者也　汉高纪注组绶也所以带玺也　吕忱字林绶绂也　汉官仪绶者有所承受之也所以别尊卑彰有德　董巴舆服志战国解去绂佩畱其丝襚以为章表秦乃以采组连结于襚光明章表转相结绶故谓之绶　汉官仪绶长一丈二尺法十二月阔三尺法天地人旧用赤韦示不忘古也秦汉易之以丝至今以为常制　孔氏杂説汉时印绶非若今之金紫银绯长使服之也盖居是官则佩是印绶既罢则解之故三公辈上印绶也按后汉张奂传云吾前后仕进十要银艾银即印艾即绿绶也谓之十要者一官一佩之耳印亦不甚大淮南王曰方寸之印丈二之组是也晋时妇人亦有印绶虞潭母赐金章紫绶是也　周祈名义考绶有二一以佩玉谓之禭一以佩印谓之组训者未甚分晓古人佩玉以比德必有绶维之乃可佩徐广曰秦以丝组连结于防转相结绶汉制防绶之间得施玉环鐍诗所谓鞙鞙佩璲是也今锦绶乃其遗制佩印以检奸萌亦必有绶以繋之乃可佩翟方进传赤縌师古曰所以繋印石显为中书令民歌曰印何累累绶若若淮南王所谓方寸之印丈二之组是也今印钥縚乃其遗意
　　绶制　礼玉藻天子佩白玉而组绶公侯山玉而朱组绶大夫佩水苍玉而纯组绶世子佩瑜玉而綦组绶士佩瓀玫而緼组绶　董巴舆服志乗舆黄赤绶五采黄赤缥绀淳黄圭长二丈九尺五百首太皇太后皇太后皇后皆同　汉官仪乗舆绶黄地骨白羽青绛縁五采四百首长二丈三尺　汉名臣奏大司空朱防奏曰车府丞横受诏乗舆绶五采何黄多也可更用赤丝为地　明诸司职掌皇帝衮冕大绶六采用黄白赤缥緑织成纯质五百首小绶三色同大绶间织三玉环　北堂书钞蔡邕独断云皇后赤绶玉玺贵人緺綟金印案緺綟色似緑緺音戈绶文也綟音例绶也　晋令皇太子及妃诸王朱绶郡公主朱绶　东宫旧事皇太子纳妃有绛地织成绮绶　明诸司职掌东宫绶五采用赤白缥緑织成纯赤质三百三十首小绶三色同大绶间织亲王绶同惟三百一十首世子郡王绶紫质用紫黄赤三采织成间织　晋服制婕妤银印青绶佩采瓄玉　山堂肆考齐永明中有司奏贵妃淑妃竝加紫绶金章佩于阗玉　魏武帝内诫令公主贵人金印蓝绶　羣书考索自公主封君以上皆带绶以采组为绲带各如其绶色黄金辟邪首为带鐍饰以白珠汉书高帝初诸侯王置金玺盭绶注盭緑也草名出
　　琅玡平昌县似艾可染绿因以为绶　蔡邕杂章相国金印緑绶位在公上所以殊异休烈羣臣莫得而齐董巴舆服志诸侯王赤绶四采赤黄缥绀淳赤圭长二丈八尺三百首公主大贵人诸侯皆同诸国贵人相国緑绶三采緑紫绀淳緑圭长二丈一尺二百四十首公侯将军紫绶二采紫白淳紫圭长丈七尺百八十首公主封君同九卿中二千石青緺绶二千石青绶三采青白红淳青圭长丈七尺百二十首自青绿已上縌【音逆】皆长三尺二寸与绶同采而首半之縌者古佩襚也佩襚相迎受故曰縌紫绶以上縌绶之间得施玉环玦千石六百石黑绶三采青赤绀淳青长丈六尺八十首四百【丞尉】三百【长相】二百石皆黄绶一采淳黄圭长丈五尺六十首自黑绶以下縌绶长三尺与绶同采而首半之百石青绀绶一采宛转缪织圭长丈二尺凡先合单纺为一丝四丝为一扶五扶为一首五首成一文文采淳为一圭首多者丝细少者丝麤皆广尺六寸　晋舆服志相国太尉御史大夫三公皆紫绶二千石以上皆青绶光禄大夫比六百石以上皆墨绶大夫博士御史谒者郎无之其仆射御史治书尚符玺者有印绶比二百石以上皆黄绶郡公县公县侯大夫夫人皆青绶　汉官仪卿大夫藻火绶青地绶桃花绶故曰三彩绶　焦贡易林二千石官白艾绶注以艾草染之故曰艾绶　汉朱博传刺史不察黄绶师古注丞尉职卑皆黄绶　汉书左雄曰今之墨绶犹古诸侯注墨绶谓令长即古子男之国也　明诸司职掌文武官朝服一品二品绶用緑黄赤紫四色线织云凤四色花锦下结青丝网三品四品绶黄緑赤紫四色织云花锦下结青丝网五品绶黄緑赤紫四色织盘雕花锦下结青丝网六品七品绶黄緑赤三色织练鹊花锦下结青丝网八品九品绶黄緑二色织鸂花锦下结青丝网　博物志太仆朱浮言诏书云百官皆带王莽时绶又不齐因前袁安故绶李渉等六家所织绶不能具丙丁文募能为绶作丙丁文者　北史从省之服初无佩绶何稠曰此乃晦朔小朝之服安有人臣谒帝而除去印绶兼无佩玉之节乎乃加兽头小绶及佩一只　晋舆服志假印绶而官不给鞶囊得自具作但假印不假绶者不得佩绶鞶古制也汉世有鞶囊者佩在腰间或谓之绶囊
　　诸绶　西京杂记合德遗飞燕五色文绶　上清经元始皇上丈人佩九色自然之绶　汉武内传西王母佩交带灵飞绶上元夫人佩凤文琳华绶
　　符【附檄】
　　总论　文心雕龙符者孚也征召防伪事资中孚三代玉瑞汉用金竹末代从省代以繻矣　説原符者篆刻文字而中分之　器物丛谈符契也代古之珪璋剖而相合长短有度用以证召兼防欺诈者也古者以竹为之故字从竹及后世诈伪蠭起以竹易得之物又不足为之防于是有以铜铁金银铸为物象而用之者皆剖而为两一畱在内一给付外今之世又至于从省代以书翰毋乃实是而名非欤　龙鱼河图黄帝摄政有尤兄弟八十一人诛杀无道黄帝以仁义不能禁止乃仰天而叹天遣女下授帝兵符遂伏尤　汉书高祖与功臣剖符作誓　文帝纪闗无用传注传信也或用棨或用缯棨者刻木为合符也　汉书甯成为内史抵罪髠钳乃解脱诈刻传以出闗归家注传谓过闗之符也
　　歴代符　汉文帝纪初与郡守为铜虎符竹使符注应劭曰铜虎符第一至第五国家当兵遣使者至郡合符符合乃听受之竹使符皆以竹箭五枚长五寸镌刻篆书第一至第五张晏曰符以代古之珪璋从简易也师古曰与郡守为符者谓各分其半右畱京师左以与之　陈继儒虎荟汉旧仪铜虎符兵长六寸竹使符出入征古今注云铜虎符银错书之张晏云铜取其同心也吕后崩齐王中尉绐齐相召平曰王欲兵非有汉虎符验也东莱曰然则文帝以前盖有虎符矣此谓文帝初作者岂非用铜于此始乎　后汉书初禁网尚简易但以玺书兵未有虎符之信杜诗上疏曰旧制兵皆以虎符其余征召竹使而已符象合取为大信所以明着国命钦持威重也间者兵但有玺书或以诏令如有奸人诈伪无由知觉愚以为军旅尚兴贼虏未殄召兵郡国宜有重谨可立虎符以絶奸端书奏世祖説之　云烟过眼録铜虎符一全体具存背上篆云某处兵待行腹下分书十千唯戊癸二字合全余八字皆平腹内作牝牡五窍开合之则一全虎也往往有汉虎符者如褚雪巘及吾真白所収皆是如符牌様上铸一小虎形下云某处兵或左右或止有一边今此全虎形亦异矣褚雪巘所藏铜虎符一半上有篆文六云某处兵合同下有楷书甲至癸十字各拟古吾真白所収虎符一长有一尺五寸广四寸上剡首下平一面作虎蹲在上下有汉欵识字云第一至第五皆面上作身通垂下有磨灭不可辨剡首二边有字刋年月磨灭难辨　妮古录余见铜虎符仅二寸许虎各半合而为一色如碧羽微带黄金　六典隋炀帝幸辽东命郑为京师畱守樊子盖为东都畱守有治绩为别造玉麟符赐之以代铜兽注传符之制京师畱守曰玉麟符　北史隋制京官五品以上佩铜鱼符开皇时颁木鱼符于总管刺史雌一雄三又颁木鱼符于京官五品以上开皇七年颁青龙符于东方总管刺史西方以白虎南方以朱雀北方以武开皇十七年颁铜虎符于骠车府　张鷟耳目记汉兵用铜虎符及唐初为银符以子为符瑞故也又以鲤鱼为符瑞为铜鱼符以佩之至伪周武姓也武也又以铜为符新唐书高祖初入长安罢隋竹使符班银菟符其后
　　改为铜鱼符以起军旅易守长京都畱守折冲府提兵镇守之所及左右金吾宫总监収监皆给铜鱼符宫殿城门给交鱼符巡鱼符左厢右厢给开门符闭门符蕃国亦给符雄雌各十二铭以国名雄者进内雌者付其国朝贡使各赍其月鱼而至不合者劾奏　唐志皇太子监国给双龙符左右皆十两京北都畱守给麟符左二十右十九东方诸州给青龙符南方诸州朱雀符西方诸州白虎符北方诸州武符皆左四右三左者进内右者付外行军所亦给之　演繁露六典符宝即随身鱼符之制曰所以明贵贱应宣召左二右一其饰有玉金银三等其符题云某位姓名案此之谓符者初用一本对中书其人官位姓名书已乃析而二之右付其人所谓右一者是也左则藏之于内或有宣召即内出左以与右合参验而同乃始得入其在古制则官得通籍禁中者至入宫门案牒省验其人年貌官位皆同乃入者也汉太守之官必得左符以出至郡用以为验盖右符先以畱州故令以左合右也唐世刺史亦执左鱼至州与右鱼合亦其制也唐世左鱼之外又有敕牒将之故兼名鱼书唐书曰开成二年幽州节度使史元忠奏当管八州准门下牒追刺史右鱼各一只臣勘自天宝末年频有干戈竝皆失坠伏乞各赐新铜鱼可之后有诏刺史已有制书为验左鱼不给　唐志传信符以给邮驿通制命
　　诸符　真诰老君佩神虎之符　山堂肆考黄帝出军诀帝讨尤梦西王母遣人以符授之帝寤立坛而请有衔符从水中出置之坛中道家符箓始此人君诣道坛受符箓始于南北朝魏时　抱朴子或问辟五兵之道抱朴子曰以五月五日着赤灵符于心　书蕉盩厔有玉女洞飞泉甘冽苏子瞻过此汲两瓶去恐后复取为从者所绐乃破竹作券使寺僧藏之以为徃来之信戏曰调水符
　　檄　演繁露魏武奏事曰有急以鸡羽挿木檄谓之羽檄説文曰檄以木简为书长尺二寸
　　节【附眊】
