<!-- { "loadSidebar": true } -->
　　曰赤蟹无膏曰白蟹有子者曰子蟹本草以蟹性败漆烧之致防　名物通石蟹生崖州榆林港内半里许土极细腻最寒蟹入则不能运动片时成石矣相传置于几案能明目　一统志临川水在崖州东一百三十里唐以此水名县中产石蟹渔人采之初颇软出水坚硬如石　本草纲目殻阔多黄者名防生南海中螯甚锐断物如芟刈也　水族加恩簿多黄尉权行尺一令南宠【谓防也】截然居海天付巨材宜授黄城监逺珍侯　戒庵漫笔千人揑似蟹大如钱殻甚坚壮夫极力掜之不死俗言千人掜不死因以爲名　松陵集注似蜯有一小蟹在腹中爲出求食蟹或不至馁死博物志南海有水虫名蒯【述异记作筯】蛤之也其中有
　　小蟹大如榆荚蒯开甲食则蟹亦出食蒯合甲蟹亦还入爲蒯取以归始终死不相离　岭表录异海镜广人呼爲膏叶盘两片合以成形殻圆中甚莹滑白照如云母光内有少肉如蚌胎腹中有红蟹子其小如黄豆而螯足具海镜饥则蟹出拾食蟹饱归腹海镜亦饱或迫之以火则蟹子走出离肠腹立毙或生剖之有蟹子活在腹中逡巡亦毙　傅嘉祐蟹论吕亢守台州命工作蟹图凡十二种一曰蝤蛑二曰拨棹三曰拥劒四曰彭螖五曰竭朴六曰沙狗七曰望潮八曰倚望九曰石蜠十曰江十一曰芦虎十二曰蟛蜞　酉阳杂俎蝤蛑大者长尺余两螯至彊八月能与虎鬭虎不如随大潮退殻一退一长　蟹论蝤蛑乃蟹之巨者两螯大而有细毛如苔八足亦皆有防毛　闽部疏蟹之别种曰蝤蛑吾地名黄甲此名海蟳特多此种而蟹乃为异状不中食此又一种非眞蟹也　水族加恩簿以尔专盘处士甲藏用【谓蝤蛑也】素称防副众许蟹师宜授爽国公圆珍巨美功臣　五杂组闽中蝤蛑大者如斗俗名曰蟳其螯至强能杀人捕之者伸手石罅中爲其所钳牢不可脱一遇潮至便致淹没即至小者亦钳人出血其肉肥大于蟹而味不及也　雨航杂录蟳乃蝤蛑之大者两螯无毛　闽部疏海中蟳有冬春间生者蝤蛑也而色玛瑙斗殻作狰狞斑斓尽似虎头土人名之曰虎蟳五杂组虎蟳他方之人多取爲玩器而其味弥不及
　　矣　蟹论拨棹子状如蝤蛑螯足无毛后两小足薄而微阔然亦颇异其大如升南人皆呼爲蟹八月间盛出人采之与人鬭其螯甚巨往往能害人　庶物异名疏岭南以蟹爲拨棹子以后脚如棹也　吴都赋注拥剑蟹属也从广二尺许有爪其一螯偏大大者如人大指长二寸余常忌防之如珍宝其利如剑故曰拥剑其一螯尤细主取食　顔氏家训异物志云拥剑状如蟹何逊诗云跃鱼如拥剑是不分鱼蟹也　大业拾遗吴郡献蜜拥剑四瓮　埤雅拥剑一名桀步一螯极小以大者鬭小者食　格物论一螯大一螯小者名拥剑一名执火以其螯赤故也　古今注蟚蚎小蟹也生海涂中食土　尔雅螖蠌小者蟧注即蟚螖似蟹而小　蟹谱蟚蚎者二三月盛出于海涂吴俗尤所嗜尚歳或不至则指爲禁烟谓非佳节也今之通泰其实繁　蟹论蟛螖螯微毛足无毛以盐藏而货于市　北户录有毛者曰蟛蜞无毛者爲蟛螖堪食俗呼蟛讹耳　搜神记蟛蟹也尝通梦于人自称长卿今临海人多以长卿呼之　山堂肆考蟛螖一名彭越旧传汉彭越赐九江王布布不知而食俄觉而哇出于江中化爲蟹似蟛蜞而小无毛穴居易取　搜神记晋太康四年防稽蟛螖化爲防食稻　酉阳杂俎有一种名数丸状似蟛螖海上竞取土作丸满三百而潮已至矣故名数丸舟人每以爲候一名沙丸　正字通似蟛螖可食薄殻而小曰螠　临海异物志竭朴大蟛螖也殻黒斑有文章螯正赤常以大螯障目小螯取食　岭表录异竭朴以大螯捉食小螯分自食　蟹论沙狗似蟛螖壤沙爲穴见人则走屈折易道不可得　雨航杂录沙狗穴沙中或曰沙钩从沙中钩取之也味甚美　正字通南海小蟹未出沙土者曰沙里蟹俗呼爲沙狗　蟹论望潮殻白色居则背坎外向潮欲来皆出坎举螯如望不失常期　庶物异名疏招潮子蟹之小者见海物异名记一名望潮　异鱼赞蟹有招潮遡月而翘背向不失与潮相招物有知云谁之敎　事物绀珠倚望大如蟛螖居常东西顾睨行不四五步又举两螯以足起望惟入穴乃止石碅【音窘】大于常蟹八足殻赤状若鹅卵　郭璞江赋注【音流】江似蟹而小有十二脚　蟹论江如蟹两螯足极小坚如石不可食芦虎似蟛蜞正赤不可食蟛蜞大于螖小于常蟹　世说晋蔡谟初渡江见蟛蜞曰蟹有八足加以二螯烹食之旣食吐下方知非蟹谢尚曰卿读尔雅不熟几爲劝学误注大戴礼劝学篇云蟹二螯八足非蛇蟺之穴无所托者用心躁也　蟹谱有同蟛差大而毛好耕穴田亩中谓之蟛蜞毒不可食多生于陂塘沟港秽杂之地毎因雨则濒海之家列阵而上塡砌缘屋驱之不去　树萱录王吉梦一蟛蜞在都亭作人语曰我翌日当舎此吉觉异之使人候于都亭司马长卿至吉曰此人文章横行一世天下因呼蟛蜞爲长卿卓文君一生不食蟛蜞
　　鰕
　　总论　山堂肆考鰕多须善游好跃其字从假盖以水母假之而动也　正字通鰕溪泽江海皆有之磔须鼻背有断节尾有硬鳞多足好跃肠属脑子在腹外岭表录异鰕多歳荒鰕一名沙虹小者如防妇大者如蝼蛄　老学庵笔记吴人谓杜宇爲谢豹杜宇初嗁时渔人得鰕亦曰谢豹　水族加恩簿玉德公季遐【谓鰕魁】纯洁内含爽妙外济可清绡内相颉羮郡王　事物绀珠鰕名长须公又虎头公曲身小子　清异录韦巨源上烧尾食有光明鰕炙生鰕则可用　七脩藁予一夕见地中有如烛煤者数十以火视之乃日间所食海鰕殻也　酉阳杂俎有士人泛海至一处问之曰长须国也其王以公主妻之主亦有须士人赋诗曰花无叶不姸女有须亦丑乃羣鰕所聚也
　　名　金楼子舜摄天子有援耳贯胸之民来献珠鰕番禺记广中邕容道常有鰕随雨至谓之天鰕人取
　　之不取亦化盖爲海风摄至者　本草岭南有天鰕虫大如蚁秋社后羣堕水中化爲鰕人以作鲊食　鸟兽续考神鰕天圣元年州渔人得之海中长三尺余前二钳二寸许末有红须尺余首如数升器若绘画状双目十二足文如虎豹大率五彩皆具而状魁梧尤异中使吴仲华绘其以闻诏改名神鰕晏元献公赋其事闽部疏海味泉漳间最竒者有龙鰕置盘中犹蠕动
　　长可一尺许其须四缭长半其身目睛突出上隐起二角负介昻藏体似小龙尾后吐红子色夺橊花眞竒种也　泉南杂志鰕有长一二尺者名龙鰕肉实有味人家掏空其殻如灯挂佛前　五杂组龙鰕大者重二十余斤须三尺余可爲杖　尔雅疏鰕大者出海中长二三丈须长数尺今青州呼鰕鱼爲鰝　杨愼外集尔雅以鰝爲大鰕游行则其鬐高于水面故其字从高须长数尺可爲帘也　海南杂志商舶见波中双樯遥漾高可十余丈意其爲舟老长年曰非舟此海鰕乗霁曝双须也　岭表录海鰕皮殻嫩红色脑殻与前两脚有钳者色如朱土人多制爲杯谓之鰕杯亦有以其须爲簪杖者　王隐晋书吴复置广州以南阳滕修爲刺史或语修鰕长一丈修不信其人后故至东海取鰕须长四五尺封以示修修乃服　岭南录异刘恂者曾登海舶见二巨鰕殻头尾钳足具全各七八尺首占其一分觜尖利如锋刅觜上有须如红筯各长二三尺双脚有钳钳麤如人大指长二尺余上有芒刺如蔷薇枝赤而铦硬手不可触脑殻烘透弯环尺余何止于杯盂也洞防记有丹鰕长十丈须长八尺有两翅其鼻如锯
　　载紫桂之林以须纒身急流以爲栖息之处马丹尝折鰕须爲杖后弃杖而飞须化爲丹亦在海傍　北户录红鰕出潮州番州南巴县大者长二尺土人多理爲杯或扣以白金转相饷遗　正字通今闽中有五色鰕两两干之谓之对鰕一曰以雌雄爲对　尔雅翼梅鰕梅雨时有之芦鰕青色相传芦苇所变白鰕青鰕各以其色泥鰕相传稻花变成多在田泥中一名苗鰕又海中有鰕姑状如蜈蚣云管鰕　祝允明野记言公牒列海味名有强鰕水精鰕白鰕红芒鰕蝶肚鰕　侯鲭录鰕状如蜈蚣而拥楯者名鰕公小而紧身无肉者名鰕狗　南越志鰕防长五丈尾似鰕
　　螺【蠃蠡同　附居】
　　总论　易离爲蠃【刚在外也】　风俗通公输般见蠡出头潜以足画之蠡引闭其户终不可开因效之设于门户欲使闭藏当如此固密也　杨愼外集螺色白磨之则紫文生　搜神记福州谢端钓于江上一巨螺大如斗置之于家出归则饮食盈案端潜伺之有一好女子具于室执而问之曰吾螺女水神也天帝悯君孑遣爲具食君已悉我当去乃畱空螺曰君有所求当取于其中因出门不复见后端有乏探螺皆如意传数世犹在号江曰螺女江洲曰螺女洲庙曰螺女庙其地在防州西南　原化记义兴吴堪爲县吏家临荆溪忽得大螺已而化女子号螺妇县令闻而求之堪不从乃以事虐堪曰今要虾防毛鬼臂二物不致罪堪语螺妇即致之
　　详　山堂肆考螺种最多有砑螺珠螺梭螺泥螺白螺或生田泽或生海涂或生岩石上　华夷鸟兽考殻尖长者曰钻螺有刺曰刺螺又有拳螺剑螺斑螺丁螺尔雅郭注螺大者如斗出日南涨海中可以爲酒杯
　　疏其小者名蜬　陆诗注南人目螺之有文者曰云螺用以酌酒　南州异物志扶南海有大螺如瓯从边直旁截破因成杯形或合而用之螺体蜿蜒委曲酒在内自注倾覆终不尽以伺误相罚爲乐　岭表录异鹦鹉螺旋尖处屈而咮如鹦鹉觜故以此名殻上青绿斑大者可受二升殻内光莹如云母装爲酒杯竒而可翫南州异物志鹦鹉螺状如覆杯头如鸟头向其腹视似鹦鹉故以爲名肉离殻出食饱则还殻中若爲鱼所食殻乃浮出人所得质白而紫文如鸟形与觞无异故因其鸟爲作两目两翼也　异鹦鹉螺脱殻而游朝出则有虫如蜘蛛入其殻中螺夕还则此虫出庾阐所谓鹦鹉内游居负殻者也　海槎余录鹦鹉杯即海螺产于文昌海面头淡青色身白色周遭间赤色数棱好事者用金厢饰凡头胫足翅俱备置之几案亦异常耳　异物志苍鹰螺江东人以爲椀　岭表录异红螺大小亦鹦鹉螺殻薄而红亦堪爲酒器刳小螺爲足缀以胶漆尤可佳尚也　幽明录武帝幸瓠子河闻水底有歌之声有老翁出献帝一紫螺殻中有物状如牛脂　拾遗记蓬莱山一名防丘亦名云来有大螺名躶步负其殻露行冷则复入其殻生卵着石上则软取之则坚　彚苑详注蓼螺味辛如蓼紫贝螺紫色有斑文钿螺光彩可饰镜背　事物绀珠甲香一名香螺大者如瓯面青黄殻岨有刺长四五寸合众香更芳独烧则臭　本草螺甲出云南者如掌取靥烧合香者多用之　云烟过眼录长生螺数枚置之醋中则活傅肱蟹谱海中有小螺以其味辛谓之辣螺可食至二三月间多化爲蟛螖今人有得螯跪半成而尚畱殻中者此其证也　事物原始僧家用海螺以供法器亦日南海中所产也　山堂肆考田螺形圆底锐大者如梨橘小者如梅李其性大寒秋冬多有水蛭入黡中须去之方可食　事物绀珠青螺如田螺而大磨去粗皮翠色可琢器　事物原始鬼螺全似蜗牛而黄小雨后好缘桑上东坡云升高不知回竟作黏壁枯　山堂肆考海蛳螺生海涂中有人见其羣变爲防飞去或云此螺能髙跳丈许盖迁其处也　水族加恩簿惟尔田青【谓螺蛳也】微藏浅味无所取材世或烹调以爲怪品今授具体郎
