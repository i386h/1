<!-- { "loadSidebar": true } -->
　　异枣　尹喜内传玉文之枣其实如瓶　汉武内传西王母为帝设玉门之枣　汉郊祀志李少君曰臣尝游海上见安期生食巨枣大如瓜　伽蓝记景阳山百果园有仙人枣长五寸把之两头皆出核细如针霜降乃熟　杜阳编沧洲有碧枣大如梨　北梦琐言永乐县有无核枣蘓氏女得之不食五谷年五十顔如处子神异经北方荒中有枣林髙五丈敷张枝条一里余子长六七寸围过其长熟赤如朱干之不缩气味甘润殊于常枣　述异记北方有七尺枣　洞防记嵭嵻细枣出嵭嵻山临碧海上万年一实如今之软枣迮之有膏可燃灯西王母握核以献帝因名曰握核枣【嵭嵻一作嵭嵣】拾遗记北极岐峰之阴多枣树百寻其枝茎皆空其实长尺核细而柔百嵗一实　奚囊橘柚糜钦枣出眞陵之山食一枚大醉经年不醒　解酲语闲闲眞人于帝前致天台仙果取金盒覆之少顷得鹤珠枣三十枚贾氏林昔有人得安期大枣在大河之南煮三日始熟香闻十里死者生病者起其人食之白日上升故地名煮枣　七修藁正徳间崇徳民蒋輗素事钟吕好植果木一日有老人过门曰我有枣枝可种也蒋受而植之明年即生佳枣肉且离核坠地即碎至今存焉人以为仙种








　　格致镜原卷七十四
<子部,类书类,格致镜原>
　　钦定四库全书
　　格致镜原卷七十五　　　大学士陈元龙撰果【二】
　　柑
　　总论　周处风土记柑甘也滋味甜美特异者也茎叶无异于橘但无刺耳　上林赋黄甘橙楱注郭璞曰甘橘属而味精　国史补李直方尝第果品如贡士者以甘子为四　襄阳记李衡于武陵龙阳洲上种柑千树名曰木奴　清异録天宝中内中柑树结实帝日与贵妃赏御呼为瑞圣奴又李甘家号甘子为金轮藏以避讳故也　苏轼黄甘传黄甘拜温尹平阳侯更封甘子为穰侯　神异经东方裔外有建春山其上多柑　韩彦直橘録凡圃之所植柑比之橘才十之一二大抵柑之植立甚难灌溉锄治少失时或嵗寒霜雪频作柑之枝头殆无生意橘则犹故也　宋书彭城王义康四方献馈皆以上品献柑大三寸　隋书文帝好食柑蜀中摘黄柑以蜡封其蒂献之香气不散　唐拾遗益州每年进柑子皆以纸裹之后易以布　太眞外传帝示宰臣曰朕近于蓬莱宫内种柑子数株今结实一百五十颗乃与江南及蜀道所进不异　坡诗注唐故事赐近臣黄柑以黄罗包之人各二枚上元夜以黄柑遗近臣谓之传柑宴　世王丞相俭帐下柑果盈溢渉春坏烂　闻见后録安定郡王以黄柑酿酒名曰洞庭春色春渚纪闻东坡恵州白鹤峯上梁文云自笑先生今
　　白发道傍亲种两株柑时先生六十二嵗意谓不十年不着子恐不能待也章申公父俞年七十集宾亲为庆防有饷柑者味甘而实极瑰大既食之即令核种之后圃坐人窃笑后公食柑十年而终　南方草木状交阯人以席囊贮蚁鬻柑于市其窠如薄絮囊皆连枝叶蚁在其中并窠而卖蚁赤黄色大于常蚁南方柑树若无此蚁则其实皆为羣蠧所伤无一完者矣
　　详　风土记有黄者有頳者頳者谓之壶柑即乳柑古今注柑实形如石橊者名壶柑　广志有黄柑一
　　核有成都平蒂柑大如升色苍黄犍为南安县出黄柑荆州记宜都郡旧江北柑园名宜都柑新州出变柑
　　有苞大于升者且皮薄如洞庭之橘余柑之所不及移植数百里味俱变因以为名　旧唐书罗浮柑子开元中始有种于南楼寺其后常资进献幸蜀幸奉天之嵗皆不结实　陈藏器本草柑有石柑沙柑　韩彦直谱眞柑在品中最贵结实颗皆圆正肤理如泽蜡始霜之旦园丁采以献风味照座擘之则香雾噀人一名乳柑谓其味之似乳酪温人谓乳柑为眞柑意谓他种皆若假设者而独眞柑为柑耳温四邑皆种柑推泥山为最泥山所产柑其大不七寸围皮薄而味珍脉不黏瓣食不畱滓一颗之核才一二间有全无者生枝柑似眞柑色青而肤麤形不圆味似石橊微酸古今注所云壶柑疑此是乡人以其耐乆畱之枝间俟其味变甘带叶而折堆之盘俎新美可爱海红柑颗极大有及尺以上围者皮厚而色红藏之乆而味愈甘木髙二三尺有生数十颗者枝重委地亦可爱是柑可以致逺初因近海故以海红得名洞庭柑皮细而味美比之他柑韵稍不及熟最早藏之至来嵗之春其色如丹其种自洞庭山来故名朱柑洞庭而大过之色絶嫣红味多酸以刀破之渍以盐始可食他柑必接唯朱柑不用接而成金柑比他柑特小其大者如钱小者如龙目色似金肌理细莹圆丹可翫噉者不削去金衣若用以渍蜜尤佳木柑洞庭而肤理坚顽瓣大而乏膏液外彊中干故名以木甜柑洞庭髙大过之每颗必八瓣不待霜而黄比他柑加甜柑林未熟之日是柑最先摘置之席间青黄照人　全芳备祖韩彦直但知乳橘出于泥山独不知出于天台之黄岩者尤天下之竒也　彚苑柑品不同而温台之柑最良嵗充上贡焉柑之大者擘破气如霜雾　绀珠馒头柑近蒂起馒头尖味甘铜铃柑如铃颇酸山柑生岩谷间小如豆蜜煎食花柑霜后弄色红黄夹道美观不可食　雨航杂録温州乳柑陈将军曽以馈予自温至锡阅数千里不变问何以然曰采时不去其枝叶则气不泄盛时以緑豆为末剂其温性则气不蒸故久而不变　橘録凡柑圃之近涂泥者实大而繁味尤珍耐乆不损名曰涂柑贩而逺适者遇涂柑则争售　正字通蜜罗柑皮皱　事物原始近有佛手柑形如佛手其皮防茶甚香　艺海泂酌飞穰一名佛手柑　刘氏山北胜州有柑状如狮头大如碗
　　柑异　述异记南康郡南东望山有人入山山顶柑子正熟三人共食致饱怀二枚欲示人闻空中语云催放双柑乃听汝去　异闻録南中柑正熟上谓董元素曰卿能致否元素安一盒于御榻前呼柑来数刻微风入帘启盒甘满奏曰此江陵甘也　异苑河内司马元元嘉中为新釜令月旦设祭柑化而为鸢　开元遗事明皇得合欢柑与宰臣分食之又令工画为图　开元遗事明皇食柑千余枚皆缺一瓣问进柑使者云途中有道士嗅之盖罗公逺也
　　橘
　　总论　春秋运斗枢璇枢星散为橘　书禹贡州厥苞橘柚锡贡孔安国疏小曰橘大曰柚不耐寒故包致考工记橘逾淮而化为枳此地气使然也　淮南子
　　橘树之江北化而为橙　山海经洞庭之山其木多橘吕氏春秋果之美者江浦之橘　神异经东方裔外
　　有建春山其上多橘　史记江陵千树橘与千户侯等屈原橘颂緑叶素荣纷其可喜兮曽枝剡棘圆果抟
　　兮青黄杂糅文章烂兮　杜预七规糅以丹橘　洪舜俞老圃赋沐醯青橘之丝　草木状橘白华赤实皮香有美味自汉武帝交阯有橘官长一人秩二百石主贡御橘　述异记越多橘柚园嵗出橘税有税户名橘籍呉阚泽表云请除臣橘籍　呉志呉王餽魏文帝大橘帝诏羣臣曰南方有橘酢正裂人牙时有甜耳　李徳裕橘赋序清霜始降上命中使赐宰臣等朱橘各三枚盖灵囿之所植也　寰宇记橘洲在长沙县江中大水诸洲皆没此洲独存　白玉蟾橘隐记潇湘有橘乡洞庭有橘里彭泽有橘市　独异志李衡江陵种橘千树嵗其利谓其子曰吾有木奴千头可为汝业当终身衣食也　清异録庄宗小酌进新橘命诸侯咏之唐朝美诗先成有金香大丞相云云　后山诗话韦苏州诗云怜君卧病思新橘试摘才酸亦未黄书后欲题三百颗洞庭须待满林霜比见右军一帖云奉橘三百枚霜未降未可多得苏州盖取诸此　曲洧旧闻菓中易生者莫如桃而结实迟者莫如橘谚曰头有二毛好种桃立不逾膝好种橘盖言桃可待橘不可待　郭槖駞种树书南方柑橘虽多然亦畏霜不甚唯洞庭霜虽多无所损橘最佳嵗不耗以死鼠埋橘树根下次年必盛涅槃经云如橘得鼠其果子多　感应从志橘见尸而实繁　研北杂志洞庭以种橘为业者其利与农亩等宋政和元年冬大寒积雪尺余河水尽冰凡橘皆冻死明年伐而为薪取给焉叶少蕴作橘薪以志其异橘録乡人有用糖橘者谓之药橘橘皮最有益于
　　药去尽脉则为橘红青橘则为青皮
　　详　韩彦直橘録黄橘状比之柑差褊小而香雾多于柑雨旸以时则肌充而味甘其围四寸色方青黄时风味尤胜过是则香气少减塌橘状大而褊其南枝之向阳者外緑而心甚红经春味极甘美瓣大而多液包橘取其累累然若包聚之义是橘外薄内盈隔皮脉瓣可数有一枝而生五六颗者悬之极可爱绵橘微小极软美可爱故名结子甚稀沙橘取细而甘美之称或曰种之沙洲之上地虚而宜于橘故其味特珍然邦人称物之小而甘美者必曰沙【如沙瓜沙沙糖之】特方言耳茘枝橘肤理皱密茘子故名软条穿橘结实颇大皮色光泽其心虚有瓣如莲子穿其中其体性弱不可犯霜不可以耐乆又名为女儿橘油橘皮似以油饰之中坚而外黑緑橘比他橘微小色绀碧可爱不待霜食之味已珍畱之枝间色不尽变隆冬采之生意如新乳橘状似乳柑极甘芳又名漳橘自然橘以橘子下种待其长厯十年始作花结实味甚美由其本性自然不杂人为故其味全早黄橘着花结子比其独早秋始半其心已丹千头方酸而早黄橘之微甘已囘齿颊矣冻橘其颗如常橘之半八月作花既而橘林已尽乃始傲然冰雪中着子甚繁春二三月始采之　陈藏器补本草橘有朱橘乳橘黄淡子　绀珠山橘血橘湘橘狮橘狗橘蜕花橘　述异记汉章帝时上虞县献玉色橘　广州记罗浮山橘夏熟实大如柿　南夷志甘橘大厘城有之其味甚酸有橘大如覆杯　张勃呉録建安郡有橘九月结实正赤冬月树上覆裹之至明年春夏色变青黑味尤絶美上林赋卢橘夏熟注卢黑色盖即是乎韩彦直橘録序橘出苏州台州西出荆州南出闽广皆木橘耳不敢与温橘齿　江淮异人録陈允升好道抚州危全讽尝夜坐谓之曰丰城橘美颇思之允升曰方有一泊丰城港今为取之港去城十五里少顷便还携一布囊得橘数百
　　异橘　黄帝外传王母遗帝以昆山交枝万年之橘列仙传穆天子防王母于瑶池食白橘　拾遗记条阳山中有白橘花色翠而实白大如瓜香闻数里　草木状呉黄武中交阯太守士燮献橘十七实同一蒂以为瑞异　续世说平西将军庾亮送橘十二实共一蒂为瑞异　艺文聚梁时王僧辨家有橘三十子一蒂以献　太眞外传明皇种橘于蓬莱宫结一合欢橘实上与妃子持玩曰此果似知人意　栁毅传洞庭之阴有大橘树焉乡人谓之社橘向树三击有武夫出于波间揭水指路　幽怪録巴卭人家橘园有大橘如三斗盎剖开有二叟对奕一叟曰橘中之乐不减商山恨不能防根固蒂为愚人摘下耳　太平广记李崇眞在蜀庭中有一橘大而晚熟有小孔如针宾僚惊异及剖则有赤斑蛇蟠其中
　　橙子
　　埤雅橙亦橘属若柚而香　物相感志叶有两刻缺者是也生实香美可食　韩彦直橘録橙子木有刺似朱栾而小经霜早黄肤泽可爱香气馥馥可以熏袖可以芼鲜可以渍蜜眞嘉实也　风俗通橙皮可为醤韲彚苑橙实大者如杯苞黄皮厚蹙衂如沸皮可渍
　　今人取橙皮合汤香味殊美橘不得比焉　刘孝标启南中橙柑青鸟所食始霜之旦采之风味照座擘之香雾噀人脉不黏肤食不畱汁　魏王花木志蜀中有给客橙冬夏花实相继通岁食之亦名卢橘　戒庵漫笔橙香在皮而瓤则酸古云在南称柑在北称橙非也
　　柚子
