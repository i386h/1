<!-- { "loadSidebar": true } -->
　　逸雅虀济也与诸味相济成也　事物绀珠虀绰菜入米沈或麪汤作少昊制　四民月令八月韭菁持作虀　楚词呉酸蒿蒌不沾薄只注呉人善调醎酸爚蒿蒌为虀其味甘美　世说石崇每冬月得韭萍虀王恺密问其帐下云是捣韭根杂以麦苗耳　蛮瓯志白乐天方斋禹锡正病酒乃馈菊苗虀换取乐天六班茶食货志厐勋反自闗东至海大旱冬蔬皆尽以槐叶为虀　事物绀珠翰林虀卢植在翰林择时菜五六种细破作虀将食入炼酥盐花冬春加熟笋丝夏秋加生藕丝味极清　清异録金陵士大夫家家事鼎铛其虀可照面
　　葅
　　声葅藏菜也　逸雅葅阻也生酿之遂使阻于寒温之间不得烂也　周礼醯人掌共五齐七葅　荀氏春秋孟冬祭用咸葅　内则桃诸梅诸注诸葅也桃梅皆为葅藏之令干　左传王使周公阅来聘飨有昌歜注菖蒲葅也　荆楚嵗时记仲冬之月采撷霜芜菁葵等杂菜干之竝为醎葅有得其和者竝作金色今南人作醎葅以糯米熬捣为末并研胡麻汁和酿之石窄令熟葅既甜脆汁亦酸美其茎为金股醒酒所宜也益州记蒻之茎蜀人于冬月取以舂碎炙之水淋一宿为葅
　　荳腐
　　谢绰拾遗荳腐之术三代前后未闻此物至汉淮南王安始传其术于世　庶物异名疏菽乳荳腐也煑荳为乳　清异録时戢为青阳丞洁己勤民肉味不给日市荳腐数个邑人呼荳腐为小宰羊












　　格致镜原卷二十四
<子部,类书类,格致镜原>
　　钦定四库全书
　　格致镜原卷二十五　　　大学士陈元龙撰饮食【五】
　　麪
　　总论　学斋占毕九经中无麪字周礼所称只是如今炒麦至王莽始有啖麪之文　广雅谓之麪　齐民要术麦麪堪作饼饦　演繁露天宝元载勅麪今后以三斤四两为斗　河东备録河东并代人苦于嗜麪切以呉刀淘以洛酒潦斗贮之击鼔集老幼自以多寡取之至饱　清异録金陵士大夫家鼎铛之妙湿麪可穿结带　范尧夫谪居永州与人书此中麪无异北方每日餐馎饦不知身之在逺　文苑英华宗时王倕奏武威郡番禾县嘉瑞乡天宝山周回五六里石化为麪在近村闾及诸部落自今载正月以来取食甘美益人孙逖表云岂来麰之足方何雨粟之能喻　事物绀珠石脂如麪宋真宗时慈州山生石脂民取为饼饵事物绀珠麪筋梁武帝作
　　名　留青日札今市肆标曰重罗白麪汉束晳赋曰重罗之麪尘飞雪白又名玉尘橘中叟曰君输我瀛洲玉尘九斛　云仙散録栁公权进锦样书上方御剪刀麪分赐之　清异録尚书令韦巨源上烧尾食有婆罗门轻髙麪【笼蒸】张手美家食肆逢腊日卖萱草麪　解酲语尚书范谷英赐食帝前食韭芽麪　都城纪胜南食店所卖如铺羊麪盫生麪姜拨刀盐煎麪鯚鱼桐皮麪抹肉淘肉虀淘鰕燥子麪下至扑刀鸡鹅麪家常三刀麪皆是也　河中记杨埏游王珙家食一物状如枣核而中空其实麪也询其法笑而不荅　东京梦华録寻常京师以冬至后一百五日为大寒食前一日谓之炊熟用麪造枣锢飞燕以栁条串之插于门楣谓之子推燕　唐食货志厐勋反自闗东至海大旱冬蔬皆尽以蓬子为麪以槐叶为虀　事物绀珠麰闗西称大麦麪防防河济称小麦麪燕曰防麪翠缕麪槐叶汁和麪作勾麪煑萝卜汁漉去滓和麪作山药拨鱼麪豆粉山药擂匀匙拨入汤煑　述异记西蜀有桄榔树皮里出屑如麪用作饼食因谓之桄榔麪　广志防木生麪取作饭饵之轻滑美好白胜桄榔麪味平温无毒主补虚冷消食彼人呼为防麪　杨慎外集木之有麪不止桄榔灌木皮中亦有白粉可作饼　入洛记野狐泉一姥善制水花冷淘切以呉刀淘以洛酒潦叶于铛耳中过投于汤中其疾徐鸣掌趁之不及富子金就食之
　　糕
　　总论　方言饵谓之糕或谓之餈　周礼笾人羞笾之实糗饵粉餈注皆粉稻黍米为之饵言糗餈言粉互足其义也合烝曰饵饼之曰餈疏今餈糕之名出于此刘禹锡嘉话诗用僻字宜有来歴宋考功云沈佺期岭表寒食诗马上逢寒食春来不见常疑之因读毛诗箫管备举郑笺箫编小竹管如今卖者所吹六经惟此中有字吾缘明日重九押一餻字寻思六经无餻故不敢为之　朱弁风月堂诗话刘梦得九日作诗欲用餻字韵苦无故实予观隋五行志载謡言曰八月刈禾伤早九月食餻正好则不为无故实矣
　　名　玉烛宝典洛阳人家上元食玉梁糕　山堂肆考唐武则天花朝日游园令宫女采百花和米捣碎蒸糕以赐从臣　艺苑雌黄寒食以麪为蒸饼様团枣附之名曰枣糕　嵗时杂记二社重阳尚食餻而重阳为盛大率以枣为之或加以栗亦有用肉者　风土记民间九日糕上置小鹿数枚号食鹿糕　卢公家范重阳日上五色糕　清异録张手美家食肆卖重九糕名米锦　梦华録都人重九各以粉麪蒸糕相遗上插剪防小旗糁饤果实如石榴子栗黄银杏崧子肉之　嵗时记民间九日以片糕搭小儿头上乳母祝云百事皆髙　崔寔四民月令冬至之日荐黍糕先荐冥以及祖祢　清异録韦巨源上烧尾食有七返膏【七卷作四花恐是糕字】水晶龙凤糕【枣米蒸破见花乃进】又皇建僧舎傍有糕坊糕目録有满天星【金米掺拌夹枣豆】金糕糜员外糁【外有花】花截肚【内有花】大小虹桥【晕子】木蜜金毛麪【枣狮子也】　武林旧事有栗糕花糕雪糕线糕乳糕间炊糕　文懋昭金志金俗酒三行进蜜糕人各一盘曰茶食　松漠纪闻蜜糕以松实胡桃肉渍蜜和糯米粉为之形或方或圆或为柿蔕花大略类浙中宝堦糕
　　饼【附饆饠牢九】
　　总论　说文饼麪餈也　逸雅饼并也溲麪使合并也雄方言饼谓之饦或谓之餦或谓之馄　徐锴说
　　文注释名烝燥屑饼之曰餈非也粉米烝屑皆饵也非餈也许慎曰餈稻饼也谓炊米烂乃捣之不为粉也粉餈以豆为粉糁餈上也饵则先屑米为粉然后溲之餈之言滋也饵之言坚洁若玉珥也　汉书百官表少府属有汤官主饼饵买饼　珍珠池阳以正月二十日为天穿以红缕系饼饵掷之屋上谓之补天　杂五行书十月亥日食饼令人无病　呉均饼说宋公至长安得姚时故大官丞程季者了了人也公曰今日之食何者最先季曰仲秋御景离蝉欲静燮燮晓风凄凄夜冷臣当此景唯能说饼公曰善季乃称曰安定噎鸠之麦雒阳董徳之磨河东长若之葱陇西防背之犊抱罕赤髓之羊张掖北门之豉燃以银屑煎以金铫洞庭负霜之橘仇池连蒂之椒调以济北之盐剉以新丰之鸡细如华山玉屑白似梁甫银泥既闻香而口闷亦见色而心迷公曰善　清异録金陵士大夫家鼎铛之妙饼可映字　北梦琐言王蜀时有赵雄武者众号赵大饼累典名郡为一时之富豪精于饮馔六局之中各有二婢执役当厨者十五余辈皆着窄袖鲜洁衣装有能造大饼每三斗麪擀一枚大于数间屋或大内宴聚或豪家有广筵多于众宾内献一枚裁剖用之皆有余矣虽亲密懿分莫知擀造之法以此得大饼之号　朝野佥载英公时为宰相有乡人甞过宅为设食食客裂却饼缘英公曰君大少年此饼掣地两遍熟槩下种锄埘刈打飏讫硙罗作麪然后为饼少年裂却缘是何道又宇文朝华州刺史王罴有客裂饼缘者罴曰此饼大用功力然后入口公裂之只是未饥且擎却客愕然　彚苑详注唐郑澣以俭素知名尹河南召孙侄与之食有蒸饼郑孙去皮而后食之澣曰皮之与中何以异也于是引手取弃者食之
　　详　逸雅胡饼作之大漫沍也亦言以胡麻着上也蒸饼汤饼防饼饼金饼索饼之属皆随形而名之也名义考凡以麪为食具者皆谓之饼以火炕曰炉饼
