<!-- { "loadSidebar": true } -->
　　辨正　周必大题玉蕊花唐人甚重玉蕊故唐昌观有之集贤院有之翰林院亦有之皆非凡境也予自镇江招隐逺致一本条蔓如荼防柘叶紫茎冬凋春茂花八出如氷丝上缀金粟花心复有碧筩彷佛胆缾其中别抽一英出众上散为十余蕊犹刻玉然名为玉蕊乃在于此宋子京刘原父宋次道博洽无比不知何故疑为琼花甚无谓也山谷讹【音阵】作郑而江南乡音又呼郑为玚复疑未安于是创山矾之名其实诸公犹未见此花所谓信耳而不信目者也　葛常之韵语阳秋江南野中有小白花春开极香土人呼为玚花鲁直名之曰山矾近见曾端伯高斋诗话云此花即唐昌玉蕊花恐未必然玉蕊佳名也自唐流传至今当以玉蕊得名不应舍玉蕊而呼玚鲁直亦不应舍玉蕊而呼山矾也又宋次道春眀退朝录云琼花一名玉蕊按琼花惟州后土祠中有之而唐朝唐昌观有玉蕊花王建诗云云是也长安观亦有玉蕊花刘禹锡诗云云是也唐亦有玉蕊花李德裕与沈传师草诏之夕屡同赏翫作诗者是也招隐山亦有玉蕊花李德所谓吴人不识因予得名是也由是论之则玉蕊花岂一处有哉其非琼花明矣　郑松窻诗维后土庙琼花安业唐昌宫玉蕊判然二物本不同唤作一般良未是　陈景沂全芳备祖戴颙舍宅为招隐寺寺在京口放门外方丈有阁阁右有亭亭下有玉蕊二株对峙一架其枝条仿佛葡萄其叶柘桑之圆尖其花梅而蕚瓣缩小厥心防黄小净缾暮春初夏盛开花白玉色其香殊异而其髙丈余是名玉蕊欲天下皆知此花非山矾非琼花故详纪其本末云







　　格致镜原卷七十
<子部,类书类,格致镜原>
　　钦定四库全书
　　格致镜原卷七十一　　　大学士陈元龙撰花【二】
　　牡丹花【附秋牡丹　枝牡丹　鱼儿牡丹】
　　总论　广雅白木牡丹也　本草牡丹一名鹿韭一名防姑　格物论牡丹谓之花王　濓溪集牡丹花之富贵者也　贾耽花谱牡丹唐人谓之木芍药天寳中禁中初重木芍药得四本红紫浅红通白移植于兴庆池东沉香亭　彚苑南人谓牡丹为百两金　清异录张翊造化经一品九命牡丹第二　花木杂考宋张景脩以十二花为十二客牡丹为贵客　天寳遗事眀皇宿酒初醒凭妃子肩同看木芍药上折一枝与妃子递嗅其艶曰此花香艶尤能醒酒今名木芍药为醒酒花欧阳脩牡丹记牡丹出丹州延州东出青州南亦出越州而出洛阳者今为天下第一洛阳人于他花不甚惜谓之果子花曰某花至牡丹则不名直曰花葢谓天下真花独牡丹不假曰牡丹而可知也　陆游牡丹谱天彭号小西京以其俗好花有京洛之遗风在寒食前者谓之火前花其开稍久火后则易落最喜隂晴相半时谓之飬花天栽接剔治各有其法谓之弄花有弄花一年看花十日之语　僧仲殊花品序越中牡丹开时赏者不问亲疎谓之看花局此月多有轻云防雨谓之养花天　全芳备祖洛人谓谷雨为牡丹厄　羣芳谱中秋为牡丹生日移栽必旺　清异录常以九月取角屑硫黄碾如麪拌细土挑动花根壅罨入土一寸出土三寸地脉既暖立春渐有花蕾如粟粒即搯去惟畱中心一蕊气聚故花肥至开时大如盌面　花木考凡牡丹最忌麝香有人带香入园其花即时萎落今汴中种牡丹者于园之四围种辟麝数株其枝叶冬青每开花时辟麝正新叶气味辣能辟麝香使不伤花　珍珠船牡丹将开不可多灌土寒则开剪花欲急急则花牀无伤　张谦徳缾花谱缾中折供牡丹花宜飬仍不坏　龙城录洛人宋单父有种萟术上皇召至骊山种牡丹花万本色様各不同内人呼为花师　复斋漫录孟蜀时李昊每将牡丹花数枝遗朋友以兴平酥同赠曰俟花凋谢即以酥煎食之无弃秾艶　异人録张茂卿好事园有一楼接牡丹于椿树之杪花盛开时延客登楼赏之　种树书立春若是子日于茄根上接牡丹花不出一月即烂熳　李廌洛阳名园记天王院花园无他池亭独有牡丹数十万本凡城中頼花以生者毕家于此花时张幙幄列市肆筦其中城中士女絶烟火游之过花时则复为丘墟破垣遗灶相望矣锦里新闻牡丹坪环坪皆牡丹也春时花倾城出游鸳鸯燕子飞翔坪上
　　述始　格物论自谢康乐集中始言永嘉水间竹际多有之唐开元末裴士淹得之汾州天寳中为都城竒赏矣　古今注北斋子华画牡丹极分眀则知北齐已有牡丹矣　舒元舆赋序天后之乡西河也精舍下有牡丹其花特异天后叹上苑之有阙因命移植焉由此京国牡丹日盛　羣芳谱武后诏游后苑百花俱开牡丹独迟遂贬于洛阳故洛阳牡丹冠天下　野客丛书欧阳谓牡丹初不载文字自则天已后始盛唐人如沈宋元白之流皆善咏花寂无传焉唯刘梦得有咏鱼朝恩宅牡丹一诗苕溪渔隐容斋随笔引刘梦得元白数诗以证欧公之误予按龙城録载高宗宴羣臣赏双头牡丹则知在唐已见于高宗之时矣　欧阳脩洛阳风土记春时城中无贵贱挿花虽负担者亦然洛阳至东京六驿旧不进花今李相廸畱守时始进御一日夕至京所进不过姚黄魏紫三四朶用菜叶实竹笼子借覆之以蜡封花蒂乃数日不落洛阳家家有之而少大树者葢花不接则不佳而接花尤工者谓之门园子豪家无不邀之姚黄一接头值钱五千秋时立劵买之至春见花乃归其值洛人甚惜此花不欲传有权贵求其接头者或汤中蘸杀与之魏花初出时接头亦值钱五千今尚值一千接湏社后重阳前过此不佳也　胡元质牡丹记蜀中自李唐后未有此花凡图画者皆名洛阳花至伪蜀宣华苑中牡丹开者十黄者白者俱三黄白相间者四后主宴苑中赏之而花盛矣有花面径七八寸叶至五十者有檀心如墨者香闻五十歩及蜀平花散落民间小东门外有张百花李百花之号　陆游牡丹谱牡丹在中州洛阳为第一在蜀天彭为第一曩时永宁院有僧种花最盛俗谓之牡丹院其后州民尝买洛中新花以归花户始盛皆以接花为业而天彭之花遂冠两川彭人谓多叶者京花单叶者川花云黄色　青高议明皇宫中牡丹品最上者御衣黄次曰甘草黄次曰建安黄次皆红紫各有佳名终不出三花之上他日宫中贡一尺黄花面几一尺高数寸祗开一朶绛帏笼防之帝未及赏防为鹿衘去后应禄山之乱　海山记炀帝辟地为西苑易州进牡丹有一拂黄软条黄延安黄等名　清异録洛阳大内临芳殿庄宗所建牡丹千余本有小黄娇卵心黄　合璧事有献黄花乞名者潞公名之曰女贞黄　洛阳牡丹记姚黄者千叶黄花出于民姚氏家牛黄亦千叶出牛氏家比姚黄差小真宗祠汾隂还过洛阳牛氏献此花甘草黄单叶色如甘草　天彭牡丹谱禁苑黄闲淡高秀可亚姚黄庆云黄者花叶重郁然轮囷故名黄气毬者淡黄檀心青心黄者花心正青有两品或正圆如毬或层起成楼子　羣芳谱玛瑙盘赤黄色五瓣树髙二三尺叶颇短蹙
　　红色　海山记帝西苑牡丹有頳红鞓红飞来红袁家红醉妃红云红天外红先春红等名　青高议眀皇时有献牡丹名杨家红者适贵妃匀面口脂在手印于花上来歳花开有指印红迹名一捻红　清异録洛阳大内牡丹有御衣红火红　欧记其初唯有苏家红贺家红林家红之皆单叶花当时为第一自千叶花出后俱黜矣今人不复种也　合璧事范景仁入洛有献浅红牡丹乞名者名之曰洗妆红　洛阳牡丹记魏花者千叶红出于魏相仁溥家此花初出时人欲见之者輙十数钱乃得登舟渡池至花所魏氏日十数缗有数其叶者云至七百叶钱思公尝曰人谓牡丹为花王今姚黄真为王而魏乃后也鞓红者单叶湥红亦名青州红其色腰带故名献来红者花大多叶浅红色红者多叶花始开而白经日渐红至其落乃湥红九蕊真珠千叶红花叶上有一白防如珠而叶宻蹙其蕊为九丛莲花蕚多叶红花青趺三重如莲花朱砂红多叶红花甚鲜向日视之如猩血潜溪绯千叶出于潜溪寺本是紫花忽于丛中特出绯者不过一二朶明年移在他枝洛人谓之转【音篆】枝花细叶粗叶夀安皆千叶红花出夀安县锦屏山中红叶者尤佳一擫红多叶浅红花叶杪湥红一防如人以三指擫之丹州延州花皆千叶红花　天彭牡丹谱状元红者重叶湥红人以之冠花品多叶者谓之第一架叶少色稍浅者谓之第二架以其高出众花之上故名祥云者千叶浅红状如朶云故名绍兴春者色淡伫而花尤富大者径尺绍兴中始传胭脂楼者深浅相间如胭脂染成重趺累蕚状如楼观一丈红湥红颇近紫色花面大几尺故名鹿胎红色微带黄上有白防欧公花品有鹿胎花乃紫色与此异文公红出于西京文潞公家故名迎日红湥红色花开最早而妖丽夺目故名头红者竝蒂骈蕚富贵红者花叶正圆而厚他花皆落独此抱枝而槁政和春者浅粉红花有丝头政和中始出瑞露蝉者粉红花中抽碧心如合蝉状叠罗者中间碎如叠罗纹又有彩霞胜叠罗干花大千叶小千叶　曹明仲牡丹谱寳楼台千叶高楼子湥红大朶花邉微白亦名粉梢舞青猊千叶淡红中心出二緑叶卷如狮子形古名睡緑蝉锦团丝千叶红花宻瓣攒簇如丝古名波斯头醉春容千叶淡红楼子梗柔弱古名醉杨妃　彚苑金花状元红大瓣平头微紫每瓣上有黄故名七寳冠千叶楼子难开又名八寳旋心醉胭脂千叶楼子茎长每开头垂下红剪绒红绣毬羊血红锦袍红海天霞俱千叶平头西穰有大红有桃红俱千叶楼子殿春芳美人红皱叶桃红翠妆红陈州红俱千叶楼子四面镜娇红楼台海云红　羣芳谱罂粟红茜花瓣合栊湥檀心叶如西施而尖长　洞微志都虞侯金治所居堂植牡丹花色如血谓之金含棱每瓶子顶上有碎金丝如蛱蝶之状
　　紫色　清异録洛阳大内牡丹有紫龙杯三云紫盘紫酥等名　洛阳牡丹记左花者千叶紫花出左氏家叶宻而齐如截亦名平头紫叶底紫者千叶紫花其色如墨亦谓之墨紫花在丛中旁生一大枝引叶覆其上其开也比他花可延十日之久唐末有中官为观军容使者花出其家故又名军容紫鹿胎紫者多叶紫花有白防如鹿胎之纹　天彭牡丹谱紫绣毬一名新紫花葢魏花之别品如绣毬状亦有起楼者为天彭紫花之冠乾道紫色稍淡而晕红泼墨者单叶湥黑如墨葛巾紫花圆正面富丽如世人所戴葛巾状福严紫重叶紫花升庵词品朝天紫本蜀牡丹花名其色正紫故名后
　　以为曲名以紫作子非也　羣芳谱紫金荷花大盘而紫赤色五六瓣中有黄蕊花平如荷叶状　彚苑腰金紫千叶中有黄一围瑞香紫千叶大瓣茄花紫千叶楼子又名藕丝紫姑仙千叶楼子大瓣又有紫罗烟笼紫三学士
