<!-- { "loadSidebar": true } -->
　　文查似梨　神异经南方大荒有树曰查作实长九尺无核割之如凝蜜　山海经箕山之东有甘樝洞庭之上其木多樝甘樝列于昆仑　西京杂记上林苑有羌查蛮查猴查　异苑北方有白桑椹长数寸食之甘美　艺文聚东方有八十丈桑上有椹长三尺五寸圆与长等　焦氏林王甲以北方桑椹比江东黄甘谢公曰君何乃妄语甲不欲受妄语之名乃熟时驰取数十枚奉公公食之以为美语甲曰此味江东所无君何近比黄柑　南方草木状椰实大如寒瓜外有粗皮次有殻圆而且坚剖之有白肤厚半寸味似胡桃而极肥美有饮之得醉俗谓之越王头昔林邑王与越王有怨遣人刺得其首悬之于树化为椰子当刺时越王大醉故其浆犹如酒云畱求子形如栀子棱瓣深而两头尖中有肉白色甘如枣千嵗子有藤蔓出土子在根下緑色交加如织其子一苞二百余颗殻青黄色殻中有肉如栗味亦如之干者殻肉相离撼之有声出交阯五敛子大如木瓜有五棱如刻出南人呼棱为敛故以为名以蜜渍之甘酢而美出南海海梧子如大栗肥甘可食人面子如桃实无味其核如人面故以为名以蜜渍之稍可食以其核可玩于席间饤饾御客出南海鬼目树实小者如李大者如鸭子二月花七八月熟色黄味酸以蜜煮之滋味甚佳交阯武平兴古九眞有之庵摩勒花黄实似李青黄色核圆作六七棱食之先苦后甘术士以变白须发有验出九眞　临海异物志闗桃子味酸士翁子如漆熟时甜酸色青黑枸槽子如指头大正赤味甘鸡橘子大如指味甘永宁界中有之猴总子如小指头大与柿相似其味不减于柿多南子如指大色紫味甘与梅子相似出晋安王坛子如枣味甘出侯官越王祭太乙坛边有此果无知其名因生处遂名王坛三亷大实不但三虽名三亷或有四五六枝食之多汁味酸且甘藏之尤好与众果相参杨桃似橄榄味甜五月十月熟生晋安侯官县实大三寸可蜜藏之　南州记州树子如李子五月熟剥核滋味甜出武平前树子如手指长三寸五六月熟以汤滴之削去核食以糟盐藏之味辛可食出交阯石南子如鷰卵七八月熟人采之取核干其皮中作肥鱼羮和之尤美出九眞国树子如鴈卵九月熟曝干讫剥殻取食之味如栗出交阯楮树子似桃实七八月熟盐藏之味辛出交阯防树子似桃实长寸余五月熟色黄盐藏味酸似白梅出九眞　广州记歆似栗赤色子大如栗散有棘刺破其外皮内白如脂肪着核不离味甜酢核似茘枝　交州记古度树不花而实实从皮中出大如安石橊色赤可食　魏武食品蠡荠子如弹丸　张揖上林赋注答遝似李出蜀中　广志侯骚蔓生如鸡卵既甘且冷轻身消酒又名蕳子藤　广州记五子实如梨里有五核因名五子治霍乱金疮　大业拾遗南海郡送都念子树髙丈余叶如杨花如蜀葵子小于柿甘酸至美蜜渍为糉益佳　曲洧旧闻巴榄子如杏核色白褊而尖长来自西番比年近畿人种之亦生树似樱桃枝小而极低　桂海虞衡志黎朦子如大梅复似小橘味极酸橹子大如半升椀谛视之数十房攒聚成毬每房有缝冬生青至夏红破其瓣食之微甘部谛子色黄如大石橊罗晃子如橄榄其皮七重特乃子状如榧而圆长端正不纳子似黄熟小梅絶易烂烂即破肉附核可为经珠似菩提子塔骨子匾如大橘皮里空虚　广州记缃叶子似椒味如罗勒岭北呼为木罗勒　尔雅注刘杙生山中实如梨酢甜核坚出交阯　述异记江淮南人至北见榅桲以为柤子盖实异之耳　菽园杂记陜西有木实名榅桲肉色似桃而上下平正如柿其气甚香其味酸涩以蜜制之嵗为进贡然终非佳味王敏镇陜西始奏罢之　一统志安南出波罗蜜大如冬瓜皮有软刺五六月熟味最甜香核可煮食能饱人嘉林出者尤佳　物相感志刀味核生南中树髙五十丈实如枣长五尺金刀剖之则甜苦竹刀剖之则饴木刀剖之则酸芦刀剖之则辛食之地仙不畏水　庶物异名疏映日果即广中所谓优昙鉢及波斯所谓阿驵也韵学集成云□之果其状诘屈按本草树径尺叶似桑柘子作房似珊瑚枝在其端即□也广韵谓之曲枝果俺拔如消梨稍长香冽去其皮可食出苏门荅剌国毗野嘉果也实如楮歌毕佗实如李俱产眞腊　绀珠布衲子似李而黄色庵罗果出西域果似梨而底钩曲彼土名为王城王城种之也俗名香盖甘露子一名地生土中如小如耳环醤食脆美鹦哥舌即红盐草实始结即以红盐干之果之珍者　果谱天仙果树髙八九尺叶似茘枝而小无花而实子如樱桃累累缀枝间六七月熟其味至甘

　　格致镜原卷七十六
<子部,类书类,格致镜原>
　　钦定四库全书
　　格致镜原巻七十七　　　大学士陈元龙撰鸟【一】
　　总
　　尔雅二足而羽谓之禽邢昺疏禽者擒也言鸟力小可擒捉而取之也　归藏啓筮金水之子其名曰羽家乃之羽民是生百鸟　淮南子羽嘉生飞龙飞龙生鳯皇鳯皇生鸾鸟鸾鸟生庶鸟凡羽者生于庶鸟　师旷禽经一鸟曰佳二鸟曰雔三鸟曰朋四鸟曰乗五鸟曰雇六鸟曰鶂七鸟曰八鸟曰鸾九鸟曰鸠十鸟曰陆鸟曰栖水鸟曰宿独鸟曰止众鸟曰集水鸟晚于林栖故曰宿也　禽经林鸟朝嘲水鸟夜防山鸟岩栖原鸟地处物食长喙谷食短咮　考工记鋭喙决吻数目顅脰小体骞后谓之羽属　崇有论鸟无胃而生　小史集雅卵生者眼胞自下而瞑　东方朔传武帝问朔何知鸟之雌雄对曰雄左翼加右声高雌右翼加左声小鸟兽考拔鸟毛置水中沉者为雄浮者为雌　张华
　　禽经注鸟善搏鬬者利觜善啼鸣者颈长也鸟伏卵将成子鸣于鷇母应之鸟既雏母呼则子应之　埤雅凡鸟朝鸣曰嘲夜鸣曰防　岩楼幽事山鸟毎至五更喧起五次谓之报更葢山中真率漏声也　尔雅羽本谓之翮注鸟羽根也　庶物异名疏膍胵【音嫓痴】奥皆鸟藏名説文云膍一曰鸟膍胵鸟胃一曰五藏总名礼曰鸡肝鴈肾鸨奥鹿胃郑云奥脾也　尔雅亢鸟咙其粻嗉【嗉受食之处】　禽经注毛协四时春则毛弱夏则稀少而改易秋则刷理冬则更生细毛自温　本草纲目鸟产于林故羽如叶飞则上风恐乱羽也　五杂组凡鸟之飞皆逆风盖逆则其羽顺顺而反逆矣　庶物异名疏按纲鉴宋太宗赐耶律休格旗鼓杓窊印杓窊鸷鸟总称以为印绶取疾速之义　埤雅凡鸟左顾则怒作右眄则喜生飞而起则仰左翼飞而下则仰右翼故今鸷鸟下击皆先侧左翅也　山堂肆考鸡鵞以先生毛而后出殻其毛羽弱不能因风而起百鸟先出殻而后生毛毛羽劲故能飞　淮南子毛羽者飞行之也故属于阳　説文禽长尾者曰鸟短尾者曰佳尾莫长于鳯故鳯从鸟莫短于鹤故鹤从佳　禽经鸷好风好雨鷞好霜鹭好露　禽经以怨望鸱以贪顾鸡以嗔睨鸭以怒瞠雀以猜瞿燕以狂防视也鸎以喜啭乌以悲啼鸳以饥鸣以絜唳枭以凶呌鸱以愁啸鸣也　天中记乌鸣哑哑鸾鸣噰噰鳯鸣喈喈凰鸣啾啾雉鸣嘒嘒鸡鸣吚吚鸎鸣嘤嘤鹊鸣唶唶鸭鸣呷呷鹄鸣哠哠鵙鸣嗅嗅　僧一阿含经鸟有四种声好而形丑拘翅罗鸟是也形好而声丑鸷鸟是也声形俱丑土枭是也声形俱好孔雀是也　隂阳自然变化论山禽之咮多短水禽之咮多长山禽之尾多修水禽之尾多促山禽尾修味短若鹊之是也水禽尾促咮长若鹭之是也　天中记冠鸟性勇带鸟性仁缨鸟性乐冠鸟若鹰是也带鸟若练鹊是也缨鸟若绶鸟是也短脚者多伏长脚者多立脚近翠者能步脚近臆者能踯多伏鵞之是也多立鹳鹤之是也陆生之鸟咮多兑而善啄水生之鸟咮多圆而善唼善唼亦鵞之善啄亦鹳鹤之是也　禽经注仓鹰之属以象东方木行朱鸟之属以象南方火行黄鸟之属应土行以象季夏白鹭之属以象西方金行鸟以象北方水行　听声考详篇鹤声宜学仙雉声宜习武乌声宜习医雁声宜习卜筮鹊声宜习巧枭声宜习符咒　读书録禽鸟得气之先者也丑前鸡先鸣者阳气动也午中鸡亦鸣者隂气动也鸟鸿雁往来亦是隂阳黙感　蠡海録鸟之咮方者趾方近于隂故夜不眠而能飞鸣鸟之咮尖者趾尖纯于阳故夜宿而不能飞鸣鸟咮尖而能夜飞鸣者色纯于隂也若鸦颈既白而不纯故夜不能飞鸣也周礼庭氏掌射国中之妖鸟若不见其鸟兽则以救
　　日之弓救月之矢夜射之又翨氏掌攻猛鸟又硩蔟氏掌覆妖鸟之巢注硩擿也擿其巢而去之　曹植恶鸟论夏至隂气动为残杀葢贼害之候故恶鸟鸣于人家则有死亡之征　风月堂诗话长安太一湫林木隂森水色湛然林间叶落鸟輙衘去逺弃之终年无一叶能堕波上者　卢氏杂记冯兖给事亲仁坊有宅南有山亭院多养鵞鸭及杂禽之极多常遣一家人掌之时人谓之鸟省　北史女国在葱岭南俗事阿罗神入山祝之有鸟如雉来集掌上剖视有五谷者主年丰沙石则主灾害谓之鸟卜
　　鳯
　　鹖冠子鳯皇者鹑火之禽阳之精也　春秋元命苞火离为鳯皇　论衡讲瑞鳯凰鸟之圣者也　瑞应图鳯皇者仁鸟也王者不刳胎剖卵则至　格物总论鳯瑞应鸟太平之世则见是以不常有也雄曰鳯雌曰凰非梧桐不栖非竹实不食非醴泉不饮凡所栖止众禽必随之而集　埤雅鳯神鸟也俗呼鸟王羽虫三百六十而鳯为之长鸿前麐后蛇颈鱼尾鹳颡鸳腮龙文背燕颔鸡喙五色备举出于东方君子之国翺翔四海之外过昆仑饮砥柱濯羽弱水暮宿风穴见即天下大安宁　山海经丹穴之山有鸟焉状如五彩而文名曰鳯首文曰德翼文曰顺背文曰义膺文曰仁腹文曰信论语摘襄圣鳯六象九苞六象头象天目象日背象
