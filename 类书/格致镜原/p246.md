<!-- { "loadSidebar": true } -->
<子部,类书类,格致镜原>
　　钦定四库全书
　　格致镜原卷九十一　　　大学士陈元龙撰水族【二】
　　鱼总
　　淮南子介鳞生蛟龙蛟龙生鲲鲠鲲鲠生建邪建邪生庻鱼凡鳞者生于庻鱼　天文録鱼星主理隂阳而知云雨之期也故赞曰汉中鱼星知云雨也占曰鱼星明大河海水皆出又云鱼星明大则隂阳和气鱼星忽不明而在则鱼多鱼星亡则鱼少　晋书天潢南三星曰咸池鱼囿也　永嘉记青田谿冬天水如汤众鱼归之名曰鱼仓　礼记立春后十日鱼上冰　曹植説醎水之鱼不游于江淡水之鱼不入于海　田家杂占鱼跃离水面谓之秤水主水涨髙多少増水多少　本草纲目鳞者也鱼产于水故鳞似粼行则上水恐乱鳞也　五杂组凡鱼之游皆逆水而上虽至细之鳞遇大水亦抢而上盖逆则其鳞顺顺而反逆矣　小史集雅流水之鱼背鳞白而味美止水之鱼背鳞黒而味恶説林鱼懐珠而鳞紫　天主物簿鱼之懐珠至五十年则无复鼓鳃脑上有汗其鬐鳞口眼皆异鬐当紫色眼当红色口当赤色　頥生论鱼无气　物相感志鱼始雷向下未惊蛰头皆向上　小史集雅鱼目不瞑隂阳自然变化论鱼不见水　小史集雅湿生者眼
　　无胞　淮南子月者隂之宗是以月则鱼脑减月盈则鱼脑盈　古文竒字鲁从鱼从自凡物之息以鼻鱼鼻孔最小气不能遽通以腮为呼吸　正字通宋淳化三年京师里巷妇女装镂鱼腮中骨号鱼媚子以饰面或曰鱼水族隂面为六阳之首隂侵阳将有灾明年秋冬积雨衢路水深数尺民被其害　尔雅鱼枕谓之丁鱼肠谓之乙鱼尾谓之丙注枕在鱼头骨中形似书丁字可作印乙丙皆似书字因以名焉　席上腐谈礼记鱼去乙郑氏注云鱼体中害人者东海鰫鱼有骨名乙在目傍状如乙字食之鲠人不可出　周书西海鱼骨鱼干鱼脇北海鱼釰【鱼兵如釰也】鱼石【头中石也】大都鱼鱼刀咸防于中国　锦绣万花谷腹腴鱼腹下肥肉也礼记少仪云冬右腴夏右鳍注云冬气在上腴腹下也夏气在下鳍脊也　名物通玉腴鱼脬也福州人谓之佩羮　本草纲目鱁鮧鱼膘也即鱼白胶　南史宋明帝以蜜渍鱁鮧一食数升　齐民要术造鱁鮧法取石首魦鱼鲻鱼三种肠合之　食色绅言鱼卵不经盐渍三年尚可再活　鲁语鱼禁鲲鲕韦昭注鱼未成子在胎也　尔雅疏凡鱼之子总名鲲　説文鲕鱼子也防鱼子生者也鲕是子之在胎者防是子之散泊在草者　演繁露凡鱼产子必竝木根草干戛刮其腹子乃得出出则黏根着茎之上离离如珠然后泥不能掩浪不能漂其子乃得成鱼也　彚苑详注凡鱼啸子必水痕虽干涸十年遇水即生其长甚易其啸子也以五月鲤鱼以五月下惟银鱼鲙残鱼啸子于冰冰解三日乃生也　唐书太宗观鱼于西宫见鱼跃焉问其故渔者曰此当乳也于是中网而止　本草李时珍曰凡鱼皆冬孕子春末夏初则于湍水草际生子有牡鱼随之洒白覆子数日即化出谓之鱼苗　北户録南海诸郡人至八九月于池塘间采鱼子着草上悬于灶烟上至二月春雷时却収草浸于池塘间旬日间如虾防子状鬻于市号鱼种育池塘间一年内可供口腹也通雅陆文裕深云今人家池中所蓄其种皆出九江
　　谓之鱼秧每嵗三月初旬挹取于水细如发以水养之舟中渐次成长九江设厰以课之洪武十四年钦差总旗王道儿等至府编佥渔人谓之涝户南海诸郡収鱼子出如科斗谓之防防　黄省曾养鱼经仲春取子于江曰鱼苗畜于小池稍长入塘曰可尺许徙之广池饲以草九月乃取有难长之秧曰艋艘其首黄色曰螺师青以其食螺师也故名其口尖朞年而鼻窍始通不得通则死长至尺许乃易大　谈苑小池中鱼至九月十月间宜取投大水中不尔冬间俱冻死　养鱼经鱼之行游昼夜不息有洲岛环转则易长　养鱼经鱼食杨花则病　留青日札鱼食巴豆而浮　説文池鱼满三千六百蛟来为之长能率鱼飞置笱水中即蛟去　谈苑眉州有人家畜数百鱼深池中以塼甃四围皆屋凡三十余年一日天晴无雷池中忽大声如风雨皆跃起羊角而上不知所徃旧説不以守则为蛟龙所取余以谓蛟龙必因风雨疑此鱼圈局三十余年日有腾拔之志精神不衰乆而自逹　物相感志守鱼取道中弃胞盆覆之埋池四角鱼则永在池不敢出也　南史宋卢道居庐陵屋前有池养鱼皆名呼之次第来取食　王制獭祭鱼然后渔人入泽梁　曲礼水潦降不献鱼鳖注水涸易得不足贵也　周礼人掌以时渔为梁注梁水以取渔　后山谈丛鱼行随阳春夏浮而溯流秋冬没而顺流渔者随其出没上下而取之　酉阳杂俎兴州有一处名雷穴水常半穴每雷声水塞穴流鱼随流而出百姓每候雷声绕树布网鱼无限非雷声渔子聚鼓撃于穴口鱼亦輙出所半于雷时　朝野佥载峰州有一道水从吐蕃中来夏冷如冰雪有鱼长一二寸来去有时竝水上如粥人取烹之而食千万家取不可尽不知所从来　曲洧旧闻溱洧其水清有鱼数种土人不善施网冬积柴水中为【音渗】以取之以捣泽蓼杂煮大麦撒深潭中鱼食之輙死浮水上可俯掇乆之复活谓之醉鱼云　溪蛮丛笑山猺无渔具上下断其水揉蓼叶困鱼鱼以辣出名痨鱼　珍珠船渔人以猢狲毛置网四角则多得鱼云鱼见之如人见锦绣也　管子涸川之精生蟡一头两身其形若蛇其长八尺以其名呼之可以取鱼鳖　酉阳杂俎鱼有睫及目合腹中有连珠二目不同连鳞白鬐腹下丹字竝杀人　曲礼槀鱼曰商祭鲜鱼曰脡祭注槀干商度也度燥湿之宜脡直也鱼鲜者不馁挺然直也　山堂肆考晋人以鱼为鲑菜梁受家贫愧无鲑菜以待君子　庶物异名疏银刀鱼也杜诗出网银刀乱世説蛮名鱼为娵隅　清异録杨虞卿家号鱼为水
　　花羊避讳故也　东坡志林僧家谓鱼为水梭花　谭峭化书庚氏穴池搆竹为凭槛登之者其声策策焉辛氏穴池搆木为凭槛登之者其声堂堂焉二氏俱牧鱼于池中每凭槛投饵鱼必踊跃而出他日但闻防防堂堂之声不投饵亦踊跃而出则是庚氏之鱼可名防防辛氏之鱼可名堂堂食之化也　陈善扪虱新话人有于庭槛间凿池以牧鱼者每鼔琴于池上即投以饼饵其后鱼但闻琴声丁丁然虽不投饼饵亦莫不跳跃而出客不知其意在饼饵也以为瓠巴复生昔庚氏之鱼可名防防辛氏之鱼可名堂堂则此庭下之鱼可名丁丁矣　云龙州志普河鱼池在赵州东北五里池中多鱼人不敢捕云龙王兵也　琼州志鱼爷井在琼州府文昌县西相传泉与海通中有大鱼头白俗呼为鱼爷有人呼之即出　杨慎外集风道北来天乃大水泉蛇乃化为鱼是谓鱼妇死即复苏　古今注江东谓青衣鱼为婢鱼为童子　文选鱼婢小鱼也亦曰妾鱼酉阳杂俎蜥蜴以鱼为偶　庄子朽化为鱼物之变也　三秦记江海集龙门下登者化龙不登者防额暴腮　记异録地志慈州文城县搔口本夏禹凿山通河年年鱼化之地也每春大鱼竝河西上唐人尝勅禁采捕至仲春后有防额不化者傍岸求死终不过富平津浮梁孟州嵗以致贡　酉阳杂俎江中小鱼化为蝗而食五谷者百嵗为防　报应録唐豫章民有熊慎者其父以贩鱼为业尝载鱼宿于江浒闻千百念佛经声惊而察之乃船中诸鱼也遂叹异而悉取放之不复以渔为业　五杂组唐天寳间当涂民刘成李晖以巨舫载鱼有大鱼呼阿弥陀佛俄而万鱼俱呼其声动地　晋书魏嘉平四年五月有二鱼集于武库屋上此鱼孽也王肃曰鱼生于水而升于屋介鳞之物失其所也边将其殆有弃甲之变乎　白六帖光启二年扬州雨鱼权衡庚申外史元顺帝时天雨鱼长尺许城中人家皆取而食之　朝野佥载杭州富阳县韩珣庄掘井才深五六尺土中得鱼数十头土有微润　歙州图经歙州赤岭下有大溪俗传昔有人造横溪鱼梁鱼不得下半夜飞从此岭过其人遂于岭上张网以捕之鱼有越网而过者有飞不过而变为石者　西京杂记昆明池刻玉石为鱼每至雷雨鱼常鸣吼鬐尾皆动汉世祭之以祈雨徃徃有验　广舆志重庆府涪州江心有双鱼刻石上每一鱼三十六鳞见则嵗丰
　　金鱼
　　山堂肆考金鱼体如金一名火鱼有通身赤者有半身赤者有乱赤纹者有背赤文作卦形者有头赤尾白者有鳞赤身白者色象各各不同碧鸡山下洞内有金线鱼中都有玳瑁鱼雪质而黒章的砾若漆俨然玳文采尤可观也　七脩藁杭自嘉靖戊申来生有一种金鲫名曰火鱼以色至赤故也人无有不好家无有不畜竞色射利交相争尚多者十余金鱼不载于诸书防璞以为惟六和塔寺池有之故苏子美六和塔诗云沿桥待金鲫竟日独迟留东坡亦曰我识南屏金鲫鱼南渡后则众盛也据此始于宋生于杭今南北二京内臣有畜者又异于杭其红真如血色然味比之鲋鲫逺不及杭又有金鲤亦佳二鱼虽有种生或曰食市中汚渠小红虫则鲋之黒者变为金色矣　羣芳谱金鱼有鲤鲫鳅鳖数种鳅鳖尤难得独金鲫耐乆肉味短而韧甘咸平无毒自宋以来始有蓄者今在在养玩矣初出黒色乆乃变红又或变白名银鱼有红白黒班相间者有金管者三尾者五尾者甚且有七尾者时颇尚之养鱼经尝怪金鱼之色相变幻遍考鱼部即山海经异物志亦不载读子虚赋有曰网玳瑁紫贝及鱼藻同置五色文鱼固知其色相自来本异而金鱼特总名也惟人好尚与时变迁初尚纯红纯白继尚金盔金鞍锦被及印红头裹头红连鳃红首尾红顶红若八卦若骰色继尚黒眼雪眼珠眼紫眼玛瑙眼琥珀眼四红至十二红二六红甚有所谓十二白及堆金砌玉落花流水隔断红尘莲台八瓣种种不一总之随意命名从无定顔者也至花鱼俗子目为癞不知神品都出自花鱼将来变幻可胜纪哉而红头种竟属庸板矣第眼虽贵于红凸然必泥此无全鱼矣乃红忌黄白忌蜡又不可不鉴如蓝鱼水晶鱼自是陂塘中物知鱼者所不道也若三尾四尾品尾原系一种体材近滞而色都鲜艶可当具品第金管银管广陵新都姑苏竞珍之　珍珠船南城金鱼日食蒸饼白麫二十斤　宋史钱塘江有五色鱼鲫首鲤身　正字通金鱼吉安有一身具五色者名手巾鱼建阳铜山古井五色鱼长四寸似龙尾竖四爪旱取以祈雨置于湖自归井中
　　嘉鱼
　　埤雅嘉鱼鲤质鳟鳞肌肉甚美食乳泉出于丙穴　任豫益州记嘉鱼细鳞似鳟鱼蜀山谓之拙鱼　水经注东南得丙水口水上承丙穴穴出嘉鱼常以三月出十月入穴穴口广五六尺去平地七八尺泉悬注鱼自穴下透入水穴口向丙故曰丙穴下注褒水　酉阳杂俎丙穴鱼食乳水食之甚温　山堂肆考按一统志丙穴在防州府逹县东北通明县井峡中凡十穴皆出嘉鱼春社前鱼出穴秋社即归其出也止于巴渠龙脊滩首有黒防谓照星象相感而成长身细鳞肉白如玉味咸而美葢食盐泉也　彚苑详注嘉鱼如小鲥鱼多脂煎不假油　云南记雅州诸水多有嘉鱼或云黄河中味鱼亦此也
　　鲤
