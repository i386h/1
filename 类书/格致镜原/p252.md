<!-- { "loadSidebar": true } -->
　　拾遗记鲧沈羽渊化爲鱼后人修鱼祠以祀之尝见其浮跃出水长百尺喷水激浪必降大雨　南齐五行志永明九年盐官县石浦有海鱼乗潮来水退不得去长三十余丈黑色无鳞未死有声如牛土人呼爲海鷰取其肉食之　南越志天牛鱼方员三丈眼大如斗口在胁中露齿无唇两肉角如臂两翼长六尺尾长五尺　农田余话张氏有国时浙间一夕月明四五鼓之间水皆腾涌池塘溪堑之内皆然松江上海邑中坠一海鱼长几二丈名曰阔霸　正字通二手二足鱼名海魔又斯得白长二十丈性良善能防人或渔者爲恶鱼所困爲解之又薄里波色能随物而变附土如土色附石如石色又落斯马长四丈许足短居海底罕出水面皮坚刺之不可入额二角似钩寐时角挂石尽日不醒又把勒亚长十数丈首有二大孔喷水上出遇舶昻首注水舶中急取盛酒巨木罂投之吞数罂辄去又剑鱼觜长丈许铻刻如锯能与把勒亚鱼战而胜　海槎余录秋晩巡行昌化属邑俄海洋烟水腾沸竞往观之有二大鱼游戏水面各头下尾上决起烟波中约长数丈余离而复合者数四每一跳跃声震里许余怪而询于土人曰此番车鱼也间歳一至此亦交感生育之意耳今中州药肆悬大鱼骨如杵臼者乃其脊骨也　涌幢小品金山神鱼每歳庙神诞日有鱼名黑隘大者如山羣引海族来朝率午方退　拾遗记瀛州一名魂州亦曰环州东有渊洞有鱼长千丈色斑鼻端有角时鼓舞羣游逺望水间有五色云就视乃此鱼喷水爲云如庆云之丽无以加也　岭南异物志南方尝晴望海中二山如黛海人云去岸两山各六百里一旦风雷雨雾露皆腥杂以泥涎七日方已属有人从山来説云大鱼因鸣吼吹沫其一鳃挂山巓七日山爲之折不能去鸣声爲雷气爲风沫爲雾　中记东方之大者东海鱼焉行海者一日逢鱼头七日逢鱼尾产三日则碧海爲之变红　寓简沈作喆尝迎亲海上至补陀山望见海中数十里外有旌旗如军行数万者淘涌东下问其人曰此大鱼耳旌旗状者盖鳞鬛也须臾稍近山石爲之震动　秘阁闲谈李崇矩见海上沙岛有大鱼剖其腹得一艇船兼三死人衣服犹备　见闻录朱兹溪在南京时江中得大鱼其大如舟而鱼腹中吞一虎以撑腹致死　事林广记大食勿防国每歳常有大鱼死飘近岸身长十余丈高二丈余国人不食但刳其膏爲油多者至二三百觔肋骨作屋桁脊骨作门扇脊骨可爲臼　北史葱岭山有顺天神祠前有一鱼脊骨有孔中通马出入　剧谈录李德裕有巨鱼脇骨一条长二丈五尺其上刻云防昌二年海州送到　段成式集东海大鱼瞳子大如三斗盎　五杂组宋高宗绍兴间漳浦海塲有鱼高数丈割其肉数百车至剜目乃觉转鬛而旁舰皆覆近时刘防戎炳文过海洋于乱礁上见一巨鱼横沙际数百人持斧移时仅开一肋肉不甚美肉中刺骨亦长丈余刘携数根归以示人想皆此耳贤奕编泉海有鱼乗潮入港潮退不得出土人呼聚百众持刀斧梯上鱼背恣意砍取其肉数十百石鱼犹恬然如故潮至复乗之去　封氏见闻记封演客海州见人持一束黑物形如竹篾问其人乃海鱼腮中毛拟用作屏风贴问其所得云数十年前东海有大鱼死于岸上收得此竒文异色似水牛角小头似猪大头正方长四五寸广可一寸今人间大鱼腮中翣毛长不盈寸此乃长四五寸鱼亦大矣　神异录北方荒中有石湖湖中有横公鱼长七八尺形如鲤而赤昼在水中夜化爲人刺之不入煮之不死以乌梅二枚煮之则死食之可止邪病　玉照新志嘉祐末有人携一巨鱼入京师能人言号曰海多　摭遗张守信泊舟新开湖夜有渔者举网得鱼近百觔自腰而下鱼也腰上乃美妇人守信酌酒饮之面益红美或取汤一杓饮之急喷去似伤乎也舟人曰杀之不祥复还之深水其鱼合掌人言曰劫火未坏人道鱼身昔爲东鲁太史今作泊水小君投我以酒固以爲感沃我以汤斯亦不仁　洽闻记隆安中丹徒民陈性于江边作鱼簄潮去簄中得一女长六尺有容色无衣裳水去不动卧沙中与语不应中一人就奸之性夜梦云我江黄也昨失路落君簄中水人辱我今当杀之性不敢归待潮来自逐水而去奸者寻病死　古今注水君状如人乗马众鱼导从名鱼伯大水有之汉末有人于河际见之人马皆有鳞甲如大鲤鱼但手足别耳目鼻与人不殊见人良久入水而没华夷鸟兽考先朝有使海外者其国宴飨之际以朱盘进炙鱼甚巨人面鱼身置诸席上使者举筯径取双目防之卽令撒去盖此名人面鱼其味在目其毒在身于是国王再拜称其赡博其物产之当识有如此者　北户录白髪鱼戴髪形如妇人白肥无鳞出滇池中　贤奕编待制查道奉使高丽见沙中一妇人红裳双袖髻鬟纷乱肘后微有红鬛查命扶于水中拜手感恋而没乃人鱼也　洽闻记海人鱼东海有之大者长五六尺状如人睂目口鼻手爪头皆爲美丽女子无不具足皮肉白如玉无鳞有细毛五色轻软长一二寸髪如马尾长五六尺隂形与丈夫女子无异临海鳏寡多取得养之于池沼交合之际与人无异亦不伤人　嫏嬛记海中所产多人身而人鱼其全者也蚨青人首睂目宛然罗人足戚车男隂文啮女隂文啮即淡菜亦名东海夫人至于贵钤鳯蕊钟鹿鸠贼象水藻凫更竒　山海经阳山留水南流注于河中多防父之鱼状如鲋鱼首彘身食之已呕狱法之山瀤泽之水其中多防鱼其状如鲤而鸡足食之已疣吴山愚水出焉中多蚌鱼状如而鱼尾二足其音如羊之山食水出焉其中多鳙鳙之鱼其状如犁牛其音如彘鸣龙鱼陵居状如鲤【或曰龙鱼一角】一曰鰕【音遐】卽有神圣乗此以行九野【九域之野】一曰鳖鱼【鳖音恶横也】柢山有鱼焉其状如牛陵居蛇尾有翼其羽在魼下其音如留牛其名曰鯥冬死而夏生食之无肿疾即翼之泽其中多赤鱬其状如鱼而人面其音如鸳鸯食之不疥黑水有鱼其状如鲋而彘毛见则天下大旱北岳山诸怀之水西流注于嚣水中多鮨鱼鱼身犬首音如婴儿食之已狂注鮨音诣今海中虎鹿鱼及海狶体皆如鱼头似虎鹿猪此其也　水经扶南象浦有鲜鱼色黑身五丈头如马首伺人入水便来爲害　事物绀珠鹿角鱼头有两角如鹿腹下有脚如人足　岭表录异鹿子鱼頳色其尾鬛皆有鹿斑赤黄色罗州图经云州南海中有洲每春夏此鱼跳出洲化而爲鹿曾有人拾得一鱼头已化鹿尾犹是鱼南人云鱼化爲鹿肉腥不堪食　孙宗吾五音拾遗鮥鱼如鼍喙长三尺利齿卵如鸭虎渡河击之即断　梦溪笔谈海洲渔人一物鱼身而首如虎亦作虎文有两短足在肩指爪皆虎也长八九尺视人辄泪下数日方死父老云昔曾见之谓之海蛮师　华夷鸟兽考博白县南大荒山出怪鱼名曰妾状似人有翼脐下有带长三尺白如练顾动光彩焕烂人虽见而取不得　山海经涿光山嚣水注于河其中多鳛鳛之鱼状如鹊十翼可御火鳞在翼端声如鹊食之不瘅汉水多魮之鱼状如覆铫鸟首鱼尾有翼音如磬石声生珠玉末涂之水其中多防防其状如黄蛇鱼翼出入有光见则其邑大旱余如之泽其中多防鱼其状如鱼而鸟翼出入有光其音如鸳鸯见则天下大旱蠃鱼鱼身而鸟翼音如鸳鸯见则其邑大水泰器之山观水出焉是多文鳐鱼状如鲤鱼身而鸟翼苍文而白首赤喙常行西海游于东海以夜飞其音如鸾鸡其味酸甘食之已狂见则天下大穰　尔雅翼文鳐鱼出南海大者长尺许有翅与尾齐一名飞鱼羣飞水上海人候之当有大风俗云文鳐夜飞而触纶是也　雨航杂录海鳐鱼卽文鹞也形似鹞有肉翅能飞上石头齿如石板出主风又有白袋似牛而白自海入江则兆水泽谚曰海鹞风伯使白袋雨师奴　山海经劳水多飞鱼状如鲋鱼食之已痔騩山多飞鱼其状如豚而赤文服之不畏雷　拾遗记黄帝时仙人甯封食飞鱼而死二百年更生　酉阳杂俎飞鱼朗水山有之鱼长一尺能飞卽凌云空息卽归潭底　临海异物志鸢鱼似鸢鷰鱼似鷰隂雨皆能飞高丈余　酉阳杂俎海鱼千歳名劒鱼一名琵琶鱼形似而善鸣　异鱼赞海鱼无鳞形琵琶一名乐鱼　临海异物志海内有大鱼长十余丈背负锯船触之皆断　山海经苍体之水其中多鱃鱼其状如鲤而大首食之不疣芘湖之水其中多鯈鱼其状如鸡而赤毛三尾六足四首其音如鹊食之可以巳忧谯水多何罗之鱼一首而十身其音如犬吠食之已痈东始之山泚水多茈鱼其状如鲋一首而十身其臭如蘪芜食之不防【孚谓反止失气也】　事物绀珠八梢鱼长四五尺一首八身出朝鲜　山海经决决之水多人鱼其状如防鱼四足其音如婴儿食之无痴疾　尔雅鲵大者谓之鰕注今鲵鱼似鮎四脚前似猕猴后似狗声如小儿啼大者长八九尺别名鰕　水经鲵鱼司马迁谓之人鱼故史记曰始皇之葬也以人鱼爲烛徐广曰人鱼似鮎而四足即鲵鱼也　山堂肆考寇宗奭曰鲵鱼腹重坠如囊身微紫色尝剖之中有三小又有四五小石块　双槐歳抄鲵鱼出峡中能上树天旱辄含水上山以叶覆身张口俟鸟来饮水因吸取之声如小儿将食先缚之树鞭之出汗如白汚乃无毒　范鎭东斋笔录蜀有魶鱼善縁木有声如啼儿孟子言縁木求鱼是亦未闻此也　物相感志鱼形如犬儿四足夜则上岸觅食昼则深入溪水伏音如婴儿啼多鳞　北史眞腊国有鱼名建同四足无鳞鼻如象吸水上喷高五六十尺　山堂肆考常州颐山有潜虬泉中有异鱼四足能行率四歳一出出必有灾　广舆记粤西桂林府兴安龙蟠山岩潭中有龙盘鱼四足有角丹腹脩尾状似守宫能致风雨　山海经深泽中有鱼焉其状如鲤而六足鸟尾名曰鮯鮯之鱼陵羊之泽是多冉遗之鱼鱼身蛇首六足其目如马耳食之使人不眯可以御凶北史眞腊国有浮胡鱼形似防觜如鹦鹉有八足半
　　身出望之如山　物相感志绛河去日南十万里波如绛色中生赤龙鱼肥美可食若得食则寿长无算谈宾录东海有鱼虬尾似鸱鼔即降雨遂设像于屋脊抱朴子天下诸水有名丹者如南阳丹水之属是也
