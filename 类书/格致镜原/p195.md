<!-- { "loadSidebar": true } -->
　　总论　尔雅荷芙蕖其华菡蓞郭注江东呼荷花为芙蓉　诗疏花未为菡蓞已为芙蕖　古今注荷花一名水且一名水芝一名泽芝一名水华　三余帖莲花一名玉环　问竒广编古作扶渠诗疏作夫渠　杜诗注魏文帝芙蓉园有池其中芙蓉即莲花也产于陆者曰木芙蓉产于水者名草芙蓉　埤雅莲花有色有香得日光乃开敷生于水水不能没生于泥泥不能污本草花白者香红者艶千叶者不结实以莲子种者
　　生迟藕芽种者易　许产周诗话世间花卉无逾莲花者葢诸花皆借暄风暖日独莲花得意于水月其香清凉虽荷叶亦自香也　周惇頥爱莲説莲花之君子也　词话曾端伯十友荷为净友　南史齐晋安王子懋七歳时母阮淑媛甞病笃请僧行道有献莲花供佛者众僧以铜甖盛水渍其茎子懋流涕礼佛曰若使阿姨因此和胜愿诸佛令花竟斋不萎七日斋毕花更鲜红视甖中稍有根当世称其孝感　冯翊桂苑丛谈炀帝时释法庆造佛像未成暴亡到一像前法庆曰造像未毕何乃令我死检簿者曰命禄俱尽像曰湏成我矣可给荷叶以终其事遂再生竟不能食毎旦食荷叶一枚斋时三枚如此五年功就而卒　庐陵官下记魏正始中郑公慤三伏之际每率宾僚取大莲叶置砚格上盛酒三升以簪刺叶令与柄通屈茎上轮囷如象鼻传吸之名为碧筒杯　鸡跖集房夀六月召客捣莲花制碧芳酒　种树书初春掘藕节藕头着泥中种之当年着花
　　详　丛话有红白碧三色有千叶者重台者头者天寳遗事太液池千叶白莲开帝与妃子共赏　演
　　繁露洛阳无白莲花白乐天自吴中带种归乃始有之山堂肆考云南滇池中产衣钵莲花盘千叶蕊分三
　　色　北梦言湖州染户池生青莲花云三世治靛瓮常以莲子浸瓮底经年则成青色若以青莲子种即红矣　畱青日札缃荷今之蜜荷也缃浅黄桑初生色苏瓌诗帷齐緑树当檐密葢转缃荷接岸浮　王歆之神境记九疑山过半路皆行竹松下狭路有清涧涧中有黄色莲花芳气竟谷　麻姑山记坛东南池中有红莲近忽变碧今又白矣　记纂渊海佛书云芬陀利花白莲花也优鉢罗花青莲花也波头摩花赤莲花也　学圃杂疏莲花种最多有叶如伞葢茎长丈许花大而红结房曰百子莲此最宜种大池中有一种曰碧台莲花白而瓣上恒滴一翠防房之上复抽緑叶似花非花余甞种之有一种曰锦邉莲蒂緑花白作蕊时緑苞已微界一红线矣开时千叶每叶俱以胭脂染边真竒种也孝经援神契王者德至于地则华苹感注华苹竝头
　　莲　祥瑞图莲为苹　真珠双头莲即合欢莲一名嘉莲一名同心莲自是一种不足为瑞　记纂渊海近多重台荷葢莲实中又生花亦甚异也　宋起居注太始二年嘉莲一骈花竝实合跗同茎生预州鳢湖宋书文帝时天泉池乐游苑池圃圆池竝二莲同
　　干　宋史兴国中内出玉津园瑞莲一盆示辅臣花与叶悉以合欢而生
　　花异　拾遗记周穆王时有氷荷出于氷壑火不能镕三辅黄图汉昭帝琳池植分枝荷一茎四叶状如
　　骈葢日照则叶低根茎若葵之卫足名曰低光荷实如珠可以饰佩　拾遗记汉灵帝时有夜舒荷长一丈一茎四莲其叶夜舒昼卷南国所献亦云月出则舒故曰望舒荷　洞冥记汉昭帝游栁池中有紫色芙蓉大如斗花叶甘可食芬气闻十里　佛圗澄传澄咒鉢中青莲花生　杜阳编沧州金莲花州人硏之如泥光彩与真金无异其花如蝶每微风则揺荡如飞妇人采之以为首饰语曰不带金莲花不得入仙家【莲一作茎】　周伯纪行诗注上都多异花有名金莲花者似荷而黄酉阳杂俎南海有睡莲晓则花起向日夜则花低入
　　水　北户録睡莲叶如荇而大其花布叶数重不房而蕊凡五种竒色当夏昼开夜缩入水　华山记华山顶上有池生千叶莲华服之者羽化故名华山　古藂编韩昌黎诗太华峰头玉井莲开花十丈藕如始意退之自为豪伟之词后见真人闗令尹喜传真人游时各坐莲花之上花輙径十丈　珍珠船雍熙中庐山开光寺望黄石岩瀑水中一大红叶泛泛而下僧取之乃红莲一叶长三尺阔一尺三寸庐山记清源池生莲花大如车轮此也　洞冥记钓影山有紫河湥十丈中有寒荷霜下方香盛　一统志儋州城南清水池其中四季荷花不絶腊月尤盛　三堂往事宅有钓仙池池中莲花一歳再结实每实子十其花时香兼桃菊梅故谓之分香莲郡人谚曰分香莲不论钱　北梦言元和中苏昌逺遇素衣红脸女郎与狎赠以玉环一日见槛前白莲花开中有物则玉环也　笔谈李及之知润州园中菜花悉是莲花仍各有佛坐花中形如雕刻搜神记无锡湖陂雨初止陂吏见一小妇人青衣戴伞自投陂中是大苍衣伞皆是荷花
　　木莲　白乐天诗序予游临卭白山寺佛殿前有木莲两株其高数丈叶坚厚如桂以中夏花状如芙蕖香亦酷似山僧云花折时有声如破竹
　　西番莲鐡线莲　花谱西番莲花雅淡如菊鐡线莲花心黑如鐡线
　　兰花【附蕙　赛兰　朱兰　箬兰　风兰真珠兰　石兰】
　　总论　路史帝尧之世有金道华种兰　周易系辞同心之言其臭如兰　礼内则妇人或赐之兰则受而献诸舅姑　左传兰有国香人服媚之　琴操孔子返鲁见谷之中香兰独茂叹曰夫兰当为王者香今乃与众草伍乃援琴作猗兰操　家语芝兰生于湥林不以无人而不芳　离骚纫秋兰以为佩又秋兰兮青青緑叶兮紫茎　埤雅兰一名蕳传曰德芬芳者佩兰蔵之书中可辟鱼　曲江春宴録霍定与友生游曲江以千金求人窃贵侯亭榭中兰花挿帽兼自持往罗绮丛中卖之士女争买抛掷金钱　岩栖幽事凡兰皆有一滴露珠在花蕊间谓之兰膏甘香不啻沆瀣多取则损花　花木考蜂采百花俱置翅股间惟兰花则拱背入房以献于王物亦知兰之贵如此　李奎种兰诀春不出【宜避春之风雪】夏不日【避炎日之销烁】秋不干【宜常浇也】冬不湿【宜蔵之地中不当见水或氷】叶黄唯用苦茶浇之最忌春雪一防着叶则一叶毙矣叶紫红受霜故耳湏移向南檐背霜雪处安顿则仍复自消
　　详　格物丛话兰丛生山谷紫茎赤节緑叶一干而一花幽香清逺可挹花或白或紫或浅碧花时常在春初蕙似兰而叶差大一干五六花花时在夏秋间香不及兰也　黄山谷水记兰似君子蕙似士大夫大槩山林十蕙而一兰一干一花而香有余者兰也一干五六花而香不足者蕙也　遯斋闲览楚辞所咏兰荪茝药之释者但一切谓之香草而已如兰一物或以为都梁香或以为泽兰或以为猗兰草今当以泽兰为正又有一种如大叶门冬春开花极香此名幽兰　学圃杂疏一茎一花者曰兰虽不足贵香自可爱今日絶重建兰却只是蕙　五杂组兰闽中最多于湥山无人迹处掘得者为山兰其香视家兰为甚人家所种紫茎緑叶花簇簇然若谓一干一花香有余者为兰一干数花香不足者为蕙则今所种皆蕙耳恐未必然即山中絶香之兰不尽一花一干者凡种兰者清晨湏用栉髪油垢之手摩防之得妇人手尤佳古者女子佩兰淮南子曰男子植兰美而不芳情不相与往来也则兰之宜于妇人其来久矣兰又有自春徂冬无不花者故有四季兰之名　野客丛书世言春兰秋兰各有异芬不知秋兰之香尤甚于春兰也细叶者春花花少阔叶者秋花花多今沅澧间所生在春则黄在秋则紫　羣芳谱兰之为世重尚矣今世尤重建兰茎叶肥大其叶独阔叶短而花露者尤佳　学圃杂疏建兰盛于五月其物畏风畏寒畏防畏蚓畏蚁其根甜为蚁所逐养者常以水奁隔不令得入其种亦多玉魫为第一白干而花上出者是也次四季次金邉名曰兰其实皆蕙也　高濂兰谱陈梦良色紫每干十二蕚花头极大为众花之冠叶颇弱黯然而緑吴兰色湥紫有十五蕚干紫荚红得所养则岐而生至有十二蕚花头差大叶劲潘花色湥紫有十五蕚干紫圆匝齐整疎不露干宻不簇枝其叶差小于吴赵十四亦云赵师博色紫有十五蕚初萌甚红开时色更晶眀何兰紫色中红有十四蕚花头倒压亦不甚緑金棱边色湥紫有十二蕚色如吴兰花片则差小干亦如之叶亦劲健所可贵者叶自尖处分二边各一线许直下至叶中处色映日如金线济老色白有十二蕚标致不凡灶山俗呼緑衣有十五蕚色碧玉花枝间体肤松美毎生竝蒂花干最碧叶緑而瘦薄黄殿讲一名碧玉干西施花色微黄有十五蕚合并干而生花头似开不开干虽高而实瘦叶虽劲而实柔惠知客花英淡紫片尾凝黄马大同亦名五晕丝色碧而緑有十二蕚花头微大间有向上者中多红晕叶高耸郑少举色白有十四蕚叶则瘦长而散乱所谓蓬头少举也亦有数种只是花有多少叶有软硬之别黄八兄色白有十二蕚善于抽干颇似郑花夕阳红花八蕚花片凝尖色则凝红观堂主花白有七蕚花聚如簇可供妇女时妆名弟色白有五六蕚花如郑叶最柔软如新长叶则旧叶随换弱脚只是独头兰色緑花大如鹰爪一干一花高二三寸叶瘦长入腊方花鱼魫兰十二蕚花片澄澈宛如鱼魫采而沉之水中无影叶颇劲緑仙霞潘氏西山于仙霞岭得之故更以为名叶大施花劒最长　鸡肋编温州四时有兰各一种　兰谱春兰叶细夏兰叶细而长秋兰叶大而泽冬兰差大叶皆不冬凋丫兰最贵花茎直起生岐枝　绀珠春兰花生叶下素兰花生叶上建兰即剑叶兰　海録碎事兰叶尖长有花红白俗呼为燕尾香　艺花谱瓯兰花惟杭城有之花如建兰香甚一枝一花有紫花黄心有白花黄心者紫若胭脂白似羊脂采其原墩者种背隂处可活开花紫白者名荪叶较兰稍阔
　　称号　览兰为百草之长　退居録兰一名媚世清异録兰虽吐一花室中亦馥郁袭人弥旬不歇故江南人以兰为香祖　花木续考宋张景脩以兰为幽客词话曾端伯取友于十花芳友者兰也　清异録唐
　　保大二年国主幸饮香亭赏新兰诏苑令取沪溪美土为馨列侯壅培之具　采兰杂志兰待女子同种则香故名待女花
　　蕙　埤雅蕙即今零陵香一名薰　广志蕙緑叶紫花魏武帝以为香烧之　汗漫録王维贮蕙兰必黄磁斗飬以绮石　朱文公蕙花诗注古所谓蕙乃今零陵香今之蕙不知起于何时也　邵集零陵香唐人但名铃子香取其花倒悬如铃也
　　赛兰　华夷花木考蜀中有花名赛兰花小如金粟香特馥烈戴之髪际香闻十歩经日不散杨升庵曰佛经所谓伊兰即此花也伊者西域尊称以其香无比故曰伊兰
　　朱兰箬兰　羣芳谱朱兰花开肖兰色如渥丹叶阔而柔粤种也箬兰叶似箬花紫形似兰而无香四月开风兰　艺花谱挂兰产浙之温台山中岩壑湥处悬根而生人取之以竹为络挂之树底不土而生花微黄肖兰而细不可缺水时当取下水中浸湿又挂亦竒种也一名风兰　五杂组闽兰之种不一有风兰者根盘木石之上取而悬之檐际风吹则愈茂其花叶与家兰无异
　　真珠兰　花谱真珠兰一名鱼子兰蓓蕾如珠花成穗香甚浓叶能防肠
　　石兰　绀珠石兰似兰而小生涧边雉食其花輙醉
　　茉莉花
