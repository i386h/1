<!-- { "loadSidebar": true } -->
　　尔雅柚条郭注似橙实酢生江南　埤雅柚似橙而大于橘故曰执锡分银操橙证柚一名条秦风所谓有条者即此本草云柚皮味甘误也柚皮极苦不可向口皮甘者乃橙耳　列子呉楚之国有大木其名曰櫾【同柚】碧树而冬生实丹而味酸食其皮汁已愤厥之疾　吕氏春秋果之美者云梦之柚　广州记广州别有雷柚广志成都有柚大如斗　原始今江南产大橘名曰柚俗呼蜜团　桂海虞衡志广南臭柚皮甚厚染墨打碑可代氊刷且不损纸　五杂组今闽广有一种如瓜者方言谓之抛盖其蒂最牢任风抛掷而不坠也其色味弥劣矣
　　杮
　　总论　文柿赤实果也　尔雅翼柿于经罕见惟内则所加庶羞三十一物中有之　酉阳杂俎柿有七絶其一繁实　晋宫阙名华林园柿六十七株　范汪祠制孟冬祭用柿　欧阳修归田録今唐邓间多大柿其初生涩坚实如石凡百十柿以一榠栌置其中【榅桲亦可】则红熟烂如泥而可食土人谓之烘柿者非用火乃用此耳　酉阳杂俎木中根固柿为最俗谓之柿盘　韩昌黎诗金乌下啄頳虬卵注谓柿也　方书杮有纹棱者治痈效　果谱杮饼大柿去皮捻扁日晒夜露至干纳瓮中待生白霜取出一名白柿又名杮花杮霜即柿饼所出霜也乃柿中精液　正字通又有醂【音览】柿谓盐渍之也
　　详　格物论柿朱果也大者如楪圆八棱稍扁次者如拳又有如牛心者有如鸡鸭卵者又有名鹿心者至小者名猴柿皆以少核者为佳八九月后方熟南劒尤溪柿处州松阳柿最为竒品　述异记番禺有酸柿戒庵漫笔柿大小形状极多有火盆柿大而匾方柿四棱六棱干瓤无核甚佳火珠柿多核不美緑柿品下潜书黄柿可和米粉作糗朱柿皮薄更甘珍椑
　　柿色青性冷可生啖不堪干能压丹石毒火干者为乌柿日干者为白柿　果谱塔柿大于诸柿去皮挂木上风日干之佳着盖柿蒂下别有一层蒸饼柿状如市卖炊饼　学圃余疏海门杮罐杮无核皆甘冷可食　绀珠水杮脆而多浆庵吉杮出瓜哇国状如橊皮厚润如橘囊内白肉四块甘酸　地理志梁侯园有乌椑八棱柿许州土贡柿　西京杂记上林苑之椑三青椑赤叶椑乌椑　正字通椑杮同柿赤而椑乌緑故谓乌椑本草椑柿柿之小而卑者他柿熟则黄赤唯此虽熟
　　亦青黑色　张尔公曰椑即緑杮别名捣汁染罾扇曰柿漆　苏颂图经一种小柿谓之软枣俗呼牛嬭柿李时珍曰小员如指头大者名丁香杮
　　茘枝【附锦茘枝】
　　总论　蜀都赋侧生茘枝　扶南记木以茘枝为名者以其结实时枝弱而蒂牢不可摘取以刀斧劙取其枝故以为名耳　西京杂记尉佗献髙祖鲛鱼茘枝髙祖报以蒲桃锦四疋　三辅黄图汉武帝破南越得龙眼茘枝菖蒲植上林苑中因起扶茘宫茘枝自交阯移植百株于庭无一生者连年犹移植不息后数嵗偶一株稍茂终无华实一旦萎死遂不复莳其实则歳贡焉谢承后汉书和帝时交阯七郡贡生茘枝十里一置五里一堠昼夜奔腾有毒蛇猛兽之害临武长唐羌上书言状罢之　晋书咸宁二年六月癸丑荐茘枝于太庙唐书杨妃生于蜀好茘枝南海茘枝胜蜀故每嵗飞
　　驰以进然方暑而熟经宿辄败　曾巩贡茘枝状生茘枝畱五七日辄坏故虽嵗贡皆干而致之茘枝成实在六七月间虽干而致之然新者于其甘滋犹未尽失至于经嵗则所存者特其滓苴而已　南方草木状茘枝树髙五六丈余如桂树緑叶蓬蓬冬夏荣茂青华朱实实大如鸡子核黄黑似熟莲实白如肪甘而多汁似安石橊有甜酢者至日将中翕然俱赤则可食也一树下子百斛　张九龄茘枝赋序南海郡出茘枝焉每至季夏其实乃熟状甚瓌诡味特甘滋百果之中无一可比白乐天茘枝图序生巴峡间形状如帷盖叶如桂冬
　　青花如橘春荣实如丹夏熟朶如蒲桃核如枇杷殻如红缯膜如紫绡瓤肉洁白如冰雪液甘如醴酪若离本枝一日而色变二日而香变三日而味变四五日外色香味尽去矣　李肇国史补李直方尝第果实名如贡士者或荐茘枝曰当举之首　清异録闽士谓我土茘枝眞压枝天子钉坐眞人天下安有竝驾者　果谱茘枝以林檎为兄石橊为弟龙眼为奴　蔡襄茘枝谱茘枝食之有益于人列仙传称有食其华实为茘枝仙人本草亦列其功葛洪云蠲渴补髓或以其性有人日噉千颗未尝作疾即少以蜜浆解之　开元遗事明皇命方士以药傅茘枝根得核小宫人呼为丁香子影灯记宗正月十九夜于长春殿漫撒闽中红锦
　　茘枝令宫人争拾之　清异録岭南茘枝固不逮闽蜀刘鋹每年设红云宴正红茘枝熟时　蔡谱茘枝唯闽粤南粤巴蜀有之汉初南粤王尉佗以之备方物始通中国相如赋上林云荅离支【即茘枝】盖夸之也今广南州郡与夔梓之间所出大率早熟肌肉薄而味甘酸其精好者仅比东闽之下等闽中唯四郡有之福州最多兴化军最为竒特泉漳时亦知名其于果品卓然第一呉録苍梧多茘枝生山中人家亦种之　南中八郡
　　志犍为僰道县出茘枝　水经注巴州治有官茘枝园夏至则熟二千石尝设厨膳命士大夫共防树下食之容斋随笔莆田茘枝名品皆出天成虽以其核种之
　　终与其本不相宋香之后无宋香所存者孙枝耳陈紫之后无陈紫过墙则为小陈紫矣里人谓此果形状变态百出或似龙牙或鳯爪头红之可緑珠子之旁缀是岂人力所能加哉　蔡谱有闲嵗生者谓之歇枝有仍嵗生者半生半歇也最忌麝香或遇之花实尽落其熟未经采摘虫鸟皆不敢近或已取之蝙蝠蜂蚁争来蠧食园家每破竹五七尺摇之答答然以逼蝙蝠之属　呉船録六月辛巳招送客燕于眉州时茘子已过郡中犹余一株皆如渥丹尽撷以见饷偶有两柈畱馆中经宿取视緑叶红实粲然乃知寻常用篮络盛贮徒欲透风不知为雨露沾洒风日炙薄经宿色香都变试取数百颗贮以大合密封之走介入成都以遗髙宋二使者亦两夕到二君囘书云风露之气如新记之以告好事者　徐茘枝谱当盛夏时乘晓入林中带露摘下浸以冷泉则殻脆肉寒色香味俱不变嚼之可至数百颗或畏其饱防盐少许噉之即消又乡人常选鲜红者于竹林中择巨竹凿开一窍置茘节中仍以竹箨裹泥封固其隙借竹生气滋润可藏至冬春色香不变若红盐火焙晒煎者俱失眞味竟成二物矣　黄庭坚答王补之书某所作茘枝汤擘生茘枝肉别贮其自然汁以水解白沙蜜渐入和合令味相得即并茘枝肉上火煮减半以甆合贮之计客数人一勺又令入汤小半盏煎沸用纱囊盛龙脑先扑盏乃注汤　蔡谱红盐者民间以盐梅卤浸佛桑花为红浆投茘枝渍之曝干色红而甘酸可三四年不蛀白晒者正尔烈日干之以核坚为止畜之瓮中密封百日谓之出汗去汗耐久不然逾嵗坏矣蜜煎者剥生茘枝笮去其浆然后蜜煮之予前知福州用晒及半干者为煎色黄白而味美可爱　农书茘枝成朶晒干者名为茘锦　山堂肆考叙州府土人善为茘枝煎可以致逺　徐谱刘诚意谓干茘枝变者先于殻上刺十许孔用蜜水浸之以银盂盛于汤罐头上蒸透即肉满可食
