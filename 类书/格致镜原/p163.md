<!-- { "loadSidebar": true } -->
　　详制　事原骰子声谱云博陆采名也魏陈思王曹子建制双陆局始置骰子二至唐末有叶子之戏未知谁置遂加骰子至于六　七脩藁有宦客筑魏州城得窑烧骰子数斗询之士夫莫识其故予意骰子陈思王所制子建当时正都于许恐后世之莫传故埋蔵以需人间玩弄也　笔丛六博者投六箸行六棊其时未有骰子也骰子当在魏晋间与握槊相先后古云起自陈思不必尽然疑汉以前未有也　李济翁资暇録投子者投掷于盘筵之义今或作头字言其骨头所成非也因此兼有作骰字者案诸家之书骰即股字尔不音投史记蔡泽説范雎曰博者或欲大投裴注云投琼也则知以玉石为投掷之义安有头骰之理哉　程大昌演繁露博之流为摴蒱为握槊【即双陆也】为呼博为酒令体制虽不全同而行塞胜负取决于投则一理也蔡泽说范雎曰博者或欲大投班固奕指曰博悬于投不必在行投者掷也桓元曰刘毅樗蒱一掷百万皆以投掷为名也古惟斵木为子一具凡五子故名五木后世转而用石用玉用象用骨故列子之谓投琼律文之谓出玖凡琼与玖皆玉名也　演繁露五木之制至晋世犹复用木然列子已言投琼则周末已尝改玉骨也耶或者形制仍同五木而质已用玉石也　山堂肆考古者乌曹氏作博以五木为子有枭卢雉犊塞为胜负之采博头有刻枭形者为最胜卢次之雉犊又次之塞为最下演繁露方其用木也五子之形两头尖锐中间平广状似今之杏仁惟其尖锐故可转跃惟其平广故可以镂采也凡一子悉为两面其一面涂黑黑之上画牛犊以为之章犊者牛子也一面涂白白之上即画雉雉者野鸡也凡投子者五皆现黑则其名卢卢者黑也言五子皆黑也五黑皆现则五犊随现从可知矣此在摴蒱为最髙之采挼木而掷往往叱喝使致其极故亦名呼卢也其次五子四黑而一白则是四犊一雉则其采名雉用此比卢降一等矣自此而降白黑相杂每每不同故或名为枭即邓艾言云六博得枭者胜也或名为犍谓五木十掷辄犍非其人不能是也　庶物异名疏晋张湛云古博经曰掷采以琼畟【音则】方寸三分长寸五分锐其头鑚琼四面为眼亦名为齿　演繁露鲍宏博经曰用十二棊六棊白六棊黑所掷头谓之琼琼有五采画为一画者谓之塞刻为两画者谓之白刻为三画者谓之黑一边不刻者五塞之间谓之五塞案此以刻画多少为采名而无犊雉之象又与刘裕诸人所用不同丹续録晋谢艾枭者邀也六博得邀者胜是知枭即骰子之么也　笔丛六朝盛习摴蒱以五木行之其制如银杏仁仅二面程氏演繁露考订最为精详俨然六朝遗制在目其彩初无么二三四五六等称丹録以枭为么实所未谕且五木止用木五枚故曰五木讵得六采之么耶　演繁露五木止有两面骰子则有六面故骰子着齿自一至六为采亦益多率其大而言之则是裁去五木两头尖锐而蹙长为方既有六面又着六数不比五木但有白黑两面矣自有骰子以后摴蒲尖长之子遂废阁不用　笔丛投子六面者不知起于何时余意正当与握槊先后以其数皆限于六耳或谓列言投琼孔称博奕当起此时不知穆天子王两与士井公博又在孔列之先然是五木之非六面者刘禹锡观博篇主人陈握槊之器于庑下有博齿【谓骰】
　　【子也】其制用骨觚棱四均镂以朱墨耦而合数取应日月视其转止依于争道　演繁露唐世则镂骨为窍朱墨杂涂数以为采亦有出意为巧者取相思红子纳置窍中使其色明现而易见故温飞卿艶词曰玲珑骰子安红豆入骨相思知也无凡此二者即今世通名骰子也本书为投后转呼为头　笔丛今投子六面二十一防正与唐同或笑投子既方安得无六面者是不知外国投子有四面而无么六者见洪氏谱又有二面者古五木皆投子也又今骰子制甚小大者不过三数分无至寸者而唐人骰子凡四防当加绯者或嵌相思子其中相思子即今红豆并四枚嵌一面则唐投子将近方寸矣　张端义贵耳集市井呼卢卢四也博徒索采曰四红赤绯皆一骰色也楚辞招魂成枭而牟牟即卢也唐李翺五木经元革注云雉为二枭为六卢为四潘氏纪闻骰子饰四以朱者宗与贵妃采战将北唯重四可转败为胜上掷而连呼叱之骰子宛转良久而成重四上大恱命将军髙力士赐四绯　刘宾客嘉话李二十六丈丞相因堂弟居守误收骰子纠者罚之丞相曰何罚之有司徒曰汝向闲时把他堂印将去又何辞焉饮酒家谓重四为堂印　六博碎金一除红谱盖杨提举廉夫当元季之乱避兵吴下与二三游好妓小蓉琼花等日赌除红其负者脱妓鞋觞之谓除红者除四红言之也或曰宋天官宰朱河所作也故俗误为朱窝云　湘烟録郑氏书目有骰子格汉官仪彩新彩文武彩元丰官制彩庆厯彩图寻仙彩仙格佛图　珍珠船宋居士説掷骰子法咒云伊帝弥帝弥掲罗帝念满十万遍彩随呼而成
　　别名　列子楼上博者射明琼张中反两防鱼而笑注明琼今骰子张中张其具以射中否为胜负也防鱼者骰采之名扵五白之中反其两防鱼之采　丹总録李洞诗六赤重新掷印成六赤者古之琼畟今之骰子也　湘烟録穴骼亦骰子佳名见房千里骰子格序清异録博徒语以骰子为惺惺二十一又曰象六
　　谓六成副　清异録开元中后宫繁众侍御寝者难于取舍为彩局以定之集宫嫔用骰子掷最胜一人乃得专夜官珰私号骰子为剉角媒人　事林广记三佛齐阇婆真腊大食以木为骰子六面南皮占城以乌木或角为之长二寸许无么六三佛齐阇婆占城骰子曰胡缠么曰蕯二曰涂打白三曰帝伽四曰暗不五曰班滓六曰南真腊骰子曰撒家么曰收二曰抜毘三曰琳四曰不琳毘五曰班六曰辛大食么曰亦二曰涂打三曰打四曰擦打五曰班打六曰失打
　　骰盆　畱青日札今之骰盆亦作投盆而唐人乃作头盘刘中山戏赠白太傅白家惟有杯觞兴欲把头盘打少年又狰狞揖觥使调笑掷骰盆
　　打马【陞官图】
　　李易安打马序长行叶子博塞弹棊世无者蔵酒摴蒱双蹙融今渐废絶大小象戏奕棊亦止可容二人独采打马特为闺房杂戏尝恨采丛緐劳于检阅能通者少难遇勍敌打马简要又苦无文　事物绀珠打马用铜或牙角为钱様共五十四枚上刻良马名布图四面以投子掷打之　胡应麟笔丛房千里骰子格序云开成三年春予自海上北徙舟行次洞庭之阳有风甚急系船野浦下三日遇二三子号进士者以穴骼双双为戏更投局上以数多少为进身职官之差数丰贵而约贱卒局有为尉掾而上者有贵为相臣将臣者有连得美名而后不振者有始甚防而歘升于上位者大凡得失不系贤不肖但卜其偶不偶耳按此戏即今陞官图






　　格致镜原卷五十九
<子部,类书类,格致镜原>
　　钦定四库全书
　　格致镜原卷六十　　　　大学士陈元龙玩戏器物【二】
　　牙牌
　　诸事音考宋宣和二年有臣上疏设牙牌三十二扇共记二百二十七防以按星辰布列之位譬天牌二扇二十四防象天之二十四气地牌二扇四防象地东西南北人牌二扇十六防象人之仁义礼智而为恻羞恶辞让是非和牌二扇八防象太和元气流行于八节之间其他牌名皆合伦理庶物器用表上贮于御库疑繁未行至宋髙宗时始诏如式颁行天下
　　叶子
　　咸定録唐李郃为贺州刺史与妓人叶茂连江行因骰子谓之叶子咸通以来天下尚之不知正应本朝年祚正体书叶子乃二十世木子自武徳至天祐恰二十世　归田録叶子格者自唐中世以后有之説者云因人有姓叶号叶子青者此格因以为名此説非也唐人藏书皆作卷轴其后有叶子其制似今防子凡文字有备检用者卷轴难数卷舒故以叶子写之如吴彩鸾唐韵李郃彩之是也骰子格本备检用故亦以叶子写之因以为名尔唐世士人宴聚盛行叶子格五代国初犹然后渐废不传今其格世或有之而无人知者惟昔杨大年好之仲待制简大年门下客也故亦能之大年又取叶子彩名红鹤皁鹤者别演为鹤格　升庵外集叶子如今之纸牌酒令郑氏书目有南唐李后主妃周氏徧金叶子格　农田余话今之叶子戏消夜图相始于宋太祖令后宫人习之以消夜　潘之恒叶子谱钱制圆而孔方取象于大反数于空故尊空没文空者所以贮也当其无有贮之用属波斯献焉次称齾客齾者兽食之余井上有李是也里人目为枝花枝花者花未成果故自一至九咸呼为果本枝花而得名而文钱为最初之义其数十一叶而极于九索以贯钱百文为索极于一而尊于九九者数之盈十索则名贯矣故去十为万始焉叶凡九万者索之累十而得名者也极一而尊九不居其十以十者有所总也叶数亦如索十举成数一不必纪而二首焉以偶对百百而千千而万示极而不处尊而不汰数之成也叶得十一野史賛曰履其成无防其空空以基之成以息之是四十张之所由作也
　　藏钩
　　辛氏三秦记汉昭帝母钩弋夫人手拳而有国色先帝宠之世人蔵钩之戏法此也　风土记义阳腊日饮祭之后叟妪儿童为藏钩之戏分为二曹以效胜负若人偶即敌对人竒即人为游附或属上曹或属下曹名为飞乌以齐二曹人数一钩藏在数手中曹人当射知所在一藏为一筹三筹为一都　荆楚嵗时记嵗前为蔵彄之戏注周处成公绥并作彄字艺经庾阐则作钩字其事同也　酉阳杂俎旧言藏钩起于钩弋众人分曹手蔵物探取之又令蔵钩剰一人则来往于两朋谓之誐鸱　东臯杂録孔常甫言唐人诗有云城头椎鼓传花板席上搏拳握松子乃知酒席蔵为戏其来已久
　　意钱
　　后汉梁冀传能为意钱之戏　何承天纂文意钱者一曰诡亿一曰射意一曰射数一曰持掩即摊钱也　李济翁资暇録钱戏有每以四文为一列者即史传所云意钱是也俗谓之摊钱亦曰摊铺其钱不使叠映欺惑也疾道之故譌其音摊为龁反音铺为蒲厥义此耳今人书此钱戏率作摴蒱字何贬摴蒱之甚耶按摴蒱起自老子今亦为呼卢者不宜杂其号于钱説摊铺之义皎然可见
　　投壶
