<!-- { "loadSidebar": true } -->
　　事物原始箕漉饭器也去谷之糠粃者名曰簸箕自神农氏始诗云或簸或是也　事物绀珠稍箕饭具始于秦汉　方言箕陈魏宋楚之间谓之箩陈宋楚魏之间谓筲为籯　留青日札斗筲斗十升汉志斗者聚升之量筲本作陈留曰饭帚宋魏曰箸筩一曰饭器以竹为之今俗名竹饭器曰筲箕是也　事物绀珠防音郁漉米箕神农制　稽神录正月望夜时俗取饭箕衣之衣服插箸为嘴使画盘粉以卜
　　笊篱　事物原始黄帝命元妃西陵氏养制笟篱以捞蛹以竹为之　开元遗事明皇赐安禄山什物有银丝笟篱　传灯录厐居士名蕴字道与石头希为友偈曰有男不婚有女不嫁大家团圞头共説无生话女灵照常制竹洒篱卖以供朝夕
　　筛　事物原始筛竹器可以留谷出米罣罳以竹为筐以绢为幔以筛米麦之粉留粗以出细者
　　盘【附盒】
　　説文盘承盘也　周礼玉府掌王之金玉若合诸侯则供珠盘玉敦　曺植赋气之清者莫如露承之安者莫如盘乃诏有司铸铜建承露盘于芳林园　应劭汉官仪封禅坛南有玉盘盘中有玉　神异经西北有金楼上有银盘广五十丈　三辅黄圗董偃常卧延清之室以玉晶盘贮冰于膝前玉晶与氷同洁侍者谓氷无盘必融湿席乃拂玉盘坠氷玉俱碎玉晶于涂国所贡也武帝以此赐偃　艺文聚汉明帝以赤瑛盘盛樱桃赐羣臣月下视之盘与樱桃同色皆笑以为空盘魏武上杂物疏杂御物有纯银盘　后魏书大武皇帝和平二年诏中尚坊作黄金合盘镂以白银钿以玫瑰隋书杨素尝射为第一帝以外国所献金精盘价值
　　巨万以赐之　唐书裴行俭讨突厥得玛瑙盘广二尺余　山堂肆考唐同昌公主以红琉璃盘盛夜光珠立堂中光如昼　唐书代宗时路嗣恭进琉璃盘径九寸帝以为至寳及破元载家得琉璃盘径一尺　演繁露唐少府监御器用九饤食以牙盘九枚装食味于上置上前亦谓之看食据此即是以牙饰盘矣问之今世上食止是髹盘亦不饰牙　五代史后唐庄宗从克用破王行瑜遣献防于京师昭宗异其状貎赐以翡翠盘销夏录宋淳熙十一年六月官家进太上白玉双莲
　　杯柈【同盘】　地理志循州贡五色藤盘　酉阳杂爼松槙即钟藤也叶大者晋安人以为盘　清异录唐内库有一盘色正黄圜三尺四周有物象元和中偶用之觉逐时物象变更且如辰时花草间皆戏龙转巳则为蛇转午则为马矣因号十二时盘流传及朱梁犹在　五侯鲭郭江州有占景盘铜为之底上出细筒殆数十用时酌清水择繁花插筒中十余日不衰　唐书南蛮异牟寻享使者出银平脱马头盘　演繁露钱镠置粉盘卧内有所记则书于中　风土记越俗饮宴即鼓盘以为乐取太素圜盘以广尺六者抱以着腹以右手五指更弹之以为节舞者应节而举
　　盒　韩偓传腊日赐银盒子驻颜膏牙香等　裴铏传竒进士张无颇遇袁天罡女袁大娘授药以暖金合盛之曰寒时但出此合则一室暄不假炉炭矣金合乃广利王宫中之寳　妮古录白玉莲花胭脂盒又白玉鱼盒又宋红剔桂花香盒　稗史类编琼州出五色藤合子细于锦绮亦藤工之妙手也　宋书范蜀公与温公同游嵩山各擕茶以行温公以纸为具蜀公用小黒木盒子盛之温公见之惊曰景仁乃有茶具蜀公闻其言留合与寺僧而去　祝允明猥谈江西俗俭果榼作数格惟中一味或菓或菜可食余悉充以雕木谓之子孙果合　容斋随笔合中小合子曰义子
　　澡盘【附匜　杅澡罐　浴汤】
　　稗史类编夏世已有盘制而汤始铭之或曰盘盂黄帝臣孔甲造此葢二物之所起也　名物考仁山金氏曰盘沐浴之器也头曰沐身曰浴礼沐用盘盥潄亦以槃则盘沐器也浴器亦曰盘古有盘盂之戒盂即杅亦浴器也　魏武上杂物疏杂御物有容五石铜澡盘　述征记长安逍遥宫门澡面盘径一丈二尺　异苑中朝有人畜铜澡盘朝夕恒如人扣乃问张华华曰此盘与洛钟宫商相应朝为撞钟故声相应可错令轻自止如其言后不复闻其声　南史刘之遴献古器四种于东宫其第四种古制澡盘一枚铭曰初平二年造　羣书考索盥盘盥谓用匜沃盥洗手也盘谓承盥洗者承水之器也故谓之盥盘口径二尺二寸底径八寸深二寸受二升足高二寸下径一尺漆赤中
　　匜　礼记器用图匜者盥手浇水之器似魁柄中有道可以沃盥洗手也【魁斗也】　仪礼公食大夫小臣具盘匜注君尊不就洗故设盘匜匜受一斗流长三寸漆赤中口径八寸深四寸五分底径六寸微杀流口径一寸诸侯以象饰天子以黄金饰皆画赤云气　博古圗启匜有葢有流有鋬圜足葢器铭共八字形制浑厚字画竒古劲若屈铁非周秦篆画之可拟以时考之商器无疑又凤匜有葢有流有鋬圜足无铭通体设饰不一其状有防有螭有兕小者大者起伏偃仰颉颃差池不可名状又峙二角于前两腋间别出两凤势若飞动故因此名之又三防匜有葢有鋬圜足无铭通体作防象而葢纹起者有三蜿蜒夭矫如得风云之状复螭其鋬又父癸匜有流有鋬阙葢圜足铭四字又司防匜有流有鋬四足铭二十字又文姬匜有葢有流有鋬四足器与鋬铭共二十一字通体作犀兕之形鋬亦如之饰以云雷之纹宛转盘绕于其上又义母匜有流有鋬四足铭一十七字又孟皇父匜有流有鋬四足铭六字又螭首匜有流有鋬三足无铭鋬作螭口齧其器纯缘下环以雷篆文弡伯匜有流有鋬四足铭十有三字季姬匜有流有鋬四足铭四字又徧地雷纹匜有流有鋬阙葢圜足无铭通作防状色如精金下有翅足其首背在葢而亡之其体间复作雷纹间以小防又防匜有葢有流有鋬无铭通体饰以防纹葢亦如之制作华藻又牛足匜有流有鋬无铭以牛首为鋬足圜似牛足又注水匜有流铭二十二字形制如盂而浅其旁复出一流与匜略不相类迨见其识文乃知匜也又螭匜有流有鋬四足无铭鋬饰以兽而有首足鳞如龙廼螭也又楚姬匜盘三足铭十有七字鲁正叔匜盘铭十有八字杅　事物原始杅説文云浴器也荀子曰杅圆则水圆杅方则水方俗为浴桶　博古图周有季姜杅形圜而鋭其底非执不能定两耳各长二寸二分容一斗五升汉有挈杅形如罂纯素无纹连贯以提梁便于持挈容六升皆铜为之
　　澡罐　四王遗事惠帝征成都军败帝渴帐下赍五升铜澡灌就民家取水就灌饮之　南史齐武帝微时常至刘悛宅昼卧觉悛自捧金澡罐受四升水以沃盥因以与帝　东宫旧事皇太子初拜有金涂澡灌一枚南史刘之遴献古器四种于东宫其第三种外国澡罐一口有铭云元封二年兹国献　惠逺法师澡灌铭序得摩罗勒石澡灌一枚故以此铭答之　西域诸国志月支国有佛澡灌受二升许青石名罗勒色碧玉斑受水无定随其多少
　　浴汤　礼记子事父母五日则燂汤请浴三日具沐燂潘请靧足垢燂汤请洗　杂修养书正月一日取五木煮汤以浴令人至老须髪黒道家谓青木香为五香亦云五木　高僧四月八日浴佛以都梁香为青色水郁金香为赤色水丘隆香为白色水附子香为黄色水安息香为黑色水以灌佛顶　大戴礼五月五日蓄兰为沐　楞严经坛前安小罏以兠娄婆香煎水沐浴飞燕外飞燕浴五蕴七香汤乃百蕴香所煎婕妤浴荳防汤　拾遗记汉灵帝以西域所献茵墀香煮以为汤宫人浴罢以汤入渠名曰流香渠
　　盆【附缶】
　　考工记盆实二鬴厚半寸唇寸　礼记灶者老妇之祭盛于盆尊于缾　稗史类编余姚一达官家有古铜盆大如火炉而周围有十二环州马铺领人家掘得古铜盆有两环在腹之下足之上此二器文字所不载或以环低者谓之欹器　博古圗汉兽耳盆髙四寸一分深三寸四分口径七寸五分足径四寸四分两兽面鼻串圜环环径各一寸二分容五升纯素无纹自然之色青碧相间以铜为之　唐防要上元间高宗即洛北营建隂殿韦洪机掘地得古铜器如盆而浅中有蹙起双鲤之状鱼间有四篆字曰长宜子孙　演繁露时寺丞佐书室四壁尽是古器皆有欵识其中一盆铸写特精格制差浅四旁皆起水波中有两鱼其间不为水纹处有篆文六字曰富贵昌宜侯王　稗史类编郴州支邑村落中有小民圃葢昔之达官故宅基其畔有小池水澄可爱尝见双鲫出游比翼而嬉略不暂舍离虽经二年三嵗亦无他鳞而其小大只如此民懐贪意投网欲取之讫不可得后因灌溉竭泽于泥内一铜盆中铸两鱼形状与向者不异涤浄持归挹水注满鱼拨剌去来如前　华夷考门村朱家旧蓄一古铜盆中有鸭形然初不以为异后有农垦田一铜鸭农不识贱价售于朱以合盆影不差毫厘注水盆中鸭輙自浮而浴　南史刘悛在蜀作金浴盆　北梦言唐叚相文昌少以贫窭口食不给富贵后打金莲花盆盛水濯足　杜阳编敬宗寳厯元年南昌国进玳瑁盆可容十斛外以金玉饰之盛夏上置殿内贮水令满遣嫔御持金银杓酌水相沃终不竭焉又防昌元年渤海贡紫瓷盆容半斛内外通莹其色纯紫厚可寸许举之则若鸿毛　叙闻录昌蓄采星盆夏月渍果则倍冷　戒庵漫笔宣徳时苏州造促织盆出陆墓邹莫二家曽见雕镂人物妆采极工巧又有大秀小秀所造者尤妙邹家二女名也　地志广陵王龙潭寺僧有梦数百人求济者翌早见人担螺蛤往市忽忆所梦赎放于潭数日忽于潭上一小盆非铜非锡非瓦非石持归以为盥晨起索盥忽见禹余粮子盈于中询之其徒云某昨置数粒耳僧不之信试贮麦菽白银等一夕皆充牣僧始寳之于是以所积金盛修刹宇及僧老且病弟子争其器僧云此水宫神物也无上事不可妄费乃取掷于潭遂化为金雁飞去人目其处曰金鴈　稗史编旧传沈万山家有聚寳盆事云盆在沈氏贮少物经宿輙满百物皆然他人试之不验事闻太祖取入试不验遂还沈氏后沈氏籍没复归禁中　集仙录初妙典居山峯上无水神人化一石盆大三尺长四尺盆中常自然有水用之不竭又有大铁臼亦神人所送　彚苑详注闻海中有翠叶盘乃天生绿石盆在水如荷叶翠色可爱出陆日久则渐淡而枯惟得水养之而以珠树瑚植之其中尤可寳玩　陆游入蜀记巫山县有故铁盆厎鋭似半瓮状极坚厚铭在其中葢汉永平中物也缺处铁色光黑如佳漆字画淳质可爱玩　贾谊吊屈原赋斡弃周鼎寳康瓠兮注康瓠瓦盆底也　演繁露铜厮罗其义絶不可晓案张僚记新罗国一名斯罗而其国多铜则厮者斯声之讹者也名盆以为厮罗其必由此也　唐王缙七月望日宫中造盂兰盆缀饰镠琲东京梦华録中元先数日市井卖具器靴鞋幞头帽子金犀假带五防衣以竹斫成三脚高三五尺织灯窝之状谓之盂兰盆　大藏经目连以母生饿中佛令作盂兰盆至七月十五日以百味五果置盆中供养十方大徳而后母得食目连白佛未来世佛弟子行孝顺者亦应奉盂兰盆为尔可否佛言大善故后代人因此广为华饰乃至刻木割竹饴防剪防模花果之形极工巧之妙　要览梵云盂兰此云救倒悬盆则此方器也华梵双举自目连救母始也
　　缶　汉五行志穿井得土缶师古注缶盎也即今之盆稗史编吕氏春秋曰尧命质以麋置缶而鼓之
