<!-- { "loadSidebar": true } -->
　　总论　公羊注苗者禾也生曰苗秀曰禾　春秋説题辞禾者衔滋液宋均注衔滋液以生故以禾为名　説文禾嘉谷也木王而生金王而死得时之中故谓之和禾之秀实为稼茎节为禾　诗注禾者总名黍稷稻粱皆名为禾麻与菽麦则无禾称　彚苑禾之秀特舒散象火为南方之谷　亢仓子得时之禾长秱而大穗圆粟而薄糠米而香舂之易而食之强失时之禾深芒而小茎穗鋭多粃而青蘦　管子小问篇苗始其少也眴眴乎孺子也其壮也庄庄乎士也至其成也由由乎兹勉何其君子也天下得之则安不得则危故命之曰禾　吕览苗其弱也欲长也欲相与居其熟也欲相扶是故三以为族乃多粟先生者美米后生者为秕其耨也长其兄而去其弟不知稼者其耨也去其兄而养其弟不收其粟而收其麤　淮南子孔子见禾之三变注三变始于粟粟生苗苗成于穗　尚书天大雷电以风禾尽偃王出郊天乃雨反风禾则尽起　宋书巨鬯三禺之禾一稃二米王者宗庙修则出　张鷟朝野佥载谚云秋雨甲子禾头生耳　史记管仲説桓公曰古之封禅北里之禾所以为盛　吕氏春秋饭之美者山之禾　陆玑草木疏禾秀为穗而不成谓之童粱今人谓之宿田翁或谓之守田　方言防稡禾所秀不成聚向上貌
　　嘉禾　瑞应图嘉禾五谷之长盛徳之精也文者异本而同秀质者同本而异秀此夏殷时嘉禾也　晋征祥説嘉禾仁卉也　春秋説题辞嘉禾之滋茎长五尺五七三十五故连茎三十五穗以成盛徳　尚书唐叔得禾异亩同颖献诸天子　拾遗记因祗国贡嘉禾一茎盈车　光武本纪帝生于济阳县舍是嵗县界有嘉禾生一茎九穗因名曰秀　古今注汉和帝时嘉禾生于济隂城阳安帝时九真嘉禾生　呉志赤乌中防稽嘉禾生因改元为嘉禾　南史宋大明元年清暑殿西甍鸱尾中央生嘉禾一株五茎遂改为嘉禾殿　宋书元嘉中嘉禾生华林园十株七百穗　齐书孝武时固始县新蔡县俱嘉禾　唐代宗纪太子初生之嵗豫州献嘉禾乃更名豫
　　异禾　拾遗记炎帝时有丹雀衔九穗禾其坠地者帝乃拾之以植于田食者老而不死　穆天子传黑水之阿爰有答堇西膜之所谓木禾也郭璞注木禾谷长五寻大五围　珍珠船王莽种五粱禾【即五色禾】于殿中先鬻鹤髓玳瑁犀玉二十余物渍种此黄帝谷仙之术也拾遗记昆仑山第三层有禾穟一株满车　广五行
　　记东魏后静帝天保初四月禾夜生于帝铜砚中及明晨长数寸有穗　山堂肆考唐宁朔县界荒地十五里有黑禾偶出徧地扫尽经宿复生其禾圆实味甘美
　　粟
　　总论　説文粟禾子也嘉谷之实也粟之为言续也江东人呼粟为粢　春秋説题辞粟五变以阳化生为苗秀为禾三变而谓之粟四变入臼米出甲五变而蒸饭可食　春秋佐助期粟神名许给姓庸天　通义吕氏书説有殻曰粟无殻曰米按粟即所谓殻也古人米与谷兼积米切用而易腐谷气全而可久缓急兼储后世军储独以米故久即不可食　管子隰朋曰夫粟内甲以处中有卷城外有兵刃未敢自恃自命曰粟此其可比扵君子之徳乎　九章算述粟五十粝率三十粟一石得粝米六斗　韵瑞粝脱粟也一斛粟舂七斗米为粝　酉阳杂俎粟累十二为寸　周书神农之时天雨粟神农耕而种之　淮南子仓颉作书而天雨粟风俗通燕太子丹仰叹天为雨粟　古今注武帝建元四年天雨粟宣帝地节三年长安雨黑粟竟宁元年南阳山都县雨粟色青黑味苦大者如小豆小者如麻子汉书孝武元狩六年太仓之粟陈陈相因红腐而不
　　可食　马周疏五六年来频嵗丰稔一疋绢易粟十余斛　宋书文帝时醴湖生嘉粟一茎九穗　唐纪宣宗时福建进瑞粟十五茎茎有五六穗　唐书大中元年二月停飞龙粟　山堂肆考紫帽山在泉州府唐时泉人客洛阳邂逅一羽衣书紫帽者者遗以米半升其人还家视之乃金粟也宋徽宗御书金粟之洞四字刻石在焉
　　详　尔雅虋赤苗芑白苗郭注虋今之赤粱粟芑今之白粱粟皆好谷邢疏诗维糜维芑故此释之也虋与糜音义同　本草粟米畬田种之甚易舂粒细香美陈者或呼为粢大氐人多种粟而少种粱以其损地力而收获少耳粟米比粱乃细而圆　正字通古者以粟为黍稷粱秫之总称而今之粟在古但称为粱后人乃专以粱之细者名粟故唐孟诜本草言人不识粟要之黏者为不黏者为粟因呼粱为籼粟以别而配籼北人谓之小米也　李时珍本草粟即粱也穗大毛长粒粗为粱穗小毛短粒细为粟苗皆似茅种凡数十有青赤黄白黑诸色或因时地赋名早则有赶麦黄百日粮之中则有八月黄老军头之晩则有燕头青寒露粟之　晋史乗文公得山之粟而美之欲种之宫中　广志有赤粟白茎粟黑粟张公斑粟　拾遗记背明国有云渠粟丛生叶似芙蕖食之益顔色有摇枝粟其枝长而弱无风常摇食之益髓有凤冠粟似凤鸟之冠食之多力有游龙粟叶屈曲如游龙也有琼膏粟白如玉食此二粟令人骨轻员峤山有鹊衔不周之粟粟穗长三丈粒皎如玉　孔六帖东夷流鬼粟似莠而小
　　粱
　　曲礼粱曰芗萁又嵗凶大夫不食粱注以粱为加也周礼食医犬宜粱　説文粱性凉故谓之粱　物理论粱者黍稷之总名　尔雅翼青粱殻穗有毛粒色青米亦防青而细白粱穗大毛长殻粗扁米白而大黄粱穗大毛长殻米粗于白粱性甘气平较他谷能益脾胃然种之损地力粒尖小不耐水旱故种之者稀　本草注黄粱香美逾诸粱俗呼竹根黄　广志有具粱解粱辽东赤粱　广志盐鑚粱粒如虮子魏文帝尝以为御粥左思魏都赋雍丘之粱　崔骃七依山之粱　张
　　衡七辨冀野之粱　郎瑛七脩藳粱即今之粟也古不以粟为谷之名但粟厚孚殻故米之有孚殻者皆称粱
　　黍
　　总论　礼记黍曰芗合　月令仲夏之月农乃登黍天子乃以雏尝黍羞以含桃先荐寝庙　家语孔子侍坐于哀公设桃具黍公曰以黍雪桃也孔子曰黍者五谷之长祭先王以为上盛果有六而桃为下今以五谷之长雪果蓏之下是侵上忽下也　春秋佐助期黍神名侜佞兰郝　春秋説题辞精移火转生黍夏出秋改山海经广都之野后稷葬焉爰有膏黍膏稷　説文黍禾属而黏以大暑而种故谓之黍　古今注禾之黏者为黍亦谓之穄亦曰黄黍　越絶书乙货之户曰黍为中物石六十　亢仓子得时之黍穗不芒以长搏米而寡糠失时之黍大本华茎叶膏短穗　山堂肆考黍苗似芦髙丈余穗黑色实圆重　尔雅翼楚人以菰叶包黍炊而食之谓之角黍可为酒闗东人谓之黄米酒亦谓黍为黄糯　白六帖邹衍吹律于燕谷燕谷乃暖生黍　古今注宣帝元康四年长安雨黑黍　郭璞尔雅注汉和帝时任城生黑黍或三四实实二米得黍三斛八斗　史记管仲説桓公曰古之封禅鄗上之黍　张协七命大粱之黍琼山之米　嵇含黍赋序余慎终屋之南荣有黍生焉因泥之湿遭雨之润宿昔牙蘖滋茂甚速涂燥根浅忽后萎殒深感此黍不韬种以待时贪荣弃本身非所自取雕枯不亦宜乎
　　详　广志有燕颔黍驴皮黍牛黍稻尾秀成赤黍马革大黑黍黍有温毛黄黍白黍　珍珠説文尔雅翼皆谓黍为黏余按诗缉云黍有二种黏者为秫可以酿酒不黏者黍今关西总谓之糜子黏者曰黏糜子不黏者曰饭糜子谓只堪作饭也孔子曰黍可以为酒亦谓秫黍耳黍有丹黍白黍黑黍黑黍诗所谓维秬者也有秠尔雅注所谓黑黍中一稃二米者也　七脩藳黍即今小米北方以之作酒小米有二种如稻有粳糯耳黍是小米之糯者　博物志地节三年种蜀黍　谷谱蜀黍一名髙粱一名蜀秫一名芦穄一名芦栗一名木稷一名荻粱以种来自蜀形黍稷故有诸名种不宜卑下地
　　稷
　　班固白虎通五谷众多不可一一而祭也稷五谷之长故封稷而祭之也　尔雅粢稷邢昺疏左传云粢食不凿粢者稷也曲礼云稷曰明粢郭璞云今江东人呼粟为粢然则粢也稷也粟也正是一物而本草稷米在下品别有粟米在中品又似二物故先儒甚疑焉　珍珠徐云楚人谓之稷闗中谓之糜其米为黄米髙琇云闗西谓之糜通志云苗穗似芦而米可食是皆误认黍为稷也余谓稷即粟米　本草稷米甘无毒主益气补不足　七脩藳稷乃一嵗中最先种者闗西呼糜冀州呼防不甚珍贵农家种之以备他谷之不熟也即南方所谓乌山稻　广志破蔵稷逼麦稷此二者以四月熟　尔雅翼稷一名穄　吕氏春秋饭之美者山阳之穄　王粲七释御宿青穄　后汉书乌丸国其地宜穄　曲洧旧闻穄西北人呼为子有两种早熟者与麦相先后五月间熟者郑人呼为麦争场
　　麦
　　总论　罗愿尔雅翼麦者继絶续乏之谷夏时民乏食麦最先登　月令仲秋乃劝种麦毋或失时　月令孟夏之月农乃登麦天子乃以彘尝麦先荐寝庙　汉书董仲舒曰春秋他谷不书至于麦禾不成则书之可见圣人于五谷最重麦与禾　王方庆疏宿麦以秋种故谓之首种　汉武帝纪劝郡种宿麦注秋冬种之经嵗乃熟故号宿麦　月令孟夏麦秋至蔡邕注百谷各以初生为春熟为秋麦以初夏熟故以四月为麦秋　越絶书戊货之户曰麦为中物石三十　説文麦金也金王而生火王而死麰周所受来麰也防麦茎　亢仓子得时之麦长秱而颈族二七以为行薄翼而防【音吞】色食之使人肥且有力失时之麦胕肿多病弱苗而翜穗春秋佐助期麦神名福习　食物本草江南麦花夜放故病江北麦花昼放故宜人麦穗将熟时上有黑霉者名麦孥主解丹石毒　汜胜之书凡田六道种麦为首子欲富黄金覆谓曳柴壅麦根十亩可覆千石　郭槖驼种书麦苗盛时须使人縦牧于其间令稍实则其收倍多最宜雪谚云冬无雪麦不结　陶谷清异録腊雪熟麦春雪杀麦田翁以此占丰俭为脉家地理积麦以十辛良下子不得过三辛收泼不得过三辛上场入仓亦用辛日　农桑撮要防露伤麦但有沙雾即将檾麻散拴长绳上侵晨令两人对持其绳于麦上牵拽抹去沙雾则不伤麦　食物本草凡收麦以蚕沙和之辟蠧立秋前以苍耳剉碎日晒收亦不蛀秋后则虫已生盖麦性恶湿故久雨水潦多不熟　宗懔荆楚嵗时记夏至日取菊为以止小麦蠧　干寳变化论朽麦为蛱蝶　西域诸国志天竺以十一月六日为冬至则麦秀十二月十六日为腊则麦熟　皇甫谧晏春秋卫伦过予取粮糗以进予尝之曰麦也有杏李柰三味三果之熟也不同子焉得兼之伦退而告人曰士安之识过刘氏【刘子阳食饼知盐生】吾麦当杏时糅以杏汁李柰时又糅以李柰汁故兼三味【梁简文诗粮持三味麦衣进八蚕绵本此】　唐代宗纪盩厔生稆麦　山堂肆考小説云人有中麦毒者梦红裳女子悲歌有一丸芦菔火吾宫之句故朱文公次秀野刈麦韵诗云未须芦菔嚬妖娥　东坡诗注今大内当麦熟时以黄罗帕封赐百官其外题曰麨　説文麸小麦屑皮也
