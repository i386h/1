<!-- { "loadSidebar": true } -->
　　赐醁酒人二升　龙城录魏左相治酒名醁翠涛常以金甖盛之十年不变其味人世所未有也此犹得大宛国之法　拾遗记汉武帝女伶歌落叶哀蝉之曲帝闻唱动心侍者乃进洪梁之酒酒出洪梁县属右扶风至哀帝废此邑南人受此酿法今言云阳出美酒两声相乱矣　吴录长城若下酒有名溪南曰上若北曰下若竝有村村人取若下水以酿酒醇美胜云阳　幽明录东莱人作酒多醇浊而更清　酒史人自称酒必曰鲁酒谦言薄也楚防诸侯鲁赵皆献酒于楚王主酒吏求酒于赵不与吏怒乃以赵厚酒易鲁薄者奏之楚王怒遂围邯郸故曰鲁酒薄而邯郸围　留青日札干酢一名干和河东幷汾以为贵品即今不入水者张文潜诗酿酒爱干和后周给逍遥公韦夐河东酒即此刘孝仪启奉教垂赐宜城酒四　吴录安成宜春县出美酒故酒名宜春　坡诗注坡在惠州自造酒名罗浮春以惠州有罗浮山而得名　周煇北辕录燕山酒固佳极醇厚者名金言用金水酿之也　珍珠船洞在潮海之间今属武平县昔未开拓时羣象止于其中乃谓之洞其地膏腴稼穑滋茂有酝邑人重之曰洞酒　事物绀珠麻姑酒麻姑泉水酿出建昌酒史金华酒浙江金华府造近时京师嘉尚语云晋字金华酒围棋左传文　酉阳杂俎魏贾锵有苍头善别水常令乘小艇扵黄河中流以瓠匏接河源水一日不过七八升经宿色如绛以酿酒名昆仑觞芳味世间所絶　锦绣万花谷南昌国有酒山山有泉其味如酒饮之甚美醉经月不醒　清异录当涂一种酒麯皆发散药见风即消既不久醉又无膓腹滞之患人号曰快活汤士大夫呼君子觞　李肇国史补酒有京城之郎官清　食经坐客酒者平旦酿食时熟坐客时待酒熟故以为名　投荒杂录南人有女数嵗即大酿酒既漉冬陂池水竭时寘酒甖宻固其上于陂中至春涨水满不复发矣女将嫁因决陂水取供贺客南人谓之女酒味絶美居常不可致也　眞腊风土记美人酒于美人口中含而造之一宿而成尤奇　偃曝谈余琉球造酒则以水渍米越宿令妇人口嚼手搓取汁为之名曰米奇　汉书挏马酒注应劭曰取马乳汁挏治之味酢可饮如淳曰以韦革为夹兠受数斗盛马乳挏取其上肥因名曰挏马李奇曰以马乳为酒撞挏乃成也师古曰马酪味如酒而饮之亦可醉故呼马酒也礼乐志挏作桐注云以马乳为酒采桐叶乃成也　萧大亨记马乳初取者太甘不可食越二三日则太酸不可食惟取之以造酒其酒与烧酒无异始以乳烧之次以酒烧之如此至三四次则酒味防厚　杜阳编顺宗时处士伊祈召入宫饮龙膏酒黑如纯漆饮之令人神爽此本乌弋山离国所献　酉阳杂俎肃宗张皇后专权每进酒常寘鸱脑酒令人久醉健忘　食经夏鸡鸣酒法秫米二升作糜麯三升以水五升搅之今日作明日鸡鸣时熟　事物绀珠羊羔酒出汾州色白莹饶风味清异录裴晋公盛冬常以鱼儿酒饮之其法用龙脑凝结刻成小鱼形状每用沸酒一盏投一鱼其中　影灯记洛阳人家上元各送鸡肉酒用六木瓶贮之于亲知门前留地而去　酉阳杂俎阿萨部多猎虫鹿剖其肉重叠之以石压汁税波斯拂菻等国米及草子酿于肉汁之中经数日即变成酒饮之可醉　洛阳伽蓝记河东人刘白堕善酿六月以罂贮酒暴扵日中动一旬其酒不动饮之香美醉而经月不醒朝贵相饷逾于千里以其逺至号曰觞永熙中青州刺史毛鸿宾赍酒之番路逢盗贼饮之即醉皆被擒时游侠语曰不畏张亏抜刀唯畏白堕春醪　避暑录白堕酒当时谓之鹤觞谓其可千里遗人如鹤一飞千里或曰骑驴酒当时以驴载之而行也　水经注刘白堕宿擅工酿采挹河流酝成芳酎悬食同枯枝之年排于桑落之辰故酒得其名矣然香醑之色清白若浆焉别调氛氲不与他同兰薰麝越自成馨逸自王公庶友牵拂相招者每云索郎有顾思同旅语索郎反语为桑落也　国史补河中桑落坊每至桑落时取其井水酿酒故号桑落酒谢枋得碧湖杂记杜诗云坐霜落酒来把菊花枝按贾思勰齐民要术造酒门有桑落酒神麴酒其名不一又云桑欲落时造黍米酒可得永年造神麴酒春秋二时造者皆得过夏然桑落时作者乃胜于春天　谈辂桑落酒相传是九月九日作水麴米皆以三十为准熟于桑落之辰故名桑落不知西羌有桑落河出马乳酒羌人兼葡萄压之晋宣帝时尝来献九日赐百官饮之则此桑落乃地名非时也庾信乞酒诗有蒲城桑落酒又似出蒲州　偃曝谈余宝林县苦无酒陇酒甜桑落酒有毒市中酒帘比屋竞欲其刺口酿以乌头才沾舌舌破不可饮也　楚词奠桂酒兮椒浆注切桂扵酒中花木考博罗有桂可以酿酒苏轼桂酒颂有隐者以
　　桂酒方教吾酿成而色香味超然非世间物也　博物志胡椒酒古人于嵗朝饮之　汉官仪正旦以柏叶酒上夀　嵗时记元日进椒柏酒椒是玉衡星精服之令人身轻能走柏是仙药进酒次第以年少者为先　郑徳璘传贞元中湘潭尉郑徳璘好酒长挈松醪春过江夏　酒史苏轼守定州时于曲阳得松膏酿酒作中山松醪赋　原化记以松花酒饮老人益夀　长庆集注杭州俗酿酒趁梨花时熟号梨花春　初学记酒渍桃花而饮之能除百病好颜色　孔六帖沧洲去国万里出菖蒲酒桃花酒饮之而神气清爽　叙闻录宪宗采凤李花酿换骨醪晋国公平淮西回黄帕金瓶逺赐二斗　南蛮传诃陵以栁花为酒　通典顿逊【一作逢】国有树似石榴采其花汁停瓮中数日成酒甘美　叩头录房寿六月捣莲花制碧芳酒凉物也　事物绀珠莲花白以莲蕋造　西京杂记高帝宫中九月九日饮菊花酒令人长寿菊花舒时并采茎叶杂黍米酿之至来年九月九日始熟就饮焉故谓之菊花酒　货殖传汉大宛国造葡萄酒　博物志西域有葡萄酒积年不败彼俗传云可至十年饮之醉弥日乃解　梁四公记高昌国遣使献蒲桃干冻酒帝命公迓之公谓其使者曰蒲桃七是洿林三是无半冻酒非八风谷所冻者又有高宁酒和之使者曰其年风灾蒲桃不熟故驳杂冻酒奉王急命故非时耳帝问公何以知之对曰蒲桃是洿林者皮薄味美无半者皮厚味苦酒是八风谷冻成者终年不坏今嗅其气酸高宁酒滑而色浅故云然唐书蒲桃酒西域有之前代或有贡献及破高昌
　　马乳蒲桃实于苑中种之并得其酒法上自损益造酒酒成凡有八色芳香酷烈味兼醍盎颁赐羣臣京师识其味　清异录穆宗临芳殿赏樱桃进西凉州葡萄酒帝曰饮此顿觉四体融和眞太平君子也　缉栁编糜钦枣出眞陵之山食一枚大醉经年不醒东方朔尝逰其地以一斛归进上上和诸香作丸大如芥子每集羣臣取一丸入水一石顷刻成酒味愈醇醪谓之糜钦酒又谓之眞钦酒又谓之仙芗酒香经年不歇　池説林立夏日俗尚啖李时人语曰立夏得食李能令颜色美故是日妇人作李防取李汁和酒饮之谓之驻色酒苏子瞻洞庭春色赋序安定郡王以黄柑酿酒名之
　　曰洞庭春色色味香三絶　花木考山梨者味极佳漫用大瓮储数百枚以缶葢而泥其口意欲久藏旋取食之久则忘之及半嵗后因至园中忽闻酒气薰人疑守者酿熟索之无有因启观所藏梨化而为水清冷可爱湛然甘美眞佳酝也饮之輙醉回回国葡萄酒葢此始知梨可酿前所未闻也　庶物异名疏山谷诗王公权家荔枝绿廖致平家绿荔枝试倾一杯重碧色快剥千颗轻红肌廖之绿荔枝王之荔枝绿酒皆第一枚乘栁赋爵献金浆之醪注梁人作藷蔗酒名金浆隋书赤土国物产多同于交阯以甘蔗作酒杂以紫根酒色黄赤味香美　酉阳杂俎蜀后主有桃二扇盛水五升良久成酒能醉人更互贮水以供其宴　古今记乌孙国有青田得水则有酒味甚醇美饮尽更注水随后成酒名青田酒　瑚钩诗话青田莫知其木与实而如五六升瓠空之盛水俄而成酒刘章曽得二焉集賔设之一才尽一又熟可供二十客名曰青田壶　后汉书孟佗字伯良以菖蒲酒一斛遗张让即拜凉州刺史　嵗时记端午以菖蒲或缕或屑泛酒　万毕术注断蒲渍酒中即厚　常衮谢九月九日赐餻酒状恩赐薏苡人酒两瓶　外台秘要天门冬酿酒初熟微酸久停则香诸酒不及　事物绀珠五加皮酒又名文章酒出高邮　杨孚异物志文草作酒其味甚美土人以金买草不言贵也　孙公谈圃椰子酒本出伽卢国其地衢植椰子木为防剖其实中有酒能醉人若他国所酿多不同南蛮有防榔酒扶南有石榴酒辰溪有钩藤酒　神仙服食经采南烛草煮其汁为酒碧映五色服之通神　瀛涯胜览满剌加国渚生水草曰茭蔁长如刀状韧坚其子荔枝大若鸡子以酿酒曰茭蔁酒亦醉人　洞冥记瑶琨去玉门九万里有碧草如麦割之以酿酒则味如醇酎饮三合三旬不醒饮甜溪水随饮而醒　山堂肆考宜城九酿酒号竹叶酒　锦里新闻郫县人刳大竹倾春酿于中号郫筒酒川中至今以占米或黍七分高粱三分以五加尖酿之　鸡跖集魏郑公征三伏之际率宾僚避暑取大莲叶盛酒以簪刺叶令与柄通屈茎轮囷如鼻持啜之名为碧筩酒　升庵外集杜诗黄羊饭不羶芦酒还多醉芦酒以芦为筒吸而饮之今之咂酒也又名钩藤酒酒以火成不醡不篘两缶西东以藤吸取　鸡肋编闗右塞上人造噆酒以荻管吸扵瓶中　清波杂志南宋使至北朝饮以金兰酒　庶物异名疏玉薤隋炀帝酒名得法于胡人者　清异录旧闻李太白好饮玉浮梁不知其果何物余得吴婢使酿酒因促其功荅曰尚未熟但浮梁耳试取一盏至则浮蛆酒脂也乃悟太白所饮葢此耳　抱朴子麟凤洲以玉泉为醪醴　艺林伐山碧琳腴酒名见曽吉父诗　神异记西北荒中有玉醴酒酒泉注焉广一丈湥三丈酒美如肉澄清似镜取一尊一尊复生焉与天同休无干时一名遗酒　抱朴子董君异常以玉醴与盲人服之目旬日而愈　十洲记瀛洲有玉膏如酒名曰玉酒饮数升輙醉令人长生洞冥记汉武帝酌瑶琨碧酒　魏书太宗与崔浩论
