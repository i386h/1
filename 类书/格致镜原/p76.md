<!-- { "loadSidebar": true } -->
　　节高有麟龙之形体质微而鳞甲毛羽无不备具其色照烂有琥珀于暗中挥之有如电光　致虚阁杂俎宣宗时西域国人献马见愁皮帝赐羣臣编为马鞭一即走谓之不湏鞭　太平广记□木节以虫兽可以为鞭　朝野佥载被马咬者烧鞭稍涂之

　　格致镜原卷二十九
　　钦定四库全书
　　格致镜原卷三十　　　　大学士陈元龙撰朝制类【一】
　　玺
　　总论　格古要论按许愼説文玺王者印也以守此土故为文从尔从土其义盖曰天付尔此器俾宝之以守尔土也至周太史籒易为从尔从玉义取天付尔此宝以为天下君也三代以上玺文无所考考诸史籍并宝玺篆文图説曰传国玺方四寸　蔡邕独断玺者印也印者信也天子玺以玉螭虎钮古者尊卑共之月令曰固封玺春秋左氏传曰鲁襄公在楚季武子使公冶问玺书追而与之此诸侯大夫印称玺者也自秦以来天子独以印称玺又独以玉羣臣莫敢用也　汉旧仪玺王者印也绶带也所以系玺黄赤绶四彩武都紫泥封盛以青囊白素裹两端无缝尺一版中约署　西京杂记中书以武都紫泥为玺室加绿绨其上　汉旧仪皇后玉玺文与帝同皇后玉玺金螭虎钮　隋志皇后有金玺盘螭钮文曰皇后之玺　宋书皇太子妃金玺钮纁朱绶佩瑜玉　汉百官表诸侯王金玺师古注古者印玺通名今则尊卑有别汉旧仪云诸侯王黄金玺槖佗钮文曰玺谓刻云某王之玺
　　歴代玺　春秋运斗枢舜东巡临观黄龙五采负图出置舜前图以黄玉为柙黄金绳封两端有文曰天皇有玉玺五字博袤三寸此黄帝符玺也　春秋合诚图尧坐中舟与太尉舜临观凤皇负图授尧赤玉为柙黄玉检白玉绳其章曰天赤帝符玺五字　拾遗记武王伐纣樵夫牧竖探髙鸟之巢得玉玺文曰水德将灭木祚方盛　汉旧仪秦以前民皆以金银铜犀象为方寸玺各服所好自秦以来天子玺始以玉为之　太平御览传国玺是秦始皇所刻其玉出蓝田山是丞相李斯所书其文曰受命于天既夀永昌　元崔彧进玺笺秦始皇得楚卞和之璞命李斯篆其文玉工孙夀刻之　博古图秦玺有二一曰受命于天既夀永昌一曰受天之命皇帝夀昌受字晋阳秋作昊字　孔氏杂记传国玺秦始皇始为之面文曰受命于天既夀永昌玺上隐起为盘龙文曰受天之命皇帝夀昌方四寸　晋书六玺秦制也曰黄帝之玺皇帝行玺皇帝信玺天子行玺天子之玺天子信玺汉遵秦不改　汉旧仪秦玉玺螭兽钮在六玺之外秦王子婴以献汉高帝谓之传国玺汉书高祖入咸阳得秦玺及即天子位因御服其玺世世相授号曰传国玺　汉舆服志天子有传国玺及八宝皆以玉为之神玺以镇中国藏而不用受命玺以封禅礼神皇帝行玺以报王公书皇帝之玺以劳王公皇帝信玺以召王公天子行玺以报四夷书天子之玺以劳四夷天子信玺以召四夷大朝防则符玺郎进神玺受命玺于御座行幸则合八宝为五轝函封从于黄之内　西京杂记窦太后在家尝有白燕衔石大如指堕后绩筐中后取石剖为二中有文曰母天地后乃合之遂不复开后为皇后常并置玺椟中号曰天玺也太平御览传国玺汉昭帝时殿中一夜相惊霍光即召持节郎取玺郎不与光欲夺之郎按劔曰头可得玺不可得光善之明日迁郎秩二等光后废昌邑王贺立宣帝光自手解取贺玺扶令下殿至汉平帝王莽位就元后求玺乃出玺投之于地玺上螭一角缺及莽败时带玺绶避火于渐台商人杜吴杀莽取绶不知取玺及莽头公賔就见绶问绶主所在乃斩莽首并玺与王宪宪得无所送乃自乗天子车辇李松入长安斩宪送玺诣宛上更始赤眉大司马谢禄至高陵更始奉玺赤眉赤眉立刘盆子建武三年盆子败于宜阳玺还光武续汉书建武二十二年上许梁松等奏方求元封时故事议封禅所施用有司奏当刻玉玺一枚方寸三分玉版方五寸　汉末记董卓时大乱天子北诣河上六玺不自随掌玺者以投井孙坚讨董卓顿军城南有五色气从井中出坚使人浚之得汉传国玉玺其文曰受命于天既夀永昌方圆四寸上钮文盘五龙龙上一角缺羣书考索孙坚得传国玺方圆四寸上有钮文盘五
　　龙然则汉天子之玺其方不过四寸诸侯王以下其小又可知也　王佐玉玺考孙坚得玺袁术僭逆乃拘坚妻夺之时广陵刺史徐璆徴诣京师道为术所刧术死璆得玺还以上献帝于许昌时建安四年己夘夏也汉以禅魏文帝　通鉴续编注秦以蓝田玉作传国宝六面螭钮鱼鸟篆文汉王太后投之殿阶螭角微玷至魏文帝曹丕得之隶刻肩际曰大魏受汉传国之宝　晋书魏立庙于邺四月洛邑初营宗庙掘地得玉玺方一寸九分其文曰天子羡思慈亲明帝为之改容　蜀志襄阳男子献闗侯玉玺玺潜汉水伏于渊泉晖景烛曜灵光彻天　珍珠吴孙皓造金玺六枚又有龙麟凤玺　太平御览传国玺汉以禅魏魏以禅晋赵王伦立使义阳王威就惠帝取玺帝不与强夺之晋帝永嘉五年王弥入洛阳执怀帝及传国六玺诣刘曜后为石勒所并玺复属勒刻一边云天命石氏此题今不复存勒为冉闵所灭此玺属闵闵败玺存闵大将军蒋干晋镇西将军谢尚遣都防何融购赏得之以晋穆帝永和八年还江南晋元帝东渡歴数帝无玉玺北人皆云司马家是白板天子　晋阳秋永和八年冉闵大将军蒋干以传国玺付河南太守戴施施献之百僚皆贺玺光照洞彻上盘螭文隐起文曰昊天之命皇帝夀昌盖秦玺也　晋书元帝永嘉初有白玉麒麟神玺出于江宁其文曰长夀万年　臧荣绪晋书安帝义熙十二年左卫兵陈阳于东府淮水中得玉玺一枚　崔鸿前赵録刘元海迁都平阳汾水中得玉玺文曰有新保之泉元海盖王莽时玺也献者因增其三字元海以为已瑞大赦天下改年也　石勒别传韩强在长城县西山岩石阙中得玺一所方四寸厚二寸石虎以为瑞　太平御览秦光十九年雍州刺史郗恢表慕容永称蕃奉玺方六寸厚三寸上蟠螭为鼻合高四寸六分下有八字其文曰受天之命皇帝夀昌鸟篆隐起巧丽惊絶盖雕镌之巧非近所作也　凉州记吕光时陈平仲得玉玺博三寸长四寸光泽无文向日视之字在腹中有三十四字　五侯鲭姚秦于渭濵得赤玺上有文曰天命燕德　北史太武毁邺城五层佛图于泥像中得玉玺二其文皆曰受命于天既夀永昌其一刻其旁曰魏所受汉传国玺　南齐书荥阳人尹千于嵩山东南见天雨石坠地石开有玺在其中玺方三寸文曰戊丁之人与道俱肃然入草应天符又曰皇帝兴运千诣雍州刺史献之又冠军将军周普孙于石头北厢将堂见地有异光照城堞徃玉玺一钮方七分文曰明君又兰陵民齐伯生于六合山金玺一钮文曰年予主又宁蜀广汉县于陶所瓦间忽见白光窥寻无物乃共视玉玺一钮璧方八分上有鼻文曰帝真　北史齐辛术移镇广陵传国玺送邺文宣以玺告于太庙此玺即秦所制方四寸上钮交盘龙其文曰受命于天既夀永昌二汉相传又歴魏晋怀帝败没于刘聪聪败没于石氏石氏败晋穆帝永和中濮阳太守戴僧施得之遣督防何融送于建邺歴宋齐梁梁败侯景得之景败侍中赵思贤以玺投南兖州刺史郭元建送于术故术以进焉　玉玺考梁元帝承圣元年壬申夏四月盗窃梁传国玺归之北齐盖侯景得之景死其侍中赵思贤弃之草间至广陵以告郭元建元建取以送邺后周并北齐而得之隋文帝灭后周而得玺　崔彧进玺牋隋末萧后与太子正道并传国玺竝入于突厥唐太宗即位宝玺未乃自刻玉曰皇天景命有德者昌贞观四年萧后与正道自突厥奉玺归于唐太宗始得玺焉　唐志初太宗刻受命元玺以白玉为螭首文曰皇天景命有德者昌至武后改诸玺皆为宝中宗即位复为玺开元六年复为宝天宝初改玺书为宝书十载改传国宝为承天大宝　玉玺考唐灭隋传国玺归太宗后梁朱温唐而得之后唐庄宗平乱入洛而得玺明宗嗣立传至从珂后晋主石敬塘举兵入洛阳从珂携玺登武楼自焚死时清泰三年丙申十一月也自是玺不知所在丹从后晋出帝求之不可得　孔氏杂説石晋作受命宝曰受天明命惟德永昌丹盗而取之至周郭威更以玉作二宝其一以皇帝承天受命之宝为文其一以皇帝神宝为文冯道书之今所用乃威所作宝也五代史田令孜为监军盗传国玺入蜀而埋之于庭
　　永平二年尚食使欧阳柔治令孜故第穿地得之以献山堂肆考蜀少府王谋等上言前襄阳男子张嘉王
　　休来献玉玺云此玺潜于汉水其光烛天　合璧事周广顺中诏造二宝曰皇帝承天受命之宝皇帝神宝宋太祖受命传其二宝至太宗又别制承天受命之宝至道三年中书门下言皇帝受命宝请以皇帝恭膺天命之宝为文诏曰可　燕翼贻谋録汉天子印符曰玺后世因其名不改国初御前之印书诏之印天子合同之印其名不正雍熈三年十月丙午竝改为宝别铸用之皇祐五年仁宗以奉宸库有美玉广尺厚半之命制为镇国神宝宰臣厐籍篆文刘沆书牌　合璧事嘉祐八年英宗即位作受命宝命欧阳修篆其文曰皇帝恭膺天命之宝　燕翼贻谋録哲宗元符元年咸阳民段义献玉玺云绍圣三年河南乡修造家舍掘得之色緑如蓝文曰受命于天既夀永昌其背螭钮五盘诏蔡京等议之咸以为真秦玺也诏仍旧为传国玺　丹铅总録元符元年五月咸阳民斸地得玉玺蔡京及讲议玉玺官十三员奏曰皇帝夀昌者晋玺也受命于天者后魏玺也有德者昌唐玺也惟德允昌者石晋玺也则既夀永昌者秦玺可知蔡京辈小人媚上不惮诬天而况于欺人乎纵使真是秦玺亦无道之物亡国之器岂舜之五瑞禹之圭乎噫宋之君臣可谓迷惑无识矣格古要论徽宗崇宁五年冬十二月有以玉印六寸
　　钮献者其文曰承天福延万亿永无极凡九字诏名镇国宝明年改元大观大观二年春正月受八宝于大庆殿时得良玉工帝命作六宝曰皇帝之宝曰皇帝行宝曰皇帝信宝曰天子之宝曰天子行宝曰天子信宝以合秦制天子六玺之数与受命宝即秦玺镇国宝通曰八宝政和七年秋七月作定命宝重和元年正月受定命宝于大庆殿赦时得于阗大玉逾二尺色如截肪帝命制为宝其文曰范围天地幽赞神明保合太和万夀无疆凡十六字篆以鱼虫制作之工防于秦玺号曰定命宝合前八为九宝诏以九宝为称以定命宝为首且曰八宝者国之神器至于定命宝乃我所自制也玉玺考自宋哲宗元符元年得传国玺于咸阳至宋钦宗靖康二年而玺没入于金南宋一百五十一年无玺崔彧进玺笺徽宗为金所虏凡有宝玺金皆取之内
