<!-- { "loadSidebar": true } -->
　　总论　尔雅中馗菌郭注地蕈似盖今呼土菌可啖一名馗厨孙炎曰地蕈子或名地鸡亦名獐头　潜夫论中堂生负苞注负苞朽木菌也　文蕈桑也谓菌生木上也　吕氏春秋和之美者越骆之菌　北史魏正始二年八月有物出于太极之西序崔光以为案其形即庄子所谓蒸成菌者也又云朝菌不知晦朔雍门周所称磨萧斧而伐朝菌指言蒸气郁长非有根种柔脆之质雕殒速易不延旬月无拟萧斧又多生墟落秽湿之地罕起殿堂髙华之所而兹菌歘构厥状扶苏诚足异也　酉阳杂俎宋州莆田县破岗山唐武宗二年巨石上生菌大如合篑茎及葢黄白色其下浅红尽为过僧所食云美倍诸菌
　　详　陈仁玉菌谱合蕈出仙居韦羌山褐色肌理玉洁芗味釡鬲闻百步外凡菌皆无香独合蕈香与味称始名台蕈昔尝上进标以台菌上遥见误读作合因承误云年来既充苞贡山獠得善价率曝干以售罕生致孟溪山中亦同时产惟蕈柄髙无香气土人以是别于韦羌焉稠膏蕈出邑西北孟溪山秋中雨露浸酿山膏木腴蓓为菌花戢戢多生山顶杪初圆莹轻酥滴乳浅黄白色味尤甘胜已乃伞张大几掌味顿渝矣春时亦间生稠膏得名谓稠木膏液所生也防法当徐下鼎沈伺涫沸漉起谨勿匕挠挠则涎腥性参和众味而特全于酒或欲致逺则复汤蒸熟贮之瓶罂栗殻蕈寒气至稠膏将尽则栗殻其续也松蕈生松隂采无时竹蕈生竹根味极甘麦蕈多生溪边沙壤松土中俗名为麦丹味殊美絶北方摩姑玉蕈生山中初寒时色洁晳如玉作羮防韧俗名寒蒲蕈黄蕈丛生山中栀郁黄色俗名黄纉蕈又有名黄防者殊峭硬有味紫蕈赪紫色俗名紫富蕈品为下四季蕈生林木中味甘而肌理麤峭不入品鹅膏蕈状鹅子久乃繖开味殊甘滑然易与杜蕈相乱　潘之恒广菌谱杉菌出宜州生积年杉木上雷蕈出广西横州雷过即生须疾采之稍迟则腐或老天花蕈出五台山形如松花而大于斗酉阳杂俎江淮有竹味如白鸡一名竹蓐　荆溪疏竹茹蕈也小如钱赤如丹砂风味极佳　本草雚菌李时珍曰当作雈乃芦苇下所生菌也　清异録保太中村民于烂木上得菌几一担状如莲花叶而色赤黄因呼题头菌　正字通冬春之交斫楮楠木以米汁沃之而生雨雪多则盛香者曰香蕈出闽粤北方有磨菰羊肚俗曰地蕈　稽神録豫章人好食蕈有黄姑蕈者尤为美味　成都记绵州浄慧寺近地人多捕鱼为业僧惠寛与受戒且曰尔辈不当以此为给吾能令汝所得不失于旧因指其池畔尽生菌蕈渔人采之省力得利后人呼为和尚蕈也　升庵外集鸡菌菌如鸡冠也故云南名佳菌曰鸡堫鸟飞而敛足菌形似之故以鸡名有以也　七脩藳云南土产地蕈诗书本菌子也而方言谓之鸡宗以其同鸡烹食至美之故予问之土人云生处蚁聚丛之盖以味香甜也　物相感志菸蕈生西海曲中延蔓长百余尺细叶而葩大如盂椀紫赤色夜沈于水实如鸡卵白色　云仙杂记齐文宣帝凌虚宴取香菌以供品味有铜钉菌分緑菌
　　异菌　内观日疏谢幼贞嗜菌庭中忽生一菌状若飞鸟沈子玉曰此谓禽芝以处女中单覆之则活煮食之可数百嵗谢入取中单有邻女乞火跨之翩然飞去谢但叹恨而已　珍珠船李凉公镇朔方有甿园下产菌一本其大数尺上有楼台中有二叟对博刻成三字曰朝荣观公令甿掘地数尺有巨蟒目光如镜吐沫成菌
　　毒菌　菌谱杜菌生土中俗言毒蠚气所成食之杀人凡中其毒者必笑解之宜以苦茗杂白矾勺新水咽之立愈　避暑録枫菌食之笑不止俗名笑菌　清异録菌有一种食之令人干笑者士人戏呼为笑矣乎陈氏拾遗南夷悬尸于汁滴入地生菌子收之名菌药毒人至酷　北梦琐言江夏汉阳县出毒菌号茹闾非茅搜也每嵗供进县司常令人于田野间之茍有此菌即立表示人不敢从下风而过避其气也采之日以竹竿芟倒遽舍竿于地毒气入竹一时爆裂直毒歇仍以榉柳皮手以取用氊包之亦榉柳皮重裹县宰封印而进其赍致役夫倍给其直为其道路多为毒薰以致头痛也张康随侍其父宰汉阳备言之人有为野菌所毒而笑者煎鱼椹汁服之即愈僧光逺説也五杂组凡菌为羮照人无影者不可食夷坚志载金溪田仆食蕈呕血死唯丘岑幸以痛饮而免盖酒能解毒也
　　木耳　文防【音软】木耳也　本草木耳一名木檽一名木菌一名鸡一名木蛾亦曰木防　齐民要术木耳煮而细切之和以姜橘可为菹滑美　绀珠木耳桑椿榆柳槐木上六月多雨则生桑上生白耳名桑鹅又石耳生庐山石上似木耳　酉阳杂俎郭元振尝山居中夜有人面如盘瞚目出于灯下元振了无惧色徐染翰题其颊曰久戌人偏老长征马不肥元振之警句也题毕吟之其物遂灭久之元振随樵闲步见巨木上有白耳大如数斗所题句在焉
　　藦菇　髙濂野防品采取晒干生食作羮美不可言竹菇更鲜美　广菌谱本小末大白色柔软其中空虚俗名鸡足蔴菇
　　芋
　　总论　援神契仲冬昴星中收芋　本草一名土芝一名蹲鸱　前汉食货志卓氏曰岷山之沃野有蹲鸱至死不饥乃求迁于临卭注芋魁状若鸱蹲坐故名　文芋齐人呼为莒　广雅青乌芋也　词林海错康巢县呼芋头为天河生　东方朔闗中土宜姜芋　翟方进王莽时汝南鸿隙陂童谣曰饭我豆食羮芋魁澄怀録李华烧三城絶品炭以龙脑裹芋魁煨之击
　　炉曰芋魁遭遇矣　影灯记洛阳人家上元各造芋郎君食之宜男女　东坡集子过出新意以山芋作玉糁羮　蔬谱吴郡所产大者谓之芋头嘉定名之博罗旁生小者谓之芋嬭　梦溪笔谈人有为蜂螫者挼芋梗傅之则愈　海録阁皁山僧勤种植收芋甚多杵之如泥造墼为墙后遇饥数十口俱活　吕祖谦卧游録本草谓芋益气充饥惠州富此物然人食之者不免瘴此非芋之罪也芋当去皮湿纸包煨之火过熟乃噉之则松而腻乃能益气充饥今惠州人皆和皮水煮冷啖坚顽少味其瘴固宜
　　详　广志君子芋大如斗魁淡善芋大如瓶叶如盖缃色紫茎又有百菓芋鸡子芋车毂芋钜子芋劳巨芋青浥边芋　风土记博士芋蔓生根如鹅鸭卵　益部方物略记赤鹯芋形长而圆味最美蛮芋子繁衍搏果芋品最下也　物相感志野芋状小于家芋博物志野芋食之利人盖蘝也今江浙右生土芋状磊磈自实若天雷频则多生若耕种欲取不得名之若呼芋字则逡巡不见矣　本草旱芋山地可种水芋水田莳之酉阳杂俎雀芋状如雀头置干地反湿置湿地反干飞鸟触之堕兽食之僵造酒家以其汁封瓮头曰奚头其酒易醉　羣方谱香芋形如土豆而味甘美煮熟可下茶　后山诗话本草赭魁注黄独白皮黄巴汉人蒸食之江东谓之土芋江西谓之土卵芋魁云　酉阳杂俎天芋生终南山中叶如荷而厚
　　薯蓣
　　负暄杂録山药本名薯蓣唐代宗讳豫改名薯药宋英宗讳曙改名山药　孙真人千金方薯蓣生于山者名山药秦楚之间名玉延　艺文聚吴氏曰薯蓣一名诸薯　异苑薯蓣入药又复可食野人谓之土藷若欲掘取嘿然而唱名者便不可得　清异録淇薯药称最大者号天公掌次者号拙骨羊又蜀孟昶月旦必素飡性喜薯药左右因呼薯药为月一盘　侯宁药谱山药曰银条徳星　本草经薯蓣一名山芋益气力长肌除邪气　曲洧旧闻虎头岩在真君观西岩北有一谷幽深而险道人沈天休言顷年采药其中粮絶掘山药煮食见一藤引蔓甚逺而叶亦特大疑其非也乃共掘之大如柱长数尺盖亦山药也大茎可享半月戏目为玉柱其后玉柱之名稍着鬻山药者利其易售皆冒玉柱之名然其实不知本末也　物相感志薯蓣江南人多植之手植则如手鉏锹等物植之随本物之形状　砚北杂志俗传种山药时以足按之如人足
　　甘藷
　　南方草木状甘藷薯蓣之叶如芋实如拳有大如瓯者蒸食味同薯蓣生朱厓海中人不业耕稼惟种甘藷秋熟蒸晒切如米贮以充饥名藷粮外客至盛具牛豕脍炙而末荐以甘藷若粳粟然海中之人寿百余嵗縁食甘藷故耳　广志甘藷剥去皮肥白南方以当米谷宾客亦设之出交阯　徐扈甘藷疏闽广藷有二种一名山藷彼中故有之一名番藷有人自海外得此种海外人亦禁不令出境此人取藷绞入汲水绳中因得度海分种移植遂开闽广之境两种茎叶多相但山藷植援附乃生番藷蔓地生山藷形魁垒番藷形圆而长其味则番藷甚甘山藷稍劣　清异録岭外多藷间有深山邃谷而得之有数十斤者味极甘香人多自食未尝货扵外本名玉枕藷又号三家藷　蔬谱甘藷一名朱藷一名番藷形圆而长本末皆锐质理腻润气味甘平无毒补虚乏益气力健脾胃强肾隂与薯蓣同功久食益人气香生时似桂花熟者似蔷薇露扑地传生一茎蔓延至数十百茎节节生根一亩种数十石胜种谷十二倍　甘藷疏甘藷有十二胜收入多一也色白味甘诸土种中特为夐絶二也益人与薯蓣同功三也遍地得生剪茎作种今嵗一茎次年便可种数十亩四也枝叶附地随节生根风雨不能侵损五也可当米谷凶嵗不能灾六也可充笾实七也可酿酒八也干久收藏屑之旋作饼饵胜用九也生熟皆可食十也用地少易于灌溉十一也春夏下种初冬收入枝叶极盛草秽不容但须壅土不用锄耘不妨农工十二也
　　百合
　　吴氏本草百合一名重迈一名中庭一名重匡生宛朐及荆山　清异録天成中进士侯宁名百合为蒜脑藷八闽志强瞿百合也俗呼倒仙又名玉手炉　戒庵
　　漫笔百合有麝香珠子二种麝香者花甚香珠子者每叶有一黑子分百合八月中与种蒜同时同法　华夷花木考都波不知耕稼土多百合取其根以为粮
　　茨菰
　　学圃杂疏茨菰古曰凫茨种浅水中夏月开白花秋冬取根食味亚于香芋　物相感志葃实一名姑其苗直而叶三角侧鋭若种之于水田一株十二实若年嵗之有闰则生十三子今人家池塘处处有之
　　荸荠
　　学圃杂疏荸荠即地栗种浅水吴中最盛逺货京师为珍品色红嫩而甘者为上　七脩稾荸荠淹铜过夜即烂
　　壶卢
