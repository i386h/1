<!-- { "loadSidebar": true } -->
　　名疏蹗韵藻谓即莼菜又名水戾　蔬谱一名锦带一名马蹄草　齐民要术莼性易生种以深浅为水深则茎肥叶少水浅则叶多茎瘦　格物论莼生水中叶似凫葵一名悬葵春生茎而未生叶名雉尾莼细长肥滑三月至八月叶舒长细如股名丝莼九月至十一月名猪莼一名莼又有石莼丝最繁　偃曝谈余春莼如乱髪不足异秋莼长丈许凝脂甚滑季鹰秋风正馋此也　墨庄漫録杜子美祭房相国九月用莼鲫之羮莼生于春至秋则不可食不知何谓而张翰亦以秋风动而思莼鲈鲈固秋物而莼不可晓也　长笺入秋为油莼　鸡跖集莼入七八月不中食有蜗虫故也至十月冰冻虫死虽老犹可食　酉阳杂俎莼菜之根絶美江东谓之莼　野客丛谈陆机曰千里莼羮千里地名在建康境上其地所产莼菜甚佳
　　菰
　　周礼食医鱼宜【同菰】　说文蒋菰也　广雅蒋菰其米曰雕胡　西京杂记太液池雕胡紫箨緑节菰之有首者谓之緑节　彚苑蒋又名茭白叶如蒲苇中心生白薹如小儿臂为菰米台中有黒者为乌郁下泽处曰菰葑苗茎硬者曰菰蒋秋实即雕胡米也　留青日札乌郁俗名茭自有一种米茭其不能结实者茭白也学圃杂疏茭白以秋生吴中一种春生曰吕公茭以非时为美初出时煮食甜软据尔雅翼云即菰蒋之曰菰首者即今之茭白也然菰实有米而今茭白未闻有之或者野茭乃生米也　广志菰可以为席温于蒲升庵外集管子谓之雁膳以雁食之也
　　芹
　　尔雅芹楚葵郭注今水中芹菜　诗经言采其芹　周礼醢人加豆之实芹菹兔醢　吕氏春秋菜之美者云梦之芹　本草注荻芹取其根白色赤芹取其茎叶堪作菹又有马芹俗谓胡芹其子可调饮食　蔬谱旱芹生平地紫芹生隂崖陂池近水石边　本草水芹一名水英陶注二月三月作英时可作菹及瀹食之又有渣芹可为生菜亦可生噉　尔雅翼白芹舒蕲多有之土人呼为白芷　龙城録魏征好嗜醋芹
　　蕨
　　诗召南言采其蕨　尔雅蕨虌疏蕨一名虌初生无叶可食　陆玑草木疏蕨山菜也周秦曰蕨齐鲁曰虌初生似蒜茎紫黑色　埤雅蕨状如大雀拳足又如足之蹷故谓之蕨俗云初生者亦鼈脚故亦名鼈也　广雅茈藄蕨也　本草紫藄似蕨有花而味苦谓之迷蕨三苍谓之紫蕨　格物论蕨根如紫草茎亦青紫色末如小儿拳二三月山中人采作茹食之　曲洧旧闻具茨山亦产蕨采药者曰其根即黒狗脊也具茨人虽采蕨为蔬茹然不知其名但呼为小儿拳　搜神记郗鉴出猎有甲士折一茎蕨食之成疾吐出一小蛇悬屋前渐干成蕨乃知此物不可生食　穷幽记猿啼之地多蕨每一声遽出万茎
　　薇
　　史伯夷传登彼西山兮采其薇矣　仪礼公食大夫礼铏芼豕以薇　尔雅薇垂水邢昺疏草生于水滨而枝叶垂于水者曰薇也　草木疏薇山菜茎叶似小豆蔓生味如小豆藿可羮亦可生食今官园种之以供宗庙祭祀　本草薇有二种生原谷似柳叶者白薇也生水傍叶似萍者薇也　朱子诗传薇似蕨而差大有芒而味苦山间人食之谓之迷蕨　月令广义薇即今条菜红者佳白曰蛇有毒　演繁露説文薇似藿藿豆也豆叶本圆而末尖皮防皱涩薇叶正与之肖山中极多吾乡俗呼苦遮味苦以芼火最相谐宜其苗春则盛至秋老硬然不萎死虽雪中亦可采也采薇之诗曰薇亦作止谓春而苗茁也薇亦柔止谓及夏而夭脆也薇亦刚止谓霜露降而苗叶坚劲也　拾遗记咸宁中立芳蔬园于金墉城东多异菜有菜曰云薇有实如珠五色色紫为上蔬味辛色黄为中蔬味甘色青为下蔬味醎宫人采带其茎香气不歇
　　苜蓿
　　史记大宛国马嗜苜蓿汉使得之种于离宫　西京杂记苜蓿一名怀风一名光风风在其间尝萧萧然茂陵人谓之连枝草　庶物异名疏苜蓿胡中菜张骞得之西戎予过临济间见其花紫而长初枝可作羮和麪花已则刈送驴前矣时干熯诸禾悉槁惟此独茂何大复诗沙寒苜蓿短以其恶水也　词林海错苜蓿尔雅注作蓿汉志作目宿　正字通苜蓿二月生苗一科数十茎一枝三叶叶似决明小如指顶可茹秋后结实黑房米如穄俗呼木粟　本草苜蓿北人甚重江南人不甚食以其无味也　陆深蜀都杂抄古称黎杖黎即苜蓿养之歴霜雪经一二嵗其本修直生鬼面可杖取其轻而坚
　　芦菔
　　尔雅葖芦萉郭注萉宜作菔邢疏紫花菘也俗呼温菘叶似芜菁大根一名葖俗呼雹葖一名芦菔今谓之萝卜　孙愐唐韵鲁人名菈秦人名萝卜　农书北人一种四名春曰破地锥夏曰夏生秋曰萝卜冬曰土酥埤雅芦菔一名莱菔又名来服言来麰之所服也
　　学圃杂疏萝卜须长而白如雪甜而消如梨者乃称絶品　后汉刘盆子传掘庭中芦菔根食之　澄怀録刘禹锡餽白乐天芦菔鲊换取六斑茶　东坡杂记偏头疼方用生萝卜汁一蚬殻注鼻中即愈　清异録王奭不许子弟仕宦止令种火田玉乳萝卜壶城马面菘每年可致十緍　金幼孜北征録交河北有沙萝卜根长二尺许　蔬谱水萝卜淡脆可生食　竒书胡萝卜元时始自胡地来　蔬谱生沙壤者脆而甘生瘠地者坚而辣可生可熟可菹可虀可酱可防可醋可糖可腊蔬之最有益者　洞防志齐州有人病狂云梦中见红裳少女引入宫殿中其小姑令歌遂歌云五灵楼阁晓玲珑天府由来是此中惆怅闷怀説不尽一丸萝卜火吾宫一道士解之云少女心神小姑脾神火毁也医经言萝卜制麪毒故曰火吾宫此犯大麦毒也以药并萝卜治果愈
　　蔓菁
　　诗国风采葑采菲注葑蔓菁也　蔬谱蔓菁一名芜菁吕氏春秋菜之美者具区之菁　草木疏蔓菁幽州
　　人或谓之芥　埤雅今俗谓之台菜　刘禹锡嘉话録诸武侯行军所止必令兵士皆种蔓菁云有六利才出甲可生啖一也叶舒可煮二也久居则随以滋长三也弃不令惜四也囘即易寻而采之五也冬有根可劚食六也故蜀人呼蔓菁为诸菜　蔬谱人久食蔬菜无谷气即有菜色食蔓菁者独否蔓菁四时皆有四时皆可食春食苗初夏食心亦谓之薹秋食茎冬食根数口之家能莳数百本亦可终嵗足蔬子可打油然灯甚明每亩根叶可得五十石每三石可当米一石是一亩可得米十五六石则三人卒嵗之需也　本草李时珍曰别録以蔓菁芦菔同条致诸说猜度或以二物为一种或谓在南为莱菔在北为蔓菁今按二物根叶花子俱别非一也蔓菁是芥属芦菔是菘属　酉阳杂俎婺州僧清简园中蔓菁变为莲　尔雅翼蔓菁园中无蜘蛛是其所畏也
　　莴苣
　　清异録莴苣名千金菜呙国使者来隋人求得菜种酬之甚厚故名　格物论莴苣菜有白苣叶有白毛有紫苣有苦苣即野苣也味苦又名褊苣今人家常食者白苣江外岭南无白苣尝植野苣以供　蔬谱莴苣四月抽薹髙三四尺剥皮生食味清脆糟食甚佳江东人谓之苣笋　学圃杂疏莴苣絶盛于京口醎食脆美即旋摘烹之亦佳　本草莴苣有毒百虫不敢近蛇虺触之则目瞑不见物人中其毒姜汁解之　山胡扇即苦苣菜
　　菠薐
　　本草菠薐一名波菜一名波斯菜一名赤根菜　唐防要贞观中泥婆罗国献菠薐酢菜　嘉话録菠薐本自西域中来韦绚曰岂非出颇棱国而语讹为菠薐耶清异録钟谟嗜菠薐菜文其名曰雨花菜又以蒌蒿莱菔菠薐为三无比　格物论菠薐茎防紫叶圆而长绿色性冷利五臓通肠胃　蔬谱菠菜味甘美四月起薹尺许开碎白花有雌雄防者结实　种书菠薐过月朔乃生今月初一二间种与二十七八间种者皆过来月初一乃生
　　诸菜
　　陆玑诗疏莫茎大如箸赤节节一叶似柳叶厚而长有毛刺味酢而滑始生可为羮又可生食五方通谓之酸迷冀州人谓之干绛河汾之间谓之莫　邢昺尔雅疏菲一名蒠菜郭云生下湿地似芜菁华紫赤色可食尔雅蒡荵郭璞注似苏有毛藏以为菹亦可瀹食尔雅蒘窃衣疏蒘一名窃衣似芹可食实如麦两两相合有毛着人衣俗名鬼麦　齐民要术蔊菜味辛荶菜似蒜生水中菹菜紫色有藤菜叶似竹生水旁防菜似防蓶菜似乌韭而黄防菜生水中大叶　吕氏春秋菜之美者云梦之防广雅防似蕨生水中　南方草木状绰菜夏月生池沼间叶茨菰根如藕食之思睡呼为瞑菜又蕹菜叶如落葵而小性冷味甘南方之竒蔬也冶有大毒以蕹汁滴其苗即萎死世传魏武噉冶至一尺云先食此菜　汉武内传西王母曰仙之上药有碧芝琅菜　吕氏春秋余瞀之南有菜名嘉其色若碧　异苑晋安平有越王余蒜菜长尺许白者似骨黑者如角古云越王曽于舟中作筹算有余者弃之水而生焉　唐书贞观中健达王献佛土菜一茎五叶赤叶紫须　酉阳杂俎江淮有孟娘菜并益食卢氏杂记番禺有菜四叶相对昼开夜合名合欢菜云南志莲花菜出大理府洱河东上沧湖相传大士
　　化箭镞所成　松漠纪闻女真国采白勺药之芽为菜以面煎食之其味脆美　峩山志龙颠菜似椿头有刺似白芥菜　广州记鸡侯菜似艾二月生宜鸡羮故名　天中记安南有羞菜蔓生水上甘美可食人指之曰汝羞否即时憔悴人去青如初　华夷花木考龙须菜出莱州繁生海中石上茎如绘色始青取之沃以水乃白一名缯菜又髙河菜防苍山髙河泉所出髙河乃龙湫若髙声采之则云雾风雨　广州记冬风菜陆生宜配作羮　海録碎事醍醐菜叶似道人头根如水芹味甘香　本草醍醐菜似牛皮蔓生指之有乳汁出香甜入顶又有蕺菜茅膏菜金针菜刘菜　遁甲开山图辽东有襄平山多饶鬼目之菜生而有神虎龙蛇大鱼守之云气覆之食之令人不死　晋书吴天纪三年建邺有鬼目菜于工黄狗家生依缘枣长丈余茎广四寸厚二分又有荬菜生工吴平家髙四尺如枇杷形上圆径一尺八寸茎广五寸两边生叶绿色　草木状合浦有菜名优殿以荳酱茹食之甚香美　彚苑罗汉菜出蕲州三角山又石花菜一名琼枝即越中鹿角菜之　庶物异名疏谢华啓秀云燕蓐蔬岭南名燕窝菜海燕拾海上无毒香蔬结巢燕去巢后人取而煮食之其味芳香脆美在百蔬之上按此别是一种非今之燕窝也　王世懋闽部疏燕窝菜竟不辨是何物漳海边有之盖海燕所筑衔之飞渡海中翮力倦则掷置海面浮之若杯身坐其中久之复衔以飞多为海风吹泊山澳海人得之以货　遯斋闲览瓮菜来自东夷古伦国以瓮盛之译不通但言瓮菜　事物原始金线菜即今之金线白头菜也　东坡诗序菜之美有吾乡之巢故人元脩嗜之因谓之元脩菜　放翁诗序巢菜乃蜀蔬大巢豌豆之不实
　　者小巢生稻畦中所谓元脩菜是也吴中名漂摇草一名野豆　坡诗注丰湖有胭脂藤菜滑美大莼彚苑石髪吴越有之然以新罗者为上彼国呼为金毛菜　益部方物略记真珠菜戎泸等州有之生水中石上翠缕纎蔓首贯珠蜀人以熬食之或以醯煮可致数千里不坏　绀珠海丝菜出辽东藤菜出丰湖紫菜生海中石上　野菜谱四明有菜名雪里蕻雪深诸菜冻损此菜独青又有破破衲儿丝荞荞板荞荞猪殃殃油灼灼看麦娘燕子不来香灯蛾儿天藕儿狗脚迹猫耳朶鴈肠子老鹳筋诸菜名

　　格致镜原卷六十二
　　钦定四库全书
　　格致镜原卷六十三　　　大学士陈元龙蔬【二】
　　蕈【附木耳　藦菇】
