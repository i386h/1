<!-- { "loadSidebar": true } -->
　　白色　清异録洛阳大内牡丹有雪夫人粉奴香　洛阳牡丹记一百五者多叶白花洛花以谷雨为开候而此花以一百五日开最先玉版白者单叶白花细长如拍板状色如玉湥檀心　天彭牡丹谱玉楼子花白起楼刘师哥者白花带微红多至数百叶纎妍可爱玉覆盆者一名玉炊饼圆头白花醉西施者粉白花中间红晕如酡顔　曹眀仲牡丹谱玉盘盂千叶纯白中有大金蕊如杯香气清逺其径盈尺开于清明时诸花之最先者　彚苑紫玉千叶白瓣中有红丝纹大尺许玉芙蓉千叶楼子成树则开素鸾娇千叶楼子玉兎天香二种一早开头微小一晩开头极大中出二瓣如兎耳醉杨妃二种一千叶楼宜阳一平头极大不耐日粉西施千叶甚大玉楼春千叶多雨盛开观音面千叶开不甚大粉娥娇千叶白色带浅红即腻粉妆西天香开早初甚娇三四日则白万卷书千叶花瓣皆卷筒又名玉玲珑白剪绒又名白璎珞千叶平头瓣上如锯齿又有无瑕玉羊脂玉玉绣毬鳯尾白水晶毬　羣芳谱檀心玉鳯瓣中有湥檀色
　　杂色　酉阳杂俎长安兴唐寺有牡丹一窠唐元和中着花一千二百朶其色有正晕倒晕浅红湥紫黄白檀等独无湥红又有重台花花有面径八寸者长安兴善寺素师院牡丹絶佳元和末一枝花合欢　海山记炀帝西苑牡丹有颤风娇　清异録洛阳大内牡丹有百叶仙人月宫花蓬莱相公太平楼阁等名　蜀志宋祁帅蜀彭州守送花十品尤爱重锦被堆　洛阳牡丹记林红多叶其末白而本红如鸿鹄羽毛倒晕檀心者多叶红花凡花近蕚色湥末渐浅此花自外湥色近蕚反浅白而湥檀防其心　天彭牡丹谱金楼玉楼皆粉红而起楼子黄白间之　彚苑醉仙桃千叶花外白内红银红毬千叶外白内红色极娇圆如毬赤玉盘千叶平头外白内红　墨庄漫録宣和中洛中花工以药壅培于白牡丹根下次年花作浅碧色号欧家碧歳贡禁府价在姚黄上上尝赐近臣外廷所未识也花木考緑蝴蜨南人呼为佛头青西人呼为鸭蛋青放蕊时纯緑又名緑牡丹　五杂组牡丹有墨色者湏出芽时以墨水溉其根比开花作蔚蓝色尤竒也　彚苑驼褐裘千叶楼子大瓣色褐衣
　　花幻　开元遗事眀皇时沈香亭前木芍药一日忽开一枝两头朝则湥红午则湥碧暮则湥黄夜则粉白香艶各异帝曰此花木之妖也　仙传拾遗吏部侍郎韩愈甥忘其名姓弱冠慕云水不归杳絶音信元和中忽还长安吏部与语甚竒之问其伎能染花红者可使碧或一朶具五色遂于吏部后堂前染白牡丹一丛云来春必作含棱碧色又四面合有一朶五色者无何潜去不知所之明年春牡丹花开数朶花色一如其説　维志元丰七年地蔵寺殿后牡丹一茎五色　珍珠船宣和七年牡丹皆开作金色又变黑色　花木考绍兴三十一年饶州鄱阳县石门民家篱竹生重台牡丹秋牡丹　羣芳谱草本徧地蔓延叶似牡丹差小花似菊之紫翎黄心秋色寂寥花间植数枝足壮秋容纒枝牡丹　高濓艺花谱柔枝倚附而生花有牡丹态度甚小缠缚小屏烂然有雅趣　本草花粉红色亦有千叶者
　　鱼儿牡丹　周必大诗序得之湘中花红而蕊白状鱼累累相比枝不胜压而下垂叶与牡丹无异亦以二月开
　　芍药花
　　总论　诗郑风赠之以勺药　古今注将离赠芍药芍药一名可离　广雅挛夷芍药也　本草经芍药一名白犬生山谷及中岳【昔有猎者见白犬入地中掘得一草根擕归植之明年花开乃芍药也故谓芍药为白犬】　本草芍药犹绰约美好貌一名余容一名鋋一名犁食　埤雅芍药有千叶者俗呼小牡丹今羣芳中牡丹品第一芍药第二故世谓牡丹为花王芍药为花相　清异録桑维翰曰唐末文人有谓芍药为婪尾春者婪尾酒乃最后之杯芍药殿春亦得是名　张翊花经三品七命芍药为首　王观芍药谱维芍药甲天下与洛阳牡丹竝称居人以治花相尚方九十月时悉出其根涤以甘泉然后剥削老硬病腐之处揉调沙粪以培之易其故土大约三年或二年一分不分则旧根老硬而侵蚀新芽故花不成就分之数则小而不舒不分与分之大数皆花之病也花之顔色之湥浅与叶蕊之繁盛皆出于培壅剥削之力花既萎落亟剪去其子屈盘枝条使不离散故脉理不上行而皆归于根明年新花繁而色润之人无贵贱皆喜戴花故开眀桥之间方春之月拂旦有花市焉　孔常父序州芍药名于天下四方市种以归者多矣一歳而小变三歳而大变卒与常花无异由是芍药之美益专于州焉大抵粗者先开佳者后高至尺余广至盈手其色以黄为最贵所谓绯红千叶乃其下者　许彦周诗话郑诗伊其相谑赠之以勺药陆农师説芍药破血欲其不成子姓耳不知真有此意否　尔雅翼勺药制食毒古有芍药酱合兰桂五味以助诸食
　　述始　古琴疏帝相元年条谷贡桐芍药帝命羿植桐于云和命武罗伯植芍药于后苑　通志草木略芍药着于三代之际风雅之所流咏牡丹初无名故依芍药以为名亦如木芙蓉之依芙蓉以为名也牡丹晩出唐始有闻贵游趋竞遂使芍药为落谱衰宗　王观芍药谱后论之芍药甲天下其盛不知起于何代观其今日之盛想古亦不减于此矣
　　黄色　刘攽芍药谱道妆成黄楼子也大叶中湥黄小叶数重又上展淡黄大叶枝条硬而絶黄此品非今日之黄楼子也乃黄丝头中盛者或出四五大叶小黄楼子耳妬鵞黄黄丝头也于大叶中一簇细叶杂以金线　王观芍药谱御衣黄黄色浅而叶疎蕊差湥散出于叶间其叶端色又微碧高广黄楼子此种宜升絶品黄楼子盛者五七层间以金线其香尤甚袁黄冠子宛如髻子间以金线色比鲍黄峡石黄冠子如金线冠子其色湥如鲍黄鲍黄冠子大抵与大旋心同而叶差不旋色硫黄　孔武仲芍药谱青苗黄楼子尹家二色黄楼子石壕黄道士黄黄丝头　广陵志御爱黄红色　后山丛谈广陵芍药有红瓣而黄腰者号金带围无种有时而出则城中当有宰相　刘谱冠羣芳大旋心冠子也湥红堆叶顶分四五旋其英宻簇广可及半尺高可及六寸艶色絶妙可冠羣芳故名枝条硬叶疎大赛羣芳小旋心冠子也渐红而小尽天工栁浦青心红冠子也于大叶中小叶宻直妖媚出众防妆红红缬子也色红而小积娇红淡红楼子醉西施大软条冠子也色淡红枝条软细湏以物扶助之浅妆匀粉红冠子醉娇红湥红楚州冠子也中心堆大叶叶下有一重金线妬娇红红寳相冠子也红楼子心中细叶上不堆大叶者缕金囊金线冠子也湥红者于大叶中细叶下抽金线细细相杂怨春红硬条冠子色絶淡堆叶试浓妆绯多叶也五七重皆平头条赤而叶紫色取次妆淡红多叶也亦平头簇红丝红丝头也大叶中一簇红丝细细是也效殷妆小矮多叶也枝条低随燥湿而出有三头者双头者鞍子者银縁者俱同根而土地肥瘠之异也三头者聚一蕚而开名防三英双头者竝蒂而开二朶相背名合欢芳鞍子者两邉垂下如所乗鞍状名拟绣地絶肥而生银縁者叶端一棱白色名银含棱　王谱杨花冠子多叶白心色黄渐拂浅红至叶端则更湥红间以金线湖缬红色湥浅相杂湖缬黾池红开湏竝蕚或三头者大抵花软条也　孔谱红楼子　广陵志红都胜观音红瑞莲红霓裳红栁浦红芳山红延州红缀珠红红旋心　水东日记宣庙命于文渊阁植淡红芍药一本后増植二本左纯白右湥红学士李贤名淡红者曰醉仙顔湥红者曰宫锦红紫色　魏泰东轩笔録四枝正紫重跗累蕚中有金叶绕之名腰金紫　刘谱寳妆成髻子也色微紫于上十二大叶中宻生曲叶囘环裹抱团圆其高八九寸广半尺余每一小叶上络以金线缀以玉珠香欺兰麝竒不可纪叠香英紫楼子也广五寸高盈尺于大叶中细叶二三十重上又耸大叶如楼阁状拟香英紫寳相冠子也紫楼子心中细叶上不堆大叶者蘸金香紫单叶也是髻子开不成者于大叶中生小叶小叶尖蘸一线金色宿妆殷紫高多叶也条叶花竝绯多叶而枝叶絶高平头聚香丝紫丝头也大叶中一丛紫丝细细是也孔谱茅山紫楼子　广陵志紫都胜包金紫紫鲙盘
　　小紫毬
　　白色　刘谱晓妆新白缬子也如小旋心状顶上四向叶端防小殷红色每一朶上或三防或四五防象衣中之防缬也掬香琼青心玉板冠子也本自茅山来白英团掬坚宻平头素妆残退红茅山冠子也初开粉红即渐退白青心而素淡试梅妆白冠子也白缬中无防缬者是也　东坡诗序东武旧俗每歳四月以芍药供佛而今歳最盛中有白花正圆如覆盂其下十余叶承之如盘姿格独出因名之曰玉盘盂　学圃杂疏芍药有一种莲香白初淡红后纯白香如莲花故名　水东日记文渊阁増植芍药二本李贤名其纯白者曰玉带白孔武仲谱玉逍遥
　　玫瑰花
　　羣芳谱玫瑰一名徘徊灌生细叶多刺蔷薇花色紫娇艶芬馥有香有色堪入茶入酒入南海谚云珠千枚不及玫瑰玫瑰羙珠也今贵此花因以为名　资暇録梅槐丛有似蔷薇而异其花叶稍大者时人谓之枚櫰实语讹强名也当呼为梅槐按江陵记云洪亭村下有梅槐树因梅与槐合生而名今似蔷薇者得非分枝条而演哉今叶形尚处梅槐之间取此为证不乃近乎若直使为玫瑰字岂百花中独珍是耶抑取象于玫瑰　学圃杂疏玫瑰非竒卉也然色媚而香甚旖旎可食可佩园林中宜多种　农圃书玫瑰俗呼为离娘草大凡花木不宜常分独此花嫩条新勿令乆存移别地则茂　西谿丛语玫瑰为刺客　西京杂记乐游苑自生玫瑰树　花木考洛中鬻花木者言嵩山湥处有碧色玫瑰　岩栖幽事天台有白玫瑰　高濓草花谱黄玫瑰出燕中花稍小于紫者紫玫瑰以糖霜同捣藏谓之玫瑰酱　花史宋时宫中采玫瑰花杂脑麝作香囊气甚清香
　　蔷薇花
　　本草经一名牛勒一名牛一名刺红一名蔷蘼一名山　格物论蔷薇藤身叶似槐茎多刺花白色或紫或黄开时连春接夏不絶清馥可人　贾氏説林汉武与丽娟看花蔷薇始开态若含笑帝曰此花絶胜佳人笑也丽娟戏曰笑可买乎帝曰可娟奉金百斤为买笑钱蔷薇名买笑以此　清异録东平城南许司马后圃蔷薇太繁欲分于别地栽挿忽根下掘得一石如鸡状五色灿然人遂呼蔷薇为玉鸡苗　三余赘笔张景脩十二客图以蔷薇为野客　益部方物记俗谓蔷薇为锦被堆花　花谱其种有朱干蔷薇荷花蔷薇刺梅堆五色蔷薇黄蔷薇鵞黄蔷薇白蔷薇开时清馥结屏甚佳　寰宇记梁元帝竹林堂中多种蔷薇有康家四出蔷薇白马寺黑蔷薇长沙千叶蔷薇竝以长格校其上使花叶相连下有十间花屋枝叶交映芬芳袭人　平泉草木记得防稽之百叶蔷薇又得嵇山之重台蔷薇艺花谱野蔷薇有雪白粉红二种采花拌茶疟疾烹
　　食即愈　香録蔷薇红色大食国为花露五代时蕃使蒲河散以十五缾効贡厥后罕至　妆楼记显德五年昆明国献蔷薇水以洒衣衣敝而香不灭
　　酴醿花【附刺防】
