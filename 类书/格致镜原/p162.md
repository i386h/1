<!-- { "loadSidebar": true } -->
　　中逐时浮出　山海经休与之山有石名曰帝台之棊五色而文状如鹑卵注博棊也今围棊子黑与白似石陈贞父寳鸡録登华山明星峰道者有石室老君棋
　　正在其前三十二子铁所铸也子重五斤非老君不能措手　王鏊震泽长语宣宗一日过城上瞰阁老何为曰方对奕何不闻落子声曰棊以纸上笑曰何陋也明日赐象牙棊一副至今蔵阁中
　　棊盘　彚苑纹楸棊盘也枰线道也线间方目曰方罫棊天洞览元颐本枰棊声与律吕相应盖用响玉棊
　　盘非有异术也　升庵外集章友直女以椽笔画盘笔笔相似无毫髪差　南史武陵王甚贫尝破荻为片縦横以为棊局指防行势遂至名品　清异録明皇因对宁王问卿近日棊神威力何如王奏臣凭托陛下圣神庶或可取上喜呼将方亭侯来二宫人以玉界局进遂与王对手　夷门广牍日本国产如楸玉楸木琢为棊局光洁可鉴　潇湘録马举镇淮南有一叟谒之称南山木强人能论兵法騐之乃一棊局耳　搜神记昔有人入南谷山中见一小池横石桥遂骤马过桥见二少年临池奕棋置白玉棊局见马者拍手负局而走山堂肆考宋陆象山少时常坐临安市观棊初未有
　　得乃买棊局一副归而悬之于室卧而仰观之者两日忽悟曰河图数也　邢居实拊掌録叶涛好奕棊王介甫作诗切责之终不肯已奕者多废事不以贵贱嗜之率皆失业故人目棊枰为木野狐言其媚惑人如狐也栁宗元柳州山水记仙奕山始登者得石枰于上黑
　　肌而赤脉十有八道可奕　南方草木状桄榔似栟榈木性如竹紫黑色有文理工人解之以制奕枰出九真交趾
　　棊筒　道源注棊圅棊筒也
　　象棋
　　事物纪原雍门周谓孟尝君云足下燕则鬭象棋疑战国时已有此　丹总録世传象棋为周武帝制按后周书天和四年帝制象经成殿上集百寮讲説隋经籍志象经一卷周武帝有王褒注王裕注何妥注又有象经题义又据小説周武帝象经有日月星辰之象意者以兵机虚冲破寓于局间决非今之象戏车马之也若如今之象戏芸夫牧竪俄顷可解岂烦文人之注百僚之讲哉　太平御览象戏周武帝所造而行棊有日月星辰之目与今所为不同　牛僧孺怪録寳应元年汝南岑顺于吕氏故宅夜闻鼙鼓声介胄人报曰金象将军语与天那贼防战顺明烛以观之夜半后东壁鼠穴化为城门有两军列阵相对部伍既定军师进曰天马斜飞度三止上将横行击四方辎车直入无翔六甲次第不乖行于是鼓之两军俱有一马斜去三尺止又鼓之各有一步卒横行一尺又鼓之车进须叟炮石乱下云云因掘东壁乃古有象戏局车马具焉　晁无咎序象戏戏兵也黄帝之战驱猛兽以为阵象之雄也故戏兵而以象戏名之余为儿时无他弄见设局布棋为此戏者縦横出竒愕然莫测以为小道可喜也稍长观诸家阵法虽画地而守规矩有截而变化舒卷出入无倪其説亦可喜暇时因求所谓象戏者按之以消永日盖局縦横路十一棊三十二为两军耳意苦而狭也尝试以局縦横路十九棊九十八广之意少放焉然按图置物计步而使终亦胶柱而已矣而智者用之则十九者之间尽强弱之形九十八者之间尽死生之势而十九九十八之外死生强弱可循环无穷饱食终日得吾説而为之则涿鹿之纵横犹目前矣　胡应麟笔丛唐人象戏之制怪録岑顺一事可据马斜行三路卒横行一路正与今同独车直进不则于今之卒恐其他不尽合也据晁序则宋时象棋纵横皆十一路而今縦十路横九路与宋时亦颇不合又宋人事物纪原亦载岑顺事以为与宋正同则唐宋固无异而国朝或未尽同也
　　弹棊
　　西京杂记成帝好蹴踘羣臣以为劳体非至尊所宜刘向乃作弹棊以献　世説弹棊始自魏宫内妆奁戏也魏文帝于此伎特好用手巾拂之无不中有客着巾低头拂棊妙逾于帝　艺经弹棊二人对局黑白棊各八枚先列棊相当下呼上击之　顔氏家训弹棊亦近世雅戏消愁释愤时可为　事物绀珠弹棊局方二尺中心髙如覆盆其颠为小壶四角防起两人对局　世説刘真长始见王丞相时盛暑之月丞相以腹熨弹棊局曰何如乃渹吴人以冷为渹
　　格五
　　汉书吾丘寿王以善格五召待诏注格五簺也　説文行基相塞谓之簺【投琼曰不投琼曰塞琼今骰子也】　鲍宏塞经塞有四采【塞即将边士也四采士縦行四角而赌采也】塞四乗五是也【四即縦行所至四角也五四角縦对中心故曰四乗五】至五即格不得行故谓之格五【格止也至五言士所至无过五处五之外即止不得行也】　事物原始格五即今之挨三顶五擦七防八之棊也　酉阳杂俎小戏中于耍局一枰各布五子角迟速名蹙融　珊瑚钩诗话奕棊取一道人行五子谓之蹙融融者戎也生于黄帝蹙鞠戎旅之间为戏耳庾元规曰蹙戎者今之蹙融也汉谓之格五取五子相格之义以名之耳　梦溪笔谈蹙融或谓之蹙戎汉书谓之格五虽止用数棊共行一道亦有能否其法已常欲有余裕而致敌人于险
　　双陆【六博　樗蒱握槊　长行】
　　要双陆乃出天竺涅槃经名为波罗塞戏　洪遵双陆序双陆博局戏名以异木为方槃槃中彼此内外各有六梁故名双陆其打马拽子视明琼为标的最近古号为雅戏始于西竺流于曹魏盛于梁陈魏齐隋唐间太祖播之声诗纪于奎文阁今殊方偏域能为之三佛齐国曰阇婆占城曰质犂真腊曰莎　事物绀珠双陆后一梁为胲前一梁为门两马相比为梁　事林广记北双陆盘如棊盘之半而长两门二十四路皆刻出用象牙实之以勃海防木为重盖不假施漆而尘垢不能侵或以花石砌饰以木承之以白木为白马乌木为黑马富者以犀象为之马底员平而杀其上长三寸二分上径四分下径寸一分大抵如今人家所用捣衣椎状番禺人以板为局布黑道而漆之或以纸或画地为之以黄杨木为白子桄榔木为黑子底平衲短如截芾如浮图形三佛齐占城真腊南皮以花梨木为板刀划成路多席地置板其上蕃王则板下以铜为簧如响板然拍子成时锵然有声以为乐以象牙为白子乌梅木为黑子或以红牙为黑子
　　六博　名义考博局戏也今双陆古谓之十二棊又谓之六博又谓之五白博雅云投六箸行六棊故为六博箸簺也今名骰子自么至六曰六箸棊局齿也内外各六曰六棊此六博之义也古者乌曹作博以五木为簺有枭卢雉犊塞五者为胜负之采枭以食为义便则食不便则为余行为最胜卢黑色次枭亦为胜故博者云呼卢此五白之义也　楚辞晋制犀比费白日注晋制工制作博箸比集犀角为雕饰投之如白日之光　韩子秦昭王令工施钩梯而上华山以松柏之心为博箭长八尺棊长八寸勒之曰昭王常与天神博于此　西京杂记许博昌安陵人也善六博其术曰方畔掲道张张畔掲道方张究屈髙髙屈究张法用六箸或谓之究以竹为之长六分或用二箸博　鲍宏博经六博用十二棊六棊白六棊黑所掷头谓之琼琼有五采刻为一画者谓之塞刻为两画者谓之白刻为三画者谓之黑一边不刻者五塞之间谓之五塞　王莽传平原女子迟昭平能説经博以八投服虔注博奕经以八箭投之　醉乡日月古者交欢多为博列子曰虞氏设乐饮酒击博楼上其齿以牙饰以箭长五寸其数六刻一头作鹤形仙经云六鹤齐飞盖其名也宋齐以降多以摴蒱头战酒骰子之制亦六鹤齐飞之变也　顔氏家训古为大博则六箸小博则二焭今无晓者比世所行一焭十二棊数术浅短不足可翫　孔六帖肃宗在彭原舍隘狭帝与张良娣博打子声闻于外乃潜令刻干子不欲有声
　　摴蒱　名义考摴蒱局戏即今双陆按韵防樗似椿北人呼山椿江东呼虎目叶脱处有痕如摴蒱子故名樗虎目与摴蒱子皆谓叶脱处形迹也知樗以摴蒱得名则知摴蒱以骰子为义双陆有骰子也　博物志老子入胡作摴蒱　演繁露摴蒱家谓二白三黑为犍犍恶齿也御览曰六博五掷皆犍不为不能则知犍为恶齿也枭名甚多邓艾曰六博得枭者胜此艾因牙上有枭姑为安众之言耳韩子曰儒何以不好博胜者必杀枭是杀其所贵也儒者以为害义故不博据此言之则枭固为善齿而杀枭者又当得隽则枭之采品甚低非卢比也　摴蒱经凡近闗及后一子谓之堑迫闗及前一子谓之坑落坑堑非贵采不出凡一马打一马如遇退六踏马则一马可踏三马故世不循时者谓之踏坑堑云　国史补洛阳令崔师本好为古文摴蒱其法三分其子三百六十限以二闗人执六马其骰五枚分上为黑下为白黑者刻二为犊白者刻二为雉掷之全黑乃为卢其彩十六二雉三黒为雉其彩十四二犊三白为犊其彩十全白为白其彩八四者贵彩也开为十二塞为十一塔为五秃为四枭为二撅为三【二六者杂采也】贵彩得连掷得打马得过闗余彩则否新加进六两彩　麈史世之纠率蒱博者谓之公子家又谓之囊家摴蒱经云一有赌两人以上须置囊合依条检文书了投钱入囊家亦谓之録事　晋中兴书陶侃为荆州见佐史博具投之于江曰博殷纣所造诸君并国器何以为至将吏则加鞭朴曰摴蒱者牧猪奴戏耳　晋载记慕容寳与韩黄李根等宴因举摴蒱危坐整冠誓曰摴蒱有神岂虚言哉若富贵可期频得三卢扵是三掷俱得卢寳拜而受赐　异苑有人乘马山行见二老翁相对摴蒱遂下马以防拄地而观之自谓俄顷视其马鞭漼然已烂顾瞻其马鞍骸枯朽
　　握槊　后魏李邵序魏时浮阳髙光宗善摴蒱赵国季幼序洛阳丘河奴并工握槊此盖胡戏近入中国云胡王有弟一人遇罪将杀之弟従狱中为此戏以上之意言则易死也世宗以后大盛于时曹植作长行局即双陆也胡王作握槊亦双陆也　魏书尔朱世隆与元世隽握槊忽闻局上歘然有声一局子尽倒立
　　长行　国史补今之博戏有长行最盛其具有局有子子黑黄各十五掷采之骰有二其法生于握槊变于双陆天后尝梦双陆不胜狄梁公言宫中无子是也后人新意长行出焉又有小双陆围透大防小防游谈凤翼之名然无如长行也监险易者喻时事焉适变通者方易象焉王公大人颇或耽翫至于废庆吊防寝食及博徒用之于是彊各争胜谓之撩零假借分画谓之囊家囊家什一而取谓之乞头有通宵而战者有破产而输者　嘉话録贞元中有杜劝好长行皆有佳名各记有轻妙夏中用者为冷子取其似蕉之轻健而名之
　　骰子【附骰盆】
