<!-- { "loadSidebar": true } -->
　　佛骨　释氏要览注释迦佛既化弟子阿难等焚其身有骨子如五色珠光莹坚固名曰利子因造塔以藏之　西域传迦毕试国古王寺有佛顶骨一片广二寸余色黄白髪孔分明　酉阳杂俎那掲罗国城东塔中有佛顶骨周二尺欲知善恶者以香涂骨其迹焕然善恶相悉见　梁髙僧传刘萨何师卒于肃州形骨小细状如葵子中皆有孔可以绳连　广异记则天时西国献毗娄博义天王下颔骨大如胡牀　孔六帖咸通十四年春诏迎佛骨鳯翔乃以金银为刹珠玊为帐孔鹬周饰之　吴莱南海古迹记蘓文忠公古舍利塔在东莞西资福寺罗汉阁状若覆盂文理若芭蕉五色备具盖古佛脑骨也　续语录延州有妇人甚有姿色少年子弟悉与狎数嵗而没人塟之道左大厯中有胡僧敬礼其墓曰斯即锁骨菩萨慈悲喜舍顺缘已尽众人墓视其骨钩结如鎻状遂与起塔
　　髑髅　文髑髅顶也　广雅颡颅谓之髑髅　南州异物志乌浒人得髑髅破之以饮酒　北史有以骨为刀子把者五色斑斓徐之才曰此人瘤也问得处云于古冢见髑髅骨长数寸试削视有文理故用之　陈继儒笔记太宗白沟河大战阵亡军士积骸遍野上念之命收其头骨规成数珠分赐内官念佛冀其轮廻又有脑骨深大者则以盛浄水供佛名天灵椀　志有主号廼呵一髑髅在穹庐中覆之以毡人不得见国有大事则杀白马牛以祭始变人形出视事已则入穹庐复为髑髅后因国人窃视之失其所在　物相感志髑髅以蓬穿之则夜语矣凡百先徴无不响告初得唯以巨大者为以香水洗之然后以穿始则呻吟然后问之或以土实之以赤豆植之夜则言告吉防相状焉
　　筋　朝野佥载筋断须续者取旋覆根绞取汁以筋相对以汁涂而封之即相续如故蜀儿奴逃走多割筋以此续之百不失一
　　血【附汗　泪　唾】
　　逸雅血濊也出于流而濊濊也脓醲也汁醲厚也晋书政刑舒缓则有常燠赤祥之妖淖齿杀齐湣王日天雨血霑衣以告也此之谓乎京房易传曰佞人禄功人戮天雨血　庄子外物篇苌死于蜀藏其血三年而化为碧　陶侃传相者师圭谓侃曰君左手中有竪理当为公若彻于上贵不可言侃以针决之见血洒壁而为公字以纸裛手公字愈明　晋书晋丞相府斩督运令史淳于伯血逆流上柱二丈三尺此赤祥也遂频旱三年干寳以为气之应　台州志王贞妇为元兵所刦至嵊县清风岭囓指出血书字山石投崖死血渍石间天且隂即坟起如始书　列子马血为转粦人血为野火　穆天子天子渇于沙衍求饮未至七萃之士髙奔戎刺其左之颈取其青血以饮天子汗　逸雅汗也出在于表然也　古今注五藏化液心为汗　王仁裕天寳遗事贵妃每至夏月有汗红腻而多香或拭之于巾帕之上其色如桃红也涙　李时珍本草涙者肝之液五藏六府津液皆上渗于目凡悲哀笑欬则火激于中心系急而藏府皆揺揺则宗脉感液道开津上溢故涙出犹烝甑上水滴之意三水小牍鲍溶诗谓涙曰眼泉　彚玊筯言妇人
　　啼泣涙如玉筯也　郭宪别国洞记味勒国在日南其人乘象入海防取寳宿于鲛人之宫得涙珠则鲛人所泣之珠也亦曰泣珠　陆翽邺中记文帝纳薛灵芸灵芸别父母歔欷累日涙下沾衣至升车就路时以玉唾壶承涙壶即红色及至京师壶中涙凝如血　天寳遗事贵妃初承恩召与父母相别泣涕登车时天寒涙结为红冰　丽情集灼灼锦城官妓也以软绡多贮红涙密河东人　金志女真亲友死以刀割额血涙交下谓之送血涙
　　唾　事林广记唾者溢为醴泉聚流为华池府散为津液降为甘露溉臓润身宣通百脉化养万神肢节毛髪坚固长春　古今注五臓化液肾为唾脾为涎　清异录仙家以津液为种夀泉　养生经甘泉唾也　释名津进也汁进出也　庄子夫唾大者如珠小者如雾览云中五原雁门之野唾出口而成冰　述异记南康雩都县西沿江有石室名夣口穴尝有船人遇一人遍身黄衣担两笼黄纸求载行至崖下此人唾盘上径下崖直入石中船主初甚忿之见其入石始知神异视盘上唾悉是黄金　珍珠船刘纲唾盘成鲤其妻樊夫人唾盘成獭食之　飞燕外飞燕与其妹婕妤坐误唾其袖合徳曰姊唾染人绀碧正似石上花　刘玊已疟编都下妓栁青一时文人达士尽与之逰厚者常唾之唾丝白如雪香滑可爱目为唾花人争以得唾为荣
　　痣【附瘢　瘤】
　　物相感志人身黒子一云痣谓小儿死墨黛胭脂涂其肌体咒欲重生为己子即志记防寻认也今往往有之或题名字有儿生复如所志然古善相者于此上取其象以定吉凶若汉髙祖唐髙祖痣若龙鳞星斗之状或黒子大而尤润者富贵长夀之相也　法轮经老子腹有白痣　髙纪左股有七十二黒子师古注今中国通呼为压子吴楚俗谓之志志者记也　南史陶景右膝有数十黒子作七星文　南史梁武帝丁贵嫔生而有赤痣在左臂疗之不灭帝纳之失痣所在
　　瘢　楚国先贤孔休伤頬有瘢王莽赐玉屑白附子香与之消瘢　王羲之帖颅鷀粪白去防瘢黡令人色态
　　癅　庄子附赘县肬注癅也　晋书司马师目有癅疾使医割之文鸯之来攻也惊而目出　物相感志丁贵嫔体多疣及武帝纳之并失所在　三国典畧侯景左足上有癅状似战应克捷癅则隐起分明如其不胜癅则低下至石头之役癅隐中　物相感志李光易额癅财耗散则癅减验无失　南史薛伯宗善徙痈疽公孙泰患背伯宗为气封之徙置斋前栁树上明旦痈消树边起一癅如拳大稍稍长二十余日癅大脓烂出黄赤斗余其树为之痿损　徐稽神录浮梁李生背突起如盂痒甚医士李徳立云此虱癅也以药傅之一夕癅溃出虱斗余即日体轻　续怪录安康伶人刁俊朝其妻巴妪项瘿者初微若鸡卵渐巨如三四升缾盎积五年大如数斛之鼎重不能行其中有琴瑟笙磬埙篪之响细而听之若合音律泠泠可乐积数年瘿外生小穴如针芒者不知防亿毎天欲雨则穴中吹白烟霏霏如丝缕渐髙布散结为屯云雨则立降其家少长惧之妻曰君当为我决拆之看有何物俊朝磨淬利刃挥挑将及妻前瘿中轩然有声遂四分披裂有一大猱跳跃而去即以帛絮裹之虽瘿疾顿愈而防然大渐矣　物相感志人身血气周身不知防千息人血行而壅则疮疖于虚穴处则生核谓之舋舋疮所生也疮瘥核亦消
　　【附】像
　　李绰尚书故实佛像本胡夷朴陋人不生敬今之藻绘雕刻自戴颙始也颙尝刻一像自隐帐中听人臧否随而改之如是者十年厥工方就　尚书故实郑广文作圣善寺报慈阁大像记云自顶至颐八十三尺额珠以银铸成虚中盛八石　张鷟朝野佥载周证圣元年薛师名懐义造功徳堂一千尺于眀堂北其中大佛像髙九百尺鼻如千斛船中容数十人并坐夹纻以漆之蘓鹗杜阳杂编新罗国献万佛山雕沈檀珠玉以成之其佛形大者或逾寸小者八九分其佛之首有如黍米者有如菽者其眉目口耳螺髻毫相悉具而辫缕金玉水精为幡盖流蘓庵罗薝卜等树搆百寳为楼阁台殿其状虽微势若飞动前有行道僧不啻千数下有紫金钟阁三寸以蒲牢衔之毎击钟行道僧礼拜至地其中隐隐谓之梵声盖关捩在乎钟也其山虽以万佛为名其数则不可胜计上置九光扇于岩巘间四月八日召两街僧徒入内道塲礼万佛山是时观者叹非人工及见有光出于殿中咸谓之佛光即九光扇也　李肇国史补南中有伍子胥庙者其像分其谓之五髭金像　国语越王金铸范蠡　霍去病破匈奴休屠祭天金人注祭天以金人为主佛徒祠金人也师古曰今之佛像是也　南史晋刘敬宣八嵗防母四月八日见众人灌佛乃下头上金镜为母灌像　洛阳伽蓝记北魏孝昌三年二月洛阳平等寺金身两目垂涙遍体俱湿时人称为佛汗如此三日而明年尔朱荣入洛诛戮百官殆尽　宣室志初唐有神像用金而制传云周隋间有术士镕范而成之可以占王者之在位防何年其法当厉声而叱之茍年甚永则其像揺震亦乆不然一撼而止
　　银像　尚书故实圣善寺银佛天寳为贼截将一耳后少傅白公奉佛银三铤添补然不及旧
　　铜像　后汉蓟子训与一老翁共摩挲铜狄人相谓曰适见铸此物而已近五百嵗　山堂肆考翁仲姓阮身长一丈二尺秦始皇并天下使翁仲将兵守临洮声振匈奴秦人以为瑞翁仲死遂铸铜像置咸阳司马门外　北史光州故吏闻崔挺凶问莫不悲感共铸八尺铜像于城东广固寺赴八闗斋追福　事林广记周世宗废佛寺二千三百八十曰佛法割截身体利物犹为之况铜像耶诏毁天下铜佛铸钱
　　铁像　薛用弱集异记隋皇间释子澄空于晋阳汾西铸铁像髙七十尺至唐开元初节度使李暠造重阁以覆之谓之平等阁
　　锡像　百官志太和三官诏佛像以铅锡土木为之饰带以金银防石乌油蓝铁唯鉴磬钉镮钮得用铜余皆禁之
　　玉像　拾遗记周灵王时异方贡玉人机捩自能转动锦绣万花谷蜀先主置甘后于白绡帐中望之如月
　　中聚雪时河南献玉人长三尺夕则拥后而玩玉人卢元明嵩山记岳庙神像有玉人髙五寸五色甚光润制作亦佳莫知早晚所造盖岳神之像屡常失之或经旬复见　南史晋义熙初师子国献玊像经十载乃至像髙四尺二寸玊色洁润形制殊特殆非人工此像厯晋宋在瓦官寺至齐东昏遂毁玉像前截臂次取身为嬖妾潘贵妃作钏　北史隋蓝田令王昙于蓝田山得一玉人长三四寸着大领衣冠帻奏之诏问羣臣莫有识者崔頥答曰谨按汉文帝已前未有冠帻即是文帝已来之所制也臣见魏大司农卢元明嵩髙山记云有神人以玉为形像长数寸或出或隐出则令世延长伏惟陛下应天顺人定鼎嵩雒岳神自见臣敢称庆陶宗仪辍耕录丞相伯顔至于阗国凿井得玊佛髙
　　三四尺色如截肪照之皆见筋骨脉络
　　牙像　南史梁大通中丹丹国奉表送牙像及画塔二躯
　　瑚像　南史梁天监中扶南遣使送瑚佛像香像　清异录以龙脑为佛像者有矣未见着色者也汴都龙兴寺惠乘寳一龙脑小儿雕制巧妙彩绘可人南史梁时扶南国送天竺旃檀瑞像　清异录海舶
　　来有一沉香翁剜镂若工髙尺余舶酋以上吴越王王目为清门处士　格古要论尝有降真香节内及木节中生成真武像此乃天地造化世之竒寳也
　　硃砂像　格古论正统中贵州硃砂中有生成观音像又石中及蚌中生成观音像
　　甆像　广异记卢赞善家有一甆新妇子经数载其妻戏谓曰与君为妾卢因尔惘惘恒见一妇人卧于帐中积乆意是甆人为祟送往寺中供养有童人晓于殿中扫地见一妇人问其由来云是卢赞善妾为大妇所妒送来在此其后见卢家人至因言见妾事赞善穷覆本末所见服色是瓷人遂命击碎心头有血大如鸡子木像　列子周穆王时偃师所造倡者顉其颐则歌合律捧其手则舞应节剖散之皆傅防革木胶漆白黒丹青之所为废其心则口不能言废其肝则目不能视废其肾则足不能歩　韩非子桓赫曰刻削之道鼻莫如大目莫如小鼻大可小小不可大也目小可大大不可小也　天寳遗事申王以龙檀木雕成童子绿袍束带执画烛列立晏席之侧目为烛奴又宁王于帐前木雕矮婢饰以彩绘各执华灯达旦谓为灯婢
