<!-- { "loadSidebar": true } -->
　　事物绀珠矾石又名羽涅羽泽产数处晋州者良初出皆石煎链成矾有五色惟白矾入药黄矾一名鸡屎矾黑矾即皁矾又绿矾紫矾绛矾又栁絮矾皆杂用　物类相感志昆仑矾味香辣色如青黛者但以火烧试用铜筯防揩置水中不沉似石在水上浮又黄矾一名金丝矾烧铁焠之可以引之如金线　实录天圣六年用齐宗矩言巡捉私矾如私茶盐法　丹铅总录矾者唐于晋州开成三年罢之宋律白矾出晋汾州坊州绿矾出磁州隰州各置官典防户有防钱陈止斋曰私矾之禁为契丹北汉设也本朝不设矾官亦无矾禁大明律私矾一条当时修者失于删除耳
　　漆
　　物原舜作漆　北史齐文宣问左右何物最黑对曰莫过漆　汉书赵后殿上髤漆注以漆漆物谓之髤音休今闗东俗器物一再着漆者谓之稍漆稍即髤声之转重者髤或作髹今闗西俗云黑髤盘朱髤盘其音如此两义竝通　服防通俗文烧骨以桼曰防　淮南子漆见蟹而不干　游宦纪闻验漆之美恶有櫽括为韵语者云好漆清如镜悬丝似钓钩撼动虎斑色打着有浮沤　羣芳谱漆木高二三丈皮白六月中以刚斧斫皮开以竹筒承之液滴之则成漆先取其液液满则树菑翳一云取于霜降后者更良取时须荏油防破故淳者难得可重重别拭之上等清漆色黑如瑿若铁石者好黄嫩若窠者不佳稀者以物蘸起细而不断断而急更涂于干竹上荫之速干者佳世重金漆出金州也人多以桐油杂入今广浙中出一种取漆物黄泽如金即唐书所谓黄漆也入药当用黑漆　拾遗记始皇起云明台得冥阜干漆　拾遗记始皇以神淳漆防玉虎眼晴　洽闻记百济国西南海中有三岛各相去数十里其岛出黄漆似中夏漆树彼土六月破树腹承取汁以漆器物若黄金其光夺目　广舆记粤东琼州有海漆出海上花似芍药曰倒黏子渍为胶可代杮漆事物绀珠石漆出延州髙奴县宋时以烧烟造墨谓延州石液　吴录居风县有蚁絮漆人视土中知有蚁因垦以木皮插其上则蚁出缘而生漆
　　炭【附煤　薪】
　　总论　説文炭烧木也　物原祝融作炭　礼月令季秋草木黄落乃伐薪为炭　周礼地官掌炭掌物炭物之徴令以时入之又赤犮氏掌除墙屋以蜃炭攻之汉书冬至极短垂土炭炭动以知日至注孟康曰冬
　　至先三日垂土炭于衡两端轻重适均冬至阳气至则炭重夏至阴气至则土重　丹铅总录后汉律厯志古者天子以日至御前殿合八能之士陈八音听乐均度晷景钟律权土炭放阴阳日冬至阳气至则乐均清景长极黄钟通土炭轻而衡仰日夏至阴气应则乐均浊景短极防宾通土炭重而衡低淮南子曰水胜故夏至湿火胜故冬至燥燥故炭轻湿故炭重萧子云嵗暮赋衡轻炭燥权重泉涸李骞诗流火时将末悬炭渐云轻梁简文帝诗月晕芦缺秋还悬炭枯悬炭古气法也今絶其法而人亦罕知其事文人引用亦仅此三条耳
　　名类　语林晋羊琇字稚舒景献皇后从弟性豪侈洛下少林木炭贵如粟琇乃捣小炭为屑以物和之作兽形用以温酒火爇猛兽皆开口向人赫赫然诸豪皆效之　天寳遗事杨国忠家以炭屑用蜜揑塑成双凤至冬月燃于炉中先以白檀木铺于炉底余炭不可参杂也　清异录黑太阳出自韦郇公家用精炭捣治作末研米煎粥捜和得所预办圆铁范满内炭末运铁面锤实击五七十下出范阴干范巨细若盏口厚如两饼餤盛寒炉中炽十数枚烘然彻夜晋人兽炭岂此类耶徳宗纪大厯十四年十月戊午罢九成宫贡立兽炭清异录唐宣宗命方士作丹饵之病中不敢衣绵拥炉冬月冷坐殿中宫人以金盆置麸炭火少许进御止暖手而已禁闼因呼麸炭为星子炭　老学庵笔记谢景鱼家有陈无巳手简一编有十余帖皆与酒务官托买浮炭其贫可知浮炭谓投之水中则浮故也乐天诗曰日暮半炉麸炭火浮炭谓之麸炭　开元遗事西凉国进炭百条各长尺余其炭青色坚如铁石名曰瑞炭烧于炉中无熖而有光毎条可烧十日气逼人而不可近　清异录金刚炭有司以进御炉围径欲及盆口自唐宋五代皆然方烧造时置式以受柴稍劣者必退之小炽一炉可以终日　清波杂志南渡后有司降样下外郡置御炉炭胡桃纹鹁鸪色　嵗时记十月朔有司进暖炉炭民间皆置酒作暖炉防　辟寒录吴郡王家自十月旦至二月终日给焙笙炭五十斤　剧谈录唐干符中有豪士承借勲旧极口腹之欲常曰凡以炭炊饭先烧炭一熟谓之炼火方可入防不然犹有烟气难餐　清异录庐山白鹿洞游士辐辏毎冬寒醵金市乌薪为御冬备号黑金社　交州记灶头山越王炊防之处掘得炭　酉阳杂俎赤白柽出凉州大者为炭复入汁可煮铜为银登真诀青州安丘卢山有木烧成炭便永不尘耗焉　七修类藁杉木炭画路则防蚁不敢过矣
　　煤　燕闲录石炭即煤也东北人谓之楂【上声】南人谓之煤山西人谓之石炭平定所产尤胜坚黑而光极有火力史称女娲氏炼五色石以补天今其遗灶在平定之东浮山予谓此即后世烧煤之始　合璧事类丰城平乡二县皆产石炭于山间掘土黑色可燃有火而无熖作硫黄气既销则成白　曲洧旧闻石炭不知始何时熙宁间初到京师东坡作石炭行一首言以冶铁作兵器甚精亦不云始于何时也予观前汉地里志豫章郡出石可燃为薪隋王邵论火事其中有石炭二字则知石炭用于世久矣然今西北处处有之其为利甚博而豫章郡不复説也　欧公归田录清泉香饼人以一箧贻予清泉地名也香饼石炭也用以焚香一饼之火可终日不灭　升庵外集石炭香煤也葢捣石炭为末而以轻纨筛之欲其细也今制宫中捣炭为末以梨汁合之为饼置于鑪中以为香籍即此物也但古用石炭今用木炭不同耳石炭即石墨也又张正见诗名香散绮幕石墨雕金罏是也
　　薪　薪蒸总论薪柴也所以供炊大曰薪小曰蒸供燔燎曰槱　礼月令季冬命四监秩薪柴以供郊庙百祀之薪燎注大者可析谓之薪小者可束谓之柴　抱朴子南海萧丘之上有自生之火春起秋灭丘上纯生一种木虽为火所着但小焦黒人或得以为薪者炊熟则灌灭之用之不穷　晋荀朂荀朂在晋武帝坐赐食荀进饭即谓坐人曰此是劳薪灼也坐者未之信帝密遣问答云实是故车脚　月令通考除日送旧神焚松柴谓之籸盆
　　爆竹
　　神异经西方深山中有人长尺余犯人则病寒名曰山臊人以竹着火中熚烞有声而山臊惊惮　该闻录季畋邻家为山魈所祟畋令除夕于庭中爆竹数十竿至晓寂声安帖　王穉登吴社编火器则虎丘之爆仗一枚四人舁之　月令广义除夕爆竹所以震发春阳除消邪厉今人遂以为戏而倾费争雄殊失本意　农纪除夕独坐看爆竹火光又听其声有清亮悠及破碎烈之分以卜兵荒灾疠和稔之兆　宛署记烟火诸制有声者曰响炮髙起曰起火中带炮声者曰三汲浪不响不起旋绕地上者曰地老防筑打有虚实分两有多寡有花草人物等形者名花儿以泥函者曰沙碢儿以纸函者曰花筒以筐函者曰花盆总之曰烟火有集百巧为一架者　月令广义闽中有烟火名秦皇辫者以火炮及各花地防水防等筒聮成串凡数百相间之令一人提而逐一放落迸散其制甚竒

　　格致镜原卷五十
<子部,类书类,格致镜原>
　　钦定四库全书
　　格致镜原卷五十一　　　大学士陈元龙撰日用器物类【三】
　　壶【附茶壶酒注】
　　何休公羊传注壶礼器腹方口圆曰壶　礼图酒壶受一斛口径尺足高二寸　羣书考索何休谓腹方口圆曰壶反之曰方壶有爵饰葢此壶也又疏云谓刻画爵形以饰壶体上下空径一尺四寸方横径一尺一寸强乃用一斛之数也　博古圗贯耳弓壶两耳以弓铭之两耳可以贯绳制作简朴防姬壶有葢两耳铭五字制様典古略不雕刻蟠防壶两耳连环无铭腹作蟠防势若飞动仲丁壶两耳连环铭三十七字耳为饕餮纹结虫兽觚棱壶两耳连环有鼻无铭浑厚端雅体方而觚棱四出腹着饕餮间以防防贯耳壶五皆无铭两耳通贯上下可系以挈而其为耳之形制则稍异或饰以防首或着以角兽或耸起作饕餮状或通上下蹙为兽面中空均可以贯绳而腹足间饰以云雷饕餮纹饕餮方壶有提梁无铭周身为饕餮间以云雷盘云壶两耳连环无铭耳作牺首仰上双角之间饰以人首脰足盘云三耳壶三耳无铭体匾而椭三耳纯素不加设饰交螭云雷壶两耳葢上连环无铭脰腹饰以交螭间起云雷旁列三耳螭首方壶两耳连环无铭下设螭纹腹介间起缭络形耳【阙四字】衔圜环规模典古制作精致鹦耳雷纹壶两耳连环无铭通腹上下作蛟螭紏结之状错以雷纹两耳为鹦鹉状贯以圜环三螭壶自葢顶及脰间皆镂以蟠螭又别为三圈饰以三螭戏珠之状葢上设四小圈环仰以着地中分四体各缀以环为提挈之具雷纹螭首挈壶圜足纹以防龙饕餮周于腹间间以雷纹葢设三环旁贯小连环缀于提梁之右提梁作方斜纹下为两螭首以齧其耳四鹦壶葢四垂隆起作钿玉古纹交结紏错旁有四鹦势若飞动覆可为葢仰可为足文镂加胜太官壶两耳连环铭三十二字绥和壶铭四十三字双鹿壶两耳无铭填金作羣龙双鹿之耳饰兽面鳬壶有葢两鼻有提梁无铭范作鳬形螭首为提束以绹纹山龙温壶腹脰饰以山龙其文虽华似非冶铸之所成者如意方壶二皆方体两耳取饕餮腹作方斜实以花纹其形若如意间以金碧粲然可观圜络壶两耳连环无铭腹间环结如络蟠虬匾壶两耳连环有提梁无铭周腹纯素不加虫镂纯缘之下作蟠虬紏结之状细纹圜壶两耳连环无铭方镂萦纡如盘丝发匾壶三二器通体纹饰繁缛一器特纯素皆附两耳形制特匾故因其形而名之小匾壶两耳有提梁无铭状壶而匾口圜而足方作连环以为提文饰颇杂兽耳方壶五一四耳余皆两耳连环无铭体制链冶耳皆挟腹兽口衔环而方棱四出粟纹壶三一器腹间起粟纹耳作牺首后二器制作相特粟纹益细耳着兽面凤鱼壶两耳连环无铭纹有鱼凤之形如以两耳齧环素圜壶两耳连环无铭涂金为饰兽耳圜壶两耳连环无铭体圜纯素两兽齧环以为耳　神仙传王方平有十二玉壶　云烟过眼录方壶遍身皆硃砂斑色红如血防又碧圆壶亦佳玩杨中斋勤有堂故物又细文大壶颈有雕戈一月字　清异录刘鋹伪宫中有鱼英托镂椰子立壶四只各受三斗岭海人亦以为罕有鱼英葢鱼脑骨熁治之可以成器　销夏录宋淳熙十一年六月官家进太上水晶提壶连索儿可盛白酒三斗华夷珍玩考国初沈万三者吴人也居周庄富盛所
　　藏玛瑙酒壶其质通明类水晶一枝葡萄类墨防就号为月下葡萄
　　茶壶　冯可宾岕茶牋茶壶窑器为上锡次之　许次纾茶疏往时龚春茶壶近日时彬所制大为时人寳惜葢皆以粗砂制之正取砂无土气耳　岕茶牋茶壶以小为贵毎一客壶一把任其自斟自饮方为得趣何也壶小则香不涣散味不耽阁　庶物异名疏穆天子传盛姬病求饮天子命人取浆而给是曰壶輲郭璞云壶器名輲音遄速也今京师于煤炉上暖酒煮泉以取速者曰輲子当用此字
