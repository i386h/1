<!-- { "loadSidebar": true } -->
　　歴代车制　通典黄帝作车至少昊始驾牛及陶唐氏制彤车乘白马则马驾之初也有虞氏因彤车而制鸾车夏后氏因鸾车而制钩车奚仲为夏车正建其斿旐尊卑上下各有等级商因钩车而制大辂周因商辂以制木辂约木以加饰　羣书考索汉书应劭曰古者诸侯属车九乘秦灭九国兼其车服于是属车八十一乘矣汉制因秦大驾八十一乘法驾三十六乘自髙至文车服御无所损益至武帝天汉中始定舆服之制郊祀所乘谓之大驾又备车千乘万疋旧制以金根车为最尊比周之玉辂至后汉大驾则御凤凰车以金根为副东汉上原陵用大驾八十一乗祀天南郊则法驾晋武帝始设金玉象革木五路竝为法驾东晋俭不中礼副车惟设五乗宋则十二乗魏道武命礼官采古制三驾卤簿一曰大驾设五辂建太常属车八十一乗法驾属车二十六乗小驾属车十二乗十二乗起于宋王宏之议而罢于隋大业之中唐制武徳着令五辂属车十乗【指南黄帝作记里鼓刘裕白鸾隋鸾旂汉辟恶秦皮轩汉耕根汉安车周四望齐羊车晋】贞观中始加黄钺【晋制】豹尾【周制】二车通为十二乗髙宗不喜乗辂每大礼则御辇元宗以辇不中礼开元冬祀南郊乗辂礼毕还自是行幸郊祀皆于仪仗之内五辂腰舆皆陈于卤簿而已　羣书考索秦制大驾属车八十一乗法驾半之左右分行其车皆皁葢赤里木轓辎戈矛卷箙尚书御史所载最后一乗悬豹尾豹尾以前为省中　北堂书钞续汉书云汉承秦制为乗舆金根立车安车轮皆朱班重牙贰毂两辖金簿缪龙为舆倚较文虎伏轼龙首衔轭左右吉阳筩鸾雀立衡文画辀羽盖华瑵建大旂十二斿画日月升龙驾六马象镳镂钖金鍐方釳揷翟尾朱缣樊缨赤罽易茸金就十有二是为徳车五时车安立亦皆如之各如方色马亦如之白马者朱其髦尾为朱鬛云所御驾六余皆驾四后从为副车案方甫曰楚卫之间辕谓之辀徐广曰缪交错之形也较在箱上説文曰文画蕃兵箱也通俗文曰车箱为较　蔡邕独断凡乘舆车皆羽葢金华爪黄屋左纛金鍐方釳繁缨重毂副牵黄屋者葢以黄为里也左纛者以牛尾为之大如斗在最后左騑马騣上金鍐者马冠也高广各四寸如玉华形在马騣前方釳者鐡广数寸在騣后有三孔插翟尾其中繁缨在马膺前如索帬者是也重毂者毂外复有一毂施牵其外乃复设牵施铜金鍐形如缇亚飞铃以缇油广八寸长注地左画苍龙右白虎系轴头今二千石亦然但无画耳独断前驱有九斿云防闟防皮轩銮旗车后有金钲黄钺黄门鼓车古者诸侯贰车九乘秦灭九国兼其车服故大驾属车八十一乘也尚书御史乘之最后一车悬豹尾以前皆皮轩虎皮为之也　独断永安七年建金根耕根诸御车皆一辕或四马或六马金根箱轮皆以金鏄正黄两臂前后刻金以作龙虎鸟形上但以青缣为葢羽毛为后戸　羣书考索东晋属车五乘而已加绿油幢朱丝络青交路黄金涂五朱轮毂犹素两箱无金锦之饰其一车又是轺车旧仪天子所乘驾六元兴中属车惟九乘苻坚败又得伪车辇增为十二乘通典东晋过江副车遗缺有事权以马车代之建旗于上后制五色木牛象五时车立旗于背行则使人舆之牛取负重致逺而安旗常纒而不舒所谓徳车结旌是也　羣书考索东晋则始建大辂戎辂宋孝武始建五辂后周置司辂之官掌公车之政皇帝之辂十有二等曰苍辂曰青辂曰朱辂曰黄辂曰白辂曰辂曰玉辂曰碧辂曰金辂曰象辂曰革辂曰木辂唐因隋制玉金象革木是为天子五辂　晋书皇太后皇后法驾乘重翟羽葢金根车驾青辂青帏裳云画辕黄金涂五采葢爪施金华驾三左右騑其庙见小驾则乘紫罽軿车云画辀黄金涂五采驾三非法驾则皇太后乘辇皇后乘画轮车皇后先乘油画云母安车驾六騩马【騩浅黑色】油画两辕安车驾五騩马为副又金薄石山軿紫绛罽軿车皆驾三騩马为副女旄头十二人持棨防二人共载安车俪驾女尚辇十二人乘辎车俪驾女长御八人乘安车俪驾三夫人油軿车驾两马左騑其贵人驾节画辀三夫人助蚕乘青交路安车驾三皆以紫绛罽軿车九嫔世妇乘軿车驾三　羣书考索汉景帝诏二千石者车朱两轓千石至六百石者朱左轓三百石以上皁葢二千石以上白葢此景帝所定之制也通典谓武帝天汉四年始定舆服之制令诸侯王大国朱轮特虎居前左兕右鹿小国特熊居前麋皆居于左右此武帝所定之制也然所乘之车其名不一皇孙乘绿车丞相乘高葢车三公皆乘使车列侯乘安车太守乘藩车刺史乘传车大夫乘官车使者追捕考按则乘小使车佐吏则乘小车致仕者则或赐安车　董巴舆服志诸车之文乘舆倚龙伏虎灵文画辀皇太子皇子诸侯倚虎伏鹿灵文画轓公侯倚虎伏熊黑轓朱班轮　晋书中二千石二千石皆皁葢朱两轓铜五采驾二中二千石以上右騑千石六百石朱左轓长六尺下屈广八寸上业广尺二寸九丈十二初后谦一寸若月初生示不敢自满也　稗编汉初马少故曰自天子不能具纯驷将相或乘牛车言唯天子之车然后有马然亦不能纯具一色至将相则时或驾牛也自吴楚诛后诸侯惟是食租衣税无有横入故贫者或乘牛车则此之以牛而驾自縁贫窭无资可具非有禁约也汉韦成以列侯侍祠天雨淖不驾驷马车而至庙下有司劾奏削爵则舍车而汉已有禁矣东晋惟许乘车其或者御史弹之则汉法仍在也至其驾车遂改用牛晋王导短辕犊车犊牛犊也王济之八百里驳驳亦牛也言其色驳而行速日可行八百里也石崇之牛疾奔人不能追此其所以独异也南史吴兴太守之官皆杀轭下牛以祭项羽知驾车用牛也岂通三晋之制皆不得驾马耶羣书考索晋之赐王公则有云母车三公有勲徳者
　　有皁轮车而位至公者或四望或三望或夹望或油幢车至后周诸侯则有辂或九方或碧或金或象或犀或贝或革或篆或木之属　南史齐王子公侯旧乗纒帷车萧鸾独乗下帷仪从如素士　北齐书后魏大臣老者多歩挽车　唐车服志皇后之车六重翟车厌翟车翟车安车四望车金根车皇太子之车三金辂轺车四望车亲王及武职一品有象辂青油纁朱里通幰朱丝络网二品三品有革辂朱里青通幰四品有木辂五品有轺车皆碧里青偏幰象饰朱班轮八鸾左建旂画升龙右载闟防革辂木辂左建轺车曲壁碧里青通幰诸路朱质朱葢朱旗朱班轮一品之九旒二品八旒三品七旒四品六旒鞶缨就亦如之三品以上珂九子四品七子六品以下去通及珂王公车辂藏于太仆受册行册命巡陵昏葬则给之余皆以代车　山堂肆考唐宣宗大中二年冬十一月万寿公主适起居郎郑颢旧例公主下降以银装车帝曰吾欲以俭约化天下当自亲者始命依外命妇以铜装车
