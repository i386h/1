<!-- { "loadSidebar": true } -->
吾尝怪鲁隐公矢鱼之行，而臧僖伯之不善谏其说。以为凡物不足以讲大事，其材不足以备器用，则君不举焉。夫隐公之志不可回，则僖伯之谏决不可入。孰若姑从其行，而告之以不可徒行之意，则在公为易从，在吾为易入。又焉用绝其嗜好，而欲独行吾之说哉？君子曰：“臧僖伯之谏矢鱼，不如晏子之不谏游观、孟子之不谏好货。”惠帝尝出游离宫，通曰：“古者有春尝果，方今樱桃熟可献，愿陛下出，因取樱桃献宗庙。”上许之。通之术，即二子之术也。太宗作层观以望昭陵。尝引魏徵同登，使观之。徵熟视曰：“臣昏，不能见。”帝指示之。徵曰：“臣以为陛下望献陵，若昭陵则固见之矣。”帝泣为毁观。徵之术，亦二子之术也。离宫之游不必却，而因使之献宗庙；层观之登不必谏，而因使之念献陵。不逆乎君之志，不废乎吾之说。

八十六　事变常出于所不忧
人主莫不欲安存而恶危亡，然而其国常至于不可救者，何也？所忧者，非其所以乱与亡；而其所以乱与亡者，常出于不忧也。盖尝以汉事观之：方高帝之世，天下既平矣。当时之所忧者，韩、彭、英、卢而已。此四王者，皆不能终高帝之世，相继仆灭而不复续。及至吕氏之祸，则犹异姓也。吕氏既灭矣，而吴楚之忧，几至亡国。方韩、彭、吕氏之祸，惟恐同姓不蕃炽昌大也；然至其为变，则又过于异姓远矣。文景之世，以为诸侯分裂破弱，则汉可以百世而无忧。至于武帝，诸侯之难少衰，而匈奴之难方炽，则又以为天下之忧，止于此矣。又昭、宣、元、成之世，诸侯王既已无足忧者，而匈奴又破灭臣事于汉。然其所以卒至于中绝而不救者，则其所不虑之王氏也。


世祖既立，上惩韩、彭之难，中鉴七国之变，而下悼王氏之祸，于是尽侯诸将，而不任以事；裁减同姓之封，而黜三公之权。以为前世之弊尽去矣。及其衰也，宦官之权盛，而党锢之难起。士大夫相与扼腕而游谈者，以为天子一日诛宦官而解党锢，则天下犹可以无事。于是外召诸将，内胁其君，宦官既诛无遗类，而董卓、曹操之徒，亦因以亡汉。


汉之忧者凡六变，而其乱与亡，辄出于所不忧，而终不可备。由是言之，治乱存亡之势，如长江大河，日夜推移而莫知终穷。故夫圣人之为天下不恃吾，有尽变而有无变之道。仁义以本之，纪纲法度以维持之，深恩厚泽以培养之。安居无事之时，深感固结斯民之心于法令之外，使其子孙后世，有以凭藉扶持，而不遽以陵迟者，如斯而已。至于详禁而曲说，形索而计取，圣人所不为也。虽然，物莫不有所先。础先雨而润，钟先霁而清，灰先律而飞，蛰先寒而闭，蚁先涝而徙，鸢先风而翔。阴阳之气，浑沦磅礴于覆载间，而一物之微，先见其几。彼天下之变虽无常，而英雄桀猾之状虽无尽，然其形之所兆，其端之所萌，亦岂无有先之者邪？是故诸侯之逼，晁错能言之；匈奴之强，贾谊能言之；王氏擅命之渐，刘向能言之。惜乎汉世人主，不能阴察默窥、销患于未然、弭祸于无形耳。


八十七　为天下者使后可继
治天下者，不尽人之财，不尽人之力，不尽人之情。是三者可尽也，而不可继也。彼治天下者，不止为一朝一夕之计，固将为子孙万世之计也。为万世之计，而于力、于财、于情皆使之不可继，则今日尽之，将如来日何？今岁尽之，将如来岁何？今世尽之，将如来世何？是以圣人非不知间架之税足以尽榷天下之利，而每使之有余财；非不知闾左之戍足以尽括天下之役，而每使之有余力；非不知钩距之术足以尽天下之诈，而每使之有余情。其去彼取此者，终不以一时之快，而易万世之害也。古之人有行之者，汉文是也。露台惜百金之费，后宫无曳地之衣。可谓不敢轻靡天下之财。匈奴三入而三拒之，未尝敢穷兵出塞。可谓不敢轻用天下之力。吴王不朝，赐以几杖；张武受赂，赐以金钱。可谓不敢轻索天下之情。以其所余，贻阙子孙。凡四百年之汉，用之而不穷者，皆文帝之所留也。及至武帝，好大而心劳，功多而志广。材智勇敢之臣，与时俱奋。桑弘羊之徒，算舟车，告缗钱，以罔天下之财；其心以文帝之所不敢取，自我始取之也。卫青之徒，绝大漠，开朔方，以竭天下之力；其心以文帝之所不能举，自我始举之也。张汤之徒，穷根柢，究党与，以尽天下之情；其心以文帝之所不能察，自我始察之也。取文帝之所不能取，举文帝之所不能举，察文帝之所不能察，则弘羊、张汤、卫青之属，果胜文帝耶？此段内，自“于力、于财”以下，至于下段“世之议者”，旧本误在后卷首篇，“方内人宁，靡有兵革”之下，雍谨刊正如此。


圣人之治天下，其才非不足以立，其志非不足以虑也；然每迟焉若畏，阙焉若偷，而弗自以为愧者，盖法不可以极其弊，而其弊常生于积美之后。吾力足以成之矣，足以备之矣，而毕取焉以为名，则风俗变而巧日愈滋，弊日愈亟而后之人必有不可支者矣。惟己之快而后人之无继者，圣人不为也。以及后人，世之议者曰：“治地莫善于助，莫不善于贡。”嗟夫！贡之犹有所不善也，固所以遗商周；助之尽善，是其所以开秦也已矣。大抵天下之理，是非之相因，而成毁之相近。质者可措其未施之实智，而尽巧者盖滋其无已之情。是故圣人之治，亦难乎其无余智也。

焚林而田，非不得兽，明年无兽；竭泽而渔，非不得鱼，明年无鱼。


卷十三
八十八　善治者无赫赫之功
谈龙肝，夸凤髓，足以骇人之听矣，至于济饥，则曾不如菽粟之有益也；陈黼黻，耀文绣，足以骇人之目矣，至于御寒，则曾不如布帛之有效也；嘉唐虞而乐商周，登泰山而禅梁父，足以动人之观听矣，至于论治，则不如清净渊默之有得也。自昔圣人循循焉以忠厚化天下，初无非常可喜之功，而天下之人阴受其利而不自知。后世好大喜功之主，以为圣人之为，不足使人耸动而倾听，于是变循循而为赫赫。弃天下之所常行，而骇斯人之所未尝见；奋乎百岁寂寞无闻之中，而欲远过乎五帝三王之上。颂声满天地，贵名耀日月，亦可谓一时之盛事矣。噫！夫名之盛，实之衰也。观美之日隆，而大本之日忘；华藻之日益，道德之日薄也。

天下有至当之理，天下莫能非，后世莫能议。事已立而迹不见，功已成而人不知。安用使人喜谈而乐道哉？汉之文帝，攘却不如武，中兴不如宣，二十三年之间，农桑之外无异说，粟帛之外无奇贡。尝试取其纪而读之，崇（方）〔力〕田之科，下劝农之诏，不若富民之有侯、搜粟之有尉也；匈奴三入而三拒之，未尝穷兵出塞，不若登单于之台，封狼居之山也；法令之苟且，礼文之有缺，不若改正朔而易服色、兴礼乐而修郊祀也；宫室不增益，帷帐无文绣，不若建神明通天之台而备千乘万骑之驾、泛沙棠木兰之舟而设鱼龙曼衍之戏也。然而成败异变，功业相反者：文帝富庶之效，至于贯朽粟陈，家给人足，而武帝则海内虚耗矣；文帝治安之效，至于方内人宁，靡有兵革，而武帝则暴骨千里矣；断狱数百，几致刑措，则与夫穷治刻骨者有间矣；黎民醇厚，重于犯法，则与夫奸轨不胜者不俟矣。


八十九　天下之弊自上启之
朝而趋市，骈肩相摩；暮而过市，掉臂不顾。非朝贪而暮廉也，朝有所求，暮无所求也。一兔走野，百人逐之；积兔在市，过而不顾。非前争而后逊也，前则未定，后则已定也。（切）〔窃〕尝因是而论天下之士，其所以在上古而静退、在后世而奔竞者，岂性情之顿异也？亦上古之爵禄不可求，而后世之爵禄可求也；上古之爵禄皆有定，而后世之爵禄皆无定也。

唐虞三代之时，礼仪修明，风俗醇厚。凡为士者，三揖而进，一辞而退。礼，如此其峻也。四十而仕，五十而爵。进，如此其迂也。论定然后官，任官然后爵。仕，如此其艰也。不传贽为臣，不敢见于诸侯。分，如此其严也。然处之甚安，守之甚固，无滞淹之叹，无侥幸之心。是岂有法制以驱之乎？亦曰上之人未尝启奔竞之门而已。

盖当是时，持黜降以佐天子者，以公道而立公朝，以公心而临公选。才适当其位，而无毫发之浮；位适当其才，而无毫发之过。才之外无余位，位之外无余才。天下之士，道德苟充，爵禄自至。初，无求于上之人，则嵬嵬廓庙殆为无求之地矣。故巧者无所用其智，贵者无所用其权，诈者无所用其谋，诌者无所用其佞。于斯时也，虽求奔竞之名，犹不可得，况有所谓奔竞之禁乎！

后世礼仪废，风俗薄，名器滥，爵禄轻。不使官求人，而使人求官；不使上求下，而使下求上。奔竞风成，莫之能御。权在于左右，则为之扫门；权在于嬖宠，则为之控马；权在于妃主，则为之邑司；权在于贵戚，则为之主事。高爵重禄，如取如携，无不得其欲焉。彼介然自守之士，十年不之调者有之，三世不徙官者有之。利害之相形如此，人安得而不奔竞乎？

诱之于上，而欲禁之于下；诱之于此，而欲禁之于彼，是犹醯而却蚋、聚膻而去蚁，虽刀锯日被，亦有所不胜矣。


九十　人君求治不可太锐
古之善为天下者，未尝为苟且之说、速成之计，以求治于朝夕也；强力奋发以为之，至诚无息以持之。其初虽若迂阔而难就、澶漫而难立，而其终必将有所观。

汉唐以来，号为善治之君者，汉一文帝，唐一太宗。（切）〔窃〕观文帝即位之初，公私之情，尤可哀痛；矫伪告讦之风，尚未知教。贾谊上“太息”“痛哭”之书，劝之纷更，文帝则体吾之恭俭，舒迟以待之，宽厚以抚之，而未暇于纷更也。末年海内富庶，兴于礼义，黎民醇厚，几致刑措者，则文帝有以缓之也。太宗即位之初，关中旱蝗，户口未尽复，太乱之后难治，盗贼未息。封伦进刑名、杂伯之说，以求近效。太宗则行吾之仁义，持之不变，为之益力，而不求乎近效。终于斗米三钱，行不赍粮，夜户不闭，岁断死罪二十九，则太宗有以缓之也。盖恭俭仁义乃其为治之地，而行之以久者，乃其所以致效。

若夫武帝则不然。不施仁义，而切切于慕唐虞。其求治固甚锐也，公孙弘进“期年尚迟”之说以诱之，而武帝之心益荒。卒之海内虚耗，悔无可及，而唐虞之治益远。玄宗则又不然。不得治本，而急急于致太平。其责治何太早也！李石进日久月长之说以坚之，而帝之意已倦。卒之开元之治，日不逮前，而太平之功益难。吁！朝为贾而夕冀巨万之获，耕者未卒岁而乃求仓箱之积。为治不能迟之以岁月，而乃惑于苟且之说、速成之计。吾固知武帝、玄宗之治戛戛乎其无验也。

九十一　从事其小而忘其大
