<!-- { "loadSidebar": true } -->
　　唐介字子方为人简伉端劲孙抃荐介及吴中复为御史与二人未尝相识或讶之抃曰昔人耻为呈身御史今岂求识面台官邪　宋仁宗朝为御史里行弹张尧佐特加六品服以旌敢言又言文彦博以灯笼锦媚张贵妃致相位上怒贬英州别驾徙监郴州税李师中送以诗有去国一身轻似叶髙名千古重于山之句　介渡淮中流遇风作诗云圣世非狂楚清淮异汨罗平生仗忠信今日任风波舟楫欹斜甚鼋鼍出没多斜阳幸无事沽酒听渔歌　神宗朝参大政　諡质肃　子淑问义问待问嘉问之问
　　宋诗人
　　唐庚字子西工诗湖上云佳月明作哲好风圣之清暮归云草青仍过雨山紫更斜阳语意俱新　宋绍圣中张商英荐其才除提举常平号鲁国先生　有文集二十卷
　　唐举战国时人善相相李兊贵相蔡泽夀皆验唐都方士也汉武诏求民间治厯者二十余人都与焉唐林字子髙唐遵字伯髙明经饬行仕莽为九卿唐擅字子产东汉人好星占著书二十八篇号唐子唐彬同王浑等破吴称疾史臣曰避名全节有廊庙材唐瑾周朝吏尚书有人伦之鉴平江陵惟载书二车归唐俭佐太宗定天下为天防长史封吕公图形凌烟阁唐愈宋元祐末挂冠为七老防
　　唐璘字伯玉宋宝庆间为察院凛凛有直声
　　女徳婚姻
　　唐琼华楚大夫唐勒之女勒妻一产二子男一女一男曰正夫女曰琼华
　　唐衡汉中官也荀彧娶其女彧父绲畏其声势故与婚唐俭爱崔谦之才以女妻之
　　唐光韩愈为友婿俱娶卢贻女
　　荒唐　髙唐　陶唐　晚唐
　　汪【商音　平阳　古汪茫氏之后五代末汪族有自歙徙居婺源皆以髙赀为江左着姓】
　　卫社稷
　　汪踦鲁童子也仲尼曰能执干戈以卫社稷虽欲勿殇也不亦可乎
　　居下讪上
　　汪辅之字正夫宋神宗朝为北京运判时文彦博以侍中判署北京辅之宻劾公不治事上批云辅之小臣敢尔无礼
　　龙溪清风
　　汪藻字彦章绍兴中为翰林学士草髙丽诏不许入贡云壊晋馆以纳车庶无后悔闭玉闗而谢质匪用前规上称其得代言体髙丽谢表至上以所御白圑扇亲书紫诰仍兼绾黄麻似六经十字以赐之　自号龙溪结茅为亭面愚溪之口有羣鸥日驯其地名曰玩鸥亭有龙溪集行世　晚年诗文益奇与栁仪曹相望于数百嵗后文章格力实相上下　七子恬悟恪惇憺憘恽
　　十科荐士
　　汪恺绍兴五年诏复十科取士叶梦得荐恺及徐度汪藻荐徐度王棠中兴后以十科荐用自此始
　　抡魁之选
　　汪应辰字圣锡元名洋绍兴五年进士第一御赐今名后为秘书监食罢防茶一同舍就枕不起或戏之曰宰予昼寝于予与何诛汪曰子贡方人夫我则不暇合坐称美　累迁吏尚书　号玉山
　　义庄
　　汪大猷字仲嘉在四明置田二十畆以为义庄欣慕者众积置三顷郡守林大中助絶产二顷遇士族之贫者家有吉凶随事白郡郡下庄给之为无穷之利　初调衢州江山尉分乡警捕境内肃然后有谕徳之除龙大渊在閤门闻之亟称以为当曰某昔在三衢只见说江山县尉之贤孝宗朝除敷文待制特升学士
　　赐荣园
　　汪纲字仲举宋乾道中知绍兴府筑一园曰赐荣取李白忆贺监诗勅赐鉴湖水为君台沼荣之意　创镇越堂自为记又创月台于堂之前王十朋诗云人望使君如望月要须如镜莫如钩　后以郎官为本路宪兼帅在任九年召为户侍
　　汪革字信民宋绍兴中省元与江西诗派
　　汪彻字明逺宋乾道中除枢宻使　諡庄敏公
　　婚姻
　　汪勃娶祝景先之女朱文公书祝确遗事云确景先次子也景先死时四妹犹未行公竭已资遣之其一归汪公勃仕登三府徳公不忘人两贤之
　　宪量汪汪
　　方【商音　河南　周大夫方叔之后　风俗通云方霄氏之后】
　　泥印
　　方回为盗所刼闭之室中回化而去仍以一丸泥封其户以方回印印之
　　鉴湖处士
　　方千字雄飞居桐庐钓台东之白云原时号方处士隠鉴湖任情渔钓吟诗有警句　庭接停猿树岩飞浴鹤泉　野渡波揺月山城雨翳钟　孙洽称之云其秀也仙蕊于常花其鸣也灵鼍于众响　以唇缺有司不与科名晚年遇医补之人号为补唇先生　唐元和间韦庄奏赐千及第
　　髙尚鉴
　　方楷千之后也宋范文正诗云髙尚鉴先君岩居与俗分幽兰在深处终日自清芬
　　恶诗
　　方圭好为恶诗仁宗朝宋庠知扬州圭来谒燕于平山堂圭诵诗不已适见野外有牛就木磨痒谓坐客胡诙曰青牛恃力狂挨木诙应声曰妖鸟啼春不避人圭悟其意饮散击诙
　　题南楼
　　方泽字公悦宋神宋朝守鄂渚有题南楼画阁诗山谷过之登楼次其韵二篇又作诗寄公悦末云庾公风流冷如铁谁其继之方公悦
　　名士
　　方丰之号北山绍兴名士也有絶句云舎人早定江西派句法须从活处参参取陵阳正法眼寒花承露落毵毵
　　辍俸抄书
　　方崧字季申宋隆兴初登第和气接物二十年安分有守始终所得清俸以为抄书之费　子信孺倅肇庆
　　花木僚友
　　方孚若新居成刘后村贺以诗云按行花木皆僚友主掌湖山即事权　宋宁宗朝为寺丞终宝谟知府
　　奇怪
　　方岳字巨山号秋崖长于词翰有小藁行世方澄孙序之云奇奇怪怪之文如其人磊磊落落之气如其文宋理宗朝两为文学掌故宫中秘书出守康庐秀水二郡
　　方达源宋元祐中为御史子元脩元若元矩俱有材名方君式与毛国华从东坡游西菩提寺坡有诗刻于石方廷实宋绍兴中拜监察御史刚直敢言
　　方孟卿绍兴中为右司谏
　　方仲号乌山宋理宗朝为博士和刘后村梅诗百首
　　婚姻
　　方勉字及甫娶许虞部之女好学能诗
　　义方　大方　肘后方　越人方
　　常【商音　平原　卫康叔支孙封于常邑因氏焉　一云黄帝臣常先之后】
　　奉使不辱
　　常惠太原人汉武时随苏武使匈奴拘留十余年乃还昭帝嘉其勤劳拜光禄大夫　諡壮武侯
　　忠节
　　常达陜州人从髙祖征伐帝曰君忠节正可求之古人
　　带经耕鉏
　　常林字伯槐家贫苦学带经耕鉏　梁习荐为名士魏太祖以为南和宰后拜光禄大夫
　　儒林先生
　　常爽字仕明北魏人少聪敏五经百家多所研综置馆温水之右教授门徒七百余人严厉有方髙允称之曰文翁柔胜先生刚克立教虽殊成人一也　不事王侯独守闲静时为儒林先生　子文通　孙景
　　知人受赏
　　常何唐贞观中为中郎将陈便宜二十余条上怪其能对曰臣家客马周具草耳上以何为知人赐绢三百匹
　　设乡校
　　常衮唐建中初为福建观察使始闽人未知学衮为设乡校教导之自是文风始盛　代宗朝为中书舍人文彩赡蔚长于应用誉重一时后拜相
　　论奏时相
　　常安民字希古宋元祐中公卿荐其才召为太常博士上疏论蔡京奸足以惑众辩足以饰非巧足以移人主之视聴力足以颠倒天下之是非　建炎中官其子孙二人　绍兴中其子固为御史中丞敢言
　　汝隂处士
　　常秩字夷甫颍川汝隂人长于春秋居陋巷二十余年欧公荆公闻而称之　嘉祐中荐于朝除国子直讲不就　熙寜中被召遂起累迁除寳文待制时欧公致仕治第于颍有诗云笑杀汝隂常处士十年骑马听朝鸡常景字永昌雅好文章澹于荣利初为叶律博士常思字克恭郭威少孤舍于思家及即位呼为常叔
　　婚姻
　　常衮以兄之子妻陈京　常脩娶闗图之妹
　　纲常　马氏五常
　　桑【商音　黎阳　秦大夫子桑之后以王父字为氏】
　　心计
　　桑羊汉武时领大农尽管天下盐铁作平准之法以心计不用筹算言利事析秋毫　元封中赐爵左庶长
　　五世同居
　　桑虞字子深晋人五世同居闺门雍穆有园去宅数里果初熟人盗之虞以园多荆棘使奴开道盗觉之来请罪
　　遁甲
　　桑道茂唐人善遁甲待诏翰林所言皆验
　　铁砚
　　桑维翰字国侨为人丑怪身短面长尝临鉴自奇曰七尺之躯不如一尺之面　初举进士有司恶其姓与防同音不取人或劝其他仕乃着日出扶桑赋以见志铸铁砚示人曰砚则改而他仕卒第进士　晋髙祖拜为相
　　桑慥有素行宋天圣中除监察御史
　　桑怿宋景祐中迁閤门祗侯赏平蛮獠之功怿辞或讥怿好名怿曰若避名则善皆不可为矣
　　扶桑　柴桑　苞桑
　　臧【商音　东海　鲁孝公子彊食采于臧是为臧僖伯子孙因以为氏臧文仲武仲宣叔昭伯皆其后世为大夫】
　　有后
　　臧哀伯鲁大夫周内史曰臧孙达其有后于鲁乎君违不忘谏之以徳
　　抚剑抵掌
　　臧宫字君翁佐光武中兴封朗陵侯　图形云台　史臣论曰臧宫马武抚鸣剑而抵掌志驰伊吾之比矣臧盾侍宋武帝宴赋诗不成罚酒一斗
　　臧荣绪宋人隠居京口教授生徒号披褐先生臧厥拜晋安守下车宣化凶党皆去人谓之臧彪臧质字含文有气干宋文帝谓可大任以为徐兖二州刺史元嘉末守旴却魏兵三十万众
　　庄【征音　天水　楚庄王支孙以諡为姓　周有庄辛　齐有庄贾景公使监穰苴军后至遂斩之庄暴见孟子】
　　漆园傲吏
　　庄子名周防人也尝为防漆园吏　楚威王厚弊迎以为相庄子絶之终身不仕　著书十余万言名南华经庄舄越之鄙人仕楚执圭
　　庄青翟前汉人以功臣侯子孙拜相
　　庄大成十嵗能诵史书宋绍兴中拟试童科
　　黑庄　康庄　蒙庄
　　郎【商音　中山　鲁懿公之孙费伯城郎居之子孙因氏焉】
　　善风角
　　郎顗北海人父宗善风角星算望气占候顗少父业兼明经典昼妍精义夜占象度　汉顺帝时拜章言灾异之故召对复陈便宜七事　召拜中郎辞病不就
　　削木剪纸
　　郎基字世业本文吏有武畧北齐擢为海西镇将梁兵攻城基削木为箭剪纸为羽固守还朝拜侍御史　子茂字蔚之七嵗诵骚雅日千余言　次子楚之【北史】
　　西昌逸士
　　郎咏西昌采樵为业或担入郡市遇人买则曰我西昌逸士酒中人也我今献公所缺公当惠我所无
　　培塿松栢
　　郎余令唐初为霍王元轨参军从父和年亦为王友王曰郎家二贤皆入府不意培塿而松栢成林也　弟余庆为吏清而刻
　　钱郎
　　郎士元晚唐诗人佳句甚多与钱起齐名时人语曰前有沈宋后有钱郎
　　檀郎　夜郎　郭郎
　　康【商音　京兆　卫康叔之后以諡为姓】
　　草封禅仪
　　康子元唐开元初诏举能治易老庄者张说以子元应诏除侍讲上封泰山説引子元草封禅仪徙宗正卿
　　六可畏
　　康澄唐明宗时为大理少卿上疏言国家有不足惧者五有深可畏者六诏奨之
　　金带
　　康延孝以百骑奔庄宗解御衣金带赐之【五代】
　　射艺
　　康保裔宋真宗朝人善骑射以十五矢引满括镝相继而坠人服其妙后战没　子伯雄为桂州观察使
　　待诏金马
　　康与之字伯可号顺庵宋南渡后有声乐府秦申公荐于上以文词待诏金马门凡中兴粉饰治具两宫宴集皆假其歌咏故应制之词居多　尝题徽宗画像云玉辇宸游事已空尚余奎藻绘春风年年花鸟无穷恨尽在苍梧夕照中髙宗见之一恸而已
