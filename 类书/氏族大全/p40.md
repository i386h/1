<!-- { "loadSidebar": true } -->
　　晋汜毓奕世儒业敦睦九族时人号其家儿无常母衣无常主撰春秋释疑
　　汜衷与索靖等驰名海内人号炖煌五龙【见索氏】晋汜稚春有操行七世同居家人无怨色【渊明与子疏】咸【羽音　汝南】
　　汉咸宣为御史几二十年【酷吏传】
　　咸冀宣唐开元十八学士之一图形含象亭【见庾子元】凡　姬姓之后以国为姓云凡邢茅周公之
　　是也












　　氏族大全卷十二
　　钦定四库全书
　　氏族大全卷十三
　　一董【二肿附】
　　孔【角音　鲁国　子姓之后防子啓封宋弟微仲衍六世至考父生孔父嘉子孙以王父字为氏　郑有孔张出于子孔卫有孔悝魏有孔逹出于姬姓姓同而族异也】
　　先圣世系
　　孔子名丘字仲尼孔父嘉四世孙为叔梁纥纥生夫子以周灵王二十一年庚戌歳生敬王四十一年壬戌夏四月己丑卒葬泗水上唐宗諡为文宣王宋真宗加諡至圣二字元加諡大成至圣文宣王　子鲤字伯鱼过庭闻诗礼之训　孙伋字子思受道于曽子作中庸一书　白【子上】求【子家】箕　穿【子髙】顺　鲋　襄忠　延年　覇　福　房　均【光武封】志　损　曜元　羡　震　嶷　抚　谷　鲜【宋朝封】乘　灵珍文泰【北齐封】渠　长孙【隋封】嗣哲　徳伦【唐封】崇基璲之　萱　齐卿　惟房　荣　昭俭　光嗣　仁王宜【宋朝封】延世　圣佑　宗愿　若虚　端友　先
　　圣之后世为曲阜令袭封文宣公至宋仁宗朝改袭封衍圣公
　　著书
　　孔丛子一书汉艺文不载但于儒家有常蓼侯孔臧著书十篇今附见丛子嘉祐四年宋咸始注释以进丛子者先圣八世孙孔鲋字子鱼所论集也　鲋为陈涉博士
　　书学
　　孔安国先圣十一世孙申公弟子治古文尚书承诏作传武帝朝为谏议大夫
　　褒城君
　　孔覇治尚书汉宣帝时授皇太子经元帝即位爵闗内侯食邑八百戸号褒城君
　　灵夀杖
　　孔光字子夏明经学居公辅前后十七年歴事成哀平三朝上赐灵夀杖归老于家
　　累世通家
　　孔融字文举先圣二十世孙十歳诣河南尹李膺造门曰我是李君通家子弟膺曰髙明祖父与仆有旧恩乎曰先君孔子与君先世李老君同徳比义而相师友则融与君累世通家膺异而礼之
　　北海樽
　　孔融为北海相立学校表儒术汉献都许召融拜大中大夫賔客日盈其门常曰坐上客常满樽中酒不空吾无忧矣后忤曹操操杀之　坡赞云文举以英伟冠世之贤师表海内此人中龙也
　　布衣之心
　　孔子建世传古文尚书与崔篆善及篆仕王莾劝子建仕答曰吾有布衣之心子有衮冕之志各从所好【孔僖传】
　　印龟左顾
　　孔愉字敬康与同郡张茂字伟康丁潭字世康齐名号防稽三康　隠新安山晋建兴初始出应召以功封余不亭侯尝行经此亭见笼龟于路买而放之溪中龟中流左顾者数四及铸侯印而印龟左顾三铸如初愉悟而佩之　后迁侍中　子安国　孙靖　三世皆为仆射
　　酒豪
　　孔羣字敬休愉从弟性嗜酒与亲友书云今年田得秫七百石不足了麯糵其耽湎如此　仕晋歴中丞卒
　　醉胜人醒
　　孔觊字思逺宋孝建中为长史不媚权幸醉日居多而明晓政事醒时判决无壅众云孔公一月二十九日醉胜世人二十九日醒也　弟道存从弟道徽美任回十余船绵绢纸席觊曰汝辈忝预士流何至作贾竖邪
　　蛙当鼓吹
　　孔珪【一作孔圭】字徳璋风韵清踈居宅盛营山水门庭内草莱不剪中有蛙鸣笑谓客曰我以此当两部鼓吹　周颙出而再隠珪作北山移文讥之　仕齐为都官尚书
　　神君
　　孔奂字休文陈永定中除晋陵太守郡中号曰神君曲阿富人殷绮见其俭素饷以衣氊一具奂曰太守身居美禄岂不能办此但百姓未周不容独享温饱不烦厚意
　　孔独诵
　　孔休源字庆绪梁武帝问徐勉求一学艺解朝仪者为尚书仪曹郎勉举休源即日除拜时多改作每访以前事休源以所诵记断决任昉常谓之孔独诵　后为晋安王长史行荆州府事王于斋中别设一榻云此是孔长史坐
　　青成蓝
　　孔璠为小学博士李谧师之后数年璠还就谧请业门生语曰青成蓝蓝谢青师何常在明经【北史】
　　三世司业
　　孔頴达八歳记诵日千余言隋初举明经髙第唐初以右庶子兼司业　子志　孙徳元三世并为司业时人荣之瀛洲十八学士頴达与焉
　　座右置水
　　孔若思博学唐初擢明经歴库部郎中尝曰仕宦至郎中足矣座右置止水一石明自足意后迁礼侍　弟仲思迁给事中三任并与兄同府时人荣之　子至著作郎
　　竹溪逸士
　　孔巢父字若翁先圣三十七世孙起为参军归江东杜父送以诗云巢父掉头不肯住东将入海随烟雾诗卷常留天地间钓竿欲拂瑚树　徳宗朝为宣慰使
　　二宜去
　　孔戣唐宪宗朝岭南节使既至免属州逋赋十八万緍米八万斛穆宗召为左丞以老自乞韩愈曰公尚壮何去之果孔曰吾年一宜去吾为左丞不能进退郎官二宜去愈上防言戣守节清苦以礼部尚书致仕歳致羊酒如徴士礼諡曰贞　十贤堂【见呉隐之】
　　击蛇笏
　　孔道辅字原鲁先圣四十五世孙初任为宁州推官时有道士治真武像巨蛇穿其前州将率属往拜之道辅即举笏碎其首众大服　明道中除御史中丞郭后废道辅率谏官伏阁请对宦者阖扉拒之道辅拊门铜镮大呼乃入后上在兖州近臣有献诗百篇者上曰是诗虽多不如孔道辅一言　子宗翰为刑侍
　　四瞪
　　孔宗旦宋仁宗朝为邕州司戸参军与徐尚同等为监司耳目号四瞪人多惮之
　　立鼎
　　孔文仲字经父宋元佑初中书舍人武仲字常父直学士平仲字毅父为戸部郎兄弟皆以文章名世山谷诗云二苏上连鼎三孔分立鼎天不坠斯文俱来集台省孔奕愉从父明察过人识酒重水轻　为全椒令孔炽为参军永和修褉诗不成罚酒三觥【见王逸少】孔祐隐四明山徳操松桂古之遗徳也
　　女徳婚姻
　　女司马
　　顾琛母孔氏年百余嵗晋安帝隆安初平吴乱有功封为贞烈将军及孙防乱东土饥荒孔氏散家粮以赈邑里全活者众生子皆以孔为名
　　可妻
　　孔子谓公冶长可妻也以其子妻之　南容三复白圭以其兄之子妻之兄名孟皮字伯尼
　　乌羊为聘
　　孔淳之字彦深少髙尚性好山水与王敬为方外之游申以婚姻敬以女妻淳之子尚以乌羊系所乗车辕提壶为礼至则尽欢迄暮而归或怪之答曰固亦农夫田父之礼也
　　眼孔　带孔　针九孔
　　董【角音　陇西　黄帝之后有飂叔安裔子曰董父好龙龙多归之乃扰畜龙舜赐姓董氏曰豢龙】
　　良史
　　董狐晋史官也左宣二年赵穿弑晋灵公狐书曰赵盾弑其君孔子曰董狐古之良史也书法不隐赵宣子古之良大夫也为法受恶
　　天人三防
　　董仲舒少治春秋为博士下帷诵讲三年不窥园汉武即位以贤良对策三策毕天子以为江都相　循吏传云仲舒儒者通庶务明习文法以经术润饰吏事　班固曰刘向称仲舒有王佐之才伊尹无以加管晏殆不及然考其师友渊源所渐未及游夏　子孙皆以学至大官
　　强项令
　　董宣字少平汉光武朝为洛阳令湖阳公主苍头白日杀人宣格杀之帝召宣使谢主两手据地终不肯俯因勑强项令出赐钱三千万悉以颁诸吏搏击豪强京师号曰卧虎死之日止有大麦数斛敝车一乘帝伤之曰董宣廉洁死乃知之赐文绶葬以大夫礼
　　通儒
　　董钧字文伯习庆氏礼汉永平初为博士草立郊祀礼乐威仪世称为通儒　迁中郎将
　　郿坞
　　董卓字仲頴汉末擅权筑郿坞与长安城埒坞中金宝山积　袁绍曰天下健者岂惟董公
　　褒贬
　　董扶字茂安汉灵帝朝拜侍中褒秋毫之善贬纎芥之恶
　　羔羊素节
　　董和蜀人与黄权李严皆刘璋所信用也　为益州守家无儋石之储而蹈羔羊之素　子允
　　忠亮
　　董允字休昭事蜀秉心公亮专献纳之任　诸葛孔明曰侍中董允忠亮死节之臣也
　　杏林
　　董奉吴人有道为人治病不取钱病重而愈者栽杏五株轻者栽二株数年计十余万株号董仙杏林
　　宿白社
　　董京晋逸士也初至洛阳逍遥吟咏常宿白社中后不见
　　腰龟杖节
　　董徴字文发魏人迁安州刺史因过家置酒髙防曰腰龟返国昔人称荣杖节还家云胡不喜【北史】
　　画家三史
　　董伯仁隋人善画名画记云顾陆张吴为正经杨郑董为三史
　　受业河汾
　　董常河南人北靣王通受王佐之道备闻六经之义
　　上柱国
　　董晋字混成唐贞元中拜相累陞上柱国封陇西郡开国公　四子皆善士长全道著作郎次溪秘书郎三全素太子舍人幼澥太常寺太祝
　　盘龙衣
　　董遵诲赵太祖委以方靣守通逺军十四年上解所服真珠盘龙衣赐之
　　董半夜
　　董俨陈仪太宗朝为三司使赵昌言为枢副胡旦知制诰皆同年生旦夕防饮枢第茶觞壶矢未尝虚日夜归金吾马首声喏谚曰陈三更董半夜
　　踏槐
　　董字至和有诗名尝与东坡相从坡和其诗云麄缯大布裹生涯腹有诗书气自华厌伴老儒烹瓠叶【刘昆教授以瓠叶为俎豆】强随举子踏槐花囊空不办寻春马眼乱行看择婿车得意犹堪夸世俗诏黄新湿字如鸦　韩魏公知长安荐之而己卒
　　擕妻去官
　　董钺字义夫自梓漕得罪归鄱阳遇东坡于齐安曰吾再娶柳氏三日而去官吾固不戚戚而忧柳氏亦欣然同忧患　处富贵是难能也令家僮歌其所作满江红坡次其韵结句云便相将右手把琴书云间宿葢用乐天左手引妻子右手把琴书句也
　　董贤汉哀帝幸臣尝昼寝偏借上袖上断袖而起董阳三世同居诏榜曰笃行董氏之闾【南史】
　　董方九举不第号白腊明经时以张鷟青钱学士为对
　　董敦逸宋徽宗朝为谏议大夫极言蔡卞过恶
　　女徳婚姻
　　束髻守节
　　董氏贾直言妻也贾坐事贬岭南与妻诀曰生死不可期吾去可亟嫁妻不答以绳束髻封以帛使直言署之曰非君手不解直言贬二十年方还署帛宛然
　　奏云和
　　董防成王母侍女也王母降武帝殿命侍女王子登弹八琅之璈防成吹云和之笛许飞琼鼓灵虚之簧安法兴歌灵之曲【又见何姓】
　　奏曲西幄
　　董娇娘仙女也武夷君防乡人于幔亭峰上娇娘与谢英妃吕荷香黄次姑朱小娥罗妙容等西幄奏賔云右仙之曲
　　织女为婚
　　董永后汉人家贫佣力父死就主人贷钱一万以葬道遇一妇人求为永妻永与俱诣主人令织缣三百疋以偿一月而毕辞永而去乃曰我天之织女縁君至孝天帝令我助君偿债言讫凌云而去
　　董祀娶蔡邕女
　　董溪女嫁新及第人陆畅
　　晁董　贾董
　　巩【宫音　山阳　周卿士巩简公之后】
　　巩朔晋大夫宣十二年行成于郑成二年献防于周巩伋为汉侍中秉忠正之节
　　巩嵘宋孝宗朝提坑冶定铸额十五万緍
　　巩湘宋淳熈中知广州除龙图阁待制
　　窦巩【诗人】胶巩
　　三讲
　　项【商音　辽西　本姬姓国齐桓灭项子孙以国为氏　春秋时有项橐七嵗而为孔子师】
　　力扛鼎
