<!-- { "loadSidebar": true } -->
　　刘秀之字道宝十岁气识异于羣儿东海何承天雅相知器以女妻之
　　刘晔字耀卿未第时娶尚书赵晃之女早逝再娶赵氏九姨　宋天禧中除晔龙图待制
　　刘凝之以女妻六合徐长孺长孺死有子名武刘纯材富室也以女妻贫士白厚【见白氏】
　　伊阳刘氏家富以女妻吕子衡【见吕氏】
　　刘延明为郭博士快婿　刘道原娶郎中蔡巽之女刘子羽妻卓氏封庆国夫人　刘纲夫妻俱仙【见樊氏】刘勉之字致仲朱晦翁之妇翁也　刘穆之娶江氏刘氏范氏世为婚姻【左传】
　　依刘　刘范　刘郎
　　周【角音　汝南　后稷至太王文王邑于周子孙以国为氏】
　　谔谔
　　周舍事赵简子简子曰何以教我舍曰愿为谔谔之臣执笔墨操简牍随君后伺君之过而书【新序】
　　安刘
　　周勃木强敦厚汉髙以为可属大事又曰周勃重厚少文然安刘氏者必勃也　惠帝朝为太尉陈平与相结交驩吕氏叛勃以一节入北军士皆左袒为刘氏诛诸吕汉室以安　初封绛侯食邑入千二百八十户　文帝立拜丞相
　　真将军
　　周亚夫勃次子汉文任为将军军细栁文帝劳之叹曰此真将军矣　景帝以为太尉平七国之乱　初封条侯
　　期期之对
　　周昌汉髙朝为御史大夫时上欲易太子昌廷争之强而吃曰臣期期知其不可陛下欲废太子臣期期不奉诏
　　拾遗左右
　　周堪字少卿元帝朝领尚书事与萧望之以师傅见尊重数宴见言治乱事与刘向金敞并拾遗左右
　　因师获印
　　周福字仲进甘陵人桓帝微时受学于福及即位擢为尚书时语曰因师获印周仲进由是甘陵有南北部【党锢传】
　　黾池逸民
　　周党字伯况汉建武中被征三聘乃肯就车陛见帝廷伏而不谒自陈愿守所志诏赐帛四十匹罢之遂隠居黾池
　　五经纵横
　　周举字宣光姿貎短陋博学洽闻京师语曰五经纵横周宣光汉顺帝朝举茂才　迁并州刺史移书吊介子推革寒食禁火之俗民免冻死之患拜光禄大夫卒诏曰周举性侔夷鱼【伯夷史鱼】忠逾随管加赐钱十万以旌素丝之节　八使巡行【见冯羡】　子勰
　　赤壁奇功
　　周瑜字公瑾吴人文武筹畧万人之英赤壁之战以兵三万破魏师八十万　孙权曰公瑾雄烈胆畧兼人开拓荆州邈焉寡俦　程普曰与周公瑾交若饮醇醪不觉自醉少精意于音乐其有缺误必知之时语曰曲有误周郎顾年三十六卒于巴丘
　　三害
　　周处字子隠膂力絶人不修细行尝问父老曰今嵗丰人乐否曰三害未除何乐之有处曰三害云何曰南山白额虎长桥下蛟并子为三处乃入山射杀猛兽没水斩蛟自励志好学为善　吴人归晋为御史中丞　三子玘靖杞玘子勰乌程郡公　靖长子懋清流亭侯次子遥内史三子賛武乡县侯　四子缙都乡县侯一门五侯
　　中兴名将
　　周访字士达少与陶侃友善遇相者陈训谓曰二君位至方岳功名畧同访小侃一嵗访初为汝南县功曹荐侃为主簿　晋元帝渡江命为将军平华轶社弢二寇以功迁荆州刺史或说王敦曰荆州用武之国公宜自领改访梁州访大怒敦手书譬释因遗以玉环玉椀访投诸地曰吾岂贾竖可以宝恱乎　史臣曰访器兼文武拥麾仗节逺近仰其威风推为中兴名将　长子抚有父风　抚子楚　楚子琼有将畧三世皆为将军琼子彪死节于秦
　　人伦之鉴
　　周浚有人伦之鉴随王浑平吴封武威侯　三子顗嵩谟
　　肘悬斗印
　　周顗字伯仁少有重名神采秀彻庾亮谓曰人咸以君方乐广顗曰何乃刻画无盐唐突西施　王导深重之尝指其腹曰此中何有曰此中空洞无物可容卿等数百人　晋永昌初王导以王敦作乱每日诣台待罪顗入导呼之曰伯仁以百口累卿顗直入不顾但曰今年杀诸贼奴取金印如斗大系肘后而上表申救甚至为仆射
　　冬至燕觞
　　周谟小字阿奴冬至日其母李氏置酒举觞赐三子曰不谓尔等并贵列吾目前吾复何忧嵩曰恐不如尊防伯仁志大而才短名重而识暗非自全之道嵩性抗直亦不容于世惟阿奴碌碌在母眼下后顗嵩皆为王敦所杀　嵩为御史中丞　谟为丹阳尹
　　早韭晩菘
　　周颙字彦伦隠钟山王俭曰卿山中何有曰赤米白盐绿葵紫蓼文惠太子问菜何味胜曰春初早韭秋末晩菘　仕宋为国子博士复欲归隠孔稚圭作北山移文嘲之　子舍留内省二十余年梁武称为公辅器　后拜相
　　貂蝉
　　周盘龙齐永明中迁光禄大夫年老求解职上曰卿着貂蝉何如兠鍪对曰此貂蝉自兠鍪中来
　　三隠
　　周续之字道祖受业于范寗通五经五纬号十经既而闲居读老易晋末始入庐山时刘遗民隠庐山陶靖节不就征号浔阳三隠
　　吟风弄月
　　周惇頥字茂叔号濓溪先生濓溪有旧桥桥有水亭钓游其上吟风弄月窓前草不除言与自家意思一般山谷云舂陵周茂叔人品甚髙胸中洒落如光风霁月雅意林壑初不为窘束　作太极图及通书数十篇上接洙泗千载之统下啓河洛百世之传　晦庵赞云书不尽言图不尽意风月无边庭草交翠　朱云易传表云濮上陈抟以先天图传种放放传穆修修传李之才之才传邵雍放以河洛图书传李溉溉传许坚坚传范谔昌谔昌传刘牧修以太极图传茂叔茂叔传二程宋景祐中奏补熙宁中除提刑　諡元公　二子夀焘
　　平园老
　　周必大字子克初字洪道绍兴中中博学宏词科　在翰苑九年有诗云绿槐夹道集昏鸦勅使传宣待赐茶归到玉堂清不寐月钩初上紫薇花尝言六十四卦惟谦六爻皆吉又诵夫子其恕乎一语政平生处已以谦持物以恕退居十五年自号平园老叟筑室名曰玉和公自序云和气谓之玉烛方今贤和朝物和野使皤然一叟得佚老于和气之内　淳熙中拜右相封益公　子纶知筠州
　　夜书墨板
　　周嗣武字功父乾道中除防漕居官尽心国事取平板方尺余墨涂之置枕傍夜卧究思有得伸臂扪板画粉暗书为记晨起以次施行　晦翁以为有徳君子
　　望尘知敌
　　周徳威字镇逺望尘知敌状皃雄伟勇闻天下
　　仙道
　　周义山入山遇羡门子再拜乞长生诀羡门子曰子名已在丹台玉室何忧不仙
　　周贯自号木鴈子治平熙宁间往来西山人问其夀答曰八十西山作酒仙麻鞋踏断布衣穿相逢甲子君休问大极光阴不计年
　　周繇与李栖逺等谓之十哲【见吴罕】
　　周墀为起居舍人濡笔立右螭坳下　唐武宗朝拜相
　　周思臧唐干封后与刘祎之等号为北门学士周昉穷丹青之妙写赵纵得其神气情性
　　周麟绍兴中试宏词第一姿仪洒落望之如神仙中人
　　周美成号清真居士元丰中献汴都赋除太学士周武仲宣和中为馆伴使称防上赐茶锦宫花周绛与景徳二十四贤之列【见边肃】
　　女徳婚姻
　　干斋
　　周泽汉永平中拜太常卧病斋宫妻问之泽大怒以妻干犯斋禁取送狱时语曰生不愿作太常妻一年三百六十日三百五十九日斋一日不斋醉如泥
　　连姻贵族
　　周浚为安东将军因出猎遇雨止李氏家时其女络秀在室与婢宰羊豕具十人之馔既办不闻人声使觇之见一女容止甚美因求为妾父兄不许络秀曰门户殄瘁何惜一女连姻贵族后来庶大有益许之生顗兄弟
　　择婿
　　周浚有人伦之鉴乡人史曜微贱浚引以为友以妹妻之
　　义童
　　周恭叔幼议母党之婚及登科后其女双瞽娶之笃爱过于常人伊川曰某年未三十亦做不得此事
　　周访于陶侃故旧也以女妻侃之子赡
　　周瑜纳小乔【见乔氏】
　　马周　从周　伊周　蝶为周
　　丘【宫音　河南　齐太公封于营丘其后以地为姓】
　　终身祭酒
　　丘灵鞠先仕宋后归齐领东观祭酒曰人居官愿数迁使我终身为祭酒不恨也　子迟
　　飞羣鸣玉
　　丘迟字希范八嵗能属文辞藻丽逸钟嵘诗评云迟防缀映媚似落花依草　齐朝为仆射有譲表云飞翠鸣玉出入禁门
　　不食武昌鱼
　　丘巨源兰陵人除武昌守不乐曰古云不食武昌鱼乃为余杭令
　　东南之美
　　丘仲孚字公信少好学读书叔父灵鞠称为千里驹王俭曰东南之美复见丘生　梁武时为山阴令吏民敬服号称神明政为天下第一　时语曰二傅沈刘不如一丘
　　死节
　　丘冠先字道先齐永明中位给事中奉使蠕蠕国逼之拜丘曰能杀我者蠕蠕也不能使天子使拜者我也遂遇害
　　斵石旌功
　　丘行恭有勇力贞观中讨髙昌有功诏斵石为人马象立昭陵阙前以旌其功　封天水郡公　丘砺绍兴中知瑞州事重建碧落堂　丘舜中为朝奉郎诸女皆能诗兄弟内集必聨咏为乐
　　浮丘　糟丘　东家丘
　　一代伟人
　　丘崈字宗卿江阴人仕宋孝光宁三朝宁宗尝称之曰卿三朝旧徳一代伟人也封魏国諡文定子夀隽刑部尚书次子夀迈司农卿孙汲桂阳太守俱以名徳见称汲生必恭必恭生定夫定夫生基基生元钟歴代名宦邹【角音　范阳　宋愍公之后正考父食邑于邹因以为氏春秋有邹氏传十一巻】
　　三邹
　　邹忌以鼓琴见齐王王喜之后为齐相　齐有三邹子前邹忌次邹衍后邹奭
　　黍谷回春
　　邹衍事燕惠王被谮系狱仰天而哭六月霜降燕有寒谷不生黍稷衍吹律而暖气至　适梁梁王郊迎适赵平原君侧行撇席适燕燕昭王拥篲先驱其见礼于诸侯如此【刘向别录】
　　曳裾王门
　　邹阳齐人也汉景帝时与严忌枚乗仕吴吴王阴有邪谋阳上书諌有云蛟龙骧首则雾雨咸集今臣饰固陋之心何王之门不可曳长裾乎王不纳去而之梁从孝王游介于羊胜公孙诡之间胜等谮之孝王下之吏阳从狱中上书有曰明月之珠夜光之璧以暗投人莫不按劒而相盻者无因而至前也蟠木根柢轮囷离奇而为万乗器者以左右为之先容也书奏立出之卒为上客
　　扑满之戒
　　邹长倩一云长信公孙之故人也赠生刍一束素丝一襚扑满一枚书遗之曰扑满者以土为之蓄钱之具有入而无出满则扑之士有聚而不散者将有扑满之败可不戒乎
　　南阳人杰
　　邹湛字开父晋人少以才学知名实为南阳人杰对武帝曰蜂虿作于懐袖勇夫为之惊骇猛兽在田荷戈而出凡夫能之　累迁国子祭酒
　　送行万里
　　邹游与顔鲁公友善顔之使希烈也游往送之鲁公与蔡明逺帖云闻明逺与邹游同来欲至采石计其不久亦合及于淮泗之间　坡送王子立诗云送行万里一邹游
　　江山炳灵
　　邹郁华清虚服道非天地间气江山炳灵则曷由纂懿流光若斯之盛真卿幸承余烈敬刻金石以志之【顔鲁公麻姑坛记】
　　道乡
　　邹浩字志完杨龟山序公奏议云道乡邹公自少以道学行义知名于时盖仁人君子也遇事接物如虚舟然坚挺之姿如精金良玉不可磨磷　元祐中为太学博士　徽宗即位召拜右正言除中书舍人迁吏侍　谪昭州江水不可饮暑月苦于逺汲所居岭下忽有泉涌疏为小池日得四五斛名感应泉　大观中复龙图待制　子柄
　　国家之光
　　邹柄绍兴中擢为御史上曰直臣之子也使言事耸动四方亦足为国家之光
　　少陵户牖
