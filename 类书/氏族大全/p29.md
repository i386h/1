<!-- { "loadSidebar": true } -->
　　张万福三世明经德宗召拜濠州刺史谓曰先帝改尔名所以褒也朕谓江淮草木亦知尔威名仍赐旧名
　　天麒麟
　　张盥始生三朝刘禹锡与宴故其诗云尔生始悬弧我作座上賔举筯引汤饼祝词天麒麟
　　双与
　　张越石与弟楚金同中第有司以兄弟不两收将罢越石楚金自陈请俱退李勣曰贡举本求才行何惜双与
　　十防
　　张齐贤字师亮赵太祖幸西都齐贤以布衣陈十防四説称防坚执其余皆善以束帛遣之归谓晋王曰吾幸西都得一张齐贤异日可用为相　太宗即位放进士齐贤适在第三甲有防一榜尽与京官不十年拜相致仕归洛阳得裴度午桥庄凿渠通流栽花植竹日与故旧乗小舆携觞游钓诗云午桥今得晋公庐水竹烟花兴有余师亮白头心已足四登五府九尚书　諡文定
　　方面之任
　　张咏字复之登太平八年第尝曰吾榜得人最多谨重雅望无如李公【沆】深沉有徳无如王公【旦】面折廷争无如冦公【准】当方面之任咏不敢辞　及第后寄友人霖诗云前年失脚下渔矶苦恋明时未忍归为报巢由莫相笑此心不是爱轻肥　尝从陈希夷学道欲分华山一半陈以笔墨蜀牋赠之后帅蜀寄希夷诗云性愚不肯住山林刚要清流拟致君今日星驰剑南檄回头惭愧华山云　性极清介燕处惟纱帽皂绦布裘而已画像衣兔褐自賛云乖则违俗崖不利物乖崖之名聊以表徳因号乖崖公　迁工部尚书再充十州宣抚使諡忠定
　　好官员
　　张晞顔为萍乡宰时范延赏贵为殿直过金陵张咏为守问天使见好官员否范曰萍乡宰张晞贤好官员也自入其境桥道完田莱辟野无惰农市肆无赌博夜闻更鼓分明咏曰天使亦好官员也同荐于朝二人后皆良吏
　　三世衣冠
　　张士逊字顺之少时植桐于萧寺宋淳化壬辰登第后告老留于寺云桐枝手植有桐孙二纪重来愧此身三世衣冠聨贵仕十州轩冕接清尘耕桑虽喜多新陇耆艾堪嗟少故人萧寺门前题粉壁壁书丁巳对壬辰眞宗朝与陈尧佐同秉政及致仕寄以诗云赭案当年并命时蒹葭衰飒倚琼枝皇恩乞与桑榆老鸿入高防鳯在池
　　闲忙令
　　张君房宋祥符中为著作佐郎学士院辞命多其代作时章圣诏撰日本国祥光寺记而君房方醉饮樊楼中使三促紫微大窘后因举闲忙令钱希白云世上何人号最忙紫微失却张君房
　　白云孤鹤
　　张俞字少愚又字叔才仁宗朝西戎犯边上书陈攻取十策授校书郎归隐青城山之白云溪文潞公田况吕夷简屡荐之皆不起凡六辞召命有诗云欲作外臣谁是友白云孤鹤在岩扉　游骊山二絶后梦太眞赐百合香
　　六客词
　　张复守秀州郡圃有六客亭先是李公择守此郡张子野刘孝叔在焉杨元素苏轼陈令举过之防饮于碧涧堂子野作六客词今张复守是邦苏轼曹子方刘景山苏伯固张秉道来过与复为六可继前事坡为后六客词
　　文有三代风
　　张方平李安道少頴悟家贫无书借人三史旬日还之曰已知其详矣凡书一览终身不再读宋绶蔡齐以为天下竒才共以茂才异等荐之　庆厯初元昊叛公上平戎十策　上手诏褒之曰文章典雅有三代风　熙寜初参大政　諡文定　子恕
　　三影郎中
　　张先字子野诗笔老健倅秀州创花月亭　词中警句云云破月来花弄影浮萍断处见山影隔墙送过秋千影世号为张三影　神宗朝为郎中
　　浮休居士
　　张舜民字芸叟少慷慨善论事元祐中司马公举之云才气秀异刚直敢言召试秘閤　自号浮休居士
　　虎皮讲易
　　张载字子厚学古力行为闗中士友宗师皆称为横渠先生在京师坐虎皮説周易听徒甚众一夕二程至次日撤去虎皮曰二程深明易道吾不如诸子宜师之遂归陜西故晦庵賛之云蚤説孙吴晩逃佛老勇撤臯比一变至道有订顽砭愚二铭后改为东西铭　有正防经学行于世　神宗朝同知太常礼院　弟戬
　　无尽居士
　　张商英字天觉童时日记万言赵抃荐之召之赴阙防草茅忧国书以进绍兴中权相时久旱彗出天心是夕大雨彗没徽宗书商霖二字赐之　学浮屠法号无尽居士
　　忠贯日月
　　张浚字徳逺号紫岩先生绍兴中拜相充川陜宣抚忠贯日月孝通神明勲在王室恩在生民威震四夷功垂永世后公谪于永胡澹庵谪于衡二公手书徃来无一语不相勉以天人之学无一念不相忧以国家之事述四徳铭以示人曰忠则顺天孝则生福勤则业进俭则心逸遣人镵之于石去国二十年虽小儿妇女亦知天下有张都督也　孝宗即位　进封魏国公　諡忠献　子栻
　　义利之辨
　　张栻字敬夫自幼侍魏公左右所见闻莫非仁义忠孝之实及长学于胡五峯之门学必先义利之辨　官至秘阁修撰　号南轩先生
　　横浦居士
　　张九成字子韶号无垢八嵗黙诵六经十嵗能属文诸老先生叹异之曰竒童子也　始学于山之门绍兴中对策集英殿上曰忠鲠可嘉擢寘第一　一嵗荐寒士馆地十数人而得魁天下之报　谪南安闭门谢客以经史自娱倚柱观书庭砖双足趺隐然公自题柱曰老来目病执书就明者十四年倚立积久双趺隐然可一笑也因自号横浦居士　官至秘阁修撰　子逊厚幼厚
　　张相如汉文称为长者　封东阳侯
　　张邵字元伯与范巨卿为鸡黍之约
　　张字希祖范寗谓王忱曰张吴中之秀
　　张裕五子　演　镜　永　辩　岳　俱知名时谓张氏五龙
　　张楚事母至孝榜其门曰孝行之闾里曰孝行之里张稷仕梁为左仆射武帝埒其须曰张公可谓异人张祐元和中诗人令狐楚録其诗三百首表荐之张季友等号龙虎榜　张浑香山九老【见胡姓】
　　张乔咸通中号十哲　张正则号四
　　张好问为太子中允至道九老中人
　　张焘字景先张问字昌言为耆英防
　　张耒字文潜为苏门四学士
　　张中庸知洋州民号水晶灯笼
　　张亢世尚儒学号书楼张家　与王琪为晏元献上客张知白宋天圣中权相清约如寒士　諡文节
　　女徳婚姻
　　闺房之秀
　　晋张字希祖妹有才质适顾氏济尼曰顾家妇清心玉映自是闺房之秀
　　当梁之忌
　　张华少孤贫乡人刘毅奇其才以女妻焉　华尝着感婚赋有云彼婚姻之俗忌恶当梁之在行俗以子午夘酉为当梁年妇不可娶舅姑重禁之
　　公侯妃
　　张宣子并州豪族富于财与刘殷同郡时齐王攸征殷殷辞宣子劝之就征殷曰今王母在堂既应他命不得就养矣此子舆所以辞齐大夫也宣子嘉叹以女妻之妻怒曰吾女姿识如此何患不作公侯妃而以与刘殷乎宣子曰非尔所及也卒妻之女性柔婉事王母尽孝奉殷如父
　　婚家
　　张咏之子娶王禹偁之女张齐贤尝言于上曰咏本无文凡奏疏皆婚家王禹偁代为之
　　婚姻荣盛
　　张说男女数人婚姻荣盛次子垍尚公主为三品夫人次女适卢氏为舅卢公求官与徐坚徐安皆再召入禁中谓之翰林待诏　垍供奉翰林以所得御赐夸其兄兄曰此妇翁赐女壻非天子赐学士也
　　友婿
　　张方平娶马氏大常少卿绛之女也女适王巩　子恕娶滕达道第五女与何洵直王涣之并为友婿
　　仙婚
　　张老种园叟也下聘钱五百缗娶韦恕女后同归王屋山夫妇成仙
　　状元婚诗
　　张又新唐元和中状元及第乃谓杨防州曰吾少擅美名得美室足矣既婚殊失所望作牡丹诗云牡丹一朶直千金将谓从来色最深今日满园开似雪一生辜负赏花心
　　妓妾
　　记曲娘子
　　张红红大厯中才人也韦青纳为歌姬乐工撰新声未进潜聴而记其拍矣　敬宗召入宫号记曲娘子
　　紫云车
　　张好好善歌沈著作纳之杜牧诗云君为豫章姝十三才有余主人再三叹为言天下无又云身外任尘土樽前极欢娱飘然集仙客载以紫云车
　　燕子楼
　　张建封舞妓盼盼居燕子楼公薨誓不他适有燕子楼诗三百首白乐天为之作序又作三絶云满窗明月满楼霜被冷灯残拂卧床燕子楼中霜月苦秋宵只为一人长　今春有客洛阳回曾到尚书冡上来见说白杨堪作柱争教红粉不成灰
　　燕燕
　　张祜妾名燕燕又汉成帝时童謡云燕燕尾涎涎张公子时相见故东坡贺子野买妾云公子归来燕燕忙张浚母秦国夫人髙夀浚知福州就州宅建眉夀堂【此以后并婚姻】
　　张齐贤母封晋国夫人【见孙氏】
　　张负戸牖富室也以女孙妻陈平【见陈氏】
　　张禹爱女以妻萧咸【见萧氏】
　　张嘉贞五女重牵丝之选【见郭姓】
　　张公征以女妻太守田豹之子仲春成婚【见令狐氏】张显夀二女适冯左藏【见冯氏】
　　张延赏不识韦臯是贵人【见韦氏】
　　张率韦放指腹为婚【见韦氏】
　　张镒女倩娘妻外甥王宙【见王姓】
　　张日用见郑獬奇之妻以女既而郑果魁天下张撤娶韩氏之女【见韩氏】　张借娶尚书胡珦之女张说微时元懐景知其必贵以女妻之
　　张耳游外黄外黄富人有女甚美庸奴其夫父曰欲求贤夫宜从张耳遂嫁之
　　铺张　苏张　诪张　金张　更张
　　章【商音　河间　齐大公支孙封于鄣其后以国为氏去邑为章齐将章子秦将章邯皆其后也】
　　升台铉
　　章昭达字伯通吴兴人性倜傥轻财尚气陈文帝梦昭达升台铉及旦告之曰何以偿梦对曰当效犬马之用以尽臣节　后拜司空
　　归燕诗
　　章孝标唐元和中进士下第作归燕诗上考官庾承宣云积累危巢泥已落今年欲向社前归连云大厦无栖处更傍谁家门户飞上知举侍郎郑愚云翩翩飞燕画堂开送古迎今几万回长向春秋社前后为谁归去为谁来
　　讥讽
　　章碣唐诗人也邵安石随髙湘归朝湘知贡举安石中第碣作诗讥之曰懒修珠玉望楼台眉目连娟幸不开纵使东巡也无益君王自带美人来
　　孝子
　　章全益唐人家涪城少孤为兄全启鞠养兄亡服斩衰断一指以报不娶卖药自给居成都四十年号章孝子
　　庭横象笏
　　章得象字希言仔钧之后生时母梦庭横象笏因以得象名之性端重宋仁宗朝在翰林二十年怡然自得处相位八年亲戚子弟皆抑而不进　封郇公　諡文简
　　风骨奇贵
　　章惇字子厚始生族父得象奇其风骨以为必贵　宋元丰中拜相封申国公　子持　援
　　兄弟甲科
　　章援宋元祐中进士第一人兄持第十人时东坡知贡举属意李方叔令叔党持一简与之值其出仆受简置几上偶章持兄弟来访取简窃视乃刘向优于扬雄论二篇持去已而果出此题二章模仿坡作坡取之意必方叔乃二章也　子厚诸孙　杰　潜　泳　深　澥洽　箴　梓　籥俱及第
　　水龙吟
　　章楶字质夫与东坡往来倡和尝作水龙吟咏杨花坡与之帖云切闻公防用香药皆珍异之物极为蕃商之苦公若奏罢之阴徳非小补也栁花词絶妙使来者何以措辞　宋徽宗朝为枢宻　諡庄敏
　　河堤便民
　　章衡字子平宋嘉祐进士第一人　帅真定府滹沱河每春弥漫为民大患衡为筑横堤二十余丈以障冲突民获安处　终宝文待制
　　秋霜烈日
　　章颖字茂显宋光宗朝为左司諌中书一日奏事拟公紫微上曰章颖好谏官何以迁之　宁宗朝为侍御史迁礼尚书　諡文肃　賛曰公风规峻整践履端直凛乎如秋霜烈日之不可犯
