<!-- { "loadSidebar": true } -->
　　刘伶字伯伦放情肆志与嵇阮为竹林之友　尝乘鹿车携一壶酒使人荷随之曰死便埋我　着酒徳颂一篇为时所称　仕东晋为建威将军
　　乘月清啸
　　刘琨字越石初与祖逖俱为司州主簿同寝中夜闻鸡鸣逖蹴琨觉曰此非恶声也皆起舞　后闻逖被用与亲故书曰吾枕戈待旦志枭叛逆常恐祖生先我着鞭在晋阳为骑兵所围琨乘月登楼清啸中夜奏笳敌
　　有懐土之思弃围去　永嘉初都督并幽冀三州事兄璵字庆孙京师语曰洛中奕奕庆孙越石
　　十部从事
　　刘仕晋为开府仪同三司毎有兴废致手书守相丁宁款密咸曰得刘公一纸书贤于十部从事
　　莲社
　　刘驎之字遗民一字子骥晋末作柴桑令人多以柴桑翁为渊明不知遗民尝作此令也　慕逺公名徳白首同社
　　一掷百万
　　刘毅字希乐家无担石之储樗蒲一掷百万　晋末为青州刺史讨桓初于南郡起斋号蟠龙斋毅小字蟠龙至是始居之
　　七业俱兴
　　刘殷字长盛性至孝于西篱下得粟十五钟铭曰七年粟百硕以赐孝子刘殷　有子七人五子受五经一子受太史一子受汉书一门之内七业俱兴　晋永嘉之乱陷于刘聪聪以为尚书
　　总称二府
　　刘穆之字道和晋末为左仆射领监军中军二府内总朝政外佐军旅决断如流宾客辐辏盈阶满室目览词讼手答牋书耳行聴受口并应酬不相参涉悉皆赡举
　　鬼笑
　　刘伯龙仕宋为武陵太守贫寠尤甚在家慨然将营什一之利忽一鬼在傍抚掌大笑伯龙叹曰贫穷固有命乃为鬼所笑【南史】
　　第一官
　　刘孝绰小字阿士七嵗能属文舅王融称为神童且曰天下文章无我当归阿士　侍梁武帝宴作诗七首帝篇篇嗟赏授秘书丞谓周舍曰第一官当用第一人词藻为后进所宗流闻河朔兄弟羣从子侄七十人皆能文近古未之有也　第三弟孝仪第六弟孝威孝绰尝云三笔六诗各举其所长也　子谅悉晋代故事号皮里晋书
　　絶交论
　　刘峻字孝标为任昉之子着广絶交论大畧言因五交而生三衅也　梁武帝引见占对不称乃着辨命论寄其懐游东阳紫岩山筑室居焉卒諡静先生
　　三隠
　　刘纡字彦度梁人与阮孝绪刘歆为三卜筑钟山有终焉之志孝标尝与书云纡超超越俗如半天朱霞歆矫矫出尘如云中白鹤皆歉嵗之梁稷寒年之纎纩尝着谷皮冠被衲衣游山泽风神頴俊意气弥逺遇者以为神人
　　二刘
　　刘悼字士元少与刘结盟为友俱以儒学知名世称二刘　隋开皇中二子与王邵同修国史时求天下遗书伪造书百余卷题曰连山易及鲁史记等录上送官取赏而去后人讼之得赦免罪　炫卒门人諡曰宣徳先生　自赞齐镳骥騄并翼鹍鸿整缃素于鳯池记言动于麟阁
　　解事仆射
　　刘仁轨字正则唐髙宗朝为左仆射时戴至徳为右仆射更日聴狱有老妪投牒至徳受讫妪复取之曰本投解事仆射乃不解事仆射邪
　　九老会
　　刘宗唐武宗朝为磁州刺史与胡果等为九老会【见胡姓】
　　神童
　　刘晏字士安八嵗献颂行在元宗奇其幼命张说试之说曰国瑞也号曰神童赐游宫贵妃坐之膝上亲为画眉总髻宫人遗花投果　授正字上问曰正得几字对曰皆正惟朋字未正　代宗朝同平章事领江淮常平使长于理财毎朝谒马上以鞭算死之日家惟杂书两乘米麦数斛而已
　　诗豪
　　刘禹锡字梦得偃蹇寡合白居易推为诗豪又言其诗在处有神物防持尝与元微之韦楚客会于乐天之居赋诗梦得首倡白公曰四人探骊刘子先得其珠其余鳞甲将何为三公罢吟　宪宗立斥朗州司马作竹枝辞十余篇又作问大钧等赋后入为主客郎中复作都看花君子二诗言始谪十年还京师道士植桃甚盛若霞又十四年过之无复一存惟兔葵燕麦动揺春风耳以诋权近闻者益薄其行　会昌初加礼部尚书卒
　　雪车氷柱
　　刘义少任侠晩折节读书闻韩愈接天下士徒步归之作雪车氷柱二诗出卢仝孟郊之右　因持愈白金数斤而去曰此谀墓中人所得不若与刘君为夀
　　材过晁董
　　刘蕡字去华唐文宗太和二年举贤良方正考官冯宿见蕡对叹服以为过晁董而畏中官不敢取李郃曰刘蕡下第我辈登科能无厚顔
　　耆英会
　　刘几字伯夀宋元丰中与潞公等为耆英会几诗云偶以暮年陪盛宴喜将白髪照青春　以秘书监致仕时七十五嵗
　　元和风格
　　刘筠字子仪宋景徳中三入玉堂希望大用诗云蟠桃三窃成何味上尽鼇山迹转孤称疾不出　王旦云刘筠宋绶相继翰苑属文有贞元元和风格
　　身登黄阁
　　刘沆吉郡人少倜傥任气作述懐诗云虎生三嵗便窥牛猎食宁能掉尾求若不去登黄阁贵便须来伴赤城游　王拱辰榜第二人至和中拜相
　　三刘
　　刘敞字原父号公是先生弟攽字贡父号公非先生敞子奉世字仲冯是为三刘　刘涣字凝之号西涧先生子恕字道原恕子羲仲亦为三刘
　　一挥九制
　　原父治平中在西掖一日进封皇子公主九人立马郤坐一挥九制文词典雅
　　着汉书
　　贡父宋神宗朝充集贤院校理着汉书误谪倅泰州题馆壁云璧门金阙倚天开五见宫花落井槐明日扁舟沧海去却从云气望蓬莱王介甫爱之书于扇
　　台评
　　仲冯为傅尧俞所劾攽曰小侄何过致烦台评傅慙曰三平二满文字刘曰七上八下人才
　　丈夫壮节
　　凝之宋天圣中为颍上令弃官归徙居庐山之阳欧公与公同年髙其节赋庐山髙以美之中有丈夫壮节似君少之句朱文公守南康为作壮节亭记　苏子由称其氷清玉刚亷洁不挠凛乎非今世之士　张耒云文章似司马迁谈而迁谈无其气节风节似疎广受而广受无其文学
　　骑牛图
　　凝之与陈舜俞养犊为骑舜俞作骑牛歌称凝之为白云老李伯时画骑牛图山谷拜其像赋诗云弃官清颍尾买田落星湾身在菰蒲中名满天地间谁能四十年保此清静退往来涧谷中神光射牛背　年八十余卒官至屯田员外郎
　　史学
　　道原初頴悟宋皇祐初司马公为贡院属官赵周翰知举问以春秋大义所对精详凡二十问皆然擢为第二司马以是重之时年十八英宗诏光修次通鉴令自择馆阁人材光曰专精史学刘恕一人而已
　　漫浪翁
　　羲仲文学风节能世其家有漫浪翁图山谷书其后云子刘子读书千卷无不贯穿不可谓漫未见古人如不能得既见古人曰吾未能如古人也不可谓浪年未四十而学日夜进不可谓翁
　　鐡汉
　　刘安世字器之宋元祐中为中书舍人面折廷争目之为殿上虎绍圣初党祸起公尤为章惇蔡卞所忌遂谪岭外人言春循梅新与死为隣髙窦雷化説着也怕八州恶地公歴遍其七坡曰刘器之真鐡汉不可及也其在宋州不妄接人而田夫野老皆曰过南京不见刘待制如过泗州不见大圣　号元城先生　年七十八薨　杨中立祭之曰刼火洞然不烬惟玉
　　三老堂
　　刘挚字莘老教子孙先行实后文艺每曰士当以器识为先　有三老堂胡彦国诗云歴阳宾主昔多贤三老风流二十年獬豸冠中曾补衮凤凰池上迭擎天　元祐中拜右相后谪新州卒　諡忠肃
　　鐡肝御史
　　刘顗为御史以言事贬坡诗云乌府先生鐡作肝风霜卷地不知寒世因目为鐡肝御史
　　轧茁
　　刘煇好为险语欧公恶之有一人论曰天地轧万物茁圣人发公曰此刘几也因戏曰秀才刷试官刺以朱笔横抹之谓之红勒帛后嘉祐中公为御试考官试尧舜性仁赋有曰静以延年独髙五帝之夀动而有勇形为四罪之诛公称赏擢为第一唱名乃刘煇也人曰此即刘几易名公愕然久之
　　五世封忠
　　刘翺京兆人官建州因家焉居官亷明为政慈惠或收寇或决狱或赈贫或拯难居人无数率义兴仁公所至人则曰活我刘公至也其后孙领收峒冦有功諡忠简孙纯收邵寇赐庙封忠烈从孙韐諡忠显韐子子羽諡忠定子羽子珙諡忠肃世号五忠刘氏
　　烈丈夫
　　刘韐字仲淹始书生起白屋累歴大藩歴事五朝绍兴中奉使大金死之李纲作诗序云公视死如归岂不诚烈丈夫哉　孝宗即位勑赐旌忠褒节之碑　諡忠显二子　子羽　子翚
　　三字符
　　刘子翚字彦冲家世屏山有园林水石之胜号屏山先生晩年歌咏自适兄弟间怡怡如也　朱熹问入道次第答曰吾于易得入道之门焉所谓不逺复者吾三字符也　家有二斋东曰复斋西曰蒙斋各有记
　　刺刺孟
　　刘章字文孺以小戴礼应乡书四冠其选绍兴廷对天子亲擢之第一晩年好著书王充作刺孟乃作刺刺孟栁子厚作非国语乃作非非国语
　　墨庄
　　刘清之字子澄与吕东莱朱晦翁江玉山李巽岩张广汉讲论义理之学为天下倡　公先世藏书千卷谓之墨庄　光宗即位御史胡晋臣荐公起知袁州　号静春先生
　　梅诗
　　刘克庄字潜夫号后村诗文闳肆瑰奇超迈特立　宋淳祐中赐进士出身除秘书少监兼崇政殿说书迁秘阁修撰后因落梅诗忤时相得谪　有梅花百咏文集五十卷
　　刘牢之字道坚须目惊人破符坚为前锋号北府兵刘栖楚諌敬宗游畋失徳以额叩龙墀流血被面刘子羽慷慨自许有捐身徇国之志　终徽猷　子珙
　　刘珙入禁掖思论润色皆称其得体　为留守諡忠肃
　　刘锜绍兴名将顺昌之捷其功卓然　父子建节刘光世绍兴名将入觐誓竭力报国　諡武僖公
　　仙道
　　刘奉林在天台山驾鹤轻举鹤尝坠羽故名其山曰委羽山王十朋诗云应有赤城鸾凤过一声长啸入青防
　　刘无名夜坐守庚申常服雄黄后见一使曰我来摄君君头上有黄光数丈不可近一金二石谓之丹君服其石更服其金则黑籍落名青华定箓　后遇青华真人授丹诀鈆为君汞为臣石为使黄芽为田刘海蟾寄问蓝方云十月圣胎已成如何得出
　　女徳婚姻
　　才学
　　刘孝绰三妹并有才学一适王叔英一适张嵘一适徐绯者称刘三娘文尤清拔
　　仙婚
　　刘晨剡县人汉永平中与阮肇入天台山采药望山头有桃共取食之下山取涧水饮之见一杯流出中有胡麻饭屑因渡水又过一山见二女絶色唤刘阮姓名道郎等来何晩也邀至其家防馆服饰鲜华东西各有牀帐帷幔七宝缨络设甘酒山羊脯胡麻饭就女家成夫妇仙客数人将三五桃来庆女壻住半年二人求归女曰罪根未灭使君等至此还家验得七代子孙却欲还女家寻不获至晋大康八年失二人所在　元稹诗云芙蓉粉面绿云鬟罨画楼台青黛山千树桃花万年药不知何事忆人间
　　择婿
　　刘惔字真长少清逺有标致与母任氏寓居京口织芒屦自给荜门陋巷晏如也王导深器之晋武帝求婚曰得如刘真长足矣
　　名族
　　刘颂字子雅广陵人世为名族与同郡雷蒋谷鲁四大姓相匹敌嫁女于陈矫矫本刘氏子出养于姑人讥之
　　重义
　　刘廷式面目有紫光未第时与隣翁约为婚既第而回翁死其女丧明女家躬耕贫甚以疾辞婚廷式曰与翁有约岂可以翁死女疾而遂背之乎卒娶之
　　再婚
　　刘贡父再娶欧公诗贺之云仙家千载一何长浮世空惊日月忙洞里桃花莫相笑刘郎今是老刘郎
　　刘殷字长盛张宣子以女妻之既婚戒其女曰刘殷至孝防感才识超世终必逺到汝谨事之
