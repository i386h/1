<!-- { "loadSidebar": true } -->
　　柴【商音　平阳髙柴之后】
　　舞女破敌
　　柴绍字嗣昌尚唐髙祖平阳公主主与绍对置幕府号娘子军髙祖即位以功封霍国公　吐谷浑党项冦边勑绍御之敌矢下如雨士失色绍令人弹琵琶使二女子对舞敌休射绍从后掩击敌大溃
　　系国轻重
　　柴与之字中行宋嘉定中仕于朝与时宰不合出守章贡危逢吉以诗送云力为君王乞得州补天未了石还收人才自系国轻重吾道亦闗公去留殿角才辞槐影日船头便转荻花秋竞夸祖帐东门外谁识眉攅杜甫愁
　　柴禹锡字元圭事宋太宗于晋邸擢枢宻副使柴宗庆字天祐尚宋太宗鲁国公主封千牛卫上将军柴宗愈衢州布衣也宋绍兴中献中兴圣统诏免解
　　女徳
　　柴翁守礼有女在唐庄宗掖庭明宗入洛出宫人女归谓父曰见邮舍队长黝色花项雀形者甚贵愿事之翁曰岂有花项天子后卒归之即郭威也为周太祖怀【角音　河内无怀之后】
　　怀叙仕吴为尚书郎
　　十五灰
　　裴【商音　河东　嬴姓伯益之后秦非子支孙封裴鄊侯因以为氏】
　　东西眷
　　裴遵从光武平蜀曽孙茂为侍中尚书生二子长曰辑号东眷次曰徽为西眷后徽曾孙天明号中眷
　　后俊领袖
　　裴秀字季彦八嵗能属文时语曰后俊领袖有裴秀晋武朝位至司空
　　武库五兵
　　裴頠字逸民博学稽古周弼曰頠若武库五兵纵横一时之杰也　晋俗尚虚无着崇有论以矫之　　晋惠朝吏侍
　　玉山
　　裴楷字叔则徽次子时称为玉人近之如玉山照映人也与王戎齐名　仕晋为光禄大夫
　　八裴
　　裴徽兄弟子侄善谈理时人以方八王徽比王祥楷比王衍康比王绥绰比王澄瓉比王敦遐比王导頠比王戎邈比王
　　一经
　　裴昭明齐永明中为黄陵太守罢郡无宅常曰一身之外复何须乎子孙不才我聚彼散若能自立不如一经【南史】
　　独立使君
　　裴侠仕北魏为河北太守　上命侠别立曰清慎奉公为天下最众中有如侠者可与俱立无敢应者号独立使君
　　掌铨衡
　　裴行俭字守约唐髙宗朝为吏侍与李敬马载同典选时称裴马有知人之鉴　因宴出码碯盘大三尺军吏碎之色不少吝　子光庭开元中拜相
　　霹雳手
　　裴灌唐永徽中为同州司户参军裁决积案名动一州号霹雳手　唐开元中为吏侍
　　仆射巾
　　裴冕字章甫大厯中郭子仪曰冕有社稷功拜左仆射自制巾子人争效之号仆射巾
　　真儒
　　裴休字公美兄弟家塾昼诵经夜著书终年不出户有馈鹿者诸生共荐之休不食曰蔬食犹不足今一啖肉后何以继　举贤良方正异等太和中拜相宣宗曰休真儒者
　　荐贤
　　裴垍字中李吉甫为相问以进贤垍即崖畧疏三十人吉甫借以荐于朝天下称得人　宪宗朝拜相器局峻整人不敢干以私　引用崔羣李终与同相
　　四朝元老
　　裴度字中立威誉徳业比郭子仪以身系天下轻重者三十年歴事四朝【宪穆敬文】以全徳终始　元和中自蔡州入觐以诗示幕中賔客韩愈和一篇云南伐旋师太华东天书夜到册元功将军旧压三司贵相国新兼五等崇鸳鹭欲归仙仗里熊罴还入禁营中长慙典午非材职得就闲官即至公　又和东征诗云旗穿晓日云霞拥山倚秋空剑防明　开成中留守东都上命卢洪宣谕曰为朕卧防北门也白乐天诗云天子旌旗分一半八方风雨防中央　治第东都集贤里作别墅具凉台燠馆号緑野堂野服萧散与白居易刘禹锡把酒着文昼夜相欢不问人间事号曲江公　封晋国公諡文忠子识大理卿　谂为学士
　　兰菊异芬
　　裴子余仕唐以明经显同舍李朝隠程行谌以文法称或问优劣于长史陈崇业答曰兰菊异芬胡有废者
　　三絶
　　裴旻为将军请吴道子画天宫寺吴请旻舞剑作气以助挥毫旻舞一曲道子奋笔立成如有神助　三絶【见张旭】裴骏字仲驹崔浩目为三河领袖　仕魏为中书博士裴坦字知进居太平里号太平宰相
　　女徳婚姻
　　阿姥墩
　　晋裴氏姥居钱塘墩采花酿酒凡士之贫者贳与之因名所居曰阿母墩荆公送人归钱塘诗云花前若见余杭姥为道仙人忆酒家
　　蓝桥仙遇
　　裴航唐人系舟襄汉同舟樊夫人国色航赂其婢袅烟达诗云同舟胡越犹懐想况遇天仙隔锦屏倘若玉京相会去愿随鸾鹤入青冥答云一饮琼浆百感生霜捣尽见云英蓝桥便是神仙宅何必区区上玉京后经蓝桥驿渴见茅舍有姥妪缉麻航揖之求浆妪呼曰云英擎一瓯浆来饮之乃玉液也妪曰欲娶此女但得玉杵臼月余得之妪曰有如此信士航夜窥之有玉兔持杵雪光耀室妪曰吾入洞为裴郎具帷帐俄见一大第仙童侍女引航相见讲婚后夫妻入玉峯洞中饵绛雪琼英之丹超为上仙
　　碧鹳雀
　　裴寛为润州参军刺史韦诜有女择所归防休日登楼见寛于后苑瘗鹿盖人以为饷致而去者诜引为判官谓妻曰今得婿矣时寛衣碧瘠而长时人呼为碧鹳雀诜曰爱女必为贤公侯妻何以貌为卒妻之　开元中为礼部尚书
　　择对
　　裴子野有女择对有周正年十嵗通老子周易子野深想赏爱以女妻之
　　弱息为托
　　裴行俭号知人在吏部时见苏味道王勮曰二君后皆掌铨衡仆有弱息愿以为托
　　犀玉器
　　裴坦性简俭其子娶杨收女器用皆犀玉坦命持去曰殃我家矣
　　杜乂妻裴氏嫠居以礼自防人号曰杜姥
　　裴居道为户部尚书范阳卢承庆以女妻之
　　裴敞以女妻刘从谏后封燕国夫人
　　裴楷娶王浑之女
　　裴郎【见裴航】　裴监
　　崔【角音　博陵　齐太公生丁公伋伋生叔乙让国居崔邑因氏焉】
　　达防词
　　崔驿字亭伯东汉人年十三通春秋诗易与班固傅毅齐名拟扬雄解嘲作达防词又着诗赋铭颂婚礼酒警合二十一篇　父篆王莽时为建新大尹理出寃狱二千余人
　　大儒
　　崔瑗字子玉骃中子也能世父业举茂才迁汲令人歌之曰天降神明君赐我慈仁父后胡广荐瑗宿徳大儒迁济北相　子寔
　　政论
　　崔寔字子真汉桓帝初诏举纯行之士涿郡举寔诣公车称病不对防退论世事名曰政论仲长统见之曰凡为人主宜写一通置之座侧
　　铜臭
　　崔烈汉灵帝时因传母入钱伍百万得为司徒问其子钧曰吾居三公外议何如曰议者嫌大人铜臭
　　水精盐
　　崔浩字伯深博览经史象阴阳百家之言无不该贯仕北魏为中书令帝尝赐清醥醪酒十斛水精盐一两谓曰朕味卿言若盐酒故与卿同其味
　　胷中千卷
　　崔陵仕北魏为侍中郑伯攸叹曰公身长八尺面如刻画謦欬如洪钟胷中贮千卷书人那得不畏服　子彦通与父并为诗人冠冕　李神隽曰昨见崔陵儿为后生第一
　　崔公桥
　　崔亮佣书自业族兄光劝之依李冲亮曰安能看人眉睫乎　后为雍州刺史立渭桥百姓利之名崔公桥崔光初名孝伯清河人昼耕夜学佣书以养亲　魏帝曰孝伯才浩浩如黄河东注今日之文宗也　为黄门侍郎
　　皮鞭
　　崔伯谦字士逊北齐神武帝称之曰伯谦清直奉公真良佐也　为济北太守以熟皮为鞭示辱而已百姓歌之
　　异雀集树
　　崔信明以五月五日生日方中有异雀鸣集树庭史占之曰生子当以文显位殆不髙贞观中为秦川令卒工诗有枫落吴江冷之句
　　清暑赋
　　崔仁师唐贞观初为殿中侍御史上幸翠微宫献清暑赋
　　三防崔家
　　崔琳开元中为中书舍人弟珪为太子詹事次弟瑶为光禄卿俱列棨防世号三防崔家　每宴集组印相辉华毂盈门一榻置笏重叠其上　元宗命相名覆金瓯
　　除官八百人
　　崔祐甫肃宗朝拜相在位未逾年除官八百人皆亲故
　　一门三相
　　崔初为荆南节度使李石从事开成中拜相而石犹在镇贺啓云賔筵初啓曾陪樽俎之欢将幕未移已在陶钧之下　子沆　叔父元式俱拜相父元畧为东都留守时谓一门三相
　　炙手可热
　　崔铉所善者郑鲁杨绍复段瓌薛颇参议论时语曰郑杨段薛炙手可热欲得命通鲁绍瓌
　　三世同居
　　崔倕缌麻亲三世同居唐宣宗闻之叹曰崔家一门孝友可谓士族师法六子　邠　酆　郾　郇　鄯　郸
　　亲导母舆
　　崔邠字处仁元和中为吏侍时太常大阅四部乐都人纵观邠去帽亲导母舆公卿避道都人荣之　三世同居光徳里兄弟六人同奉朝请官皆二品　宣宗题其家曰徳星堂里曰徳星　郾五子　瑶　瑰　瑾　佩璆　唐登科记云自元和初至大中年间邠郾郸瑶
　　先后为礼侍六次放榜为崔氏六榜刻石于泰宁寺时谓之榜院
　　美庄三十所
　　崔羣字敦诗擢甲科号龙虎榜【见齐姓】时陆防知举羣及第陆防妻曰陆氏又添一庄矣后羣知贡举归妻劝求田羣曰吾有美庄三十所谓一榜放三十人妻曰君非陆氏门生乎君掌文柄而不令其子简礼就试如以君为良田则陆氏一庄荒矣　元和中拜相
　　哦松
　　崔立之字斯立元和初为蓝田丞邑庭有老槐四行南墙有巨竹千挺立之日哦松间有问者辄曰予方有公事子且去　韩愈为作蓝田记又赠以诗有暮作千诗转遒紧及深丛见孤罴佳作喧众口等句
　　没字碑
　　崔协不识文字时谓没字碑后唐明宗欲用之为相任圜曰舎李琪立协如弃苏合丸而取蜣蜋之转也
　　直言
　　崔公孺韩琦夫人之弟也性亮直好面折人宋仁宗朝为谏议大夫时魏公执政用监司有非其人者公孺曰公居陶镕之地宜法造化为心造化以蛇虎害人之物故置于薮泽山林今公乃置之通衢使为人害可乎公惮之
　　婆娑园
　　崔鶠字徳符宋宣和末除侍御史以挛疾致仕治园数畆号婆娑园喜为诗文有婆娑集尝游黄蘖山中得四妙士幽兰芳菊石菖蒲星星草也
　　崔颋子八人琯珙瑨璪璵【阙】　世以拟汉荀氏八龙崔咸有髙世之志游终南山乗月吟啸元和中侍御史崔逺有文而风致峻整人目为钉坐梨言一坐所珍也崔峒大厯十才子中人　崔遵度与二十四贤
　　女徳婚姻
　　贞节
　　崔彦皓之女事郑诚生子善果年二十而寡父母欲夺其志女曰弃儿为不义背夫死为无礼后善果为鲁郡守毎决事母坐胡床于防后察之
　　姆仪
　　崔寔母刘氏有姆仪淑徳博览书传常训子以临民之政
　　教子
　　崔元孙之女性严明有髙节适房氏生子景伯景先亲授以九经义
　　君妇始生
　　崔元综将娶一日梦有一人云此非君妇君妇今日始生俄所娶妇暴亡后十八年始议侍郎韦陟堂妹年十九乃于履信坊宅成亲所梦之日其女始生后崔公官至二品韦夫人偕老焉
　　择婚着姓
　　崔恬以女妻王慧龙崔浩见之曰信王家儿也王氏世齇鼻江东人谓为齇王慧龙
　　娶孤女
　　崔巨伦姑为李叔妻巨伦一妹有才行而眇叔妻曰吾兄盛徳而早世肯令屈事卑族乃为其子翼纳之
　　晚婚
　　崔氏适卢校书有诗云不怨卢郎年纪大不怨卢郎官职卑自恨妾身生大晚不遇卢郎年少时
　　继婚
　　崔浩博学太原郭逸奇其才以女妻之女亡以少女继之又以一女妻浩之弟恬
　　崔行功少好学唐俭爱其才以女妻之后为兰台侍郎崔晤孤女李仁钧娶为继室
