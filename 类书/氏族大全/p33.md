<!-- { "loadSidebar": true } -->
　　彭渊材家宜丰宋元丰间人平生喜游出入京师贵人之门十余年父以书呼之归侍一日以一黥徒负一布槖而归一邑聚观意槖中皆金珠也渊材曰吾富可以埒国及开槖止有李廷珪墨一丸文与可竹一枝欧阳公五代史藁一巨编而已　尝自言平生有五恨一恨鲥鱼多骨二恨金橘带酸三恨莼菜性冷四恨海棠无香五恨曽子固不能诗　晓大乐尝献乐书得协律郎时洪觉范奇于诗邹元佐奇于命渊材奇于乐号新
　　昌三奇　侄觉范为僧名惠洪有冷斋夜话甘露集林间录行于世
　　毋自欺
　　彭龟年字子夀登乾道五年第益笃于学以毋自欺名斋以书问南轩中庸语孟大义　郑侨张杓同荐为太常博士　开禧中以宝谟待制致仕諡忠肃　名隶伪学伪党之籍号止堂
　　五嵗能诗
　　彭兴祖五嵗能诗刘毂五嵗能骑射绍兴中张俊以名闻召见内殿以兴祖为迪功郎毂为进武校尉皆赐袍笏
　　谈诗
　　彭仲举乾道间为正字林谦之为司业二人游天竺谈诗谈到少陵好处仲举大呼曰少陵可杀闻者曰林司业彭正字谋杀少陵
　　莲峯幸民
　　彭正建以诗名世有云天与莲峯作幸民旧时相识几犹存家书千里懒开眼僦屋两间长闭门
　　羯鼓縚诗
　　彭公永福州人绍兴戊午登第长子涣次子演相继及第演尝宿甘泉寺因闲步至一官舍梁上有红丝羯鼓縚数条垂于地一老人杖而守之曰此开元兴庆宫也二百年中至此者十二人皆有留题请书一絶演诗云长安宫阙半蓬蒿尘暗虹梁羯鼓縚惟有水天明月夜一条空碧见秋毫题毕而退
　　扁舟载鹤
　　彭戢元丰中为两浙提举奉祠以归尝畜双鹤江左士大夫送之诗云扁舟载双鹤万巻贮羣书
　　江西社
　　彭元忠淳熙中为司户杨诚斋赠诗云诗入江西社心传肘后方木天须此事丹笔校官黄
　　彭越汉髙开国功臣封梁王以无罪受诛
　　彭齐文章江西三瑞【见萧姓】　彭更
　　彭任闻富弼使不测之域愤愤推酒牀拳皮皆裂
　　婚姻
　　彭抗师事旌阳纳爱女旌阳之子为妇旌阳嘉其诚恪应验诸秘要悉以传之
　　彭思永程明道之母舅明道年十二三思永见而奇之许妻以女
　　老彭　岑彭　三彭　韩彭
　　明【宫音　吴兴　周泰伯之裔为百里奚生孟明视子孙以王父字为氏】
　　箨冠
　　明儒绍字休烈少明经有儒术宋元嘉中举秀才后居摄山栖霞寺齐髙帝欲见之不得他日谓其弟庆符曰卿兄髙尚其事赐以竹根如意笋箨冠儒者以为荣　封延伯闻之叹曰身弥后而名弥先亦宋齐之儒仲也　弟庆符为青州刺史
　　珥金拖紫
　　明山宾字孝若梁武朝首应五经博士出守大藩拥旌节珥金拖紫而恒事屡空　帝命裁成大典吉礼则明山宾凶礼则严植之军礼则陆琏賔礼则贺玚嘉礼则【阙】又命沈约徐勉等防评
　　盛夏取雪
　　明崇俨以奇术自名唐髙宗召见盛夏思雪崇俨坐顷即取以进自云于阴山取之上又亿索百钱须臾以献曰得之缑氏老人圃中上召问老人云失一而得百钱
　　明仲璋亦居栖霞寺寺后有碧鲜亭白云庵白云泉明公霞梁简文除为尚书曰不喜卿得尚书喜朝廷得人
　　明镐字化基薛奎称其有廊庙材宋仁宗朝防政明槖宋绍兴中为御史宣谕广东访求遗逸
　　昆明　孔明　渊明
　　平【商音　河内　韩哀侯少子食采平邑因氏焉】
　　父子宰相
　　平当字子思以尚书授朱普鲍宣由是欧阳书有平陈之学　汉哀帝朝拜相赐爵闗内侯　子晏亦以明经拜相封侯　汉兴父子拜相惟韦平二氏
　　视井涌泉
　　平鉴字明达受诗书礼通大义　仕魏为懐州刺史敌来攻城城内泉竭鉴具衣冠俯井而视水泉涌出【北史】平恒安贫乐道魏帝征为中书博士
　　广平　君平　邵平
　　荆【角音　广平　楚熊绎国古荆州之地故亦号荆支孙因氏焉】
　　摄相
　　荆公摄相事孔子使人往观返曰其朝清静无事【家语】
　　易水悲风
　　荆轲衞人燕太子丹客之称荆卿令刼秦王反诸侯侵地方入秦宾客皆白衣冠送至易水既祖取道髙渐离击筑荆卿和而歌曰风萧萧兮易水寒壮士一去兮不复还复为羽声士皆瞑目髪尽指冠入秦事不成死之
　　名将
　　荆罕儒后周名将也前后一百五十余战皆有功而未尝自伐
　　班荆　紫荆　负荆　识荆
　　京【角音　东都　衞武公少子段封京谓之京城大叔因氏焉】
　　易学
　　京房字君明治易长于灾变分六十卦更日用事以风雨寒温为　初事焦延夀延夀曰传吾道以亡身者京生也后果因上封事言灾异下狱弃市　汉元帝朝为魏郡太守秩八百石
　　公辅器
　　京镗字仲逺豫章人宋绍兴中举进士　髙宗谓赵师雄曰京镗有公辅器　使金国以我丧故不肯受宴乐题诗于馆云鼎湖龙去已无踪三遣行人意则同凶礼强更为吉礼北风终不变南风假令耳与笙镛末只愿身甘鼎镬中已办滞留期必得不能筑馆汴江东使还上曰京镗今之毛遂也　有乐章自号松坡居士集与何浩刘徳秀胡鈜专主伪学之禁　宋宁宗庆元中拜右相　子沆
　　玉京　八世莫京
　　荣【角音　上谷　周大夫荣叔其先食采于荣因氏焉】
　　三乐
　　荣啓期鹿裘带索鼓琴而歌孔子游太山见而问何以乐曰吾得为人一乐也得为男二乐也人有不免襁褓吾行年九十矣三乐也贫者士之常死者人之终处常得终吾所乐也【列子】
　　楚荣黄諌子玉请以琼弁玉缨畀于河神【僖八】
　　鲁大夫荣成伯劝防公如楚曰逺图者忠也
　　荣毗字子谌仕隋为侍御史立朝侃然正色百僚所惮
　　荣旂字子祺孔门弟子赠雩娄伯
　　尊荣　仁则荣　前荣
　　成【商音　上谷　周文王五子郕叔式之后以国为氏其后去邑为成　成肃公为周卿士　成覸齐人】
　　贵仕
　　成得臣字子玉仕于楚伐陈有功使为令尹子文曰有大功而无贵仕其人能靖者与有几【僖三】　子大心
　　坐啸
　　成瑨汉桓帝朝为南阳太守信任功曹岑晊时语曰南阳太守岑公孝农成瑨但坐啸
　　公车聘礼
　　成翊世汉逸士也安帝即位陈忠上书荐周燮杜根成翊世为有道之士于是公车聘礼焉
　　政绩
　　成景隽仕为豫州刺史有政绩甚得吏民心【南史】
　　职在典刑
　　成防文仕南唐为大理卿作谒金门云风乍起吹皱一池春水唐王召问之曰职在典刑一池春水闗卿甚事
　　应制科
　　成锐宋人应制科以诗上王文惠公其野菊云防槛应无分东西不借恩其野花云馨香虽有地栽植未逢人
　　婚姻
　　成藻为南宫令奇冯素弗之为人以女妻之
　　陶成　大成　亏成
　　英【羽音　晋陵　英氏国臯陶之后也其后以国为氏】
　　英布六人也少时有客相之曰当刑而王及壮坐法黥故曰黥布陈涉起布往见番君番君以女妻之后事项王又挟劒归汉髙祖即位封淮南王
　　云英　落英　英英
　　衡【商音　平阳　商伊尹为阿衡子孙因以为氏】
　　衡方厚唐人【见程氏】
　　匡衡　林衡　权衡
　　十五青
　　丁【征音　济阳　齐大公生丁公伋子孙以王父字为氏】
　　名藏金匮
　　丁复佐汉有功髙帝即位剖符作誓金匮石室定元功十八人位复居十七
　　易学
　　丁寛字子防事田何学易学成东归何谓门人曰易已东矣　汉景朝为梁孝王将军作易说三万言
　　殿中无双
　　丁鸿字孝公治尚书汉肃宗诏鸿与诸儒于白虎观论定五经鸿论难最明时语曰殿中无双丁孝公　封马亭乡侯　父綝从光武征伐愿封本乡封新安乡侯
　　松梦
　　丁固初为尚书梦松生腹上谓人曰松字十八公也十嵗其为公乎卒如其言【吴人】
　　聚书
　　丁顗宋初人尽家赀买书至八千卷曰吾聚书多矣必有好学者为吾子孙　子逢吉为光禄寺丞　孙度
　　迩英要览
　　丁度字公雅登服勤词学科仁宗朝为翰林十年着迩英要览十卷上呼为学士而不名　迁端明殿学士仁宗曰度为侍从十五年议论天下事未尝及私　后拜参政
　　骰子选
　　丁谓字公言宋太宗朝登第孙何第一谓第四耻居其下上曰甲乙丙丁合居第四夫复何言　真宗朝拜参政或率杨亿贺亿曰骰子选耳何足道哉　后拜相自以为令威后故好鹤人呼为鹤相
　　丁恭以春秋教授生徒数百人当世称为大儒丁仪丁兄弟并有文采魏文帝以为曹植党诛之丁兰事母孝
　　丁令威鹤仙也化为白鹤集辽东华表柱吟一诗而去
　　女徳婚姻
　　仙女防
　　丁义以神方授吴真君今瑞州崇元观乃丁真君女秀英炼丹之所丹井犹存秀英仙去衣冠于观北至今呼为仙女塔
　　择婿
　　丁颢与窦偁同幕时颢子谓尚防偁见而奇之曰此子后必以文致逺以女妻之
　　丁姬生哀帝由是许史丁傅之家皆重侯累爵丁谓女适钱惟演之子
　　识丁　添丁　石与丁
　　邢【商音　河间　周公第四子封于邢传所谓邢茅胙祭周公之是也子孙以国为氏　邢前勇士也襄二十一年】
　　雅士
　　邢颙字子昂举孝亷时人语曰徳行堂堂邢子昂　刘稹曰邢颙北土之彦少秉髙节真雅士也　魏文帝拜为尚书仆射　子友　曾孙文官至尚书
　　纬世之器
　　邢峦字洪宾才兼文武内参机揆外寄折冲其纬世之器欤　北魏中书侍郎
　　一代模楷
　　邢邵字子才十嵗能属文日诵万言五行俱下一览无遗读汉书五日畧能编记年未二十名动衣冠　文章独步当时每一文出京师为之纸贵时与温子升为文士之冠世谓之温邢魏收亦天才艳发温殁后世称邢魏仕北魏为中书令
　　国藩
　　邢君牙唐元和中为鳯翔节度使韩愈与之书云阁下为王爪牙为国藩垣
　　凿墙度厄
　　邢和璞得仙与崔司马有旧崔病经年且死一日卧室闻北墙有斸声七日不已窥之有人立云邢真人处分开此司马厄
　　讲学精博
　　邢昺字叔明讲师比二卦宋太宗嘉其精博召为国子监丞专讲学之任真宗始置翰林侍讲首以命昺
　　父子情
　　邢恕字和叔从伊川学吕公着荐为崇政院说书　元祐初除御史后谪随州　子居实字敦夫早有诗名山谷诗云儿中兀老苍趣造甚奇异　早天山谷诗云儿到随州更老成江山为助笔纵横眼看白壁埋黄壌何况人间父子情
　　逸民
　　邢淳字君雅雍丘人宋真宗幸亳州以布衣召对问治道对曰陛下东封西祀皆已毕矣臣复何言上大恱除许州助教不就及卒人见其勅与麻纸同束在屋梁间邢贞魏太常卿奉策使呉入门不下车张昭诘之邢臧字子良除东牟太守和雅信厚有长者风邢冉唐贞元中与李绛等同龙虎榜
　　女徳婚姻
　　邢姨
　　邢侯之姨谭公维私手如柔荑肤如凝脂谓庄姜也【诗硕人】
　　尹邢
　　邢婕妤与尹夫人汉武时并得幸诏不得相见尹请见邢帝使邢衣故衣独身来前见之俛泣自痛其不如也
　　女君
　　邢女君濠州人与邻女樵徐二水之间有数妇从水出若连腰裙至前曰东海君聘女为妇敷茵褥水上置女坐其上遂逝乡人为立女君祠
　　魏河间邢氏髙允娶之
　　唐邢涣　初娶季忠女再娶张植女
