<!-- { "loadSidebar": true } -->
子推烧死因禁火以报之据左传史记并无子推被火焚之事按周礼司烜氏仲春以木铎修火禁于国中注云为季春将出火也然则禁火盖周之旧制非为子推也东京梦华录云寻常京师以冬至后一百五日为大寒食前一日谓之炊熟用面造枣锢飞燕以柳条串之插于门楣谓之子推燕唐明皇诏云寒食上墓礼经无文近代相承浸巳成俗编入五礼永为定式琐碎录云蜀人遇寒食日采杨桐叶染饭色青而有光食之资阳气谓之杨桐叶道家谓之青饥饭
○【清明】二十四气中之一节曰清明唐辇下岁时记云每岁清明内园官小儿于殿前钻火先得者进上赐绢三疋金椀一口白氏六帖云钻燧改火春取榆柳之火以顺阳时火气东京梦华录云寒食第三日即清明节也禁中前半月发宫人车马朝陵坟享祀凡新坟皆用此日拜扫都人倾城出郊四野如市芳树之下园囿之间罗列杯盘互相劝酬低暮而归各携枣锢炊饼黄胖掉刀名花异果山亭戱具鸭卵鸡雏谓之门外土仪各相献遗也
○【上巳】三月初巳日为上巳汉礼仪志曰三月上巳宫人并褉饮于东流水上宋书曰自魏巳后但用三日不用上巳王羲之此日会于会稽山阴之兰亭修褉事也唐辇下岁时记云上巳锡宴群臣在曲江倾都褉饮踏青
 四月
　正阳月　余月　斗建巳　日在昴
○【八日】四月八日释迦佛生日也岁华纪丽云佛以四月八日生于母之右胁年十九岁于四月八日夜半踰城往雪山入道六年思道不食又四月八日成佛荆楚岁时记云荆楚人以四月八日诸寺各设斎以五色香水浴佛共作龙华会高僧传云四月八日浴佛以都梁香为青色水欎金香为赤色水丘隆香为白色水附子香为黄色水安息香为黑色水以灌佛顶东京梦华录云四月八日佛生日十大禅院有浴佛斎会乃煎香药糖水相遗谓之浴佛水
○【结夏】 【觧夏】 四月十五日乃僧家结夏之日荆楚岁时记云天下僧此日就禅剎挂搭谓之结夏又谓之结制盖夏乃长飬之节在外行则恐伤草木虫类故九十日安居禅苑宗规云祝融在候炎帝司方当法王禁足之辰是释子护生之日至七月十五日应禅寺挂搭僧尼尽皆散去谓之解夏又谓解制禅苑宗规有云金风淅淅玉露瀼瀼当斍皇解制之辰是法岁周圆之日大藏经云四月十五坐树下至七月十五僧坐草为一岁禅谈语录谓之法岁
 五月
　暑月　皐月　斗建午　日在参
○【端午】 【端阳重午菖节蒲节】 五月五日为端午续斉谐记云屈原楚人也遭谗不见用于是日投汨罗江而死楚人哀之至此日以筒贮米投水祭之汉建武元年长沙有人见之自称三闾大夫曰常苦蛟龙所窃更有惠者愿以苇叶褁五色丝纒之则蛟龙所畏也荆楚岁时记云屈原此日投江死后人以舟楫救之遂因以为俗越地传云竞渡起于越王勾践今龙舟是也大戴记曰午日以兰汤沐浴今谓之浴兰节抱朴子曰五日佩赤灵符心前以辟兵道今钗头符是也风土记曰荆楚人午日烹鹜闽中鹜烹鹅是也又云午日孤叶褁粘米以象阴阳相包褁今粽子是也
又云午日以五彩丝系臂辟兵鬼气一名长命缕一名辟兵缯今百索是也荆楚岁时记又曰午日楚人采艾挂于户上以禳毒气今挂蒲柳是也泗人踏百草今人鬪草戱是也又云宗则文常以五月五日未鸡鸣时采艾灸疮最有验夏小正云此日采杂药以蠲阴毒之气今在有采艾采药之说开元天宝遗事云宫中端午造粉团角黍饤盘中以小角弓射之中者得食都中盛行此戱孔氏六帖云端午日中尚署进百索绶带今人竞渡浴兰角黍粉团采药摘艾挂蒲鬪草烹鹅佩符系缕百索绶带良有自也东京梦华录云端午节物百索艾花银样鼓儿花花巧扇香糖果子粽子白团紫苏菖蒲木并皆茸切以香药相和用梅红匣子盛褁自五月一日及端午前一日卖桃柳葵花蒲叶佛道艾次日家家铺陈门首粽子五色水团茶酒供飬士庶逓相宴赏
 六月
　季月　旦月　斗建未　日在井
○【三伏】 【初伏中伏末伏】 三伏无定日历忌释曰伏者何也金气伏藏之日也四时代谢皆以相生立春木代水水生木立夏火伐木木生火立冬水代金金生水立秋金代火金畏火故至庚日必伏庚者金也阴阳书言从夏至第三庚为初伏第四庚为中伏立秋后初庚为末伏故谓之三伏史记注云六月上伏秦始皇之所置也又云秦穆公始为伏荆楚记云伏日进汤饼名为辟恶泗人月令曰初伏荐于祖祢东京梦华录云都人最重三伏盖六月中别时节往住风亭水榭峻宇高楼雪槛冰盘浮沉李流杯曲沼苞鲊新荷远迩笙歌通夕而罢
 七月
　凉月　相月　斗建申　日在张
○【立秋】之节玉帝司时楚词云菊嫩金风起荷疏珠露圆将秋数行鴈离夏几林蝉东京梦华录云立秋日京城满街卖楸叶妇女儿童争买剪成花戴之
○【七夕】七月七日之夜谓之七夕续斉谐记曰桂阳城武丁有仙道忽谓其弟曰七月七日织女当渡河吾向巳被召弟问织女何事渡河荅曰暂诣牵牛世人至今云织女嫁牵牛也傅玄拟天问曰七月七日牵牛织女会天河也周风土记曰七月初七夜洒扫中庭施几筵设酒脯牵牛织女相会守夜者咸怀私愿或云见天汉中有奕奕白气光曜五色以此为征应见者便拜愿乞富乞寿子者乞子惟得乞一不得兼求三年乃得言之荆楚岁时记云七夕女人结彩楼穿七孔针或以金银鍮石为针陈果于庭中以乞巧有蟢子罗于果上则以为得巧风俗记云织女七夕渡河使鹊为桥故古诗云寂然香灭后鹊散渡桥空开元天宝遗事云明皇与妃子每七夕宴华清宫女辈陈花酒馔列于庭中祈恩于牛女也
东京梦华录云七月七夕京城内外瓦子街巷皆卖磨喝乐乃小塑土偶耳悉以彩装栏座红碧纱笼饰以金珠牙翠有一对直数千者本佛经云摩日侯罗俗云摩喝乐初七日晚贵家多结彩楼于庭谓之乞巧楼铺陈磨喝乐花酒炙笔砚针线或儿童裁诗女郎呈巧焚香列拜谓之乞巧妇女望月穿针或以小蜘蛛安合子内次日看之若网圆正谓之得巧里巷与妓馆往往列之门首争以侈靡相尚
○【中元】七月十五日谓之中元道藏经云中元地官检校人间分别善恶其日作元都大会于玉京山幡幢宝盖清饍饮食献诸众圣道士讲诵老子经十方大圣斉咏灵篇大藏经云目连以母生饿鬼中佛令作盂兰盆至七月十五日以百味五果置盆中供飬十方大德而后母得食目连白佛凡弟子孝顺者亦应奉盂兰盆供飬佛言大善唐王缙传曰七月望日宫中造盂兰盆缀饰镠琲设高祖以下七圣位幡节衣冠皆具各以帝号识其幡自禁内分诣诸道佛祠铙吹鼓舞奔走相属是日立仗百官班光顺门奉迎导从岁以为常东京梦华录云中元先数日市井卖具器靴鞋幞头帽子金犀假带五彩衣以竹斫成三脚高三五尺织灯窝之状谓之盂兰盆挂冥钱衣服中元日备素食以供飬先祖城外有坟即往拜扫禁中亦出车马诣道院谒坟本院官给祠部十道设大会焚钱山祭军阵亡殁设孤云鬼道场
 八月
　桂月　壮月　斗建酉　日在翼
○【秋社】见于春社梦华录云秋社各以社糕社酒相赍送贵戚宫院以猪羊肉腰子妳房肚肺鸭饼姜之属切作棊子片样滋味调和铺饭上谓之社饭
○【中秋】 【月夕】 八月十五日为中秋唐欧阳詹翫月序云秋之于时后夏先冬八月于秋季始孟终十五于夜又月之中稽之天道则寒暑均取诸月数则蟾魄圆故曰中秋言此日为三秋之中也又谓之月夕盖秋景天高气肃月色倍明此夜之月尤为清莹故今人多于此夜赏月龙城录云唐明皇曾于此夜游月宫梦华录云中秋夜贵家结饰台榭民间争占酒楼翫月丝簧鼎沸近内庭居民夜深遥闻笙竽之宛若云外闾里儿童连宵嬉戱夜市骈阗至晓
 九月
　菊月　玄月　斗建戍　日在角
○【重阳】 【重九九日】 九月九日为重阳魏文帝书云岁往月来忽复九月九日九为阳数其日与月并应故曰重阳续斉谐记云汝南桓景随费长房游斈谓曰九月九日汝家当有灾异急令家人缝绛囊盛茱萸系臂上登高饮菊花酒此祸乃销景从其言文家登山夕还而鸡犬一时暴死仙书云茱萸为辟邪翁菊花为延寿客故假此二物以消阳九之厄晋阳秋曰陶潜九月九日酒遂于宅边采菊花盈把望见白衣人至乃王弘送酒饮醉而归晋孟嘉传云嘉为桓温参军重九之日游龙山寮佐毕集嘉醉有风吹落嘉帽而不斍梦华录云重阳都下赏菊菊有数种曰万铃菊曰桃红菊曰木香菊曰金铃菊曰喜谷菊无无也酒家皆以菊花缚成洞户都人多出郊登高前一二日各以粉面蒸糕遗送上插剪彩小旗掺钉果实如石榴子栗黄银杏菘子肉之类
 十月
　良月　阳月　斗建亥　日在房
○【小春】十月为小春荆楚岁时记云天时和暖似春故曰小春此月内一与谓之液雨百虫饮此水而藏蛰俗呼为药水至来春二月雷鸣启蛰
○【朔朝】十月一日宰臣巳下受衣着锦袄三日东京梦华录云士庶皆出城享坟禁中车马出道院及西京朝陵宗室车马亦如寒食节有司进暖炉炭民间皆置酒作暖炉会城市内外于九月下旬即卖冥衣靴鞋席帽衣以备十月朔日烧献南粤志云闽中风俗十月一日皆作糯糍或作京饨以祀先祖告冬之意也
○【下元】十月十五日为下元道藏经云下元日水官检察人间善恶明皇实录云三元日宜令崇元斈士讲道德南华等经群公咸就观礼三元乃上元中元下元也正一修真旨要云上元乃正月十五日天地水三官朝天张灵源真人张元精真人飞升之辰上元十天灵官神仙兵马与上圣高真妙行真人同下降人间考定罪福中元乃七月十五日地官下降天真朝元洞边玄女仙真人上升日中元九地灵官神仙兵马名山洞府神仙兵马下人间校定罪福下元日乃衡岳真人升仙日锺离先生飞升日神烈昊真君同弟子四人飞升日下元九江水帝十二河源溪谷大神旸谷神王水府灵官同下人间校定罪福
 十一月
　畅月　辜月　斗建宇　日在箕
○【冬至】 【长至】 乃二十四气中之一节玉烛宝典曰冬至阴阳百物之始日极南影有履长之庆阴阳书曰昼夜共百刻每自冬至后日渐长至春分昼夜各五十刻夏至而长极自夏至后日渐短至秋分昼夜亦各五十刻冬至而短极自冬至后日又渐长故谓之长至节复卦主事盖阳为君子阴为小人一阳生于此日乃君子道长小人道消之时也汉杂记云冬至阳气生而君道长故贺夏至阴气生而君道襄故不贺泗人月令曰冬至日荐黍与羊先荐玄冥以及祖祢其进拜谒贺君师一如元日崔浩女仪曰近古妇人常以冬至进履袜于公姑唐杂录云宫中以女工揆日之长短冬至后日晷渐长比常日增一线之功杜甫至日诗云愁日愁随一线长东京梦华录云京师最重冬至节更易新衣备辨饮食享祀先祖官放关扑庆贺往来一如年节
 十二月
　余月　涂月　斗建丑　日在斗
○【腊月】腊无定日说文云冬至后第三戍日是也广雅云夏曰嘉平殷曰清祀周曰大蜡秦初曰腊巳而为嘉平祭部云汉改为腊魏台访议云王者各以其行之盛日为祖终日为腊火始于寅盛于午终于戍故火行之君以午祖戍腊木始于亥盛于卯终于未故木行之君以卯祖未腊金始于巳盛于酉终于丑故金行之君以酉祖丑腊水土皆始于申盛于子终于辰故水行之君以子祖辰腊今魏以土德王宜辰日为腊也宋王于火故以戍腊今
