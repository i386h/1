<!-- { "loadSidebar": true } -->
　　原汉书曰李广利为贰师将军破大宛得蒲萄种归汉増博物志曰张骞使西域还得蒲萄　原汉武内曰西王母下帝设蒲萄酒　炖煌张氏家曰扶风孟佗以蒲萄酒一斛遗张让即擢凉州刺史　魏文帝诏羣臣曰旦设蒲萄解酒宿酲掩露而食甘而不防脆而不酸冷而不寒味长汁多除烦解渴又酿以为酒甘于麴蘖善醉而易醒道之固已流涎咽唾况亲食之耶他方之果宁有匹之者　増异国志曰兹国其人奢侈家有至千斛蒲萄汉使取实来离宫别馆傍尽种　原北齐书曰李元忠赠世宗蒲萄一盘世宗报以白缣遗书曰忽惠蒲萄良深愧仰聊用绢百匹以酬清徳　増唐书曰髙祖赐羣臣食于御前有蒲萄侍中陈叔逹执而不食髙祖问其故对曰臣母患口渴求之不能得愿归奉之髙祖曰卿有母可遗乎呜咽乆之乃止　又曰太宗时叶防献长乳蒲萄一房长二尺余子亦稍大其色紫　又曰太宗破髙昌收马乳蒲萄实种于苑中并得其酒法仍自损益造酒成緑色芳香酷烈味兼醍醐又曰唐禁中普贤堂蒲萄甚美天后于蒲萄垂实则幸此堂　河东备録曰杨炎食蒲萄曰汝若不澁当以太原尹相授　景隆文馆记曰四月上巳日上幸司农少卿王光辅庄驾还顿后中书侍郎南阳岑羲设茗饮蒲萄浆与学士等讨论经史　酉阳杂俎曰贝丘之南有蒲萄谷谷中蒲萄可就食或有取归者即失道世言王母蒲萄也天宝中沙门昙霄因游诸岳至此得食之又见枯蔓堪为杖持还本寺植之长髙数仞防地幅员十丈仰观若帷盖其房实磊落紫莹如坠时人号为草龙珠帐
　　蒲萄三
　　増珠颗　宝珰【明百氏集露垂珠颗重日耀水晶明白乐天诗九月肃霜初熟时宝珰碌碌珠累累】　一县熟　满盘堆【李白诗一县蒲萄熟　下见韩愈诗】　出大宛得髙昌【上详蒲萄一下详蒲萄二】　味敌云浆　名压酪奴【刘禹锡诗】
　　【鱼鳞含宿润马乳带残霜染指铅华腻满喉甘露香醖成千日酒味敌五云浆　黄山谷诗欲收百斛供春酿放出声名压酪奴】　斛遗张让　盘赠世宗【俱详蒲萄二】　不说荔枝　何如橘柚【古诗万里西风过雁时绿云玉影参差酒酣试取氷丸嚼不说天南有荔枝梁使徐君房魏使陈昭各言方物昭问君房蒲萄何如橘柚荅曰津液竒胜芬芳减之】
　　蒲萄四
　　増水晶蒲萄【西番者更佳】　马乳蒲萄　子实逼仄【杂俎成熟之时子实逼仄】　房实磊落【详蒲萄二】　枝模锦绣　味比醍醐
　　蒲萄五
　　增诗唐韩愈咏张十一旅舍蒲萄诗曰新茎未徧半犹枯髙架支离倒复扶若欲满盘堆马乳莫辞添竹引龙须　刘禹锡蒲萄歌曰分岐浩繁缛修蔓蟠诘曲扬翘向庭柯意思如有属繁葩组绶结悬实珠玑蹙马乳带轻霜龙鳞曜初旭有客汾隂至临堂瞪防目自言我晋人种此如种玉酿之成羙酒令人饮不足为君持一斗徃取凉州牧
　　原赋魏钟防蒲萄赋曰美乾道之广覆兮佳阳泽之至淳览遐方之殊伟兮无斯果之独珍托灵根之圃植昆山之髙垠緑叶蓊郁暧若重隂翳羲和秀房陆离焜若紫英乗素波仰承甘液之灵露下歙丰润于醴泉总众和之淑美体至气于自然珍味允备与物无俦清浊外畅甘防内遒滋泽膏润入口散流　晋荀朂蒲萄赋曰灵运宣流休祥允淑懿彼秋方乾元是蓄有蒲萄之珍竒应淳和而延育　増宋宋祁右史院蒲萄赋曰昔炎汉之遣使道西域而始通得蒲萄之异种偕苜蓿以来东矜所从以至逺遂徧植乎离宫去葱雪之寒乡托崤函之福地并万宝以均载歴千古而舒粹翫之可使蠲烦食之足以平志不由甘而取壤廼因少而获贵鄙柚包之轻侻贱蔗境之尘滓粤何人斯殖我于兹托深严之秘署切轇轕之台司培孤根以膏壊引柔蔓乎标枝泉石渠以防浸露金茎而并滋布凉影于月宫猎重葩于禁飔蔽风庐之岑寂隐肃唱而逶迟彼得地而逢辰宜欣欣以茂遂奚敷华而委质反惨惨而兹瘁乏磊砢于当年让纷华于此世是必野荄非曾掖之翫菲实异大官之味困枳橘之屡迁叹匏之徒系亦犹郁柳有性不愿桮棬之华海鸟取容非荣觞酒之馈胡不放之岩际归之垅隂上敷荣于樛木外结庇于缁林防烟沐雾跨野弥岑丰茸大徳之谷栖息无擒之禽保深根以庇本诫繁实之披心穷天年以善育奚斤斧之可防乱曰阶药华堂萱争丽枝以万年为名木以五衢称瑞是皆托中涓以进孰荷钩盾之为地结赏心以自如非孤生之所冀
　　荔枝一
　　原广志曰荔枝树髙五六丈大如桂树绿叶蓬冬夏荣茂青华朱实大如鸡子核黄黒似熟莲子实白如肪甘而多汁似安石榴有甜酸者至日将中翕然俱赤则可食也一树下子百斛　増本草经曰荔枝通神益气多食亦不伤人　寰宇记曰广州信安县有连理荔枝树即旁挺龙目侧生荔枝也　原呉録曰苍梧多荔枝生山中人家亦种之　竺法真登罗山疏曰罗浮荔枝似冬青夏至日子赤可食　南中八郡志曰犍为僰道县出荔枝　増荔枝谱曰十八娘荔枝色深红而细长俗王氏女第十八娘好噉此种因得名今城东报国院塜旁犹有此树云　魏文帝诏羣臣曰南方有龙眼荔枝宁比西园蒲萄石蜜　仲长统昌言曰忧荔枝之腐【详枇杷】
　　荔枝二
　　増西京杂记曰南越王尉佗献髙祖鲛鱼荔枝髙祖报以蒲萄锦四匹　三辅黄图曰汉武帝破南越建扶荔宫扶荔者以荔枝得名自交趾移植百株于庭无一生者连年移植不息后数嵗偶一株稍茂然终无花实帝亦珍惜之　原东观汉记曰单于来朝赐橙橘龙眼荔枝　谢承后汉书曰汝南唐羌为临武长县接交州州贡荔枝及生犀献之羌上书諌乃止　增唐书贵妃生于蜀好荔枝南海荔枝胜于蜀必欲生致之乃置驿传驰载七日夜至京人马俱毙于路百姓苦之然方暑而熟经宿輙败　蜀志曰唐天宝中取涪州荔枝自子午谷路进入　甘泽謡曰天宝十四载六月于骊山驻跸值贵妃诞辰上命许云封等小部音声乐于长生殿奏新曲未有名防南海进荔枝因名荔枝香左右欢呼声动山谷　又曰白居易为忠州刺史在郡为荔枝图寄朝中亲友曰荔枝生巴峡间树形团团如帷盖叶如桂冬青华如橘春荣实如丹夏熟朶如蒲萄核如枇杷殻如红缯膜如紫绡瓤肉洁白如冰雪浆液甘酸如醴酪大畧如彼其实过之若离本支一日而色变二日而香变三日而味变四五日外色香味尽去矣　杜阳编曰刘崇姻旧或干以财率不荅但画荔枝图与之　宋史曰横州江南岸有连理亭梁世基旧宅有连理荔枝一株宋神宗御诗曰横浦江南岸梁家间世贤一枝连理木五月荔枝天　天中记曰福建官谭徽之宋元符末出郊见一园荔枝垂熟徽之采食少息树下朦胧中梦至一室美人盛服出迎携手而入饮间吟云妾生原在闽粤间六月南州始荐盘内嫩色包丹鳯髓皮枯棱涩紫鸡冠咽残风味消心渴嚼破天浆沁齿寒却忆当年妃子笑红尘一骑过长安
　　荔枝三
　　増宋香　陈紫【湖山集宋公荔枝泉州所产者旧属王氏黄巢兵过欲伐之王氏媪抱木愿并戮巢兵为之不伐　蔡君谟云闽中荔枝兴化最为竒特尤重陈紫出兴化军秘书郎陈琦家】　江緑方红【荔枝谱江以姓着出泉州又兴化屯田郎中方臻家】　燕支颗　水晶丸
　　【上见白居易诗　刘贡父诗锦筵火齐堆金盘五月甘浆破齿寒南国已随朱夏熟北人犹指画图看岚不续丹樱献玉座空悲羯鼓残相见任夸防蒂美多情莫唱水晶丸】　紫文绀理　火实天浆【上见张九龄赋　苏轼诗炎云骈火实瑞露酌天浆】　撒红锦　缀绿珠【开元遗事唐宗正月十五夜于长春殿漫撒闽中红锦荔枝令宫人争拾之　宋洪景卢云莆田荔枝名品皆出天成虽以其核种之终与其本不类宋香之后无宋香所存者孙枝耳陈紫之后无陈紫过墙则为小陈紫矣或似龙牙或似鳯爪钗头红之可簮绿珠子之旁缀非人力所能加也】　冰蚕茧　頳虬珠【上见陶弼诗　苏轼诗先生洗盏酌桂醑冰盘荐此頳虬珠】
　　荔枝四
　　增香连翠叶　红透青笼【俱白居易句】　白露团【苏辙诗绛殻囊收白露】　红锦皱缝包玉液绿绡斜剪衬金丸　天与蹙红装宝髻更挼腥血染殷红　绿幄翠笼文縠皱绛囊包就寸珠圎
　　荔枝五
　　原诗梁刘霁咏荔枝诗曰叔师贵其珍武仲称斯美良由自逺至含滋不留齿　增唐韩偓荔枝诗曰遐方不许贡珍竒密诏唯教进荔枝汉武碧桃争比得枉令方朔号偷儿　封开玉笼鸡冠涩叶衬金盘鹤顶鲜想得佳人微露齿翠钗先取一枝悬　巧裁绛片褁神浆崖蜜天然有异香应是仙人金掌露结成冰入茜罗囊白居易题郡中茘枝十八韵兼寄万州杨八使君曰竒果标南土芳林对北堂素华春漠漠丹实夏煌煌叶捧低垂户枝擎重压墙始因风弄色渐与日增光夕讶条悬火朝惊树防妆深于红踯躅大较白防榔星缀连心果珠排耀眼房紫罗裁衬殻白玉褁塡瓤早歳曾闻说今朝始摘尝嚼疑天上味嗅异世间香润胜莲生水鲜逾橘得霜胭脂掌中颗甘露舌头浆物少尤珍重天髙苦渺茫已教生暑月又使阻遐方粹液灵难驻妍姿嫩易伤近南光景热向北道途长不得充王赋无由寄帝乡唯君堪掷赠面白似潘郎　杜牧荔枝诗曰长安囬首绣成堆山顶千门次第开一骑红尘妃子笑无人知是荔枝来　宋陶弼荔枝诗曰五月南游渴欣逢荔子丹殻匀仙鹤顶肉露水晶丸色映离为火甘殊木作酸枝繁恐相染树重欲成团赤蚌遗珠颗红犀露角端爽能消内热润可擢中干一簇冰蚕茧千苞火鳯冠隔瓤红叶嫩透膜玉浆寒　韩维谢送妃子园荔枝诗曰年年驿使走红尘贡入骊宫色尚新妃子园名犹未改一笼丹实寄闲人　曾巩荔枝诗曰玉润氷清不受尘仙衣裁剪绛纱新千门万戸谁曾得只有昭阳第一人苏轼诗曰罗浮山下四时春卢橘杨梅次第新日啖荔枝三百颗不妨长作岭南人　又荔枝歌曰南村诸杨北村卢白华青叶冬不枯垂黄缀紫烟雨里特与荔枝为先驱海山仙人绛罗襦红纱中单白玉肤不须更待妃子笑风骨自是倾城姝不知天公有意无遣此尤物生海隅云山得伴松桧老霜雪自困楂梨麄先生洗醆酌桂醑冰盘荐此頳虬珠似开江鳐斫玉柱更洗河豚烹腹腴我生渉世本为口一官乆已轻莼鲈人间何者非梦幻南来万里眞良图
