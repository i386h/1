<!-- { "loadSidebar": true } -->
　　有芙蓉冈髙若玉山邻枕郊郭可四十余里　又曰含淮县白鹿城南有白鹿冈晋咸和中县令张鲂有徳惠白鹿羣游冈上因以为名　雷次宗豫章记曰洪井西有鸾冈旧説洪崖先生乘鸾所憩之处也　顾微广州记曰四防县有金冈行人往往见金于冈侧　裴氏广州记曰城北有马鞍冈秦时瞻气者言南方有天子气始皇发民凿破北冈地中出血凿处犹在　又曰増城县有云母冈日出照之晃耀　武昌记曰城北有冈髙数丈名为凤阙其处显敞升阙以望川泽多所逺瞻吴黄龙元年有鳯皇集此冈故谓之鳯阙鳯阙南十里有金牛冈古老相传云有金牛出此冈冈今半崩坑深数丈牛践冈边遗迹犹存　王孚安城记曰萍乡西津里南五里山名玉女冈天气当雨水輙先涌出石间而有五色黄百姓谓之玉女披衣　邓徳明南康记曰陈蕃墓有青龙冈土人传曰昔见一物龙形而通身纯青数出此冈顶故因以为名　又曰贑县有马脊冈其形如马脊故以为名也　衡山记曰衡山有曽青冈出曽青可合僊药有灵寿冈多灵寿木　相冢书曰冢前左右有小冈如投算相连数里名为导引冈葬之出富贵又曰经言葬遇沈冈逺至二十年皆絶世无后葬遇
　　浮冈随世浮沈着土必安终无灾厄葬遇飞冈奕世富贵亦出神仙　増荆州记曰零陵郡东南有黄溪黄溪西有樊石冈　郡国志曰久留冈昔太守衞讽罢郡还都故老送别久留此冈因名　又曰显朝冈在郁平县陆绩制浑仪处　隋图经曰歴陵县西十里有十子冈宝山也而髙大有冢如砚子世谓之砚子冢是赵简子冢也石虎令人发之初得炭深一丈得连木版原髙八尺次得流泉水水色清冷非常以牛皮为囊作绞车以汲之一月而水无极乃止筑城绕之气成楼阁　郦道元水经注曰蓼水出襄国石井冈冈上有井大如轮隋区宇圗志云此井光武营军所凿傍有荆棘生皆蟠萦如人手结云是光武系马处　鄱阳记曰大雷冈在县东北后汉雷义字仲公所居
　　冈二
　　増凤皇　鸑鷟【濳确书曰凤皇冈在福州府官县洪塘南头起城南三十里尾起城西二十里　又曰鸑鷟冈在通许县东南相传有彩色鳯集其上故名按皇畿注是邑极平旷民有老而不识山者环邑之冈绵亘数里民患水故徧居焉】　青龙　白鹿【又曰青龙冈在南安府大庾县大礐邨以顶有青龙见故名上有石时放光明号镜石郡国志云徐道覆欲上青龙冈大电绕身雷震而止　下详前一】　凤鸣　龙卧【上详前一　名胜志曰南阳城西南七里有卧龙冈起自嵩山之南绵亘数百里至此截然而住回旋如燕巢然诸葛武侯草庐在内时人目侯为卧龙因名其冈云其下平田如掌即侯躬耕处也其迹犹存】　彩鸾　神龟【潜确书曰翔鸾冈在南昌府西一名彩鸾冈上有防仙亭故址彩鸾晋吴氏女也同其父猛上升至唐太和末年下降遇书生文箫于此　又曰神龟冈在建昌府南丰县东北王侍宸尸解之处按侍宸名文卿字安道南城人少游方外将渡扬子江遇暝馆一老妪家见案上异书因得纵钞至天明乃息在树下初无馆舍也旣渡复遇人自称玉府火师授以秘文自是法术有验及应召还山敛法书劒印藏之军峰石室而去】　千仞　三垂【左思咏史诗曰振衣千仞冈濯足万里流　五代史曰李克用破邢州还至上党置酒三垂冈伶人奏百年歌时庄宗五嵗克用指之曰此竒儿也后廿年其代我战此乎后庄宗兵至三垂冈叹曰此先王置酒处也进兵大破梁军】　望海落星【潜确书曰望海冈在肇庆府阳江县南十里登之可望海　又曰落星冈在应天府西北李白以紫绮裘换酒饮落星石即此】
　　冈三
　　原斑竹冈【江陵记云州城五十里有楚平王冢斑竹冈】　黄龙冈【相冢书曰黄龙冈利宫商也】　黑龙冈【又曰黑龙冈利口口也】　龙冈【庐山记云庐山有龙冈】　凤冈【荆州记云滠阳县东南有凤冈四十里古老相传云昔凤产乳其上】　长冈【京口记云有龙目湖秦始皇东游观地势云此有天子气使赭徒三千人凿此三湖见长冈因名丹徒】　増鹿城冈【名胜志云鹿城冈在顺徳府城北十五里旧邢侯欲筑城于此立标已定有鹿衔标于今处遂移焉】　金粟冈【唐旧纪云明皇谒五陵至桥陵见金粟山冈有龙蟠凤翥之势谓侍臣曰吾千秋万嵗后宜葬此地得奉先陵】　青冈【晋纪云苻坚败至青冈闻风声鹤唳皆以为晋兵】　武冈【郡国志云武冈在宝庆府武冈州有丹砂井傍即真人廖立之故宅也】　黄冈【濳确书曰从黄州府黄冈县城南度濠堑绵亘而行平冈迤逦其土黄色即苏子瞻赤壁赋所云与客过黄泥之阪也】　泷冈【又曰在吉安府永丰县鳯皇山侧欧阳脩泷冈阡表即此】　午冈【又曰午冈在吉安府吉水县西五桂连延而其一独耸世传杨仙师飞升处仙师故宅在冈下环宅左右不产螺鳅之属】　银冈【又曰银冈在吉安府永宁县发脉于鵞岭连接七溪有万马腾骧之势每白雾横玉潭水澄碧为此方之大观】　钤冈【又曰钤冈在分宜县山势特出登之则举邑在目上有泉可疗疾】　圣井冈【又曰圣井冈在临城东北冈上有井冬夏不竭遇旱祷之立应】　铁柱冈【又曰铁柱冈在淮安府盐城县北门外濵海故老相传秦皇系马柱也或云濵海多蛟龙性畏铁作此镇之】　胭脂冈【又曰胭脂冈在登州府蓬莱县春时桃李开花烂熳如胭脂故名或云土石色紫赤似之】　华子冈【又曰辋川白墅有华子冈】吉钱冈【又曰吉钱冈在贑州府信丰县土色赭而圎如钱故名】　歌舞冈【又曰歌舞冈在广州府番禺县郡国志云赵佗三月三日登髙于此】　英灵冈【又曰英灵冈在雷州府城北相传雷出于此国史补云雷州春夏多雷秋日则伏地中其状如彘或取而食之】　蛇黄冈【又曰蛇黄冈在浔州府平南县冈势盘纡出蛇黄可敷肿毒尤治小儿惊癎】
　　冈四
　　原诗宋谢灵运入华子冈麻源第三谷诗曰南州实炎德桂树凌寒山铜陵暎碧涧石磴写红泉旣枉隐沦客亦栖肥遯贤遂登羣峰首邈若腾云烟羽人絶髣髴丹丘徒空筌圗牒复磨灭碑版谁闻传莫辨百代后安知千载前且申独往意乗月弄潺湲　増唐王维华子冈诗曰飞鸟去不还连山复秋色上下华子冈惆怅情何极　明胡翰卧龙冈诗曰蜿蜒卧龙冈髙出列雉背审曲立万楹増雄逾九陛飞栱临丹霞交疏发清吹上极髙明居下有深幽隧摩挲冈头石零落重奎字山川一何幽苍莽鸿飞外
　　原赋宋傅亮登龙冈赋曰静潜处以永念聊驾言以写忧旭露而夙轸税余辔于龙丘南临平隰西际荒畴比宇连甍幽榛四周眺江都之广澨究川陆之迥脩羡翔羽之嬉林乐绿苹之在流乗清漪以泛滥翳稠枚而命仇信遂生之有所何怵迫于人尤
　　岘
　　増大岘【晋书刘裕伐燕或曰燕人若塞大岘之险若何】　原鸑鷟岘【齐道记黄丘北十里有鸑鷟岘下带长涧东北流经牛山】　青沙岘【从征记青沙岘一名小岘】　白石岘【京口记去城九里有白石岘山东皆白石也】　铜冶岘【齐地记莱芜谷有铜冶岘古铸铜处】　石鼓岘【武昌记城东南有金牛冈西有石鼓岘】　翻车岘【江乗地记城东四十五里竹里山王途所经甚倾险行者号为翻车岘】　兔头岘【续述征记兔头岘虽无险峭然连林修阪数十里】
　　岩一
　　増説文云岩崖也山边谓之崖　尚书説命曰梦帝赉予良弼其代予言乃审厥象俾以形旁求于天下説筑傅岩之野惟肖爰立作相王置诸其左右　晋书曰许询移居臯屯之岩常与沙门支遁及谢安石王羲之等同游往来今臯屯呼为许度岩　又曰顾恺之为谢鲲像坐石岩里云此子可置丘壑中　齐书曰徐伯珍宅南九里有髙山班固谓之九岩山后汉龙丘长隐处也山多龙须柽柏望之成五采世呼为妇人岩　原浔阳记曰赤山崖峻壁上多灵岩生僊菜邨人恒采之也嵩髙山记曰少室山大岩中有一石室云有自然经书自然饮食室前有一石柱象承露盘上有石脂滴滴流下服之一合寿与天地同毕　盛宏之荆州记曰平乐县有山临水岩间有两目如人眼极大瞳子白黑分明名为目岩　又曰始兴机山东有两岩相向如鸱尾石室数十所经过皆闻有金石丝竹之声　郑缉之东阳记曰北山有春草岩根竹岩僊姥岩不生蔓草尽出龙须尤多药物　増南康记曰阳道士葬岩室临终语弟子等可送吾尸置彼石室中巾褐香炉此外无所须也葬数年犹俨然如生今舟行者过其山渚长闻香气咸叹异焉　鄱阳记曰香岩在贵溪县东五里旧名腥腥岩昔术者许旌阳见蛇于此岩下因此名焉后人恶其名遂改香岩　又曰弋阳岭上多岩元嘉中有人见岩间有三铁镬可容百斛中生莲花他日往寻不知所在　国老闲谈曰鲁宗道为执政营一小室画山水朝退独坐曰退思岩　水经注曰桂阳有山盘纡数百里有赭岩迭起冠以青林与云霞乱采山上有白石英山下有平陵有大堂基耆旧云尧行宫所　又曰九疑山基盘苍梧之野峰秀数郡之间罗岩九举各导一溪岫壑阻异岭同势　又曰庐山山川明净风泽清旷嘉遁之士继响窟岩秦皇汉武及太史公司马迁咸升其岩望九江而眺钟彭焉
　　岩二
　　増醉仙　卧佛【潜确类书曰醉仙岩在巩昌府成县南连鳯皇山有仙像在崖壁如世人所画醉仙状　又曰卧佛岩在重庆府彭水县岩石欹悬生一窍甚圎仰窥之又生一窍其石虚明有横石一块眉目宛然如如来佛曲肱枕卧时之像也】　斑竹　蟠桃【又曰斑竹岩在长沙府茶陵州南岩际生斑竹相传舜葬九疑二妃寻至湘水以手洒泪成斑色　又曰蟠桃岩在岳州府慈利县七姑山下岩洞中有石乳结成佛像及石牀鹿项】　辛女　任公【又曰辛女岩在辰州府卢溪县大江之左有石屹立如人相传髙辛氏女于此化为石　又曰任公岩在福宁州与柘洋相连昔任公栖隐于此岩后有悬崖上犹存任公手书】　翠云　甘露【又曰翠云岩在永安一名侍郎岩宋侍郎张驾祭酒杨时司谏陈瓘读书于此　又曰甘露岩在泰宁县石门天成一径仅通单飞瀑垂岩而下甚甘宋时有僧倚岩架层楼疉阁扪萝而上俯瞰溪流一碧万顷探幽者以不易到为恨】　壶公　谢客【又曰壶公岩在南丰悬壶先生尝委蜕此岩　又曰谢客岩在华盖山东南谢灵运书白云曲春草吟于崖上今尚存谢客岩三篆字】　献花　涌翠【又曰献花岩在应天府祖堂法融禅定于此百鸟献花又曰涌翠岩在余杭大涤山前峭壁涌起髙二丈广三丈其上花翠玲珑竒怪万状有石乳焚之极香】浮石　积书【又曰浮石岩在崇仁三岩鼎立中贯一溪可容舫宋尚书何异辟为山庄表其胜迹五十五所题曰三山小隐理宗书襄庵二大字赐之异揭于方壶室洪迈有记　积书岩详见山一】　石燕　玉琯【又曰石燕岩在长汀县寰宇记云昔有飞燕颉颃偶遇骤雨燕集石上顷之皆化为石又曰玉琯岩在永州府宁逺县舜祠侧汉哀帝时零陵郡文学奚景得玉琯十二于此今舜祠后石室是也】注米　滴水【又曰注米岩在防昌深广二丈伏虎禅师驻锡处有小窦相传出米随人多寡】
