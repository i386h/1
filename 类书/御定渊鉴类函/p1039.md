<!-- { "loadSidebar": true } -->
　　原论语子曰赐也女以予为多学而识之者与对曰然非与曰非也予一以贯之　増汉书曰张安世用善书给事尚书上行幸河东尝亡书三箧诏问莫能知惟安世识之具作其事后购求得书以相校无所遗失上竒其才擢为尚书令　拾遗记曰刘向校书天禄阁夜有老人着黄衣植青藜杖登阁而进见向暗中独坐诵书乃吹杖端烟燃因以相见说开辟以前向因受五行洪范之文恐辞说繁广忘之乃裂裳及绅以记其言至曙而去向请问姓名云我是太乙之精天帝闻卯金之子有博学者下而观焉乃出怀中竹牒有天文地圗之书以授之　又曰何休木讷多智三坟五典阴阳算术河洛谶纬及逺年古谚厯代圗籍莫不成诵门徒有问者则为注记而口不能说作左氏膏肓公羊废疾谷梁墨守谓之三关郑康成蜂起而攻之求学者不逺千里赢粮而至如细流之赴巨海京师谓康成为经神何休为学海　又曰任末河洛秘奥非正典籍所载皆注记于柱壁及园林树木慕好学者来辄写之时人谓任氏为经苑　后汉书曰许愼字叔重少博学经籍时人为之语曰五经无双许叔重　晋书曰裴頠博学稽古自少知名周弼见而叹曰頠若武库五兵纵横一时之杰也原又曰张华博览圗籍四海之内若指诸掌武帝尝
　　问汉宫室制度及建章千门万戸华应对如流听者忘倦画地成圗左右属目帝甚异之时人比之子产　又曰束晢博学多闻初太康二年汲郡人盗发魏襄王墓或言安厘王冢得竹书数十车漆书皆科斗字文旣残阙不复诠次武帝以其书付秘书校缀次第寻考指归而以今文写之晢在著作得观竹书随疑分释皆有义证时有人于嵩髙山下得竹简一枚上两行科斗书莫有知者司空张华以问晳晳曰此汉明帝显节陵中防文也检验果然时人服其博识　増南齐书曰陆澄少好学博览无所不知行坐眠食手不释卷永平初领国子博士时尚书令王俭在尚书省出巾箱几案杂服饰令学士隶事事多者与之人人各得一两物澄后来更出诸人所不知事复各数条并夺物将去俭戏之曰陆公书防也　南史曰何宪博渉该通羣籍毕览天阁宝秘人间散逸无遗漏焉任昉刘沨共执秘阁四部书试问其所知自甲至丁书说一事并叙著作之体累日连夜莫见所遗　又曰傅昭终日端居以书记为乐虽老不衰博极古今世称为学府　梁书曰许懋永元中为国子博士号为经史笥　北史曰隋房晖逺明三礼春秋三传诗书周易兼善圗纬牛称为五经库　唐书曰虞世南为秘书监封永兴县子帝尝命写列女传于屏风于时无本世南暗疏之无一字谬帝每称其五絶一曰德行二曰忠直三曰博学四曰文词五曰书翰潜确书曰唐太宗尝出行有司请载副书以从上曰不湏虞世南在行秘书也　唐书曰李守素署天防府仓曹参军通氏姓学世号谱许敬宗曰仓曹此名岂雅目邪宜有以更之虞世南曰昔任彦升通经时称五经笥今以仓曹为人物志可乎　又曰谷那律淹识羣书褚遂良尝称为九经库　又曰殷践猷博学尤通氏族厯数医方贺知章尝号为五总谓千年五聚问无不知也　宋史曰邢昺太平兴国初举五经廷试日召升殿讲师比二卦又问以羣经发题太宗嘉其精博擢九经及第　又曰杜镐幼好学博闻强记太宗朝为崇文院检讨凡所检阅即戒书史云某事在某书某卷几行覆之一无差误每得异书多召问之镐必手疏本末以闻士大夫有所着撰多访以古事虽晚辈卑品请益应答无倦　又曰朱昂少与熊若谷邓洵美同学时有朱遵度好读书人号之为朱万卷目昂为小万卷元史曰侯均积学四十年羣经百氏无不淹贯旁通释老外典故其答诸生所问穷索极探如取诸箧笥虽方言古语世所未晓者莫不随问而答世咸服其博闻又曰虞集文宗时除奎章阁侍书学士帝方向用文学以集才博识无施不宜一时大典册咸出其手又曰集学虽博洽而究极本原研精探微心解神契其经纬弥纶之妙一寓诸文　李氏续藏书刘绘贻杨愼书曰仆观足下难以来呕心苦志摹文读经延捜百氏穷探古迹凿石辨剥泐破冢出遗忘有僻儒苦士白首蓬藋日自纂索所不能尽
　　博学三
　　原博学多闻　博览洽闻【说苑孟子曰人知粪其田莫知粪其心粪田莫过利苖得粟粪心易行得其所欲何谓粪心博学多闻何谓易行一性止淫也　刘向集序曰向博览洽闻研综古今】学无不窥　览无不见【史记庄子尝为漆园吏其学无所不窥然其要本归于】
　　【老子之言故其著书十余万言大抵率寓言也　汉书扬雄少而好学不为章句训诂通而已博览无所不见】博览载籍　弥览载籍【续汉书班固年九歳能属文诵诗赋及长遂博览载籍九】
　　【流百家之言无不穷究所学无常师不为章句举大义而已　张华应难曰于微先生谓虚仪夫子曰今子虽弥览载籍积学于无用之地】　博通百家　博极羣书【王充博通众流百家之言详好学三　皇甫谧元晏春秋曰予尝恨不能请命于天延年累百博极羣书也】　博通坟素博览圗籍【郭泰别传泰早孤就学屈伯顔三年业毕博通坟素　下详张华博学二】　荀
　　淑博学　班斿博学【荀淑博学而不为俗所非也　班斿博学有俊才与刘向校秘书上器其能】　山川能说　祭祀能语【诗传曰建能命田能施命器能诏使命能造升髙能赋师旅能誓山川能说丧纪能诔祭祀能语君子能此九者可谓有德音可以为大夫】　苞含六艺　管综百氏【王逸折武论曰苞含六艺游览百家　张超荐袁伯业曰袁遗苞罗载籍管综百氏】　抗六典之崇奥　辨九籍之至言【应玚赞德赋】増学海　经苑【何休任末并详博学二】　书防　学府【陆澄傅昭并详博学二】　五经笥　九经库【边孝先尝曰腹便便五经笥详经典总载　下谷那律详博学二】　经史笥　人物志【许懋李守素并详博学二】　杜武库　朱万卷【晋书杜预博学多通号曰杜武库言其无所不有也　下朱遵度详博学二】　聚学为海画地成圗【玉海章甫如星逢掖如云聚学为海淬词为锋　下张华详博学二】　翺翔
　　书圃　贯穿策冢【司马相如上林赋修容乎礼园翺翔乎书圃　段成式书贯穿策冢穷综书嵓】　事指诸掌　文载其腹【晋书曰何劭博学善属文陈说近代事若指诸掌韩愈诗为人强记览过眼不再读伟哉羣圣文磊落载其腹】　周合羣籍　博贯九经【连丛子杨震问季彦曰吾闻临晋君异才博闻周合羣籍如世不归大儒何答曰所据者正故众人不能用耳　宋史判监李至上言国子博士杜镐直讲崔颐正孙奭皆苦心强学博贯九经问义质疑有所依据】通贯六艺　博涉百家【东汉张衡通贯六艺　北史李业兴博涉百家】　披
　　涉万卷　涵饫六经【抱朴子云洪年五六始习孝经论语易但贪广览于中书曾披涉自正经诸史百家之言近将万卷　宋史陈仲微涵饫六经精研理致于诸子百家天文地理医卜释老之学靡不捜猎云】　言泉百氏　腹笥九经【详儒术一】　博涉经传　富有文艺【晋书成公绥幼而聪敏博涉经传词赋甚丽以天地之盛古人未之有赋遂为天地赋　宋张洎为翰林学士太宗尝谓近臣曰张洎富有文艺至今尚苦学江东士人之冠也甚见宠遇】　探综圗纬　搜猎子史【蔡邕郭有道碑文考览六经探综圗纬　名山藏王世贞异才博学横絶一世其所搜猎子史百氏皆以意镕链翕然为一家】　博见强志　宏襟达识【汉书刘向父子俱好古博见强志过絶于人　韩休苏颋集序疑绛老之年走朝有问卜晋侯之疾访史莫知莫不取揆宏襟询谋达识】　包今统古　茹古含今【柳宗元起废答曰腹溢儒书口盈宪章包今统古进退齐良　皇甫湜韩愈墓志茹古含今无有端倪】　钩引贯穿　仰取俯拾【柳文钩引贯穿举大包小　苏东坡诗学如富贵在博收仰取俯拾无遗筹】　总揽罗络　博洽精通【柳文言其学则皆总揽罗络横竖杂博天旋地缩神交错　元史齐履谦博洽精通自六经诸史天文地理礼乐律厯下至阴阳五行医药卜筮无不淹贯】　学镜千古学该七録【李白文学镜千古智周万殊　柳祭文艺六书学该七録】　若吞云梦如探渊海【唐崔廊子颐为豫章王侍读既去王重之不已遗书曰足下博闻强记视汉臣之三】
　　【箧似涉山对梁相之五车若吞云梦　元史元明善以文学自尝问吴澄易诗书春秋奥义叹曰与吴先生言如探渊海详讲论二】　详练朝典　増光国体【宋史李淑真宗时授校书郎馆阁校勘淑警慧过人博习诸书详练朝廷典故凡有沿革帝多谘访焉　辽史髙勳谓穆宗曰李澣富于文学方今少有伦比若留掌词命可以増光国体】　达竒辞　解奥义【韩愈上李侍郎书竒辞奥防靡不通达　宋史蔡元定古书竒辞奥义人所不能晓者一过目辄解】　言曲水　知荣光【晋束晳传武帝问挚虞三日曲水之义虞对曰汉徐肇以三月初生三女至三日俱亡人以为怪乃招携之水滨洗祓遂因水以泛觞晳进曰虞不足以知臣请言之昔周公成洛邑因流水以泛酒故逸诗云羽觞随波流又秦昭王以三日置酒河曲见金人奉水心之剑曰令君制有西夏乃霸诸侯因此立为曲水自二汉相缘皆为盛集帝大恱　南齐书永明中天忽黄色照地众莫能解王摛云是荣光世祖大恱】　知仙馆　对帝丘【刘义庆世说嵩山北有大穴晋时有人误堕穴中见二人围碁局下有一杯对饮堕者告以饥渇碁者曰可饮此堕者饮之气力十倍碁者曰汝欲停此否堕者曰不愿碁者曰从此西行有天井但投身入井自当出若饥取井中物食之堕者如言可半年乃出自蜀中归洛下问张华华曰此仙馆也所饮者玉浆也所食者龙穴石髓也　唐书髙宗东封泰山以许敬宗领使次濮阳帝问窦德元此谓帝丘何也德元不能对敬宗曰昔帝颛顼始居此地以王天下故曰帝丘】　女浴渭水　雉集唐宫【益部耆旧传汉武时张寛为侍中从祀甘泉至渭桥有女子浴于渭水乳长七尺上怪问之女曰后第七车侍中知我所来时寛在第七车对曰天乳星主祭祀者齐戒不洁则女人星见　山堂肆考唐褚遂良贞观中为起居郎博涉文史时雉数集宫中帝问何祥也遂良曰昔秦文公时有二侲子化为雉雌鸣陈仓雄鸣南阳文公得其雌遂雄诸侯始为宝鸡祠汉光武得其雄起南阳有四海陛下本封秦故雌雄并见以告明德帝恱曰人之立身不可无学遂良所谓多识君子哉】　遗火珠经　祭白马祠【汉遗史武帝元狩中有日者奏太乙星不见帝召问东方朔朔奏曰是星不见则游于世为居民福寿是月果有会稽太守奏海中有人丫角面如玉色美髭髯而腰蔽叶乘一叶红莲约长丈余偃卧其中手持一黄书自东海浮来遗其黄书飘至亭侧进于帝帝令朔验之曰此上界火珠经也或曰连珠　宋史尹拙博通经史周世宗北征命翰林学士为文祭白马祠不知所出遂访于拙拙厯举郡国祠白马者以十数当时服其该博】青州世子　蓝田玉人【山堂肆考宋孝武时青州人尝发古冢有铭云青州世子】
