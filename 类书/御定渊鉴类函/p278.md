<!-- { "loadSidebar": true } -->
　　原河图握枢云附寳生轩辕有文曰黄帝子【详帝诞】史记曰黄帝妃方雷氏生元嚣为青阳妃嫘祖生昌意妃彤鱼氏生夷鼓妃嫫母生苍林　世夲曰帝喾元妃有邰氏之女曰姜嫄生后稷【详嫔妃】　尚书曰厘降二女于沩汭嫔于虞【嫔嫁也】　礼记曰舜苍梧盖三妃未之从也【舜纳三妃生九子娥皇无子女英生商均益比生二女宵明烛光舜不告而娶不立正妃故唯纳三妃焉】　列女传曰啓母涂山之女者夏禹之妃涂山女也曰女娇禹取四日而去治水啓既生呱而泣禹三过其门不入涂山独明教训啓化其德卒致令名禹为天子继嗣而立能继禹之道　又曰汤妃有莘【一作防】之女也德髙而明训正后宫嫔御有序伊尹为之媵臣佐汤致王　又曰汤妃有防统领九嫔后宫有序咸无妒媢逆理之人卒致王功君子谓妃明而有序　又曰太姜者太王之妃有台【一作吕】氏之女也贤而有色生太伯仲雍季厯化导三子皆成贤德太王有事必咨谋焉诗曰爰及姜女聿来胥宇此之谓也　又曰太任者王季之妃挚任之女也端一诚庄唯德之行及其有娠目不视恶色耳不听淫声口不出傲言太任溲于豕牢而生文王文王生而明圣太任教之以一而识百卒为周宗君子谓太任为能胎教　又曰太姒者文王之妃莘姒之女也号曰文母思媚太姜太任朝夕勤劳以进【一作尽】妇道文王治外文母治内生十子太姒教诲十子自少及长常以正道押持之卒成武王周公之德　帝王世纪曰武王妃太公之女曰邑姜脩教于内生太子诵　论语武王曰予有乱臣十人孔子曰才难不其然乎有妇人焉九人而己妇人文母也　琐语曰周宣王夜卧而晏起后夫人不出于房姜后既出乃脱簪珥侍罪于永巷使其傅母通于宣王曰妾之淫心见矣至使君王失礼而晏起以见君王之乐色而德也乱之兴从婢子起敢请罪王曰寡人不德实自生过非夫人之罪也遂复姜后而勤于政事早朝晏退卒成中兴之名　汉武故事曰汉景帝王皇后少孤相工姚翁善相人千百弗失见后而叹曰天下贵人也当生天子　司马长卿长门赋序曰孝武皇帝陈皇后时得幸颇妒别在长门宫愁闷悲思闻蜀郡成都司马相如天下工为文奉黄金百斤为相如文君取酒因于解悲愁之辞而相如为文以悟主上皇后复得幸　汉元皇后传元城建公曰昔春秋沙麓崩晋史卜之后六百四十五年宜有圣女兴其齐田乎今王翁孺徙值其地日月当之元城郭东有五鹿之墟即沙麓地也后八十年当有贵女兴翁孺生禁为廷尉史夲始二年生女政君即元后也　列女传曰孝平皇后自刘氏废常称疾不朝防及汉兵诛莽燔烧未央宫后曰何面目以见汉家自投火中而死　续汉书曰明德皇后马氏者伏波将军马援女也后年七嵗干治家事敕制僮御出入计校一以贯之年十三以选入太子宫接待同列而承至尊先人后已发于至诚由是见宠是时后宫未有妊育者常言继嗣当以时立荐达左右惟恐不及马皇后身衣大帛御者秃帛不缘诸王亲家朝请望见后裙极麤踈以为绮就视乃笑后曰此缯染色好故用之耳老人知者无不叹息性不喜出入游观又不好音乐上时幸苑囿离宫以故希从诵易经习诗论春秋略记大义后志在克己辅上不以私家干朝廷兄为虎贲中郎将两弟黄门郎讫永平世不　后汉马皇后纪曰先是数日梦有小飞虫无数附着身又入皮肤中而后飞去既正位宫闱愈自谦肃列女传曰明德马后置织室蚕室于濯龙门亲往来观视于内以为娱乐教诸小王试其诵论衎衎和乐日夕讲道以终厥身　后汉梁皇后纪曰后生有光景之祥少善女工好史书九嵗能诵论语治韩诗大义略举常以列女图画置于左右以自监戒　后汉邓皇后纪曰后尝梦扪天荡荡正青若有钟乳状乃仰嗽饮之以讯诸占梦言尧梦攀天而上汤梦及天而咶之斯皆圣王之前占吉不可言　又曰邓皇后志在典籍不问居家之事母常非之曰汝不习女工以供衣服乃更务学宁当举博士耶后重违母言昼脩妇业暮诵经典家人号曰诸生相者见后曰此成汤之骨法也　后汉何皇后纪曰灵思何皇后南阳宛人家夲屠者以选入掖庭长七尺二寸　魏志曰武宣卞皇后性俭约不尚华丽无文绣珠玉器皆黑漆太祖尝得名珰数具命后自选一具后取其中者太祖问其故对曰取其上者为贪取其下者为伪故取其中者　又曰文昭甄皇后年九嵗喜书视字常识数用诸兄笔砚兄谓后言汝当习女工用书为学当作女博士耶后答言闻古者贤女未有不学前世成败以为己诫不知书何由见之　又曰相者刘良相文昭甄皇后及诸子良指后曰此女贵乃不可言又曰文昭甄皇后年十余嵗白母曰人世乱而多买
　　宝物匹夫无罪懐宝其罪又左右皆饥乏不如以谷赈给亲族邻里广为恩惠也举家称善即从后言　又曰文帝欲遣任氏甄后流涕固请曰妾受敬遇之恩众人所知必谓任之出是妾之由上惧有见私之讥下受专宠之罪愿重留意【艺文聚】　増晋书曰武帝杨皇后讳芷字季兰武帝继室也太傅杨骏女婉娈才色美映椒房宠礼尤隆后无子贾庻人为太子妃时肆情忌嫉帝数欲废之后为陈请曰贾公有勲于王室且妒忌亦妇人常事不可以一眚忌大德及惠帝即位贾庻人防诛后父骏奏废太后为庻人母厐氏有司希意固请行刑太后截髪稽顿称妾以请母于贾庻人不见省二年太后以絶膳崩【胡致堂曰时张华所议径以太后图危社稷为辞也文献通考】　晋后略曰载贾后以车出承明东掖门诣金墉城食金屑而死沈约宋书曰齐王冏入废后后惊曰卿何为来对曰有诏后后曰诏当从我出何诏也　后周宣帝杨后名丽华隋文帝长女后性柔婉不妒忌天元崩静帝即位尊为皇太后后知父有异图意颇不平形于顔色及行禅代愤惋愈甚隋文帝既不能谴责内甚愧之封为乐平公主大业中殂【太平御覧】　唐太宗文德皇后长孙氏喜图传视古善恶以自鉴及为后性约素服御取给则止益观书虽容栉不少废与帝言或及天下事辞曰牝鸡司晨家之穷也可乎帝固要之讫不对　兄无忌于帝夲布衣交以佐命为元功出入卧内帝将引以辅政后不可曰妾托体紫宫尊贵已极不愿私亲更据权于朝帝不听用无忌为尚书仆射后宻谕令牢让帝不获己乃听　后尝采古妇人事着女则十篇又为论斥汉马后不能检抑外家使与政事乃戒其车马之侈此谓开夲源恤末事常诫守者吾以自检勿令至尊见之及崩宫司以闻帝为之恸示近臣曰后此书可用垂后我岂不通天命而割情乎顾内失良佐哀不可已　髙宗废后王氏及萧淑妃皆为庻人囚禁中帝尝念后间行至囚所见门禁锢严进饮食窦中恻然伤之呼曰皇后淑妃无恙乎今安在二人同辞曰妾等安得尊称耶流涕呜咽又曰陛下若念畴昔使妾死更生复见日月乞署此为回心院帝曰朕即有处置武后闻之促诏杖死殊其尸　武后有姊嫁贺兰越石早寡封韩国夫人出入禁中一女国姝帝皆宠之韩国卒女封魏国夫人欲以备嫔职后内忌甚毒杀之而归罪兄子惟良等尽杀之中宗将南郊诏定仪典祝钦明郭山恽建言皇后为
