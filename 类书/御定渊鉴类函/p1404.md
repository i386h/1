<!-- { "loadSidebar": true } -->
　　博物三
　　原劳薪　罨盖【隋书王劭以上古有鑚燧改火之义上表请变火云昔师旷食饭云是劳薪所防晋平公使视之果然车辋又晋荀勗传勗在帝座进饭谓在坐人此是劳薪所炊众未信帝遣问膳夫实用故车脚　史系天监五年丹阳山南得瓦物髙九尺鋭下平盖如合焉中得劒一瓷具数十余人莫识沈约云此东夷罨盖也塟则用之代棺武帝服其博识】　増三珠　八劒【初潭集洛下有田穴妇欲杀夫推而下之久乃至底得穴行数十里见人皆长三丈披羽衣如此九处最晚行至告饥长人指中亭柏树下有一羊令跪持羊三捋得三珠令食后所得珠遂不饥复寻穴行出交州还洛问茂先云九处地仙名九馆大夫羊为痴龙初一珠天地等寿次者延年又次者疗饥而已　梁陶宏景刀劒録蜀主刘备以章武元年采金牛山铁铸八劒各长三尺六寸一备自服一与太子禅一与梁王理鲁王永诸葛亮关羽张飞赵云各与其一房子容曰唐人尚书李章武本名方古贞元季年为东平帅李师古判官因理第掘得一劒上有章武字方古博物亚茂先曰蜀相诸葛亮所佩也师古为奏请改名章武焉盖蜀主八劒之一也】　脉望驺牙【酉阳杂爼何讽尝于书中得一髪卷规四寸许环之无端用力絶之两端滴水投于火作髪气】
　　【莫知其何物也后与方士言叹曰君不见仙命也此名脉望蠧鱼三食神仙字则化为此夜持以向天从规中望星星便立降可求丹度世也　褚先生续史记建章宫后闾重栎中有物出焉其状似麋以闻武帝往临视之问左右羣臣习事通经术者莫能知诏东方朔视之朔曰臣知之愿赐美酒粱饭大餐臣臣乃言诏曰可已餐又曰某所有公田鱼池蒲苇数顷陛下以赐臣臣朔乃言诏曰可于是朔乃肯言曰所谓驺牙者也逺方当来归义而驺牙先见其齿前后若一齐等无牙故谓之驺牙其后一嵗所匈奴浑邪王果将十万众来降汉乃复赐东方生钱财甚多】　黍民　齐女【晋崔豹古今注牛亨问曰蚁名驹何也答曰河内人并河而居见人马数千皆如黍米游动徃来从旦至暮家人以火烧之人皆是蚊蚋马皆是大蚁故今人呼蚊蚋曰黍民名蚁曰驹也　又牛亨问曰蝉名齐女者何答曰齐王后忿而死尸变为蝉登庭树嘒唳而鸣王悔恨故世名蝉曰齐女也】　巫雀　彭侯【天中记汉武祠甘泉时有神雀下羣臣皆上寿东方朔独不贺帝曰朔何不贺曰此所谓巫雀非神雀也或有巫者为国作害卒有巫蛊之事　搜神记吴先主时陆敬叔为建安太守使人伐大樟树下数斧忽有血出树断有物人面狗身从树中出敬叔曰此名彭侯乃烹食之其味如狗白泽图曰木之精名彭侯状如黒狗无尾可烹食之】　原渍龙鲊　识羵羊【晋书张华传陆机馈张华鲊发器曰此龙也賔客未信华曰以苦酒渍之必有异渍酒五色光起机反问鲊主主曰积茅下得白鱼质状殊常作鲊美故相献也　史记孔子世家季桓子穿井得土缶中若羊问仲尼云得狗仲尼曰以所闻羊也闻之木石之怪夔罔阆水之怪龙罔象土之怪羵羊】　増范长头　夔一足【南史范岫传岫博涉多通尤悉晋魏以来吉凶故事沈约常称曰范公好事该博胡广无以加南乡范云谓人曰诸君进止威仪当问范长头以岫多识前代旧事也　风俗通鲁哀公问于孔子乐正夔一足信乎孔子曰昔者舜以夔为乐正始治六律和均六声以通八风而服重黎又荐能为音者舜曰夫乐天地之精得失之节故惟圣人为能和乐之本夔能和之平天下若夔一足矣故曰夔一足非一足行】　柳箧子　刘石经【稗史栁粲为左拾遗公卿托为牋奏以其博奥日为栁箧子北史刘芳传昔汉世造三字石经于太学学者文字不正多徃质焉芳音义明辨疑者皆徃询访时人号为刘石经】　项羽刀　恶夫印【梁陶景刀劒録董卓少时耕野得一刀无文字四面隐起作山云文劚玉如泥及卓贵示五官郎将蔡邕邕曰此项羽之刀也　初潭集人有获玉印遗刘原父文曰周恶夫印原曰汉条侯印尚存于今耶或疑之曰古恶亚二字通用史记卢绾之孙他人封亚谷侯而汉书作恶谷是矣闻者大服】　白团扇　焦尾琴【南史王俭尝使賔客隶事多者赏之事皆穷唯庐江何宪为胜乃赏以五花簟白团扇坐簟执扇容气甚自得王摛后至俭以所隶示之曰卿能夺之乎摛操笔便成文章既奥辞亦华美举坐击赏摛乃命左右抽宪簟手自掣取扇登车而去俭笑曰所谓大力者负之而趋后汉蔡邕传邕在吴吴人有烧桐以防者邕闻火烈之声知其良木因请而裁为琴果有美音而其尾犹焦】
　　【故时人名曰焦尾琴焉】　五总　一角兽【唐书殷践猷传践猷博学尤通氏族厯数医方贺知章尝号为五总谓千年五聚问无不知也　元史耶律楚材传帝至东印度驻铁门关有一角兽形如鹿而马尾其色緑作人言谓侍衞者曰汝主宜早还帝以问楚材对曰此瑞兽也名角端能言四方语好生恶杀】　支机石　劫烧灰【集林昔有人寻河源见妇人浣纱问之曰此天河也乃与一石而归问严君平君平曰此织女攴机之石　三辅黄图武帝初穿池得黑土帝问东方朔朔曰西域胡人知乃问胡人胡人曰刧烧之余灰也】　青凤子　海鳬毛【说郛甲乙剰言新安杨不弃乡人有得一石于水滨状如□子而青莹可爱以千钱易之恒以自随作鎭纸及杨来燕有外国人数来看之不忍释手杨询之其人曰此名青凤子即吾土价亦不赀　晋书张华传惠帝中人有得鸟毛三丈以示华华见曰此谓海鳬毛也】　黄金蛇　紫荷橐【唐苏鹗杜阳杂编开成宫中有黄色蛇常夜自宝库中出游于阶庭间光彩照灼不可擒捕宫人掷瑚玦击之并玦亡去掌库者具以事告上令徧搜库内乃得黄金蛇而瑚玦着其首上熟示之曰昔隋帝为晋王时以黄金蛇赠陈夫人吾不知此蛇得自何处左右因覩颔下有字上蹶然曰果不出朕所疑耳阿帝小字也上之博学敏悟率多此遂命取□棃连环系于玊彘之前足其后更不复见焉　梁书刘杳传周舍问尚书官着紫荷橐相传云挈囊竞何所出杳答曰张安世传曰持橐簪笔事孝武皇帝数十年韦昭张晏注并云橐囊也近臣簪笔以待顾问】　原武库雉雊　蜀中桐材【晋书武库封閕甚密忽有雉雊张华曰此蛇化为之开视库果有蛇蜕也　又吴郡临平岸崩出二石鼔槌之无声帝问张华华曰取蜀中桐材刻为鱼形叩之则鸣矣如其言果声闻数里】　知肃愼矢　辨防风骨【史记孔子世家有隼集于陈庭而死楛矢贯之石砮矢长尺有咫陈湣公使使问仲尼仲尼曰此肃愼之矢也昔武王克商肃愼贡楛矢石砮长尺有咫先王欲昭其令徳以肃愼矢分大姬配虞胡公而封诸陈试求之故府果得之　又吴伐越堕会稽得骨节专车吴使使问仲尼骨何者最大仲尼曰禹致羣臣于会稽山防风氏后至禹杀而戮之其节专车可谓大矣】三箧无遗　增一字不失【汉书张安世事详聪敏三新唐书蒋乂传帝尝登】
　　【凌烟阁视左壁頽剥题文漫缺行才数字命録以问宰相无能知者遽召又至答曰此圣厯中侍臣图賛为帝诵之不失一字帝叹曰虽虞世南默冩列女传不是过】　爰居止门　黄熊入寝【国语海鸟曰爰居止于鲁东门之外三日臧文仲使国人祭之展禽曰越哉臧孙之为政也夫祀国之大节也无功而祀之非仁也不知而不问非知也今兹海其有灾乎夫广川之鸟兽恒知而避其灾也是岁也海多大风　左传郑子产聘于晋晋侯有疾韩宣子逆客私焉曰寡君寝疾于今三月矣并走羣望有加而无瘳今梦黄熊入于寝门其何厉也对曰以君之明子为大政其何厉之有昔尧殛鲧于羽山其神化为黄熊以入于羽渊实夏郊三代祀之晋为盟主其或者未之祀也乎韩子祀夏郊晋侯有间赐子产莒之二方】　石重四钧　书余十简【册府元后赵续咸石勒时为建徳校尉王和参军和掘得员石铭曰律权石重四钧同律度量衡有新氏造议者未详或以为瑞咸曰王莽时物也其时兵乱之后典度湮灭遂命下礼官为准程定式　南史齐王僧防传文惠太子鎭襄阳时有盗发古者相传云是楚王冢大获实物玉屐玉屏风竹简书青丝编简广数分长二尺皮节如新有得十余简以示僧防云是科斗书考工记周官所阙文也】　柯亭竹椽　龙穴石髓【搜神记蔡邕尝至柯亭以竹为椽邕仰盻之曰良材也取以为笛发声辽亮一云邕告吴人曰吾昔尝经会稽髙迁亭见屋东间第十六竹椽可为笛取用果有异　稗史彚编嵩髙山北有大穴晋时或堕其中见二人闉棋以一杯水令堕者饮之气力十倍棋者曰汝欲停此否堕者不愿棋者曰从此西行有大井其中多蛟龙但投身入井自当出若饥取井中物食之堕者如言可半年乃出蜀中因至洛下问张华华曰此名仙馆所饮者玉浆所食者龙穴石髓】　草名忘忧　木曰无患【晋崔豹古今注牛亨问曰将离别相赠以芍药者何答曰芍药一名将离故将别赠之亦犹相招召赠之以文无文无亦名当归也欲忘人之忧则赠以丹棘丹棘一名忘忧草使人忘其忧也欲□人之忿则赠之青棠青棠一名合欢合欢则忘忿　又程雅问拾栌木一名无患者何曰昔有神巫名曰宝眊能符劾百则以此为棒杀之世人相传以此木为众所畏竞取为器用以却厌邪故号口无患也实眊之寳一本作实】　陆澄书防　傅昭学府【南史陆澄传澄当世称为硕学读易三年不解文义欲撰宋书竞不成王俭戏之曰陆公书厨也家多坟籍人所罕见撰地理书及杂传死后乃出　又傅昭传昭博极古今尤善人物晋魏以来官宦簿伐姻通内外举而论之无所遗失世称为学府】霓裳初拍　蝌斗两行【唐国史补人有画奏乐图王维熟视而笑或问其故维曰】
