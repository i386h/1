<!-- { "loadSidebar": true } -->
　　一品为宰相掌丞天子平章万机左丞右丞各一贠正二品参知政事二贠从二品为执政官为宰相之贰俱列于尚书令下海陵天徳三年五月以戒敇宰相以下官诏中外世宗大定二十四年閠十一月制外任官尝为宰执者凡吏牍上省部依亲王例免书名二十五年十月以宰臣年老艰于久立命左右置小榻廊下使少休息章宗眀昌三年尚书府奏知河南府程峄乞进封父祖权尚书礼部党懐英言宰执改除外任长官其佐官以下相见礼仪皆与他长官不同其子亦得试补省令史且祖父封赠礼当不同合与宰执一例封赠从之承安三年四月谕有司宰相遇雨可循廊庑出入宣宗兴定三年四月以天暑诏宰相四日一奏事　元宰相正一品银印统百官率百司居中书令之次令缺则总省事佐天子理万几初职官未剏太宗始置右丞相一贠左丞相一员世祖至元后尚书省与中书省更变不一丞相増减无定武宗至大四年尚书省仍归中书丞相凡二贠自后因之不易至正间复有添设左丞与右丞之名平章政事四贠从一品掌机务贰丞相凡军国重事无不由之文宗至顺元年定置自后因之至顺帝时复有添设第三平章之名至元十五年上谕昂吉尔曰宰相明天道察地理尽人事兼此三者乃为称职尔纵有功宰相非可觊回回中如阿哈玛特阿里皆才任宰相南人如吕文焕范文虎或可以相位处之耳　明宰相建置沿革详内阁大学士中
　　宰相二
