<!-- { "loadSidebar": true } -->
　　増伏阁　当官【上详补阙一　本崔沔荐为左补阙性舒迟进止雍如也当官则正言不可得而诎】　徳舆为助　归登寄名【合璧权徳舆贞元中为左司谏章奏不絶抵排奸幸与阳城为助　肆考裴延龄得幸徳宗欲以为相补阙熊执易上疏论之疏成示僚友薛归登归登愕然动容曰愿寄吾名雷霆之下安忍以君独当】　实难其人　不负所职【元稹杨汝士授右补阙敕曰我国家设司谏署以神明其耳目凡在兹选实难其人　言行録曰韩魏公为司谏王沂公见公论事切直有本末喜谓公曰比年台谏官多畏避为自安计不则激发近名如君固不负所职】　赏一隠逸　罢二外台【会要宋咸平中终南山处士种放对便殿寻授左司谏真宗曰赏一隠逸可劝天下　言行録曰萧燧拜左司谏首言辩邪正然后可为治上以外台耳目多不称职燧疏二人乃大珰甘升都承防王抃所主上即罢之】　献疏切直　挺议鲠固【上详补阙二通典曰独孤郁迁司谏吐突承璀讨王承宗郁执不可挺议鲠固号称职】
　　补阙三
　　増嘉其切直【本辛替否迁司谏谏复斜封官上嘉其切直】　恐壊纲纪【薛廷老唐敬宗政事日僻补阙舒元褒李汉入阁论奏比来除拜不由宰司进拟恐壊纲纪帝厉语曰更论何事元褒曰宫中兴作太甚帝色变】　恐伤大体【肆考唐刘寛夫为右补阙陈岵进注维摩经得濠州刺史寛夫因论之敬宗怒曰陈岵非因僧得郡谏官安得此言湏推排首末来寛夫曰昨论陈岵之时不记发言首末惟握笔草状即是微臣若寻究推排恐伤大体帝嘉其引过欣然释之】　誉望蔚然【本唐崔植与郑覃同时为补阙皆贤宰相后每朝廷有失两人者更疏论执誉望蔚然】　数移大事【本韦顗字周仁歴补阙与李正辞李约更进讽谏数移大事】　铁补阙【唐干宁中杨贻徳号铁补阙】出自宸选【仁宗正史明道中执政除其亲旧二人为正言司諌上谓曰祖宗法制台谏官湏出】
　　【自宸选若大臣自除则大臣过失无敢言者执政惶恐】
　　补阙四
　　増诗唐杜甫赠陈二补阙诗曰献纳开东观君王问长卿皁雕寒始急天马老能行　韩退之送李补阙诗曰礼乐中朝贵文章大雅存江湖多放逸献替欲谁论驷马归城阙双鳬去海门还从清切禁再沐圣朝恩　钱起送边补阙省觐诗曰东去有余意春风生赐衣凤凰衔诏下才子采兰归　又诏许昌崔明府拜补阙诗曰儒者久营道诏书方问贤至精一耀世髙歩谁同年何树可栖凤髙梧枝拂天脱身鳬舄里载笔虎闱前　皇甫冉詶李补阙诗曰夕宿灵台伴烟月晨趋建礼逐衣裳偶因麋鹿随丰草谬荷鹓鸾借末行纵有谏书犹未献春风拂地日空长　皮日休送令狐补阙归朝诗曰文如日月气如虹举国重生正始风且愿仲山居左掖只忧徐邈入南宫朝衣正在天香里谏草应焚禁漏中为説明年今日事晋廷新拜黒头公
　　増制唐孙逖杨齐宣左补阙制曰耿介不羣精明有识传清白之素业着词华之令名达礼云终外除将及宜承密命更列近臣　常衮行薛兼适左补阙制曰兄弟致美士林推重词清行洁政以干称在烦剧而有余守贞方而不易文章侍从朝夕论思参我諌臣以箴朝阙白居易行卢文玫起居郎刘从周补阙等制曰君有
　　举左史得书之政有阙谏官得补之二职者歴朝之清选也卢文玫等端士之操终然不渝时所称论并宜甄奨况学术词藻见推于众并命清贯佥以为宜记事尽规各伫能效
　　増书宋欧阳修上范司谏书曰天下之得失生民之利害社稷之大计惟所见闻而不系职司者独宰相可行之谏官可言之耳故士学古懐道者仕于时不得为宰相必为谏官谏官虽卑与宰相等宰相尊行其道谏官卑行其言言行道亦行也九卿百司郡县之吏守一职者任一职之责宰相谏官系天下之事亦任天下之责然宰相九卿而下失职者受责于有司谏官之失职也取讥于君子有司之法行乎一时君子之讥着之简册而昭明垂之百世而不冺甚可惧也夫七品之官任天下之责惧百世之讥岂不重耶非材且贤者不能为也増启宋李梅亭贺董司谏启曰进司补阙仍侍迩英责重寄隆益可告嘉猷于后谋从言听转当下膏泽于民某官缉日月之光良多启沃犯雷霆之怒大有激不卖直以取名唯格王而正事简在中扆遂升左垣考司谏七品官之阶虽云序进然大人一正君之事正属司存自古建久安之势成长治之业莫若杜羣枉之路开众正之门国人曰贤左右皆曰贤无使滞淹之久君心以正逺近一以正切防浸润之行阃内阃外不容二心宫中府中当为一体舍豺问貍则民不服如鹰逐雀则君自尊察嫠妇之私忧囘仓公于惊走庶淮南知惮于汲黯而昌无惑于阳城名节皎然芬芳多矣　刘后村贺汤司谏启曰孚号于廷名官以谏圣朝无阙事不待批于龙鳞天子有诤臣尤急闻于骨鲠某官渊乎似道浩然至刚栖迟乐衡泌之间征起遇风云之防公每抗论众亦望风援礼以杜家臣之僣奋笔以诛世卿之萌谓君然后有反坫塞门谓盗岂容窃大弓寳玉郑公所上百奏莫不切心陆生每着一篇必称善后宫敬惮于质肃贵珰欲避于淳夫乃冠伏蒲之清班以旌折槛之直气有若仲山甫之补衮方嘉赖之欲如种明逸之拂衣胡可得已　王格斋贺郑正言除司谏启曰脩名盖代厚徳镇浮孤忠上简于龙光清贯亟跻于鹭序冠峩豸角隂见晛而已消手批龙鳞木从绳而自直属时睿哲渴想忠规乃眷廷绅孰任尽言之责肆诏綍延登已试之英
　　拾遗一
　　増唐书曰李邕少知名长安初内史李峤及监察御史张廷珪并荐邕词髙行直堪为谏诤之官由是召拜左拾遗　又曰邕为左拾遗御史中丞宋璟劾张昌宗兄弟反状则天不应邕在阶下大言曰璟所陈事闗社稷望陛下可其奏则天色稍解始允璟所请既出或谓邕曰子名位尚卑若不称防祸将不测邕曰不颠不狂其名不彰若不如此后代何称也　孔帖曰王求礼武后时为左拾遗后方营明堂雕饰求礼言铁鸑金龙丹雘珠玉乃商琼台夏瑶室之比非古所谓茅茨采椽者自轩辕以来服牛乗马今辇以人负则人代畜上书讥切不报　又曰卢藏用授左拾遗武后作兴泰宫于万安山上疏谏曰陛下离宫别馆固多矣又穷人力以事土木恐议者以陛下为不爱人而奉己也　又曰严挺之姚崇引为右拾遗睿宗好音律每听忘倦先天二年正月望夜胡人婆陀请燃百千灯因弛门禁又追赐元年酺帝御延喜安福门纵观昼夜不息阅月不止挺之上疏陈五不可诚意忠到帝纳焉　又曰韩朝宗初歴左拾遗睿宗诏作乞寒胡戏谏曰道路籍籍咸言皇太子微服观之且匈奴在邸刺客卒发大忧不测白龙鱼服深可畏也况天象变见疫疠相仍厌兵助隂是谓无益帝称善与赐中上考　又曰独孤及以左拾遗召既至上疏陈政曰陛下屡发徳音使左右侍臣得直言极谏然顷者惟容其直而不録其言所上封事皆寝不报有容下之名无听谏之实遂使谏者稍稍自钳口饱食相招为禄仕此忠鲠之人所以窃叹而臣亦耻之帝不听唐书曰萧昕为左拾遗昕常与布衣张镐为友表荐
　　镐曰如镐者用之为王者师不用则幽谷一叟耳明皇擢镐为拾遗不数年出入将相　通典曰左拾遗张方囘每朝政有失便抗疏论列精神昂然进不惧死明皇常曰张方囘忠贤人也　唐书曰王仲舒贞元十年登第超拜右拾遗裴延龄领度支矫诞大言中伤良善仲舒上疏极论之　又曰赵宗儒拜右拾遗翰林学士父华改秘书少监与父并命出于中防当时荣之　又曰蒋乂擢右拾遗史馆修撰徳宗重其职先召见延英乃命之　又曰窦羣徳宗擢为左拾遗时张荐持节使吐蕃乃荐羣侍御史为判官入见帝曰陛下即位二十年始自草茅擢臣为拾遗何其难也以二十年难进之臣为和蕃判官一何易也帝壮其言不遣　又曰吕向擢左拾遗天子数校猎渭川向献诗规讽　又曰元和中以左拾遗杜从郁为秘书丞从郁司徒佑之子也初自司议郎为左补阙崔羣等上疏以宰相子不合为谏诤之官于是降为左拾遗羣等又曰拾遗补阙资品不同而皆是谏官父为宰相子为谏官若政有得失不可使子论父于是改授之　又曰元和中延英宰相对讫左拾遗杨归厚次请对时上坐久宣令后坐日对来归厚固请宰相谕之不退上乃召见归厚首论中官许遂振次厯诋宰辅皆过激切然而自衒求试其辞甚繁逾刻而罢　通典曰元稹为拾遗上疏论谏职曰凡今之人以上封进见为妄动拾遗补阙为冗员以此称供奉官与王珪魏征为等列臣虽至愚能不自愧　天中记曰元稹为东台御史召还京宿敷水驿内官刘士元后至争防以棰击伤稹面执政以稹年少务作威福贬江陵府士曹参军白居易为拾遗上疏曰中官有罪未闻处置御史无过却先贬官逺近闻知实损圣徳　白居易曰居易为左拾遗时王承宗叛诏吐突承璀出讨居易谏曰唐家制度征伐専委将帅比年始以中人且承璀为将四方闻之必轻朝廷　又曰元和四年旱甚下诏蠲贷居易见诏节未详即建言乞尽免江淮两赋以救流瘠多出宫人帝颇采纳　职官分纪曰徐仁纪拜左拾遗三上书论得失不纳谓人曰三谏不听可去矣遂托病归乡里　分纪曰王徽字昭文为右拾遗书二十余上言无囘忌公议浩然归重　薛廷老曰廷老寳厯中为右拾遗舒元褒等入阁论事帝厉语诘之元褒不能对廷老曰臣等以谏为职有闻即应论奏时人服其不挠　唐书曰太和三年左拾遗舒元褒等论中丞温造凌供奉官事遗补官秩虽卑乃侍臣也中丞虽髙乃法吏也侍臣见凌是不广敬法吏壊法何以持绳臣官忝谏列实为陛下惜之　山堂肆考曰唐李孝本二女配没右军文宗取之入宫拾遗魏謩上疏曰数月以来敎坊选试以百数荘宅市犹未已又召李孝本二女不避宗姓大兴物议臣切惜之上即出之谓曰怜孝本女孤露故养宫中謩于疑似之间皆能尽言可谓爱我不忝厥祖矣謩征之五世孙也　又曰孟昭图为拾遗时僖宗在蜀政事悉出内侍田令孜昭图上疏论之令孜遣人沈于蟇頥津　言行録曰余靖庆厯三年上増置谏官以开广言路亲笔书靖姓名除右正言靖感激奋励遇事辄言无所廻避　涑水记闻曰余靖为右正言奉使契丹入辞书所奏事于笏各用一字为目上指其字一一问之尽而后已　又曰至道元年和防迁右正言献歌诗称防上谓近臣曰宰相子有文彩能负荷堂构如防者不可得也　长编曰天禧二年左正言刘请今言事许升殿面对从之　言行録曰鲁宗道为右正言事有违误风闻弹疏真宗稍厌之一日自讼于上前愿得罢去上恱其忠慰勉以遣他日追念其言御笔题曰鲁直　又曰韩绛除右正言时大臣佐佑时政务循故事公一日奏言政事宜出圣断上曰屡有人言朕少断台谏官见有未便但言来不惮追改也山堂肆考曰宋徽宗时右正言陈禾上疏请窜童贯
　　与黄经臣论奏未终帝拂衣起禾即引帝衣请毕其説衣裾落帝曰正言碎朕衣矣禾曰陛下不惜碎衣臣岂惜碎首以报陛下
　　拾遗二
　　増入阁　叩墀【唐本王仲舒拜左拾遗徳宗欲相裴延龄与阳城交章言不可后入阁帝顾曰是岂王仲舒耶　唐刘栖楚为拾遗敬宗数游畋视朝常宴栖楚出班以额叩龙墀苦谏】　立紧把麻【两京杂记曰拾遗立紧以其行立在北省之次献可替否也评事出紧赤尉坐紧拾遗立紧在】
