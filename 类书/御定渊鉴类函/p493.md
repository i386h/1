<!-- { "loadSidebar": true } -->
　　原杜氏通典曰詹事秦官【应劭曰詹省也绐也秩二千石】汉因之掌皇后太子家【皇后太子各置詹事随其所在以名官　汉官曰詹事位在长秋上亦宦者主中诸官后汉志皇后当法驾出则中谒中官者职吏权兼詹事奉引讫罢宦者诛后尚书选兼职吏一人奉引此皆皇后詹事也】汉时太子门大夫庶子洗马舍人皆属二傅其太子家令丞率更令丞仆中盾卫率等官并属詹事后汉省詹事而太子官悉属少傅魏复置詹事领东宫众务晋不置至咸宁元年复置以掌宫事【事详六傅】及永康中复不置自大安以来又置终孝懐之代晋职拟尚书令掌三令四率中庶子庶子洗马舍人等官银印青绶介帻进贤两梁冠绛朝服佩水苍玉宋与晋同齐置府领官属【齐沈文季为太子詹事】梁陈任总宫朝后魏有太子左右詹事北齐东宫众事无大小皆统之领三寺二坊及左右卫后周置太子宫正宫尹隋开皇初置詹事二年罢之唐复置詹事府詹事一人掌内外众务纠弹非违緫判府事置少詹事一人以贰之龙朔二年改詹事为端尹【詹事府为端尹府】少詹事为少尹咸亨初复旧垂拱元年又改詹事为宫尹少詹事为少尹神龙初复旧　増宋史曰仁宗升储始置詹事二人神宗钦宗升储并置二人皆以他官兼登位后省乾道元年荘文太子立置詹事二人逾月诏太子詹事遇东宫讲读日并往陪侍七年光宗正储位以敷文阁直学士王十朋敷文阁待制陈良翰为太子詹事不兼他官非常制也景定元年度宗升储以杨栋兼詹事　续文献通考曰金詹事院太子詹事少詹事掌总统东宫内外庶务世宗时诏太子詹事曰东宫官属尤当选用正人如行检不修及不称职者具以实闻元至正十三年复立詹事院置詹事三人同知詹事二人副詹事二人仁宗延祐六年监察御史富珠哩翀等言皇太子位正东宫改立詹事院宜择年徳老成道义崇重者为师保賔賛俾尽心辅导以广缉熙之学从之眀詹事以辅导东宫为职凡侍东宫讲读暨坊局翰林院番直凡讲读毕又奉上所处分府部军政要务及抚谕遐方恩义率其僚属暨坊局陈说于东宫府院官得互兼凡试士修书皆与焉坊局亦如之　原杜氏通典曰丞秦官汉因之后汉省魏晋随詹事省置至晋永康中詹事特置丞一人掌文书闗通六傅过江多用员外郎迁尚书郎宋齐因之梁陈置一梁冠皂朝服铜印墨绶后魏北齐并有之【后魏杨昱字元略为詹事丞孝眀为太子尚在懐抱其所出入唯乳母而已不令官僚闻知昱谏曰太子动止宜令翼从陛下若召太子必降手勅令臣下咸知乃诏曰自此以后非朕手勅勿令皃出宫宫臣在直从至万嵗门下】隋初置一人唐置二人掌文武官簿帐朝集假使分判府事　増续文献通考曰元詹事府置丞二人成宗大徳二年初裕宗崩朝议欲罢詹事院张九思时为詹事丞抗言曰皇孙宗社人心所属詹事正所以辅成道徳者奈何罢之遂止眀置丞二人掌文书以賛詹事　原杜氏通典曰主簿一人晋始置自后歴代皆有唐因之掌付事勾稽监印纸笔　増续文献通考曰眀詹事属主簿一人録事一人通事舍人二人主簿掌勾防文移检稽脱失録事佐之通事舍人掌东朝参谒辞见之礼及承令劳问之事原杜氏通典曰司直二人唐龙朔三年置桂坊比御史台置令一人比大夫司直二人比侍御史掌弹劾官府寮其后废桂坊以司直詹事府　増续文献通考曰眀左右春坊各置司直郎清纪郎司諌一人司直掌弹劾宫僚紏举职事清纪郎参佐之司諌掌箴诲鉴诫之事以拾遗而补过焉
　　太子詹事二
　　原汉书曰窦婴字王孙乃太后兄子景帝即位为詹事帝母弟梁孝王窦太后爱之孝王朝因燕酒酣上曰千秋万嵗后位于王太后劝之婴引巵进上曰天下髙祖之天下父子相汉之约也上何得王太后因憎婴婴亦薄其官因病免也　又汉文以郑当时为景帝詹事　又昭帝元凤中以韦贤为詹事　又孔光父霸字次孺宣帝以经授太子为詹事　又孝哀元夀元年马宫为詹事　王珉荅徐邈书曰詹事弹肃一宫如尚书令中丞也　俗说曰江夷为右仆射主上欲用其领詹事语王准卿可觅比例准对曰准当出外寻访准后见主上问近所道事卿已得例未准曰谢琰右仆射领詹事琰即谓公之子恐夷非其例事遂不行　増南史曰孔奂为吏部尚书陈后主时在东宫欲以江总为太子詹事令陆瑜言于奂奂曰江有潘陆之华而无园绮之实辅弼储贰窃谓非材后主深以为恨乃自言于宣帝宣帝将许之奂乃奏曰江緫文华之人今皇太子文华不少无借于緫愿选敦重之才以居辅导帝曰谁可者奂曰都官尚书王廓代有懿徳识性敦敏可以居之后主时亦在侧乃曰廓王泰之子不可居太子詹事奂又曰宋朝范晔即范泰之子亦为太子詹事后主固争之帝以总为詹事　旧唐书曰刘宪景云初迁太子詹事时眀皇在东宫雅意经籍宪曰殿下储副非以寻章摘句要通大义而已侍读褚无量经眀行修宜召问以察其言　太平御览曰苏弁徳宗时改太子詹事弁初入朝班位失序殿中侍御史邹儒立对仗弹之于金吾待罪数刻特释放旧制太子詹事班次太常宗卿之下贞元三年御史中丞窦参叙班位移詹事在河南太原尹之下弁乃引旧班制立台官诘之云已白宰相请依旧故为儒立所弹　宋史曰真宗末二府大臣皆兼东宫官张士逊遂换太子詹事擢枢宻副使迁尚书左丞同中书门下平章事　又彦頴升詹事上言皇太子尹临安已久虽欲更甞民事然非便宜一意讲学他日以言于上者告太子趣草奏辞尹事三辞乃免　又王十朋除太子詹事力辞诏州郡礼致遂力疾造朝以足疾不能趋诏给扶减拜谒东宫太子以其旧学待遇有加金史曰杨伯雄字希云登皇统二年进士大定初显
　　宗为皇太子选东宫官属张浩荐之起为少詹事兄子蟠为左賛善时论荣之　又伯雄进左諌议大夫翰林直学士防太子詹事阙宰相复举伯雄上曰伯雄不可去朕左右而东宫亦须辅导遂以太子詹事兼諌议伯雄知无不言匡救多后宫僚有诡随者人必称杨詹事以媿之　元史曰王约字彦博成宗时歴仕礼部尚书仁宗在东宫雅知约名思用以自辅擢太子詹事丞眀年进太子副詹事约抗章谏节饮辞意恳切仁宗嘉纳焉承制立左卫率府统侍卫军万人同列欲署军官约持不可仁宗复召问约对曰皇太子事不敢不为天子事不敢为仁宗悟竟罢议同列复命増立右卫率府取河南防古军万人统之约屏人语曰左卫率府旧制有之今置右府何为诸公宜深思之不可累储宫也又命取西安兵器给宿卫士约谓行省谔勒哲曰詹事移文数千里取兵器人必惊疑主上闻之奈何谔勒哲色慙曰实虑不及此又欲取福建绣工童男女六人约以为动扰不宜乃止家令薛居敬言陜西分地事因被命往理之约不肯署行曰太子潜龙也为飞龙之事可乎遂寝不行　献征録曰吴寛为詹事府詹事孝宗在东宫学少间寛率僚属上疏曰窃惟东宫讲学自寒暑风雨朔望令节外一嵗之中不过数月一日之内不过数刻况其间又多间歇人生八嵗出就外傅居宿于外诚欲离近习亲正人也庶民且然况有天下者乎借曰习读于内终不若出就外傅亲近儒臣讲眀正道所得为多也　又吴文定掌詹事府事久之程学士敏政以策免起复官前所歴俸不入考公曰少詹学士职与我同彼则先官即日上疏请以印让有防命公仍掌之士论益多公　又张元祯孝宗朝以太常寺卿兼翰林院学士仍侍经筵日讲掌詹事府事上疏劝经筵宜讲太极图西铭东宫兼讲孝经小学孝宗欣然嘉纳亟索太极图以观曰天生斯人以开朕也
　　太子詹事三
　　増领防军【晋书羊琇少与武帝同年相爱常谓帝曰若得天下用我为领防军太子詹事武帝即位琇但为左卫将军不得詹事也】　得詹事【天中记唐张说女嫁卢氏甞为舅卢公求官父下朝而问焉父不语但指搘牀而示之女归告其夫曰舅得詹事矣】　原緫司之任【晋起居注武帝以王恭为丹阳尹领太子詹事恭让表曰今日王储始建四方是式緫司之任崇替所闗宜妙简才贤尽一时之胜】　旧视领防【晋令云詹事品第三旧视中领防】　増送公锦还【唐书张行成转太子少詹事太宗东征太子于定州监国即行成本邑太子谓行成曰送公衣锦还乡矣乃令有司祭其先人墓】　固辞机宻【唐书徐坚睿宗时授太子左庶子迁黄门侍郎太平公主用事武攸暨屡邀请坚不许又以妻岑义女弟固辞机宻转太子詹事曰吾非求髙逃祸耳】　同日超授【献徴録孔公恂字宗文宣圣五十八代孙景泰甲戌进士授礼科给事中天顺中大学士李贤言于英宗谓公恂与司马恂皆圣贤后可居辅导之职遂同日起授詹事府少詹事】　入参出掌【元史谔勒哲以大臣子选为裕宗王府僚属及裕宗为皇太子署詹事长入参谋议出掌环卫小心慎宻太子甚重之】　不求赐予【元史王约为太子副詹事仁宗以詹事院诸事循轨大喜甞字而不名谕羣臣曰事未经王彦博者勿啓又谓中丞托廸曰在詹事而不求赐予者惟彦博与汝二人耳】　宫端宿徳【献征録眀刘歴任祭酒天顺复辟以宫端必求宿徳之儒在朝无逾铉者遂陞少詹事日侍讲读辅导极为诚谨】　瑶山往鉴録【金史杨伯雄为少詹事集古太子贤不肖为书号瑶山往鉴録进之及进羽猎保成等箴皆见嘉纳】　东宫圣功图【献征録眀霍韬嘉靖间为礼部尚书掌詹事府事进东宫圣功图以讽虽未奉俞防然以纳忠不罪也】　原卞壶裁断切实【干寳晋纪卞壶迁太子詹事世称壶裁断切实忠于事上也】　王恭清操过人【晋中兴书太原王恭为中书令领詹事学问清操过人】　増勿以资屈为嫌【唐书李勣为兵部尚书晋王为皇太子授詹事兼左卫率帝曰吾儿方位东宫公旧史以宫事相委勿以资屈为嫌】　　讲读非詹事职【宋史戴溪字肖望绍熙时由资善堂说书转为太子詹事景献太子命溪讲中庸大学溪辞以讲读非詹事职惧侵官太子曰讲退便服说书非公礼毋嫌也】　云卿舞囬波辞【唐书沈佺期字云卿中宗时为修文馆学士侍宴帝诏学士等舞囬波佺期弄辞恱帝还赐牙绯寻歴中书舍人太子少詹事】
　　太子詹事四
　　増制唐常衮授郭曜太子詹事制曰门下正于宫僚以视邦宪务兼内外选重古今某官丞相之子夙闻礼训孝悌信让清公仁厚端庄慎独如有大賔之容沉静少私澹然儒者之行济以才识达于公方素多歴职之称用叶居家之理士林推重朝野洽闻待以客礼既任贤于调防委之官事更持纲于弹紏
