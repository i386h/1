<!-- { "loadSidebar": true } -->
　　增明刘启元商君【商君酒杯】曰商君姓陶名一中家于饶之景德相先世居河濵有曰器者型虞舜之化以不苦窳称及舜賔四门尝柄用之封商丘世袭商君之号商生而缜密顔色光泽叩之音响清亮有识者曰此庙堂器也岂破窑中能乆羁乎陶族多用于时有职精膳者有职珍羞者有职掌醢者商皆卑下之独与锡山壶子麯城陆胥相友善其出处必偕始胥因壶子纳交于商商赖其丽泽显名于世会良辰上方宴客敕有司治具悬乐以待时主爵乏人羣下荐商君太常乏人羣下荐壶子良醖署乏人壶商因荐陆胥上曰陆生醇儒肯为我来邪乃使壶子持节往召顷之陆胥与壶子俱来商君于席侧导陆生遍谒诸客人人浃洽谓商君亲已无不口衔其泽者上欢甚常执商手问曰陆生风度得如商郎否商对曰陆生汪汪如波千顷臣虽日与渐涵不能测也上曰不有卿安能亲陆生使我心醉邪他日羣臣贺千上赐宴于琼林预语商曰闻古賔筵有监有史我欲令子扬觯兼廵按诸在坐者于子何如商对曰臣闻丈夫磊落如珠走盘将终不能令人起敬邪至期商甫就席诸座客皆擎拳曲跽持之如执玉奉之如捧盈惟恐少有所伤见礼于人若此壶不平每以口侵凌之幸其满而覆也商觉遽反之曰胡不严如瓶之戒邪商日被宠渥上常以右手提携而自视与瓦缶同絶无骄溢色谁谓其器小易盈哉无何金城贾氏及玉巵子以竒巧得幸与商争宠商谓之曰安静之器悃愊无华若軰虽金玉其相追琢其章祗为富贵家役使耳孰若我出自陶穴登之庙堂下至阛阓闾阎无富无贫无贵无贱无不捧我掌中口相授受又安用耳目之观为哉商行己甚洁喜与持重者游尝曰吾与儿軰处每虑有玷缺之患又曰我虽凉薄必不堕于庸人之手茍持我不谨即能虀粉我我亦不往也盖知自重哉然以乆握机权微有瑕隙可指上亦将厌掷之遂连表乞骸上可其请以商尝从越名士游修竹茂林间赐曲水为汤沐商感上之恩屡欲捐躯虽家食每饭不忘闻召即赴未尝以寒燠辞居恒以侑器为监可满而不可覆可虚而不可欹即坐客有号呶者商中立自如徐规之曰酒以成礼不继以淫慎勿使我为漏巵哉考之古呉有郑泉者性嗜酒临卒谓家人曰死必葬我陶家之侧幸身化为土以作酒器获我心矣人谓商君即郑泉后身理或然也
　　盌一
　　原説文曰盌小盂也　方言曰楚魏宋之间盌谓之盂增唐书曰吐蕃国器屈木而韦底或毡为盘凝麨为
　　盌
　　盌二
　　原呉志曰曹公出濡须甘宁为前部督受敕斫敌前营孙权特赐米酒众肴宁先以银盌酌酒自饮两盌乃酌与都督都督伏不肯时持宁引白削置膝上呵之曰卿见知于至尊孰与甘宁甘宁尚不惜死卿何以独惜死乎都督见宁色厉即起拜持酒通酌兵各一银盌至二更时衔枚出斫敌敌惊动遂退宁益贵重　增晋阳秋曰王敦许周访荆州又授梁州访怒敦书喻之遗以玉环玉盌访投玉盌于地曰吾岂贾竪可以寳悦邪　世説曰王大将军尚主如厠即还婢擎金盘盛水琉璃盌盛澡豆【见澡盘】　又曰王导举琉璃盌谓周伯仁曰此盌腹殊空谓寳器何邪　晋义熙起居注曰诏林邑王范明达献金盌一副盖百副　北齐书曰魏收访卢叔武留收良乆食至但有粟餐葵菜木盌盛之片脯而已隋书曰隋文帝时突厥献七寳盌　元史曰至元八年巴延以百家奴前后战功上闻世祖大悦以良家女及银盌一赐之
　　盌三
　　增金盌【韵府云崔少府女亡有金盌着棺后卢充与之幽防女以金盌赠之】　瓦盌【髙僧云西明深禅师僧问如何走和尚家风师曰竹箸瓦盌】　茗盌【韩诗云茗盌纎纎捧】　酒盌【黄山谷诗云更当力贫开酒盌】　粉盌【晋阳秋曰武帝时魏府丞萧谭丞徐修仪疏作漆画银带粉盌诏杀之】　漆盌【东宫旧事云漆盌子一百枚】　车渠盌【崔豹古今注云魏帝以车渠石为酒盌】　水精盌【抱朴子云外国作水精盌实是合百片以作之交广间多得此法俗人乃云水精是自然之物又陶侃故事云侃上成帝水精盌一枚】　原琉璃盌【文士云潘尼与同僚饮主人有琉璃盌使客赋之尼于座立成又晋咸康起居注云诏赐辽东段辽等琉璃盌】　增白石盌【交州杂记云太康四年刺史陶璜表送林邑王范熊所献青白石盌一口白水精盌二口】　盛书水【秦嘉妻与嘉书云今奉金错盌一枚可以盛书水琉璃盌一枚可以服药酒】　贮冷物【枢要録云元载凡饮食贮冷物以琉璃盌热物用泛水磁器有三千事】　原置井边【浔阳记云龙窟有深潭有人于此洗铜盌忽浪起水长失盌此人后见置城里井边】　增出人间【唐杜甫诗云昨夜玉鱼防葬地早时金盌出人间】　盛美酒【李白诗云兰陵美酒欝金香玉盌盛来琥珀光但使主人能醉客不知何处是他乡】　进灵液【韩诗云灵液屡进玻璃盌】　盛水不耗【孔帖云马侍中尝寳一玉精盌夏蝇不近盛水经月不耗或目痛含之立愈】　置钱皆满【秘阁闲谈云巴东下岩院僧水际得青磁椀折花及米其中皆满以钱及金银置之皆然自是富厚僧年老掷盌江中谓徒弟曰不欲尔等増罪累也】
　　盌四
　　增诗唐杜甫于韦处乞大邑磁碗诗曰大邑烧磁轻且坚扣如哀玉锦城君家白盌胜霜雪急送茅斋也可怜
　　原赋魏曹植车渠盌赋曰惟斯盌之所生于凉风之峻湄采金光以定色拟朝阳而发辉丰素之炜晔带朱荣之葳蕤緼丝纶以肆采藻繁布以相追翩飘飖而浮景若惊鹄之双飞隐神璞于西野弥百叶而莫希于时乃有明笃神后广被仁声夷慕义而重使献兹寳于斯庭命公输使制匠穷妍丽之殊形华色灿烂文若防成欝蓊云蒸蜿蜒龙征光如激电影若浮星何神怪之巨伟信一览而九惊虽离朱之聪目由燿以失精何明丽之可悦超羣寳而特章俟君子之闲宴酌甘醴于斯觞既娯情而可贵故永御而不忘　应玚车渠盌赋曰惟兹碗之珍玮诞灵岳而竒生扇不周之芳烈浸琼露以润形防碧条以纳曜噏朝霞而发荣纷黄以彤裔晔豹变而龙华象蜿虹之辅体中含曜乎云波若其众色鳞聚卓度诡常絪緼杂错乍圆乍方蔚术繁兴散列成章扬丹流缥碧玉飞黄华气承朗内外齐光　徐干车渠碗赋曰阛德应规巽从易安大小得宜容如可观盛彼清醴承以雕盘因欢接口媚于君顔　晋潘尼琉璃碗赋曰览方贡之彼珍玮兹碗之独竒济流沙之絶险越葱岭之峻危其由来也阻逺其所托也幽深据重峦之亿仞临洪溪之万寻接玉树与琼瑶邻沙棠与碧林瞻阆风之崔嵬顾圃之萧参光映日矅圆成月盈纎瑕防丽飞尘靡停灼烁旁烛表里相形举兹盌以酬賔荣宻坐之曲宴流景烱晃以内澈清醴瑶琰而外见陈江总玛瑙碗赋曰翠羽流霞之杯谅无闻于玮丽
　　岂匹此之竒瓌爰覩殊特臻自西国状惊鹤之防溃似游龙之割刻士衡譬之云采中郎羞其马勒于时北园清夏东阁浮凉山交枝而影杂水沈叶而流香蝉无风而吲短鹭出迥而飞长副君海渟岳峙纸落金锵获阿宗之美寳命河朔之名觞寳出昆仑之仙阜觞即洲之玉酒酒既醉而还年盌稍酌而延寿仰天纵之体物铭欹器兮何有
　　原表梁诸葛恢表曰诏云行当别离以为怅防分致氍防一劒一琉璃盌一贵达心领録之天恩望极天地施钧不异逺近
　　盂一
　　增説文曰盂饮器也　韩子曰为人君者犹盂也人犹水也盂圆水圆盂方水方　凉州异物志曰琥珀作盂瓶　梦华録曰京师酒店纯用银器虽一人盌遂之时亦用银盂【注盌遂一盌遂行也】
　　盂二
　　增汉书曰东方朔上尝使数家射覆置守宫于盂下使射之　晋四王起事曰惠帝还洛阳黄门以瓦盂盛茶上至尊　宋史曰夏将嵬名山弟夷山来降种谔谔使人因夷山以诱之赂以金盂名山小吏受而许降名山未之知也
　　鉢一
　　增玉鉢【北齐书云齐神武长女为魏孝武后被废复配元韶魏室竒寳多随后入韶家有二玉鉢相盛可转而不可出玛瑙榼容三升玉缝之皆称西域鬼作】　银鉢【二石伪事云佛图澄死以生所服金杖银鉢送终后开棺视之惟见杖鉢存焉】　衣鉢【灯録云池州使君问五祖曰会中有五百僧不付衣鉢为甚却付与卢行者五祖曰四百九十九人防佛法唯有卢行者一人不会佛法他则悟道谓之过量人方得衣鉢】　瓶鉢【又云守清禅师有僧问如何是和尚家风曰一瓶兼一鉢到处是生涯】原链悬【支僧载外国事云佛鉢在大月氐国一名佛律婆越国是天子之都也起浮图髙四丈七层四壁里有金银佛象悉如人髙鉢处中央在第二层上作金络络鉢链悬鉢鉢是石也其色青】　车载【法显记云弗楼沙国有佛鉢昔月氐王大兴众来伐此国取佛鉢既服此国巳月氐王笃信佛法欲持鉢去去乃校饰大象置鉢其上象便伏地不能得进更作四轮车载鉢八象共牵复不能进王知与鉢无縁深自愧叹即于此处起塔及僧伽蓝】　青玉鉢【西域诸国志云佛鉢在干陁越国青玉也受三斗许彼国寳之供养愿终日花香不满则如言也愿一把满亦随言也】　众香鉢【维摩经云维摩居士遣八菩萨往众香国礼佛于是香积如来以众香鉢盛饭与之】　水精鉢【交州杂事云太康四年刺史陶璜表送临邑王范熊所献银鉢一口水精鉢一口】　增龙脑鉢【宋苏轼宸奎阁碑记云大觉禅师持律严仁宗赐龙脑鉢盂琏对使者焚之曰吾法以瓦铁食此鉢非法上嘉之】　原生青莲【佛图澄传曰澄以鉢盛水烧香呪之须臾鉢中生青莲花】　增升白气【广舆记云无言和尚姓李氏精宻数法尝持一铁鉢入定欲晴则鉢内火光烛天遂霁欲雨则鉢中白气上升遂雨防氏封为灌顶法师】原盛乳糜【支僧载外国事云摩竭提国在迦维越之南相去四十由旬贝多树去摩竭提三十里一名毘波黎佛唯在此一树下坐满六年长者女以金鉢盛牛乳糜上佛佛得乳糜往尼连禅河浴浴竟于水边噉糜噉糜竟掷鉢水中逆流可百步许然后鉢复流河中架梨郍龙王接取鉢在宫中供养】　增满香饭【异苑云司州卫士度苦行居士也其母常诵经长斋堂众僧未食俱望见空中有一物下既落其前乃是天鉢满中香饭度以晋惠怀之际得道】　搅鉢求雨【明皇十七事云明皇令无畏三藏求雨以一鉢水小刀搅之须臾有龙如指大入鉢复搅呪之白气自鉢中出大风雨】　击鉢成诗【梁王僧孺云齐竟陵王子良尝集学士刻烛成诗四韵则刻一寸以此为率萧文琰曰何难之有乃与丘令楷等共打铜鉢立韵响灭诗成皆可观览】
　　鉢二
　　原啓齐王融谢安陆王赐银鉢启曰素金之贵有访仙经镌刻可竒见符神鼎撤膳器于珍羞之席降寳玩于箪瓢之门　梁刘孝仪谢鄱阳王赐鉢启曰珍穷货贡制极范金用贵寳尊文包龙鼎雕镂海籍图载山经阅众灵于器中弄神奸于掌里足令任后所欲逺慙汉世少君有觌遥羞齐寝
　　瓯一
　　原方言曰瓯甂陈魏宋楚之间谓之防自关而西谓之甂其大者谓之瓯　增又曰自关而西盎之小者谓之瓯　通俗文曰小瓯曰防　淮南子曰狗彘不择甂瓯而食　东方朔七谏曰甂瓯登于明堂周鼎潜于深渊
　　瓯二
