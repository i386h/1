<!-- { "loadSidebar": true } -->
　　则地　揆天【黄石公三略曰帝者体天则地有言有令而天下太平　文子曰伏义氏之王天下功揆天地】　就日　望霓【上详帝徳　孟子曰汤一征自葛载天下信之人望之若大旱之望云霓也】　合神　顺命【上详总载一　春秋元命苞曰天道煌煌非一帝之功王者赫赫非一家之常顺命者存逆命者亡】　大徳　鸿名【易曰天地之大徳曰生圣人之大寳曰位何以守位曰仁何以聚民曰财　司马相如封禅书曰前圣之所以永保鸿名常为称首者也】　明一通三【并详总载一】　合元　顺纪【何休注公羊传曰徳合于元者称皇　大戴礼曰黄帝顺天地之纪者也】　巍巍　翼翼【论语曰巍巍乎惟天为大惟尧则之　毛诗曰维此文王小心翼翼昭事上帝聿怀多福郑笺曰翼翼小心之貌】　赫赫　煌煌【毛诗曰明明在下赫赫在上毛苌注曰文王之徳明明于下故赫赫然着于天也　汉书曰孝成煌煌临朝有光威仪之盛如珪如璋】　穆穆　干干【礼记曰天子穆穆诸侯皇皇　易曰君子终日干干夕惕若厉无咎】五徳　三统【月令曰立春之日盛徳在木其帝太皥夏日盛徳在火其帝炎帝季夏盛徳在土其帝黄帝秋日盛徳在金其帝少昊冬日盛徳在水其帝颛顼　汉书曰三统者天施地化人事之纪也】歩骤　质文【白虎通曰三皇歩五帝骤三王驰五霸骛大戴礼曰质文再而变正朔三而改】三纲　一统【论语曰周因于殷礼所损益可知也注曰所因谓三纲五常也　下详前叙】青丘　丹浦　牧野　阪泉　轩营　周阵【并详武功】
　　凤墟　鲔水【上详帝徳下详武功】　舜戚　轩弧【皇甫谧帝王世纪曰有苖氏固不服舜乃修文教三年执干戚而舞之有苖请服易曰神农氏没黄帝尧舜氏作木为弧剡木为矢弧矢之利以威天下盖取诸暌】　亲耕　躬稼【上详帝治　论语曰禹稷躬稼而有天下】抵璧　藏金【张衡东京赋曰抵璧于谷　陆贾新语曰舜藏金于崭嵓之山以杜淫邪之欲也】尧厨　舜甑【上详祥瑞　韩诗外传曰昔舜甑盆无羶而工不以巧获罪】　栝柱土阶【并详俭徳】　二八　四七【上详用贤　汉纪曰儒生彊华自关中奉赤伏符来】
　　【曰刘秀发兵捕不道四方云集龙鬭野四七之际火为主】　握发　吐哺【上详勤劳班彪王命论曰髙祖诚信好谋逹于听受当食吐哺纳子房之谋】　虞韶　夏籥【论语曰子在齐闻韶三月不知肉味　吕覧曰禹立命臯陶作夏籥九成以昭其功】　牺瑟　娲笙【并详制作】汉筑　虞琴【史记曰髙祖还归过沛置酒沛宫召故人父老子弟饮发沛中儿得百二十人敎之歌酒酣髙祖击筑自为歌诗　下详制作】　经纶　覆露【易曰云雷屯君子以经纶　下详总载一】　亭毒　财成【老子曰亭之毒之盖之覆之王弼注曰亭谓品其形毒谓成其质　易曰天地交泰后以裁成天地之道辅相天地之宜】　荫樾　推沟【淮南子曰武王防暍人于樾下而天地怀之感于恩也　盐铁论曰禹稷自布衣思天下有不得所者若已推而纳之沟中】　泣罪扇暍【刘向说苑曰禹出见罪人问而泣之　下详帝徳】　神输　人赞【上详总载】
　　【一　范蔚宗后汉书光武赞曰灵庆既启人谋咸赞明明庙谟﨣﨣雄断】　贡雉　献獒【史记曰周成王时越裳贡白雉　尚书曰西旅献獒注云西戎逺国贡大犬】　展义　观风【左传曰天子非展义不廵狩　礼记曰命太史陈诗以观民风】　周辙　夏迹【左曰楚右尹子革曰昔穆王欲肆其心周行天下将必有车辙马迹祭公谋父作祈招之诗以止王心是以获没于祗宫　又曰茫茫禹迹画为九州】　舜旌　尧鼓【上详总载一　邓子曰尧置敢谏之鼔】　夏磬周鼗【上详帝治　吕氏春秋曰舜有诽谤之木汤有司过之士武王有戒慎之鼗犹恐不知已过】献樱　荐黍【汉书曰恵帝常出游离宫叔孙通曰古者春甞果方今樱桃熟可献愿陛下出】
　　【取樱桃献宗庙上许之诸果献由此兴也　礼记曰仲夏之月农乃登黍乃以雏甞黍羞以含桃先荐寝庙】足履已　手握褒【上详帝诞下详竒表】　得玉厯　佩寳文【上详】
　　【符命　河图曰禹既治水功大天帝以寳文大字赐禹佩渡北海弱水之难】　醴泉出　祥鳯至【并详祥瑞】　玉谶　石马图【上详祥瑞下详符命】　纪鳯鸟舞神鱼【并详祥瑞】　御二龙　驾六凤【括地图曰禹诛防风夏徳盛二龙降之禹使范氏御之以行　春秋命厯序曰辰放六头四乳在位二百五十年离光次之号曰皇谈鋭头日角驾六鳯皇出地衡在位五百六十年】　作舟车　为耒耜【班固东都赋曰作舟车造器械斯乃轩辕之所以开帝功也　易曰庖牺氏没神农氏作斵木为耜揉木为耒耒耜之利以敎天下】　建皇极　合天中【尚书洪范曰建用皇极孔安国注曰皇大也极中也凡立事当用大中之道　春秋运斗枢曰虙牺女娲神农是三皇皇者中也也合天履中开阴布纲止合皇极其施光明煌煌盛美不可胜量】　含乾元　体太一【桓谭新论曰夫王道之主其徳能载包含以统乾元也　下详总载一】　法三才　咸一徳【淮南子曰帝王者体太一以法三才　尚书曰惟尹躬曁汤咸有一徳】　皇侔天　帝合地【并详总载一】　禹孜孜　汤栗栗【尚书曰禹曰予思日孜孜　又曰汤旣黜夏命复归于亳作汤誓曰栗栗危惧若将陨于深渊】　推五胜　改三正【汉书曰秦兼天下未遑暇也亦颇推五胜五行相胜秦以周为火水以胜之大戴礼曰正朔三而改】　禹菲食　汤布衣【上详俭徳　尸子曰汤之救旱也素车白马布衣身婴白茅以身为牲当此时歌舞者禁之】　尧羮藜　舜饭糗【上详俭徳　孟子曰舜之饭糗茹草也若将终身焉】　魏虚座　汉侧席【吴书曰虞翻字仲翔着周易甚有大意魏文帝尝闻翻名为设虚座以事之　后汉书曰朕思望直士侧席以闻】　歌龙鳞叹鸿翼【傅元乐府杂歌诗曰鳯有翼龙有鳞君独不兴必湏良臣　下详用贤】　得六相有五臣　有十乱　用三杰　拔刍牧　举行阵【以上】
　　【并详用贤】　作承云　和调露　鳯集梧桐　出芝池【并详祥瑞】　东戸鴈行　西邻禴祭【子思子曰东户季子之时道上鴈行而不拾遗耕耨余粮宿诸亩首　易曰东邻杀牛不如西邻之禴祭实受其福】　乌江追项　赤壁破曹【史记曰项王至东城乃有二十八追者数千人欲渡乌江亭长舣船待谓项王曰江东虽小地方千里众数十万亦足王也愿大王急渡今独臣有船汉军至无以渡项王笑曰籍与江东子弟八千渡江而西今无一人还纵江东父老怜而王我我何面目见之纵彼不言籍独不愧于心乎　蜀志曰曹公南征刘表率将精五千急追先主及于当阳之长坂先主走到夏口遣诸葛亮自结于孙权与曹公战于赤壁大破之焚其舟船】　周武仗钺　汉髙提劒【尚书曰武王与受战于牧野甲子昧爽王朝至于商郊左仗黄钺右执白旄以麾　史记曰髙祖击英布时为流矢所中病吕后迎良医医入髙祖嫚骂之曰吾以布衣提三尺剑取天下此非天命命乃在天虽扁鹊何益】　鸿门谢羽　滍水败寻【汉书曰羽至函谷关有兵守不得入闻沛公已屠咸阳羽大怒乃使当阳君英击关羽遂入至戏西鸿门明日沛公从百余至鸿门谢羽自陈封秦府库还军灞上以待大王闭关以备他盗不敢背徳　后汉书曰王莽遣王寻王邑将兵百万围昆阳光武与敢死者三千人冲其中坚遂杀玉寻莽兵大败走者相腾践奔一百余里防大雷风屋瓦皆飞雨下如注滍水盛溢士卒争赴溺者万数水为之不流】　周官棫朴殷相盐梅【并详用贤篇】　葛天八阕　虞帝九成【吕氏春秋曰昔葛天氏之乐三人操牛尾投足以歌八阕髙诱注曰葛天氏古帝名也投足犹蹀足阕终也　尚书曰箫韶九成鳯皇来仪】　轩皇夔鼓　汉帝鸾旗【皇甫谧帝王世纪曰黄帝于东海流波上得竒兽状似牛苍身无角能走出入水则风雨光如日月其音如雷名曰夔黄帝杀之以其皮为鼓闻五百里史记曰黄帝号轩辕氏　汉书曰文帝时有献千里马者诏曰鸾旗在前属车在后吉行五十里师行三十里马独先焉往于是还马与道里之费】　见窘兰池　微行柏谷【史记曰始皇帝为防行与武士四人俱夜出逢盗兰池见窘武士击杀盗　汉武故事曰上尝轻服为防行至柏谷夜投亭长不纳乃宿于逆旅】　出轸　吐珠【并详符命】　降子婴　封雍齿【史记曰汉元年十月沛公兵先诸侯至灞上秦王子婴降于轵道　汉书曰髙祖于未央宫望见诸将于沙中偶语乃先封雍齿人人皆喜曰雍齿尚侯吾等无患矣】　贪财货　起布衣【史记曰范増説项羽曰沛公居山东贪于财货今入闗财物无所取其志不小急击之勿失　下详创业】　总万廷　旅五纬【河图曰髙皇摄正总万廷四海归咏理威明文徳道化承天精　西京赋曰髙祖之始入也五纬相叶以旅之于东井】　隐芒泽　徭咸阳【通鉴曰秦始皇帝尝云东南有天子气于是东游以厌之髙祖即自疑亡匿于芒砀山泽岩石之间史记曰髙祖尝徭咸阳纵观秦始皇帝喟然太息曰嗟乎大丈夫当如此也】　朱鴈　白麟【并详祥瑞】　芝房　瓠子【上详祥瑞　汉书武帝东廵于海上四月还祀泰山至瓠子临决命从臣将军以下皆薪塞河隄作瓠子之歌】　盛唐　蒿里【汉书曰元封五年帝南廵至于盛唐　又曰元狩五年禅蒿里注云蒿里山名也】甲帐　交门【汉武帝起九间神屋以琉璃珠玉明月夜光杂错天下珍寳为甲帐其次为乙帐甲帐居神乙帐上自御之　汉书曰元封四年幸不其祠神人于交门宫若有向座拜者作交门之歌】　歴鸣泽　济汾河【汉书曰武帝元封四年出北萧关歴鹿鸣泽　汉武帝秋风词曰泛楼船兮济汾河横中流兮素波箫鼔鸣兮发棹歌欢乐极兮哀情多少壮几时兮奈老何】　出竹宫生兰殿【汉仪曰郊泰畤皇帝平明出竹宫东向揖日其夕西向揖月　下详帝诞】　体亚圣虑如神【张俨黙记曰汉光武体亚圣之才执文武之略聪明仁徳应时而出　下详神智】
　　仕金吾　击铜马【后汉书曰光烈阴后讳丽华南阳新野人也光武适新野闻后美心悦之后至长安见执金吾车甚盛因叹曰仕宦当作执金吾娶妻当得隂丽华　东观汉记曰更始年立上为萧王击铜马大破之乃受降】　杀王寻　擒张歩【后汉书曰更始元年王莽遣王寻王邑将兵百万旌旗辎车千里不絶围昆阳城数十重光武乃与敢死者三千人从城西水上冲其中坚寻邑阵乱遂杀王寻莽兵大溃　张俨黙记曰汉光武中兴破赤眉擒张歩隗嚣之徒羣凶夷灭华夏肃清】　北部西陵【魏志曰太祖武帝二十举孝廉为郎除洛阳北部尉　魏武帝遗令曰吾媫好妓人皆着铜雀】
