<!-- { "loadSidebar": true } -->
　　【睦少好学博通书传光武爱之】　善为文辞【汉书淮南王安传云武帝方好艺文以安属为诸父辨博善为文辞甚尊重之】　数上诗赋【续汉书云琅邪孝王京性恭孝好学数上诗赋颂徳帝嘉羙】　着文论【王隠晋书扶风武王骏传云骏少好学能着文论　案晋书扶风武王骏幼聪慧年五六嵗能书疏讽诵经籍见者竒之及长清贞守道宗室之中最为隽望】　为箴诔【晋书云齐王攸为太子太傅献箴与太子　案箴畧云无曰父子不间昔有江充无曰至亲匪贰或容潘崇谀言乱真润离亲骊姬之防晋侯疑申固亲以道勿固以恩脩身以敬勿托以尊自损者有余自益者弥昏】　讲论白虎殿【后汉书云陈敬王羡博渉经书有威严与诸儒讲论于白虎殿】　屯兵云龙门【王隠晋书云东安王繇羙髯性刚毅有威望博学多才事亲孝居丧尽礼诛杨骏之际繇屯云龙门兼统诸军】　求絶常赐【晋书云齐献王攸表租秩足以自供求絶常赐表前后十余上帝不许】数受赏赐【后汉书楚王英传云自显宗为太子时英常独归附太子太子特亲爱之及即位数受赏赐】　好辟名士【王隠晋书云齐王攸好辟名士降身虚己待物以信】　尽从傅相【汉定陶王入朝尽从傅相中尉时中山王亦来朝独从傅上怪问定陶王王对曰令云诸侯王朝得从其国二千石故尽从问中山王不能对】　结民心【晋书云齐王攸在国仁化洽于万物徳意结于民心】传后意【魏志邓哀王传云太祖数对羣臣述有欲传后意及亡哀甚文帝寛喻太祖太祖曰此我之不幸汝曹之幸也】　轻财爱士【汉书云河间献王好清尚有检操轻财爱士】　侧身下士【王隠晋书云长沙王乂侧身下士以要人誉】　租秩赈昆弟【后汉书云东海恭王臻性敦厚有恩常分租秩赈给诸父昆弟】　亲待隆诸弟【魏畧云赵王干一名良良本陈妾子良生而陈氏死太祖令王夫人飬之年五嵗而太祖疾因遗令语太子言此儿三嵗亡母五嵗失父以累汝也太子由是亲待隆于诸弟】　容貎羙【魏志云邓哀王冲容貎姿羙有殊于众故特见宠异】　形状羙【晋书云成都王颖字章度形羙而神昏不知书然器性敦厚委事卢志故得成其羙焉】　出则同车【汉书文三王传云梁孝王武入朝景帝使使持乗舆驷马迎王于阙下既朝上疏因留以太后故入则侍帝同辇出则同车游猎上林中梁之侍中郎谒者着引籍出入天子殿门与汉宦官无异】　辇迎答拜【后汉东平王苍既至升殿乃拜天子亲答之其后诸王入宫辄以辇迎至省闼乃下苍以受恩过礼情志不宁上疏辞之】　髙选参佐【王隠晋书云梁王彤宣帝子髙选参佐拜为大将军领西戎校尉】　自选长吏【又齐献王攸传云诏议藩王令自选国内长吏攸奏诸选宜由天台书三上不报】　独留京师【东观汉记中山简王传云焉以郭太后少子独留京师】　皆留京师【后汉书云陈敬王羡建初三年有司奏遣羡与钜鹿王恭乐城王党俱就国肃宗性笃爱不忍与诸王乖离遂皆留京师朞年案与地图令诸国户口皆等租入嵗各八千万】　黄门侍疾【后汉东平王苍还国后疾病帝驰遣名医小黄门侍疾使者冠盖不絶于道】　太医侍疾【魏志云青龙三年秋中山恭王衮得疾病诏遣太医侍疾殿中虎贲赍手诏赐珍膳相属】　膏大国【汉书文三王传云梁孝王武最亲有功又为大国居天下膏地】　卑湿贫国【汉书景十三王传云长沙定王发以母唐姬故程姬侍者景帝召程姬程姬有所避不愿进而饰侍者唐儿使夜进上醉不知以为程姬而幸之遂有身已乃觉非程姬也及生子因名曰发以孝景前二年立以其母微无宠故王卑湿贫国】食租且饿【东观汉记明帝纪二十八年】　帛布单衣【汉书曰赵敬肃王彭祖每相二千石至彭祖衣帛布单衣北堂书钞】　增备物典防【晋齐王攸出封事详聚】　传嫡承袭【宋史曰神宗诏宣祖太祖太宗之子皆择其后一人为宗世世封公以奉其祀不以服属尽故杀其恩礼太常礼院言本朝近制诸王之后皆用本宫最长一人封公继袭今诏祖宗之子皆挥其后一人为宗世世封公即与旧制有异按礼文诸王公侯伯子男皆子孙传嫡者承袭合依礼令传嫡承袭制曰可】　扶下诸王【太平御览曰汉自王莽之乱国无制度皇太子与诸王同席尊卑无别是时上下莫之是正太尉赵憙乃正色横劒殿阶扶下诸王以明尊卑】　出为刺史【唐书曰睿宗时太平公主干政宋王成器等分典闲廐禁兵姚崇与宋璟请主就东都出诸王为刺史以壹人心】　与亲王等【弇山堂别集曰明太祖时皇侄文正以大都督总制南昌摧陈友谅后虽以骄奢致殒而念亲念勋上实不忘故其子守谦虽封郡王冠止七旒禄止二千石而特设内外承奉长史等官宫城庄田宗社之与亲王等】与诸王埒【宋史曰徳昭子惟吉太宗即位犹在禁中日侍食太平兴国八年始出居遥封安定郡公至道二年授阆州观察使凡邸第供亿车服赐予皆与诸王埒自余王子不及也】　髙他国一阶【太平御览曰宋建平宣简王宏字休度文帝第七子也少而闲素笃好文籍太祖宠爱殊常为立第鸡笼山尽山水之羙建平国髙他国一阶】　授官俱一品【弇山堂别集曰亲王授官明初文正为同佥书枢宻院事特拜大都督秦王为宗人令晋王燕王为左右宗人正周王楚王为左右宗人俱正一品】与宰相分班居右【五代史曰后唐明宗时皇子秦王从荣加兼中书令有司言故事亲王班宰相下今秦王位髙而班下不于是与宰相分班而居右】　诏宰相班亲王上【太宗时元僖封广平郡王与兄卫王徳崇同日受封诏自今宰相宜班亲王上宰相宋琪李昉请遵旧制不允琪等恳请乆之上曰宰相之任实总百揆与羣司礼絶藩邸之设止奉朝请而已元佐等尚幼欲其知谦逊之道卿等无固让也】　安定世封【宋史曰熙宁中诏封楚康恵王之孙从式为安定郡王奉太祖祀绍兴元年诏曰太祖皇帝创业垂统徳被万世神宗诏封子孙一人为安定郡王世世勿絶今其封不举朕甚悯之有司其上合封人名遵故事施行时燕秦二王后争袭封礼部员外郎王居正上言燕王亲太祖长子其后当袭封议遂定自绍兴至嘉定袭封者十五人燕王徳昭之后秦王徳芳之后也】　防卫罢革【续文献通考曰明初封诸王皆置防卫有兵权自太宗靖难后皆罢革　弇山堂别集曰天顺复辟襄宪王属尊且贤勅来朝特置防卫卫王时防卫不置乆矣　按宸濠请复防卫叛灭以后防卫永不置】　诏入朝【山堂肆考曰魏明帝诏先帝着令不欲使诸王在京师者防微杜渐闗诸盛衰也朕惟不见诸王十有二载悠悠之懐能不兴思其令诸王及宗室公侯各将嫡子一人来朝】　勅迎请【弇山堂别集曰明自宣徳初止许汉赵二邸入临大行以后亲王无入朝者惟襄宪王瞻墡为英宗叔父及复辟于宫中得王旧疏上大感悦特许入朝赐御书遣太监夏时赍奉勅符迎请朝复如之】　乗驿问政【详聚】密驿咨逮【唐书曰太宗时呉王元轨每朝数上疏陈得失多所禆正帝尊重之有大事尝密驿】
