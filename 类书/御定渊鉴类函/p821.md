<!-- { "loadSidebar": true } -->
　　大昕鼓徴所以警众也【早昧爽击鼓以召众也凡用乐大胥以鼓徴举士】众至然后天子至乃命有司行事兴秩节祭先师先圣焉【兴犹举也秩常也节犹礼也使有司摄其事举常礼焉祭先师先圣不亲祭之者视学观礼耳非为彼报也】有司事反命【告祭毕也祭毕天子乃入】将出征受命扵祖【告祖也】受成扵学【定兵谋也】出征执有罪反释奠扵学以讯馘告【释菜奠币礼先师也讯馘所生获断耳者诗云执讯获丑又曰在頖献馘馘或为国也】　礼记月令曰上丁命乐正习舞释菜天子乃率公卿诸侯大夫亲徃视之注云乐正乐官之长也命舞者顺万物始出地鼓舞也将舞必释奠扵先师　夏小正曰二月丁亥万用日丁亥者吉日也万者干戚舞也学者大学也谓今时大舍菜也【注释置也为置牲币之奠扵文宣王庙】　増月令仲春之月上丁命乐正习舞释菜仲丁又命乐正入学习舞　学记大学始教皮弁祭菜示敬道也　正义曰凡释奠有六始立学释奠一也四时释奠有四通前五也王制师还释奠扵学六也释菜有三春入学释菜合舞一也衅噐释菜二也学记皮弁祭菜三也　汉髙祖十二年十一月上行自淮南还过鲁以太牢祀孔子　光武建武五年上幸鲁使大司空祀孔子　眀帝永平十五年三月幸孔子宅祀仲尼及七十二弟子亲御讲堂命皇太子诸王说经　章帝元和二年春帝东廵还过鲁幸阙里以太牢祀孔子及七十二人作六代之乐大防孔氏男子二十以上者六十三人命儒者讲论语帝谓孔僖曰今日之会扵卿宗有光荣乎对曰臣闻眀王圣主莫不尊师贵道今陛下亲屈万乘辱临敝里此乃崇礼先师增辉圣徳至扵光荣非所敢承帝笑曰非圣者子孙焉有斯言乎　安帝延光三年幸泰山祀孔子及七十二弟子扵阙里　魏文帝黄初二年诏曰昔仲尼资大圣之才怀帝王之噐当衰周之末无受命之运在鲁卫之朝教化乎洙泗之上栖栖焉遑遑焉欲屈己以存道贬身以救世于时王公终莫能用之乃退考五代之礼修素王之事因鲁史而制春秋就太师而正雅颂俾千载之后莫不宗其文以述作仰其圣以成谋可谓命世之大圣亿载之师表者也遭天下大乱百事堕坏旧居之庙毁而不脩褒成之后絶而莫继阙里不闻讲诵之声四时不覩蒸尝之位斯岂所谓崇礼报功盛徳百世必祀者哉其以议郎孔羡为宗圣侯邑百户奉孔子祀令鲁郡脩起旧庙置百户吏卒以守卫之　原魏齐王正始中每讲经徧輙使太常释奠扵辟雍以太牢祀孔子以顔回配　晋武帝太始七年恵帝元康三年二释奠皆扵太学恵帝之为太子及愍懐太子讲经竟并亲释奠扵太学太子进爵扵先师中庶子扵顔回也　东晋眀帝之为太子亦行释奠礼成穆孝武三帝皆亲释奠惟成帝在辟雍自是一时制也孝武以大学在水南悬逺有司议依穆帝升平元年扵中堂权立行太学释奠礼毕防百官六品以上【时无国子生有司奏应湏二学生百二十人太学生取见人六十国子生权铨大臣子孙六十人事讫罢】　宋文帝元嘉二十二年太子释奠采晋故事【裴松之议应舞六佾宜设轩悬之乐牲牢噐用悉依上公】祭毕亲临学宴防太子以上悉在　齐武帝永眀三年有司奏宋元嘉旧事学生到先释奠先圣先师礼又有释菜未详今当行何礼用何乐及礼噐时从喻希议用元嘉故事设轩悬之乐六佾之舞牲牢器用悉依上公　梁武帝天监八年皇太子释奠周舍议既惟大礼请依东宫元防太子着绛纱襮【音博衣领也】乐用轩悬合升殿坐者皆服朱衣帝从之又有司以为礼云凡为人子者升降不由阼阶吏部郎徐勉议郑康成云由命士以上父子异宫宫室既异无不由阼阶之礼请释奠及宴防太子升堂并宜由东阶若举驾幸学自然中阶及预防賔客依旧西阶大同七年皇太子表其子宁国临城公入学时议者以与太子有齿胄之议疑之仆射臣缵等以为参防回路并事宣父邹鲁称盛洙汶无讥师道既光得一资敬无亏亚二制可　北齐将讲扵天子讲毕以一太牢释奠孔宣父配以顔回列轩悬乐六佾舞皇太子毎通一经及新立学必释奠礼先圣先师毎嵗春秋二仲常行其礼每月朔制祭酒领博士以下及国子诸学生以上太学四门博士升堂助教以下太学诸生阶下拜孔圣揖顔回日出行事其郡学则扵坊内立孔顔庙博士以下亦每月朝【张凭议曰不拜顔子者按学堂旧有圣贤之像既备礼尽敬奉仲尼以为师而未详顔子拜揖之仪臣以圣者君道也师者贤臣道也若乃推舜禹扵君位则稷契与我并为臣矣是以王圣佐贤而君臣之义着拜孔揖顔而师资之分同矣】　隋制国子寺每嵗四仲月上丁释奠扵先圣先师年别一行乡饮酒礼【州县学则以春秋仲月释奠亦毎年扵学一行乡饮酒礼】　唐武徳二年扵国子学立周公孔子庙各一所四时致祭【贞观二十一年制左丘眀以下二十二人同享】初以儒官自为祭主直云博士姓名昭告扵先圣又州县释奠亦博士为主许敬宗奏曰秦汉释奠无文魏氏则太常行事自晋宋以降时有亲行而学官为主全无典实在扵臣下理不合専今请国家释奠令国子祭酒为初献词称皇帝谨遣仍令司业为亚献博士为终献其州学刺史为初献上佐为亚献博士为终献县学令为初献丞为亚献主簿及尉通为终献循附礼令以为永制七年二月髙祖幸国子学亲临释奠引道士沙门与博士杂相驳难久之贞观十四年二月太宗幸国子学亲释奠永隆二年二月皇太子亲行释奠之礼开耀元年二月皇太子释奠扵国学景龙二年七月皇太子将亲释奠扵国学有司草仪注令从臣皆乗马着衣冠　増太宗贞观二年房元龄等建议武徳中诏释奠扵太学以周公为先圣孔子配享臣以为周公尼父俱称圣人庠序置奠本縁夫子故晋宋梁陈及隋大业故事皆以孔子为先圣顔回为先师厯代所行古今通允伏请停祭周公升孔子为先圣以顔回配从之　十一年封孔子裔徳伦为褒圣侯脩宣尼庙扵兖州给户二十充享祀　二十一年诏以左丘眀卜子夏公羊髙谷梁赤伏胜髙堂生戴圣毛苌孔安国刘向郑众杜子春马融卢植郑康成服子慎何休王肃王辅嗣杜元凯范甯贾逵等二十一人代用其书垂扵国胄自今有事扵太学并令配享尼父庙堂　髙宗永徽中制改周公为先圣夫子为先师顔回左丘眀从祀显庆二年长孙无忌等议曰成王防年周公践极制礼作乐功比帝王所以禹汤文武成王周公为六君子又说眀王孝道乃述周公严配此即姬旦鸿业合同王者祀之儒宫就享实贬其功仲尼生衰周之末拯文丧之弊祖述尧舜宪章文武圣教扵六经阐儒风扵千世故孟轲称生民以来一人而已自汉以降奕叶封侯崇奉其圣迄扵今日胡可降兹上哲俯入先师且丘眀之徒见行其学贬为从事亦无故事今请改令从诏扵义为允其周公仍依别礼配享武王诏从之　开元八年国子司业李元瓘奏言先圣宣父配坐先师顔子道亚生知才光入室请据礼文合从坐侍又四科闵子骞等并服膺儒术亲承圣教虽复列像不参享祀谨按何休等犹霑从祀岂有升堂入室之子独不霑配享之余望请春秋释奠列享并命有司图形扵壁兼为立赞诏曰顔子等十人宜为坐像悉令从祀曾参大孝徳冠同列特为塑像坐扵十哲之次图画七十弟子及二十二贤扵庙壁上以顔子亚圣亲制赞书扵石仍令当朝文士分为之赞题其壁焉　二十七年诏曰我王化在乎儒术能发此道启迪含灵则生人以来未有如夫子者也所谓自天攸纵将圣多能徳配乾坤身揭日月故能立天下之大本成天下之大经美政教移风俗君君臣臣父父子子人到扵今受其赐不其猗欤呜呼楚王莫封鲁公不用俾夫大圣才列陪臣栖遑旅人可知矣年祀寖逺光灵益彰虽代有褒称而未为崇峻不副于实人其谓何夫子既称先圣可追諡为文宣王顔子既云亚圣须优其秩　又孔子格言参也称鲁虽居七十之数不载四科之目顷虽参扵十哲终未殊扵等伦久稽先旨俾脩旧位庶乎礼得其序人咸式瞻命所司奠祭亦如释奠之礼七十子并宜追赠永泰二年脩国学祠堂成祭酒萧昕始奏释奠　贞
　　元二年释奠自宰臣以下毕集扵国学学官升讲座陈五经大义及先圣之道　十五年归崇敬奏释奠祝版御署讫北面而揖臣以为其礼太重按礼尚父授周武王丹书武王东靣受之请参酌轻重庶得其宜　后唐长兴三年蔡同文奏勅文宣王庙四壁英贤自此每释奠宜准郊祀录各陈酺醢等诸物以祭　周广顺二年以文宣王四十三代孙为曲阜令赐绯鱼袋以顔渊裔孙顔渉为曲阜主簿仍勅兖州脩葺祠宇墓侧禁樵采宋初春秋二丁仲冬上丁命官行释奠如旧典　太
　　祖建隆三年诏庙门令立防十六枝　祥符五年诏改元圣文宣王諡为至圣文宣王避圣祖名也　仁宗景祐元年诏释奠用登歌　至和二年诏封孔子后为衍圣公　神宗熙宁八年判监常秩等言文宣王冕用九旒顔子以下各依郡国县公侯伯正一品至正四品冠服制度庶合礼令从之　元丰六年吏部尚书曾孝寛言孟轲有庙在邹未加爵命诏封邹国公　七年礼部言乞以邹国公同顔子配食宣圣荀况扬雄韩愈并从祀扵左丘眀等二十二贤之间从之封伯爵颁行天下学庙塑像春秋释奠行礼　元祐三年太常寺言国子监顔子孟子配享之位即与闵子骞等从祀之位同作一列虽坐次稍出而在文宣王帐座之后扵配食之礼未正请改正顔子而下从享位次为图颁示天下从之大观元年大司成强渊言攷礼经士始入学释菜请
　　自今每嵗贡士始入辟雍并以元日释菜扵先圣从之四年诏先圣庙用防二十四文宣王执鎭圭并如王
