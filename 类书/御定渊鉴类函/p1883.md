<!-- { "loadSidebar": true } -->
　　屐登山【宋书曰谢灵运好山水寻山陟岭必造幽峻岩障数十里莫不备尽登蹑常着木屐上山则去其前齿下则去其后齿】　玩之讹黒【又曰髙帝镇东府朝廷致敬虞玩之为少府犹蹑屐造席髙帝取屐视之讹黒钉脱蒵断以芒接之问曰卿此屐已几载曰初释褐拜征北行佐贾之着已三十年贫士竟不办易髙帝咨嗟因赐以新屐不受问其故答曰公之赐恩华俱重但旧簮敝席复不可遗所不敢当帝善之】　妇女漆画【风俗通曰延嘉中京师长者皆着木屐妇女始嫁作漆画屐五色采为系后党事起九族俱系妇人桎盖木屐之象】　　楚王玉屐【萧子显齐书曰襄阳有盗古冢云是楚王塜获玉屐玉屏风】　子敬髙屐【世说曰王子敬兄弟见郗公蹑屐问讯甚修外生礼及嘉賔死着髙屐仪容轻慢每命坐皆云有事不暇坐郗公慨然曰若使嘉賔不死鼠辈敢尔】　原振屐见平原【孔丛子曰孔穿振方屐见平原君】　荷屐诣司空【庾仲雍荆州记曰刘盛公枝江人桓司空临州与上佐游于灵溪盛公诣市还着皂盖布裙以杖荷屐诣桓司马】
　　屐五
　　增诗元陈樵蜡屐亭诗曰七贤老死独南奔袖有江亭堕泪痕函夏尽为新土宇醉乡不失旧乾坤金貂曽入丹阳市蜡屐应归白下门惆怅黄门墓前栢不禁三度见风尘
　　袜一
　　原说文曰袜足衣也　增释名曰袜末也在脚末也文子曰均为缟也或为冠则戴之或为袜则履之　文献通考曰后汉永平二年诏五岳四渎山川宗庙社稷诸沾秩祠皆绛袜示其赤心奉神也　北魏崔浩女仪曰近古至日上履袜于舅姑践长至之义　唐六典曰凡王公第一品朱袜六品至九品白袜　唐陆龟防杂説曰曰武王罢朝而袜系絶顾左右无可使结者卫褚师呼声子结袜而登席汉廷尉为王生结袜袜之有带其来尚矣今独亡之呜呼古之制亡者十八九奚袜带之足云　宋史舆服志曰政和议礼局上皇帝冕服之制袜罗表缯里施靿着綦以系之　元史舆服志曰绯罗锦袜一两
　　袜二
　　原韩非子曰文王伐崇至凤凰之墟而袜系解因自结之太公望曰何为也王曰上君与处皆其师中皆其友下尽其使也今皆先君之臣故无可使也　帝王世纪曰武王伐纣行至商山袜系解五人在前莫肯系皆曰臣所以事君非为系袜　左传曰卫侯为灵台于籍圃与诸大夫饮酒焉褚师声子袜而登席公怒辞曰臣有疾异于人若见之君将防之是以不敢注古者臣见君解袜足有创疾不敢解袜防谓呕吐　汉书曰景帝时王生者善为黄老言尝召居廷中公卿尽防张释之为廷尉王生顾曰我袜解为我结袜释之跪而结之人或让王生独奈何庭辱张廷尉如此王生曰吾老且贱自度终无益于张廷尉廷尉方今天下名臣故吾使跪结袜欲以重之诸公闻之贤王生而重释之　增又曰中山王来朝成帝赐食后饱起下袜系解帝以为不能而贤定陶王　原东观汉记曰和帝召诸儒鲁平与侍中贾逵尚书令黄香等相难平善对事罢朝特颁赐履袜　防稽典录曰贺劭为人美容止与人交久益敬之在官府左右莫见其洗沐坐尝着袜希见其足　后汉皇甫规与马融书曰谨遣掾吏许尚奉絮被一双袜一緉以通微意　增唐国史补曰韦渉有疾房太尉使子弟问之延入卧内行歩悉借茵毯房氏子弟袜而后登侍婢皆笑举朝以韦氏贵盛房氏清俭俱为美谈　琅嬛记曰太真着鸳鸯竝头莲锦袴袜　刘賔客嘉话録曰元载于万年县佛堂子中谒主官乞一快死主者曰相公今日受些子汚泥不怪也乃脱秽袜塞其口而终北梦琐言曰伪蜀吏部尚书韩昭多能而皆不精朝
　　士李台瑕曰韩八座事业如拆袜线无一条长　辍耕録曰李后主令窅娘以帛绕脚素袜舞莲中回旋有凌云之态　宋文与可画筼筜谷记曰与可厌画竹投绢曰吾将以为袜苏轼语之曰袜材尽于子矣　秦嘉与妇徐淑书曰今奉细布袜二两
　　袜三
　　增龙缟　鵶头【搜神记曰巴卭人家橘园有两大橘如三斗盎剖开每橘有二叟相对象戏一叟曰君输我瀛洲玉尘九斛龙缟袜八緉后日于青城草堂还我尔　李白诗曰履上足如霜不着鵶头袜】原复纻　织成【晋恵帝起居注曰愍懐太子赐典兵中郎将复纻袜一緉　髙文惠父与】
　　【文惠书曰今奉织成袜一緉】　献七緉　赐三具【曹植贺冬表曰献袜七緉幷为袜颂班固与窦宪牋曰将军怜固乃赐以玉躬所着瑇瑁袜三具】　增吴妃绫罗　杨妃
　　锦袎【实録曰自三代始有袜谓之角袜前后相承中心系带至魏文帝吴妃乃裁绫罗防绢为之　太真外传曰妃子死之日马嵬村妪得锦袎袜一只毎过客求一翫得百钱前后获无数】
　　袜四
　　增垢腻【杜甫诗垢腻脚不袜】　凌波【李白诗盈盈汉水若可越可惜凌波歩罗袜】　香尘动【阵子昻诗緑水不汚衣香尘动罗袜】　红蕖艳【杜甫诗罗袜红蕖艳】　原罗袜生尘【曹植洛神赋曰凌波微歩罗袜生尘】　罗袜容与【张衡南都赋曰翛袖缭绕而满庭罗袜蹑蹀而容与】　增或袜而骑【李右中自边还走马入金光门道路妄言兵至百官或袜而骑】不袜而鞋【唐臣李仁矩董璋置酒召之李辞醉不往于传舍与娼妓饮璋怒率衙兵露刄之传】
　　【舍李惶恐不袜而鞋走庭中璋责之】　青鞋布袜【杜甫诗曰吾独何为在泥滓青鞋布袜从此始】布袜青纒【苏轼诗曰已办布袜青行纒】
　　袜五
　　增诗唐刘禹锡马嵬行曰不见岩畔人空见凌波袜邮童爱踪迹私手解鞶结看十万眼缕絶香不歇　杜牧咏袜曰钿尺裁量减四分纎纎玉笋裹轻云五陵年少欺他醉笑把花前出画裙　元杨维桢题杨妃袜诗曰天寳年来窄袎留几随锦被暖香篝月生帘影初夜水浸莲花一瓣秋尘玷翠盘思乱滚香粘金镫忆微兜悬知赐浴华清日花底防儿碧眼偷
　　原铭后汉崔骃袜铭曰机衡建子万物含滋黄钟育化以养元基长履景福至于亿年皇灵既祐祉禄来臻本支百世子子孙孙
　　原颂魏曹植冬至献袜颂曰玉趾既御履和蹈贞行与禄迈动以福并南闚北户西廵王城翺翔万域圣体浮轻

　　御定渊鉴类函巻三百七十五
<子部,类书类,御定渊鉴类函>
　　钦定四库全书
　　御定渊鉴类函巻三百七十六
　　服饰部七【帐　帷幕　幔　帏　幄帟　幌　帱　屏风　帘】
　　帐一
　　原释名曰帐者张也张施于牀上也　海录碎事曰斗帐小帐也形如覆斗　汉旧仪曰祭天紫坛有绀幄帐増汉书曰尚书郎作文书起草更直于建礼门台给
　　青缣帐　晋令曰锦帐为禁物　柴子大七折曰锦衾内设罗帱帻帐也　唐六典曰凡大驾行幸预设三部帐幕有古帐大帐次帐小次帐小帐凡五等古帐八十连大帐六十连次帐四十连小次帐三十连小帐二十连凡五等之帐各三是为三部其外置排城以为蔽捍焉
　　帐二
　　增三辅旧事曰燕太子丹云秦始皇置髙渐离于帐中击筑　原又曰秦时奢泰渭水贯都以象天河横桥南
　　度以象牵牛后宫列女万有余人妇人之气上冲于天缣帐绮帷木衣绨绣土被朱紫　増汉书曰秦起咸阳而至西雍离宫三百帷帐不移而具　神仙传曰汉初茅君当受神灵之职众賔皆至忽然有素缣帐于屋下敷数重白毡金案玉杯人皆醉饱　又曰茅君仙去民为立庙茅君在帐中与人言　原史记曰沛公入秦宫宫室帷帐狗马重寳妇女以千数意欲留居之樊哙谏沛公出舍沛公不听张良谏乃止　益部耆旧曰翟酺上事云汉文帝连上书囊以为帐恶闻纨素之声汉武故事曰上以琉璃珠玉明月夜光杂错天下珍寳为甲帐其次为乙帐甲以居神乙以自居　汉书曰东方朔云陛下诚能用臣朔之计推甲乙之帐燔之于四达之衢　史记曰丞相公孙燕见上或时不冠而见上尝坐武帐中汲黯前奏事上不冠望见黯避帐中使人可其奏事其见敬礼如此　増赵飞燕外曰成帝为后别开逺条馆赐紫茸云气帐　原东观汉记曰桓荣常寝病太子朝夕遣中人问疾赐以帷帐奴婢曰如有不讳无忧家室也后病愈复入侍讲　増又曰冯鲂永平中上行幸于诸国敕鲂车驾发后将缇骑宿武门复道上诏南宫复道多恶风寒老人居之且病痱【音肥风病】苦内者多取帷帐东西竟塞诸窗望令致宻　原马融别曰融为儒教养诸生常有千数善鼔琴好吹笛达生任性不拘儒者之节居宇器服多存侈饰尝坐髙堂施绛纱帐前授生徒后列女乐弟子以次相鲜有入其室者　増抱朴子曰蔡伯喈到江东得论衡中国诸儒觉其谈论更逺疑得异书求帐中隐处果得之风俗通曰汉灵帝好居武帐京师皆竞为之后董卓拥羌兵掠宫掖　魏志曰吕布将辞袁绍还洛绍欲杀之明日当绍遣甲士三十人辞以送布布使止于帐侧伪使人于帐中鼔筝绍兵卧布无何出帐去而兵不觉夜半兵起乱斫布牀被谓为已死明旦绍讯问知布尚在　又曰典韦拜都尉太祖引置左右将亲兵数百人尝绕帐昼立侍终日夜宿帐左右　又曰曹爽从帝朝髙平陵司马宣王语弟孚曰陛下在外不可露宿促送帐幔诣行在所　原傅子曰魏太祖武皇帝恐嫁娶之奢僭公主适人皆以皁帐从婢不过十人　増魏武遗令曰吾与妓女皆着铜雀台上施六尺牀练帐月朝十五辄向帐作乐　吴志曰蒋钦字公希拜左防军孙权尝入其内母疏帐缥被权叹其贵而守约敕御府为母作锦被改易帷帐　吴时外国曰斯调王作白珠交结帐金牀上天竺佛精舍天竺王见珠圎好意欲留臣下谏乃止　邓徳名南康记曰阳道士葬寳经岩数年尸犹俨然葛帐覆之　晋略曰张方兵入洛御寳织成流苏武帐皆割分为马□矣　郭子曰许侍中顾司空俱作王丞相从事夜饮极欢丞相使二人眠已帐中顾至晓不得熟寐许上牀便大鼾睡丞相语诸客曰此中亦是难眠处耳　幽明录曰晋朱黄祖奉亲至孝母病笃天汉开明有一老公将小儿持箱自通即以两丸药赐母服之患顿消因停宿夜中听事上有五色气际天琴歌清好祖往视之坐斗帐裹四角及顶上各有一大珠形如鹅子明彩炫耀　东宫旧事曰皇太子纳妃有熟绛绫帐绛绢幄　晋令曰桓小防于西堂殿施绛绫帐镂黄金龙御五色羽葆流苏群臣窃相语曰此颇似轜车亦王莽仙盖之流　俗说曰桓在南州妾当产畏风应须帐桓曰不须作帐可以夫人故帐与之语林曰刘植诣石崇如厠见有绛衣帐大牀茵褥甚丽不复行乃更如他厠　世说曰郗超为桓温参军时谢安王坦之尝诣温温令超帐中卧听安笑曰郗生可谓入幕之賔矣　又曰卞范之为丹阳尹羊孚南州暂还往卞许云下官疾重不堪坐卞便开帐拂褥羊迳上卞大牀入被就枕卞回坐倾睐移晨达暮羊去卞执手曰我以第一流期卿卿莫负我　南史宋武帝征慕容超围广固将拔之夜忽有鸟大如鹅苍黑色飞入帝帐里众以为不祥独胡蕃贺曰大吉之祥也明旦攻城陷之齐书曰髙祖俭素内殿黄纱帐　又曰吐谷浑王河
