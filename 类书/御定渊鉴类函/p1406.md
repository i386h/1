<!-- { "loadSidebar": true } -->
　　【乃引去故地即死既而参佐问其故以为神明恪曰此事在白泽图内曰两山之间其精如小儿见人则伸手欲引人名曰傒囊引去故地则死无谓神明而异之诸君特未之见耳　风俗通齐桓公田于泽见衣紫衣大如毂长如辕拱手而立还归寝疾数月不出有皇士者见公语惊曰物乌能伤公公自伤也此所谓泽神委蛇者也惟霸主乃得见之】　乗舟弄月　泛酒随波【稗史上官仪诗有影娥池学士无解其事者祭酒令狐徳棻召张东之等十余人示之东之曰洞冥记汉武帝于望鹄台西起俯月台台下穿影娥池每登台朓月影入池中使宫人乗舟弄月影因名影娥池亦曰眺蟾台时皆叹其博识　晋东晳傅武帝尝问挚虞三日曲水之义虞对曰汉章时平原徐肇以三月初生三女至三日俱亡人以为怪乃招携之水滨洗祓遂因水以泛觞其义起此帝曰必如所谈便非好事晳进曰虞小生不足以知臣请言之昔周公成洛邑因流水以泛酒故逸诗云羽觞随波又秦昭王以三日置酒河曲见金人奉水心之劒曰令君制有西夏乃霸诸侯因此立为曲水二汉相縁皆为盛集帝大恱赐晳金五十斤】　四海指掌　五经纵横【稗史张茂先强记博识四海之内若指诸掌晋武帝尝问汉代宫室制度及建章千门万户茂先应对如流听者忘倦　汉书周举传举字宣光博学洽闻为儒者所宗故京师为之语曰五经纵横周宣光】刘显对九　郑得五【初潭集沈约于坐防刘显经史十事显对其九约曰老夫昏忘不可受防虽然聊试数事不可至十显问其五约对其二陆倕闻之击席喜曰刘可人虽吾家平原诣张壮武王粲诣伯喈必无此对　郑别传扶风马季长以英儒著名徃从之时涿郡卢子干为门人冠首季长有不解七事思得五子干得三季长谓子干曰吾与汝皆弗如也季长临别执手曰大道东矣子勉之子干名植】　残麞一脚　白麟五蹄【孔帖江南李嗣主诘旦殿廷忽见残麞一脚视之乃兽食之余询宿衞莫知所以遂使人询陈陶陶曰昨暮乃狼星值日故耳嗣主叹为鸿儒　汉书终军传军从上幸雍祠五畤获白麟一角而五蹄时又得竒木其枝旁出辄复合于木上上异此二物博谋羣臣军上对曰野兽并角明同本也众枝内附示无外也若此之应殆将有解编发削左衽袭冠带要衣裳而防化者对奏上甚异之由是改元为元狩后数月越地及匈奴名王有率众来降者】　地得铜匣　物若油囊【胡综别传综博物多识孙权时有掘地得铜匣长二尺七寸以琉璃为盖雕镂之布云母于其上开之得一白玉如意所执处皆刻龙虎及蝉形时莫能识其所由者权以综多悉徃事使人问之综云音秦始皇东游以金陵有天子气乃改县名并掘凿江湖平诸山阜处处埋宝物以当王气事见于秦记此盖是乎众人咸叹其洽闻　外史梼杌梁刘知俊鎭同州日因筑营墙掘得一物重八十余斤状若油囊召宾幕将校问之或曰地囊或曰飞廉独留源曰此是寃气所结也古来囹圄之地防有焉昔王世充据洛阳脩河南府狱亦获此物而逺祖记之乃寃死囚人精爽入地聚为此物经百万年凝结不散源闻酒能忘忧请奠以醇醪或可消释耳知俊命具酒馔祝酧复瘗之】　数寸玉人　两双石笋【北史隐逸传崔赜从驾汾阳宫次河阳鎭蓝田令王昙于蓝田山得一玉人长三四寸着大领衣冠帻奏之诏问羣臣莫有识者赜答曰谨案汉文帝以前未有冠帻即是文帝以来所制也臣见魏大司农卢元明撰嵩髙山庙记云有神人以玉为形像长数寸或出或隐出则令世延长伏惟陛下应天顺人定嵩洛岳神自见臣敢称庆天子大悦赐缣二百匹　天中记孟蜀广政中荆南髙太王令邸务丁晏入蜀请画工李文才写兴义门两双石笋兼征其故实皆云眞珠楼基或云是海眼道士范德昭曰吾闻诸至人斯乃蚕丛啓国鎭蜀之碑中以铁柱贯之下以横石相理埋于地际上有文字言岁时丰俭兵革水火之事诸葛曽掘验之眞珠楼基海眼皆非也蜀人少知云出方图记】　原诵乡里姓名　识部曲妻子【三国志注夏侯荣诵书日千言经目輙识之文帝闻而试焉宾客百余人人一奏刺悉书其乡邑名氏世所谓爵里刺也客示之一寓目使之遍谈不谬一人　三国志吴朱桓字休穆为前将军彊识与人一面数十年不忘部曲万口妻子尽识之】　増芒筒捋錞于　墨汁涂金叶【北史斛斯征传自魏孝武迁西雅乐废缺征博采遗逸稽诸典故创新改旧方始备焉有錞于者近代絶无此器或有自蜀得之皆莫之识征见之曰此錞于也众弗之信遂依干宝周礼注以芒筒捋之其声极清众乃叹服征仍取以合乐焉　元史帕克斯巴传延祐间诸番朝贡表笺文字无能识者皆令必噜咱纳实哩译进尝有以金刻字为表进者帝遣视之廷中愕眙观所以对必噜咱纳实哩随取案上墨汁涂金叶审其字命左右执笔口授表中语及使人名氏与贡物之数书而上之明日有司阅其物色与所贵重译之书无不服其博识】　狐腋非一皮能温鸡蹠必数千而饱【文心雕龙夫经典沈深载籍浩瀚实羣言之奥区而才思之神臯也】
　　【扬班以下莫不取资任力耕耨纵意渔猎操刀能割必裂髙是以将瞻才力务在博见狐腋非一皮能温鸡蹠必数千而饱矣】　器名服匿容七八升　书载仲师长尺二寸【齐陆澄传竟陵王子良得古器小口方腹而厎平可容七八升以问澄澄曰此名服匿单于以与蘓武子良详视器厎有字彷佛可识如澄所言　南史刘杳传沈约云何承天纂文奇博甚书载张仲师及长颈王事此何所出杳曰仲师长尺二寸惟出论衡长颈是毗骞王朱建安扶南以南记云古来至今不死约即取二书寻检一如杳言】　角有羚羊何金刚而不坏　骨传海马岂水火之能摧【国史纂异贞观中有婆罗门僧言得佛齿所击前无坚物于是士女奔凑其集如市傅奕方卧病闻之谓其子曰非佛齿吾闻金刚石至坚物莫能敌惟羚羊角破之汝可徃试焉僧缄縢甚固良久乃得见出角叩之应手而碎观者乃止　玉堂清话徐仕江南日尝直澄心堂复被入直至飞虹桥马辄不进裂鞍断辔棰之流血掣缰却立寓书以问僧賛寜答曰下必有海马骨水火俱不能毁惟沤以腐糟随毁者乃是劚之土丈余果得巨兽上胫可长五尺膝以下长三尺脑骨若段柱积薪焚三日不动以腐糟才沤之遂烂焉】　得铜斗于元武湖边早识是司徒之墓　读金简于吴王宫畔已知为神禹之书【南史何承天传承天博见古今为一时所重张永尝开元武湖遇古上得一铜斗有柄文帝以访朝士承天曰此亡新威斗王莾三公亡皆赐之一在冢外一在冢内时三台居江左者惟甄邯为大司徒必邯之墓俄而永又啓冢内更得一斗复有一石铭大司徒甄邯之墓　抱朴子吴王伐石以治宫室于合石之中得紫金简之书不能读之使使者持以问仲尼而欺仲尼曰吴王闲居有赤雀衔书以置殿上不知其义故逺谘呈仲尼视之曰此乃灵宝之方长生之法禹之所服隐在水年齐天地朝于紫庭者也禹将仙化封之名山石函之中乃今赤雀衔之殆天授也】
　　博物四
　　原彊识【礼记博闻彊识而让者谓之君子】　増怪哉【稗史武帝幸甘泉长平坂道中有虫赤如肝头目口齿悉具先驱驰还以报上使视之皆莫能识时东方朔在属车令徃视朔曰此谓怪哉是必秦狱处也上使按图果秦狱地上问朔何以知之朔曰夫积忧者得酒而解乃取虫置酒中立消赐朔帛百匹后令属车载酒】　书簏【新唐书李邕传邕父善有雅行淹贯古今不能属辞故人号书簏】　独足鹤【尚书故实汉武帝时尝有独足鹤以为怪异东方朔奏曰此山海经所谓毕方鸟也验之果然】行秘书【隋唐嘉话太宗尝出行有司请载副书以从帝曰不湏虞世南在此行秘书也】　洞腹草【汉郭宪东方朔传武帝召诸方士言逺国遐乡之事唯朔下席操笔疏曰北极镜火山有明茎草如金灯折为烛照见物形仙人甯封尝以此草然见腹内外有光亦名洞腹草】　无支奇【唐国史补楚州有渔人忽于淮中钓得古铁鏁挽之不絶以告官刺史李阳冰集人力引之鏁穷有青狝猴跃水出复没而逝后有验山海经云水兽好为害禹鏁于军山之下其名曰无支奇】　百六公【初潭集张绾与兄纉齐名湘东王绎防以百事绾对阙其六号为百六公】　金跳脱【全唐诗话文宗一日问宰臣古诗云轻衫榇跳脱跳脱是何物宰臣未对上曰即今之腕钏也眞诰言安妃有斲粟金跳脱是臂饰】　皮里晋书【梁刘谅传谅有文才尤悉晋代故事时人号曰皮里晋书】　祖洲神芝【东方朔十洲记秦始皇大苑中枉死者横道有鸟如乌状衔草覆死人面当时起坐而自活也有司闻奏始皇遣使者赍草以问北郭谷先生谷先生云此草是东海祖洲上有不死之草生琼田中或名为养神芝其叶似菰苖丛生一株可活一人】　非羊非猪【任昉述异记秦缪公时陈仓人掘地得物若羊非羊似猪非猪缪公道中逢二童子曰此名蝹在地中食死人脑若以松柏穿其首则死故今种柏在墓上以防其害也蝹史记作媦】　殿钟自鸣【天中记汉武帝时未央宫前殿钟无故自鸣三日三夜不止诏问太史待诏王朔朔言恐有兵气更问东方朔朔曰臣闻铜者山之子山者铜之母以隂阳气言之子母相感山恐有崩弛者故钟先鸣易曰鸣鹤在隂其子和之精之至也其应在后五日内居三日南阳太守上书言山崩延袤二十余里】　帝辛之枕【拾遗记咸熙二年宫中夜有异兽白色光洁绕宫而行阉宦见之闻于帝帝使宦者伺之果见一白虎子遍房而走者以戈投之即中左目比徃取视惟见血在地不复见虎搜捡实库中得一玉虎头枕眼有伤血痕尚湿帝该古博闻云汉诛梁冀得一玉虎头枕云单池国所献检其额下有篆书字云是帝辛之枕尝与妲己同枕之是殷时遗宝也】　商羊鼓舞【家语齐有一足之雁飞于殿前舒翅而跳齐侯遣使问孔子孔子曰此鸟名商羊水祥也昔童儿屈脚振肩而跳且謡曰天将大雨商羊鼔舞今鸟有之其应至矣果验】　近世谱【宋史韩溥传溥博学善持论详练台阁故事多知唐朝氏族与人谈亹亹然可听号为近世谱缙绅多推重之】　黒牛生白犊【论衡宋人有好善行者三世不懈家无故黒牛生白犊以问孔子曰此吉祥也以享神即以犊祭一年其父无故而盲牛又生白犊其父又使其子问孔子孔子曰吉祥也以享神复以犊祭一年其子无故而盲其后楚攻宋围其城当此之时易子而食之析骸而炊之此独以父子俱盲之故得无乗城军罢围解父子俱视】　鹊随覆车粟【初潭集杨宣为河内太守行县有羣鹊鸣桑树上宣曰前有覆车粟此鹊相随欲徃食行数里果有覆车粟】
　　博物五
　　増诗汉蔡邕答对元式诗曰伊余有行爰戾兹先进博学同率从济济羣彦如云如龙君子博文贻我德音辞之集兮穆如清风
　　増书宋苏轼上富丞相书曰五帝三代之事百家之言莫不尽读礼乐刑政之大小兵农财赋之盛衰四海之内地理之逺近山川之险易土物之所宜莫不尽知当世之贤人君子与夫奸伪险诈之徒莫不尽究至于曲学小数茫昧惝恍而不可知者皆猎其华而咀其英泛其流而渉其源虽自谓当世之辨不能傲之以其所不知则是明公无复有所畏惮于天下之博学也
