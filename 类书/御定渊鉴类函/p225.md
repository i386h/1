<!-- { "loadSidebar": true } -->
　　増册府元曰夫结绳之初朴略茫昧莫获而详书契之后辨姓授氏可得而记太昊之前谱牒盖阙帝鸿之后世绪具存司马迁着之史记以存系表明乎受天命膺帝期者盖以祖宗实有茂徳所以后世承乎发祥若乃后稷播植周室于是隆兴唐尧文思汉绪由其増盛盖瓜瓞之相属故萝图而有融魏晋以还方册可考罔不缅借先烈诞啓丕图若乃积累之懿传继之盛盖由徳有厚薄源有浅深凭旧烈者蕃衍无世资者衰替今并考旧史披帝箓详究厥终率用论次俾有条而不紊庶百世而可知矣　原史记曰帝喾髙辛氏者黄帝之曽孙也父曰蟜极蟜极父曰元嚻元嚻父曰黄帝自元嚻与蟜极不得在位　帝王世纪曰舜姚姓也其先出自颛顼颛顼生穷蝉穷蝉有子曰敬康敬康生句芒句芒有子曰桥牛桥牛生瞽瞍妻曰握登生舜　増册府元曰大禹姒姓父曰鲧鲧之父曰颛顼颛顼之父曰昌意昌意之父曰黄帝禹者黄帝之元孙而颛顼之孙也　原国语曰王勤商十有四叶而兴贾逵注曰元王谓契汤之祖　増册府元曰周姬姓其先后稷名弃其母有邰氏女曰姜嫄为帝喾元妃出野见巨人迹践之遂身动如孕者居期而生子是为后稷　原帝王世纪曰秦嬴姓也昔伯翳为舜主畜多故赐姓嬴氏孝襄公始修霸业坏井田开阡陌天子命为伯至昭襄王自称西帝攻周废赧王取九鼎至庄襄王灭东西周庄襄王崩政立为始皇　又曰汉出自帝尧刘姓也丰公生执嘉即太上皇也　东观汉记曰世祖光武皇帝髙祖九世孙出自长沙定王定王生舂陵节侯舂陵本在零陵郡节侯孙孝侯以土地下湿元帝时求封南阳蔡阳白水乡因故国名曰舂陵　増魏志曰太祖姓曹名操字孟徳汉相国参之后祖腾汉桓帝时为中常侍大长秋封费亭侯养子嵩嗣官至太尉莫能审其生出本末嵩生太祖【曹瞒传云嵩夏侯氏子夏侯惇之叔父太祖于惇为从父兄弟也】　册府元曰魏文帝受禅后给事中博士苏林董巴上表曰魏之氏族出自颛顼与舜同祖　吴志曰孙坚字文台吴郡富春人盖孙武之后也　晋书曰宣帝讳懿字仲达姓司马氏其先出自帝髙阳之子重黎为夏官祝融厯唐虞夏商世序其职及周以夏官为司马其后程伯休父周宣王时克平徐方以官族因而为氏汉楚间司马昂为赵将与诸侯伐秦秦亡立为阴王都河内汉以其地为郡子孙遂家焉自昴八世生征西将军钧钧生豫章太守量量生颍川太守隽隽生京兆尹防帝即防之第二子也　齐书曰太祖讳道成汉相何二十四世孙也何孙侍中彪免官居东海兰陵郡子孙遂家焉梁书曰髙祖讳衍兰陵中都里人汉相国何之后皇
　　考讳顺之齐髙帝族弟也参与佐命封临湘侯　陈书曰髙祖讳霸先吴兴长城人汉太丘长陈寔之后也世居颍川寔元孙准晋太尉准生臣臣生达永嘉南迁歴官太子洗马出为长城令恱其山水遂家焉　北魏书曰黄帝有子二十五人或内列诸事或外分荒服昌意少子受封北国有大鲜卑山因以为号黄帝以土徳王北俗谓土为拓谓后为跋故以为氏其裔始均逐女魃于弱水北帝舜命为田祖爰歴三代以及于秦不交南夏是以载籍无闻焉积六十七世至成帝讳屯立统国三十六大姓九十威振北方莫不率服歴十三传至圣武帝讳喆汾常率数万骑田于山泽欻见辎軿自天而下有美妇人曰我天女也受命相偶遂同宿且请还曰明年周时后防于此言终而别及期帝至先所游处果复见天女以所生男授帝曰此君之子善视之子孙相承当世为帝王语讫而去即始祖神元皇帝也　后周书曰太祖姓宇文氏讳泰其先出自炎帝炎帝为黄帝所灭子孙遁居朔野有葛乌莬者雄武多算略鲜卑慕之奉以为主其后裔孙曰普囘因狩得玉玺三组有文曰皇帝普囘以为天授其俗谓天曰宇因号宇文国并以为氏焉　隋书曰髙祖姓杨氏讳坚汉太尉震八代孙铉仕燕为北平太守铉生元寿后魏代为武鎭司马子孙因家焉元寿生太原太守惠嘏惠嘏生太原太守烈烈生宁逺将军祯祯生忠忠即皇考也皇考从周太祖起义闗西赐姓普六茹氏　唐书曰髙祖姓李氏讳渊其先出自颛顼生大业大业生女华女华生咎繇其子孙緜歴虞夏代为理官遂为理氏殷末有理征者以直道获罪于纣子利贞逃难于伊侯之墟食李实得全又改为李氏周时有李重耳字伯阳为柱下史道家称老君秦将李信即其后也信曽孙广为汉将广十六叶孙暠为凉武昭王暠生歆歆生重耳重耳生熙鎭武川遂家焉熙生天锡天锡生虎佐周有功周闵帝受魏禅虎已卒追封唐国公虎生昞昞生仁仁生髙祖　唐鉴曰髙祖武徳三年晋州人吉善行自言于羊角山见白衣老父曰为吾语唐天子吾为老君吾而祖也诏于其地立庙　册府元曰晋髙祖姓石氏本衞大夫碏之后至汉奋自河内徙家长安与子庆等徳位俱盛时号万石君汉衰闗辅乱子孙西徙有居甘州者四代祖璟仕唐为朔州刺史三代祖郴祖昱任振武防御使考绍雍仕后唐官至洺州刺史　后周总论曰郭威自以为周室之裔虢叔之后灭汉代立而建国曰周　通鉴曰宋太祖讳匡姓赵氏涿郡人四世祖脁唐幽都令生挺唐御史中丞挺生敬涿州刺史敬生殷周检校司空岳州防御使殷娶杜氏生帝于洛阳夹马营　辽史赞曰辽之先出自炎帝世为审吉国　金史曰金之先出靺鞨氏靺鞨本号勿吉古肃愼地也　元史曰太祖古人其十世祖勃端察尔母阿伦果斡夜寝帐中梦白光自天窗入化为金色神人来趋卧榻惊觉遂有娠产一子即勃端察尔也状貌奇异沈黙寡言家人谓之痴阿伦果斡语人曰此儿非痴后世子孙必有大贵者名山藏曰明太祖姓朱其先句容人皇祖始渡淮家泗皇考徙钟离皇妣陈生四子帝季也
　　帝系二
　　原緜緜瓜瓞　本支百世　帝作邦作对【并诗经】　増施于孙子　世有哲王　绳其祖武　贻厥孙谋以燕翼子【并诗经】　原后稷勤周　后稷始基　纂尧之绪　出自唐帝【汉】　三世举孝廉【魏】　増联珠寳系　海浸昌源【唐徐彦伯中宗哀册文曰少典之子重元之孙珠联寳系海浸昌源】　累业【吴都赋曰累业百叠】后叶【羽猎赋曰又恐后叶复修前好】　寳胄　奕世重光【钟防檄蜀文】幼智一
　　原史记曰黄帝姓公孙氏生而神灵弱而能言代神农氏　増帝王世纪曰颛顼生十年而佐少昊十二年而冠二十二而登帝位　原又曰帝喾生而神异自言其名曰夋　汉书曰昔周成以孺子继统而有管蔡四国流言之变孝昭幼年即位亦有燕盖上官逆谋之乱成王不疑周公孝昭委任霍光各因其时以成名大矣哉增通鉴曰汉昭帝时上官桀父子与燕王旦通谋诈
　　令人为旦上书诬霍光出都肄郎羽林道上称跸擅调益幕府校尉专权自恣疑有非常俟光出沐日奏之桀欲从中下其事与大臣共执退光书奏帝不肻下明旦光闻之止画室中不入上问大将军安在桀曰以燕王告其罪不敢入诏召大将军光入免冠顿首谢上曰将军冠朕知是书诈也将军无罪光曰陛下何以知之上曰将军调校尉以来未十日燕王何以知之是时帝年十四尚书左右皆惊后桀党有谮光者上辄怒曰大将军忠臣先帝所属以辅朕身敢有毁者坐之自是无敢复言　汉明帝十岁通春秋光武奇之十二为东海公天下田多不以实又户口年纪互有増减诏下州郡简覆其事而刺史太守多不均平后诸部各遣使上奏光武见陈留吏牍上有书视之云颍川农可问河南南阳不可问因诘吏吏不肻服光武怒帝在幄后言曰吏受郡敕当欲以田相方耳光武曰即如此何以言河南南阳不可问对曰河南帝城多近臣南阳帝乡多近亲田宅逾制不可为准耳光武令虎贲将诘问吏果如帝言　原蜀志曰先主舍东南角有桑树童童如小车盖先主少时与诸宗儿戏曰吾当乗此羽葆盖车幼童传曰太祖幼而智勇年十岁尝浴于谯水有蛟来逼自水奋击蛟乃潜退于是毕浴而还弗之言也　増晋书曰明帝幼而聪哲为元帝所宠异年数岁尝坐置膝前属长安使来因问帝曰汝谓日与长安孰逺对曰长安近不闻人从日边来居然可知也元帝异之明日宴羣僚又问之帝曰日近元帝失色曰何以异间者之言乎对曰举目见日不见长安由是益奇之　唐书曰明皇初封楚王年七岁因朔望朝见车骑严整金吾将军武懿宗见而忌之遂挤排骑从帝诃之曰吾家朝堂于汝何事敢廹吾骑从则天闻而奇之　册府元曰唐宪宗六七岁时为皇孙徳宗抱置膝上戏曰汝是何人乃在我怀中皇孙对曰此祗是第三天子徳宗惊喜辽史曰太祖初生即能匍匐　又曰太祖虽髫龀言
　　及世务时伯文当国有疑辄咨焉　名山藏曰明宣宗数岁试之事辄剸决称旨成祖爱之读书一目数行尽袠皆举
　　幼智二
　　原生而能言【黄帝】　生而言名【帝喾】　产而能书【随巢子】　幼总百神【黄帝】　幼而聪达【章帝】　幼克大事【汉和帝】　茂质纪淑【东观】　岐嶷之姿　问南顿何在【语林】　答长安近日【晋明帝】　八岁能属文【魏文帝】　是书诈也【汉昭帝】　名理不减【晋孝武帝】　増幼而英悟【周世宗】　有成人之量【晋书曰成帝少而聪敏有成人之量】　十岁能诗【辽圣宗】
　　潜晦一
　　原韩子曰歴山农者侵畔舜往耕朞年而耕者让畔河滨渔者争坻舜往渔朞年而渔者让长东夷之陶者苦窳舜往陶朞年而器以牢　増通鉴曰秦始皇尝言东南有天子气因东游以厌之髙祖即自疑亡匿隐于芒砀山泽间　原汉书曰孝宣皇帝讳询字次卿武帝曽孙戾太子孙也太子纳史良娣生皇孙皇孙纳王夫人生皇帝号曰皇曽孙生数月遭巫蛊事太子良娣皇孙王夫人皆遇害曽孙坐系郡邸狱邴吉为廷尉监治巫蛊怜曽孙之无辜使女徒乳养私给衣食至后望气者言长安狱有天子气上遣使皆杀之内者令郭穰夜至郡邸狱吉拒闭不得入曽孙赖吉得全因遭赦　东观汉记曰光武仁智明达多权略乐施爱人在家重慎畏事勤于稼穑兄伯升好侠笑上事田作比之髙祖兄仲髙才好学然亦喜游侠鬭鸡走马具知闾里奸邪吏治得失时防朝请舍长安尚冠里　増通鉴曰炀帝以李渊相表奇异又名应图谶忌之征诣行在渊遇疾未谒其甥王氏在后宫帝问之曰汝舅来何迟王氏以疾对帝曰可得死否渊闻之惧因纵酒纳赂以自晦　通鉴曰唐髙祖初发晋阳以书招李密密自恃兵强欲为盟主使祖君彦复书曰所望左提右挈勠力同心执子婴于咸阳殪商辛于牧野髙祖得书笑曰吾方有事闗中若遽絶之是更生一敌也不如卑辞推奨以骄其志乃使温大雅复书曰天生烝民必有司牧当今为牧非子而谁老夫年逾知命愿不及此欣戴大弟攀鳞附翼惟愿早膺图箓以宁兆民宗盟之长属借见容复封于唐斯荣足矣密得书喜曰唐公见推天下不足定矣　通鉴曰唐太宗谓于志宁曰朕年十八犹在民间民之疾苦情伪无不知之　通鉴曰唐宪宗生光王怡怡幼时宫中皆以为不慧太和以后益自韬匿及武宗疾笃诸宦官密于禁中定策立怡及见百官哀戚满容裁决庶务咸当于理人始知有隐徳焉【怡后更名恱即唐宣宗】　名山藏曰太祖幼孤无依托身皇觉寺为僧居两月岁荒僧散太祖游食江淮金斗光息间至颍道病有二紫衣同寝食病已辞去莫知所在夜陷胡麻中遇羣童言迎驾叱之不见
　　潜晦二
