<!-- { "loadSidebar": true } -->
　　【辉传徳辉天性刚直博学有经济器毅然不可犯望之知为端人】　韩愈爱重　士良恧缩【新唐书宗室列传淮阳壮王道元六世孙汉少事韩愈为人刚畧类愈愈爱重以子妻之　又李石传李训诛死擢石同中书门下平章事石当轴秉权亡所挠方是时宦寺气盛陵暴朝廷每对延英仇士良等往往斥训以折大臣石徐谓曰乱京师者训注也然其进孰为之先士良等恧缩不得对气益夺缙绅赖以为彊】　汝曹岂当议　台谏皆有言【元张桢传桢为彰徳路录事辟河南行省掾桢初娶祁氏祁颇骄纵见桢贫不为礼祁之兄讼于官且污桢以黯昧事左右司官听之桢因移疾不出滞案俱积平章政事伊埒特穆尔怒曰张桢刚介士也岂汝曹所当议邪　宋史王希吕传希吕天性刚劲遇利害无回防意惟是之从尝论近习用事语极切至上变色欲起希吕挽御衣曰非但臣能言之侍从台谏皆有文字来矣】　太傅安肯就吏　布衣乃能上书【前汉萧望之传有司奏望之敎子上书称引无辜之诗不敬请逮捕防石显等建白诎望之于牢狱上曰萧太傅素刚安肯就吏　宋史包恢传恢历仕至转运判官以侍御史周坦论罢光州布衣陈景夏上书云包恢刚正不屈之臣言者汚蔑之耳】　王信见嫉缘触要人　灌夫堪多不遗下軰【宋史王信传信遇事刚果论奏不避权要繇此人多嫉之　史记魏其武安列传灌夫为人刚直使酒不好面谀贵戚诸有势在己之右不欲加礼必陵之诸士在己之左愈贫贱尤益敬与钧稠人广众荐宠下辈士亦以此多之】笑齐名之卢奂应愧贤兄　哭先死之王章真怜孝
　　女【唐卢奕传奕黄门监怀慎少子也疏睂目丰下谨重寡欲斤斤自修与兄奂名相上下而刚毅过之　前汉王章传章为京兆上封事下廷尉狱妻子皆系章小女年可十二夜起号哭曰先时狱上呼囚数常至九今八而止我君素刚先死者必君也明日问之章果死】　邪难胜正岂容神庙之繁兴　猛以代柔窃虑颍川之僵仆【南史王神念传神念性刚正所更州郡必禁止淫祠时青州东北有石丽山临海先有神庙祅巫欺惑百姓逺近祈祷靡费极多及神念至便令毁之风俗遂改　汉何并传并徙颍川太守代陵阳严诩王莽遣使征诩官属数百人为设祖道诩据地哭掾吏曰明府吉征不宜若此诩曰吾哀颍川士身岂有忧哉我以柔弱征必选刚猛代代到将有僵仆者故相吊耳】
　　刚四
　　増好断【文中子刚者好断】　正色别白【唐顔杲卿传杲卿任遂州司法参军性刚正莅事明济尝为刺史诘让正色别白不为屈】　将军揖客【汉汲黯传大将军衞青既益尊黯与抗礼或説黯曰自天子欲令羣臣下大将军大将军尊贵诚重君不可不拜黯曰夫以大将军有揖客反不重邪】脱帻投地【初潭集卞延之为上虞令有刚气防稽太守孟觊以令长裁之积不能容脱帻投地】
　　【曰我所以屈卿者政为此帻耳卿乃以一世勲门傲天下国士乎拂衣而去】　成人则一【北史常爽传爽敎授门徒京师学业翕然复兴崔浩髙允并称爽之严敎奬励有方允曰文翁柔胜先生刚克立敎虽殊成人一也】　铁伐为氏【崔鸿三十国春秋赫连勃勃自北幽朔改姓幽姒氏后改姓赫连氏其非正统者皆以铁伐为氏曰庶朕宗族子孙刚鋭如铁皆堪伐人】　抗礼长揖【北史房彦谦传司隶别驾刘灹陵上侮下讦以为直刺史惮之皆为之拜惟彦谦执志不挠抗礼长揖有识嘉之】真可大用【元托克托传托克托曰先帝令我毋嗜饮今未能絶也自今已徃家人有以酒至吾前者即痛惩之帝闻喜曰托克托能刚制于酒真可大用矣】　以毅名斋【宋史徐侨传侨始登朱熹之门熹称其明白刚直命以毅名斋】　屹若太山【元张起岩传起岩临政决议意所背向屹若太山不可囘夺或时面折人面颈发赤不少恕庙堂惮之】　臣心如面【南史傅縡传后主收縡下狱縡素刚因愤恚于狱中上书后主大怒顷之少解使谓曰我欲赦卿卿能改过不縡对曰臣心如面臣面可改则臣心可改】　不容人短【宋史孙道夫传道夫性刚直喜面折不容人之短】　錬金煆铁【宋纪仁宗时富范等同时执政石介作庆歴圣德诗曰视弼之肤霜剥风裂视弼之心链金锻鐡】　祐甫不为下【唐崔祐甫传祐甫性刚直遇事不回时侍郎阙祐甫摄省事数与宰相常衮争议不平衮怒使知吏部选每拟官衮輙驳异祐甫不为下】
　　刚五
　　増诗唐张说送王晙诗曰为负刚肠誉还追彊项名増诏汉元帝诏曰刚强坚固确然无欲大鸿胪冯野王是也
　　増策宋苏辙策曰夫为天下国家惟刚者能守其法而公者能以刚服天下曽子曰士不可以不毅任重而道逺天下者天子之天下也赏罸之柄予夺之事其出于天子本无敢言者惟其不公故有一人焉受戮而去虽其当罪而亦勃然有不服之心而上之人虽其甚公于此而亦畏其不服而不敢显然明斥其罪故夫天下之不公足以败天下之至刚而天下之不刚亦足以破天下之至公二者相与并行然后可以深服天下之众増疏宋柴中行擢宗正少卿上疏畧曰陛下初政则以刚德立治本更化则以刚德除权奸夫刚德实人主之大权不可以久出而不收
　　増序明邹守益赠范伯寜序曰刚也者天地人之全德也天不刚不能以运地不刚不能以载人不刚不能以成位于中刚之时义大矣哉世之目刚者以亷介狷直仅得其一端而气好胜者亦托于刚以自命果若而言则行行之由愈于如愚之回而施舍升堂北宫入室矣故夫能辟能阖能寒能燠能荣能悴而后为天地之刚能屈能伸能明能晦能进能退而后为君子之刚圣门尝传之矣曰和而不流中立而不倚则无过不及者也曰有道无道而不变则无或息者也或过焉或不及焉或息焉皆以欲胜义不能养浩然之气者也浩然之气中正而纯粹者莫如干潜跃飞见而以时措之故可以叱莱可以北费人而可以微服于宋可以徃千万人而可以不惴褐寛博可以不见诸侯而可以三宿出昼刚之为德也其盛矣乎圣学不明徃徃以气质所近习俗所尚恬然安之而不自觉西汉之季背公植党至于厥角稽首争献符命而东汉之季互相标榜蹈于桎梏而方且以不与为耻盖知刚者鲜矣
　　増杂文宋苏轼刚説曰孙君介夫真可谓刚者也始吾弟子由为条例司属官以议不合引去王荆公谓君曰吾条例司当得开敏如子者君笑曰公过矣当求胜我者若我辈人则亦不肯为条例司矣公不荅径起入户君亦趋出君为镇江军书记吾时通守钱塘徃来常润间见君京口方新法之初监司皆进步少年驭吏如束湿不复以礼遇士大夫而独敬惮君曰是抗丞相不肯为条例司者　又曰方孔子时可谓多君子而曰未见刚者以明其难得如此而世乃曰太刚则折士患不刚耳长养成就犹恐不足当忧其太刚而惧之以折邪折不折天也非刚之罪也
　　勇一
　　増尔雅曰番番矫矫勇也　释名曰勇踊也遇敌踊跃欲击之也　易曰用冯河　书曰尚桓桓如虎如如熊如罴　诗曰有力如虎　又曰孔武有力　礼曰临事而屡断勇也　又曰用人之勇去其怒　左传狼瞫曰勇则害上不登于明堂死而不义非勇也共用之谓勇　又伍尚曰知死不辟勇也　周礼曰司右掌羣右之政令凡国之勇力之士能用五兵者属焉　史记鲁仲连曰勇士不怯死而灭名　墨子曰君子战虽有阵而勇为本焉　河图曰鸟一足独立见则主勇强　刘邵人物志曰勇敢也者义之决也　又曰力能过人而勇不能行可以为力人未可以为先登　刘向新序曰功成而受赏是卖勇也
　　勇二
