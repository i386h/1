<!-- { "loadSidebar": true } -->
　　以享曰禋以事类祭神曰禷祭司命曰防【俾利切】祭豕先曰防【似劳切】月祭曰祽【子内切】　増尚书曰肆于上帝禋于六宗【一四时二日三月四星五寒暑六水旱】望于山川徧于羣神　又曰咨四岳有能典朕三礼【天神地只人之礼】佥曰伯夷帝曰俞咨伯汝作秩宗夙夜惟寅直哉惟清　原又曰自成汤至于帝乙罔不眀徳防祀孔安国传云自帝乙以上无不显用有徳忧念斋敬奉其祭祀言能保其宗庙社稷也　増又曰八政三曰祀孔安国传云祀者所以昭孝事祖通乎神眀者也　又曰王肇称殷礼祀于新邑咸秩无文孔安国传云以祀典祀于新邑皆次秩不在礼文者而祀之　又曰宗伯掌邦礼治神人【天神地只人】和上下　周礼曰天官冢宰以八则治都鄙一曰祭祀以驭其神以九式均节财用一曰祭祀之式　原又曰凡庶人不畜者祭无牲不耕者祭无盛　又曰大宗伯之职掌以吉礼事邦国之神示以禋祀祀昊天上帝以实柴祀日月星辰以槱燎祀司中司命观师雨师以血祭祭社稷五祀五岳以貍沈祭山林川泽以疈辜祭四方百物　又曰凡祭祀宾客之祼事和郁鬯以实彛而陈之郑注曰筑郁金煑之和鬯酒也郁为草若兰　又曰凡阳祀用骍牲毛之阴祀用黝牲毛之郑注云骍牲色赤毛之取纯毛也阳祀祭天扵南郊及宗庙阴祀祭地扵北郊及社稷也黝读为幽黑也　又曰取萧祭脂取羝以軷郑笺云言后稷即为郊祀之酒及其米取萧草与祭牲之脂爇之扵行神之位馨香既闻取羝羊之体以祭神也　又曰以享以祀以介景福　礼檀弓曰朝奠日出夕奠逮日注云阴阳交接庶几遇之　又礼噐曰室事交乎户堂事交乎阶注室事谓正祭之时事尸在室故云室事交乎户外人将至户内人扵戸受设扵尸前相交承接在扵户也堂事交乎阶者谓正祭之后傧尸之时尸扵堂故曰堂事交乎阶谓堂下之人送至阶堂上之人在阶受取是交乎阶也　又郊特牲曰缩酌用茅眀酌也郑注云谓泲醴齐以眀酌也眀酌者事酒之上也名曰眀者事酒今之醳酒皆新成也又王制曰祭丰年不奢凶年不俭　又祭义曰祭不
　　欲数数则烦烦则不敬祭不欲疏疏则怠怠则忘是故君子合诸天道春禘秋尝乐以迎来哀以送徃　月令曰孟春之月其祀户祭先脾孟夏之月其祀灶祭先肺中央土其祀中霤祭先心孟秋之月其祀门祭先肝孟冬之月其祀行祭先肾　曲礼曰天子祭天地祭四方祭山川祭五祀嵗徧诸侯方祀祭山川祭五祀嵗徧大夫祭五祀嵗徧士祭其先【祭四方谓祭五官之神扵四郊也勾芒在东祝融后土在南蓐收在西元冥在北】　又祭法王立七祀曰司命曰中霤曰国门曰国行曰泰厉曰户曰灶诸侯五祀曰司命曰中霤曰国门曰国行曰公厉大夫三祀曰族厉曰门曰行士二祀曰门曰行庶人一祀或立户或立灶　又曰圣人之制祭祀也法施扵民则祀之以死勤事则祀之以劳定国则祀之能御大灾则祀之能捍大患则祀之及夫日月星辰民所瞻仰也山林川谷丘陵民所取材用也非此族也不在祀典　増又曰燔柴扵泰坛祭天也瘗埋扵泰折祭地也用骍犊埋少牢扵泰昭祭时也相近扵坎坛祭寒暑也王宫祭日也夜眀祭月也幽宗祭星也雩宗祭水旱也四坎坛祭四方也　原左传曰祀有执膰戎有受脤注云膰祭肉以赐诸侯者也　増又曰夫民神之主也是以圣王先成民而后致力扵神故奉牲以告曰博硕肥腯谓民力之普存也谓其畜之硕大繁滋也谓其不疾瘯蠡也谓其备腯咸有也奉盛以告曰洁粢丰盛谓其三时不害而民和年丰也奉酒醴以告曰嘉栗旨酒谓其上下皆有嘉徳而无违心也所谓馨香无谗慝也故务其三时脩其五教亲其九族以致其禋祀扵是乎民和而神降之福　国语曰夫神以精眀临民者也故求备物不求丰大是故先王之祀也以一纯二精三牲四时五色六律七事八种九祭十日十二辰以致之百姓千品万官亿丑兆民经八畡数以奉之眀徳以昭之龢声以听之以告徧至则无不受休又曰祀所以昭孝息民抚国家定百姓也天子徧祀羣神品物诸侯祀天地三辰及其土之山川卿大夫祀其礼【礼谓五祀及祖所自出也】士庶人不过其祖　原谷梁传曰祭者荐其时也荐其敬也荐其义也非享味也　家语曰鲁公索氏将祭而亡其下牲孔子闻之曰公索氏不及二年必亡矣后一年而亡　孔丛子曰元和二年春孝章皇帝东廵狩还鲁幸阙里以太牢祀孔子及七十弟子作六代之乐大防孔氏男子二十以上者六十三人讲论经义　増汉旧仪曰先王之法追祭天地日月星辰山川万神皆古之人也能纪天地五行二气奉其功以成人者也故其奉祀皆以人事之礼食之所食也非祭食与土地金木水火石也又祭三皇五帝九皇六十四氏皆古帝王凡八十一姓　原王充论衡凡祭祀之义有二一曰报功二曰脩先报功以勉力脩先以崇恩也桓谭新论曰昔楚灵王骄逸轻下简贤务信巫祝
　　之道斋戒洁鲜以祀上帝羣神躬执羽帗起舞坛前吴人来攻其国人告急而灵王鼓舞自若顾应之曰寡人方祭上帝乐眀神当福佑焉不敢赴救而吴兵遂至俘获其太子及后姬以下　越絶书曰越王既徃平吴春祭三江秋祭五湖因以其时为之立祠垂之末世传之万载　汉书武帝纪曰太初元年十二月帝东临渤海望祀莱　又郊祀志曰祀八神一曰天主祠天齐二曰地主祠太山梁父三曰兵主祠尤四曰阴主祠三山五曰阳主祠之罘六曰月主祠之菜山七曰日主祠盛山八曰四时主祠琅邪皆各用牢具祠而巫祝所损益圭币杂异焉　幽眀録曰庙方四丈不作墉壁道广五尺夹树兰香斋者煑以沐浴然后亲祭所谓沐兰汤　増唐六典曰礼部尚书侍郎之职掌天下礼仪祠祭　又曰礼部郎中掌五礼之仪一曰吉礼其仪五十有五【自冬至祀圜丘至王公以下拜扫止】　又曰祠部掌祠祀享祭之事凡祭祀之名有四一曰祀天神二曰祭地只三曰享人四曰释奠扵先圣先师其差有三若昊天上帝五方帝皇地只神州宗庙为大祀日月星辰社稷先代帝王岳镇海渎帝社先蚕孔宣父齐太公诸太子庙为中祀司中司命风师雨师众星山林川泽五龙祠等及州县社稷释奠为小祀　玉海曰唐旧制每嵗大中小祀凡七十九祭四十五祭皆定日着扵祀典三十四祭不定日辰大卜择日正月十二祭【自祈谷圜丘至九宫贵神】二月十祭【自释奠文宣王至惠昭太子庙】四月十祭【自祀赤帝至雩祀圜丘】五月四祭【自皇地只至太子庙】六月四祭【自祀黄帝至广徳王】七月八祭【自祭白帝至飨太庙】八月七祭【自释奠至太子庙】九月二祭【飨眀堂告宪宗】十月十祭【自祀黒帝至神州地只】十一月六祭【自祀天圜丘至太子庙】十二月六祭【自蜡祭至祭西冰井】　玊海曰唐志五礼一曰吉礼天子亲祠者二十有四三嵗一祫五嵗一禘当其嵗则举其余二十有二一嵗之间不能遍举则有司摄事其非常祀者有时而行之皇后太子嵗行事者各一余皆有司行事凡嵗之常祀二十有二冬至祈谷至享先农大祀中祀无常日者卜小祀则筮皆扵太庙　防要曰天寳三载置九宫坛【东南曰招摇正东曰轩辕东北曰太阴正南曰太一中央曰天符正北曰太乙西南曰摄提正西曰咸池西北曰青龙】　又诏曰汉祷八神晋祠六宗惟九宫神实司水旱　玊海曰王璵传元宗广脩祠祭璵请筑坛东郊祀青帝肃宗乾元二年入相乃奏置太一坛劝帝身见九宫祠又纪天寳三载祠九宫贵神扵东郊　白帖曰白居易议祭祀之义大率有三禋扵天地所以示人报本也祠扵圣贤所以训人崇徳也享扵祖考所以教人追孝也三者行扵天下则万人顺百神和此先王所以重祭祀也宋史礼志曰五礼之序以吉礼为首主邦国神只祭祀之事凡祀典皆领扵太常嵗之大祀三十中祀九小祀九后增大祀为四十二焉其后神宗改定通旧祀凡九十二　元丰中详定祭祀总百九十一卷曰祀仪曰南郊式曰大礼式曰郊庙奉祀礼文曰眀堂祫享令式曰大兴殿仪曰四孟朝献仪曰景灵宫供奉勅令格式曰仪礼勅令格式祈禳总四十卷曰祀赛式曰斋醮式曰金箓仪　典礼脩扵元丰而成扵元祐至崇宁复有所增损其存扵有司者惟元丰郊庙礼文及政和五礼新仪而已乃若圜丘之罢合祭天地眀堂耑以英宗配悉罢从祀羣臣大蜡分四郊夀星改祀老人僖祖已祧而复遂为始祖即景灵宫建诸神御殿以四孟荐享虚禘祭去牙槃食此熙宁元丰变礼之最大者也　建炎中命礼部太常裁定每嵗以立春上辛祈谷孟夏雩祀季冬及冬至日四祀天夏至日一祀地立春上辛日祀感生帝立冬后祀神州地只春秋二社及腊前一日祭大社大稷　玊海曰中兴祀典冬至圜丘夏至皇地只【太祖配】孟春祈谷孟夏雩祀神州地只【并太宗配】季秋眀堂【淳熙十六年改髙宗配】感生帝【僖祖配已上宰执充献官】高禖【青帝配以太昊髙辛】朝日【大眀】夕月【夜眀】九宫贵人荧惑【商丘宣眀王配】大社大稷【土正后稷】出火纳火祀大辰【宣眀王配】蜡祭【东蜡大眀配以神农后稷西蜡夜眀配以神农南蜡神农无配北蜡神农配以后稷】五方岳渎【无配】四海四渎【无配】风雨雷师【无配】先农【神农后稷配】先蚕【无配】至圣文宣王【兖邹公配】昭烈武成王【留侯配】等十三祭皆为中祀二十七年五月辛卯臣僚建请复为大祀辽史曰唐十二和乐辽初用之豫和祀天神顺和祭
