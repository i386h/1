<!-- { "loadSidebar": true } -->
　　篠簜既敷　増诗曰曕彼淇澳菉竹如箦　原又曰籊籊竹竿以钓于淇　又曰如竹苞矣　増周礼曰孤竹之管【竹之特生者】孙竹之管【未生枝者】隂竹之管【生山北者】　礼记曰日短至则伐木取竹箭　原家语曰山南之竹不搏自直斩而为箭射达犀革　礼斗威仪曰君乗木而王政太平蔓竹紫脱为之长生　史记曰渭川千亩竹其人与千户侯等　又曰竹竿万个　河图曰少室之山大竹堪为甑器　永嘉记曰阳屿有仙石山顶上有平石方十余丈名仙坛坛陬辄有一防竹凡有四竹葳蕤青翠风来动音自成宫商石上净洁初无麤箨相传云曽有却粒者于此羽化故谓之仙石　竺法真罗浮山记曰岭南道无防竹惟此山有之其大尺围细者色如黄金坚贞疎节　丹阳记曰江宁县南三十里有慈母山积石临江生箫竹王褒洞箫赋所称即此也其竹圆致异于余处自伶伦采竹嶰谷其后唯此簳见珍故历代常给乐府而俗呼曰鼓吹山今慈湖戍常禁采之　増荆州记曰天门山角上各生一竹倒垂拂谓之天帚原湘中记曰邵陵高平县有文竹山上有石牀四面緑竹扶疎常随风委拂此牀　盛之荆州记曰临贺东山中有大竹数十围高亦数十丈有小竹生其旁皆四五围下有盘石径四五丈极方正青如弹棊局两竹屈垂拂扫石上初无尘秽未数十里闻风吹此竹如箫管之音　述征记曰山阳县城东北二十里魏中散大夫稽康园宅竹林时有遗竹也　増庐山记曰山中有竹茎如指竹杪细叶宻翠如箒采以赠人谓之扫云箒原征祥记曰王者徳至于天和气感而甘露降尊贤容众不失细微则竹苇受之　王子年拾遗记曰蓬莱山有浮筠之簳叶青茎紫子大如珠有青鸾集其上下有砂礰细如粉柔风至竹条翻起拂细砂如雪雾仙者来观戏焉风吹竹折声如钟磬之音　増神异经曰南方荒中有□竹长百丈围三丈五六尺厚八九寸可以为船　梦书曰竹为处士田居梦见竹者忧处士也　原七谏曰便娟之竹寄生江潭上葳蕤而防露下泠泠而来风　増左思吴都赋曰竹则苞笋抽节往往萦结翠茎绿叶冐霜停雪　文选赋曰良夜自凄风篁成韵古诗曰种竹深井中三年乃成竿　杜甫诗曰种竹交加翠　耶律楚材诗曰强策浑心竹【西域有浑心竹　以上竹】　说文曰笋竹胎也　埤雅曰笋从勹从日包之日为笋解之日为竹　尔雅曰笋竹萌　笋谱曰笋一名篛一名防一名□一名竹胎一名竹芽一名笜一名初篁　又曰采笋一日曰篶二日曰箊见风则触本坚入水则浸肉硬脱殻煮则失味生着刃则失柔采而停久非鲜也盛而苦风非藏也拣之脱殻非治也蒸煮不久非食也如此然后可与食笋　诗曰其簌维何维笋及蒲　周礼曰加豆之实箈菹　吕氏春秋曰和之美者越骆之　道书曰竹笋者日华之胎一名大明　李白诗曰岸笋开新箨　杜甫诗曰绿垂风折笋　朱熹诗曰下有万玉虬三冬卧寒土　南都赋曰春卵夏笋　潘岳闲居赋曰青笋紫姜　梁简文帝七励曰杂金笋之甘菹【以上笋】
　　竹二【笋附】
　　原吕氏春秋曰昔黄帝令伶伦为律伶伦自大夏之西阮隃山之隂取竹于嶰谷断两节间长三寸九分而吹之为黄钟之宫律之本也　博物志曰洞庭之山帝之二女啼以涕挥竹竹尽斑今下隽有斑皮竹　増汲冡周书曰成王时路人献大竹　原穆天子传曰天子西征休于伭池之上乃奏广乐三日而终是曰乐池乃树之竹是曰竹林　増左传曰晋伐齐焚申池之竹　原吴越春秋曰越王问范蠡用兵对曰越有处女愿君王问之处女北行见王道逢老人自称袁公即杖箖箊竹末折堕地处女即接其末公操其本而刺处女处女举杖击之公飞上树变为白猿　汉书曰高祖为亭长乃以竹皮为冠及贵常冠之　又曰武帝发卒塞瓠子河令羣臣将军以下皆负薪而下淇园之竹以为楗　又曰张骞至大夏见卭竹枝问之云贾人市之身毒国又曰梁孝王修园多植竹即谓修竹园　三辅旧事曰武帝作延陵及庙窦将军有青竹园在庙南恐犯蹈之言作陵不便　増后汉书曰宼恂为河内太守讲兵肄射伐淇园之竹为矢百余万　三辅决录曰蒋诩舍中竹下开三径惟羊仲求仲从之游　五色线马均大巧能削竹作人语时天下大旱人皆将酒与此竹人语天下须防雨也　晋书曰杜预讨吴州郡多望风归附或曰百年之宼未可尽克候来冬更为大举预曰今兵威已振譬如破竹数节之后皆迎刄而解无复着手处也　又曰元康二年巴西界竹生花紫色结实如麦彚苑详注曰阮籍游蓟门山见一隠者莫知姓名惟有竹实数斛杵臼而已　南史曰齐南海王子罕母尚容华尝寝疾子罕昼夜祈祷于时以竹为灯纉照夜此纉宿昔枝叶大茂母病亦愈以为孝感所致　隋书曰明克让年十四释褐为湘东王法曹参军时舍人朱异在仪贤堂讲老子克让预焉堂边有修竹异令克让咏之克让揽笔辄成其卒章曰非君多爱赏谁贵此贞心异甚竒之　异苑曰东阳留道徳家中防竹林忽生连理花木考曰新罗神文王时东海中有小山浮水随波
　　往来王异之泛海入其山上有一竿竹命作笛吹之兵退病愈旱雨雨晴风定波平号万波息笛　罗浮山记曰贞元五年番禺有海户犯盐禁避入罗浮山至第十三岭遇巨竹百丈海户因破之为篾防罢吏捕逐遂挈而归有军人获一篾以为竒货献于刺史李复复命陆子羽图而记之　唐书曰大中四年党项内掠邠宁诏鳯翔李业河东李拭合节度兵讨宰相白敏中为都统帝出近苑或以竹一个植舍外见才尺许逺且百歩帝属二矢曰党羗穷宼仍歳暴吾鄙今我约射竹中中则彼当自亡不中我且率天下兵翦之一发竹分矢彻诸外左右呼万歳阅月羗果破殄　玉堂闲语曰唐天复甲子自陇而西亢旸竹皆结子饥民采食珍于粳糯味更馨香　又曰李从俨有竹千畮在鳯翔惧侵民利未尝省理　宋史曰乾道七年池州竹生穗实如米饥民采之以食守臣鲁詧为野竹生谷图以献　又曰宼准在雷州逾年既卒衡州之命乃至遂归葬西京道出京南公安县人皆设祭哭于路折竹植地挂纸钱逾月视之枯竹尽生笋　金世宗纪曰帝见宫中竹有枯瘁者欲令更植恐劳人而止　金五行志曰至宁元年宣宗彰徳故竹园竹开白花如鹭鸶藤紫云覆城上俄而入继大统【以上竹】　东观汉记曰马援至荔浦见冬笋名苞笋其味美于春夏笋上言禹贡厥包橘柚疑谓是也楚国先贤传曰孟宗母嗜笋及母亡冬节将至笋尚未生宗入林哀叹而笋为之出得以供祭至孝之感也华阳国志曰何随有竹园人盗其笋随行见之恐惊乃挈屐而归　事文类聚曰晋刘殷年九歳为曽祖母冬思笋殷泣而获供馈　南史曰沈道防人有拔其屋后笋令人止之曰惜此笋欲令成林更有佳者相与乃买大笋送之拔者惭不取道防使置其门内而还　山堂肆考曰范元琰家有竹圃每见人盗笋苦于过沟乃伐树为桥与盗者过盗感而息意　唐书曰夏侯彪之上新昌令问里胥曰笋一茎几钱曰一钱五茎取十千买五万茎谓之曰吾未须用且寄林中养之至秋成竹一竿十钱遂成五十万贪猥不道皆类此　苏轼记曰文与可尝令余作洋州三十咏筼筜谷其一也予诗曰汉川修竹贱如蓬斤斧何曽赦箨龙料得清贫馋太守渭濵千亩在胸中与可是日与其妻游谷中烧笋晩食发函得诗失笑喷饭满案　笑林曰汉人适吴吴人餽笋问何物曰竹也归煮其牀箦而不熟曰吴人欺我哉南府州记曰辛居士名仲宣家贫春月鬻笋充觞酌截竹为甖用充盛贮曰我惟爱竹好酒欲令二物常相并耳【以上笋】
　　竹三【笋附】
　　原鸣鳯　栖鸾【拾遗记岑华山名在西海之西有□竹为箫管吹之若羣鳯之鸣　谢灵运山居赋竹则二箭殊叶四苦齐味水石多名巨细各彚企山阳之游饯迟鸾鷟之栖托噫昆圃之悲调慨伶伦之哀籥】　増缥箭斑弓　金戈翠葆【王彪之闽中赋竹则粉苞赤箬缥箭斑弓筼筜函人桃枝育虫缃箬素笋彤竿绿筒　谢朓赋翠葆随风金戈动日】　雉头　蛇跗【异苑桐庐人尝伐竹见一竿雉头蛇身犹未变此亦竹为蛇蛇为雉也　苏轼偃竹记竹之始生一寸之萌耳而节叶具焉自蜩腹蛇跗以至于剑拔十寻生而有之也】　绣皮　原翠实【上详一竹谱刘稹鲁都赋竹则填彼山陔根弥阪域防雪含霜不渝其色翠实离离鳯鸾攸食】　増苯防　檀栾【王彪之赋竹则攅冈坻之苯莼漫原泽之蓊防　枚乗赋修竹檀栾夹池水】　飞鹊　原化龙【墨子曰公输子削竹木以为鹊鹊成而飞之三日不下自以为巧　费长房随壶公入山公以竹杖与骑至家以竹杖投葛陂即化为龙】　朱书　青简【史记智伯率韩魏攻赵襄子奔晋阳原过后至于王泽见三人与竹二节曰为我以是遗赵毋防原过告襄子襄子斋三日亲自剖竹有朱书曰余霍太山阳侯天使也　应劭风俗通杀青书可缮写谨案刘向别录杀青者直用青竹简书耳】　薆重谷扫员池【曹毗湘表赋竹则筼筜白鸟实中绀族濵荣幽渚繁宗隈曲萋蒨陵丘薆逮重谷　郑缉之东阳记昆山去芜城山十里山峰岭高峻常秀云表故老传云岭上有员池池边有竹极大风至垂屈扫地恒洁净如人扫也】　増七贤　六逸【晋书嵇康所与交者阮籍山涛向秀刘伶阮咸王戎为竹林之游世称竹林七贤　唐书李白与孔巢父韩准裴政张叔明陶沔居徂徕日沉饮人号竹溪六逸】原冬青　夏彩【文选修竹冬青　下见五江淹赋】　増共谷　梁园【山海经长石山之西有共谷其中多竹　下见竹二汉书】　玉润　碧鲜【上见下五梁简文帝赋五代史扈载游相国寺见庭竹可爱作碧鲜赋题其壁世宗闻之遣小黄门就壁而录之览而称善】　原既四时之不改　岂一日之可无【礼记礼之于人如竹箭之有筠故贯四时而不改柯易叶　世说王徽之字子猷时吴中士大夫家有美竹欲观之便乗舆造竹下咏啸良久主人洒扫请坐不顾而去尝借居空宅便令栽竹或问之徽之但指竹曰何可一日无此君耶】　増汉高为冠　魏武作甲【上见竹二汉书　世说魏武有数十斛竹片咸长数寸众并谓不堪用太祖意甚惜之谓可以作竹甲而未显言驰问杨徳祖徳祖意正同】　鄠杜　檀谿【汉书秦地有鄠杜竹林南山檀柘号陆海　梁书武帝临雍州多伐材竹沉于檀谿积茅盖之若山阜然皆不之用及起兵悉取檀谿竹木装为船舰葺之以茅立时取办】　报平安　问无恙【酉阳杂爼李衞公守北平唯童子寺有竹一窠才长数尺相传其寺纲维每日报竹平安　翰苑丛话润州甘露寺僧元耆李徳裕赠以方竹杖杖出大宛坚实而正节眼须牙四面对出公后镇浙右问僧曰竹杖无恙否曰已规圆而漆之矣】抱贞心　分苦节【沈约诗无人尚高节徒自抱贞心柳宗元诗迸箨分苦节轻筠抱】
　　【虚心】　锦衣半着　粉节新涂【杨万里新竹诗东风弄巧补残山一夜吹添玉数竿半脱锦衣犹半着箨龙未信怯春寒　又曰青士何年下太荒羽仪禁省立如墙锦绷半脱娟娟玉粉节新涂拂拂霜带雨小酣三日后出墙忽喜一梢长今年秋露防多暑剰借先生格外凉　以上竹】　拆锦抛簮【白居易食笋诗紫箨拆故锦　王禹偁笋诗田文死去賔朋散抛掷三千玳瑁簮】　马
