<!-- { "loadSidebar": true } -->
　　水则蝼蚁得意焉　原庄子外篇曰朽化为鱼物之变也　符子曰观于龙门有一鱼奋鳞鼔鬐而登乎龙门而为龙又一术士凌波蹈流而不陷揺铃行歌飘浪于龙门而终日栖迟而不化彼同功而事异迹一而理二夫何哉无乃鱼以实应而人以伪求乎　列子曰终发之北有溟海鱼广千里其长称焉　増又吞舟之鱼不游枝流　淮南子曰水浊则鱼噞　又欲致鱼者先通水水积而鱼聚　又为鱼徳者非挈而入渊从其所之而已　又天之且雨也隂曀未集而鱼已噞矣　又使水浊者鱼挠之　孙绰子曰海人与山客辨其方物曰横海有鱼额若华山之顶一吸万顷之波　庚桑子曰夫寻常之沟巨鱼无所还其体而鲵防为之制　论衡曰钓者刻木为鱼丹漆其身迎水浮之水动作鱼似真真鱼并来　中记曰东海有大鱼焉行海一日逄鱼头七日逄其尾产则三百里为血　养生经曰鱼劳则尾赤　隂阳变化论曰鱼不见水　采兰杂志曰蚊投水中能化小鱼小鱼不独鱼子生也　物类相感志曰鱼痩而生白防者名虱用枫树皮投水中则愈　又鱼始雷头向下未惊蛰头皆向上　蠡海集曰鱼目昼夜不瞑因知其为隂物而得阳多者也祭礼皆荐生而鱼独槁者鱼乃水族隂之属也槁之则为阳阳以致隂之谓也　后山谈丛曰鱼行随阳春夏浮而遡流秋冬没而顺流渔者随其上下出没而取之　席上腐谈曰鱼逆水而上取其鳞之顺也　志林曰僧谓鱼为水梭花　文昌杂录曰渔家以猢狲毛置之网四角则多得鱼云鱼见之如人之见锦绣也　避暑录话曰浙东溪水峻急多滩石鱼随水触石皆死故有溪无鱼土人徃徃以陂塘养鱼鱼初生时谓之鱼苖投于陂塘不三年长可盈尺　北户录曰南海诸郡人至八九月于池塘间采鱼子着草上悬于灶烟下至二月春雷发时却收草浸于池塘间旬日内如虾蟆子状鬻于市号鱼种育池塘间一年内可供口腹也　词林海错曰江海间鱼游必三如媵随妻先一后二人谓之婢妾鱼　楚辞曰鱼鳞鳞兮媵予　曹植说曰疲气咸水之鱼不游于江淡水之鱼不入于海　韩愈文曰江鱼不池活　古乐府缓声歌曰思东流之水必有西上之鱼　原尔雅鲤【今之赤鲤鱼】鳣【今江东呼为黄鱼】鰋【今偃额白鱼】鮎【别名鳀】魾大鳠小者鮡【鳠似鮎而大色白或鮧之大者曰鳠】鱦小鱼【鱼子未成者】□鱼鲵大者谓之□似鮎四足声似小儿　増又鲣大鲖小者鮵【音脱】　又银鱼身圎如筯洁白无鳞目两防黒　尔雅翼曰鲸从京大也海岸有兽曰蒲牢声如洪钟而性畏鲸鲸跃击之鸣声闻五里故铸钟以蒲牢形其上断撞为鲸形天子出而击之东都赋曰发鲸鱼铿华钟是也　又鮎言其黏滑与鱓防之类皆谓之无鳞鱼又曰腹俱大者曰鳠背青口小者名鮎背黄腹白名鮠　又鳄四足如鼍长二丈余喙三尺长尾而利齿其尾有涎如胶掉以取物其形或黒黄苍白　又鳜鱼鳞鬛皆圆黄质黒章皮厚而肉特异常鱼夏月盛热时藏石罅中人即而取之其斑文尤鲜明者雄也稍晦昧者雌也渔者以索贯一雄置之溪畔羣雌来齧拽之不舍掣而取之常得十数尾凡鱼无肚不嚼鳜鱼有肚能嚼　尔雅注曰比目鱼状似牛脾紫色鳞细一眼南人谓之鞋屉鱼江淮谓之拖沙鱼亦谓之箬叶鱼　又鲍鱼似鮎四脚前似狝猴后似狗大者长八九尺　说文曰鳄日南鱼名也状似蜥蜴尝水中潜伏吞人即浮　又鮆饮而不食子多而肥夏初曝干可以致逺　字林曰鯼鱼出南海头中有石一名石首鳔可作胶　原毛诗义疏鲔鱼出海三月从河上来今巩县东洛度北崖上山腹有穴旧说此穴与江湖通鳣鲔从此穴而来入河鲔似鳣而色青黒头小而尖如铁兜鍪口在颔下大者七八尺益州人谓之鳣鲔大者王鲔小者叔鲔一名鮥肉色白今东莱辽东人谓之尉鱼或谓之仲明者乐浪尉也溺死海中化为此鱼鱮似鲂而大头鱼之不美者故语曰买鱼得鱮不如啖茹徐州谓之鲢【里然反】鯋【沙】鱼吹沙也似鲫鱼狭小尝张口吹沙也一名重唇籥鯋鲿【尝】鱼一名今黄颊鱼正黄鱼之大而有力者鱼貍背上有斑文腹下纯青今以饰刀鞬歩乂也海水将潮及天将雨毛皆起潮还天晴毛则复常千里外知海潮也　广志曰武阳小鱼大如鍼号一斤千头蜀人以为酱　陶景本草曰鲤最为鱼中之主形既可爱又能神变乃至飞越山湖所以琴髙乗之又鲤鱼鲊不可合小豆藿食人又发诸疮鳢鱼一名鲖【除反】味甘无毒主除水气面大肿及五痔防鱼味甘大温无毒云是芹根变作又曰是人发所化作臛食之甚补鲍鱼味辛无毒主逐委蹷腕折瘀血鳆【蒲角反】鱼治青盲失精鳗【莫干反】鲡【力奚反】鱼味甘形似防能缘树食藤花取作脯食之　増本草曰鲫鱼一名鲋鱼形亦似鲤色黒而体促腹大而脊隆所在池泽皆有之　又鮎鱼大者能吞蛇　图经曰鲍鱼形类鱐鱼生溪中极臭额旁有骨名乙长尺许青鱼头中有枕蒸令通气曝干状如□珀可以作器皿胆可防目　又鲤鱼脊中鳞一道每鳞上皆有小黒防从头至尾无大小皆三十六鳞　瑞应图曰比目鱼者王者明徳则见　南史曰林邑国于城沟中养鳄鱼有罪者以餧鳄不食为无罪三日乃放之　北史曰真腊国有鱼名建同四足无鳞鼻如象吸水上喷髙五六十丈有浮胡鱼形似防觜如鹦鹉有八足多大鱼半身出望之如山　又漕国在葱岭之北汉时罽賔国也葱岭山有顺天神祠前有一鱼脊骨有孔中通马骑出入　宋史曰钱唐江有五色鱼鲫首鲤身　荀子曰儵鉢者浮阳之鱼也胠于沙而思水则无逮矣注胠去也　抱朴子曰南阳丹水出丹鱼常先夏至十日夜伺之鱼浮于水赤光上照赫然如火网取之割其血以涂足可歩行水上如履平地崔豹古今注曰鲤之大者曰鳣鳣之大者曰鲔白鱼雄者魾鱼子好羣浮水上名白萍　又兖州人呼赤鲤为赤骥青鲤为青马黒鲤为黒驹白鲤为白骐黄鲤为黄雉　又鲸大者长千里小者数丈一生数万子常以五六月就岸生子至七八月导引其子还大海中鼓浪成雷喷沫成雨水族惊畏一皆逃匿莫敢当者　原魏武四时食制曰鳣鱼大如五斗奁长丈口在颔下常三月中从河上常于孟津捕之黄肥惟以作鲊淮水亦有増又东海有大鱼如山长五六里谓之鲸鲵次有如屋者时死岸上膏流九顷其防长一丈广三尺厚六寸瞳子如三升椀　又望鱼侧如刀可以割草出豫章　又斑鱼头中有石如珠出北海蒲鱼其鳞如粥出郫县发鱼带发如妇人白肥无鳞出滇池蕃蹹鱼如鼈大如箕甲上边有髯无头口在腹下尾长数尺有节有毒螫人防防鱼黒色大如百斤猪黄肥不可食数枚相随一浮一沈萧折鱼海之干鱼也郫县子鱼黄鳞赤尾出稻田可以为酱　原山海经曰鳜【厥卫反】鱼大口而细鳞有斑彩鳐【与昭反】鱼状如鲤鱼身鸟翼苍文白首赤喙常从西海游于东海以夜飞音如鸾见大穰何罗鱼一首而十身其音如犬吠食之已拥鮨【诣】鱼身大首音如婴儿食之已狂珠鼈如肺而有目六足有珠鱄【市恋反】鱼状如鲋彘毛其音如豚见则天下旱薄鱼其状如鳣而一目其音如欧【如人呕吐声】见则天下反鳀鱼赤目赤鬛者食之杀人鲮【陵】鱼背腹皆有刺如三角菱　増又騩【规】山多飞鱼其状如豚而赤文有角服之不畏雷霆亦可御兵鳛鳛之鱼状如鹊而十翼鳞在羽端其音亦如鹊可以御火食之已瘅鲦鱼状如鸡而赤色三尾六足四目其音如鹊食之已忧防鱼状如鼈鱼尾二足其音如羊食之益明髯□鱼蛇首六足其目如珠食之不寐佩之御凶修辟之鱼状如黾而白喙其音如鸱食之已癣鮯鮯之鱼状如鲤而六足鸟尾其鸣自呼鯥鱼状如牛陆居蛇尾有翼其羽在魼下其音如牛声冬死而夏生食之已肿　又浮玉山北望具区苕水出其隂中多鮆鱼【形狭薄而长防乂名刀鱼形如刀也太湖中饶之】　原水经曰海防【且由反】鱼长数千里穴居海底入穴则海水为潮出穴则水潮退出入有节故潮水有期　増又鲔出巩穴【直穴有渚谓之鲔渚】　又武陵佷县长杨谷中有石穴水中有神鱼大者二尺小者一尺居民钓鱼先陈所湏多少拜而请之拜讫投钓饵得鱼过数者水辄波涌暴风卒起树木摧折　又陇阪汧水东北流厯涧注以成潭涨不测出五色鱼俗以为灵而莫敢采捕因谓是水为龙泉水　又扶南象浦源潭湛瀬有羣鱼色黒身五丈头如马首伺人入水便来为害　又鱼复溪中有鱼其头似羊丰肉少骨美于余鱼原吴录曰错【一作防】鱼子生后朝出索食暮皆入母腹
