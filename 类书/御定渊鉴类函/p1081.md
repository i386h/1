<!-- { "loadSidebar": true } -->
　　【其迹】　栾枝曳柴以败荆　莫敖采樵以致绞【宋史康王即位岳飞诣河北招讨使张所所待以国士借补脩武郎充中军统领所问曰汝能敌几何飞曰勇不足恃用兵在先定谋栾枝曳柴以败荆莫敖采樵以致绞皆谋定也】　公逼潼闗臣渡蒲阪　贼向宛洛吾捣幽州【魏书曰马超等反闗右遣徐晃屯汾阴以抚河东操至潼闗恐不得渡召问晃晃曰公盛兵于此而贼不复别守蒲阪知其无谋也今假臣精兵渡蒲阪津为军先置以截其里贼可禽也操曰善使晃以步骑四千人渡津作堑栅未成贼梁兴夜将步骑五千余人攻晃晃击走之操军得渡遂破超等　安禄山虽盗河洛人人怨之又郭子仪李光弼兵益进取常山十数郡禄山始悔反矣将还幽州以自固而杨国忠计迫谬説帝趣哥舒翰出潼闗复陜洛时子仪光弼遥计曰翰病且耄今贼悉鋭兵南破宛洛而以余众守幽州吾直捣之覆其巢窟质叛族以招逆徒禄山之首可致若师出潼闗变生京师乃极言请翰固闗无出军】　降卒复纵率骑夜进　诏使己行督兵疾袭【太平御览河北贼葛荣别帅韩楼郝长等屯据蓟城侯泉率骑七百讨之广张声势亲以数百骑深入楼境值贼帅马步万余众遂潜伏以乘其背大破之虏其卒五千余人寻还其马复纵令入城左右曰何也泉曰我兵既少不可力战事须为计以离隙之泉度其已至遂率骑夜进昧旦叩其城门韩楼果疑降卒为泉内应遂遁走追擒之　孔帖颉利走保铁山遣鸿胪卿慰抚李靖谓副将张公谨曰诏使到虏必自安若万骑赍二十日粮自白道袭之必得所欲公谨曰上已与约降行人在彼奈何靖曰机不可失韩信所以破齐也如唐俭辈何足惜哉督兵疾进行遇候逻皆俘以从去其牙七里乃觉部众震溃斩万余级颉利亡去】　命将向宛洛率众出秦川　大众取成都疑兵出内水【武备志先主诣诸葛亮凡三往乃见因屏人曰孤不度徳量力欲信大义于天下君谓计将安出亮曰将军既帝室之胄信义着于四海若跨有荆益保其岩阻西和诸戎南抚夷越外结孙权内修政治天下有变则命一上将将荆州之军以向宛洛将军身率益州之众以出秦川则霸业可成汉室可兴矣　又刘裕以朱龄石为益州刺史伐蜀裕与龄石密谋曰往年刘敬宣出黄虎无功而还贼谓我今应从外水往而料我当出不意犹从内水来也如此必以重兵守涪城以备内道若向黄虎正堕其计今以大众自外水取成都疑兵出内水此制敌之奇也】原善计潜行破劲敌于筹画之下　奇谋独运解重围于谈笑之间【并白帖】
　　谋策三
　　増大谋不谋【太公武韬大智不智大谋不谋】　周密为宝【又武韬凡谋之道周密为宝】　称舎于墓【左传晋侯围曹门焉多死曹人尸诸城上晋侯患之听舆人之谋曰称舎于墓师迁焉曹人凶惧为其所得者棺而出之因其凶也而攻之三月丙午入曹】　以析公为谋主【又伍举曰子仪之乱析公奔晋晋人置诸戎车之殿以为谋主】　原萦带全城【史记墨翟宋大夫善守御公输般为云梯之械将攻宋墨子见之乃解带为城以牒为械九设攻城之机墨子九拒之】上略伐智【孙子兵法善用兵者有三略焉上略伐智中略伐义下略伐势】　増五军
　　五衢敌人必惑【呉子武侯问曰有师甚众既武且勇右山左水深沟髙垒守以强弩退如山移进如风雨粮食又多难与长守则如之何起对曰此非车骑之力圣人之谋也能备千乗万骑兼之徒步分为五军各军一衢夫五军五衢敌人必惑莫知所加】　曲谋败国【尉缭子曲谋败国注云曲一偏也】　为帝王师【黄石公上略端末未见人莫能知天地神明与物推移变动无常因敌转化不为事先动而辄随故能图制无疆扶成天威康正八极密定九夷如此谋者为帝王师】　谋及负薪【又主聘岩穴士乃得实谋及负薪功乃可述】　谋可深而不可疑【又士可下而不可骄将可乐而不可忧谋可深而不可疑】　原借箸【汉书项羽急围汉王荥阳汉王与郦食其谋挠楚权食其曰陛下诚能复立六国后此皆争戴陛下徳义楚必敛衽而朝汉王曰善趣刻印张良从外来汉王方食具以郦生语告良良曰谁为陛下画此计者陛下事去矣臣请借前箸以筹之】　六奇【陈平六出奇谋】　策虑愊亿【汉书谷永上疏讼陈汤曰汤前使副西域都护策虑愊亿义勇奋发卒兴师奔逝斩郅支首注曰愊亿愤怒貌】　増以梁委之【又呉楚反周亚夫为太尉东击呉楚因自请上曰楚兵剽轻难与争锋愿以梁委之絶其食道乃可制也上许之】　就第叅兵谋【又赵充国乞骸骨罢就第朝廷毎有四夷大议常与叅兵谋问筹策焉】　落落难合【后汉书建武五年车驾至临淄自劳军帝谓耿弇曰昔韩信破歴下以开基今将军攻祝阿以发迹其功乃难于信也将军前在南阳建此大策常以为落落难合有志者事竟成也】　谋如涌泉【又马援奉诏西使镇慰边众乃招集豪杰晓诱羌戎谋如涌泉势如转规遂救倒悬之急存几亡之城】　庙胜之策【又刘备据沛曹操乃自将征备备奔袁绍绍于是进军攻许田丰谏曰操既破备则许下非复空虚将军外结英雄内修农战然后乘虚迭出以扰河南救右则击其左救左则击其右使敌疲于奔命不及三年可坐尅也今释庙胜之策而决成败于战若不如志悔无及也绍不从】　交马语移时【曹操进军马超等数挑战不许固请割地送任子贾诩以为可伪许之操复问计诩曰离之而已操曰解韩遂请与操相见操与遂有旧于是交马语移时不及军事但説京都旧故拊手欢笑既罢超等问遂曹公何言遂曰无所言也超等疑之他日操与超书多所防窜如遂改定者超等愈疑遂操乃与尅日防战大破之】　称病笃露檄召还【孙权常为其子求婚于闗羽羽骂其使不许至是吕上疏曰羽讨樊而多留备兵必恐圗其后故也常有病乞分士众还建业以治疾为名羽闻之必撤备兵尽赴襄阳大军浮江昼夜驰上袭其空虚则南郡可下而羽可擒矣遂称病笃权乃露檄召还阴与圗计】　原谟谋为劒防【陈思王征蜀论今将以谟谋为劒防策略为旌旗师徒不扰借力天师】　以计代战一当万【晋书杜预拜镇南大将军太康初预遣周防等泛舟夜渡以袭乐乡呉都督孙歆遣军出距王濬大败而还防等发伏兵随歆军而入歆不觉直至帐下虏歆而还故军中为之謡曰以计代战一当万】　増如樵而出鸣鼓而来【又晋元帝命周访与诸军共征杜弢暮与贼隔水贼众数倍自知力不能敌乃密遣人如采樵者而出于是结阵鸣鼔而来大呼曰左军至士卒皆称万岁至夜令军中多布火而食贼谓官军益至而退】　原白服乘舆【宋拾遗云初檀道济伐匈奴大众未集而为虏所围数重是时道济兵力甚寡军中大惧道济令士卒悉解甲勿动既而道济白服乘舆徐出向围以长策为虏所惮虏相与谋曰檀公今居死地即白服在军犹不惧此伏兵诱我也遂不敢战】　増腹背击之【武备志刘裕抗表伐南燕南燕主超召羣臣议公孙五楼曰呉兵轻果利在速战宜据大岘使不得入旷日延时阻其鋭气然后徐简精骑循海而南絶其粮道敕段晖帅兖州之众缘山东下腹背击之此上策也】　饵以马畜【又梁太仆卿杨椿别讨陈瞻瞻据险拒守椿曰今约勒诸军勿更侵掠贼必谓我见险不前待其无备然后奋击可一举平也乃止屯不进贼果出抄掠椿复以马畜饵之久之阴简精卒衔枚夜袭斩之二州皆平】　解严使懈【北周主谋伐齐于翼谏曰疆埸相侵互有胜负徒损兵储无益大计不如解严继好使彼懈而无备然后乘间出其不意一举可取也周主从之】　使人乘己马突阵【北史于谨率轻骑出塞觇贼属铁勒数千骑奄至谨以众寡不敌乃散其骑使匿丛薄间又遣人升山指麾若分部军众贼望见虽疑有伏恃众不以为虑乃进逼谨谨以常乘骏马一紫一騧贼所先识乃使二人各乘一马突阵而出贼以为谨争逐之乃率余军击其追骑贼走因得入塞】　毒水上流【又长孙晟为秦州行军总管取晋王广节度出讨达头达头与王相抗晟进策曰突厥饮汤易可行毒因取诸药毒水上流达头人畜饮之多死大惊曰天雨恶水其亡我乎因夜遁晟追之斩首千余级】　彼获我掩袭彼聚兵我解甲【隋主问取陈之策于髙颎对曰江北田差晩江南水田早熟量彼获之际微征士马声言掩袭彼必屯兵守御废其农时彼既聚兵我便解甲再三如此彼以为常后更集兵彼必不信犹豫之顷我乃济师江南土薄舍多茅竹当密遣人因风纵火待彼脩立复更烧之不出数年财力俱尽矣隋主用其策陈人始困】　羸兵阻水以诱之【薛万均传窦建徳帅众十万寇范阳罗艺迎拒之万均曰众寡不敌宜以计胜即教艺羸兵阻水以诱之万均自以精骑百匿城左建徳师渡水邀半渡击之大败其众】　雄略动如神【杜甫诗】　神算风驱【孔帖傥或神算风驱天威电击使齐攻四面各裂一隅彼若聚而待之则自穷分而应之则不足东抗则西入南备则北侵腹背受攻首尾皆畏赤族之刑既迫舆榇之计方施则固难期于曩之宥免矣】　巨谋纤计【杜牧文】潜遣二十骑来迎【髙仙芝引师行三日过垣驹岭岭峻絶下四十里仙芝恐士惮险不敢进乃潜遣二十骑衣阿弩越胡服来迎既至士不肯下防二十人至曰阿弩越胡来迎已断娑彞桥矣仙芝即阳喜令士尽下】　智囊之士【李筌太白阴经有沉深密谋虑出人表者上赏得而礼之名曰智囊之士】　以谋不以力【欧阳脩上疏曰臣闻攻人以谋不以力用兵鬭智不鬭多】　番将被杖奔元昊【东轩笔谈种世衡守青涧城尝以罪怒一番将杖其背僚属请莫能得其人被杖以奔元昊甚信之得出入枢密院岁余尽得其机事以归乃知世衡用间也】　俟敌归邀击【宋史建炎三年兀朮自广徳破临安帝如浙东韩世忠以前军驻青龙镇中军驻江湾后军驻海口俟敌归邀击之帝召至行在奏方留江上截金人归师帝谓辅臣曰比吕颐浩在防稽尝建此策世忠不谋而同听其留】谋定而后战【又岳飞善以少击众欲有所举尽召诸统制与谋谋定而后战故有胜无败猝遇敌不动故敌为之语曰撼山易撼岳家军难】　万全之算【韩世能俘斩云南叛彞露布陛下轸念一方明见万里规雄圗于彀内制兵要于事先谓贼可计禽不劳士卒剪其羽翼则席上足以折冲携其腹心则舟中皆为敌国臣等乃只奉万全之算共输一得之愚】　开阖化机【梁潜平彞颂神算雄略开阖化机奋扬蹈厉孰测端倪】
　　料敌一
