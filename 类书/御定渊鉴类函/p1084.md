<!-- { "loadSidebar": true } -->
　　増大胜之征【龙韬武王问太公曰吾欲未战先知敌人之强弱豫见胜负之征奈何太公曰三军齐整陈势以固深沟髙垒又有大风甚雨之利三军无故旌旗前指金铎之声扬以清鼙鼔之声宛以鸣此得神明之助大胜之征】　望垒知虚实【虎韬太公曰将必上知天道下知地理中知人事登髙下望以观敌之变动望其垒则知其虚实望其士卒则知其来去】　原惧而増徳【左传赵成子谓孟明惧而増徳不可当也】　必有惧心【又彼见吾貌必有惧心注貌军容也】　増南风不竞【左传楚师伐郑甚雨及之楚师多冻役徒几尽晋人闻有楚师师旷曰不害吾骤歌北风又歌南风南风不竞多死声楚必无功】　登巢车望晋军【左传楚子登巢车以望晋军子重使大宰伯州犁侍于王后】　君子休小人食【左传荆伐陈呉救之军间三十里雨十日夜星左史倚相谓子期曰雨十日甲辑而兵聚呉人兵至不如备之乃为陈陈未成也而呉人至见荆陈而反左史曰呉反复六十里其君子必休小人必食我行三十里击之必败也乃从之遂破呉军】　不明敌将不先军【管子陈篇不明于敌人之正不能加也不明于敌人之情不可约也不明于敌人之将不先军也不明于敌人之士不先阵也】　十围五攻【孙子详攻战三】　失时不从可击【呉子料敌篇武侯问敌必可击之道对曰用兵必须审敌虚实而趋其危敌人逺来新至行列未定可击既食未设备可击奔走可击勤劳可击未得地利可击失时不从可击涉长道后行未息可击涉水半渡可击险道狭路可击旌旗乱动可击陈数移动可击将离士卒可击心怖可击】　师不宿饱【三略军谶曰用兵之要必先察敌情千里馈粮士有饥色樵苏后爨师不宿饱】　敌强下之【又敌动伺之敌近备之敌强下之敌佚去之敌陵待之敌暴绥之敌悖义之敌睦携之】　有所积必有所亏【淮南子兵略训彼若有间急填其隙极其变而束之尽其节而仆之彼有所积必有所亏精若转左陷其右陂敌溃而走后必可移】　奔东南备西北【史记景帝时呉楚反周亚夫以中尉为太尉东击呉楚呉奔壁东南陬亚夫使备西北已而其精兵果奔西北不得入呉楚既饿乃引而去亚夫出精兵追击大破之】　表坐谈客耳【魏志曹操将击乌桓诸将皆曰袁尚亡虏耳夷狄贪而无亲岂能为尚用今深入征之刘备必説刘表以袭许郭嘉曰表坐谈客耳自知才不足以御备重任之则恐不能制轻任之则备不为用虽虚国逺征公无忧矣操从之】　势必瓦解【魏志司马懿言于曹操曰刘备以诈力虏刘璋蜀人未附而逺征江陵此机不可失也今克汉中益州震动进兵临之势必瓦解操曰人苦无足既得陇复望蜀耶】　夷兵不练敌攻必先【呉书鳯皇元年西陵督步阐据城以叛遣使降晋晋荆州刺史杨肇至西陵抗率三军凭围对肇都督俞賛亡诣肇抗曰賛军中旧吏知吾虚实者吾常虑夷兵素不简练若敌攻围必先此处即夜易夷民皆以旧将充之明日肇果攻故夷兵处抗命旋军击之肇众伤死者相属肇夜遁】　解衣包火张罗捕虎【经济编魏主嗣曰刘裕既入闗不能进退我以精骑直捣彭城夀春裕将若之何崔浩对曰兴兵逺攻未见其利裕克秦而归必簒其主闗中华戎杂错风俗劲悍裕欲以荆扬之化施之此无异解衣包火张罗捕虎虽留兵守之人情未洽适足为寇敌之资耳愿陛下按兵息民以观其变秦地终为国家有】　如驹犊鬭虎狼【又魏主将击柔然羣臣皆不欲行独崔浩劝之公卿或尤浩曰今南国方伺国隙而舍之北伐若蠕蠕逺遁前无所获后有强寇将何以待之浩曰不然今不先破蠕蠕则无以待南寇况南北殊俗水陆异宜设使国家与之河南彼亦不能守况主上英武士马精强彼若果来譬如以驹犊鬭虎狼也何惧之有】　声言入洛实走襄城【唐书盛彦师与史万寳镇宣阳李密叛万宝谓彦师曰密骁贼也以王伯当辅之殆不可当彦师曰兵诡道也难豫言即引众逾洛水入熊耳山命士持满夹道伏短兵溪谷间令曰贼半渡乃击所部皆笑曰贼趋洛州何为备此彦师曰密声言入洛其实走防城就张善相我据其要必擒之密果至彦师横击首尾不相救遂斩密及伯当】　根于忠智【唐书李靖传賛曰世言靖精风角鸟占云祲孤虚之术为善用兵是不然特以临机果料敌明根于忠智而已】　力大敌脆先所难【又陆贽曰夫势有难易事有先后力大而敌脆则先所难是为夺人之心也力寡而敌坚则先所易是谓观衅而动也】　巢几上耳【又干符六年黄巢势寖盛据安南帝令羣臣议郑畋曰巢之乱本于饥其众以利合如以恩释罪及岁丰其下思归众一乱巢即几上耳今不伐以谋而怖以兵恐天下忧未艾也】　伏出奋击兵耀城下【王建围彭州乆不下民皆窜匿山谷诸寨日出俘掠有军士王先成者度诸将惟王宗侃最贤乃往説之曰今诸寨旦出淘虏薄暮乃返曽无守备之意城中万一有智者为之画策伏兵门内望淘虏者稍逺便出奋击又于三面城下各出耀兵诸寨咸自备御无暇相救能无败乎宗侃曰将若之何先成请条列为状以白王建】　轻出不暇赍粮糗【五代史唐臣传梁遣王景仁击赵赵王乞师于晋晋遣周徳威军鄗邑徳威晨遣三百骑叩梁营挑战自以劲兵三千继之景仁与徳威转鬭千里至于鄗南两军皆阵徳威曰梁军轻出而逺来与吾转战必不暇赍粮糗纵其能赍亦不暇食不及日午人马俱饥因其将退而击之胜至未申时梁军东偏尘起徳威鼔噪而进梁阵动不可复整乃皆走遂大败】　守贞如坐网中【后汉时河中永兴鳯翔三镇拒命以郭威为四面军前招慰安抚使诸将急欲攻城威曰李守贞前朝夙将未易轻也不若且设长围而守之使飞走路絶守贞如坐网中矣】　彼将犇走可知虚实【五代周臣王朴献平边策曰攻取之道从易者始当今惟呉易图东至江可挠之地二千里从少备处先挠之备东则挠西备西则挠东彼必犇走以救其弊犇走之间可以知彼之虚实众之强弱攻虚击弱则所向无前矣】　夜至得空营【宋史靖康初金人渡河诏以宗泽为副元帅入援泽兵进至衞南金人大败泽计敌众十倍于我今一战而却势必复来使悉其铁骑夜袭吾军则危矣乃暮徙其军金人夜至得空营大惊自是惮泽不敢复出兵】　门户隳腹心自溃【吾学编洪武初上欲取蜀以傅友徳等由秦陇趋成都上曰蜀人闻吾西伐必悉精鋭东守瞿塘北阻金牛出其意外直捣阶文门户既隳腹心自溃兵贵神速但患不勇耳】
　　料敌三
　　増论□王叡将略论曰凡为将料敌之情僞而后决策制胜须知彼帅之能否乃操我之所长假如韩信能设伏走我则奔逐不逺从袭不及白起能攻城野战则当深沟髙垒以挫其鋭俾蜂虿无所施其毒螫虎狼不能逞其爪牙夲谋既壊伺其大隙而击之因变其正以待敌整衡轴以攻险司马宣王曰诸葛孔明志大而不见机多谋而少决好兵而无权虽提卒十万已堕吾计中破之必矣及郑褒亦能知毌丘俭好谋而不达事情文钦勇而无算至俭兵败皆如其言又潘濬见樊伷为武昌从事与州人设十余度自起比至日中可得知以兵五千足以擒之果在濬度内汉王谓魏大将柏直口尚乳臭不能当韩信谓骑将冯敬虽贤不能当灌婴谓步将项它不能当曹参吾无患矣乃使韩灌曹三将军果大破之后魏髙祖宏曰青齐之兵可以礼遇徐兖之卒理须义抚斯测度将卒之明验也今之将帅多不自量其才器又不知彼之短长卒尔合战卒然求胜犹聚卵以击山驱羊而鬭虎欲期弭兵静乱不亦难哉

　　御定渊鉴函卷二百十
<子部,类书类,御定渊鉴类函>
　　钦定四库全书
　　御定渊鉴函卷二百十一
　　武功部六【征伐】
　　征伐一
　　増易曰谦六五不冨以其邻利用侵伐无不利象曰利用侵伐征不服也上六鸣谦利用行师征邑国象曰鸣谦志未得也可用行师征邑国也　又曰离上九王用出征有嘉折首获匪其丑无咎象曰王用出征以正邦也　书曰天讨有罪五刑五用哉　原周礼曰大司马之职以九伐之法正邦国冯弱犯寡则之贼贤害民则伐之暴内陵外则坛之野荒民散则削之负固不服则侵之贼杀其亲则正之放弑其君则残之犯令陵政则杜之外内乱禽兽行则灭之　周礼郑注曰诸侯有违王命则出兵以征伐之所以正之也诸侯之有国如树木之有根本是以言伐　春秋左传曰凡师有钟鼓曰伐【声其罪】无曰侵【钟鼔无声】轻曰袭【掩其不备】　増又曰鬭辛曰
　　不让则不和不和不可以逺征　原春秋公羊传曰觕者曰侵精者曰伐战不言伐围不言战入不言围灭不言入书其重者也【何休注曰觕麤也将兵至竟以过侵责之服则引兵而去用意尚麤精犹精密也侵责之不服推兵入境伐击之益深用意稍精密】　増春秋胡传曰凡兵声罪致讨曰伐潜师掠境曰侵两兵相接曰战环其城邑曰围造其国都曰入徙其朝市曰迁毁其宗庙社稷曰灭诡道而胜之曰败悉虏而俘之曰取轻行而掩之曰袭已去而蹑之曰追聚兵而守之曰戍以弱假强而能左右之曰以皆志其事实以明轻重　原春秋説题辞曰伐人者国内行威有所斩壊伐之为言败也　春秋佑助期曰太尉主甲卒神名辩防曰库兵动鼓自鸣得诸侯象也　大戴礼曰明王之征必道之所废者也彼废道而不行然后诛其君改其政率其民而不夺其财也故曰人主之征也犹时雨也至则民悦矣　増礼记王制曰天子五年一巡狩革制度衣服者为畔畔者君讨　又曰诸侯赐弓矢然后征赐鈇钺然后杀　原又曰天子将出征乎上帝宜乎社造乎祢祃于所征之地受命于祖受成于学出征执有罪反释奠于学以讯馘告　増又月令曰孟秋天子乃命将帅士厉兵简练桀俊専任有功以征不义诘诛暴慢以明好恶顺彼逺方　原论语孔子曰天下有道则礼乐征伐自天子出　増家语孔子曰七教修然后可以守三至行然后可以征明王之道其守也则必折冲千里之外其征也则必还师衽席之上　孟子曰国必自伐而后人伐之又曰天子讨而不伐诸侯伐而不讨五霸者搂诸侯
