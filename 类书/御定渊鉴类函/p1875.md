<!-- { "loadSidebar": true } -->
　　城将军不用和戎计双杵休辞月下鸣　赵孟頫闻捣衣诗曰露下碧梧秋满天砧声不断思绵绵北来风俗犹存古南渡衣冠不及前苜蓿总肥宛腰褭琵琶曽泣汉婵娟人间俯仰成今古何待他年始惘然　陈基裁衣曲曰殷勤织纨绮寸寸成文理裁作逺人衣缝缝不敢迟裁衣不怕剪刀寒寄逺唯忧行路难临裁更忆身长短只恐边城衣带缓银灯照壁忽垂花万一衣成人到家　郑允端拟寄衣曲曰男儿逺向交河道铁马金戈事征讨边头八月霜风寒欲寄戎衣须趂早急杵清砧捣夜深玉纎铜斗熨帖平裁缝制就衣袄裙千针万线始得成封裹重重寄边使为语夫君奋忠义好将功业立边陲要使声名垂史记　张端捣衣诗曰为捣清砧素令人念藁砧近寒将雁至入夜见蛩吟霜月三更杵关山万里心金风何太弱不与送余音　宋无寄衣曲曰征衣须早寄遥忆藁砧寒莫讶啼防少相思泪已干　倪瓉素衣诗曰素衣湼衣在彼公庭载伤迨隘中心怔营彼苛者虎胡恤尔氓视民如豵宁辟尤诟礼以自持省焉内疚虽曰先业念毋荡失守而不迁致此幽郁身辱亲殆孝违义屈蔚蔚荒涂行迈靡通雝雝鸣凤世莫之逢夕风凄薄曷其有旦吁嗟民生实罹百患先师遗训岂或敢忘箪瓢称贤乐道无殃予独何为凄其悲伤空谷有芝窈窕且廓爰宅希静菽水和乐载弋载钓我心不怍安以致养寤寐忘忧修我初服息焉优游増赋唐李程衣锦褧衣赋曰君子制服兮损益以时秉衣锦之特丽必尚褧以相资欲曵娄以成饰故威仪而可持异彼佩环有以文为贵者同夫絺绤必特表而出之察其所以亦将有防愿无伐善俾其蕴美卫诗既作且赋于硕人之篇匪服是加则嗤乎彼其之子异狐裘而羔袖比緑衣而黄里防纎缟而不隔笼渥彩之可拟彷佛兮若豹姿之藏雾隐映兮似珠光之透水徒有美于烂然孰可详其蔚矣故服之无斁终然允臧当斐然而入用惧学制以见伤知我者谓我隐蔽文章不知我者谓我顚倒衣裳曽不念顺之则理的然而亡自类韬光不耀孰云欲盖而彰比乎绘事后素勿矜为寳不有外者何以混其色不有内者何以蓄其藻雅符含章之德不愆尽饰之道服既美矣人亦宜然等诚明之道合同出处之义全亦犹絜矩之士穷而不滥蕴贞明体恬淡昔有喻于谗口何以自明今不衣而夜行宁惟逮暗是知大象既分先质后文德为道用静为躁君不衒昭质退藏于宻匪同庞服之竒自契黄中之吉彼无褐空念于卒岁此成章不俟兮终日未若赋衣锦之褧衣为终身之自律　李子卿府试授衣赋曰九月肃霜山静风落天髙气凉蟋蟀入兮堂户近鸿雁飞兮天路长欲备岁之无衣无褐始御冬而载载黄命妇女事为公子裳若乃田畯入室居人在巷警杀气之秋陨切严霜其夜降物藏于时人感于是虽懐有稔而及节亦念无衣而在此绩我丝麻具尔纨绮将备服之纁素岂徒事夫红紫则知王者之德圣人之思礼法在矣古今以之事陈王业功当天时泽及周王之道歌得豳人之诗既而涤塲穹窒熏鼠乘其农间以入室处爰邀载绩之功始命缝裳之女掺掺柔脆札札鸣杼天寒夜静既阅西邻之光月明更深齐度南轩之杵夫如是事合其制礼亦有序物向政方人知义所将前规不昧故斯事必举资尔绩而卒岁是裳授余衣而穷冬可御方今四隩既宅九州攸同人恱物茂时和年丰男勤耕于稼穑女务绩于蚕工虽恱当今之化亦由行古之方于是彼其之子各称其服此生之物咸得其羣念彼及此务穑劝分虽非后作抑有前云岂上帝之思我实下人之戴君客有闻而歌曰天之髙兮无不覆君之大兮无不祐生人殖物既庶且富尔在于时尔茅于昼霜始降兮女工就岁时穷兮寒衣授　张何授衣赋曰惟改岁之典爰授衣于肃霜稽月令之前制得豳诗之首章夫其损益从时取其观古人象黄既绩可以为公子裳促机上之寒杼发桑间之懿筐零露既漙肃霜夕降聚于燎火无资于借人劝其功佣俾率于同巷尔其敦质素黜华靡诩葛屦之俭啬笑麻衣之浮侈裂素之洁既无取于流黄我朱孔阳复何为乎恶紫茍狸制之可识谅羔羊之在此且德惟称服道在随时惜光隂之暮矣恐絺绤之凄其防斯蚕绩取彼狐狸既申之以杂佩又组之以素丝信物之美者惟君子宜之借如防裘被服之客纎手缝裳之女昼剪绮纨夜调砧杵微芳发素袖举丝兮衣兮爰笑爰语莫不遵向晦以宴息乐盛隂之室处于戏圣实作则皇惟降衷礼章度数服制卑崇鉴羔袖之非类愼鹬冠之不中岂可褎然充耳不念女工俾僭乱以陵上兴怨言于大东而已是以带裳表俭黻冕昭文袭缁衣之改造追补衮之清芬故能宜象服集纁将菲薄以为寳岂浮奢之足云有守道固穷至图未就卒岁无褐忧心如疚四时迭运窃独悲此凛秋万物有托子何为乎岩岫空负悲哉之感徒为哿矣之富傥有弹冠之期不忘绨袍之旧　周存赋曰二仪斡化兮四运环周大火中而退暑白露而成秋鸟去巢望云海以幽蛰旅雁违漠指烟江而遨游农事云就妇功聿修感虫鸣之促织念客恨之衣裘虑之云谁彼姝者子弄机杼以成绩秉刀尺以循理揣其修短运纎手以俱营善乃规模敏惠心而独揆尔其上下有序度量有常咸循故以取制岂崇异而违方随贵贱以合则处素而有章伊四人之所授必九月之降霜彼美衣工献华服之楚楚彼都人士被狐裘之黄黄清霜既降商飇亦厉衰草萎庭坠叶流砌气萧瑟以増冷天泬寥而澄霁虽人将入室知所以戒寒而时或无衣则何以卒岁是乃背豳风者无备遵月令者有继也若乃白日向昬愁云四展归鸟时聚断蓬孤转风生虚室之寒服念防裘之善则晏平仲悔累年之未易桓将军授新衣而不遣也爰有别江山之墨客游他乡而未归惊岁序之云暮恨筹谋之尚违矧夫揺落秋声凄切霜气廵阶除而不乐抚心曲而谁谓且士有知已而我独无人皆授衣而我独未因感时而増叹聊作歌以自慰歌曰愁霜落兮岁已终秋雁吟兮悲逺空短褐不完兮忧思充庭萧萧兮冷暮风
　　原铭晋傅衣铭曰衣服从其仪君子德也衣以饰外德以备内内修外饰礼有制也
　　原箴汉蔡邕衣箴曰今人务在奢丽志好美饰帛必薄细衣必防暖或一朝之宴再三易衣私居移坐不因故服
　　原啓梁庾肩吾谢东宫赉内人春衣啓曰阶边细草犹推綟叶之光戸前桃树反讶蓝花之色遂得裾飞合燕领鬭分鸾试顾采薪皆成留客
　　増表宋宋祁谢衣袄表曰冬籥乘辰裘官着令疾驰使驿临抚塞屯并颂齐笥之良均挟吴绵之暖被躬且吉束带有华伏惟皇帝陛下至德诞敷深仁普爱念官师所以卒岁恐天下有受其寒居泰轸穷当舒虑惨况凄其戒序必恻然动心特以濵寒沍严持兵皲露句传温诏缄褚纹袍烂然昼鲜煦若春至矧部校什长赐各有差僻垒穷鄣恱而忘苦振裾交抃聮襼相趋和气畅肢顾折胶而何畏大恩压已忧称服以为难有可仰酬不知防殒　鼂补之谢赐春衣表曰勾萌毕发庆赐可行土牛久饰于送寒豳籥未歌于迎暑乃眷造庭之愿爰开在笥之良肆有等差均于覆被恭惟皇帝陛下宜人布政育物为功卉皮自适于隂阳氄毨同和于天地既陶无外之化亦霑咸若之恩织篚乱流岂惟加五百里之逺女工同燎故复半三十日之收矧是具僚与之同体适及风雩之后大颁帑帛之珍君赐足荣不叹无衣之七王章有分庶逃终褫之三誓各糜捐以图报称

　　御定渊鉴类函卷三百七十三
<子部,类书类,御定渊鉴类函>
　　钦定四库全书
　　御定渊鉴类函卷三百七十四
　　服饰部五【裘　衫　襜褕褐　襦　裳】
　　裘一
　　原说文曰裘皮衣也　増瑞应图曰王者奉五行敎民种植以事则渠捜国来献裘王者徳茂不耻恶衣服则四夷乘白鹿来献白裘　毛诗曰羔裘如濡洵直且侯羔裘豹饰孔武有力　又曰君子至止锦衣狐裘　又曰羔裘逍遥狐裘以朝羔裘翺翔狐裘在堂　又曰彼都人士狐裘黄黄　原礼记曰良冶之子必学为裘又曰裘之裼也见美也服之袭也充美也　又曰君衣狐白裘锦衣以裼之君之右虎裘厥左狼裘【注云卫尊者宜武猛】君子狐青裘豹褎绡衣以裼之【郑注云君子大夫士也与青相宜】麛裘青豻褎绞衣以裼之【豻胡犬绞苍黄之色】羔裘豹饰缁衣以裼之狐裘黄衣以裼之锦衣狐裘诸侯之服也犬羊之裘不裼不文饰也　又月令曰孟冬之月天子始裘　周
　　官曰司裘为大裘以供王祀天之服【大裘羔裘也祀天以示质】仲秋献良裘乃行羽物【郑注黼裘也良善也天子所服仲秋鸟兽毛毨王乃以羽物赐羣吏】季秋献功裘以待班赐【功人功微麄谓狐青麛裘之属卿大夫所服季秋鸠化为鹰故于此时为赐】　五经要义曰诸侯黼裘以誓田杂羔裘为黼文也　又曰古者着裘于内而以缯衣覆之乃加以朝服朝会之时袒其朝服见裘里覆衣谓之裼裼之言露可见之辞所以示美呈好而为饰加以朝服谓之袭袒谓之裼大裘不覆反本取其质也　増左传曰狐裘茸一国三公吾谁适从　原白虎通曰裘所以佐女工助温也古者缁衣羔裘黄衣狐裘禽兽众多独以狐羔取其轻暖狐死首丘明君子不忘本也羔取其跪乳逊顺也　増汉书贾谊上疏曰卧赤子天下之上而安植遗腹朝委裘而天下不乱　淮南子曰夫夏日之不披裘者非爱之也暖有余于身也裘与蓑孰急见雨则裘不用上堂则蓑不御此代为贵者白狐之裘天子之披也而在朝堂然为狐计者不若走于泽披羊裘而赁固其事也狐裘而负笼甚可怪也哉　原晋令曰山鹿白□游毛狐白貂领黄貂斑白鼲子渠捜裘皆禁物　墨子曰江河之水非一水之源千镒之裘非一狐之白　増抱朴子曰狐白不可以当暑　原说苑曰千金之裘非一狐之皮也廊庙之榱非一木之枝也先王之法非一士之知也　増文子曰裘足以御寒盖形　潜夫论曰挟夫私计以论公政犹与狐议裘无时可得也　符子曰为千金之裘而与狐谋之其皮不可得也　崔寔四民月令曰蠧虫竝兴以灰藏氊裘　桓谭新论曰振裘持领万毛皆整　杨寡见曰大寒而后索裘不亦晩乎桞宗元文曰冰雪之交众裘我絺
　　裘二
