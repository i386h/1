<!-- { "loadSidebar": true } -->
　　増遗妇人服书称陈姥【唐书杜伏威传曰炀帝遣陈棱以精兵讨伏威棱不敢战伏威遗以妇人服书称陈姥怒其军棱果悉兵至】　锦衣騘马立阵前【宋韩世忠围淮阳城乌珠与刘猊同引兵来救世忠勒阵向敌遣人语之曰锦衣騘马立阵前者韩相公也或危之世忠曰不如是不足以致敌敌果至杀其导战二人遂引去】
　　犒师一
　　増周礼曰地官牛人军事共其犒牛　海録碎事曰应劭言多其牢赏注牢廪食也　五代史李守贞传曰守贞为将无节制其始发军也有赐赉曰挂甲钱班师又加赏劳曰卸甲钱出入之费常不下三十万由此晋之公私重困
　　犒师二
　　増后汉书岑彭传曰彭率臧宫刘歆长驱入江闗令军中无得掳掠所过百姓皆奉牛酒迎劳　晋书桓温传曰温北征进兵至霸上持牛酒迎温于路者十八九耆老感泣曰不图今日复见官军　通鉴唐纪曰上发泾原诸道兵救襄城泾原节度使姚令言将兵五千至京师军士冒雨寒甚多携子弟而来冀得厚赐遗其家既至一无所赐至浐水诏京兆尹王翃犒师惟粝食菜餤众怒蹴而覆之　通鉴宋纪曰南唐主李煜每闻朝廷出师克捷及喜庆之事必遣使犒师修贡　宋史髙宗本纪曰绍兴七年赐吴玠犒军钱百五十万缗
　　犒师三
　　原髙　展喜【左传秦人袭郑郑商人髙以乗韦先牛十二犒师曰不腆敝邑敢犒从者居则具一日之积行则备一夕之卫　国语齐伐鲁展喜以膏沐犒师以义服明且不赂免也】　増使弟　遣叔【左传曰楚子以驿至于罗汭吴子使其弟蹶由犒师　通鉴宋纪曰太祖遣李处耘等假道荆南讨张文表处耘至襄州遣丁徳裕谕继冲以假道之意继冲乃遣其叔父保寅奉牛酒犒师于荆门且觇彊弱处耘待之有加】　驱鹿　共牛【后魏书邓颖传曰世祖幸漠南髙车莫弗库若干率数万余驱鹿百余万诣行在所诏颖为文铭于漠南以纪功徳　共牛注见第一】　作糜粥设粝饭【五代史王敬荛传曰梁兵攻吴厐师古死清口败兵亡归过颍大雪士卒饥冻敬荛乃防淮积薪为燎为作糜粥餔之亡卒多赖以全活　唐书任迪简以检校工部尚书为节度使承张茂昭奢纵后公私屈乏欲享士无所给至与下同粝食身居防户逾月】　原箪食壶浆　具积备衞【孟子武王伐商其小人箪食壶浆以迎之　详上】　増杀妾以飨　卖女为费【唐书张巡传曰巡守睢阳士多饥死存者皆痍伤气乏巡出爱妾曰诸君经年乏食而忠义不少衰吾恨不割肌以啖众寜惜一妾而坐视士饥乃杀以大飨坐者皆泣巡彊令食之逺亦杀奴僮以哺卒至罗雀掘防煑铠弩以食　又张伾传曰伾为泽潞将守临洺田悦攻之乗城固守累月士死粮且尽救不至伾悉召部将立军门命女出徧拜因曰诸君战良苦吾无赀为赏愿以是女卖直为众士一日费士皆哭曰请死战】　以绫犒军　以缯犒军【唐书韩滉传曰刘元佐不朝帝密诏滉讽之及过汴滉因结为弟兄谓宜早见天子以钱二十万为办装又以绫二十万犒军　通鉴唐纪曰王镕与朱全忠连和以其子节度副使昭祚及大将子弟为质以文缯二十万犒军】　发家钱颁士　斥禁钱赐军【唐书田布传曰布拜魏博节度使发家钱十万缗颁士卒　李绛传曰田兴以魏博听命绛曰王化不及魏博久矣一日挈六州来归不大犒赏人心不激请斥禁钱百五十万缗赐其军】
　　弭兵一
　　増家语曰孔子北游登于农山曰二三子各言其志子路进曰由愿得白羽若月赤羽若日攘地千里搴旗折馘子贡进曰赐愿旗鼓相望缟衣白冠陈说其间二国释怨顔囘曰闻薫莸不同器而治回愿得明王圣主而相之铸劒防为农器放牛马于原薮则由无所施其勇赐无所施其辨矣　庄子曰见侮不辱救民之鬬禁攻寝兵救世之战　司马法天子之义篇曰古者戍兵三年不典覩民之劳也上下相报和之至也得意则凯歌示喜也偃伯灵台答民之劳示休也
　　弭兵二
　　増史记始皇帝本纪曰天下兵聚之咸阳销以为钟鐻金人十二重各千石置宫廷中　南唐书元宗纪曰帝自以唐室苖裔訹于斥大境土之説及福州湖南再丧知攻取之难始议弭兵务农或曰愿陛下十数年勿复用兵元宗曰兵可终身不用何十数年之有
　　弭兵三
　　原忘战　戢兵【主父偃曰国虽大好战必亡天下虽平忘战必危　武有七徳一曰禁暴二曰戢兵】　不教　不戢【不教民战是谓弃之　兵犹火也不戢将自焚】　宋为名晋议去【宋向戍欲弭诸侯之兵以为名韩宣子曰兵民之残也财用之蠧也小国之大灾也将或弭之虽曰不可必将许之子罕谓向戍曰天生五材民并用之废一不可谁能去兵兵之设久矣所以威不轨昭文徳圣人以兴乱人以废子求去之不亦诬乎　晋书吴平议悉去兵大都置武吏百人小都五十人山涛卢钦云不宜去武备】　増脱兠鍪　漆弓【韩愈诗曰伫继贞观烈边封脱兠鍪　唐书王忠嗣传曰忠嗣尝曰平世为将抚众而已吾不欲竭中国力以幸功名有漆弓百五十斤每之示无所用】原戢戈櫜矢　归马放牛【诗载戢干戈载弓矢书归马于华山之阳放牛】
　　【于桃林之野示天下不复用也】　干戈倒载　兵革不试【礼曰武王克殷倒载干戈包之以虎皮名曰建然后天下知武王之不复用兵也　试用也】　弛而不张　闇而不用【记曰张而不弛文武不能也　史记兵者圣人所以讨彊暴救危殆昔黄帝有涿鹿之战以定火灾颛顼有共工之阵以平水害而世儒闇于大较猥云不当用兵大至失守小至削弱故刑法不可捐于国诛伐不可偃于天下但用之有巧拙行之有逆顺也】　増偃革尚文　息兵修徳【唐书萧俛传曰穆宗初两河底定俛与段文昌当国谓四方无虞遂议太平事以为武不可黩劝帝偃革尚文　又张文瓘传曰新罗叛帝将出兵讨之时文瓘病卧家自力请见曰吐蕃盗边兵屯境未解新罗复叛议者欲出师臣恐人不堪弊请息兵脩徳以懐异俗诏可】　偃旗息鼓　寝柝包戈【唐书裴光庭传曰明皇有事岱宗张説以京师空虚议欲加兵守边召光庭与谋对曰诸蕃突厥为大贽币往来愿修和好有年矣若遣使召赴行在必欣然应命突厥受诏则诸蕃君长必相率而来我偃旗息鼓不复事矣　记纂渊海引三杰诗序曰寝黒山之柝包青海之戈】　溟澥无波　边陲罢警【孔帖舒元舆问国庠记今溟澥无波兵器可以蒙之虎皮矣乃大修周公仲尼之道之时也　賛皇一品集与囘纥可汗书边陲罢警弓矢载櫜】　车甲永藏　烽燧不惊【孔帖栁宗元表曰车甲永藏马牛勿用烽燧不惊兵戎以息】　韬刃卷铠　罢柝销锋【唐书叛臣传曰李希烈陷汴声言袭江淮陈少游惧遣参谋送款曰亳寿舒庐既韬刃卷铠惟君命　孔帖刘禹锡表】　原去不祥之器　非君子之器　左师之欲去兵是谓诬道主父之谓忘战实曰危机
　　弭兵四
　　原一拒越师【江南野史李昪曰民各生父母安用争城广地使之膏血涂于野草乎自握王权至禅位凡数十年止一拒越师盖不得已而为之】　愿以兵为戒【唐书李徳裕传曰帝既数讨叛有功徳裕虑忲于武不可戢即奏言陛下征伐无不得所欲愿以兵为戒乃可保大功】
　　弭兵五
　　増赋晋左太冲魏都赋曰丧乱既弭而能宴武人归兽以去战萧斧戢柯以柙刃虹旗摄麾以就卷
　　増诗唐杜子美诗曰安得壮士挽天河净洗甲兵长不用　又曰青海无传箭天山早挂弓　李白发白马诗曰一扫清大漠包虎戢金戈　宋王介甫诗曰羌兵自此无传箭汉甲如今不解累
　　増雅唐栁宗元平淮雅曰淮夷既平震是朔南宜庙宜郊以告徳音归牛休马丰稼于野我武唯皇永保无疆【右皇武】　乃谕乃止蔡有厚喜完其室家仰父俯子汝水沄沄既清而弥蔡人行歌我歩逶迟【右方城】
　　増序三杰诗序曰偃甲辞轩销金罢刃
　　増状唐栁宗元状曰和气逺同罢七旬之干羽仁风溥畅六月之车徒
　　増策唐元稹策曰古之所谓销兵革者非谓幅裂其旗章铄錬其锋刃而已也盖诚信着于上则忠孝行于下富寿立于内则夷狄和于外夷狄和则边鄙之兵息富寿立则争夺之患销
　　増疏唐独孤及代宗以左拾遗召既至上疏陈政曰夫疗痈者必决之使溃今兵之为患犹痈也不以渐戢之其害滋大大而图之必力倍而功寡岂易不竢终日之义耶
　　伏兵一
　　増易曰伏戎于莽三嵗不兴　孙子行军篇曰军旁有险阻潢井林木蒹葭蘙荟者必谨覆索之此伏奸之所也
　　伏兵二
