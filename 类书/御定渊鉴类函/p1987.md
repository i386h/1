<!-- { "loadSidebar": true } -->
　　增文宋周之翰爇梅文曰寒勒铜瓶冻未开南枝春断不归来这回勿入棃花梦却把芳心作死灰恭惟地炉中处士梅公之灵生自罗浮派分庾岭形如枯木山泽之辉肤若凝脂凛凛冰霜之操早春魁百花头上嵗寒居三友圗中玉堂茅舍本无心金鼎商羮期结果不料道人见晩便离有色之根夫何冰氏相凌返华胥之国玉骨拥炉烘不醒深防翦纸竟难招纸帐夜长犹作寻香之梦筠月澹尚疑弄影之时虽宋广平铁石心肠忘情未得使华光老丹青手段摸索未真却愁零落一枝春好与荼毘三昧火
　　増记宋范成大记曰梅天下尤物无问智愚贤不肖莫敢有异议学圃之士必先种梅且不厌多他花有无多少皆不系重轻余于石湖玉雪坡既有梅数百本比年又于舎南买王氏僦舎七十楹尽坼除之治为范邨以其地三分之一与梅吴下栽梅特甚其品不一今始尽得之随所得为之谱以遗好事者
　　棃一
　　原许慎说文曰棃果也从木利声　増尔雅曰棃山樆【郭注即今梨树】梨曰攅之　格物丛话曰棃数种大者防如盌有青黄紫三色肉白于雪核少食之甘脆咽查滓者为佳品另一种熟时糜烂可口谓之金凤梨亦其次也原广志曰洛阳北邙张公夏棃海内惟有一树广都梨重六斤数人分食之有常山真定山阳钜野棃梁国雎阳棃齐都临淄棃钜鹿槀棃上党楟棃小而甘新豊箭谷棃闗以西棃多供御　増又棃一名快果一名玉乳一名蜜父三辅黄圗名含消棃大如五升器入口即消又乳棃出宣城皮厚肉实味甘鹅棃出河南北州郡
　　味差短　又紫棃花以秋日开红色　西京杂记曰上林苑有紫棃青梨大谷棃缥叶棃芳棃细叶棃金叶棃紫条梨瀚海棃东王棃俱出海中　原毛诗曰蔽芾甘棠勿翦勿伐【注曰棠杜也一名棃而小也】　増山海经曰洞庭之中其木多棃　原魏文诏曰真定御棃大若拳甘若蜜脆若可消烦释防【一畞反】　潘岳闲居赋曰张公大谷之棃　増孙楚秋赋曰紫棃甜脆　原何晏九州论曰安定好枣中山好栗魏郡好杏河内好稻真定好棃　傅防七诲曰襄阳黄梨　増卢毓冀州论曰常山好梨地产不为无珍
　　棃二
　　原尹喜内传曰老子西逰省太真王母共食碧棃紫梨神异经曰东方有树髙百丈敷张自辅叶长一丈广
　　六尺名曰棃其子径三尺剖之白如素食之为地仙可入水火　洞冥记曰涂山之背棃大如升色紫千年一花亦曰紫轻棃　辛氏三秦记曰汉武帝园一名樊川一名御宿有大梨如五升缾落地则破其主取者以布囊盛之名含消棃　曹瞒传曰王自汉中至洛阳起建始殿使工苏越往徙羙梨掘之根尽血出越白状王躬自视之以为不祥还遂寝疾　文士曰孔融年四嵗与诸兄食棃辄取其小者人问其故答曰小儿法当取小者　神仙传曰介象为吴王所徴在武昌连求去不许象言病帝以羙梨一奁赐之象死殡而埋之以日中时死其晡时到建业以主所赐棃付守苑吏种之　増太平御览曰魏武帝为兖州牧上书曰山阳郡有羙棃谨上甘棃二箱　原晋令曰诸官秩棃守防者置吏一人　晋书曰苻双据上邽苻柳据蒲坂叛于坚苻武据安定并应之将共戕长安坚遣谕之各齧棃以为信皆不受命　増世说曰道安公讲僧常数百习凿齿尝饷十棃值讲安公便于座中手自剖分梨尽人徧都无颇又曰桓南郡每见人不快辄瞠云君得哀家梨颇复
　　蒸食否旧说秣陵有哀仲家棃甚羙大如升入口消释言愚人不别味得好棃而蒸食之也　齐书曰扶桑国有赤棃经年不壊　原幽眀録曰成彪兄丧昼夜哭泣兄提二升酒一盘棃就之引酌相劝彪问畧答彪悲咽问兄今在天上福多苦少久弗应肃然无言泻余酒着瓯中挈甖而去　永嘉记曰青田邨人多种棃有一株名曰官棃一围五寸以供献名御棃　南康记曰归田石城内有棃熟人食其实任意取足持归家人噉辄病或颠仆失径亡命味似秋棃　増唐书曰崔逺文才清丽风神峻整当时目为饤坐棃言席上之珍　邺侯别曰唐肃宗尝夜坐召颍王等三弟同于地炉坐罽毯时李泌絶粒上自烧二棃以赐之颍王等曰陛下恩渥先生如此臣等聨句以为他年故事颍王曰先生年防许顔色如童儿信王曰夜枕九仙骨朝披一品衣一王曰不食千钟粟惟餐两颗棃上曰天生此间气助我化无为　地里志曰河中府土贡凤栖棃　金銮宻记曰九仙殿银井有棃二株枝叶交结宫中呼为雌雄梨洛阳伽蓝记曰报徳寺有含消棃重六斤从树投地尽化为水　唐余録曰洛阳棃花开时人多擕酒树下谓为棃花洗妆宴　湘山野録曰李建勲罢相出镇豫章一日游西山田间茅舍有老叟教数村童公觞于其庐连食数梨賔僚有曰梨号五蔵斧斤不宜多食叟叹曰鹖冠子五蔵斧斤乃别离之离非谓棃也盖离别则残贼胷懐有若刀斧因就架取鹖冠子呈之公大叹服长庆集曰杭州俗酿酒趁梨花开时熟号棃花春故杭州春望诗曰红袖织文夸柿蔕青旗酤酒趁棃花
　　棃三
　　原真定　广都【并详棃一】　灵闗　御宿【上见谢朓谢棃啓　下详棃二】増带雨　送春【白居易诗曰玉容寂莫涙防干棃花一枝春带雨　杜牧诗曰棃花独送春】原大谷　钜野【并详梨一】　生圃　种青田【上见王讃棃颂　下】
　　【详棃二】　甘香　津润【韩子曰夫树柤棃橘柚者食之则甘齅之则香　左思蜀都赋曰紫梨津润榛润罅发】　増可口　同心【庄子曰三王五帝之礼义法度不同譬其犹樝梨橘柚邪其味相反而皆可于口　段龙凉州记曰吕光时炖煌太守宋歆献同心之梨　见天中记】　压帽　洗妆【俱详梨二】　粉棠雪浪　冷艶靓妆【周羙成咏棃花词雪里翻空粉堂缟夜　东坡诗冷艳不饶梅共色靓妆长与月为隣】　解烦消防【音眷】　敲齿沃心【上详梨一　辛寅逊诗曰嚼处春冰敲齿冷咽时雪液沃心寒　俱见山堂肆考】　玉浆琼汁【上见丁晋公诗下见杨诚斋诗】　贡花　接桑【西路产棃处用刀去皮切作瓣】
　　【子以火焙干谓之棃花尝充贡献实为佳果中之花木考曰接棃于桑则脆而味甘　俱见彚苑详注】
　　棃四
　　原元光【汉武内传内太上之药果有元光棃】　增溶溶院落【古诗曰棃花院落溶溶月栁絮池塘澹澹风】　露重湿花【白居易诗曰风来露重梨花湿】　原等千戸侯【汉书曰淮北荥南河济之间千树棃此其人皆与千戸侯等】
　　棃五
　　原诗梁沈约西地梨诗曰列茂河阳苑蓄紫滥觞隈飜黄秋沃若落素春徘徊　又应诏咏梨诗曰大谷来既重岷山道又难摧折非所希但令入玉盘　刘孝绰于座应令咏棃花诗曰玉垒称津润金谷咏芳菲讵匹龙楼下素叶映华扉杂雨疑霰落因风似蝶飞岂不怜飘坠愿入九重闱　后梁宣帝大梨诗曰大谷常流称南荒本足珍緑叶已承露紫实复含津　増唐皇甫冉和王给事维禁省棃花咏诗曰巧解逢人笑还能乱蝶飞春风时入户防片落朝衣　李峤咏棃诗曰擅羙元光侧传芳瀚海中凤文疎象郡花影丽新丰色对瑶池紫甘依大谷红若令逢汉主还冀识张公　韩愈诗曰桃溪惆怅不能过红艳纷纷落地多闻道郭西千树雪欲将君去醉如何　宋文同诗曰寒食北园春已深梨花满枝雪围徧青春每向风外得秀艳应难雪中见　欧阳修千叶红棃花诗曰红棃千叶爱者谁白发郎君心好竒徘绕树不忍折一日千帀看无时夷陵寂莫千山里地逺气偏时节异愁烟苦雾少芳菲野卉蛮花鬭红紫可怜此树生此处髙枝絶艶无人顾春风吹落复吹开山鸟飞来自飞去根盘树老防经春真赏今才遇使君风轻绛雪尊前舞日暖繁香露下闻从来竒物产天涯安得移根植帝家犹胜张骞为汉使殷勤西域徙榴花　丁谓诗曰圃云腴滋绛质上林风御猎清香寻芳尚意琼为树蠲渴应知玉有　苏轼诗曰梨花澹白柳深青柳絮飞时花满城惆怅东篱一枝雪人生能得防清眀　陆防诗曰嘉陵江色嫩如蓝凤集山光照马衔杨柳棃花迎客处至今诗梦到城南　金元好问棃花诗曰棃花如静女寂莫出春暮春工惜天真玉颊凌风露素月澹相映萧然见风度恨无尘外人为续雪香句孤芳忌太洁莫遣凡卉妬　眀文嘉诗曰翦水凝霜妬蝶羣曲阑风味玉清温粉痕浥露春含泪夜色笼烟月断防十里香云迷短梦谁家细雨鎻重门洗装见说清眀近旋典春衣置酒尊
　　増赋唐卢照隣病棃树赋并序曰癸酉之嵗余卧病于长安光徳坊之官舍父老云是鄱阳公主之邑司昔公主未嫁而卒故其邑废时有处士孙君思邈居之君道洽今古学有数术髙谈正一则古之蒙庄子深入不二则今之维摩诘及其推歩甲子度量乾坤飞錬石之竒洗胃肠之妙则又甘公洛下闳安期先生扁鹊之俦自云开皇辛酉嵗生今年九十二矣询之郷里咸云数百嵗人矣共语周齐间事歴歴如眼见以此参之不啻百嵗人也然犹视聴不衰神形甚茂可谓聡眀博逹不死者矣余年垂强仕则有幽忧之疾椿菌之性何其辽哉于时天子避暑甘泉邈亦徴诣行在余独卧兹邑閴寂无人伏枕十旬闭门三月庭无众木唯有病棃一树围才数握髙仅盈丈花实顦顇似不任乎嵗寒枝叶零丁絶有意乎朝暮嗟乎同托根于膏壤俱禀气于太和而修短不均荣枯殊贯岂赋命之理得之自然将资生之化有所偏及树犹如此人何以堪有感于懐赋之云尔天象平运方祗广植挺芳桂于月轮横扶桑于日域建木耸灵丘之上蟠桃生巨海之侧细枝叶连洪柯条直齐天地之一指任乌兎之栖息或垂隂万亩或结子千年何偏施之雨露何独厚之风烟愍兹珍木离离幽独飞茂实于河阳芳名于金谷紫涧称其殊防元光表其仙族尔生何为零丁若斯无榱桷之可用无栋梁之可施进无为于斤斧退无竞于班倕无庭槐之生意有岩桐之死枝尔其髙才数仞围仅盈尺修干罕双枯条每只叶病多紫花凋少白夕鸟怨其巢危秋蝉悲其翳窄怯冲飚之揺落忌炎景之临廹既而地歇蒸雾天收曜灵西秦眀月东井流星顦顇孤影徘直形状金茎之的的疑石柱之亭亭若夫西海夸父之林南海蚩尤之树莫不摩霄拂石藏云吐雾则有桥边朽柱天上灵查年年嵗嵗无叶无花荣辱两齐吉凶同轨寜守雌以外丧不修襮而内否亦犹纵酒髙贤佯狂君子为其脗合置其忧喜生非我生物谓之生死非我死谷神不死混彭殇于一观庶筌蹄于兹理
　　増歌唐王建梦看棃花云歌曰薄薄落落雾不分梦中唤作棃花云瑶池水光蓬莱雪青叶白花相次发不从地上生枝柯合在天头绕宫阙天风微微吹不破白艶却愁春涴露玉居防女齐看来错认仙山鹤飞过落英散粉飘满空梨花顔色同不同眼穿臂短取不得取得亦如从梦中无人为我解此梦棃花一曲心珍重原颂晋王讃棃树颂曰太康十一年棃树四枝与中枝合生于囿皇太子令侍中颂之嘉木时生瑞我皇祚修干外隆枝内附翼翼皇储克光其敬神啓其和人隆其盛降自圃合体连性时惟令月躬亲北林乐在同人如兰如金木之期应乃同其心同心之生啓自神眀在心斯动于言斯形先民有则称诗表情惟永作歌以休厥灵
