<!-- { "loadSidebar": true } -->
　　増杖殳临朝【淮南子曰昔武王执戈秉钺以伐纣胜殷搢笏杖殳以临朝】　殳体八觚【徐锴说文叙殳书解曰殳体八觚随其势而书之故八体有殳书】　干卤殳鋋【吴都赋云干卤殳鋋肠夷勃卢注曰殳鋋皆矛也】　有恒用【谢惠连从军行曰赵骑驰四牡吴舟浮三翼弓殳有恒用矛鋋无暂息】
　　枪一
　　増字彚曰剡木伤盗曰枪　衞公兵法曰聴角声第一声絶诸队即一时散立第二声絶诸队一时捺枪卷幡张弓拔刀第三声絶诸队一时举枪第四声絶诸队一时笼枪跪膝坐　通鉴宋纪曰吴璘叠阵法每战以长枪居前坐不得起次最强弓跪膝以俟次神臂弓约贼相搏至百步内则神臂先发七十步强弓并发次阵如之　说选真腊风土记曰真腊国军马亦是裸体跣足右手执摽枪左手执战牌别无所谓弓箭炮石甲胄之属　金史曰火枪制以勑黄纸十六重为筒长二尺许实以柳炭铁滓磁末硫黄砒霜之属以绳系枪端军士各悬小铁鑵藏火临阵烧之焰出枪前丈余药尽而筒不损
　　枪二
　　増唐书秦叔寳传曰每敌有骁将锐士震燿出入秦王辄命叔寳往取之跃马挺枪刺于万众中莫不如志通鉴五代纪曰吴徐温与王景仁战不胜而却景仁引兵乘之将及于隘吴吏士皆失色左骁衞大将军宛邱陈绍援枪大呼曰诱敌太深可以进矣跃马还鬭众随之梁兵乃退　又宋纪曰王则据贝州反明镐穿地道以攻之文彦博至贝镐穿道适通遂选壮士夜半由地道入城众登城贼纵火牛官军以鎗中牛鼻牛还攻之贼大溃开东门遁总管王信追则擒之　又曰金苗道润素与中都经畧副使贾瑀有隙一日从数骑出瑀伏甲射之道润颠于道左从者骇散有何伯祥者独下马掖道润道润懑絶不能乘马瑀伏发前突伯祥奋枪大呼杀数人贼乃遁　八编纂曰金宗弼本名乌珠太祖第四子也希尹获辽护衞问知辽帝猎鸳鸯泺宗望宗弼率百骑遂越卢勃等驰击败之宗弼矢尽夺辽兵士枪独杀八人生获五人　弇州史料曰任兵宪环丞吴时倭暴至台檄丞以乡兵五百徼之兵故市人子仓卒应募不习战遇辄鸟散走丞独身从亲信抵射贼贼中勇敢者奋持长刀隃沟来击丞馆人挟抱丞上马则贼已刃尾之馆人乃直前手搏贼连中数枪手不舍竟死丞以间得逸去　拊膝录曰瞿能建文中从李景隆攻北平白沟河之战能奋勇冲击杀伤甚众北平遂却能及其子与叛将房寛接战寛败王所乘马凡三易三被鎗所射矢皆尽能复跃马引兵追击大呼灭燕斩杀数十百人　备忘録曰明武定侯郭英沈毅多智尝从征陈理其将陈同佥骁健善槊驰入中军帐下上遽呼曰郭四为我杀贼侯奋臂持鎗贼即应手坠上解所御赤战袍衣之曰唐尉迟敬徳不汝过也
　　枪三
　　増王铁枪　李铁枪【五代史王彦章传曰彦章为人骁勇有力能跣足履棘行百步持一铁枪骑而驰突奋疾如飞而他人莫能举也军中号王铁枪　通鉴宋纪曰李全潍州北海农家子弓马趫捷能运铁枪人号李铁枪】　号飞将　号副统【唐书单雄信传曰雄信能马上用枪李密军中号飞将　金史实勒哈塔传曰哈塔形不过中人而拳勇善鬭所用枪长二丈军中号为长枪副统】半段枪　丈八枪【唐书哥舒翰传曰翰与吐蕃战持半段枪迎击所向披靡翰工用枪追及贼拟枪于肩叱之贼反顾翰刺其喉剔而腾之髙五尺许乃堕　通鉴宋纪曰岳飞与金人战于太行山擒其将拓跋叶鄂特居数日又与敌遇飞单骑持丈八铁枪刺杀其将黑风大王金人败走】　卧枪而坐卧枪以待【又曰刘锜与乌珠夹石梁河而阵河通巢湖广二丈锜命曳薪叠桥须防而成遣甲】
　　【士数队逾桥卧枪而坐　弇州史料曰傅友徳既败贼将韩乙度贼且复至开城门阵于野使皆卧枪以待闻鼓即起李二果盛兵至轻我师寡竞而嚣友徳鼓之士腾跃搏贼遂败之缚李二以献】　连枪为桥　缚枪为梯【通鉴宋纪曰蒙古主驻军鱼儿泺遣三哥巴圗帅万骑自西夏趋京兆以攻金潼关不能下乃由嵩山小路趋汝州遇山磵辄以铁枪相锁连接为桥以渡遂赴汴京　金史巴萨传巴萨攻衞州猝无攻具缚枪为云梯州人知不能攻守益严凡攻三日不克】　削槟榔木　挟大竹筒【星槎胜览曰暹罗国人削槟榔木为摽鎗　弇州史料曰沐英镇云南麓川宣慰思伦发聚其众来寇象皆披甲负战偻四周若栏楯挟大竹为筒于两傍筒置短鎗十余以摽我】
　　枪四
　　増杖折枪归营【通鉴唐纪曰郭子仪李光弼与史思明战于嘉山大破之斩首四万级捕虏千余人思明坠马露髻跣足步走至暮杖折枪归营奔于博陵弼就围之】　垂双拂为号【八编纂曰李全置酒髙会平山堂有堡塞候卒识其枪垂双拂为号以报赵范范喜谓葵曰此贼勇而轻若果出必成擒矣】　梨花枪【又曰李全妻杨氏谕郑衍徳等曰二十年梨花枪天下无敌手今事势巳去撑住不行】　银枪金枪【北辕录曰金主设朝外廊皆银枪左掖门入皆金枪人依一柱以立焉】泉随鎗涌【星槎胜览曰哇国海滩有水一甘可饮称为圣水元时使将史弼髙兴征其国】
　　【经月不下舟中乏水粮尽二将拜天祝曰奉天伐蛮若天与我水即生不与即死遂插鎗醎苦海中其泉随鎗涌起水味甘甜众军汲而饮之乃令曰天赐助我可力战也兵威由是大振】　两头着刃【兵畧纂闻曰孔侍郎镛抚贵州时贵清平衞所部有曰溪刺者溪多智数善为兵刺膂力絶人能破三重甲持二丈枪两头着刃以枪防地跃而起辄三五丈飞行稠人之上以战若一二丈川涧跨越之如沟浍后镛皆以计擒之】　挝简附兵谏【通鉴五代纪曰淮南节度使杨渥忌张颢徐温欲诛之丙戌渥晨视事颢温帅牙兵二百露刃直入庭中数渥亲信十余人之罪曳下以铁挝击杀之谓之兵谏诸将不与之同者颢温梢以法诛之于是军政悉归二人渥不能制】　铁简万户【金史曰乌延察喇勇果无敌左右手持两铁简简重数十斤人号为鐡简万户】
　　枪五
　　増诗唐杜甫诗曰苔卧緑沈枪　明唐顺之杨教师鎗歌曰老杨自是关东客短衣长躯枣红面千里随身丈八矛到处寻人鬭轻健谓余儒生颇好武一揖滚滚发雄辩坐惊平地起波涛蠕蠕龙蛇手中现拨开双龙分海嬉攅簇两蛇合穴战争先尽教使机关缩退谁知卖破绽目上中睂【左传事】犹自哂绵中褁铁那能见满身护着不通风百步撺来激流电飞上落下九防丸放去回一条线问君何为技至此使我冯轩神□荅言少小传授时五步七步画地践迩来操弄三十年浑身化作枯树簳心却忘手手忘鎗眼前只见天花旋乃知熟处是通神解牛斫轮安足羡因君亦解草书诀君鎗岂让公孙劒
　　棒一
　　増太公六韬曰方首铁棓维朌重十二斤柄长五尺以上千二百枚一名天棓　崔豹古今注曰车辐棒也汉朝执金吾金吾亦棒也以铜为之黄金涂两末谓为金吾御史大夫司隶校尉亦得执焉御史校尉郡守都尉县长之皆以木为吾焉用以夹车故谓之车辐一曰形似辐故谓之车辐也　抱朴子曰余愿世人改其无检之行除其骄简之失则赵胜之门无去客黄祖之棒无所用矣　晋宣帝教曰当教诸围上守者皆作棒人一枚轻重长短者各各可守皆当头施纫挂臂贼破死在旦夕邂逅冲突围当以棓棓之
　　棒二
　　増通鉴唐纪曰顔庆复大破蛮军杀二千余人蜀民数千人争操芟刀白棓以助官军呼声震野　拊膝録曰杨本者处州人初为太学生精于遁法靖难师起招募才畧之士本应募起家时吴王抚军一日本请吴王出观兵及登将台见大水淼茫平阶而一军不见曰此水遁也及帅师北向本尝持一铁棒重三十斤临阵驰突北军披靡不敢前遂大破之授锦衣衞镇抚盖自南北交战惟平保儿与本有功他将皆败
　　棒三
　　原造五色　长五尺【曹瞒别传云太祖初入尉缮治四门造五色棒悬门左右各十余枚有犯禁者不避豪强皆棒杀之　下详棒一】　乃用白棒　辄加白棒【抱朴子曰吴遣贺将军讨山贼贼中有善禁者每交战官军刀不能伤将军乃多用白木棒击之禁不能行　沈约宋书云后废帝常着小袴褶未尝服衣冠或有忤意辄加以虐刑有白棒数十枚各有名号鍼锥凿锯之徒不离左右尝以铁椎椎人】　棒杀外兵　棒杀豪强【魏志钟会传云胡烈绐语亲兵及疏与其子曰丘建密说消息已作大坑白棒数千欲悉呼外兵入将以次棒杀投坑中诸牙门亲兵亦咸说此语一夜传相告皆徧众遂争赴杀会　下见前】　増执棒趋报　持棒大呼【三楚新録曰长沙众军迎马殷为主值夜殷甚疑惧欲拒不行将晓忽覩一人黑色而貌甚伟执大棒鞠躬趋报曰军国内外平安俄而不见由是殷以为嘉兆心始安北史王罴传曰齐神武遣韩宵济华州袭王罴罴不觉比晓轨众巳乘梯入城罴尚卧未起闻阁外匈匈有声便袒身露髻徒跣持一白棒大呼而诟曰老罴当道卧貉子那敢过敌见惊退】
　　棒四
　　増金吾白梃如雨【通鉴唐纪曰宗御五凤楼酺宴观者諠溢乐不得奏金吾白梃如雨不能遏】　人持一巨梃自防【又宋纪曰种师道次白沟辽人噪而前击败师道前军统制杨可世于兰沟甸士卒多伤师道先令人持一巨梃自防赖以不大败】
　　棒五
　　増表魏髙堂隆陈灾异表曰石氏星占曰天棓五五星之杖也主挝棓乱兵客星彗茀干犯棓兵大起二年消复之宜罢省百役勿使士卒怨于勤苦而为乱足其廪食度可劳然后用之则士卒安而无乱兵矣
　　椎一
　　増太公六韬曰方首铁槌重八斤柄长五尺以上千二百枚一名天槌败步骑羣寇　又曰防杙大槌重五斤柄长二尺以上百二十具
　　椎二
　　増汉书淮南王传曰淮南厉王长髙帝少子也常心怨辟阳侯孝文时入朝乃往请辟阳侯辟阳侯出见之即自袖金椎椎之命从者刑之　唐书严武传曰武幼豪爽母裴不为挺之所荅独厚其妾英武始八岁怪问其母母语之故武奋然以铁锤就英寝碎其首左右惊白挺之曰郎戏杀英武辞曰安有大臣厚妾而薄妻者儿故杀之非戏也父奇之曰真严挺之子　通鉴宋纪曰殿前都指挥使韩震复如贾似道之议请帝迁都陈宜中欲示已非似道党乃召震计事伏壮士袖铁椎击杀之　说海辽志曰契丹好以铜及石为槌以击
　　椎三
　　増击胫　碎脑【通鉴唐纪曰僧圆净谋反圆净时八十余捕者既得之奋锤击其胫不能折又元纪曰益都王着因人心愤怨阿哈玛特宻铸大铜锤与妖人髙和尚谋击杀之时皇太子从帝如上都而阿哈玛特留守京师着以太子素恶其奸乃遣二西僧至中书诈称皇太子还都作佛事复矫太子令俾枢密副使张易发兵夜会东宫易不察遽以兵往既而省中遣使出迎悉为伪太子所杀夺其马入建徳门夜二鼓至东宫前立马呼省官至前责阿哈玛特数语着即率去以所袖铜锤碎其脑】　误中副车　椎杀晋鄙【汉书张良传曰良为韩报讐得力士为铁椎重百二十斤击始皇博浪沙中误中副车　史记信陵君传曰朱亥袖四十斤铁椎椎杀晋鄙】
　　椎四
　　増卢鼓椎【金史约赫徳传曰约赫徳屡败宋兵威震淮泗好用鼓椎击人世呼曰卢鼔椎其名可以怖儿啼大槩如呼麻胡云有子名和尔和世目曰小鼓椎】
　　椎五
　　増诗唐李白诗曰子房未虎啸破产不为家沧海得壮士椎秦博浪沙报韩虽不成天地皆震动潜匿游下邳岂曰非智勇
