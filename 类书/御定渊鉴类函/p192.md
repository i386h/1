<!-- { "loadSidebar": true } -->
　　原箴晋潘尼乗舆箴曰皇极肇建两仪既分彞伦未序万邦纠纷国事明主家奉严君各有攸尊徳罔不勤煌煌四海蔼蔼万乗匪贤焉倚匪哲焉凭左辅右弼前疑后丞一日万几业业兢兢夫出其言善则千里是应而莫余违亦丧邦有征辛作璿室而夏兴瑶台糟丘酒池象箸玉杯叔世道衰末俗化浅眈乐逸游荒淫沈湎不式古训而好是佞辩不迩正路而覆车是践灭败之功载在前典匪唯陵夷厥世用殄故曰树君如之何将民是司牧视之犹伤知其寒燠故能抚之斯柔而敦之斯睦无远不懐靡思不服夫岂厌纵一人而玩其耳目内迷声色外荒驰逐不修政事而终于颠覆　増唐张蕴古大宝箴曰今来古往俯察仰观惟辟作福为君实难
　　主普天之下处王公之上任土贡其所求具僚陈其所倡是故恐惧之心日弛邪僻之心转放岂知事起乎所忽福生乎无妄是以圣人受命拯溺亨屯归罪于己因心于民大明无私照至公无私亲故以一人治天下不以天下奉一人礼以禁其奢乐以防其佚左言而右事出警而入跸四时调其惨舒三光同其得失故身为之度而声为之律勿谓无知居髙听卑勿谓何害积小就大壮九重于内所居不过容膝彼昏不知瑶其台而琼其室罗八珍于前所食不过适口唯狂罔念丘其糟而池其酒安彼反侧如春阳秋露巍巍荡荡恢汉髙大度抚兹庶事如履薄临深战战栗栗用周文小心诗之不识不知书之无偏无党一彼此于胸臆捐好恶于心想众弃而后加刑众悦而后行赏弱其强而治其乱伸其屈而直其枉故曰如衡如石不定物以限物之悬者轻重自见如水如镜不示物以情物之鉴者妍蚩自生勿浑浑而浊勿皎皎而清勿汶汶而闇勿察察而明虽冕旒蔽目而视于未形虽黈纩塞耳而听于无声纵心乎湛然之域游神于至道之精扣之者应洪纤而效响酌之者随深浅而皆盈故曰天之经地之宁王之贞四时不言而代序万物无言而化成岂知帝力而天下和平李徳裕丹扆六箴曰先王听政昧爽以俟鸡鸣既盈
　　日出而视伯禹大圣寸阴为贵光武至仁反支不忌无俾姜后独去簪珥彤管记言克念前志【宵衣箴】圣人作服法象可观虽在宴游尚不懐安汲黯庄色能正不冠杨阜慨然亦讥缥纨四时所御各有其官非此勿服惟辟所难【正服箴】汉文罢献诏还騄駬銮辂徐驱焉用千里厥后令王亦能恭己翟裘既焚筒布则毁道徳为丽慈俭为美不过天道斯为至理【罢献箴】惟后纳诲以求厥中从善如流乃能成功汉骜沈湎举白浮钟魏叡侈汰凌霄作宫忠虽不忤而善亦从以规为瑱是为塞聪【纳诲箴】居上处深在察微萌虽有谗慝不能蔽明汉之孝昭叡过周成上书知诈照奸得情燕盖既折王猷洽平百代之后乃流淑声【辨邪箴】天子之孝敬遵王度安必思危乃无遗虑乱臣猖獗非可遽数元服莫辨触瑟始仆柏谷微行豺豕塞路覩貌献飱斯可戒惧【防微箴】宋陈彭年大宝箴曰二仪之内最灵者人生民之中
　　至大者君民既可畏天亦无亲所辅者徳所归者仁恭己临下辉光益新载籍斯在谋猷备陈内绥万国外抚百蛮治乱所始言动之间观之则易处之则难由是先哲喻彼投艰茍能虑末乃可防闲审求逆耳无恶犯顔既庶而富教化乃施慈俭之政庶富之基鳏寡孤独人之所悲发号施令宜先及之黄发鲐背心实多知左右侍从何莫于兹瞻言百辟咸代天工傥无虚授可建大中克谨彰瘅惟借至公知人则哲视远则聪才固难备道亦少同葑菲罔舍梓乃充不扶自直惟蓬在麻非拣莫见惟金在沙参备顾问必辨忠邪献替以正禆益无涯自区草泽亦有国华访此髦士可拒朋家三章之立庶民作程钦哉钦哉可以措刑九伐之建宼孽是平本仁本义可以弭兵是谓齐礼亦曰好生有教无自诚而明宗庙社稷飨之以恭宫室苑囿诫之在丰春搜秋狝不废三农击石拊石用格神宗使人以悦乃克成功治国以正罔或不从济济多士用之有光硁硁小器谋之弗臧忠言致益岂譲膏粱六艺为乐宁后笙簧任贤勿贰尧所以昌改过不吝汤所以王六合至广万彚攸多风俗靡一嗜欲相摩如驭朽索若防决河左契斯执六辔遂和导之以徳民免婴罗不懈于位俗乃偃戈先王之训罔不咸然吾君之治亦取斯焉小心翼翼终日干干三灵降鉴百禄无愆由兹率土永戴尧天巍巍洪业亿万斯年　明王诲无逸殿箴曰大君凝命统御万方总揽威福调剂纪纲得之则化臻上理失之则治用不臧故克艰者惟后而不易者惟王缅惟圣人自强不息度天只民不遑暇食保惠念稼穑之艰抑畏勤康田之即享国以之弥长后王因而丕式岂如叔季弃小忽微以天位为可乐捐小民之所依履冰无兢兢之戒集木无惴惴之危迷途既远覆辙何追是用揽镜兴亡提衡善败取公旦之陈谟法成王之受戒比前事若韦奉圣言如蓍蔡揭无逸于便殿拜昌言于往代夫适情肆欲其逸乃足无亦诵眈乐罔寿之旨以自畜而伐性之斧不使陈于目劳民动众其逸乃重无亦鉴观逸游田之训以自讼而驰骋之娯不使投其空轻改旧章其逸乃长无亦詧变乱刑政之文以自防而纷更之议不以易其常不恤众怨其逸乃见无亦引违怨呪诅之规以自善而防川之术不以施于贱淫刑穷兵其逸乃盈无亦惩无罪无辜之语以自绳而草菅之念不以渎其经呜呼一念之逸万事之隳一时之逸终身之疵法天行健惟日孜孜惟圣罔念无不在兹尧兢舜业并称巍巍惟无逸乃能有逸惟有为是以无为彼秦氏之衡石隋室之传餐徒为丛脞奚取图难吾将企四王之迪哲措九有于安澜固朝乾夕惕之不暇而遑即夫世主之所安　李大武仁明武箴曰惟辟统天懋建皇极运治穆清秉机渊黙包体用以兼该治刚柔而作则盖圣学本乎惟一而众美贵乎相参欲提纲而挈领必体一而函三体仁长人万善斯括亶聪明而作后亦神武而不杀博施济众惟仁是保茍予仁之未导赤子苍生胡繇而昭融威命灵爽惟武斯慑苟予武之弗烈敷天率土胡繇而震叠勿恃终食为仁而谓人欲不能淆不见山木得养则长失养则消勿恃一隙为朙而谓私意不能隔不见盆水澄之终朝挠之一掬勿恃意气为武而谓事变不能骫不见强弩张之甚难弛之甚易匪直残忍伤仁即优游姑息亦乱仁之真匪直壅蔽害明即苛求渊察亦失明之情匪直婑媠攻武即刚愎拒谏亦用武之误呜呼众人之仁杯水车薪圣心之仁纯纯全全如天施地生合蠕动而咸育斯其为天下之至平众人之眀萤火阴燐圣心之明眧眧灵灵如日照月临悉丰蔀而毕照斯其为天下之至深众人之武怒臂当车圣心之武赫赫皇皇如雷厉风行举百昌而咸悚斯其为天下之至威既公溥而明通亦有仁而有勇繄三劄之所陈实百王之攸重虽异用而同体总防归于一中茍三徳之不愆何万化之难通斯皇猷之要领而君道之折中托前疑而授简敢上告于宸聪　申时行思政轩箴曰惟皇睿圣光嗣丕基弗宁燕处有俨若思厥思维何万几一日千里应违谋之几席惟皇立政钦若昊天涵育万彚覆被八埏曰雨曰旸思其或愆惟皇立政宪于列祖金科玉条具在故府是训是行思绳厥武四海惸婺政是用康一夫不获我视如伤何以亢之行苇甘棠殊方卉服政是用辑一夫不戒作我蟊贼何以清之苞桑磐石万方玉食思及鉏犂衮服在御思及杼机征输罔艺乃政之疵筐篚之恩用思有式尚方之需费思有极滥出无经乃政之慝任思弗二或蔽其聪去思弗疑或挠其公毋眤厥比衡平鉴空言逆于耳思或为利言逊于心思或为戾毋恣厥情虚心执契勿谓己明察见渊鱼勿谓己断决事庭除思古哲王用人有余勿谓予喜赏或为僭勿谓予怒刑或为滥思古哲王监于成宪朝以出政则思其终纷更之戒画一之从夕以脩令则思其始毋狥窽辞毋多指是之为思规安万世天命不易为君实难人亦有言日中则昃无疆惟恤思之思之神通之户牖诵之　王肯堂敬天勤民箴曰天佑下民作之君师握持大宝令行如驰外驰八荒内牧九域日照月临罔不恭职匪民有私匪天有亲徳配彼苍泽闿下民配苍维何曰惟皇畏顾视罔儋夙兴夜寐泽民维何询民之瘼一夫怨咨罔自豫乐匪独郊禘穆穆严趋触然后敬中心已渝匪惟执驭兢兢若朽感然后勤勤何能久古之敬民所以敬天自民视听敢云不然冕旒蔽目目周天壤黈纩塞耳耳藏羣响一日不御万方曷承晏亦安耳如民予憎巍巍放勲今古致理究厥所操钦明而已虞戒逸乐夏训风愆虎贲缀衣周之韦虽有成徳从谏斯圣虽有蒭荛贤于卑佞不辞谔谔用赞皇舆小臣献箴敢告周庐　王象节保泰箴序曰自古所以维国体振人心者莫急于全盛之日而潜伏乎涣散懈弛之形何则殷忧多难庸愚惊焉熙洽恬愉圣喆玩焉譬若太行羊肠谨于辔勒或无虞于登坂而康衢有覆辙则忽而堕也吞天沃日慎其维檝尚无虑于洪涛而平澜有败舟则狃而坏也殷宗纳肜日之谏而消桑谷周宣有脱簪之警而遣采薇均为中兴尚矣不然开元天宝建中靖国岂非极盛际哉而一域不戒祸不旋踵可鉴也夫我二祖兴创圣统列圣茂衍鸿基皇上绍绎二十年于兹徳化翔洽威灵赫濯休容在列戎夷北面即有一二烽燧之儆而阴阳内外截然界限不可谓非当保泰之时顾瑕纇渐萌精神渐堕风俗渐偷纪纲渐乱茍无桑土之谋不免厝火之祸敬循藿见少效虞箴其词曰惟辟奉天为君实难克艰厥后保泰为先大象维何金瓯常完九译稽颡四国歌凤鸣于冈嵩祝其年无平不陂无往不还黔黎鉏耰遂生戈鋋所以圣王日夕纠防戸牖绸缪其忘永监仰观盈虚俯勤宵旰九嫔八子寝岂不甘长乐昭阳乐岂不緜言念几康勿溺便娟惧生酖毒戒彼晏安昼日三接清跸常传九塞三陲念念周旋以克长世太平永肩于赫皇明圣人当天勤政讲学帝徳罔愆济济朝列防龙同贤爰惟今日消长攸关愿言保泰皇心无倦毋曰昌明辇毂之下或成夷羌毋曰富有黔黎之贱或抗元首明明股肱惟泰则亲毋令三事尝隔九阍赫赫金城惟泰则豫弗使元良忽生间阻慎之又慎侧席求理亿万斯年受天无斁小臣献箴毋怠毋忽　刘孔当保泰箴曰可畏非天可爱非时其倏其忽为治为圯皇皇泰运亦孔之昌岂不尔谷以豫以康顾此安兮危之所倚顾此存兮亡之所始譬彼行棋见在莫必累踦而胜食两而失譬彼驰车惟厥所驭或险而戒或夷而踬盖常人狃于眉睫而祸几伏于隐微惟兢兢其驭朽乃明明其丕基古我先王有怀如履衣袽未济桑土未雨岂不馨格地祥天符曰余不徳胡以介兹岂不咸若羽毛肉角曰余小子孤寡不谷岂不率俾旅獒越雉曰余不及而享其贽盖旱则资车水则资舟用持盈以豫而捄倾以时呜呼念哉治耶忽耶判若苍素揆厥所由寘惟人寘何去何从孰臧孰否微臣献箴以告丹陛
