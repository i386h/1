<!-- { "loadSidebar": true } -->
　　増周礼曰夏官大司马中春敎振旅司马以旗致民平列陈如战之陈辨鼔铎镯铙之用王执路鼔诸侯执贲鼔军将执晋鼔师帅执提旅帅执鼙卒长执铙两司马执铎公司马执镯以教坐作进退疾徐疏数之节遂以搜田　太公六韬曰凡用兵之大要当敌临战必置冲阵便兵所处然后以车分为乌云之阵此用兵之竒也所谓乌云者乌散而云合变化无穷者也　孙子九地篇曰善用兵者譬如率然率然者常山之蛇也击其首则尾至击其尾则首至击其中则首尾俱至　呉子料敌篇曰齐阵重而不坚秦阵散而自鬭楚阵整而不久燕阵守而不走三晋阵治而不用夫齐性刚其国富君臣骄奢而简于细民其政寛而禄不均一阵两心前重后轻故重而不坚击此之道必三分之猎其左右脇而从之其阵可坏秦性强其地险其政严其赏罚信其人不让皆有鬭心故散而自战击此之道必先示之以利而引去之士贪于得而离其将乗乖猎散设伏投机其将可取楚性弱其地广其政骚其民疲故整而不久击此之道袭乱其屯先夺其气轻进退速弊而劳之勿与争战其军可败燕性慤其民慎好勇义寡诈谋故守而不走击此之道触而廹之陵而逺之驰而后之则上疑而下惧谨我车必避之路其将可虏三晋者中国也其性和其政平其民疲于战习于兵轻其将薄其禄士无死志故治而不用击此之道阻阵而压之众来则拒之去则追之以倦其师此其势也　司马法曰凡阵行惟疏战惟宻兵惟杂　史记律书曰黄帝有涿鹿之战以定火灾颛顼有共工之阵以平水害　蜀志诸葛亮传曰亮推演兵法作八阵圗咸得其要　北史源贺传曰贺依古今兵法及先儒耆旧说畧采至要为十二阵圗上之　太白隂经曰黄帝设八阵之形车厢洞当金也车中黄土也鸟云鸟翔火也折冲木也龙腾却月水也雁行鵞鹤天也轮车地也飞翼浮沮巽也　又曰天阵居干为天门地阵居坤为地门风阵居巽为风门云阵居坎为云门飞龙居震为飞龙门武翼居兊为武翼门鸟翔居离为鸟翔门蛇盘居艮为蛇盘门天地风云为四正门龙虎鸟蛇为四竒门乾坤艮巽为阖门坎离震兊为开门　太平御览唐太宗谓朝臣曰朕少时为公子未遭战阵义旗之始乃平宼乱每执鼔必自指防习覩兵阵即知强弱常取我弱对其强强对其弱敌犯其弱追奔不逾百数十歩吾击其弱必突过其阵自背而反击之无不溃多使此而制胜思得其理深也唐书兵志将帅简军士除地为塲北上中间二百歩立五表表间五十歩为二军进止之节遂声鼓有司举旗士众皆起行及表击钲乃止又击三鼔有司偃旗士众皆跪又击鼔有司举旌士众皆起骤及表乃止东军一鼔举青旗为直阵西军亦鼓举白旗为方阵以应次西军鼔举赤旗为锐阵东军亦鼔举黒旗为曲阵以应次东军鼔举黄旗为圆阵西军亦鼓举青旗为直阵以应次西军鼔举白旗为方阵东军亦鼔举赤旗为鋭阵以应次东军鼔举黒旗为曲阵西军亦鼔举黄旗为圆阵以应凡阵先举者为客后举者为主每变阵二军各选刀楯五十人挑战第一第二挑战迭为勇怯之状第三挑战为敌均之势第四第五挑战为胜负之形每将变阵先鼔而直阵然后变从余阵之法旣已两军俱为直阵又击三鼔有司偃旗士众皆跪又声鼓举旗士众皆起驰徒走左右军俱至中表相拟击而还每日至一行表跪进如前复其初　宋史呉璘传曰璘立叠阵法每战以长鎗居前坐不得起次最强弓次强弩跪膝以俟次神臂弓约贼相抟至百歩内则神臂先发七十歩强弓并发次阵如之凡阵以拒马为限铁钩相连俟其伤则更代之遇更代则以鼔为节两翼以蔽于前阵成而退谓之叠阵　辽史兵志曰凡行兵见敌军既阵料其阵势小大山川形势往囬道路救援捷径漕运所出各有以制之然后于阵四面列为队每队五七百人十队为一道十道当一面各有主帅最先一队走马大噪冲突敌阵得利则诸队齐进若未利引退第二队继之退者息马饮水粆诸道皆然更退迭进敌阵不动亦不力战歴二三日待其困惫又令打草谷家丁马施双箒因风疾驰扬尘敌阵更互往来中既饥疲目不相覩可以取胜若阵南获胜阵北失利主将在中无以知之则以本国四方山川为号声以相闻得相救应
　　阵二
　　増左传曰宣公十二年楚子围郑晋师救郑随武子曰荆尸而举军行右辕左追蓐前茅虑无中权后劲百官象物而动军政不戒而备【注荆楚也尸陈也楚武王始更此为陈法遂以为名在军右者挟辕为战备在左者追求草蓐为宿备虑无如今军行前有斥候蹹伏皆持以綘及白为幡见贼举綘幡见歩贼举白幡备虑有无也茅明也或曰时楚以茅为旌识】　周书太祖文帝纪曰太祖令军人赍三日粮轻渡渭辎重自渭南夹渭而西冬十月至沙苑距齐神武军六十余里齐神武闻太祖至引军来防太祖召诸将谋之李弼曰彼众我寡不可平地置阵此东十里有渭曲可先据以待之遂进军至渭曲背水东西为阵李弼为右拒赵贵为左拒命将士皆偃戈于葭芦中闻鼓声而起申时齐神武至望见军少竞驰而进不为行列总萃于左军兵将交太祖鸣鼓士皆奋起于谨等六军与之合战李弼等率铁横击之絶其军为二队大破之　又李光弼传曰贼帅周挚与安太清合众三万攻北城光弼敛军入登陴望曰彼军虽鋭然方阵而嚣不足虞也日中当破乃出战及期未决召诸将曰彼强而可破者乱也今以乱击乱宜无功因问贼阵何所最坚曰西北隅召郝廷玉曰为我以麾下破之曰廷玉所将歩卒请五百与之三百复问其次曰东南隅召论惟贞辞曰蕃将也不知歩战请铁三百与之二百乃出赐马四十分给廷玉等光弼执大旗曰望吾旗麾若缓可观便宜若三麾至地诸军毕入生死以之　通鉴唐纪曰李光弼与史思明相守四十余日思明絶常山粮道城中乏草马食荐借光弼以车五百乗之石邑取草将车者皆衣甲弩手千人卫之为方阵而行贼不能夺　弇州史料曰明张辅讨安南行视诸城独多最大可驻军而特髙峻下设重濠濠外复为坎坎外皆蒺藜而士马甚盛辅乃悬重赏募死士为云梯夜蠓附而上贼于城中列象阵以鬭辅夙具绘狮蒙马而冲之象皆股栗退走矢石齐发呼声动天地贼大溃
　　阵三
　　原善师　违晦【谷梁传曰善师者不阵善阵者不战注曰师众素严不须耀军列阵军阵严整敌望而畏之莫敢战　左传云晋楚遇于鄢陵郤至曰楚有六间不可失也其二卿相恶王卒以旧郑陈而不整蛮军而不阵阵不违晦在阵而嚣合而加嚣各顾其后莫有鬭心旧不必良以犯天忌我必克之注曰晦月终隂之尽故兵家以为忌】　七来　百里【周书云阵有三哀一要不羸二丧民人三摈厥亲有四赦一胜人必羸二取威信复三人乐生身四赦民所恶此七者搏之来也注云所以懐来之也　尉缭子云武王伐纣纣之阵起自黄鸟讫于赤甫其间百里也走如疾风声如振霆武王乃使太公把旄以麾之纣军反走】　鱼丽　鵞鹳【左传云王伐郑郑原繁髙渠弥以中军奉公为鱼丽之阵　蒋子万机论云鱼丽鵞鹳之阵进退有节案古有破阵乐舞图左圆右方先偏后整鱼丽鵞鹳箕张翼舒交错屈伸首尾廻顾以象战阵之形】　连衡　支离【诸葛亮军令云连衡之阵以狭而厚为利阵令不得与相离逺　左传云衞禇师比公孙弥牟作乱卫侯出适城鉏出公爲支离之卒以侵卫卫人病之案支离阵名】　背水　因山【汉书韩信攻赵背水为阵曰破赵防食竟以胜赵军吏怪而问信曰置之死地而后存众乃服　又云项羽被汉追至东城廼存二十八追者数千羽自度不得脱于是引其因四隤山而为圜陈】　石垒　车蒙【晋记云诸葛孔明于汉中积石为垒方可数百歩垒四郭又聚石为八行相去二丈许谓之八阵圗于今俨然常有鼔甲之声天隂弥响　诸葛亮教云若贼左右来至徒行以战者陟岭不便宜以车蒙阵而待之地狭者以锯齿而待之】　疏首　张翼【左传范匄曰塞井夷灶阵于军中而疏行首史李牧为竒阵张左右翼也】　越雁　郑鵞【呉越春秋阵名　传卫公子朝救宋与华氏战于赭丘郑翩愿为鹳其御愿为鵞皆阵名】　蛇势　鹤列【晋书诸葛亮造八阵图于平沙上垒石八行行相去二丈桓温见之曰此常山蛇势文帝莫能识之　庄子徐无曰鹤列丽谯之间】　未学　立成【卫灵公问陈于孔子孔子对曰军旅之事未之学也谓军阵行列之法也　汉书耿秉行止不正不结营部逺斥有警军阵立成也】　晦厌　孑伐【左传楚以甲午晦晨压晋军而阵注晦隂尽日　又楚武王荆尸授师孑焉以伐随注孑戟也尸陈也楚始于此参用戟】　增飞龙　腾蛇【后魏书髙宗文成帝纪曰和平二年制战阵之法十有余条因大傩耀兵有飞龙腾蛇鱼丽之变以示威武】　钩陈　积卒【水经注曰河南有钩陈垒武王伐纣八百诸侯所防处尚书所谓不期同时也紫微有钩陈之宿主鬭讼兵阵故遁甲攻取之法以所攻神与钩陈并气下制所临之辰是以垒资其名　八编纂引积卒阵记曰积卒之象天之阵也在房度西南其星十二防布为内外二重外围以八八营也内握以四中垒也合内外而为九九军也各三星品连而相统以为左右前后四兽之局】　勾卒　萃车【左传曰哀十七年越子为左右勾卒注钩伍相着别为左右屯　周礼车仆注曰孙子八阵有萃车之阵】　却月　偃月【宋书朱龄石超石传曰义熙十二年髙祖北伐魏魏人以数千縁河随大军进止髙祖乃遣丁旿帅七百人及车百乗于河北岸上去水百余歩为却月阵　玉海曰宋朝康定元年郭遵与赵元昊皆为偃月阵】　六花　五行【李靖问对太宗曰卿所制六花阵法出何术靖对曰臣所本诸葛亮八阵法也大阵包小阵大营包小营隅落钩连曲折相对古制如此臣为图因之故外画之方内环之圆是六花俗所号耳　李靖问对太宗曰五行阵如何靖曰本因五方立此名方圆曲直锐实因地形使然凡兵不习此五者岂可临敌哉】　强名诡设【李靖对太宗曰兵诡道也故强名五行焉文之以术数相生相尅之义其实兵形象水因地制流此其防也　太宗曰天地风云龙虎鸟蛇斯八阵何义也靖曰传之者误也古人秘藏此法故诡设八名耳八阵本一也分为八焉若天地者本乎旗号风云者本乎旛名龙虎鸟蛇者本乎队伍之别后世诡设物象何止八而已乎】　熊罴　鸳鸯【孔帖引独孤及八阵圗记曰魏之鹤列郑之鱼丽周成之熊罴昆阳之虎出匪以律我异于是　兵畧纂闻曰戚继光之御岛夷也谓江南多沮泽行者不得比肩而行阵与西北同何以战乃为鸳鸯阵】　原四兽阵　三面阵【礼记云前朱雀而后元武左青龙而右白虎郑元注曰以四兽为军阵象天文也军令云举黄帛两半幅合旗为三面阵】　顺天时因地形【凡阵早晏无失必顺天时　魏田豫讨乌桓虏伏击之豫因地形军结固阵复阵圎】
