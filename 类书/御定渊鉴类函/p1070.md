<!-- { "loadSidebar": true } -->
　　【土兵】　勾补【丘文庄曰我国家承平日久兵备不能无弛军伍不能无缺旧例遇有缺伍衞所差旗军于其原籍径行勾补其流弊乃至扵勾至者反少于所遣之人得不偿失于是用言者计每歳分遣御史清勾然亦徒有其名无益于事见登坛必究】
　　军旅四
　　増序山斋易氏汉南北军始末序曰汉之兵制莫详于京师南北军之屯虽东西两京沿革不常然皆居重驭轻而内外自足以相制兵制之善者也盖是时兵农未分南北两军实调诸民犹古者井田之遗意窃疑南军以衞宫城而乃调之于郡国北军以防京城而乃调之于三辅抑何远近轻重之不伦耶尝攷之司马子长作三王世家载公尸满意之言曰古者天子必内有异姓大夫所以正骨肉也外有同姓大夫所以正异族也盖同姓亲也于内为逼故处于外而使之正异族异姓疏也于亲为有间故处于内而使之正族属南北军调兵之意殆犹是欤郡国去京师远民情无所适莫而缓急为可恃故以之衞宫城而谓之南军三辅距京师近民情有闾里坟墓族属之爱而利害必不相弃故以之防京城而谓之北军其防微杜渐之意深矣
　　増论唐杜牧伤府兵废坏作原十六衞曰贞观中内以十六衞蓄养戎臣外开折冲果毅府五百七十四以储兵伍有事则戎臣提兵居外无事则放兵居内其居内也富贵恩泽以奉养之所部之兵散舍诸府三时畊稼一时治武籍藏将府伍散田亩力解势破人人自爱虽有蚩尤为帅亦不可使为乱耳及其居外也缘部之兵被檄乃来斧钺在前爵赏在后飃暴交捽岂暇异略虽有蚩尤为帅亦无能为叛也至扵开元末愚懦请罢府兵武夫请抟四彛扵是府兵内铲边兵外作尾大中干成燕偏重而天下掀然根萌烬燃矣盖兵居外则叛居内则簒使外不叛内不簒其置府立衞乎
　　増防宋苏轼练军实防曰三代之兵不待择而精何也兵出于农有常数而无常人国有事要以一家而备一卒已矣是故老者得以养疾病得以为闲民而役于官者皆其壮子弟故其无事而田猎则未尝发老弱之民师行而餽粮则未尝食无用之卒使之足轻险阻手易器械聪明足以赴旗鼓之节强鋭足以犯死伤之地千乘之众而人人足以自捍故杀人少而成功多费用省而兵卒强及至后世兵民既分兵不得复而为民于是始有老弱之卒虽薄其资粮而皆廪之终身凡民之生自二十以上至于衰老不过四十余年之间勇鋭强力之气足以犯坚冒刃者不过二十余年今廪之终身则是一卒凡二十年无用而食于官也今天下募兵至多然皆老弱不教不能当古之十五而衣食之费百倍于古凡民之为兵者少壮之时博奕饮酒不安其家而后能捐其身至其少衰而气沮盖亦有悔而不可复者矣臣以谓五十以上愿复而为民者宜听自今以往民之愿为兵者三十以下则限以十年而除其籍民三十而为兵十年而复归其精力思虑犹可以养生送死为终身之计以无用之兵终身坐食之费而为重募则应者必众彼皆知其不过十年而复为平民则自爱其身而重犯法不至于呌呼无赖以自弃于凶人今夫天下之患在于民不知兵故兵常骄悍民常怯盗贼攻之而不能御今使民得更代而为兵兵得复还而为民则天下之知兵者众而盗贼将有所忌然犹有言者十年而代岂举军而竝去之有始至者有既久者有将去者有当代者新故居而教之则缓急可以无忧矣
　　増疏明嘉靖六年杨一清疏曰太祖设五府四十八衞成祖仍立五府増七十二衞设五军神机三千大营又以河南山东中都大宁四都司官军轮聚京师嵗教月练无事足以壮国威有警足以御外侮真得居重驭轻之宜矣天下承平兵务渐弛于谦乃于三大营中精鋭者分立十营操是谓营条教明肃四方有警或用一营二营以次挨拨而行不用临期择成化三年増为十二营分布益严我武益张嗣后士卒之殷实者其名徒存贫难者其形徒在及用战兵求二三万而不足正德年间北直隶等处羣盗纵横乃调宣大陜西边军征之是岂强干弱支之意哉乞勅提督官申教练之法溥优防之恩禁剥削之害严役占之条所以壮国家元气者庶其在此也

　　御定渊鉴函卷二百八
　　钦定四库全书
　　御定渊鉴类函卷二百九
　　武功部四【武　文武相须讲武　田猎】
　　武一
　　増易曰神武而不杀　左传魏绛曰师众以顺为武【详论兵】　又晋文公曰以乱易整不武　原又曰晋师救郑及河闻郑旣及楚平桓子欲还随武子曰善见可而进知难而退军之善政也兼弱攻昧武之善经也子姑整军而经武乎犹有弱而昧者何必楚　又曰楚重至于邲遂次于衡雍潘党曰君盍筑武军而收晋尸以为京观臣闻克敌必示子孙以无忘武功楚子曰夫文止戈为武武禁暴戢兵保大定功安民和众丰财者也今我使二国暴骨暴矣观兵以威诸侯兵不戢矣暴而不戢安能保大犹有晋在焉得定功所违民欲犹多民何安焉无徳而强争诸侯何以和众利人之几而安人之乱以为已荣何以丰财武有七徳我无一焉何以示子孙
　　其为先君宫告成事而已武非吾功也　増司马法曰在军广以武
　　武二
　　原止戈　奋钺【上详武一　奋黄钺之威】　常武　善经【诗序常武召穆公美宣王也有常徳立武事　下详武一】　遏乱　威夷【以遏乱畧　以威四夷以靖四国】圣武　神武【书伊训曰惟我商王布昭圣武　下详武一】　可畏　无忘【武可畏也　无忘武功】　桓桓　赳赳【桓桓武貌　诗赳赳武夫】　车不式　敌不违【武车不式　武不违敌违避也】　昭文徳　立武经【左传威不轨而昭文徳】禁暴戢兵　兼弱攻昧【竝详武一】　弧矢宣威　干戈戡
　　难【黄帝武王】　汤有慙徳　武未尽善【汤始伐夏而有慙徳子曰武尽美矣未尽善也谓以征伐故未善】　増定王国　宁四海【诗有严有翼共武之服共武之服以定王国　叚文昌平淮西碑铭天有肃杀万物以成雷风为令霜雪为刑君有武节四海以宁陈之原野阻以甲兵】　听钟则思　拂劒而起【乐记钟声铿铿以立号号以立横横以立武君子听钟声则思武臣　李白赠何判官诗羞作济南生九十诵古文不然拂劒起沙漠收奇勲】　武干絶众　材武间出【唐书王世充自为太尉尚书令以尚书省为府置官属乃设三防于府外其一武干絶众摧锋陷阵者　宋史兵志至道元年帝阅禁兵有挽彊弩至一石五斗连二十发而有余力者顾谓左右曰今宇内阜安材武间出弧矢之妙近代罕有】
　　武三
　　増利武人之贞【易巽进退利武人之贞】　如震如怒【诗王奋厥武如震如怒】师武臣力【左传彘子曰晋所以覇师武臣力也今失诸侯不可谓力有敌而不从不可谓武】星占天钺【晋书天文志天枪三星一曰天钺天之武备也故在紫宫之左右】　武举
　　起于武后之时【唐选举志】　立武学【宋史兵志神宗留心武备命立武学校七书以训武举之士】
　　文武相须一
　　増史记孔子世家曰齐鲁将防于夹谷孔子摄相事曰臣闻有文事必有武备有武事必有文备古者诸侯出疆必具官以从请具左右司马　汉书刑法志曰汉髙祖躬神武之材行寛仁之厚总擥英雄以诛秦项任萧曹之文用良平之谋骋陆郦之辩明叔孙通之仪文武相配大略举焉文徳者帝王之利器威武者文徳之辅助也夫文之所加者深则武之所服者大徳之所施者博则威之所制者广三代之盛至于刑错兵寝者其本末有序帝王之极功也　李绛请崇国学疏曰当征伐之急则先武士丁理平之运则尚文徳二柄相须百王不易故汉光于兵革之中投戈讲艺　唐书儒学传序武为救世砭剂文其膏粱欤乱已定必以文治之否者是病损而进砭剂其伤多矣然则武得之武治之不免霸且盗圣人反是而王故曰武创业文守成百世不易之道也　王叡二阵图论曰文而不武武而不文不可谓雄则文臣在聪明器量鉴人别材故曰文雄可以为相武臣在俊杰深沉果敢决断故曰武雄可以为将二略兼济则可以入为相运筹于庙堂之上出为将折冲于万里之外　登坛必究任将篇丘文庄曰文武非二道也为将者徒知战陈而不知徳义则其所谓武者非圣人之武也尧称乃武乃文是武乃戡定祸乱之具所以济文者也为将者必讲明礼乐诗书于平时而以徳义为之本然后可以本兵柄而司三军之命茍专以能战鬬晓方略为武则武乃不仁之器杀人之具矣
　　文武相须二
　　原文徳　武功　立武　脩文　时惟理乱　道有弛张【记曰张而不弛文武不能也弛而不张文武不为也一张一弛文武之道以弓喻也】　将欲登三　不可阙一　斯文未防　我武惟扬　増乃武乃文　允文允武【虞书帝徳广运乃圣乃神乃武乃文　鲁颂允文允武昭格烈祖】　揆文奋武　附众威敌【禹贡三百里揆文教二百里奋武卫　史记司马穰苴者田完之苖裔也齐景公时晏婴荐曰穰苴虽田氏庶孽然其人文能附众武能威敌】　令文齐武　内修外治【孙子令之以文齐之以武是谓必取呉子明主必内修文徳外治武备】　大圣兼该　百王不易【杜牧注孙子序季孙问冉有曰子于战学之乎性达之也对曰学之季孙曰事孔子恶乎学冉有曰即学于孔子者大圣兼该文武竝用闻其战法犹未之详也　下详文武一】　刚柔兼裕　仁智竝施【吴子夫总文武者军之将兼刚柔者兵之事　宋史西汉而下若韩彭绛灌之为将代不乏人求其文武全器仁智竝施如宋岳飞者一代岂多见哉】　宪万授二职【诗文武吉甫万为宪注云吉甫此时大将也裴行俭破都支帝亲劳宴曰行俭提孤军深入万里兵不血刃而叛党擒夷可谓文武兼备矣其兼授二职即拜礼部尚书兼检校太尉】　原其用乃殊致　臻其极则同归　救弊宜去烦文　虑威岂在耀武　原伯废学而见非　向戍弭兵而致诮威加海内武足威也　化成天下文在兹乎　奉天
　　威以伐叛爰举干戈　恢帝道而化人则张礼乐　天下旣平则用四科之教　海内未截宜崇七徳之功【竝白帖】
　　文武相须三
