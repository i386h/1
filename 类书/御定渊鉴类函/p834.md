<!-- { "loadSidebar": true } -->
　　为帝祈福【续文献通考辽圣宗统和四年十月皇太后为帝祭神祈福】　禁民祈神【续文献通考英宗至治二年禁民集众祈神】　祷雨宫中【唐书开元十二年七月河东河北旱帝亲祷雨宫中设坛席暴立】　祈晴天竺【宋志绍兴二年三月苦雨命往天竺山祈晴即日雨止】　紫宸殿祷雨【唐书文宗开成中以久旱分命羣官徧祠祈祷于紫宸殿对羣臣忧形于色是夜澍雨大洽】　集禧观祈福【宋志元丰八年以京城火灾建醮于集禧观且为民祈福】有祈以求之【八编纂方慤曰欲彼之有予也故有祈以求之若诗噫嘻祈谷于上帝载芟】
　　【祈社稷之是也】　脩徳以应之【宋志绍兴四年张浚言四川霖雨地震乞制祝文名山大川祈祷上曰霖雨地震之灾当脩徳以应之又可祷乎】　圣达皆不祷祠【唐书宪宗谓宰臣曰禳灾祈福之説其可信否李藩曰臣窃观自古圣达皆不祷祠若使神明无知则安能降福必其有知则私已求媚君子尚不可悦也况于明神】　歴代皆有禬禜【宋史志周官大祝掌六祝之辞以事神示祈福祥于是歴代皆有禬禜之祠宋因之有祈有报祈用酒脯醢郊庙社稷或用少牢其报如常礼或亲祷寺观】
　　祈祷二
　　増记唐卢顼祷聪明山记曰夫羣山逶迤自西北而兹镇秀拔屹临东夏揖岱宗于逺邑延旭日于髙标豁开广平千里如砥灵源森麓回合窈冥禳祈必征肸蠁如覩祀典曰山川丘陵能出云为风雨有功及物曰神诸侯在其地则祭元和丙戌歳右仆射范阳王总戎之三年至于兹山斋庄庙庭躬执祀事于是大备椌楬毕陈牺牲神之格思歆我明徳君子曰惟精诚通乎神惟聪明应乎人天地交泰而贤人用神人和叶而茂勲立公之举也神之助也不然何年祀未防而变化神速臻于是耶
　　祈禳
　　原招弭【周礼男巫春招弭以除疾病注弭读为敉安也安凶祸也疏云招福安祸】　叙降【周礼貾祲掌安宅叙降注次序其凶祸禳移之】　翦爪【史记成王病周公翦爪祈禳】　被发【汉息夫躬为光禄大夫宜阳侯免官归国未有第宅寄在丘亭奸人以侯家富夜守之躬邑人贾恵过教躬以祝盗方以桑东南枝为七画北斗七星其上躬夜自被发祷北斗持匕招指祝盗人有上书言躬怨呪咀躬大呼食顷而死】　磔鸡【晋礼志歳旦常设苇茭桃梗磔鸡于百寺门禳恶气汉仪用仲夏有桃无鸡鸡起于魏青龙元年有司奏春分祠厉殃乃诏曰不在祀典其除之】　用牛【魏陈峤为西部都尉曲周民父病以牛祷县诘罪弃市峤曰此孝子也表赦之迁郡太守】　磔狗【周礼大宗伯以疈辜祭四方百物注疈辜磔狗而祭也】　供鸡【鸡人掌凡国祭祀面禳衅供其鸡牲注衅衅宗庙之属衅庙以羊门夹室以鸡郑司农云面禳四面禳也】　禳彗【左传齐有彗星齐侯使禳之晏子曰无益也只取诬焉天之有彗以除秽也若徳之秽禳之何损】　禳火【又昭公十八年宋卫陈郑皆火子产使禳火于冥回禄注冥水神回禄火神疏云祭水神欲令水抑火祭火神欲令火自止禳其余灾虑更火也】　巫赠【周礼男巫冬堂赠无方无算郑注冬堂赠谓歳终以礼送不祥其行必由堂始无方无算言东西逺近皆可无常数】　傩索【方相氏掌蒙熊皮黄金四目衣朱裳执戈扬盾率百隶而时傩以索室敺疫】　内祭【女祝掌王后之内祭祀以时招梗禬禳之事以除疾殃注招读为亢招善而亢恶去之梗谓梗御未至也除灾害曰禬禬犹刮去也郤变异曰禳禳攘也】　外祭【牧人凡外祭毁事用尨可也注毁谓疈辜侯禳敺除殃咎之属】　代眚灾【甸师丧事代王受眚灾郑注既殡大祝作祷词授甸人使以此祷借田之神受眚灾弭后殃】　序祈弭【肆师以歳时序其祭祀及其祈珥注祈当为玑珥当为衈衈者衅礼之事杂记庙成则衅之是也】　同神只【太祝掌六祈以同神只注祈嘄也谓有灾变则号呼告神以求福也天神人地只不和则六厉错见故以祈礼同之】　却变异【详内祭】　子路请祷【论语子路请祷子曰丘之祷乆矣注素行已合于神明】　汉文无祈【十四年春诏曰先王逺施不求其报望祀不求其福今祠官祝厘归福于朕不为百姓朕甚媿之其令祠官致敬无有所祈】孟博不祭【范滂字孟博坐党锢系黄门北寺狱吏谓曰凡坐系皆祭臯陶滂曰臯陶贤者知滂】
　　【无罪将理之于帝有罪祭之何益】　真长不祷【刘惔字真长为丹阳尹病笃人为祈祷曰丘之祷久矣】　寜风旱　弭烖兵　逺辠疾　祈福祥【并周礼详小祝】増北宫【东观汉纪桓帝立黄帝祠北宫濯龙中】　南岳【宋志治平九年十一月以安南】
　　【将士疾病者众遣同知太常礼仪院王存诣南岳防洁致祷】　辟恶车【唐六典乗黄署有辟恶车崔豹古今注秦制也桃弓苇矢所以禳祓不祥太卜令一人在车执弓箭平巾栉绯雨裆大口袴】　射箭【辽史太祖七年面木叶山射箭厌禳】　磔雄鸡【文献通考隋制季春晦傩磔牲于宫门及城四门以禳隂气秋分前一日禳阳气季冬傍磔大傩亦如之侲子冬八队二时四队有司预备雄鸡羝羊及酒于宫门为坎未明鼔噪以入将出诸祝师执事预疈牲匈磔之于门酌酒禳祝举牲并酒埋之】禳怪鸟【栁宗元逐毕方文永州夏多火灾相惊云有怪鸟莫实其状山海经云毕方见则有譌火若今火者其毕方与遂令邑中圗状禳而磔之】　禳海溢【续文献通考元泰定四年以盐官洲海溢命天师张嗣成脩醮禳之】　禳天变【续文献通考元泰定帝以回回隂阳家言天变给钞二千锭施有道行者及免人系囚以禳之】　掌祈禳【元史百官志延废司掌王宫祈禳之事】　掌呪禁【唐六典呪禁博士掌教呪禁以呪禁祓除邪魁之为厉者】　祓除于宫【续文献通考泰定帝以皇子生命巫祓除于宫】　祓祭于殿【续文献通考元文宗天厯二年祓祭于太祖幄殿】　四门禳祝【文献通考唐制诸州县傩执事者以酒脯各诣州门及城四门傩者出便酌酒醴于门右禳祝而止】　九门磔禳【周礼季春命国难九门磔禳以毕春气】　三月上辰【文献通考后汉杜笃曰郭虞三月三日上辰产二女上巳日产一女二日产三女并不育俗以为大忌至此月已日讳止家皆于东流水上为祈禳自洁濯谓之禊祀引流行觞遂成曲水】　素秋二七【文献通考刘桢鲁都赋素秋二七天汉指隅人胥祓禳国子水嬉此用七月十四日也】　治平禳彗【文献通考英宗治平二年三月彗星见设醮于延福宫建道场祈禳】　天禧禳风【文献通考仁宗天禧四年大风上遣中使诣宫观建道以禳之】　祓除去垢【文献通考后汉三月上巳官民皆洁于东流水上曰洗濯祓除去宿垢疢为大洁】　祷祠祈丰【文献通考三月三日清明之节将修事于水侧祷祠以祈丰年】　招魂续魄【文献通考韩诗曰郑国之俗三月上巳溱洧之上招魂续魄秉兰草祓除不祥】　迎神禳恶【文献通考魏孝文居文明太后丧太尉丕曰魏家故事后三月必迎神于西禳恶于北具行吉礼自始皇以来未之或改帝曰若能以道事神不迎自至茍失仁义虽迎不来此乃平日所不当行况居丧乎】　翻楮代币【宋吕南公文古人用币以礼神只后之罪士假之以请祷禳祈假之不已则翻楮代焉】　以罽为坛【详总载一】　脩徳以禳【石介怪説人君见一日食一星缩一风雨不调顺一草木不生植则能知其为天地之怪也乃避寝减膳撤乐恐惧责已修徳以禳除焉】　避位以禳【王禹偁待漏院记六气不和灾眚荐至愿避位以禳之】　厌雷崇天门【续文献通考元泰定帝泰定三年脩佛事厌雷于崇天门】　禜星司天监【续文献通考元仁宗皇庆二年禜星于司天台】　祈禳止山川【文献通考魏祀五郊六宗及厉殃何晏议月令季春磔禳大傩非所以事皇天也宜止于山川百物而已】　厉殃配日月【文献通考汉制厉殃祀天地日月星辰四时隂阳之神以旷配之其坛常祀以禳灾兼用三代苇茭桃梗五月五日朱索五色即为门户饰以傩止恶气】　魏起禳亹之事【文献通考陈留范宣曰舜有拂卵无磔鸡及魏明帝大修禳祭仪鸡特禳亹之事磔鸡宜起于魏卵本汉制所以辅卯金又宜魏所除也】　宋省磔禳之礼【文献通考宋省磔禳之礼郡县往往犹存】　闭坊门以禳水灾【唐书杨再思传嗣圣中每遇水沴辄闭坊门以禳】　捕妖言而罢厌胜【宋史张咏知益州时民讹言有白头老翁食男女者或请厌胜不许缉市中扬言者斩之帖然】
　　斋一
