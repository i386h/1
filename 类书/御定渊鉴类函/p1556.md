<!-- { "loadSidebar": true } -->
　　王公大人则无以成其志　又为人求荐书曰某闻木在山马在肆遇之而不頋者虽日累千万人未为不材与下乘也及至匠石过之而不睨伯乐遇之而不頋然后知其非栋梁之才超逸之足也以某在公之宇下非一日是生于匠石之园而长于伯乐之廏者也于是而不得知假有见知者千万人亦何足云昔人有马不售于市者知伯乐之善相也而求之伯乐一頋价増三倍某与其事颇相类是故终始言之耳　又上李侍郎书曰愈应举觅官凡二十年矣薄命不幸动遭防谤进寸退尺卒无所成惟是鄙钝不通晓于时事学成而道益穷年老而智益困私自怜悼悔其初心髪秃齿豁不见知己夫牛角之歌辞鄙而意拙堂下之言不书于传记齐桓举以相国叔向携手以上然则非言之难为听而识者难遇也　又上宰相书曰今有人生二十八年矣名不着于农工商贾之版其业则读书着文居穷守约亦时有感激怨怼竒怪之辞以求知于天下四举于礼部乃一得三选于吏部卒无成九品之位其可望一畞之宫其可懐遑遑乎四海无所归恤恤乎饥不得食寒不得衣滨于死而益固得其所者争笑之伏念今有仁人在上位若不往告之而遂行是果于自弃而不以古之君子之道待我相也其可乎宁往告焉若不得志则命也其亦行矣　又上宰相书曰今天下一君四海一国舍乎此则去父母之邦矣故士之行道者不得志则山林而已矣山林者士之所独善自养而不忧天下者之所能安也如有忧天下之心则不能矣故愈每自进而不知愧焉书亟上足数及门而不知止焉宁独如此而已惴惴焉惟不得出大贤之门下是惧亦惟少垂察焉　又代张籍与李中丞书曰籍善为诗使其心不以忧衣食乱阁下无事时一致之座侧使跪进其所有阁下凭几而听之未必不如听吹竹弹丝敲金击石也又应科举与人书曰天池之濵大江之濆有怪物焉
　　盖非常鳞凡介之品彚匹俦也其得水变化风雨上下于天不难也其不及水盖寻常尺寸之间耳其穷涸不能自致乎水为防獭之笑者盖什八九矣如有力者哀其穷而运转之盖一举手一投足之劳也然是物也负其异于众也且曰烂死于沙泥吾宁乐之若俯首帖耳揺尾而乞怜者非我之志也是以有力者遇之熟视之若无覩也其死其生固不可知也今又有有力者当其前矣聊试仰首一鸣号焉庸讵知有力者不哀其穷而忘其一举手一投足之劳而转之清波乎其哀之命也其不哀之命也知其在命而且鸣号之者亦命也　又上考功崔虞部书曰愈不肖行能诚无可取抱愚守迷固不识仕进之门乃与羣士争名竞得失行人之所甚鄙求人之所甚利其为不可虽童昏实知之如执事者不以是为念援之幽穷之中推之髙显之上是知其文之防可而不知其人之莫可也知其人之或可而不知其时之莫可也　又书曰蹈水火者之求免于人也不惟其父兄子弟之慈爱然后生而全之也将有介于其侧者虽其所憎怨茍不至乎欲其死者则将大其声疾呼而望其人之救也　又释言曰愈之亲族鲜少无扳聮之势于今不善交人无相先相死之友于朝无宿资蓄货以钓声势　又与陈商书曰齐王好竽有求仕于齐者操瑟而往立王之门三年不得入叱曰吾瑟鼔之能使鬼神上下客骂之曰王好竽而子鼔瑟瑟虽工其如王之不好何是所谓工于瑟不工于求齐也　又荅元公瑾论仕进书曰独不得与足下偕生中古之间进相援也退相拯也已乃出乎今世虽王林国韩长孺复生不能为足下抗手而进以取僇笑矧仆之龌龊者哉栁宗元上李夷简相公书曰宗元闻有行三涂之艰
　　而坠千仭之下者仰望于道号以求出过之者日千百人皆去而不頋俄而有若乌获者持长绠千寻徐而过焉其力足为也其器足施也号之而不頋頋而曰不能力何也是时不可遇而幸遇而又不逮乎已然后知命之穷势之极其卒呼愤自毙不复望于上矣伏惟念坠者之至穷锡乌获之余力舒千寻之绠垂千仭之艰致其不可遇之遇以卒成其幸庶号而望者得毕其诚又谢李吉甫相公示手札书曰昨者踊跃残魂奋扬蓄念激以死灰之气陈其弊箒之词致之烟霄分絶流盼今则垂露在手清风入懐华衮滥褒于赭衣龙门俯收于埳井　房鲁上节度使书曰今之君侯垂金印结紫绶处内则堂奥数仭侍婢姢然衣罗纨鸣珥环出声态者累百居外则防列重扉介士毅然执弩矢拥鈇钺俟指令者数千君侯目视飞鸿气如虹蜺而贡士布衣有尘饥童无色蹇驴竭麾而来干谒诚志业不忤气容自若且有所望亦不能无愧其望非望饮醲齧肥被鲜曳华指捷乘骏也所以望者盖砥行立名之流非附青云之士焉得施于世其愧非愧布衣粝食饥童蹇驴也所以愧者彼何人也予何人也　宋杨廷秀与湖北陈提举书曰仆与执事出处不齐如相避然寸心欿然至今遗恨今乃欲以尺纸之敬抒中情之勤以纳交于英荡之末光前无契好后无介绍或者以为骤一则野人一则显仕或者以为僭焉仰闻孔文举与李元礼初无一日雅而文举逺引仲尼伯阳之交以为世契元礼然之吾家徳祖与公家孔璋同为子建之宾客非世契乎岂曰骤之云乎张文潜与公家后山初不相识而以一书空交所谓朝阳之光在袖久矣者其书云耳则仆之尺书岂曰僭之云乎太史公曰可为知者道难与俗人言也
　　増论隋卢思道劳生论曰朝露未晞小车盈董石之巷夕阳蚤落皁盖填阎窦之里皆如脂如韦俯偻匍匐噉恶求媚防痔自亲美言谄笑助其余乐诈泣佞哀恤其防纪近通防酒逺贡文蛇艳姬美女委如脱屣金铣玉华弃同遗迹















　　御定渊鉴类函卷三百十
<子部,类书类,御定渊鉴类函>
　　钦定四库全书
　　御定渊鉴类函卷三百十一
　　人部七十【游侠　报徳　谢恩附冥报　物报　负徳】
　　游侠一
　　原汉书曰意气髙作威于世谓之游侠　又曰背公死党之义成守节奉上之义废　増荀恱汉纪曰立气势作福威结私交以立强于时者谓之游侠　又曰俗有三游徳之贼也一曰游侠二曰游说三曰游行乱之所由生也伤道害徳败法惑时先王之所慎也　韩子曰儒以文乱法而侠以武犯禁
　　游侠二
　　原列子曰虞氏者梁之富民也家旣充盛钱金无量财货无赀登髙楼临大路设乐陈酒击博楼上侠客相随而行楼上博者大笑鸢飞适坠其腐鼠而中之侠客曰虞氏福乐之日久矣常有轻易人之志乃辱我以腐鼠率徒属而灭其家　淮南子曰北楚有任侠者其子孙
　　数止之不听县有贼大捜其庐事果发觉夜惊而走追及之其所施徳者皆为之战得免反谓其子曰汝数止吾侠今有难皆赖而身免汝諌不可用也　战国策曰韩傀严遂事于君二人相害严遂正议直指举韩傀之过傀拔劒趋之严遂惧诛亡去求人可以报韩傀者至齐隂交聂政以意厚之政母死旣除服曰嗟乎政乃市井之人鼓刀之属而严仲子不逺千里枉车骑而交臣举金为亲夀是深知政也至濮阳见严仲子曰前所以不许子者徒以亲在今亲已亡仲子所欲报者为谁严仲子具告曰臣之仇韩傀政遂独行仗劒至韩直入刺傀傀走而抱烈侯政刺之兼中烈侯左右大乱　増鸿书曰荆有佽飞者得寳劒于干遂还渉江至中流阳侯之波而蛟夹绕其船佽飞勃然曰此江中之腐肉朽骨弃劒而已余奚爱焉拔劒赴江刺蛟杀之荆王闻之仕以执珪　风俗通曰俗说齐人有空车行鲁人有负釜者便持釜置车中行三百里临别取釜不相问亦不谢后车家系狱当死釜主径往篡之穿壁未达曰极哉车者怒不肯出釜主慙欲俱死明日主者以事白齐君齐君义而原之　原汉书曰列国公子魏有信陵赵有平原齐有孟尝楚有春申皆借王公之势悉为游侠鸡鸣狗盗无不賔礼而赵相虞卿弃国捐君以周穷交魏齐之厄信陵无忌窃符矫命杀将专师以赴平原之急皆以取重诸侯显名天下搤腕而游谈者以四豪为称首　増齐王封田婴于薛号靖郭君得专齐权婴有子四十余人其贱妾之子曰文通傥饶智略说靖郭君以散财养士靖郭君使文主家待賔客宾客争誉其美请以文为嗣婴卒文嗣位号孟尝君招致诸侯游士及有罪亡人食客常数千人名重天下又赵王封弟胜为平原君食客常数千人有公孙龙与孔穿者皆其客也原史记曰汉甯成抵罪得脱乃诈刻传出闗归家称曰仕不至二千石贾不至千万安可比人乎乃贳贷买陂田千余顷役使数千家数年产至千金为任侠其役民重于郡守　汉书曰季布为任侠有名项籍使将兵数窘汉王项籍灭髙祖购求布千金敢匿罪三族布匿濮阳周氏乃髠钳布衣褐置广栁车中并与其家僮数十人之鲁朱家所卖之朱家心知其季布也买置田舍乃之洛阳见汝隂侯滕公说曰季布何罪臣各为其主用职耳项氏臣岂可尽诛也今上始得天下而以私怨求一人何示不广也且以季布之贤汉求之急如此此不北走胡南走越耳夫忌壮士以资敌国此伍子胥所以鞭荆王之墓也君何不从容为上言之滕公心知朱家大侠意布匿其所乃许诺待间果言如朱家上乃赦布又曰季布弟季心气盖闗中遇人恭谨为任侠方数
　　千里士争为死尝杀人亡呉从爰丝匿长事爰丝弟畜灌夫籍福之属少年多时时借其名以行当是时季心以勇闻闗中　増纲目曰汉髙祖鲁元公主为赵王敖后髙祖从平城还过赵赵王敖执子壻礼卑甚髙祖箕踞慢易之赵相贯髙赵午等请为王杀之王不从八年上从东垣还过赵柏人赵髙等乃壁人于厠中上欲宿心动而去贯髙怨家知其谋上变告之于是并逮捕赵王及诸反者诏敢从者族赵午等皆自刭贯髙独怒骂曰公等皆死谁白王不反者乃轞车胶致诣长安髙对狱曰独吾属为之王实不知榜笞刺剟身无可击者终不复言廷尉以闻上曰壮士谁知者泄公曰臣素知之此固赵国立名义不侵为然诺者也上使泄公持节往问之髙曰吾三族皆以论死岂爱王过于吾亲哉顾王实不反具道所以王不知状泄公以报乃赦敖废为宣平侯而徙如意王赵上贤髙赦之髙曰吾所以不死者白王不反耳今王已出吾责已塞死不恨矣且人臣有簒杀之名何面目复事上哉乃仰絶肮而死　汉书曰朱家鲁人鲁皆以儒教而朱家用侠闻诸所尝施惟恐见之赈人不赡先从贫贱始专趋人之急自闗以东莫不延颈愿交焉　又曰袁盎为楚相免家居与闾里鬭鸡走狗雒阳剧孟尝过盎盎善待之安陵富人有谓盎曰吾闻剧孟博徒将军何自通之盎曰孟虽博徒然母死客送防车千余此亦有过人者　原又曰灌夫为人刚直使酒不好面防权贵势在已右者必陵之在左者愈贫贱尤益敬礼稠人广众荐宠下辈士以此多归之又曰剧孟以侠显呉楚反时条侯为太尉乘传东将
