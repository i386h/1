<!-- { "loadSidebar": true } -->
　　増孝经援神契孔子作孝经使曾子抱河洛事北面孔子簪缥笔衣绛衣向北辰而拜　史记萧相国何于秦时为刀笔吏　原汉书张安世持槖簪笔事孝武帝数十年见谓忠谨【槖契槖也近臣槖簪笔从备顾问或有所记】　扬雄荅刘歆书雄为郎三歳自奏少不得学愿不受三歳俸得肆心广意以自克就诏可令尚书给笔札得观书石渠　汉官仪尚书令仆丞郎月给赤管大笔一防篆题曰北宫工作楷于头上象牙寸半着笔下　华峤后汉书班超投笔叹曰大丈夫安能久事笔耕乎　谢承后汉书王充于宅内门户墙柱各置笔砚简牍见事而作著论衡八十五篇　拾遗记任末年十四学无常师或依林木之下编茅为庵削荆为笔【详好学二】　东宫旧事皇太子初拜给漆笔四枝铜博山笔牀一副　増拾遗记张华造博物志奏于武帝帝赐麟角笔以麟角为笔管辽西国所献也　魏志甄后九嵗喜用诸兄笔砚或曰汝当作女博士邪后曰古贤女皆览前世成败以为己戒不知书何由见之　笔髓王右军书兰亭禊序用防笔遒媚劲健　南史陶景年四五嵗恒以荻为笔画灰中学书　梁书元帝为湘东王时笔有三品忠孝全者用金管书之徳行精粹者用银管书之文章赡丽者用斑竹管书之　隋书故事天子临轩掌朝典笔砚至御座则承御大夫取进之及刘行本为掌朝进笔于帝承御复欲取之行本不可帝问之对曰设官分职各有司存臣既不得佩承御刀承御亦焉得取臣笔因令二司各行所职　唐百官志起居舍人秉笔随宰相入殿　唐书欧阳询书不择纸笔皆能如意褚遂良须手和墨调精纸良笔方书　又询子通书亚于父号大小欧阳体晚自矜重以貍毛为笔覆以兔毫管皆犀象非是不书又岑文本擢中书舍人或勅令丛遽勅吏六七人泚
　　笔待分口占授咸无遗意　天寳遗事李白少时梦笔头生花自是才思赡逸　又李白便殿草诏时天寒笔冻帝勅宫嫔十人各执牙管呵之令白递取书字　唐书栁公权为司封贠外郎穆宗问笔何以尽善对曰用笔在心心正则笔正上改容知其笔谏也　五代史史肇位方鎭尝言安朝廷定祸乱直须长鎗大劔若毛锥子安足用哉三司使王章曰无毛锥子军赋何从集乎　苏东坡集石晋之末汝州有一士不知姓名每夜作笔十管付其家至晓阖户而出面街凿壁实以竹筒如引水者有人置钱其中则一笔跃出笔尽则取钱携一壶买酒吟啸自若凡三十年忽去不知所在又数十年复有见之者顔貌如故人谓之笔仙　山堂肆考蔡君谟为欧阳永叔写集古目录序欧以防栗尾笔铜绿笔格等为润笔君谟笑以为太清而不俗　金史选举志笔砚承奉旧名笔砚令史大定三年更为笔砚供奉　又文艺传王国纲兴定初召为笔砚直长　元史杨奂母尝梦东南日光射其身旁一神人以笔授之己而奂生其父以为文明之象因名之曰奂
　　笔三【笔匣　笔架　笔格笔牀　笔筒并载】
　　原翠羽　文犀【西京杂记汉制天子笔管以错寳为跗毛皆以秋兔之毫官师路扈为之又以杂寳为匣厠以玉璧翠羽皆直百金　傅子曰汉末一笔之柙雕以黄金饰以和璧缀以随珠文以翡翠此笔非文犀之植必象齿之管丰狐之柱秋兔之翰用之者必被朱绣之衣践雕玉之履矣】　寳跗象管【并详上注】　吴律　赵毫【上详笔一　王羲之笔经汉时诸郡献兔毫书鸿都门惟赵国毫中用】　当面　铭心【蔡邕书侍中执事相见无期惟是笔防可以当面　下见傅休奕笔铭】　班投　顔炙【上详笔二　鱼豢魏畧顔斐为河东太守课人当输租时车各因便致薪两束为寒氷炙笔砚于是吏不烦民】　制彤管　为寳匣【傅休奕鹰兔赋兔谓鹰曰汝害于物吾益于世华髦被扎彤管以制　下详翠羽注】　雕金饰璧　立宪成功【上详文犀注　蔡邕笔赋昔苍颉创业翰墨作用书契兴焉夫制作上圣立宪者莫先乎笔详原其所由究察其成功烁乎焕乎不可尚矣】　治功莫尚　圣志能宣【成公绥弃故笔赋序治世之功莫尚于笔　又曰圣人之志非笔不能宣】　防笔操檄　栖笔寝牍【文士传阮瑀防笔操檄立成　曹植魏徳论栖笔寝牍含光而不朗】　给笔作颂　授笔修史【东观汉记帝召贾逵勅兰台给笔札使作神雀颂　晋书王始着国史成八十八卷免官家贫未能就遂南逰江州投庾元规元规给其笔札】　柔不丝屈　刚不玉折【傅休奕笔赋】作锄耒　为刀矟【语林蔡洪赴洛洛中人问吴中旧姓荅曰吴府君朱永长严仲弼顾彦先张伯威陆士龙此诸君以洪笔为锄耒以纸札为良田以言黙为稼穑以礼义为丰年　王羲之笔阵圗賛夫纸者阵也笔者刀矟也墨者鍪甲也水砚者城池也心意者将军也本领者副将也结搆者谋畧也出入者号令也屈折者杀戮也】　持丹笔　握素管【谢承后汉书盛吉为廷尉每至寒节罪囚当断妻执烛吉持丹笔夫妻相向垂泣而决罪傅休奕杂诗握素管搦采笺含柔翰】　怀铅笔畜刀笔【东观汉记曹褒为汉礼仪昼夜研精寝则怀抱铅笔　魏畧张既为郡门下小吏自惟门寒无以自达乃常畜好刀笔及版奏伺诸大吏有乏者辄给与以是见识焉】　把三寸　赠一抱【扬雄荅刘歆书把三寸弱翰详著述古诗有客从南来赠我一抱笔】　梦五色　避三端【江淹梦人授五色笔由是文藻日新　韩诗外传君子避三端文士笔端武士端辩士舌端】蛇衔　蝇集【魏志管辂往见安平太守王基基令作卦辂曰牀上当有一大蛇衔笔视之果然基大惊问其吉凶辂曰官舍久逺魑魅魍魉为怪耳大蛇衔笔直老书佐耳卦象不见其凶无所忧也　魏畧王思为大司徒性急尝执笔作书蝇集笔端驱去复来思怒取笔掷地蹋壊之】　含毫　染翰【陆机文赋或含毫而邈然　贾至诗朝朝染翰侍君王】　曹公落　何晏失【吴志曹公闻孙权以荆州资刘备方作书笔落于地　魏末传司马宣王欲诛曹爽而呼何晏作奏宜上君名晏忽失笔于地】　夏侯不畜　君苗欲焚【魏末传夏侯太初见召还洛阳絶人道不畜笔砚陆云与兄机书曰君苗每见兄文辄欲焚笔砚】　増拜中书令　封管城侯【上见韩愈毛頴传　文嵩管城侯传宣城毛元锐字文封管城侯】　墨曹都统　文翰将军【龙记薛稷为笔封九锡拜墨曹都统黒水郡王兼毫州刺史　文翰将军笔名见潜确书】　人　胎发【王羲之笔经人作笔甚佳又异物志岭南无兔尝有郡牧得其皮使工人制笔醉失之因剪己为笔甚善更使为之工人以实对遂下令使一户输人或不能致辄责其直　纪闻谭南朝有老姥善作笔胎发者尤佳】　削荆　画荻【并详笔二】　刋竹　芟松【晋嵇含笔赋序季秋之月毫甚伟遂刋悬崖之竹而为笔　汗漫录司空图于中条山芟松枝为笔管时人问之曰幽人笔正当如是】绿沉　青镂【上详笔一　梁书纪少瑜尝梦陆倕以一束青镂管笔授之其文因此遒进】　柔翰　纎毫【左思诗弱冠弄柔翰　山堂肆考白乐天与元微之将应制科各有纎毫细管以就试相顾而笑目为毫锥故赠元相诗防目穿如札毫利似锥】　画日　旋风【五代史苏循始至魏州献晋王画日笔三十管　方镇编年田承嗣签治文案如筒流水吏人私相谓曰世罕有此旋风笔也】　挫万物　扫千军【陆机文赋挫万物于笔端　杜甫诗词源倒流三峡水笔阵独扫千人军】　十嫔呵　五吏执【上详笔二　唐书王勮勃之弟也武后长寿中为鳯阁舍人寿春等五王出阁有司具仪忌载册文群臣已在乃悟其阙宰相失色勮召五吏执笔分占其辞粲然皆毕】　一践廊庙　二应中书【天中记石晋朝丞相赵莹布衣时尝祷于华岳庙是夜梦神遗以一笔二劒后乃一践廊庙再拥节旄　五代史马裔孙初为河中从事因事赴阙夜梦神见召待以优礼手授二笔一大一小洎入中书吏奉二笔熟视大小如梦中所授者】　簪笔书过　赐笔纪功【魏志明帝见殿中侍御史簪白笔侧阶而立问此何官辛毗曰御史簪笔以书过者　肆考唐徳宗在奉天与浑瑊无名官诰一千轴御笔一管有功者即署其名授之如不足即以笔书诸绅】　梦笔生花　莹管如玉【上详笔二　孔帖开元中笔匠名铁头能莹管如玉莫传其法】　旬濡数　夜作十管【笠泽丛书旬濡数月秃一把有兔千万挟毛止皮圎而不流铦而不欺　下详笔二】　中绳中钩　如锥如凿【韦诞笔经制笔之法杰者居前毳者居后弱者为刃輭者为辅参之以檾束之以管固以漆液泽以海藻濡墨而试直中绳勾中钩方圆中防矩终日握而不败故曰笔妙　南部新书栁公权笔偈曰圆如锥捺如凿只得入不得却言防笔要一毛出即不堪用】　有筋无骨　应手从心【苏东坡曰黄鲁直出众工笔使仆厯试之笔如着盐曲蟮诘曲纸上鲁直曰此徐偃笔也有筋无骨眞可谓名不虚传　下见傅休奕笔赋】一随其人　不知有笔【上见毛頴传　苏东坡曰近年笔工形制诡异不与人手】
　　【谋独钱塘程奕所制使人作字不知有笔亦是一快】　永耕坟典　散作龙蛇【上见李徳裕斑竹笔管赋　下见谢宗可防笔诗】　夺造化功　无食相【岑参诗湏知丹青笔能夺造化功　黄庭坚诗管城子无食相孔方兄有絶交书】　管以麟角　毛取虎仆【上详笔二　天中记有兽縁木文似豹名虎仆毛可以取为笔】　搦管抽毫贮云含雾【白居易紫毫笔诗搦管趋入黄金阙抽毫立在白玉除紫毫之价如金贵慎勿空将弹失仪　下见栁宗元郴笔诗】　羲之弗与　世南不择【肆考王羲之曰余尝自为笔谢安庾稚恭每就吾求之吾靳而不与　彚苑裴行俭工草每曰褚遂良非精纸佳笔未尝辄书书不择笔墨而妍防者惟予与虞世南而已】　有舍利　吐白虹【天中记唐法师楚金刺血写经笔端常有舍利　黄庭坚诗男儿生世间笔端吐白虹何事与秋萤争光蒲苇丛】　举麒麟　簪鳯凰【王勃春日孙学士宅宴序且倾鹦鹉之杯聊举麒麟之笔　李峤诗并辑蛟龙书同簪鳯凰笔】龙友　寳相枝【龙志郄说射防第一再拜其笔曰龙友使我至此　寳相枝斑竹笔管也详砚二】　毛锥子　尖头奴【上详笔二　北史元魏时有臣古弼头尖魏太武帝名之曰笔头又曰尖头奴时人呼为笔公】　友陈元　待陶【上见毛頴传宋百家诗钱次公以笔五枝墨四丸赠杨时可杨戱曰安得砚乎次公曰不难须一诗耳杨乃作一絶曰尖头奴有五兄弟十八公生四客卿过我书斋无一事似应终日待陶】　三品　四徳【上详笔二方以智通雅笔有四徳锐齐健圆】　一尺　方寸【王充论衡知能之士须三寸之舌一尺之笔然后能自通　金史马定国初学诗未有入处梦其父与方寸白笔从是文章大进】　退郎　退笔塜【清异録赵光逄薄逰防汉见一方甎碑上题字云髠友退郎功成发伤塜头封马鬛不敢恩光独孤眞节立甎后积土如盎微有苔藓盖好事者瘗笔所在　尚书故实僧智永积年学书有秃笔头十瓮瘗之号退笔塜】　架名扈班　筒号裘钟【致虚阁杂爼王羲之有巧石笔架名扈班献之有斑竹笔筒名裘钟皆世无其匹】　翡翠笔牀　瑚笔格【玉台新咏序琉璃砚匣终日随身翡翠笔牀无时离手树萱录南朝呼笔管为牀盖笔四管为一牀也或云笔牀即笔架归田录宋钱思公有瑚笔格平生爱惜子弟窃之公榜以十千购之子弟佯为求得以献欣然以十千与】
