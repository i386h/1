<!-- { "loadSidebar": true } -->
　　曰巘山有草木曰岵【音户】无草木曰垓【古零反】石载土曰岨土载石曰崔嵬【此因形而名之】山东曰朝阳山西曰夕阳【随日照而名之】山足曰麓山穴曰岫山边曰崖崖之髙曰岩上秀者曰峰陬隅髙者曰岊山坡曰坂山三袭曰陟山再成曰坏山中絶曰陉未及上曰翠微【一説山气青缥色曰翠微】山属曰峄【言络绎相连今鲁国有峄山纯石相积搆连属成山盖谓此也】山狭而髙曰峦峦山曰嶞【他果反谓山形长狭者荆州又谓之峦诗云嶞山乔岳】山精曰夔亦曰跂亦曰云阳祭山曰庪悬【庪角毁反自山顶曰冢已下并出説文释名尔雅三书】　増释名山顶曰冢冢肿也言肿起也山旁曰陂言陂陁也山旁陇涧曰涌涌犹桶桶狭而长也山大而髙曰嵩嵩竦也亦髙称也山小而髙曰岑岑嶃也【巉同】嶃然也上鋭而长曰峤形似桥也小山别大山曰甗【彦】甗甑一孔者甗形孤出处似之也山多小石曰磝【敖】磝尧也小石尧尧独处而出见也山多大石曰礐【音学】礐学也大石之形学学然也山有草木曰岵岵怙也人所怙取以为事用也山无草木曰屺屺圯也无所出生也山上有水曰垺【夫】垺脱也脱而下流也石载土曰岨岨胪然也土载石曰崔嵬因形名之也山下根之受霤【溜同】处曰甽【畎同】甽吮也吮得山之肥润也山中丛木曰林林森也森森然也山足曰麓麓陆也言水流顺陆燥也　原国语曰禹封九山山者土之聚也　増管子曰天下名山五千三百七十出铁之山三千六百有九上有丹砂者下有黄金上有磁石者下有铜金上有绿石者下有铅锡上有赭下有铁　原晏子春秋曰齐景公召羣臣问曰天不雨久矣民有饥色吾卜祟在髙山广泽寡人欲祠灵山可乎晏子曰夫灵山固以石为身以草木为毛发天久不雨髪将焦身将热独不欲雨祠之何益　吕氏春秋曰何谓九山防稽太山王屋首阳山太华岐山太行羊肠孟门　淮南子曰牛蹄之涔无尺之鲤頽府之山无丈之材所以然者何也皆其营守狭小而不能容巨大　増又曰八纮之外乃有八极东北方曰方土之山曰苍门东方曰东极之山曰开明门东南方曰波母之山曰阳门南方曰南极之山曰暑门西南方曰编驹之山曰白门西方曰西极之山曰阊阖之门西北方曰不周之山曰幽都门北方曰北极之山曰寒门　晋书曰杜预好为后世名常言髙岸为谷深谷为陵刻石为二碑纪其绩一沉万山之下一立岘山之上曰焉知此后不为陵谷乎　原河图曰武关山为地门上为天髙星主囹圄岐山在昆仑东南为地乳上为天糜星汶山之地为井络帝以防昌神以建福上为天井　地镜曰入名山必先斋五十日牵白犬抱白鸡以盐一胜山神大喜芝草异药寳玉为出未到山百歩呼曰林林央央此山王名知之却百邪　相冢书曰青乌子称山望之如却月形或如覆舟葬之出富贵山望之如鸡栖葬之灭门山有重叠望之如鼓吹楼葬之连州二千石　増酉阳杂俎曰山上有葱下有银山上有薤下有金山上有姜下有铜锡山有寳玉木旁枝皆下垂　古今合璧曰太行五岳匡庐皆崇髙浑厚虽诸峰魁然其竒秀莫如蜀之岷峨巫峡楚之太岳池之九华歙之黄山休之齐云括之僊都温之鴈宕桂之灵山滇之防苍非东西南北之人而走万里穷荒陬者不可与言也
　　山二
　　原史记曰黄帝东至于海登丸山西至于崆峒登笄头南至熊湘北逐獯鬻合符釜山　増又曰齐威宣燕昭王使人入海求蓬莱方丈瀛洲此三神山者其传在渤海中盖尝有至者诸仙人及不死之药皆在焉未至望之如云及到三神山反居水下临之风輙引去终莫能至云　唐书曰秦系字公绪天寳末客泉州南安有九日山大松百余章俗传东晋时所植系结庐其上姜公辅之谪别驾见系輙穷日不能去筑室与相近忘流落之苦及卒南安人思之为立小亭号其山为髙士峰旧唐志曰则天时新丰县东南露台乡因大风雨雹震有山踊出髙二百尺有池周三顷池中有龙鳯之形禾麦之异则天以为休征名为庆山荆州人俞文俊诣阙上书曰臣闻天气不和而寒暑隔人气不和而疣赘生地气不和而堆阜出今陛下以女主居阳位反易刚柔故地气隔塞山变为灾陛下以为庆山臣以为非庆也则天怒流于岭南　秦纪曰齐人徐市等上书言海中有三神山名曰蓬莱方丈瀛洲仙人居之请得斋戒与童男女求之于是遣徐市发童男女数千人入海求僊人　汉地理志曰雍州鎭山曰吴岳古文以为汧山秦都咸阳以为西岳　原汉名臣奏曰汉得隂山匈奴长老过之未尝不哭　増三秦记曰太白山不知髙几许俗云武功太白去天三百山下军行不得鸣鼓角鸣鼓角则疾风暴雨兼至也　原蜀王本纪曰天为蜀王生五丁力士能移山秦王献美女与蜀王蜀王遣五丁迎女见一大蛇入山穴中五丁并引蛇山崩秦五女皆上山化为石　张璠汉记曰梁冀聚土筑山十里九坂以象二崤穷极工巧积金玉明珠充牣其中　袁山松宜都记曰郡西北陆行四十里有丹山山间时有赤气笼盖林岭如丹色因以名山　又曰自西陵东北陆行百二十里有方山其岭四方素崖如壁天清朗时有黄影似人像山上有神祠场特生一竹茂好其标垂场中场中有尘埃则风起动此竹拂去如洒扫者　盛宏之荆州记曰桂阳郡西南五十里有万嵗山有石室钟乳山上悉生灵寿木　又曰武陵舞阳县有淳于白雉二山在宁州武陵二界畔絶壑之半有一石雉逺望首尾可长二丈伸足翔翼若虚中翻飞头缀着石　又曰宜都夷道县西南九十里有望州山四面壁立登此见一州内东有涌泉欲雨輙有赤气故名丹水　荆南图副曰宜都夷陵县东六十里南岸有荆门山北有虎牙二山相对虎牙有石壁其文黄赤又似虎牙形荆门山上合下空有若门像　又曰邓城西七里有作乐山诸葛亮常登此山为梁甫吟　又曰襄阳郡中庐县西百三十里有马穴山傍有一地道云汉时有马出其中　又曰宜都夷陵县西八十里有髙筐山古老相传尧时大水此山不没如筐篚因以为名　又曰巴东昆阳县东南十里有柏枝山有石泉口方数丈中有鱼　又曰宜都夷道县北有女观山昔有思妇登山絶望懐思而死葬之山顶山遂枯悴因以名山　庾仲雍湘中记曰桂阳郴县东北五里有马岭山髙六百余丈苏耽所栖游处因而得僊后有见耽乘白马还此山中世因名为马岭王韶之始兴记曰郡东有玉山草木滋茂泉石澄润邓徳明南康记曰平固县覆笥山上有笥贮玉牒记
