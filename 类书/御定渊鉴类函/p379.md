<!-- { "loadSidebar": true } -->
　　原杜氏通典曰行台省魏晋有之昔魏末晋文帝讨诸葛诞散常侍裵秀尚书仆射陈泰黄门侍郎钟防等以行台从至晋永嘉四年东海王越帅众许昌以行台自随是也【越请讨石勒表以行台随军】及后魏谓之尚书大行台别置官属【后魏道武帝置中山行台以秦王仪为尚书令以镇之孝文永熙三年以宇文泰为大行台以苏绰为行台度支尚书】北齐行台兼统民事自辛术始焉【武帝八年辛术为东南道行台东徐州刺史郭志杀郡守文宣闻之敕术曰江南初附百姓难向京师留卿为行台亦欲理边民冤枉监理牧守自今以后所统十余州地诸有犯法者刺史先啓听报以下先理后表齐代行台兼总民事自术始也】其官置令仆射其尚书丞郎皆随时权制【江左无行台惟梁末以侯景为河南王大行台承制如邓禹故事】隋谓之行台省有尚书令仆射【左右任置】各一人主事四人有考功【兼吏部主爵司勲】礼部【兼祠部主客】膳部兵部【兼职方】驾部库部刑部【兼都官司门】度支【兼仓部】金部工部屯田【兼水部虞部】侍郎各一人每台置食货农圃武器百工监副各置丞【食货四人农圃一人武器二人百工四人】录事等员【食货农圃百工等各二人武器一人】葢随其所管之道置于外州以行尚书事　増文献通考曰开皇八年将伐陈则置淮南行省于寿春九年已平陈则废淮南行台省唐初亦置行台武徳四年诏陜东道大行台尚书省自令仆至郎中主事品秩皆与京师同而员数差少山东行台及总管诸州并焉其益州襄州山东淮南河北等道令仆以下各降京师一等员数又减焉行台尚书令得承制补署其秦王齐王府官之外各置左右六护军府及左右亲事帐内府贞观以后废其后诸道各置采访等使每使有判官二人兼判尚书六行事亦行台之遗制　致堂胡氏曰由朝廷制藩屏以藩屏临州县以州县治百姓如挈裘而振其领政出于一则禀承者无二三之惑今唐全有四海置邮以命虽万里之逺不逾时月而至矣而建一二行台于外使大臣承制补置是政出于朝廷又出于行台夫岂国无异政之体哉　按行台省之名虽始于魏晋之间然西汉初兴髙祖所以委萧何世祖所以命邓禹其权任葢亦此唐天宝以后以盗贼陷两京吐蕃侵畿甸则或以大元帅副元帅命亲王勲臣为之然但可任专征之责而他事则禀朝防则亦未尝僃行台省之事也至其末年方镇擅地请节于是或以侍中中书令同平章事王爵命之如钱镠马殷王审知之徒葢名为奉正朔而实自为一朝廷矣然则行台省之名茍非创造之初土宇未一以此任帷幄腹心之臣则必衰微之后法制已隳以此处分裂割据之辈至若承平之时则不宜有此名也建炎时张魏公以枢密使宣抚川陜赵忠简谓之曰元枢新立大功出当川陜半天下之责自兵事外悉当奏禀葢大臣在外忌权太重也及魏公得罪谪词言假便宜行事之制忘人臣无将之嫌肖内阁以招贤拟尚方而铸印然则承制之亊易以惹忠简之言固笃论也　事文聚曰宋无行台省　续文献通考曰行中书省即行尚书省辽不设金宣宗置行省于陜西元制行中书省凡十秩从一品掌国庶务统郡县镇边鄙与都省为表里中统至元间皆以省官出领其事其丞相皆以宰执行某处省事系衔其后嫌于外重改为某处行中书省至元二十四年改行尚书省防复如旧每省丞相一员平章二员左右丞二员参知政事二员郎中员外郎各二员都事二员明洪武丙辰改浙江等行中书省为承宣布政司及
　　设都指挥使司提刑按察使司于各省遂定官制先是仍元为行中书省分中书省六部尚书往往出为参知政事参政入为尚书至是始改为布政使司按察司都司是谓三司官并治省城
　　行台省二
　　増理边民冤　有王佐才【上见通典注　北史苏绰为周文帝行台郎中在官岁余未见知台中咸称其能仆射周慧达称其有王佐才时文帝与公卿往昆明池观鱼至汉故苍池顾问左右莫有知者或曰苏绰博物乃召问绰应对如流文帝嘉之乃令绰并马至池及夜还留绰问以政道卧而听之文帝乃起整衣冠危坐不觉之前席语遂达曙诘朝谓周慧达曰苏绰真竒士也即拜大行台左参政典机密自是宠遇日隆】　办槽解围　僃艇全桥【独孤永业齐后主时为河阳道行台仆射洛州刺史周武帝亲攻金墉永业出兵御之曰是何达官作何行动周人曰至尊自来主人何不出看客永业曰客行悤速是故不出乃连夜办马槽二千周人闻之以为大军将至乃解围去　北齐张亮为行台左丞髙仲密之叛也与斛律金守河阳周太祖于上流放火船烧河桥亮乃僃小艇百余艘皆载长鏁鏁头施钩火船将至即驰小艇以钩钩之分鏁向岸船不得及桥之获全张亮之力也】　专制河南　拜镇东都【侯景为南道大行台位司徒言于神武曰恨不得兵三万横行天下要须济江缚取萧衍老翁以作太平寺主神武壮其言使拥兵十万专制河南仗任若已之半体　屈突通判陜东道行台左仆射时从讨王世充世充平论功第一拜陜东道大行台右仆射镇东都】

　　御定渊鉴函卷七十五
<子部,类书类,御定渊鉴类函>
　　钦定四库全书
　　御定渊鉴函卷七十六
　　设官部六十【吏部尚书　侍郎附】
　　吏部尚书一【侍郎附】
　　原杜氏通典曰周礼天官太宰掌建邦之六典以佐王治邦国【变冢言太者进退异名也百官总焉则谓之冢宰列职扵王则谓之太宰宰主也建立也邦国王所居之邦国佐犹助也周公居摄而作六典之职以佐王理邦国汉成帝初分尚书置四曹葢因事设员以司其务非拟于古制也至光武乃分为六曹迄于魏晋或五或六亦随宜施制无有常典自宋齐以来多定为六曹稍似周礼至隋六部其制益明唐武后遂以吏部为天官户部为地官礼部为春官兵部为夏官刑部为秋官工部为冬官以承周六曹官之制若参详古今征考职任则天官冢宰当为尚书令非吏部之任今吏部之始宜出于夏官之司士云】及夏官之属有司士下大夫二人掌羣臣之版【古书版为班班书或为版版名籍也】岁登下其损益之数【谓用功过黜陟者】辨其年岁与其贵贱【年数多少知其老少】周知邦国都家县鄙之数卿大夫士庶子之数以诏王理【告王所当进退】以德诏爵【有贤者之徳乃诏以爵】以功诏禄【理有功勲后诏以禄】以能诏事以久奠食【能者事成乃食之王制曰论定然后官之任官然后爵之位定然后禄之奠音定】汉成帝初置
