<!-- { "loadSidebar": true } -->
　　则相国丞相皆秦官【又汉官仪云皆六国时官】金印紫绶掌丞天子助理万机秦初有左右【荀恱曰秦本次国命卿二人是以置左右丞相无三公官】至二世复有中丞相【二世已诛李斯乃拜赵髙为中丞相事无大小皆决之】汉髙帝即位一丞相绿绶【髙帝三年拜曹参为假左丞相即汉初丞相当有左右今言一丞相或汉书之误】以萧何为之及诛韩信乃拜何为相国何薨以曹参为之孝惠髙后置左右丞相文帝二年复置一丞相丞相月俸钱六万成帝绥和元年御史大夫何武建言古者民谨事约国之辅佐必得贤圣然犹则天三光备三公官【三光日月星】各有分职今末俗之政事烦多宰相之才不能及古而今丞相独兼三公之事所以大化久未洽也宜建三公官定卿大夫之任分职授政以考功效于是上拜曲阳侯王根为大司马而何武自御史大夫改为大司空皆金印紫绶比丞相则三公俱为宰相【汉御史大夫副丞相事若今之同平章事及参知机务之所以汉书云薛贡韦匡迭为宰相薛宣韦贤匡衡则是丞相而贡禹但为御史大夫又萧望之谓朱云曰吾位将相萧尝任御史大夫及前将军】至哀帝复罢大司空【大司空朱博奏曰帝王之道不必相袭髙祖置御史大夫次丞相典正法度以职相参歴载二百天下安宁今更大司空与丞相同位未获嘉祐故事选郡国守相髙第为中二千石选中二千石为御史大夫任职者为丞相位次有叙所以尊圣徳重国相也今中二千石未更御史而为丞相非所以重国政也今愿罢大司空以御史大夫为百寮师长帝从之】元夀二年更名丞相为大司徒初汉制常以列侯为相唯公孙布衣数年登相位武帝乃封为平津侯其后为故事至丞相而封自始也【到光武絶不复侯或自以际防授立见封汉仪注曰御史大夫为丞相更春乃封故先赐爵闗内侯李竒曰以冬月非封侯故且先赐爵闗内侯】白事教令称曰君侯【亦谓丞相为上相陆贾谓陈平曰足下位为上相是也】春秋之义尊上公谓之宰言海内无不统焉故丞相进天子御座为起在舆为下【皇帝见丞相起谒者赞称曰皇帝为丞相起起立乃坐赞称曰敬谢行礼皇帝在道丞相某迎谒者称曰皇帝为丞相下舆下立乃升车也】丞相有病皇帝法驾亲至问疾从西门入【后汉三公疾令中黄门问疾魏晋即黄门郎尤重者或侍中】及瘳视事尚书令若光禄大夫赐以养牛上尊酒【如淳曰律稻米一斗得酒一斗为上尊稷米一斗得酒一斗为中尊粟米一斗得酒一斗为下尊顔师古曰稷即粟也中尊宜为黍米不当言稷且作酒自有浇淳之异为上中下矣非必系于米也　萧何为相国将薨举曹参代参无所变更一遵萧何约束择郡国吏木讷于文辞重厚长者即召除丞相史吏之言文刻深欲务声名者輙斥之不事事日夜饮醇酒及卒百姓歌之曰萧何为法较若画一曹参代之守而勿失载其清净民以寜壹　又田蚡为丞相黜黄老刑名百家之言延文学儒者数百人儒由是兴　又田千秋无他才学功劳特以一言寤主旬月取宰相封富民侯前代未有也　又宣帝时丙吉字少卿为丞相尚寛大好礼义掾吏有罪不称职与长休告终无按验客或曰君侯为汉相奸吏成其私然无所惩艾乎告曰夫以三公之府有按吏之名吾陋焉用为故事公府不按吏自吉始于是官属掾吏务掩过善吉尝出逄羣鬬者死伤横道吉不问过之又逢人逐牛牛喘吐舌止驻使吏问逐牛行几里掾吏怪之问吉吉曰人鬬杀伤长安令京兆尹职所当禁吾备宰相不亲小事方春少阳用事未可以热恐牛近行用暑故喘此时气失节三公典调阴阳职所忧也　又韦贤字长孺为丞相年七十余乞罢归私苐丞相致仕自贤始也　又孔光将拜丞相已刻侯印书策未拜上暴崩其夜于大行前拜受丞相博山侯印绶　又薛宣为丞相相府辞讼不满万钱不为移书后遵用薛侯故事然官属讥其烦碎无大体不称贤相】凡丞相府门无闑不设铃鼔言其大开无节限后汉废丞相及御史大夫而以三公综理众务则三公复为宰相矣【前代丞相有苍头字宜禄至汉代有所闗白则叩阁呼宜禄遂以为常】至于中元以后事归台阁则尚书官为机衡之任至献帝建安十三年复置丞相而以曹操居之又有相国魏黄初元年改为司徒【吴有左右丞相】而文帝复置中书监令并掌机宻自是中书多为枢机之任【说在中书令篇】其后定制置大丞相第一品后又有相国齐王以司马师为之【晋景帝】髙贵乡公以司马昭为之【晋文帝】晋惠帝永宁元年罢丞相复置司徒永昌元年罢司徒并丞相则与司徒不并置矣【丞相与司徒废置非一】其后或有相国或有丞相省置无恒而中书监令常管机要多为宰相之任自魏晋以来相国丞相多非寻常人臣之职【晋赵王伦梁王彤成都王頴南阳王保并为之】元帝渡江以王敦为丞相转司徒荀组为太尉以司徒官属并丞相为留府敦不受成帝以王导为丞相罢司徒府以为丞相府导薨罢丞相复为司徒府【相国丞相皆衮冕绿盭绶盭音】宋孝武帝初唯以南郡王义宣为丞相而司徒府始如故亦有相国丞相金章紫绶进贤三梁冠绛朝服佩山玉相国则绿盭绶也齐丞相不用人以为赠官梁罢相国置丞相罢丞相置司徒陈又置相国位列丞相上并丞相并为赠官按自魏晋以来宰相但以他官参掌机宻或委知政事者则是矣无有常官其相国丞相或为赠官或则不置自为尊崇之位多非人臣之职其真为宰相者不必居此官【魏文帝以刘放孙资为中书监令并掌机宻　晋武帝诏以荀朂为中书监侍中毗赞朝政　张华为中书令侍中刘卞谓华曰公居阿衡之地　东晋庾亮庾冰相次为中书监先是王导辅政以寛和得众庾亮以法裁物颇失人心至冰经纶时务升擢后进朝野注心咸曰贤相　殷浩为扬州刺史参综朝权王敦为大将军侍中上表曰臣备位宰辅　谢安为中书监録尚书省事　宋文帝初徐羡之为司空録尚书事后以江湛王僧绰俱为侍中任以机宻后又以殷景仁为侍中左卫将军与侍中右卫将军王华侍中左卫将军王昙首侍中刘湛四人俱居门下皆以风力局干冠冕一时同升之羙近代莫及初王为江州刺史加侍中后徴辅政以为侍中司徒録尚书事而弟昙首为文帝所任与华相等华常谓已力用不尽每叹息云宰相顿有数人天下何由得理湛母忧去职后徴为太子詹事加给事中与殷景仁并被任遇湛常云今代宰相何难此正可当我南阳郡汉代功曹耳　沈演之为侍中卫将军文帝谓之曰侍中领卫俱为优重此盖宰相便坐卿其勉之　齐王俭为侍中尚书常谓人曰江左风流宰相唯有谢安盖自况也明帝顾命江祐兄弟及始安王遥光尚书令徐孝嗣领军萧坦之更日帖敇时呼为六贵皆宰相也　梁何敬容初为吏部尚书侍中时徐勉为仆射参掌机事以疾陈觧因举敬容自代故敬容为仆射掌事侍中如故此并为宰相后敬容屡转他官参掌如故　又王训为侍中武帝问敬容曰褚彦回年防为宰相对曰少过三十帝曰今之王训无谢彦回彦回宋明帝时为侍中　又周舍卒后朱异为散常侍代掌机宻北齐韩轨为中书令寻授司空自以勲庸歴登台按此则或掌机宻或録尚书或综机权或管朝政或单侍中或给事中或受顾命皆为宰相也然侍中职任机务之司不必他名亦多为宰相其有侍中兼外官若宋王侍中兼内官若沈演之其例不少则非宰相盖在当时委任而已自晋宋以来宰相皆文武自逸何敬容独勤庶务为代所嗤鄙姚察曰魏正始及晋之中朝俗尚于元虚贵为放诞尚书丞郎以上簿领文案不复经懐皆成于令史逮乎江左此道弥扇唯卞壸以台阁机务颇欲综理阮孚谓之曰卿常无闲暇不乃劳乎宋代王敬身起端右未尝省牒风流相尚其流遂逺覩白署空是称清贵恪勤匪懈终滞鄙俗是使朝经废于上众职隳于下小人道长抑此之由呜呼伤风败俗而更何国体之识理见讥薄俗者哉】后魏旧制有大将军不置太尉有丞相不置司徒自正光以后始俱置之【神瑞元年置八大人官总理万机时号八公】然而尤重门下官多以侍中辅政则侍中为枢密之任【说在侍中篇】北齐干明中置丞相河清中分为左右各置府寮然而为宰相秉持朝政者亦多为侍中【赵彦琛元文遥和士开同为宰相皆兼侍中】后周大冡宰亦其任也其后亦置左右丞相大象二年以杨坚为大丞相遂罢左右丞相官隋有内史纳言【即中书令侍中】是为宰相亦有他官参与焉【栁述为兵部尚书参掌机事又杨素为右仆射与髙颎专掌朝政】唐侍中中书令是真宰相【尚书左仆射亦不为宰相其间或改为纳言内史左相右相黄门监紫微令等名其本即侍中中书令也共有四贠其仆射贞观末始加平章事方为宰相见仆射篇】以他官参掌者无定贠但加同中书门下三品【贞观十七年以兵部尚书李勣同中书门下三品同中书门下三品自此始也永崇道之际裴炎为正议大夫守侍中崔知温为正议大夫守中书令刘齐贤为中大夫守侍中并同中书门下三品按此当以阶卑官髙令所给禄秩同三品耳当时权时之制其后亦有阶卑为侍中中书令者即更不言】及平章事知政事参知机务参与政事及平章军国重事之名者并为宰相【贞观二年太宗谓侍臣曰中书门下机要之司擢才而居委任实重诏敕如有不便皆须执论比来唯觉阿旨顺情遂无一言谏诤者岂是道理若唯置敕行文而已人谁不堪何须简择以相委付自今以后诏敕疑有不稳必须执之】亦汉行丞相事之例也【韩安国为御史大夫行丞相事后汉书曰周泽行司徒事如眞】自先天之前其贠颇多景隆中至十余人开元以来常以二人为限或多则三人【武后圣厯三年四月敕同中书门下三品平章事赐食并同中书门下三品例开元十年十一月敇自今以后中书门下宜共食实封三百户二十二年十一月制宰相兼官者并两给俸禄】天宝十五年之后天下多难勳贤并建故备位者众然其秉钧持衡亦一二人而已【旧制起居舍人及起居郎唯得对仗承旨仗下之后谋议不得闻武后时文昌右丞姚璹以为帝王谟训不可无纪若不宣自宰相史官无从而知表请仗下所言军国政要则宰相一人撰録每月封送史馆谓之时政记自璹始也】旧制宰相常于门下省议谓之政事堂至永淳三年七月中书令裴炎以中书执政事笔其政事堂合在中书遂移在中书省开元十一年张说奏改政事堂为中书门下其政事印亦改为中书门下之印【至徳二载三月宰相分直主政事笔每一人知十日贞元十年五月八日又分每日一人执事】　増徳宗时常衮为相奏贬中书舍人崔祐甫为潮州刺史上以为太重贬祐甫河南少尹初肃宗之世天下务殷宰相常有数人更直决事或休沐各归私第诏直事者代署其名而奏之自是踵为故事时郭子仪朱泚虽以军功为宰相皆不预朝政衮独居政事堂代二人署名奏祐甫既贬二人表言其非罪上问卿向言可贬今云非罪何也二人对初不知上初即位以衮为欺防大骇乃贬衮为潮州刺史以祐甫为门下侍郎同平章事　宋承唐制以同平章事为宰相之职无常贠有二人则分日知印以丞郎以上至三师为之其上相为昭文馆大学士监修国史其次为集贤殿大学士或置三相则昭文集贤两学士并兼修国史并除焉【国初范质昭文学士王溥兼修国史魏仁浦集贤学士此三相例也唐以来三大馆皆宰臣兼之宋仍唐制】参知政事堂副宰相毗大政参庶务其除授不宣制不押班不知印不预奏事不升政事堂殿庭别设砖位敇尾署衔降宰相一等【干徳二年以赵普为相上欲为普置副而难其名称问陶谷下宰相一等何官谷引唐参知政事为对时薛居正为枢密直学士吕余庆为兵部侍郎乃命二人以本官兼不宣制押班盖未欲遽用与普齐也史臣曰按唐参预朝政参知政事等职皆宰相任也髙宗尝欲用郭待举参知政事复以其资浅上令同承受平章事则平章亚于参政矣谷言失之】至道二年诏宰相与参政轮班知印同升政事堂二年诏复如旧制【参政押敇齐衔行并马自冦凖始后遂不易】亲王枢宻使留守节度使兼中书令侍中同平章事者谓之使相不预政事不书敕惟宣敕除授者敕末存其衔而已【干徳二年范质等三相皆罢以赵普同平章事李崇矩为枢宻使命下无宰相书敕使问翰林陶谷谷谓自昔辅相未尝虚位唯唐太和中甘露事数日无宰相时左仆射令狐楚等奉行制书今尚书亦南省长官可以书敕窦仪曰谷所陈非承平令典今皇弟开封尹同平章事即宰相之任也可书勅上从之】神宗新官制于三省置侍中中书尚书二令而不除人而以尚书令之二左右仆射为宰相左仆射兼门下侍郎以行侍中之职右仆射兼中书侍郎以行中书令之职复别置中书门下侍郎尚书左右丞以代参知政事中书揆而议之门下审而覆之尚书承而行之独中书取防而门下尚书之官为首相者不复与朝廷议论【时王珪蔡确俱为宰相确奏三省长官位髙恐不须设遂以两仆射行三省事而确为次相专政珪不复预】元祐初司马光乃请令三省合班奏事分省治事自绍兴以后皆因之时议者谓门下相凡事既同进呈则不应自駮已行之命是省审之职可废也政和中改左右仆射为太宰少宰仍兼两省侍郎靖康中复为左右仆射　建炎三年吕頥浩请参酌三省之制旧尚书左仆射今改尚书左仆射同中书门下平章事旧尚书右仆射今改尚书右仆射同中书门下平章事门下中书二侍郎并改为参知政事废尚书左右丞从之乾道八年诏尚书左右仆射可依汉制改作左右丞相详定敇令所言近承诏防改左右仆射为左右丞相令删去侍中中书尚书令以左右丞相充缘旧左右仆射非三省长官故为从一品今左右丞相系充侍中中书尚书令之位即合为正一品从之丞相官以大中大夫以上充参政以中大夫以上充常除二贠或一贠嘉泰三年始除三贠故事丞相谒告参预不得进拟惟丞相未除则参预轮日当笔多不逾年少才旬月独淳熙初叶衡罢相龚茂良行相事近三年亦创见也　辽北面北宰相府掌佐理军国之大政皇族四帐世预其南宰相府掌佐理军国之大政国舅五帐世预其各有左右宰相二人下有总知军国事知国事南面有大丞相左丞相右丞相平章事参知政事等官列于中书令下有左仆射右仆射等官列于尙书令下辽有五京圣宗时设东京中京南京宰相府各有左右相左右平章政事统和二十一年七月召北府宰相萧塔喇噶南府宰相汉王托卜嘉南北院枢宻使等赐坐论古今至道金左丞相右丞相各一贠正一品平章政事二贠从
