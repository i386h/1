<!-- { "loadSidebar": true } -->
　　原张楫广雅曰粥糜饘也　増又曰粥厚曰饘粥薄曰酏米烂曰潘　原释名曰糜煮米使糜烂也粥濯于糜粥粥然也　増又曰寒粥末稻米投寒水中育育然原说文曰周谓之饘宋卫谓之餰　扬雄方言陈楚之间相谒食麦谓之餥【扶味反】　左传正考父鼎铭云饘于是粥于是以糊予口　风土记曰天正日南黄钟践长是日始牙动为饘粥以养幼俗尚以赤豆为糜所以象色也　郭义恭广志曰辽东赤粱魏武帝以为御粥南越志曰卢陵城中有井半青半黄黄者甜滑宜作粥色如金似灰汁甚芬馨　邺中记曰并州之俗以冬至
　　日后百日为介子推断火冷食三日作干粥中国以为寒食　凉州异物志曰髙昌僻土有异于华寒服冷水暑啜罗阇【郡人呼粥】　天文要集曰玉井主粥厨
　　粥二
　　原周书曰黄帝始烹谷为粥　増礼记曰齐大饥黔敖为粥于路有饿者来敖左奉食右执饮曰嗟来食饿者目而视曰予惟不食嗟来之食以至于斯也　史记曰左师触龙见赵太后曰食得无衰乎太后曰恃粥耳呉录曰朱桓除余姚长遇疫疠谷食荒贵桓分部良
　　吏隐亲医药食粥相继士民感戴之　王隐晋书曰贼杜弢下蜀人饥陶侃多作粥以待之于是悉降　世说曰郗嘉賔三伏之月诣谢公于时炎暑熏赫虽当风交扇犹沾汗流离谢着故练衣食热白粥晏然无异　宋书曰戴颙与兄防并隐遁有名中书令王绥尝携客之防防等方进豆粥绥曰闻卿善琴试欲一听防不荅绥恨而去　齐书曰宣孝成皇后生髙帝髙帝年二嵗乳人乏乳后梦神以两瓯麻粥与之觉而惊乳因此丰足后魏书曰崔浩道武季年威风严峻官省左右以微
　　过待罪莫不逃避隐匿自下皆变独浩恭勤不怠或终日不归帝知之輙命赐以御粥　又曰薛眞度为豫州刺史景明初豫州大饥眞度表曰别出食米五十斛为粥救其甚者诏曰眞度所表甚有爱济百姓之意　时镜新书曰齐魏收当寒食饷王元景粥因与收书曰始知令节须御麦粥加之以糖弥觉香冷　苏轼帖曰夜饥甚呉子野劝食白粥云能推陈致新利膈益胃
　　粥三
　　原掷杯　纳槖【郭林宗传曰林宗尝止陈国文学见童子魏徳公求近其房供给洒扫林宗尝不住夜中命作粥一啜怒而呵之曰为长者作粥使沙不可食以杯掷地徳公更为进之三呵徳公姿无变容左传曰晋人执卫侯寘诸深室子职纳槖饘焉杜预注云饘糜粥也】　屑麴　斧氷【晋纪】
　　【建兴中京师饥甚太仓有麴数十防麴允屑为粥以供帝　魏武帝苦寒行曰行行日以逺人马同时饥担囊行采薪斧氷持作糜】　烹谷　泛膏【上详粥二　齐谐记曰呉县张成夜起忽见一妇人立于宅南角举手招成曰此地是君家之蚕室我即此地之神明年正月半宜作白粥泛膏于上以后年年大得蚕今之作膏糜像此】　刘家发盆　尹氏罗鼎【续捜神记曰乐安刘池荀家在夏口忽有鬼来刘家喜偷食刘即于池家煮冶葛取二升汁宻赍还家向夜举家作粥食余一瓯因泻葛汁着中于瓦上以盆覆之人定后闻鬼从外来盆啖糜既湏臾间在屋头吐遂于此絶　录异传曰周时尹氏贵盛五叶不别防食数千人遭饥荒罗鼎作粥听之声闻数十里】　増煮茶　屑榆【茶录呉人采茶煮之名茗粥　新唐书曰阳城嵗饥屏迹不过邻里屑榆为粥讲论不辍】　宰相三种　翰林一瓯【清异录曰魏王继岌每荐羮以羊兔猪脔参之时卢澄为平章事趋朝待漏堂厨具小馔澄惟进粥其品曰粟粥乳粥豆沙加糖粥三种并供澄取少许倂和而食厨官遂有王羮亥卯未相粥白黄之语金銮宻记曰白居易在翰林赐防风粥一瓯食之口香七日】　祝染梦榜　少游典
　　衣【昔有姓祝名染者尝遇嵗饥施粥以济四方之贫者后生一子初赴试染梦一人手持状元榜竖于门外上写四字曰施粥之报未几有人报其子状元及第秦少游为黄夲校勘钱穆父户部尚书皆居东华门少游游春日有诗遗穆父云三年京国如丝又见新花发故枝日典春衣非为酒举家食粥已多时穆父以米二石送之】
　　粥四
　　原奉饘以祭【孔融列云汉末天下荒乱融毎旦以饘一盛鱼一首以祭】　养老行糜【礼记云仲秋之月养良老授几杖行糜粥饮食】　蜀妪茶粥【咸为司隶教云闻南市有蜀妪作茶粥卖之亷事打破其器物】　许妇粟粥【郭子云许允为吏部多用其乡里帝遣虎贲収之妇云无忧寻还作粟粥待之】　进粥却寒【太公金□云武王伐纣都洛邑而雪深丈余师尚父使人持一器粥开门而进曰天寒故进热粥以却寒】　咄嗟便办【晋书石崇为客作豆粥咄嗟便办王恺不能及毎以为恨】　朝辅作粥【曹植表云诸老熙朝之辅每作粥食肴惟蔬薤】都亭赋粥【谢承后汉书云南阳陆续仕郡户曹吏时饥荒太守尹兴使续于都亭赋民饘粥续悉简阅其人讯以名氏六百余人无有差谬兴异之】　与国饥者【檀弓云公叔文子卒其子戌请諡于君君曰昔者　卫国凶饥夫子为粥与国之饿者是不亦惠乎】　　众分歠之【九州春秋云臧洪为袁绍所围粮食已尽主簿啓内厨米三斗使作薄粥众分歠之】　饥寒俱解【东观汉记云光武为王所追至芜蒌亭冯异上豆粥明旦谓诸将曰昨得公孙豆粥饥寒俱解】　全活甚众【王荟别云荟为呉郡内史其年大饥荟出私财为百姓饘粥全活甚众】　作粥呼之【王隐晋书云孔恒大作粥置门外呼饥人食之谓是嗟来皆无徃食者】　餔粥折齿【焦氏易林云餔粥折齿失其道理】　郭邑送粥【献康教云自今郭邑居民死防者可令送饵粥】　邻里为粥【礼记云亲始死水浆不入口三日不举火故邻里为之糜粥以饮食之】　诏诵楚辞每诵与粥【刘歆七畧云孝宣皇帝诏徴被公命诵楚辞每一诵輙与粥】　集诸谈士每自设粥【俗说云晋简文集诸谈士夜坐每自设粥】　増散俸【梁书曰任昉为义兴太守嵗荒防私俸米豆为粥活三千余人】　饲饥【后魏书曰韦朏字遵显少有志业年十八辟州主簿时嵗俭朏以家粟造粥以饲饥人所活者甚众】　天下达礼【礼记曰悼公之防季昭子问于孟敬子曰为君何食敬子曰食粥天下之达礼也又曰穆公之母卒使人问于曽子如之何对曰申也闻诸申之父曰哭泣之哀齐斩之情饘粥之食自天子达于庶人】　旬方为粥【梁书曰庾沙弥母刘氏亡水浆不入口累日初进大麦薄饮经年旬方为薄粥终防不食盐酢】　为粥于路【又曰萧景为南州刺史防年荒计口赈恤又为饘粥于路以赋之】　曹褒致粥【东观汉记曰曹褒迁将作大匠上闻褒病使致医药糜粥】　州门造粥【后魏书曰杨逸为光州刺史时灾俭连嵗逸欲以仓粟赈给而所司惧罪不敢逸曰国以人为夲人以食为天假令以此获戾吾所甘心遂出粟然后申表右仆射元罗以下谓公储难阙并执不许尚书令临淮王彧以为宜贷二万诏聴贷五万逸既出粟之后其老小残疾不能自存活者又于州门造粥饲之将死而得济者以万数帝闻而善逸】
　　粥五
　　增诗唐李啇隐荅寄赐粥诗曰粥香白杏花天省对流莺坐绮筵今日寄来春已老鳯楼迢递忆秋千宋苏轼豆粥诗曰君不见滹沱流澌车折轴公孙仓皇奉豆粥湿薪破灶自燎衣饥寒顿解刘文叔又不见金谷敲氷草木春帐下烹煎皆美人萍虀豆粥不传法咄嗟而办石季伦干戈未解身如寄声色相纒心已醉身心颠倒自不知更识人间有眞味岂如江头千顷雪色芦茅檐出没晨烟孤地碓舂秔光似玉沙瓶煮豆软如酥我老此身无着处卖书来问东家住卧听鸡鸣粥熟时蓬头曵履君家去　陆游食粥诗曰世人个个学长年不悟长年在目前我得宛丘平易法只将食粥致神仙【张文潜有食粥说谓可以延年】　又薄粥诗曰薄粥枝梧未死身饥肠且免转车轮从来不解周公意养老常湏祝鲠人范成大口数粥行曰家家腊月二十五淅米如珠和豆煮大杓轑铛分口数疫鬼闻香走无处锼姜屑桂浇蔗糖滑甘无比胜黄粱全家团栾罢晩饭在逺行人亦留分褓中孩子强教尝余波徧沾获与臧新元协气调玉烛天行已过来万福物无疵疠年谷熟长向腊残分豆粥
　　糜一
　　原满三盂　余一杯【袁纪曰献帝敕侍中刘艾取米豆五升于御前作糜得满三盂于是诏尚书曰米豆五升得糜三盂而人委顿何也　括地国云羿年五嵗父母入山羿年二十能习弓射随徃每食糜则余一杯也】　三人堕镬輙焦　二方委火忘箄【録异传云周时尹氏有三人堕糜镬中輙焦烂糜深故也　世说賔客诣陈太丘宿太丘使元方季方炊客与太丘议论二人进火俱委而窃听炊忘着箄饭落釡中太丘问炊何不馏二子跪曰大人与客语乃俱窃听炊忘着箄饭今成糜太丘曰尔颇有所谙不对曰彷佛志之二子俱说更相易夺言无遗失太丘曰如此但糜自可何必饭也】増缚醉　赐寒【五代史附録曰东女直能酿糜为酒醉则缚之而睡醒而后解不然则杀】
　　【人　元史夲纪晋王噶玛拉尝出征驻金山防大雪拥火坐帐内顾谓左右曰今日风雪如是吾与卿处犹有寒色彼从士亦人耳腰弓矢荷刃周卢之外其苦可知遂命饔人大为肉糜亲尝以徧赐之】
　　糜二
　　原作糜食饥者【呉录云海盐李夀作糜以食饥者而不自名】　为饥民作糜【汉献帝纪曰兴平元年帝在长安是嵗谷一斛五十万豆麦一斛二十万帝使侍御史侯汶出太仓米豆为饥人作糜】　増噉糜【俗说曰王东亭常之呉郡就汰公宿别汰公设豆藿糜自噉一大瓯东亭有难色汰公强进半瓯】　溃粥【六书曰糜故粥之溃熟者也】
　　糁
　　原藜羮不糁【庄子云原宪居鲁藜羮不糁】　藜蒸不糁【墨子云孔子穷于陈蔡之间蒸藜不糁】　无损肉鲊使糁肥羮【神异经曰南方有兽名无损肉可作鲊使糁肥羮而咋肉不壤吞之不入糁尽更添肉复作鲊如初愈美名不尽鲊是也案此兽如鹿豕头善依人求五谷割取肉不病肉自复生】　日食百粒以糁藜藿【老子云桑虞防父毁瘠过礼日食百粒以糁藜藿】　増米屑【米屑为糁释名糁也相黏也】　米粉【礼内则云糁取牛羊豕之肉三如一小切之与稻米稻米二肉一合以为饵煎之注糁米粉也米二肉一米为主肉为辅合以为饵也】掌羞豆【周礼曰醢人掌羞豆之实酏食糁食】　投羮中【正字通曰投粒羮中亦曰糁】饼一
　　原刘熈释名云饼并也溲麦面使合并也胡饼言以胡麻着之也　说文曰饼面餈也　雄方言曰饼谓之饦或谓之餦或谓之馄　増范子曰饼出三辅　原徐畅祭祀记曰五月麦熟荐新作起潄白饼　崔实四民月令曰立秋无食煮饼及水溲饼　増饼饵闲谈曰饼搜餈麦面所为或合为之入炉熬者名熬饼亦曰烧饼入笼蒸者名蒸饼入汤烹之名汤饼其他豆屑杂糖为之曰环饼和乳为之曰乳饼　归田录曰唐人谓汤饼为不托今谓馎饦　青箱杂记曰凡以为食煮之皆为汤饼　卢谌祭义曰春祠用馒头汤饼髓饼牢丸夏秋冬亦如之夏祠别用乳饼冬祠用环饼也
　　饼二
