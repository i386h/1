<!-- { "loadSidebar": true } -->
　　【子治阳道后治阴德天子听外治后听内职】　衣不择采　食不求甘【续汉书和熹邓皇后云宫省宴会诸贵人竞自脩饰极靡丽之服而后独澹然衣不择采装不务饰　东汉记明徳马皇后传曰太后诏曰吾万乘之主身衣大练缣裙食不求甘左右旁人皆无薰香之饰】　外抑宗族　内无忌刻【续汉书云孝和邓后性谦慎兄弟中外皆先帝所宠自摄政之后内检左右外抑宗族　又云顺烈梁后立顺帝崩冲帝在襁褓太后摄政初章德窦后嫉害恭懐皇后独生圣嗣防以非辜家属坐徙九真章徳后之从父昆弟章女为贵人与太后并宠章至大位大鸿胪及上晏驾后登至尊章惶怖太后内无忌刻之心遂不以旧恶介意】　不喜观游　不好戱弄【东观汉记曰明德马皇后不喜出入游观希常临御窗望　魏志曰文昭甄皇后自少至长不好戱弄年八歳外有立戯马者家人诸姊皆上阁观之后独不行诸姊问之答言岂女人之所观也】　不尚华丽　不好音乐【上详聚　王沈魏志曰文德郭皇后性俭约不好音乐常慕明德马皇后之为人也】増亲御戎车　亲督卫士【续文献通考曰辽景宗睿知皇后萧氏明达治道又习军政澶渊之役亲御戎车信赏必罚将士用命子圣宗称辽盛主得于后训为多　理宗仁懿皇后箫氏子道宗即位尊为皇太后太叔重元与其子尼噜古谋反太后亲督战士擒之按辽后妃往往长于射御军旅田猎未尝不从如应天之奋击室韦承天乏御戎澶渊仁懿之亲破重元皆古所未有也　以上皇后才能】　押班　专夜【宋史曰徽宗郑皇后本钦圣殿押班徽宗为端王每日朝慈徳宫钦圣命郑王二押班供侍及即位遂以二人赐之进郑为贵妃有异宠政和元年立为皇后王亦进位贵妃　唐书曰代宗独孤后以姝艶进居常専夜即位册贵妃大歴十年薨追号为皇后】　后乗舆　辞北使【宋史曰仁宗朝帝与太后将同幸慈孝寺太后欲以大安辇先帝行誎议大夫鲁宗道曰夫死从子妇人之道也太后遽命辇后防舆　又曰后称制日北使箫从顺请见太后且言南使至北者皆见太后而北使来乃不得见薛奎始为馆伴使折之曰皇太后垂帘听政虽夲朝羣臣亦未尝见也从顺乃已】　具冠帔　侍戎服【宋史曰太祖宋皇后左卫上将军偓之女也母汉永宁公主干德间太祖召见赐冠帔时偓任华州节度使孝明皇后崩后父随母来贺长春节开寳元年遂纳入宫为皇后后年十七性柔顺好礼每帝视朝退常具冠帔接佐御膳太宗时号开宝皇后　又曰髙宗吴皇后年十四被选入宫王即帝位后常以戎服侍左右从幸四明卫士谋为变问帝所在后绐之以免后为皇后伯琮召入宫命后育之及孝宗即位尊为寿圣太后歴光宗宁宗凡四朝年至八十余】　金玺盘螭　画屏射雀【合璧事曰汉官仪皇后有金玺盘螭钮文曰皇后之玺　太平御览曰髙祖太穆皇后窦氏父毅在周为上柱国尚武帝姊防阳公主毅尝谓主曰此女有竒相且识不凡何可妾与人因画二孔雀于屏间请婚者使射二矢阴约中目则许之射者阅数十皆不合髙祖最后射中各一目遂归于帝】　蔡齐不为文　孙沔不读册【宋史曰章献太后大出金帛脩景德寺遣内侍罗崇勲主之命蔡齐为文记之崇勲使人诱齐曰趣为记当得叅知政事齐久之不上崇勲谗之乃罢齐翰林学士出知河南府　又曰景祐中张贵妃薨追册为皇后命孙沔读册故事正后翰林学士读册沔既陈不可用宰相防且曰陛下若以臣沔读册则可以枢宻副使读册则不可】　慈宁牡丹　三宫元夜【宋史曰髙宗母韦太后北还居慈庆宫帝先意永志惟恐不及尝戒宫人曰太后年已六十惟优游无事起居适意即寿考康宁事有所阙慎母令太后知苐来白朕十九年太后年七十正月朔即宫中行庆寿礼太后微恙累月不出殿门防牡丹盛开帝入白太后欣然歩至花所因留宴竟夕尽欢翌日以谕宰执二十九年太后寿八十行庆礼亲属进官一等庻人年九十宗子女若贡士以上父母年八十者悉官封之　唐文宗奉三宫太后正月望夜然灯进寿具前】以赂得立　表请闲居【弇山堂别集曰天顺八年宪宗嗣位是年八月立吴氏为】
　　【皇后月余有防司礼监太监牛玉壊朝廷大婚下狱并太监吴熹防治狱辞谓皇太后欲立王氏而玉以王氏非其所选说太后止之吴氏父都督同知俊及子防同熹赂玉立后诏废皇后居别馆玉熹发孝陵种菜俊防俱戍登州时朝臣请诛玉上不听也　又曰宣宗皇后胡氏都督荣女宣德三年以多疾无子上表请闲居别宫正统间薨諡静慈仙师天顺加諡恭让静慈章皇后】　极道凄惋　勅制乐曲【唐书曰代宗妃独孤氏大厯十年薨追号为后帝悼思不已殡内殿三年始庄陵诏宰相常衮为哀册极道凄惋以中帝意又诏羣臣为挽辞帝择其尤悲者令歌之　又曰徳宗昭德皇后王氏上顺宗无见宠礼立为皇后册礼方讫而崩将听宗室王大臣李晟浑瑊等皆祭立庙奏坤元之舞敕宰相张延赏栁浑等制乐曲帝嫌文不工】　终帝世无闻　自言太后弟【唐书曰德宗母沈氏广平王妃天寳乱贼囚之东都掖庭王入洛复留宫中方北讨未及归长安而河南复为史思明陷没遂失后所在建中元年乃具册上尊号为皇太后帝再拜奉册欷歔感咽乃以睦王述为奉迎使分遣诸沈行天下州县物色故中官髙力士女颇能言禁中事女官李真一尝从后游李见髙疑问之含糊不吐而年状差似是时宫中无识后者于是迎还上阳宫驰以闻帝喜羣臣皆贺力士子知非是具言其情诏贷之帝谓左右吾宁受百防兾得一真然终帝世无闻焉　又曰穆宗皇后萧氏闽人也初后去家入长安不复知家存亡惟记有弟文宗即位为访之俄有男子萧洪因后娣壻吕璋白见之太后谓得真弟悲不自胜帝拜洪金吾将军出为鄜坊节度使会闽有男子萧夲又称太后弟仇士良以闻乃召洪下狱而泉州男子萧宏自言太后弟请与夲辨诏三司杂问乃皆妄于是各流逺州而太后弟终不获】　姿薄不胜宠名　问名何以辞进【宋史曰仁宗张贵妃父尧封举进士妃幼孤母钱氏纳于章惠皇后宫寝长得幸有盛宠妃巧慧多智数善承迎势动中外庆厯元年进才人迁脩媛忽被疾曰妾姿薄不胜宠名愿为美人许之皇祐初进贵妃后五年薨帝哀悼之追册为温成皇后　又曰哲宗方选后太皇太后曰今得狄谘女年命颇便然为庻出过房事湏评议王岩叟曰按礼经问名篇女家答曰臣女夫妇所生及外氏官讳不识今者狄氏将何辞以进议遂寝】　天子娶妇皇后嫁女　天子嫁女皇后娶妇【汉书曰张放取皇后弟平恩侯许嘉女上为放供帐赐甲第充以乗舆服饰号为天子娶妇皇后嫁女大官私官并供其第两宫使者冠盖不絶　唐书曰萧至忠为相韦后为其弟洵与至忠殇女防婚至忠又以女妻后舅崔从礼子无诐两家合礼帝主萧后主崔时谓天子嫁女皇后娶妇　以上泛引皇后故实】
　　皇后总载四【失道附】
　　原承天【易乃顺承天】　象阴【易坤道象阴故能配合圣人】　犹月【天子之与后犹日之与月阴之与阳相湏而成也】　正位【晋中兴书修教于内正位闺房又正位居体美在其中】进贤【忧在进贤】　柔顺【利贞】　化光【含万物而化光】　内主　中馈
　　【妇人无仪中馈是议】　内令【周礼懿范内令后之教正也】　内和【天下内和】　作合【天作之合】　作嫔【来嫁于周作嫔于京】　阴教　母道　备百姓【纳女于天子曰备百姓姓生也言广生息也】　教六宫【周礼以阴礼教六宫注阴礼后也】　母天下　养万物【大戴礼助天养万物】　无私谒　无嗜欲【礼将无嗜欲用禀仁慈白帖】　増正嫡【彚苑详注汉官仪曰夏殷以前后妃之制其文略矣大率皆称妃周立后正嫡曰王后秦称正嫡曰皇后汉因之】　同体【天中记周礼曰同体天王】　女君【彚苑详注魏书曰皇后曰女君】　小君【白虎通曰后者何也明海内之小君也见前】　子午忌【唐书曰宪宗皇后郭氏元和元年进册贵妃羣臣三请立为后帝以嵗子午忌又后庭多嬖艶恐后得尊位钳掣不得肆故章报闻罢】　菖蒲花【太平御览曰梁萧衍母后尝于室内忽见庭前菖蒲生花光彩照灼非世中所有惊视谓侍者曰尝闻见者当富贵因遂取吞之是月生髙祖】　吾家女师【又曰梁太宗皇后王氏名灵宝文宪公俭之孙也幼而柔明淑德其诸父见之曰吾家女师也】　是妇将种【宋史曰光宗皇后李氏庆远军节度使道之女初后生有黒鳯集道营遂字曰鳯娘道士皇甫坦善相人见之惊曰此女当母天下坦言于髙宗遂聘为恭王妃生嘉王后立为太子妃性妒悍尝诉太子左右于髙孝二宫髙宗不怿谓吴后曰是妇将种吾为皇甫坦所误】　多所推进【太平御览曰孙权歩后性不妒嫉多所推进故久见爱】　庸知非福【唐书曰太宗闻武士彠女美召为才人年十四母杨恸泣与诀后独自如曰见天子庸知非福何儿女悲乎】　善承帝意【宋史曰徽宗后郑氏性端谨善承顺帝意】　能执妇礼【又曰宜仁谕宰执孟氏子能执妇礼宜正位中宫】　上桑条歌【唐书曰韦后时太史迦叶志忠上桑条歌十二篇言后当受命曰昔髙祖时天下歌桃李太宗时歌秦王破阵乐髙宗歌堂堂天后世歌武媚娘皇帝受命歌英王石州后今受命歌桑条韦盖后妃之德专蚕桑共宗庙事也太常少卿郑愔因之被乐府】　赋翠羽帐【又曰明皇后王氏废当时王諲作翠羽帐赋以讽未防卒后宫思慕之帝亦悔】　汉立三后【山堂肆考曰汉主刘聪纳中防军靳准二女月光月华立月光为上皇后刘贵妃与月华为左右皇后】　周立五后【又曰周主赟将立五后以问小宗伯辛彦之对曰皇后与天子敌体不宜有五博士何妥曰帝喾四妃虞舜二妃先代之数何常之有天元大恱遂立五后造五帐使五后各居之】　三女皆后【独异志曰后周独孤信三女皆为后各生一代天子长生周武帝次生隋炀帝次生唐髙祖】　贵相为后【蜀志曰刘焉入蜀闻善相者言吴壹妹当大贵为子瑁纳之先主定益州以为夫人　唐书曰元和初李锜反有相者言尔朱氏当生天子锜纳为侍人锜诛没入掖庭侍郭后宪宗幸之生宣宗　五代史补曰符彦卿女术者曰此天下母也李守真素有异志为子崇训娶之防河中叛及城破周髙祖以归彦卿世宗即位纳为皇后】　佩皇后玺绶者多矣【太平御览曰孙皓内宠诸姬佩皇后玺绶者多矣】　原服母之义【天子与后犹父之与母也故为天王服斩衰服父之义也为后服齐衰服母之义也】　先王之辞【灵王求后于齐齐侯使晏桓子对曰夫妇所生若而人妾妇之子若而人无女而有姊妹及姑姊妹则曰先守某公之遗女若而人此先王之礼辞也不敢毁不敢誉故云若而人也齐侯许婚使阴黒结之结成也】　天立厥后　文定厥祥【亲迎于渭】　阴体先和　妇道承顺　脩其四德【言容德功】　合于六宫【礼】　穆穆克敬　邕邕柔喜【国语】淑女之德　丽华之容　螽斯之咏【见于妇德】　麟趾之
