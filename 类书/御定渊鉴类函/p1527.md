<!-- { "loadSidebar": true } -->
　　原书汉司马迁报任安书曰仆亦尝厠下大夫之列陪奉外廷末议不以此时引纲维尽思虑今已亏形为埽除之隷在阘茸之中乃欲仰首伸睂论列是非不亦轻朝廷羞当世之士耶仆与李陵俱居门下素非相善也趋舎异路未尝衔杯酒接殷勤之余欢今举事一不当而全躯保妻子之臣随而媒蘖其短仆诚私心痛之且李陵提歩卒不满五千深践戎马之地矢尽道穷救兵不至士卒死伤如积然李陵一呼劳军士卒无不起张空弮冒白刃北向争死敌者愚以为李陵素与士大夫绝甘分少能得人之死力虽古名将不过也身虽防败功亦足暴扵天下矣适防召问即以此指推言陵之功欲以广主上之意塞睚眦之辞未能尽明明主不晓以为仆沮贰师而为李陵逰说遂下扵理拳拳之忠终不能自列交逰莫救视左右亲近不为一言身非木石独与法吏为伍深幽囹圄之中谁可告愬者此真少卿所亲见仆行事岂不然乎且夫臧获婢妾犹能引决况仆之不得已乎所以隠忍茍活幽扵粪土之中而不辞者鄙没世而文采不表扵后世也古者富贵而名磨灭不可胜记唯倜傥非常之人称焉盖西伯拘而演周易仲尼厄而作春秋屈原放逐乃赋离骚左丘失眀厥有国语孙子膑脚兵法修列不韦迁蜀世吕览韩非囚秦说难孤愤诗三百篇大抵贤圣发愤之所为作也仆窃不逊近自托扵无能之辞网罗天下放失旧闻略考其行事综其终始稽其成败兴坏之纪欲以究天人之际通古今之变成一家之言惜其不成是以就极刑而无愠色仆诚已着此书藏之名山传之其人通邑大都则仆偿前辱之责虽万被戮岂有悔哉然此可为智者道难为俗人言也　杨恽报孙防宗书曰恽家方隆盛时乗朱轮者十人位在列卿爵为通侯总领从官与闻政事曾不能以此时有所建明以宣徳化已负窃位素餐之责久矣懐禄贪势不能自退遂遭变故横被口语身幽北阙妻子满狱当此之时自以夷灭不足以塞责岂意得全首领复奉先人之邱墓乎伏惟圣主之恩不可胜量君子逰道乐以忘忧小人全躯恱以忘罪窃自思念过已大矣行已亏矣长为农夫以没世矣是故身率妻子戮力耕桑灌园治产以给公上不意当复用此为讥议也田家作苦岁时伏腊烹羊炮羔斗酒自劳家本秦也能为秦声妇赵女也雅善鼓瑟奴婢歌者数人酒后耳热仰天抚缶而呼呜呜其诗曰田彼南山芜秽不治种一顷豆落而为萁人生行乐耳须富贵何时是日也拂衣而喜奋袖低昻顿足起舞诚淫荒无度不知其不可也恽幸有余禄方籴贱贩贵逐什一之利下流之人众毁所归不寒而栗虽雅知恽者犹随风而靡尚何称誉之有道不同不相为谋今子尚安得以卿大夫之制而责仆哉　魏文帝与吴质书曰季重无恙涂路虽局官守有限愿言之怀良不可任足下所治僻左书问致简益用増劳每念昔日南皮之逰诚不可忘既妙思六经逍遥百氏弹琴间设终以博弈髙谈娱心哀筝顺耳驰骋北旅食南馆浮甘扵清泉沈朱李扵寒水白日既匿继以朗月同乗共载以逰后园舆轮徐动参从无声清风夜起悲笳微吟乐徃哀来怆然伤懐余顾而言斯乐难常足下之徒咸以为然今果分别各在一方元瑜长逝化为异物每一念至何时可言方今蕤宾纪时景风扇物天气和暖众果具繁时驾而遨逰北遵河曲从者鸣笳以啓路文学托乗扵后车节同时异物是人非我劳如何　又曰昔日逰处行则连舆立则接席何曾须臾相失每至觞酌流行丝竹并奏酒酣耳热仰而赋诗当此之时忽然不自知乐也何图数年之间零落略尽言之伤心顷撰其遗文都为一集观其姓名已为鬼録追思昔逰犹在心目而此诸子化为粪壤可复道哉歴览诸子之文对之泪既痛逝者行自念也年行已长大所怀万端时有所虑至乃通夕不瞑志意何时复徃昔邪已成老翁但未白头尔　曹植与吴质书曰前日虽因常调得为宻坐虽宴饮弥日其扵别逺防稀不尽其劳积也若夫觞酌凌波扵前笳箫发音扵后足下鹰其体凤观虎视谓萧曹不足俦衞霍不足侔也左顾右眄谓若无人岂非君子之壮志哉过屠门而大嚼虽不得肉贵且快意当斯之时愿举太山以为肉倾东海以为酒伐云梦之竹以为笛斩泗滨之梓以为筝食若填巨壑饮若灌漏巵其乐固难量岂非大丈夫之乐哉然日不我与曜灵急节面有逸景之速别有参商之濶思抑六龙之首顿羲和之辔折若木之华闭蒙汜之谷天路髙邈良无由缘　吴质答太子书曰奉读手命追亡虑存恩哀之隆形扵文墨日月冉冉歳不我与昔侍左右厠坐众贤出有微行之逰入有管之欢置酒乐饮赋诗称寿自谓可终始相保并骋材力效节眀主何意数年之间死丧略尽臣独何徳以堪乆长徐陈刘应才学所着诚如来命惜其不遂可谓痛切凡此数子扵雍容侍从实其人也若乃边境有虞羣下鼎沸军书辏至羽檄交驰扵彼诸贤非其任矣徃者孝武之世文章为盛若东方朔枚臯之徒不能持论即阮陈之流也其惟严助寿王与闻政事然皆不愼其身善谋扵国卒以败亡臣窃耻之至扵司马长卿称疾避事以着撰为务则徐生庶几焉而今各逝已为异物　又答曹植书曰信到奉所惠贶发函仲纸是何文彩之巨丽而慰喻之绸缪乎夫登东岳者然后知众山之迤逦也奉至尊者然后知百里之卑微也身贱犬马徳轻鸿毛至乃歴元阙排金门升玉堂伏櫺槛扵前殿临曲池而行觞既威仪亏替言辞漏渫虽恃平原养士之懿愧无毛遂燿頴之才深蒙薛公折节之礼而无冯谖三窟之效屡获信陵虚左之徳又无侯生可述之美凡此数者乃质之所以愤积扵怀眷而悁邑者也若追前宴谓之未究欲倾海为酒并山为肴伐竹云梦斩梓泗滨然后极雅意尽欢情信公子之壮观非鄙人之所庶几也若质之志实在所天思投印释黻朝夕侍坐钻仲父之遗训览老氏之要言对清酤而不酌抑嘉肴而不享使西施出帷嫫母侍侧斯盛徳之所蹈眀哲之所保也若乃近者之观实荡鄙心秦筝发徽二八迭奏埙箫激扵华屋灵鼓动扵坐左耳嘈嘈而无闻情踊跃扵鞍马谓可北慑肃愼使贡其楛矢南震百越使献其白雉又况权备夫何足视乎还治讽采所着观省英玮实赋颂之宗作者之师表也　晋羊祜与从弟书吾以布衣忝荷重任每以尸素为愧大命既隆惟江南未夷此人臣之责是以不量所能毕力吴防当慿朝廷之威赖士大夫之谋以余克之举除万世之患年已朽老既定事当有角巾东路还归乡里扵坟墓侧为容棺之墟假日视息思与后生味道此吾之至愿也以凡才而居重位何能不惧盈满受责邪疏广吾师也圣主眀恕当不夺微志尔　刘琨荅卢谌书曰省书及诗僃辛酸之苦言畅经通之逺防执玩反覆不能释手慨然以悲欢然以喜昔在少壮未当检括逺咏老庄之齐物近嘉阮生之放旷怪薄何由而生哀乐何由而至自顷诪张困扵逆乱国破家亡亲友凋残块然独处愧愤云集负杖行吟则百忧俱至时复相与举觞对膝破涕为笑推终身之积惨求数刻之蹔欢譬由疾疹弥年而欲以一丸销之尔夫才生扵世而世实须才和氏之璧焉得独曜扵郢握夜光之珠无縁得玩扵随掌天下之宝固当与天下共之但离索之日不能不以怅恨尔　习凿齿与桓泌以才气相推凿齿罢荣阳郡归与桓书曰吾以五月三日来达襄阳触目悲感略无欢情西望隆中想卧龙之吟东眺白沙思凤雏之声北临樊墟存邓老之髙南眷城邑懐羊公之风纵目檀溪念崔徐之友肆睇鱼梁追二徳之逺未尝不徘徊移日抚乗踌躇若乃魏武之所置酒孙坚之所陨毙裵杜之故居繁王之旧宅遗事犹存星列满目常流碌碌凡士焉足感其方寸哉夫芬芳起扵椒兰清响生乎琳琅命世而作佐者必垂可大之余风髙尚而迈徳者必有眀盛之遗事若向八君子者千载犹使想其为人况相去之不逺乎彼一时此一时焉知今日之才不如畴辰百年之后吾与足下不并为景行乎　齐谢朏与王俭书曰夫所贵天下之士者何其上则閟景山壑凌气风霞次则投缗舎筑郁为上佐次则服秦楚而辞其功振燕魏而逃其赏凡此数辈皆英懿之士也自兹以降参差万绪或迹着明晦或才兼黙语若桓谭之褰俗冯衍之忤时北海之凝峭中散之峻绝率以方寸之情丧不訾之徳盖无取焉若相如之爱奇任节伟长之淹粹逺乐广融通裵楷夷淡彼四贤者并纯神絶景狥物伤意其慕之而未可以言但心之所暗咫尺千里志之所符沧洲暧然揣而论之实山河之不肖者也　梁简文帝荅徐摛书曰山涛有云东宫养徳而已但今与古殊时有监抚之务竟不能黜邪进善少助国章献可替不仰裨圣政以此慙遑无忘夕惕驱驰五岭在戎十年险阻艰难僃更之矣观夫全躯具正刀笔小吏未尝识山川之形势介胄之勤劳细民之疾苦风俗之嗜好髙阁之间可束髙门之地徒重玉馔罗前黄金在握哫訾栗斯容与自憙亦复言轩羲以来一人而已使人见此良足长叹　王僧孺与何炯书曰昔李叟入秦梁生适越犹怀恨怅且或吟謡况岐路之日将离严网辞无可怜罪有不测所以握手恋恋离别珍重弟爱同郭李淫淫承睫吾犹抗手分背羞学妇人顾实不肖文质无所抵盖困在衣食廹扵饥寒非有奇才绝略髙谈吐一言可以匡俗振民动一议可以固兴国全璧归赵飞矢投燕偃息藩魏甘卧安郢脑日逐髓月支握十万而横行提五千而深入将能执珪裂壤功勒景钟锦绣为衣朱丹被毂斯盖大丈夫之志非吾曹之所能及除旧布新清晷方旦抱乐衔图讼讴有主一旦陪武帐仰文防僃聃佚之柱下充严朱之席上入班九棘出专千里未有蹑景追风奔骤之若此者也盖基薄墙髙涂遥力踬司隷懔懔思得应譬悬厨之兽如离缴之鸟将充庖鼎以饵鹰鹯虽事异钻皮文非次骨犹复因兹舌杪成此笔端上可以投升北方次可以论输左校幸圣王留善贷之徳纾好生之施解网祝禽下车泣罪所谓还魄斗极追风奉髙盖士无贤不肖在朝见嫉女无美恶入宫见妬外无奔走之友内乏彊近之亲是以媾市之徒随相媒蘖一朝捐弃以快怨者之心吁可悲矣盖先贵后贱古富今贫李流所以发此哀音雍门所以和其悲曲又廹以严秋杀气万物多悲长夜展转百忧俱至况复露铺草色风摇树影寒虫夕叫含轻重而同悲秋叶晩伤杂黄紫而俱坠悲夫岂复得与二三士友抗首接膝履足差肩摛绮縠之清文谈希夷之至道唯吴慿之遇夏馥范式之值孔嵩愍其留质怜此行乞尔　又荅江琰书曰猥惠嘉音用蠲疾首发函伸纸朗若披云等嶰谷之清音比洞庭之髙曲辞则美矣而拟其非伦譬享海鸟以醇醪嘉膳栖林以崇楹曾拱茍非其实立有惊怖况复以一离诉弃宾实漼然岂复能使一笥可轻八厨斯引且登清汉乍弃黄污望影析支争涂再楫其或蹲林卧石籍卉班荆不过田畯野老渔父樵客酌醴焚枯呜呜相劳羮藜含糗果然满腹宁有幡旗贵客车马大賔献书尽先贤之徳作颂整前皇之美岂不俯拾青紫坐享大夫况复咏髙梧而赋脩竹背清淮而逰长苑留东阁以从容登石室而髙视岂与夫身没名陨同年而共毁誉哉增北周萧大圜言志书曰拂衣褰裳无吞舟之漏网挂冠悬节虑吾志之未从倘获展禽之免有美慈眀之进如蒙北叟之放实胜济南之征其故何哉夫闾阎有优防之美朝廷多簮佩之累盖由来乆矣留侯追踪扵松子陶朱成术扵辛文良有以焉况乎智不逸羣言不髙物而欲辛苦一生何其僻也岂如知足知止萧然无累北山之北弃绝人间南山之南超逾世网面修原而带流水倚郊甸而枕平臯筑蜗舎扵丛林搆环堵扵幽薄近瞻烟雾逺睇风云借纤草以荫长松结幽兰而援芳桂仰翔禽扵百仞俯泳鳞扵千寻果园在后开窓以临花草蔬圃居前坐檐而防灌甽二顷以供饘粥十亩以给丝麻侍儿五三可充絍织家僮数四足代耕耘沽酪牧羊协潘生之志畜鸡种黍应庄叟之言获菽寻范氏之书露葵征尹君之录烹羔豚而介春酒迎伏腊而岁时披良书探至頥歌纂纂唱乌鸟可以虞神可以散虑有朋自逺防古今田畯相过剧谈稼穑斯亦足矣乐不可施永保性命何畏忧责岂若蹙足入绊申脰就羁逰帝王之门趋宰衡之势不知飘尘之少选宁觉年祀之斯须万物营营靡存其意天道昧昧安可问哉嗟乎生若浮云朝露宁俟长绳系景实不愿之执烛夜逰惊其迅迈百年几何擎跽曲拳四时如流俛睂蹑足出处无成语黙奚当非直丘眀所耻抑亦仲尼耻之　唐韩愈上郑相公书曰愈为相公官属五年辱知辱爱伏念曾无丝毫事为报荅效日夜思虑以为事大君子当以道不宜茍且求容恱故扵事未尝敢疑或宜行则行宜止则止受容受察不复进谢自以为如此真得事大君子之道　王绩荅冯子华处士书曰知吾纵恣散诞不闲拜揖糠粃礼义锱铢功名亦以俗外相待不拘以家务至扵乡族庆吊闺门婚冠寂然不与者已五六歳矣亲党之际皆以山麋野鹿相畜性嗜琴酒得尽所怀幸甚幸甚近复都卢弃家独坐河渚结搆茅屋并厨廏总十余间奴婢数人足以应役用天之道分地之利耕耘藨蓘黍秫而已春秋岁时以酒相续兼多养鳬雁广牧鸡豚黄精白术枸杞薯蓣朝夕采掇以供服饵床头素书数帙庄老及易而已过此已徃罕尝或披忽忆弟兄则渡河归家维舟岸侧兴尽便返每遇天地晴朗则扵舟中咏大谢乱流趋孤屿之诗眇然尽陂泽山林之思觉瀛洲方丈森然在目前或时与舟人渔子方潭并钓俯仰极乐戴星而归歌咏以防意为巧不必与夫悠悠闲人相唱和也孤住河渚傍无四隣闻犬声望烟火便知息身之有地也　又荅刺史杜松之书曰博士陈龛至奉处分借家礼并帙封送至请领也又承欲相招讲礼闻命惊笑不能已已岂明公前眷或徒与下走相知不熟也下走意疎体放抑有由焉兼弃俗遗名为日乆矣渊眀对酒非复礼义能拘叔夜携琴惟以烟霞自怡登山临水邈矣忘归谈虚语元忽焉终夜僻居南渚时来北山兄弟以俗外相期乡闾以狂生见待歌去来之作不觉情亲咏招之诗惟忧情尽帷天席地友月朋风新年则柏叶为尊仲秋则菊花盈把罗含宅内自有幽兰数丛孙绰庭前空对长松一树髙吟朗啸挈榼携壶直与同志者为羣不知老之将至欲令复整理簮履修束精神揖让君之门低昻刺史之坐逺谈糟粕近弃醇醪必不能矣亦将恐刍狗贻梦栎社见嘲去矣君侯无落吾事王君白　眀王廷陈寄余子书曰为疎为懒不敢为狂为拙为愚不敢为恶髙竹林之贤而丑其放怀三闾之忠而过其沈智鸱夷之逝而汚其富唐寅与文征仲书曰亦将櫽括旧闻总统百事叙述十经翺翔蕴奥以成一家之言传之好事托之髙山没身而后有甘鲍鱼之腥而忘其自者传诵其言探察其心必将为之抚缶命酒击节而歌呜呜也　徐祯卿荅献吉书曰退处原野抱杖行歌沐耳清渠之滨晞髪茂阴之下而枕以六经潄以羣籍抚景则悠然赋诗临流则引觞独酌斯亦达士之所希生人之极欢也
