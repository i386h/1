<!-- { "loadSidebar": true } -->
　　所哉谓之无者尽信书之谓也　曹冏六代论曰昔者夏殷周歴世数十而秦二世而亡何则三代之君与天下共其民故天下同其忧秦王独制其民故倾危而莫救先王知独治之不能久也故与人共治之知独守之不能固也故与人共守之兼亲踈而两用参同异而并进是以轻重足以相镇亲疎足以相卫兼并路塞逆节不生及其衰也桓文率礼包茅不贡齐师伐楚宋不城周晋戮其宰王纲弛而复张诸侯傲而复肃二霸之后浸以陵迟吴楚慿江负固方城虽心希九鼎而畏廹宗姬奸情散于胸懐逆谋消于唇吻斯岂非信重亲戚任用贤能枝叶硕茂本根頼之至于王赧降为庶人犹枝干相持得居虚位海内无主四十余年秦据势胜之地骋谲诈之术征伐闗东蚕食九国至于始皇乃定天位旷日若彼用力若此非深根固蔕不拔之道乎汉祖奋三尺之剑骋乌合之众五年之中而成帝业自开辟已来其兴功立勲未有若汉之易者也夫伐深根者难为功摧枯朽者易为力理势然也汉鉴秦之失封植子弟及诸吕擅权图危刘氏而天下所以不倾动百姓所以不易心者徒以东牟朱虚受命于内齐代吴楚作卫于外向使髙祖踵亡秦之法忽先王之制则天下再非刘氏有也大魏之兴观五代之存亡而不用其长策覩前车之倾覆而不改其辙迹子弟王空虚之地君亡使民之失宗室窜于闾阎不闻国之政权均匹夫势齐凡庶内无深根不拔之固外无磐石宗盟之助非所以安社稷为万世之业也　增宋苏辙夏论曰圣人之道苟可安天下不求为异也尧舜之贤而禹传之子后世以为禹无圣人而之而后授之其子孙此以好异期圣人也夫圣人之于天下不从其所安而为之而求异夫天下之人何其用心之浅耶昔者汤有伊尹武王有周公而周公又武王之弟也汤之太甲武之成王皆可以为天下而汤不以予其臣武王不以予其弟诚以为子之才不至于乱天下者则无事乎授之他人而以为异也而天下之人何独疑夫禹哉天下之人不能皆贤而有异人焉为异而震之则天下皆将喜其名而失其真故夫尧舜之贤者是不得已而然也使尧之丹朱舜之商均仅可以守天下而尧肯之舜舜肯之禹以为异而疑天下哉然则禹之不以天下授益非以益为不足受也使天下复有禹予知禹之不以天下授之矣何者啓足以为天下故也启为天下而益为之佐是益不失为伊尹周公其功犹可以及天下也圣人之不喜异也如此　苏辙商论曰商之有天下者三十世而周之世三十有七商之既衰而复兴者五王而周之既衰而复兴者宣王一人而已夫商之多贤君宜若其世之过于周周之贤君不如商之多而其久于商者乃数百嵗其故何也葢周公之治天下务以文章繁缛之礼和柔驯扰刚强之民故其道本于尊尊而亲亲贵老而慈防使民之父子相爱兄弟相悦以无犯上难制之气行其至柔之道以揉天下之戾心而去其刚毅果敢之志故其享天下至久而诸侯内侵京师不振卒于废为至弱之国何者优柔和易可以为久而不可以为彊也若夫商人之所以为天下者不可复见矣尝试求之诗书诗之寛缓而和柔书之委曲而繁重者举皆周也而商人之诗骏发而严厉其书简洁而明肃以为商人之风俗葢在乎此矣夫惟天下有刚强不屈之俗也故其后世有以自振于衰微然至其败也一散而不可复止葢物之彊者易以折而柔忍者可以久存柔者可以久存而常困于不胜强者易以折而其末也乃不可以有所立此商之所以不长而周之所以不振也　原魏髙贵乡公少康汉髙祖论曰上问荀顗等曰有夏既衰后相殄灭少康辑夏众复禹之绩髙祖抜起垄畆芟夷秦项考其功徳谁宜为先顗等曰造之与因难易不同少康功徳虽羙犹为中兴与汉世祖同流可也至如髙祖臣等以为优上曰少康生于灭亡之后降为诸侯之能布其徳而兆有其谋卒灭过戈复禹之绩祀夏配天不失旧物非至徳仁岂济斯勲汉祖因土崩之势一时之权为人子则数危其亲为人君则但除苛禁为人父则不能卫子身殁之后社稷几倾若与少康易地而处或未能复大禹之绩也推此言之宜髙夏康而下汉祖也　后汉孔融周武王汉髙祖论曰周武王从后稷以来至其身相承积五十世俱有鱼鸟之瑞至髙祖一身修徳瑞遽有四吕公望形而荐女吕后见云知其处白蛇分神母哭西入闗五星聚又武王伐纣斩而刺之髙祖入秦赦子婴而遣之是寛裕又不如髙祖也　魏文帝周成汉昭论曰或方周成王于汉昭帝佥髙成而下昭余以为周成王体上圣之休气禀贤妣之贻诲周召为保傅吕尚为太师口能言则行人称辞足能履则相者导仪目厌威容之羙耳饱仁义之声所谓沈渍元流而沐浴清风者矣犹有咎悔聆二叔之谤使周公东迁皇天赫怒显明厥咎犹启诸金縢稽诸国史然后乃悟不亮周公之圣徳而信金縢之教言岂不暗哉夫孝昭父非武王母非邑姜养惟葢主相则桀光体不承圣化不胎育保无仁孝之质佐无隆平之治所谓生于深宫之中长于妇人之手然而徳与性成行与体并年在二七早智夙逹发燕书之诈亮霍光之诚岂将有启金縢信国史而后乃悟哉使夫昭成均平而立易世而化贸臣而治换乐而歌则汉不独少周不独多也魏丁仪周成汉昭论曰成王昭帝俱以襁褓之防托
