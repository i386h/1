<!-- { "loadSidebar": true } -->
　　増新唐书曰戛斯古坚昆国也地当伊吾之西焉耆北白山之旁或曰居勿曰结骨其种杂丁零乃匈奴西鄙也匈奴封汉降将李陵为右贤王卫律为丁零王后郅支单于破坚昆于时东距单于庭七千里南车师五千里郅支留都之故后世得其地者讹为结骨稍号纥骨亦曰纥扢斯云众数十万胜兵八万直回纥西北三千里南依贪漫山地夏沮洳冬积雪人皆长大赤髪晳面绿瞳以黒瞳为不祥黒瞳者必曰陵苗裔也男少女多以环贯耳俗趫伉男子有勇黥其手女已嫁黥项杂居多淫佚谓嵗首为茂师哀以三哀为一时以十二物纪年如嵗在寅则曰虎年气多寒虽大河亦半氷稼有禾粟大小麦青稞歩硙以为面糜穄以三月种九月获以饭以酿酒而无果蔬畜马至壮大以善鬭者为头马有槖驼牛羊牛更多富农至数千其兽有野马骨咄黄羊羱羝鹿黒尾黒尾者似麞尾大而黒鱼有蔑者长七八尺莫痕者无骨口出頥下鸟雁鹜乌鹊鹰隼木松桦榆栁蒲松髙者仰射不能及颠而桦尤多有金铁锡每雨后必得铁号迦沙为兵絶犀利常以输突厥其战有弓矢旗帜其士析木为盾蔽股足又以圆盾傅肩可捍矢刃其君曰阿热遂姓阿热氏建一纛下皆尚赤余以部落为号服贵貂豽阿热冬帽貂夏防金扣锐顶而卷末诸下皆帽白氊喜佩刀砺贱者衣皮不帽女衣毳毼锦罽绫葢安西北庭大食所贸售也阿热驻牙青山周栅代垣聮氊为帐号宻的支他首领居小帐凡调兵诸部役属者悉行内貂鼠青鼠为赋其官宰相都督职使长史将军达干六等宰相七都督三职使十皆典兵长史十五将军达干无贠诸部食肉及马酪惟阿热设饼饵乐有笛鼓笙觱篥盘铃戏有防驼师子马伎绳伎祠神惟主水草祭无时呼巫为甘防嫁纳羊马以聘富者或百千计防不剺面三环尸哭乃火之逾嵗为墓然后哭泣有节冬处室木皮为覆其文字言语与回鹘同法最严临阵挠奉使不称妄议国若盗者皆断首子为盗以首着父颈非死不脱阿热牙至回鹘牙所槖驼四十日行使者道出天徳又二百里许抵西受降城北三百里许至鸊鹈泉泉西北至回鹘牙千五百里许而有东西二道泉之北东道也回鹘牙北六百里得仙娥河河东北曰雪山地多水草青山之东有水曰劒河偶艇以度水悉东北流经其国合而北入于海东至木马突厥三部落曰都播弥列哥饿支其长皆为颉斤桦皮覆室多善马俗乘木马驰氷上以板借足屈木支腋蹴輙百歩势迅激夜钞盗昼伏匿坚昆之人得以役属之坚昆本强国也地与突厥等突厥以女妻其豪帅始隶薛延陀延陀以颉利发一人监国其渠长三人曰讫悉軰曰居沙波軰曰阿米軰共治其国未尝与中国通唐贞观二十二年闻铁勒等入臣即遣使者献方物其君长俟利发失鉢屈阿栈身入朝以其地为坚昆府拜俟利发左屯卫大将军即为都督隶燕然都护髙宗世再来朝景龙中献方物明皇世四朝献乾元中为回纥所破自是不能通中国后语讹为戛斯葢回鹘言若曰黄赤面云又讹为戛戛斯常与大食吐蕃葛逻禄相依仗吐蕃之往来者畏回鹘剽钞必住葛逻禄以待戛护送回鹘授其君长阿热官回鹘稍衰阿热即自称可汗回鹘遣师伐之不胜阿热恃胜诟之回鹘不能讨其将句录莫贺导阿热破杀回鹘可汗诸特勒皆溃阿热身自将焚其牙悉收寳赀并得太和公主遂徙牙牢山之南牢山亦曰赌满距回鹘旧牙度马行十五日阿热以公主唐贵女遣使送卫还朝为回鹘乌介可汗邀取之并杀使者防昌中遣使上书言状行三嵗至京师武宗大恱班渤海使者以其穷逺能修职贡遣使持节临慰其国诏宰相即鸿胪寺见使者使驿官考山川国风诏阿热着宗正属籍是时乌介可汗余众托黒车子阿热愿乘秋马肥击取之表天子请师帝令给侍中刘蒙为巡边使朝廷亦以河陇四镇十八州久沦幸回鹘破弱吐蕃乱相残齧可乘其衰乃以右散常侍李拭使戛斯册君长为宗英雄武诚明可汗未行而武宗崩宣宗嗣位欲如先帝意或谓戛斯小种不足与唐抗诏宰相与台省四品以上官议皆曰回鹘盛时有册号今幸衰亡又加戛斯后且生患乃止至大中元年卒诏鸿胪卿李业持节册戛斯为英武诚明可汗逮咸通间三来朝然卒不能取回鹘　续文献通考曰辽太宗天显六年西南边将以慕化辖戛斯国人来穆宗应歴二年景宗保宁八年常遣使贡
　　库莫奚
　　原杜氏通典曰库莫奚闻于后魏及后周其先东部鲜卑宇文之别种也初为慕容皝所破遗落者窜于松漠之间【其地在栁城郡之北】善射猎及突厥兴而臣属之后稍强盛分为五部一曰辱纥主二曰莫贺弗三曰契个四曰木昆五曰室得理饶乐水北即鲜卑故地【一名如洛环水葢饶乐之讹也】每部置俟斤一人为帅随逐水草颇同突厥有阿防氏五部中为盛诸部皆归之　增文献通考曰隋代号曰奚突厥称蕃人后遣使入朝唐元宗世八入朝献至徳以后朝献不絶元和元年君梅落身入朝拜检校司空归诚郡王赐姓李氏然隂结回鹘室韦兵犯西城振武宪宗世四朝献咸通九年其王入朝是后契丹方强奚不敢亢而举部役属当唐之末居隂凉川在营府之西幽州之西南皆数百里有人马二万分为五部一曰阿荟部二曰啜米部三曰粤质部四曰奴皆部五曰黒讫支部后徙居琵琶川在幽州东北数百里地多黒羊马前蹄坚善走其登山逐兽下上如飞常为契丹守界上而苦其苛虐奚王去诸怨叛以别部西徙妫州依北山射猎常采北山麝香人参赂刘守光以自托其族至数千帐始分为东西奚　续文献通考曰辽太祖尝讨奚平之置奚托辉部太宗时奚王隆科寜率六节度使朝贡奚钿勃徳部进白麝圣宗时罢奚五部嵗贡麕鹿并诸部方物
　　契丹
　　原杜氏通典曰契丹之先与库莫奚异种而同并为慕容氏所破俱窜于松漠之间后魏初大破之遂逃迸与库莫奚反背经数十年稍滋蔓有部落于黄龙之北数百里唐贞观二十二年十一月契丹帅库克率其部内属以契丹部为松漠都督府拜库克为持节十州诸军事松漠都督于营州兼置东夷都护以统松漠饶乐之地罢护东夷校尉官
　　回纥一
　　原杜氏通典曰回纥在薛延陁北境居延婆陵水去长安万六千九百里胜兵五万人先属突厥初有时健俟斤死子菩萨立唐贞观初与薛延陁俱叛突厥颉利可汗侵其北边颉利遣讨之战于天山大破之俘其部众回纥由是率其众附于薛延陁号为活颉利发仍遣使朝贡　増续文献通考曰回鹘即回纥至唐徳宗时改为回鹘言其健如鹘也常以公主妻之宋宣和间常入贡寻恐其为边害诏禁止之辽时贡献不絶间亦请防不许
　　回纥二
　　増啓唐杜牧论回鹘啓曰伏以回鹘种落人素非多校于突厥絶为小弱今者国破众叛逃来汉南为羁旅之魂食草莱之实白鬛骊骍之凋耗已无湩酪皮毳之资饥寒皆尽寄命杂种藏迹隂山取之及时可以一战自两汉伐北皆是秋冬不过百日驱中国之人入苦寒之地此时匈奴劲弓折胶童马免乳畜肥草壮力全气盛与之相校胜少败多故匈奴云汉实大国也但其人不能辛苦耳此所谓避虚而击实逃短而攻长至于后魏崔浩因见其理蠕蠕强盛屡犯北边浩请讨之曰蠕蠕恃其地逺自寛已久故夏则散众放畜秋乃背寒向暄南来冦抄今出其虑表掩其不备大兵卒至必惊骇星分向尘奔走牡马护牧牝马恋驹驱驰难制不得水草未过数日则聚而困毙可一举而灭矣武帝从之及全军入境蠕蠕先不设备民畜布野惊怖四奔莫相收摄于是分军扑讨东西五千里南北三千里凡其所俘及获畜产弥漫山泽髙车因杀蠕蠕种归降者三十余万落帝防弱水西行至涿邪山诸大将虑深入恐有伏兵劝帝停止不追浩先劝穷追之不从后闻凉州买言若更前行三日则尽灭之矣帝深恨之今若以幽并突阵之酒泉教射之兵整诫誓仲夏潜发计隂山与涿邪之逺近十不一二校蠕蠕回纥之强弱犹如虎防五月节气在中夏则热到隂山尚寒中国之兵足以施展行军于枕席之上翫冦于掌股之中轨轠县瓶汤沃睍雪一举无必然之防
　　室韦
　　增文献通考曰室韦有五部后魏末通焉并在靺鞨之北路出柳城诸部不相总一所谓南室韦北室韦鉢室韦深末怛室韦大室韦并无君长人众贫弱突厥沙鉢畧可汗常以吐屯潘垤统领之葢契丹之也其南者为契丹在北者号室韦南室韦在契丹北三千里【后魏书自契丹路经啜水葢犊了山其山周廻三百里又经屈利水始到其国】土地卑湿至夏则移向西貣勃次对二山多草木饶禽兽然多蚊蚋人皆巢居以避其患后渐分为二十五部每部有余莫弗满咄犹君长也死则子弟代立之嗣絶则择贤豪而立之衣服与契丹同乘牛车蘧蒢为室如突厥氊车之状渡水则束薪为栰或有以皮为舟者马则织草为鞯结绳为辔寝则屈木为室以蘧蒢覆上移则载行以猪皮为席编木借之气候多寒田收甚薄无羊少马多猪牛与靺鞨同俗防嫁之法二家相许壻輙盗妇去然后送牛马为聘妇人不再嫁以其为死者妻也其国无铁取给于髙丽自南室韦北行十一日至北室韦分为九部落其部渠帅号乞引莫贺咄气候最寒冬则入山居穴中牛畜多冻死饶麞鹿射猎为务凿氷没水中而网取鱼鳖地多积雪惧陷坑穽木而行俗皆捕貂为业冠以狐貂衣以鱼皮北行千里至鉢室韦依胡布山而住人众多于北室韦不知为几部落用桦皮葢屋其余同北室韦从鉢室韦西南四日行至深末怛室韦因水为号也冬月穴居以避太隂之气又西北数千里至大室韦迳路险阻言语不通尤多貂及青防北室韦后魏武定隋开皇大业中并遣使朝献余无至者唐所闻有九部曰岭西室韦山北室韦黄头室韦大如者室韦小如者室韦婆莴室韦讷北室韦达木室韦骆驼室韦并在栁城郡之东北近者三千五百里逺六千二百里贞观五年始来贡丰貂后再入朝长夀二年叛将军李多祚击定之景隆初复朝献请助讨突厥开元天寳以后频朝献续文献通考曰辽太祖时黒车子室韦以八部降寻
　　复叛讨破之太宗时尝进白麃又贡名马穆宗时黄室韦与大黄室韦小黄室韦俱叛圣宗以后颇为共命
　　地豆干
　　増文献通考曰地豆干国在室韦西千余里多牛羊出名马皮为衣服无五谷惟食肉酪魏延兴三年遣使朝贡至太和六年贡使不絶十四年犯塞孝文诏征西大将军阳平王頥击走之自后时朝京师齐时亦入贡
　　驱度寐
　　増文献通考曰驱度寐隋时闻焉在室韦北其人甚长而衣短不索髪皆裹头居土窟中惟有猪更无诸畜人轻防一跳三丈余又能立浮卧浮履水没腰与陆走不异数乘大船至北室韦抄掠无甲胄以石为矢镞
　　流
　　増文献通考曰流在北海北北至夜叉国余三面皆抵大海南去莫设靺羯船行十五日无城郭依海岛散居掘地数尺深两边斜竖木构为屋人皆皮服又狗毛杂麻为布而衣之妇人冬衣豕鹿皮夏衣鱼皮制与獠同多沮泽有盐鱼之利地气沍寒早霜雪每坚氷后以木广六寸长七尺施系其上以践层氷逐及奔兽俗多狗胜兵万余人无相敬之礼官寮之法不识四时节序有他盗入境乃相呼召弓长四尺余箭与中国同以骨石为镞乐有歌舞死解封树哭之三年无余服制靺羯有乘海至其国货易陈国家之盛业于是其君长孟蜯遣其子可也余志以唐贞观十四年三译而来朝贡初至靺羯不解乘马上即颠坠其长老人言其国北一月行有夜叉国人皆豕牙翘出噉人莫有渉其界者未尝通聘
　　国
