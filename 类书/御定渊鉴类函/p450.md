<!-- { "loadSidebar": true } -->
　　以司马谈为之位在丞相上天下计书先上太史副上丞相谈卒其子嗣之死后宣帝以其官为令行太史公文书而已【瓉曰百官表无太史公茂陵中书司马谈以太史丞为太史令也张寿王亦为太史令】后汉太史令掌天时星厯凡歳将终奏新年厯凡国祭祀丧娶之事掌奏良日及时节禁忌国有瑞应灾异则掌记之【献帝时太史令王立曰前太白守天关与荧惑会金火交防革命之象汉祚终矣晋魏必有兴者后数言于帝曰天命有去就五行不常盛伏火者土承汉者魏能安天下者曹姓唯委任曹氏而已曹公闻之使人语立曰知公忠于朝廷天道深逺幸勿多言】秦汉以来太史之任盖幷周之太史冯相保章三职自汉晋宋齐并属太常铜印墨绶进贤一梁冠绛朝服梁陈亦同后魏北齐皆如晋宋隋曰太史曹置令丞各二人而属秘书省炀帝又改曹为监有令唐初改监为局置令龙朔二年改太史局为秘书阁改令为郎中【丞为秘书阁郎】咸亨初复旧初属秘书省久视元年改为浑天监不隶麟台改令为监置一人其年又改为浑仪监长安二年复为太史局又隶麟台其监复为太史局令置二人景龙二年复改局为监而令名不易不隶秘书开元二年复改令为监改一员为少监十四年复为太史局置令二人复隶秘书后又改局为监【乾元元年又改其局为司天台掌天文厯数风云气色有异则密封以奏其次小吏有司厯保章正灵台郎挈壶正等官各有差】　増文献通考曰宋有司天监天文院钟鼓院元丰正官制以太史局隶秘书省掌测验天文考定歴法凡日月星辰风云气祥眚之事日具所占以闻歳颁厯于天下则预造进呈祭祀冠婚及典礼则所用日其官有令有正有春官夏官中官秋官冬官正有丞有直长有灵台郎有保章正其判局及同判则五官正以上业优考深者充保章正五年直长至令十年一为灵台郎试中乃迁而挈壶正无迁法其别有天文院测验浑仪刻漏所掌浑仪台昼夜测验辰象钟鼓院掌文德殿钟鼓楼刻漏进牌之事印厯所掌雕印厯书　续文献通考曰辽南面司天监有太史令其下曰司厯曰灵台郎曰挈壶正曰五官正曰五官丞曰五官主簿曰五官灵台郎曰保章正曰司厯监候曰司晨刻漏博士曰典钟曰典鼓金司天台隶秘书监掌天文厯数风云气色宻以奏闻少监判官教授司天管勾长行人五十人天文科女直汉人各六人算律科八人三式科四人测验科八人漏刻科二十五人【铜仪法物旧在法物库贞元二年始付本台】元初因金人旧制立司天台设官属至元八年以上都承应阙官増置行司天监十五年别置太史院【掌天文厯数之事】与台并立颁厯之政归院学校之设隶台后改台为监置司天监三人掌凡厯象之事少监五人丞四人知事一人通事兼知印一人官属有提举二人教授二人学正二人天文科算厯科三式科测验科漏刻科管勾各二人隂阳管勾一人押宿官二人司辰官八人天文生七十五人回回司天监初元世祖在潜邸有防征回回为星学官以其艺进未有官署至元十二年春用王恂荐以许衡领太史院事【初承用金大明歴歳久寝疎欲厘正之乃命王恂及杨恭懿郭守敬测验改正而以张文谦张易董之恂言厯家知厯数不知厯理宜得许衡总之遂命衡领太史院事】十六年二月太史令王恂请建司天台于大都仪象圭表皆铜为之増铜表至四十尺测影长而真又请上都洛阳等五处分置仪表各监候官从之同勅郭守敬由上都抵南海测影具访通天文厯数者明初置钦天监正五品初名太史令通判佥判校事郎五官正刘基为太史令兼太子率更令后改为院设院使同知院判五官正典簿雨旸司时序郎纪郎基又为院使洪武九年改为司天监设监令少监监丞主簿主事五官正副监司晨漏刻博士【吾学编曰杨源治间任五官监正德元年七月源上疏言占得大角及心中星动摇天璇天玑天权星不明乞安居深宫絶逺游猎疏下礼部部言源占之言深切时弊源复疏言十月二十六日占得连日霾雾交作为众邪之气隂冒于阳臣欺于君小人擅权为下畔上引譬甚力刘瑾怒矫旨杖三十源又疏言一向占得火星入太微垣帝座前或东或西徃来不一乞思患预防瑾又大怒骂源尔何官亦学为忠臣乎矫旨又杖三十谪戍肃州行至懐庆卒】又置回回司天监设监令少监监丞三年始改钦天监四年改监令为正仪大夫少监分朔大夫五官正司元大夫监丞灵台郎五官保章正平秩郎五官灵台郎司正郎挈壶正挈壶郎诸散官十四年再定品员散官给授如文官二十二年改监令监丞为监正监副三十一年革回回监回回厯法隶于钦天监监置监正一人监副二人其属主簿一人春夏中秋冬官正各一人五官灵台郎四人五官保章正二人五官挈壶正一人五官监二人五官司厯二人五官司辰二人漏刻博士二人吏四人监正掌察天文定厯数监副为之贰凡日月星辰风云气色之变异率其属而占焉宻疏上凡元象图书非其职不得预凡习业者分为四科曰天文曰漏刻曰回回曰厯自五官正下至天文生隂阳人各专科肄焉凡观象登台台四面面四人凡歳大统厯御览月令厯七政度厯六壬遁甲厯并先期奏行下凡厯注上厯三十事民厯三十二事壬遁厯六十七事凡歳祭日先一歳防奏上凡营建师旅冠婚陵寝地择日凡立春先期气于东郊凡大朝贺设定时鼓于文楼报时鸡唱击鼓各共其事凡四季天象占验厯御覧天象録以时奏上凡畴人世业立师而教之乏人移礼部访取试用之五官正专理厯法造厯司厯监佐之灵台郎辨日月星辰之次分野以占天文之变凡瑞星妖星瑞气妖气考诸杂占保章正专志天文之变辨其吉凶之占挈壶正知漏刻孔壶为漏浮箭为刻以考中星昏明之占漏刻博士定时更时报更警晨昬皆钟鼓司佐之　原杜氏通典曰丞二人司马彪续汉志曰太史有丞一人魏以下厯代皆同隋置二人炀帝减一人唐初不置丞久视初改为浑仪监始置丞二人长安二年又省景龙二年复置初仪鳯四年五月太常博士检校太史姚元辨奏于阳城测影台依古法立八尺表夏至日中测影有尺五寸正与古法同调露元年十一月于阳城周天测影得长二尺七寸开元十二年四月命太史监南宫说及太史官太相元太等驰传往安南朗蔡尉等州测日影廻日奏闻数年伺及还京僧一行一时校之安南北极髙二十一度六分冬至日影七尺九寸四分春秋二分影二尺九寸三分夏至影在表南三寸三分【测影使者太相元太云交州望极才出地三十余度以八月自海中南望老人星殊髙老人星下众星粲然其明大者众甚图所不载莫辩其名大率去南极二十度以上其星皆见乃自古浑天家以为常没地中伏而不见之所也】蔚州横野军北极髙四十度冬至影丈五尺八寸九分春秋二分影六尺六寸二分夏至影在表北二尺二寸九分此二所为中土南北之极其朗襄蔡许河南府汴滑太原等州各有使往并差不同一行以南北日影校量用勾股法算之云大约南北极相去才八万余里其诸州测影尺寸如左林邑国北极髙十七度【冬至影在表北六寸九分定春秋分影在表北二尺六寸五分夏至影在表南五寸七分】安南都护府北极髙二十一度六分【冬至影在表北七尺九寸四分定春秋分影在表北二尺九寸三分夏至影在表南三寸三分】朗州武陵北极髙二十九度五分【冬至影在表北丈五寸三分定春秋分影在表北四尺四寸七分夏至影在表北七寸七分】襄州【恒春分影在表北四尺四寸】蔡州武津馆北极髙三十三度八分【冬至影在表北丈二尺三寸八分春秋分影表北五尺二寸八分夏至影在表北一尺三寸六分】许州扶沟北极髙三十四度三分【冬至影在表北丈二尺五寸三分定春秋分影在表北五尺三寸七分夏至影在表北尺四寸四分】河南府告成北极髙三十四度七分【冬至影在表北丈三尺七寸一分定春秋分影在表北五尺四寸五分夏至影在表北尺四寸九分】汴州浚仪太岳台北极髙三十四度八分【冬至影在表北丈二尺八寸五分定春秋分影在表北丈尺五寸夏至影在表北尺五寸三分】滑州白马北极髙三十五度三分【冬至影在表北丈三尺定春秋分影在表北五尺五寸六分夏至影在表北尺五寸七分】太原府【恒春分影在表北六尺】　増续防要曰宋司天监有丞元丰官制行置太史局丞　辽金元眀并有之【详前】
　　太史令二
　　原底日　司天【日官居卿以厎日礼也注位如卿而不在六卿之数故曰居卿厎致也平致也髙阳命南正重司天】　増日观　天工【建康志曰宋有日观即司天台也　下见后】齐七政　叙三辰【书曰在璿玑玉衡以齐七政　下详后】　颁正朔
　　作浑仪【周礼曰太史颁正朔于郡国　山堂肆考曰汉张衡作浑天仪又宋太平兴国四年司天监生张思训本唐李淳风梁令瓉之法创式以献制于禁中日月行度成于自然不假人运命置文明殿东南鼓楼擢思训为浑仪丞】　分八节　探五行【汉书律厯志炎帝分八节以治农功轩帝纪三纲而阐书契乃使义和占日常仪占月防区占星气伶伦造律吕大挠造甲子隶首作数容成综斯六术考定象述而着焉谓之调厯　又曰探五行之精占斗魁所建始作甲乙以名日谓之干作子丑以名月谓之支支干相配以成六旬】　和人道　考天时【汉书律厯志曰治厯明时所以和人道也　晋书律厯志曰后秦姚兴曰治厯之法必审日月之行然后可以上考天时下察地化一失其本则四时变移】候星辰　増甲子【山堂肆考曰东汉太史下别有灵台丞掌日月星辰　又曰宋至】
　　【道二年司天冬官正杨文谧上言请于新厯甲子外更増六十年事下有司判司天台苖守信等议以为原无所依据不可行上曰支干旺相虽止于六十年傥两周甲子共成上寿之数使期颐之人得见所生之歳不亦善乎因诏有司新厯以一百二十甲子为限】　原掌日之官　书云之史掌邦六典　授歳四时　二十四气　三百六旬　人代天功　史分日月　行夏之时　从周之典【以上俱白帖】増司分简日　授厯知天【海録碎事　宋广平集曰王律调元璿玑授厯思举】
