<!-- { "loadSidebar": true } -->
　　増石林诗话曰江淮间有水禽号鱼虎翠羽红首颜色可爱　埤雅曰鱼虎即翡翠之小者一名鱼师　本草集觧曰鱼狗处处水涯有之大如燕喙尖而长足红而短背毛翠色碧翅毛黒色扬青可饰女人首物亦翡翠之类　本草释名曰狗虎师皆兽之噬物者此鸟害鱼故得此类命名　又曰翠碧鸟尔雅谓之鴗
　　鱼虎二
　　増擘波　略岸【上见钱起诗　崔德符诗翠裘锦帽初相识鱼虎弯环略岸飞】
　　鱼虎三
　　増诗唐钱起衔鱼翠鸟诗曰有意莲叶间瞥然下髙树擘波得潜鱼一防翠光去　陆防翠碧诗曰红襟翠翰两参差径拂烟花上细枝春水渐生鱼易得不辞风雨坐多时　韩偓翠碧鸟诗曰天长水逺网罗稀保得重重翠羽衣挟弹小儿多害物劝君莫近五陵飞　宋文同翡翠诗曰清晨有珍禽翩翩下鱼梁其形不盈握毛羽鲜且光天人裁碧霞为尔缝衣裳晶荧我目非世之青黄爱之坐良乆常恐瞥尔翔忽然投清漪得食如针铓如是者三四厌饫已一肮既饱且自嬉翻身度回塘飞鸣逐佳匹相和音琅琅
　　鹪鹩一
　　原尔雅曰桃虫鹪其雌鴱俗名巧妇　又曰鳭鹩剖苇【好剖苇皮食其虫因名云江东呼为芦虎似雀青斑长尾】　又曰鸱鸮鸋鴂　诗义疏曰鸱鸮似黄雀而小啄刺如锥取茅为巢以麻紩之如刺紩韤悬着树枝幽州谓之鸋鴂或曰巧妇或曰女匠关西谓之韤雀毛诗曰肇允彼桃虫鹪鹩是也故尔雅曰桃虫鹪也微小黄雀其雏化为蜩故俗语曰鹪鹩生蜩焦赣易林亦谓桃虫生蜩或云布谷生子鹪鹩养之　増本草集觧曰鹪鹩处处有之生蒿木之间居藩篱之上灰色有斑声如吹嘘取茅苇毛毳为窠大如鸡卵而系之以麻髪至为精密悬于树上或一房二房小人畜驯教之作戏也　鹪鹩窠烧烟薰手令妇人巧蚕原毛诗鸱鸮周公救乱也鸱鸮鸱鸮既取我子无毁
　　我巢　庄子曰鹪鹩巢林不过一枝　说苑曰孟尝君寄客于齐王三年不见用客反见孟尝君曰不知臣罪邪君之过也孟尝君曰缕因针而入不因针而急夫子之才必薄矣客曰不然臣见鹪鹩巢于江濵苇苕着之髪毛建之女工不能为也可谓完坚矣大风至则苕折卵破者其所托者使然也　増晋书曰张华素孤贫为鹪鹩赋成阮籍见之曰王佐之才由是声名始着
　　鹪鹩二
　　原赋晋张华鹪鹩赋曰何造化之多端播羣形于万类惟鹪鹩之微禽亦摄生而受气飞不飘扬翔不翕习巢林不过一枝每食不过数粒
　　鸱一【防与鸢同白帖并入】
　　原春秋运斗枢曰玉衡星散为鸱　尔雅曰鸢乌丑其飞也翔　増本草集觧曰鸱似鹰而稍小其尾如舵极善髙翔専捉鸡雀鸱类有数种禽经云鹘生三子一为鸱　本草释名曰鸱鸢二字篆文象形一云鸱其声也鸢攫物如射也梵书谓之阿黎耶　张华曰鸢防类摩风回翔　原诗曰鸢飞戾天　礼记曰前有尘埃则载鸣鸢【鸢鸣则将风】　庄子内篇曰防鸦嗜鼠螂蛆甘防　又曰鸱得腐鼠鹓雏过之仰而视之曰吓【恐夺其腐鼠也】　増吕氏春秋曰乱国之妖市有舞鸱　原盐鐡论曰泰山之鸱啄腐鼠于穷泽非有害人也今有司盗主财而食之焉得如泰山之鸱乎　古诗曰鸢起知风舞　又曰茅栋啸愁鸢　又曰寒鸱吓鸢雏
　　鸱二
　　原博物志曰汉旧事綦国送鸢卵给大官　増捜神记曰汉成帝河平元年二月泰山山桑谷有鸢焚其巢男子孙通等闻山中羣鸟鸢鹊声往视之见巢防尽堕池中有二鸢鷇烧死树大四围巢去地五丈五尺　原东观汉记曰马援击交趾下潦上雾毒气上蒸仰视乌鸢跕跕堕水中　晋书曰晋中兴孝宗永和元年白鸢见后魏书曰拓跋翰从太宗游白登东北有双鸢飞鸣
　　于上太宗命左右射之莫能中鸢旋飞稍髙翰因而自射之二箭下双鸢太宗嘉之赐御弓矢以旌之曰射鸢都尉　北齐书曰景哲从弟黄头使与诸囚自金鳯台各乗纸鸢以黄头独能控紫陌乃以杀之　列仙传曰季仲甫夜卧牀上或为鸱鸟后至沓县巨山上北风当飞渡南海上有罗鹰者罗得防视之仲甫也后留更三年自云往昆崘山　増独异志曰梁武帝太清三年侯景围台城逺不通问简文作纸鸢飞空吿急于外侯景谋臣王伟谓景曰此纸鸢所至即以事逹外令左右射之及堕皆化为鸟飞入云中不知所往　酉阳杂俎曰肃宗张皇后专权每进酒常置防【古鸱字】脑酒令人乆醉健忘　因话录曰德宗初登勤政楼外无知者见一緑衣人乗驴至楼下仰视乆之俛而东去上遣京尹物色之及至对曰某天寳教坊乐工也上皇时数登此楼每来鸱必集楼上号随驾老防自罢居城外更不复见今见羣鸱盛集又觉景象宛似昔时心知圣人在上悲喜且欲泣下以此奏闻勅收教坊　白帖曰光啓二年正月阊湖乡野雉及鸢夜鸣
　　鸱三
　　原诗魏刘桢射鸢诗曰鸣鸢弄双翼飘飘薄青天我后横怒起意气凌神仙发机如惊猋三发两鸢连流血洒墙屋飞毛从风旋庶士同声賛君射一何妍　増唐韦应物鸢夺巢诗曰野鹊野鹊巢林梢鸱鸢恃力夺鹊巢吞鹊之肝啄鹊脑窃食偷居常自保鳯皇五色百鸟尊知鸢为害何不言霜鹯野鹞得残肉同啄羶腥不肯逐可怜百鸟生纵横虽有深林何处宿　韩愈病鸱诗曰屋东恶水沟有防堕鸣悲青泥揜两翅拍拍不得离羣童呌相召瓦砾争先之计较生平事杀却理亦宜夺攘不愧耻饱满盘天嬉晴日占光景髙风送追随遂凌紫鳯羣肯顾鸿鹄卑今者命运穷遭逢巧丸儿中汝要害处汝能不得施于吾乃何有不忍乗其危丐汝将死命浴以清水池朝餐辍鱼肉暝宿防狐狸自知无以致德乆犹疑饱入深竹丛饥来傍堦基亮无责报心固以听所为昨日有气力飞跳弄藩篱今晨忽径去曽不报我知侥幸非汝福天衢汝休窥京城事弹射竖子岂易欺勿讳泥坑辱泥坑乃良规　刘禹锡飞鸢操曰鸢飞杳杳青云里鸢鸣萧萧风四起旗尾飘扬势渐高箭头砉划声相似长空悠悠霁日悬六翮不动凝风烟逰鹍翔雁出其下庆云清景相廻旋忽闻饥乌一噪聚瞥下云中争腐鼠腾音砺吻相喧呼仰天大吓疑鹓雏畏人避犬投髙处俯啄无声犹屡顾青鸟自爱玉山禾仙禽徒贵华亭露扑危巢向暮时毰毸饱腹蹲枯枝防童挟弹一麾肘臆碎羽分人不悲天生众禽各有类威鳯文章在仁义鹰隼仪形蝼蚁心虽能戾天何足贵
　　反舌一
　　原风土记曰祝鸠反舌也　礼记曰仲夏之月反舌无声【増五月阳气极于上防隂起于下百舌无隂故无声】　易纬通卦騐曰百舌者反舌鸟也能反覆其口随百鸟之音　増反舌苍毛尖觜形小于鸜鹆二三月鸣至五月无声亦鸟也一名望春一名唤起江南人谓之唤春声圆转如络丝　本草释名曰能反复如百鸟之音故名鶷【音辖】【音轧】亦象声今俗呼为牛尿哵哥为其形似鸜鹆而气臭也梵书名舍罗　朝野佥载山谷云予读月令反舌无声佞人在侧乃觧杜诗过时如发口君侧有防人之句【蔡中郎以反舌为虾蟇淮南子以蛩为蠛蠓诗义以蟊为蝼蛄髙诱以干雀为蟋蟀文人之谬误如此】　多言者犹百舌之声也　原左传郯子云少皥柷鸠氏司徒也　春秋保干江充之害其萌反舌鸟入殿
　　反舌二
　　原诗梁沈约侍宴咏反舌诗曰假容不足观遗音犹可荐幸防乔树恩得以闻高殿　刘孝绰咏百舌诗曰山人惜春暮旭日坐花林复值懐春鸟枝间弄好音迁乔声迥出赴谷响幽深下听长而短时闻絶复寻孤鸣若无对百啭似羣吟昔闻屡欢昔今听忽悲今听闻非殊异迟暮独伤心　徐悱妻刘氏听百舌声诗曰庭树旦新晴临镜出雕楹风吹桃李气过传春鸟声浄写山阳笛全作洛濵笙注意欲留听误令妆不成　陈聘使韦鼎在长安听百舌诗曰万里风烟异一鸟忽相惊那能对逺客还作故乡声　増隋李孝贞听百舌诗曰烟消上路静漏尽禁门通好鸟从西苑流响入南宫闲闗既多绪变转复无穷调惊时断絶音繁有异同饮啄归承露飞鸣上别风未避王孙弹宁畏虎贲弓石渠皆学府麟阁悉文雄不恡青泥印时寻白社中　唐郑愔百舌诗曰百舌鸣髙树弄音无常则借问声何烦末俗不尚黙　王维听百舌诗曰上兰门外草萋萋未央宫中花里栖亦有相随过御苑不知若个向金堤入春觧作千般语拂曙能先百鸟啼万戸千门应觉晓建章何必听鸣鸡　杜甫百舌诗曰百舌来何处重重祗报春知音兼众语整翮岂多身花宻藏难见枝高听转新过时如发口君侧有防人　梁锽闻百舌诗曰百舌闻他郡间关媚物华敛形藏一叶分响出千花坐爱时褰幌行藏或驻车不须应独感三载已辞家　张籍反舌无声诗曰夏木多好鸟偏知反舌名林幽仍共宿时过即无声竹外天空晓溪头雨自晴居人疑寂寞深院益凄清入雾暗相失当风闲易惊来年上林苑知尔最先鸣　刘禹锡百舌吟曰晓星零落春云低初闻百舌间关啼花树满空迷处所揺动繁华坠红雨笙簧百啭音韵多黄鹂吞声燕无语东方朝日迟迟升迎风弄影时自矜数声不尽又飞去何许相逢緑杨路绵蛮宛转似娱人一心百舌何纷纭酡颜侠少停歌听坠珥妖姬和睡闻可怜光景何时尽谁能低头避鹰隼廷尉张罗似不闻潘郎挟弹无情损天生羽族尔何微舌端万变乗春晖南方朱鸟一朝见索寞无言髙下飞　严郾赋百舌诗曰此禽轻巧少同伦我听常疑舌满身星未没河先报晓桞犹黏雪便迎春频嫌海燕巢难定却讶林莺语不眞莫倚春风便多事玉楼还有晏眠人　宋梅尧臣诗曰一冬常噤黙乗春何多舌苍毛无文章尖觜若腾说晓升髙高树百鸟言漏泄只未闻鳯皇有亦学不彻　林君复诗曰桞条初重草初肥烟湿园林晓未晞百种堪怜巧言语一般惟欠好毛衣欺凌红杏从头宿讽刺黄鹂趂背飞谁道间关便多事更能缄黙送芳菲　文同诗曰众禽乗春喉吻生满林无限啼新晴就中百舌最无谓满口学尽众鸟声自无一语出于已徒尔嘲夸纵横朝朝泊我髙桞上呌破一残月明幽人穏睡正酣美无计可奈遭尔惊少年挟弹彼谁者安得为我来五更　张耒诗曰晓语月斜树昼啼春霁天胷中多有激不是故多言　张舜民诗曰学尽众禽鸣终无自己声深山乔木底缄口过平生　陆防闻百舌诗曰春鸟虽儳言春尽能齰舌秋蚓与寒螀亦各知时节
　　原赋梁沈约反舌赋曰咨圆造之大德播含灵于无小有反舌之微禽亦班名于庶鸟乏嘉容之可翫因繁声以自表其声也惊诡噂萦纡杂乱骈浮回合嵒危琐散或发曲无渐或收音去半既含意于将晓亦流妍于始旦杂沓逶迤噭咷参差攅娇动叶促啭萦枝分宫析征万矩千防因风起哢曵响生竒对芳辰于此月属今余之遵暮倦城守之喧疲爱田郊之闲素眷春物而懐之闻好音于庭树　萧子晖反舌赋曰彼陶嘉之盛月气依迟于池沼眷霏霏之花落爱翘翘之令鸟无荣辱之可因弄枢机而自表尔其声也嘹唳罥结鬰抑萦咽繁音琐碎众响攅蠘或急啭赴机或缓引趋节或洪纤共起或长短俱折意疑续而更断谓当举而忽垂声凭林而逾厉响因风而益危
　　鹈鹕一【秃鹙附】
