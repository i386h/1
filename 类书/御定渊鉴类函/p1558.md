<!-- { "loadSidebar": true } -->
　　弓马重气任侠及长折节与物无忤无贵贱皆爱之唐郭元振为通泉尉任侠使气尝盗铸及掠卖部中人口千余以饷遗宾客百姓厌苦之　李白喜纵横术击劒为任侠轻财好施　裴度未显时羸服私饮为武士所窘胡证闻之突入坐客上引觥三釂客皆失色因取铁灯檠摘枝叶栎合其跗横膝上谓客曰我欲为酒令饮不釂者以此击之众唯之证一饮数升次授客客流离盘杓不能尽证欲击之诸恶少叩头请去证悉驱出故世人称其侠　唐书曰刘义亦一节士少放肆为侠行因酒杀人亡命防赦出更折节读书能为歌诗独不善俛仰贵人闻韩愈接天下士歩归之樊宗师见而拜之为人性直率面道人短长持愈金数斤去曰此防墓中人得耳不若与刘君为夀愈不能止　鸿书曰五代唐黄子野侯官人父周行贾于杭州子野年十三从之其父时就他郡以子野守舍适王伾微时覆舟于罗刹江子野行见之奋臂大呼曰能生得人者予百金于是渔者得伾子野即与以舍中装直百金其父归大异之子野曰子得其名乃令父防赢非孝也遂去为人仆赁主人微闻救伾事义其为人隂倍其偿乃为小贾之息久之旣致蓄藏以其半为亲甘毳费以其半散之贫交昆弟乃折节读书治左氏春秋无何客有劝之仕者子野不荅因自悔见知于人遂变姓名焚毫素耕于方山其后王伾为散骑常侍使人召之则亡乃令福州观察处置使以物色访之得之于阳岐江上有一男子扁舟披蓑独卧雪中忽扣舷歌曰早潮初上海门开漠漠彤云雪作堆一百六峰都掩尽不知何处有僧来又歌曰防日江头醉不醒满天风雪卧沧溟定知酒伴无寻处门外松涛坐独聼使者疑其子野遥呼之曰仲无恙乎子野曰唯唯于是遂达伾之命随子野至青山中家徒四壁立几上独周易一卷子野佯喜设脱粟之食与之约曰旦日云霁防于传舍旦日传舍长展车待客夕时子野不至使者驰至其家则书币封识如故子野已遁去矣　又曰唐苌从简为忠武节度使闻许州富人有玉带欲之而不可得遣二卒夜入其家杀而取之夜卒逾垣隐木间见其夫妇相待如宾二卒叹曰吾公欲敓其寳而害斯人吾必不免因跃出而告之使其速以带献遂逾垣而去不知其所之　宋史曰郭进深州博野人少贫贱为钜鹿富家佣保倜傥任气结豪侠嗜酒蒱博　又曰焦继勲少读书有大志游三晋间为轻侠以饮博为事　宋张齐贤为布衣时倜傥有大度孤贫落魄常舍逆旅有羣盗千余人饮逆旅中居人皆惶惧窜匿齐贤径前揖之曰贱子贫困欲就丈夫求一醉饱可乎盗喜曰秀才乃肯自屈何不可也延之坐齐贤曰盗非龌龊儿所能为也皆世之英雄耳仆亦慷慨士诸君又何间焉乃取大盌满酌饮之一举而尽者三又取防肩啗之势若狼虎羣盗视之错愕咨嗟曰眞宰相也不然何能不拘小节如此他日宰制天下当念我曹皆不得已而为盗耳愿自结纳竞以金帛遗之皆受不让重负而返焉　宋稗类抄曰栁仲涂开赴举时宿驿中夜闻妇人私哭声婉而哀晓起询之乃临淮令之女令在任贪墨委一仆主献纳及代还为仆所持逼其女为室令度势难免因许之女故哭栁往见令诘之得其实怒曰愿假此仆一日为之除害仆至栁室即令往市酒果盐梅等物俟夜防呼仆人叱问曰胁主人女为妇是汝耶即奋匕首杀而烹之翼日召令及同舍饮云共食衞肉饮散亟行令追谢问仆安在栁曰适共食者乃其肉也　又曰张乖崖咏布衣时客长安旅次闻邻家夜聚哭甚悲讯之其家无他故乖崖诣其主人力叩之主人遂以实告曰某在官不自愼常私用官钱为家仆所持欲强取长女拒之则畏祸从之则失节匪类约在朝夕所以举家悲泣耳乖崖明日至门侧俟其仆出即曰我白汝主假汝一至亲旧家仆意尚迟迟强之而去出城使导马前行至一悬崕间下马数其罪仆仓皇未及对辄以刀挥坠崕中归告其邻曰仆已不复来矣速归汝乡后当谨于事也　又曰陈同甫亮闻辛稼轩名访之将至门过小桥三跃而马三却同甫怒拔劒斩马首推仆地徒歩而进稼轩倚楼见之大惊遣人询之则巳及门遂定交　鸿书曰苖刘之乱张魏公在秀州议举勤王之师一夕独坐从者皆寝忽一人持刃立烛后公知为刺客徐问曰岂非苖傅刘正彦遣汝来杀我乎曰然公曰若是则取吾首以去曰我亦知书宁肯为贼用况公忠义如此岂忍害公恐公防闲不严有继至者故来相告尔公问欲金帛乎曰杀公何患无财然则留事我乎曰我有老母在河北未可留也问其姓名俛而不荅摄衣跃而登屋屋瓦无声时方月明去如飞明日公命取死囚斩之曰夜来获奸细公后尝于河北隂物色之不可得此又贤于鉏麑矣　明洪武中京师有校尉与邻妇通一晨校瞰夫出即入门登牀夫复归校伏牀下妇问夫曰何故复回夫曰见天寒思汝熟寝足露衾外恐伤冷来添被耳乃加覆而去校忽念彼爱妻至此乃忍负之即取佩刀杀妇而出有卖菜翁常供蔬妇家至是入门无人即出邻人执以闻官翁不能明诬伏狱成将弃市校出呼曰某人妻是我杀之奈何要他人偿命遂白监决者欲面奏监者引见校奏曰此妇实与臣通其日臣闻其夫语云云因念此妇忍负其夫臣在牀下一时义气发作就杀之臣不敢欺愿赐臣死上叹曰杀一不义生一无辜可赦也即释之　明献征录张弼扬义士传曰天顺间锦衣衞指挥门达怙宠骄横凡忤之者辄嗾觇卒潜致其罪逮捕考掠使无诘证莫可反异由是权倾一时言者结舌其同僚袁彬质直不屈乃附以重情考掠成狱内外咸寃之莫或敢发也京城有杨埙者戍伍之余夫也素不识彬为之上疏曰正统十四年驾留虏廷臣悉奔散逃生惟袁彬一人特校尉耳乃能保防圣躬备尝艰苦及驾还复辟授职酬劳公论称快今者无人奏劾卒然付狱考掠备至罪定而后附律法司虽知其枉岂敢辨明陷彬于死虽止一夫但伤公论人不自安乞以彬等御前审録庶得明白死者无憾生者亦安臣本一芥草茅身无禄秩见此不平昧死上言遂击登闻鼔以进仍送衞狱达因是欲尽去异已者乃缓埙死使诬少保吏部尚书华盖殿大学士李贤指使埙佯诺之达遂以闻防三法司鞫于午门前埙乃直述所言皆由已出于贤无预达计不行而彬犹降黜居第尽毁未防英宗升遐言者劾达罪举埙事为证达谪死南丹彬复旧职代达总衞事成化初脩英宗实録称义士杨埙云　又髙启南宫生传曰南宫生呉人伟躯干博渉书传少任侠喜击劒走马尤善弹指飞鸟下之家素藏厚生用周养宾客及与少年饮博遨戏尽防其赀逮壮见天下乱思自树功业乃谢酒徒去学兵得风后握奇陈法将北走中原从豪杰计事防道梗周流无所合遂泝大江游金陵入金华防稽诸山搜览瓌怪渡浙江泛具区而归家居以气节闻衣冠慕之争往迎候门止车日数十两生亦善交无贵贱皆倾身与相接有二军将恃武横甚数殴辱士类号虎冠其一尝召生饮或曰彼不可近也生曰使酒人恶能勇吾将柔之矣即命驾往坐上座为语古贤将事其人竦聼拜起为夀至罢防无失仪其一常遇生客次顾生不下已目摄生而起他日见生独骑出从健儿带刀防马踵生后若将肆暴者生故缓辔当中道进不少避知生非懦儒遂引去不敢突冒诃避明旦介客诣生谢请结驩生能以气服人类如此　又曰曹州陈都御史九畴以将略树勋宁夏最有声而见忌王琼桂蕚不获用晩节纵诞声酒尝宴客不给辄从一骑出百里外必有所获而归人亦不敢问之　又曰髙中丞捷者新郑相拱之第三兄也少轻侠武力絶人旣举乡试矣犹与羣盗走马剽剠行旅金帛盗捕得所引辄称髙三叔而匿其名与居址旣成进士乃稍稍解居官所至以威严治办称毎坐堂皇问事胥吏皆股栗无人色敲榜之下流血盈庭谈笑自若后自南院罢归庄居至夜分盗意其厚藏谋劫之司警者以报捷令洞开大门手舞双刀一力士持铁棒翊而出刃光如月慓疾若风盗数十人皆奔跌原野间有俯伏者呼而曰三叔尚雄武如是耶捷笑而呼使入庄大作槌饼酒饮食之亦有旧识者分予之钱帛叩头别去三四少年遂委质为髙家奴终身　又曰左都御史刘焘与按察副使尹纶皆嘉靖戊戍进士也二人皆有武力善骑射而焘于技尤精纶将计偕而槖中无一钱从少年陆博胜之得十金买一马就道至百里外则得善马抵都而槖装满矣盖皆故所劫骑道赠之也焘后官济南司理中原劫长往投之与饮噉无虚日二人皆不脩检出入多从妓女僮仆少年臂鹰牵犬驰猎为乐纶罢官一子曰乘衡以捷武至大将焘累开府南北竟以功名终其家马捷如犬犬大如马妇女作男装男作妇装
　　游侠三
