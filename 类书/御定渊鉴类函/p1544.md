<!-- { "loadSidebar": true } -->
　　委泥沙始知庸听局方悟大音赊【伤韦景猷】　又诗曰处和无近累天然有胜质萧瑟负髙情耿介懐秋实义贵良为重兰摧非所恤一罢平生言宁知携手日【伤刘沨】　又诗曰豫州懐风范绰然标雅度处约志不渝接广情无忤颉颃事刀笔纷纶递朱素美志同山河浮年逼朝露【伤胡谐之】　增唐苏颋奉和姚令公温汤旧馆永懐古人卢公之作树德岂孤迈降神良并出伟兹廊庙桢调彼盐梅寔正恱虞垂举翻悲郑侨卒同心不可忘交臂何为失清路荷前幸明时称右弼曾聨野外游尚记帷中宻新恸情莫遣旧游词更述空令还和辱长感知音日李白对酒忆贺监诗四明有狂客风流贺季真长安一相见呼我谪仙人昔好杯中物今为松下尘金龟换酒处却忆泪沾巾　又诗曰狂客归四明山隂道士迎敕赐镜湖水为君台沼荣人亡余故宅空有荷花生念此杳如梦凄然伤我情　又诗曰托防当树李忘忧当树萱他日见张禄绨袍懐旧恩　杜甫懐旧诗地下苏司业亲情独有君那因防乱后便有死生分老罢知明镜悲来望白云自从失词伯不复更论文　韦应物张彭州前与缑氏冯少府各惠寄一篇多故未答张已云没因追哀叙事兼逺简冯生诗君昔掌文翰西域复石渠朱衣乗白马辉光照里闾余时忝南省接防媿空虚一别守兹郡蹉跎歳再除长懐关河表永日简牍余郡中有方塘凉阁对红蕖金玉逺贶篇咏见吹嘘未答平生意已没九原居秋风吹寝门长恸涕涟如覆视缄中字奄为昔人书发鬓已云白交友日雕疎冯生逺同恨憔悴在田庐　柳宗元段九秀才处见亡友吕衡州书迹诗交似平生意最亲衡阳往事似分身袖中忽见三行字拭泪相看是故人　刘禹锡徴还京师见旧番官冯叔逹诗前者匆匆仆马行十年顦顇到京城南宫旧史来相问何处淹留白发生　李德裕汉州日夕游房公西湖诗丞相鸣琴地何年黯玉徽偶因微月夕重敞故楼扉桃李蹊空在芙蓉客暂依惟怜济川檝长与夜舟归　又诗曰晩日临安渚微风发櫂讴凤城波自阔鱼水运难留亭古思宏栋川长忆济舟想公髙世志祗似化城游　孟郊李少府防吊李元賔遗字诗零落三四字忽成千万年那知冥寞客不有补亡篇斜月吊空壁旅人难独眠一生能几时百虑来相煎戚戚故交泪幽幽长夜泉已矣难重言一言一澘然　韦庄饶州余干县琵琶洲感旧诗琵琶洲水斗牛星鸾凤曾于此放情已觉地灵因昴降更闻川媚有珠生一滩红树留佳气万古清续政声防户尽移天上去里人空説旧簪缨　宋孔武仲与陈董二君相防于真州经月甚乐诗寄董陈君兼感存没平生交友半成尘想见当年乐防文别泪茫茫添海水愁懐黯黯塞江云青衫脱去谁同老白首追随尚有君官暇更将棋子学他时筹局当功勲　王安石悼四明杜醇诗杜生四五十孝友称乡里隐约不外求耕桑有妻子藜杖牧鸡豚筠筒钓鲂鲤歳时沽酒归亦不乏甘防天涯一杯饭夙昔相逢喜谈辞足诗书篇咏又清泚都城问越客安否常在耳日月未渠央如何弃予死古风久凋零好学少为己悲哉四明山此士今已矣　李觏客有话故丁秘监京师旧宅因而伤之诗曰等闲荣谢已愁闻况话三公极宠身青史尚为今世事朱门不是旧时人文章散入诸蕃口花药留添上国春生死交情浑易见有谁过此为霑巾　程俱九月七日夜梦王元规诘旦其弟元矩适相访感而作诗故人入幽梦彷佛平生懐心知九泉隔意象惨不开哦诗不成章怳谁能裁曰此萧爽士寜当没黄埃清晨客在门乃自乌衣来典刑见难弟共叹一息乖幽明不可诘此梦何为哉囘观南园道微径已蒿莱　朱熹拜张魏公墓下诗衡山何巍巍湘流亦汤汤我公独何徃劒履在此堂念昔中兴初孽竖倒冠裳公时首建义自此扶三纲精忠贯宸极孤愤摩穹苍元戎二十万一旦先启行西征奠梁益南辕抚江湘士心既豫附国威亦张皇缟素哭新宫哀声连万方黠虏闻褫魄经营久徬徨玉帛骤往来士马且伏藏公谋适不用拱手迁南荒白首复来归发短丹心长拳拳冀感格汲汲勤修攘天命竟难谌人事亦靡常悠然谢台鼎骑龙白云乡坐令此空山名与日月彰千秋定军垒岌嶪遥相望贱子来歳阴列风振髙冈下马九顿首抚膺泪淋浪山頽今几年志士日惨伤　陆游绍兴辛未至丙子六年间予年方壮每遇重九多与一时名士登髙于蕺山字防阁距开禧丁卯六十年忧患契阔何所不有追数同游诸公乃无一人在者而予犹强健惨怆不能已赋诗识之故里登髙接隽游即今不计几番秋一樽尚与菊花醉万事不禁江水流薄命虽多死闾巷逢时亦有至公侯若论耄歳朱顔在穷达皆当输一筹　刘克庄哭杨吏部通老诗白首除郎已晩哉民间桑柘手亲栽盖棺只着深衣去行李空担语录廻主祭遗孤犹未冠著书残槀漫成灰可怜薄命飘飖客虚事江西幕府来　元成廷珪吴中五日追念故友李时中李钦嗣有感而作曰梦绕南冈北岭云一杯无计洒松筠世间我岂长贫者地下君为不死人夜雨自荒张祐宅秋风谁障庾公尘于今友道俱凋防落日江湖泪满巾　叟端维故人别墅诗曰门径无尘有绿苔东风落日旧曾来白头道者今何在一树樱桃花自开　赵半闲忆友人李云南诗送客出荆扉忽见青青草故人别经时恍隔千里道千里固不遥咫尺梦难到孤鸟安朽株行云在晴昊敢叹会无期坐念春风老　明李梦阳追旧寄徐子诗忆昔相逢雪满途遥怜为客向江湖看碑定忆羊开府作赋先投楚大夫日黒鱼龙豗梦泽草青麋鹿上姑苏空囘玉轸思流水不得骅骝见故都　髙攀龙七哀诗肃肃秋风深漫漫秋夜长中夜百感集摄衣歩空堂俯听虫声悲仰视明月光物色一如昨旧人何茫茫歳月日以疎髣髴日以亡一朝成永诀千载空相望静心易生哀遗情难为方愿从梦中路抽身至其旁
　　増赋魏王粲思友赋登城隅之髙观忽临下以翺翔行游目于林中覩旧人之故场身既没而不见余迹存而未防沧浪浩兮廻流波水石激兮扬素精夏木兮结茎春鸟兮愁鸣平原兮泱漭绿草兮萝生超长路兮逶迤实旧人兮所经身既逝兮幽翳魂眇眇兮藏形　原晋向秀思旧赋予与嵇康吕安居止接近其人并有不羁之才嵇康志逺而疎吕安心旷而放其后各以事见法嵇博综技艺于丝竹特妙临当就命顾视日影索琴而弹之逝将西迈经其旧庐邻人有吹笛者发声寥亮追想曩昔游宴之好感音而叹故作赋云将命适于逺京遂旋返而北徂济黄河以泛舟经山阳之旧居践二子之遗迹歴穷巷之空庐惟古昔以懐今心徘徊以踌蹰栋宇存而弗毁形神逝其焉如昔李斯之受罪叹黄犬而长吟悼嵇生之永辞顾日影而弹琴托运遇于领防寄余命于寸阴听鸣笛之慷慨妙声绝而复寻停驾言其将迈遂援翰而写心　潘岳懐旧赋予十二而获见于父友东武戴侯杨君遂申之以防姻而道元公嗣亦隆世亲之爱不幸短命父子凋殒予寻役于外不歴嵩丘之山者九年于兹矣今而经焉慨然懐旧而赋之曰仰睎归云俯镜泉流前瞻太室旁眺嵩丘东武托焉建茔启畴岩岩双表列列行楸予总角而获见承戴侯之清尘名予以国士眷予以嘉姻自祖考而隆好逮二子而世亲欢携手以偕老庶报德之有邻今九载而来归空馆閴其无人陈荄被于堂除旧圃化而为薪歩庭庑以徘徊涕流而沾巾　增梁江淹伤友人赋仆之神交者有陈郡袁炳焉有逸才有妙赏博学多闻明敏而识竒异仆以为天下绝伦黯与秋草同折今不复见矣乃为辞曰然沾衣兮悲袁友之英秀轹四代而式昌洎十叶而克茂友人之生川岫降明峻调迥韵惠志聪情倜傥逺度寂寥灵素文攀渊卿史类迁固譬如冬雪既洁将似秋月至彻乃上代而少双故叔世而旷绝吊蕙若之暂芳恸琬琰之永阙披图兮照籍抽经兮阅史共检兮洛书同析兮河纪既思游兮百说亦穷精兮万里爱诗文之绮发赏赋艶之锦起尔湘水兮深沈我前山兮眇黙惟音华与书酒伊楚越兮南北余结谊兮梁门复从官兮朱藩何人遥而困阻而天道之匪存凋碧玉之神树销紫石之灵根永逺书于江澨结深痛于尔魂　唐岑参感旧赋参相门子五歳读书九歳属文十五隐于嵩阳二十献书阙下尝自谓云霄坐致青紫俯拾金尽裘敝蹇而无成岂命之过与国家六叶吾门三相矣江陵公为中书令辅太宗邓国公为文昌右相辅髙宗汝南公为侍中辅睿宗相承宠光继出辅弼易曰物不可以终泰故受之以否逮武后临朝邓国公由是得罪先天中汝南公又得罪朱轮翠毂如梦中矣今王道休明世业沦替犹钦若前德将施于后人参年三十未及一命昔一何荣矣今一何悴矣直念昔者为赋云天命我唐始灭暴隋挺生江陵杰出辅时为国之翰斯文在兹一入麟阁三迁凤池调元气以无忒理苍生而不亏典丝言而作则阐绵蕝以成规捧尧日以云从肩舜风而草靡洋洋乎令问不已继生邓公世实须才尽忠致君极武登台朱门复启相府重开川换新檝羮传旧梅何紏纒以相轧恶高门之祸来当其武后临朝奸臣窃命百川沸腾四国无政既破我室又壊我门上帝懵懵莫知我寃泣贾谊于长沙痛屈平于湘沅夫物极则变感而遂通于是日光廻照于覆盆之下阳气复暖于寒谷之中上天悔祸賛我伯父为邦之杰为国之辅又治阴阳更作霖雨伊廊庙之故事皆祖父之旧矩朱门不改画防重新暮出黄阁朝趋紫宸绣毂照路玉珂惊尘列亲戚以高防沸歌钟于上春无小无大皆为缙绅嗟乎一心弼谐多树纲纪羣小见丑独醒积毁铄于众口病于十指由是我汝南公复得罪于天子当是时也偪侧崩波苍黄反覆去乡离土隳宗破族云雨流离江山放逐愁见苍梧之云泣尽湘潭之竹或投于黒齿之野或窜于文身之俗呜呼天不可问莫知其由何先荣而后悴曷曩乐而今忧嗟予生之不造常恐堕其家猷无负郭之数亩有嵩阳之一丘幸逢时主之好文不学沧浪之垂钩我从东山献书西周出入二郡蹉跎十秋多遭脱辐累遇焚舟雪冻穿履尘缁弊裘嗟世俗之其阻恐歳月之不留睠城阙以懐归将欲返云林之旧游　明王宠感旧赋正德辛未余师事林屋先生于包山精舍凡再阅暑寒而退迄今庚辰八年于兹矣乃复来山中作感旧赋纷余慕夫好修兮潜大道以游神漭江河之浩溔兮怅欲渡而无津彼哲匠之巍峩兮揭日月于八垠折蔬麻之瑶华兮将以赠夫斯人亟惝怳而仰鑚兮又靡知其所止纷虬龙之下上兮尺蠖蜷旋于泥滓车既殆而马烦兮阻山川而徙倚忽日月之我遒兮去冉冉而不已经畴昔之故居兮志欿憾而颡泚漭淹留以无成兮将复修吾初服佩长劒之陆离兮冠切云而矗矗民生各有所乐兮放吾道于空谷吸朝霞以为浆兮夕复飱于秋菊茍矩矱之犹存兮冀来者之可追吾令羲和弭节兮将以穷乎我师路漫漫其阻修兮殚吾生以求之乱曰骖騑斯皇莫予好也洵彼前修为我导也海岳崭岩何当造也长夜漫漫志懑躁也矢心白日遵长道也
