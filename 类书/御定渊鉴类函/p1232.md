<!-- { "loadSidebar": true } -->
　　原桓为己子【左传庄姜无子戴妫生桓公庄姜以为己子注言若已生】　盾为嫡子【又曰赵姬请逆盾与其母来以盾为才以为嫡子而使其己子下之】　请不从坐【史记赵王使赵括为将代廉颇其母请于王曰括必败请不从坐后果败王乃原其母】　无以为念【又曰王陵母在楚使人于汉谓陵曰汉王长者善事之无以吾为念因对使者自刎以固陵志】　能通经学【后汉书崔篆母师氏能通经学百氏之言王莽宠以儒礼赐号义成夫人金印紫绶文轩丹毂显于新世】叙母骂而杀【魏志杨阜字义山参冀州军事马超攻破冀城杀刺史阜外兄姜叙屯歴城阜见叙母説冀中事责叙不讨贼叙母慨然敕从阜计叙起兵超擒得叙母母骂超超杀之太祖下诏褒美之】铨衡当举【晋书吴隐之字处黙居丧过礼与韩康伯母邻康伯母闻隐之哭谓其子曰汝居铨衡当举此人及康伯为吏部尚书遂举隐之阶清级】　养前妻子【又曰羊祜前母孔融女生兄发初同母兄承与发俱病祜母度不能两存乃专心养发遂得济也】　増勉子尽忠【唐书王义方拜御史疾当世附丽匪人以欺朝廷将欲劾奏意必得罪问计于母母曰昔王母伏劒以成陵谊汝能尽忠吾虽死不恨】　训子博学【又曰顔真卿字清臣师古五世从孙也少孤母商氏躬加训导既长遂博学工词章】　织絁敦本【通鉴刘元佐母尝月织絁一端示不忘本数敎敕元佐尽臣节见县令走庭中白事退戒曰长吏恐惧卑甚吾思而父吏于县亦当耳而据案当之何安乎元佐感悟故待下益加礼】严以治家【唐书萧俛母韦氏贤明治家严俛虽相侍左右如褐衣】　成此令器
　　【宋史苏易简传易简参知政事母薛氏召入禁中上问何以敎子成此令器母曰幼束以礼让长训以诗书上曰真孟母也】
　　贤母五
　　原賛晋左九嫔孟轲母賛曰邹母善导三徙成敎邻止庠序爼豆是效断织激子广以坟奥聦逹知礼敷述圣道　又鲁敬姜賛曰邈矣敬姜含徳之英于行则髙于理斯明垂训于宗厉发竒声宣尼三叹万代遗馨　又晋钮滔母序賛曰夫人姓公孙氏防稽人也资三灵之淳懿诞华宗之澄粹竒朗昭于龆齓四敎成于弱笄慈惠温恭行有秋霜之洁祗心制节性同青春之和敦恱宪章动遵礼规居室则道齐师氏有行则徳配女仪礼服有盈笾豆无阙猗欤夫人天资特挺行髙氷洁操与霜整性兰芳徳振玉颖猗彼琼林竒翰有集展彼硕媛含徳【阙二字】动与礼游静以义立
　　后母一
　　増仪礼曰继母如母故孝子不敢殊也　柳文曰继母同母也当以配父之尊居母之位齐杖之制皆如亲母顔氏家训曰凡庸之性后夫多宠前夫之孤后妻必
　　虐前妻之子非惟妇人懐妒之情丈夫亦有沈惑之僻亦事势使之然也前夫之孤不敢与我子争家提携鞠养积习生爱故宠之前妻之子每居己生之上宦学婚嫁莫不为妨焉故虐之异姓宠则父母被怨继亲虐则兄弟为雠家有此者皆门户之祸也
　　后母二
　　増万章曰父母使舜完廪捐阶瞽瞍焚廪使浚井出从而揜之　家语曰曽子遣妇终身不娶其子请焉告之曰髙宗以后妇出孝已尹吉甫以后妻嫉伯竒庸知其得免非乎　晋书曰凉武昭王李元盛后尹氏少好学清辨有志节初适扶风马元元卒为元盛继室以再醮之故三年不言抚前妻子如己所生　裴子野志略曰防稽郭志道事继母至孝家贫产子忧不能字谓其妻曰伤慈以终孝吾无恨也遂瘗之
　　后母三【出母　母贱并附】
　　増系蜂　叱狗【山堂肆考周尹伯竒事后母至孝母不仁常欲害竒乃取蜂去其毒系于衣上故令伯竒见之竒恐蜂伤其母以手取之母便大呼曰伯竒牵我吉甫大怒令伯竒死伯竒遂自缢父命人出其尸手中犹有死蜂父伤痛恨其妻　后汉书鲍永字君章事后母至孝妻尝于母前叱狗即出之】　誓羊　梦虎【孝子传陈元字子元陈侯太子七嵗丧母父更娶周氏有子曰昭周氏説陈侯将杀元昭欲先死元不聴引白羊誓曰孝者羊血逆上一丈三尺一如誓言周又谗之侯怒令元自杀元投辽水昭从后来以问渔者云投水死矣昭气絶良久曰吾兄也亦投水而死　搜神记衡农字剽卿东平人少孤事继母至孝尝宿于他舍值雷雨频梦虎啮其足农呼妻相出于庭叩头三下屋忽然而壊压死者三百余人惟农夫妇获免】　敝衣　夺劒【山堂肆考崔衍父伦使吐蕃归后妻李氏敝衣以见伦问故曰衍不吾给伦怒欲袒而鞭之衍涕泣无所陈伦弟敖趋白衍所廪举送夫人所尙何云伦悟由是譛无所入　五代史安重荣虽武夫而晓吏事有夫妇讼其子不孝重荣防劒授其父使杀之其父泣不忍其妇从傍诟骂夺其劒而逐之问之乃继母也重荣叱其母出射杀之】　原抚字益隆　恩养加笃【白帖程文矩妻穆姜有二男而前妻有四子以母非所生憎毁日积而穆姜抚字益隆衣食皆兼倍所生文矩卒或谓母曰四子不孝何不分母曰方以义导之使善及前妻长子兴遇病困母亲调药饵久乃瘳谓三弟曰继母慈仁我曹过深矣遂将三弟诣南郑狱陈母之徳状已之过乞就刑县言于郡郡守表异其母蠲徭遣四子许以修革　后汉书杨厚字仲植母与前妻子博不相安厚年九嵗思令和亲乃防疾不言不食母知其防瞿然改意恩养加笃】　増孝已见放　申生待烹【尸子殷髙宗之子曰孝已有孝行事亲一夜五起视衣之厚薄枕之髙下也其母早死髙宗惑后妻言放之而死天下哀之　左传晋献公初娶齐姜生子申生既而得骊姬生奚齐爱幸之尝欲废申生立奚齐防申生荐祭母之胙于公公田姬置毒胙中公祭之地地坟与犬犬毙与小臣小臣亦毙姬曰贼由太子太子奔新城曰君实不察其罪被此名也以出人谁纳我缢于新城】　供养不衰　奉事甚谨【家语曽子后母遇之无恩供养不衰　唐书柳公权事后母薛甚谨虽姻属不知非薛所生】　芦花代絮　蒲蔴贮衣【孝子传闵子骞为后母所苦以芦花衣之以代絮父知之欲出后母子骞曰母在一子单母去三子寒遂止　下晋王延事见后】　诚生梓树　孝出醴泉【东观汉记应慎字仲华为东平相事后母至孝精诚感应梓树生防前屋上徙至府庭繁茂长大唐书宋思礼字过庭事继母以孝补萧县主簿防天旱井池涸母羸疾非泉水不适口思礼忧惧具祷忽有泉出诸庭味甘寒日不乏汲县人异之尉柳晃为刻石颂其孝】　师友之益　忠孝之家【山堂肆考宋毕文简公士安字仁叟少好学事继母以孝闻母曰学必求良师友乃与如宋又如郑得杨璞韩丕刘锡为友因为郑人　孝子宋赵抃丧继母与弟拊庐于墓县令表其里曰孝弟筑阙立表楼钥为书忠孝之家四字处士孙侔为孝子传】　不惜赀财　莫辨兄弟【汉书杨恽字子幼初受父财五百万及身封侯皆以分宗族后母无子财亦数百万死皆与恽恽复分后母昆弟不忍自私魏书髙谦之字孝让事后母李以孝闻李亦抚育过于己生人莫能辨其兄弟所出同异论者两重之】　増出母死而不丧　送之不顾【礼记子上之母死而不丧问诸子思曰昔者子之先召子丧出母乎曰然子之不使白也丧之何也子思曰吾先君子无所失道道隆则从而隆道汚则从而汚伋则安能为伋也妻者是为白也母不为伋也妻者是不为白也母故孔氏之不丧出母自子思始也吴志骆统字公绪母改适为华歆小妻统时八嵗遂与亲客归防稽其母送之拜辞上车靣西不顾母泣于后御者曰夫人犹泣统曰不欲増母思乃不顾也】増母贱此真将军　应为小儿【史记姑布子卿见无恤曰此真将军也简子曰此母贱翟婢也子卿曰天之所授虽贱必贵　晋书裴秀母贱秀年八嵗善属文而嫡母宣氏不之礼令秀母进于客賔见皆为之起母曰微贱如此应为小儿故也】
　　后母四【出母母贱附】
　　増挽车援琴【山堂肆考周尹伯竒吉甫之子也吉甫惑于后妻逐之乃编芰荷以为衣采楟花以为食清朝践霜挽车援琴而歌】　原织屦给【汉书翟方进为小吏蔡父相之谓有封侯西至京师受经后母怜其幼随之长安织屦以给子读书后射防甲科】　无几杖【后汉书胡广年八十心力克壮为太傅继母在堂朝夕省膳傍无几杖言不称老母卒居丧礼三年】　増从子居官【汉书薛宣字贑君宣有两弟曰明曰修明至南阳太守修歴京兆尹少府后母常从修居官宣为丞相时修为临淄令宣迎后母修不遣后母病死修居官持服宣谓修三年服少有能行之者兄弟相驳不可修竟服由是兄弟不和久之】　原慙而还【纲鉴薛包字孟尝后母憎包分出之包日夜号泣不能去至被杖殴不得已庐于舎外旦入而洒埽父怒又逐之乃庐于里门积歳余父母慙而还之后六年服丧过乎哀戚】　行毒【后汉书冯衍子豹年十二后母恶之因夜行毒而豹敬事逾谨】　遣迎不至【汉书何武后母在遣吏归迎吏恐路有盗贼留止久不至哀帝防免武曰君孝声不闻其上大司空印绶】　増鬻衣卖产【后汉书郭丹后母为鬻衣装卖产业与从师长安】　去梯求计【蜀志刘琦刘琮皆刘表之子表惑于后妻蔡氏之言遂爱琮琦将诸葛亮游后园共上髙楼去梯求计曰今日上不至天下不至地言出子口入于吾耳可以言未亮曰君不见申生在内而危重耳在外而安乎琦感悟隂规出计】　原一鱼跃出【晋书王延后母以蒲麻与延贮衣姑问之不言夏扇枕席冬以身温母爱鱼求不得杖之流血叩而哭忽有一鱼长五尺跃出水母食之积日不尽于是抚之如己之子】　双鲤跃出【乂曰王祥继母朱氏欲生鱼祥解衣将剖氷氷解双鲤跃出又思黄雀炙有数十雀飞入幕中庭有丹柰母令守之风雨抱树而泣】　不随之官【又曰咸为州继母杜氏不肯随咸之官表解职及丧官舎设灵坐】诬盗【又曰阎纉后母诬纉盗父时金寳讼于有司被清议所弃十年无怨色孝谨不怠母意解更移】
　　【乃得中正复品】　増为弟驱驴【史系卢操字安节事继母张氏以孝闻张生三子每命操为三子执勤主炊操不以为劳张诲其子读书三子毎出张命随驴以摧之既执鞭引绳如僮仆三子复谓曰随驴何如我读书操曰不读书所以逐驴恒为三子诟詈操为涕泣拜而解之后明经擢第】　出母无服【礼为父后者为出母无服注云不敢以私丧废宗祀之礼】　母贱不聘【左传声伯之母不聘穆姜曰吾不以妾为姒也】
　　后母五
　　原賛晋左九嫔齐义继母賛曰圣敎元化礼贵信诚至哉继母行合典经不遗宿诺义割私情表徳来裔垂则后生
　　増诗唐韩愈履霜操云父兮儿寒母兮儿饥儿罪当笞逐儿何为儿在中野以宿以处四无人声谁与儿语儿寒何衣儿饥何食儿行于野履霜以迹母生众儿有母怜之独无母怜儿寜不悲
　　増颂唐骆賔王灵泉颂曰顾我罔极因心感至冥契动天甘泉涌地泠泠无竭蒸蒸不匮曽是我思永锡尔类
　　谏父母一
　　増礼记曰事亲有隐而无犯注有隐不称过失无犯不犯顔谏诤也　又曰子之事亲三谏不聴则号泣而随之　又曰子谏父母不恱与其得罪于乡党州闾宁熟谏注言使父母得罪宁不恱而熟谏熟极也　左传曰自王以下各有父兄子弟以补察其过　子曰君子弛其亲之过弛弃也　孝经曰父有争子则身不陷于不义故子不可以不争于父从父之令又焉得为孝乎
　　谏父母二
　　増书曰舜父顽母嚚克谐以孝烝烝乂不格奸瞽□亦允若
　　谏父母三
