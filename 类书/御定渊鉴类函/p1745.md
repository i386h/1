<!-- { "loadSidebar": true } -->
　　御定渊鉴类函卷三百四十八
<子部,类书类,御定渊鉴类函>
　　钦定四库全书
　　御定渊鉴类函卷三百四十九
　　居处部十【台　坛　庭库藏　管钥附】
　　台一
　　原刘熈释名曰台持也言筑土坚髙能自胜持也　尔雅曰四方而髙曰台【积土四方者】　增毛诗曰经始灵台经之营之　又曰新台有泚河永弥弥　原五经异义曰天子有三台灵台以观天文时台以观四时施化囿台以观鸟兽鱼鳖诸侯卑不得观天文无灵台但有时台囿台也　礼统曰夏为清台商为神台周为灵台　老子曰九层之台起于累土　增神凿度曰庖羲氏建治于宛墟国宋陈留县有八卦台　史记曰赵武灵王建聚台于邯郸　又曰淮南王安立思仙台　原又曰汉武帝起柏梁台髙数十丈　增又曰济隂郡城阳有尧灵台　后汉书曰尚书为中台御史为宪台谒者为外台　东京记曰兖州有娥皇女英台　原三辅故事曰
　　龙台髙六丈去丰水县五里　三辅宫殿簿曰长乐宫有临华台神仙台　杨龙骧洛阳记曰凌云台髙二十三丈登之见孟津　增黄圗曰酸枣城西有韩王望台地理志曰北郡有之回台　魏志曰建安十五年作
　　金虎台又作氷井台　原又曰黄初六年筑东廵台七年筑九华台　晋宫阙名曰邺有铜爵台织室台　增又曰晋有崇天台　原邺中记曰邺城西北立台皆因城为基趾中央名铜雀台北则冰井台　增述异记曰防稽山中都郭门古宫存焉宫前有尧台舜馆　宋史曰太平兴国二年筑讲武台于城西之杨村　又曰庆元四年秘书省筑浑仪台髙二丈一尺　实录曰景泰元年筑东直门外望京村墩台　尚书曰散鹿台之财子虚赋曰灵王游于云梦之中息于荆台之上　上
　　林赋曰累台增成　甘泉赋曰洪台独出　思赋曰聘王母于银台　长门赋曰览曲台之央央　文选曰缀平台之逸响
　　台二
　　原左曰夏后啓有钧台之飨　归藏曰昔者夏后啓筮享神于晋之墟为作璿台于水之阳　又曰享神于大陵而上钧台　增淮南子曰夏桀之时容台振而掩覆　新序曰周文王作灵台及于池沼泽及枯骨　晋束晳汲冢书抄云周武王亲禽受于南单之台　列子曰穆王时西极之国有化人来以王之宫室卑陋而不可处王乃为之改筑土木之功赭垩之色无遗巧王府为虚而台始成其髙千仭临终南山之上号曰中天之台　原穆天子曰盛姬盛伯之子也【盛国名】天子赐之土姬之长乃为之台是曰重璧之台　山海经曰王母之山有轩辕台射者不敢西向畏轩辕之台　增拾遗记曰昭王时广延国来献善舞者二人一名旋娟一名提谟王登崇霞之台乃召二人处之　述征记曰周灵王二十三年起昆明之台一名宣昭之台聚天下异木神工筛水精为泥台髙百丈升之以望云色时有苌能招致神异王登台忽见二人乗空而至乗游飞之辇驾以青螭其衣皆缝缉毛羽王即迎之上席时天下大旱地裂木燃一人先唱能为雪霜引气一喷则云起雪飞坐者皆口禁井池冰坚可啄又设狐腋素裘紫罴大褥是西域所至施于防上又一人以指弹席上而暄风入室裘褥皆弃台下　左曰僖公五年春王正月辛亥朔日南至公既视朔遂登观台以望而书礼也　列仙曰箫史者秦穆公时人善吹箫能致孔雀白鹄穆公有女字弄玉好之公以妻焉遂教弄玉作凤鸣居数十年吹箫似凤声凤凰来止其屋为作凤台夫妇止其上数年皆随凤飞去秦为作凤女祠于雍宫时闻箫声焉　史记曰晋平公置酒于施恵之台　说苑曰晋平公使叔向聘于吴吴人栻舟以逆之左五百人右五百人有绣衣而豹裘者有锦衣而狐裘者叔向归以吿平公平公曰吴其亾乎奚以敬舟奚以敬民叔向对曰君为驰底之台上可以发千兵下可以陈鼓钟诸侯闻君者亦曰奚以敬台奚以敬民所敬皆异也于是平公乃罢台　原陈留风俗曰浚仪有师旷仓颉城城上有列仙吹台　增拾遗记曰晋文公焚林以求介子推有白鸦绕烟而噪或集子推侧火不能焚晋人嘉之起一髙台名思烟台　韩诗外曰景公使人于楚楚王与之上九重之台顾使者曰齐有台若此乎使者曰吾君有治位之坐土阶三等茅茨不剪朴椽不斵者犹以为为之者劳居之者泰吾君恶有台若此者于是楚王盖悒如也　说苑曰齐威王游于瑶台成侯卿来奏事从车罗绮甚众王望之谓左右曰来者何为者也左右曰成侯卿也王曰国至贫也何出之盛也　原王孙子曰昔卫灵公坐重华之台侍御数百随珠照日罗衣从风增述征记曰燕昭王二年海人乗霞舟以雕壶盛数
　　斗膏以献王王坐通云台亦云通霞之台以龙膏为灯光耀百里烟色丹紫国人望之咸言瑞光也遥拜之灯以火浣布为纒山西有照石去石十里见人物之影如镜焉碎石片片皆能照人而广方一丈则重一两昭王舂此石于泥泥于通霞之台与西王母游居此台上常有钟鼓琴瑟之鸣神光照耀如日月之出台左右种恒春之叶如莲花芬芳似桂花随四时之色　述异记曰燕昭为郭隗筑台今在幽州燕王故城中土人呼之为贤士台亦谓之招贤台　原左传曰楚子成章华之台以与诸侯落之　贾子曰翟王使使者之楚楚王欲夸之飨客章华之台三休乃至于上　增家语曰楚王将游荆台司马子期谏王怒之令尹子西驾于殿下曰今荆台之观不可失也王喜拊子西之背曰与子同乐之矣子西歩马十里引辔而止曰夫子期者忠臣也而臣者防臣也愿王赏忠而诛防也王曰善乃还　苑曰楚荘王筑层台延石千里延壤百里大臣谏者七十二人皆死诸御巳曰土负水者平木负绳者正君受谏者圣因歴陈天子诸侯不尊贤用谏身死国亡之事遂趋而出楚王遽而追之曰巳子反矣吾将用子之谏明日遂觧层台而罢民楚人歌曰薪乎莱乎无诸御巳讫无子乎莱乎薪乎无诸御巳讫无人乎　英华集曰九思台楚庄王樊姬墓也一名九里台　淮南子曰令尹子佩请饮庄王庄王许诺子佩防揖北面立于殿下曰昔者君王许之今不果往意者臣有罪乎庄王曰吾闻子具于强台强台者南望料山以临方皇左江而右淮其乐忘死若吾薄徳之人不可以当此乐也留而不能反　原陆贾新语曰楚灵王作干谿之台五百仞之髙欲登浮云窥天文　增子虚赋曰楚王乃登云阳之台孟康云云梦髙唐之台宋玉所赋者言其髙出云之阳也　列女曰贞姜者楚昭王夫人也王出游留夫人渐台之上而去王闻江水大至使使者迎夫人忘持其符使者至请夫人夫人不去于是使者取符则水大至台崩夫人流而死　原吴地记曰吴王阖闾十一年起台于姑苏山因山为名西向去三十五里春夏游焉后夫差复髙而饰之越伐吴遂见焚太史公云余登姑苏望五湖五湖去此台二十五里　增史记曰勾践二十五年徙都琅琊立观台以望东海　吴越春秋曰范蠡于东武山起游台其上东南为司马台立层楼冠其山巅以为灵台起离宫于淮阳中宿台在于髙平笃台在于成丘苑于乐野燕台在于石室齐台在于襟山勾践之出游也休息食于令防　魏策曰梁恵王觞诸侯于范台酒酣请鲁君举觞鲁君择言曰昔者楚王登强台而望崩山左江而右湖以临彷徨其乐忘死遂盟强台而弗登曰后世必有以髙台陂池亡其国者今主君前夹林而后兰台强台之乐也可无戒欤　原新序曰魏襄王将欲为中天之台许绾负锸而入曰闻大王将为中天之台愿加一力臣闻天与地相去万九千里其趾当方一千里尽王之地不足以为台趾王黙然罢筑者　吕氏春秋曰有娀氏有二佚女为九成台饮食必以鼓　增东京记曰魏砚子台云是张仪家似砚也史记曰始皇作琅琊台刻石颂徳　原伏琛齐地记
　　曰秦始皇二十八年至琅琊大乐之留三月作琅琊台台亦孤山也然髙显出于众山之上　史记曰寡妇清其先得丹穴而擅其利数叶家亦不訾清寡妇也能守其业用财自卫不见犯秦始皇以为贞妇而客之为女筑懐清台　增三齐畧记曰鬲城东南有蒲台髙八丈秦始皇东游海上于台下萦蒲繋马夹道数百歩到今蒲生萦委犹若有系状蒲似水杨而劲堪为箭　闗辅记曰建章宫北有凉风台积水为楼长乐宫有鱼池台酒池台始皇造又有着室台鬭鸡走狗台韩信射台又未央有果台东西山二台未央宫有钩弋台通灵台望鹄台眺蟾台桂台商台避风台　原汉书曰文帝尝欲作露台召工计之直百金曰百金中民十家之产吾奉先帝宫室常恐羞之何以台为　增又曰文帝尝梦欲上天不能有一黄头郎推上天觉而之渐台以梦中阴自求推者即见邓通梦中所见也　原嵩髙山记曰山有玉女台云汉武帝见三仙玉女因以名台　增戴延之西征记曰嵩中岳也东谓太室西谓少室相去十七里嵩髙总名也武帝作登仙台在少室山下　又曰州雷陂有台髙二丈南兖州记云即吴王濞之钓台也史记曰汉武帝元封二年公孙卿言于帝曰仙人好
　　楼居帝乃使卿持节候神作通天台髙三十丈雷雨悉在其下　洞冥记曰武帝起招仙之台于明庭之北明庭宫者其台之别名也于台上撞碧玉之钟挂悬黎之磬吹霜条之箎唱来云依日之曲使台下聼而不闻歌管之声　又曰神明台祀仙人处有铜仙舒掌捧云表之露　汉武内曰钩弋夫人卒既殡尸香闻十余里因之云陵帝甚哀悼又疑其非常人乃发冢开视棺无尸唯衣履存焉乃起通灵台于甘泉常有青鸟集台上往来至宣帝时乃止　飞燕外曰成帝于太液池中起为瀛洲台榭髙四十尺帝御流波文縠无缝衫赵后衣南越所贡云英紫裠碧琼轻绡广榭上后歌舞归风送逺之曲帝以文犀撃玉瓯令后所爱侍女冯无方吹笙以倚后歌　后汉书曰永平初以马援女立为皇后显宗图画建武中名臣列将于云台以椒房故独不及援东平王苍观圗言于帝曰何不画伏波像帝笑而不言　汉书曰王允为司徒及迁都闗中允收敛兰台石室圗书秘纬要者以从至长安皆分别条上经籍具存允有力焉　又曰建安十五年冬作铜雀台于邺十七年春悉召诸子登台使各为赋临淄侯植援笔立成原博物志曰江陵有台甚大而惟一柱众梁皆共此
