<!-- { "loadSidebar": true } -->
　　原赋后汉侯瑾筝赋曰于是急弦促柱变调改曲卑杀纤妙微声繁缛散清商而流转兮若将絶而复续纷旷荡以繁奏邈遗世而越俗若乃察其风采练其声音美哉荡乎乐而不滛虽懐思而不怨似豳风之遗音于是雅曲既阕郑衞仍修新声顺变妙弄优游微风漂裔冷气轻浮感悲音而增叹怆嚬悴而懐愁若乃上感天地下动神享祀祖宗酬酢嘉宾移风易俗混同人伦莫有尚于筝者矣　魏阮瑀筝赋曰惟夫筝之竒妙极五音之幽微苞羣声以作主冠众乐而为师凛清和于律吕笼丝木以成资身长六尺应律数也故能清者感天浊者合地五声并用动静简易大兴小附重发轻随折而复扶循覆逆开浮沈抑扬升降绮靡殊声妙巧不识其为平调定均不疾不徐迟速合度君子之行也慷慨磊落卓砾盘纡壮士之节也曲髙和寡妙伎难工伯牙能琴于兹为朦皦绎翕纯庶配其踪延年新声岂比能同陈惠李文曷能是逢　晋陶融妻陈氏筝赋曰伊夫筝之为体惟髙亮而殊特应六律之攸和与七始乎消息括八音之精要超众器之表式后夔创制子野考成列柱成阵既和且平牙氏攘袂而奋手钟期倾耳以静听奏清角之要妙咏驺虞与鹿鸣兽连轩而率舞凤踉跄而集庭泛滥浮沈逸响发挥翕然若絶皎如复回尔乃秘辞曲卓砾殊异周旋去留千变万态　贾彬筝赋曰温顔既缓和志向恱宾主交欢声铎品列钟子授筝伯牙击节唱葛天之髙韵讃幽兰与白雪其始奏也蹇澄疏雅若将畅而未越其渐成也抑按铿锵犹沈郁之舒彻何以尽美请征其喻剖状同形两象着也设弦十二太簇数也列柱参差招摇布也介位允谐六龙御也　顾恺之筝赋曰其器也则端方修直天隆地平华文素质烂蔚波成君子嘉其斌丽知音伟其含清罄虚中以扬德正律度而仪形良工加妙轻缛璘彬元漆缄响庆云被身　梁简文帝筝赋曰听鸣筝之弄响闻兹之一弹足使游客恋国壮士冲冠若夫楚王怡荡杨生娱志小国寡民督邮无事乃有燕余丽妾方桃譬李本住南城经居东里度珑之曲阁出翡翠之香帷腕凝纱薄佩重行迟尔乃促筵命友衔觞置酒耳热眼华之娱千金万年之夀白日蹉跎时淹乐久玩飞花之度窗看春风之入【一作动】柳命丽人于玉席陈宝器于纨罗抚鸣筝而动曲譬轻薄之经过若夫钓竿复发蛱蜨初挥动玉匣之余怨鸣阳乌之始飞逐东趋于郑女和西舞于荆妃使长廊之瓦虚坠梁上之尘染衣　陈顾野王筝赋曰调宫商于促柱转妙音于繁既留心于别鹤亦含情于采莲始掩抑于纨扇时怡畅于升天
　　筑
　　原如筝【释名筑以竹鼓之也如筝细项】　如琴【乐书筑形如琴十三项细肩圆鼔法以左手扼之右手以竹尺击之随调应律】　饮燕市【史记荆轲击筑与髙渐离饮于燕市中】　为壮声【燕太子丹云髙渐离击筑荆轲和之为壮声髪皆冲冠】　还沛击【史记髙祖纪髙祖还沛自击筑而歌】　大防击【东观汉记光武大会眞定王自击筑】　增置于雅部【文献通考唐置筑于雅部长四尺五寸折九尺之半为法是不知持世俗之乐非雅乐之音也】　设柱同筝【又曰宋朝沿习唐制设柱同筝法第一黄钟正声次第十二正声全第十三黄钟清声】　以筯击【又曰筝以指弹筑以筯击大同小异】　按习并依钟律【又曰其按习并依钟律弹击之法降之于俗部可也】
　　箜篌一
　　原释名曰箜篌师延所作靡靡之乐后出桑间濮上之地盖空国之侯所作也师防为晋平公鼓焉郑衞分其地而有之遂号郑衞之音为滛乐　增乐府杂録曰箜篌乃郑衞音之权舆也以其亡国之音故号空国之侯亦曰坎侯古乐府有公无渡河之曲昔有白首翁溺于河歌以哀之妻丽玉善箜篌撰此曲以寄哀情咸通中第一部有张小子忘其名弹弄冠于今古今在西蜀太和中有李齐臯者亦为上手曾为某门中乐史后有女亦善此伎为先徐相姬大中末齐臯尚在有内官拟引入教坊辞以衰老教坊虽有三十人能者一两人而已史记曰祠太一后土始用乐作箜篌　晋永和起居
　　注曰诏太史解土非祠典可给琵琶箜篌　桓谭新论曰鄙人谓狐为狸以瑟为箜篌此非徒不知狐与瑟乃不知狸与箜篌也　原司马相如凡将篇曰钟磬竽笙筑坎侯　乐府歌诗曰集会堂【上长】弹箜篌　增文献通考曰箜篌唐制似瑟而小其有七用木拨弹之以合二变故燕乐有大箜篌小箜篌音逐手起曲随弦成盖若鹤鸣之嘹唳玉声之清越者也　续文献通考曰元箜篌制以木阔腹腹下施横木而加轸二十四柱头及首并加凤喙
　　箜篌二
　　原风俗通曰箜篌一名坎侯谨按武帝祀太山太一后土令乐人侯调依琴作坎侯言其坎坎应节也侯以姓冠章也或曰箜篌取其空中　班彪上事曰汉宣帝赐呼韩邪单于竽瑟箜篌　曹毗箜篌赋序曰东土君雅善箜篌　搜神记曰晋永嘉中有神见兖州自号樊道基有妪号成夫人夫人好音乐能弹箜篌闻人弦歌辄起舞　甄异传曰永和中吴郡陈绪家平旦忽有扣门自通曰陈都尉寄住绪有妾姓奚能弹箜篌神意欢恱既令妾歌歌声焦细厯三年乃别去　琴操曰箜篌引者朝鲜津卒霍里子髙所作也子髙晨刺船而濯有一狂夫被发提壶而渡其妻追止之不及堕河而死乃号天歔欷鼓箜篌而歌曲终投河而死子髙援琴作其歌声故曰箜篌引　增唐酉阳杂俎曰魏髙阳王雍美人余月华能弹卧箜篌为明妃出塞之声　合璧曰唐哥舒翰监军李太宜在军中不治事与将士弹箜篌为乐　逸史曰有李生者其舅卢有道术别久忽相遇邀生诣其居曰求得一妓善箜篌令侍饮李生视箜篌上有朱字云云中辨江树天际识归舟卢曰此人名家莫要作婚否李莫测而退后娶陆长源女乃所见于卢家者问何能曰善箜篌示之朱字宛然李生具说女亦曰尝梦至一处亦记见生　说曰赵文韶住青溪月夜唱乌栖飞忽有青衣至曰王家娘子传语闻君歌声有关人者须防女子至容色可怜文韶乃歌深契女心曰但令有甁何患无水取箜篌鼓之令婢歌繁霜自解裠带缚箜篌歌曰日暮风吹叶落依枝丹心寸意愁君不知穷夕别去明日至青溪庙中女姑神像即夜所见者
　　箜篌三
　　原汉祠　晋解【并详前一】　濮水　前溪【上详前一　下见曹毗赋】　湖上　桑间【上详前二　下见曹毗赋】　孙赋　霍歌【钮滔母孙氏有箜篌赋　下详前二】　依琴　考筑【上详前二　杨方箜篌赋序羽仪采緑承先轼□裳起于造衣箜篌祖琴琴考筑筝作兹器于汉代犹拟易之元经】　宋女挥　吴妃引【孙氏赋后夔正乐唱引参列宋女挥丝秦娥抚节下见曹毗箜篌赋】　增青溪　朱字【并详前二】　繁霜碎玉【上详前二　唐顾况李供奉箜篌歌曰大似秋鴈聮聮度陇关小似春燕喃喃向人语手】
　　【头疾腕头软来来去去如风卷声清冷冷鸣索索垂珠碎玉空中落美人争窥玳瑁帘圣人卷上眞珠箔】凤喙　鹤鸣【上元制下唐燕乐并详前一】　立卧　大小【合璧立箜篌汉灵帝好之体曲而长二十三抱于怀中两手齐奏谓之擘卧箜篌余月华事详二　大小箜篌唐燕乐详前一】木拨弹　裠带缚【上详前一　下详前二】　音逐手起　曲随
　　弦成【并详前一】
　　箜篌四
　　原诗梁简文帝赋箜篌诗曰捩迟初挑吹弄急时催舞钏响逐弦鸣衫回半障柱欲知心不平君看黛睂聚增唐李贺箜篌引曰吴丝蜀桐张髙秋空山凝云頽不流江娥啼竹素女愁李凭中国弹箜篌昆山玉碎凤皇叫芙蓉泣露香兰笑十二门前融冷光二十三丝动紫皇女娲链石补天处石破天惊逗秋雨梦入神山教神妪老鱼跳波瘦蛟舞吴质不眠倚桂树露脚斜飞湿寒兔
　　原赋晋钮滔母孙氏箜篌赋曰考兹器之所起实侯氏之所营逺不假于琴瑟顾无取乎竽笙尔乃陟九嵕之层岩晞承温之朝日剖峄阳之孤桐伐楚宫之椅漆征班输之造器命伶伦而调律浮音穆以遐畅沈响幽而若絶乐操则寒条反荣哀曼则晨华朝灭邈渐离之清角超子野之白雪然思超梁甫愿登华岳路崄悲秦道难怨蜀遗逸悼行迈之离秋风哀年时之速陵危柱以颉颃凭哀弦以踯躅于是数转难测声变无方或冉弱以飘沈或顿壮以抑扬或散角以放羽或摅征以骋商曹毗箜篌赋曰峄阳之桐植頴岩标清泉润根女萝
　　被条尔乃班楚制器穷妙极巧龙身凤形【一作颈】连翩窈窕缨以金采络以翠藻其弦则乌号之丝用应所任体劲质朗虚置自吟于是召倡人命妙姿御新肴酌金罍发愁吟引吴妃湖上讽沓以平雅前溪藏摧而怀归东郭念于逺人参覃愁于永违　宋临川王刘义庆箜篌赋曰侯牵化而始造鲁幸寄而后珍名啓端于雅引器荷重于吴君等齐歌以无譬似秦筝而非羣　增唐人【失名】箜篌赋曰山有梧兮猗猗乍云郁而风披岂雅琴之独得谅箜篌之可为操斧者取则不逺度木者形之又竒侯以姓而得箜以坎为知考宫商于制氏穷巧妙于般倕虚受其心北牖之清风合韵曲全其势南楼之华月半亏雕镂杂错丝组悬垂倚银屏而烛烂拂绮袖而彰施矧隂阳之应节盖风俗之能移况乎度曲无方安位必中调而合雅声则殊众既而越艳秦娥南邻北里玉户卷兮眞珠箔清扬婉兮瓠犀齿青楼何处倚城向日九乌雏绮帐初开防绶衔花双凤子斥瑶瑟而不御弹箜篌以为美絙朱挥玉指邀郑舞以徐进虽吴娃而竞起靡靡乎荡心洋洋乎盈耳
　　琵琶一
　　原释名曰琵琶本于胡中马上所鼓也推手前曰琵引却曰琶因以为名　释智匠乐録曰琵琶出于弦鼗【杜摰以为兴之秦末盖苦长城役百姓鼗而鼓之】古之善弹琵琶者有朱生阮咸孙放孔伟　增唐开元中有贺怀智贞元中有康昆仑王芬曹保保子善才其孙曹钢皆袭所艺次有裴兴奴原风俗通曰琵琶近出乐家所作不知谁作也长三
　　尺五寸法天地人与五行也又四弦象四时也　增文献通考曰琵琶其器不列四箱今清乐秦琵琶俗谓之秦汉子圆体修顶而小疑是鼗之遗制　宋蔡寛夫诗话曰乐谱琵琶曲有转关六么取其声调闲婉又有濩索梁州谓其音节闲繁　续文献通考曰辽大乐器有大琵琶小琵琶　又曰元琵琶制以木曲首长颈四轸颈有品阔面四弦面饰杂花　又曰明撺掇乐器用琵琶二丹墀大乐乐器用八成祖时中宫千秋节命妇相贺女乐亦用八千秋节相贺乐器用二迎膳同
　　琵琶二
