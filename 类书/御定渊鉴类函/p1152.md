<!-- { "loadSidebar": true } -->
　　増礼记曰武王克商济河而西倒载干戈包之以虎皮名之曰建櫜【建读为键锁也櫜韬兵器之具兵器皆以键櫜闭藏之示不用也】　左传曰晋楚战于鄢陵楚晨压晋军而陈军吏患之范丐趋进曰塞井夷灶陈于军中而疏行首晋楚唯天所授何患焉文子执戈逐之曰国之存亡天也童子何知焉刘向说苑曰景公有马其圉人杀之公怒援戈将自击之晏子曰此不知其罪而死臣请为君数之公曰诺晏子举戈而临之曰汝为吾君养马而杀之而罪当死汝使吾君以马之故杀圉人而罪又当死汝使吾君以马故杀人闻于四邻诸侯汝罪又当死公曰夫子释之夫子释之勿伤吾仁也　博物志曰武王伐纣度河大风波武王操戈秉麾麾之风波立济
　　戈三
　　原止戈　戢戈【左传止戈为武诗载戢干戈】　増失戈　委戈【左传曰秦伐晋战之明日晋襄公缚秦囚使莱驹以戈斩之囚呼莱驹失戈狼瞫取戈以斩囚禽之以从公乘遂以为右唐书冯盎传曰盎进讨番禺贼兵始合辄释胄大呼曰若等识我耶众委戈袒而拜贼遂溃】　杀犬击蜺【左传曰襄公十八年晋侯伐齐范鞅门于雍门其御追喜以戈杀犬于门中示闲暇也　捜神】
　　【记曰有崔文子者学仙于子髙子髙化为白蜺而持药文子惊怪引戈击蜺中之因堕其药俯而视之王子乔之尸也置之室中覆以弊筐须防而化为大鸟开而视之乃竟翻飞而去】　随风　开雪【髙贵乡公诗曰干戈随风靡武骑应鴈行　杜甫诗曰戈鋋开雪色】　林竦　林植【张协七命曰举戈林竦挥风电灭　李徳裕幽州纪功碑介胄雪照戈矛林植】　原援八寸　柲六尺【周礼冶氏职云戈广二寸内倍之胡三之援四之郑注云戈今句孑防也或谓之鸡鸣或谓之拥颈内谓胡以内接柲者也长四寸胡六寸援八寸郑司农云援直刃也胡其孑　又云庐人为庐器戈柲六尺有六寸郑注云柲犹柄也】　击阖庐　逐子犯【左传云吴伐越越子句践御之陈于檇李灵姑浮以戈击阖庐伤将指取其一履注曰其足大指见斩遂失屦姑浮取之　又云晋公子重耳及齐齐桓公妻之公子安之姜与子犯谋醉而遣之醒以戈逐子犯】　増执寝戈　杖雄戈【又云齐庆封好田而嗜酒与庆舍政卢蒲癸臣子之与王何二人皆嬖使执寝戈而先后之尝于太公之庙庆舍涖事卢蒲癸自后刺子之王何以戈击之解其左肩犹援庙桷动于甍以俎壶投杀人而后死　孔欣七诲曰携同好命爪牙摄乌虎杖雄戈縁山结网参云张罗】　赐雕戈　挥吴戈【汉书郊祀志曰宣帝时美阳得鼎献之张敞好古文字案鼎铭勒而上议曰今鼎出于东中有刻书曰王命尸臣官此栒邑赐尔旂鸾黼黻雕戈　离骚曰挥吴戈兮被犀甲车错毂兮短兵接】　翻落日　悬落星【陈子昂集曰戈翻落日刃决浮云　记纂渊海曰戈文耿耿悬落星马足骎骎拥飞电】　原以戈舂喉枕戈待旦【鲁叔孙得臣战获长狄侨如而富父终生以戈舂其喉而杀之　下刘琨事】
　　前鐏后刃　称戈立矛【曲礼云进戈者前其鐏后其刃郑注云后刃敬也孔疏云戈如防而横安刃直刃长八寸横刃长六寸刃下接柄处长四寸并广二寸刃当头而利者也利故不持向人也鐏在尾而钝钝向人为敬所以前鐏后刃也　尚书云武王左杖黄钺右秉白旄以麾曰逖矣西土之人称尔戈比尔干立尔矛子其誓】　执戈而舞　衡戈见使【庄子云孔子穷于陈蔡七日不食弦歌鼓琴子路仡然执戈而舞　国语云秦师侵晋惠公令韩简挑战曰昔君之惠寡人未之敢忘寡人有众能合而弗能离也君若还寡人之愿也君若不还寡人将无所避穆公衡执雕戈出见使者曰昔君之未入寡人之忧也君入而列未成寡人未敢忘今君既定而列成君其整列寡人将身见】　援戈防日执戈洗马【淮南子云鲁阳公与韩搆难战酣日暮援戈而防之日反三舍注曰鲁阳楚人也司】
　　【马期之子楚僭号称王其守县大夫皆称公故曰鲁阳公今南阳是也　韩子云句践入臣于吴执戈为吴王洗马故能杀夫差破姑苏】　戈鋋彗云　戈矛若林【班固东都赋云元戎竟野戈鋋彗云羽旄埽电旌旗拂天　张卫东京赋云戈矛若林牙旗缤纷迄于上林结徒为营】　前徒倒戈　入室操戈【书武成　何休曰康成入吾室操吾戈以伐吾乎】　锻乃戈矛修我戈矛【上书下诗】　斩木为干　范金成刃　増綦弁
　　执戈　桃茢执戈【周书曰四人綦弁执戈上刃夹两阶戺　礼记曰桃茢执戈】　旅贲夹车　方相驱疫【周礼曰旅贲氏掌执戈盾夹王车而趋左八人右八人车止则持轮防纪则衰执戈盾军旅则介而趋　又曰方相氏掌蒙熊皮执戈扬盾帅百隷而时傩以索室驱疫】　宗鲁断肱　由于中肩【左传曰衞公孟絷狎齐豹夺之司寇与鄄公孟恶北宫喜褚师圃欲去之公子朝通于襄夫人宣姜惧而欲以作乱故齐豹北宫喜褚师圃公子朝作乱公孟有事于盖获之门外齐子氏帷于门外而伏甲焉使祝鼃寘戈于车薪以当门使一乘从公孟以出使华齐御公孟宗鲁骖乘及闳中齐氏用戈击公孟宗鲁以背蔽之断肱以中公孟之肩皆杀之　又曰呉入郢楚昭王涉睢济江入于云中王寝盗攻之以戈击王王孙由于以背受之中肩】　挈戈而随　横戈而进【战国策曰中山君飨都大夫羊羮不徧司马子期怒而走于楚说楚王伐中山中山君亡走有二人挈戈而随中山君顾谓二人子奚为者也二人对曰臣有父当饿将死君下壶餐餔臣之父故来死君也中山君慨然仰天叹曰吾以一杯羊羮亡国以一壶餐得士二人　吕氏春秋曰赵简子攻衞附郭自将逺立又居于屏蔽犀橹之下投枹而叹曰呜呼士之遫弊尽一若此乎行人烛过免胄横戈而进曰亦由君不能耳士又何弊之有简子乃去屛蔽犀橹而立于矢石之所及一鼔而士乘之简子曰与我得革车千乘也不如闻行人烛过之一言】原置自庐人之手　舂其长狄之喉　鲁阳是麾且
　　闻驻景　富父斯用亦见舂喉
　　戈四
　　増抽戈结衽【左传曰晋胥童夷羊五帅甲八百将攻郄氏长鱼矫请无用众公使清沸魋助之抽戈结衽而伪讼者三郄将谋于榭矫以戈杀驹伯苦成叔于其位温季曰逃威也遂趋矫及诸其车以戈杀之皆尸诸朝】　衣制杖戈【又曰晋荀瑶帅师伐郑郑驷请救于齐陈成子救郑及濮雨不涉成子衣制杖戈立于阪上马不出者助之鞭之智伯闻之乃还曰我卜伐郑不卜敌齐】　执荻为戈【元晏春秋曰七年春王正月乙酉予长七尺四寸矣未通史书与从姑子梁柳等击壤于路或编荆为楯执荻为戈分陈相刺习兵共以为乐】　戈不茍扑【应贞华览曰万夫决拾武骑齐足乘夷长森分行列属弓不虚弯戈不茍扑】　左手持干戈【锦绣万花谷曰皇朝曹彬字国华始生周岁日父母以百翫之具罗于席观其所取彬左手持干戈右手取俎豆斯须取一印他无所视其后太祖以彬清介防谨拜宣徽南院使义成军节度使】　六字【词林海错曰李伯时得雕戈虫鸟书黄金文铭六字曰王用父作雕戈】　号硬军【八编纂口女真凡用兵以戈为前行号硬军刀劎自副弓矢在后弓力不过七斗箭镞至六七寸形如凿入不可出非五十步不射】
　　戈五
　　増诗唐李峤咏戈诗曰富父舂喉日殷辛漂杵年晓霜含白刃落影驻雕鋋夕摈金门侧朝提玉塞前愿随龙影度横阙阵云邉　明刘基长平戈头歌曰长平战骨烟尘飘岁久遗戈金不销野人耕地初拾得土花渍出瑚色邯郸小儿强解事枉使泥沙埋利器四十万人非少弱勇怯贤愚一朝弃隂坑血冷秋复春朽壤食尽苍蛇鳞湮沦长愧杜邮劒废坠空忆舂喉人故垒中宵鬼神入云愁月暗戈应泣呜呼当时岂无牧与颇戈乎不遇可奈何
　　増颂后汉崔骃北征颂曰人事协兮皇恩得金精扬兮水灵伏顺天机兮把刑徳戈所指兮罔不克
　　矛一
　　増释名曰矛冒也刃下冒矜也下头曰鐏鐏入地也松椟长三尺其矜宜轻以松作之也椟速椟也前刺之言也矛长丈八尺曰矟马上所持言其矟矟便杀也又曰激矛激截也可以激截敌阵之矛也仇矛头有三叉言可以讨仇敌之矛也夷矛夷常也其矜长丈六尺不言常而云夷者言其可夷灭敌亦车上所持也防矛长九尺者也防霍也所中霍然即破裂也　方言曰五湖之间矛谓之鍦或谓之鋋或谓之鏦其柄谓之钤　书牧誓曰称尔戈比尔干立尔矛　礼记曰进矛防者前其镦后其刃　尉缭子曰杀人于百步之外者弓矢也杀人于五十歩之内者矛防也　六韬曰纣之卒握炭流汤者十八人绾矛杀百步之外者千人
　　矛二
　　増左传曰齐伐鲁冉有用矛于齐师故能入其军　晋书载记曰蜀李雄无事小出丞相杨裒于后持矛驰马过雄雄怪问之对曰夫统天下之重者如乘恶马而持矛也急之则虑自伤缓之则惧其失是以马驰而不制也雄寤即还　刘敬叔异苑曰河间沐坚字壁强石勒时监作水田御下苛虐百姓怨毒为坚形以刃矛斫刺咒令速毙坚寻得病若被捶割于是遂殒　唐李光弼传曰光弼有禆将援矛刺贼洞马腹光弼赐绢五百疋
　　矛三
　　原贼举　持【列女传云巴赵娥者赵万之妻遭乱万得足疾不能行为贼所杀贼欲杀娥娥守防不去贼举矛指娥欲以怖之娥知贼必劫掠乃以身赴矛贯胸造背而死　魏志管辂传云时信都令家妇女惊恐更互疾病使辂筮之辂曰君北堂西头有两死男子一男持矛一男持弓箭头在壁内脚在壁外持矛者主刺头故头重痛不得举也持弓箭者主射胸腹故心中悬痛不得饮食也昼则浮游夜来病人故使惊恐也于是掘徙骸骨家中皆愈】　増剡木　成林【史记平原君传曰秦急围邯郸邯郸传舍吏子李谈谓平原君曰邯郸民困兵尽或剡木为矛矢而君之器物钟磬自若使秦破赵君安得有此　魏文帝诗曰戈矛成山林元甲曜日光】　原如鹤胫　如锥铁【方言云矛骹细如鹤胫者谓之鹤膝案骹音敲胫也　张奂与崔子真书云仆以元年到任有见兵二百马如羖羊矛如锥铁盾如榆叶】仗勃卢　逐左慈【越絶书云越王被肠夷之甲仗勃卢之矛舞步光之劒　神仙传曰】
