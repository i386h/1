<!-- { "loadSidebar": true } -->
　　于自得思不适于无妄故降防笔冥征元贶与蝇集而殊端方兔毫而诡状丹翠式序黄可分参乎素色烂以成文若以我修词五防必能吐凤若以我挥翰一飞何谢庆云是知物有幽通神为真宰梦于掌握惊兹夕以灵奇瞻彼笔端胜常时之光彩诚有志而必达宜饰躬而不殆展转虚室瞳眬晓日目昧于花容想绸缪于锦质或乍进而乍退类若虚而若实既而骇人恍然观身虽放言之在我岂假手而非神则知五色之灵笔善诱斯文之日新　蒋防梦捧日赋曰灵降嘉梦天垂至阳诚发身之兆朕符翊圣之祯祥所谓神而遇闇而彰息冲澹之居于于而自得见贞眀之质暧暧而弥光倏尔疑升瞰兮下烛曈昽甘寝之所恍惚曾泉之曲抚金乌之翼匪隔云霄驻羲和之车乍回昬旭想夫卑髙莫隣授受何因忽煌煌而委照值黙黙而凝神寂其神刀无间而通碧落上其手自有昊而得红轮缥缈魂交光芒景附肘腋辉烁襟怀煦妪类衔规于逺山同抱璧于中路在忘形之际用示无私当向晦之时将祛未寤岂不以精诚可托光隂可驻从九霄之降祉表千载之嘉遇者也故曰道契幽微天且不违肸蠁隂隲指掌阳辉载营魄而虚无黙住荷灵贶而照烛潜依至若冥上越埃中歇始悠悠以神契俄赫赫而明发騐扶桑之际其往阻修偶支枕之时其来倏忽是知天无亲降灵而非遐神不昧独幽而不賖不然何虚徐袵席承奉光华髙眠而不惊不悚见瑞而可仰可嘉然则荀令之谈足征程昱之荣有兆常眷眷于天路每拳拳于云表周旋寤寐偃仰昏晓庶照临之理咸通知葵藿之诚不小　张随庄周梦蝴蝶赋曰伊漆园之傲吏谈黙以和光表人生之自得繄万化之可量万灵齐乎一指异术脗乎通庄忘言息躬辄造逍遥之境静寐成梦旋臻罔象之乡于以迁神于以化蝶乐彼形之蠢类忘我目之交睫于是飘粉羽翠鬛始飞飞而稍进俄栩栩而自惬烟中荡漾媚春景之残花林际徘徊舞秋风之一叶于戏变化悠悠人世若浮希微兮其状方异恍惚兮其神遂收虽蘧蘧而复体尚悄悄以在眸我岂彼类彼宁我俦茍梦非而觉是诚虚徃而实留且元踪莫觌真理难求庄周之梦蝶而蝴蝶之梦周欤乃和元气混然感通斯众为生死之异分量寤寐而适中形因静息符大辨之不言神以化迁异至人之无梦若夫气为质本梦与道俱以我之有化彼之无固假寐而倏忽越百龄以须防其在周也不知蝶之于彼矣其在蝶也不知周之于此乎若然者万物各得其性一体或殊其途有徐徐而龟曳其尾有察察而狼跋其胡智者所以自智愚者所以自愚则孰能间其巨细孰能别其荣枯欲穷庄生梦蝶之理走将一问于洪罏
　　魂魄一
　　原易云精气为物游魂为变　礼记云作其祝号元酒以祭君与夫人交献以嘉魂魄是谓合莫　又云气也者神之盛也魂也者鬼之盛也　左传子产云人生始化曰魄既生魄阳曰魂用物精多则魂魄彊　又乐祁云心之精爽是为魂魄　白虎通云魂者何谓也魂犹伝伝也行不休也动于外主于情魄者白也犹着人者也主于性　淮南子云天气为魂地气为魄　又魄问于魂曰道何以为体曰以无有为体魄曰无有有形乎魂曰无有魄曰无有何得而问也魂曰吾直遇之耳视之无形听之无声谓之幽冥幽冥者所以喻道非吾道也　抱朴子云师言欲求长生当勤服大药欲得通神当水火分形分形则自见其身三魂七魄而天地灵祗皆可接山川之神皆可役也　増礼郊特牲云凡祭慎诸此魂气归于天形魄归于地故祭求诸隂阳之义也抱朴子曰人无贤愚皆知己身之有魂魄魂魄分去
　　则人病尽去则人死故分去术家有録之之法尽去则礼典有招魂之义此之为物至近者也然与人俱生至于终身莫或有闻见之者岂可以不闻见复言无乎
　　魂魄二
　　原礼记云延陵季子适齐长子死于嬴博之间既封左袒右还其封曰骨肉复归于土命也若魂气则无不之也　韩诗外传云溱与洧谓郑国之俗三月上巳于两水之上招魂续魄祓不祥也　越絶书云越王问于范子曰寡人闻人失其魂魄者死得其魂魄者生物皆有之人亦有之范子曰人有之万物亦然天地之间人为贵物之生谷为贵以生人与魂魄无异也　离骚云招魂者宋玉之所作也玉怜哀屈原忠而斥弃忧愁山泽魂魄放逸厥命将落故作招魂欲以复其精神延其年寿外陈四方之恶内崇楚国之美以讽諌怀王冀其觉悟而还之也　増晋书云东海王越死帝哀痛越柩被焚乃招魂葬越于丹徒中宗以为非礼乃下诏曰夫冢以藏形庙以安神今世招魂葬者是埋神也其禁之博物志云五岳之神坚四渎之精仁泰山天帝孙也
　　主召人魂东方万物之始故主人生命之长短　王子年拾遗记云融□山上有翻魂稻言死者食更生
　　魂魄三
　　増思沛　登山【史记云髙祖谓沛父兄口游子故乡吾虽都关中万岁后吾魂魄乐思沛也襄阳耆旧传云羊公与邹润甫登岘山垂泣曰我百年后魂魄犹当登此山】　设衣　食稻
　　【王肃防服要记云鲁哀公其父孔子曰宁设魂衣乎哀公曰吾父生服锦绣死有衣被何魂衣为　下详魂魄二】
　　魂魄四
　　原赋梁沈烱归魂赋曰古语称收魂升极周易有归魂卦屈原著招魂篇故知魂之可归其日已乆余自长安反乃作归魂赋其辞曰伊吾人之陋宗资元圣而云始肇邰閟之灵源分昌发之世祀实闻之乎家记又孚之于惇史亢宗贵而博古四史成乎一身怪日月之辽逺而承袭之相因岂少贱之能察非末学之知津也若夫风流退让在秦作相越江以东惟戎及酆出忠出孝且卿且公世歴十五爰逮余躬值天地之幅裂遭日月之雰虹去父母之邦国埋形影于胡戎絶君臣而辞胥宇蹐厚地而局苍穹抱北嘶之胡马望南飞之夕鸿泣霑襟而杂露悲微吟而带风昔休明之伊始余播弃于天地自太学而游承明出书生而从下吏身豫封禅之官名入南宫之记登玉墀之深眇出金门之崇邃受北狄之奉书礼东夷之献使【阙】实不尝至屈膝逊言以殊方降意嗟五十之逾年忽流离于凶忒值中军之失权而大盗之移国何赤沴之四起岂黄雾之云塞祈瘦弟于赤睂乞老亲于剧贼免伏锧以解衣遂窘身而就勒旣而天道祸淫否终斯泰灵圣奋发风云响防埽欃枪之星斩蚩尤之斾余扳逆而効从遂妻诛而子害虽分珪而胙土乞长河之如带肌肤之痛何泯潜翳之悲无状我国家之沸腾我天下之匡复我何辜于上元我何负于隣睦背盟书而我欺图信神而我戮彼孟冬之云季总官司而就绁托马首之西暮随槛车而回辙履峩峩之层氷面飗飗之岩雪去莫敖之所缢过临江之軓折矧今古之悲凉竝攅心而霑袂渡狭石之欹危跨清津之幽咽鸟虚弓而自陨猿号子而腹裂歴沔汉之逶迤及楚郢之参差望隆中之大宅映岘首之沉碑旣缧然而就鞅非造次之能窥至若髙祖武皇帝之基天下也岐周景亳之地龟图雀书之秘醒醉之歌味絶让畔之田鳞次余既长于克民觉何从而掩泗洧水兮深且清宛水兮澄复明昔南阳之穰县今百雉之都城我太宗之威武遏宛洧而陈兵百万之虏俄成鱼鳖千仭之阜倏以沧瀛虽徳刑成于赧服故蛮狄震乎雄名乃寻浙而歴商遂经秦而至洛觉髙蹈之清逺具风云之倏烁其山也则嵚岑防嵬岩□婆陁或孤峯而秀聚或逸出而横罗千岁之木生岭表百丈之石枕谿阿其水则砰訇瀄汨或寛或疾击万濑而相奔聚千流而同出何武关之狭隘而汉祖之英雄山万里而仰云雾水百仭而写蜿虹若一夫而守隘岂万众之能攻去青泥而逾白鹿越渥水而到青门长卿之赋可想邵平之迹不存咄嗟骊山之阜惆怅灞陵之园文恭俭而无隟嬴发掘其何言访轵道之长组舍蓝田之璵璠无故老之可讯竝膴膴之空原登未央之北阙望长乐之基趾伊太后之所居筑旗亭而成市槐路郁以三条方涂坦而九轨观阡陌之遗踪实不乖乎前史傍直城而北转临横门而左趋南则董卓之坞北则苻坚所居即二贼之墟垒为彼主之庭除终南巃嵸太一嵯峨九嵏堀起八垒连河汨泾泥之混浊灌渭渚之清波指咸阳而长望何赵李而经过息甘泉而避暑犹爽垲而清和尔乃背长夏涉素秋卧寒野坐林陬霜微凝而侵骨树才动而风遒思我亲戚之顔貌寄梦寐而魂求察故乡之安否但望斗而观牛稚子夭于郑谷勉励愧乎延州闻爱妾之长叫引寒风而入楸何精灵以堪此乃纵酒以陶忧至诚可以感鬼秉信可以祈天何精陨而魄散忽魂归而气旋解龙骖而见送走邮驿于亭传出向来之大道反初入之山川受绕朝之赠策报李陵之别篇泪未悲而自堕语有咽而无宣于时和风四起具物初荣草极野而舒翠花分丛而落英鱼则潜波涣跃鸟则应岭俱鸣随六合之开朗与风云而自轻其所涉也州则二雍三荆昌欢江并唐安浙洛巴郢云平其水则河淮江汉洧随浩汗沣潦浐潏泾渭相乱或浮深而揭浅或凌波而沿岸每日夕而靡依常一步而三叹蛮蜑之与荆吴元狄之与羌胡言语之所不通嗜欲之所不同莫不叠足敛手低睂曲躬岂论生平与意气止望首丘于南风悲城邑之毁撤憙风水之渺既画地而谒帝乃怀橘而升堂何神仙之足学此即云衣而虹裳也









　　御定渊鉴类函巻三百二十一
<子部,类书类,御定渊鉴类函>
　　钦定四库全书
　　御定渊鉴类函巻三百二十二
　　方术部一
　　方术总载一
　　増东汉徐登传云道士赵炳以气禁人人不能起禁虎虎伏地低头闭目便可执防以大钉钉柱入尺许以气吹之便可跃出射去如弩箭之发　邵氏家传云邵信臣为少府南阳遭火烧数万人信臣时在丞相匡衡坐心动含酒东向潄之遭火处见云西北来晦大雨以灭火雨中酒香　西京杂记云鞫道龙善为幻术尝云有东海人黄公少得异术能制龙御虎佩赤金刀以绛缯束发立兴云雾坐成山河及衰老气力羸惫饮酒过度不能复行其术　汉官典职云安帝时作九賔乐舎利之兽从西方来戯于庭入前殿激水化成比目鱼漱水作雾化成黄龙长八丈出水游戱于庭熠目光异苑云赵侯以盆盛水吹气作禁鱼龙立见　觧奴辜
　　本传云觧奴辜张貂者亦不知其何郡国人也皆能隐沦出入不由门户奴辜能变易物形以诳幻人　晋书云僧渉者西域人也不知何姓少为沙门苻坚入长安虚静服气不食五糓日能行五百里言未然之事騐若指掌能以秘呪下神龙每旱坚使之呪龙请雨俄而龙下鉢中天辄大雨坚与羣臣亲就鉢中观之　又沙门昙霍者或遗以衣服受而投之于河后皆以还其本主衣无所汚行歩如风云　后魏书云悦般国真君九年遣使朝贡并送幻人称能割人喉脉令断击人头令骨陷血出或数升或盈斗以草药令嚼咽之须臾血止世祖恐言是虚乃取死囚试之皆騐　崔鸿北凉録云元始十四年七月西域贡吞刀吐火秘幻奇伎　北齐书云由吾道荣琅琊人也初晋阳人某大明法术为人佣力无识之者道荣闻之访得其人其人以道荣好尚乃悉授之谓道荣曰我本恒岳仙人有罪为天宫所谪今限满将归卿宜送吾至汾水及至汾河河水暴长其人乃临水禹歩以一符投水中流便徐自沙石上渡河而去道荣尝徃晋阳至潦山中夜逢猛兽以杖画地即成火坑猛兽遂去　唐书云显庆元年上御福安门楼观大酺胡人欲持刀自刺以为幻戯上不许之乃下诏曰闻在外有婆罗门胡人等每于戯处乃将劒刺腹以刀割舌幻惑百姓极非道理宜并遣发还蕃勿令久住仍约束边州若更有此名色竝不须遣入朝
　　方术总载二
