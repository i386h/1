<!-- { "loadSidebar": true } -->
　　晋制王国更置戸邑皆中尉领兵皆自选其文武官【晋齐王攸以当时王家人衣食皆出自御府乃表租秩足自供遂求絶之】　东晋王国有傅友【武帝初置一人盖因文王仲尼四友之名】典书令丞　文学【一人】郎中令中尉　大农【为三卿】左右常侍【大国各二人次国各一人掌赞相献替】内史【改太守为内史又晋书曰改国相为内史】将军【太国上中下三将军领兵五千人次国上下二将军各一人领兵三千人小国一军领兵二千人】典祠典卫学官令治书中尉司马世子庶子陵庙牧长谒者中大夫舍人典府等其后省相及仆省郎中置侍郎二人公侯以下国官属逓减【晋书曰诏以夀光公郑冲及朗陵公何曽国皆置郎中令又曰元帝初渡江即晋王位诸参军奉车都尉属者百余人时人谓之百六】　宋制大小国皆有三军自眀帝以后皇子皇弟虽非都督亦置记室参军小号将军为大郡邉守置佐吏者又不置长史余则同晋王国有师【改傅为之】自内史相记室以下官多与晋同【孔顗有辞记室参军笺曰记室之要须通才敏思性情缜密者为之】凡郡县内史相并于国主称臣去任便止孝武帝孝建中始革此制不得追敬不得称臣止宜云下官而已　齐制王国有师　谘议【张岱字景山歴临海章郡晋安三王府谘议三王行事事举而情得】文学等官公侯置郎中令一人卿余与晋宋同　梁制王国置傅相【公以下则台各为选置之皆掌知百姓事】郎中令将军常侍典书令典卫长【伯子无典卫】典祠以下自选备上诸官多同前代若王加将军开府则置长子司马及记室属祭酒主簿録事等官属嗣王则唯置郎中令中尉常侍大农藩王则无常侍制与后汉同　陈制皇弟皇子府置师长史司马从事中郎谘议参军友属记室等官其嗣王藩王府则逓减之王国置郎中令将军常侍典祠令舍人等官其嗣王藩王则逓减其员【诸王公参佐等官仍为清浊或为选司补用亦有府乐牒拜授者不拘年限去留随意在府之日唯賔游宴赏时复循从更无余事若随府王在州其寮佐等或亦得预催督若其驱使便有职务其衣冠子弟多自脩立非气者唯利是求暴物乱政皆此之】　后魏诸王侯亦各有师友文学侍郎属舍人等官【时王国舍人应取八族及清脩之门咸阳王僖乃取任城王戸为之深为孝文所责】　北齐诸王置师一人余官大抵与晋宋梁制不异　后周皇弟皇子置友及学士等员外余吏阙闻隋制亲王置师友文学长史司马谘议主簿録事功曹记室戸曹兵法士等曹参军东西阁祭酒参军事典签等员嗣王则无师友【诸王公以下置官属各逓减】炀帝更名王府参军为诸司佐属参军则直以属国为名改国令为家令余以国为名者皆去之　唐制亲王府各置官属【凡府官国官王未出阁者不置】领亲事帐内二府及国官贞观十六年制王府官以四考为限【髙宗时滕王元婴江王元详蒋王挥虢王凤俱以贪暴为吏人所患有授其府官者皆比岭外荒裔为之语曰宁向儋崖象白不事江滕蒋虢】嗣圣二年初置公府官员武后天授二年又置王孙官员亲王府置傅一人【师范辅导参议可否初置王师景云二年改为傅】谘议参军一人【匡正幕府谘谋庶事】友一人【陪随左右拾遗补阙】文学二人【脩撰文章讐校经史】东西阁祭酒各一人【接引宾客】长史司马各一人【通判】一人【通判功仓戸三曹】属一人【通判兵法士四曹】主簿一人【覆省教命】记室参军二人【掌表啓书疏行宣教命】録事参军一人【受事勾检】功曹仓曹戸曹兵曹法曹士曹等参军各一人【各有所主】参军二人行参军四人【掌出使及杂检校】典签二人【宣教命】亲事府置典军副典军各二人【掌守卫陪从】执仗亲事【执弓刀卫从】执乘亲事各十六人【供进乘】亲事三百三十三人帐内府置典军副典军各三人【掌仪卫陪从兼知鞍马等】帐内六百六十七人亲王国【施行公文准等署式嗣王以下府准此】国令一人大农二人【通判国司】尉二人【分判】丞一人【监印勾稽】小吏有差若府主薨则诸府佐亲事帐内过葬追退【虽无妻子亦准此】其国官听终丧【若有袭爵者听其廽事】　増事文聚曰宋王府师傅系以兼官为之而无定员又有翊善直讲赞读记室及诸王宫大小教授等官　辽史曰辽王傅府置王傅亲王内史府置内史长史参军诸王文学馆置诸王教授诸王伴读又有王子院掌王子各帐之事置王子太师王子太保王子司徒王子司空王子班郎君又有王府近侍王府祗候亲王祗应司　金史曰金亲王府属官傅【若亲王在外亦兼本京节镇】同知府尉本府长史【眀昌三年改掌警严侍从兼总统本府之事】司马【同检校门禁总统府事】文学二人【掌赞导礼义资广学问】记室参军【掌表牋书啓之事大定七年始置二十年不专除令文学兼之】　元史曰元止置傅府尉司马文学记室参军　大眀防典曰眀亲王府长史司左右长史典簿审理所正副典膳所正副奉祠所正副典乐典寳所正副已上俱各一员纪善所纪善三员良医所正副典医所正副已上俱各一员伴读一员教授一员引礼舍人三员工正所正副一员各仓库大副使一员郡王府教授典膳建文更定官制至永乐初俱改正从洪武之旧
　　王侯官属总载二
　　増大山　西邸【翰苑新书云淮南王安好书招致宾客数千人八公之徒感慕其徳各竭材智著述篇章分其词赋以相次或称大山小山犹诗有大雅小雅也　山堂肆考云竟陵王子良开西邸招文学沈约萧琛王融谢脁陆倕范云任昉等逰号称得人又事文聚云子良开西邸王僧孺虞羲丘国宾萧文琰丘令楷江洪刘孝孙并以善辞藻游焉】　子鸾府　竟陵邸【翰苑新书云宋武帝时殷淑仪宠倾后宫子始平王子鸾爱冠诸子凡为上盼遇者莫不入子鸾府　下见上】　文学馆资善堂【新唐书褚亮云初武徳四年太宗为天防上将军宫城西作文学馆以大行台司勲郎中杜如晦记室考功郎中房龄及于志宁军谘祭酒苏世长天防府记室薛收文学褚亮姚思廉太学博士陆徳眀孔颖达主簿李元道天防仓曹参军事李守素王府记室参军事虞世南参军事蔡允恭顔相时著作郎摄记室许敬宗薛元敬太学助教盖文达军谘典签苏勗并以本官为学士七年卒复召东虞州録事参军刘孝孙补之号十八学士藏之书府以章礼贤之重方是时在选中者天下所慕向谓之登瀛洲　记纂渊海云绍兴五年初置以命朱子开范元长时孝宗以建国公就傅故也娄机为资善小学教授时皇太子为恵国公日陈正言正道又以屡朝事亲脩身治国爱民四事手书以献置之左右朝夕观省孝宗出阁就第而信王幼亦命近臣踵为之开禧元年七月皇子初封荣王命程少逸左史兼赞读少逸以祖讳辞乃命军器监赵子中梦极兼领其不称王府而以资善系衔以未出阁也】　遂留王府　给事潜邸【元史云郝经宪宗三年世祖以皇弟开邸金莲川召经谘以经国安民之道条上数十事大恱遂留王府　又云程思廉给事裕宗潜邸以谨愿闻】　留居藩府　曳裾王门【元史云谭澄世祖在潜邸时澄入见嘉其容止安详留居藩府称其官而不名彚苑云吴王濞隂有邪谋邹阳上书谏之曰臣何王之门不可曳长裾乎】　清切藩房　雍容王府【合璧事云清切藩房寂寥旧跸出谢朓牋　彚苑云谈经王府挥玉麈以雍容出淇水制】　元之髙选　君实重名【合璧事云睠彼藩邸髙选经佐出除姚元之制　山堂肆考云宋仁宗谕执政曰延安郡王出阁当议官僚执政对曰司马光有重名宜为郡王羽翼如吕公着孙觉皆可以任之】　安用舞靴　谏习鞠戏【又云宋仁宗就邸英宗命韩魏公择宫僚公荐用王陶韩维等一日内侍以宫様靴进维曰王安用舞靴神宗亟令毁之　又云宋陈俊卿在普安郡王邸一日王习毬鞠之戏公取韩愈谏张建封书以讽王王即为诵全文不遗一字公退而喜曰王聪明而乐谏社稷之福也】
　　王侯官属总载三
　　増秦王友【玉海云秦王有友于志宁谘议窦纶萧景记室房龄虞世南唐皎顔思鲁文学姚思廉褚亮兵曹杜如晦铠曹褚遂良士曹戴胄阎立徳参军事薛元敬蔡允恭主簿薛李道元典签苏干】选贤才【新唐书云孙伏伽武徳初言曰皇太子诸王左右执事不可不择愿选贤才澄僚友之选】柬贤者【又云褚遂良授秦王府铠曹参军太宗谓遂良曰自古宗姓无良则倾败相仍公等为我柬贤者保傅之】　以宰相兼【玉海云髙宗中宗时相王府长史以宰相兼之姚崇以凤阁侍郎韦安石以中书令魏雍卫王府以尚书兼之】　资望愈下【又徐韩二王为刺史府官同外官资望愈下永淳以前王未出阁则不开府元宗诸子不出阁王官益轻而名亦减】　直秦王府【新唐书云杜正伦太宗素知名表直秦王府文学馆】　授诸王经【又云吴通父道以道士诏授太子诸王经故通等皆得侍太子游太子待之甚善】　申白入楚　邹枚游梁　申穆重名　应徐洪藻【玉海】　出綍中宸　横经宗邸　种学绩文久想凤仪之举　横经教授将成麟趾之风　沛易楚诗稔听师资之训　文昭武穆宜多信厚之风髙帝子孙固有殊人之龙种　梁王宾客岂徒授简于兔园　茂仙源之王叶政借师资侍讲席于金华更观盛举
　　诸王傅一
　　原是仪尽忠　贾谊哭泣【吴志云是仪北海营陵人南鲁二宫初立仪以本职领鲁王傅嫌二宫相近切乃上疏以二宫宜有降杀正上下之序书三四上为傅尽忠动辄规谏　史记曰贾谊为梁懐王太傅王堕马死无后贾生自伤为傅无状哭泣嵗余亦死】　増辕固廉直　杜林守慎【山堂肆考云汉辕固齐人也治诗景帝时以廉直拜清河王傅　事文聚云后汉皇太子彊求乞自退封东海王故重选官属以杜林为傅从驾南廵狩时诸王傅数被引命或多交游不得应诏惟林守慎有召必至特授赏赐又辞不受帝益重之】　谨选师傅　亦有学业【玉海云文宗将立鲁王为太子谨选师傅庾敬休以戸侍为燕王傅又陆徳眀以经授中山王狄兼謩为益王傅　唐书云丘恱河南人亦有学业景龙中为相王府与文学韦利器典签裴耀卿俱为王府直学士睿宗在藩甚重之官至岐王傅】　原汉文思贾谊　汉武重始昌【汉书云贾谊为长沙王太傅后嵗余文帝思谊徴之至入见上方受厘坐宣室因问鬼神事谊具荅至夜半文帝前席既罢曰吾久不见贾生自以为过之今不及也乃拜谊为梁懐王太傅又云夏侯始昌通五经以齐诗尚书教授自董仲舒韩婴死后武帝得始昌甚重之始昌眀于阴阳先言柏梁台灾日至期果灾时昌邑王以少子爱上为选师始昌为太傅】
　　诸王傅二
　　原改名太傅【续汉书百官志云王傅一人秩二千石汉初立成帝改名太傅】　避讳曰傅【傅即师也避景帝讳故曰傅武帝初置亦谓之师】　増以谦自随【元史云李谦字受益世宗命成宗于藩邸所至以谦自随】　献正心图【献征録云桂彦良洪武十一年授晋王府右傅上亲制诰文以赐之彦良以为辅导之职莫先于格心乃制正心图以献晋王】　宜进秩于髙位　俾升荣于近傅【俱孙逖授殷彦方王傅等制】　择才以佐诸邸　选士以列东朝【元稹授薛昌朝綘王傅制】　兼八座以傅予爱子　亚九卿而立我眀庭【薛廷珪授郭保嗣徳王傅制】
