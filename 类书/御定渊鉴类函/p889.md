<!-- { "loadSidebar": true } -->
　　増诗序王姬下嫁于诸侯车服不系其夫下王后一等【下王后一等谓车乘厌翟服则褕翟疏曰王后五辂重翟为上厌翟次之六服袆衣爲上褕翟次之天子尊无二上故其女可下王后一等若诸侯之女下嫁则从其夫之爵】　汉制公主仪服同列侯其尊崇者加号长公主仪服同藩王诸王女皆封乡亭翁主仪服同乡亭侯【师古曰天子不亲主婚故曰公主诸侯即自主婚故其女号翁主翁者父也】以列侯尚公主诸公主家令门尉皆属宗正又有主傅【东方朔传昭平君醉杀主傅师古曰傅姆也】中府【东方朔传馆陶公主中府师古曰中府掌金帛之蔵】　后汉制同前汉其皇女封公主者所生之子袭母封爲列侯皆传国于后乡亭之封则不传袭　唐制公主皆封国视正一品太子女为郡主封郡视从一品亲王女为县主正二品神龙二年勅公主府设官属镇国太平公主仪比亲王长宁安乐惟不置长史余并同亲王景龙四年停公主府依旧邑司庆隆元年六月勅公主置府近有勅总停其镇国太平公主府依旧【永淳前公主食实户不过二百而太平公主独加五十圣歴时进及三千戸预诛二张功増号镇国与相王均封五千薛武二家皆食实封主与相王卫王成王长宁安乐二公主给卫士环第十步一区持兵呵卫僭肖宫省神龙时与长宁安乐宜城新都定安金城凡七公主皆开府置官属视亲王安乐戸至三千长宁二千五百府不置长史宜城定安非韦后所生戸止二千】凡公主封有以国名者鄎国代国霍国是也有以郡名者平阳宣阳东阳是也有以美名者太平安乐长宁是也惟明皇之女皆以美名名之开元礼册公主设御幄于太极殿展宫悬钑防近仗入陈于殿庭皇帝服通天冠绛纱袍即御座册使等初入门舒和之乐作侍中宣制曰册某公主命公等持节展礼中书令取公主册授册使前一日尚舎守宫设使者及册案便次于光范门及长乐门外司赞设公主位于长乐门外内殿前又设内命妇陪位内谒者监先取册案置于长乐门外近限公主花钗翟衣司言引就受册位册使副使等进就次尚仪率女史诣门舁册案入司言赞公主再拜尚仪执册跪读公主受册以授司言又再拜在位皆拜内谒者监传报册使等诣太极殿前复命【以上文献通考】　会要代宗嘉丰普宁二公主同降有司具册礼于光顺门贞元元年嘉诚出降徳宗幸望春亭临饯厌翟敝不可乘以金根代之【乗金根车自主始】　四年二月七日太常卿董晋奏八日正衙册新都长公主开元礼皇帝御正衙命使行册礼陈乐悬贞元元年册嘉诚二年册长林帝不御正殿不设乐遂爲故事新都以十日下降宜前一日于光顺门行五礼勅其日于光顺门即行册礼【按传新都贞元十二年下嫁具礼光顺门五礼由是废】　二十一年四月七日礼仪使奏旧制正衙命使使出含元殿西廊侧门外登辂车从光范门入诣光顺门进册今请册使出宣政门自兴礼门出赴延英光顺门进册　岐阳下嫁杜悰帝为御正殿临遣由西朝堂出复御延喜门止主车大赐宾从金钱开第昌化里疏龙首池为沼后家上尚父大通里亭为主别馆　会要元和九年公主出降神策兵三百于光范门翼道京兆尹裴武为礼会使【以上玉海】会昌五年中书门下奏伏见公主上表称妾李伏以
　　臣妾之义取其贱称家人之礼宜即区别公主上表请如长公主之例并云某邑公主第几女上表郡县主亦望依此例从之　宋公主册礼嘉祐二年自文徳殿奉册印至内东门外礼直官引册使副俱立东向位躬册使王尧臣副使田况奉制授公主册印内给事入诣公主前言讫出受册印以授内谒者及主当内臣持册印入内东门公主受讫升位引内命妇贺内给事引公主谢皇帝皇后　嘉祐二年礼官言礼阁新仪公主出降前一日行五礼古者结婚始用行人告以夫家采择之意谓之纳采问女之名归卜夫家庙吉以告女家谓之问名纳吉今选尚一出朝廷不待纳采又公主封爵已行诞告不得问名而卜之若纳徴则既有进财请期则有司择日宜稍依五礼之名存其物数俾知古者婚姻之事重而夫妇之际严如此亦不忘古礼之意也时兖国公主下嫁李璋诏俟出降日令夫家主婚者具合用鴈帛玉马等物陈于内东门外以授内谒者进入内中付掌事者受之其马不入　宋公主沿袭汉唐或以美名或以国姊妺曰长公主诸姑曰大长公主至祖姑则或加两国政和三年蔡京为相建议以为不典始改为帝姬以二字易国名四字易两国名至中兴时复故政和五年五月嘉徳帝姬下嫁曹夤诏用新仪行盥
　　馈之礼皇后宫闱送至第外命妇免从重和五年十一月蔡京请免茂徳帝姬下降见舅姑行盥馈之礼诏不允又诏神考治平间亲洒宸翰以王姬下降躬行舅姑礼革去歴代沿习之弊以成妇道以风天下于是崇宁大观以来诏有司讲求典礼继颁五礼新仪着为永法近闻徒有奉行之名而舅姑既不端坐返有下拜之礼甚失本意可自今恪遵新仪【新仪见舅姑帝姬再拜奉枣栗腵脩次醴妇盥馈飨妇一如家人仪以上文献通考】　明册公主洪武九年于乾清宫设仪仗陈女乐上皮弁服中宫翟衣升御座女官充捧册使者就殿上拜位传制曰今册长女爲某公主命尚宫正某行礼举册官以册授使者使者受册以诣华盖殿公主服九翚四凤冠翟衣立于殿西册使至公主诣拜位册使制宣册官取册立宣讫以授公主引礼就导引公主诣上前中宫前谢恩俱赞八拜公主授以金册【会典】
　　册公主二
　　增制唐苏颋封常芳公主等制曰诸女皆封先王之制第二女等庆聨霄汉体自秾华常阅礼于后庭必闻诗于师氏朕抚临亿兆宪章古昔俾裂河山之赋用酬汤沐之恩　孙逖封髙都公主等制曰肃雍之范以成女徳汤沐之赐爰着国章第十一女等生于公宫训以师氏温惠之性颇有天姿圗史之学仍闻日就初笄甫及外馆将归宜因待礼之期式疏封之典　又改封永昌公主制曰普宁公主天泉浴徳崇兰发彩纂组之华毎工于经目保阿之训深得于稚年礼必叶中言无出阃从容珩璜之韵婉娩柔嘉之仪而疏封旧礼宜改避是择美邑再申异恩可改封永昌公主
　　増册文唐开元二十五年册信成公主文曰于戏易着于归诗下嫁所以正风化厚人伦也咨尔信成公主淑慎由衷聪明形外训以师氏颇详环佩之仪修其妇功更习纮綖之艺日徴先近年及有行宜锡徽章俾膺茂典今遣使某副使某持节礼册尔其光昭阃徳长国风无怠厥心永绥介福可不慎欤　又册昌乐公主文曰于戏好合之礼以正人伦肃雝之徳用成妇道咨尔昌乐公主生知法度性与柔和亟闻彤史之言颇识采苹之事既闲内则式遵下嫁宜膺册书之命以备车服之庸今遣使某副使某持节礼册尔其钦崇四教承顺六姻式是大受兹明命可不慎欤　又册髙都公主文曰于戏古之圣人垂训作则必正内外之位以明婚姻之礼咨尔髙都公主生于宫阙自禀幽闲之性教以师氏更彰柔顺之则能循法度克慎言容鲁馆于归沁园将启宜膺册命俾叶典章今遣使某副使某持节礼册尔其自下于心增修厥徳式瞻清懿永固恩荣可不慎欤　开元二十六年册永宁公主文曰人伦式叙以正国风女子有行将成妇道咨尔永宁公主自幼及长终温且恵引图史为镜鉴用和柔为粉泽许嫁而笄既遵于彜典备物之册宜承于宠命今遣使某持节礼册尔其谦恭自下淑慎为先无忝公宫之教永贻媛之则　又册临晋公主文曰古之帝女下嫁诸侯以正婚姻之大纲昭肃雝之令徳咨尔临晋公主蹈和成性体顺为心颇协生知之敏更承师氏之训柔明益着淑慎攸彰兼四教而不违勤六行而无斁近日云吉嘉礼有期宜穆彝章载光册命今遣使某持节礼册尔其克遵法度用广徽猷发明阃徳垂范于后可不慎欤　贞元元年册嘉诚公主文【陆贽撰】曰王者以义睦宗亲以礼敦风化义之深实先于友爱礼之重莫大于婚姻故春秋书筑馆之仪易象着归妺之吉予是用祗考令典率由旧章咨尔嘉诚公主孝友柔谦外和内睦公宫禀训四徳修今遣使某持节册命尔往钦哉下嫁诸侯谅爲古制肃雝之徳见美诗人和可以克家敬可以行己奉若兹道永孚于休懋敦王风勿坠先训【文苑英华】
　　册拜诸侯王一【拜三公附】
