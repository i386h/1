<!-- { "loadSidebar": true } -->
　　増书征曰侯命掌六师　周礼曰大司马凡制军万有二千五百人为军王六军大国三军次国二军小国一军军将皆命卿二千五百人为师师帅皆中大夫五百人为旅旅帅皆下大夫百人为卒卒长皆上士二十五人为两两司马皆中士五人为伍伍皆有长　又曰小司徒之职乃会万民之卒伍而用之五人为伍五伍为两四两为卒五卒为旅五旅为师五师为军以起军旅以作田役以比追胥以令贡赋又曰凡起徒役毋过家一人以其余为羡唯田与追胥竭作【贾疏云小司徒佐大司徒以掌六乡六乡之内有比闾族党州乡一乡岀一军六乡还出六军五家为比家出一人则是一比也在家为比在军为伍在乡五比为闾闾二十五家也在军五伍为两两二十五人也在乡四旅为族族百家也在军四两为卒卒百人也在乡五族为党党五百家在军五卒为旅旅五百人也在乡五党为州州二千五百家在军五旅为师师二千五百人也在乡五州为乡乡万二千五百家在军五师为军军万二千五百人也又云一家兄弟虽多除一人为正卒其余皆为羡卒】　国语管子对桓公曰君欲速得志于天下诸侯则事可以隠令可以寄政作内政而寄军令焉管子于是制国五家为轨轨为之长十轨为里里有司四里为连连为之长十连为乡乡有良人焉以为军令五家为轨故五人为伍轨长帅之十轨为里故五十人为小戎里有司帅之四里为连故二百人为卒连长帅之十连为乡故二千人为旅乡良人帅之五乡一帅故万人为一军五乡之帅帅之三军故有中军之鼓有国子之鼓有髙子之鼓春以□振旅秋以狝治兵是故卒伍整于里军旅整于郊内敎既成令勿使迁徙伍之人祭祀同福死丧同防祸灾共之人与人相畴家与家相畴世同居少同逰故夜战声相闻足以不乖昼战目相视足以相识其欢欣足以相死居同乐行同和死同哀是故守则同固战则同彊君有此士也三万人以方行于天下以诛无道以屏周室天下大国之君莫之能御也　汉书髙帝纪曰汉王屯荥阳萧何发关中老弱未傅者悉诣军【服虔曰傅音附孟康曰古者二十而傅三年畊有一年储故二十三而后役之汉仪注曰民年二十三为正一嵗为衞士一嵗为材官士习射御驰战阵年五十六衰老乃得免为庶民就田里今老弱未尝傅者皆发之师古曰傅着也言著名籍给公家徭役也】　原又刑法志曰汉兴踵秦而置材官于郡国京师有南北军之屯至武帝平百粤内増七校外有楼船皆嵗时讲肄修武备云【注晋灼曰百官表中垒屯步兵越长水胡射声虎贲凡八校尉胡不常置故此言七也马端临通考曰南军衞尉主之掌宫城门内之兵北军中尉主之掌京城门内之兵】　増唐书兵志曰盖唐有天下二百余年而兵之大势三变其始盛时有府兵府兵后废而为彍彍又废而方镇之兵盛矣及其末也彊臣悍将兵布天下而天子亦自置兵扵京师曰禁军其后天子弱方镇彊而唐遂以亡灭者措置之势使然也初府兵之置居无事时畊于野其番上者宿衞京师而已若四方有事则命将以出事解輙罢兵散扵府将归扵朝故士不失业而将帅无握兵之重所以防微渐絶祸乱之萌也及府兵法坏而方镇盛武夫悍将虽无事时据要险专方面既有其土地又有其人民又有其甲兵又有其财赋以布列天下然则方镇不得不强京师不得不弱故曰措置之势使然者以此也　又曰府兵之制起自西魏后周而备扵隋唐兴因之武德初析关中为十二道三年更为十二军军置将副各一人以督畊战以车府统之　经济编曰唐诸衞府兵自成丁从军六十而免其家又不免杂徭浸以贫弱逃亡畧尽百姓苦之张説建议请召募壮士充宿衞不问色役优为之制逋亡者必争出应募明皇从之旬日得精兵十三万分隶诸衞更番上下兵农之分自此始矣　宋史兵志曰宋之兵制大槩有三天子之卫兵以守京师备征戍曰禁军诸州之镇兵以分给役使曰厢军于户籍或应募使之结训练以为在所防守则曰乡兵又有畨兵其法起于国初具籍塞下结以为藩篱之兵其后一律以乡兵之制太祖起戎行有天下于时将帅之臣入奉朝请犷暴之民隶尺籍虽有桀骜恣肆而无所施于其间是虽以矫累朝藩镇之弊而其所惩者深矣　续文献通考曰明兵制洪武十三年设中左右前后五军都督府分领在京各卫所在外都司卫所其在京锦衣等亲军上直衞不隶五府
　　军旅二
　　原师贞　师成【易师贞丈人吉无咎　传师成以出】　制命　死义【传师在制命命由己制也　孝悌修军旅众以义死之而不可犯也】　饰怒　思险【礼记军旅鈇钺者先王之所以饰怒也　又军旅思险隠情以虞注思度已之所能以度彼能否也】　聚　鼓鼜【军旅悬壶以序聚注悬壶为漏以次更序聚备守以两木相击行夜　凡军旅夜鼓鼜注鼜夜戒守司马法昬鼓四通为鼜】　同国　纠国【周礼宗伯以军旅同邦国　又大司马制军诘禁以纠邦国】　二璋起　七校修【周礼牙璋中璋以起军旅以治兵守注二璋皆有鉏牙之饰于琰侧先言牙璋有文饰也若今之铜虎符　汉刑法志武帝内修七校不常置也】　以律出　以严终【易师出以律否臧凶　兵事以严终】　未之学　不可废【孔子对衞灵公军旅之事未之学也　五材废一不可谁能去兵详论兵一】　匪游匪绍　不土不分【诗常武召穆公美宣王有常德以立武事匪游匪绍徐方绎骚笺云军行三十里非懈缓也匪遨游也　谷梁传云不土其地不分其民】　増六师　七萃【康王之诰张皇六师　穆天子传天子赐七萃之士注云萃聚也以智力之士七等聚为爪牙】　爪士　牙兵【小雅祈父予王之爪牙又云予王之爪士　唐代宗以魏博都防御使田承嗣为节度使承嗣举管内户口壮者皆籍为兵惟使老弱畊稼数年间有众十万又其骁健者万人自卫谓之牙兵见经济编】　贝胄　缇衣【鲁颂公徒三万贝胄朱綅　张衡西京赋迾卒清候武士赫怒缇衣韎韐睢盱跋扈又缇见】奋击　佽飞【通考苏秦説魏襄王曰闻大王之卒武士二十万苍头二十万奋击二十万厮卒十余万此其过越王勾践远矣　汉书注应劭曰取其便利轻疾若飞故号佽飞】　死士　健儿【尉缭子曰十一曰死士谓众军之中有材智者乗扵战车前后纵横出竒制敌也　邺侯家传曰自置府兵未有能以之外叛内侮及杀帅自擅者自废以来召募长征健儿而禄山得以为乱至今不定复之为便】勇敢　伉健【汉书李陵为都尉将勇敢五千人教射酒泉张掖以备冦　汉宣帝纪本始二年秋大发兴调关东轻车鋭卒郡国吏三百石伉健习射者皆从军】　七科　六院【汉武帝天汉四年发天下吏有罪者亡命者及赘壻贾人故有市籍父母大父母有市籍者凡七科适为兵从李广利围宛按适与谪通见山堂肆考　唐书李愬传宪宗讨吴元济以愬为隋唐邓节度使李佑贼健将也愬械而送之朝诏释以还愬愬乃令佩刀出入帐下署六院兵马使六院者隋唐兵也凡三千人皆山南竒才鋭士故委佑綂之由是始定袭蔡之谋】　射声　奔命【百官表射声校尉掌待诏射声士注服虔曰工射者冥冥中闻声则中之因以名　汉昭帝纪始元元年夏发犍为蜀郡奔命击益州注应劭曰取精勇闻命奔走故谓之奔命】　禁兵　亲军【后汉书永平元年诏曰故侍中衞尉关内侯阴兴典领禁兵从平天下　续通考明兵制按在京上二十二衞曰锦衣至虎贲为上十二衞金吾至通州本北平都司衞为上十衞名亲军指挥使司曰腾骧武骧左右四衞亦名亲军指挥使司】　龙武　神威【唐兵制贞观初太宗择善射者百人为二番扵北门长上曰百以从田猎武后改百曰千睿宗又改千曰万分左右营及明皇以万平韦氏改为左右龙武军皆用唐元功臣子弟制若宿衞兵　又贞元中改殿左右射生军曰左右神威军置监左右神威军使自肃宗以后北军増置威武长兴等军名颇多而废置不一惟羽林龙武神武神防神威最盛总曰左右十军矣】　飞星　流电【唐李德裕传太和三年出德裕为郑滑节度使逾年徙劒南西川率户二百取一人使习战贷勿事缓则农急则战谓之雄边子弟其精兵曰南燕保义保惠两河慕义左右连弩士曰飞星击竒锋流电霆声突总十一军】鸦儿　雁子【万花谷黄巢陷京师天子出居成都陈敬瑄遣黄头军部将李鋋巩成以兵万五千屯兴平数败巢军贼号蜀兵为鸦儿每战輙戒曰毋与鸦儿鬬　五代梁朱瑾募兵黥双雁于颊号雁子军】铁林　云翼【宋史兵志雍熙四年歩军司铁林改为侍卫司虎翼　又曰云翼旧指挥三十】
　　【三景祐以后増置二十三分左右厢】　龙衞　虎翼【宋兵志太平兴国二年改铁曰日龙捷曰龙卫控鹤曰天武虎防曰神衞龙曰雄猛　党项犯塞时新募万胜军未习战阵遇冦多北狄青一日尽取万胜旗付虎翼军使之出战虏望其旗易之全军径趋为虎翼所破见武备志】　控海　凌波【宋兵志池州清溪雁汊控海水军建炎四年置百五十人　又建炎初李纲请扵沿江帅府置水兵招善于舟楫者充立军号曰凌波楼船军】　执羁　负羽【文执羁轻去郷谓执羁靮以从军也又负羽从军盖箭有羽从军者负之于背而行故曰负羽贾复传被羽先登被犹负也】　负重引彊【负重即负米唐郭子仪中负米科盖翘关负米乃唐武举取士科名　引彊彊弩也并见肆考】节下　行间【肆考大将执节以专杀故称节下犹言麾下也又曰戏下　行间谓行伍之间也】魏武卒　秦鋭士【荀子曰齐之技击不可以敌魏之武卒魏之武卒不可以直秦之鋭】
