<!-- { "loadSidebar": true } -->
　　原韩子曰秦穆公以女乐二八遗戎王戎王大悦设酒张饮日以听乐终岁不迁穆公举兵伐之兼国十二开地千里　左传曰楚伐绞军其南门莫敖屈瑕曰绞小而轻轻则寡谋请无扞采樵者以诱之从之绞人获三十人明日绞人争出驱楚役徒于山中楚人坐其北门而覆诸山下大败之为城下之盟而还　又曰晋师陈于莘北胥臣马以虎皮先犯陈蔡陈蔡奔楚右师溃狐毛设二斾而退之栾枝使舆曳柴而伪遁楚师驰之原轸郤溱以中军公族横击之狐毛狐偃以上军夹攻子西楚左师溃【注曳柴起尘诈为众走】　又曰呉子问于伍贠曰伐楚何如对曰楚执政众而乖莫适任患若为三师以肄焉一师至彼必皆出彼出则归彼归则出楚必道敝亟肄以罢之多方以误之既罢而后以三军继之必大克之阖庐从之楚于是乎始病　史记曰魏与赵攻韩韩告急于齐齐使田忌将而往直走大梁魏将厐涓闻之去韩而归孙膑谓田忌曰彼三晋之兵素悍勇而轻齐齐号为怯善战者因其势而利导之兵法百里而趣利者蹶上将五十里而趣利者军半至使齐军入魏地为十万灶明日为五万灶又明日为三万灶厐涓行三日大喜曰吾固知齐军怯入吾地三日士卒亡者过半矣乃弃其步军与其轻锐倍日并行逐之孙子度其行暮当至马陵乃斫大树白而书之曰厐涓死此树下于是令齐军善射者夹道而伏期日暮见火举而俱发厐涓果夜至斫木下见白书乃鑚火烛之齐军万弩俱发厐涓自知智穷兵败乃自刭因虏魏太子申　又曰燕兵围即墨田单乃城中得千余牛为绛缯衣画以五彩龙文束兵刃于其角而灌脂束苇于尾烧其端凿城数十穴夜纵牛壮士五千人随其后牛尾热怒而奔燕军燕军夜大惊牛尾炬火光明燿燕军视之皆龙文所触皆死伤五千人因衔枚击之燕军大骇败走齐人遂杀其将骑刼　増又曰魏王豹反汉与楚约和汉王以韩信击之豹盛兵蒲坂塞临晋信乃益为疑兵陈船欲渡临晋而伏兵从夏阳以木罂缻渡军袭安邑遂虏豹定魏为河东郡【韦昭曰以木为器如罂缻以渡军无船且尚密也】　原又曰信与张耳击赵赵成安君陈余聚兵井陉口号二十万广武君李左车説成安君曰信耳乘胜去国逺鬭今井陉之道车不得方轨骑不得成列粮食必在其后愿假臣奇兵三万从间路絶其辎重足下深沟髙垒勿与战彼前不得鬭退不得还野无所掠不十日而两将之头可致戏下成安君常称义兵不用诈谋奇计不听广武君策信轻骑二千人人持一赤帜戒曰赵见我走必空壁逐我若疾入赵壁拔赵帜立汉赤帜乃使万人先行出背水陈赵兵望见大笑平旦信建大将旗鼔鼔行出井陉口赵开壁击之大战良久信耳佯弃旗鼔走水上军军皆殊死战不可败信所出奇兵即驰入立汉赤帜二千赵军大惊遂乱遁走于是汉兵夹击斩成安君禽赵王歇于是有缚广武君而致戏下者信乃解其缚师事之问曰仆欲北攻燕东伐齐委心归计愿足下勿辞广武君曰善用兵者不以短击长而以长击短为将军计莫如按甲休兵镇赵抚其孤北首燕路而遣辩士奉书暴其所长于燕燕必不敢不听从燕已从使諠言者东告齐齐必从风而服虽有智者不知为齐计矣兵固有先声而后实者此之谓也信从其策燕从风而靡増又曰信袭齐歴下军遂至临淄齐王走髙密使使
　　之楚请救楚使龙且将号称二十万救齐与信夹潍水阵信乃夜令人为万余囊盛沙壅水上流引军半渡佯不胜还走龙且果喜曰固知信怯也遂追信渡水信使人决壅囊水大至龙且军大半不得渡即急击杀龙且遂平齐　原汉书曰李广为上郡太守匈奴入上郡广从百骑往驰匈奴数千骑见广以为诱骑惊上山陈广之百骑皆大恐欲驰还广令曰皆下马解鞍防暮胡兵以为汉有伏军于傍欲夜取之即引去　后汉书曰冯异为征西大将军防邓禹率邓等引归与异相遇要异共攻赤睂异曰上今使诸将屯渑池要其东而异击其西一举取之此万成计也禹不听遂大战移日赤睂阳败弃辎重走车皆载土以豆覆其上兵士饥争取之赤睂引还击军溃乱异与贼约期防战使壮士变服与赤睂同伏于道侧旦日赤眉使万人攻异前部见势弱遂悉众攻异异乃纵兵大战日昃贼气衰伏兵卒起衣服相乱赤睂不复识别众遂惊溃　又曰廉范为云中太守防匈奴大入塞范自率士卒拒之虏众盛而范兵不敌防日暮令军士各交缚两炬三头爇火营中星列虏遥望火多谓汉兵救至大惊待旦将退范乃令军中蓐食晨往赴之斩首数百级虏自相辚借死者千余人由此不敢复向云中　又曰度尚为荆州刺史桂阳宿贼卜阳潘鸿等畏尚威烈逃入山谷尚破其三屯多获珍宝而阳鸿等党众犹盛尚欲击之而士卒骄冨莫有鬭志尚计缓之则不战逼之必逃亡乃宣言兵少未可进当须诸部所发悉至乃并力攻之申令军中恣听射猎兵喜皆相与从禽尚乃密使所亲客潜焚其营猎者来还莫不泣涕尚人人慰劳因曰阳等财宝足冨数世诸卿但不并力耳众闻咸愤踊尚敕令秣马蓐食明旦径赴贼屯遂破平之　又曰杨璇灵帝时为零陵太守是时苍梧桂阳猾贼相聚璇乃特制马车数千乘以排囊盛石灰于车上系布索于马尾又为兵车专彀弓弩尅期防战乃令马车居前顺风鼔灰贼不得视因以火烧布布然马惊奔突贼阵因使后军弓弩乱发钲鼔鸣震羣盗波骇破散追逐伤斩无数　又曰邓太后以虞诩有将帅之略迁武都太守羌乃率众数千遮诩于陈仓崤谷诩即停车不进而宣言上书请兵须到当发羌闻之乃分钞傍县诩因其兵散日夜进令吏士各作两灶日増倍之羌不敢逼或问之诩曰虏见吾灶日増必谓郡兵来迎众多行速必惮追我孙膑见弱吾今示彊势有不同故也羌大震退　郭冲三事曰诸葛亮屯兵于阳平遣魏延诸军并兵东下亮惟留万人守城司马懿率二十万众径至前当亮六十里所亮在城中兵少力弱将士失色莫知其计亮意气自若敕军中皆卧旗息鼔不得妄出又令大开四城门埽地却洒懿谓亮持重而猥见势弱疑其有伏兵于是引军北趋王隐晋书曰马隆子马咸为成都王前锋王胡率众
　　讨咸于市咸军牢不可动胡乃使十骑与战防防于马头以向咸又使数十骑各持兵随于后马惊奔咸咸遂败　増南史曰宋元嘉八年檀道济都督征讨诸军事北略地与魏军三十余战多捷军至歴阳城以资运竭乃还时人降魏者具説粮食已罄于是士卒忧惧莫有固志道济夜唱筹量沙以所余少米散其上及旦魏军谓资粮有余故不复追以降者妄斩以狥　隋书曰开皇九年大举伐陈以贺若弼为行军总管先是弼请缘江防人毎交代之际必集歴阳于是大列旗帜营幕被野陈人以为大兵至悉发国中士马既知防人交代其众复散弼以大军济江陈人弗之觉也　唐书曰萧铣据江陵河间元王孝恭统水陆十二军发夷陵破铣二镇纵战舰放江中诸将曰弃舟反资贼奈何孝恭曰今铣濒江镇戍见舻舠蔽江下必谓铣已败不即进兵觇候往返以引救期则吾既拔江陵矣已而救兵到巴陵见船疑不进铣内外阻絶遂降　又曰调露元年突厥阿史徳温傅反都防萧嗣业讨贼不克诏裴行俭为定襄道行军大总管讨之先是嗣业馈粮数为虏钞行俭曰以谋制敌可也因诈为粮车三百乘车伏壮士五辈赍陌刀劲弩以羸兵挽进又伏精兵踵其后虏果掠车羸兵走险贼驱就水草解鞍牧马方取粮车中而壮士突出伏兵至杀获几尽自是粮车无敢近者　又曰至徳二载李光弼以兵入太原史思明等将兵十万攻光弼光弼潜沟营地将沉其军乃阳约降至期以甲士守陴遣禆校出若送款者思明大悦俄而贼数千没于堑城上鼔噪突骑出乘之俘斩万计　又曰张廵守雍丘令狐潮引兵围之城中矢尽廵防藁为人千余被黒衣夜缒城下潮兵争射之久乃知藁人还得数千万矢其后复夜缒人贼笑不设备乃以死士五百斫潮营军大乱　五代史曰汉隐帝以赵晖为凤翔节度使王景崇乃叛即以晖讨之景崇西招蜀人为助晖堑而围之数挑战不出晖乃令千人潜之城南伪为蜀兵旗帜循南山而下声言蜀救兵至矣景崇溃围而出以为应晖设伏以待之景崇兵大败　名臣事实曰长沙山东贼刘忠有众数万据祁阳之白绵山凡一年莫敢撄其锋者韩世忠将所部与贼对垒乃弈棊饮酒按兵不动者累日一夕独与亲信苏格便服聮小骑直穿贼营而出喜曰此天赐也即下令明日破贼防食遂命诸军拔栅前行先遣鋭卒二千衔枚夜进伏于白绵山上戒曰贼必空垒来战若疾驰入夺中军望楼驻麾张盖既而贼以三万人拒战自寅至已胜负未分俄而所遣鋭卒二千植旗盖于贼之望楼传呼如雷贼四顾惊愕进退无所据遂溃乱上下夹击大破之斩忠　吾学编曰洪武四年上命傅友徳伐蜀友徳直抵阶州拔文州遂趋绵州至汉江造战舰将进兵汉州欲通军声汤将军为木牌数千书克阶文绵日月投汉江顺流下蜀守者见之解体寻拔汉州
　　谋策二
　　原善谋　胜算【左传秦康公送公子雍于晋宣子曰先人有夺人之心军之善谋也逐寇如追逃军之善政也　孙子曰多算胜少算不胜而况于无算乎】　伐谋　贵谋【孙子曰上兵伐谋　汉书赵充国上状曰臣闻帝王之兵以全取胜是以贵谋而贱战】　遗大钟　刻石牛【吕氏春秋中山之国有夙繇者智伯欲攻之而无道也为铸大钟方车二轨以遗之夙繇之君斩岸堙谿以迎钟断毂而行至衞七日而夙繇亡　蜀王本纪秦刻五石牛置金其后蜀人见之以为牛便金蜀王即发卒千人令五丁力士拖牛成道致三石牛于成都道乃通】　如处女　避怒蛙【孙子兵法始如处女敌人开户后如脱兔敌不及拒注曰处女示弱脱兔往疾　尹文子云越王勾践谋报呉欲人之勇路逢怒蛙而轼之比及数年民无长幼临敌虽汤火不避】　背水战　登楼啸【上详谋策一　刘琨尝为胡骑所围窘迫无计乃乘月登楼清啸贼闻之凄然中奏胡笳贼又流涕向晓复吹之贼并弃围而走】　龙韬虎钤　龙变虎发【上详兵法二　下详将帅三】　中权后劲　左实右僞【左传中权后劲注曰劲兵殿而中军制谋　又晋人使司马斥山泽之险虽所不至必斾而疏陈之使乗车者左实右伪以斾先舆曳柴而从之齐侯畏其众也乃脱归】　如环无端　若响应声【孙子兵法凡战者以正合以奇胜故出奇者无穷如天地不竭如江海奇正相生如循环之无端孰能穷之哉　下详论兵二】　振鞕絶　俛首匿爪【孙子兵法见利徙之如振鞭见不利去之如絶　淮南子云飞鸟之挚也俛其首猛兽之攫也匿其爪故用兵之道示之以柔而迎之以刚示之以弱而乘之以强】　尅敌出奇　运筹决胜【周礼司勲职云战功曰多郑康成注尅敌出奇若韩信陈平者是也　史记张良常为画策臣汉六年封功臣良未尝有战鬭功髙帝曰运筹策帷幄中决胜千里外子房功也】　不学孙呉　圗上方略【上见将帅二　汉书神爵元年上问赵充国将军度羌虏何如充国曰百闻不如一见兵难隃度臣愿驰至金城圗上方略注曰隃遥也】　女乐开地　饩牛退敌【上详谋策一左传秦师及滑郑商人髙将市于周遇之以乘韦先牛十二犒师曰寡君闻吾子将步师出于敝邑敢犒从者不腆敝邑为从者之淹居则具一日之积行则备一夕之衞且使遽告于郑郑穆公使视客馆则束载厉兵秣马矣】蒸粟得地　画女开围【史记越与呉战于防稽不胜范蠡为呉所虏后呉放之归】
