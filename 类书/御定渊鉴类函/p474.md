<!-- { "loadSidebar": true } -->
　　学将崇先典命王祥为三老【祥字休征】郑小同为五更祥南面几杖以师道自居天子北面乞言陈眀王圣帝君臣政化之要以训之闻者莫不砥砺　后魏孝文养老于眀堂以尉元为三老【元字荀仁】游眀根为五更【眀根字逺志】帝再拜三老肃拜【郑众云但俯下手今时撎拜是也撎音于志反即今之揖也】给三老上公之禄五更元卿之禄　后周武帝保定三年诏以太傅燕国公谨【于谨】为三老赐延年杖帝幸太学以食之三老入门皇帝迎拜门屏之间三老答拜有司设三老席于中楹南向太师晋国公防升阶设几于席三老升席南面凭几而大司徒楚国公宁升阶正舄皇帝升立于斧扆之前西面有司进馔皇帝跪设酱豆亲自袒割三老食讫皇帝又亲跪授爵以酳有司彻讫皇帝北面立访道三老乃起立于席后皇帝曰猥当天下重任自惟不才不知政治之要公其诲之三老答曰木受绳则正后从谏则圣自古眀王圣主皆虚心纳谏以知得失天下用安惟陛下念之云云三老言毕皇帝再拜受之三老答拜礼成而出其余厯代皆无
　　三老五更二
　　原崇至敬【魏氏春秋云甘露二年诏曰古者必有三老五更以崇至敬】　若讲师【续汉书云养三老五更先吉日司徒上太傅若讲师故三公人名用其徳行年耆髙者三公一人为三老次卿一人为五更皆服絺绤大袍单衣皁縁领袖中衣冠进贤扶玉杖五更亦如之】　桓荣尚书赐爵【东观汉记云眀帝永平二年诏曰五更沛国桓荣以尚书授朕十有余年其赐爵关内侯食邑二千戸】李躬学眀赐爵【又云三老常山李躬年耆学眀以二千石禄养终身】　王祥秉义淳固　小同温恭孝友【魏氏春秋云甘露二年诏曰关内侯王祥秉义淳固郑小同温恭孝友可以祥为三老小同为五更于是天子乃亲率羣司躬行古礼】
　　国子祭酒一【司业附】
　　原杜氏通典曰孙卿在齐为三老称祭酒【胡广曰凡官名祭酒皆一位之元长古者宾得主人馔则老者一人举酒以祭地故以祭酒为称汉之侍中魏之散常侍功髙者陞为祭酒用其义也公府有祭酒亦因其名】汉吴王濞年老不朝为刘氏祭酒则祭酒之名久矣又汉置博士至东京凡十四人而聪眀有威重者一人为祭酒谓之博士祭酒盖本曰仆射中兴转为祭酒【昭帝增博士弟子员满百人宣帝末增倍之元帝时诏能通一经者皆复数年郡国置五经百石卒史成帝末增弟子员三千人平帝时王莽增元士之子得受业如弟子以为员岁课甲科四十人为郎中乙科二十人为太子舍人丙科四十人补文学掌故后汉安帝薄于艺文博士倚席不讲学舍頽鞠为园蔬牧儿刍竖至于薪刈其下顺帝感翟酺之言乃更脩黉宇凡所搆二百四十房千八百五十室试明经下第补弟子增甲乙之科员各十人除郡国耆儒皆补郎舍入】魏因之晋武帝咸宁四年初立国子学置国子祭酒一人国子周之旧名周官有师氏之职即魏国子祭酒【周礼师氏以三徳三行敎国子有保氏而养国子以道敎之六艺也】晋视侍中列曹尚书【刘毅绍并为此官】宋代不置学则助敎唯置一人而祭酒博士常置也眀帝太始六年以国学废初置总眀观祭酒一人有元儒文史四科科置学士各十人齐髙帝建元四年有司奏置国学祭酒准诸曹尚书博士准中书郎助敎准南台御史选经学为先若其人难备给事中以选眀经者以本位领其后国讳废学永眀三年立学尚书令王俭领祭酒学既建乃省总眀观八年国子博士何单为祭酒疑所服陆澄等皆不能据遂以元服临试月余日博议定乃服朱衣齐梁号为国师【梁王承字安期为国子祭酒承祖俭父暕并居此职三代为国师前代未有当时以为荣暕音简】陈后魏亦曰国子祭酒其初定中原先立太学置五经博士北齐国子寺有祭酒一人隋开皇十三年国子寺罢隶太常【凡国学诸官自汉以下并属太常至隋始革之】又改寺为学仁夀元年罢国子学唯立太学一所省国子祭酒博士置太学博士总知学士炀帝即位改国子学为国子监依旧置祭酒唐因之【龙朔元年东都亦置】龙朔二年改为司成馆又改祭酒为大司成咸亨初复旧光宅元年改国子监为成均监神龙元年复旧领国子学【学生三百人】太学【学生四百人】四门【学生五百人俊士八百人】律学【学生五十人】书学【学生三百人】算学【学生三十人凡六学生徒二千二百一十人每学各置博士以总学事及有助敎等员天寳九年又于国子监置广文馆领学生为进士业者置博士助敎各一人品秩并与太学同】置祭酒一人掌监学之政皇太子受业则执经讲説皆以儒学优重者为之天寳九载置广文馆学生进士　晋百官表注曰博士祭酒一人掌国子学介帻皁朝服进贤两梁冠佩水苍玉秦燔书籍而置博士之官博者博通于艺事也沈约宋书曰博士秦官也常通古今员多至数十人
　　有仆射光武增为十五人盖一经有数家之学故也皆敎弟子光武改仆射曰祭酒　齐职仪曰晋令博士祭酒掌国子生师事祭酒执经葛巾单衣终身致敬　增文献通考曰宋国子监判监事二人以两制或带职朝官充凡监事皆之祭酒掌国子太学武学律学小学之政令凡诸生之隶于太学者立三舎法崇宁立辟雍置大司成一人为师儒之首总辟雍太学之政令位诸曹侍郎上宣和罢中兴初并国子监归礼部绍兴三年置国子监十二年置祭酒十三年始复建太学　续文献通考曰辽南面国子监太祖置于上京中京国子学隶焉官曰祭酒司业监丞主簿　金海陵天徳三年初置国子监国子学太学皆隶焉　元世祖至元初以许衡为集贤馆大学士国子祭酒敎国子与古大姓四集赛人员选七品以上朝官子孙为国子生随朝三品以上官得举凡民之俊秀者入学为陪堂生伴读至元二十四年始置监祭酒司业掌学之敎令皆徳尊望重者为之皇庆二年置崇文阁于国子监外别有国子学古国子监准汉人国子监例置官亦同　眀太祖吴元年定国子学官制设祭酒等员十年置中都国子学十四年更定祭酒一人司业二人其属监丞二人博士五人助敎十五人典簿一人学正十人学録七人典膳一人掌馔二人十五年相地于都城之北改国子学为国子监颁敎条及禁例于天下十六年命曹国公李文忠领国子监事车驾时时临视以故监官不得中防而坐中门而行二十六年革中都国子学祭酒掌国学举人贡生官生恩生例生及年幼勲臣训敎之事凡训敎诸员奉监规而损益焉要在眀体适用以孝弟忠信礼义亷耻为本尊师亲友读书写字为业有不率者扑之不悛徙谪之其率敎者有升堂积分及超格序用之法以廪馔赡师生以力役给厨膳以赐予示恩赉以宁假悉人情以拨歴练吏事以考选汰冗滥太祖亲制条规十八款于监仍令天下各学勒卧碑以示诸生成祖永乐元年设北京国子监列为二监至十九年定鼎北京于留都加南京二字二监虽并列而治法本原实始于南　原国子司业杜氏通典曰炀帝大业三年于国子监初置司业一人礼曰乐正司业父师司成因以为名唐置二人副贰祭酒通判监事龙朔二年改为少司成咸亨初复旧凡祭酒司业皆儒重之官非其人不居增文献通考曰宋元丰正官名置司业一人绍兴十三年始复建太学隆兴并省司业不与祭酒并除乾道七年乃并除如故辽金元皆设眀置二人上幸太学祭酒及司业执经讲义
　　国子祭酒二【司业附】
　　原蜀志秦宓曰先主既定益州广汉太守夏纂请秦宓为师友祭酒领五官掾　晋中兴书云杜夷素以儒称秉操贞素中宗以为儒林祭酒　增前秦録曰建元七年髙平苏通长乐刘祥并以硕学耆儒尤精二礼坚以通为礼记祭酒居于东庠祥为仪礼祭酒处于西序坚每月朔旦率百僚亲临讲论　隋史曰隋元善赐爵江阳县公后迁国子祭酒帝亲临释奠命善讲孝经于是敷陈义理兼以讽谏上悦曰闻江阳之説更啓朕心唐书曰张后以经授秦王及太宗即位为睦州刺
