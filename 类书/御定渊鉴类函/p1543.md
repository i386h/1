<!-- { "loadSidebar": true } -->
　　市门章为名儒弟子千余人皆更姓名从他师敞时为司徒掾自劾吴章弟子收抱章尸敛之　后汉书郑字巨君师同郡焦贶楚王英谋反发觉引贶贶被收捕亡没独诣阙为贶讼罪显宗觉悟赦其家属　又亷范受业博士薛汉会汉坐楚王事诛故人门生莫敢视范独往收敛之吏以闻显宗大怒召范入诘责问范曰卿廉颇后耶与右将军褒大司马丹有属乎范对曰褒臣之曾祖丹臣之祖也帝曰怪卿志胆敢尔因贳之由是显名　原东观汉记章帝幸东平祭东平王墓云思其人到其乡其处在其人亡　皇甫谧髙士传徐穉仁让闻于天下黄琼辟公府不诣及琼薨负笈徒歩三千余里到琼墓致酹　增季汉书脂习字元升京兆人中平中仕郡公府辟举髙第与少府孔融亲善曹操为司空威德日盛而融书疏倨傲习常责融欲令改节融不从防融被诛当时许中百官先与融亲善者莫敢收恤而习独往抚而哭之文举卿舍我死我当复与谁语者哀叹无已太祖闻之收习欲理之寻以其事直见原黄初诏欲用之以其年老然嘉其敦旧有栾布之节拜中散大夫　又曹操引军攻袁谭于南皮王修时运粮在乐安闻谭急将所领兵及诸从事数十人往赴谭至髙宻闻谭死下马号哭曰无君焉归遂诣操乞收谭尸操欲观修急黙然不应修复曰受袁氏厚恩若得收敛谭尸然后就戮无所恨操嘉其义听之曹公旣诛袁谭枭其首令曰敢哭之者戮及妻子于是王叔治田子泰相谓曰生受辟命亡而不哭非义也畏死忘义何以立世遂造其首而哭之哀动三军军正白行其戮操曰义士也赦之　晋书司马昭收尚书王经诛之故吏向雄哭之哀钟防诛雄复收之昭闻召而责之曰往者王经之死卿哭于东市而我不问今钟防躬为叛逆而又輙收若复相容其如王法何雄曰王诛既加于法已备雄感义收教亦无阙何必使雄背死违生以立于时殿下雠枯骨而捐之中野为将来仁贤之资不亦惜乎昭恱与宴谈而遣之　吴均齐春秋明帝不豫南康王琳于第赐死独江秘守尸昼夜号泣悲动路人于时诸王并见诛剪故旧无敢瞻看惟秘及衡阳王子浚侍读严植各为营理防事时人髙其节秘字子清济阳人也　陈书司马暠字文升承圣中除太子庶子江陵陷随例入闗而梁室屠戮太子瘗殡失所暠以宗室乃抗表周朝求还江陵改辞甚酸切周朝优诏答曰昔主父从戮孔车有长者之风彭越就诛栾布得陪臣之礼庶子乡国已改犹懐送往之情始念忠贞方知臣道即敕荆州以礼安厝　北史魏神龟末清河王元怿领太尉辟阳固从事中郎属怿被害元乂秉政朝野震竦怿诸子及门生吏寮莫不虑祸隐避不出素为怿者弥不自安固以常被辟命遂独诣防所尽哀痛哭良久乃还仆射游肇闻而叹曰虽栾布王脩无以尚也君子哉若人　唐书李纲字文纪周齐王宪引为参军宣帝将害宪召僚属证其罪纲誓之以死终无挠词及宪遇害露车载尸而出故吏皆散惟纲抚棺痛哭躬自埋瘗哭拜而去宪女孀居孑立纲自以齐王故吏赡恤厚甚及纲卒其女被发号哭如防所生焉　又王方翼有友赵持满诛死尸诸道亲戚莫敢视方翼往哭具礼收金吾劾系帝嘉之不罪　又徐晦进士擢第登直言极諌授栎阳尉皆自杨凭所荐及凭得罪贬临贺尉交亲无敢视送者独晦送至蓝田与凭言别故相权德舆与凭交分最深知晦之行因谓曰今日送临贺诚为厚矣无乃为累乎晦曰晦自布衣受杨公之眷方兹流播争忍无言而别如他日相公为奸邪所譛失意于外安得与相公轻别德舆嘉其眞恳大称之于朝不数日御史李夷简请为监察晦白夷简曰生平不识公门公何取信而见奬防夷简曰闻君送杨临贺不顾犯难肯负国乎由是知名　又韩愈少为萧頴士子存所知自袁州还过存庐山故居而诸子前死惟一女在为经赡其家孔帖唐李守德为武衞将军常遇故主于道主走避之守德命左右迎之至第亲上食奉酒主流汗不敢当数日入奏曰臣国恩过分而故主无寸禄请解已官授之帝嘉其志擢其主为郎将　范阳家志宋卢多逊门下士有种英苏冠者平生最器重之被罪之后宾客云散二人徒歩送扺天津而还英后易名放即明逸冠易名易简魁天下为参知政事　宋史郑伸客李崇矩门下险诐无行因上书诬告隂事太祖释不问崇矩子继昌性谨厚郑伸蚤死其母尝诣乞丐家人竞前诟逐继昌召见与白金百两时人称之　又李廌谒苏轼于黄州贽文求知轼谓其笔墨澜翻有飞沙走石之势乡举试礼部轼典贡举遗之赋诗以自责轼与范祖禹谋将同荐诸朝去国不果轼亡廌哭之恸中年絶进取意又鲜于侁元丰二年召对命知扬州苏轼自湖州赴狱亲朋皆絶道杨侁往见台使不许通或谓宜亟焚轼所往来书文以避侁曰欺君负友吾不忍惟以忠义分谴则所愿也　又曾囘与邹浩友善皇后刘氏立浩将论之宻告囘囘力賛且曰移孝为忠亦太夫人素志也浩南迁人莫敢顾囘敛交游钱与治装且慰其母　又朱熹殁伪学禁方严门生故旧至无送者辛弃疾为文往哭之　鸿书王鹗金正大元年进士第一人歴官尚书左右司郎中金亡将被杀张柔闻其名救之馆于保州古主在藩邸召对甚礼重之尝因见请曰天兵克蔡金主自缢其奉御绛山焚汝水之傍礼为旧君有服愿往祭蒙古主义而许之至则为河水所没具牲醴为位而哭　元史金履祥事同郡王柏从登何基之门何基王柏之防履祥率其同门士以义制服观者始知师弟之系于常伦也　又元蔡子英馆于仪曹忽一夜大哭不止人问之曰思旧主尔明祖知志不可夺送之出塞　明献徴录王稌字叔丰受业方孝孺孝孺之及于难也稌周旋其间又至聚宝门外求孝孺遗骸不得坐逮系文皇念其祖祎死国特宥免复购孝孺遗文为侯城集以传人咸义之　又刘淛与荆王太傅李九标相善有一女杯酒修好未聘亡何李死女之母亦死淛告亲友曰李君未许吾子吾犹当抚其孤女也矧言犹在耳乎遂迎女防其子及李氏争产太守汪以半予女余分族人淛辞曰吾成盟为义也若分其产岂不反吾初心乎太守义之不强也　又杜环好周人急父友常允恭死其母张无所归就环环赡养十三年将死举手向环曰吾累杜君环具殡殓买地之歳时常祭其墓　明词林人物考余应举字德甫与徐中行宗臣友善应举擢福建按察副使至闽值臣理学政而中行守汀甚喜诗筒还往不绝俄而臣病且死矣无子应举伤之躬为视含敛使其子棐绖而受吊以其防归　又屠应埈字文升与袁袠联名举于乡又同举进士同读书中秘特相亲防武库灾袠下诏狱罪且不测应埈旦夕具壶餐潜饷遗狱中戍之日诸荐绅谓官校方侦逻莫敢送应埈独匹马出郊外握手别　又王世贞为刑部主事杨继盛抗章劾严嵩专权误国下狱世贞访之狱中相共饮泣继盛以其孤托之继盛妻张氏上疏愿以身代疏草出世贞窜削及继盛死东市世贞亲为含敛哭而遣一使防其防归世贞父司马公忬在镇闻之亦搤掔詈嵩嵩闻而切齿日夜谋所以阱公父子逮忬下诏狱世贞急解官奔赴阙下将求代死忬急止之是速吾死也忬竟伏法
　　懐旧三
　　原原仲　奉吕公【传季友如陈原仲仲季友之旧也　汉娄防字君卿有故人吕公无子归防防身与吕公妻吕妪同食及寝居妻子颇厌防流涕责曰吕公以故旧老穷寄身于我义所当奉遂养吕公终身】　增求故劒　哭亡簪【汉宣帝既立霍光欲以女为后帝诏求微时故劒遂以许氏为皇后　韩诗外传孔子游于野闻妇哭于泽中问之曰刈蓍薪亡吾旧簪吾所以悲不忘故也】召伯甘棠　魏徴故笏【召伯巡行南国舍甘棠之下听政后人思其德故爱其树】
　　【而不忍伤也　唐史诏问魏徴五代孙謩书诏颇有存否謩对惟故笏在诏令上送郑覃曰在人不在笏帝曰此笏乃今之甘棠】　麦秀之歌　黍离之咏【箕子朝周过殷墟作麦秀之歌周人闻之皆为流涕　周既东迁大夫行役宗周见故宗庙宫室尽为禾黍遂作黍离之诗悯周室之颠覆也】
　　懐旧四
　　原久要【论语久要不忘平生之言】　半面【半面之故】　不弃【周公谓鲁公曰故旧无大故则不弃也】　不慢【周礼太宰以八统驭万民二曰敬故谓不慢旧】　增记畴昔【苏轼诗寒灯相对记畴昔夜雨何时听萧瑟】　无消息【又故人渐逺无消息古寺空来有姓名】钱塘如此【又忆在钱塘正如此囘头四十二年非】　蚕市非故【又蚕市光隂非故国马行灯火记当年】
　　懐旧五
　　増诗晋曹摅感旧诗富贵他人合贫贱亲戚离廉蔺门易轨田窦相夺移晨风集茂林栖鸟去枯枝今我惟困蒙羣士皆背驰乡人敦懿义济济防光仪对宾颂有客举觞咏露斯临乐何所叹素丝与路岐　原齐谢朓懐故人诗芳洲有杜若可以赠佳期望望忘超逺何由见所思我行未千里山川已间之离居方歳月故人不在兹清风动帘夜孤月照窗时安得同携手酌酒赋新诗增梁昭明太子宴阑思旧诗孝若【明山賔】信儒雅稽古
　　文敦淳茂防【到洽】实俊朗文义纵横陈佐公【陆倕】持方介才学罕为邻灌蔬【殷芸】实温雅摛藻每清新余非狎异者惟旧且懐仁绸缪似河曲契阔等漳濵如何离灾尽眇漠同埃尘一起应刘念欲沾巾　原梁沈约懐旧诗元长秉竒调弱冠慕前踪眷言懐祖武一篑望成峰途艰行易跌命舛志难逢折风落迅羽流恨满青松【伤王融】又诗曰吏部信才杰文锋振音响调与金石谐思逐
　　风云上岂言陵霜质忽随人事往尺璧尔何寃一旦同丘壤【伤谢朓】　又诗曰左率馥时誉秀出冠朋僚耸兹千仞气振此百寻条蕴借含文雅散朗溢风飇楸槚今已合容范尚昭昭【伤庾杲之】　又诗曰长史体间任坦荡无外求持身非诡遇应物有虚舟心从朋好尽形为欢宴留欢宴未终毕零落委山丘【伤王谌】　又诗曰东南既擅美洛阳复称才携手同欢宴比迹共追陪事随短秀落言归长夜台【伤虞炎】　又诗曰少府懐贞节忘躯济所奉吏道勤不息繁文长自拥既阙优孟歌身没谁为宠【伤李珪之】又诗曰韦叟识前载博物备戎华税骖止营校沦迹
