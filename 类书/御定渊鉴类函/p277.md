<!-- { "loadSidebar": true } -->
　　【总司记司言司簿司闱四司之官属凡六尚事物出纳文籍皆印置之　尚仪局尚仪二人掌礼乐起居总司籍司乐司賔司赞四司官属　尚服局尚服二人掌供内服用采章之数总司宝司衣司饰司仗四司官属尚食局尚食二人掌内供膳羞品齐之数总司膳司酝司药司饎四司官属　尚寝局尚寝二人掌燕寝进御之次序总司设司舆司苑司灯四司之官属　尚功局尚功二人掌女功之程课总司制司寳司防司计四司之官属　宫正司宫正二人掌纠察宫闱责罚戒令之事并续文献通考】　原凡三代之制诸侯之妇曰夫人【夫之言扶】大夫曰孺人【孺之言属】士曰妇人【妇之言服】庻人曰妻【妻之言齐】公侯有夫人有世妇有妻有妾【贬于天子也无后与嫔去上中】君之妻君称之曰夫人夫人自称于天子曰老妇【自称于天子谓畿内诸侯之夫人助祭若时事见】自称于诸侯曰寡小君【谓飨来朝诸侯之时】自称于其君曰小童【若云未成人也】人称之曰君夫人【异邦人称之亦曰君夫人】自世妇以下者自称曰婢子【婢之言卑也于其君称此以接见敌体故嫌其当】凡妇人无爵从夫命之爵坐以夫之齿【爵谓夫命为大夫则妻为命妇】至秦汉妇人始有封君之号元寿七年始令列侯太夫人夫人诸侯王子及吏二千石无得擅征补【如淳曰列侯之妻称夫人列侯死子复为列侯乃尊称太夫人子不得列侯则不得称之】其余多阙　唐外命妇之制【皇帝妃嫔及太子良娣以下为内命妇公主及王妃以下为外命妇今内妇命其职员令中其制大约皆出于汉魏不复重叙】诸王母妻及妃【嗣王郡王母妻亦同】文武官一品及国公【其非始封者带三品以上亦同】母妻为国夫人三品以上母妻为郡夫人四品妻及郡君【若勲官二品有封亦同四品】五品母妻为县君【若勲官三品有封者亦同五品】散官同职事若勲官四品有封母妻为乡君其母邑号皆加太各视夫子之品【若夫子两有官及爵或一人有官及爵者皆从髙荫】其不因夫子别加邑号者夫人云某品夫人郡君云某品郡君【县君乡君准此】诸庻子有五品以上官封者若嫡母在所生之母不得为太妃以下【无者听之其承重者不合】中宗时韦皇后表请诸妇人不因夫子而加邑号许同见任职事听子孙用荫门施棨防制从之仪【太后时契丹宼平州平州刺史郑保英妻爰氏率城内女子助守贼遂退封为成节夫人　又咸亨元年赠武太后母为鲁国夫人諡曰忠烈】开元八年五月勅准令王妻为妃文武官及国公妻为夫人母加太字一人有官及爵者听从高叙但王者名器殊防或颁异姓妻合从夫受秩令甲更无别条率循旧章湏依往例自今以后郡嗣及异姓王母妻并宜准令为妃贞元六年太常卿崔纵奏诸国王母未有封号请遵典故为某国太妃吏部郎中栁冕等状称歴代故事及六典无公主母称号伏请降于王母一等命为太仪各以公主夲封加太仪之上从之【杜氏通典】　璔宋建隆三年诏定文武羣臣母妻封号太皇太后皇太后皇后曽祖母祖母母封国太夫人诸妃曽祖母祖母母封郡太夫人婕妤祖母母封郡太君贵人母封县太君宰相使相三师三公王侍中中书令曽祖母祖母母封国太夫人妻国夫人枢宻使副知院同知参知政事宣徽节度曽祖母祖母母封郡太夫人妻郡夫人签书枢宻院事曽祖母祖母母封郡太君妻郡君东宫三太文武二品嗣王郡王国公郡公县公母郡太夫人妻郡夫人其下县太君县君孺人各有差【宋史】　元一品封国夫人二品封郡国夫人三品封郡侯夫人四品封郡君五品封县君六品封恭人七品封宜人【续文献通考】　明洪武二十六年定制一品封赠夫人二品封赠夫人三品封赠淑人四品封赠恭人五品封赠宜人六品封赠安人七品封赠孺人　凡功臣推封制封某国公者即封某国夫人封某侯者即封某侯夫人伯子男同又制封赠公侯伯子男者其公侯夫人各从其爵伯子男夫人止封夫人不得用爵　凡命妇因子孙官爵封母并祖母者并加太字追封则否【明会典】唐髙宗时袁利贞为太常博士周王侍读及王立为太子百官入贺帝欲大会羣臣命妇合宴宣政殿设九部伎散乐利贞疏以为前殿路门非命妇宴会倡优进御之所请徙命妇别殿九部伎从左右门入罢散乐不进帝纳之既会传诏利贞曰卿奕叶忠鲠非厚赐无以劝能者乃赐物百段擢祠部员外郎　肃宗乾元初始诏百官元日冬至于光顺门贺皇后于休烈时为太常奏周礼有命夫朝人君命妇朝女君自显庆以来则天皇后甫行此礼而命妇与百官杂处在礼不经帝罢之【唐书】淳化间贾黄中参知政事太宗召见其母王氏命坐
　　谓曰教子如是真孟母矣作诗以赐之赉予甚厚一日谓侍臣曰朕尝念其母有贤德七十余年未觉老与之语甚明敏黄中终日忧畏必先其母老矣因目参知政事苏易简曰易简之母亦如之自古贤母不多得易简前谢曰陛下以孝德治天下奨及人亲臣实何人膺兹荣遇后黄中卒时其母尚无恙别赐钱三千万既其母入谢又赐白金三百两谓之曰勿以诸孙为念朕当不也　易简母薛氏入禁中太宗赐以冠帔命坐问曰何以教子成此令器对曰幼则束以礼让长则教以诗书上顾左右曰真孟母也易简性嗜酒上尝戒约深切草书止酒二章令对其母读之　礼部尚书任中正母入谒禁中与陈彭年王曽张知白妻同见真宗命中正母为班首且赐坐　天禧三年诏许中书舎人给事中谏议大夫母封郡太君而学士不预时盛度为兵部郎中因请追封其母自是学士官未至谏议者皆得封其母　张贵妃受册礼官议命妇入贺仪未决或曰妃为脩媛时命妇已不能亢礼况今日乎必曰宫省事秘不可知既下有司议惟有外一品南省上事百官班见之仪然礼无不答议乃定【宋史】
　　皇后总载一
　　原礼记曰妇顺不脩阴事不得谪见于天月为之食月食则后素服而脩六宫之职荡天下之阴事　周官曰仲春诏后帅内外命妇始蚕于北郊以为祭服上春诏王后帅六宫之人生种而献之于王　毛诗序曰关雎后妃之德也风之始也所以风天下而正夫妇也　又曰葛覃后妃之夲也后妃在父母家则志在于女功之事躬俭节用服澣濯之衣尊敬师传则可以归安父母化天下以妇道也　又曰卷耳后妃之志也又当辅佐君子求贤审官知臣下之勤劳内有进贤之志而无险诐私谒之心朝夕思念至于忧勤者也　又曰樛木后妃逮下也言能逮下而无嫉妒之心焉【木下曲曰樛木枝下垂故葛藟得而蔓之喻后妃能下逮众妾使得其序众妾上附事之也】　又曰螽斯后妃子孙众多也言螽斯不妒忌则子孙众多也【凡物有阴阳欲者无不妒忌唯螽斯不妒各得天气而生子】　又曰兔后妃之化也关雎之化行则莫不好德贤人众多也　又曰芣苢后妃之美也天下和平则妇人乐有子矣　尚书大传曰古者后夫人将侍君前息烛至于房中释朝服袭燕服然后入御于君鸡鸣太师奏鸡鸣于陛夫人鸣佩玉于房中告去也然后应门撃柝告辟也　五经要义曰古者后夫人必有女史彤管之法后妃羣妾以礼御于君所女史书其环以进退之生子月辰则以金环退之当御者以银环进之着于左手既御着于右手左手阳也以当就男故着左手右手阴也御而复故　史记曰自古受命帝王及继体守文之君非独其德茂也盖亦有内助焉故易基乾坤诗首关雎书序厘降春秋讥不亲迎夫妻之际人道之大伦也　应劭汉官仪曰皇后称椒房取其实蔓延盈升以椒涂室取温暖祛恶气也犹天子朱泥殿上曰丹墀　汉旧仪曰皇后婕妤乘辇余皆以茵四人舆以行皇后玉玺文与帝同皇后春桑皆衣青手采桑以缫三盆茧示羣妃妾从春桑生而皇后亲桑于苑中蚕室养蚕于箔以上羣妃妾从桑还献茧于馆　又曰皇帝赐后黄金万斤　又曰皇后太后各食三十县曰汤沐邑　白虎通曰天子之配谓之后后者君也天子之配至尊故谓后也后者何也明海内之小君也【艺文聚】自夏殷己前后妃之制其文略矣大率皆称妃故黄
　　帝有四妃帝喾四妃【正嫡曰元妃以下称次妃又有禹妃汤妃皆是也并出史记】周则天子立后正嫡曰王后秦称皇帝正嫡曰皇后汉因之魏晋之后母后之号并遵秦汉其余嫔御代有沿革矣【出汉官及齐职仪初学记】　増宋元祐间宣仁太后诏以皇帝纳后有期令太常礼官检详古今六礼沿革参考通礼典故具其节文着为成式【先是太后谕宰臣吕大防等曰皇帝将纳吉天圣景祐故事止降进册未尝御殿礼甚简略天防等请退而讨论遂降是诏文献通考】　范祖禹论立后曰一曰族姓二曰女德三曰隆礼四曰博议隆礼者孔子告鲁哀公曰敬之至矣大婚为大大婚既至冕而亲迎亲之也哀公曰冕而亲迎不己重乎孔子愀然作色而对曰合二姓之好以继先圣之后以为天地宗庙社稷之主君何谓重乎臣按礼冠唯有士礼而无天子诸侯之礼故三代唯以士礼推而上之为天子诸侯之礼博议者国有大事大臣不容不预闻也臣恐陛下一日降诏曰立某氏为后则大臣虽有所见亦难乎论议矣今所选择莫若出其姓氏宣问大臣【经济编】
　　皇后总载二
