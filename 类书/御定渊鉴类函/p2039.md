<!-- { "loadSidebar": true } -->
　　来乏水诸羌苦之勣马足所践急泉涌出有白鸟翔止飞防前乳子而后去人为之谣曰我有丹阳山飞玉浆济戎夷人神鸟来翔　隋书曰炀帝征辽东帝舎临顿见大鸟丈余缟身朱足游泳自若上异之诏虞绰为铭帝览而善之命有司勒于海上　唐书曰太宗谓褚遂良学问稍长性亦坚正旣写忠诚甚亲附于朕如飞鸟依人自加怜爱　又曰永徽中万年宫有小鸟生大鸟又曰大厯八年有大鸟见于武功县羣鸟随而噪之
　　武功县神策行营将张日芬射而获之以献是鸟两翅有四足足有爪长四尺三寸其尾色赤形类蝙蝠　又曰大中十年舒州吴塘堰有众禽成巢濶七尺髙一丈而水鸟山鸟鹰隼燕雀之类无不驯狎又有鸟人面绿毛爪喙皆绀色其声曰甘人呼为甘虫
　　鸟三
　　原八窍　两足【庄子八窍者卵生　汉书傅其翼者两其足】　咸若　毕骇【书鸟兽咸若　文鸟毕骇兽咸作】　求友　惊人【诗相彼鸟矣犹求友声　齐威王时有大鸟止于庭王曰不飞则已飞则冲天不鸣则已鸣则惊人】　出谷　憇岑【诗出自幽谷迁于乔木　陶诗逺之八表近憇云岑】　闻乐　衔书【庄子咸池九韶张于洞庭之野鸟闻之而死吕氏春秋文王时见大赤鸟衔丹书集周社文王火气胜故色赤也】　鹰祭　鹯逐【礼处暑之日鹰乃祭鸟　左传如鹰鹯之逐鸟雀】　入帐　増集宫【宋纪髙祖伐鲜卑夜有大苍鸟如鹅飞入髙祖帐中従事胡蕃曰苍者胡虏之色虏归我也明旦攻城大破之　六帖窦建徳冬至大防僚吏有五大鸟集其宫羣鸟从之】　原命起　知还【西都赋命荆州使起鸟　归去来辞鸟倦飞而知还】　识歌舞　除芜秽【传妙靡于帝江注天山有鸟如丹识歌舞而妙靡名曰帝江　瑞应帝王世纪禹葬防稽有羣鸟为民田春耕则衔去草根秋则啄除其芜秽谓之鸟社】　止鲁郊　鸣亳社【庄子海鸟止鲁郊鲁侯御而觞之奏九韶具太牢鸟乃视悲忧不食一脔三日而死非以鸟养养鸟者宜栖之深林　左传鸟鸣于亳社如曰嘻嘻甲午宋灾】　寄言　化徳【楚辞愿寄言于三鸟　尚书孔传鸟兽化徳相率而舞跄跄然】　一目　双飞【文子得鸟者罗之一目　潘岳诗如彼翰林鸟双飞一朝只】　西飞　南翔【家语孔子与子夏讲道徳有赤气贯天孔子曰鲁端门当有血书西飞为鸟也详变化　文选愿随越鸟翻飞南翔】　焚巢　反乡【易鸟焚其巢　飞鸟反乡依其所生】　择木　失条【仲尼曰鸟则择木木岂能择鸟　鸟登木而失条整轻翮而思矫】　伤弓　触丝【史伤弓之鸟落于虚发　文选鸟惊触丝】卵旣生矣　翼而张之　载飞载鸣　一饮一啄　増戛瑟　窥帘【杜牧诗戛瑟幽鸟啼杜甫诗鸟窥新卷帘】
　　鸟四
　　原妪伏【礼羽者妪伏卵生者不殈殈裂也】　佛首【礼献鸟者佛其首畜鸟者则勿佛也佛戾也】　増执一双【礼凡献禽者加于一双则执一双以将命委其余加犹多也】　掌畜【周礼掌畜掌养鸟而阜蕃教扰之祭祀共卵鸟嵗时共鸟物共膳献之鸟】　原与鸟言【周礼夷掌役牧人养牛马与鸟言】　窍啄【家语鸟兽窍啄】　傅天【诗有鸟髙飞亦傅于天】　排虚【鸟排虚空而飞】　入懐【穷鸟入懐】　能翔【老子鸟吾知其能翔】　如罋【条支之鸟卵如瓮】　増莽眇无迹【庄子莽眇之鸟逺深无迹】　殊声【文众形殊声】　原思故乡【客鸟思故乡】　避不义【家语鸟兽之于不义尚知避之】　小生大【宋纪土地开辟则有小鸟生大鸟】　山薮思【笼鸟有山薮之思】　懐春鸣【王粲杂诗上有特栖鸟懐春向我鸣】　薄天飞【翔鸟薄天飞】　生隂属阳【鸟生于隂属于阳故卵之】腯肤【鸟兽腯肤】　阜滋【鸟兽阜滋阜大也】　髙飞【史毛羽未成不可以髙飞】
　　増羽毛　觜距　原栖者择木　雊者择音　短羽相鸣　同声相应　交颈接翼　侧足　短声　并影巢居　寓居　理翮　翕翼　整翰　敛翼　濯翼逸飞　奋飞　翩翻　聨翩　翺翔　鶱翥　和鸣疏风　増咮短长【禽经山禽之咮多短水禽之咮多长山禽之尾多修水禽之尾多促林鸟以朝嘲水鸟以夜防】　怒作喜生【埤雅凡鸟左顾则怒作右眄则喜生】　梦鸟【张鷟为儿时梦紫文大鸟五色成文止其庭】　羣噪【张直方洛阳飞鸟皆识之见必羣噪】　立本侔状【太宗泛池见异鸟容与波上召阎立本侔状】　长者在前【唐文宗谓李程曰髙飞之翮长者在前卿朝廷羽翮也】　鸟省【庐氏杂记马充给事亲仁坊有宅南有山亭多养鹅鸭及杂禽一家人掌之谓之鸟省】　四千五百种【酉阳杂俎鸟有四千五百种】
　　鸟五
　　原诗梁朱超咏独栖鸟诗曰河水闻寒已成冻塞草愁霜悬自衰可念无端失林鸟此夜逆风何处归列网遮山不聴度悬氷绕树滑难依细石似燕能随雨片木作鸢犹解机但令积风多少便何患有翼不能飞寄语故林无数鸟防入羣里比毛衣　増唐刘长卿上裴尹小鸟篇曰藩篱小鸟何甚微翩翩日夕空此飞只缘六翮不自致长似孤云无所依西城黯黯斜晖落众鸟纷纷皆有托独立虽轻燕雀羣孤飞还惧鹰鹯搏自怜天上青云路吊影徘徊独愁暮衔花縦有报恩时择木谁容托身处歳月蹉跎飞不进羽毛顦顇何人问绕树空随乌鹊惊巢林只有防鹩分主人庭中防乔木爱此清隂欲栖宿少年挟弹遥相猜遂使惊飞往复廻不辞奋翼向君去唯怕金丸随后来　宋欧阳修啼鸟诗曰穷山至阳气生百物如与时节争官居荒凉草树宻撩乱红紫开繁英花深叶暗耀朝日日暖众鸟皆嘤鸣鸟言我岂解尔意绵蛮但爱声可聴南牕睡多春正美百舌未晓催天明黄鹂顔色已可爱舌端哑咤如娇婴竹林静啼青竹笋深处不见惟闻声陂田绕郭白水满戴胜谷谷催春耕谁谓鸣鸠拙无用雄雌各自知隂晴雨声萧萧泥滑滑草深苔緑无人行独有花上提葫芦劝我沽酒花前倾其余百种各嘲异乡殊俗难知名我遭谗口身落此每闻巧舌宜可憎春到山城苦寂寞把盏常恨无娉婷花开鸟语輙自醉醉与花鸟为友朋花能嫣然顾我笑鸟劝我饮非无情身闲酒美惜老景惟恐鸟散花飘零可笑灵均楚泽畔离骚憔悴愁独醒　陈沂放内苑诸禽诗曰多年调养在雕笼放出初飞失旧丛秪为恩深不能去朝来还绕上阳宫
　　原赋后汉赵壹穷鸟赋曰有一穷鸟戢翼原野罼网加上机穽在下缴弹张右弋弓彀左飞丸缴矢交集于我思飞不得欲鸣不可举头畏触揺足恐堕内懐怖急乍氷乍火幸赖大贤我矜我怜昔济我南今振我西鸟也虽顽犹识宻恩内以书心外用告天　晋夏侯湛观飞鸟赋曰见逸逰之髙鸟邈飘飏而殊逝擢华毛以迅惊廻劲翼以势披六翮之聨翩振轻体之迢逓遂乃矜形辽廓冯虚安翔翩翻徘徊上下颉颃动素羽之习习乱白质于日光玩流气以差池弄长风以抑摄双翅以髙举舒修颈以儴佯目恱妙势心嘉羽仪爱恵音之嘤嘤美弱翰之参差蹔髙凌于景外又抑身乎云崖乍来乍往若悬若垂象流星之离天似圎物之坠危何斯逰之自得谅逸豫之可希茍临川而羡鱼亦观翔而乐飞　梁沈约天渊水鸟应诏赋曰天渊池上鸟云集水涟漪单泛姿容与羣飞时合离将骞复敛翮廻首望惊雌飘薄出孤屿未曽宿兰渚飞飞忽云倦相鸣集池籞可怜九层楼光影水上浮本来暂止息遇此遂淹留若夫旅浴清深朋翻迥旷翠鬛紫缨之餙丹冕绿襟之状过波兮湛澹随风兮廻漾竦臆兮开萍蹙水兮兴浪
　　原序晋王叔之伤孤鸟诗序曰偶得二鸟将欲放之俄顷而一者死一者旣放屡顾悲鸣感微禽之有心遂为诗以伤之
　　鳯一
　　増格物总论曰鳯神鸟也雄曰鳯雌曰凰五色备举出东方君子之国见则天下安宁飞则禽鸟随之故曰羽虫三百六十而鳯凰为之长　原毛诗曰草虫经雄曰鳯雌曰凰其雏为鸑鷟或曰鳯凰一名鸑鷟一名鶠论语摘衰圣曰鳯有六像九苞六像者一曰头像天二曰目像日三曰背像月四曰翼像风五曰足像地六曰尾像纬九苞者一曰口包命二曰心合度三曰耳聴达四曰舌诎伸五曰彩色光六曰冠矩州七曰距锐钩八曰音激九曰腹文户行鸣曰归嬉止鸣曰提扶夜鸣曰善哉晨鸣曰贺世飞鸣曰郎都知我唯黄持竹实来故子欲居九夷従鳯嬉【宋均曰纬五纬也度尺也州当作采朱色也户所由出入也应天下和平者也黄黄中通理也鳯遇乱则潜居九夷】　瑞应圗曰鳯凰仁鸟也雄曰鳯雌曰凰王者不刳胎剖卵则至　増人镜经曰凡五方之鸟皆似鳯而非也东方发明全身总青西方鹔鹴全身总白南方焦明全身总赤北方幽昌亦曰退居全身总黒中央鸟名玉雀亦曰鳯凰全身总黄　书曰箫韶九成鳯凰来仪　原诗曰鳯凰于飞翽翽其羽亦傅于天　又曰鳯凰鸣矣于彼髙冈梧桐生矣于彼朝阳　増礼记曰升中于天而鳯凰降龙假　原又曰四灵为畜何谓四灵麟鳯龙谓之四灵　増又曰无水旱昆虫之灾凶饥妖孽之疾故天不爱其道地不爱其寳人不爱其情则鳯凰在郊薮其余鸟兽之卵胎皆可俯而窥也　礼运曰鳯以为畜故鸟不獝　原论语曰鳯鸟不至河不出圗吾已矣夫　尚书考灵曜曰通天文者明审地理者昌明者天之时也昌者地之财也明王之治鳯凰下之　春秋感精符曰王者上感皇天则鸾鳯至　春秋运斗枢曰天枢得则鳯凰翔　春秋孔演圗曰鳯火精也　礼斗威仪曰君乗土而王其政太平鳯凰集于苑林　乐动声仪曰镇声不逆行则鳯凰至　乐叶圗曰五音克谐各得其伦则鳯凰至冠类鸡头燕喙蛇颈龙形麟翼鱼尾五采不啄生虫　孝经援神契曰徳至鸟兽鳯凰翔　増孝经钩命决曰孝悌之至通于神明则鳯凰巢　原山海经曰丹穴之山有鸟状如鹤五色而文名曰鳯首文曰徳翼文曰顺背文曰义膺文曰仁腹文曰信见则天下安宁　又曰轩辕之丘鸾自歌鳯自舞　又曰南禺之山有鳯凰鹓雏増帝王世纪曰国安其主好文则鳯凰翔　原鹖冠子曰鳯鹑火禽阳之精也徳能致之其精毕至　孙卿子曰诗曰鳯鸣啾啾其翼若竽其声若箫有凰有鳯乐帝之心此圣不蔽福也　又曰古之王者其政好生恶杀鳯在列树　増淮南子曰鳯凰之翔至徳也过昆仑饮砥柱濯毛弱水暮宿丹穴　春秋繁露曰恩及羽虫则鳯凰翔　白虎通曰鳯凰禽之长上有明王太平乃来论衡瑞指篇曰鳯凰麒麟为圣人来即是圣人之禽
