<!-- { "loadSidebar": true } -->
　　原勿佚　犹遣【书汝勿佚尽执拘以归于周予其杀诸葛亮至南中擒孟获使观己营阵获曰若只如此易败尔亮纵之使更战七擒七纵而亮犹遣获获止不去曰公天威也南人不复反矣】　系颈　断头【系单于颈　张飞破刘璋获严顔呵之曰大军至何不降顔曰卿无状侵我州我州但有断头将军也飞怒令斫头顔容色不变曰斫头便斫头何为怒飞壮而释之引为客也】　卫俘夷俘【传虽多卫俘而晋无信何以求诸侯两君合好而裔夷之俘以兵乱之】　缧臣　系虏　获贤王　缚广武【卫青击匈奴获左右贤王　韩信破赵有缚广武君李左车至麾下者信觧缚东向坐西向对而事之】　俘寳玉　赐绣被【书遂伐三朡俘厥寳玉后汉李忠独无所掠世祖赐之大骊马及绣被详军整】　还生口　嫁生口【后汉武威太守孟威云宜还生口袁安曰还之示中国优贷也歆得赐生口出而嫁之孙盛曰施舍自出人君拏戮之家国刑所属歆当公言以彰天泽而黙受嘉赐独为君子也】　增赏劔带　赐鞍马【后周书侯莫陈崇传曰崇随贺拔岳征伐万俟丑奴丑奴率余众奔髙平崇与轻骑逐北至泾州长坑及之贼未成列崇单骑入贼中于马上生擒丑奴于是太呼众悉披靡莫敢当之后骑益集遂大破之岳以丑奴所乗马及寳剑金带赏之　五代史曰皇甫晖屯清流关为周师所败并其都监姚鳯皆被擒世宗赐金带鞍马后数日晖以金疮卒】　原鲍叔释缚　种暠遣获【管仲至堂阜鲍叔释缚　种暠字景伯为渡辽将军有生口见获悉遣之羌胡乃来降】　虏魏王豹　执太史慈【韩信事　太史慈为孙策所执问以进取也】　止获三军　何有二毛【州绰射殖绰中肩谓曰止将为三军获不止将取其衷　传曰今之勍者皆吾敌也虽及吴耉获则取之何有于二毛】系虏之功　徃遗之禽　增伪游云梦　劫缚兜题
　　【汉书髙帝纪曰六年冬十月人告楚王信谋反上问左右左右争欲击之用陈平计乃伪游云梦十二月会诸侯于陈楚王信迎谒因执之　后汉书班超传曰兹王攻破疏勒杀其王而立兹人兜题为疏勒王明年春超从间道至疏勒去兜题所居槃槖城九十里逆遣吏田虑先徃降之敕虑曰兜题本非疏勒种国人必不用命若不即降便可执之虑既到兜题见虑轻弱殊无降意虑因其无备遂前劫缚兜题左右皆惊惧奔走虑驰报超超即赴之悉召疏勒将吏説以兹无道之状因立其故王兄子忠为王国人大悦】　俘灭三国　生擒二万【唐书苏定方传曰定方为神邱道大总管讨百济俘其王义慈等所灭三国皆生执其王　又郭子仪传曰子仪从元帅广平王率蕃汉兵十五万长安阵香积寺之北距沣水临大川弥亘一舍贼领劲骑薄战官军嚣嗣业以长刀突出斩贼数十骑乃定回纥以奇兵缭贼背夹攻之斩首六万级生擒二万】　多执村民　聼赎儒士【通鉴唐纪曰杨行迁等与罗浑擎大战于干谿官军大败行迁等恐无功获罪多执村民为俘送府日数十百人敬瑄不问悉斩之其中亦有老弱及妇女观者或问之皆曰我方治田绩麻官军忽入村系虏以来竟不知何罪　通鉴宋纪曰元世祖中统二年诏军中所俘儒士聼赎为民时淮蜀士俘虏者皆没为奴翰林学士髙智耀奏言以儒为驱役古无有也陛下方以古道为治宜除之以风天下从之】
　　俘获三
　　增择体肥者令左右分防【通鉴宋纪曰宋慕容延钊进克潭州将趋朗州周保权牙将张从富等惧为所袭相与拒守帝闻之遣使谕从富等不聼以兵逆战于澧江宋师败之李处耘择所俘体肥者数十人令左右分防而黥其少健者令先入朗黥者入城言被擒者为宋师所防闻者皆恐遂溃延钊因长驱而进遂克其城】　乞二虎贲护俘【宋史韩世忠传曰世忠擒正彦及傅弟翊送行在傅亡建阳追擒之皆伏诛世忠初陛辞奏曰臣誓生获贼为社稷刷耻乞殿前二虎贲护俘来献至是卒如其言帝手书忠勇二字揭旗以赐】
　　俘获四
　　增诗唐王昌龄从军行曰大漠风尘日色昏红旗半卷出辕门前军夜战洮河北已报生擒吐谷浑　韩愈征蜀聮句诗曰逆颈尽徽索仇头恣髠鬝　栁宗元平淮诗曰左翦右屠聿擒其良
　　受降一
　　增左传曰昭公十三年鲁叔弓帅师围费弗克败焉平子怒令见费人执之以为囚俘冶区夫曰非也若见费人寒者衣之饥者食之为之令主而供其乏困费来如归南氏亡矣民将叛之谁与居邑若惮之以威惧之以怒民疾而叛为之聚也若诸侯皆然费人无归不亲南氏将焉入矣平子从之费人叛南氏　汉书西南夷传曰陆贾至南越越王恐顿首谢罪愿奉明诏长为藩臣奉贡职于是下令国中曰吾闻两雄不俱立两贤不并世汉皇帝贤天子自今以来去帝制黄屋左纛因为书称蛮夷大长老夫臣佗　后汉岑彭传彭与大司马吴汉等围洛阳数月朱鲔等坚守不肯下帝以彭尝为鲔校尉令徃説之鲔在城上彭在城下相劳苦欢语如平生鲔曰大司徒被害时鲔与其谋又谏更始无遣萧王北伐诚自知罪深彭还具言于帝帝曰夫建大事者不忌小怨鲔今若降官爵可保况诛罚乎河水在此吾不食言彭复徃告鲔鲔从城上下索曰必信可乗此上彭趣索欲上鲔见其诚即许降　又曰彭与严説共守宛汉兵攻之数月城中粮尽人相食彭与説举城降诸将欲诛之大司徒伯升曰彭郡之大吏执心坚守是其节也今举大事当表义士不如封之以劝其后更始乃封彭为归徳侯　三国典略曰梁萧干字思惕闽中豪帅反叛陈武谓干曰陆贾南征赵佗归顺随何奉使黥布来臣追想清风髣髴在目乃令干徃使谕以逆顺渠帅并即附　唐书李靖传曰靖攻萧铣率轻骑五千为先锋趋江陵薄城而营破其将杨君茂郑文秀俘甲士四千孝恭军继进铣大惧檄召江南兵不及到明日降又李孝恭传曰孝恭拜山南招慰大使狥巴蜀下三
　　十余州进击朱粲破之俘其众诸将曰粲徒食人挚贼也请阬之孝恭曰不然今列城皆吾寇若获之则杀后渠有降者乎悉纵之由是腾檄所至輙下　又李光弼传曰上元元年进围懐州思明来救光弼再逐北思明声渡河絶饷路光弼壁野水度既夕还军留雍希颢守曰贼将髙晖李日越万人敌也贼必使劫我尔留此贼至勿与战若降与偕来是日思明果召日越曰光弼野次尔以铁骑五百夜取之不然无归日越至垒使人问曰太尉在乎曰去矣兵几何曰千人将为谁曰雍希颢日越谓其下曰我受命云何今失李光弼得希颢而归吾死必矣不如降也遂请降希颢与之俱见光弼光弼厚待之髙晖闻亦降或问公降二将何易也光弼曰思明再败恨不野战命将来袭必许以死日越惧死不降何待髙晖材出日越之右降者见遇贰者得不思奋乎又马燧传曰燧讨李懐光自京师与浑瑊骆元光韩
　　游瓌合军贼将徐廷光守长春宫城燧度长春不下则懐光固守久攻所伤必众乃挺身至城下见廷光廷光惮燧威拜城上燧顾其心已屈徐曰我自朝廷来可西向受命廷光再拜燧曰公等朔方士自禄山以来功髙天下奈何弃之为灭族计若从吾言非止免祸富贵可遂也未对燧曰尔以吾为欺耶今不逺数歩可射我披而示之心廷光感泣一军皆流涕即率众降燧以数骑入其城众大呼曰吾等更为王人矣　又范希朝传曰希朝号当世善将或比之赵充国在朔方时招突厥别部沙陀千落众万余其后用沙陀战者所至有功　又刘仁轨传曰百济酋帅迟受信据任存城未下酋领沙咤相如黑齿常之皆降仁轨以赤心示之俾取任存自効即给铠仗粮糒孙仁师曰受甲济粟资冦便也仁轨曰吾观相如常之忠而有谋因机立功尚何疑二人讫拔其城　通鉴宋纪曰金张林据益都欲归附以自固而未决会李全自齐州还揣知林意乃薄兵青州城下遣人陈説国家威徳劝林早附林恐全诱已犹豫未纳全挺身入城惟数人从林乃开门纳之相见甚讙结为兄弟全既得林要领附表奉青莒密登莱潍淄濵棣寜海济南十二郡版籍来归表辞有云举七十城之全齐归三百年之旧主诏授林武翼大夫京东安抚使兼京东总管　又曰韩世忠既平范汝为旋师永嘉若将休息者忽由处信径至豫章连营江濵数十里羣贼不虞其至大惊世忠因使董招曺成成方为岳飞所廹乃率众降得战士八万遣诣行在　通鉴元纪曰英宗时诸王彻伯尔遣使来降帝曰朕非欲彼土地人民但吾民不罹边患军士免于劳役斯幸矣今既来降当厚其赐以安之
　　受降二
　　原系颈　画状【秦王白马素车系颈以组降汉王于轵道旁　魏于禁降关羽归文帝慰谕遣诣邺髙陵先令于陵屋画关羽战克厐徳积怒禁降服之状禁遂薨焉】　主降　受服【司寇主降　服降也】　陷坚　摧刚　去杀　来降　增掲碑　筑馆【唐书张仲武传曰乌介失势徃依康居尽徙余种寄黒车子部回鹘遂衰名王贵种相继降捕几千人仲武表请立石以纪圣功帝诏徳裕为铭揭碑卢龙以告后世　海录碎事曰邓太后令筑南北两部质馆注筑馆以受降质】　原执茅旌　奉玺绶【公羊传云楚子围郑郑伯肉袒左执茅旌右执鸾刀以逆庄王何休注曰茅旌祀宗庙所用迎道神指护祭者断曰籍不断曰旌用茅者取其心理顺一自本而畅乎末所以通精诚副至意鸾刀宗庙割切之刀镮有和有鸾执宗庙器者示以宗庙不血食自归首也东观汉记云刘盆子及丞相徐宣以下三十余人肉袒降奉髙皇帝传国玺绶诏以属城门校尉贼皆输铠】
　　【甲积兵甲宜阳城西与熊耳山齐】　百万口　万余人【杜预集序云预为镇南将军观兵于江男女降者百万余口军中为之謡曰以计代战一当万　东观汉记世祖诏曰冯异军雁门胡卒万余人皆来降之】　筑城受　发车迎【汉筑受降城　浑邪王来降汉发车三万乗县官无钱从民贳马民或匿马不具上怒欲斩长安令汲黯曰无罪且匈奴叛其主来降徐以县次传之何至骚动疲国甘心夷狄之人乎】　爱其来　畏其众【易王用三驱失前禽注云禽逆前来者不射唯有去者射之爱其来而恶其去也以喻来降者则不杀之　康居太子保苏匿率众数万余欲降段会宗汉遣卫司马逢迎司马畏其众欲令降者皆自缚苏匿怨举众亡去】　黄巾乞　白起坑【后汉朱隽字公健攻黄巾黄巾乞降隽曰秦项之际人无定主故赏附以劝来今海内一统纳降无以赏劝讨之足以惩恶纵敌受寇非良策遂破之此事与荀吴事同意异　武安君白起坑赵降卒四十万于长平后赐剑死于杜邮】　谋而来　服而舍【传示之以整使谋而来　服而舍之】　孙布诈程普杀【吴将孙布诣扬州诈降王凌请兵迎之满宠字伯寜曰必诈也凌遣七百人徃迎布夜掩】
