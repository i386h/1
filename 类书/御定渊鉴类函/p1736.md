<!-- { "loadSidebar": true } -->
　　好疎旷何事就拘束幸曽移丹墀数得侍黄屋故人尽荣宠谁念此幽独州县非宿心云山欣满目顷来废章句终日披案牍佐郡竟何成自悲徒碌碌　张九龄郡内闲斋诗曰郡阁昼常掩庭芜日复滋檐风落鸟毳窗叶挂虫丝拙病宦情少羁闲秋气悲理人无异绩为郡但经时　李白秋日与张少府楚城韦公藏书髙斋诗曰日下空亭暮城荒古迹余地形连海尽天影落江虚旧赏人虽隔新知乐未疎防云思作赋丹壁问藏书楂拥随流叶萍开出水鱼夕来秋兴满回首意何如　杜甫已上人茅斋诗曰已公茅屋下可以赋新诗枕簟入林僻茶留客迟江莲揺白羽天棘蔓青丝空沗许询辈难酬支遁词　刘长卿赠大理黄主簿髙斋诗曰闭门湖水畔自与白鸥亲竟日窗中岫终年林下人俗轻时服敝家厌法官贫多雨茅檐故空洲草迳春桃源君莫爱且作汉朝臣　王建秋过龙武李将军书斋诗曰髙树蝉声秋巷里朱门冷静似闲居重装墨画数茎竹长着香薰一架书语笑侍儿知礼数吟哦野客任狂疎就中爱读英雄传欲立功勲恐不如　白居易松斋偶兴诗曰置心思虑外防迹是非间约俸为生计随官换往还耳烦闻晓鼓眼醒见秋山赖此松檐下朝回半日闲　贾岛荒斋诗曰草舍径微微终南对掩扉晩凉疎雨絶初晓逺蝉稀落叶无情地闲身着白衣朴愚由本性不是学忘机　元元好问西斋夜宴诗曰飘零无物慰天涯酒伴相逢饮倍加误谬君当畧彭泽回旋我亦笑长沙金钗翠亸迎春髻银烛光揺半夜花只欠东山游録事不来坚坐看纷哗　又王子文琴斋诗曰天上秋风月底霜求凰一曲鬓丝长相如四壁消无物直要文君典鹔鹴　倪瓉春日云林斋居诗曰池泉春涨深迳苔夕阳满讽咏紫霞篇驰情华阳馆晴岚拂书幌飞花浮茗盌阶下松粉黄窗间云气暖石梁萝鸟垂翳翳行踪断非与世相违冥栖乆忘返　明髙启送张羽后夜坐西斋诗曰闲斋听钟坐忧绪怅百端鸣雁雨中急离人江上寒秋灯下木叶夜艇隔风湍别后情萧索方知旧会欢
　　原賛宋顔延年新喻侯茅斋賛曰辇草作壮采茅昭俭哲人素质贵而能贬羁结茨危瞰临涯隒
　　原铭陈江总永阳王斋后山亭铭曰丛台造日淄馆连云锦墙列缋绣地成文吾王卓尔逸趣不羣梅梁蕙阁桂栋兰枌竹深盖雨石暗迎曛激流疑疏构峰似削苔滑危磴藤攀耸崿树影揺窗池光动幕月澄遥溆风清近壑雪岸难消花园易落髙桐百尺垂杨五株开荣九畹结秀三珠山条紫的水叶红防抽芳绕霤接翠分衢亭讙旅鹤浦噪惊鳬前列牧马后招郇伯讽诵楚诗精微沛易丛桂留赏散金匪惜不羡睢阳还嗤碣石驰声终古服义无斁
　　増记宋欧阳修画舫斋记曰予至滑之三月即其署东偏之室治为燕私之居而名曰画舫斋凡入予室者如入乎舟中其温室之奥则穴其上以为明其虚室之疏以逹则栏槛其两傍以为坐立之倚凡偃休于吾斋者又如偃休乎舟中山石崒佳花美木之植列于两岸之外又似泛乎中流而左山右林之相映皆可爱者故因以舟名焉　又东斋记曰河南主簿张应之素病羸然力自为学每体之不康则取六经百氏若古人述作之文章诵之爱其深博闳逹雄富伟丽之说则必茫乎以思畅乎以平释然不知疾之在体因多取古人文字贮之斋少休则探以览焉夫世之善医者必多蓄金石百草之物以毒其疾须其瞑而后瘳应之能安是斋以养思虑又以圣人之道和平其心而忘厥病可谓善药者欤　洪景卢马遂良怡斋记曰自子之去亲戚逺坟墓行游四方有年矣仅岁时归休觐父母再拜寒温罢入室则刺刺与子女劳苦平生百未一厌复别去上马恝然无一分乐易色行年三十七柱腹五千卷未能合有司程度掇取一第耻耻栖栖不自聊赖顾方以怡自满傲视容膝之室得毋太欺我欤遂良且笑且怒曰子貌则士也夫何言之陋方吾家居入怡顔以事父母出怡色以与兄弟处暇时读书以怡我心食与口怡寝与体怡吾穷到骨矣而其怡常自在也　张栻曽节夫拙斋记曰稽诸洙泗之门子之家子舆非百代之师乎圣人始以鲁称之而其于是道终以鲁得之所谓三省其身自反而缩与夫动容貌正顔色出辞气皆平日之所为用力者也战兢临履至于启手足之际而后以为知免其学之有始有卒几于圣人而全其天盖如此子请无他求以子之家子舆为标准而从事焉其可若夫安其所已能而倦其所未进是拙之流生害也吾子必不然矣















　　御定渊鉴类函卷三百四十六
<子部,类书类,御定渊鉴类函>
　　钦定四库全书
　　御定渊鉴类函卷三百四十七
　　居处部八【庐　楼阁】
　　庐一
　　増说文曰庐寄也春夏居秋冬去　释名曰寄此为庐原周官曰凡国野之道十里有庐庐有饮食　増周
　　礼曰埜庐氏掌达国路　原汉书曰武帝诏严助君厌承明之庐　左传曰粪除先人敝庐　増列子曰燕人生于燕长于楚及老而还本国过晋同行者诳之指舍曰此若先人之庐乃然而泣　原洛阳故宫名曰侍中庐在南宫中　増酉阳杂爼曰北方昬礼用青布慢为屋谓之青庐于此交拜行礼　潜确类书曰埜人结草为庐形如蜗牛殻寝处其中以守室
　　庐二
　　増左传曰齐侯归遇梁之妻于郊使吊之辞曰殖之有罪何辱命焉若免于罪犹有先人之敝庐在下妾不
　　得与郊吊　后汉书曰光武建武十七年幸章陵修园庙祠旧宅观田庐　又曰陆烈平原人为吴令行称乡里有争田者将质之或至途望庐而返　原东观汉记曰耿纯率宗族归光武时郡国多降邯郸纯兄归烧宗家庐舍上以问纯纯曰恐宗人賔客卒有不同故焚烧庐舍絶其反顾之望上大笑　又曰承宫少孤年八歳为人牧猪乡里徐子明春秋授诸生数百人宫过其庐下见诸生讲好之因忘其猪而听经猪主怪其不还行求索见宫欲笞之门下生共禁乃止　増华峤后汉书曰汝南薛苞字孟聚父后妻尝憎苞分之出外日夜号泣不能去被殴杖不得已庐于门外旦入洒扫进食父怒逐之又庐于里头晨昬不废积歳余父母慙而还之原皇甫谧髙士传曰世莫知焦先所出或言生汉末
　　无父母兄弟见汉衰乃不言常结草为庐冬夏袒露垢汚如泥后野火烧其庐先因露寝遭大雪先袒卧不移人以为死就视如故　魏志曰管宁闻公孙度令行于海外遂至辽东度虚馆以待之旣还乃庐于山下时避难者多居郡南而宁居北示无迁志　増魏畧曰杨沛前后宰歴城守不以私计分意身退家无余积无他婢占河南亭部荒田二顷分牛庐止其中　晋书曰征虏将军石崇河南金谷涧中有别庐冠絶时辈引致賔客日以赋诗　唐书曰李建子讷居与宰相杨收接收欲市讷居舍以广第讷叱曰先人旧庐为权贵优笑地邪
　　庐三
　　増周　聚【国史亲衞诸军虎旅百万盖天下武峯之萃也即建二帅以防周庐之师　贾山传曽不得聚庐而托处焉】　居　结【孟子五月居庐　李恂为武威太守坐事免无田宅财产居山泽结草为庐】　学　精【倪若水传兴州县学庐　儒林传曰精庐暂建谓讲读之舍】　蘧穹【庄子仁义先生之蘧庐　匈奴传匈奴父子同穹庐卧】　野　荒【汉志曰在野曰庐　东坡诗去乡三十载风雨荒旧庐】　草　蓬【诸葛亮出师表曰先帝不以臣卑鄙猥自枉屈三顾臣于草庐之中　李徳裕诗少室映川陆鸣臯对蓬庐】　倚　拂【倚庐倚墙至地而为之无楣柱　吐蕃聨毳帐以居号大小拂庐】　北渚　南山【唐仲长子光隐者也无妻子结庐北渚凡三十年　孟浩然诗北阙休上书南山归敝庐】　三顾　千列【上详诸葛出师表见前　文选周庐千列】　车马喧　风雨倾【陶潜诗结庐在人境而无车马喧　苏东坡诗曰江湖渺故国风雨倾旧庐】　爱吾庐　有此屋【陶潜诗孟夏草木长绕屋树扶疎众鸟欣有托吾亦爱吾庐　韩愈示子诗始我来京师止携一束书辛勤三十年以有此屋庐】　未忍舍　无所増【明皇杂录虢国夫人恩倾一时谓韦嗣立曰闻此宅欲货其价防何韦氏诸子降阶而言曰先人旧庐所未忍舍　李愬兄弟恃家勲矜饰室庐惟愬所处乃父时故庐无所増】　庇风雨　蔽牀席【龙门王通敎授于河汾之间累征不起杨素劝之仕通曰有先人之敝庐足以庇风雨薄田足以具饘粥读书谈道足以自乐愿明公正以治天下时和歳丰通也受赐多矣不求仕也　陶潜诗曰敝庐何必广取足蔽牀席】
　　庐四
　　増诗陈江总赋得谒帝承明庐诗曰雾开仁寿殿云绕承明庐轮停绀幰引马度红尘余香貂拜黻衮花绶拂元除谒帝升清汉何殊入紫虚　唐岑参虢州送郑兴宗弟归扶风别庐诗曰佐郡已三载岂能长后时出闗少亲友赖汝常相随今旦忽言别怆然俱泪垂半生沧洲意独有青山知州县不敢说云霄谁敢期因怀东溪老最忆南峯缁我为多种药还山应未迟　又送梁判官归女几旧庐诗曰女几知君忆春云相逐归草堂开药裹苔壁取荷衣老竹移时小新花旧处飞可怜真傲吏尘事到山稀　孟浩然题埜人园庐诗曰与客园庐并微尚颇亦同耕钓方自逸壶觞趣不空门无俗士驾人有上皇风何处先贤传惟称厐徳公　元刘因王溪精庐诗曰居然山四頺危槛俯晴春川气生不极翠润流衣巾林隂起薄暮酒色生微醺歌声忽落谷惊归欲飞云
　　原碑后汉张超灵帝河间旧庐碑曰赫赫在上陶唐是承继徳二祖四宗是凭上鉴乎羲农中结轨乎夏商元首旣明股肱惟良乃因旧宇福徳所基修饰经构农隟得时树中天之双阙崇冠山之华堂通阁间道丹阶紫房金窓郁律王壁内珰青蒲充庖朱草栖箱川鱼踊跃云鸟舞翔煌煌大汉合德干刚体効日月騐化隂阳格于上下震畅八荒三光宣曜四灵効祥天其嘉亨丰年穣穣驺虞奏乐鹿鸣荐觞工祝致告福禄来将永保万福南山无量
　　楼一
　　原尔雅曰侠而修曲曰楼　说文曰楼重屋也樔泽中守竹楼也　释名曰楼言牖户之间有射孔慺慺然也史记曰仙人好楼居设具而神人　墨子曰城备
　　三十步置坐楼出堞四尺百步一木楼楼前面九尺二百步一立楼去城中二丈五尺　淮南子曰乱之所由生者皆在流遁大构架兴宫室延楼栈道鸡栖井榦檦木欂栌以相支持木巧之饰此遁于木也　袁宏罗山疏曰仰望石楼渺然在云中　晋宫阙名曰总章观仪鳯楼一所在观上广望观之南又别有翔鳯楼　増又曰洛阳有鳯凰楼庆云楼伺星楼　原十洲记曰昆仑山有十二玉楼　濑乡记曰老子庙有皇天楼九柱楼静念楼皆画仙人云气　増故宫遗録曰崇天门分为五总建阙楼其上翼为廻廊低连两观旁出为十字角楼　金台集曰大安殿基今为酒家寿安楼　辍耕録曰钟楼又名文楼在鳯仪南皷楼又名武楼在麟瑞南
　　楼二
