<!-- { "loadSidebar": true } -->
　　原风俗通曰谨按左传共工之子曰勾龙佐颛顼能平九土为后土故封为上公祀以为社神也　增西京杂记云髙祖少时常祭枌榆之社及移新丰亦还立焉原汉书曰陈平既娶张氏女资用益饶游道日广里中社平为之宰分肉食甚均里父老曰善陈孺子之为宰平曰嗟乎使平得宰天下亦如此肉矣　魏志曰王修年七岁丧母母以社日亡来岁邻里社修感念母悲哀邻里闻之为之罢社　武陵先贤传曰潘京为州辟进谒值社会因得见次及探得不孝刺史问曰辟士为不孝耶京举版答曰今为忠臣不得复为孝子其机辩如此　魏台访议曰帝问何用未社丑腊王肃对曰魏土也土畏木丑之明日便寅寅木也故以丑腊土成于未故于岁始未社也　增世说云阮修字宣子伐社树有人止之宣子曰社而为树伐树则社亡树而为社伐树则社移矣　通志图经曰董龙盩厔人家贫与里人共祀社众买牲牢龙撰文以祭祭毕分胙久之众不平逐出龙龙造泥饭以祭祭毕泣于树下将焚文有白鼠衔文入地穴掘之获白金一斗龙不自私率众首官县令贤之奏闻旌表其闾曰义夫里遂名董龙社树　北史曰李士谦字子约谧子也髫龀以孝闻伯父玚称为吾家颜子李氏宗党豪盛每春秋二社必髙会极宴无不沈醉諠乱尝集士谦所盛盈前而先为设黍谓羣从曰孔子称黍为五谷之长荀卿亦云食先黍稷古人所尚宁可违乎少长肃然无敢弛惰退而相谓曰既见君子方觉吾徒之不徳也　原宗懔荆楚岁时记曰社日四邻共结综会社牲醪为屋于树下先祭神然后共享其胙郑氏云百家共一社今百家所立社综即共立之社也　増提要録曰社公社母不食旧水故社日必有雨谓之社翁雨陆蒙诗云几防社翁雨一番花信风原佛经云世尊见杀牛羊以为社戒之云地狱满塞
　　正坐杀害汝等何以为社奉斋守戒则获福无量矣
　　社三
　　增报功　反始【上详社一　礼郊特牲社供粢盛所以报本反始也】　治聋　扶醉【俗传社日吃酒治耳聋贾氏谈録宋李昉为翰林学士月给内酝兵部李相涛小字社翁好滑稽尝因春社寄昉诗社翁今日没心情为乏治聋酒一缾恼乱玉堂将欲徧依稀廵到第三防　张蠙社日邨居诗鹅湖山下稻梁肥防栅鸡栖对掩扉桑柘影斜春社散家家扶得醉人归】　饮福　洽欢【诗话大社二祭多差近臣王岐公禹玉在两禁二十年熙寜间为翰林学士复被差题诗于斋宫曰邻鸡未唱晓骖催又向灵坛饮福杯自笑治聋知不足明年强健更重来　唐髙祖纪里闬立社用洽郷党之欢】　烧钱鸣鼓【范至能田园杂兴社下烧钱鼔似雷日斜扶得醉人囘青枝满地花狼藉知是儿孙鬭草来】
　　【梅圣俞和永叔诗玉卵不吞龙嗜肉燕子成儿去华屋老枥半黄田鼓鸣树下宰平谁似玉】　枫林击鼓　草岸解鞍【唐刘禹锡送客诗枫林社日鼔茅屋午时鸡王荆公喜此诗书于公第社日古词落日解鞍芳草岸花无人戴醉也无人管】
　　社四
　　增燕社【古词燕子来时春又到】　卜稼【详社一】　尝春酒【杜田翁社日邀我尝春酒】
　　社五
　　原诗晋潘尼皇太子社诗曰太蔟协青阳履端发岁首孟月渉初旬吉日惟上酉我后迩天休设社祈遐耉李叔逹祠社诗曰升坛预结祀诺皁肃分司椒兰平酒酌簠簋撤香萁　王廙春可乐曰吉辰兮上戊明灵兮惟社伯仲兮毕集祈祭兮树下濯卵兮葅韭齧兮擗鲊缥醪兮浮蚁交觞兮并坐气和兮体适心怡兮志可又曰良人祝社祥始告元华坛峻宇明盖幢幡　増
　　宋陆游社日诗曰太平处处是优场社日儿童喜欲狂且看参军唤苍鹘京都新禁舞亝郎　又社饮诗曰东作初占嗣歳宜蚕官又近乞灵时倾家酿酒无遗力倒社迎神尽及期先醉后醒惊老惫路长足蹇叹归迟西邨渐过新塘近宿鸟归飞已满枝　元戴表元社日城南诗曰社日年年雨江花处处春渐成垂白老不见蹋青人榆柳邉声杂龙蛇歳事新端来近城郭犹自厌风尘　郭钰社日诗曰甲子频书入短篇细推五戊卜春田读书未有平戎防止酒聊输祭社钱红树花秾春向晩画桥柳暝雨如烟旧来歌舞今谁在燕子茅檐只自怜　明周子谅社日诗曰枫树林边雨脚斜儿童祈赛竟諠哗鸡豚上戊家家酒莺燕东风处处花野径归时扶醉客丛祠祭罢集神鸦濒湖生意伤多潦预祝污邪载满车　石珤社日诗曰春风帘幙驻晴云社酒杯深我对君燕子未来花不语緑芜寒雀共斜曛　方太古社日出游诗曰邨邨社鼓隔溪闻赛祀归来客半醺水缓山舒逢日暖花明柳暗貌春分平田白洫流新雨絶壁青枫挂断云策杖提壶随所适野夫何不可同羣原序晋嵇含社赋序曰社之在于世尚矣自天子至于庶人莫不咸用有汉卜日丙午魏氏释用丁未至于大晋则社孟月之酉日各因其行运三代固有不同虽共奉社而莫议社之所由兴也
　　原祝文后汉蔡邕祝社文曰元正令午时惟嘉良乾坤交泰太蔟运阳乃祀社灵以祈福祥　晋傅祝社文曰社君自东百灵齐行翠盖翩翩象舆雕箱王于进驾骖服调良　晋应硕祝社文曰元首肇建吉酉辰良五政敷惠四教初扬万资新英颖擢章谷风涤歳日和时光命于嘉宾宴兹社箱敬飨社君休祚是将嘉殽绮错白茅荐恭有肉如坻有酒如江社君既眷祗肃威容
　　寒食一
　　原周礼曰司烜氏仲春以木铎修火禁于国中为季春将出火也
　　寒食二
　　原荆楚岁时记曰去冬节一百五日即有疾风甚雨谓之寒食【据厯合在清明前二日亦有去冬至一百六日】禁火三日【琴操曰晋文公与介子绥俱亡子绥割腓股以啖文公文公复国子绥独无所得子绥作龙蛇之歌而隐文公求之不肯出乃燔左右木子绥抱木而死文公哀之令人五月五日不得举火又周举移书及魏武明罚令陆翽邺中记并云寒食断火起于子推琴操所云子绥绥即推也又云五月五日与今有异皆因流俗所传据左传及史记并无介子推被焚之事案周礼司烜氏修火禁于国中注云为季春将出火也今寒食准节气是仲春之末清明是三月之初然则禁火盖周之旧制不因子推也】造饧大麦粥【玉烛宝典曰今人悉为大麦粥研杏仁为酪引饧沃之孙楚祭子推文云黍饭一盘醴酪二盂是其事】鬭鸡锼鸡子鬭鸡子【玉烛宝典曰此节城市犹多鬭鸡卵之戏左传有季郈鬭鸡其来逺矣古之豪家食称画卵今代犹染蓝茜杂色仍加雕镂逓相饷遗或置盘爼管子曰雕卵熟斲之所以发积藏散万物张衡南都赋曰春卵夏笋秋韭冬菁便是补益滋味其鬭卵则莫知所出董仲舒书云心如宿卵为体内藏以据其刚髣髴鬭理也】打毬【刘向别録曰蹴踘黄帝所造本兵势也或云起于战国案鞠与毬同古人蹋蹴以为戏】　范后汉书曰周举迁并州刺史太原一郡旧俗以介子推焚骸有龙忌之禁至其月咸言神灵不乐举火移书于子推庙云春中寒食一月老小不堪今则三日而已　周斐先贤传曰太原旧俗云介子推焚骸一月寒食莫敢烟爨陆翽邺中记云并州俗冬至后百五日为介子推断
　　火冷食三日作干粥今之糗是也　又曰寒食三日作醴酪煑粳米及麦为酪捣杏仁煑作粥　魏书曰魏武帝明罚令曰闻太原上党西河雁门冬至后百五日皆絶火寒食云为介子推且子胥沈江未有絶水之事今北方冱寒之地老少羸弱患将不堪令到人不得寒食若犯者家长半岁刑主吏百日刑令长夺一月俸　増唐书曰天宝二年诸陵常以寒食荐饧粥鸡毬雷车又曰开元敕寒食上墓礼经无文近代相传寖以成俗宜许上墓同拜埽礼　天宝遗事曰天宝宫中至寒食节竞筑秋千令宫嫔辈戏笑以为宴乐帝呼为半仙之戏都中士民相与仿之　酉阳杂俎云寒食日赐侍臣帖防毬绣草宣台宴宰相用酴醿酒　西京杂记云寒食节内仆司车与诸军使为绳橛之戏　金门岁节云寒食妆万花舆煑桃花粥　柳宗元书云近世礼重拜埽今阙者四年每遇寒食北向长号以首顿地想田野道路士女徧满皁庸匄皆得上父母坵垅马医夏畦之鬼无不受子孙追养者　五代史曰寒食野祭焚纸钱　古今艺术图曰北方山戎寒食日用秋千为戏以习轻趫者
　　寒食三
　　原画鸭　毙鸟【俗雕画鸭子以相饷　拾遗记云文公焚山求子推时有白鸟从烟中毙】内火　新烟【传以出内火注内藏也　谓出火也】　餐盘　粥【饮烧饭曰餐俗以备断火　下详寒食二】　遗麦粥　祭酪盂【齐魏收遗景元麦粥　下详寒食二】一月寒食　三日断火　禁火之辰　游春之月　二三之月　百五之辰　介子推之遗风　魏武帝之旧令　禁其烟周之旧制　不断火魏之新规　増泼火雨　卖饧天【唐熊孺登诗东风泼火雨新休　刘梦得诗话云为诗用僻字湏有来处宋考功诗马上逢寒食春来不见饧尝疑此饧字因读毛诗郑笺说吹箫处云即今卖饧人家物】
　　寒食四
　　増折柳【岁时记江淮间寒食家家折柳揷门】　熟食【秦人呼寒食为熟食言不动烟火办熟食也杜诗几年逢熟食万里过清明】　婪尾酒【白乐天诗寒食三杯婪尾酒】　百日节【即寒食日】　青精饭【居人过寒食采杨桐叶染饭色青而有光食之资阳气道家谓之青精干石饥】
　　寒食五
　　原诗李崇嗣途中寒食诗曰普天皆灭焰匝地尽藏烟不知何处火来就客心然　宋之问途中寒食诗曰马上逢寒食途中属暮春可怜江浦望不见洛阳人　增又寒食江州满塘驿诗曰去年上已洛桥边今年寒食庐山曲遥怜巩树花应满复见呉洲草新緑呉洲春草兰杜芳感物思归怀故乡驿明朝发何处猿声今夜断君肠　又寒食陆浑别业诗曰洛阳城里花如雪陆浑山中今始发旦别河桥杨柳风夕卧伊川桃李月伊川桃李正芳新寒食山中酒复春埜老不知尧舜力酣歌一曲太平人　原沈佺期岭表寒食诗曰岭外逢寒食春来不见洛中新甲子明日是清明　増王维寒食城东即事诗曰清溪一道穿桃李演漾緑蒲涵白芷溪上人家凡几家落花半落东流水蹴踘屡过飞鸟上秋千竞出垂杨里少年分日作遨游不用清明兼上已又寒食泛上诗曰广武城边逢暮春汶阳归客泪霑
　　巾落花寂寂啼山鸟杨柳青青渡水人　王昌龄寒食即事诗曰晋阳寒食地风俗旧来传雨灭龙蛇火春生鸿雁天泣多流水涨歌发舞云旋西见子推庙空为人所怜　李峤寒食清明早赴王门率成诗曰游客趋梁邸朝光入楚台槐烟乘晓散榆火应春开日带晴虹上花随早蝶来雄风乘令节余吹拂轻灰　韦承庆寒食应制诗曰鳯城春色晓龙禁早晖通旧火收槐燧余寒入桂宫莺啼正隐叶鸡鬭始开笼蔼蔼遥山满仙歌始乐风　宋王禹偁寒食诗曰寒食江都郡青旗卖楚醪楼台藏緑柳篱落露红桃妓女穿轻屐笙歌泛小舠使君慵不出愁坐读离骚　元柳贯寒食山居诗曰岁月无情日变迁惜春留得酒家钱棃花小雨惊寒食杨柳东风似去年志士属当躬井臼善人谁为表原田老来抚节偏多感何必云安有杜鹃　刘因寒食道中诗曰簪花楚楚归宁女荷锸纷纷上冢人万古人心生意在又随桃李一番新　宋无寒食诗曰十日花时九雨风年年百五病愁中春寒不禁香篝火红蜡青烟忆汉宫戴表元林邨寒食诗曰出门杨柳碧依依木笔花开
　　客未归市逺无饧供熟食邨深有纻试生衣寒沙犬逐游鞍吠落日鸦衔祭肉飞闻说旧时春赛罢家家鼓笛醉成围
　　清明一
