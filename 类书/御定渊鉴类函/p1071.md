<!-- { "loadSidebar": true } -->
　　増长久之术【史记陆生时前説称诗书高帝骂之曰乃公居马上而得之安事诗书陆生曰居马上而得之宁可以马上治之乎且汤武逆取而以顺守之文武兼用长久之术也】　随陆无武绛灌无文【晋书载记刘渊尝谓同门生朱纪范隆曰吾每观书传常鄙随陆无武绛灌无文道由人一物之不知者固君子之所耻也二生遇高皇而不能建封侯之业两公属太宗而不能开庠序之美惜哉于是遂学武事妙絶于众】　文武兼资【后周书刘亮中山人本名道徳以勇敢见知为时名将兼屡陈谋策多合机宜太祖谓之曰卿文武兼资即孤之孔明也乃赐名亮】　天下之柄有二【唐书魏元忠封事天下之柄有二文武而已至制胜御人其道一也今言武者先射不稽之权畧言文者首篇章不取之经纶臣愿歴访文武五品以上得无有智如羊祜武如李广而不得骋其才者乎使各言其志毋令久失职】　公卿即为将帅【宋史陆九龄调桂阳军教授改兴国军未上防湖南茶冦剽庐陵声摇旁郡人心震慑旧有义社以备冦郡从众请以九龄主之门人多不恱九龄曰文事武备一也古者有征讨公卿即为将帅比闾之长则伍两之率也士而耻此则豪侠武断者专之矣遂领其事调度屯御皆有法】勿令偏有所重【又余玠拜大理少卿升制置副使进对言今世胄之彦塲屋之士田里之】
　　【豪一或即戎即指为麤人斥为哙伍愿陛下视文武为一勿令偏有所重偏必至于激文武交激非国之福】
　　讲武一
　　原周礼曰大司马之职中春教振旅司马以旗致民平列陈如战之陈【注以旗者立旗期民于其下也兵者凶事不可空设因搜狩而习之凡师出曰治兵入曰振旅皆习战也平犹正也】辨鼓铎镯铙之用王执路鼓诸侯执贲鼓军将执晋鼓师帅执提鼓旅帅执声鼓卒长执铙两司马执铎公司马执镯以教坐作进退疾徐疏数之节遂以搜田中夏教茇舍羣吏撰车徒读书契辨号名之用帅以门名县鄙各以其名家以号名乡以州名野以邑名百官各象其事以辨军之夜事其他皆如振旅遂以搜田【注茇读如莱沛之沛茇舍草止之也撰读曰算谓数择之也读书契以簿书校录军实之凡要】中秋教治兵辨旗物之用王载太常诸侯载旂军吏载旗师都载旜乡遂载物郊野载旐百官载旟各书其事与其号焉其他皆如振旅遂以狝田【注凡旗鼓有军旅者画异物无者帛而已书当为画事也号也皆画以云气】中冬教大阅【注大阅备军礼而旌旗不如出军之时空辟实】前期羣吏戒众庶修战法虞人莱所田之野为表乃陈车徒如战之陈皆坐羣吏聴誓于陈前斩牲以左右狥陈曰不用命者斩之中军以鼙令鼓鼓人皆三鼓司马振铎羣吏作旗车徒皆作鼓行鸣镯车徒皆行及表乃止三鼓摝铎羣吏弊旗车徒皆坐又三鼓振铎作旗车徒皆作鼓进鸣镯车骤徒趋及表乃止坐作如初乃鼓车驰徒走及表乃止鼓戒三阕车三发徒三刺乃鼓退鸣铙且却及表乃止坐作如初遂以狩田　左传臧僖伯曰春搜夏苖秋狝冬狩皆于农隙以讲事也三年而治兵入而振旅归而饮至以数军实昭文章明贵贱辨等列顺少长习威仪也【注虽四时讲武犹复三年而大习出曰治兵始治其事入曰振旅治兵礼毕整众而还振整也】　増月令曰孟冬天子乃命将帅讲武习射御角力　后汉书礼仪志曰立秋之日自郊礼毕始扬威武斩牲于郊东门以荐陵庙还宫遣使者赍束帛以赐武官武官肄兵习战阵之仪斩牲之礼名曰防刘兵官皆肄孙吴兵法六十四阵名曰乗之【注魏书建安二十一年三月曹公亲畊籍田有司奏四时讲武于农隙汉承秦制三时不讲唯十月车驾幸长安水南门会五营士为八阵进退名曰乘之今金革未偃士民素习可无四时讲武但以立秋择吉日大朝车骑号曰治兵上合礼名下承汉制也古今注曰永平元年六月初令百官防膢当新始杀食曰防膢】　唐书礼乐志曰中冬讲武于都外前期兵部命将帅简军士除地为塲立五表又别墠地于北厢南向尚舍奉御设大次于墠建旗为和门如方色大将被甲乗马教习士众少者在前长者在后其还则反之刀楯为前行持矟者次之弓箭者为后旗卧则跪旗举则起讲武之日皇帝乗革辂至墠所兵部尚书介胄乗马奉行入大次谒者引诸州使人鸿胪引蕃客立于大次观者立于都墠士仗外四周中军将各以鞞令鼓三军俱击鼓三鼓有司偃旗步士皆跪大将立于旗鼓之东西向诸军将立于其南北面听大将誓遂声鼓有司举旗士众皆起东军一鼓举青旗为直陈西军亦鼓举白旗为方陈以应次西军鼓举赤旗为锐陈东军亦鼓举黒旗为曲陈以应次东军鼓举黄旗为圜陈西军亦鼓举青旗为直陈以应次西军鼓举白旗为方陈东军亦鼓举赤旗为鋭陈以应次东军鼓举黑旗为曲陈西军亦鼓举黄旗为圜陈以应凡军先举者为客后举者为主每变陈二军各刀楯五十人挑战第一第二挑战迭为勇怯之状第三为敌均之势第四第五为胜败之形旣已两军俱为直陈至中表相拟击而还每退至一行表跪起如前遂复其初侍中奏请观军骑军皆如歩军之法每军各八骑挑战五陈毕大击鼓而前盘马相拟击而罢遂振旅　宋实录曰咸平二年八月大阅诸军先是诏有司择地于东武村为广塲慿髙筑台台上设幄建行宫于西北隅是日殿前司侍卫司马步诸军自夜三鼓分出诸门诘旦上按辔顿于行宫诸军陈于台前左右相向歩骑交属绵亘二十里诸班卫士翼侍于台后有司奏成列上升台东向御戎幄召从臣坐而观之殿前都指挥使王超执五方旗以节进退又于两陈中设台相望使人执旗如台上招之初举黄旗则诸军旅拜举赤旗则骑进举青旗则步进每旗动则鼓作而士噪之声震于百里皆三挑而后退次举白旗则诸军复拜呼万嵗者三有司奏陈坚而整士勇而厉欲再举之上曰可止矣遂举黒旗以振旅
　　讲武二
　　原教振旅　教茇舍　教治兵　教大阅　撰车徒辩旗物　司马振铎　羣吏作旗【以上竝详讲武一】　起事动众　脩教明谕【尔雅起大事动大众必先有事乎社公羊傅秋八月壬午大阅大阅者阅兵车也脩教明谕国道也】　出尚威武　入反尊卑【尔雅出为治兵尚威武也入为振旅反尊卑也】　衔枚而进　鸣铙且却【周礼车徒皆作遂鼓行徒衔枚而进郑注云枚如箸衔之有繣结于项中军法止语为相疑惑也　下详讲武一】　三年治兵　一时讲武【上详讲武一　三时务农一时讲武一时冬也】　北面誓　南郊戏【月令天子乃教田猎习五戎有司搢扑北面以誓之详田猎一　晋成帝咸和元年十一月大阅于南郊诏内外诸军戏兵于南郊之塲其地因名鬬塲】　増都试　时肄【汉书髙帝纪十一年注材官骑士习射御骑驰战陈常以八月太守都尉令长丞会都试课殿最水处则习楼船边郡将万骑行障塞　又刑法志汉兴踵秦而置材官于郡国京师有南北军之屯至武帝平百粤内増七校外有楼船皆嵗时讲肄脩武备云】上林　西郊【汉书文帝中年赫然发愤遂躬戎服亲御鞍马从六郡良家材力之士驰射上】
　　【林　陈蕃传延熹六年车驾幸广成校猎上疏谏曰人君有事于苑囿惟仲秋西郊顺时讲武杀禽助祭以厚教敬】　华林　骊山【庾信三月三日华林园马射赋虽行祓禊之饮即同春搜之仪幄宫宿设帐殿开筵开鹤列之阵靡鱼须之旃　唐会要先天二年十月讲武于骊山之下征兵二十万列大陈于长川坐作进退以金鼓之声节之】　便殿　近郊【宋史兵志康定元年帝御便殿阅诸军阵法议者谓诸军止教坐作进退虽整肃可观然临敌难用请自今遣官阅阵毕令解证以弓弩射营置弓三等自一石至八斗弩四等自二石八斗至二石五斗以次阅习诏行之陜西河东河北路　玉海建隆三年十一月讲武于近郊】　作六师　阅八军【小雅韎韐有奭以作六师宋史兵志熙寜八年二月帝谓见校试七军营阵以分数不齐前后抵牾难为施用可令见校试官抚其可取者草定八军法八月大阅八军阵于城南荆家陂已事赐银绢有差】　昆明池　琅琊城【上详水战齐永明六年九月于琅琊城讲武习水步军见玉海】　平乐观　玉津园【后汉书何进传灵帝中平五年诏进大发四方兵讲武于平乐观下建大坛上建十二重五采华葢高十丈坛东北为小坛复建九重华葢高九丈列歩兵骑士数万人结营为陈天子亲出临军驻大华葢下进驻小华葢下礼毕帝躬擐甲介马称无上将军行陈三匝而还　宋建隆四年四月幸玉津圉阅近卫诸军骑射见玉海】　课殿最程能否【上详都试注　宋史兵志熙宁六年帝初置内教法旬一御便殿阅武校程其能否而劝沮之】设帷宫　开帐殿【详华林注】　较金埒　遵兰防【庾信华林园马】
　　【射赋序朱汗之马较黄金之埒　下见梁献大阅赋】　振天威　播神武【宋实録太宗绍服之初一意戎事恐有邉警备振天威每朝罢即于便殿或在后苑亲阅禁卒取其伉健者隶亲军　明王家屏大阅诗神武逺播寰宇宁】　试寝宫　教美人【吕氏春秋阖闾试其民于五湖剑皆加于肩地流血几不可止句践试其民于寝宫民争入火死者千余遽击金而退之赏罚充实也　下详吴宫教美人战诗】　斩牲狥陈　训民御暴【上详讲武一　通鉴前编周桓王十有五年秋八月鲁大阅胡氏曰大阅简车马也先王寓军政于四时之田训民御暴其备豫也】　车骤徒趋　步退骑进【上详讲武一　唐会要显庆二年三月讲武并州城北一鼓而誓众再鼓而整列三鼓而交前左为曲直圜鋭之陈右为方鋭直圜之阵三挑而五变步退而骑进五合而各复其位】临宣武观　御讲武殿【晋纪武帝泰始九年临宣武观大阅诸军　宋史兵志建】
　　【隆三年上御讲武殿阅诸道兵得万余人以骑兵为骁雄步军为雄武竝隶侍卫司】　盘马拟击裹镞相射【上详讲武一　文献通考宋建隆三年十一月讲武于近郊军容甚盛帝御讲武殿】
　　【亲阅其法刻木为箭镞裹以氊罽命强者两两相射取其不避者】　射雕截栁　赏春罚秋【通考宋太宗循太祖旧制亲阅武艺行幸池苑亦令诸军卫士骑射雕盘截栁枝　玉海陛防百重彤廷如砥扛鼎翘闗之雄落雕穿杨之技彯缨鸣剑之鋭竝効其能赏春罚秋风动营垒】　授颇牧之方畧　进韩彭之旗鼓【列八阵之形申三令之语肃将帅严部伍颇牧授之以方略韩彭进之以旗鼔彼上林之驰射骊山之讲武岂可同日而语哉见玉海】　何进驻华盖下　山涛乗歩辇从【上详平乐观注　晋书太康初帝尝讲武于宣武塲山涛时有疾诏乗步辇从】　原教进退疾徐之节　讲攻战进取之方【上详讲武一　谢承与步子山书但日讲攻战进取之方而易诗礼乐春秋更不开箧】　増耳目习钟鼓旌旗不乱　心志安斩刈杀伐不慑【见苏轼教战守策】
　　讲武三
