<!-- { "loadSidebar": true } -->





　　御定渊鉴类函卷四十一
　　钦定四库全书
　　御定渊鉴函卷四十二
　　帝王部三【帝王总载】
　　帝王总载六【述　诔　増即位册文増尊号册文】
　　原述后汉班固髙祖述曰皇矣汉祖纂尧之绪实天之徳聪明神武秦人不纲网漏于楚爰兹发迹断蛇奋旅神母告符朱旗乃举粤蹈秦郊婴来稽首革命创制三章是纪应天顺民五星同晷项氏叛援黜我巴汉西土宅心战士愤怨乗衅而运席卷三秦割据河山保此怀民股肱萧曹社稷是经爪牙信布腹心良平恭行天罚赫赫明明　又文帝述曰太宗穆穆允恭黙化民以躬率下以徳农不供贡罪不收孥宫不新馆陵不崇墓我徳如风民应如草国富刑清登我汉道　又景帝述曰孝景莅政诸侯方命克伐七国王室已定非怠非荒务在农桑着于甲令民用宁康　又武帝述曰世宗巍巍思祖业畴咨熙载髦俊并作恢我疆宇外博四荒
　　武功既抗亦迪斯文宪章六学统一圣真封禅郊祀登秩百神协律改正飨兹永年　又昭帝述曰孝昭幼冲冢宰惟忠燕盖诪张实叡实聪罪人斯得邦家和同又宣帝述曰中宗明明寅用刑名时举傅纳听断惟精柔逺能迩燀燿威灵丕显祖烈尚于有成　又元帝述曰孝元翼翼髙明柔克尊礼故老优游亮直外割禁囿内损御服离宫不衞山陵不邑奄尹之訾我明徳又成帝述曰孝成煌煌临朝有光威仪之盛如珪如璋壸闱恣赵朝政在王炎炎燎火亦允不扬　又平帝述曰孝平不造新都作宰不伊不周丧我四海
　　原诔汉傅毅明帝诔曰惟此永平其德不回恢廓鸿绩遐方是怀明明肃肃四国顺威赫赫盛汉功德巍巍躬履圣德以临万国仁风惠云布集武伏蚩尤文腾孔墨下制九州上系皇极丰美中世垂华亿载冠尧佩舜践履五代三雍旣洽帝道继备七经宣畅孔业淑着明徳慎罚尊上师傅薄刑厚赏惠慈仁恕明并日月无有偏照辟如北辰与天同曜发号施令万国震惧庠序设陈礼乐宣布璿玑所建靡不奄有贡篚纳赋如归父母正朔永昌冠带儋耳四方共贯八极同轨　后汉苏顺和帝诔曰天王徂登率土奄伤如何昊穹夺我圣皇恩徳累代乃作词章其辞曰恭惟大行配天建徳陶元二化风流万国立我蒸民宜此仪则厥初生民三五作纲载籍之盛着于虞唐恭惟大行爰同其光自昔何为钦明允塞恭惟大行天覆地载无为而治冠斯往代往代崎岖诸夏擅命爰兹发号民乐其政奄有万国臣民咸秩大孝备矣閟宫有侐由昔姜嫄祖妣之室本支百世神契惟一弥留不豫道扬末命劳谦有终实惟其性衣不制新犀玉逺屏履和而行威棱上古洪泽滂流茂化沾溥不愸少留民斯何怙欷成云涕泣如雨昊天不吊丧我慈父　崔瑗和帝诔曰元景寝曜云物见征冯相考妖遂当帝躬三载四海遏密八音如丧考妣擗踊号吟大隧既啓乃徂元宫永背神器升遐皇穹长夜冥冥曷云其穷　魏曹植武帝诔曰于惟我王承运之衰神武震发羣雄殄夷拯民于下登帝太微德美旦奭功越彭韦九徳光备万国作师寝疾不兴圣体长归华夏饮泪黎庶含悲神翳功显身沈名飞敢扬圣徳表之素旗乃作诔曰于穆我王胄稷周贤圣是绍元懿允休先侯佐汉实惟平阳功成绩着徳昭二皇民以宁一兴咏有章我王承统天姿特生年在志学谋过老成奋臂旧邦翻身上京表与我王兵交若神张陈背誓傲帝虐民拥徒百万虎视朔濵我王赫怒戎车列陈武卒虓阚如雷如震欃枪北埽举不浃辰绍遂奔北河朔是賔振旅京室帝嘉厥庸乃位丞相总摄三公光受上爵君临魏邦九锡昭备大路火龙元监灵蔡探幽洞微下无伪情奸不容非敦俭尚古不玩珠玉以身先下民以纯朴圣性严毅平脩清一惟善是嘉靡疎靡昵怒过雷霆喜逾春日万国肃防望风震栗既总庶政兼览儒林躬着雅颂被之瑟琴茫茫四海我王康之微微汉嗣我王匡之羣桀扇动我王服之喁喁黎庶我王育之光有天下万国作君防奉本朝徳美周文以寛克众每征必举四夷賔服功逾圣武翼帝王世神武鹰扬左钺右旄威陵伊吕年逾耳顺体愉忠肃干干庶事气过方叔宜并南岳君国无穷如何不吊祸钟圣躬弃离臣子背世长终兆民号咷仰愬上穹旣以约终令节不衰旣即梓宫躬御缀衣玺不存身唯绋是荷明器无饰陶素是嘉既次西陵幽闺啓路羣臣奉迎我王安厝窈窈宇三光不入潜闼一扃尊灵永蛰圣上临穴哀号靡及羣臣陪临伫立以泣去此昭昭于彼冥冥永弃兆民下君百灵千代万乗曷时复形　曹植文帝诔曰天震地骇崩山陨霜阳精薄景五纬错行哀殊丧考思慕过唐擗踊郊野仰愬穹苍考诸先纪寻之哲言生若浮寄徳贵长朝闻夕逝死志所存皇虽殪没天禄永延何以述德表之素旃何以咏功宣之管弦乃作诔曰元光幽昧道究运迁干回厯数简圣授贤乃眷大行属以黎元龙飞践祚含契上五行定纪改号革年明明赫赫受命自天风偃物化徳以礼宣详惟圣质岐嶷幼龄研几六典学不过庭潜心无内抗志髙明才秀藻朗如玉如莹听察无响视覩未形其刚如金其劲如琼如冰之洁如砥之平爵功无重戮违无轻心镜万机鉴照下情宅土之中率民以渐道义是图弗营厥险六合通同齐契共检导下以纯民由朴俭绋冕崇丽衡紞惟新尊肃礼容瞻之若神方牧妙举钦于恤民虎将荷节镇彼四邻朱旗所勦九壌披震畴克不若孰敢不臣悬旌海表万里无尘回回凯风祁祁甘稼惟嵗丰登我稷黍家佩惠尹戸慈父在位七载九功仍举将承太和继迹三五宜作物师长为神主寿终金石等算东父如何奄忽摧身后土俾我防防靡瞻靡顾嗟嗟皇穹胡宁忍予明鉴吉凶体达存亡深垂典制申之嗣皇圣上防奉是顺是将乃啓元宇基于首阳拟迹谷林追尧纂唐合山同阪不树不疆涂车刍灵珠玉靡藏百神警侍賔于幽堂于是候大隧之致功陈元辰之淑祯潜华体于梓宫凭正殿于居灵悼晏驾之既俟感容车之速征浮飞魂于轻霄就黄墟以藏形背三光之昭晰归窀穸之冥冥嗟一往之不返痛閟闼之长扃　晋陆机吴大帝诔曰我皇明明固天实生体和二合以察三精濯晖育庆怀祥载荣率性而和因心则灵厥灵伊何克圣克仁茂对四象克配乾坤齐明日月考祥鬼神诞自幼冲叡哲宿照甄化无形探景絶曜巍巍圣姿文武旣俊有觉徳徽兆民欣顺将熙景命经营九围登迹岱宗班瑞旧圻上元匪惠早零圣晖神庐旣考史臣献贞龙輴啓殡霄载紫庭辰旒飞藻凶旗举铭崇华熠烁翠盖繁缨千乗结驷万重营箫鼓振响和鸾流声动轸阊阖永背承明显步万官幽驱百灵随化太素即宫杳防亿兆同慕泣血如零潘岳世祖武皇帝诔曰粤若稽古帝皇诞受休命作我晋室赫赫文皇配天并日大行龙飞创制改物湛恩汪濊流泽洋溢上齐七政下绥万邦四门穆穆五典克从惟清缉熙于变时雍爱尽事亲敎加百姓于丧过哀在祭致敬后蚕冕服躬借粢盛六代毕奏九功咸咏行敦醇朴思贯元妙莅政端位临朝光曜胄子入学辟雍宗礼国老恂恂贵游济济莫孝匪子莫悌匪弟化自外明训法以礼犷彼吴楚称乱三代世歴五伪年几百载边垂防刘王化阻阂羽檄星驰钲鼔日戒帝御羣师奉辞奋旅腹心庭争爪牙疑沮天监独照圣策乃举朝服济江止戈曜武野无交兵役不淹月僭号归命稽颡晋阙邪界蛮流傍纳百越表闾旌善徳音爰发虞人献箴周书垂诰酒惧其彞兽戒其冐于我大行纵心所好动不逾矩性与道奥厌厌酣饮乐不辨顔桓桓振旅田无游盘我徳如风民应如兰靡不夙夜无敢晏安务农望嵗时或不稔小心翼翼恤民以甚御坐不怡撤膳赈廪西流垂精南金抑施永言孝思天经地义问谁赞事英彦髦士问谁翼侍博物君子潜明神鉴从众屈己道济羣生为而不恃先天弗违后天降时万物熙熙怀而慕思颙颙缙绅不谋同辞岩岩岱宗想望翠旗恭惟大行功成不居议寝封禅心栖冲虚策告不足太平有余七十二君方之蔑如思乐天徳等寿嵩崋如何寝疾背世登遐迁幸梓宫孤我邦家筮旣袭吉日惟良永指太极宁神峻阳羣后擗踊长诀輼辌圣灵斯顾岂伊不伤家无逺迩邦靡小大四海供职同轨毕防茫茫原野亭亭素盖缟辂解驾白虎弭斾龙輴即定闼载扃如天斯崩如地斯倾哀哀庶寮防防自愍彼苍者天胡宁斯忍圣君不返我独旋轸　宋谢灵运武帝诔曰九有同悲四海等哀矧伊下臣思恋徘徊敢遵前典式述圣徽乃作诔曰舜潜歴岩髙晦泗渚龙徳而隐风积乃举皇之遯世屯难方阻眷此区寰闵尔沦胥太乙之季权戚携薄隆安之初主相弱岳牧纠防朝廷纷错妖横乗隟蛟喷鲸跃旣扰奥区遂斥帝防乱离斯瘼不后不先寔赖明哲授手康旃纪度回薄余分成闰旧晋中微伪楚借衅蹑彼潜机整此英陈推亡必朽固存斯振卢循险肆慝遐岭殄我江豫迫我台省民旣摇荡国将迁鼎乗驺归辕式固皇境危济险弭难释殆虎骛隰舟师涨海倾穴寻窠穷幽测昧昔去洛汭息肩江沚世更十君年逾百祀国絶兴复家成桑梓荒黙莫恤頽国谁耻夏典载禹九道是行商诏述汤兼攻是幷勤彼周流协此经营仗钺伐鼔赫赫明明乃敇众师竟执戎昭诲以三略惠以六韬云撤周京席卷秦郊复礼前茔雪愧旧朝旣清西关复旋东道中憩徐豫兼应燕赵业盛曩代惠侔大造泽及四海功格八表悠悠声教緜緜川陆北献氊裘南贡金竹髽首冠弁穿胸敛服寒穴欣日巢栖玩屋匪惟遐谭灵物偕就孰是人事自天所祐甘露芝草祥云瑞宿嘉禾连木素鸟皓兽昔之所感讴颂同音今之所应幽显一心宋克虞徳晋犹唐钦曰总八纮于兹三龄四维开张九流昭明敦俭务素钦贤爱萌制规作训阐校脩经礼乐已甄云雨未将陟井陉薄埽白登北朔渴望飞旌衡輣东岱灵迟玉牒金縢天地不仁苍生寡福已荷一遇弃我何速梁颠木頽甘殒已赎同轨毕至率土咸哀殊方均服栾栾素缞洒泪成雨响叶如雷史臣考卜髙山开基贞无逺迁灵有期嗣皇擗摽羣后崩悲孰云不戚痛百在兹惟徂之夕流火始变秋月未永飞漏急箭鸣箫哀噭金觞虚奠列驾长隧发辇华殿华殿旣谢长隧是幸双盖踌躇六闲引领攀援容貌眷恋俄顷哀哀百僚长辞含鲠奉教百朝执鞭王始从履五牧年歴十祀天光下济谬眷齿愧微刀笔颇预游止垂幕侍讲接筵餐理脩曙朗夕登台泛沼匪月匪日无晏无早如何一旦缅邈穹昊徽容未逺圣灵超然收泪即路含戚何言风霜萧瑟山海苍茫地苦情矜节速心伤孰是幽哀实恋我皇情思如环萱苏岂忘
