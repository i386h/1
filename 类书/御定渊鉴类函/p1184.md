<!-- { "loadSidebar": true } -->
　　原杜氏通典曰三韩后汉时通焉有三种一曰马韩二曰辰韩三曰弁辰马韩在西五十有四国其北与乐浪南与倭接辰韩在东十有二国其北与濊貊接弁辰在辰韩之南亦十有二国其南与倭接凡七十八国或云百济是其一国焉大者万余户小者数千家各在山海间地各方四千余里东西以海为限皆古之辰国也马韩最大共立其种为辰王都目支国尽王三韩之地其诸国王先皆是马韩种人　增续文献通考曰晋武帝太康元年二年其王频遣使入贡方物太熈元年诣东夷校尉何龛上献咸寜二年复来明年又请内附其王来朝自后无闻
　　三韩二
　　増科头露紒　凿背揺绳【晋书男子科头露紒又曰年少勇健者皆凿其背皮贯以大绳以杖摇绳终日讙呼力作不以为痛】　鸡有长尾　人皆扁头【文献通考马韩国有长尾鸡长五尺　晋书辰韩初生子便以石压其头使扁】
　　百济一
　　原杜氏通典曰百济即后汉末夫余王尉仇台之后【后魏时百济王上表云臣与髙丽先出夫余】初以百家济海因号百济唐武徳贞观中频遣使朝贡后王义慈与髙丽取新罗三十城又不朝贡显庆五年遣苏定方讨平之旧有五部分统三十七郡二百城七十六万户至是以其地分置熊津马韩东明等五都督府仍以其酋渠为都督府刺史增旧唐书云麟徳二年百济王扶余隆与新罗王金法敏防熊津城刑白马而盟其文曰徃者百济先王迷于逆顺不敦邻好不睦亲姻结托髙丽交通倭国共为残暴侵削新罗破邑屠城略无寜歳天子悯一物之失所怜百姓之无辜频命行人遣其和好险恃逺侮慢天经皇赫斯怒恭行吊伐旌旗所指一戎大定懐柔伐畔前王之令典兴亡继绝往哲之通规事必师古诸曩册故立前百济太子司稼正卿扶余隆为熊津都督守其祭祀保其桑梓依倚新罗长为与国各除宿憾结好和亲恭承诏命永为藩服仍遣使人右威卫将军鲁城县公刘仁愿亲临劝谕具宣成防约之以婚姻申之以盟誓刑牲歃血共敦终始分灾恤患恩若弟兄只奉纶言不敢失坠既盟之后共保岁寒若有弃信不恒二三其徳兴兵动众侵犯天陲明神殛之百殃是降子孙不昌社稷无守禋祀磨灭罔有遗余故作金书铁契藏之宗庙子孙万代无或敢犯神之聼之是飨是福仁愿还隆惧新罗寻归京师仪凤二年拜熊津都督带方郡王令归本蕃安辑余众时百济本地荒毁渐为新罗所据隆不敢还旧国而卒其孙敬则天朝袭封带方郡王授卫尉卿其地自此为新罗及渤海靺鞈所分百济之种遂绝
　　百济二
　　増大姓八族　初济百家【北史百济国中大姓有八族沙氏燕氏劦□氏真氏解氏骨氏木氏□暗氏　下见前】　号曽闵于海东　葬孙陈之墓侧【唐书百济王义慈事亲以孝行闻友于兄弟时人号海东曽闵至京数日而卒赠金紫光禄大夫卫尉卿就孙皓陈叔寳墓侧葬之并为竪碑】
　　新罗一
　　原杜氏通典曰新罗国魏时新卢国其先本辰韩种也辰韩始有六国稍分为十二新罗则其一也【初曰新卢宋时曰新罗或曰斯罗】其国在百济东南五百余里【亦在髙丽东南兼有汉时乐浪郡之北】东滨大海魏将母丘俭讨髙丽破之奔沃沮其后复归故国留者遂为新罗焉　増太平御览曰苻坚建元十八年国王楼寒遣使卫头献美女其人多美发发长丈余坚曰卿言海东之事与古不同何也荅曰亦犹中国时代变革名号改易今焉得同　隋书曰其人有华夏髙丽百济之属兼有沃沮不耐韩濊之地其王本百济人自海逃入新罗遂王其国祚至金真平开皇十四年遣使贡方物髙祖拜为开府乐浪郡公新罗王旧唐书曰贞观五年新罗王遣使献女乐二人皆鬒
　　发美色太宗谓侍臣曰朕闻声色之娱不如好徳且山川阻逺懐土可知近日林邑献白鹦鹉尚解思乡诉情还国鸟犹如此况人情乎但愍其逺来必思亲戚宜付使者聼遣还家真平卒无子立女善徳为王国人号圣祖皇姑善徳卒立其妺真徳为王真徳遣其弟国相伊赞子金春秋及其子文正来朝春秋请诣国学观释奠及讲论太宗因赐以所制温汤及晋祠碑并新撰晋书将归国令三品以上宴饯之优礼甚称永徽元年真徳大破百济遣春秋子法敏以闻真徳乃织锦作五言太平颂以献帝嘉之拜法敏为太府卿后春秋法敏递立卒其子政明嗣位垂拱二年政明遣使来朝因上表请唐礼一部并杂文章则天令所司写吉凶要礼并于文馆词林采其词渉规诫者勒成五十卷以赐之开元十六年遣使来献方物又上表请令人就中国学问经教上许之二十五年其主兴光卒诏遣左赞善大夫邢璹摄鸿胪少卿徃吊祭并册立其子承庆袭新罗王璹将发上制诗序太子以下及百寮咸赋诗以送之上谓璹曰新罗号为君子之国颇知书记有中华以卿学术善与讲论故使充此到彼宜阐扬经典使知大国儒教之盛又闻其人多善棊因令善棊人率府兵曹杨季鹰为璹之副璹等至彼大为蕃人所敬其国棊者皆季鹰之下于是厚赂璹等金寳及药物等　续文献通考曰辽太祖九年十月新罗遣使贡方物天赞四年十一月新罗国来贡
　　新罗二
　　増狮子队　鸡林州【旧唐书曰新罗有城邑邨落王所居曰金城周七八里卫兵三千人设狮子队文武各十有七等　又曰龙三年诏以新罗国为鸡林州都督府授法敏为鸡林州都督】国本秦韩　姓多金朴【北史曰新罗本辰韩种辰韩亦曰秦韩其言语名物有似中国国名为邦弓为弧贼为寇行酒曰行觞相呼皆为徒不与马韩同　旧唐书曰国人多金朴两姓异姓不为婚】
　　新罗三
　　增诗唐李端送归中丞使新罗诗曰东望扶桑日何年是到时片帆通雨露积水隔华夷浩淼风来逺虚鸣鸟去迟长波静云月孤岛宿旌旗别叶秋意廻潮动客思沧溟迷旧路何处问前期　又耿湋诗曰逺国通王化儒林得使臣六君承典册万里奉丝纶云外连孤棹恩私在一身悠悠龙节去渺渺蜃楼新望里行还暮波中岁又春昏明看日御灵怪问舟人城邑分华夏衣裳拟搢绅他时命礼毕归路勿迷津　又皇甫冉诗曰诏使殊方逺朝仪旧典行浮天无尽处望日计前程暂喜孤山出长愁积水平野风飘疉鼔海雨湿危旌异路知文教通儒有令名还将大唐礼方外授诸生　顾况送从兄奉使新罗曰六气铜浑转三光玉律调河宫清奉賮海岳晏来朝地接提封入天平赐贡饶扬威轻破虏柔服耻征辽曙色黄金阙寒声白鹭潮楼船方习战骢马是嘉招帝女飞衔石鲛人卖泪绡管寜虽不偶徐福倘相邀独岛悬空翠孤霞上泬寥蟾蜍同汉月防蝀异秦桥水豹横吹浪花鹰迥拂霄晨装凌渺漭夜泊记招揺防路通圆峤何山是沃焦飓风晴自起阴火暝潜烧鬒发成新髻人参长旧苗扶桑迎日近折栁带津遥梦向愁中积魂当别处销临川思结网见弹欲求鸮共散羲和歴谁差甲子朝沧波仗忠信译语辨讴謡疉鼓鲸鳞隠阴帆鹢首飘南溟垂大翼西海饮文鳐指景寻灵草排云听洞箫封侯万里外未肯后班超
　　増颂唐新罗王金真徳太平颂曰大唐开洪业巍巍皇猷昌止戈戎衣定脩文继百王统天崇雨施理物体含章深心偕日月抚运迈陶唐幡旗何赫赫钲鼔何煌煌外夷逆命者翦覆被天殃淳风凝幽逺遐迩竞呈祥四时和玉烛十耀廵万方维岳降宰辅维帝任忠良五三成一徳昭我唐家光
　　肃慎一
　　増尚书曰成王既伐东夷肃慎来贺王俾荣伯作贿肃慎之命　家语曰孔子在陈恵公宾之于上舘时有隼集陈侯之庭而死楛矢贯之石砮其长尺有咫恵公使以隼如孔子之馆而问焉子曰隼之来逺矣此肃慎氏之矢也　晋书曰肃慎氏一名挹娄在不咸山北去夫余可六十日行东滨大海西接寇漫汗国北极弱水其土界广袤数千里居深山穷谷其路险阻车马不通夏则巢居冬则穴处父子世为君长无文墨以言语为约有石砮皮骨之甲檀弓三尺五寸楛矢长尺有咫　北史曰勿吉国在髙句丽北一曰靺鞨邑落各自有长不相总一其人劲悍最强常轻豆莫娄等国诸国患之去洛阳五千里自和龙北二百余里有善玉山山北行十三日至祁黎山又北行七日至洛瓌水水广里余又北行十五日至太岳鲁水又东北行十八日到其国国有大水阔三里余名速末水其部落凡七种其一号粟末部其二伯咄部其三安车骨部其四拂涅部其五号室部其六黒水部其七白山部黒水部尤劲自拂涅以东矢皆石镞即古肃慎氏也延兴中遣乙力支朝献迄于正光贡使相寻以至于齐朝贡不绝隋开皇初相率遣使贡献文帝诏其使曰朕闻彼土人勇今来实副朕懐视尔等如子尔宜敬朕如父对曰臣等僻处一方闻内国有圣人故来朝拜其国西北与契丹接每相劫掠后因其使来文帝诫之使勿相攻撃使者谢文帝劳之令宴饮于前使者与其徒皆起舞曲折多战鬬容然其国与隋悬隔唯粟末白山为近炀帝初渠帅突地稽率其部降拜右光禄大夫居之栁城与边人来往恱中国风俗请被冠带帝嘉之赐以锦绮而褒宠之及辽东之役突地稽率其徒以从每有战功赏赐甚厚　金史曰靺鞨本号勿吉勿吉古肃慎地也元魏时勿吉有七部隋称靺鞨七部并同粟末靺鞨保东牟山后为渤海称王十余世有文字礼乐官府制度有五京十五府六十二州黒水靺鞨居肃慎地东滨海南接髙丽尝以兵十五万众助髙丽拒唐太宗败于安市开元中来朝置黒水府以部长为都督刺史置长史监之赐都督姓李氏名献诚领黒水经略使五代时契丹尽取渤海地而黒水靺鞨其在南者号熟女真其在北者号生女真及太祖败辽兵于境上招谕渤海人曰女真渤海本同一家盖其初皆勿吉之七部也
　　肃慎二
　　增白山　黒水【俱见前】　马纪岭鸭子河【金史防寜县有马纪岭宣春有鸭子河】　肃慎矢【见前】　挹娄貂【后汉书云挹娄肃慎国也出赤玉好貂太平御览云所谓挹娄貂是】　木皮兴帝　石弩祈神【晋书云肃慎氏有树名雒常若中国有圣帝代立则其木生皮可衣　金史云其国东北有山出石其利入铁将取之必先祈神】　靺鞨七部　渤海一家【俱见前】
　　渤海
　　増五代史曰渤海本号靺鞨髙丽之别种也唐髙宗灭髙丽徙其人散处中国置安东都防府于平壤以统治之武后时契丹攻北边髙丽别种大乞乞仲象与靺鞨乞四比羽走辽东分王髙丽故地武后遣将击杀乞四比羽而乞乞仲象亦病死仲象子祚荣立因并有比羽之众其众四十万人据挹娄唐中宗时置忽汗州以祚荣为都督封渤海郡王其后世遂号渤海其贵族姓大氏开平元年国王大諲譔遣使者来讫显徳常来朝贡文献通考曰初其王数遣诸生诣京师太学习识古
