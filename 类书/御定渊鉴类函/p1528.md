<!-- { "loadSidebar": true } -->
　　增志梁刘峻山栖志曰夫鸟居山上曾巢木末鱼潜川下窟穴沙泥岂好异哉盖性然也故有忽白璧而乐垂纶负玉鼎而要卿相行藏纷纠显晦踳駮无异火炎水流圎动方息斯则庙堂之与江海蓬户之与金阖并然其所然恱其所恱予每思濯清濑息椒邱寤寐永懐其来尚矣所居东阳郡金华山山川秀丽膏泽坱郁若其羣峯叠起接汉连霞乔林布濩春青冬绿廻溪映流则千仞洞底肤寸云合必千里两散所住三面山皆周绕有象郛郭南则平野萧条极目通望东西带二涧则有时飞流泉澜清澍滴沥生响白波跳沫汹涌成音枫楮椅枥之树柏梓桂樟之木分形异色千族万种结朱实苞绿里摇白蔕抽紫茎橚矗莽防稍风鸣籁垂柯檐户布叶房栊中谷涧滨华葩攒列至扵青春受谢萍生泉动则都梁含馥怀香送芬长乐负霜宜男露芙蕖红华照水臯苏缥叶从风凭轩永眺蠲忧忘疾岁始年季农隟时闲浊醪初济缥清新则有田家野老提壶共至班荆林下陈尊置爵酒酣耳热屡舞灌呶盛论箱庾髙谈谷稼不求扵世不迕万物莫辨荣辱匪知毁誉浩荡天地之间心无惕之警　宋罗大经山居志曰唐子西云山静似太古日长如小年予家深山之中当春夏之交苍藓盈堦落花满径门无剥啄松影参差禽声上下午睡初足旋汲山泉拾松枝煮苦茗啜之随意读周易国风左氏传离骚太史公书及陶杜诗韩苏文数篇从容歩山径抚松竹与麛犊共偃息扵长林丰草间坐弄流泉潄齿濯足既归竹窓下则山妻稚子作笋蕨供麦饭欢然一饱弄笔窓间随大小作数十字展所藏法帖墨迹画卷纵观之兴到则吟小诗或草玉露一两叚再烹苦茗一杯出歩溪邂逅园翁溪友问桑麻说秔稻量晴较雨探节数时相与剧谈一晌归而倚杖柴门之下则夕阳在山紫绿万状变幻顷刻恍可人目牛背笛声两两归来而月映前溪矣味子西此句可谓絶妙人能真知此妙则东坡所谓无事此静坐一日似两日若活七十年便是百四十所得不已多乎
　　增表魏曹植求自试表曰骐骥长鸣伯乐照其能卢狗悲号韩国知其才是以效之齐楚之路以逞千里之任试之狡兔之捷以验搏噬之用












　　御定渊鉴类函卷三百五
<子部,类书类,御定渊鉴类函>
　　钦定四库全书
　　御定渊鉴类函卷三百六
　　人部六十五【行旅　逆旅】
　　行旅一
　　原尔雅曰征迈行也　易曰天行徤　又曰牝马地类行地无疆　又曰利有攸往　又曰旅人先笑后号咷毛诗曰我行其野芃芃其麦　又曰惠而好我携手
　　同行　又曰行道迟迟中心有违　礼记曰行则有随立则有序行而无随则乱于涂　増周礼地官遗人凡国野之道十里有庐庐有饮食三十里有宿宿有路室路室有委五十里有市市有候馆候馆有积　原左传曰凡公行告于宗庙反则饮至舎爵策勲焉礼也　又曰君行师从卿行旅从　又曰不有居者谁守社稷不有行者谁扞牧圉　又曰先王卜征五年嵗习其祥祥习则行　又曰行李之往来共其资粮屝屦其可也増孟子曰关讥而不征则天下之旅皆恱而愿出于其
　　路矣　又曰行旅皆欲出于王之涂　原庄子曰适百里者宿舂粮适千里者三月聚粮
　　行旅二
　　原庄子曰黄帝将见大隗于具茨之山方眀为驭昌防参乘于襄城之野七圣皆迷适遇牧马童子问涂焉又曰黄帝游乎赤水之池登于昆仑之丘　史记曰禹乘四载随山刋木山行乘檋泥行乘橇陆行乘车水行乘舟　毛诗序周大夫行役过故宗庙宫室尽为禾黍彷徨而不忍去曰行迈靡靡中心揺揺　又曰周公东征三年而归曰我徂东山慆慆不归我来自东零雨其蒙　左传曰昔周穆王欲肆其心周行天下将皆必有车辙马迹焉　穆天子传曰天子北征絶漳水西征宾于王母天子觞西王母瑶池之上　増韩非子曰管仲从威公至孤竹春往冬返迷失道管仲曰老马之智可用也乃放老马而随之遂得道　庄子曰士成绮见老子百舎重趼而不敢息　原史记曰老子居周久之见周之衰乃遂去关关令尹喜曰子将隐矣喜与老子俱之流沙之西　家语曰齐人归女乐鲁君观之三日不朝孔子遂行　増后汉书曰李固步行寻师不逺千里原又曰秦始皇至云梦望祀虞舜于九疑浮江下观
　　丹阳至钱塘临浙江上防稽祭大禹望于南海北至琅邪　汉书曰武帝行幸雍遂北出萧关歴独鹿鸣泽自代而还　又曰行幸至甘泉宫宾礼外国客又行幸东海获赤鴈　又曰武帝南巡至盛唐祀虞帝于九疑登天柱山自浔阳浮江斩蛟江中遂北至琅邪傍海而还所过礼祠名山大川　増又曰武帝使郑庄视决河自请治行五日上曰吾闻郑庄行千里不赍粮请治行者何也　原又曰张骞为郎应募使月支匈奴留之十余年骞持节不失西走大宛抵康居传至大月支从月支至大夏穷河源广地万里九译至殊俗威徳徧于四海増晋书曰阮籍率意独驾不由径路车迹所穷辄恸
　　哭而返　前秦録曰苻坚灭燕赵之后自长安至诸州皆夹路树槐栁二十里一亭四十里一旅行者取给于涂工商资贩于道　北史曰韦孝寛为雍州刺史先是路侧一里置土堠经雨颓坏每烦脩之自孝寛临州乃敕部内当堠处植槐木代之既免脩复行旅又得庇荫周文后见怪问知之曰岂得一州独尔当天下同之于是令诸州道路一里植一木十里植二木百里植五木焉　唐书曰魏徴劝帝行仁义至是天下大治行旅不赍粮取给于道　一统志曰宋邹浩号道乡谪衡州经长沙守温益下逐客令旅店不敢容风雨夜渡湘江山僧列炬迎之张栻为浩筑台朱熹刻石曰道乡　眀刘氏鸿书曰宋绍兴辛酉周煇随侍之鄱阳至南康澜左蠡失舟老防仅以身免小泊沙际俟易舟信步至山椒一寺轩名重湖梁间一木牌老僧指示是乃苏内翰留题登榻观之即八月渡重湖诗也僧曰以所处深险人迹不到故留至今　宋史曰贾似道谪髙州团练使循州安置籍其家福王与芮素恨似道募有能杀似道者送之贬所有县尉郑虎臣欣然请行虎臣每名斥似道辍轿盖暴行秋日中舁轿夫唱杭州歌谑之似道至古寺中壁有吴潜南行所题字虎臣呼似道曰吴丞相何以至此似道慙不能对八月至漳州木棉庵虎臣屡讽之自杀似道曰太皇许我不死虎臣曰吾为天下杀似道虽死何憾拉杀之　元史曰宪宗征大理国自六盘山经临洮下西番诸城抵雪山径盘屈舍骑徒歩郑鼎负宪宗以行至金沙河波涛汹涌帝临水旁危石立马观之鼎諌曰此非圣躬所宜亲扶下马帝嘉之　鸿书曰太祖在御多好微行以察人情之向背尝以夜出暂止逆旅枕石眠草借上中夜有人语曰吾视乾象当在民舍中头枕石脚踹借而卧室中人笑曰君得无误耶上闻而异之即以手足易位而寝俄其人亦至庭中曰君果误矣此人头枕藉脚踹石耳上听之不汗流浃于背即夕还宫购求两人不可得是后微行稍稀矣弇州史料曰丘文庄公濬夫人自南海浮江而上过
　　鄱阳湖夜梦逹官诃拥入舟曰吾乃翰林编脩戚澜也昔与丘先生同官义不容絶特报耳三日后有风涛之险只帆片橹无存可亟迁于岸夫人惊觉如其言移止寺中未防江中果有风涛众舟尽溺至京夫人白其事于文庄公公以闻于朝遣官谕祭文庄又为文祭之
　　行旅三
　　原徂矣　何之【诗驾言徂矣　李陵诗游子暮何之】　跋涉　劬劳【诗大夫跋涉我心则忧草行曰跋水行曰涉　又之子于征劬劳于野】　駪駪　萧萧【诗駪駪征夫又萧萧马鸣】　増担簦　随牒【战国虞卿蹑屩担簦以说赵王　汉匡衡曰但以无阶朝廷故随牒在逺方】　萍浮　梗泛【东汉郑康成萍浮南北后因黄巾为害复归乡邦　唐诗恓惶劳梗泛凄断倦飘】　原犯霜露　适莽苍【跋涉山川蒙犯霜露以逞君心　庄子曰适莽苍者三餐而返腹犹果然莽苍近郊貌果然饱也】　不知期　必有方【诗君子于役不知其期曷至哉　论语父母在不逺游游必有方】　不赍粮　有行色【上郑庄事详行旅二　古诗车马有行色】　悲故乡　穷日力【古诗日暮途且逺游子悲故乡孟子穷日之力而后宿】　行人彭彭　征夫捷捷【诗汶水汤汤行人彭彭注彭彭】
　　【多也　又四牡业业征夫捷捷】　焚次丧仆　懐安败名【易旅焚其次丧其僮仆左传懐与安实败名】　鸿旅于淄　妇叹于室【鸿旅于淄归不后　下东山诗】式微之咏　髙蹈之歌【诗式微式微胡不归微君之故胡为乎中露　齐人歌曰鲁人之皐数年不觉使我髙蹈髙蹈谓逺行也】　忽如逺客　増各在天涯【古诗人生天地间忽如逺行客又各在天一涯】　原子橐于囊　不日不月　月捷之劳　秋之转【诗岂敢定居一月三捷古者观转为车】　増匹马孤舟　残茶冷酒【郑谷倦客诗十年五年岐路中千里万里西复东匹马愁冲晩邨雪孤舟闷阻春江风　李白诗朝游九城陌肥马香车欺杀客暮宿五侯门残茶冷酒愁杀人】　敝裘羸马　店月桥霜【唐张籍行路难湘东行人长叹息十年离家归未得敝裘羸马苦难行僮仆尽饥少筋力君不见牀头黄金尽壮士无顔色龙蟠泥中未有云不能生彼升天翼　温庭筠商山早行诗晨起动征铎客行悲故乡鸡声茅店月人迹版桥霜槲叶落山路枳花眀驿墙因思杜陵梦鳬雁满廻塘】　餽金为赆　贷钱为资【孟子曰当在宋也予将有逺行行者必以赆辞曰餽赆　战国苏秦之燕贷百钱为资及得富贵以百金偿之徧报诸所尝见徳者】　沐雨栉风　飞云滞月【文选栉风沐雨多在道路　李白诗心飞秦塞云影滞楚关月】　倾盖而语　班荆与言【家语孔子之剡遭程子于途倾盖而语终日甚相亲顾谓子路曰取束帛以赠先生　左传楚伍举与声子善伍举奔郑声子遇之于郑郊班荆相与食而言复故】　挟书万里　仗劒三年【杨载诗挟书万里朝明主仗劒三年别故乡】
　　行旅四
　　原辞邦　去里　道长【吴王谓季孙曰国君道长大夫不出门何谓也注谓长于道路】道敝　増脂牵【诗载脂载牵还车言迈】　办装【龚胜传曰赐禄秩以办装】
　　夙驾【诗星言夙驾】　周行【楚辞征夫劳于周行】　跋履【左传跋履山川逾越险阻】蜷局【楚辞仆夫悲子懐兮马蜷局而不行】　行色【庄子曰今者阙然数日不见车马有行色】行程【杨诚斋诗到家失却行程歴只检西归小集诗】　茧足【刘禹锡曰茧足千里】　囘头【诚斋诗知道望乡看不见也须一步一囘头】　上下　人南北【孔平仲诗波间交语上下马头一别人南北】　﨑岖峡　熨帖波【诚斋诗行尽﨑岖峡初逄熨帖波】支离飘泊【杜甫诗支离东北风尘际飘泊西南天地间】　投邨问店【陈陶诗投邨碍野水问店隔荒山】　原不遑起处　靡所底戾　四方之志万里之游　每懐靡及　匪居则寜　朝冒雾露　昼披尘埃　登山临水【楚辞曰悲哉秋之为气也憀栗兮若在逺行登山临水送将归】増膏车秣马【韩文膏吾车兮秣吾马】　羇旅之臣【左传羇旅之臣幸若获宥】羇旅之情【西征赋逺行有羇旅之情】　径泥林雾【刘子翚诗径泥黄染屦林雾白侵衣】桥穿石滑【范成大诗魂惊版桥穿足侧石子滑】　趁乌下滩【诚斋诗岸巾独立东】
