<!-- { "loadSidebar": true } -->
　　原杜氏通典曰虞舜命益作虞以掌山泽周官有林衡川衡二官掌林麓川泽之禁汉武帝元鼎元年初置水衡都尉【师古曰山林之官曰衡掌诸池苑故称水衡张晏曰主都水及林苑故曰水衡主诸官故曰都有卒徒武士故曰尉衡平也主平其税也】掌上林苑【汉赵充国以中郎爲水衡都尉主船官也】盖主上林离宫燕休之处【王莽改曰予虞】后汉光武省之并其职于少府毎立秋防刘之日辄暂置水衡都尉【防刘将祭大猎之名防勅俱反】事讫省初秦汉又有都水长丞主陂池灌漑保守河渠自太常少府及三辅等皆有其官汉武帝以都水官多乃置左右使者以领之【刘向爲左都水使者是也又续汉书百官志曰刘向领三辅都水】至汉哀帝省使者官至东京凡都水皆罢之并置河隄谒者汉之水衡都尉本主上林苑魏氏主天下水军舟船器械晋武帝省水衡置都水台有使者一人掌舟航及运部而河隄爲都水官属元康中复有水衡都尉【元康百官名及晋起居注曰陈愼戴熊俱以都水使者领水衡都尉】怀帝永嘉六年贼入洛阳都水使者奚濬先出督运得免江左省河隄【诸公赞曰陈勰字太和有巧思爲都水使者洛阳记云千金隄勰所置】宋都水使者铜印墨绶进贤两梁冠与御史中丞同孝武帝初省都水台罢都水使者置水衡令孝建元年复置齐有都水台使者一人梁初与齐同天监七年改都水使者爲大舟卿位视中书郎列卿之最末者主舟航河隄陈因之后魏初皆有水衡都尉及河隄谒者都水使者官至永平二年都水台依旧置二使者北齐亦置二使者隋开皇三年废都水台入司农十三年复置仁夀元年改台爲监更名使者亦爲监炀帝又改爲使者寻又爲监加置少监又改监及少监并爲令领舟楫河渠二署唐武徳八年置都水台后复爲都水署置令隶将作贞观中复爲都水监置使者龙朔四年改都水使者爲司津监丞咸亨元年复旧光宅元年改都水监爲水衡置都尉神龙元年复爲都水监置使者二人分总其事不属将作领舟楫河渠二署　丞汉有水衡丞五人亦有都水丞后汉晋初都水使者有参军二人盖亦丞之职任宋因之梁大舟卿有丞陈因之后魏北齐又曰参军隋曰都水丞唐二人　主簿晋水衡都尉有之为左右前后中五水衡令悉皆有之梁大舟卿亦有之至隋又置唐因之舟楫署令汉主爵中尉属官有都船令丞水衡都尉
　　有楫櫂令丞晋曰船曹吏齐曰官船典军后周曰舟中士隋为舟楫署令丞唐因之令丞各一人　河渠署隋炀帝置令丞各一人唐因之　増宋史曰宋都水监判监事一人以员外郎以上充同判监事一人以朝官以上充丞二人主簿一人并以京朝官充掌内外河渠隄堰之事【旧隶三司河渠按嘉祐三年始专置监以领之】轮遣丞一人出外治河浸之事置局于澶州号曰外监元祐八年诏提举汴河隄岸司隶本监先是导洛入汴专置隄岸司至是归之有司元祐四年复置外都水使者五年诏南北外都水丞并以三年为任七年方议回河东流乃诏河北东西漕臣及开封府界提防各兼南北外都水事宣和三年诏罢南北外都水丞司依元丰法通差文武官一员分案七置吏三十有七所隶有街道司掌辖治道路人兵若车驾行幸则前期修治有积水则疏导之建炎三年诏都水监置使者一员绍兴五年复置南北外都水丞各一员南丞于应天府北丞于东京置司十年诏都水事归于工部不复置官　续文献通考曰辽南面都水监设官曰都水太监都水少监并监丞主簿金都水监街道司隶焉分治监专规措黄沁河衞州置司监掌川泽津梁舟楫河渠之事兴定五年兼管勾沿河漕运事少监以下皆同丞二员内一员外监分治贞元元年置掌与丞同外监分治勾当官四员准备分治监差委正大二年外监东置归德西置河隂元都水监掌治河渠并隄防水利桥梁牐堰之事都水监二员少监一员监丞二员经歴知事各一员又河南山东都水监至正六年以连年河决为患置专疏塞之任设官品秩同又行都水监至正八年河决为患诏于济寜郓城立行都水监九年又立河南山东等防行都水监其大都河道提举司隶都水监河防提举隶行都水监眀设都水司官掌河道一切事属工部
　　内侍省【内侍　内常侍　内给事　内寺伯掖庭局　宫闱局　奚官局　内仆局内府局　增宋眀各司局监并附】
　　原杜氏通典曰天文有宦者四星在帝座之西周官有宫正宫伯【皆主王宫中宫之长】宫人【掌王之六寝】内宰【理王内之政令以隂礼敎六官】阍人【掌守王宫】寺人【掌王之内人及女官】战国时有宦者令【赵有宦者令缪贤是也】秦少府属官有中书谒者令丞又有将作衞尉少府各一人【并皇后卿】汉景帝中元六年改将作爲大长秋【顔师古曰秋者収成之时长者恒久之义故以爲皇后官名】或用中人或用士人【中人阉人】成帝加置太仆一人掌太后舆马通谓之皇太后卿皆随太后宫爲官号在正卿上无太后则阙【衞尉在衞尉上少府在少府上之是也】又有长信詹事掌皇太后宫景帝六年更名长信少府平帝元年更名长乐少府帝祖母称长信宫帝母称长乐宫故有长信少府长乐少府职如长秋位在长秋上及职吏皆宦者也后汉常职掌奉中宫命凡给赐族亲当谒见者关通之中宫出则从属官有丞中宫仆谒者私府署令初秦又置中常侍官参用士人皆银珰左貂给事殿省汉制置侍中中常侍各一人省尚书事黄门侍郎一人传发书奏皆用族姓后汉中常侍賛导内事顾问应对永平中始定员数中常侍四人【汉旧仪曰秩千石得出入卧内举法省中省中即禁中也成帝外家王禁贵重朝中爲讳禁曰省】小黄门十人自眀帝以后员数稍増改以金珰右貂兼领卿署之职自和熹太后以女主称制不接公卿乃以阉人爲常侍小黄门通命两宫自此以来悉用阉人不调他士自安迄桓权任尤重手握王爵口含天宪桓帝既与宦官谋诛梁冀乃封宦者五人【单超徐璜贝瑗左悺唐衡也】同日爲侯皆食邑故世号五侯焉【宦者郑众字季产事和帝一心王室毎策勲班赏辞多受少由是常与议事中官用权自众始也　又眀帝时中常侍蔡伦数犯顔匡弼　又宦者曹腾歴常侍长秋封费亭侯用事省闼三十余年奉事四帝未尝有过其所进逹皆海内名人　又宦者竒音良贺等皆清俭足以劝俗也　杨秉爲太尉奏请免中常侍侯览贝瑗等官尚书召对秉属曰公府外职而劾近官经典汉制有故事否秉使对曰春秋赵鞅以晋阳之甲逐君侧之恶又传曰除君之恶惟力是视邓通戏慢申屠嘉召责文帝请之汉制故事三公之职无所不统帝不得已遂免览官削瑗国】及袁绍大诛宦者之后永巷掖庭复用士人阃闱出入莫有禁切侍中侍郎门部驺宰中外杂错丑声着闻魏改汉制三卿在九卿下晋复旧在同号卿上有后则置无后则阙齐郁林王立文安太后即尊号以宫名置宣徳衞尉少府太仆梁有训太后亦置属官陈亦有太后三卿后魏大长秋掌顾问应对自文眀冯后阉宦用事大者令仆小者卿守【宦者赵黒爲曹尚书】北齐有中侍中省置中侍中二人中常侍四人掌出入门閤又有长秋寺置卿中尹各一人掌诸宫閤领掖庭等令并用宦者后周有司内上士小司内中士巷伯中士等官隋曰内侍省领内侍内常侍等官【内侍即旧长秋内常侍即旧中常侍】炀帝改内侍省爲长秋监置令一人少令一人丞二人并用士人余用宦者领掖庭宫闱奚官三署亦参用士人唐武徳初改爲内侍省皆用宦者龙朔二年改爲内侍监咸亨元年复旧光宅元年改爲司宫台神龙元年复旧有内侍四人掌知宫内供奉中宫驾出则夹引总判局事旧二人开元中加二人七年三月勅内侍五品以上者许养一子仍以同姓者初养日不得过十岁　内常侍六人【通判局事】属官有内给事八人内谒者监六人内寺伯二人寺人六人领掖庭宫闱奚官内仆内府等五局神龙元年以后始以中使出监诸军兵马寳应元年五月勅诸道州所承上命须凭正勅可施行不得辄便信中使宣勅即遵行　内给事周礼内小臣之职掌王后之命后出入前驱后汉少府有给事黄门常侍左右止在内宫门通中外及中宫以下众事自魏晋至于梁陈无其职后魏有中给事中后改爲中给事北齐中侍中省有中给事中四人炀帝改爲内承直唐复爲内给事置八人　内寺伯周礼寺人掌王之内人及女宫之戒令隋内侍省有内寺伯二人唐因之掖庭局令秦置水巷汉武更名掖庭置令掌宫人簿
