<!-- { "loadSidebar": true } -->
　　【东海女郎帝问学士鲍照徐爰苏宝生皆不能悉贾希镜对曰此是司马越女嫁茍晞儿检访果然　隋书崔赜大业四年从驾汾阳宫次河阳鎭蓝田令王昙于蓝田山得一玉人长三尺四寸着大领衣冠帻奏之诏问羣臣莫识赜曰汉文以前未有冠帻即是汉文以来制作臣见魏大司农卢元明撰嵩山庙记曰有神人以玉为形像长数寸或出或隐出则令世延长】　出洞冥记　出渤海记【唐上官仪应诏诗中用影娥池学士无解其事者祭酒令狐德棻召张柬之等十余人求出处柬之对曰洞冥记汉武于望鹤台西起俯月台台下穿影娥池每登台眺月影入池中如仙人乘舟笑弄月影因名亦曰眺蟾台德棻叹其博宋王贻孙溥之子太祖尝问赵普拜礼何以男子跪妇人不跪礼官无有知者贻孙曰古诗云长跪问故夫】
　　【即妇人亦跪也唐天后朝始拜而不跪普问其所出对曰出太和中幽州从事张建章渤海记盖王溥尝藏书万卷贻孙徧览之故博雅如此】　背诵仪礼　连书道符【宋张端公伯玉范文正公客也名重当世有一士人颇强记自谒端公雄辩风生端公畧不为动以手指其室中四柜书曰吾衰病不如昔所能记忆者独此耳君试自探一卷来吾为子诵之士人即柜中偶探得仪礼端公语士人君宜自举其首士人如其言端公琅然背诵士人骇服　元道士张伯雨号句曲外史初谒虞集集不与言儒者事只问道家典故伯雨畧相酧对或不能详复问伯雨能作几家符篆伯雨对不能集曰集试书之以质是否连书七十二家伯雨叹服辄下拜曰眞吾师也】　知参汾之神　言汤尹之状【左传晋平公有疾郑伯使公孙侨如晋聘且问疾叔向曰寡君之疾病卜人曰实沈台骀为崇敢问此何神也子产曰昔髙辛氏有季子曰实沈迁于大夏主参以服事夏商其李世曰唐叔成王灭唐而封大叔故参为晋星则实沈参神也昔金天氏有裔子曰昧为元冥师生允格台骀能业其官宣汾洮障大泽以处太原帝用嘉之封诸汾川今晋主汾而灭之则台骀汾神也抑此二者不及君身晋侯闻之曰博物君子也　晏子云景公举兵将伐宋师过泰山梦见二丈夫立而怒甚公恐觉辟门召占梦者至公曰今夕吾梦二丈夫立而怒吾犹识其状识其声占梦者曰泰山之神怒也明日晏子朝见公告之对曰是宋之先汤与伊尹也婴请言汤伊尹之状汤质晳而长顔以髯兊上丰下倨身而扬声伊尹黒而短蓬而髯丰上兊下偻身而下声公曰然是已今若何晏子曰请散师以平宋】　知绛人之年　辨钟山之铭【左传晋悼夫人食舆人之城杞者绛县人或年长矣无子而往与于食有与疑年使之年曰臣小人也不知纪年臣生之岁正月甲子朔四百有四十五甲子矣其季于今三之一也吏走问诸朝师旷曰鲁叔仲惠伯会郤成子于承筐之岁也七十三年矣史赵曰亥有二首六身下二如身是其日数也士文伯曰然则二万六千六百有六旬也杜注云亥字二画在上并三人为身如算之六　唐书郑钦说传梁任昉大同四年七月于钟山得铭曰言土蓍言水甸服黄钟启灵址瘗在三上庚堕遇七中巳六千三百浃辰交二丸重三四百圯当时莫能辨者因戒诸子世世访人五世孙升之写以授郑钦说说行三十里悟曰甸服五百也黄钟十一也由大同四年却数汉建武四年凡五百一十一年葬以三月十日庚寅三上庚也圯以七月十二日己巳七中巳也浃辰十二也建武四年三月至大同四年七月六千三百一十二月月一交故曰六千三百浃辰交二九十八也重三六也建武四年三月十日距大同四年七月十二日十八万六千四百日故曰二九重三四百圯升之大惊】　通三礼三传　论三桓七穆【南史沈文阿博采先儒异同自为义疏通三礼三传　唐书崔日用自言明左氏春秋诸侯官族他日学士大集日用问武平一曰鲁三桓郑七穆奈何答曰庆父叔牙季友桓三子也孟孙至彘凡九世叔孙舒季孙肥凡八世郑穆公十一子子然及二子孔三族亡子羽不为卿故称七穆子罕子驷子良子国子游子印子丰也一坐惊服】　识尚书逸篇　识竹简古书【南史刘显博涉多通任昉尝得一篇缺简文字零落示诸人莫能识者显见云是古文尚书所删逸篇昉检周书果如其说　襄阳人开古冢得玉镜及竹简古书字不可识江淹以科斗字推之则周宣王之前也简殆如新】　兼陈农所未究　综河间所未辑【任昉齐竟陵王行状天才博瞻学综该明至若曲台之礼九师之易乐分龙赵诗析齐韩陈农所未究河间所未辑有一于此罔不兼综者】　望衢罕窥其术　观海莫际其澜【任昉王文宪集序曰宏览载籍博游才义金版玉匮之书海上名山之防沈郁澹雅之思离坚合异之谈莫不总制清衷逓为心极】　惟取王佐之畧　宜居师范之【宋史王当幼好学博览古今惟取王佐大畧元史陈旅笃志于学于书无所不读咸以为旅博学多闻宜居师范之以荐除国子助教】　究诸子之本原　极百氏之津涯【性理张氏曰尧夫于书无所不读诸子百家之学皆究其本原而释老技术之说一无所惑其志　元史韩性博综羣籍自经史至诸子百氏靡不极其津涯究其根柢】
　　博学四
　　増多闻可以为辅【国语晋文公使赵衰为卿辞曰栾枝贞愼先轸有谋胥臣多闻皆可以为辅臣弗若也】　原读三坟五典八索九丘【左史倚相详史】　于学为博物【家语夫子曰子产于民为惠主于学为博物吾以兄事之】　孔子博学【论语郑注曰美孔子博学不成一名案抱朴子云孔子闻商羊而成浩瀁访鸟砮而洽东肃谘萍实而言色味讯士狗而识坟羊披灵宝而知山隐因折俎而说专车瞻离毕而分隂阳之候由螽斯而觉闰余之错何神之有学而已矣】増史辨三豕【家语卜商反卫见读史志者云晋师伐秦三豕渡河子夏曰非也己亥耳读史】
　　【志者问诸晋史果曰己亥于是衞以子夏为圣】　原邹子博识【邹衍别传曰邹子博识善叙事有禹益之鸿才】　博学通明【又曰衍博学通明才髙志大当世无其】　増若齐王食鸡【吕氏春秋善学者若齐王之食鸡必食其距数千而后足又余知古书勤逾抱犬博拟食鸡】登诸朝【史记儒林传序详延天下方正博闻之士咸登诸朝】　博雅君子【孔安国尚书序若好古博雅君子与我同志亦所不隐】　原扬雄观书石渠【详好学】　学之渊府【典论曰北海郑康成学之渊府】　贾逵通五家谷梁【详儒术】　博通古今【刘实详好学】　増参议礼乐【后汉书董钧博通古今永平中为博士时草创五郊祭祀及宗庙礼乐威仪章服辄令钧参议多见从用当世称为通儒】　书仓【拾遗记曹曽鲁人也天下名书上古以来文篆讹落者曽皆刋正垂万余卷世乱曽虑先文湮没乃积石为仓以藏书故谓曹氏为书仓】原学无所遗【典论曰今之文人鲁国孔融广陵陈琳山阳王粲北海徐干陈留阮瑀汝南应】
　　【玚东平刘桢斯七子者于学无所遗于辞无所假】　钟鸣知山毁【异苑魏时殿前钟大鸣众皆震骇张华云此蜀山毁故钟鸣应之蜀都寻上事如华言】　増青箱王氏学【山堂肆考南宋王淮之自曽祖彪之祖父临之约之家世相传并识江左旧事缄之青箱世谓之青箱王氏学】　夺团扇【南史王摛以博学见知齐尚书令王俭尝使宾客隶事多者赏之探索多穷惟何宪为胜乃赏以五花簟白团扇宪坐簟执扇意气甚自得摛后至俭以所隶示之曰卿能夺之不摛操笔便成事旣奥僻辞亦华美举坐击赏俭命左右抽宪簟摛手自掣取扇登车而去俭笑曰所谓大力者之而趋】　班马复生【又崔慰祖好学聚书至数万卷与刘孝标皆以硕学被徴国子祭酒沈约吏部郎谢朓尝与吏部省中宾客俱集各问慰祖地理中所不悉十余事慰祖口吃无华辞而酧据精悉一座称服朓叹曰班马复生何以过此】　抵掌可述【任昉为萧扬州作荐士表曰王僧孺笔耕为养佣书成学至乃集萤映雪编蒲缉柳先言往行人物雅俗甘泉遗仪南宫故事画地成圗抵掌可述】　年少不亷【梁书朱异折节从师遍治五经涉猎文史兼通杂艺年二十诣都尚书令沈约面试之因戏曰卿年少何乃不亷异未达约曰天下惟有文义棋书卿一时将去可谓不亷也】　刘石经【北史刘芳为太子庶子王肃自建邺来奔芳与肃论礼肃叹曰此非刘石经邪昔汉世造三字石经于太学学者文字不正多往质焉芳音义明辩疑者皆往询访故时人号为刘石经】　诵义疏始末【又房晖逺世传儒学隋文帝受禅令国子生通一经者并悉荐举旣防问讫博士不能时定臧否祭酒元善因令晖逺考定之晖逺览笔便下初无凝滞或有不服者晖逺问其所传义疏辄为始末诵之然后出其所短自是无敢饰非者诸儒推其通博擢为国子博士】裴子野许可【孔帖萧颖士言裴子野尝著书其所许可当世者孔述睿之博学而已】
　　欲知古事问仲舒【山堂肆考唐髙仲舒博通典籍与崔琳同为中书舍人宋璟为相以古事问仲舒今事问琳姚崇亦尝欲以古事问仲舒今事问齐澣】　集贤有人【又唐乂博学强记有史才贞元中为起居舍人帝尝登凌烟阁视左壁頽剥字多漫缺召乂问之对曰此圣厯中侍臣圗讃也口诵不失一字防召问神策军建置本末又条据甚详宰相髙郢郑珣瑜叹曰集贤有人哉明日诏兼判集贤院事】　捜抉诸史百子【文粹李汉韩文公集序诸史百子皆捜抉无隐】　书簏【唐李善邕之父也淹贯古今然不能属文故时号书簏为文注】　李书楼【唐书李磎昭宗朝为宰相磎自在台省聚书至多手不释卷时人号曰李书楼】　柳箧子【职官分纪唐柳璨迁左拾遗公卿朝野托为笺奏时誉日洽以其博目为柳箧子】　知蜀年号【山堂肆考初宋太祖将改元谕宰相曰年号湏择前代所未有者及蜀平蜀宫人入内宋主见其镜背有识干徳四年铸者召窦仪问之仪对曰此必蜀物蜀主王衍尝有此号宋主大恱曰宰相湏用读书人由是益重儒者按此时正太祖干德四年故上怪而问之】　疏入閤事【宋史刘敞字原父在词掖有立马挥九制之才欧阳文忠公尝折简问入閤之礼起于何年閤是何殿开延英起于何年五日一起居遂废正衙不坐起于何年公方与客对食就坐中疏入閤事详尽无遗欧公大惊曰原父博学不可及也】　撑肠拄腹【东坡诗撑肠拄腹文字五千卷】　制作就正【宋史苏颂博学自书契以来经史九流百家之说至于圗纬律吕星官算法山经本草无所不通尤明典故喜为人言亹亹不絶朝廷有所制作必就而正焉徽宗时进太子太保爵赵郡公】博闻洽识【山堂肆考袁伯长学士博闻洽识江左絶伦尝语张伯雨曰宋东都典故能以岁记】
　　【之渡江以后事能以月记之】　约之至精【元史黄溍之学博极天下之书而约之于至精】星辨注张【李氏续藏书杨愼字用修正德间上阅文献通考天文星名有注张内閤取秘书通考又作汪张中使下问钦天监及翰林馆中皆莫知为何星也愼曰注张柳星也厯引周礼史记汉书以复】不减苏颂【又曰嘉靖初给事张翀上言时政有矞宇嵬琐之语上问之内阁杨愼适在馆中即取荀子非十二子篇以复敬所蒋公喜曰用修之博何减古之苏颂乎】
　　幼学一
