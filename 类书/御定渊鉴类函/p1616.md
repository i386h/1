<!-- { "loadSidebar": true } -->
　　増续汉书云武陵女子李娥年六十余病故于城外数里已四十日行人闻冢中有人声便语其家家人往视闻娥声出之遂活　吴志云孙休永安四年吴民陈焦死埋六日更生穿土中出　迦蓝记云菩提寺西域胡人所立沙门达多发冢取甎得一人以进时太后与明帝在华林堂以为妖异使黄门侍郎徐纥问其姓名死来几年何所饮食死者曰臣姓崔名涵字子洪博陵安平人也父名畅母姓魏家在城西阜财里死时年十五今满二十七在地十有二年常似醉卧无所食也时复游行或遇饮食如似梦中不甚辨了后即遣门下録事张隽诣阜财里访涵父母果得隽还具以实闻后遣送涵还家母魏把桃枝急令速去涵遂舍去游于京师尝宿寺门下汝南王赐黄衣一具涵性畏日不敢仰视又畏水火及刀兵之属常走于逵路遇疲则止不徐行也时人犹谓是鬼　前赵録云麟嘉元年大将军东平王约卒一指犹暖遂不殡殓至甲戍乃苏言见渊于不周山经五日遂复从至昆仑山三日而复返　西京记云隋开皇三年京师西北凝观寺有僧法庆造丈六夹纻像未成暴死时宝昌寺僧大智同日亦卒三日竝苏云见官曹殿上有人似王者仪仗甚众见法庆在前有一像忽来谓殿上曰庆造我未成何乃令死便检文簿云庆食尽命未尽上人曰可给荷叶以终寿言讫忽然皆失所在大智便苏众异之乃往凝观寺问庆说皆符騐庆不能复食毎日朝进荷叶六枝斋时八枝如此终身同流请乞以成其像　神异録云窦建徳常发邺中一墓无他物开棺见妇人顔色如生姿容絶丽年可二十余衣服形制非近世者候之似有气息乃收还军中养之三日而生能言云我魏文帝宫人随甄皇后在邺死于此不知今乃何时也说甄后见害了了分明建徳甚宠爱之其后建徳为太宗所灭帝将纳之乃具以事白且辞曰妾幽闭黄壤已三百年非窦公何以得有今日死乃妾之分也遂饮恨而卒帝甚伤之　唐书云贞元中翰林待诏戴少平死十六日复生　温泉志云开元十七年宣州南陵县丞李嶷死已殡三十日而苏又光启元年隰州温泉民家有死者既行人闻声
　　呼地下其家发之则复生岁余乃死　逸志云任生隠嵩山一夕闻异香一女子至留诗云我名籍上清谪居游五岳以君无俗累来劝神仙学任不顾后三日再至又留诗云葛洪亦有妇王母亦有夫神仙尽灵匹君子意何如任终不顾后任病卒道遇旌幢拥翠辇中一女子吏令任避女子望见呼问安笑曰此是嵩山书生薄命汉取吏所持文书曰不得忘情索笔判曰更与三年吏曰此紫素元君有命须防更生乃寤　又许飞琼暴卒三日复生人问其故乃诵诗云晓入瑶台露气清稽神録云新安人吴生尝病热死既棺殓忽有一鬼被髪跣足自门而入径至殡所掬沙扑人人皆惊走即闻椎声喧噪良乆瞥见一人衣冠俨然入厨中少顷即出去至暮家人乃敢临视棺已开中亦空矣数月吴自建康附书云吾已死矣有鬼救我遂活即寝渴甚即入厨中饮讫性犹恍惚不觉出门今在都矣后岁余乃归人皆呼为吴还魂　闲居録云宋之末年姑苏卖饼家检所鬻钱得冥币焉因怪之每鬻饼必识其人与其钱久之乃一妇人也迹其妇至一冢而灭遂白之官启冢见妇人卧柩中有小儿坐其侧恐其为人所觉必不复出饿死小儿有好事者收归养之既长与常人无异不知其姓乡人呼之曰鬼官人元初犹在后数年方死
　　再生二
　　原梁国女　干莹婢【晋惠帝时梁国女子许嫁已受礼谢寻而夫戍长安经年不归女家更以适人女不愿父抑之遂得病死后夫还问女所在乃至墓所发冢开棺女遂活因与归后壻诉官争之王导议曰此不得以常理断宜还前夫朝廷以为人妖于寳父莹有宠婢母甚妬夫卒时生推婢于墓中寳先年少不审知后十年母丧开冢见婢伏棺如生载还经日乃苏言其父常取饮食与之恩情如旧家中吉凶辄能语后嫁之生子】　说汉宫事　徃蓬莱山【博物志云汉末大乱有发前汉时宫人冢者宫人犹活既出平复如旧魏郭后録着宫中常置左右问汉时宫中事谗之了了皆有次绪及郭后崩哭泣过哀遂死　晋方士戴洋字国流吴兴长城人年十二遇病死五日而苏言执麾将士将徃蓬莱昆仑积石太室恒庐衡华诸山既而遣归】
　　再生三
　　原王莽簒　曹公起【搜神记云汉平元始元年二月朔方女子赵春病死既棺敛六日出棺外太守以闻说曰至隂为阳下人为上其后王莽簒位　续汉书云献帝初平中长沙人姓桓死月余其母闻棺中有声发之遂生说隂为阳云云其后曹公由匹庶起】　六日而苏　七日方苏【传曰晋人获秦谍杀诸绛市六日而苏　幽明録琅琊人姓王暴死七日方苏说初死时去到朱门状如宫殿复前见一人长大所着衣状如云气王向叩头说妇已亡儿尚小便流涕此人为之动容特与三年之期王又云三年不足活左右曰此间三年世中已三十年又三十年王果卒】
　　造化一
　　原肖形　播物【人肖天地之形注云肖似也谓首圆象天足方象地　大钩播物谓元气】大徳　不仁【易曰天地之大徳曰生　老子云天地不仁以万物为刍狗圣人不仁以百姓为刍狗】
　　造化二
　　原鑪炭　槖籥【天地为鑪兮造化为工隂阳为炭兮万物为铜　天地之间其犹槖籥乎虚而不屈动而愈出】　三生　一同【老子云一生二二生三三生万物　文子云圣人不由近知逺以万物为一同】　未有极　生于无【千变万化未始有极　天地之物生于有有生于无】元气　至精　大块甄形　洪炉孕象　隂阳不测造化多端　气甄三才　功成万化　圆盖方舆
　　上腾下降　覆载设位　品物流形　万物变化　一气生成　隂阳陶蒸　天地生殖　干知坤作　道生徳畜　天长地久　日往月来　运以无穷　生而勿有　虽品彚万端　而生灵一贯　隂阳为炭　天地搆精　万殊之象不同　千变之形无极　形开辟而坱圠　气交泰而絪缊　元牝为根希夷之精潜运埏埴为器槖籥之用无穷　成形成象谅动静之有常相荡相摩信陶钧之不息
　　变化一
　　增春秋潜潭巴云女子化为丈夫贤人去位君独居丈夫化为女子隂气淖小人聚　国语云雀入海化为蛤雉入于淮化为蜃鼋鼍鱼鳖莫不能化为人　庄子云北溟有鱼其名为鲲鲲之大不知其几千里也化而为鸟其名曰鹏　论衡云天地不变日月不易星辰不没正也人受正气故体不变男化为女女化为男犹髙岸为谷深谷为陵也应政为变非常怪也蛴螬化为复育转而为蝉蝉生翼翼不类蛴螬凡诸螟类多化也
　　变化二
　　増左传云昔尧殛鲧于羽山其神化为黄熊以入于羽渊　纪年云周宣王时马化为狐　汉书云哀帝建平中豫章男子化为女子嫁人为妇生一子长安陈凤言阳变为隂此将亡之象　又建安二十年越有男子化为女子时周祥言哀帝时亦有此将有易代之事至二十五年献帝封于山阳　丹阳记云孙皓宝鼎元年丹阳宣蹇之母年八十因浴于后湖遂化为鳖　异苑云邵陵髙平黄秀以元嘉三年无故入山经日不还其男根生寻觅见秀蹲空树中从头生毛色如熊问其故答云天谴我如此汝但自去哀恸而归逾年伐山人见之其形尽为熊矣　又苻坚建元年中长安樵人于城南见金走白坚坚遣载取到化为铜鼎入门又变成大铎异物志云元兴二年衡阳雌鸡化为雄八十日冠萎
　　后桓簒八旬而败　又隆安中有青雌鸡化而为赤雄形尾都变冠彩皆具惟不能鸣
　　变化三
　　原腐草为萤　野鸡变蜃【月令季春腐草为萤　又孟冬野鸡入大水为蜃】兽吸风而复生　防蹈火而不死【十洲记云炎州在南海中有风生兽状如貍椎死口向风复生　尔雅云鼯鼠夷由郭璞注云状如小狐食烟火束晳发记云西域有火鼠布】鸟生杜宇之魂　蝉化齐女之形【华阳国志云蜀王杜宇一号杜主七国称王号曰望帝后禅位开明隠西山时适二月子鹃鸟鸣故蜀人悲子鹃鸟鸣也迄今农时先祀杜主云云　董仲舒答问齐王之后怨王而死尸变为蝉登庭树嘒唳而鸣王悔恨之故为齐女云】　妇化石以望夫　鸟衔木而填海【列异传云武昌新县北山昔有贞妇其夫从役妇携幼子饯送北山立望而形化为石　山海经云炎帝之女娃游东海溺死化为精衞状如鸟常衔西山之木石以填东海】牛哀病以变虎　黄氏化而为鼋【淮南子云冇牛哀者病七日而化为】
　　【虎兄启户入哀抟杀之　续汉书云灵帝时江夏黄氏之母浴而化为鼋入于深渊其后时出见初所簪一钗犹在其首】　苌血而成碧　泉客泣而为珠【庄子云苌死于蜀藏其血三年而化为碧　搜神记云南海之外有鲛人即居水中其人每于泣下便能成珠故其地号为珠泉】野雀入水以成蛤　田防顺时而化鴽【月令季秋月令季春】　袁公用戱竹之术　元绪对焚桑之言【吴越春秋云越处女善剑王使聘之女道逢一翁自称袁公公即拔箖箊竹末折堕地女即取其末袁公操其本而刺女女因举杖击之公则飞上树变为白猿　异苑云孙权时永康人遇一大龟束之欲上吴王夜缆船于大桑树中宵树呼龟曰元绪奚事尔邪龟曰虽尽南山之樵不能溃我树曰诸葛元逊博识令求如我之徒计将安薄龟曰祸将及尔云云】周穆军士化为猿鹤　歴阳都人变成鱼鳖【抱朴子云周穆王南征一军尽化君子为猿为鹤小人为沙为虫　淮南子云歴阳之都一夕反为湖勇力圣智与怯不肖者同命云云】　兽为毛羣天马潜而在水　鱼非羽族文鳐飞以排空【渶元狩二年马生余吾水中又元鼎四年马生渥洼水中　左思蜀都赋云文鳐夜飞而触纶】陶钧无方　变化不一　未始有极　不知其生　物既反常　事亦惑众　于何不有　莫究其由　生则有常　变而无极　察其所由　考以同类　推变化之万端　盖生灵之一贯　显变化之无方　亦天地之常理
　　梦一
　　原周礼以日月星辰占六梦之吉凶一曰正梦【谓无所感动平安自梦也】二曰噩梦【噩愕也谓惊愕而梦】三曰思梦【觉之所思念而为梦】四曰寤梦【谓觉所通而为梦也】五曰喜梦【谓喜悦而有梦】六曰惧梦【谓恐惧而有梦】　増又曰太卜掌三梦之法一曰致梦【谓出于思虑有因而致者】二曰觭梦【竒怪之梦】三曰咸陟【无心所感之梦】　原列子曰一体之盈虚消息皆通于天地应于物类故隂气壮则梦涉大水而恐惧阳气壮则梦涉大火而燔焫隂阳俱壮则梦生杀甚饱则梦与甚饥则梦取以虚浮为疾者则梦以沉实为疾者则梦溺借带而寝则梦蛇飞鸟衔发则梦飞将隂梦火将疾梦食饮酒者忧歌舞者哭昼想夜梦神形所遇　增庄子云眞人不寝不梦其觉无忧　又云梦者阳气之精也心所喜怒则精气从之　淮南子云若夫万化而未始有极也弊而复新其为乐可胜计也譬若梦梦为鸟而飞于天梦为鱼而没于渊方其梦也不知其梦也觉而后知其梦也今将有所觉乃后知今此之为大梦也　梦书云梦者像也精气动也魂魄离身神来往也隂阳感成吉凶騐也梦者与其人预见过失如其贤者知之自改革也梦告也吿其形也目无所见耳无所闻鼻不喘臭口不言也魂出游身独在心所思念忘身也受天神戒还吿人也受戒不精忘神言也名之为寤吿符臻也古有梦官世相传也
　　梦二
