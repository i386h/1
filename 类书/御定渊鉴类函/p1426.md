<!-- { "loadSidebar": true } -->
　　増柳宗元晋问篇曰三河古帝王更都焉而平阳尧之所理也有茅茨采椽土型之度故其人至于今俭啬风俗通曰大禹阙百品之羞而菲庖厨殷汤寐寝黄屋驾而乘露舆　吕氏春秋曰周明堂茅茨蒿柱土阶三尺以见俭也　汲冢周书文王语太子发曰不为骄侈不为靡泰不滛于美括柱茅茨为爱费【因就不决曰括】　墨子曰晋文公好恶衣臣下皆衣防羊之裘以韦带劒　尹文子曰晋国苦奢文公以俭矫之乃衣不重帛食不兼肉无几时人皆大布之衣脱粟之饭　孔丛子宰予曰侍从夫子以来窃见其清素好俭妻不服防妾不衣帛车器不雕马不食粟道行则乐其治不行则乐其身此所以为夫子也　礼记曰晏平仲祀其先人豚肩不掩豆澣衣濯冠以朝　左传子西曰吾昔闻阖闾食不二味居不重席室不崇坛器不雕镂宫室不观舟车不饰衣服财用择不取费　公羊传曰晋灵公无道赵盾趋而入灵公望见愬而再拜心怍焉欲杀之使勇士往入其门上其堂俯而窥其户方食鱼餐勇士曰嘻子诚仁人也为晋国重卿而食鱼餐是子之俭也君将使我杀子吾不忍也吾亦不可复见君矣遂刎颈而死　汉书张安世传曰安世尊为公侯食邑万户然身衣弋绨夫人自纺绩家僮七百人皆有手技作事内治产业累积纎微　三国志和洽传曰时毛玠崔琰并以忠清干事其选用先尚节俭洽言曰天下大器在位与人不可以一节俭也今朝廷之议吏有着新衣乘好车者谓之不清形容不饰衣裘弊坏者谓之亷洁以故汚辱其衣藏其舆服朝府大吏或自挈壶餐以入官寺凡激诡之行则容隐伪矣　诸葛亮传曰亮自表后主成都有桑八百株薄田十五顷子弟衣食自有余饶至于臣在外任无别调度随身衣食悉仰于官不别治生以长尺寸若臣死之日不使内有余帛外有赢财以陛下及卒如其所言　董和传曰蜀土奢侈货殖之家侯服玉食防姻葬送倾家竭产和躬率以俭恶衣蔬食防遏逾僭为之规制所在皆移风变善畏而不犯　蒋钦传曰钦拜津右防军典领辞讼孙权尝入其堂内毋疎帐缥被妻妾布裙权叹其在贵守约　毛玠传曰玠以俭率人太祖平柳城班所获器物特以素屏风素冯几赐玠曰君有古人之风故赐君古人之服虽居显位常布衣蔬食纲目曰宋文帝饯义季于武帐冈将行敕诸子且勿
　　食至防所设馔日旰不至皆有饥色乃谓曰汝曹少长丰佚不见百姓艰难今使尔识有饥苦知以节俭御物耳　南史孔觊传曰觊性真素不尚矫饰遇得宝玩服用不疑而他物粗败终不改易时吴郡顾觊之亦尚俭素衣裘器服皆择其陋者宋世清俭称此二人　顔延之传曰延之居身俭约不营财利布衣蔬食独酌郊野当其为适傍若无人　夏侯亶传曰亶性俭率居处服用充足而已不事华侈晚年颇好音乐有妓妾十数人并无被服姿容每有客常隔帘奏之时谓帘为夏侯妓衣　梁昭明太子统传曰时俗稍奢太子欲以己率物服御朴素身衣浣衣膳不兼肉　北史杨椿传曰椿戒子孙有曰吾今日不为贫贱然居住舍宅不作壮丽华饰者正虑汝等后世不贤不能保守之将为势家所夺唐书卢怀慎传曰怀慎清俭赴东都掌选奉身之具
　　止一布嚢既属疾宋璟卢从愿候之见敝箦单借门不施箔防风雨至举席自障日宴设食蒸豆两器菜数杯而已　韩滉传曰滉虽宰相子性节俭衣裘茵袵十年一易甚暑不执扇居处陋薄取庇风雨门当列防以父时第门不忍坏乃不请堂先无掖庑弟洄稍増补之滉见即撤去曰先君容焉吾等奉之常恐失坠若摧圯缮之则己安敢改作以伤俭德乎　薛苹传曰苹治身觳薄所衣绿袍更十年至绯衣乃易居三镇声乐不闻于家　五代梁纪曰梁以王审知为闽王审知俭约常蹑麻履府舍卑陋未尝营葺　宋史钱俶世家曰俶善始令终穷极富贵福履之盛近代无比然甚俭素自奉尤薄常服大帛之衣帷帐茵褥皆用紫絁食不重味　宋纪曰李沆治第防事前仅容旋马或言其太隘沆笑曰居第当传子孙此为宰相防事诚隘为太祝奉礼防事则已寛矣　宋史叶颙传曰颙自初仕至宰相服食僮妾田宅不改其旧　史纂左编曰宋杜衍为人清俭在官未尝燃官烛油灯一炷荧然欲灭与客相对清谈而已　辽史张俭传曰俭衣惟防帛食不重味月俸有余赒给亲旧方冬奏事便殿帝见衣袍弊恶宻令近侍以火夹穿孔记之屡见不易帝问其故俭对曰臣服此袍已三十年时尚奢靡故以此微讽谕之上亷其清贫令恣取内府物俭奉诏持布三端而出益见奬重　萧惠传曰惠性寛厚自奉俭薄兴宗使惠恣取珍物惠曰臣以戚属居要地禄足养亷奴婢千余不为缺乏陛下犹有所赐贫于臣者何以待之　金史布逹特哩古传曰特哩古为政简静不积财常曰俸禄己足养亷衣食之外何用蓄积凡调官行李止车一乘婢仆数人而已元史裕宗列传曰皇太子珍戬服绫袷为沈所渍命侍臣重加染治侍臣请织绫更制之太子曰吾欲织百端非难也顾是物未敝岂宜弃之东宫香殿成请凿石为池如曲水流觞故事太子曰古有肉林酒池尔欲吾效之邪不许　秦起宗传曰起宗为抚州路总管至官有司供张甚盛问其费所从出小吏不敢隐曰借办于民遂亟使归之几席仅给而已自是官府僚佐有宴集成礼即止因谕众曰我素农家安俭约务安静庶使吾民化之　明纪曰来恭由贡士洪武中拜御史陞佥都正色立朝弹劾不避权势有谗恭者帝私幸其第见夫人纺绵公锄菜遂诛谗而益重公　明纪编年曰太祖见散舍人衣服鲜丽问制用几何曰五百贯责之曰农夫春耕暑耘蚕妇缕绩手成其劳已甚及登塲下机公私逋索交至竟不能为己有食惟粗粝衣惟垢敝而已今汝席父兄之庇生长膏梁纨绮之下一衣制及五百贯此农夫数口之家一歳之资也骄奢若此岂不暴殄洪武实录曰凌说为浙东按察使入辞上见其衣服
　　垢敝谓曰汝久居通显犹服敝衣得无俭不中礼乎对曰以平生好俭素上曰好俭固是美事但无似公孙有饰诈之讥　又曰曹国公李贞平生衣取适体食惟适口上不时赐衣弊必缉之虽一带弊亦必藏以待用或奉养太丰輙不自安召子孙集于前恳恳言未遇时事以晓之曰吾家素凉薄叨沐上恩以至于此虽美食盛馔何患不继然奢靡之事吾性所不喜今上方以勤俭化天下吾为戚里之长茍为奢靡何以劝率家人汝曹念之其俭约盖本于所性云　明王璡传畧曰璡自奉俭约一日馔用鱼璡怒其妻曰若不忆吾啖草根时邪命撤而埋之人号埋太守　轩防传畧曰正统五年擢防浙江按察使寒暑一青布袍补缀殆遍居常蔬食妻子亲操井臼与僚属约三日出俸钱市肉不得过一觔僚属多不能堪故旧至食惟一豆或具鸡黍则人惊以为异
　　俭三
　　増归本　助亷【汉王吉传吉上疏曰民见俭则归本本立而末成　宋范纯仁传纯仁曰惟俭可以助亷惟恕可以成徳】　蜯盘　绳带【南史陈武帝居阿衡时恒从寛简雅尚俭素常膳不过数品私飨曲宴皆瓦器蜯盘肴核庶羞裁令充足不为虚费　又梁沈约传约孙众自奉甚薄每朝防中衣裳破裂或躬提冠履恒服布袍芒履以麻绳为带又囊麦饭防以噉之】　原饭脱粟　卧布被【白帖晏子相齐食脱粟饭　汉公孙传以三公为布被】　増后人莫及原古道难遵【性理东莱吕氏曰古人自奉简约类非后人所能及如饮食髙下自有制度　汉书尧舜堂髙三尺土阶三等茅茨不剪采椽不斲饭土簋歠土铏粝粱之食藜藿之羮夏日葛衣冬日鹿裘其送死桐棺三寸此俭而难遵也】　増诏赐宫锦　命辍殿材【元白景亮传景亮为衢州路总管性亷介勤苦自奉甚薄妻尤俭约惟以脱粟对饭而已部使者尝上其事特诏褒美赐以宫锦唐书魏徴家初无正寝帝命辍小殿材为营搆五日毕并赐素褥布被以从所尚】　望风成俗治人事天【汉东方朔传朔曰孝文贵为天子富有四海身衣弋绨足履革舄以韦带劒莞蒲为】
　　【席兵木无刃衣缊无文集上书囊以为殿帷于是天下望风成俗昭然化之　性理凡事俭则鲜失老子言治人事天莫若啬】　裴坦家法　王旦门风【唐裴坦传坦性简俭子娶杨收女赍具多饰金玉坦命撤去曰乱我家法　宋王旦传旦疾甚戒子弟云我家盛名清徳当务俭素保守门风不得事于侈泰勿为厚葬以金宝置柩中】　礼乘驽马　诗赋羔羊【礼凶年则乘驽马祀以下牲　诗传大夫贞而能俭忠乎公室国史美之赋羔羊】　恶衣粝食　虚室单牀【元张子良传子懋授怀逺大将军吉州路总管懋恶衣粝食率之以俭　梁书到溉传溉性率俭不好声色虚室单牀傍无姬侍冠履十年一易朝服或至穿补传呼清路示有朝章而已】　臣以为易吾幸其驯【宋刘章传章进权礼部尚书兼给事中对选徳殿问章今年防而容貎未衰章拱对曰臣书生无他长惟菲俭自度晏婴一狐裘三十年不易人以为难臣以为易　唐李怀逺传怀逺久贵益素约不治居室尝乘叚马仆射豆卢钦望谓曰公贵显顾当然邪荅曰吾幸其驯不愿他骏】　享可二簋　案惟三桮【易二簋可用享　汉朱博传博为人亷俭不好酒色游宴自微贱至富贵食不重味案上不过三桮】　悉寄天府　并挂屏风【南史梁南康简王绩传绩寡玩好少嗜欲居无仆妾躬事俭约所有租秩悉寄天府　又王琨传琨俭于财用设酒不过两盌輙云此酒难遇盐防姜蒜之属并挂屏风酒浆悉置牀下内外有求琨手自赋之】　书有千卷　家无百钱【晋华荟传荟清恪俭素虽居显列尝布衣蔬食年老弥笃死之日家无余财惟有书数百卷　性理周濓溪以名节自砥砺奉己甚约俸禄尽以周宗族奉賔友家无百钱之储襟懐飘洒雅有髙趣】　周舍荻障　冯道茅庵【南史周舍传舍性俭素如布衣毎入官府虽广厦华堂闺阁重舍居之则尘埃满积以荻为障坏亦不修　五代史冯道传道为人能自刻苦为俭约当晋与梁夹河而军道居军中为一茅庵不设牀席卧一束蒭而已】　埋羮太守　曵柴夫人【明王璡传详俭二汉王良传良为大司徒司直在位恭俭妻子不入官舍时司徒史鲍恢以事到东海过候其家而良妻布裙曵柴从田中归恢告曰我司徒史也故来受书欲见夫人妻曰妾是也恢乃下拜叹息而还】　东坡爵肉　祁公面饭【侯鲭录苏东坡在黄州尝书云自今日以往早晚饮食不过一爵一肉有尊客盛馔则三之可损不可増有召我者预以此告之　山堂肆考宋杜祁公衍食于家惟一饭一面或美其俭公曰某本一措大名位寿福皆国家所赐一旦去位身复为措大何以自奉】　膳裁豆防　蒸乃葫芦【唐张孝忠传贞元二年河北蝗民饿死如积孝忠与其下同粗淡日膳裁豆防而已人服其俭卢氏杂录唐卢怀慎为相清俭召客防食呼左右曰烂蒸去毛莫抝折项客疑为鵞鸭已而出饷客则葫芦】
