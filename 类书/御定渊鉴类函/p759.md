<!-- { "loadSidebar": true } -->
　　讐者书于士杀无罪凡杀其亲者焚之杀王之亲者辜之杀人者踣诸市三日伤人见血不以告者攘狱遏讼者告而诛之坐为贼盗者其孥男子入于罪隷女子入于舂槀【舂人槀人此二官之役今之奴婢古之罪人箕子为之奴罪隷奴也徒坐没入县官者】凡有爵者与七十者与未龀者皆不为奴【有爵谓命士以上也龀毁齿也】五刑之法墨罪五百劓罪五百宫罪五百刖罪五百髠罪五百凡二千五百所谓刑平邦用中典者也墨者使守门【黥面人无妨禁衞也】劓者守关【以丑貎逺之也】宫者守内【人道既絶于事便也】刖者守囿【驱禽兽无急行】髠者守积【王之同族不处宫刑是不剪其类也但髠头而已凡王族皆于隐处罚之故使守积音恣】穆王享国百年耄荒命吕侯度作刑训夏赎刑墨罚之属千劓罚之属千剕罚之属五百宫罚之属三百大辟之罚其属二百五刑之属三千【多于初制五百章】其后又作九刑【正刑五及流赎鞭扑】孔子曰大罪有五而杀人为下逆天地者罪及五代诬神者罪及四代逆人伦者罪及三代乱敎化者罪及二代手杀人者罪止其身又曰析言破律乱名改作执左道以乱政者杀作淫声造异服设怪伎奇器以荡上心者杀行伪而固言伪而辨学非而博顺非而泽以惑众者杀假于神时日卜筮以疑人者杀此四诛者不待时不以听　秦文公二十年法初有三族罪武公三年诛三父等而夷三族以其杀出子【宁公子三人长武公为太子次徳公次出子宁公卒大庶长弗忌威垒三父废太子而立出子为君后三父等复共杀出子立武公】孝公初卫鞅请变法令令人为什伍而相收司连坐不告奸者腰斩告奸者与斩敌者同赏匿奸者与降敌同罚人有二男以上不分异者倍其赋有军功者各以律受上爵为私鬬者各以轻重被刑大小戮力本业耕织致粟帛多者复其身事末利及怠而贫者举以为收孥宗室非有军功论不为属籍明尊卑爵秩等级各以差次名田宅臣妾衣服以家次有功者尊荣无功者虽富无所纷华令既具未布恐人之不信己乃立三丈之木于国都市南门募人有能徙置北门者与十金人怪之莫敢徙复曰能徙者与五十金有一人徙之辄予五十金以眀不欺秦人初言令不便者以千数于是太子犯法卫鞅曰法之不行自上犯之将法太子太子君嗣也不可施刑刑其傅公子防黥其师公孙贾明日秦人皆趋令秦民初言令不便者有来言令便者卫鞅曰此皆乱法之人也尽迁于邉城其后人莫敢议令甘龙杜鸷极非之令之初作一日临渭刑七百余人百姓皆苦之居三年道不拾遗山无盗贼家给人足勇于公战怯于私鬭秦人大治【魏文侯师李悝撰次诸国法着法经皆罪名之制也商君受之以相秦具魏代语中】始皇即位遣将成矫击赵反死屯留军吏皆斩及戮其尸其后嫪毐作乱败其徒二十人皆枭首【悬首于木上曰枭】车裂狥贼其宗轻者为薪【取薪给宗庙为薪律曰薪作三嵗】后又体解荆轲及平六国制曰人藏诗书及偶语弃市【禁人众语畏其谤也】以古非今者族吏见知不举与同罪令下三十日不烧黥爲城旦【律说论决为髠钳输边筑长城城旦四岁刑也】燕人卢生窃言始皇乐以刑杀为威因亡去始皇闻之怒诸生在咸阳者四百六十余人皆坑之其后东郡星陨为石或刻其石曰始皇死始皇尽诛石旁人胡亥立以赵髙为郎中令更变律令有罪者相坐收族又羣盗起胡亥责李斯斯惧上书请行督责刑者相半其后赵髙谮斯具五刑腰斩夷三族　汉髙帝初入咸阳约法三章曰杀人者死伤人者及盗抵罪【伤人有曲直盗贼有多少故言抵抵至也当也】蠲削秦法兆人大恱然大辟尚有三族之诛先黥劓斩左右趾笞杀枭其首葅其骨肉于市其诽谤詈诅又先断舌故谓之具五刑彭越韩信之属皆受此戮其后又制曰有耐罪以上请之【应劭曰此轻罪不髠完其耏须曰耐杜休以为法度之字当从寸故改耏为耐言耐罪以上皆当先请也顔师古曰耐颊傍毛也音而】后以三章之法不足御奸遂令萧何攟摭秦法【攟摭谓取拾】取其宜于时者作律九章【汉承秦制萧何定律除参夷连坐之罪増部主见知之条益事律擅兴廏戸三篇合为九篇叔孙通益律所不及傍章十八篇】又制狱疑者各谳所属官长皆移廷尉廷尉不能决具为奏附所当比律令以闻惠帝二年制曰今法有诽谤妖言之罪是使众臣不敢尽情而上无由闻过失也其除之又制上造以上及内外公孙耳孙有罪当刑及当城旦舂者皆耐为薪白粲【上造爵满十六者也公孙侯内外孙也耳孙元孙之子也言已逺但耳闻之也今以上造有功劳内外孙有骨肉属施徳布惠故事从其轻也城旦起行理城春者妇人不参外徭但舂作米皆四歳刑也今皆就薪白粲白粲坐择米使正白为粲皆二岁刑也】人年七十已上若不满十岁有罪当刑者完之【不加肉刑髠鬄剃也若参及之言也谓七十以上及不满十歳以下皆完】除挟书律【挟藏也秦律敢挟书者弃市】吕太后初除三族罪文帝制人有犯法已论其父母妻子同产坐之及收孥律令宜除之【孥子也秦法一人有罪取其家】罪疑者与人【从轻断之】于是刑罚大省断狱四百又感齐女淳于缇萦之言除肉刑定律曰诸当完者完为城旦舂【以完易髠以笞代劓以釱左右趾代刖今既曰完矣不复云以完代完此当言髠者完之矣】当黥者髠钳为城旦舂当劓者笞三百当斩左趾者笞五百当斩右趾及杀人先自告及吏受赇枉法守县官财物而即盗之已论命复有笞罪者皆弃市罪人狱已决完为城旦舂满三嵗为薪白粲薪白粲一歳为隷臣妾隷臣妾一歳免为庶人【男子为隷臣女子为隷妾】隷臣妾满二岁为司冦司冦一嵗及作如司冦二歳皆免为庶人其亡逃及有罪耐已上不用此令是后外有轻刑之名内实杀人斩右趾者又当刑斩左趾者笞五百当劓者笞三百率多死景帝制改定律笞五百曰三百笞三百曰二百犹尚不全自今及吏诸有秩皆受其官属所理所行所将【行谓按察夏孟反】其余饮食计赏费勿论他物若买故贱卖故贵皆坐赃为盗吏徙免罢受其故官属所将监治送财物夺爵为士伍免之【谓夺其爵令为士伍又免其官职即今律所谓除名也士伍者言从士卒之伍也】无爵罚金二斤没入所受有能捕告畀其所受赃其后罢磔曰弃市【先此之死刑皆磔之于市今罢之若妖逆则磔之磔谓张其尸也】复下诏曰长老人所尊敬也鳏寡人所哀怜也其着令年八十以上八嵗以下孕者未乳师侏儒【乐师瞽者侏儒短人不能走】当鞠系者颂系之【颂读曰容容寛不桎梏】罪死欲腐者许之【如腐木不生实矣】六年定铸钱伪黄金弃市律又以笞者或至死未毕复减笞三百曰二百笞二百曰百其定棰令【棰防也所以击者也棰长五尺其本大一寸其末薄半寸皆平其节也】笞臀【先时笞背】毕一罪乃得更人【更人更易行笞人】自是笞者得全然死刑即重而生刑又轻人易犯之孝武徴发烦数人穷犯法遂令张汤赵禹条定法令作见知故纵监临部主之法缓深故之罪【孝武欲急刑吏深害乃故入人罪者皆寛缓之】急纵出之诛【吏释罪人疑以为纵出则急深之】律令凡三百五十九章【萧何叔孙通张汤赵禹合撰律六十篇】大辟四百九条千八百八十二事死罪决事比万三千四百七十二事【比以例相比况】文书既繁主者不能徧覩或罪同而论异孝昭制子首匿父母妻匿夫孙匿大父母皆勿坐【凡首匿者言为谋首而藏匿罪人】其父母匿子夫匿妻大父母匿孙罪殊死皆上请宣帝患刑法不一置廷平四人平之成帝鸿嘉初又定令年未满七岁贼鬭杀人及犯殊死者上请廷尉以闻得减死合于三赦劣弱老眊之人皆法令稍定近古而便人者也哀帝绥和二年除诽谤抵欺法平帝元始中制曰前诏有司复贞妇归女徒诚欲以防邪僻全贞信及眊悼之人【人八十曰眊言老昏暗也七嵗曰悼言未成人若死亡可哀悼】刑罚所不加圣王之所制也惟苛暴吏多拘系犯法者亲属妇人老弱其明勅百僚妇女非身犯及男子之年八十以上七歳以下非坐不道诏所名捕他皆无得系【名捕谓下诏特所捕也】其当验者即验问【就其所居而问之】定着令【王莽居摄翟义刘信起兵讨莽为莽败之夷三族其后陈良终带叛入匈奴莽求得行焚如之刑】　后汉光武留心庶狱然自王莽簒位之后旧章不存法网弛纵无以惩肃梁统上疏曰臣窃见元帝初元五年轻殊死刑三十四事哀帝建平元年轻殊死刑八十一事其四十二事手杀人者减一等自后人轻犯法吏易杀人臣愚以为刑罚不茍务轻务其中也是以五帝有流殛放杀之诛三王有大辟刻肌之刑所以为除残去乱也髙帝定法传之后代文帝遭代康平因时施恩省去肉刑相坐之法天下几平武帝值中国全盛征伐逺方百姓罢弊豪杰犯禁奸吏弄法故重首匿之科着知纵之律宣帝聪明正直总御海内臣下奉宪不失绳墨天下称安孝元孝哀即位日浅丞相王嘉等猥以数年之间亏除先帝旧约定令断律凡百余事臣取其尤妨政者条奏伏请择其善者而从之定不易之典时廷尉议以为崇刑峻法非眀王急务遂罢之章帝时郭躬条奏请重文可从轻者四十一事着于令陈宠又代躬为廷尉帝纳宠言制除鉆鑚诸惨酷之科解妖恶之禁又除文致诘谳五十余事着于令宠复钩校律令刑法溢于甫刑者奏除之【钩由勘也音工候反溢出也】曰今律令犯死刑者六百一十耐罪千六百九十八赎罪以下二千六百八十一溢于甫刑千九百八十九其四百一十大辟千五百七耐罪七十九赎罪请令三公廷尉集平律令可施行者大辟二百耐罪赎罪二千八百合为三千其余千九百八十九事悉可详除会宠得罪遂罢安帝永初中法稍苛繁人不堪之陈宠子忠复为尚书畧依宠意奏上三十三条为决事比【比例也】以省请谳之弊又上除蚕室刑解赃吏三代禁锢狂易杀人得减重论【狂易谓狂而易性也】母子兄弟相代死赦代者献帝初应劭又删定律令撰具律本章句尚书旧事廷尉板令决事比例司徒都目五曹诏书及春秋折狱凡二百五十篇又集议驳三十篇以类相从凡八十二事于是旧事存焉曹公秉政欲复肉刑陈羣深陈其便钟繇亦賛成之孔融王脩不同其议遂止于是乃定甲子科记釱左右趾者易以木械是时乏防故易以木焉又以汉律太重故令依律论者听得科半使半减也　魏文帝受禅后有大女刘朱挝子妇酷暴前后三妇自杀论朱减死作尚方因是下愁毒杀人减死之令眀帝改士庶罚金之令听以罚代金妇人加笞还从鞭督之例以其形体裸露故也时所用旧律其文起自魏文侯师李悝撰次诸国法着经以为王者之政莫急于盗贼故其律始于盗贼顷刻追捕故着囚捕二篇其轻狡越城博戏借假不廉滛侈逾制以为杂律一篇又以具其加减是故所着六篇而已然皆罪名之制也商君习以为秦相汉承其制萧何定律除参夷连坐之罪増部主见知之条益事律擅兴廏户三篇合为九篇叔孙通益律所不及傍章十八篇张汤越宫律二十七篇赵禹朝律六篇合六十篇又汉时决事为令甲以下三百余篇又司徒鲍昱撰嫁娶辞讼决为法比都目凡九百六卷代有増损轻重乖异而通条连句上下相虽大体异篇实相采入盗律有贼伤之例贼律有盗章之文兴律有上狱之法廏律有逮捕之事若此之比错糅无常后人生意各为章句叔孙宣郭令卿马融郑诸儒章句十有余家家数十万言凡断罪所当由用者合二万六千二百七十二条七百七十三万二千二百余言言数益繁览者益难于是诏但得用郑氏章句不得杂用余家司马景王辅政时犯大逆者其法诛及已出之女母邱俭之诛其子甸妻荀氏应坐死其族兄顗通表魏帝以乞其命诏听离婚荀氏所生女芝为颍川太守刘子元妻亦坐死以怀姙系狱荀氏辞诣司隷校尉何曽乞恩求没为官婢以赎芝命曽哀之使主簿程咸上议以为在室之女宜从父族之诛既醮之妇可随夫家之罚云云【程咸议详见后】于是有诏改定律令司马文王继秉魏政患前代律令本注烦杂陈羣刘邵虽经改革而科网太密又叔孙郭马杜诸儒章句但取郑氏又为偏党未可承用于是命贾充定法律令与太傅郑冲司徒荀顗中书监荀勗中军将军羊祜中防军王业廷尉杜友守河南尹杜元凯散骑侍郎裴楷颍川太守周雄齐相郭颀都尉成公绥尚书郎栁轨及吏部令使荣邵等十四人典其事就汉九章増十一篇仍其族类正其体号改旧律为刑名法例辨囚律为告劾系讯断狱分盗律为请赇诈伪水火毁亡因事类为衞宫违制撰周官为诸侯律令二十篇六百三十条二万七千六百五十七言蠲其苛秽存其清约事从中典归于益时其余未宜除者若军事田农酤酒未得皆从人心权设其法太平当除故不入律悉以为令施行制度以此设教违令有罪则入律也其常事品式章程各还其府为故事减枭斩族诛从坐之条除谋反适养母出女嫁皆不复还坐父母弃市省禁锢相告之条去捕亡亡没为官奴婢之制轻过误老小女人当罚金杖者皆令半之重奸伯叔母之令弃市滛寡女三嵗刑崇嫁娶之要一以下聘为正不治私约峻礼教之防准五服以制罪也凡律令合二千九百二十六条十二万六千二百言六十卷故事三卷　晋武帝泰始三年贾充等修律令成帝亲自临讲使裴楷执读四年正月大赦天下乃班新律其后明法掾张褧又注律表上之东晋元帝为丞相在江东承制时百度草剙议断不
