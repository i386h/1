<!-- { "loadSidebar": true } -->
　　【玩迁侍中虽登公辅不以名位格物】　戴凭説经　曹褒着礼【上见后注肆考东汉章帝时博士曹褒请着汉礼拜为侍中】　杨竒强项　僧绰沈深【上详侍中四宋文帝以王僧绰为侍中年二十九沈深有局度不以才能髙人帝欲以后事托之朝政皆与参焉】　不愿居中　请先任外【上见外戚　肆考武则天长安中常与宰臣议及州县官纳言李峤等奏曰窃见朝廷物议莫不重内官轻外职比来所遣外任多是贬累之人风俗不澄实由于此臣等请辍近侍率先具僚于是鳯阁舍人韦嗣立等二十人各以本官检校诸州刺史】　折辱三思　规戒安乐【肆考唐韦安石知纳言时二张武三思宠横安石数折辱之会侍宴殿下易之引蜀商王覇子等博簺后前安石跪奏商等贱不当戏殿上顾左右引出一坐皆失色后以安石辞正改容慰勉鳯阁侍郎陆元方自以为不及退告人曰韦公真宰相　又曰唐安乐公主馆第成中宗临幸宴从官赋诗御史大夫李日知卒章独以规戒睿宗他日谓日知曰向时虽朕亦不敢谏非公挺直何能尔即拜侍中】　戴凭觧经不穷　庾峻辩质无屈【谢承后汉书曰戴凭字次仲拜侍中正旦朝贺百寮毕会帝令羣臣能説经者更相难诘义有不通辄夺其席以益通者凭遂重坐五十余席故京师为之语曰觧经不穷戴侍中　臧荣绪晋书曰庾峻字山甫拜侍中出入王命尽忠补益常侍坐世祖命讲诗中庶子何劭论风雅正变之义峻起难徃反四坐辩质莫能屈之】　汉尊儒学选在戴凭　晋任忠贞事先嵇绍【白帖】
　　侍中四
　　原貂蝉之贵【汉书曰侍中以金蝉貂冠也】　喉舌之司【应瑗曰侍中喉舌万机】使辟公卿【应劭汉官仪曰汉成帝取明经者充为侍中使辟百官公卿参议可否上殿行则负玺】拾遗帝侧【王廙洛神赋曰次为侍中散实惟门下拾遗帝侧替否献可】　糺正补
　　违【晋官品令曰侍中糺正补违若有正皆得驭除书表章奏皆掌署也】　从幸丘【襄阳耆旧传曰习都为侍中从光武幸丘与光武通梦见苏山神光武嘉之拜大鸿胪主苏山之祠也】　作诗稽留奏免【魏阳秋曰甘露二年帝幸辟雍命羣臣赋诗侍中和道作诗稽留有司奏免】　侍帷幄典秘书【东观汉记曰贾逵字景伯拜侍中领都尉内备帷幄兼领秘书近署甚见信用】常论经书【华峤后汉书曰桓郁字仲恩为议郎敦厚笃学传父业以尚书教授门徒常数百人】
　　【选侍中帝以郁先师子有礼让甚见亲厚常居中论经书问以政事不离左右帝自制五经章句令郁校定于宣明殿中】　侍清宴陈道德【续汉书曰淳于恭字益孙迁侍中数侍清宴礼待甚优其所荐名贤无不征用进对陈政皆本道德上未尝不称善】　问事辄对【东观汉记曰李育字元春为侍中时章帝西谒园陵育陪乗问旧事育辄对由是见重也】　宿儒顾问进杨厚【益部耆旧传曰李固谏帝曰一日会朝见侍中皆年少无一宿儒可顾问者乃进杨厚黄琼也】　张驯有智慧【谢承后汉书曰张驯字子儁与蔡邕共奏定六经文字擢拜侍中典领秘书驯儒雅敏达有智慧】国有疑常问得失【又曰延笃为侍中自在机密常见进纳上殿问政事得失以经义古典陈帷幄之言不宣外也】　杨竒靡事不对【又曰杨竒字公绰通经才性敏畅入补侍中天子所问引经据义靡不条对】　问貂不知左迁【应劭汉官仪曰桓帝末侍中臯禅参乗帝问貂珰何法不知其説又问地震不为灾还宫左迁议郎】　朝夕献纳【东观汉记曰邓闾字季昭拜侍中出则陪乘入侍左右忠言善谋先纳圣善匡辅之言朝夕献纳虽得于上身在亲近不敢自恃兢兢之心弥笃固也】　朝夕谏议【谢承后汉书曰刘淑字仲承为侍中朝夕建议竭忠于朝补救二百余事悉有章篇朝廷有劳】　南郊参乘【又曰刘陵字孟髙为侍中车驾南郊命陵参乘上起早升舆寝陵曰陛下万乗主宜立正配天虽尊神欲寝不当上为天地灵只下为羣臣万姓观者乎上有愧色曰敬受侍中斯言以为后戒】　屏患崇政【山堂肆考曰东汉荀悦献帝朝为侍中时政在曹氏作申鍳五篇奏之其略曰为政之卫先屏四患乃崇五政】　卢植天下之望【魏明帝先贤传曰卢植字子干拜侍中董卓大会百官于朝堂议欲废立羣僚无敢言植独抗议不回卓怒罢会将诛植议郎彭伯谏卓曰卢侍中海内大儒天下之望今先害之天下震怖卓乃止】　王粲问无不对【魏书曰王粲字仲宣拜侍中博物多识问无不对时旧仪废弛器造制度粲恒典之】　言语辩防【吴志曰张尚孙皓时为侍郎以言语辩防见知擢为侍中】　但问经义【肆考曰吴主皓酒后常使侍臣嘲弄公卿发摘私短以为欢侍中韦昭但难问经义而已】　博雅顾问以何劭【晋起居注曰武帝太康四年诏曰何劭已厯试朝位博雅有拾遗顾问之才其以劭为侍中】　王济有美才【山涛啓事曰雍州刺史郭奕右衞将军王济诚直亮美才侍中最髙者也　案济本传曰济累侍中与侍中孔恂王恂杨济为一时同列秀彦武帝尝会公卿藩牧于式干殿顾济恂而谓诸公曰朕左右可谓恂恂济济矣】　増不操丝竹【世説曰齐王冏为大司马辅政嵇绍为侍中冏设宴会召葛旟等共论时宜旟等白冏嵇侍中善于丝竹公可令操之遂送乐器绍不受冏曰今日共为欢卿何却耶绍曰公协辅皇室令作事可法绍官虽卑职备常伯操丝比竹盖乐官之事不可以先王法服为伶人之业】　以儒雅拜【肆考曰晋惠帝时贾后专权贾谧与后谋以张华庶姓无逼上之嫌而儒雅有筹畧为众望所依乃拜为侍中】　原顾和奏旧冕【晋中兴书曰顾和迁侍中初中兴东迁旧章多阙而冕旒饰以翡翠瑚及杂珠等和奏冕十有二旒皆用玉珠今用旧杂珠等非礼若不能用玉可用白璇成帝于是始下太常改之】　増不闻献替【世説曰虞啸父为侍中晋孝武帝从容问曰卿在阁下初不闻有献替虞家富春近海误谓帝望其贡献对曰天时尚暖鱼鼈虾鲊未可致寻当有所上献帝抚掌大笑】　有古人风【肆考曰赵主曜作酆明观西宫凌霄台又营夀陵侍中乔豫和苞谏曜下诏曰二侍中有古人之风可谓社稷臣矣悉罢诸役以豫苞为谏议大夫】　不好嘲谑【又曰宋孝武帝每宴集在坐者皆令沈醉嘲谑无度侍中沈怀文素不饮又不好嘲谑宋主谓故欲异己出为广陵太守】　忧国忘家【又曰梁徐勉字修仁师方侵魏候驿填委勉参军书动经数旬一还家还则羣犬惊吠勉曰吾忧国忘家乃至于此】　请用才行【又曰唐太宗谓侍中魏征曰为官择人不可造次用一君子则君子皆至用一小人则小人竞进对曰天下未定则专取其才不考其行丧乱既平则非才行兼备不可用也】　明设防闲【又曰唐张行成迁侍中晋州地震不止帝问之对曰天阳也君象地隂也臣象君宜动臣宜静今静者顾动恐女谒用事大臣隂谋又诸王公主参承起居或伺间隙宜明设防闲且晋陛下本封应不虚发伏愿杜于未萌帝然之】　谏困公私【又曰唐髙宗将讨新罗侍中张文瓘舆疾入谏曰今吐蕃入防方发兵西讨新罗未尝犯邉若又东征恐公私不堪困上乃止】　得大臣体【又曰唐郝处俊字甑山为侍中参谋朝政每上言议必引经术多所匡益甚得大臣之体】　谏猎【册府曰魏知古为侍中先天元年十月上诗谏猎元宗手诏曰卿所进猎渭濵十韵三复研精良增叹羙今赐物五十段以申劝奬】　不可以赏功【孔帖曰范阳节度使张守珪以斩可突汗功帝欲以为侍中张九龄曰宰相代天治物有其人然后授不可以赏功国家之败由官邪也帝曰假其名若何对曰名器不可假也遂止】焚槀【又曰髙俭为侍中进止详整凡有献纳搢绅皆属以目奏议未尝不焚槀家人无见者】
　　谨身固位【肆考曰唐肃宗以苗晋卿为侍中晋卿练达吏事而谨身固位时人比之胡广】　慎密见称【孔帖曰苗晋卿为侍中代宗即位年已衰暮凡厯三朝皆以慎密见称】　韩宏以功加【又曰韩宏宣武节度宪宗用兵淮西拜宏行营都统使扞两河元济平以功加侍中】　倚如衡华【五代史曰蜀人见继岌请留崇韬镇蜀从袭等因言崇韬有异志继岌谓崇韬曰陛下倚侍中如衡华尊之庙堂之上期以一天下而制四夷必不弃元老于蛮彜之地此事非予敢知也】
　　侍中五
　　原诗西晋傅咸赠何劭王济诗并序曰朗陵公何敬祖咸之从内兄国子祭酒王武子咸从姑之外孙也并以明德见重于世咸亲之重之情犹同生义则师友何公既登侍中武子俄而亦拜二贤相得甚欢咸亦庆之然自恨闇劣虽愿其缱绻而从之末由厯试无效且有家艰心存日替赋诗申怀以贻之云尔日月光太清列宿曜紫微赫赫大晋朝明明辟皇闱吾兄既鳯翔王子亦龙飞双鸾游兰渚二离扬清晖手升玉阶并坐侍丹帷金珰缀惠文煌煌发令姿斯荣非攸庶缱绻情所希岂不企髙踪麟趾邈难追临川靡芳饵何为空守坻槁叶待风飘逝将与君违违君能无恋尺素当言归归身蓬荜庐乐道以忘饥进则无云补退则恤其私但愿隆美王度日清夷
　　増诏梁沈约加沈文季侍中诏曰新除镇军将军沈文季业宇流正鉴识超凡秉兹恭恪诚着匪躬难起非虑密迩墉圻罄力尽勤万雉増固宠服攸加实为朝典又王茂加侍中诏曰门下居中作衞号望清重任总储宫朝难其选新除尚书右仆射茂器度淹志局详稳契濶艰彜情深恒寄显命载加允副佥属
　　原箴后汉何广侍中箴曰皇矣圣上神居天处勤求俊良是弼是辅匪懈于位庶工以序昔在周文创德西邻勗闻上帝赖兹四臣辛尹是访八虞是询济济多士乂用有勲文公钦若越兴周道亦惟先正克慎左右常伯常任实为政首降及厉王不祗不恪昵彼荣夷用肆其虐惟败天命寇戎并作圮坠宗绪寝庙靡托无曰我贤不选至亲无曰我仁妄用嬖人籍闳饰顔我神武邓通擅铸不终厥后中书窃命石宏作旤髙安断袂哀用无主侍中司中敢告执矩
　　原碑晋裴希声侍中嵇侯碑曰夫君亲之重非名教之谓也爱敬出于自然而忠孝之道毕矣朴散真离背生狥利礼法之兴于斯为薄悲夫晋弋阳子嵇绍字延祖资刚干之纯粹体中和之淑虚少有清劭之风长怀仁之度加以通朗淹济靡才不经学为儒宗庶绩光被弱冠登朝则敷文秘阁晩节强仕则纳言枢极太安之初权臣擅命皇舆亲征次于荡隂六军奔攻兵交御辇绍俨然端冕正色以扞锋刃遂殒命于御侧忠诚感人神义声振四海铭曰二仪肇建君臣攸序峩峩侍中应期作辅外播仁风内举心膂执慈弗勇靡仁不武见危授命背生殉主确乎其操邈乎其崇矫矫王臣宪兹遗风在亲成孝于敬成忠　宋傅亮侍中王公碑曰体亚黄中道及微管元勲盛德光于晋载于时运距无妄陵夷有渐至于兵纒象魏垒结四郊公以民望晋朝居疑间之际怀方履顺处艰以贞颠沛不能廻其操彊御无以荡其守铄矣公侯乘和挺生识深冬潭文艳春荣爰初素履好是冲黙亦既端委振风育德
