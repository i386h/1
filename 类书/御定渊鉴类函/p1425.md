<!-- { "loadSidebar": true } -->
　　【晋公防闻之曰裴侠危笃若此而不废忧公因闻鼓声疾病遂愈岂非天佑其勤恪耶　宋韩世忠传世忠子彦直鄂州都统制军中兵多不能歩战彦直命士被甲徒行日六十里令统制官以身帅之人习劳苦驰骋如飞诏诸将仿行之】　头如蓬葆　心若天运【汉燕剌王旦传樊郦曹灌携劒摧锋从髙皇帝垦菑除害耘锄海内当此之时头如蓬葆勤苦至矣　百川学海心如天运谓之勤】　大寒炙火　盛暑篝灯【新唐书宗室列传戡字定臣十余嵗即好学大寒掇薪自炙夜无燃膏黙念所记　元苏天爵传天爵为江南行防监察御史每事必究心虽盛暑犹夜篝灯治文书无倦】分隂当惜　力田为先【晋纪陶侃尝语人曰大禹圣人乃惜寸隂至于众人当惜分隂岂可逸游荒醉生无益于时死无闻于后是自弃也宋史辛弃疾传弃疾常谓人生在勤当以力田为先北方之人养生之具不求于人是以无甚富甚贫之家南方多末作以病农而兼并之患兴贫富斯不侔矣故以稼名轩】　子为别食　弟岂冒恩【五代史唐臣传刘賛魏州人也父玭为县令賛始就学衣以青布衫襦每食则玭自食而别以蔬食食賛于牀下谓之曰肉食君之禄也尔欲之则勤学问以干禄吾肉非尔之食也由是賛益力学举进士　元刘秉恕传世祖常赐秉恕兄秉忠白金千両秉忠辞不允乃受而散之以二百両与秉恕秉恕曰兄勤劳有年宜兹赏秉恕无功可冒恩乎】　士同力役　身率垦田【宋韩世忠传世忠在楚州披草莱立军府与士同力役夫人梁织薄为屋抚集流散通商恵工山阳遂为重镇　唐刘昌传昌为四镇北庭行营兼泾原节度身率士垦田三年而军有羡食】箪瓢不倦　书算尽通【晋安平献王孚传孚温厚亷让博渉经史汉末防乱与兄】
　　【弟处危亡之中箪食瓢饮而披阅不倦　金仆散忠义传皇统四年除博州防御使公余学女直字及古筭法阅月尽能通之在郡不事田猎燕游以职业为务郡中翕然称治】　设榻以坐　带经而锄【金髙汝砺传汝砺为尚书右丞相上谕汝砺曰向朕以卿年老视朝之日侍立为劳令用寳时退坐廊下而卿复侍立终朝岂有司不为设榻耶　史记儿寛传寛治尚书事欧阳生以郡国议博士受业孔安国贫无资用尝为弟子都养时行赁作带经而锄休息輙读诵】　王播反乐　班宏益恭【唐王播传播勤吏职簿领纷积于前人所不堪者播反用为乐　又班宏传宏清洁勤力晨入官署夕而出吏不堪其苦而已益恭】　据案独留　覆衣而去【唐吕諲传哥舒翰节度河西表度支判官歴太子通事舍人性静慎勤总吏职诸僚或出逰諲独頽然据案钩视簿最翰益亲之　魏氏春秋髙文恵为刺奸令夙夜匪懈至拥膝抱书而寐太祖常夜微出见而哀之徐觧衣以覆而去】　为示铁砚　不离小斋【五代史晋臣桑维翰初举进士主司恶其姓有劝其不必举进士可以从他求仕者维翰慨然乃着日出扶桑赋以见志又铸铁砚以示人曰砚敝则改　小学唐栁公绰中门东有小齐自非朝谒之日每平旦辄出至小斋决私事接賔客自旦至暮未尝离烛至则命子弟一人执经史躬读一过讫乃讲议居官治家之法凡二十余年未尝一日变易】　事至十反　夜必再巡【汉纪诸葛亮曰董幼宰参署七年事有不至至于十反来相啓告　南史梁宗室传初嗣王范为卫尉夜中行城常因风便鞭棰宿卫欲令帝知其勤及弟修在职夜必再廵而不欲人知或问其故曰夜中警连实有其劳主上慈爱闻之容或赐止违诏则不可奉诏则废事胡质之清尚畏人知此职司之常何足自显】讵可遽去　不令逺出【宋张升传升为参知政事枢宻使进言储嗣事卒与韩琦同决策英宗立请老帝曰太尉勤劳王家讵可遽去但命五日一至院进见无蹈舞　元马亨传亨为陕西五路西蜀四川亷访都转运使上便宜六事疏闻帝即召见有防卿比安在胡不早言亨对曰新自陜西来觐帝谕曰卿乆着忠勤自今不令卿逺出矣】　君子无逸　老人何苦【书君子所其无逸唐萧徳言传徳言晚节学愈苦毎闻经輙袚濯束带危坐妻子谏曰老人何终日自苦答曰对先圣之言何复惮劳】　莫不向义　未尝少闲【国语鲁敬姜曰昔圣王之处民也择瘠土而处之劳其民而用之故长王天下夫民劳则思思则善心生逸则滛滛则恶心生沃土之民不材滛也瘠土之民莫不向义劳也　晋纪陶侃为荆州刺史终日敛膝危坐军府众事捡摄未尝少闲】　运甓斋内转漕闗中【晋纪陶侃为广州刺史在州无事辄朝运百甓于斋外暮运百甓于斋内人问其故答曰吾方致力中原过尔优防恐不堪事故自劳尔　史记萧相国世家汉与楚相守荥阳数年军无见粮萧何转漕闗中给食不乏】　五鼓毎入学　三年不窥园【元齐履谦传仁宗即位嘉尚儒术以履谦为奉直大夫国子司业与吴澄并命时号得人每五鼓入学风雨寒暑未尝少怠诸生皆畏服史记儒林列传董仲舒以治春秋孝景时为博士下帷讲诵弟子传以乆次相受业或莫见其面盖三年不】
　　【观于舎园其精如此】　母寝未熟吴澄讵敢吚唔　帝卧得酣大亮为来宿卫【元吴澄传澄五嵗日授千余言夜读书至旦母忧其过勤节膏火不多与澄母寝然火复诵　唐书李大亮宿卫两宫毎番直常假寐帝劳曰公在我得酣卧】　蒋乂不衰于晩嵗寒暑恒亲　曲枢惟切于幼君出入匪懈【唐蒋乂传乂结发志学老而不厌虽盛寒暑卷不释于前　元齐苏仁宗幼时以齐苏可任保傅左右拥翼齐苏入则佐视食饮出则抱负游衍鞠躬尽瘁夙夜匪懈】
　　勤劳四
　　増鞭算【唐刘晏传第五琦始榷盐佐军兴晏代之每朝谒马上以鞭算质眀视事至夜分止虽休澣不废事无闲剧即日剖决无留】　亲矢石【北史郭荣传荣从军攻辽东城荣亲矢石尽夜不释甲胄帝知之大恱毎劳勉之】　臣负羁絏【左传子犯谓公子曰臣负羁絏从君廵于天下】手不停笔【梁纪徐勉为吏部尚书精力过人虽文案堆积坐客充满应对如流手不停笔】　亲赐佩刀【唐魏徴传太宗一日宴羣臣曰贞观以前从我定天下间闗草昧元龄功也贞观以后纳忠谏正朕违为国家长虑征而已虽古名臣亦何以加亲觧佩刀以赐二人】　不寝至旦【汉赵广汉传广汉为人强力天性精于吏职见吏民或夜不寝至旦尤善为钩距以得事情】　行不乗【武编魏吴起为将与士卒最下者同衣食卧不设席行不乗亲裹粮与士卒分劳】　神无滞用【北齐书杨愔传愔居端揆权综机衡千端万绪神无滞用】
　　勤劳五
　　増诗文选乐府君子行曰周公下白屋吐餔不及餐一沐三握发后世称圣贤　眀宣宗织妇词曰昔尝歴田野亲覩织妇劳春深蚕作茧五月丝可缫缫丝准拟织为帛两手理丝精拣择理之有绪才上机弄杼抛梭下织斯螽动股织未停鸡鸣三号当夙兴机梭轧轧不暂息辛勤累日帛始成呜呼有蚕作茧未必如瓮盎累丝由寸积为丈上供公府次豪家织者冬寒无挟纩纷纷当时富贵人绮罗粲粲华其身安知织妇最辛苦我独沈思一怜汝
　　増疏汉晁错疏略曰今农夫五口之家其服役者不下二人其能耕者不过百畎百畎之不过百石春耕夏耘秋冬藏伐薪樵治官府给繇役春不得避风尘夏不得避暑热秋不得避隂雨冬不得避寒冻四时之间无日休息又私自送往迎来吊死问疾养孤长幼在其中其勤苦如此
　　増论三国韦曜博奕论曰古之志士勉精厉操晨兴夜寐不遑宁息经之以嵗月累之以日夕若寗越之勤董生之笃渐渍徳义之渊栖迟道艺之域且以西伯之圣姬公之才犹有日昃待旦之劳况在臣庶而可以已乎増杂文唐韩愈进学觧略曰先生口不絶吟于六艺之文手不停披于百家之编贪多务得细大不捐焚膏油以继晷常矻矻以穷年先生之业可谓勤矣觝排异端攘斥佛老补苴罅漏张皇幽渺寻坠绪之茫茫独旁捜而逺绍障百川而东之回狂澜于既倒先生之于儒可谓劳矣

　　御定渊鉴函卷二百八十二
　　钦定四库全书
　　御定渊鉴函卷二百八十三
　　人部四十二【俭　刚勇】
　　俭一
　　増尔雅曰瞿瞿休休俭也　易曰贲于丘园束帛戋戋又曰天地节而四时成节以制度不伤财不害民又曰用过乎俭　书曰克俭于家　诗曰羔羊之皮
　　素丝五紽　礼曰国奢则示之以俭国俭则示之以礼又曰国家靡敝则车不雕几甲不组縢食器不刻镂
　　君子不履丝屦马不常秣　左传曰清庙茅屋大路越席太羮不致粢食不凿昭其俭也　又曰俭德之共也国语史佚有言曰动莫若敬居莫若俭　诗外传曰
　　土地广大守之以俭者安　汉艺文志曰墨家者流盖出乎清庙之守茅屋采椽是以贵俭　汉书董仲舒曰俭非圣人之中制也　史记公孙曰人主病不广大人臣病不节俭　金史赫舎哩良弼曰古者地广人淳
　　崇尚节俭而又惟农是务故蓄积多而无饥馑之患也今地狭民众又多弃本逐末耕之者少食之者众故一遇凶歳而民已病矣　管子曰辨于黄金之理则知侈俭知侈俭则百用节矣　又曰审度量节衣服俭财用禁侈靡为国之急也　韩子曰墨者之葬也冬日冬服夏日夏服桐棺三寸服防三月世主以为俭而礼之又曰无丰年旁入之利而独以完给者非力则俭也文子曰量腹而食度身而衣节乎己者贪心不生矣束晳曰能约其躬则儋石之稸以丰茍肆其欲则水陆之积不足　顔氏家训曰俭者省约为礼之谓也吝者穷急不恤之谓也如施而不奢俭而不吝可矣　性理许衡曰地力之生物有大数人力之成物有大限取之有度用之有节则常足取之无度用之无节则常不足物之丰歉由天用物之多少由人
　　俭二
