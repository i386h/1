<!-- { "loadSidebar": true } -->
　　原表齐谢朓眀帝拜录尚书表曰升降玉阶对休命六辔在手千里何偕司防天官之统尚书百僚之本之即庶绩惟凝替之则彛伦斯斁修身践言本慙五美果行育徳未阶六正妄属负图之寄多谢五仁之绩操桧檝扵龙津荷梓梁扵云构无以辅位明堂遗像麟阁原啓陈徐陵安成王让录尚书表后啓曰臣闻间平就国乃盛汉之常仪郕霍无官实宗周之眀典何则皇季之重非待歴阶王爵之隆自髙羣辟况臣戢翼要荒亟离寒暑进慙赵胜能定楚从退匪齐文驰免秦厄固以内切皇心外贻家耻甘输重饵降礼单于迾城十五如请和璧市乡三十聊同宝劒武夫力而获诸原微臣还而反诸敌瞻言马骏着陇右之功追念曹彰克乌丸之防前王子弟若此勲庸偏其反而岂可胜媿
　　尚书令一
　　原杜氏通典曰殷汤制官有冢宰【伊尹制官以三公摄冢宰】君薨则百官总已以聼扵冢宰周之冢宰为天官掌之理六卿之职总属焉扵百官无所不主至秦置尚书令尚主也汉因之铜印青绶武帝用宦者更为中书谒者令成帝去中书谒者令官更以士人为尚书令【时宏恭石显相继为中书令专权邪僻前将军萧望之领尚书事建言以为尚书百官之本国家枢机宜以通明公正者处之武帝逰宴后庭故用宦者非古之制也宜罢中书宦者】后汉众务悉归尚书三公但受成事而已尚书令主尚书曹奏下众事而为台主与司校尉御史中丞朝会皆专席而坐京师号曰三独坐故公为令仆射者朝会不陛奏事天子封禅则尚书令奉玉牒检兼藏封之礼【郭伋迁尚书令处职机密数纳忠谏　陈忠为尚书令前后所奏悉条扵南宫阁上以为故事　郭贺字乔卿为尚书令百姓歌之曰厥徳仁眀郭乔卿忠正朝廷上下平左雄字伯豪为中书令自雄在尚书天下不敢谬选十余年间称为得人自雄掌纳言多所正肃　荀彧字文若为尚书令居中持重焚毁故案奇防密谋不得尽闻又举荀攸可以代已后攸为尚书令】魏晋印绶与汉同受拜则防命之以在端右故也【太熙元年诏曰夫总百揆之得失管王政之间塞者端右之职也是以自汉以来慎选其人议郎王戎可为尚书令　又熊逺啓曰伏见荀组为尚书令复领荆州牧自三代以来未闻以纳言之官而出领牧伯者】魏晋以下任总机衡事无大小咸归令仆【宋孝武元年诏曰尚书百官之元本庶绩之枢机丞郎列曹局司有任自顷事无巨细悉归令仆非所以诏能济业更可眀体制责厥成也】齐梁旧用左仆射美迁司空【谢朏字敬仲征为司徒尚书令朏辞脚疾不堪朝谒仍角巾白舆诣云龙门谢既见乘小舆就席】梁陈并有之后魏北齐掌弹糺见事与御史中丞更相廉察隋亦总领众务唐尚书令朝服鷩冕八旒七章三梁冠武徳初太宗为秦王时尝居之其后人臣莫敢当故自龙朔三年制废尚书令【至广徳中郭子仪勲业既盛乃特拜焉子仪以文皇帝曾居此位固让不敢受】　増初学记曰案叙尚书令者秦官汉因之汉官云汉初并用士人为尚书令秩二千石【后汉书百官志云尚书令一人本注曰承秦所置荀绰晋百官表注曰尚书令唐虞官也毛诗云仲山甫出纳王命王之喉舌谓此】晋公卿礼秩云尚书令拜则册命薨则扵朝堂发哀五代史百官志云尚书令至梁加秩中二千石【汉官云尚书令秩二千石公为之増置二千石秦汉秩有比二千石二千石真二千石中二千石凡四等比二千石月得粟百石二千石月得粟百二十石真二千石月得粟百五十石其下三等虽号二千石其数实不至也唯中二千石月得粟百八十石率一嵗得粟二千一百六十石中犹满也言其满二千石然则古三石今一石耳】至陈加品至第一其后并因之而不改【自魏以来尚书令品并第三】　原齐职仪曰秦汉之世委政公卿尚书之职掌扵封奏令赞文书仆射主开闭令不在则仆射奏下其事魏主重内职八座尚书任同六卿舜举八元八凯以隆唐治今号八座为元凯谓曰贤能用事义如昔也増文献通考曰令在唐为正二品朱梁置为正一品宋淳化三年升在三师上掌佐天子议大政奉所出命令而行之其属有六曹凡庶务皆防而决之凡官府之纪纲程式无不总焉大事三省通议则同执政官合班小事尚书省独议则同仆射丞分班轮奏若事由中书门下而有失当应奏者亦如之与三公三师侍中中书令俱以册拜自建隆以来不除惟亲王元佐元俨以使相兼领不与政政和二年诏尚书令太宗皇帝曾任今宰相之官已多不须置宣和七年设复置令亦虚设而已容斋洪氏随笔曰中书尚书令在西汉时为少府官
　　属与太官汤官上林诸令品秩略等侍中但为加官东汉亦属少府而秩稍増尚书令为千石然铜印墨绶虽居机要而去公卿甚逺至或出为县令魏晋以来浸以华重唐初遂为三省长官居真宰相之任犹列三品大厯中乃升正二品入国朝其位益尊班叙至在太师之上然只以为亲王及使相兼官无单拜者见任宰相带侍中者才五人范公质赵韩王普丁晋公谓冯魏公拯韩魏王琦尚书令又最贵除宗王外不以假人赵韩王韩魏王始赠真令韩公官止司徒及赠尚书令乃诏自今更不加赠盖不欲以三师之官赘其称也政和初蔡京改侍中中书令为左辅右弼而不置尚书令以为太宗皇帝曾任此官殊不知乃唐之太宗为之故郭子仪不敢拜非本朝也　续文献通考曰辽南面尚书省尝有左右尚书其后更设曰尚书令　金尚书省设尚书令一贠正一品　元世祖至元七年立尚书省后幷入中书　事文聚曰元尚书令一人正一品　眀无尚书令官
　　尚书令二
　　原汉书曰张安世字子孺少以父任为郎因善书令给事尚书精力扵职休沐未尝出上行幸河东亡书三箧诏问莫能知惟安世识之具作其事后购求得以相校无所遗失上奇其才擢尚书令　东观汉记曰侯霸为尚书令深见任用樊准为尚书令眀习汉家旧事周密畏慎申屠刚为尚书令謇謇多直言无所屈挠　又曰永平七年宋均征为尚书令忠正直言数纳防谋每駮议未尝不合上意　张璠汉书曰左雄为尚书令限年四十先试经然后举孝廉　续汉书曰陈蕃出为豫章太守性方峻不接賔客征为尚书令送者不出郭门后汉郑宏为尚书令前后所有补益扵政者皆着之为南宫故事　汉杂事曰尚书黄香为东郡太守乞留宿衞拜为尚书令秩二千石　汉官仪职曰尚书令主赞奏总典纲纪无所不统秩二千石　百官表曰尚书令是谓文章天府铜印墨绶五时朝服纳言帻进贤两梁冠佩水苍玉总摄诸曹出纳王命敷奏万机　魏志曰眀帝即位进陈矫为尚书令车驾常幸至尚书门矫跪曰陛下何之帝曰欲案行文书耳矫曰此自臣职分非陛下所宜临也若臣不称其职则请就黜退陛下宜还帝慙廻车而返　又曰太祖进荀彧为汉侍中守尚书令　又曰裵潜为尚书令奏正分职简名实出事使断官府者百五十余条　费祎别传曰祎代蒋琬为尚书令以朝晡聼事其间接纳賔客加之博奕每尽人之欢后董允代之旬日之间事多諐稽允曰人之才力相悬若此　曹羲九品议曰尚书尊官也龙作纳言易曰枢机之发荣辱之主汉和帝时南阳左雄为尚书令在位者各自肃清时称曰左伯豪为尚书天下皆慎选举选举所知自其职也　山涛启事曰尚书令李允迁处宜得其人征南将军羊祜体仪玉立可以肃整朝廷王隠晋书曰乐广为尚书令所在无当时之功誉然为后人所思　又曰咸宁二年李为尚书令虽歴职内外家室至贫俭儿病无以市药上赐钱十万　増魏氏春秋荀攸字公达为尚书令从太祖征伐常谋谟帷幄时入对子弟莫知其所言太祖每称之曰公达外愚内智外怯内勇外弱内强不伐善无施劳知可及愚不可及虽顔回甯武子不能过　又曰文帝在东宫太祖谓曰荀公达人之师表也汝当尽礼敬之攸曾病世子问疾独拜牀下其见尊异如此　晋书荀朂守尚书令课试令史以下覈其才能有闇扵文法不能决疑处事者即时遣出帝尝谓曰魏武帝言荀文若之进善不进不止荀公达之退不肖不退不休二令君之美亦望扵君也　宋书武帝践阼王莹迁尚书令时有猛兽入郭上意不恱以问羣臣皆莫能对莹在御筵乃敛版对曰昔击石拊石百兽率舞陛下应箓御图武象来格帝大恱众咸服焉　唐书广徳元年代宗以亲贤有大特拜尚书令　太平广记载五代史梁开平三年诏外尚书令为正一品按唐典尚书令正二品至是以将授赵王镕此官故外之　续文献通考曰辽萧思话以女册为后加尚书令封魏王
　　尚书令三
　　原八座　三独【上详尚书总下详通典】　专席　廻车【上详通典下详前二】　黑轺　绛服【徐广车服仪制曰尚书令轺车黒耳后户　下详尚书总】　方峻博朗【上详前二　晋中兴书刁协迁尚书令诏曰尚书令协抗志髙亮才鉴博朗朕甚嘉之】
　　在位肃　举朝惮【上详前二　晋中兴书曰卞壶为尚书令奏王导专任无敬举朝惮之详书钞】　纳言帻　进贤冠【并详前二】　黑耳车　彤管珥【上详黒轺注　应璩新诗曰彤管珥纳言貂珰表武弁】　眀习故事　识了旧典【上详前二熊逺啓曰伏见吏部以太尉荀组为尚书令领豫州组朝之素望识了旧典不应处外任】　勤力
　　忧公　推贤进士【东观汉记云黄香拜尚书令勤力忧公畏慎周密每用奏议所建画未尝流布然执事平法常持轻全活非一也　魏氏春秋云荀攸为魏尚书令推贤进士太祖曰二荀令之论人益信后世不忘也】　眀审选举　防擢英俊【后汉羊陟字嗣祖拜尚书令眀审选举旌贤退恶　又云衞良字叔贤拜尚书令每选举常先谘访防擢天下英俊及二千石长吏必依功次用之州里同郡虽有佳者避逺嫌疑犹后他州也】　费祎识悟　衞瓘严整【费祎别传云祎代蒋琬为尚书令扵时战国多事公务烦猥祎识悟过人每省读书记举目暂视已究其意防其速数倍扵人终亦不忘　王隠晋书云卫瓘拜尚书令加侍中性严整以法御下视尚书若参佐尚书郎若掾属】増使相兼官　机衡总任【洪氏随笔宋尚书令位益尊为亲王及使相兼官无单拜者　通典魏晋以下任总机衡俱详前一】　廻天子车　受世子拜【上陈矫事　下荀攸事俱详前】　北斗尊　三台隔【顔真卿集尚书北斗尊杨诚斋送顔尚书诗听履星辰北斗寒三台只隔寸云间周家冢宰均四海汉制尚书本百官】　才包武库　位冠文昌【晋杜元凯为尚书才略纵横无所不有当时号为杜武库　武后光宅改尚书省为文昌台】可喉舌　领搢绅【杜甫诗北斗司喉舌东方领搢绅持衡留藻鉴听履上星辰】　蒋公神宇　荀令异香【蜀志蒋琬为尚书令时诸葛武侯新殁琬处羣寮之右既无戚容又无喜色神宇端然详录尚书下　襄阳耆旧传曰刘季和云荀令君至人家坐处三日香】　紫极八座　丹屛六曹【唐授李承嘉尚书制曰紫极八座非徳莫居丹屛六曹惟贤是授】
　　尚书令四
