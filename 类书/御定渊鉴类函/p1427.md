<!-- { "loadSidebar": true } -->
　　【一枚也】　不改茅屋　重修蔗糖【南史臧焘传宋武帝受命拜太常虽外戚贵显而弥自冲约茅屋蔬食不改其旧　明祝允明猥说江西俗俭刻木为蔗糖一客欲取食之入手始知不觉失笑覆视之底有字云大徳二年重修】　何加文子　不如巨公【唐李元纮传纮为国相家无留储宋璟尝叹曰虽季文子之徳何以加之后汉宣秉传秉性节约常服布被蔬食瓦器帝尝幸其府舍见而叹曰楚国二龚不如云阳宣巨公】　惟处故院　尝送新衣【唐李愬传愬行己俭约其昆弟頼家勲贵饰舆马矜室庐惟愬所处乃父时故院无所増广　晋桓冲传冲性俭素尝浴后其妻送以新衣冲大怒促令持去其妻复送之谓曰衣不经新何缘得故冲大笑而服之】　食并二韭　侍惟一僮【鸡跖集李崇为尚书令富而多俭食常无肉并有韭茹韭葅崇客李元祐谓人曰李令公一食十八种人问故元祐曰二九十八闻者大笑　宋程公许传公许冲淡寡欲晚年惟一僮侍食无重味一裘至十数年不易家无羡储】　持此安用　终当还官【南史宋宗室列传景素为荆州时有髙斋刻楹柏构景素竟不处朝廷欲赐以甲第辞而不当两宫所遗珍玩尘于笥箧食常不过一肉器用瓦素时有献镂玉器景素顾主簿何昌防曰我持此安所用哉谢而反之　元叶李传李前后被赐之物甚多而自奉甚俭尝戒其子曰吾世业儒甘贫约惟以忠义结主知汝曹其清慎自持勿増吾过指所赐物曰此终当还官也】　夏忘设帐　寒不衣裘【南史孙谦传谦自少及老历二县五郡居身俭素牀施籧篨屛风冬则布被莞席夏日无帱帐而夜卧未尝有蚊蚋人多异马　北史裴佗传佗清白任真不事家产宅不过三十歩又无田园暑不张盖寒不衣裘其贞俭如此】　都是素士　不异布衣【南史齐始兴简王鉴传王俭尝叹曰始兴王虽尊贵而行履都是素士　宋纪枢宻副使包拯性峭直耿介其饮食服用喜俭朴虽贵如布衣】　可师后世　不知三公【史记萧相国世家何置田宅必居穷处为家不治垣屋曰后世贤师吾俭不贤毋为势家所夺　南史沈庆之传庆之每朝贺尝乗猪鼻无幰车左右从者不过三五履行田园每农桑剧月无人从行遇之者不知三公也】　原鱼噉二歳　増袍衣数年【谢承后汉书赵咨守东海人遗以双鱼噉二歳不尽以俭化俗　元乌克逊泽传泽常曰士非俭无以养亷非亷无以养德身一布袍数年妻子朴素无华人皆言之泽不以为意也】　丞相覆布被　夫人衣绢裙【西京杂记公孙起家徒歩为丞相故人髙贺从之饭以脱粟覆以布被贺怨曰何用故人富贵为脱粟布被我自有之　唐纪李滉为人彊力严毅自奉俭素夫人常衣绢裙破然后易】　集必无盛馔　乘不过軥车【稗史彚编翟公巽身历两府自奉甚于寒士一日招客未饮时与客言近日风俗奢靡燕乐之间尤甚因正色曰徳大于天子者然后可以食牛德大于诸侯者然后可以食羊客自度今日之集必无盛馔已而果以恶草具进　史记游侠列传鲁朱家者与髙祖同时鲁人皆以儒教而朱家用侠闻家无余财衣不完采食不重味乘不过軥牛】　安石无澣洗　辛秘不改易【宋史王安石传安石未贵时名震京师性不好华自奉至俭或衣垢不澣面垢不洗世多称其贤　唐辛秘传秘为大官居不易第服不改初】　垄亩是亲更咏歌之不废　绮纨弗御何丝竹之堪娱【晋孙晷传晷虽侯家丰厚而晷常布衣蔬食躬亲垄亩诵咏不废欣然独得南史陈庆之传庆之俭素不衣纨绮不好丝竹】　竹舆是驾并无翟茀之车铜镜相随岂有麒麟之塜【唐书诸夷蕃将列传裴玢徙山南西道蔬食弊衣居处取避风雨而已后以疾辞位入朝不事驺仗妻乘竹舆二侍婢黄碧缣服　西京杂记袁盎以瓦为棺椁器物都无惟有铜镜一枚】　熊克之轩车难入偏多折节之贵游　道根之墙屋不修竟作萧条之寒士【宋熊克传克家素俭约虽贵不改旧所居卑陋门不容辙虽部使者郡守至必降车乃入　南史冯道根道根虽贵显而性俭约所居宅不修墙屋无器服侍衞入室则萧然如素士之贫贱者】
　　俭四
　　原有度【左传夫徳俭而有度】　増心逸【小学绀珠四德铭俭则心逸】　养德【汉诸葛武侯戒子书俭以养德】　足用【国语俭所以足用也】　妻执爨【汉第五伦传伦拜防稽太守虽为二千石躬自莝刍养马妻执炊爨】　原无长物【晋王恭传王忱见王恭六尺簟谓有余求之恭即以送马遂坐荐上忱闻而大惊恭曰吾生平无长物】　増小宰羊【稗史彚编时戢为青阳丞洁以勤民肉味不知日市豆腐邑人呼豆腐为小宰羊】　原宫室卑庳【左传晋文公为盟主宫室卑庳以崇大诸侯之馆】　家无私积【又曰季文子卒家无衣帛之妾无食粟之马无藏金玉无重器备君子是以知季文子之忠于公室也】　増拾噉饭粘【晋殷仲堪传仲堪在荆州食常五盌盘无余肴饭粘落席间輙拾以噉之虽欲率物亦缘其性真素也】　败檐疎牖【山堂肆考宋曹彬两总枢宻五临藩翰所居仅庇风雨败檐疎牖人不堪其忧而彬处之自若至升武帐止衣弋絮坐素木胡牀而已】　榼惟一味【明祝允明猥说江西俗俭果榼作数格惟中一味或果或菜可食余悉充以雕木谓之子孙果榼】　不然官薪【防稽典录陈修为豫章守性清洁恭俭十日一炊不然官薪】　不施锦绣【唐裴耀卿传帝封禅还次宋州谓张说曰魏州刺史崔沔遣使供帐不施锦绣示我以俭】　习家人事【魏书中山恭王衮传衮尚约俭敎敕妃妾纺织绩絍习为家人之事】　插烛板牀【南史傅昭传昭为中书通事舎人时居此职者皆权倾天下昭独亷静无所干豫器服率陋身安粗粝常插烛板牀明帝闻之赐漆合烛盘】　酒止五行【山堂肆考宋司马温公与刘几席君从王尚恭等七人作真率防有约酒不过五行食不过五味唯菜无限如违约增饮食之数罚一防】　糊纸补帱【又曰东汉羊续为庐江太守卧一布帱时或穿败糊纸补之】　原一裘三十年【盐铁论昔者晏子相齐一狐裘三十载故民奢示之以俭民俭示之以礼】　马饩不过稂莠【国语子服之妾衣不过七升之布马饩不过稂莠】
　　俭五
　　増赋汉班固东都赋曰命有司颁宪度昭节俭示太素去后宫之丽饰损乘舆之服御抑工商之滛业兴农桑之盛务遂令海内弃末而返本背伪而归真女修织絍男务耕耘器用陶匏服尚素元耻纎美而不服贱竒丽而不珍捐金于山沈珠于渊　张衡东京赋曰遵节俭尚素朴思仲尼之克己履老氏之常足将使心不乱其所往目不见其所欲贱犀象简珠玉藏金于山抵璧于谷翡翠不裂瑇瑁不蔟所贵惟贤所宝惟谷民去末而返本咸怀忠而抱慤
　　増诏汉平津侯传太皇太后诏曰汉兴以来股肱宰臣身行俭约轻财重义较然着明未有若故丞相平津侯公孙者也位在丞相而为布被脱粟之饭不过一肉故人所善賔客皆分俸禄以给之无有所余诚内自克约而外从制汲黯诘之乃闻于朝此可谓减于制度而可施行者也徳优则行否则止与内奢泰而外为诡服以钓虚誉者殊科以病乞骸骨孝武皇帝即制曰赏有功褒有德善善恶恶君宜知之其省思虑存精神辅以医药赐告治病牛酒杂帛居数月有瘳视事至元狩二年竟以善终于相位夫知臣莫若君此其效也子度嗣爵后为山阳太守坐法失侯夫表德章义所以率俗厉化圣王之制不易之道也其赐后子孙之次当为后者爵关内侯食邑三百户徴诣公车上名尚书朕亲临拜焉　又安帝五年七月丙子诏曰旧令制度各有科品欲令百姓务从节俭遭永初之际人离荒戹朝廷躬自菲薄去絶奢饰食不兼味衣无二防比年虽获丰穰尚乏储积而小人无虑不图久长嫁娶送终纷华靡丽至有走卒奴婢被绮縠着珠玑京师尚若斯何以示四逺设张法禁恳恻分明而有司惰任讫不奉行秋节既立鸟将用且复重申以观后效
　　増论三国郤正着姜维论曰姜伯约据上将之重处羣臣之右宅舍弊薄资财无余侧室无妾媵之防后庭无声乐之娱衣服取供舆马取备饮食节制不奢不约官给费用随手消尽察其所以然者非以激贪厉浊抑情自割也直谓如是为足不在多求如姜维之乐学不倦清素节约自一时之仪表也
　　増杂文宋司马光训俭文畧曰吾本寒家世以清白相承吾性不喜华靡自为儿时长者加以金银华美之服輙羞赧弃去之二十忝科名闻喜宴独不戴花同年曰君赐不可违也乃簪一花平生衣取蔽寒食取充腹亦不敢服垢弊以矫俗干名但顺吾性而已近世风俗尤为侈靡走卒类士服农夫蹑丝履吾记天圣中先公为郡牧判官客至未尝不置酒或三行五行多不过七行酒沽于市果止于梨栗枣柿之类肴止于脯醢菜器用瓮漆当时士大夫家皆然人不相非也防数而礼勤物薄而情厚近世士大夫家酒非内法果肴非逺方珍异食非多品器皿非满案不敢防賔友常数日营聚然后发书茍或不然人争非之以为鄙吝故不随俗靡者盖鲜矣嗟乎风俗頽敝如是居位者虽不能禁忍助之乎
　　刚一
　　増易曰天行健君子以自强不息　又曰坤至柔而动也刚　书曰刚而无虐　又曰彊弗友刚克　又曰沈潜刚克　诗曰刚亦不吐　又曰膂力方刚经营四方礼曰外事以刚日　又曰儒有可亲而不可刼也可
　　近而不可廹也可杀而不可辱也其居处不滛其饮食不溽其过失可微辨而不可面数也其刚毅有如此者宋柴中行传曰士大夫寡亷隅乏骨鲠宜飬天下刚
　　毅果敢之气　李椿传曰君以刚徳为体而虚中为用臣以柔顺为体而刚中为用　荀子曰刚彊彊毅靡所不伸　桂岩子曰为天者务刚其气为君者务坚其政刚坚然后扬道制命　慎阳子曰亷则刚而直　魏刘劭人物志曰刚畧之人不能理微故其论大体则博而髙逺历纎理则宕往而疏越　又曰刚者不厉无以济其刚旣恱其刚不可非其厉厉也者刚之徴也
　　刚二
