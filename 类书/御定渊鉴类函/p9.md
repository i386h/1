<!-- { "loadSidebar": true } -->
　　圣祖仁皇帝御定书自皇览以下旧本皆帙其存于今者惟北堂书钞艺文聚初学记六帖为最古明俞安期删其重合并为一又益以韩鄂嵗华纪丽而稍采杜佑通典以补所阙命曰唐函六朝以前之典籍颇存梗槩至武徳贞观以后仅附见题咏数篇故实则槩不及焉考辍耕録载赵孟頫之言谓作诗才使唐以下事便不古其言已稍过当明李梦阳倡复古之説遂戒学者无读唐以后书梦阳尝作黄河水绕汉宫墙一篇以末句用郭汾阳字渉于唐事遂自削其稿【案事见周亮工书影】安期编次书以唐以前为断葢明之季年犹多持七子之余论也然诗文事在于比例精切词藻典雅不必限以时代汉去战国不逺而词赋多用战国事六朝去汉不逺而词赋多用汉事唐去六朝不逺而词赋多用六朝事今距唐防千年距宋元亦数百年而曰唐以后事不可用岂通论欤况唐代书原下括陈隋之季知事闗胜国即属旧闻既欲搜罗理宜赅备又岂可横生限断使文献无征是以我
　　圣祖仁皇帝特命儒臣因安期所编广其条例博采元明以前文章事迹胪纲列目荟为一编务使逺有所稽近有所考源流本末一一灿然计其卷数虽仅及太平御览之半然御览以数页为一卷此则篇帙既繁兼以宻行细字计其所载实倍于御覧自有书以来如百川之归巨海九金之萃鸿钧矣与佩文韵府骈字编皆亘古所无之巨制不数宋之四大书也乾隆四十五年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

<子部,类书类,御定渊鉴类函>
　　钦定四库全书
　　御定渊鉴函卷一
　　天部一【天】
　　天一
　　原释名曰天坦也坦然髙而逺也　增又曰天显也在上髙显也　原物理论曰水土之气升而为天　增又曰天者旋也均也积阳纯刚其体廻旋羣生之所大仰原广雅曰太初气之始也清浊未分太始形之始也
　　清者为精浊者为形太素质之始也已有素朴而未散也二气相接剖判分离轻清者为天　河图括地象云易有太极是生两仪两仪未分其气混沌清浊既分伏者为天偃者为地广雅云九天之际曰九垠【鱼勤反堮也】九天之外次曰九陔【居孩反陔阶也言其阶次有九也】　凡天去地二亿一万六千七百八十一里半度地之厚与天髙等天南北相去二亿三万三千五十七里二十五步东西短减四步纂要云东西南北曰四方四方之隅曰四维天
　　地四方曰六合天地曰二仪以人参之曰三才四方上下谓之宇往古来今谓之宙或谓天地为宇宙凡天地元气之所生天谓之干地谓之坤天圆而色地方而色黄日月谓之两曜五星谓之五纬【五星者东方嵗南方荧惑西方太白北方辰中央镇】　日月星谓之三辰亦曰三光日月五星谓之七曜五经通义云天神之大者曰昊天上帝【即曜魄寳也亦曰天皇大帝亦曰太一】　其佐曰五帝【东方青帝灵威仰南方赤帝赤熛怒西方白帝白招拒北方黒帝叶光纪中央黄帝含枢纽】　周易曰大哉乾元万物资始乃统天云行雨施品物流形大明终始六位时成时乗六龙以御天乾道变化各正性命　增又曰天行健君子以自强不息　又曰天道亏盈而益谦　又曰观乎天文以察时变　又曰天尊地卑乾坤定矣　又曰在天成象　又曰天地之道贞观者也　原又曰立天之道曰阴与阳　增又曰干为天　原尚书曰乃命羲和钦若昊天　增又曰皇天无亲惟徳是辅　诗曰敬天之渝无敢驰驱　又曰谓天盖髙不敢不局　原礼记曰天地之道博也厚也髙也明也悠也久也日月星辰繋焉万物覆焉　增又曰天则不言而信天无私覆是天道也无为而物成　又曰天秉阳垂日星　又曰天不爱其道故天降甘露　又曰天有四时春秋冬夏风雨霜露无非教也　又曰着不息者天也圣人作乐以应天又曰孟冬之月天气上腾地气下降　又曰清明象
　　天　原论语曰天何言哉四时行焉百物生焉　尔雅曰穹苍苍天也春为苍天夏为昊天秋为旻天冬为上天　礼统曰天地者元气之所生万物之祖也　白虎通曰天者何也天之为言镇也居髙理下为人镇也男女总名为人天地所以无总名何天圆地方不相也天左旋地右周犹君臣阴阳相对之义　春秋繁露曰天有十端天地阴阳水土金木火人凡十端天亦有喜怒之气哀乐之心与人相副以合之天人一也　增春秋説题辞曰天羣阳之精合为太乙分为殊名　原春秋元命苞曰天不足西北阳极于九故天周九九八十一万里　增春秋感精符曰人主与日月同明四海合信故父天母地兄日姊月【父天于圜丘之礼也母地于方泽之祭也兄日于东郊姊月于西郊也】　春秋内事曰天有十二分以日月之所也　原太经曰有九天一为中天二为羡天三为从天四为更天五为晬天六为廓天七为咸天八为沈天九为成天　又曰天以不见为元　增蔡邕月令章句云天左旋出地上而西入地下而东绕北极七十度许氏説文曰至髙无上从一大也　尚书説曰天有五号尊而君之则曰皇天元气广大则称昊天仁覆愍下则称旻天自天监下则称上天据逺视之苍苍然则称苍天　尚书考灵曜云二十八宿之外各有一万五千里是谓四游之极谓之四表　周髀经曰天有四极四和【子午夘酉得东西南北之中谓之四极四和】　酉阳杂爼玉格云天圆十二纲运闗三百六十转方为一周天运凡三千六百周为阳孛　战国策云邹衍大言天事号谈天衍　前汉书云髙祖致天巫祠八州及中央　又云惟泰元尊【泰元天也】　又云天运三十嵗一小变百年中变五百年大变三大变一纪三纪而大备　史记云天者人之始也父母者人之本也人穷则反本故劳苦倦极未尝不呼天也疾病惨怛未尝不呼父母也　汉书乐志云天门开詄荡荡　晋书天文志云日景于地千里而差一寸景尺有五寸者南戴日下万五千里也以此推之日当去其下地八万里矣日斜射阳城则天径之半也体圆如弹丸地处天之半而阳城为中则日春秋冬夏昏明昼夜去阳城皆等无盈缩矣故知从日斜射阳城为天径之半也以句股法言之旁万五千里句也立八极万里股也从日斜射阳城也以句股求法入之得八万一千三百九十四里三十步五尺三寸六分天径之半而地上去天之数也　又云古言天者三家一盖天二宣夜三浑天　老子曰域中有四大道大天大地大王亦大　原庄子曰天之苍苍其正色耶其逺而无所至极耶　申子曰天道无私是以恒正天道恒正是以清明　文子曰髙莫髙于天下莫下于泽天髙泽下圣人法之　又曰天圆而无端故不能观其形　增淮南子曰排阊阖沦天门【注云阊阖始生天之门也天门上帝所居紫微宫门也】　又曰四时者天之吏也日月者天之使也星辰者天之期也虹霓彗星者天之忌也　管子曰釜鼓满则人概之人满则天概之　尸子曰天左舒而起牵牛　扬子曰昭昭乎惟天为聪惟天为明夫能髙其目而下其耳者匪天也　管子曰天或维之莫之维天已堕矣况于人乎原吕氏春秋曰天有九野何谓九野中央曰钧天东
　　方曰苍天东北曰变天北方曰天西北曰幽天西方曰皓天【广雅作成天】西南曰朱天南方曰炎天东南曰阳天增又曰天如车轮终而复始极则复反　原张衡灵
　　宪曰太素之前幽清寂寞不可为象惟虚惟无盖道之根也道根既建由无生有太素始萌萌而示兆斯谓厐洪盖道之干也道干既育万物成体于是刚柔始分清浊异位天成于外而体阳故圆以动斯谓天元道之实也天有元位　增又曰天有九位自地至天一亿一万六千三百五十里悬天之晷薄地之仪皆千里而差一寸　原浑天仪曰天如鸡子天大地小天表里有水地各乗气而立载水而浮二十八宿半半见天转如车毂之运　增贺道养浑天记曰昔记天体者有三浑仪莫知其始书以齐七政盖浑体也二曰宣夜夏殷法也三曰周髀当周髀之所造非周家之术也近世复有四术一曰方天兴于王充二曰昕天起于姚信三曰穹天由于虞喜皆以臆断浮説不足观也惟浑天之事徴验不疑　原徐整三五厯纪曰天地混沌如鸡子盘古生其中万八千嵗天地开辟阳清为天阴浊为地盘古在其中一日九变神于天圣于地天日髙一丈地日厚一丈盘古日长一丈如此万八千嵗天数极髙地数极深盘古极长后乃有三皇数起于一立于三成于五盛于七处于九故天去地九万里　黄帝素问曰积阳为天故天者清阳也　增又曰天体如车有盖日月悬着何可上哉　原楚辞天问曰圜则九重孰营度之八柱何当东南何亏【言天有八山为柱皆何当值东南不足谁亏缺之】日月安属列星安陈　增扬子法言曰或问雕刻众形者匪天欤以其不雕刻也如物物刻而雕之焉得力而给诸　论衡曰天门在西北又日月五行随天而西移行迟于天耳又曰天行六十五度凡积十三万里也其行甚疾无以为验傥与陶钧之运弩矢之流相乎　董仲舒曰天者羣物之祖也故徧覆包涵而无所殊建日月风雨以和之经阴阳寒暑以成之　韩子原道篇曰坐井而观天曰天小者非天小也　栁宗元天説云上而者世谓之天　刘禹锡天论云天之道在生植其用在强弱
　　天二
