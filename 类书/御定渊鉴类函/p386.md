<!-- { "loadSidebar": true } -->
　　原郭子曰许允妻阮徳如妹允为吏部郎多用其乡里帝遣虎贲允妇出阁戒允曰明主可以理夺难以情求允至明帝核之允荅曰举尔所知臣之乡人臣所知也愿陛下检校为称职与否若不称臣宜受其罪既检校皆官得其人于是乃释允旧服败壊诏赐新衣初被举家号哭允新妇自云无忧寻还作粟粥待之须臾允至　魏志曰诸葛诞为吏部郎人有属托则显其言而承用之后有当否则公议其得失以为褒贬自是羣僚莫不慎其所举　王隠晋书曰李允为吏部郎清慎举号为防平　又曰山涛为吏部郎文帝与书曰足下在事清明洁操迈时念多所乏今致钱二十万丝百觔谷二百斛　晋中兴书曰毕卓字茂世新蔡人少亦放达太兴末为吏部郎常饮酒废职比舍郎酿熟卓因醉夜至其瓮间取酒饮掌酒者不察执而缚之郎往视之乃毕吏部也遽释其缚卓遂引主人宴于瓮侧取醉而去卓尝谓人曰右手持酒巵左手持蟹螯拍浮酒池中便足了一生　又曰阮放与从弟孚齐名在管铨之任甚有称誉性清俭终不治产业为吏部郎不免饥乏王导庾亮以其名士给衣食放由是得仕　沈约宋书曰王微字景元吏部尚书江湛举微为吏部郎微与湛书曰君平生云与我名者杀吾身天爵犹灭名安用吏部郎哉其举可陋其事不经非独缙绅者不道仆妾皆笑之　山涛啓事曰人才既自难知中人以下情伪又难测吏部郎与碎事日夜相接非但当正己而已乃当正人不容秽杂也乃以议郎杜黙为之　王蕴别传曰蕴字叔仁为吏部郎欲使时无屈滞先用草莱曽下鼓急出日昳乃至家去台数里髙褰车帷先后与语不得进也一官缺求者十辈蕴连状呈宰録曰某人有地某人有才不得者甘心无怨　世説曰吏部缺文帝问其人于钟防会曰裴楷清通王戎简要皆其也于是用裴　又曰山公举阮咸为吏部郎曰清真寡欲万物不能移也　增南史曰何尚之字彦徳迁吏部郎告休定省倾朝送别及至郡父叔度谓曰闻汝来此倾朝相送果有几客荅曰殆数百人叔度笑曰此是送吏部郎中耳非关何彦徳也昔殷浩作豫章亦尝定省送别者甚众及废徙东阳亲旧无敢相窥　唐书曰韦陟故相安石子也宋璟见陟叹曰盛徳遗范尽在是矣累除吏部郎中陟于鉴裁尤长故事取人以一日试为髙下陟许自通所工先就其能试之已乃程考由是无遗才　又曰髙宗时崔行功累转吏部郎中以善占奏常兼通事舍人内供奉与兰台侍郎李懐俨并主朝廷大典册又曰天宝中刘廼服终方调时宋昱知铨事乃进书曰书称知人则哲能官人则惠今文部始抡才终受位是知人官人两任其责有司独委一二小宰察言于一幅之判观行于一揖之内夫判者以狭词短韵为体故虽有周公尼父图书易象之训以判责之曽不及徐庾虽有至徳以喋喋取之曾不若啬夫执政诚能先政事次文学退观其治家进察其临节则厐鸿深沉之士亦可窥其门阈矣　五代史刘鼎清泰中为吏部郎中兼侍御史知杂事鼎性若寛易而典曹按吏有风棱　宋史曰雍熙中赵及权判吏部流内铨初吏匿员阙与人为市及奏阙至即牓之吏部牓阙自及始　又曰神宗朝刘述为侍御史十一年不奏课帝知其久次授吏部郎中　又曰光宗时刘光祖权侍左郎官兼礼部时殿中侍御史阙上方严其谓宰臣留正曰卿监郎官中有其人正沉思久之曰得非刘光祖乎上曰是久在朕心矣　周平园集胡铨諡忠简入对乞修徳以结民心练兵以观敌衅上曰久知卿直谅拜吏部尚书左郎献征録张瀚为山西右辖直指以私憾有所中之陆
　　光祖为吏部郎中争曰如瀚者安得以浮议夺之且铨部省各一人凡以采乡评杜诬蔑也祖与瀚同浙人稔知其贤必欲调瀚宁罢祖以请乃得留【世宗时光祖厯考功文郎冢宰虗已委任祖以田间诸老臣数十年不得起用乃谋于徐相阶从容调剂其间于是诸老臣起用超拜大僚咸得其人】　又曰嘉靖间王与龄为文郎中与员外郎郑晓主事周鈇遏贪残以张治典皆以不附严相嵩罪谪而去　又曰正徳间苏民为部郎文剧要地多所嫌疑民处之特有清誉　又曰天顺朝黄孔昭为都水员外郎郎署无故例不得改调吏部以孔昭贤特奏改文郎中孔昭持法最慎汲汲以人才为虑尝曰国家之用才犹富家之积粟粟积于丰年乃可以济饥才储于平时斯可以济事自顷人矫激沽名以闭门谢客为髙天下人才何由知之故公退客至辄延见询访有所得必书于册往往量其才随其地参之舆论荐于天官凡在司者十五年　又曰嘉靖朝屠楷歴陞文郎中凡官职繁简人才贤不肖得于见闻者咸纪之于册而髙下其任先节行后才艺抑奔竞奬廉能每注因才授职权势请托抗论不从侍郎霍韬见其自任始不能平久而益信且服之及出部遗以所服寓传衣之意侍郎张邦竒署部事楷以久任当迁竒奏留之曰四五十年来无此文云【以上郎中】　唐书曰髙锴以吏部员外郎知贡举文宗自以题畀有司锴以籍上帝语侍臣曰比年文章卑弱今所上差胜于前　又曰肃宗朝李栖筠迁吏部贠外郎判南曹时簿亡舛多伪冒栖筠判析有条号为神明　又裴遵庆迁吏部员外郎专判南曹天宝中海内无事九流辐凑会府每岁吏部人盈万遵庆敏识强记精覈文赡详而不滞时称吏能第一由是大知名　宋史曰吴充判吏部南曹人胡宗尧翰林学士宿之子坐小累不得改京官判铨欧阳修为之请仇家譛修以为党宿出修同州充言修以忠直擢侍从不宜用谗逐若以为私则臣愿与修同贬于是修复留而充改知太常礼院　言行録曰孝宗朝李浩为吏部员外郎未几宰相召为郎者四人将进用之尤属意浩浩黙然无一辞同舍皆迁浩独如故　楼攻媿集曰陈傅良去朝四十年及归须如雪丞相留正一见叹曰几年陈君举尚可使外补邪奏留为吏部员外郎初对上曰卿去国几何时朕欲见卿久矣知卿抱负学问深醇有所著书进来时上临朝渊黙罕有玺语傅良敬谢而退以周礼説进擢秘书少监　献征录曰嘉靖朝王谷祥为部员外郎忤太宰汪鋐出贬时邝汴王慎中任瀚唐顺之并以才居吏部不利为伍亦相继谢去谷祥吴人田负东郭课农自给与田父野老谭笑终日不知为吏部郎也母顾安人亦时往饷之后交荐不出【以上员外郎】
　　吏部郎中三
　　原许允清吏　阮放名士【魏氏春秋云许允为吏部迁郡守明帝疑其所用非次将加其罪允对曰某郡太守虽限满文书先至年限在后某守虽后日限在前帝前取事视之乃释然遣出望其衣败曰清吏也赐之衣　下详前二】　庾顗静黙无为　阮咸清真寡欲【晋书曰庾顗迁吏部郎是时天下多故机变屡起顗常静黙无为　下详前二】　增任尊典剧【通典后汉郑宏为仆射奏云台职任尊而赏薄人无乐者故吏部郎中补二千石自宏之奏此始也东汉吏部郎中典剧多超迁者】　三列宿　百官图【唐贞观中韦凑为库部郎中与】
　　【弟吏部郎中叔谦主爵郎中季武同省时号三列宿宋史范仲淹为吏部郎时吕夷简执政进用者多出其门仲淹上百官图指其次第夷简不悦】　王戎颖悟　刘风棱【晋王戎少年颖悟二十四为吏部郎　下见上二】　徐宁清士　陆准正人【晋书曰桓彞为吏部郎涖任称职名显朝廷以疾去职尝过舆县县宰东海徐宁通朗博涉彞过之累日结交而别先是庾亮每属觅一佳吏部及至都谓亮曰为卿得一吏部矣亮问所在彞曰人所应有而不必有人所应无而不必无徐宁真海岱清士因而叙之即迁吏部郎竟厯显职　山公启事吏部郎典碎事日夜相接非但当正己又当能正人议郎杜黙徳履亦佳太子庶子崔谅中郎陆准皆有意正人其次不审有可用者否】　公议得失　躬阅案牍【上详前二　言行録宋傅察为吏部郎事最号烦剧在职者画诺而已公取案牍躬为省阅每至申刻方归日以为常】　李允廉平　胡铨直谅【俱见上二】谢朓让礼　桓彞显名【通典齐依宋元嘉旧制其拜吏部郎有表让之礼谢朓除吏部郎上表三让中书疑朓官未及让以问沈约约曰宋元嘉中范蔚宗让吏部三表及诏优答其亊宛然　下见上徐宁注】　拔才举能　剖疑析滞【王僧绰为吏部郎掌参大究识流品谙悉人物拔才举能咸得其分　唐席豫作杨吏部郎中碑铭序簿书以旌淑慝择刀笔以决臧否剖疑析滞挥翰如流部以清繄公是赖】　公绰先入　杲之稍迁【唐柳公绰与裴度俱为判官绰先入为吏部郎中度有诗饯别两人同日事征西今日君先捧紫泥　齐书庾杲之字景行司空刘勔见而竒之曰见卿足使江汉宗望梓发声稍迁吏部郎中参事】　设长名榜　定朝仪令【举志吏部郎中裴行俭始设长名榜列铨注期限等法　北史魏邹渊博览经典太祖定中原擢为吏部郎渊明解制度多识故事与崔元伯参定朝仪律令音乐及国文记诏策多渊所为也】　送行非彦徳　种树为宪之【上见二南史　下见一通典注】　整风俗理人伦斥华竞塞私谒【上见通典注山公啓事　晋书李重字茂增迁吏部郎询朝众而斥华竞】
　　【存公平而塞私谒　以上郎中】　南曹　小【唐六典吏部员外郎掌院谓之南曹以其曹在铨曹之南故云　唐百官志员外郎二人掌文以三铨之法官天下之才其投试铨注与流内略同谓之小】　无留才　涤宿弊【唐书崔郾迁吏部员外郎每拟吏亲挟格襃贬必当虽寒逺无留才　又刘崇望字希从转吏部员外郎崔安潜为吏部尚书崇望判南曹涤除宿弊事最为清办】吏部省眼　南宫眉目【分纪唐吏部郎中二防先小铨次格式员外郎二防先南曹次废置旧説吏部为省眼　刘禹锡撰神道碑韦陟字商衡为吏部员外郎是曹在南宫为眉目在士为司命执直笔阅簿书纷拏盘错一瞬而剖】　执笔阅书　张幕设案【上见上南宫注　通鉴长编宋绍兴三十年以刘珙为吏部员外郎时苦吏为奸珙思有以制之一日命张幕设案置令式其中使集者得出入繙阅与吏折辨吏无得藏其巧人甚便之】　不附相意　论夺民财【言行録李殿撰浩字徳逺为吏部员外郎宰相召同为郎者四人欲有所陞用最属意于公公不发一语明日同舍郎皆迁公如故　宋杨诚斋集张栻召为吏部员外郎庙堂用史正志为发运使夺州县财赋逺近骚然栻为上言之上曰正志以为非取之民公对曰今州县财赋大抵无余不过巧为之名以取之于民耳上闻之矍然顾栻曰论此事者多矣未有能及此者如卿之言是朕假手扵发运使以病吾民也阅实如栻言即诏罢之】　諠腾无避　判析有条【唐李朝隠为吏部员外郎时政出权幸不关两省而内授官但斜封其状付中书即宣所司朝隠执罢千四百员怨诽諠腾略无避屈　唐李栖筠迁吏部员外郎判南曹栖筠判析有条奸吏夺气号为神明　以上员外郎】
　　吏部郎中四
