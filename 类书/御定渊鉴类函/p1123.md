<!-- { "loadSidebar": true } -->
　　【敌间来间我诳事以持归然皆非所圗也二间皆不能知幽隂深宻故曰死间也萧世诚曰所获敌人及已叛亡军士有重罪系者故为贷免相勅勿泄佯不秘宻令敌间窃闻之吾因纵之使亡亡必归敌必信焉徃必死故曰死间】生间者反报者也【择已有贤才智谋能自开通于敌之亲贵察其动静知其事计彼所为已知其实还报故曰生间】故三军之亲莫亲于间【若不亲抚重以禄赏则反为敌用泄我情实】赏莫厚于间【厚赏之頼其用】事莫宻于间【间事不宻则为己害】非圣智不能用间【不能得间人之用】非微宻者不能得间之实【用意宻而不漏】间事未发而先闻其间者与所告者皆死凡军之所欲击城之所欲攻人之所欲杀必先知其守将左右谒者门者舍人之姓名【守谓官守职任者谒告也主告事者也门者守门者也舍人守舍之人也又先知之为新旧有急则呼之不见呵止亦因此知敌之情】令吾间必索知之敌间之来间我者因而利之道而舍之【舍居止也令吾人遗以重利复导而舍止之可令诡其辞】故反间可得而用也【故能取敌之间而用之】因是而知之故郷间内间可得而使也【因反敌间而知敌情郷间内间者皆可得使】因是而知之故死间为诳事可使告敌因是而知之故生间可使如期五间之事主必知之【人主当知五间之用厚其禄丰其财】知之必在于反间故反间不可不厚也【反间五间之本事之要也故当在厚待】殷之兴伊摰在夏周之兴吕牙在商明君贤将能以上智为间者必成大功此兵之要三军所恃而动者也　増吴子曰善行间谍轻兵徃来分散其众使其君臣相怨上下相咎是谓事机　太平御览引卫公兵法曰夫战之取胜此岂求之于天地在乎因人以成之歴观古人之用间其引非一也即有间其君者有间其亲者有间其贤者有间其能者有间其助者有间其邻好者有间其左右者有间其纵横者故子贡史廖陈轸苏秦张仪范睢等皆凭此术而成功也且间之道有五焉有因其邑人使濳伺察而致词焉有因其仕子故泄虚假令告示焉有因敌之使矫其事而返之焉有审择贤能觇彼向背虚实而归说之焉有佯缓罪戾微漏我伪情浮计使亡报之焉凡此五间皆须隠秘重之以赏宻之又宻始可行焉若敌有宠嬖任以腹心者我当使间遗其珍玩恣其所欲顺而傍诱之敌有重臣失势不满其志者我则防以厚利诡相亲附采其情实而致之敌有亲贵左右多词夸诞好论利害者我则使间曲情尊奉厚遗珍寳揣其所间而返间之敌若使聘于我我则稽留其使令人与之共处矫致殷勤伪相亲昵朝夕慰谕倍供珍味观其辞色而察之仍旦暮令使独与己伴居我遣聪耳者潜于复壁中听所间使旣迟违恐被怪责必是窃论心事我知事计遣而用之且夫用间以间人人亦用以间己巳以宻往人以宻来理须独察于心参防于事则不失矣若敌使人来欲推我虚实察我动静觇知事计而行其间者当佯为不觉舍其厚利而善防之微以我伪言诳事示以前却期防即我之所须为彼之失者因其有间而反间之彼若将我虚以为实即我承其弊而得其志矣　李靖问对曰按孙子用间最为下策臣甞著论其末云水能载舟亦能覆舟或用间以成功或凭间以倾败若束髪事君当朝正色忠以尽节信以竭诚虽有善间安可用乎
　　间谍二
