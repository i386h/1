<!-- { "loadSidebar": true } -->
　　原杜业数言得失【汉书杜业有才能以列侯选为太常数言得失不事权贵后坐法免】周泽数有直言【东观汉记曰周泽少修髙节耿介特立拜太常果敢直言数有据争朝廷嘉其清庶】　桓荣东面几杖天子亲自执经【华峤后汉书曰桓荣太常明帝令荣东面坐设几杖天子亲自执既罢悉以大官供具赐太常家其恩礼若此】　设职官科限【续汉书张奂拜太常卿设职官科限素有清节当可否之间强御不可夺也】　常引正大义【详卿二】　韩暨多所匡政【魏志韩暨字公至太常时新都洛阳制度未备暨多所匡政】坐宗庙事免【魏志王肃太常时大将军曹爽専权任用何晏邓飏等肃与太尉蒋济司农】
　　【桓范论及时政肃正色曰此辈即恭石显之属复称说邪爽闻之戒何晏等曰当共慎之公卿已比诸君前世恶人矣坐宗庙事免】　増以侍中出【肆考曰魏城阳王徽与黄门侍徐纥毁侍中元顺出为太常卿顺奉辞时纥侍侧顺指之曰此魏之宰嚭魏国不亡此终不死纥胁肩而出顺叱之曰尔刀笔小才止堪供几案之用岂应污辱门下斁我彛伦因振衣而起太后黙然】　原王祥南面几杖帝北面乞言【晋书曰王祥拜太常天子幸太学命祥为三老祥南面几杖以师道自居天子北面乞言祥乃陈明王圣帝君臣政化之要以训帝百辟闻之莫不砥砺】　以太庙事免【晋书张华为太常以太庙栋折免官徐广晋诸公賛曰张华为庙地发屋】　柔而能整【晋书曰郑黙字思元太常山涛欲举一亲为博士谓黙曰卿以尹翁归令吾不敢复言黙为人敦重柔而能整皆此也】儒素有学【山公啓事云彭权儒素有学宜太常选】　病不能从【晋书曰邓攸为】
　　【太常时帝南郊攸病不能从车驾过攸问疾攸力病出拜有司奏攸不堪行郊而拜左道坐免攸每有进退无喜愠之色乆之尚书左仆射】　虞松考正旧仪【晋起居注元康六年以后不常亲郊社制度废弛太常虞松考正旧仪无不悉备】　贺循议兄弟不为后【晋中兴书曰贺循拜太常时宗庙始建旧仪多阙或以为恵懐二帝应各为世则颍川世数过七宜在迭毁事下太常循议以为礼兄弟不相为后不得以承代为世】　蔡谟奏宜临轩作乐【又曰济阳蔡谟拜太常咸寜四年临轩门下奏非祭祀燕享则无设乐谟奏宜有金石显宗纳焉临轩作乐自此始也】　増諌徴散乐【山堂肆考曰初齐髙纬之世有鱼龙山车等戏谓之散乐隋炀帝征之太常卿髙隶諌不聴退谓丞李懿曰周天元以好乐而亡殷鉴不逺】　捉笔赋诗【唐职林杨师道字景猷太宗时为太常卿赐宴帝曰闻公每酣捉笔赋诗如宿搆试为朕为之师道再拜少选辄成一坐嗟伏】　请笾豆皆加【合璧事曰唐韦縚开元时太常卿唐兴礼文虽具至显庆中许敬宗建言笾豆已多縚建言请宗庙笾豆皆加十二】　以祭酒【山堂肆考曰唐元载秉政忌杨绾奏为祭酒天下清议悉归于绾乃绾为太常充礼仪使郊庙礼废绾振起之】　礼乐之司【刘賔客集为杜佑谢男师损等授官表曰太常实礼乐之司非儒者勿复】　声乐之司【韩愈为权徳舆墓碑本寺礼仪声乐之司官属亦妙选才也】　仰三珪【权徳舆酬太常诗正名推五字贵仕仰三珪】　彭年该洽【笔谈宋陈彭年博学于书史礼文尤所详练常摄太常卿导乘舆误行黄道上有司止之彭年正色囬顾曰自有典故礼曹素畏其该洽不复诘问】　论轻假中官【山堂肆考曰司马光知礼院时中官凌允言死诏特给卤簿光论名器不可假人允言近习之臣非有元勲大劳而赠三公给卤簿其为繁缨不亦大乎】　总政兼夷防事【乐城赵君锡制太常总礼乐之政兼伯夷后防之事】　奉龙旂【张文潜诗平生秉周礼投老奉龙旂】　请専配上帝【东都事略曰宋赵君锡同知太常礼院时近臣有请英宗于明堂配昊天上帝及五帝君锡与礼官建言専配上帝以称严父之意】　请别建置【明宣宗实録曰宣徳七年太常寺奏永乐中本寺寄处故元万寿宫承庆堂祭器神帛品物皆贮于内请别建置帝谕工部尚书吴中曰太常専奉神明亟寻洁浄之居徙之】　改书堂扁【春明梦余録曰明太常寺在皇城西后府之南东向中为崇正堂后堂左右为官舍堂后为香帛库库北为浴堂南为柴库右为祭器库又明一统志曰太常寺在后府南典簿防附焉外有神乐观牺牲所各祠祭署亦隶之】
　　太常卿五
　　原诗宋顔延之赠王太常僧逹诗曰玉水记方流璇源载圎折蓄寳每希声虽秘犹彰彻聆龙九渊闻凤窥丹穴厯听岂多士岿【一作唯】然觏时【一作世】哲舒文广国华敷言逺朝烈徳煇灼懋芳风被乡耊侧同幽人居郊扉常昼闭林闾时晏开亟廻长者辙庭昏见野隂山明望松雪静惟浃羣化徂生入穷节豫往诚欢歇悲来非乐阕属羙谢繁翰遥懐具短劄　増唐杜审言送郑卿入京诗曰帝坐蓬莱殿思追社稷臣长安遥向日宗伯正乘春　杜甫赠太常卿张均诗曰气得神仙迥恩承雨露低相门清议众儒术大名齐轩冕罗天阙琳琅识介珪伶官诗必诵防乐典犹稽健笔凌鹦鹉铦锋莹鸊鹈友于皆挺拔公望各端倪通籍逾青琐亨衢照紫泥灵虬传夕箭归马散霜蹄能事闻重译嘉谟及逺黎弼谐方一展班序更何跻　明髙启夜宿太常斋宫诗曰鸟散庙堧空清香肃閟宫太常斋禁宻列祖享仪崇井叩铜瓶月墀鸣玉佩风听钟车驾庭燎已燑燑増制唐蘓颋行姜皎太常卿制曰命卿之贵以象冬春化人之本孰逾礼乐殿中监姜皎学皆为已闻义思齐忠以事君立言成则自立屯险爰凭翊戴鸣谦满于视听好让存于终始故可铭之彞光我簮绂在昔唐典惟清乃命洎于周官以和为重宜守太常卿勲封如故常衮行杨绾太常卿制曰舜以伯夷作秩宗汉以列
　　侯掌郊庙至于圜丘大射之制礼官博士之论莫不综详得失而折衷焉故事职尊冠九卿之首朝议大夫杨绾常在于道亦周于仁文以君子之言生知圣人之意廼者崇进名儒俾其宣明师训讲求三代稽合五经济济诸生诲之不倦饱于道徳之富成其礼譲之风况恭俭忠信守而弥固一时模表清议所髙固可以处杨震桓荣之位领曲台太子之重勉思厥服以称任贤　元稹行赵宗儒太常卿制曰昔叔孙通徒以緜蕞草具之功遂获封侯之赏况朕始见天地朝祖宗哀励祗严不克是惧惟尔肇自清庙逮予还宫賛导法仪逾于四百俛伏趋数讫无尤违夫何叔孙用是为比顾此冲昧实頼老成不有甄升孰明勤荩奉常正秩左揆兼荣六乐九仪兴替在此无忘勖率以厚人伦
　　原賛晋潘岳故太常任府君画賛曰堂堂我君鉴象开庆逸徳宣猷含真履素味道无闷守终纯固弓舆爰集抚翼清举翰飞公庭龙升天路初掌万国流化千里遂管秘籍辨章旧史入登常伯出作卿士外内惟允庶绩咸理中节日新令问不已济济儒林翼翼国子　孙绰太常碑賛曰海岱协灵育此多士峩峩君侯东国之纪金徳发耀英风劭起文齐游夏行俦鲁史有邈其升令问不已人亦有言徳崇誉髙束帛旣贲旌节仍招仪刑朝堂流风丹霄将振华衮永焕皇朝
　　原箴汉雄【初学记作崔骃】太常箴曰翼翼太常实为宗伯穆穆灵祗寝庙奕奕称秩元祀班于羣神我祀既祗我粢孔蠲匪愆匪忒公尸攸宜弗祈弗求惟徳之报不矫不诬庶无罪悔无曰我材轻身恃筮东邻之牺牛不如西邻之麦鱼秦殒望夷隠毙钟巫常臣司宗敢告执书増明宣宗太常寺箴曰为国之要事神理民太常典祀式交百神昔予祖考致严祀享厥有纯诚敬恭恊相朕承丕绪思用允廸尔祗尔肃以辅以翼仪度必饬粢盛必洁无黩无慢凛乎对越事神之本惟心之防岂直临事平居有严神之鉴矣来歆来止神之歆矣民之福矣无曰防寞洋洋有临汝惟懋哉其慎其钦
　　原墓志梁元帝太常卿陆倕墓志铭曰如金有鑛如竹有筠体二方拟知十可邻两升凤诏三侍龙楼南皮朝宴西园夜游词锋飇竪逸气云浮日往月来暑流寒袭东耀方逺北芒已及坠露晓团悲风暮急　沈约太常卿任昉墓志铭曰天才俊逸文雅宏备心为学府辞同锦肆含华振藻鬰焉髙致川谿望归岩阿待阙幽光忽断穷灯黯灭尔有令问兰薫无絶
　　原表梁陆倕为王光禄转太常让表曰昔者楚徳方盛孙叔濯衣汉道克隆【一作昌】王阳结绶故拜命无辞受爵不让况宗卿清重厯所难汉晋以降莫非素范辞爵则桓郁张奋让封则丁鸿刘恺潘尼之文雅深纯华表之从容退黙自此迄兹风流继轨以臣况之曽无等级陈沈炯为周宏正让太常表臣闻玉舄【一作为】雕楹不
　　取材于蟠木丹朱绣黼岂袭冕于萝薜何则适用各有所宜朝野不可一防叔孙之分定礼仪【一作野外定礼】倍资典实刁协之躬为唱引岂易其仪賔主阙对【一作九賔阙相】封禅失仪责以司存云谁之咎况南史执简转见违才君举必书尤难妄冒　増唐髙郢谢再除太常卿充礼仪使表曰秩宗之任典司三礼奉常之班列九卿前古以来用人为重非有望实不宜谬居臣昔叨此官已为乘之惧今复再歴信増濡翼之忧况専职礼仪别防委遇眀时大礼方奉郊禋未学謏闻何徴损益饮氷斯切俟驾靡遑
　　原传梁王僧孺太常敬子任府君曰耻一物之不知惜寸隂之徒靡下帷闭戸投斧悬梁虽元晏书淫文胜经溢康成之忽忘所往公叔之颠坠硎岸无以异也若夫大才卓尔动称絶妙辞赋极其清深笔记尤尽典实若闻金石似注河海少孺速而未工长卿工而未速孟坚辞不逮理平子意不及文孔璋伤于健仲宣病于弱其有集论尚书穷文质之敏驻马停信极舋舋之功莫尚于斯焉君职等曹张声髙左陆时乃髙辟雪宫广开云殿秋牕春戸冬燠夏清九醖斯浮百羞并荐云销月朗聿兹游客朋来旅见辞人才子辩圃学林莫不含毫咀思争髙竞敏乃整袂端襟翰飞纸落豪人贵仕先达后进莫不心服貎惭神气将索顾余不敏厠夫君子之末可称契是为神交二三君子唯以从游日暮亭号昭仁庶子云咫尺康成斯在借此嘉言将无絶乎千载増序宋杨杰太常祠祭总要序曰凡太常典礼少府共服器光禄共酒齐黍稷果实醯醢将作共明水明火太府共香币太仆共牛羊司农共豕俎有司应命人或为之骚然熙寜四年冬诏以诸寺监祠事隶于太常所以肃奉神之礼也太常初置主簿杰首被命至局之日寺监羣吏各执故习惘然不知祭酒之聫事杰乃集诸司所职为旁通一卷以示之于是上知其纲下知其目大事从其长小事则専达郊庙羣祀焕然易明有司百执各其职职事相聫罔不修举命曰熈寜太常祠祭总要云
　　増劄子宋张孝祥太常劄子曰陛下祗见郊庙靡爱圭币懐柔百神独声诗之荐未称明徳伏覩太常所奏乐章第其篇叙则有详略之不同稽之文义则或违牾之弗协三嵗之祝祠四时之常祀率用此也而习熟所传有司弗议臣甚惧焉恭惟真宗仁宗实始亲制荐飨乐章所以申景铄宣至和假三灵之驩者炳然与日星较着而当时辅臣奉诏而作者亦皆依末光垂典册雅颂所编不足道也臣愚欲望圣慈深诏迩臣取凡太常乐章更定篇次标列部分具以奏御陛下万几之暇用列圣故事择宗庙郊禖亲祠所用骏发睿思肆笔而成其余命大臣与两制儒馆之士一新撰述裒为成书下之太常庶几追继韶濩施之无穷
　　太常少卿一
