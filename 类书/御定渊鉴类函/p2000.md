<!-- { "loadSidebar": true } -->
　　增歌唐白居易歌曰牡丹芳牡丹芳黄金蕊绽红玉房千片赤英霞烂烂一枝绛艳灯煌煌照地初开锦绣当风不结麝兰囊仙人琪树白无色王母桃花红不香晓露轻盈泛紫艳朝阳照耀生红光红紫二色间深浅向背万态随低昂映叶多情隐羞面卧丛无力含醉妆低娇笑容疑掩口凝思怨人如断肠浓姿贵彩信奇絶杂卉乱花无比方　宋欧阳修歌曰洛阳地脉花最宜牡丹尤爲天下奇我昔所记数十种于今十年半忘之开图若见故人靣其间数种昔未窥客言近岁花特异往往变出呈新枝洛人矜夸立名字买种不复论家赀当时絶品可数者魏红窈窕姚黄肥寿安细叶开尚少朱砂玉版人未知传闻千叶昔未有只从左紫名初驰四十年间花百变最后最好潜溪绯今花虽新我未识未信与旧谁妍嗤当时所见已云絶岂有更妍此可疑古称天下无正色似恐世好随时移鞓红鹤翎岂不美敛色如避新来姬何况逺说苏与贺有类后世夸嫱施造化无情疑一槩偏此着意何其私又疑人心愈巧僞天欲鬭巧穷精微不然元化朴散久岂特近岁尤浇漓争新鬭艳若不已更后百载知何爲但令新花日愈好惟有我老年年衰　苏轼歌曰吉祥寺中锦千堆前年买花眞盛哉道人劝我淸明来腰鼓百靣如春雷打彻凉州花自开沙河塘上戴花回醉倒不觉吴儿咍岂知如今双鬓催城西古寺没蒿莱有僧闭门手自栽千枝万叶巧剪裁就中一丛何所似玛瑙盘盛金缕杯向我食菜方淸斋对花不饮花应猜夜来雨雹如李梅红残緑暗吁可哀　杨诚斋歌曰君不见沈香亭北占东风谪仙作颂天无功又不见君王殿后春第一领袖众花捧尧日此花同春转化钧一风一雨万物春十分整顿春光了收黄拾紫归江表天香染就山龙裳余芬却染水云乡靑原白鹭万松竹被渠染作天上香人间何曽识姚魏相公新移洛阳裔呼酒先招野客看不醉花前爲谁醉
　　増赋唐舒元舆赋曰圜元瑞精有星而景有云而卿其光下垂遇物流形草木得之发爲红英英之甚红钟于牡丹淑色披开照耀酷烈美肤腻体万状皆絶赤者如日白者如月淡者如赭殷者如血向者如迎背者如诀褭者如舞侧者如跌　宋王文禄赋曰防荧荧之火珠兮茜晶晶之霓裳鸡吐锦以匝帏幄兮凤苞防来翺翔明徐渭赋曰尔则粉承日华朱含雾雨羣蔕如翔交
　　柯如拒近不极态逺不尽妍夫彷佛乎佳丽意所想而随存奚援引之数殊可罄比而殚论
　　海棠一
　　増羣芳谱曰海棠凡四种皆木本一名贴梗丛生花色深红以其花贴于梗上故名贴梗叶间或三蕊五蕊如金粟须如紫丝其一名垂丝树生柔枝长蒂花色浅红其一名西府树畧髙花色浅綘如深胭脂叶茂枝柔其一种名木瓜海棠以其生子如木瓜可食者枝叶花色俱类西府花虽有四俱有色无香世人珍重见之赋咏者大约皆西府耳而西府中有一种名紫绵者色重瓣多盛于蜀而秦次之俱开于春其南海海棠枝多屈曲有刺如杜梨开稍早总同贴梗又曰祝家桃跗微坚大约类西府一种黄者本性类西府而叶靑微圎花半开鵞黄色盛开渐浅红矣　长乐志曰海棠色红以木瓜头接之则色白　李赞皇花木记曰以海爲名者悉从海外来　陈思海棠谱曰惟紫绵色者谓之海棠余皆棠梨花耳　草木记曰木之奇者会稽之海棠　寰宇记曰益州海棠尤多繁艳未开时如朱砂烂熳半落如雪天下所无也　阅耕余録曰蜀嘉定州海棠有香独异他处
　　海棠二
　　増太眞外传曰明皇登沈香亭召太眞时宿酒未醒命髙力士及侍儿扶掖而至醉顔残妆钗横鬓乱不能再拜明皇笑曰海棠春睡未足耶　羣芳谱曰罗隐手植海棠于钱塘王禹偁有诗题之内一句云手植庭花满院香则知海棠亦有香者不独昌州嘉定也　绀珠集曰徐俭乐道隐于药肆中家植海棠结巢其上引客登木而饮　苏轼集曰黄州定惠院东小山上有海棠一株特繁茂轼居黄时必携客置酒凡五醉其下后与参寥师再访之则园已易主主虽市井无花竹之爱然以轼故此树独加培植　墨客挥犀曰李丹授昌州以去家逺欲改授刘渊材曰昌佳郡也奈何弃之李问其故曰海棠无香惟昌州独香非佳郡乎闻者以爲笑　冷斋夜话曰黄州海桥老书生家海棠丛开秦观醉卧宿于此明日有词题其柱　范成大每岁携家泛湖赏海棠
　　海棠三
　　增乡人　仙品【韩偓句曰郁郁苍髯眞道友丝丝红萼是乡人　贾躭花谱以爲花中神仙王荆公诗曰不奈神仙品】　有色无香　似红如白【上见贾躭花谱晏元献诗曰已定复揺春水色似红如白海棠花】　风搅日烘　烟愁雨泣【并见第五】　紫绵　红萼【并见第五】　烧烛照　卷帘看【上见第五　韩偓诗曰海棠花在否侧卧卷帘看】　妖娆艳丽　凄惨清淑【并见第五】
　　海棠四
　　増金屋贮汝【石崇曰汝若能香当以金屋贮汝】　不同时【金城记曰黎举尝云以梅聘海棠但恨不同时耳】　狼籍残红【杜佺诗曰海棠正好东风恶狼籍残红衬马蹄】　川红【吴中复诗曰却恨韶华偏蜀土更无顔色似川红江左谓海棠爲川红】　新红【王禹偁诗曰涂抹新红上海棠】　命妇戚里【左濬牡丹荣辱志曰重叶海棠曰花命妇多叶海棠曰花戚里】
　　海棠五
　　增诗唐吴融诗曰雪绽霞铺锦水头占春顔色最风流若教更近天街种马上多逢醉五侯　李绅诗曰海边佳树生奇彩知是仙人取得栽琼蕊籍中闻阆苑紫芝图上见蓬莱浅深芳萼通宵换委积红英报晩开寄语春园百花道莫争颜色泛金杯　刘兼诗曰淡淡微红色不深依依偏得似春心烟轻虢国颦歌黛露重长门敛泪襟低傍绣帘人易折宻藏香蕊蜨难寻良宵更有多情处月下芬芳伴醉吟　郑谷诗曰春风用意匀颜色销得携觞与赋诗艳丽最宜新着雨妖娆全在半开时莫愁浅黛临窗嬾梁广丹靑笔迟朝醉暮吟看不足羡他蝴蝶宿深枝　贾岛诗曰名园对植几经春露蕊烟稍画不眞多谢许昌传雅什蜀都曽未遇诗人又曰昔闻游客话芳菲濯锦江头几万枝纵使许昌持健笔可怜终古愧幽姿　崔德符诗曰浑是华淸出浴初碧纱斜掩见红肤便教桃李能言语西子娇妍比得无　宋宋景文诗曰薄暝霞烘烂平明露湿鲜长衾绣作地密帐锦爲天　王安石诗曰不奈神仙品何辜造化恩烟愁思旧梦雨泣怨新婚画恐明妃恨移同卓氏奔　王禹偁诗曰江东遗迹在钱塘手植庭花满院香若使当年居显位海棠今日是甘棠　眞宗诗曰髙低临曲槛红白间纤条润比攅温玉繁如簇綘绡　晏殊和曰霞文光啓旦珠琲密封条积润含仙露浓阴夺海绡　苏轼诗曰江城瘴地蕃草木只有名花苦幽独嫣然一笑竹篱间桃李满山总粗俗也知造物有深意故遣佳人在空谷自然富贵出天姿不待金盘荐华屋朱唇得酒晕生脸翠袖卷纱红映肉林深雾暗晓光迟日暖风轻春睡足雨中有泪亦凄惨月下无人更淸淑范纯仁诗曰丹葩翠叶竞妖浓翠蝶翻翻弄暖风濯雨正疑宫锦烂媚晴先夺晓霞红　刘子翚诗曰幽姿淑态弄春晴梅借风流栁借轻剩种直教围野水半开长是近淸明　陆游诗曰爲爱名花抵死狂只愁风日损红芳緑章夜奏通明殿乞借春阴防海棠　又曰我初入蜀鬓未霜南充樊亭看海棠当时已谓目未覩岂知更有碧鸡坊碧鸡海棠天下絶枝枝似染猩猩血蜀姬艳妆肯让人花前顿觉无颜色扁舟东下八千里桃李眞成奴仆尔若使海棠根可移州芍药应羞死风雨春残杜防哭夜夜寒衾梦还蜀何从乞得不死方更看千年未爲足　杨万里诗曰不关残酒醉难醒不爲春愁嬾散中自是新晴生睡思起来无力对东风
　　秋海棠【附】
　　增羣芳谱曰一名八月春草本花色粉红甚娇艳叶緑色此花有二种叶下红筋者爲常品緑筋者有雅趣枝上有种落地明年自生夏便开
　　紫薇一
　　増格物总论曰紫薇花俗名怕痒花树身光滑俗因号爲防刺脱　羣芳谱曰花六瓣色微红紫皱蒂长一二分每瓣又各一蒂长分许蜡跗茸萼赤茎叶对生一枝数颖一颖数花或曰以手爪其肤彻顶动揺故名怕痒四五月始花开谢接续可至八九月故又名百日红省中多植此花以其耐久也紫色之外又有红白二色其紫蒂蓝焰者名翠薇
　　紫薇二
　　增唐书曰唐制中书舍人知制诰开元间号紫薇省姚崇爲紫薇令又改中书舍人爲紫薇舍人　羣芳谱曰虚白堂前有紫薇两株俗传乐天所种　宋哲宗朝迩英阁讲论语终篇赐执政讲读官宫宴遣中使赐御书诗各一章东坡得乐天紫薇絶句
　　紫薇三
　　增虚白堂　金华省【上见第二下见第五】　禁庐　深谷【梅尧臣诗曰嫩干生宜近禁庐下见第五】　芳蕤　紫绶【并见第五】　金缕　綘雪【并见第五】　三殿花香　一池月浸【岑参诗曰三殿花香入紫薇　下见第五】
　　紫薇四
　　增数旬犹茂【杨于陵序曰其花芳□数旬犹茂】
　　紫薇五
　　增诗唐王维诗曰天上丝纶阁如今万里賖飘零空自叹曽对紫薇花　刘禹锡诗曰明丽碧天霞丰茸紫绶花香闻荀令宅艳入孝王家几岁自荣辱髙情方叹嗟有人移上苑犹足占年华　又曰几年丹霄上出入金华省暂别万年枝看花桂阳岭南方足奇木公府成佳境紫茸垂组绶金缕攅綘颖露溽暗传香风轻徐弄影兴生红药后爱与甘棠并不学夭桃姿浮华在俄顷杜牧诗曰晓凝瑞露一枝新不占园林最上春桃李无言又何在向风偏笑艳阳人　白居易诗曰丝纶阁下文章静钟鼔楼前刻漏长独坐黄昏谁是伴紫薇花对紫薇郎　又曰一丛黯淡将何比浅碧笼裠衬紫巾除却微之见应爱人间少有别花人　又曰紫薇花对紫薇翁名目虽同貎不同独占芳菲当夏景不将顔色托东风浔阳官舍双髙树兴善僧庭一大丛何似苏州安歇处木兰堂下月明中　李商隐诗曰一树浓姿独看来秋庭暮雨洗尘埃天涯地角同荣谢岂必移根上苑栽　宋欧阳修诗亭亭紫薇花向我如有意髙烟晩溟蒙淸露晨缀岂无阳春日所得时节异静女不争宠幽姿如自喜　刘克庄诗曰风标雅合对词臣映砌窥窗半演纶忽发一枝深谷里似知茅屋有诗人　周益公诗曰緑槐夹道集昏鸦勅使传宣坐赐茶归到玉堂淸不寐月钩初上紫薇花　洪平斋诗曰禁门深锁寂无哗浓墨淋漓两相麻唱彻五更天未晓一池月浸紫薇花　梅圣俞诗曰禁中五月紫薇木阁后近闻新着花薄薄嫩肤搔鸟爪离离碎叶剪城霞凤皇浴出池波静鳷鹊阴来日影斜六十无名空执笔顚毛应笑映簪华　苏轼诗曰虚白堂前合抱花秋风落日照横斜阅人此地知多少物化无涯生有涯　又曰折得芳蕤两眼花题诗相报字横斜箧中尚有丝纶句坐觉天光照海涯　杨廷秀诗曰晴霞艳艳覆檐牙綘雪霏霏砌沙莫管身非香案吏也移牀对紫薇花　王十朋诗曰盛夏緑遮眼此花红满堂自慙终日对不是紫薇郎
　　玉蘂一
　　增周必大曰玉蘂花蔓如荼防冬凋春荣柘叶紫茎花苞初甚微经月渐大暮春方八出须如氷丝上缀金粟花心复有碧筩状类胆瓶其中别抽一英出众须上散爲十余蘂犹刻玉然花名玉蘂乃在于此　羣芳谱曰玉蘂花所传不一唐李衞公以爲琼花宋曽端伯以爲玚花黄山谷以爲山矾
　　玉蘂二
