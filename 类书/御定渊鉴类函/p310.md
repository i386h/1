<!-- { "loadSidebar": true } -->
　　【咨逮帝崩与侍中刘齐贤同知山陵事元轨练故事齐贤叹曰是非吾等及已】　亲制诗【金史曰金豫王永成贤明有文章帝以永成诞日亲为诗以赐有曰羙誉自应辉玉牒忠诚不待啓金滕当世荣之】手调药【宋史曰周王元俨仁宗亲政益加尊宠凡有请报必手书谢牍既而元俨病甚上忧形于色亲至卧内手调药屏人与语久之赐白金千两固辞不受】　家人礼【金史曰太祖即位后诸王萨拉噶等奏事前跪上起泣止之曰今日成功皆诸君协辅之力吾虽处大位未易改旧俗也凡臣下宴集太祖尝赴之主人拜上亦答拜天辅后始正君臣之礼焉】　同堂燕【元史曰至大三年彻伯尔来归宗亲皆防楚王雅克呼都克进曰太祖皇帝削平四方惟南土未定世祖皇帝混一四海顾惟宗室诸王弗克同堂而燕今陛下洪福齐天巴圗罕之裔首已附顺叛王彻伯尔举族来归人民境土悉为一家】　执手嘉劳【秦王宗翰本名尼玛哈劝太祖伐辽宗翰为元帅遂定辽太宗即位宗翰宗望又请伐宋既克汴州宋降诏使勗就军中劳赐宗翰宗望皆执其手以劳之】　归朝定防【金史曰史赞宗翰内能谋国外能谋敌决防制胜有古名将之风甫释干戈敛祍归朝以定熙宗之位精诚之发孰可掩哉】　谙练邉务【续文献通考曰明辽王植太祖第十五子谙练邉务屡竒功后改封荆】　莅事精简【辽史曰耶律厚太宗时为南院大王莅事精简人不敢以年少易之】　仪刑匡辅【太平御览曰后魏东平王匡字建扶性耿介有气节髙祖器之谓曰叔父必能仪刑社稷匡辅朕躬】　引古制今【金史曰太宗诏议制度礼乐往往因仍辽旧钜鹿郡王宗宪曰方今奄有辽宋当逺引前古因时制宜成一王之法何乃近取辽人制度哉】　明徳属尊【太平御览曰晋安平王孚武帝以孚明徳属尊当宣树教化为羣后作则遂偹置官属焉】　阖门谢事【宋史曰仁宗冲年即位章献太后临朝周王元俨自以属尊望重恐为太后所忌深自沉晦因阖门谢絶人事故谬语佯狂不复预朝谒】　北海畏慎【山堂肆考曰东汉北海王睦少好学光武明帝皆爱之尝遣中大夫诣京师朝贺召谓之曰朝廷若问寡人大夫将何以对使者曰王忠孝仁慈敬贤乐士臣敢不以实对睦曰子危我哉大夫具言孤袭爵以东志意衰惰声色是娯犬马是好乃为相爱耳其志虑畏慎如此】　安平履冰【太平御览曰安平献王孚位极人臣享年九十然而夙夜滋恭恒有履冰之惧】　不以近属自居【嗣秀王伯圭性谦谨不以近属自居每日见行家人礼虽宴私隆洽执臣节愈恭】　不对龙潜时事【宋史曰一日孝宗问龙潜时事伯圭辞曰臣老矣不复能记忆问至三终不言帝笑曰何太谨也益爱重之】　天性贤者【金太祖诸孙中惟胙王元天性贤者也死海陵之谮子哈凖大定间迁大宗正上问宰臣曰哈凖为人如何平章政事襄参政宗浩对曰为人清亷干治上曰乃父亦然】　乐善居士【金史曰豫王永成丰姿竒伟博学善属文世宗尤爱重之自幼喜读书晚年所学益醇每暇日引文士相切劘自号乐善居士有文集行于世】　不建假节【唐书曰颖王璬喜读书好文辞安禄山反诏领劔南节度使以出遽不及受节司马史贲诣建大槊防油囊先驱以威道璬笑曰既为真王矣安用假节为】　不言宫禁【宋史曰允成子宗保出后昭成太子为孙宗保生二嵗抱以入见章献后后留与处宗保七嵗授左侍禁帝亲为巾其首久之归本宫性仁恕主藏吏盗米至千斛贳不问尝书忍字于座右以为戒及卒神宗临奠其子仲鞠泣曰先臣幼飬宫中终身不自言帝感悼优赠靖难军节度使新平郡王】　忠孝为藩【明蜀献王椿尝揭忠孝为藩四大字以自警　辽王植撰忠孝为藩诗】　孝友小心【续文献通考曰楚王孟烷天性孝友小心畏义以故靖难初不被谴责所着乐善堂记求放心论无妄齐説等篇以自省览】　毁瘠三年【太平御览曰后魏彭城王勰生而母潘氏卒及有所知求服丧文明太后不许乃毁瘠三年不参吉庆】　蔬布终身【唐书曰魏征尝言霍王元轨孝行曾闵不能过帝由是遇益厚及髙祖崩去官毁瘠甚服除遂蔬食布衣终身至忌日辄累昼不食】　昼夜哀号【宋史曰徳昭子惟吉字国祥生甫弥月太祖命辇至内廷择二女媪养视之三嵗作弱弓轻矢植金钱为的俾之戏射十发八中帝甚竒之常乗小乘舆及小鞍马命黄门拥抱出入常侍太祖崩惟吉才六嵗昼夜哀号孝章皇后慰谕再三始进饘粥】　偃庐柴毁【唐书曰胶东郡王道彦幼孝谨贞观初为相州都督以父丧解荷土就坟躬莳松柏偃庐柴毁虽亲友不复识太宗嘉叹】　诵蓼莪必涕泗【惟吉性至孝孝章皇后抚飬备至亲为栉沐咸平初以太祖孝章画像服玩器用赐惟吉歳时奠享哀慕甚至每诵诗至蓼莪篇涕泗交下宗室推其贤孝】　语平生辄掩泣【宋史曰东阳郡王宗悌所生母早世宗悌不识也闻父婢语平生辄掩泣继得其肖貎绘而奉之如生】　惧忧其母【唐书曰嗣曹王臯事母郑太妃以孝闻安禄山反奉母逃民间走蜀谒明皇后为衡州刺史为观察使谩劾贬潮州防杨炎为宰相知臯直复用为衡州刺史初御史覆讯臯惧忧其母出则囚服入则衣冠言貎如常及为潮以迁入告至是复位乃言其实】　忧念不食【周恭肃王元俨事母王徳妃孝妃每有疾躬侍药晨夕盥洁焚香以祷至忧念不食】　不忍为人后【乗城郡王宗祐亦濮王子嘉祐中从父允初未立嗣咸推其贤诏以宗祐为后泣曰臣不幸防失怙恃将终身悲慕忍为人后乎敢以死请仁宗怜而从之】　请如心丧礼【宋史曰吴王颢初居英宗丧乞解官终制以压于至尊不克遂服慈圣光献太后之服易月当除颢曰身为孙而情文缺然若是可乎请如心丧礼湏上禫除即吉诏可】　十行俱下【北齐河南王孝瑜读书十行俱下覆碁不失一道】　一览便诵【衡阳王昌武帝子也性聪辨明习故事帝遣呉郡杜伟之授昌经昌读一览即诵】　闭閤读书【霍王元轨少多才艺为徐州刺史唯闭閤读书吏事责成长史司马】　采录规谏【翰苑新书曰宋神武大将军宗谔上治原十五卷上曰宗谔采录祖宗所行善事而为是书意存规谏亦宗室之良也】　谏表诗文甚有典则【金源郡王朂好学问天防六年诏求访祖宗遗事以备国史命朂与耶律廸越掌之朂等采摭遗言旧事自始祖以下十帝综为三十卷上之熙宗亲射虎获之朂献东狩射虎赋上悦能以本国字为诗文大定间诏曰太师朂谏表诗文甚有典则朕自即位以来未尝见其谏表可入实录其射虎赋诗文篇什可镂版行之】　焚香煑茗剧谈古今【金史曰宻国公璹字仲实越王永功子也资质简重博学有俊才喜为诗工真草书奉朝请四十年日以讲诵吟咏初宣宗南迁诸王宗室颠沛奔走璹乃尽载其家法书名画一帙不遗居汴中家人口多俸入少客至贫不能具酒殽蔬饭共食焚香煑茗尽出藏书谈大定明昌以来故事终日不听客去乐而不厌也】　安城撰述【翰苑新书曰安城王秀精意学术招学士刘孝标使撰苑书未及毕而已行于世】　宁王审音【唐书曰明皇时凉州献新曲帝御便坐召诸王观之寜王宪言曲虽佳然宫离而不属商乱而暴君卑逼下臣僭犯上发于忽微形于音声播之咏歌见于人事臣恐一日有播迁之祸帝黙然及安史乱世乃思宪审音云】　鄱桂【翰苑新书曰鄱阳王锵桂阳王铄皆齐髙帝子锵好文章铄好名理人为鄱桂】　纪越【太平御览曰纪王慎少好学善星歩与越王齐名世号纪越皆唐太宗子】　闻笛音【唐中山王瑀寜王宪次子为特进太常卿知音尝早朝过永兴里闻笛音顾左右曰是太常乐工乎曰然他日识之曰何故卧吹笛工惊谢】　奏琵琶【唐书曰又闻康昆仑奏琵琶曰琵声多琶声少是未可弹五十四丝大也乐家以自下逆鼔曰琵自上顺鼓曰琶云】行履有寒素【翰苑新书曰齐始兴王鉴性甚清为溢州刺史在郡积年未尝有所营造资用一嵗不满三万王俭尝叹云始兴王虽尊贵而行履有寒素】　居室不庇风雨【嗣呉王巘代宗时为宗正卿检校刑部尚书性介直面刺人短歴官清白居室不能庇风雨】　推让天下【唐书曰明皇以寜王宪实推让天下有髙世之行非大号不乃追諡让皇帝】　复归藩邸【元史曰晋王噶玛拉裕宗长子日侍世祖未尝离左右畏慎不妄言言必无隠至元中奉防镇北邉及世祖崩晋王闻讣奔赴上都诸王大臣咸在晋王曰昔皇祖命我镇抚北方以卫社稷乆歴事愿服厥职母弟特穆尔仁孝宜嗣大统于是成宗即帝位而晋王复归藩邸王天性仁厚御下有恩为朝廷所重】　姿貎魁壮【太平御览曰后魏永昌王徤姿貎魁壮善弓马通兵法所征战常有大功】　睂宇秀整【唐书曰汝阳王璡宁王宪子也睂宇秀整性谨洁善射帝爱之歴太仆卿与贺知章禇庭诲梁渉等善】　武艺英姿【翰苑新书曰北齐文襄诸子咸有风骨虽文雅之道有谢间平然武艺英姿多堪御侮】广颡丰頥【宋史曰周恭肃王元俨广颡丰頥严毅不可犯平生寡嗜欲唯喜聚书颇善二王书飞白】进止恂雅【金史曰钜鹿郡王宗宪年十六选入学太宗幸学宗宪与诸生俱谒宗宪进止恂雅】
