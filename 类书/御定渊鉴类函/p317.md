<!-- { "loadSidebar": true } -->
　　【正中书省管司王言秘书省典司经籍集书省掌从容讽议中常侍省掌出入门阁御史台察纠弹劾】后主临御爵禄犬马【御马及犬廼有仪同郡公之号籍以旃罽食物十余种其宫婢阉人商人胡人杂户歌舞人见鬼人滥富贵者万数至末年太宰三师大司马大将军三公等官并増员而授之或两或三不可称数】　后周之初据关中犹依魏制及平江陵之后别立宪章酌周礼之文建六官之职其他官亦兼用秦汉【他官谓将军都督刺史太守之】　隋文帝践极百度伊始复废周官还依汉魏其于庶寮颇有损益凡官以四考而代【又制凡官以理去职听并执笏】至炀帝初存稽古多复旧章【百官不得计考増级如有德行功能灼然显著者擢】大业三年始行新令有三台五省五监十二衞十六府【殿内尚书门下内史秘书五省也谒者司隷御史三台也少府长秋国子将作都水五监也左右翊左右骁左右武左右屯左右御左右十二衞也左右僃身左右监门等凡十六府也或是旧名或是新置诸省及左右衞武领军监门府为内官其余为外官】于时天下繁富四方无虞衣冠文物为盛矣既而渐为不道百度方乱号令日改官名月易图籍散逸不能详僃　唐职员多因隋制虽小有变革而大较不异【髙祖制文官遭父母丧者听去职】贞观六年大省内官凡文武定员六百四十有三而已【显庆元年初制拜三师三公亲王尚书令雍州牧开府仪同三司骠大将军左右仆射并临轩册授太子二少侍中中书令诸曹尚书诸衞大将军特进鎭军辅国大将军光禄大夫太子詹事太常卿都督及上州刺史在京者朝堂受册又制文武官五品以上者及病不因罪解者并听同致仕例】龙朔二年又改京司及百官之名【改尚书省为中台门下省为东台中书省为西台其余百司悉改之】咸亨元年复旧至于武后再易庶官或从宜创号【改尚书省为文昌台门下省为鸾台中书省为凤阁御史台为肃政台及诸寺衞等名又置控鹤府官员】或参用古典【改六尚书为天地四时之官】天授二年凡举人无贤不肖咸皆擢拜大置试官以处之试官盖起此也【试者未为正命凡正官皆称行守其阶髙而官卑者称行阶卑而官髙者称守官阶同者并无行守字太后务物情其年二月十道使举人并州石艾县令王山耀等六十一人并授拾遗补阙怀州録事参军崔献可等二十四人并授侍御史并州録事参军徐昕等二十四人并授著作郎魏州内黄县尉崔宣道等二十二人并授衞佐校书御史等故当时谚曰补阙连车载拾遗平斗量欋捶侍御史椀脱校书郎试官自此始也】于时擢人非次刑网方密虽骤歴荣贵而败轮继轨【神功元年制曰其有从勲官品子流外国官参佐视品等出身者自今不得任京清显要等官若累阶应至三品者不得进阶每一阶酬勲两转如先有上柱国者听廻授朞以上亲必有异行竒材别立殊效者不拘此例】神龙初官复旧号【凡武后所改之官】二年三月又置员外官二千余人【国初旧有员外官至此大増加兼超授诸阉官为员外官者亦千余人中书令李峤初自地官尚书贬通州刺史至是诏拜吏部侍郎峤志欲曲行私惠求名恱众冀得重居相位乃奏请大置员外官多引用势家亲识至是峤又自觉铨衡失序官员倍多府库由是减耗】于是遂有员外【员外官其初但云员外至永徽六年以蒋孝璋为尚乐奉御员外特置仍同正员自是员外官复有同员外者其加同正员者唯不给职田耳其禄俸赐会与正官同单言员外者则俸禄减正官之半】检校试摄判知之官【摄者言敕摄非州府版署之命检校者云捡校某官判官者云判某官事知者云知某官事皆是诏除而非正命】逮乎景龙官纪大紊复有斜封无坐处之颂兴焉【景龙中有太平安乐长宁宜城等诸公主及皇后陆氏妹郕国夫人李氏妹崇国夫人并昭容上官氏与其母沛国夫人郑氏尚书柴氏贺娄氏女巫陇西夫人赵氏皆叙用亲识亦多猥滥或出自臧获或由于屠贩多因赂货累居荣秩咸能别于侧门降墨敕斜封以授焉故时人号为斜封官时旣政出多门迁除甚众自宰相至于内外员外官及左右台御史多者则数逾十倍皆无防事可以处之故时人谓之三无坐处谓宰相御史及员外官也】先天以来始惩其弊【宗御极宰相姚元崇宋璟兼吏部尚书大革奸滥十去其九时有殿中侍御史崔涖太子中允薛昭讽帝曰先朝所授斜封官恩命已布而姚元崇宋璟等沮先帝之明归怨陛下道路谤讟天下称冤奈何与万人为仇敌恐有非常之变上以为然乃下诏曰诸縁斜封别敕授官先令停任宜并量材叙用监察御史柳泽又上疏极言不可其斜封官得免罪戾已沐恩私旬月之内频烦降旨前敕令至冬处分后敕又令替人却停将何以止奸邪将何以惩风俗】至开元二十五年刋定职次着为格令【此式皆武德贞观之旧制永徽初已详定之至开元二十五年再删定焉至二十八年又省文武六品以下官三百余员及诸流外番官等】盖尚书省以统会众务举持绳目门下省以侍从献替规駮非宜中书省以献纳制册敷扬宣劳秘书省以监録图书殿中省以供修膳服内侍省以承旨奉引【尚书门下中书秘书殿中内侍凡六省】御史台以肃清寮庶九寺【太常光禄衞尉宗正太仆大理鸿胪司农太府为九寺】五监【少府将作国子军器都水为五监】以分理羣司六军【左右羽林左右龙虎左右神武为六军】十六衞【左右衞左右骁衞左右武左右威左右领军左右金吾左右监门左右千牛为十六衞】以严其禁御一詹事府二春坊【有左右春坊又有内坊掌阁内诸事】三寺【家令寺率更寺太仆寺】十率【左右衞左右司御左右清道左右监门左右内侍凡十率府】俾乂储宫牧守督护分临畿内【京府置牧余府州置都督都护太守】设官以经之置使以纬之【按察采访等使以理州县节度团练等使以督府军事租庸转运盐鐡青苗营田等使以毓财货其余细务因事置使者不可胜数其转运以下诸使无适所治废置不常故不便列于篇】自六品以下率由选曹居官者以五歳为限于是百司具举庶绩咸理亦一代之制焉【一歳为一考四考有替则为满若无替则五考而罢六品以下吏部注拟谓之旨授五品以上则皆敕除自至德之后天下多难甄才録効制敕特拜繁于吏部于是兼试员外郎倍多正员至广德以来乃立制限州县员外兼试等官各有定额并云额内溢于限者不得视职其有身带京官冗职资名清美兼州县职者云占阙焉即如正员之例官以三考而代无替四考而罢由是官有常序焉】　増文献通考曰唐自太宗时已有员外置其后又有特置同正员至于检校兼守判知之皆非本制又有置使之名或因事而置事已则罢或遂置而不废其名繁多莫能徧举肃代以后盗起兵兴府库无蓄积朝廷耑以官爵赏功诸将出征皆给空名告身自府特进列卿大将军下至中郎将听临事注名其后又听以信牒授人官爵有至异姓王者诸军但以职任相统摄不复计官资髙下及清渠之败复以官爵散卒由是官爵轻而货重大将军告身一道才易一醉凡应募入军者一切衣金紫至有朝士僮仆衣金紫称大官而执贱役者名器之滥至是而极【张廵在雍丘才领一县千兵而大将六人官皆开府特进德宗避难于奉天浑瑊之童奴曰黄苓力战即封渤海郡王至于僖昭之世遂有捉船郭使君看马李仆射之号德宗幸梁州在道民有献瓜果者上欲试以散官陆贽言军兴以来财赋不足以供赐而职官之赏兴焉方今之病在于爵轻设法贵之犹恐不重若又自弃何以劝人夫诱人之方惟名与利名近虚而于敎为重利近实而于德为轻耑实利而不济之以虚则耗匮而物力不给专虚名而不副之以实则诞慢而人情不趋夫突铦锋排患难者则以是赏之竭筋力尽勤効者又以是酬之若献瓜果者受试官彼人将曰吾以忘躯命获官而彼以献瓜果得官是国家以吾之躯命同之瓜果矣】　宋朝设官之制名号品秩一切袭用唐旧然三师三公不常置宰相不耑用三省长官中书门下并列于外又别置中书于禁中是谓政事堂与枢密院对掌大政天下财赋内庭诸司中外筦库悉隷三司中书省但掌册文覆奏考帐门下省主乗舆八宝朝会位版流外考校诸司附奏挟名而已台省寺监官无定员无专职悉皆出入涖庶务故三省六曹二十四司互以他官典领虽有正官非别敕不治本司事事之所寄十亡二三故中书令侍中尚书令不与朝政侍郎给事不领省职左右谏议无言责而起居郎起居舎人不执记事之笔中书常阙舎人门下罕除常侍补阙拾遗改为司谏正言而非特旨供职亦不任谏诤至于仆射尚书丞郎郎中员外居其官不知其职者十常七八秘书殿中二省名存实废惟内侍所掌犹髣髴故事九寺五监尤为空官六统军十六衞每遇大礼但遣官摄事以僃仪范天圣中始以环衞官补宗室子东宫官不常置公主无邑司节度使不食本鎭租赋藩府除授虽带都督之名而实不行都督之事京府以及四方大镇皆有牧尹而非亲王不除诸路无观察采访而观察防御团练刺史特以为右列叙迁之宠虽有正任遥领大率不亲本州之务诸司使副有东班西班又有横班横班之有职事者独阁门客省四方馆略有典掌其他悉无所领此其大槩也至于官人授受之别则有官有职有差遣官以寓禄秩叙位着职以待文学之选而差遣以治内外之事其次又有阶有勲有爵故士人以登台阁陞禁从为显宦而不以官之迟速为荣滞以差遣剧要为贵途而不以阶勲爵邑有无为轻重时人为之语曰宁登瀛不为卿宁抱椠不为监虚名不足砥砺天下也如此外官则惩五代藩鎭专恣颇用文臣知州复设通判以贰之阶官未行之先州县守令多带中朝职事官外补阶官既行之后或带或否视是为优劣大凡一品以下谓之文武官未常参者谓之京官枢密宣徽三司使副学士诸司而下谓之内职殿前都校以下谓之军职外官则有亲民厘务二等而监军廵警亦比亲民此其槩也故自真宗仁宗以来议者多以正名为请咸平中杨亿首言文昌防府有名无实宜复其旧旣而言者相继乞复二十四司之制至和中吴育亦言尚书省天下之大有司而废为闲所当渐复之然未遑厘正神宗即位慨然欲更其制熙宁末始命馆阁校唐六典元丰三年以摹本赐羣臣乃置局中书命翰林学士张璪等详定八月下诏肇新官制台省寺监领空名者一切罢去而易之以阶九月详定所上寄禄格会明堂礼成近臣迁秩即用新制而省台寺监之官各还所职矣五年省台寺监法成六年尚书新省成帝亲临幸召六曹长贰以下询以职事因诫敕焉初新阶尚少而转行者易以及元祐初于朝议大夫六阶以上始分左右既又以流品无别乃诏寄禄官悉分左右词人为左余人为右绍圣中罢之崇宁初以议者有请自承直至将仕郎凡换选人七阶大观初又増宣奉至奉直大夫四阶政和末自从政至迪功郎又改选人三阶于是文阶始僃而武阶亦诏易以新名正使为大夫副使为郎而横班十二阶使副亦然故有郎居大夫之上者继以新名未具増置宣正履正大夫郎凡十阶通为横班而文武官制益加详矣大抵自元祐以后渐更元丰之制二府不分班奏事枢密加置签书户部则不令右曹专典常平而总于其长起居郎舎人则通记起居而不分言动馆职则増置校勘黄本凡此皆与元丰稍异也后蔡京当国率意自用然动以继志为言首更开封守臣为尹牧由是府分六曹县分六案又内侍省职悉仿机延之号已而脩六尚局建三衙郎又更两省之长为左辅右弼易端揆之称为太宰少宰是时员既溢冗名且紊杂甚者走马承受升拥使华黄冠道流亦滥朝品元丰之制至此大坏及宣和末王黼用事方且追咎元祐纷更乃请设局以脩官制格目为正名而边事起矣建炎中兴参酌润色因吕颐浩之请左右仆射并同中书门下平章事两省侍郎改为参知政事三省之政合乎一乾道八年又改左右仆射为左右丞相删去三省长官虚称道揆之名遂定然维时多艰政尚权宜御营置使国用置使脩政局置提举军马置都督并以宰相兼之总制司理财同都督督视理兵并以执政兼之因事创名殊非经久惟枢宻本兵与中书对掌机务号东西二府命宰相兼知院事建炎四年实用庆厯故典其后兵兴则兼枢宻使兵罢则免至开禧初始以宰臣兼枢宻为永制当多事时诸部或长贰不并置或并郎曹使相兼之惟吏部户部不省不并兵休稍稍増置其后诏非曽任监司守臣不除郎官着为令又増馆阁员广环衞官然绍兴务行元祐故事以左右二字分别流品其后以人言省去宁清浊相涵无绝人迁善之路横班以郎居大夫之上既厘而正之矣而介胄之士与搢绅同称宁名号未正毋示人以好武之机陈傅良欲定史官迁次之序众论韪之而未及行洪迈欲改三衙军官称谓当时嘉之卒未暇讲盖自元祐以逮政和己未尝拘乎元丰之旧中兴若稽成宪二者并行而不悖故凡大而分政任事之臣微而筦库监司之官沿袭不革者皆先后之所同便也或始创而终罢或欲革而犹因则有各当其可者焉　续文献通考曰辽国事简职专官制朴实太祖神册六年诏正颁爵至太宗兼制中国乃分南北面北面治宫帐部族属国之政南面治汉人州县税赋军马之事因俗而治得其宜矣初太祖分徳哷勒额尔竒木为南北二大王谓之南北院宰相枢宻宣徽林牙下至郎君护衞皆分南北其实所治皆北面之事北枢宻视兵部南枢宻视吏部南北二王视户部额尔竒木视刑部宣徽视工部多啰伦穆腾视礼部以南北府宰相总之特哩衮治宗室林牙脩文告裕恱坐而议论以象三公朝廷之上事简职专此辽之制也　金自景祖始建官属统诸部以专征伐嶷然自为一国其官长皆称曰贝勒故太祖以都贝勒嗣位太宗以安班贝勒居守安班尊大之称也其次曰固伦乌赫哩贝勒固伦言贵乌赫哩言总帅也又有固伦贝勒或左右置所谓国相也其次诸贝勒之上则有固伦伊实乌赫哩伊拉齐爱满阿实克之号为升拜宗室功臣之序其部长曰贝勒统数部者曰乌赫哩凡此至熙宗定官制皆废其后惟鎭抚边民之官曰图哷乌尔古之下有详衮图依达详衮之下有穆呼实讷琨此则具于官志而不废皆踵辽官名也汉官之制自平州人不乐为明安穆琨之官始置长史以下天辅七年以左企弓行枢密院于广宁尚踵辽南院之制天防四年建尚书省遂有三省之制至熙宗颁新官制乃换官格除拜内外官始定勲封食邑入衔而后其制定然大率皆循宋辽之旧海陵正隆元年罢中书门下省止置尚书省自省而下官司之别曰院曰台曰府曰司曰寺曰监曰局曰署曰所各统其属以脩其职终金之世守而不变焉　元太祖起自朔土统有其众部落野处非有域郭之制国俗淳厚非有庶事之繁惟以万户统军旅以断事官治刑政任用者不过一二新贵重臣耳及取中原太宗始立十路宣课司选儒臣用之世祖即位大新制作遂命刘秉忠许衡酌古今之宜定内外之官其总政务者曰中书省秉兵柄者曰枢密院司黜陟者曰御史台其次在内者则有寺有监有衞有府在外者则有行省有行台有宣慰司有廉访司其牧民者则曰路曰府曰州曰县官有常职位有常员其长则蒙古人为之而汉人南人贰焉于是一代之制始僃大德后侥幸之门开方正之途闭官冗于上吏肆于下言者屡疏论列而朝廷讫莫能正势固使之然也　明太祖初下建康设官颇仍元旧洪武元年设六尚书而皆中书省十三年以胡惟庸谋逆遂废丞相垂训后世分其职于六部惟选简才望以僃顾问成祖践阼始建内阁仁宗登极始以东宫旧臣入阁办事陞杨士竒为礼侍寻陞少保兼华盖殿大学士杨荣为太常卿进太子少傅兼谨身殿大学士杨溥擢翰林院学士陞太常卿兼学士内阁办事由是阁权渐重无异宰相而六部之权渐轻凡事皆禀受内阁风防而后行矣又改枢密院为都督府又分大都督五而摄其枢要于兵部【五府者中左右前后五军都督府使知院从一品为左右都督陞正一品副使同知院正二品为都督同知从一品佥院从二品判事从三品今为佥事亦系正二品】改前代御史大夫中丞为都御史台为察院以监察御史分设十三道并革古侍御史殿中侍诸名衔而纠劾廵按照刷问拟之任一切责之监察御史自前世重矣无如监察之重者又设给事中分为六科各设给事中凡八十一人每科増都给事一人至景泰中命左右都给事中坐御史上六科掌侍从规谏补阙拾遗分察六部之事而纠其弊误权为最重外官初用布按二司统摄郡县至永乐间始设廵抚然亦止设于要害之地洪熙宣德初年添设渐多用都御史侍郎通政卿丞景泰以后悉用都御史矣国初金陵官制已具后虽定鼎北平而南省之官不废惟事权不及职事髙简朝廷以是为储才臣子因之而养望又以龙兴之地名为两都终明之世故不敢废此亦一代之制也
