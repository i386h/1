<!-- { "loadSidebar": true } -->
　　【其能惟霍王数与臣言未尝不自失上曰卿以为前代谁比征曰经学文雅亦汉之间平也后在徐州惟与处士刘元平为布衣之交人或问元平王之长答曰无长问者怪之元平曰夫人有短所以见其长至于霍王无所不备吾何以之哉　翰苑新书后魏髙阳王雍曰吾为诸王用声誉何为】　辞蝉冕　偿鳯尾【山堂肆考曰后魏主容诏太子曰汝叔父勰清规懋徳松竹为心吾百年后其聼勰辞蝉冕以遂其冲挹之性　翰苑新书曰南齐江夏王锋字宣颖髙帝子年四嵗好学书倚栏为书书满则洗之晨兴不肯拂窗尘而先画尘上学为书五嵗髙帝使学鳯尾书一学即工髙帝大悦以玉麒麟赐之曰麒麟偿鳯尾矣】草露布　议卜郊【太平御览曰后魏彭城王勰字产和生而岐嶷姿性不羣博综经史雅好属文从征河北大破新野南阳髙祖令勰为露布勰辞曰臣闻露布者布于四海露之耳目以臣小才岂足大用髙祖曰但为之及就尤帝文有不知者咸谓御笔髙祖曰汝所为者人谓吾制非兄则弟谁能辨之　宋史曰宗晟濮王允让子也好古学藏书数万卷仁宗嘉之益以国子监书治平中将郊而雨或议改祫享英宗访诸宗晟对曰陛下初郊见上帝盛礼也岂宜改卜至诚感神在陛下精意而已帝嘉纳及郊雨霁】　好吏职　着政绩【太平御览曰宋彭城王义康性好吏职鋭意文案糺剔是非凡所陈奏入无不可由是朝野辐辏势倾天下义康亦自彊不息无有懈怠　宋史曰嗣秀王伯圭字禹锡孝宗同母兄也孝宗受禅上皇诏除集英殿脩撰知台州伯圭在郡颇着政绩改知明州海寇猖獗伯圭谕降其豪又擒其党二人素号桀防伯圭悉抚而用之贼党遂散进一官在郡十年政寛和浚湖陂均水利辨寃狱尝获铸钱者不忍置诸法谕令易业民由是无再犯】　轻度辽　单受降【唐书曰江夏王道宗年十七从秦王讨贼屡立大功太宗伐髙丽先遣都督张俭轻度辽窥形势俭畏不敢深入道宗请以百往帝许之约其还曰臣请二十日行留十日观览山川因旁南山入贼地相易险度营阵便处将还防髙丽兵断其路更走间道如期谒帝帝曰贲育之勇何以过　建中初嗣曹王臯拜湖南观察使前帅辛京杲贪虐部将王国良戍武冈据县反敛荆黔洪桂兵讨之再嵗不能下臯至遗书劝之降国良得书且喜且畏因请降然尚首防臯即日单使者造国良垒赋延使者入臯大呼其军曰有识曹王者乎乃我也来受良降今安在一军愕眙不敢动国良迎拜叩头请罪臯执手约为昆弟则尽焚攻守具散其兵有诏赦之　以上王之才能】原曲观　平台【曹植娯賔赋曰感夏日之炎景兮游曲观之清凉　汉书曰梁孝王广睢阳城七十里大脩宫室为复道自宫连属于平台四十余里】　兰坂　桂山【曹植诗曰明月澄清景列宿正参差秋兰被长坂朱华冐绿池　王逸刘安招隠士诗序曰招隠士者淮南王之所作也昔淮南王博雅好古招懐天下俊伟之士八公之徒感慕其徳而归其仁各竭才智着为篇章分造辞赋以相从故或小山或大山其义犹诗有小雅大雅词曰桂丛生兮山之幽偃蹇连拳枝相樛】　猨岩雁沼【西京杂记曰梁孝王好宫室苑囿之乐作曜华之宫营兔园园中有百室山山上有落猨岩雁池池间有鹤洲鳬渚广雅云沼池也】　檀栾竹　连拳桂【枚乗兔园赋曰脩竹檀栾而夹池兔园梁孝王园也下详桂山注】　玳瑁筵　琉璃盌【刘桢赋序曰在曹植坐厨人进植命为赋促立成辞曰布象牙之席薫玳瑁之筵凭彤玉之几酌缥碧之樽　鲍昭淮南王宫使曲曰淮南王好长生服食链气读仙经琉璃玉盌牙作盘金玉匕合神丹】　宴平乐　望髙唐【初学记曹植诗曰鬬鸡东郊道走马长楸间观者咸善众工归我妍归来宴平乐美酒斗十千　宋玉髙唐赋曰昔者楚襄王游于云梦之台望髙唐之观】　增居宫殿　处嫌疑【唐髙祖令秦王居西宫承干殿齐王居武徳殿与上台东宫昼夜往来　太宗勅魏王泰入居武徳殿魏征言王为陛下爱子欲安全之不当使处嫌疑之地今武徳殿在东宫之西愿罢之成王以宠为惧之羙帝悟乃止】　五王宅十王宅【初睿宗五子列第东都积善坊号五王子宅及赐第上都隆庆坊亦号五王宅明皇立尽】
　　【以隆庆旧邸为兴庆宫而赐宪及薛王第于胜业坊申岐二王居安兴坊环列宫侧天子于宫西南置楼其西署曰花萼相辉之楼南曰勤政务本之楼　开元后皇子幼多居禁内既长诏附苑城为大宫分院而居号十王宅以十举全数也中人押之就夹城参天子起居家令每进膳引词学士入授经书谓之侍读】　百孙院　维城库【唐书曰又诸孙多则于宅外更置百孙院天子嵗幸华清宫又置十王百孙院于宫侧　禁中置维城库以给诸王月俸诸孙纳妃嫁女就十王宅太子不居东宫处乗舆所幸别院此承平制云】　睦亲宅　亲贤第【翰苑新书宋仁宗谓辅臣曰宗室邸第散居京师燕集非便当建大第以处之诏以玉清宫地为潞王等宅赐名睦亲又秦悼恵王之第赐名广亲　宋史曰呉王颢英宗次子也自熙宁以来颢屡请居外章上辄却至元祐初乃赐咸宁坊第一区榜曰亲贤与弟頵对邸车驾偕三宫临幸留宴终日拜太尉诸子皆命赐官制曰先皇帝笃兄弟之好以思胜义不许二叔出居于外盖武王待周公之意太皇太后严朝廷之礼以义制恩始从其请出就外宅得孔子逺其子之意二圣不同同归于道皆可以为万世法朕奉侍两宫按行新第顾瞻懐思然出涕王诸子性于忠孝渐于礼义自胜衣以上颀然皆有成人之风朕甚嘉之其各进一官】　第宅丰大　服膳异等【事词竒曰后魏清河王怿亲王中最有名行第宅丰大逾于髙阳西北有楼出凌云台楼下有儒林馆退賔堂土山钓台冠于当世斜峯入牖曲沼环堂响飞嘤堦丛花药　唐书曰髙宗即位诏魏王泰开府置僚属车服膳羞异等】作假山　请脩府【宋史曰兖王元杰好学善为词工草飞白建楼贮书二万卷及为髙游息之所常作假山既成置酒召僚属观之翊善姚坦独頫首不视元杰强之坦曰但见血山安得假山言州县鞭挞微民以取租税假山实租税所为耳　续文献通考曰崇王封汝寜嘉靖间乞脩府下廵抚议费银八万七千两工部言亲王脩府例役防卫仪仗人不得辄劳民上不允】　并湖阁　飞桥道【宋史曰孝宗尝欲为嗣秀王广其居并湖为阁有司既度材矣伯圭固辞而止　郓王楷徽宗第三子政和八年廷防进士唱名第一母王妃方有宠遂超拜太傅仍提举皇城司出入禁省不复限朝暮于外第作飞桥道以通往来　以上王之居处】　原忘忧观　思仙台【西京杂记曰梁孝王游于忘忧观集诸游士各使为赋　葛洪神仙传曰淮南王刘安好神仙黄白之事于是八公乃往迎之登思仙台】　置馆　筑宫【西京杂记曰河间王徳筑日华宫置客馆二十余区以待学士　史记曰燕昭王即位卑身厚礼以招贤者谓郭隗曰诚得贤士与共报先王之耻孤之愿也隗曰王必欲求士请以隗为始况贤于隗者岂逺千里哉于是昭王为隗版筑宫而师事之】　康衢　碣石【史记曰邹奭齐诸邹亦颇采邹衍之术以纪文于是齐王嘉之自淳于髠以下皆命曰列大夫为开第康庄之衢天下言齐能致天下贤士也　又曰邹衍如燕燕王筑碣石宫身亲往师之】　赐田　置醴【宋玉小言赋曰楚襄王既登阳云之台命诸大夫景差唐勒宋玉等并造大言赋卒而宋玉受赏又作小言赋王曰善赐云夣田下详聚】　娯賔　敬客【上详曲观注　又曹植诗云公子敬爱客终宴不知疲清夜游西园飞盖相追随】　唐宋　应刘【宋玉大言赋曰楚襄王与唐勒景差宋玉游于阳云之台王曰能为大言者上坐　魏志曰应玚刘桢等俱为五官中郎将文学咸善属诗赋后玚桢等卒文帝与呉质书曰昔年疾疫亲故多罹其灾徐陈应刘一时俱逝】　游梁　趋燕【汉书曰司马相如防景帝不悦文士齐人邹阳淮隂枚乗呉人严忌夫子之徒相如见而悦之因病免客游梁得与诸侯游士居数嵗乃着子虚赋　史记曰燕昭王师事郭隗于是乐毅自魏往邹衍自齐往剧辛自赵往是以士争趋燕】先拥篲　不及履【史记曰邹衍如燕昭王拥篲先驱请列弟子之坐而受业碣石宫】
　　【葛洪神仙传曰淮南王刘安好儒学兼该占候方术作内书言神仙黄白之事名鸿寳于是八公乃往八公初诣门睂皓素门吏先宻以闻安门吏自以意难问之言毕八公皆化成十五童子云髻色如桃花于是门吏惊竦以白王王闻之不及履即出迎之以登思仙之台】　曳长　飞广防【初学记邹阳上呉王书曰臣闻蛟龙骧首奋翼则浮云出流雾雨咸集圣人砥节脩徳则游谈之士归义思名今臣尽智毕议易精极虑则无国而不可干饰固陋之心则何王之门不可曳长乎　西京杂记曰梁孝王游忘忧之观集诸游士各使为赋邹阳为酒赋曰哲王临国绰矣多暇召皤皤之臣聚肃肃之賔锦绮为席犀璩为镇曳长飞广防奋长缨英伟之士莞尔而即之】　增倾意賔客　賔接宫僚【太平御览曰齐竟陵王子良礼才好士居不疑之地倾意宾客天下才学皆游集焉　宋史曰益王頵宾接宫僚嵗满当去辄奏留久者至十余年】　文学著书　佳賔满席【唐书曰蘓朂劝魏王泰延賔客著书于是引著作郎萧徳言秘书郎顾頴记室参军蒋亚卿功曹参军谢偃等撰括地志士有文学者多与焉　天中记曰北魏清河王怿爱賔客重文藻至于清晨明景骋望南台芳醴盈垒佳賔满席使梁王愧兔园之游陈思慙雀台之燕】　讲道论文　酌酒赋诗【续文献通考曰明蜀献王太祖第十一子最有贤徳沉志学问受命阅武于中都比至首辟西堂以读书自娯每暇即召儒士探讨经史商异同沉潜殆忘寝食时翰林编脩李叔荆掌中都国子监事大被亲宠每召蘓伯衡等与叔荆入西堂讲道论文无虚日　唐书曰岐王范好学工书爱儒士无贵贱为尽礼与阎朝隠刘延琦张谔郑繇等善酌酒赋诗相娯乐】　与山人交　与布衣交【翰苑新书曰防稽孔珪家多搆山泉衡山王钧往游之珪曰殿下处朱门游紫闼而意在青云　唐书曰邓康王元裕好学善谈名理与典籖卢照邻为布衣交以上王之好士】
　　诸王三
