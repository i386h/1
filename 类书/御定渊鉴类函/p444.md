<!-- { "loadSidebar": true } -->
　　【唐麟徳二年将有事于泰山有司议依旧礼皆以太常卿为亚献光禄卿为终献刘祥道駮曰昔在三代六卿位重故得佐祠汉魏以来权归防省九卿皆为常伯属官今登封大礼不以八座行事而用九卿无乃狥虚名而忘事实乎髙宗从其议竟以司徒徐王元礼为亚献祥道为终献】　长庆名卿【唐列韦洪景以直道进议论持正有守当时风教所倚赖为长庆名卿】　膺名称重【续通典唐长庆元年给事韦洪景封还驸马刘士经为太仆卿制惟月膺名象河称重】
　　太常卿一
　　原杜氏通典曰今太常者亦唐虞伯夷典三礼兼防典乐之任也周宗伯为春官掌礼秦改曰奉常汉初曰太常欲令国家盛太社稷常存故称太常【顔师古曰太常者王之旌也画日月马王者有大事则建以行礼官主奉持之故曰奉常后改为太尊大之义也】恵帝更名奉常景帝六年更名太常后汉秩与汉同每祭祀前奏其礼仪及行事賛天子每选试博士奏其能否大射养老大防皆奏其礼仪每月前晦察行陵庙助祭则平冕七旒汉旧常以列侯忠孝敬愼者居之后汉不必侯也旧制陵县悉属嵗举孝亷后汉则否【桓荣及子郁皆为太常初荣受尚书章句减其烦辞后郁又删定由是有桓君大小太常章句】建安中为奉常魏黄初元年改为太常魏晋皆银章青绶进贤两梁冠绛朝服佩水苍玉【魏夏侯元为太常多所任改】宋齐皆有之旧用列曹尚书好选曹尚书领防梁视金紫光禄大夫陈因之后魏为上卿兼置少卿官【周礼有小宗伯中大夫二人即其任】北齐曰太常寺置卿及少卿丞各一人掌陵庙羣祀礼乐仪制天文术数衣冠之属后周建六官置大宗伯卿一人【掌礼以佐皇帝和国】是为春官隋曰太常与北齐同炀帝加置少卿二人唐因之龙朔二年改太常为奉常【少卿及丞隋寺名光禄以下诸寺准此】咸亨元年复旧光宅元年改太常为司礼神龙初复旧卿一人掌礼仪祭祀总判寺事少卿二人通判【余寺少卿职并同太常少卿本一员神龙中加一员】领丞一人主簿二人博士四人太祝三人奉礼协律各二人斋五百五十二人【其余小吏各有差】郊社太公庙太乐鼓吹太医太卜廪牺等署各有令【其郊社及太公庙两京皆有】　初学记曰案太常汉官也宋百官春秋云在昔唐虞伯夷作秩宗典三礼周则春官宗伯掌礼乐并其任也汉曰太常【如淳曰当典也常典三礼故曰太常】王莽改曰秩宗东汉又曰太常【五代史百官志云】至梁加卿字曰太常卿其后因之　増文献通考曰宋初太常寺皆以禁林之长主判【续会要曰皆以两制充】而礼院自有判院同判院祥符中祥瑞繁缛别建礼仪院辅臣主判而知制诰为知院天禧末罢知院天圣中省礼仪院而寺与礼院事旧不相兼康定元年置判寺同判寺并兼礼仪事元丰正名始専其职焉卿掌礼乐郊庙社稷坛壝陵寝之事【礼之名有五吉賔军嘉凶皆掌其制度仪式祭祀有大祠有中祠有小祠其犠牲币玉酒荐献器服名辨其等掌乐伟乐舞乐章凡亲祠及四孟月朝献景灵宫郊祀太庙掌賛相礼仪升降之节及朝会燕飨上寿封册之仪若礼乐有损益及祀典神祗爵号与封袭继嗣之事当考定者拟上于礼部凡太医政令以时颁行】元祐诏太常寺置长贰余寺监长贰并互置中兴并省寺监独存太常又命太常兼宗正绍兴复隆兴元年诏光禄寺并归太常寺兼领掌社稷及武成王庙诸坛斋官习乐之事丞一员罢卿旧不除人【绍兴二十五年除张扶执政以为言遂改宗正复言之乃除祭酒开禧间忽除陈谠俄亦改秘书监】少卿元祐初除吕纯礼御史论门防得官不可任奉常于是外补建炎初并省冗职诏太常少卿一员兼宗正少卿【宋初太常少卿博士寺丞俱为寄禄官少卿后来为朝议大夫博士承议丞奉议】　续文献通考曰辽南面太常寺官曰太常寺卿曰太常少卿曰太常寺丞曰太常寺主簿其下有博士賛引太祝奉礼协律其所属大乐署有署令署丞鼓吹署亦有署令署丞法物库掌圗籍有法物库使法物库副使金太常寺皇统三年正月始置太庙廪牺郊社诸陵大乐等署隶焉卿一员少卿一员丞一员掌礼乐郊庙社稷祠祀之事博士二员掌检讨典礼阅官一员检讨二员太祝掌奉祀神主奉礼掌设版位执仪行事协律掌以麾节乐调和律吕监视音调元置太常礼仪院掌大礼乐祭飨宗庙社稷封赠諡号等事仁宗复太常礼仪院为太常大厯二年定置院使二员同知二员佥院二员同佥官二员院判二员经厯一员都事一员照磨兼管勾承发架阁一员属官博士二员奉礼二员奉礼兼检讨一员协律二员太祝十员礼直管勾一员明初置太常司设卿少卿司丞其属有博士典簿协律賛礼司乐太祝等官职専祭祀之事洪武三十年改司为寺永乐十九年定北京在留都省加南京二字正卿少卿多用科目出身者推陞北寺间用乐舞生累资陞至卿寺甚或加礼部侍郎尙书掌寺事至隆庆改元乃重推甲科出身者补任本寺卿一人少卿二人提督四夷馆少卿一人其属典簿二人博士二人神乐观提防一人知观二人协律郎二人賛礼郎九人司乐二十二人天地朝日夕月各坛祠祭署祈谷殿祠祭署诸陵十二祠祭署各奉祀一人祀丞一人吏目一人吏十一人卿掌祭祀礼乐之事总其官属籍其政令以听礼部少卿寺丞为之贰凡天神地祗人嵗祭有常先嵗孟冬进明年祭日帝御奉天殿受之颁诸司凡帝祭賛相礼仪大臣摄事亦如之若祭先期请省牲大祀帝先省大臣继省之进版铜人上殿奏斋戒示诸司凡荐新品物移光禄寺凡国有册封冠婚营缮出师嵗时旱涝大灾难请告郊庙社稷凡新王之国若朝还谒辞于寝庙凡祭涤器防理香烛玉帛整拂神幄必恭洁凡玉三等【曰苍玉曰黄琮曰玉制】帛五等【曰郊祀曰奉先曰展亲曰礼神曰报功】牲四等【曰犊曰牛曰太牢曰少牢】乐四等【曰九奏曰八奏曰七奏曰六奏】凡舞二【曰文舞曰武舞】凡乐器不徙凡陵园之祭无乐凡祭掌燎防燎读祝奏礼对引司香进俎举麾陈设支导引设位典仪通賛奉帛执爵司尊司罍洗卿贰属各供其事凡宴防率其属奏乐提督四夷舘翰林院典簿典勾校金谷察视礼数省署文移博士讲习礼文请帝填名祝版大礼导賛其仪神乐观提防知乐领乐生舞生而时教肄之进退其考賛礼设君臣之位以奉祭祀之礼拜跪之节皆賛导焉而承之协律郎司乐考协雅乐凡舞人韵声人籍覈其名数而审肄之凡淫声过声凶声慢声舞失节者皆禁纠之凡帝至祀所夜警晨严凡祭先期演乐太和殿凡大祀乐生七十二人舞生一百三十二人凡坛署典守坛塲殿宇厨库林木时洒埽之以共其祀事陵署亦如之牺牲所凡三视牲牢咸有数养而涤之籍田谷纳于神仓供五斋三酒之用穰藁饲牲【穆宗隆庆中革太常寺协律等官四十八员存者二十九员从礼部疏寺卿陈庆上防固争以郊坛典礼烦重今防拟裁革未免阙人废事请下礼部熟计部议复持前説上报可于是吏部奏革协律等官庆内益不平乃上疏谓本寺非部所属何得擅主裁革礼部亦言国家设六部分理天下诸务为政事根柢今以本部理太常之事为侵扰则戸部之于钱粮兵部之于士马皆为侵扰矣惟圣明独断以一政体疏并下吏部吏部覆太常所掌乃祠部一事固不可槩为部属亦难谓全无统属其公移往来宜各仍旧帝从之】
　　太常卿二
