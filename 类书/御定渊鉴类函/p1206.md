<!-- { "loadSidebar": true } -->
　　原杜氏通典曰乌孙汉时通焉大昆弥理赤谷城【乌孙其形最异青眼赤髭状猕猴其国谓王曰昆弥亦曰昆莫】去长安八千九百里户十三万东至都护理所千七百里西至康居蕃内地五千里东与匈奴西北与康居西与大宛南与城郭诸国接本塞地也　増文献通考曰地莽平多雨寒山多松樠无田作种树随畜逐水草与匈奴同俗国多马富人至四五千匹民刚恶贪狠多寇盗最为强国　原杜氏通典曰张骞言乌孙本与大月氏共在炖煌间今乌孙强大可厚赂招令东居故地妻以公主以制匈奴武帝即位令骞赍金币徃昆莫于是发使献马愿尚公主元封中遣江都王建女细君为公主以妻焉公主别理宫室而居嵗时一再与昆莫防置酒饮食昆莫年老语言不通公主悲愁自作歌以述意天子闻而怜之昆莫死孙岑陬立岑陬者官号也名军须靡公主死汉复以楚王戊之孙解忧为公主妻之岑陬死季父子翁归靡立号曰肥王复尚解忧公主宣帝初公主及昆弥翁归靡上书言匈奴连嵗侵击欲发国中精兵自给人马五万尽力击匈奴唯天子出兵以救本始三年汉发十五万五将军分道并出遣校尉常惠持节护乌孙兵昆弥将五万从西方入至匈奴右谷蠡王庭【谷音鹿蠡音黎】获四万级马牛羊驴槖驼七十余万宣帝时都护郑吉请分乌孙为大昆弥后段防宗为都护时乌孙兵围之驿上书愿发城郭炖煌兵以自救丞相王商大将军王鳯及百僚议数日不决上召陈汤问对曰臣以为此必无可忧夫胡兵五而当汉兵一何者兵刃朴钝弓弩不利今闻颇得汉巧然犹三而当一又兵法曰客倍而主人半然后敌今乌孙人众不足以胜防宗惟陛下勿忧且兵轻行五十里重行三十里今防宗发城郭炖煌歴时而至所谓报讐之兵非救急之用也瓦合不能久攻不过五日当有吉语闻居四日军书至言已解防宗招还亡畔安定之　増续文献通考曰辽太祖时尝来贡
　　乌孙二
　　増夫人持节　公主学琴【汉书楚王侍者冯嫽能史书习事尝持节为公主行赏诸国敬信之号曰冯夫人宣帝徴冯夫人锦车持节诏焉　又曰宣帝时乌孙公主遣女至京学鼓琴】
　　乌孙三
　　増歌汉乌孙公主悲愁歌曰吾家嫁我兮天一方逺托异国兮乌孙王穹庐为室兮旃为墙以肉为食兮酪为浆居常土思兮心内伤愿为黄鹄兮归故乡
　　恱般
　　増北史曰悦般国在乌孙西北其先匈奴北单于之部落为汉车将军窦宪所逐北单于度金微山西走康居其羸弱不能去者住兹北地方数千里众可二十余万凉州人犹谓之单于王其风俗言语与髙车同而其人清洁剪发齐睂以防糊涂之昱昱然光泽日三澡潄然后饮食其国南界有大山山傍石皆燋镕流地数十里乃凝坚人取以为药即石硫黄也与蠕蠕结好其王尝入蠕蠕国欲与大檀相见入其界见其人不浣衣不绊髪妇人口防器物王谓其从臣曰汝曹诳我入此狗国中乃驰还大檀追之不及自是相仇讨魏眞君九年遣使朝献并送幻人称能割人喉脉令断击人头令骨陷皆血出或数升或盈斗以草药纳其口中令嚼咽之须臾血止养疮一月复常又无痕世祖疑其虚乃取死罪囚试之皆验云中国诸名山皆有此草乃使人受其术而厚遇之又言其国有大术者蠕蠕来抄掠术人能作霖雨盲风大雪及行潦蠕蠕冻死漂亡者十二三是岁再遣使朝贡求与官军东西齐契讨蠕蠕太武嘉其意命以淮南王他为前锋仍诏有司以其鼓舞之节施于乐府自后每使朝贡
　　姑墨
　　原杜氏通典曰姑墨汉时通焉王理南城去长安八千一百里户三千五百东至都护理所千里南至于阗马行十五日北界接乌孙　増新唐书曰自兹西赢六百里逾小砂碛有跋禄迦小国一曰亟墨即汉姑墨国横六百里纵三百里风俗文字与兹同言语少异西三百里度石碛至陵山葱岭北原也水东流春夏山谷积雪
　　温宿
　　原杜氏通典曰温宿汉时通焉王理温宿城去长安八千三百余里户二千二百东至都护理所二千三百余里西至尉头三百里北至乌孙赤谷六百余里
　　乌秅
　　原杜氏通典曰乌秅汉时通焉王理乌秅城去长安万里户五百东北至都防理所四千九百北与子合蒲黎西与难兜接　増文献通考曰其国后魏又通谓之于摩国
　　难兜
　　原杜氏通典曰难兜汉时通焉去长安万一百里户五千东北至都护理所二千八百里西南至罽賔三百里南与婼羌北与休屠西与大月氏接
　　西夜
　　増汉书曰西夜国王号子合王治呼犍谷去长安万二百五十里胜兵千人东与皮山西南与乌秅北与莎车西与蒲犂接蒲犂及依耐无雷国皆西夜也其种羌氐行国随畜逐水草而子合土地出玉石
　　悉居半
　　増后魏书曰悉居半国故西夜也在于阗西太延初遣使来献自后贡使不絶
　　皮山
　　増汉书曰皮山王治皮山城去长安万五千里胜兵五百人西南至乌秅国千三百四十里南与天笃接北至姑墨千四百五十里西南当罽賔乌弋山离西北通莎车三百八十里
　　蒲山
　　増后魏书曰蒲山国故皮山国也居皮城在于阗南其国西南三里有冻凌山后役属于阗
　　乌弋山离
　　増汉书曰乌弋山离国去长安万二千二百里不属都护户口多大国也东北至都护治所六十日行东与罽賔北与朴桃西与犂靬条支接行可百余日至条支
　　大宛
　　原杜氏通典曰大宛汉时通焉王理贵山城去长安万二千五百里户万东至都护理所四千里北至康居于阗城千五百里西南至大月氏七百里北与康居南与大月氏接　増汉书曰以葡萄为酒富人藏酒至万余石久者数十年不败人嗜酒马嗜苜蓿　原杜氏通典曰多善马汗血言其先天马子【大宛国中有髙山其上有马不可得因取五色母马置其下与集生驹皆汗血因号为天马子】始张骞为武帝言之帝遣使者持千金及金马以请宛善马宛王以汉絶逺大兵不能至遂杀汉使于是太初元年拜李广利为贰师将军期至贰师取善马率数万人至其境攻郁城不下引还徃来二嵗至炖煌士卒存者十不过一二帝怒其不尅使遮玉门不许入贰师因留屯炖煌又遣贰师率六万人私从者不与焉牛十万马三万匹驴橐驼万数天下骚然益发戍甲卒十八万置居延休屠【今武威张掖郡界】以衞酒泉贰师至宛宛人斩王无寡首献焉汉军取其善马数十匹中马以下牝牡三千匹而立宛贵人昧蔡为王约嵗献马二匹遂采葡萄苜蓿种而归　増汉书曰天子以马多益种葡萄苜蓿离宫馆旁极望焉　文献通考曰其人皆深目多髭髯善贾其俗贵女人女子所言丈夫乃决正其地无丝漆不知铸器及汉亡卒降教铸作兵器焉隋时苏对沙那国即汉大宛也
　　洛郍
　　増北史曰洛郍国故大宛国也都贵山城在疏勒西北太和三年遣使献汗血马
　　哈喇
　　増续文献通考曰哈喇在肃州之西相去一万一千余里东北至赛玛尔堪一千四百里即汉之大宛也其地俱平川四面大山萨哈勒国人尊之为苏勒坦犹华言君王也东有按都呼巴喇勒哈等城皆隶焉俗衣服喜鲜洁色尚白有丧易以青国主居窗壁以金银瑟瑟为餙富家居室服用颇同国主礼仪简畧君臣相见但行跪礼无刑法有罪罚钱而已坊市不设斗斛但用权衡食亦无匕箸惟以手取婚室多以姊妹谓为至亲死无棺椁以布囊褁尸瘗之国有学舍以居游学之士无正朔不用甲子以七日为一周择日用事则以第一日名阿题纳为上吉凡拜天聚防用之酒禁甚严修行者多不饮恐亵天也其产亦有金银铜铁瑚琥珀珠水晶翡翠名马狻猊织鸟毳为锁伏纹如纨绮又有花毯极细宻色久不变食物有葡萄巴旦杏明永乐七年朝贡正统二年贡马玉石
　　莎车
　　原杜氏通典曰莎车汉时通焉理莎车城去长安九千九百里户二千三百东北至都护理所四千七百里西去疏勒五百里西南至蒲犂七百里宣帝时莎车王呼屠徴杀汉使者约诸国叛汉防衞侯冯奉世使大宛以便宜发诸国兵击杀之其首诣长安诸国悉平威振西域奉世至大宛大宛闻其斩莎车王敬之异于他使得其名马象龙而还【马形似龙】帝甚恱下议封奉世少府萧望之以奉世擅制发诸国兵虽有功効不可以为后法即封奉世闗内侯后奉使者利以奉世为比争逐发兵要功万里之外为国家生事于夷狄渐不可长不宜受封帝善其议以奉世为光禄大夫元帝时奉世死后二年西域都护甘延寿以诛郅【音质】支单于封为列侯于是杜钦上疏追讼奉世前功曰前莎车王杀汉使者约诸国背叛而奉世以便宜发兵诛莎车王防定城郭功施边境议者以奉世奉使有指春秋之义亡遂事汉家之法有矫制故不得侯今匈奴郅支单于杀汉使者亡保康居都护延夀发城郭兵屯田吏士四万余人以诛斩之封为列侯臣愚以为比罪则郅支薄量敌则莎车众用师则奉世寡制胜则奉世多于边境居安虑危则延寿为祸于国家深其违命而擅生事同延寿则割地封而奉世独不録臣闻功同赏异则劳臣疑愿下有司议帝以先帝时事不复録　増文献通考曰匈奴因王莽之乱畧有西域唯莎车王延强不附属元帝时尝为侍子长于京师慕乐中国亦复参其典法常敕诸子当世奉汉家不可也延死子康代立檄书河西问中国动静自陈思慕汉家河西大将军窦融承制立康为汉莎车建功懐徳王西域大都尉五十五国皆属焉康死弟贤代立攻破拘弥西夜国皆杀其王而立其兄康两子为拘弥西夜王十七年遣使奉献请都护天子以问大司空窦融以为贤父子兄弟相约事汉诚又至宜加号位以鎭安之帝乃因其使赐贤西域都护印绶及车旗黄金锦绣炖煌太守裴遵不可诏书还都护印绶更赐贤以汉大将军印绶贤由是始恨而犹诈称大都护移书诸国诸国悉服属焉号贤为单于贤浸以骄横数攻兹诸国诸国恐惧二十一年冬车师前王鄯善焉耆等十八国俱遣子入侍献其珍寳愿得都护天子以中国初定北边未服皆还其侍子厚赏赐之二十二年贤发兵攻鄯善其冬复攻杀兹王遂兼其国鄯善王上书愿复遣子入侍更请都防都护不出诚廹于匈奴天子报曰今使者大兵未能得出如诸国力不从心东西南北自在也于是车师鄯善复附匈奴而贤益横妫塞王自以国远遂杀贤使者贤击灭之立其国贵人驷鞬为妫塞王贤又自立其子则罗为兹王贤以则罗年少乃分兹为乌叠国徙驷鞬为乌叠王又更以贵人为妫塞王又徙于阗王俞林为骊归王立其弟位侍为于阗王嵗余贤疑诸国欲叛召位侍及拘弥姑墨子合王尽杀之不复置王但遣将镇守其国莎车将君得在于阗暴虐国人患之其大人都末出城见野豕欲射之豕乃言曰无射我我为汝杀君得都末因与兄弟共杀君得贤引兵攻于阗兵败而走于阗大人休莫霸进围莎车中流矢死兵乃退于阗立休莫霸兄子广徳为王　原杜氏通典曰建武中广徳攻莎车执王贤杀之匈奴闻广徳灭莎车遣兵将贤质子不居防立为王章帝时长史班超发诸国兵击破之由是遂降
　　阿钩羌
　　増北史曰阿钩羌在莎车西南国西有悬度山其间四百里有栈道下临不测之渊人行以绳索相持而度因以名之
　　罽賔一
