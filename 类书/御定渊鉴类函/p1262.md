<!-- { "loadSidebar": true } -->
　　原归妹　哀姊【易注妇人谓嫁曰归汉书杜周诚哀老姊】　外妹　内宾【左传声伯嫁外妹管于奚之女于施孝叔郤犨来聘求妇于声伯声伯夺施氏妇以与之外妹谓同母异父也　仪礼有司彻曰主人洗献内宾于房中内宾姑姊妹也】　逾郭　在宫【韩子梁车爲邺令其姊徃见之暮而后至闭门因逾郭而入梁车刖其足赵成侯以爲不慈夺玺而逐之　左传连称有从妹在公宫无宠使间公】　贤智　义烈【纲鉴梁冀诛李固固少子燮字德公姊文姬贤而有智谋匿燮乃告父门生王成曰君执义于先公今委君以六尺之孤李之休戚在君矣成乃将燮东下得全　下聂政姊事见贤妇人】　詈余　收孩【楚辞女嬃之婵媛兮申申其詈余注嬃屈原姊也申重言也言嬃责原不与众合乃见流　后汉书卢延遭王莽乱延从女弟年在孩乳弃于沟中延哀而收养遂至成人】増鼓琴　引杖【史记万石君名奋汉髙祖东击项羽过河内时奋年十五爲小吏侍髙祖髙祖爱其恭敬问曰若何有对曰奋独有母不幸失明家有姊能鼓琴髙祖召爲美人以奋爲中涓受书谒徙其家长安戚里以姊爲美人故也　江行杂录宋太祖爲殿前检北征京师喧言当立检爲天子太祖宻以告家人曰外间汹汹若此将如何太祖姊方在厨引麪杖逐太祖击之曰大丈夫临大事可否当决诸中乃来家恐怖妇女何爲】　上书　辍【汉书曹寿妻大家班超之妹也超爲都防在绝域年老思入玉门关妹乃上书曰妾兄超延命沙漠三十余年骨肉生离不复相识上因征超还　因话録庾约爲河南兵曹有寡姊在家庾尝于公堂辍已以饷其姊同官嘉叹】　能诗　临画【张奎妻王荆公之妹也能诗　宋李尚书公择之妹能临竹木水石等画黄山谷有诗】　饥寒　慈惠【后魏书崔亮家贫佣书自业时陇西李冲当朝亮从兄光徃依之因谓亮曰安能久事笔砚何不徃就李氏彼家饶书因可得学亮曰弟妹饥寒岂司独饱自可观书于市安能看人眉睫乎　冯左藏娶开封张显女早世女临终曰吾妹慈惠可抚诸孤遂娶之】　原微观意　岂求名【后汉书宋爲太尉时帝妹湖阳公主新寡帝与共论羣臣以观其意主曰宋公威容羣臣莫及帝曰试图之主坐于屏风后召宏问曰贵易妻人情乎宏曰糟糠之妻不下堂帝廻谓主曰事不谐矣　蜀志郭奕迁雍州刺史有寡姊姊下僮仆多有奸犯而杀人者吏执之奕曰大丈夫岂以老姊求名遂遣而不问】　抱逵听书　哀统与粟【汉书贾逵年五嵗其姊闻邻家读书每抱逵听之逵年十岁乃暗诵六经姊曰吾未有敎汝安得三坟五典读之逵曰忆昔抱听邻家读书　吴志骆统字公绪年八歳时饥多有困者统爲减饮食饲之其姊仁爱见统甚哀曰何不告我而乃自苦以私粟与统】　増诸妹艳质　四人美才【萧韶太淸记刘孝仪诸妹文彩艳质甚于神人　陈统字元方綋字伟方俱淸秀知名姊妹四人俱有美才姊适东莞徐氏生邈二姊适同郡刘氏文章最盛】　奉以爲师　事之如母【上见宫嫔　唐书杨愼矜兄弟友爱事姊如母】　舍人有礼　刺史无恩【唐书苏颋事寡姊有礼世称其德　南史宋朱脩之薄于恩情有姊在乡里饥寒修之爲荆州刺史未尝供膳一日徃姊家姊爲设菜羮粗饭激之修之曰此乃贫家好食进之致饱】　使僃嫔嫱　命爲妯娌【左传晋韩须如齐逆女齐陈无宇送女致少姜少姜有宠于晋侯谓之少齐少姜卒齐侯使晏婴请继室于晋曰寡人不腆先君之适以僃内官焜燿寡君之望君若不忘先君之好惠顾齐国则犹有先君之适及遗姑姊妹若而人辱使董振择之以僃嫔嫱寡人之望也　北魏书崔休弟之子愍字长谦济州刺史卢尚之欲以长女妻之休又爲子防求尚之次女曰家道多由妇人欲命姊妹爲妯娌尚之感其义于是同日成婚】　才亚左芬　名齐道韫【南史鲍令辉昭之妹也歌诗淸巧拟古尤胜昭尝荅武帝云臣妹才自亚于左芬臣才不及太冲耳　下见前】　季隗叔隗　元妃季妃【左传晋公子重耳取季隗赵衰妻叔隗　晋书慕容垂娶叚氏字元妃婉惠有志操尝谓妹季妃曰我终不作凡人妻妾季妃曰我亦不作庸人妇邻人闻而笑之后燕王纳元妃范阳王德聘季妃并如其言】　姊爲内官妹称进士【刘袆之姊爲内官武后遣至外家问疾袆之因贺兰敏之私省之坐流隽州后爲丐】
　　【还　南楚新闻关图有妹能属文尝语人曰家有一进士所恨不栉耳】　名姊归岸　号长广桥【荆州图经南北岸者屈原之乡里原旣流放忽然归乡人喜恱因名南岸曰归乡岸原有姊闻原还亦来归责其矫世乡人又名其北岸曰姊归岸梁典长广桥者宋武帝姊昔卖钞籴米还桥小不敢过无船得渡日晚武帝大饥久方见姊负米还乃谓姊曰若异日富贵当长广此桥后遂爲名】　诲若严师　养成孤妹【尚官宋若昭父廷芬生五女长若莘次若昭若伦若宪若荀若昭文尤髙若莘诲诸妹如严师　唐书毕搆初丧继母时有二妹在襁褓亲加鞠养咸得成立及搆卒二妹号绝久之以抚育恩遂制三年之服】　煑粥然须　题门续咏【唐书李勣性友爱其姊尝病勣亲爲作粥风囘然其须鬓姊曰仆妾甚多何自苦如是勣曰顾姊老勣亦老虽欲久爲姊作粥其可得乎　梁书刘孝标有三妹一嫁琅邪王叔英一嫁吴郡张嵊四山一嫁东海徐悱敬业并有文才而徐妻尤淸拔所谓刘三娘字令嫺是也兄孝绰罢官不出爲诗题其门曰闭门罢庆吊髙卧谢公卿嫺续之曰落花埽仍合藂兰摘复生】　姊妹壻刘览劾奏　季友与书【梁书刘览孺弟也除尚书左丞居官淸正无所私姊夫御史中丞褚湮从兄吏部郎孝绰在职颇通货览劾奏并免官孝绰怨之尝谓人曰犬齧行路览噬家人　谢承后汉书胡母班字季友八厨之一王匡妹夫也匡受绍防收班于狱班与匡书略曰足下拘仆于狱欲以衅鼓此何悖暴无道之甚也仆与董卓何亲戚义岂同恶足下张虎狼之口吐长蛇之毒恚卓迁怒何其酷哉】　就贷姊夫　知疎妇弟【别传郭林宗家贫欲游学无资就姊夫贷钱五千乃逺至成皐从师受业并日而食衣不蔽形常以盖幅自障出入入则防前出则掩后　北齐书郑元礼崔昂妇弟也魏收昂之姊夫昂持元礼数诗示卢思道曰元礼比来诗咏亦不减魏收思道曰未觉元礼贤于魏收但知姊夫疎于内弟】　哀号救壻　悲怆祭夫【世说庾希被诛将戮小弟玉台子妇宣武女弟也突入哀号曰庾玉台常困人脚短三寸当复能作贼否宣武笑曰壻故自急遂原玉台一门　刘三娘字令嫺嫁徐悱悱卒令嫺爲祭文辞甚悲怆父勉欲爲哀辞见此文乃阁笔】
　　姊妹四
　　原尚右【礼孔子与门人立拱而尚右二三子亦皆尚右孔子曰二三子之嗜学也我则有姊之丧故也二三子皆尚左】　丧不除【礼子路有姊之丧可以除之矣而弗除也孔子曰何弗除也子路曰吾寡兄弟而弗忍也孔子曰先王制礼行道之人皆弗忍也子路闻之遂除之】　月姊【王者姊事月】得臣之妹【左传衞庄公娶于齐东宫得臣之妹美而无子】　引镰【东观汉记秦彭字伯平爲山阳太守欲嫁寡妹妹不嫁乃引防自害】　増钟氏四龙【后汉书李膺之姑爲钟皓兄之妻生子瑾好学慕古与膺同年俱有令名膺祖太尉修常言瑾似我家性以膺妹妻之生四子亮叔训秀号四龙安帝时俱爲牧守】　原引刃【列女传桓林姊夫刘敬仲早亡桓氏乃引刃割耳以示桓林】　留钱五十【风俗通太原郝子亷饥不可得食寒不可得衣一分及一芥不取人过姊留饭密留五十钱于席上而去】　増袁家二妹【世说袁彦道有二妹一适殷浩一适谢仁祖语桓温云恨不更有一人配卿】　藜藿杂米【晋书桑虞字子深魏人年十四丧父哀毁过礼以米百粒糁藜藿其姊喻之曰灭性非孝子对曰藜藿杂米足以胜哀】　不爲赘壻【王敬宏妻桓元姊也敬宏之郡元时爲荆州遣信要令过敬宏至巴陵谓人曰灵宝见要正当欲与其姊集聚耳我不能爲桓氏赘壻乃遣别船送妻徃江陵妻在桓氏弥年不迎】　原留钱二百【南史范丹字史云候姊姊饭之以姊夫不德留钱二百文】　増中分禄秩【宋书新野庾彦达爲益州刺史姊之鎭分禄秩之半以供赡之西土称焉】　事姊恭顺【唐韦顗早孤事姊恭顺】　悉输廪禄【唐书裴守眞养寡姊甚谨永淳初关中旱悉以廪禄奉姊】
　　姊妹五
　　原诗晋左思赠妹九嫔悼离诗曰郁郁岱淸海渎所经隂精以灵爲祥爲祯峩峩令妹应期诞生如兰之秀如芝之荣总角岐防髫龀夙成比德古烈异世同声惟我惟妹实惟同生早丧先妣恩百常情女子有行实逺父兄骨肉之恩固有归宁何悟离拆隔以天庭自我不见于今二龄穆穆令妹有德有言才丽汉班明朗楚樊黙识若记下笔成篇行显中闺名播外藩何以爲赠勉以列图何以爲言申以诗书相去在近上下欷歔含辞满胸郁烦不舒　増宋黄鲁直寄别陈氏妹曰西风吹天云顷刻异秦越叔子从天来忽与同姓别饯行在半途一食三四噎遥遥马嘶断芳草迷车辙引襟满眼泪囘首寸心折母氏孝且慈爱养数毛发诸儿恩至均如指孰可龁汝今始归人緜緜比瓞中畦不灌漑芳意还销歇黄鸟止邱隅南山采薇蕨择妇旣甚明寡取乃爲恱我开贤女传须已爲汝说在宋有伯姬洁身若冰雪下堂失传母上堂就焚爇吾尝嘉愿康有妇皆明哲戮力事耦耕甘贫至同穴彼于视三公其犹吹一吷雍容二南间此妇眞豪杰男儿何有哉今壮而善囗逢时秉钧轴邂逅把旄钺富贵多祸忧朋党相媒孽等之殻中游巧者未知拙勿以贫贱故事人不尽节母仪尊圣善妇道尚曲折葛生晚萋萋絺绤代裘褐女工旣有余枕簟淸烦暍谁言淮蔡逺曽不以日月跂予升髙邱伫望飞鸟灭善懐诗所歌行人勿惜别皇皇太史笔期汝书英烈　又赠李妹诗曰张侯温如邹子律能令隂谷自生春有齐先生之季女十年择对无可人箕帚扫公堂上尘家风孝友自相亲
　　原哀辞晋潘岳阳城刘氏妹哀辞曰鸟鸣于柏乌号于荆徘徊踯躅立闻其声相彼羽族矧伊人情叩心长叫痛我同生诞育圣王发竒稚齿如彼名驹昂昂千里刘氏怀宝未曜随和伊予轻弱弗克负荷禄微于朝贮匮于家俾我令妹勤俭僃加珍羞罕御器服靡华抚膺恨毒逝矣柰何哀哀母氏蒸蒸圣慈震恸擗摽何痛如之魂而有灵岂不慕思嗟哉徃矣当复何时
