<!-- { "loadSidebar": true } -->
　　原杜氏通典曰大乐署周官有大司乐掌成均之法亦谓之乐尹以乐舞教国子【左传曰楚钟建为乐尹即大司乐也】秦汉奉常属官有大乐令及丞又少府属官并有乐府令丞后汉永平三年改大乐为太子乐令掌伎乐人凡国祭享掌诸奏乐【卢植礼注云大乐令如古大胥汉大乐律卑者之子不得舞宗庙之酎除吏二千石到六百石及闗内侯到五大夫子取适子髙五尺以上年十二到三十顔色和顺身体循礼者以为舞人也】魏复曰大乐令丞晋亦有之【晋起居注曰成帝咸和中诏大乐令戴绶教习伎乐勤劳赐米百斛布三十疋】齐铜印墨绶进贤一梁冠绛朝服【齐大乐及诸陵令永明末置用二品三品勲置主簿户曹六品保举】梁陈因之后魏置大乐博士北齐曰大乐令丞后周有大司乐掌成均之法后改为乐部有上士中士隋有大乐令丞各一人唐因之掌习音乐乐人簿籍　増文献通考曰宋制大乐局令一人丞一人乐正二人副使正二人掌车驾郊祀及御殿御楼大祠登歌徽宗时置大晟府以大司乐为长典乐为贰次曰大乐令主簿协律郎又有按协声律制撰文字韵谱等官以京朝官人或白衣士人通音律者为之宣和二年诏以大晟府近岁添置冗滥徼幸并罢　续文献通考曰辽大乐署有令丞金大乐署兼鼓吹署乐工百人令丞掌调和律品教习音声并施用之法乐工部籍直长一员大乐正掌祠祀及行礼陈设乐县大乐副正从九品元大乐署中统五年始置令一员丞一员掌管礼生乐工四百七十九户明初太常有司乐职专祭祀之事洪武十二年置神乐观【详卿一】
　　大乐令二
　　原序神人　典倡优【雄大乐令箴曰笙磬既同钟鼓羽籥周序神人协于万国　桓谭新论曰昔孝成帝时余为乐府令凡所典倡优伎乐盖且千人】　増应圗防　正雅乐【上见太祝令二　事文聚曰魏黄初中以杜防为大乐令使正雅乐时散侍郎邓静善咏雅乐歌乐师尹相能习宗祀之典舞师冯肃晓知前代诸舞防与创定协律都尉】
　　大乐令三
　　増徐筠周官考大乐令注曰按周官大司乐中大夫二人而属于礼官之宗伯古者取士必由乎学其教之也必先乎乐大司乐学官也掌成均之学政乐非但钟鼓而教亦必非占毕之谓而已自汉已后射防决科之学胜博士弟子员徒以区区之文为黜陟之令虽同领属于礼官之太常而大司乐不复与闻学政专治乐事所谓乐德乐语非复先王之旧矣
　　提督四夷馆
　　増续文献通考曰明设翰林院提督四夷馆内有各国通事少卿一员主之【燕都游覧志曰四夷馆永乐五年始设命礼部监生蒋礼等三十八人隶翰林院习译书】
　　宗正卿一
　　原杜氏通典曰周官少宗伯掌三族之别以辨其亲疎秦置宗正掌亲属汉因之更以叙九族平帝元始四年更名宗伯五年又于郡国置宗师以糺皇室亲族世氏致教训焉有徳义者为之有冤失职者宗师得因邮亭上书宗伯请以闻【为书付邮亭令送至宗伯】常以正月赐宗伯帛十匹王莽并宗伯于秩宗后汉曰宗正卿一人掌序録王国嫡庶之次及诸皇室亲属逺近郡国歳因计上皇族名籍若有犯法当髠以上先上诸宗正宗正以闻乃报决【胡广曰宗正又歳一理诸王世谱差叙秩第髠口昆切】两汉皆以皇族为之不以他族魏亦然晋兼以庶姓【山公启事曰羊祜忠笃寛厚然不长理剧宗正卿缺不审可转作否】咸寕三年又置宗师以扶风王亮为之使皇室戚属奉率德义所有施行必令诰之【梁王彤亦为宗师】东晋省之属太常【桓温奏省】宋齐不置宗正梁天监七年复置之视列曹尚书主皇室外戚之籍以皇族为之陈因之后魏有宗正卿少卿北齐亦然后周有宗师中大夫【掌皇族定世系辨昭穆训以孝悌】属大冡宰隋如北齐之制唐龙朔二年改为司宗咸亨元年复旧光宅元年改为司属神龙初复旧卿一人少卿二人【初少卿一人太极元年加一人】掌皇族外戚簿籍及邑司名帐领崇元署及诸陵太庙开元二十五年制宗正等寺官属皆以皇族为之　初学记曰案宗正卿周官也宋百官春秋云周受命封建宗盟封兄弟之国一十有五同姓之国三十有五始其宗中之长而董正之谓之宗正成王时彤伯入为宗正掌王亲属是也秦汉因之晋曰大宗正【汉魏皆同姓为之晋以后杂用庶姓为之】五代史百官志曰至梁加卿字除大字曰宗正卿北齐又加大字隋又除之唐初因之　増文献通考曰宋宗正寺判寺事二人以宗姓两制以上充阙则以宗姓朝官以上知丞事掌奉宗庙诸陵荐享之事司皇族之籍大宗正同知司事二人以皇亲团练观察使以上充掌敦睦皇族教导宗子受其陈请辨讼之事及纠过失而逹之朝廷【景祐三年始置司以皇兄寜江军节度使濮王知大宗正事皇侄彰化军节度观察留后守节同知大宗正事】修玉牒官无定员掌修皇帝玉牒序宗派纪族属歳撰宗子名以进【旧隶宗正寺景祐中言者以玉牒与国史相通后以史官兼】又有睦亲广亲宅都大管勾三人以内侍充元丰六年诏宗正寺长贰不专用国姓盖自有大宗正司以统皇族也中兴后卿一人不常置少卿一人以太常兼嘉定九年诏以宗学改隶宗正寺自此寺官又预考校之事【大宗正司中兴后以位髙属尊者为判大宗正寺又置知大宗正丞一员掌纠合宗室而检防之训饬之凡宗室磨勘转袭封请给核其当否嫁娶房奁分析财产酌厚薄多寡而订其议凡宗室除合该赐名外皆大宗正定名而后报宗正寺其余授官资支给钱米考核以诏予夺其不率教者以法拘之歳乆知悔则除其过名】玉牒所淳化六年始设局置官仿唐制也【朱胜非秀水闲居録宋朝国书严奉寳藏未有如玉牒者用金花红罗标黄金轴至神庙以轴大难于披阅诏为黄金梵夹又以黄金为匣锁钥皆金也进呈毕安奉于宗正寺玉牒殿】　续文献通考曰辽北面大特哩衮司太祖神防二年置掌皇族之政教官名曰特哩衮【又名徳尔吉】曰知特哩衮司事曰特哩衮都监【兴宗重熙二十二年耶律义先拜特哩衮戒族人曰国家三父房最为贵族天下风化所自出不孝不义虽小不可为其妻晋国长公主之女每见中表必具礼服义以身率先国族化之】南面宗正寺职在大特哩衮司金大宗正府避睿宗讳改为大睦亲府判大宗正事一员以皇族中属亲者充掌敦睦纠率宗属钦奉王命焉同判大宗正事一员同签大宗正事一员大宗正丞二员知事一员元大宗正府初未有官制首置断事官防决庶务至元二年置十员止理蒙古公事皇庆元年以汉人刑名归刑部【按世祖至元二十二年哈喇哈逊由掌宿卫拜大宗正用法平允时欲以江南狱隶宗正哈喇哈逊曰江南新附教令未孚且相去数千里欲遥制其刑狱得无冤乎事遂止】明太祖改大宗正院为宗人府遂定官制府设令一人【正一品】左右宗正左右宗人俱各一人【从一品】其属经厯一人是年秦王为宗人令晋王燕王为左右宗正周王楚王为左右宗人故至今署府者不由中门后以勲戚大臣摄府事不备官防典云本府所领宗室重事故品秩特序文职之首【按孙清宗人府题名记云太祖建宗人府以主睦宗亲族之事制以亲王之长领府事其次则宗人令左右宗正左右宗人皆正一品以勲旧大臣佐之玉牒派演金枝广疎立嫡请名章奏文移必闗厯而后行焉故宗人府列诸司之首载在祖训及大明官制甚详】正统三年始建府治【以驸马都尉西宁侯宋璞掌之】遂为定制宗人令掌皇九族六亲之属籍以时修其玉牒书宗室子女适庶名封生卒婚嫁諡葬凡宗室陈请为之上达及定其才能罪过以闻左右宗正宗人为之贰经厯典出纳文移
　　宗正卿二
　　増册府元曰汉刘辟疆楚元王之孙休侯富之子清净少欲常以书自娱不肯仕昭帝即位霍光择宗室子可用者辟疆子德待诏丞相府年二十余欲用之或言父见在亦先帝之所宠也遂拜光禄大夫守长乐卫尉时年已八十徙为宗正　天中记曰刘般字伯兴建初初宗正在位数言政事其恤九族行义尤着时人称之　册府元曰刘虞为尚书令光禄勲以公族有礼更为宗正　又曰刘孟桓帝时为宗正直道不容自免归家　又曰晋扶风王亮为卫将军武帝诏曰宗室戚属国之枝叶欲令奉率德义为天下式然处冨贵而能慎行者寡召穆公纠合兄弟而赋棠棣之诗此姬氏所以本支百世也亮为宗师所当施行皆咨之于师时宗室殷盛无相统摄乃以亮为宗师使训道规察有不遵礼法小者正以义方大者随事闻奏　又曰陈南康愍王昙朗子方庆少清警渉猎书传及长有干略天嘉中权兼宗正卿　又曰封琳为司宗下大夫有长者之称　山堂肆考曰后魏世祖谓崔浩曰天下诸杜何处为最欲取一人以为宗正浩曰中书博士杜铨今为诸杜之最即命召之及见器貌瓌雅世祖谓浩曰此真吾所欲也拜为宗正　册府元曰唐髙祖武德元年诏安康郡公袭誉我之同姓派别支分惟厥祖考世敦恭睦特听合谱宗正恩礼之义同诸服属　又曰髙宗永徽二年召宗正卿李博文问曰比问诸亲何以得有除属者对曰以属疎降尽故除总三百余人帝曰朕追逺之感实切于懐诸亲服属虽疎理不可降并宜依旧编入属籍　又曰唐宗室司训弃官中宗即位以耆旧擢为宗正卿　又曰睿宗景云二年以秘书监薛王业为宗正卿　又曰宗二十年七月七日诏宗正寺官员以宗子为之　又曰濮阳郡王徽为宗正卿颇承恩奏请宗正奉陵庙　天中记曰宗室李璆天寳初拜宗正卿性友悌聪敏宗子有一善无不荐延　册府元曰代宗永泰二年宗正卿吴王祗奏上皇室永嘉新谱二十卷太常博士栁房撰也房精于谱学按宗正谱牒自武德以来宗支昭穆相承撰皇室谱二十卷　又曰穆宗长庆元年宗正寺奏准贞元二十一年勅宗子陪位放五百七十人出身今年勅放三百人伏縁人数至多不霑恩泽白身之辈将老村闾乞降特恩更放二百人出身许之　又曰林赞有氏族学开成中勅赞同修七圣玉牒从宗正寺之请也　又曰梁开平五年宗正卿朱逊图谱官朱损之进所撰天潢源派二轴各赐帛又曰晋石光赞少为儒饱于游宦晋髙祖即位自滑
　　州节度判官擢为宗正卿少时常有占者云子晚歳当因姓氏为美官果如其言　又曰李郁字文纬唐之宗属也少厯宗寺官天成长兴中累为宗正卿性平允所厯无爱憎毁誉　又曰虞潭为宗正卿以疾告归防王含沈充等攻逼京都潭遂于本县招合宗人及都中大姓共起义军众以万数自假明威将军进赴国难山堂肆考曰宋赵安仁兼宗正卿真宗以安仁旧徳大僚特令知寺事自是多所规制重修玉牒属籍　合璧事曰宋元丰七年以宗景知大宗正事先是宗景父允弼司宗久故神宗复而用之使谕其母先正久司宗正德及皇族今命而子继之　又曰赵仲忽入判大宗正事徽宗赐之甲第及建贤懋功之阁以示宠仲忽鲠亮端毅动循礼法立宗司法式　又曰淳熈初宗正官缺赵温叔言崇不息之贤自江西转运判官召为右监门衞大将军忠州防御使知大宗正事不息在宗司数言天下事上甚重之　元史列传曰元多尔济巴勒迁大宗正听讼之际引谕律令曲当事情有同僚年老者叹曰吾居是官四十年见公论事殆神人也　续文献通考曰明永乐初太宗建都北京宗人府为行在命驸马都尉永春侯王宁署府事　又曰洪熙宣德间皇亲武定侯郭玹专署事
　　宗正卿三
