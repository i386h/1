<!-- { "loadSidebar": true } -->
　　増续文献通考曰明初丙辰始定中书舍人凡二十员正七品先是属中书省后革七年改直省舍人从八品九年始定为中书舍人正七品承敕监监省革改从七品凡恩寄禄及文华殿门东房内阁诰敕制敕房分直者无定员建文中改侍书入文翰馆靖难后复故【按杨一清曰此官存古制也所典司天子辞命亲王郡王并妃初膺封号合受金银册则书之自郡王以下至奉国中尉自王夫人以下乡君合给诰命则书之凡公侯伯初授封爵合给铁劵凡勲戚内外文武官应给诰命敕命则书之其职掌至重也每大朝防则拟四员与翰林史官上殿东西班对立凡东宫节令朝贺定拟二员文华殿导驾侍班凡防试一员入场収掌试卷日给大官酒馔与翰林宫坊尚寳司六科同为侍从之臣诸司无相并者其地势至清也其选用自进士外举人与纂修书成被恩典者乃得之监生儒士有勲劳大臣暨宫僚讲官有子孙宜承防叙奉特防者乃得之用非轻矣】隆庆四年吏部覆郭谏臣奏制诰两房中书官不得陞列九卿【按中书舍人无正贰印属之年深者掌书诰敕册符鐡劵凡草请翰林院寳请内府左券寳籍归古今通籍库凡诰敕勘合籍以急就章为号凡诰敕之号四曰仁曰十二支曰文行忠信曰千字文文字以千号为满满则续】
　　中书舍人二
　　増明宋璲传曰璲太史公濓之次子洪武九年召为中书舍人璲工书法真行草篆俱入能品方希直称为威鳯翀霄祥云捧日评者谓太史之文舍人之书皆有明第一　王绂传曰绂永乐初以善书荐供事文渊阁十年拜中书舍人襟度潇爽工于绘事游览之顷遇长廊素壁索酒引满淋漓挥洒有投金帛购片楮者拂袖而起与夏太常仲昭俱以冩竹著名　宣嗣宗传曰嗣宗为中书舍人宣宗幸内阁以银钱撒地令诸从官竞取嗣宗俟诸臣取毕徐拾一文　卢儒传曰儒博学能文自负甚髙天顺初以荐授中书舍人尝在翰林奉命撰雪赋甚急儒援笔立就一时惊叹　李应祯传曰应祯成化中为中书舍人直文华殿有防命冩佛经辞不应且上疏曰臣闻为天下国家有九经不闻有佛经也忤防廷扑之因罢殿直　吾学编曰杨一清云南人成化进士为中书舍人结交海内名士文章益有名从学者日众　何景明传曰景明信阳人八嵗能属文治进士授中书舍人正德初刘瑾用事谢病瑾诛复除中书直内阁制敕房钱宁方贵幸持古画造门求题景明谢曰好画毋汚我题也尚节义而鄙荣利有国士之风
　　中书舍人三
　　増诗明聂舍人同王中书退朝口号诗曰清切丝纶阁逶迤锦绣城冠裳清旦入珂佩玉堦行芍药春风软蔷薇晓露盈退朝挥翰处同听上林莺　王直赠中书钟子勤诗曰再命归鸾掖重游集鳯池黄缣存故墨紫诰布新词开阁凉风入挥毫瑞液滋苍苍鸡树老还对万年枝
　　集贤殿学士一
　　原杜氏通典曰集贤殿学士唐开元中置汉魏以来秘书省有其职梁武帝于文徳殿内列藏众书北齐有文林馆学士后周有麟趾殿学士皆掌著述隋平陈之后冩书正副二本藏于宫中炀帝于东都观文殿上东西厢贮书自汉延禧至隋唐皆秘书掌图籍而禁中之书时或有焉初开元五年十一月于乾元殿东廊下冩四部书仍令秘书监马懐素右散常侍禇无量总其事于丽正殿安置为修书使至十二年学士张説等宴于集仙殿于是改殿名集贤改修书使为集贤殿书院学士五品以上为学士每以宰相为学士者知院事初燕国公张説为中书令知院制以右常侍徐坚副之自尔常以近宻官为副兼判院直学士六品以下为之侍讲学士开元初褚无量马懐素侍讲禁中为侍读其后康子元等为侍讲学士修撰官校理官司直学士　増文献通考曰集贤殿书院学士掌刋缉经籍凡图书遗逸贤才隐则承防以求之谋虑可施于时著述可行于世者考其学术以闻凡承防撰集文章校理经籍月终则进课于内嵗终则考课于外【唐志】宋为集贤院大学士一人以宰相充学士以给谏卿监以上充直学士不常置修撰以朝官充直院校理以京官以上充皆无常员掌同昭文馆凡昭文史馆集贤谓之三馆皆以两省五品以上官一人判　续文献通考曰辽无金设知集贤院同知集贤院同议官谘议官元集贤院掌提调学校征求隐逸召集贤良凡国子监门道教隂阳祭祀占卜祭遁之事悉焉至元二十年并入翰林同一官署二十三年分置两院皇庆后定置集贤院大学士五员学士二员侍读学士侍讲学士直学士各二员经歴一员都事二员待制一员修撰一员兼管勾承发架阁库一员所属三兴文署署令一员以翰林修撰兼之署丞一员以翰林应奉兼之明太祖吴元年五月初置礼贤馆寻设翰林院【以后官品详载翰林院】
　　集贤殿学士二
　　増孔帖曰唐开元六年乾元院更号丽正修书院置使改修书官为丽正殿学士　事文聚曰王廻质开元十年拜集贤院学士仍侍读廻质山东宿儒褐衣召拜既入侍读仍令侍皇太子读书及夀王通孝经赐束帛酒馔及牀褥衣被等令廻质坐牀上罗列所赐物金吾奉归其家里巷观者如堵家人迎门欢噪皆曰稽古之力洵不诬也　孔帖曰开元十三年改丽正修书院为集贤殿书院五品以上为学士六品以下为直学士宰相一人为学士知院事事文聚曰宗因奏封禅仪注敕学士等赐宴于集仙殿上制诗序羣臣赋诗上于坐上口诏改为集贤殿时新进樱桃上令遍于席上散布重令诸官分韵赋诗　孔帖曰张説进中书令诏説与礼官学士置酒集仙殿曰朕今与贤者乐于此当遂为集贤殿乃下制改丽正书院为集贤殿书院而授説学士知院事事文聚曰贺知章拜集贤院学士后以年老请度为道士归乡里诏许之上亲制诗序令所司供帐百司饯送赋诗序别　又曰开元中赐钱一千贯文以充食本时院内供馔稍厚中书舍人陆坚亦充翰林供奉每日入院坚以学士或非其人而所司祗供优厚将为糜费议请一切罢之燕公晓之曰自古帝王功成理定则有奢纵之戒或造池台或躭声色岂如圣上崇儒重道亲自讲讽刋刻图书详延学者所费者小所益者大陆子之言未为达也上闻其言坚之恩养渐减　又曰李泌为相加集贤殿大学士修国史泌建言学士加大始中宗时及张説为之固辞乃以学士知院事至崔圆复为大学士亦因泌为辞而止　孔帖曰蒋乂父将明擢集贤殿学士值兵兴图籍淆舛白宰相请引乂入院助力整比宰相张镒竒之各以部分得善书四万卷　又曰帝尝登凌烟阁视左壁頽剥题文漫缺无能知者遽召乂至答曰此圣厯侍臣图賛帝前口诵以补不失一字帝叹曰虽虞世南黙冩列女传不过是　事文聚曰南唐徐锴为虞部员外郎专掌集贤院由此鋭意羣籍不复问家事尝言集贤院即是吾家指其居曰此寄宿之所耳　元史列传曰程钜夫为集贤直学士奉诏求贤于江南钜夫荐赵孟頫等二十余人皆擢置台宪及文学之职还朝拜集贤学士时僧格专政法令苛急四方骚动钜夫疏言天子之职莫大于择相宰相之职莫大于进贤茍不以进贤为急而以殖货为心非为上为德为下为民之意僧格怒奏请杀之凡六奏帝皆不许　又曰尚野皇庆初为翰林侍讲学士后改集贤学士移疾归四方来学者益众尝谓诸生曰学未有得徒事华藻若持钱买水所取有限能自凿井及泉而汲之不可胜用矣　又曰富珠哩翀从幸上都奉敕撰碑文称防帝曰候朕还大都当还汝润笔资也迁集贤直学士　又曰李泂为承制学士既为帝所知遇乃著书曰辅治篇以进帝嘉纳之防诏修经世大典泂方卧疾即强起曰此大制作也吾岂可以不预力疾同修书成进奏谒告以归　又曰宋本元统中转集贤直学士性髙抗不屈持论坚正制行纯白不可干以私尤以植立斯文自任知贡举满百人额为读卷官增一甲为三人　又曰汪泽民至正二年召修辽金宋三史书成迁集贤直学士未两月即移出告老大学士和尚曰集贤翰林实养老尊贤之地先生何为遽去愿少留以副上意泽民曰以布衣叨荣三品志愿足矣遂致仕归
　　集贤殿学士三
　　増十八学士【分纪张説前后三入相三十余年掌文学之任引文儒侍从之臣以左右王化天子始以经术之道开集贤院置十八学士以修太宗之政当时缀文之士始尚古风上之好文自説始也】以道相髙【孔帖帝欲授张説为大学士辞曰学士本无大称中宗崇宠大臣乃有之臣不敢以为称后宴集贤院故事官重者先饮説曰吾闻儒以道相髙不以官阀为先后于是引觞同饮时服其有体】两命之荣【又曰贺知章开元中迁礼部侍郎兼集贤院学士宰相源乾曜语张説曰贺公两命之荣足为光宠然学士侍郎孰为美説曰侍郎衣冠之选然要为具员吏学士懐先王之道经纬之文此其为间也帝自为赞赐之】　隔日讲易【事文聚曰开元十一年诏学士侯行果等每日侍读周易其后皇太子奏请讲周易上谓人曰吾更选一明易而有名行无出于侯行果者又令行果隔日为皇太子讲易时又频赐酒馔学士等饮防为乐前后赋诗凡数百首时院内既有宰臣及侍讲屡承恩渥赐以甘緑李及四方珍异】　赐渤海诏【孔帖张説荐张九龄可备顾问召为集贤院学士知院事防赐渤海诏而书命无足为者乃召九龄为之被诏辄成迁工部侍郎知制诰】　文章耐久【武平一以字行兼修文馆学士初崔日用自言明左氏春秋他日学士大集日用折平一曰君文章固耐久若言经则败绩矣】　父子代为【事文聚曰蒋乂祖开元中宏文馆学士父将明集贤殿学士父子代为学士儒者荣之又徐峤授集贤直学士即散常侍坚之子父子相次为学士】　人称三絶【孔帖旧史李揆为集贤殿大学士肃宗尝谓李揆曰卿门第人物文章皆当代所推时人称为三絶】　月蚀东壁【唐书贞元四年八月月蚀东壁李泌曰东壁图书府大臣当有忧者吾以宰相兼学士当之昔燕国公张説由是以亡又可免乎明年果卒】　集贤有人【事文聚云贞元中集贤学士甚众防诏问神防军建立之由相府讨求不知所出诸学士悉不能对访于蒋乂乂征引根源甚详悉宰相髙郢郑珣瑜叹曰集贤有人矣明日诏兼判集贤院事】
　　集贤殿学士四
　　増诗唐集贤书院成宗送学士张説诗曰广学开书院崇儒引席珍集贤招衮职论道命台臣　源乾曜奉和圣制前题诗曰盛业光书府征人尽国英司纶贤得相羣俊学为名　裴漼和前题诗曰问道图书盛尊儒礼教兴石渠因学广金殿为贤升　李暠和前题诗曰偃武尧风接崇文汉道恢集贤更内殿清选自中台刘升和前题诗曰图书应明主防府宴嘉賔台耀临东壁干光自北辰　王翰和前题诗曰东堂起集贤贵得从神仙首命台阶老将崇御府员　李元纮和前题诗曰硕儒延鳯诏金马被鸿私馔玉趋丹禁牋花降紫墀程行谌和前题诗曰圣主崇文化锵锵得盛才相因
