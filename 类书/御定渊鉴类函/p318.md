<!-- { "loadSidebar": true } -->
　　职官总载二
　　増书曰俊乂在官【俊德治农之士皆在官】百僚师师百工惟时抚于五辰庶绩其凝　又曰无旷庶官天工人其代之又曰任官惟贤才左右惟其人臣为上为德为下为民又曰官不及私昵惟其能【不加私昵惟能是官】　又曰爵罔及
　　恶德惟其贤　原又曰德懋懋官　又曰成王既黜殷命灭淮夷归于宗周董正治官曰唐虞稽古建官惟百内有百揆四岳外有州牧侯伯　尚书大传曰古者天子三公每一公三卿佐之每一卿三大夫佐之每一大夫三元士佐之　礼记曰有虞氏官五十夏后氏官百殷二百周三百天子立六官三公九卿二十七大夫八十一元士以听天下之外治以明章天下之男敎　大戴礼曰古之御政以治天下者冢宰之官以成道司徒之官以成德宗伯之官以成仁司马之官以成圣司宼之官以成义司空之官以成礼　东观汉记曰更始所置官多羣小长安谓之曰灶下养中郎将烂羊胃都尉烂羊头关内侯　汉旧仪曰古法圣犹试故今丞相设四科之辟以博异德第一科曰德行髙妙志节清白二科曰学道脩行经中博士三科曰明晓法令足以决疑能案章覆问文中御史四科曰刚毅多略遭事不惑明足以照奸勇足以决断才任三辅剧令皆试以其能然后官之第一科补西曹南阁祭酒二科补议曹三科补四辞八奏四科补决　庄子曰智效一官【艺文聚】　贾谊新书曰王者官人六等一曰师二曰友三曰大臣四曰左右五曰侍御六曰厮役智足以为源泉行足以为表仪谓之师智足以为礲砺行足以为辅助谓之友智足以谋国事行足以为民率谓之大臣脩身正行不于乡曲左右也事君不敢有二心侍御者也惟言之听以事君者厮役也　说苑曰应侯与贾子坐闻有鼓琴之声应侯曰今之琴一何悲也贾子曰夫张急调下故使之悲耳张急者良才也调下者官卑也取夫良才而卑官之安能无悲乎应侯曰善　増唐沈既济选举议曰选举之法三科曰德也才也劳也然安行徐言非德也丽藻芳翰非才也累资积考非劳也今但以此求天下之士固未尽也臣谓五品以上及羣司长官宜令宰臣进叙吏部兵部得参议焉其六品以下或僚佐之属许州府辟用其或选举非公则吏部兵部察而举之加以黜陟则众才咸得矣　司马光奏曰为政得人则治然人之才或长于此而短于彼虽皐夔稷契各守一官中人安可求僃臣僃位宰相职当选官若专引知识则嫌于私止循资序未必皆才乞设行义纯古可为师表节操方正可僃献纳智勇过人可僃将帅公正聪明可僃监司经术精通可僃讲读学问该博可僃顾问文章典丽可僃著述善听狱讼尽公得实善治财赋公私俱便练习法令能断请谳凡十科取士应侍从以上每岁十科举三人中书置籍记之有事须材执政案籍视其所科举随事试之有劳又着之籍内外官阙取尝试有效者随科授职诏从之　元赵天麟上策曰臣闻设纪张纲莫如清简建官置吏切戒烦多夫爵者官之尊也阶者官之次也品者官之序也职者官之掌也位者官之居也禄者官之给也吏者官之佐也虽则事非位立而不办亦有事因位多而益生此圣王所以贵寡而不贵多欲静而不欲躁也汉光废四百县而下民业定隋文废五百郡而天下政行皆以官不用多而在乎得贤政不在烦而贵乎省事也冗官之大弊有三一曰选法之弊二曰政事之弊三曰军民之弊夫文武官吏员数旣多当考满之时近春秋之选资格之簿扰攘纷纭保荐之文交错旁午有司行文犹且未暇奚暇顾孰果有才孰果有德而考较之哉旣不遑考校则取准于籍文荐书之所陈布者矣如此而欲杂流之人不进货赂之门不开岂可得乎杂流行贿者得志则人皆可以仕矣以致员多缺少无如之何经营者早得迁除养髙者坐淹岁月此选法之弊也夫文武官吏员数既多有当决之事而不决有当行之政而不行问其职则曰我非此职问其施为则曰僚属非一岂我之所能独主混齐竽而难辨受王命而自安及朝廷闻之遂立稽违期限之罚不亦晚与此政事之弊也夫文武官吏员数既多国家用人路广浮滥亦升遂使临涖在下岂能敷政化哉政敎不敷而刻剥之苦役使之烦为害良多此军民之弊也三弊不绝而立法以防之立法者不能旁照员益増而弊益多矣故须三弊尽绝而后法乃可立也　明郑晓百官述曰圣祖稽古定制始复有虞之典官皆三年一考六年再考九年通考中有善政着闻者即行旌异之典其秩满者则又加秩加官仍其旧任是以官安其职民安其生任者无奔走道路之劳居者无送旧迎新之费百年以来率循是道近自选法淹滞以来乃行一切茍且之政数易变更甚非祖宗立法之初意矣胡端敏奏议曰藩臬守令皆久任而责成功宏治以前皆然也今则迁徙不常矣是故春为知府或佥事于南秋陞副使或参议于北来春则又陞参政或宪使于东西矣甚者初陞右布政使惮逺不行在家稍候三二月即改左而近之矣到任未及三二月即望转而京堂矣由是一岁之间徃来道路如织月日过半其能在任几何至于进士为知县者亦惟仅及三年即擢中间朝觐科塲差委参谒奔走旷废岁月居半事在承上而不在恤下也故今藩臬守令皆过客也其视地方之凋弊若见驿舎之所损坏谁为之脩也视生民之困苦若见驿马之疲瘠谁为之恤也善乎近日有为策议者曰子产为政累年而后化成伯禽治鲁三年而后报政今之人未必皆圣贤聪明得于简册之陈言志力夺于举业之旧习而旁视同辈超迁内拜者屡矣于是而速进之念生速进之念生则为民之意短而求上之意急谋身之术胜而取民之计多百姓何利于是哉愚案天顺以前官多久任而致绩効如周忱之巡抚苏松自侍郎而至尚书凡二十二年王翺之提督辽东自佥都历陞副都左右都凡十一年于谦之兼镇河南山西一十八年此抚臣久任见于名臣録者可稽也如东莞知县卢秉安任至一十九年而清操不易临行惟受士民之诗陈琏知滁州垂十年而异政着闻当时亟来褒擢之典此守令久任见于郡邑志者可考也明诏天下自今断行久任如巡抚守令皆以九载为满以六期为限非逾六载不得迁转其贪残不职者岁案黜如今法其政事卓异者玺书旌増秩赐金超迁大拜如汉世庶得收用人之效乎
　　职官总载三
　　増奋庸熙载　亮采惠畴　制治【于未乱】保邦【于未危】　庶政惟和　万国咸宁　以倡九牧阜成兆民　抚于五辰庶绩其凝【俱尚书】　臣而不臣【伊尹对汤曰君之所不名臣者四诸父臣而不名诸兄臣而不名先王之臣臣而不名盛德之士臣而不名是谓大顺也】参而有参【汤问伊尹曰古者所以立三公九卿大夫列士者何也伊尹对曰三公者所以参五事也九卿者所以参三公也大夫者所以参九卿也列士者所以参大夫也参而有参是谓事宗事宗不失外内若一】　原稽古建官【尚书周官篇云唐虞稽古建官惟百夏商官倍亦克用乂孔安国云稽考也尧舜考古以建百官也乂治克能也禹汤建官二百亦能用治也】设官分职【周礼天官职云惟王建国辨方正位体国经野设官分职以为民极】　建官惟贤【书武成篇建官惟贤孔安国传云官以贤才也】立官必方【吕氏春秋云先王之立髙官也必使之方方则分定分定则下不相隐】　授事以尊贤【礼记文王世子篇云以人授事以官尊贤】贤才以级进【仲长子云公卿大夫虽有贤才皆级次进官之有级犹阶之有等也】　増疑则勿用　用则勿疑　接见羣臣　总揽豪杰　推赤心以待臣　展四体以报下【谢泌奏云】　明黜陟　抑侥幸　精贡举　择长官【经济编范仲淹除参知政事帝方锐意太平数问世事仲淹语人曰上用我至矣事有先后久安之弊非朝夕可革也帝再赐手诏又为之开天章阁召辅臣条对仲淹退上数事悉采用之】　有知必试　使人以器　量能受爵　立贤无方　设官以理务则务寡而官省省官以治国则职显而人清【桓温集略表云】　为官择人则官虽简而常若有余　为人择官则官虽烦而常若不足【宋许应龙奏云】　以慎名器之法择人而用之　以考幽明之法顺理而考之　典选者易见其人易程其效而选法清　临政者事有所归职有所主而政绩成　在下者省于烦役免于苛刻而民业足【元赵天麟策云】　莫贵于德莫急于才　才德兼全者【大丈夫也】　德胜才者【君子也】　有德无才者【淳士也】　有才无德者【小人也】　才德兼无者【愚人也】　正直之科　刚德之科　柔德之科　赞化之才铨选之才　风宪之才　戎事之才　政事之才
　　监守之才　钱谷之才　方术之才【赵天麟策云】　原论才【大司马辨才然后官之】执秩【晋文公作执秩以正其官执秩主作秩者】　承事【百官承事】居方【各设官使居方】　委质【策名委质】守官【守道不如守官】　官人【国之急也】命秩有位【于朝】当官【而行】　筮仕【筮始也】将仕　属官　聮事
　　烂羊头【详聚】续狗尾【晋赵王伦篡位取皆屠沽人人争功官皆滥授珥貂蝉者二百余人时人语曰貂不足狗尾续】　由官邪【国家之败由官邪也】縻王爵　熙帝载亮天工　人之师表【景访曰吏者人之师表也车服宜称】身之所庇【谓大官大邑也】　入财为官【冯翊以王霸入财为官不署右职】干禄及门【仕进之门】　允厘百工　无旷庶官　颁官分务　陈力就列　人代天工　贤为国宝　慎简乃寮　各扬其职【扬举也】　寘彼周行　委之常秩　官执人柄　官无滞事　官不易方【方业也】官庀其司　物有其官　官脩其方　列贵贱存乎位　为大政酌于人　卑髙以陈贵贱位矣授方任能政有经矣
　　职官总载四
　　増诏元至元二十三年七月清冗职诏曰惟我祖宗肇造区夏虽中书已尝建立而官制未暇举行迨予图大以宅中思欲继志而述事集儒臣之公议法前代之彞章爰立省部院台以正朝廷纲纪自疆土极照临之逺而省台有内外之分日益月増官冗人滥尝敕有司而澄汰意能旧制之遵承比闻近侍之言谓益曩时之弊彼不胜重任有壅上闻茍尚蹈匪彞时惟予咎其清冗职用复前规于戏官不必僃惟其人朕恪守已成之宪尔尚克勤于乃事尚永肩图报之心
　　増防王融代策秀才问曰惟王建国惟典命官上协星象下符川岳必待天爵具修人纪咸事然后沿才授职揆务分司是以五正置于朱宣下民不忒九工开于黄序庶绩其凝周官三百汉位兼倍历兹以降游惰寔繁若闲冗毕弃则横议无已冕笏不澄则坐谈弥积原诗魏应璩杂诗曰散常师友朝夕进规献侍中主防舌万机无不乱尚书统庶事官人乗法宪彤管弭纳言貂珰表武弁出入承明庐车服一何焕三寺齐荣秩百寮所瞻愿
