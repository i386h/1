<!-- { "loadSidebar": true } -->
　　请听政表增唐于邵中书门下请听政表曰臣等钦承顾命遵守旧章冐陈至理上喧霄极冀回三舍以幸万方而呼天未闻触地无厝庶僚何恃而不恐率土何仰而不忧窃以三汉成规备乎六册六宗遗范列在史官歴羣圣无以易其仪贯百王无以更斯制则知圣人达节而俯就王者屈己以狥时故周发誓师当未之日康王作诰继凭几之辰夫大孝在于述先执礼惩乎废命所以伯鱼止恸禀趋庭之规孝景抑情循易月之制今中夏虽宁而外郊犹警幸属千年嗣圣九有惟新顾循问竖之初迨今宅忧之日已交朏魄不决外虞普天率土任重事殷一日暂旷万务所拥况翌日之诏手泽犹存敢忘导以塞恩顾且小大之理湏禀圣规听断之期已违先防惟上帝之降命属陛下以黎元宜以阐皇纲创帝范副灵祗之望悦兆庶之心焉得极蓼莪之哀忽宗社之重伏惟陛下仰思无改之道俯戒在茅之责抑损至情览决庶务存万代之圗遗一介之善率繇大道克允至公天下幸甚　林逢宰臣等请聼政表曰伏以万机事繁不可乆旷今则披沥血诚乞亲庶政圣情哀塞未允愚衷夙夜兢忧是再陈啓伏惟皇帝诞受钦明夙着睿哲道光王室运属承天而孝感因心悲摧过毁万灵颙若未覩乾坤伏冀思继体之大猷弃执哀之小节行帝王代天之法薄曾闵匹夫之情特抑哀懐俯躬朝政宗庙之业永遂和宁社稷之灵知其允答况事非为己道本狥公仰惟圣慈俯塞羣望臣等叨逢景运获列枢衡昧死竭愚布露丹恳伏纸殒越庶垂天鉴又表曰臣闻之元后以牧蒸人犹日月之照临不
　　可以少旷如天地之覆育不可以暂亏故歴代明王取鉴于此必屈己以狥物遂抑哀而从宜期为彛章行于往古圣心哀迫未体至公羣臣忧疑罔知所措伏惟陛下温恭允塞迈徳文明承二百载之丕圗当十三圣之大业生灵所属荷不轻岂宜直貌棘心蹈小节而自遂寳符神器委大计而未临且万机事殷九有望切运当克构政在惟新颙颙苍生日有所冀伏乞皇帝以安黎庶为念以保社稷为心对越上克顾命俯从人愿用答天休臣之慺慺实在于此况万国将至七月匪遥湏务山陵以申孝敬在于营奉不可旷违抑有前规固无狥己伏惟特膺顺变允叶情文抑至性而副羣诚略小善而彰大道则天下幸甚宇内和宁臣等生忝明时位当枢轴敬同羣品重啓宸严悃愊之诚至于死请又表曰伏惟汉朝诸帝文称明圣而着易月之典以
　　为后代之法光武已降迄于我唐继有睿哲之君不无明圣之主岂皆乏殷宗之孝岂尽无陛下之心但以所守者祖考之丕圗所临者生灵之重事不敢狥己以屈万姓不欲申志以葢百王具在典谟莫得逾越况元和以前十一圣矣皆以孝理化于万国迭承次守无议改缞伏惟以社稷为心以国为念以奉山陵为至敬以安社稷为至勤薄曾闵之菲名纂尧舜之盛业副中外之丹款济苍生之血诚臣等备任宰衡时逢昌运答先朝之眷遇承陛下之文明伏乞俯察愚心允兹羣望期于得请昧死上陈　栁宗元为百官请听政表曰臣闻圣凡殊途家异礼故王者舍己从物用身许天虽居达防犹以事夺皇帝道成铸仙等驭龙万姓长号九有颙望陛下以聪明睿圣嗣守寳圗爰及宅忧迨兹累日而孝思罔极尚辍乃懽之言庶政未厘颇阙如丝之命臣等尝览载籍粗知防纪若成周顾命歴代犹遵西汉遗诏前王所奉我国家以孝理天下文明应期亦用此法胥以传授盖事归至当则不可不遵礼贵从宜则不得不守理固然也臣等是以上陈愚恳轻黩宸严冀遂血诚俯亲国政而陛下执防逾切听政未闻亿兆嗷嗷不知所诉臣以为天子之孝在于保安社稷司牧蒸黎功超百王庆流万代亦何必守臣下之小节皇王之大猷固阻羣情务成谦徳伏愿以遗诏为念夺在疚之懐就临轩之制天下幸甚
　　御殿表增唐李峤贺元日御正殿表曰上正三辰下临万国事虽举旧命则维新臣闻圣祖垂训王者处域中之尊公羊纪时春者为一嵗之始载稽故寔抑有典章近嵗以来此礼多阙或事因惜费或时属告休伏惟陛下道际无垠政敷有纪全被发生之徳无非防合之仁苍旻降符黄舆告瑞石碑既见文作太平银瓮旋臻字成万嵗而又忧勤不辍克责方深精诚旁照于八纮恳恻上通于九庙仙厨彻味兽馆休畋遂使化妖宿为夀星变小戎为饿殍庆由圣感令属神行爰在新正式脩阙典彤庭列位丹陛陈仪凝旒而天啓其门服衮而日升于观防风发越兑泽滂沱左右贤臣骏奔多士国无防佞擢灵草而不摇朝絶奸邪俨神羊而莫动礼成而退物有其容况以光耀瑶圗丹青玉板辉前映后迈五登三臣窃访硕儒逺征旧典帝尧华封之祝唯止匹夫神禹涂山之仪且非元会然犹尧有多忧之戒禹存后至之诛在和平而尚乖孰欢呼之可致岂与兹日而得同年臣方守河潼正分符竹不获躬陈玊帛首率梯航况又尝以艺文叨居禁密虽逺离天上犹近接闗西抃贺空深就望无所心驰紫阙非梦寐而不通魂绕皇闱羡归飞而莫及　宋方岳贺御正殿表曰天临南面于赫当阳星拱北辰惟皇建极离丽于恭嘿无为之后干行于始初观政之时恭惟皇帝濬哲睿明广渊齐圣三年无改父道谦未处于法宫一徳克享天心涣已新于大号时乗龙御当宁虎门臣越在侯藩瞻言帝座朝既盈矣勤劳愿警于鸡鸣夜如何其箴美莫陪于鸾哕洪平斋贺御正殿表曰阊阖之开皇道旷脩日御之仪钩陈之卫紫垣肇正辰居之象万星拱百辟云从恭惟皇帝继体守文宅中圗大讲朝元之典册方重于建储循大厯之规礼将严于享帝适逢纯吉首饰常居俨扆以端临肃奉圭而入觐屹壮泰山之势欢传嵩岳之呼臣心切倾葵职縻分竹愿借方寸之地莫遂就尧不违咫尺之天惟知戴舜　李梅亭贺御福宁殿表曰秘殿新昭鸿名而日揭宸居离丽肃龙御以天临风来南面之薰星拱北辰之所恭惟陛下体元居正圗大宅中福庶民以是训之宁万国以惟和之政尽力致孝既卑夏禹之宫脩政攘复考宣王之室栋取诸壮蔀转而丰鸾声既便于观旂鹤驾仍通于问寝诞敷文徳聿观舞羽于两阶载缵武功式燕跻堂之万夀臣摄麾黔鄙驰梦清都四海为家更愿绸缪于牖戸万民安宅益坚壮丽之山河
