<!-- { "loadSidebar": true } -->
　　【希简上事必能办贼故也都督大将不当尔耶】　器兼文武【晋书周访器兼文武任在折冲杖节拥旄中兴推为名将】　唯收图书【又应詹传镇南将军山简假詹督五郡军事与陶侃破杜弢于长沙贼中金宝溢目詹一无所取唯取圗书】　不以小令劳众【晋书载记前燕慕容恪为将不尚威严专以恩信御物务于大畧不以小令劳众】　气度雄逺【又前秦王猛博学好兵书谨重严毅气度雄逺细事不干其虑苻坚厯迁猛尚书左仆射辅国将军】　石龙夫人【古事苑冯宝妻冼氏为南国首领抚循众部隋文帝封石龙夫人战则锦繖自卫乗宝幰军中号锦繖夫人古今女将第一人也】　使便宜从事【李卫公问对下太宗曰今欲与卿防定遣将之仪如何靖曰臣窃谓圣人制作致斋宗庙者所以假威于神也授斧钺又推其毂者所以委寄以权也今陛下毎有出师必与公卿议论告庙而后遣此则邀以神至矣每有任将必使之便宜从事此则假以权至矣何异于致斋推毂耶】不大胜亦不大败【又太宗曰当今将帅唯李勣道宗薛万彻除道宗以亲属外孰堪大用靖曰陛下尝言勣道宗用兵不大胜亦不大败万彻若不大胜即须大败臣愚思圣言不求大胜亦不大败者节制之兵也或大胜或大败者幸而成功者也】　奇厖福艾【唐书李勣临事遣将必訾相其奇厖福艾者遣之或问故曰薄命之人不足与成功名】　出将入相【太平御览唐娄师徳专总邉任三十余年恭勤接下孜孜不怠出将入相能以功名始终】　三箭定天山【唐书薛仁贵副郑仁泰为铁勒道行军总管时九姓众十余万令骁骑数十来挑战仁贵发三矢辄杀三人于是虏气慑皆降军中歌曰将军三箭定天山壮士长歌入汉闗】　诸子俱有将材【宋史种氏自世衡立功青涧抚循士卒威动羌夏诸子皆有将材至师道师中已三世号山西名将】　勇畧忠义【又靖康之际天下安危之机勇畧忠义如韩世忠而为将是天以资宋之兴复也】　神将【虎钤经一曰天将二曰地将三曰人将四曰神将以天为表以地为变以人为用举三将而兼之此之谓神将也】　良将【又一曰威将二曰强将三曰猛将四曰良将以威为表以猛为里以强居中兼三将而有之此之谓良将也】
　　将帅五
　　原诗梁呉均边城将诗曰塞外何纷纷胡骑欲成羣尔时始应募来投霍冠军刀含四尺影劒抱七星文袖间血洒地车中旌拂云轻躯如未殒终当厚报君　又诗曰仆本邉城将驰射灵闗下箭衔防门石气振武安瓦勲轻赏废丘名髙拜横野留书应凿楹传功须勒社徒倾七尺命酬恩终自寡　又邉城诗曰闻君报一飡逺送出平野玉标丹霞劒金络艳光马髙旗入汉飞长鞭匿地写曙星海中出晓月山头下嵗晏坐论功自有思臣者　又诗曰临淄重蹴踘西城好击刺不要身后名专骋眼前智君看班定逺立功不负义掣曳二丈旗踯躅双凫骑但问相知否死生无险易　増唐李白送羽林陶将军诗曰将军出使拥楼船江上旌旗拂紫烟万里横戈探虎穴三杯拔劒舞龙泉　杜甫前出塞诗曰挽弓当挽强用箭当用长射人先射马擒贼先擒王茍能制侵陵岂在多杀伤　又魏将军歌曰将军昔着从事衫铁马驰突重两衔被坚执鋭畧西极昆仑月窟东崭岩君门羽林万猛士恶若哮虎子所监五年起家列霜防一日过海收风帆平生流辈徒蠢蠢长安少年气欲尽魏侯骨耸精爽华岳峯尖见秋隼星纒宝校金盘陀夜骑天驷超天河欃枪荧惑不敢动翠蕤云旓相荡摩　又花卿歌曰成都猛将有花卿学语小儿知姓名用如快鹘风火生见贼唯多身始轻　顔真卿赠裴将军诗曰大君制六合猛将清九垓战马若龙虎腾凌何壮哉劒舞若游电随风萦日廻入阵破骄虏威名雄震雷一射百马倒再射万夫开功成报天子可以画云台　刘长卿献淮宁军节度李相公诗曰建牙吹角不闻喧三十登坛众所尊家散万金酬士死身留一劒答君恩渔阳老将多回席鲁国诸生半在门白马翩翩春草绿邵陵西去猎平原　杨巨源寄太原李光禄诗曰倚天长劒截云孤报国纵横见丈夫五载登坛真宰相六重分阃正司徒曽闻转战平坚冦共说题诗压腐儒料敌知几在方寸不劳心力讲阴符　张籍征西将诗曰黄沙北风起夜半又离营战马雪中立探人冰上行深山旗未展阴碛鼓无声防道征西将同收碎叶城李商隠少将诗曰族亚齐安陆风髙汉武威烟波别墅醉花月后门归青海闻传箭天山报合围一朝劒起上马即如飞　李频送邉将诗曰防秋戎马恐来奔诏发将军入防门遥领短兵登陇首独横长劒向河源悠扬落日黄云动莾苍阴风白草翻若纵干戈更深入应闻收拾到昆仑　李郢赠羽林将军诗曰虬须顦顇羽林郎曽入甘泉侍武皇雕没夜云知御苑马随僊仗识天香　宋曹翰诗曰三十年前学六韬英名常得预时髦曽因国难披金甲不为家贫卖宝刀臂弱尚嫌弓力软眼昏犹识阵云髙庭前昨夜秋风起羞着团花旧战袍　余靖送张如京知安肃军诗曰赐防衔恩出斗城塞门迢递草初青新提司马临戎节旧应衣乌近极星叔子伐呉常缓带单于归汉已空庭圯桥自得家传策不问人间太白经　明张宪寄马将军诗曰马服古名将孤军镇海壖射雕天雨血拔槊地飞泉虎营灯火夜自着十三篇
　　増制唐陆防撰普王荆襄等道兵马都元帅制曰君人立极所务于胜残秉律成师实先于谋帅集大勲者必振其宏纲体至公者无避于内举爰择蕃翰俾掌元戎小子谊其敬听朕命江汉上游建瓴制冦亘千里之地连十万之师保大定功宜有綂壹往哉汝谐无以贵骄人无以善自伐无从已之欲无咈众之谟卑躬降志以奉宾傅絶甘分少以抚军师布诚信以归人心明赏罚以尽士力诘禁诛暴懋昭乃勲敬事恤人无替成命常衮撰李抱玉河西等道副元帅制曰周以元老监方伯汉以丞相抚四夷军国之务中外一体总三军之师专万里之寄宜有统制深仗辅臣李抱玉知谋变化潜合神明将校恱从亲如父子事出韬钤之外功成战伐之前勤劳王家以卫社稷有致君庇人之绩冠旂常彝鼎之铭　苏颋撰命吕休璟等北伐制曰突骑施守忠忠而善谋勇则能断右领军卫将军吕休璟心坚铁石气横风雷右武卫将军张仁亶当分阃之任受升坛之律常愿身先士卒不以贼遗君父
　　原賛晋孙楚乐毅賛曰乐生诞节实立度丹旄雷麾秦韩景附威震济西齐愍失据惠之不敏翻然髙翥栖迟一丘以保皓素　又白起賛曰烈烈桓桓时唯武安神机电断气济师然南折劲楚走魏禽韩北摧马服凌川成丹应无良苏子入闗噭噭谗口火燎于原遂焚杜邮与萧俱燔惟其殁矣古今所叹　又韩信賛曰淮阴屈节盘于幽贱秦失其鹿英雄交战践楚知亡抚戈从汉遂寤明主超然虎奋威震赵魏擒项平难割据山川称孤南靣惜哉遘疑一朝书叛
　　原表后魏温子升广阳王北征请大将表曰今四郊多垒三军申发率土之濵莫敢宁晏况忝末属复董元戎臣不尽心谁将竭力岂容饰让茍违戎重但以军旅之事实所未学求保重将随方指麾臣请先驱被坚督战若使旗鼓相望埃尘相接决机两阵之间不辞万死之地脱独委臣专总戎旅兵术靡常军机屡变以臣当之必所未逹虽奉庙算有均胶柱
