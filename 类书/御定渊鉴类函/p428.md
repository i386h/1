<!-- { "loadSidebar": true } -->
　　増五代史曰郭崇韬拜枢密使是时荘宗军朝城闻梁方召诸镇兵欲大举诸将皆曰唐得郓州隔河难守不若弃郓与梁约罢兵毋相攻庶防以为后图荘宗退卧帐中召崇韬问计崇韬曰今得一郓州不能守而弃之虽欲指河为界谁为陛下守之愿陛下分兵守魏固杨刘而自郓长驱捣其巢穴不出半月天下定矣荘宗大喜曰此大丈夫之事也夜渡杨刘从郓州入袭汴州八日而灭梁推功赐崇韬铁劵拜侍中依前枢密使　宋史曰魏仁浦字道济世宗即位授枢密副使从征髙平周师不利东偏已溃仁浦劝世宗出阵西殊死战遂克之师还拜枢密使故事惟宰相厚赐器币鞍马世宗特以赐仁浦　又曰曹彬拜枢密使位兼将相不以等威自异遇士夫于途必引车避之不名下吏每白事必冠而后见居官奉入给宗族无余积　又曰王显授枢密使上谓之曰卿世家本儒少遭乱失学今典朕机务无暇博览羣书能熟军戒三篇亦可免于面墙矣因取是书赐之　东都事略曰杜衍庆厯三年为枢密使范仲淹出衍门下时为参知政事数争事上前衍无愠色而仲淹益敬服之　宋史曰王徳用字元辅至和元年为枢密使契丹使耶律防至徳用与射于玉津园防曰天子以公典枢宻而用富公为相将相皆得人矣　言行録曰厐颍公籍为枢密使以近世缮兵之多而国用困竭于是大加简阅拣放为民者六万余人减其衣粮之半者二万人边储由是稍苏焉　宋史曰文彦博入为枢密使熈宁二年相陈升之诏彦博朝廷宗臣其令升之位彦博下以称遇贤之意彦博曰国朝枢密使无位宰相上者臣忝知礼义不敢紊朝着固辞乃止　又曰吕公弼进枢密使议者欲并环庆鄜延为一路公弼曰自白草西垣定逺中间相去千里若合为一路猝有缓急何以应又欲下边臣使议之公弼曰庙堂之上不处决而诿边吏可乎乃止　又曰韩世忠在楚州十余年兵仅三万而金人不敢犯秦桧三大将权拜枢密使遂以所积军储钱百万贯米九十万石酒库十五归于国　楼攻媿集曰王文定公淮拜枢宻使忧边思职动中机防号令赏罚明审平当上亦称其毫厘不差宋史曰周必大拜枢密使上诸军升差籍时防召一二察能否主帅悚激无敢容私创诸军防试法其在外解发而亲阅之池州李忠孝自言正将二人不能开弓乞罢军上曰此枢使措置之效也　又曰或逹实林牙将加兵于金呼噜大王分据上京边臣结约忧国必大皆屏不省劝上持重勿轻动既而所果妄【以上枢密使】言行録曰李继隆与转运使卢之翰有隙遂奏转运乏军兴太宗怒使付三司亟取之翰及某人首丞相吕端不敢言枢密副使钱若水争之请先验有状然后行法上大怒起入禁中二府皆罢若水独留廷中上既入久之使人侦视廷中有何人报云有细痩而长者尚立焉上出诘之对曰陛下不知臣无状使得待罪二府臣当不避死亡以报厚恩李继隆外戚贵重莫比今陛下据其一幅奏书诛三转运使虽有罪天下何由知之鞫验事状明白加诛何晚焉上意觧先令责状　长编曰韩琦为枢密副使两府合班奏事琦必尽言虽属中书琦亦对上陈其实同列尤不恱上独识之曰韩琦性直宋史曰孙沔字元规为枢密副使张贵妃薨追册为皇后命沔读册沔曰陛下若以臣沔读册则可以枢宻副使读册则不可　言行録曰欧阳公修为枢密副使考天下兵数及三路屯戍多少地里逺近更为图籍凡边防久阙屯戍者必加搜补　宋史曰神宗立韩綘拜枢密副使始请建审官西院掌武臣升朝者以息吏奸又曰吕公弼拜枢密副使时言事者数与大臣异议去公弼谏曰谏官御史为陛下耳目执政为股肱股肱耳目必相为用然后身安而元首尊宜考言观事视其所以而进退之　言行録曰吕正献公公着拜枢密副使初自河阳入朝都人环观相谓曰此公还朝百姓之幸也至是士民相庆既受命出殿门武夫卫卒皆懽忭咨叹　元史曰张珪宏范之子也命为枢密副使太傅伊噜勒诺延言珪尚少姑试以签书果可大用请俟他日帝曰是家为国尽死力者三世矣而可吝此耶【以上副使】
　　知枢密院一
　　増文献通考曰晋天福初桑维翰以翰林学士尚书礼部侍郎知枢密院事知院之名始此宋初不置淳化二年枢使王显出镇始以张逊知枢密院事知枢密院同知院并正二品知院掌佐天子执兵政而同知院为之副凡边防军务常与三省分院禀奏事干体要则宰相执政官合奏【神宗正史职官志】元丰官制行废枢密使政和末邓莘公官至少保犹止为知院焉中兴初宰相兼枢密只兼知院　五代有参知枢密院事【详见枢密院】宋朝国初阙淳化二年王显出镇张逊知枢密院事始以温仲舒寇准同知院同知之名自此始也元丰官制行废使副存同知绍兴中髙宗以本兵之地事权宜重依祖宗故事置枢密使而知院同知院亦仍旧由是并除　辽金元制详总载
　　知枢密院二
　　増东都事略曰李谘为知枢密院事性明达周知世务处剧若闲暇在枢府抑侥幸号为称职　信録曰李纲除知枢密院奏云祖宗之法枢密院掌兵籍虎符三衙管军诸路帅臣主兵柄各有分寸所以维持军政万世不易之法也　宋史曰乔行简进知枢密院事时议御阅不果反骤汰之殿司军哄行简以闻戮为首者二十余人众乃帖息【以上知枢密院】　又曰向敏中拜右谏议大夫同知枢密院事时西北用兵敏中明辩有才略遇事敏速凡二边道路斥堠走集之所莫不周知　朱子集曰刘忠肃公珙乾道三年擢同知枢密院公以本兵柄于诸将之能否不可以不周知乃自诸管军统职官下至禆佐日召三数人与语得其材用所宜辄笔识之以待选用　宋史曰叶颙字子昻同知枢密院事武臣梁俊彦请税沙田芦场帝以问颙对曰沙田乃江濵地田随沙涨而出没不常芦场则臣未之详也且辛巳军兴芦场田租并复今沙田不胜其扰上曰诚如卿言是日诏沙田芦场并罢　元史曰巴延以宋主至上都复拜同知枢密院赐银防青防济逊二十袭　又曰喀喇托克托同知枢密院彻伯尔率诸王同附诏特设宴于大庭托克托即席陈西北诸藩始终离合之由去逆效顺之义辞防明畅听者倾服【以上同知】
　　签书枢密院一
　　増文献通考曰宋太平兴国四年石熈载以枢密直学士签书院事签书之名自此始也八年张齐贤王沔并以右谏议大夫签书枢密院事端拱元年以内客省使杨守一为宣徽北院使签书枢密院事景徳三年韩崇训为检校太傅马知节为检校太保并签枢密院事天禧四年以华州观察使曹玮为宣徽北院使镇国军留后签书枢密院事签书兼藩镇自此始也元丰官制行使副签书悉罢元祐初复置签书枢密院事初除皆带密直及罢政乃拜端明殿学士靖康初李囘首拜延康殿学士签书延康今为端明自是遂为故事　枢密院旧无同签书院事者治平中始以郭达为之签书大抵以处资浅之人若签书一经亲祠方进同知及枢密若武臣权豫国政只除同签书　辽金元制详总载
　　签书枢密院二
　　増宋史曰王灌除签书枢密院事上常谕曰枢密临事尽公人无间言差除能守法甚善　言行録曰权彦字朝美绍兴间公在枢筦知无不言言无不尽谓宜乗机者三又建中兴十议　宋史曰胡松年签书枢密院事首奏八事立规模以定中兴之基振纪纲以尊朝延之势驭将帅使知畏抚士卒使知劝予夺之柄察毁誉之言无以小疵弃人才无以虚文废实效　又曰洪适除端明殿学士签书枢密院事上谕参政钱端礼虞允文曰三省事与洪适商量东西府始同班奏事　又曰陆秀夫进签书枢宻院事陈宜中以秀夫久在兵间知军务每事咨访始行秀夫亦悉心赞之时播越海濵秀夫俨然正笏立如治朝　元史曰中统十五年董文炳请解机务尽力北边帝曰是不足行也枢密事重以卿签书枢密院事【以上签书枢密院】　春明退朝録曰太平兴国八年张司空齐贤王公沔并以谏议大夫同签书枢密院事　宋史曰韩肖胄琦之曽孙也拜端明殿学士同签书枢密院事充通问使入奏曰臣等行或半年不返命必复有谋宜速进兵不可因臣等在彼而缓之也至金金人知其家世甚重之【以上同签书】











　　御定渊鉴函卷八十七
<子部,类书类,御定渊鉴类函>
　　钦定四库全书
　　御定渊鉴函卷八十八
　　设官部二十八【御史防总载　御史大夫御史中丞】
　　御史台总载一
　　原杜氏通典曰御史之名周官有之盖掌赞书而授法令非今任也【王有命则赞为之辞写其理之法令命来受者即授之】战国时亦有御史秦赵渑池之防各命书其事又淳于髠谓齐王曰御史在前则皆记事之职也至秦汉为糺察之任【秦以御史监郡汉初叔孙通新定礼仪以御史执法举不如仪者辄引而去是也】所居之署汉谓之御史府亦谓之御史大夫寺【汉御史大夫寺在大司马门内无塾其门署用梓板不雘色题曰御史大夫寺】亦谓之宪台成帝时御史府吏舍百余区井水皆竭又其府中列柏树常有野乌数千栖宿其上晨去暮来号曰朝夕乌乌去不来者数月长老异之后果废御史大夫为大司空是其征也后汉以来谓之御史台亦谓之兰台寺【顔师古曰官曹通名为寺后汉赵岐本名嘉以生扵御史台因名台卿　又应劭汉官仪曰廷尉案责上御史台　后汉蔡邕以侍御史转侍书御史迁尚书三日之间周迁三防】
