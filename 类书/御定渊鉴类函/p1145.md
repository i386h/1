<!-- { "loadSidebar": true } -->
　　武功部十八【劒　匕首铗　斧钺】
　　劒一
　　原释名曰劒检也所以防检非常也　集韵曰镡劒口也　字林曰璏劒鼻也　方言曰鞘谓之室　说文曰韬劒衣也亦曰襓【音饶】　周官曰郑之刀宋之斤鲁之削吴越之劒迁乎其地而不能为良地气然也　龙鱼河图曰流州在西海中上多积石名为昆吾石冶其石成铁作劒光眀四照洞如水精割玉如泥　又曰劒名飞扬　管子曰葛天卢之山发而出金蚩尤受而制之以为劒铠矛防此劒之始也　又曰羽劒珠饰者斩生之斧也　孙卿子曰桓公之慈太公之阙文王之琢庄君之忽阖闾之干将莫邪巨阙辟闾皆古良劒也　尸子曰水试断鹄鴈陆试断牛马所以观良劒也　初学记曰周官桃氏为劒腊广二寸有半寸【腊谓两刃】两从半之【劒脊】
　　【两面杀趋锷】以其腊广为之茎围长倍之【茎谓劒夹人之所握镡以上】中其茎设其后【谓従中以却稍大之】身长五其茎长重九锊谓之上制上士服之身长四其茎长重七锊谓之中制中士服之身长三其茎长重五锊谓之下制下士服之其后楚有龙渊秦有太阿工市吴有干将镆属镂越有纯钩湛卢豪曹鱼肠巨阙诸剑【吴越春秋曰干将吴人与欧冶子同师阖闾使造剑二枚一曰干将二曰镆镆者干将之妻名干将作剑采五山之精合六金之英天伺地隂阳同光金铁之頴未肯沦流干将夫妻乃断发剪指投之鑪中使童子二百鼓槖装炭金铁乃濡遂以成剑阳曰干将而作文隂曰镆而作漫理干将匿其阳以其隂献之阖闾】魏文帝有飞景流彩华锋三剑【见典论】吴有白虹紫电辟邪流星青冥百里六劒【见崔豹古今注】皆陆断马牛水击鸿鴈当敌则斩扵甲盾【战国策曰韩卒之剑皆出扵冥山棠谿墨阳宛冯龙泉太阿】此天下名器也【见列子】古者天子二十而冠带劒诸侯三十而冠帯剑大夫四十而冠帯劒隶人不得冠庶人有事得带剑无事不得带剑【见贾子】礼之所兴也剑之在左青龙象也刀之在右白虎象也【见春秋繁露】旧制上公九命则劒履上殿储君礼均羣后宜劒舄升殿或云汉魏储君制不纳舄则知劒履上殿久矣汉仪诸臣带劒至殿阶解劒晋世始代之以木贵者犹用玉首贱者用蚌金银玳瑁为雕饰【见周迁舆服杂事】　汉武内传曰西王母帯分景之劒上元夫人帯流黄泽精之劒　山海经注曰汲郡冢中得铜劒一枚长三尺五寸今所名干将劒眀古者通以锡铜为兵器　又曰君子之国其人衣冠帯劒　増玉海亢仓子曰蜚景之劒威夺白日气成紫蜺　又续志注曰汉旧仪乗舆带七尺斩蛇劒【古今注髙祖为亭长提三尺劒及贵别得七尺寳劒故仪因之】　广雅曰燕支蔡愉千胜墨阳并称名劒　楚词曰执棠谿以拂蓬乗干将以割
　　劒二
　　原左传曰吴王赐子胥属镂以死　増词林海错曰荀子刭以独鹿弃之江【注与属镂同】　原列子曰卫孔周其祖得殷帝之寳劒童子服之却三军之众其一曰含光视之不可见运之不知其所触冺然无际经物而物不觉二曰承影将旦昧爽之交日夕昏眀之际北面察之淡焉若有物在莫识其状其触物也寂无有声而物不疾三曰霄练方昼见影而不见光方夜见光而不见影騞然而过随过随合觉疾而不血刃此三宝传之十三世矣　又曰宋王有兰子者以技干宋元君弄七劒迭跃之五劒常在空中元君大惊立赐金帛　又曰周穆王征西戎西戎献昆吾之劒赤刃切玉如泥　荘子曰昔赵文王喜劒荘子曰臣闻大王喜劒臣有三劒惟王所用有天子劒有诸侯劒有庶人劒天子之劔以燕谿石城为锋齐代为锷晋卫为脊周宋为镡韩魏为铗绕以渤海帯以常山此劒一用匡诸侯天下服矣诸侯之劒以智勇士为锋以清防士为锷以贤良士为脊以忠胜士为镡以豪杰士为铗此劒一用如雷霆之震也庶人之劔蓬头突垂冠曼胡之缨短后之衣瞑目而语难相击扵前此无异鬪鸡一旦命已絶矣今大王有天子之位而好庶人之劒臣窃为大王薄之　吕氏春秋曰荆有佽飞者得寳劒扵江干遂还反渉江至扵中流而两蛟夹绕其船佽飞攘臂袪衣防寳劔赴江刺蛟杀之荆王闻之任以执圭　说苑曰经侯往适魏太子左带玉具劒右带环佩左光照右右光照左　吴越春秋曰越王允常聘欧冶子作名劒五枚一曰纯钩二曰湛卢三曰豪曹【或曰盘郢】四曰鱼肠五曰巨阙秦客薛烛善相劔王取纯钩示之薛烛矍然望之曰沈沈如芙蓉始生扵湖观其文如列星之行观其光如水之溢塘观其色焕焕如氷将释见日之光王曰客有卖此劒者有市之乡三十骏马千匹千户之都二其可与乎薛烛曰不可臣闻王之造此劒赤堇之山破而出锡若之谿涸而出铜吉日良时雨师洒道雷公发鼓蛟龙捧炉天帝装炭太一下观扵是欧冶子因天地之精造为此劒取湛卢视之薛烛曰善防含金铁之英行气托灵服此劒者可以折冲伐敌人君有逆谋则去之允常以鱼肠湛卢豪曹献吴王僚后阖闾为一女杀生以送死湛卢之劒恶其无道乃去如楚昭王寐而得之召风胡子问之此劒值防何对曰赤堇之山已合若之谿深而不测羣神上天欧冶子已死虽有倾城量金珠玉犹不可与况骏马万户之都乎　又曰伍子胥过江解其劒与渔父曰此劒中有七星北斗其值百金　越絶书曰楚王召风胡子而问之曰寡人闻吴有干将越有欧冶子寡人愿请此二人作铁劒乃令风胡子之吴见干将越见欧冶子干将使之凿茨山泄其谿取其铁英作劒三枚一曰龙渊二曰太阿三曰工市楚王问之风胡子对曰欲知龙渊状如登髙山临深渊欲知太阿观其锷巍巍翼翼如流水之波欲知工市锷文间起至脊而止如珠而不可枉文若流而不絶晋郑闻而求之不得兴师围楚扵是王引泰阿之劒登城而麾之三军破败士卒迷惑流血千里江水抑折晋郑之头毕白　史记曰吴季札之初使北过徐徐君好季札劒口不敢言季札知之为使上国未献还至徐徐君已死乃其寳劒系徐君冢树而去　又曰秦昭王临朝叹息应侯进曰臣闻主忧臣辱主辱臣死今大王中朝而忧臣敢请其罪王曰吾闻楚之铁劒利而倡优拙夫铁劒利则士勇倡优拙则思虑逺矣以逺思虑而御勇士恐楚之图秦　又曰髙祖送徒骊山到丰而夜径泽中令一人行前行前者还报曰前有大蛇当径愿还髙祖曰壮士行何畏乃前拔劒斩蛇　増又子贡传曰越使大夫种言扵吴王曰奉先人蔵器甲二十领鈇屈卢之矛歩光之劔以贺军吏吴王大说　又任安传曰有诏择卫将军舍人以为郎将军取舍人中富给者令具鞍马绛衣玉贝劒　原汉书曰隽不疑字曼倩帝使暴胜之为直指使者素闻不疑贤遣吏请与相见不疑冠进贤冠带櫑具劒至门门下欲使劒不疑曰劒者君子武备所以卫身不可【櫑磊落壮大貎】　又曰陆贾常乗安车驷马歌鼓琴瑟侍者十人寳劒值百金其逰汉庭名声借甚　东观汉记曰世祖时有献名马寳劒值百金马以驾鼓车劒以赐士増后汉书应奉传注延熹中诏曰以奉昔守南土威
　　名播越赐驳犀方具劒金错把刀劒革帯各一奉其勉之　又蔡伦传曰伦为上方令永元九年监作秘劒及诸器械莫不精工坚宻为后世法　原文士传曰魏文帝爱杨修才修诛后追忆修修曽以寳劒与文帝文帝后佩之告左右曰此杨修劒也　典论曰建安二十四年二月壬午魏太子丕造百辟寳劒长四尺二寸选兹良金令彼国工精而錬之至扵百辟淬以清漳砺以礛诸光似流星名曰飞景　异苑曰晋恵帝元康三年武库火烧孔子履髙祖斩白蛇之劒咸见此劒穿屋飞去莫知所向　雷次宗豫章记曰吴未亡恒有紫气见斗牛之间占者以为吴兴惟张华以为不然及吴平此气愈眀闻雷孔章妙逹纬象乃要宿屏人问孔章曰惟斗牛之间有异气是寳物之精上彻扵天耳孔章具言精在豫章丰城遂以孔章为丰城令至县掘深二丈得玉匣长八尺开之得二劒其夕斗牛气不复见孔章乃防其一匣而进之劒至光耀焕若电发后张华遇害此劒飞入防城水中孔章临亡戒其子恒以劒自随后其子为建安从事经浅瀬劒忽扵腰间跃出初出犹是劒入水变为龙逐视之见二龙相随逝焉　沈约宋书曰世祖赐谢荘劒以与豫州刺史鲁爽别后爽反叛世祖因宴集问劒所在答曰昔以与鲁爽别窃为陛下杜邮之赐上甚恱当时以为知言　増唐书刘仁轨传曰仁轨遇倭人白江口四战皆克扶余丰脱身走获其寳劒又髙骈传曰萧胜纳贿吕用之求盐城监骈不肯用之曰仙人言盐城有寳劒湏真人取之惟胜可往骈许诺数月胜献铜匕首用之曰此北帝所佩也得之者兵不敢犯　又南蛮传曰南诏异牟寻献铎鞘浪劒郁刃铎鞘者状如残刃有孔旁逹出丽水饰以金所击无不洞夷人尤寳月以血祭之郁刃铸时以毒药并冶取迎跃如星者凡十年乃成淬以马血以金犀饰镡首伤人即死浪人所铸故亦名浪劒王所佩者传七世矣　又曰裴度发蔡州上封二劒以授梁守谦使诛吴元济旧将度至郾城遇之与俱入蔡州量罪施刑不尽如诏防仍上疏言之　又曰西川黄头军使郭琪为田令孜激变陈敬瑄命将攻之琪夜突围出奔广都从兵皆溃独吏一人従息扵江岸琪谓吏曰陈公知吾无罪然军府惊扰不可以莫之安也汝事吾能始终今有以报汝汝赍吾印劒指陈公曰郭琪走渡江我以劒击之坠水尸随湍流下矣得其印劒以献陈公必据汝所言榜悬印劒扵市以安众汝当获厚赏吾家亦保无恙吾自此适广陵归髙公后数日汝可宻以语吾家也遂印劒授之而逸吏以献敬瑄果免琪家　又曰田令孜奉僖宗发寳鸡时军民杂糅锋镝纵横以神策军使王建晋晖为清道斩斫使建以长劒五百前驱奋撃乗舆乃得前　又曰髙邮镇遏使张雄淮南人善劒号张神劒五代史曰荘宗好战而轻敌与梁军战潘张军败而
　　溃荘宗得三四驰去梁兵数百追及攅矟围之元行钦望其旗而识之一飞驰奋劒断其二矛斩首一级梁兵去　又曰霍彦威尝战败脱身走麾下兵无从者独客淳于晏徒歩以一劒之榛棘间以免　又曰有夫妇讼其子不孝者安重荣拔劒授其父使自杀之其父泣曰不忍也其母从旁诟骂夺其劒而逐之问之乃继母也重荣叱其母出后射杀之　八编纂曰宋太祖欲伐江南曹彬与诸将入辞上谓彬曰南方之事一以委卿切弗暴掠生民务广威信使自归顺不湏急击也且以匣劒授彬曰副将而下不用命者斩之宋史真宗本纪曰代州进士李光辅善击劒诣阙帝曰若奨用之民悉好劒矣遣还　兵畧纂闻曰孙炎为防州总制时上方事延揽秀民伏匿山谷中未肯出青田刘基最知名使者再往不出以一寳劒奉炎炎以为劒当献天子斩不顺命者我人臣不可私受作诗封还之仍草数千言陈天时人事
　　劒三
