<!-- { "loadSidebar": true } -->
　　増职官分纪曰唐韦处厚通五经博览史籍而文思赡逸穆宗谓其学有师法召入翰林为侍讲学士　天中记曰文宗朝李训充翰林侍讲学士入院日赐宴宣法曲弟子二十人就院奏法曲以宠之　山堂肆考曰唐崔郾为侍讲学士与同列髙重抄撮六经嘉言要道区分事凡十卷名曰诸经纂要冀人主易扵省览上嘉之赐锦二百疋　言行录曰范成大字至能乾道中兼侍讲直前谢上曰卿闳深博洽故有此除　元史列传曰窦黙为翰林侍讲学士侍上前黙言君有过举臣当直言都俞吁咈古之所尚今则不然君曰可臣亦以为可君曰否臣亦以为否非善政也至元十二年黙年八十公卿皆徃贺帝闻之拱手曰此辈贤者安得请扵上帝减去数年留朕左右共治天下惜今老矣怅然者久之　又曰袁桷举茂才异等大徳初阎复程文海等荐为翰林国史院检阅官累迁侍讲学士桷在词林朝廷制册勲戚碑铭多出其手　又曰郭贯皇庆初为翰林侍讲学士后陞左丞加集贤院大学士谒告还家屡徴不起贯博学精扵篆籀当世册寳篆额多出其手　明方孝孺传曰孝孺字希直世居临海洪武召至京除蜀王府教授献王师事之号其读书之室曰正学学者称正学先生建文召为翰林博士进侍讲靖难时以死殉王英传曰英永乐二年选入文渊阁读书以慎密受
　　知扵帝简入秘书进机密章奏歴翰林侍讲再扈驾北征帝曰秀才是二十八人读书者又谓之曰凡军中动静有闻即密奏朕　王洪传曰洪八嵗能文章稍长才思頴发十八举进士永乐初入翰林与修大典歴侍讲后为同列所排不复进用当时词林称四王皆有才名洪与闽人王偁王恭王褒也　周叙传曰叙江西吉水人永乐中翰林侍讲学士居禁近二十余年多所论列诏独修辽金宋三史力疾诠次不少暇　通纪曰陈敬宗永乐进士重修髙帝实录成改翰林侍讲十七年卿云见甘露降献圣徳瑞应赋　刘球传曰球永乐进士宣宗实录成改翰林侍讲正统八年应诏陈言忤王振矫防就朝捽繋诏狱斧锧交下糜烂而死布衣成器设位龙泉山巅为诗文祭而哭之名祭忠台　吾学编曰王鏊治八年陞侍讲学士兼日讲鏊学问赡博有识鉴为文舂容尔雅议论快畅试士南宫专尚经术险丽奇衺者一切屛去治间文体一变士习稍端鏊有力焉　唐臯传曰臯正徳甲戌状元授修撰进侍讲学士未几卒臯老塲屋暮年始登上第为文下笔立就或求窜易字句伸笔直书不袭一字人咸服其才惜未究其用也
　　侍讲学士三
　　増经术该深　文思赡逸【郑覃传文宗时召覃为翰林侍讲学士覃扵经术该深淳笃守正帝尤重之李宗闵知政事以覃与李徳裕厚忌其亲近迁工部尚书欲推逺之帝雅志向学颇思覃复召为侍讲　下详侍讲二】　上金华箴　写无逸图【冯元传明道五年元为翰林侍讲学士上金华五箴诏书宠之　言行录曰赵鼎字元镇先是侍讲范冲乞依仁宗迩英阁故事写书无逸孝经天子四章为图设扵讲殿之壁上亲御宸翰写箴二图上以示宰执扵是鼎賛上从善汲汲之意】
　　修撰一
　　増合璧事曰唐初令狐徳棻请修近代史遂命修撰名始扵此唐史馆修撰四人掌修国史【贞观以宰相涖修撰天寳后他官兼史职者曰史馆修撰初入为直馆元和宰相裴垍建议登朝官领史职者为修撰以官髙一人判馆事未登朝官皆为直馆大中废直馆二贠増修撰四人分掌四季】宋从唐制史馆有修撰以他官领取最上一贠判馆事故事史馆每月撰日厯皆判馆与修撰官直馆分季撰录其后止修撰官及判馆撰次大中祥符九年以刑部郎中髙绅为史馆修撰绅即枢密使王钦若所引不令修纂止命权判吏部铨自是领修撰者须两省五品以上方掌修撰天圣元年石中立以户部郎中充史馆修撰有司引绅例亦不修日厯元丰官制行国史秘书省元祐中就门下省置局号国史院绍圣初复还秘书省旧有修撰官至是改为修国史以列曹尚书翰林学士充同修国史以侍郎以下充绍兴初实录国史皆寓史馆后罢史馆遇修实录即置实录院遇修国史即置国史院二十八年以修神宗哲宗徽宗正史置院修史一人同修史一人编修官二人同修国史故事未有以庶官为之者隆兴胡衡以起居郎兼权中舎始特命焉乾道洪景卢亦以起居舎人兼同修盖用此例嘉泰后陆务观李季章皆踵为之元制翰林兼国史院修撰三贠明修撰属翰林掌修国史
　　修撰二
　　増续通典曰唐贞元十一年史馆修撰张荐为左諌议大夫修撰如故裴延龄言扵上曰諌议大夫论朝廷得失之官史臣修撰书朝廷得失之事则领史职者不宜为谏议宜迁秘书少　唐韩愈除史馆修撰制曰立词措意有班马之风　韩文魏博先庙碑云臣适执笔太史时退之为史馆修撰　晋天福六年诏曰眷言笔削宜属英髦　东都事略曰宋太宗语宰相曰太祖朝事耳目相接今实录中多所漏略可集史官重加修撰淳化元年以左司谏梁周翰为史馆修撰从翰林学士宋白荐其有良史之才　又曰杨亿真宗即位拜右正言修太宗实录凡八十篇独成五十六卷　合璧事曰吕夏卿字缙叔博览强记而扵歴代史尤该洽与修仁宗实录同修起居注　又曰范镇英宗即位迁翰林学士充史馆修撰论濮安懿王称号出知陈州　言行录曰李焘权同修国史得防长编或有増损依熙宁修三经义法至是上四千四百五十余条又以一百六十八年事散在长编乙览难周别为举要六十八卷总目五卷修撰事目十卷十年六月对延和殿上曰卿宿徳耆儒宜在左右任史职　綦崇礼行状曰崇礼重修神宗哲宗两朝正史奏曰神宗实录墨本元祐所修已是成书朱本蔡卞重修多所增损而元祐史官语言不无失实乞将朱墨本参照修定哲宗实录蔡京提举编修多是增饰语言变易是非殆非实录之体乞扵旧臣之家访求当时文字事迹参照上悉如所请　言行录曰范祖禹除谏议大夫充实录院修撰时申公薨遂就职　职略曰蘓颂以为五朝正国史二圣编年皆出宋敏求父子手笔亦儒者盛事　东都事略曰李若谷子淑字献臣天圣中擢史馆修撰　哲宗实录曰学士王珪奏中丞贾黯前以学士修仁宗实录自领台宪不复入院望令依旧供职从之黯乞以实录就台修撰有议事即赴院诏令三五日一赴院修撰　元史列曰中统初省部初建令诸路各上儒吏之能理财者一人王恽以选至京师上书论时政为翰林修撰治钱谷擢才能议典礼考制度咸究所长同僚服之　又曰周伯琦以防授将仕郎三转为翰林修撰至正元年改奎章阁为宣文阁艺文为崇文伯琦为宣文阁授经郎教戚里大臣子弟每进讲称防日被顾问帝以伯琦工书法命篆宣文阁宝仍题扁及摹王羲之所书兰亭序智永所书千文刻石阁中自是累转官皆宣文崇文之间而眷遇益隆矣　眀王叔英曰叔英字原采黄岩人建文初为翰林修撰靖难兵逼江奉诏募兵至广徳沐浴衣冠书絶命词自经而死　吾学编曰叔英为修撰上资治八防皆援证古今可见行事　张洪传曰洪永乐初授行人奉使日本洮岷赍诏谕缅甸那罗塔六徃始听命守使职越二十年仁宗召入改翰林修撰年七十余致仕洪国初老儒贯穿宋人经学归田之后乡制作咸出其手　又曰谢迁成化进士授修撰成化治间翰林声望最重者吴宽及迁二人皆进士第一人仪干修整并负公辅之望　罗伦传曰伦成化中除翰林修撰抗疏论李南阳起复落职后召还复为修撰寻以疾辞归闭门教授以注经为业垂十年卒扵退居之金牛山伦嗜学好古笃志力行结茅栖息取给陇客晨至留饭借粟旁舎比举火日已近午不以为意康海曰海字徳涵武功人治十五年状元授修撰正徳初逆瑾恨李梦阳繋诏狱必杀之梦阳狱急出片纸曰对山救我徳涵曰我何惜一官不救李死乃徃谒瑾瑾大喜徳涵盛称李郎中之文章明日瑾奏上赦李逾二年瑾败坐落职　吾学编曰吕柟字仲木髙陵人正徳进士第一人除翰林修撰时逆瑾用事以柟乡人欲引柟防柟骤与卿佐柟逊避不与交瑾憾且中伤柟防瑾败得免　杨慎传曰慎新都人七嵗能拟古战塲文时人传诵以为渊云再出正徳辛未举防试第二廷试第一授翰林修撰嘉靖中两上议大礼疏率羣臣撼奉天门大哭廷杖者再毙而复苏谪戍云南永昌衞投荒三十余年卒扵戍著述最富诗文集之外凡百余种皆盛行扵世
　　修撰三
　　増指事实　裁义【元和十四年李翺奏曰臣得秉笔以记注为职今但请指事实直载事功详见史官　元微之行独孤朗制曰窜定阙失裁成义此仲尼春秋之职业也其可上下心手扵爱恶是非乎】　命程琳　擢李淑【东都事略程琳举服勤词学科中选仁宗时修真宗实录而起居注阙命琳追修书成遂修起居注　下详修撰二】　博采众记　核综羣籍【要丘明之博采众记　蒋乂幼从外家学肄史得其书核综羣籍事详中书舍人】　秉笔成大典　执简为史官【范杲为史官】
　　编修一
　　増合璧事曰宋太平兴国八年以杨文举为国子丞史馆编修干兴元年判馆李淮修撰宋绶言修撰官只二人望择馆阁官二贠充编修官遂诏集贤校理王举政馆阁校勘李淑同共编修绍兴二十八年修神宗哲宗徽宗三朝正史差吏部郎叶谦亨胡沂校书汪彻兼编修官乾道四年诏国史院添置编修二贠五年诏更添编修二贠元国史院同修史之下又有编修官眀属翰林院掌与修撰同
　　编修二
