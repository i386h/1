<!-- { "loadSidebar": true } -->
　　【日观之职用知天道之元】　编考厯书　奏进仪表【元列传曰王恂世祖时与许衡及杨恭懿等编考厯四十余家尽夜测验创立新法参以古制推算极为精密授太史令厯成赐名授时厯颁行天下　又曰郭守敬言厯之本在于测验而测验之器莫先仪表今司天浑仪宋皇祐中汴京所造不与此处天度相符表石年深亦复敧侧乃尽考其失而移置之时改局为太史院以守敬同知太史院事守敬奏进仪表式当帝前指陈理致至于日昃帝不为倦】　能知象纬　精于占候【吾学编曰明初太史院使刘基上戊申大统厯上初在滁阳问李善长汉有三杰佐平天下今徐达可方韩信公可兼张良萧何乎对曰良智计絶人臣何敢望若转给兵食或可勉效何耳上因问今世之士孰可拟良者对曰臣闻浙东宋濓能知象纬上曰以吾所闻不如青田刘基上定括苍孙炎以上命聘基诣金陵时时占乾象佐行军輙效以为太史令寻改太史院使　又曰洪武时重天官之学稍通厯象占歩风角者咸得衣食于官刘伯完精于占又谙回回厯法起畴人厯官钦天监副】　原单飏占黄龙　蔡衡辩大鸟【后汉单飏太史令初熹平末黄龙见谯桥元问飏此何祥也飏曰其国当有王者兴不及五十年龙当复见此其应也魏郡人殷登宻记之至建安二十五年春黄龙复见谯其冬魏受禅　三辅决録云辛缮降大鸟太史蔡衡曰五色多青者鸾也】　齐七政于铜浑　视四时于玉律　日月星辰乾象不忒　分至启闭嵗功有成　当同文之朝思禀正朔　奉太史之职宜察天时【白帖】　増丞陵宫之职　局事之贰【胡文恭行马知良制　合璧事曰宋太史令总一局之事而丞为之贰】
　　太史令三
　　原日官【天子有日官诸侯有日御日官太史也】　察时变【易曰观乎天文以察时变】协时月【书曰协时月正日】　宿离不忒【月令曰孟春命太史司天厯日月星辰宿离不忒无失经纪以初为常注厯推策也候占也宿二十八宿也离犹厯也七曜为经二十八宿为纪初谓孟春歳首也】　邦国之治【周礼曰太史掌建邦之六典以逆邦国之治掌法以逆官府之治掌则以逆都鄙之治】　班告朔【周礼春官职曰班告朔于邦国郑元注曰天子颁朔于诸侯诸侯藏之祖庙至朔朝于庙告而受行之】　右史朔望以闻【周书曰维正月王在成周昧爽召三公右史戎夫曰今夕朕寤遂事惊予乃取遂事之要戒俾戎夫言之朔望以闻】　太常属官太史令【汉书百官公卿表曰太常属官有太史令一人】　冠一梁冠秩六百石【汉官仪曰太史令秩六百石冠一梁丞二人三百石】　青史记事【汉书艺文志曰青史子五十七篇注曰古史官记事也】　太史之任【贾谊新书曰不知先王之讳与国之忌不知风雨雷霆之眚此太史之任也】　胡毋作博学章【汉书艺文志曰博学七章者太史令胡毋敬所作也】　璇玑之正【白帖曰张衡妙尽璇玑之正作浑天仪以漏水转之于室内与天相应若符合】　凤凰之正【鳯凰知天时故以名歴政之官】　掌天时【后汉书百官志曰太史令掌天时星厯周礼太史职云正歳年以序事颁之于官府及都鄙郑注云中数曰歳朔数曰年中数大小不齐正之以防若今时作歴日矣定四时以次序授民时之事】　作浑天仪【后汉书张衡曰衡迁为太史令乃研覈隂阳妙尽璇玑之正作浑天仪铸铜为之着灵宪算罔论言甚详明】　造地动仪【又曰衡复造风地动仪如有地动乃知震之所在验之以事合契若神】　张衡留意天文【文士传曰张衡有功艺事特留意天文由是迁太史令也】　张寿非汉厯【蔡邕集议曰太史令张寿王挟甲寅元非汉厯也】　许芝陈天命【诸葛亮集曰太史令许芝谒者仆射诸葛璋有书与亮陈天命人事欲使举国称藩亮遂不报】　惟知占候【史通曰自古太史之职惟以著述为宗而兼掌厯象日月隂阳气数司马迁既没续史记者禇先生冯商扬雄之徒并以别职知史务于是太史之署非复记言之司故张衡髙堂等其当官见称者惟知占而已】　逺不度古近不仪今【魏志髙堂为侍中犹领太史令集上事曰太史许芝逺不度于古近不仪于今每祭与吏争肉自取百觔犹恨其少也】后代所宗【晋书曰髙阳命南正帝喾亦式序三辰唐虞则羲和夏则昆吾殷则巫咸周则史佚】
　　【鲁梓慎宋子韦齐甘徳郑禆灶魏石申其巫咸甘石之説后代所宗】　増冠应五纬【唐志曰五官正冠加一珠星以应五纬衣从其方色元日冬至朔望朝会及大礼各奏方事而服以朝见】　职配五方【续通典曰唐乾元二年知司天台韩頴奏创置五官职配五方上稽五纬】　太史据法【韩诗外传曰据法守职而人不敢非者太史也】　专报时【续文献通考曰明钦天监事例凡推算日月交食本监先期备开分秒时刻并起复方位具奏礼部通行内外诸司临时救防至救防时本监官专报时不随班行礼】　白本占奏【明钦天监事例凡天文如日月星辰风云霾雾本监各委官生昼夜占或有变异旧例自具白本占奏】　永逺不【又曰洪武六年令本监人员永逺不许动子孙只习学天文厯算不许习他业其不习学者发海南充军】　晷影堂【又曰凡本监观星有盘洪武十七年造又浑天璇玑玉衡简仪俱正统四年造十一年奏准简仪修刻黄道等度圭表壶漏俱如南京旧制又造晷影堂以便窥测调品】　通象纬及风云气候【吾学编曰胡俨字若思南昌人永乐即位择翰林官吏部荐俨帝曰俨晓天文宜令钦天监试送翰林供事钦天监言俨果通象纬及风云气】　简仪铜壶【续文献通考曰景防六年又造简仪铜壶】　厯附増太初厯【汉书曰汉武帝太初元年大中大夫公孙卿壶遂太史令司马言厯纪壊废宜改正朔傀寛议宜用夏正乃诏造汉太初歴以正月为歳首】　四分厯【又曰汉武帝太初元年作太初厯施行百余年考其行度日有退无进月有进无退光武建武八年朱浮言厯不正宜更改至章帝元和元年上命官综校四分厯施行之】　三统厯【又曰汉孝成之世刘向总六厯作五纪论子歆作三统厯及谱】　景初厯【晋志曰魏明帝景初元年杨伟作景初厯帝遂改正朔以建丑为正盖其年三月为立夏孟仲季虽与夏正不同至于郊祀搜狩班宣时令皆以建寅为正至晋武帝防始元年改名泰始厯】　乾象厯【晋律厯志汉灵帝时刘洪考史书自古迄今厯法始悟四分厯于天疎濶斗分太多更以五百八十九为纪法百四十五为斗分作乾象法冬至日日在斗二十五度名曰乾象厯】　黄初厯【晋志曰魏文帝黄初中髙堂详议厯数当有改革韩翊以为乾象厯减斗分太过其后陈羣以为翊所建犹恐未审乃以乾象厯互相错校更撰厯曰黄初厯】　皇极厯【隋志开皇二年袁充奏日长影短髙祖以厯付皇太子遣更精详日长之太子召厯算咸集刘焯以太子新立增修其书名曰皇极厯】　麟德厯【唐书曰唐髙宗麟徳中李淳风以戊寅厯推歩浸疎乃增损刘焯皇极厯更撰麟徳厯行之】　大衍厯【又曰唐元宗开元九年诏僧一行作新厯名开元大衍厯自太初至麟徳厯有二十三家与天虽不逺而未密至一行密矣其倚数立法固无易也后世虽有改作者皆依仿而已】　至德厯【又曰唐肃宗时山人韩颖上言大衍厯或误帝以颖直司天台又损益其术更名至德厯寳应元年六月日蚀三之一代宗以至徳厯不与天合诏复用麟徳厯】　五纪厯【又曰唐代宗广徳二年五月初行五纪厯】　宣明厯【又曰唐宪宗即位司天徐昻上新厯名曰象至穆宗改撰名曰宣明厯】　千歳厯【又曰唐王勃精于推歩厯算常作千歳厯】　崇元厯【又曰唐昭宗时宣明厯数渐差诏邉冈胡秀林等改作新厯赐名崇元】　授时厯【元王恂作详令二】　大统厯【续通考钞曰明钦天监事例凡歳造大统厯先期二月初一日进呈来嵗厯様然后刋造一十五本送礼部差人赍至南京并各布政司照様刋印】
　　太史令四
　　増诗唐李山甫司天台诗曰拂云朱槛捧昭回静对铜浑水镜开太史只知频奏瑞苍生无计可防灾景公进德星曽退汉帝推诚日为廻何事旷官全不语好天良月锁云台
　　増论宋唐庚辩陈寿蜀不置史官论曰春秋之时卜田宅者占云日者皆称太史则太史殆隂阳家者流然书赵盾书崔杼者亦称太史则太史又似掌记注者盖方是时学者多知天文而卜兴废者亦不纯用蓍太史伯以祝融之功而推楚国之必兴太史赵以虞舜之德而占陈氏之未亡其议论证据有絶人者故阴阳注记得兼掌之汉司马谈父子为太史令以论著为己任而又掌天官则兼掌之效于兹可见魏晋之际始置著作郎自是太史分而为二孔明之时尚未分也然观后主景耀元年史官奏景星见于是大赦改元而曰蜀不置史官妄矣
　　太祝令一
　　原杜氏通典曰太祝殷官与太宰等官为六太周官太祝下大夫三人上士四人掌六祝之辞以祈福祥秦汉有太祝令丞后汉亦曰太祝令丞晋宋齐梁陈后魏北齐皆因之后周依周官至隋置太祝署太祝令丞炀帝罢署太祝八人唐初有七人后増为九人开元二十三年减置三人掌读祝文出纳神主　増文献通考曰宋太祝奉礼郎掌奏祭祀阙则承奏廕京官十六歳以上未掌事者充郊社掌坐斋郎无员数【冨郑公之父贫甚客吕文穆门下一日白公曰某儿子十许歳欲令入书院事廷评太祝李文靖公为相治第陋甚或以为言公曰居第当传子孙此为宰相防事诚陋为太祝　礼防事已寛矣盖三官皆宰相子弟初廕之官也】　续文献通考曰辽太常寺主簿下有太祝金太祝掌奉祀神主元太祝十员明太祝职专祭祀之事
　　太祝令二
　　原太常属官有诸庙令【汉书百官公卿表曰太常属官有诸庙令有诸陵太乙令乐令】景帝改为祠祀令【又曰太祝令景帝更名为祠祀令武帝更曰庙祀令】　明帝
　　改曰太序令【续汉书百官志曰明帝永平十三年曹褒奏尚书璇玑钤曰有帝汉出德洽作乐名太序帝善之下诏曰今且改太乐官曰太序丞以应图谶】　掌陵园【又曰太庙令一人秩六百石守庙掌陵园案行埽除无丞】　掌祝辞【周礼曰太祝掌六祝以事神祈福祥求永贞一曰顺祝二曰年祝三曰吉祝四曰化祝五曰瑞祝六曰防祝郑注曰永长也贞正也求多福厯年得正命也郑司农云顺祀顺丰年也年祝求永贞也吉祝祈福祥也化祝弭兵也瑞祀逆时两宁风旱也防祝逺罪戾也】　掌读祝【续汉书百官志曰太祝令一人秩六百石掌祭祀读祝及迎送神】　増好学温良【事文聚曰阴猛好学温良称于儒林以郎太祝令】
　　大乐令一
