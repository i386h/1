<!-- { "loadSidebar": true } -->
　　原説文曰諡者諡行之迹也　韦昭辨释名曰古者诸侯薨则天子论行以赐諡唯王者无上故于南郊称天以諡之当春秋时周室卑微臣諡其君故诸侯之諡多不以实　古史考曰諡礼待而諡所以尊名也其行善善恶恶为諡所以勉为善也　礼记曰君子已孤不更名已孤暴贵不为父作諡【注作諡嫌以己尊加于父也】又曰幼名冠字死諡周道也　礼表记子曰先王諡以尊名节以壹恵耻名之浮于行也【注云諡以尊名为美諡以尊显其声名也壹专也恵善也善行虽多难以枚举但节其大者以尊其善故曰节以壹恵也】大戴礼曰武王践阼曰諡者行之迹是以大行受大名小行受小名行出乎己名出乎人　论语曰子贡问曰孔文子何以谓之文也子曰敏而好学不耻下问是以谓之文也　春秋说题辞曰号者功之表諡者行之迹所以追劝成徳使尚务节五经通义曰諡者死后之称累生时之行而諡之生
　　有善行死有善諡所以劝善戒恶也諡之言列其所行身虽死名常存故谓諡也　晋中兴书曰时赐諡多由封爵不考徳行王导曰近代以来唯爵得諡武官牙门有爵必諡卿校常伯无爵悉不赐諡甚失制諡之本今中兴肇建勲徳兼僃宜深体前训使行以諡彰中宗纳焉自后公卿无爵而諡自导始也
　　諡二
　　増唐上元元年尊太公望为武成王宋太中祥符元年加諡昭烈武成王　原檀弓曰公叔文子卒其子戌请諡于君曰日月有时将矣请所以易其名者君曰昔者卫国凶饥夫子为粥与国之饿者是不亦恵乎昔者卫国有难夫子以其死卫寡人不亦贞乎夫子听卫国之政脩其班制社稷不辱不亦文乎故谓夫子贞恵文子　左传曰无骇卒羽父请諡与族公问于众仲众仲对曰天子建徳因生以赐姓胙之土而命之氏诸侯以字为諡因以为族官有世功则有官族邑亦如之公命以字为展氏　穆天子传曰为盛姫諡曰哀淑人　增唐会要开元二十七年追諡孔子为文宣宋太中祥符五年追諡至圣元加諡大成曰大成至圣文宣王明朝因之至嘉靖间改为先师孔子　原列女传曰鲁黔娄先生死曽子与门人往吊焉曰何以为諡其妻曰以康为諡昔者先生君尝赐之粟二十钟先生辞而不受是其有余富也君尝欲授之国相先生辞而弗为是有余贵也求仁而得仁求义而得义其諡为康不亦宜乎左传曰楚子疾告大夫曰不谷不徳亡师于鄢以辱社稷若以大夫之灵获保首领以殁于地唯是春秋窀穸之事所以从先君于祢庙者请为灵若厉大夫择焉既卒子囊谋諡大夫曰君有命矣子囊曰君命以共若之何毁之赫赫楚国而君临之抚有蛮夷奄征南海以属诸夏而知其过可不谓共乎请諡之共大夫从之　增晋太子申生卒晋人諡为恭太子諡始此　原汉书曰霍去病元狩六年薨上悼之发属国元甲军陈自长安至茂陵为冢象祁连山諡之景桓侯【諡法仁义行刚曰景辟土行逺曰桓】又曰贾山奏事曰古者圣王作諡三四十世尔虽尧
　　舜禹汤文武累世广徳以为子孙基业无穷二三十世也秦始皇帝曰死而以諡法是父子名号有时相袭也以一至万则世世不相复也故死而号曰始皇帝　东观汉记曰呉汉爵位奉赐最尊重然但治宅不起巷第恭俭如此病薨奏諡有司议以为武昭特赐諡曰忠侯　张璠汉记曰范丹中平二年卒三府各遣令史奔吊累行论諡佥曰宜为贞节先生会二千余人　增贾充字公闾老病自忧諡传从子模曰是非久自见不可掩也晋太康中卒博士秦秀以其奸囘弑逆请諡以荒帝更曰武　王俭字仲寳卒礼官欲諡文献王晏与俭不平启上曰此諡自宋以来不加异姓因改諡宪王通龙门人字仲淹四逰长安见隋文帝于太极殿奏太平十二防不报退居河汾教授生徒大业末卒于家门人諡曰文中子　杨侃职林唐贞元十五年故唐安公主赐諡庄穆则公主諡自此始及考唐髙祖女平阳公主起兵参佐己諡为昭齐髙帝女妻沈攸之子文和已諡为兴宪则公主赐諡又非自唐安始矣　唐岐王范卒明皇赠諡恵文太子史断云范乃明皇之弟而是时官又为太子傅顾以太子諡之颠倒不伦　唐宋王名成器后改封寕王名宪开元二十九年薨上哀惋特甚曰天下兄之天下也固让于我为呉太伯常名不足以处之乃諡曰让皇帝其子汝阳王璡表述先志固让不许代宗时又追赠曰齐王　处士杨厚新都人少传父统业东汉顺帝时徴至长安累官侍中拜议郎后称病归教授门生三千余人卒年八十二乡人諡曰文公唐赵元亮字真固少负志畧如隠者之操及卒其友
　　魏元忠宋之问崔璩等諡曰昭夷先生　许敬宗在唐奸囘取容忍心害理及卒太常博士袁思古按諡法名与实爽曰缪请以諡之敬宗孙彦伯讼请改諡博士王福畤曰何曽既忠且孝徒以日食万钱得諡为缪敬宗忠孝不逮于曽而饮食男女之累过之諡之曰缪无负许氏矣诏五品以上更议礼部尚书杨思敬曰过而能改曰恭请諡曰恭诏从之　裴光庭字连城唐开元中为吏部尚书用人多循资格失劝奨之道及卒博士孙琬请諡曰克其子讼之赐諡忠献　顔杲卿真卿从兄也唐天寳末为常山太守安禄山反城陷被执骂贼而死杨国忠用张通幽谮竟无褒赠真卿泣诉于上杖杀通幽赠杲卿太子太保諡忠节　顔真卿为贼所杀贞元中追赠司徒諡文忠　李晟破贼时咸寜公浑瑊亦进取咸阳其功固不相下故其卒与晟同諡忠武　萧頴士字茂挺唐开元中举进士对防第一尹徽王恒卢异等执弟子礼受业门下号萧夫子与李华齐名及卒门人共諡曰文元先生　宋庆礼卒太常以其奸巧自是諡曰专礼部员外张九龄駮之曰庆礼在邉陲二十年邉亭晏然不当加以丑諡改曰敬　汉世母后无諡髙祖尊先母为昭灵夫人尊髙后为昭灵后至明帝隂太后始建光烈之称然犹未以諡名也其后母后止有二諡至宋仁宗时刘太后崩諡庄献明肃则母加四諡自此始矣　宋邵雍字尧夫天性髙迈迥出千古而坦夷温厚不见圭角所着有皇极经世观物内外篇渔樵问答击壤集行世卒年六十七程明道铭其墓朱文公为之赞元祐中赐諡康节　陈瓘字莹中号了翁绍兴中特諡忠肃　戚同文字文约所交皆当世知名士杨徽之因使至郡多与之酬倡及卒徽之与其门人諡坚素先生　明世宗时真人邵元节卒赠少师諡文康荣静初死时内阁拟二諡御批俱用故得四字諡
　　諡三
　　原取善【表记云先王諡以尊名节以壹恵耻名之浮于行也注恵善也节以一善言取其一大善以为諡号也浮过也】　知行【闻其諡知其行】　成徳【谷梁云而后举諡諡所以成徳也徐邈注云成谓定其徳之优劣】　尊名【表记云先王諡以尊名郑注云名者谓声誉也言先王论行以为諡以尊名者使声誉可得而尊信也】　当实【崔骃议章帝諡云臣闻号者功之表谥者行之迹据徳録功名当其实】　受名【王导上疏曰臣闻大行受大名则实称不诬而已】　太史掌【周礼太史掌卿大夫防赐諡读诔】　大夫谋【楚恭王详諡二】　陈行迹【周礼太师职云大防帅瞽而廞作防諡郑氏注云廞兴也兴言王之行谓讽诵其治功之诗故书廞为淫郑司农云淫陈也陈其生时行迹为作諡】　附丰功【孙毓諡议云大名必加茂实美号必附丰功】　商臣加恶【传云商臣弑其父諡之曰灵不瞑曰成乃瞑注礼既乃諡啇臣忍人既弑父未敛而加恶諡也】　子囊増名【君子谓楚子囊忠君薨不忘增其名注谓諡君为恭】　文者一言【白虎通云諡或一言或两言何文者以一言为諡髙宗殷宗也质者以两言为諡故汤死后世称成汤也】　帝后一体【蔡邕諡议云汉世母氏无諡至于明帝始建光烈之称諡法有功安民曰烈帝后一体礼亦宜同皇太后宜諡为和熹烈皇后】　大夫会諡【白虎通云诸侯薨世子赴告天子天子遣大夫会其而諡之何幼不诔长贱不诔贵诸侯相诔非礼也臣当受諡于君也】　鸿胪奏諡【汉书云诸侯薨大鸿胪奏谥诔防注曰诔防简也】　上古无諡【抱朴子云上古无諡始于周家耳】　中古为諡【史记秦始皇制曰朕闻太古有号无諡中古有号死而以行为諡如此则子议父臣议君也甚无谓朕弗取焉自今以来除諡法朕为始皇帝后世以计数二世三世至千万世传之无穷】　增取孝为諡【荀爽对策详諡一】　无爵而諡【自王导始详諡一】　二字非褒　一字非贬【并详諡四独孤及议】　门人私諡　乡人公諡　后代追諡　讼请改諡【并详諡二】　原别尊卑彰有徳【白虎通云死有諡何諡者别尊卑彰有徳也】　生无爵死无諡【郊特牲云死而諡今也古者生无爵死无諡郑注曰古谓殷以前也大夫以上乃谓之爵死有諡也周制爵及命士虽及之犹不諡耳今记时死则諡之非礼也】諡有七十二品【白虎通云所以諡之为尧何为諡有七十二品礼记諡法曰翼善传圣諡】
　　【曰尧仁圣盛明諡曰舜慈恵爱民諡曰文强理劲直諡曰武】　议者百五十人【何晏魏明帝諡议表云案外内羣寮议宜曰明余所执难各不同书曰三人占则从二人之言传曰善钧从众今称明者可谓众也】　彰明既往　沮劝将来
　　諡四
　　原表梁陆倕为张缵谢兄尚书諡靖子表曰亡兄夙搆皇慈早邀灵庆立言著绩未酬天宠门衰祚寡遽辞昌运拊心摧恨私懐罔极日月告时幽埏寖逺王人猥集佳册光临荣溢里庭恩沈松槚
