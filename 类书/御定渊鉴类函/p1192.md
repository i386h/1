<!-- { "loadSidebar": true } -->
　　増续文献通考曰苖古三苖之裔也自长沙沅辰以南尽夜郎之境多有之与民夷混通曰南蛮其种甚伙散处山间聚而成邨曰寨其人有名无姓有族属无君长近省界为熟苗输租服役稍同良家至年则官司籍其户口息耗登于天府不与是籍者谓之生苗生苗多而熟苗寡其俗各以其党自相沿袭大抵懻忮猜祸睚眦之隙遂至杀人被杀之家举族为讐必报当而后己否则亲戚亦助之即抗刭不悔谚云苗家讐九世休言其不可遽觧也其在金筑者有克孟牯羊二种择悬崖凿窍而居不设茵席搆竹梯上下髙者百仞耕不挽犂以钱镈发土耰而不耘男女躧坐而偶免乳而归其聘财在独山为九名九姓苗狙诈而饕诐以元日为把忌闭门不出二七而觧犯之者以为不祥在平乐为紫姜苗嗜杀尤甚得仇人即生啗其肉夫死其妻嫁而后葬曰防有主矣在葛彰葛商为短裠苗以花布横揜及骭在牂牁间为八番子其俗劳女而逸男以虎马日为市夜卧必围炉厝火不施衾枕燕防撃长腰鼓为乐以十月望日为歳首不择日以夜静出之云不忍使其亲知也在陈烂土为黒苗又为天苗缉木叶以为上服女子甫十歳即搆竹楼野外处之以号滛者人死不以藤蔓束之树间诸苗所居必深山僻谷生而不见外事故其俗不移无公家更赋之给故其民惰慢土无姜果蓏虫蚁食物常足故皆啙窳偷生而无积聚不通文字絶先王礼义之敎虽得其人亦不可使
　　苗二
　　増种非一　习俗各异【明一统志云贵州所辖夷人种非一曰罗罗曰宋家曰蔡家曰仲家曰龙家曰曽竹龙家曰打牙犵狫曰红犵狫曰花犵狫曰东苗曰西苗曰紫姜苗曰卖爷苗习佫各异】　占鸡骨以吉凶　闻防声而号泣【续文献通考云卜以鸡骨视其衅以断吉凶又曰亲死不哭笑舞号唱谓之閙尸明年闻杜鹃声则比屋号泣曰鸟犹歳至亲不复矣】
　　西爨　东爨一
　　原杜氏通典曰西爨者南寜之渠帅梁时通焉自云本河东安邑人七叶祖事晋为南寜太守属中原乱遂王蛮夷梁元帝时南寜州刺史徐文威征诣荆州有爨瓒者遂据南寜之地　増文献通考曰自曲州靖州西南昆州曲轭晋寜喻献安寜距龙和城谓之西爨白蛮自弥鹿升麻二川南至歩头谓之东爨乌蛮土多骏马犀象明珠爨瓒子震翫隋开皇初遣使朝贡命韦世冲以兵戍之置恭州协州昆州未几叛史万歳撃之唐髙祖即位以其子达为昆州刺史太宗遣将撃西爨开青蛉弄栋为县达死以爨归王为南寕州都督袭杀东爨首领盖聘有两爨大鬼主崇道者与弟日进居安寜城左俄而崇道杀日进及归王于是诸爨乱崇道俄亦被杀诸爨稍离弱阁罗鳯以兵胁西爨徙户二十余万于永昌城东爨以言语不通各散依林谷得不徙自曲靖州至龙和皆残于兵日进等子孙居永昌城乌蛮种复振徙居西爨故地与绛州为邻
　　西爨　东爨二
　　増乌白蛮　东西爨【并见前】
　　昆弥国一
　　原杜氏通典曰昆弥国一曰昆明西南夷也在爨之西洱河为界即叶榆河其俗略同突厥相传与匈奴本兄弟国也　増文献通考曰汉武帝得其地入益州部其后复絶诸葛亮定南中亦所不至武徳四年嶲治中吉使南寜因至其国谕之遣使朝贡贞观十九年右武侯将军梁建方讨蛮降其部落七十二户九千三百咸亨三年昆明十四姓率户二万内附析其地为殷州总州敦州以安辑之殷州居戎州西北总州居西南敦州居南远不过五百余里近三百里其后又置盘麻等四十一州皆以首领为刺史
　　昆弥国二
　　増郡开越嶲　池号昆明【汉书嶲昆明师古曰嶲即今之嶲州也昆明又在其西南即今之南寕州诸爨所居是其地也地理志云越嶲郡武帝元六年开又汉书云初汉欲求身毒国为昆明夷所闭昆明有滇池方三百里曰滇河汉将伐昆明作昆明池以习水战】　好桑蚕　宜黍稷【永昌郡曰越嶲郡在建寕西北千七百里沿江都县自建寕髙山相连至川中平地东西南北八千余里郡特好桑蚕宜黍稷麻麦稻粱】
　　缅一
　　増续文献通考曰缅国为西南夷不知何种其地接大理去成都不逺东至木南至南海西至戛里北至陇川有江头太公马来安正国蒲甘缅王五城元世祖至元十九年撃缅至二十年克江头太公二城西南夷十二部俱降大徳元年封的立普哇拿阿廸提牙为缅国王赐之银印子信合八的为缅国世子锡以虎符戒将毋擅兴兵甲后于蒲甘缅王城置牙等处宣慰使司明洪武二十九年始归附立缅甸军民宣慰使等司
　　缅二
　　増树头取酒　石缝出油【明一统志云树头椶髙五六丈结实大如掌土人纳麯罐中以索悬罐于实下刲其实流汁以为酒名曰树头酒防不用麯惟取汁熬为白糖其叶即贝叶写书用之石油自石缝流出臭恶而色黒可搽毒疮】
　　附国
　　増文献通考曰附国隋代通焉在蜀郡西北二千余里即汉之西夷也有嘉良夷即其东部所居种自相率领不能统一土俗与附国同言语少殊其人并无姓氏其地南北八百里东西四千五百里土髙燥气凉多风少雨山出金银多白雉水有嘉鱼大业四年其王遣子弟宜林率嘉良夷六十人朝贡嘉良有水阔六七十丈附国水阔百余丈并南流用皮为舟而济附国南有薄縁夷风俗亦同有女国其水东北连山緜数千里接党项及诸羌

　　御定渊鉴函卷二百三十二
　　钦定四库全书
　　御定渊鉴函卷二百三十三
　　边塞部四【五岭蛮总叙　海南诸国总叙　林邑占城　婆利　罗刹　丹丹　盘盘陁洹　诃陵　堕和罗　堕婆登　多蔑多摩长　狼牙脩　于陀利　扶南　顿逊毗骞　火山　赤土扶南诸小国】
　　五岭蛮总叙
　　原杜氏通典曰五岭之南涨海之北三代以前是为荒服秦平天下开置南海等三郡秦乱赵佗据有其地五代九十三嵗至汉武建元中伏波将军路博徳灭之分为儋耳等九郡其珠崕郡在海洲上大率数歳一反元帝初元中纳贾捐之议罢之后汉光武建武中交趾女子徴侧反略有六十余城伏波将军马援讨平之桓灵以后蛮獠又据象郡象林县遂为林邑国矣其余郡县歴代虽时有反乱州郡兵旋平定之极南之人雕题交趾其俗男女同川而浴【题额也雕谓刻其肌以丹青之交趾谓足大指开阔并立相交】其西有噉人国生首子輙而食之谓之宜弟味
