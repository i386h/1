<!-- { "loadSidebar": true } -->
　　【王瞗也挚而有别故为司马主法制】鸤鸠氏司空也【鸤鸠鴶鵴也鸤鸠平均故为司空平水土鴶音秸鵴音匊】爽鸠氏司寇也【爽鸠鹰也挚故为司寇主贼盗】鹘鸠氏司事也【鹘鸠鹘雕也春来冬去故为司事鹘音骨雕音陟交切似山鹊而小至春多声】五鸠鸠民者也【鸠聚也治民尚聚故以鸠为名】五雉为工正【雉有五种西方曰鷷雉东方曰鶅雉南方曰翟雉北方曰鵗雉伊洛之南曰翚雉】利器用正度量夷民者也【夷平也】九扈为九农正【扈止也止人使不淫放也扈有九种春扈鳻鶞夏扈窃元秋扈窃蓝冬扈窃黄棘扈窃丹行扈唶唶宵扈啧啧桑扈窃脂老扈鴳鴳以九扈为九农之号各随其宜以敎其事者也鶞音敕伦反唶音子夜反啧音庄革反】　自颛顼以来不能纪逺乃纪于近为民师而命以民事【徳不能致逺瑞始以民事命官此郯子对鲁昭公之辞仲尼闻之曰吾闻之天子失官学在四夷乃见于郯子而学之】又有五行之官是谓五官社稷五祀是尊是奉【五官之君长能修其业者死配食于五行之神为王者所尊奉】春官木正曰句芒【正官长也两木生句曲而有芒角其祀重也】夏官火正曰祝融【祝融明貌也其祀黎也】秋官金正曰蓐收【秋物摧蓐而可收也其祀该也】冬官水正曰冥【水隂而幽冥其祀修及熙焉】中官土正曰后土【土为羣物主故称后也其祀句龙焉在家则祀中霤在野则祀社】　唐尧之代命羲和钦若昊天厯象日月星辰敬授人时【重黎之后羲氏和氏世掌天地四时之官故尧命之使敬顺吴天昊天言元气广大星四方中星辰日月所会厯象其分节敬记天时以授人也此举其目下别序之】分命羲仲宅嵎夷曰旸谷【宅居也东表之地称嵎夷旸明也日出于谷而天下明故称旸谷嵎夷一也羲仲居治东方之官】寅宾出日平秩东作【寅敬宾导秩序也歳起于东而始就耕谓之东作东方之官敬导出日平均次序东作之事以务农也】申命羲叔宅南交【申重也南交言夏与春交举一隅以见之此居治南方之官】平秩南讹敬致【讹化也掌夏之官平序南方化育之事敬行其敎以致其功四时同之亦举一隅】分命和仲宅西曰昧谷【昧冥也日入于谷而天下冥故曰昧谷昧谷曰西则嵎夷东可知此居治西方之官掌秋天之政】寅饯纳日平秩西成【饯送也日出言导日入言送因事之宜秋西方万物成平序其政助成物也】申命和叔宅朔方曰幽都平在朔易【此称朔亦称方言一方则三方见矣北称幽南称明从可知也都谓所聚也易谓歳改易于北方平均在察其政以顺天常上总言义和敬顺昊天此分别仲叔各有所掌】允厘百工庶绩咸熙【允信厘治工官绩功咸皆熙广也言定四时成歳厯以告时授事则能信治百官众功皆广叹其美】内有百揆四岳【四岳分主四方诸侯者也　周礼正义曰四岳四时之官主四岳之事始羲和之时主四岳者谓之四伯至其死分岳事置八伯皆王官其八伯唯驩兜共工放齐鲧四人而已余四人无文可知故书传云惟元祀廵狩四岳八伯尧始以羲和为六卿春夏秋冬者并掌方岳之事是为四岳出则为伯其后稍死分置八伯以九州而言八伯者据畿外八州也畿内不置伯以乡遂之吏主之四岳之外更有百揆之官者但尧初天官为稷至尧试舜天官之任谓之百揆舜又命禹为百揆皆天官也】外有州牧侯伯【外置州牧十二及五国之长】　虞舜有天下以伯禹作司空使宅百揆【禹代鲧为崇伯入为天子司空治洪水有成功言可用之】弃后稷播百谷契作司徒敷五敎【布五常之敎】臯繇作士正五刑【士理狱官】垂作共工利器用【垂臣名共谓供其百工职事】伯益作虞育草木鸟兽【虞掌山泽之官】伯夷秩宗典三礼【秩序宗尊也三礼天地人之礼伯夷臣名姜姓】夔典乐敎胄子【胄长也谓元子以下至卿大夫子弟以歌诗蹈之舞之敎长国子中和祗庸孝友】和神人【命夔使勉之】龙作纳言出纳帝命【纳言防舌之官听下言纳于上受上言宣于下必以信】盖亦为六官以主天地四时也【崔灵恩曰自颛顼以来命南正重司天火正黎司地故重黎之后世掌天地官号曰羲和唐尧受之方置天地四时之官命羲和之后使复旧职而掌天地之事又分命羲仲羲叔和仲和叔使主四时为六卿之任及其末年舜摄百揆改地官为司徒秋官为士冬官为司空春官为秩宗故尚书曰乃命羲和钦若昊天分命和仲和叔等使主四时之事又云百姓不亲五品不逊契为司徒敬敷五敎地官之事也臯繇作士五刑有服秋官之任也禹作司空以平水土冬官之职也伯夷为秩宗典朕三礼此春官之所司也又周礼正义曰稷为天官羲和为夏官共为六官也】　夏后之制亦置六卿【甘誓曰乃召六卿是也】其官名次犹承虞制　殷制天子建天官先六太曰太宰太宗太史太祝太士太卜典司六典【典法也周制太宰为天官太宗曰宗伯宗伯为春官太史以下属焉太士以神仕者】天子之五官曰司徒司马司空司士司寇典司五众【众谓羣臣也周制司士属司马太宰司徒宗伯司马司寇司空为六官】天子之六府曰司土司木司水司草司器司货典司六职【府主藏六物之税者周制皆属司徒司土土均也司木山虞也司水川衡也司草稻人也司器角人也司货丱人也丱音革猛反】天子之六工曰土工金工石工木工兽工草工典制六材【周制皆属司空土工陶旊也金工筑冶鳬防锻桃也石工玉人磬人也木工轮舆弓庐匠车梓也兽工函鲍防韦裘也唯草工职亡盖谓作萑苇之器防音吁援反旊音方往反】五官致贡曰享【贡功也享献也致其歳终之功于王谓之献也太宰歳终则令百官府各正其治受其防听其致事而诏王废置也】五官之长曰伯【谓为三公也周礼九命作伯】千里之内为王畿千里之外设方伯五国以为属属有长十国以为连连有帅三十国以为卒卒有正二百一十国以为州州有伯【属连卒州皆聚也伯帅正亦长也凡长皆因贤侯为之殷之州长曰伯虞夏及周皆曰牧】八州八伯五十六正百六十八帅三百三十六长八伯各以其属属于天子之老二人分天下以为左右曰二伯【老谓上公】　周成王旣黜殷命参考殷官制为周礼以作天地四时之名谓之六卿【改太宰为天官冢宰太宗为春官宗伯司徒为地官司马为夏官司寇为秋官司空为冬官】立天官冢宰掌邦治地官司徒掌邦敎春官宗伯掌邦礼夏官司马掌邦政秋官司寇掌邦刑冬官司空掌邦事【六官之职皆总属于冢宰故论语曰君薨百官总已以听于冢宰尔雅曰冢大也冢宰则大宰于百官无所不主】各有徒属周于百事【崔灵恩曰夫百王不同各置官礼为禅让相传者亦不得不改但所以改者少非禅让之世者变易必多以革人视听所以禅让不改多者以禅让道同人未为弊故不改者多非禅让之世须变人情故必多改故王者之兴必有改官之礼此周礼所兴之意也】歳终天子斋戒受谏【谏当有所改为】六卿以百官之成质于天子【质犹平也平其计要】百官斋戒受质【受平报也】然后休老劳农【飨食之也】成歳事【断计要也】制国用自周衰官失而百职乱战国并争各有变易　曁秦兼天下建皇帝之号【五帝自以德不及三皇故自去其皇号三王又以德不及五帝自损称王秦自以德兼二代故兼称之】立百官之职不师古始罢侯置守太尉主五兵丞相总百揆又置御史大夫以贰于相　汉初因循而不革随时宜也其后颇有所改【孟康注汉书曰大司马左右前后将军侍中常侍散诸吏为中朝丞相以下至六百石为外朝】　王莽篡立慕从古官而吏民弗安亦多虐政遂以乱亡【当更始之时官爵皆羣小贾竖语详聚】　光武中兴务从节约并官省职费减亿计【后汉建武六年诏曰百姓遭难户口耗少而官吏尚繁于是司隷州牧条奏并省四百余县吏职减损十置其一】废丞相与御史大夫而以三司综理众务洎于叔世事归台阁论道之官僃员而已　魏与吴蜀多依汉制晋氏继及大抵略同【山公啓事曰晋制诸坐公事者皆三年方得叙用其中多有好人令逍遥无事臣以为略依左迁法随资才减之亦足惩戒而官不失其用诏善之　又奏曰诸官有病满百日不差宜令去职优其礼秩既差而复用】泰元六年改制减费损吏士职员凡七百人【时议省州郡县半吏以赴农功荀勗议以为省吏不如省官省官不如省事省事不如清心昔萧曹相汉载其清静此清心也汉文垂拱几致刑措此省事也光武并合吏员县官四邑才置十一此省官也魏太和中遣王人四出减天下吏员正始中亦并合郡县此省吏也今必欲求之于本则宜以省事为先设官分职委事责成量能授任思不出位若欲省官窃谓九寺可并于尚书兰台宜省付三府　东晋桓温又表曰愚谓门下三省秘书著作通可减半古以九卿综事不专尚书今事归内台则九卿为虚设皆宜省并若郊庙籍田之属则临时权兼事讫省矣】爰及宋齐亦无改作【宋时制新长吏以父母疾去官禁锢三年山隂令沈叔任父疾去职御史中丞郑鲜之上议曰所以为其制者涖官不久则奔竞互生故杜其欲速之请以申考绩之实耳今父母之疾而加以罪名损义疾理莫此为大诏从之于是自二品以上父母及为祖父母后者坟墓崩毁及疾病方属辄去并不禁锢　又刘祗为中书郎江夏王义恭领中书监服亲不得相临表解职也孝武诏曰昔二王两谢俱至崇礼自今三台五省悉同此例　又诏曰方鎭所假礼白版郡县年限依台除食禄三分之一不给送】官司有三台五省之号【三台盖两汉旧名五省谓尚书中书门下秘书集书省也】郡县有三歳为满之期【宋州郡县居职以三周为小满】　梁武受终多遵齐旧然而定诸卿之位分配四时【说在列卿中】置戎秩之官百有余号【武帝时置百二十五号将军为二十四班】　陈遵梁制不失旧物【陈依梁制年未满三十者不得入仕唯经学生策试得第诸州迎主簿西曹左奏及经为挽郎得仕其诸郡唯正王任丹阳尹经迎得出身庶姓尹不得必有竒才异行殊勲别降恩旨叙用者不在常例其相知表啓通举者亦常有之亦因年考校黜陟之旣不为此式所以勤惰无辨凡选官无定期阙即补多更年互迁官未必即进班秩其官唯论清浊从浊得微清即胜于转若有迁授或由别敕任移转一人为官则即诸官多须改动　陈书曰旧式拜官皆在午后唯拜蔡景为度支尚书日驾幸元武观帝恐景不得预宴特令早拜】　后魏昭武之即王位初置官司分掌众职【以燕凤为右长史许议为中令】然而其制草创名称乖疏皇始元年道武平并州始建台省置百官封公侯将军刺史太守尚书郎等官悉用文人天兴中太史言天文错乱当改王易政故官号数革【初道武制官皆拟逺古云鸟之义诸曹走使谓之鳬鸭取飞之迅疾也以伺察宫禁谓之白鹭取其延颈逺视他皆此】至孝文太和中王肃来奔为制官品百司位号皆准南朝改次职令以为永制【凡守令以六年为满后经六年乃叙】又作考格以之黜陟【太和十八年诏曰古者三载考绩三考黜陟朕今三载一考考便黜陟各令当司考其优劣为三等六品以下尚书重问五品以上朕与公卿亲论善恶上上者迁之下下者黜之中中者守本位】文宣武帝行考陟之法任事上中者三年升一阶散官上第者四载登一级孝明以后授受多滥【自明帝孝昌以后天下多难刺史太守皆为当部督虽无兵事并立佐寮所以颇为烦扰及东魏静帝时齐神武作相髙隆之表请自非实在边要见有兵马者悉皆断之又时诸朝贵多假常侍以取貂蝉之饰隆之自表解侍中并陈诸假侍服者请亦罢之又自军国多事冐窃官者不可胜数隆之奏请检括得五万余人而羣小喧嚻隆之惧而止】北齐创业亦遵后魏台省位号多江东【以门下省掌献纳諌】
