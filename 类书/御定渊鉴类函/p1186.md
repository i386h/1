<!-- { "loadSidebar": true } -->
　　増文献通考曰豆莫娄在勿吉北旧夫余也室娄之东至海方二千余里其人土著有居室仓库多山陵广泽地宜五谷其人长大性强勇谨厚不寇抄其君长皆以六畜名官衣髙丽而帽大其国大人以金银饰之用刑严急杀人者死没其家人为奴婢或言獩貊之地也
　　髙句丽一
　　原杜氏通典曰髙句丽后汉朝贡云本出于夫余先祖朱蒙朱蒙母河伯女为夫余王妻日所照遂有孕而生及长名曰朱蒙俗言善射也国人欲杀之朱蒙弃夫余东南走渡普述水至纥升骨城遂居焉号曰句丽以髙为氏　汉武灭朝鲜以髙句丽为县属元莬郡赐以衣帻朝服鼓吹常从元菟郡受之　后王宫生而开目能视国人憎之及长勇壮和帝时频掠辽东元莬等郡宫死元莬太守姚光上言欲因其丧发兵击之尚书陈忠曰宫前桀先不能讨死而击之非义也宜遣吊问因责让前罪安帝从之明年宫子遂成还汉生口诣元莬降诏曰自今以后不与县官战鬬而自以亲附送生口者皆与赎直缣人四十匹小口半之自尔率服东垂少事　其后王位宫立齐王正始三年宼西安平【在辽东】五年幽州刺史毌丘俭将万人出元莬讨之战于沸流位宫败走俭追至赪岘悬车防马登丸都山屠其所都斩首万余六年毌丘俭复讨之位宫轻将诸加奔沃沮俭使王颀追之绕沃沮千余里至肃慎南界刻石纪功又刋丸都山铭不耐城而还　位宫五叶孙钊为百济所杀其后慕容寳以句丽王安为辽方带方二国王至孙髙琏晋义熙中以为都督营州诸军事琏七叶至元隋文帝时率靺鞨之众万余寇辽西隋遣汉王谅总兵讨之次辽水元惶惧遣使请罪遂班师　炀帝徴元入朝不至大业七年帝亲征元顿兵于其城下髙丽婴城固守帝命诸军攻之敕诸将若降者即宜抚纳不得纵兵城将陷辄言请降诸将奉防不敢赴机先令驰奏比报至守御亦备随出拒战如此者再三帝不悟食尽师老输粮不继诸军败绩还者千人而已　唐武徳八年三月髙祖谓羣臣曰名实之间理须相副髙丽称臣于隋终拒炀帝何臣之有朕敬于万物不欲骄贵但据有土宇务共安人何必令其称臣以自尊大可即诏述朕此怀也裴矩温彦博进曰辽东之地周为太师之国汉家之元菟郡耳魏晋以前近在提封之内不可许以不臣乃止　二十一年李勣复大破髙丽于南苏班师至颇利城渡白狼黄岩二水皆由膝以下勣怪二水狭浅问契丹辽源所在云此二水更行数里合而南流即称辽水更无辽源可得也旋师之后更议再行时司空房龄病亟谓诸子曰当今天下清谧咸得其宜惟东讨不庭方为国害吾若不言可谓衔恨入地遂封表切諌增五代史曰当唐之末其王姓髙氏长兴三年权知
　　国事王建封髙丽国王建髙丽大族也王氏三世终五代常来朝贡　文献通考曰宋建隆三年十月髙丽国王昭遣其广评侍郎李兴祐副使李励希判官李彬等来朝贡　淳化元年三月郎中柴成务徃使其国俗言隂阳鬼神之事颇多拘忌毎朝廷使至必择良月吉辰方具礼受诏成务在馆逾月乃遗书于治治览书惭惧遣人致谢焉四年正月治遣使白思柔贡方物二月遣秘书丞陈靖等自东牟趣八角海口得思柔所乗海船及髙丽水工即登舟自芝冈岛顺风泛大海再宿抵瓮津口登陆至其国治迎使于郊尽藩臣礼先是三年上亲试诸道贡举诏赐髙丽宾贡进士王彬崔罕等及第既授以官遣还本国至是靖等使囘治上表以谢　续文献通考曰辽太祖神册间髙丽遣使进寳劔圣宗统和十年以东京留守萧恒徳伐髙丽十一年王治遣朴良柔奉表请罪诏取鸭緑江东数百里地赐之十三年遣使册治为王遣童子十人来学本国语十四年王治表乞为婚姻以东京留守驸马萧徳恒女下嫁之金灭辽髙丽以事辽旧礼称臣于金元朝贡不絶终世祖世入贡者三十有六其山有名慈悲岭者元尝以此画为界明洪武二十五年其子瑶昬迷众推门下侍郎李成桂主国事诏从其自为声教成桂更名旦徙居汉城遣使请改国号诏更改朝鲜自旦以来嵗贡献不絶其国置八道分统府州郡县国分八道中曰京畿东曰江源本濊貊地西曰黄海古朝鲜马韩旧地南曰全罗本弁韩地东南曰庆尚乃辰韩地西南曰忠清皆古马韩域东北曰咸镜本髙句丽西北曰平安本朝鲜故地其俗柔谨知文字喜读书崇释尚恶杀戴折风巾服大袖袗男女相恱为婚死三年始居皆茅茨衣多麻苎以田制俸以秔酝酒法无苛条刑不惨毒山川丸都神嵩北岳海鸭緑江为大产金银铁水晶盐防苎布白硾纸狼尾笔果下马长尾鸡貂豽海豹皮八梢鱼昆布秔黍麻榛松人参茯苓
　　髙句丽二
　　増祀灵星神　戴王母像【旧唐书髙丽曰其俗多滛祀事灵星神五神可汗神箕子神　宋史曰正月七日家为王母像戴之】　城名沟溇　仓有桴京【魏志曰东界筑小城置朝服衣帻其中名为帻沟溇沟溇者句丽名城也　又曰无大仓库家有小仓名桴京】　大将八十嵗　有国九百年【唐书髙丽秘记曰不及九百年当有八十大将灭髙氏自汉有国今九百年勣年八十矣】　出夫余之别种　有箕子之遗风【旧唐书曰髙丽者出自夫余别种又曰有箕子之余风】　勒石驻跸之山　献俘含元之殿【唐书曰贞观十九年太宗亲征渡辽名所幸山为驻跸山勒石以纪其事　又曰帝坐含元殿引见勣等献俘于庭】　知文字进越王新义　祀鬼神称河伯外孙【五代史曰俗知文字喜读书昭进越王新义八卷寰宇志曰形貌洁净男女好事鬼神朱蒙曰我是日子河伯外孙】
　　髙句丽三
　　増制宋太祖赐髙丽王制曰古先哲后奄宅中区曷尝不同文轨于万方覃声教于四海顾予凉徳猥被鸿名爰致宾王宜优锡命开府仪同三司检校太师元莬州都督充大义军使髙丽王昭日边钟粹辽左推雄习箕子之余风抚朱蒙之旧俗而能占云海奉贽充庭言念倾输实深嘉尚是用锡之懿号醻以公田载推柔逺之恩式将拱辰之志于戏来朝万里美爱戴之有孚柔抚四封庶混并之无外永保东裔聿承天休可食邑七千户仍赐推诚顺化保义功臣
　　原表唐房龄谏伐髙丽表曰臣闻兵恶不戢武贵止戈当今圣化所覃无逺不服自上古所不臣者陛下皆能臣之所不制者皆能制之详观古今为中国害无过突厥遂能坐运神册不下殿堂大小可汗相次束手分典禁衞执防行间其后延陀鸱张寻就夷灭铁勒慕义请置州县沙漠之北万里无尘至如髙昌叛涣于流沙吐浑首窜于积石偏师薄伐俱从平荡髙丽逋诛莫能讨击陛下责其逆乱杀主虐人亲总六军问罪辽碣未经旬日即防辽东彼髙丽者边土贱不足待以仁义不可责以常礼古来以鱼鼈畜之宜从阔略若必欲絶其种深恐兽穷则搏且陛下毎决死囚必命三覆进素食停音乐盖以人命所重感动圣慈况今兵士之徒无一罪戾无故驱之于辽城之间委之锋刃之下使肝脑涂地魂魄无归令其老父孤儿寡妇慈母覩轊车而掩泣抱枯骨而摧心足以变动隂阳感伤和气实天下之冤痛也伏愿陛下许髙丽自新罢应募之众自然中外庆赖逺肃迩安臣朝夕入地谨罄残魂余息傥蒙録此哀鸣即臣死且不朽　狄仁杰请罢安东表曰臣闻先王疆理天下皆是封域之内制井田出兵赋其有逆命者因而诛焉罪其君吊其人存其社稷不夺其财非欲土地之广非贪玉帛之货人有四支者所以扞头目也君有四方者所以衞中国也然而蝮虵在手既以断节全身狼戾一隅亦宜弃之存国汉元帝罢珠厓之郡宣帝弃车师之田非恶多而好少也知难即止是为爱人今以海中分为两运风波漂荡没溺至多凖兵计粮犹苦不足且得其地不足以耕织得其人不足以赋税臣请罢薛讷废安东镇三韩君长髙氏为其主诚愿陛下存亡继絶之义复其故地此之美名髙于尧舜逺矣増宋髙丽国王谢表曰学生王彬崔罕等入朝肄业
　　防恩并赐及第授将仕郎守秘书省校书郎仍放归本国窃以当道荐修贡奉多歴嵗年盖以上国天髙遐荒海隔不获躬趋金阙面叩玉墀唯深拱极之诚莫展来庭之礼彬罕等幼从匏系嗟混迹于嵎夷不惮蓬飘早宾王于天邑缊袍短褐玊粒桂薪堪忧食贫若为卒嵗皇帝陛下天慈照毓海量优容丰其馆谷之资朂以艺文之业去嵗髙悬轩鉴大选鲁儒彬罕接武泽宫敢萌心于中鹄滥巾英域空有志于羡鱼陛下以其万里辞家十年观国俾登名于桂籍仍命秩于芸台悯其怀土之心慰以倚门之望别垂宸防令归故乡大造曲成鸿恩莫报臣不胜感天戴圣之至
　　増书宋柴成务遗髙丽王书曰王奕叶藩辅尊奨王室凡行大庆首被徽章今国家特驰信使以伸殊宠非止歴川涂之緜邈亦复蹈溟海之艰危皇朝惓遇亦云隆矣而乃牵于禁忌泥于卜数惑日者之浮説稽缓天子之命书惟典册之垂文非卜祝之能晓是以书称上日不推六甲之元辰礼载仲冬但取一阳之嘉防灿然古训足以明稽所宜改图速拜君赐倘凤綍无滞克彰拱极之诚则龙节有辉免贻辱命之责
　　沃沮
　　増文献通考曰沃沮在髙句丽盖马大山之东滨大海而居可千里北与挹娄夫余南与濊貊接户五千无大君王世世邑落各有长帅其言语与句丽小异衞满王朝鲜时沃沮皆属焉汉武帝元封三年以沃沮城为四郡后为夷貊所侵徙郡句丽西北今所谓元菟故府是也沃沮还属乐浪汉以土地广逺在单单大岭之东分置东部都尉治不耐城别主岭东七县时沃沮亦皆为县汉光武六年省边郡都尉由此罢其后皆以其县中渠帅为县侯诸邑落渠帅皆自称三老则故县国之制也魏毌丘俭讨句丽句丽王宫走沃沮遂进师击之沃沮邑落皆破宫走北沃沮北沃沮一名置隔娄去南沃沮八百余里其俗南北皆同与挹娄接挹娄喜乗船侵掠北沃沮畏之夏月恒在山岩深穴中为守备冬月氷冻船道不通乃下居邨落王颀别遣追讨宫尽其东界问其者老海东复有人不耆老言国人尝乗船捕鱼遭风见吹数十日得一岛上有人言语不通其俗常以七月取童女沈海又言有一国亦在海中纯女无男又説得一布衣从海中浮出其身如中国人衣其两袖长三丈又得一破船随出其海边有一人项中复有面生得之与语不相通不食而死其域在沃沮大海中
　　琉球一
