<!-- { "loadSidebar": true } -->
　　循法人立异议髙下无状主簿熊逺奏云云是时帝以权宜从事尚未能从而河东衞展为晋王大理考擿故事有不合情者又上书曰今施行诏书有考子证父死刑或鞭父母问子所在近主者所称庚寅诏书举家逃亡家长斩若家长是逃亡之主斩之虽重犹可设子孙犯事将考父祖逃亡逃亡是子孙而父祖婴其酷伤顺破教如此者众相隐之道离则君臣之义废君臣之义废则犯上之奸生矣今诏书宜除者多有便于当今着为正条则法差简易元帝令曰先是元康以来事故荐臻刑禁滋蔓大理所上宜朝堂防议蠲除诏书不可用者此孤所虚心者也　宋文帝时蔡廓为侍中建议以为鞫狱不宜令子孙下辞明言父祖之罪亏敎伤情义莫此为大自今但令家人与囚相见无乞鞫之词便足以眀伏罪不湏责家人下辞朝议咸以为允从之时王上疏曰主守偷五匹常偷四十匹并死太重请加主守至十匹常偷至五十匹刘秀之为尚书右仆射请改定制令疑部人杀长吏科议者谓值赦宜加徒秀之谓律文虽不眀部人杀官长之防若值赦但止徒送便与悠悠杀人曽无一异人敬官长比之父母行害之身虽遇赦谓宜付尚方穷其天命家口令补兵从之谢庄为都官尚书奏改定州狱曰旧官长竟囚毕郡遣督邮案验仍就施行督邮贱吏非能异于官长虽有案验之名而无研究之实愚谓此制宜革自今入重之囚县考正毕以事言郡并送囚身委二千石亲临覆辩必收声吞舋然后就戮若二千石不能决乃度廷尉神州统外移之刺史刺史有疑亦归台狱必令死者不怨生者无恨齐武帝令删定郎王植之集注张杜旧律合为一书
　　凡千五百三十条事未施行其文殄灭　梁武帝制依周汉旧事有罪者赎其科凡在官身犯罚金鞭杖杖督之罪悉入赎停罚其台省令史士卒欲赎者听之时齐时旧郎蔡法度能言齐王植之律于是使损益旧本以为梁律天监初又令王亮等定为二十篇一曰刑名二曰法例三曰盗劫四曰贼叛五曰诈伪六曰受赇七曰告劾八曰讨捕九曰系讯十曰断狱十一曰杂十二曰户十三曰擅兴十四曰毁亡十五曰卫宫十六曰水火十七曰仓库十八曰廏十九曰关市二十曰违制其制刑为十五等之差弃市以上为死罪大罪枭其首次弃市刑二嵗以上为耐罪言各随伎能而任使之也有髠钳五嵗刑笞二百收赎绢男子六十匹又有四嵗刑男子四十八匹又有三嵗刑男子三十六匹又有二嵗刑男子二十四匹罚金一两以上为赎罪赎死者金二斤男子十六匹赎髠钳五嵗刑笞二百者金一斤十二两男子十四匹赎四嵗刑者金一斤八两男子十二匹赎三嵗刑者金一斤四两男子十匹赎二嵗刑者金一斤男子八匹罚金十二两者男子六匹罚金八两者男子四匹罚金四两者男子二匹罚金二两者男子一匹罚金一两男子二丈女子各半之五刑不简正于五罚五罚不服正于五过以赎论故为此十四等之制又九等之差有一嵗刑半嵗刑百日刑鞭杖一百鞭杖五十鞭杖四十鞭杖三十鞭杖二十鞭杖十又有八等之差一曰免官杖督一百二曰免官三曰夺劳百日杖督一百四曰杖督一百五曰杖督五十六曰杖督四十七曰杖督二十八曰杖督十论加者上就次当减者下就次凡系狱者不即荅款应加测罚不得以人士为隔若人士犯罚违捍不款宜测罚者先参议牒啓然后科行断食者三日听家人进粥二升女及老小百五十刻乃与粥满千刻而止囚有械杻升械及钳并立轻重大小之差而为定制其鞭有制鞭法鞭常鞭凡三等之差制鞭生革廉成法鞭生革去廉常鞭熟靻【之舌反】不去廉皆作鹤头纽长尺二寸梢长二尺七寸广三寸靶长尺五寸杖皆用生荆长六尺有大杖法杖小杖三等之差大杖头围寸三分小头八分半法杖围寸二分小头五分小杖围寸一分小头极杪诸督罚大罪无过五十三十小者二十当笞二百以上者笞半余半后决中分鞭杖老小于律令当行鞭杖罚者皆半之其应得法鞭杖以熟靻鞭小杖过五十者稍行之将吏以上及女人应有罚者以罚金代之其以职贠应罚及律令指名制罚者不用此令其问事诸罚皆用熟靻鞭小杖其制鞭制杖法杖法鞭自非特诏皆不得用诏鞭杖在京师者皆于云龙门行女子懐孕者勿得决罚其反叛大逆以上皆斩父子同产男无少长皆弃市母妻子妹未应从坐弃市者妻子女妾同补奚官为奴婢资财没官劫身皆斩妻子补兵遇赦降死黵面为劫字髠钳补冶锁士终身其下又谪运谪配材官冶士尚方锁士皆以轻重差其年数其重者或终身士人有锢禁之科亦以轻重为差其犯清议则终身不齿耐罪囚八十以上十嵗以下及孕者盲者侏儒当械系者及郡国太守相都尉关中侯以下亭侯以上之父母妻子及所坐非死罪除名之罪二千石以上非槛徴者并颂系之丹阳尹月一诣建康县令三官参共録狱察断枉直其尚书当録人之月者与尚书参共録之凡定罪二千五百二十九条又有令三十卷其后除赎罪之科旧狱法夫有罪逮妻子子有罪逮父母十一年诏曰自今捕谪之家及罪应质作若年有老小者可停将送十四年又除黵面之刑帝优借朝士有罪多屈法申之百姓有犯则按法　陈武帝令尚书删定郎范杲参定律令又令徐陵等知其事制律三十卷科三十卷其制惟重清议禁锢之科若缙绅之族犯亏名教不孝及内乱者终身不齿先与人为婚者许妻家夺之其获贼帅士人恶逆虽经赦免死付治听将妻入役不为年数不在赎罪之律复父母缘坐之刑自余一用梁法其有验昭然而不款伏则上测以土为垜髙一尺上贠劣容囚两足立鞭二十笞三十讫着两械及杻上垜一上测七刻日再上三七日一行鞭凡经鞭杖合一百五十得度不承者免死其髠鞭五嵗刑降死一等鏁三重其五嵗刑下并鏁一重五嵗四嵗刑若有官准当二年余并居作其三岁刑若有官准当二年余一年赎若坐过误罚金其二岁刑有官者赎论一岁刑无官亦赎论寒庻人准决鞭杖囚并着械徒并着鏁亦不计阶品死罪将决乘露车着三械加拲手至市脱手械及拲手焉【拲音拱两手曰拲】当刑于市者夜须明雨须晴朔日八节六斋日月在张心日并不得行刑廷尉寺为北狱建康县为南狱并置立监平又制常以三月侍中吏部尚书三公郎部都令史三公録寃屈御史中丞侍御史兰台令史亲行京师诸狱及冶署理察囚徒寃枉后魏起自北方属晋室之乱部落渐盛其主乃峻刑法每以军令从事人乘寛政多以违令得罪死者以万计于是国落骚然其后当死者听其家献金马以赎犯大逆者亲族男女无少长皆斩男女不以礼交皆死人相杀者听与死家牛马四十九头及送葬器物以平之无系讯连逮人坐盗官物一备五私物一备十及道武旣平定中原患旧制太峻命三公郎王徳除其酷法约定科令至太武帝神防中诏崔浩定律令除五嵗四岁刑增一年刑大逆不道腰斩诛其同籍年十四以下腐刑女子没县官害其亲者轘之为蛊毒者男女皆斩而焚其家巫蛊者羖羊抱犬沈诸泉当刑者赎贫则加鞭二百畿内人富者烧炭于山贫者役于圊溷女子入舂槀其痼疾不逮于人守苑囿王官阶九品得以官爵除刑妇人当刑而孕产后百日乃决年十四以下降刑之半八十及九十非杀人不坐拷讯不逾四十九论刑者部主言状公车鞫辞而三都决之当死者定按奏闻帝亲临问无异辞怨言乃刑之诸州囚之大辟皆先谳报乃施行其后因官吏黩货太延中诏吏人得举告牧守之不法于是凶悖者求得牧宰之失乃贪暴于闾阎真君中以有司断法不平诏诸疑狱皆付中书依经义论决初盗律赃四十疋致大辟人多慢政乃减至三匹十一年诛崔浩正平初又令胡方回游雅改定律制凡三百七十条门房之诛四大辟百四十五刑二百二十一文帝太安中以庻士多因酒致酗讼制禁醸酒沽饮皆斩吉凶宾亲则开禁有日程増置候官伺察犯赃二丈皆斩又増律七十九章门房之诛十有三大辟三十五刑六十二至献文帝除口误开酒禁故事斩皆裸形伏櫍【砧也】孝文太和初制不令裸形又令髙闾修改旧文随例増减凡八百三十二章门房之诛十有六大辟之罪二百三十五刑三百七十七除羣行剽劫首谋门诛律重者止枭首时法官及州县多为重枷复以缒石悬于囚颈伤肉至骨勒以诬服吏以为能帝闻而伤之乃制非大逆有眀证而不款辞者不得大枷律枉法十匹义赃二百匹大辟既颁禄制更定义赃一匹枉法无多少皆死赇谒之路殆絶帝哀矜庶狱罪人多全命徙边其后又诏犯死罪若父母祖父母年老更无成丁子孙又无周亲者仰按后列奏以待报着之令宣武帝正始初尚书令髙肇等奏曰杖之小大鞭之长短令有定式但枷之轻重先无成制请造大枷长丈三尺喉下长丈通颊木各方五寸以拟大逆外叛自是枷杖之制颇有定准法例律五等爵及在官品令从第五以上皆当刑二岁免官者三载之后听仕降先阶一等邢峦奏官人若有罪本除名以职当刑犹有余资得降阶而叙至于五等封爵除刑若尽永即甄削便同之除名于例实爽愚谓自王公以下有封邑罪除名三年之后宜各降本爵一等王及郡公降为县公公为侯侯爲伯伯为子子为男至于县男则降为乡男五等爵者并依此而降至于散男其乡男散男无可降授者三年之后听依其本品之资出身从之　齐神武秉东魏政都于邺羣盗颇起遂立严制诸强盗杀人者首从皆斩妻子同籍配于乐戸其不杀人及赃不满五匹魁首斩从者死妻子亦为乐户小盗赃满十匹以上魁首死妻子配驿从者流北齐文宣帝受禅后命羣官刋定魏朝麟趾格又议
