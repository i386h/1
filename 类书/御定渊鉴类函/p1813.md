<!-- { "loadSidebar": true } -->
　　其味甘生如白头公服之延年　增财货源流曰玉天地之精也有山文者有水苍文者有白如截肪赤如鸡冠黒如纯漆者黄如蒸栗者　潜确类书曰玉亦出中国鲁玉璠璵楚玉曰珵曰珩卞和之玉得于荆山其偶然耳惟出于阗国者为多　又曰玉有五色白黄碧俱贵白色如酥者最贵餐色油然及有雪花者皆次之黄贵色如栗者谓之甘黄焦黄者次之碧色青如蓝黒者为上或有细黒星及色澹者次之亦有赤玉红如鸡冠最贵而世少见緑玉深緑色者为佳澹者次之甘青玉其色澹青而带黄菜玉非青非緑色如菜叶最下墨玉价亦不髙　又曰赤玉曰璊【门】曰琼琼又为莹澈之义紫玉曰玼【此妻慈三音】赤白半曰瑌【软然二音】碧玉曰瓐【卢】元玉曰翳【衣】黒玉曰瑎【皆鞋二音】黒玉可作镜曰玖　原周易说卦曰干为金为玉　增又鼎卦曰上九鼎玉　原毛诗曰他山之石可以攻玉　增又曰维玉及瑶鞞防容刀　原尚书曰惟辟玉食　增又曰大玉夷玉天球在东序　原礼记曰笏天子以球玉　又曰执玉爵者不挥　又曰受珠玉者以掬　又曰玉不琢不成器人不学不知道　又曰子贡问于孔子曰敢问君子贵玉而贱防何也为玉之寡而防之多耶子曰昔君子比德于玉焉温润而泽仁也缜密而栗知也【缜致也栗坚貌缜之忍反致音穉】亷而不刿义也【刿伤也】垂之如坠礼也叩之其声清越以长其终诎然乐也【越扬也诎止貌也诎音屈】瑕不掩瑜瑜不掩瑕忠也【瑕玉中病也瑜其中间美也】孚尹旁达信也【孚读为浮尹读如竹箭之筠浮筠谓玉采色也采色旁达有隐翳似信】气若白虹天也精神见于山川地也珪璋特达德也天下莫不贵者道也诗云言念君子温其如玉故君子贵之也　增又玉藻曰古之君子必佩玉右征角左宫羽　又曰君子无故玉不去身君子于玉比德焉天子佩白玉而组绶公侯佩山玉而朱组绶大夫佩水苍玉而纯组绶世子佩瑜玉而綦组绶士佩瓀珉而緼组绶原左传曰初虞叔有玉虞公求旃弗献既而悔之曰周谚有之匹夫无罪怀璧其罪吾焉用此其以贾害也乃献之增又曰吴申叔仪乞粮于公孙有山氏曰佩玉蘂兮予无所系之　原尔雅曰西方之美者霍山之珠玉焉　又曰璆美玉也治玉谓之琢亦谓之雕【雕治璞也】　周官曰以玉作六器以礼天地四方以苍璧礼天以黄琮礼地以青珪礼东方以赤璋礼南方以白琥礼西方以璜礼北方　增又天官下曰玉府掌王之金玉玩好兵器凡良货贿之藏共王之服玉佩玉珠玉斋则共食玉【玉是阳精之纯者食之可御水寒】　原大戴礼曰玉在山而木润川生珠而岸不枯珠者隂中之阳也故胜水玉者阳中之隂也故胜木　礼斗威仪曰君乗金而王则玉见于深山　孝经援神契曰神灵滋液则有玉英【英华也】　山海经曰峚【音密】山之上丹水出焉中多玉膏其源沸沸汤汤黄帝是食玉膏所出五色乃清五味乃馨黄帝乃取峚山之玉荣而投钟山之阳瑾瑜之玉坚栗精密浊泽而有光五色发作以和柔刚天地鬼神是食是飨君子服之以御不祥增逸论语曰璠璵鲁之寳玉也孔子曰美哉璠璵逺而望之焕若也近而视之瑟若也一则理胜一则孚胜　原穆天子传曰披图视典用观天子寳器玉果【石似美玉可谓玉果】璿珠烛银黄金之膏【金膏犹玉膏皆有精汋也】　又曰天子北征东还乃循黒水至于羣玉之山四彻中绳【皆正苣也】先王之所谓策府战国策曰周有砥砨宋有结緑梁有悬黎楚有和璞此四寳者天下名器独不足以厚国家乎　又曰苏秦谓楚王曰楚国食贵于玉薪贵于桂　汉武故事曰上起神屋前庭植玉树以瑚为枝碧玉为叶华子青赤以珠玉为之空其中如小铃鎗鎗有声　续汉书曰三老五更玉杖　魏略曰大秦国出五色玉　文士传曰刘桢尝预魏文帝坐见甄后不伏武帝大怒收付作部使磨石武帝尝辇至尚方观作者见桢桢磨石不仰帝问曰石何如桢因得喻已自理跪对曰石出自荆山外有五色之章内含和氏之珍磨之不加莹雕之不增文禀气坚贞受兹自然顾其理枉屈纡绕犹不得申武帝顾左右大笑赦桢复署吏增北史隋王邵上表云政道得则隂物变为阳物自六年以来逺近山石多变为玉石为隂玉为阳　唐书曰太宗尝谓魏征曰玉虽有美质在于石间不值良工琢磨与瓦砾不别若遇良工即为万代之寳朕虽无美质为公所切嗟劳公约朕以仁义朕以道德使朕功业至此公亦足为良匠耳　又五行志曰上元二年楚州献寳玉十三一曰黄天符形如笏长八寸有孔云辟兵疫二曰玉鸡毛文悉备白玉也三曰谷璧亦白玉也栗粒自然无雕镌迹四曰西王母白环二枚五曰碧色寳圆而有光六曰如意寳珠大如鸡卵七曰红靺鞨大如巨栗八曰琅玕珠一枚九曰玉玦形如玉环四分缺一十曰玉印大如半手理如鹿陷入印中十一曰皇后采桑钩如箸屈其末十二曰雷公石斧无孔凡十三寘之日中白气连天　大金国志曰承安三年春国主幸蓬莱院陈玉器及诸玩好视其欵识多宣和物恻然动色宸妃进曰作者未必用用者未必作宣和作此以为陛下用耳　管子曰夫玉之所以贵者九德出焉温润以泽仁也邻以理者知也坚而不蹙义也亷而不刿行也鲜而不垢洁也折而不挠勇也瑕适皆见精也茂华光泽并通而不相陵容也叩之其音清搏彻逺纯而不杀辞也是以人主贵之藏以为寳剖以为符瑞　范子计然曰玉英出蓝田　原尹文子曰魏田父有耕于野者得玉径尺不知其玉也以告邻人邻人诈之曰此怪石也畜之弗利其家田父虽疑犹录以归置于庑下其玉明照一室大怖遽而弃之于逺野邻人取之以献魏王魏王召玉工相之玉工望之再拜贺曰大王得天下之寳臣所未尝见王问其价玉工曰此无价以当之五城之都仅可一观魏王赐献玉者千金长食上大夫禄　又曰郑人谓玉未理者为璞周人谓鼠未腊者为璞周人怀璞问郑贾曰欲买璞乎郑曰欲之出其璞视之乃鼠也因谢不取　鬼谷子曰郑人之取玉也必载司南之车为其不惑也　增尸子曰玉者色不如雪泽不如雨润不如膏光不如烛　原吕氏春秋曰人不爱昆山之玉江汉之珠而爱已之苍璧小玑有之利故也【苍璧石多玉少也珠之不圆者玑皆喻不好也而爱之者有之为已用得其利故也】　淮南子曰水圆折者有珠方折者有玉【圆阳也珠隂中之阳也方隂也玉阳中之隂皆以其类生也】　又曰昆仑山中有层城九重上有珠树玉树　又曰琬琰之玉在汚泥之中虽亷者不释　又曰譬若钟山昆仑之玉炊炉炭三日三夜而色泽不变得天地之精也　又曰白玉不雕美珠不文质有余也　春秋繁露曰公侯贽用玉玉润而不汚至清洁也故君子比之于玉玉有瑕秽必见于外故君子不隐所短　韩诗外传良玉度尺虽有十仞之土不能掩其光良珠度寸虽有百仞之水不能掩其辉　桓寛盐铁论曰昆山之傍以玉璞抵乌鹊増桓谭新论曰雒阳季幼宾有小玉检谒衞者史子伯素好玉器见而竒之使予报以三万钱主也余惊骇云我若于路见此千钱亦不市也故知之与不知相去甚逺　论衡曰玉变为石珠变为砾毁谤使然也采玉者破石拔玉选士者弃恶取善　抱朴子曰玉脂生玉之山膏流出万年以上则凝而成之鲜明如水精以无心草木和之须臾成水服之一升得千歳　矫世论曰白玉之肖牙者惟离娄能察之原广志曰白玉美者可以照面出交州青玉出倭国赤玉出夫余瑜山玉水苍玉皆佩用王逸正部论曰或问玉符曰赤如鸡冠黄如蒸栗白
　　如猪肪黒如纯漆玉之符也　蔡邕琴操曰卞和者楚野民得玉献怀王怀王使乐正子占之言石王以为欺谩斩其一足怀王死子平王立和复献之平王又以为欺斩其一足平王死子立为荆王和复欲献之恐复见害乃抱其玉而哭昼夜不止涕尽续之以血荆王遣问之于是和随使献王王使剖之中果有玉乃封和为陵阳侯卞和辞不就而去作退怨之歌曰悠悠沂水经荆山精气郁浃谷岩中中有神寳灼明明穴山采玉难为功于乎献之楚先王遇王闇昧信谗言断絶两足离余身俯仰嗟叹心摧伤紫之乱朱粉墨同空山歔欷涕龙钟天鍳孔明竟以彰沂水滂沛流于汶进寳得刑体离分断者不续岂不怨　白泽图曰玉之精名曰委然如美女衣青衣见之以桃戈刺之而呼其名则可得也夜行见女戴烛入石石中有玉也增杜阳杂编唐顺宗时西域有进美玉者二一圆一方径各五寸光彩可鉴毛髪时伊祈元解方坐于上前熟视之曰此一龙玉此一虎玉圆者龙也生于水中为龙所寳若投之水必有虹霓出焉方者虎也生于岩谷为虎所寳若以虎毛拂之即紫光迸逸而百兽慑伏上异其言　孔帖曰于阗其南千三百里曰玉州山多玉者也其河源所出至于阗分为三东曰白玉河西曰緑玉河又西曰乌玉河三河皆有玉而色异每嵗秋水涸国王捞玉于河然后国人捞玉　宋程棨三柳轩杂识曰曾见玉麒符如今香囊白玉为质石碾麒麟又有片玉长可八寸濶三两指如刀有把名抶衣古帝王既御袍带以此抹腰无折绉又片玉甚薄上鋭下濶多压舌殉含玉也又块玉如笋名代指进讲时以防显经籍汉遗物　续文献通考曰至元十一年穆尔玛哈穆特阿里二人言费里沙淘玉之户旧有三百经乱散亡存者止七十戸其力不充而费里沙之地旁近有民户六十同淘于是免其差徭与淘户等所淘之玉立水站递至京师　明水轩日记曰玉石产大石窝至京城一百四十里折方估价营缮司主之
　　玉二
