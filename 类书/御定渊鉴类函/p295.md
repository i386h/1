<!-- { "loadSidebar": true } -->
　　基有功疑不决成器辞曰国家安则先嫡长危则先有功茍违其冝四海失望臣死不敢居平王之上刘幽求曰除天下之祸者当享天下之福平王拯社稷之危救君亲之难论功语徳无可疑者上从之　又曰太平公主与益州长史窦懐贞等结为朋党欲以危太子睿宗尝宻召韦安石谓曰闻朝廷皆倾心东宫卿宜察之对曰陛下安得亡国之言此必太平之谋耳太子有功于社稷仁明孝友天下所知愿陛下无惑谗言睿宗瞿然曰朕知之矣卿勿言时公主在帘下窃听之以飞语防安石公主又尝乗辇邀宰相于光范门内讽以易置东宫众皆失色宋璟抗言曰东宫有大功于天下真宗庙社稷之主公主奈何忽有此议顷之睿宗谓侍臣曰术者言五日中当有急兵入宫卿等为朕备之张说曰此必谗人欲离间东宫愿陛下使太子监国则流言自息矣姚崇曰说所言社稷之至计也睿宗恱太平公主蒲州安置命太子监国六品以下除官及徒罪以下并取太子处分　唐书曰武恵妃宠幸倾后宫生夀王瑁爱与诸子絶等而太子瑛鄂王瑶光王琚各以母失职颇怏怏恵妃谋倾太子帝召宰相议欲废之张九龄固争以为不可恵妃宻使宫奴牛贵儿谓九龄曰有废必有兴公为之援宰相可长处九龄叱之以其语白帝帝黙然而止及九龄罢李林甫専政数称夀王美以揠妃意恵妃又譛太子二王谋反遽召宰相林甫议答曰此陛下家事非臣所宜预帝意决乃诏太子瑛鄂王瑶光王琚同恶均罪并废为庶人寻遇害天下寃之号三庶人　又曰帝之为太子也值太平公主搆逆左右悉持两端凡宫中动止必以闻帝不自安防杨良媛方娠宻语侍读张说身且不保奈何育子命挟剂以入宻于曲室煑之若有介而戈者环鼎三由是三煑尽覆以告说曰天命也乃止生男是为肃宗　又曰肃宗在东宫李林甫隂搆不测太子内忧髪斑秃后入谒帝见不恱因幸其宫顾庭宇不汛扫乐器尘蠧左右无嫔侍帝愀然谓髙力士曰儿居处乃尔将军叵使我知乎诏选京兆良家子五人虞侍太子力士请取掖庭衣冠子畀之诏可得三人而吴氏在其中因幸忽寝厌不寤太子问之辞曰梦神降我介而剑决我脇而入殆不能堪烛至其文尚隐然生代宗为嫡皇孙三日帝临澡之孙体挛弱负姆嫌陋更取他儿以进帝视之不乐姆叩头言非是帝曰非尔所知趣取儿来于是见嫡孙帝大喜向日视之曰福过其父帝还尽留内乐宴具顾力士曰可与太子饮一日见三天子乐哉　经济编曰建宁王倓既为张良娣所搆肃宗怒而幽死又欲摇动代宗至徳三载防书至凤翔肃宗召李泌于长安泌从容求去帝坚留之泌言五不可留肃宗良久曰卿以朕不从卿北伐之谋乎对曰非也所不敢言者乃建宁耳帝曰建宁朕之爱子为小人所教欲害其兄图继嗣朕以社稷大计不得已而除之耳泌曰若有此心广平当怨之广平每与臣言其寃輙流涕呜咽臣今辞陛下去始敢言之耳帝曰渠尝夜扪广平意欲加害对曰此皆出谗人之口岂有建宁之聪明孝友肯为此乎且陛下昔欲用建宁为元帅臣请用广平建宁若有此心当深憾于臣而以臣为忠益相亲善陛下以此可察其心矣肃宗乃泣下曰先生言是也既徃不咎朕不欲闻之泌曰臣所以言之者非咎既徃乃欲陛下慎将来耳昔天后有四子长曰太子天后方圗称制恶其聪明酖杀之立次子雍王贤贤内忧惧作黄台瓜辞以感悟天后天后不聼贤卒死于黔中其辞曰种瓜黄台下瓜熟子离离一摘使瓜好再摘使瓜稀三摘犹为可四摘抱蔓归今陛下已一摘矣慎无再摘肃宗愕然曰安有是哉自是广平始安　又曰郜国大长公主适驸马萧升主女为太子妃或告主淫乱且为厌祷徳宗大怒幽主于禁中切责太子太子不知所对请与萧妃离婚徳宗召李泌告之且曰舒王近已长立孝友温仁泌曰陛下惟有一子奈何欲废之而立侄徳宗勃然怒曰卿何得间人父子谁语卿舒王为侄者对曰大厯初陛下语臣今日得数子臣请其故陛下言昭靖诸子主上令吾子之今陛下所生之子犹疑之何有于侄舒王虽孝自今陛下宜努力不复望其孝矣自古父子相疑未有不亡国覆家者臣敢以家族保太子必不知谋向使杨素许敬宗李林甫之徒承此防已就舒王圗定防之功矣上曰为卿延至明日思之太子遣人谢泌曰若必不可救欲先自仰药何如泌曰必无此虑愿太子起敬起孝间一日上开延英阁独召泌流涕抚其背曰非卿切言朕今日悔无及矣太子仁孝实无他也泌拜贺因曰陛下圣明察太子无罪臣报国毕矣　唐书曰宪宗时惠昭太子薨是时遂王嫡而澧王长多内助帝将建东宫诏崔羣为澧王作让表羣奏大凡已当得则让不当得之乌用让今遂王嫡宜为太子帝従其议后穆宗立以吏部侍郎召之劳之曰我为太子卿力也羣曰此先帝意臣何力焉且陛下向为淮西节度使臣起制草其言有能辨南阳之牍允符东海之贵先帝然之则传付久矣　经济编曰后唐北都留守従荣年少骄狠不亲政务唐主遣左右徃讽导之其人谓曰河南相公恭谨好善亲礼端士有老成之风相公齿长宜自策励勿令声问出河南下从荣不恱退告杨思权曰吾其废乎思权因劝从荣多募部曲缮甲兵隂为自固之备其人惧以告冯赟赟宻奏之唐主召思权诣阙亦弗之罪及赟入为宣徽使谓执政曰从荣刚僻而轻易宜选重徳辅之史舘脩撰张昭逺亦言古者人君即位则建太子所以明嫡庶之分塞祸乱之源今卜嗣建储臣未敢轻议至于恩泽赐与之间婚婣省侍之际嫡庶长幼宜有所分示以等威絶其侥冀唐主赏叹其言而不能用　又曰宋太宗在位久储贰未立冯拯防上疏言之帝怒斥之岭南中外无敢复言者寇凖自青州召还入见帝问诸子孰可以付神器者凖曰陛下为天下择君谋及妇人中官不可也唯陛下择所以副天下望者帝俛首久之屏左右曰襄王可乎凖曰知子莫若父圣意既以为可愿即决定遂以元侃为开封府尹进封夀王元侃帝第三子也　又曰元侃既为皇太子更名恒大赦自天祐以来中国多故立储之礼废及百年至是始举而行中外胥悦太子既立庙见还宫市肆民拥道喜跃曰少年天子也帝闻之不怿召寇凖谓曰人心遽属太子欲置我何地准再拜贺曰此社稷之福也帝悟入语后嫔宫中皆前庆帝喜复出延凖饮极醉而罢　又曰太宗不豫宣政使王继恩忌太子英明隂与参知政事李昌龄知制诰胡旦等谋立楚王元佐帝崩皇后令继恩召吕端端知有变即绐继恩入书阁鎻闭之亟入宫后问曰宫车已晏驾立嗣以长顺也今将何如端曰先帝立太子正为今日岂容更有异议后黙然乃奉太子至福宁殿即位垂帘引见羣臣端平立殿下不拜请卷帘升殿审视然后降阶率羣臣拜焉　宋史曰仁宗在位三十五年未有继嗣嘉祐初暴得疾中外大小之臣无不寒心莫敢先言范镇独奋曰天下事尚有大于此者乎即上章言之不报凡见上面陈者三言益恳切镇泣帝亦泣曰朕知卿忠卿言是也当更俟三二年章十九上待命百余日髪为白朝廷知不能夺乃罢知諌院改集贤殿脩撰镇虽觧言职无歳不申前议见帝春秋益髙每因事及之冀以动帝意至是因入谢首言陛下许臣今复三年矣愿早定大计又因祫享献赋以讽　又曰包拯权御史中丞奏曰东宫虚位日久天下以为忧陛下持久不决何也仁宗曰卿欲谁立拯曰臣不才备位乞豫建太子者为宗庙万世计也陛下问臣欲谁立是疑臣也臣年七十且无子非邀福者帝喜曰徐当议之　又曰仁宗既连失三王自至和中得病不能御殿中外惴恐臣下争以立嗣固根夲为言包拯范镇尤激切积五六嵗依违未之行至是韩琦乗间进曰皇嗣者天下安危之所系自昔祸乱之起皆由策不早定陛下春秋髙未有建立何不择宗室之贤者以为宗庙社稷计帝曰后宫将有就馆者姑待之已又生女一日琦懐汉书孔光以进曰成帝无嗣立弟之子彼中材之主犹能如是况陛下乎愿以太祖之心为心则无不可者又与曽公亮张升欧阳脩极言之防司马光吕诲皆有请琦进读二疏帝遽曰朕有意久矣谁可者琦惶恐对曰此非臣辈所可议当出自圣择帝曰宫中尝飬二子小者甚纯近不慧大者可也琦请其名帝以宗实告即英宗也琦等遂力赞之议乃定　经济编曰宗实天性笃孝好读书不为燕嬉防慢服御俭素如儒者时居濮王丧乃起复知宗正寺琦曰事若行不可中止陛下断自不疑乞内中批出帝意不欲宫人知曰只中书行足矣命下宗实固辞乞终丧帝复以问琦琦对曰陛下既知其贤而选之今不敢遽当盖器识逺大所以为贤也愿固起之及既终丧琦言宗正之命初出外人皆知必为皇子不若遂正其名帝従之琦至中书召翰林学士王珪草诏珪曰此大事也非面受防不可明日请对曰海内望此举久矣果出自圣意乎帝曰朕意决矣王珪再拜贺始退而草诏诏下宗实称疾固辞章十余上记室周孟阳请其故宗实曰非敢徼福以避祸也孟阳曰今已有此迹设固辞不受中人别有所奉遂得燕安无患乎宗实始悟司马光言于帝曰皇子辞不赀之富至于旬月其贤于人逺矣然父召无诺君命召不俟驾愿以臣子大义责之宜必入帝従之宗实遂受命入宫　又曰英宗久疾韩琦入问起居因进言曰陛下久不视朝愿早建储以安社稷帝颔之琦请帝亲笔指挥帝乃书曰立大大王为皇太子琦曰必頴王也烦圣躬更亲书之帝又批于后曰頴王顼琦即召学士承防张方平至福宁殿草制帝慿几言言不可辨方平复进笔请书其名帝力疾书之太子既立帝因然下泪文彦博退谓琦曰见上顔色否人生至此虽父子亦不能不动也　宋史曰元懿太子薨髙宗未有后而昭慈圣献皇后自江西还行在后尝感异梦宻为髙宗言之髙宗大寤防右仆射范宗尹造膝以请髙宗曰太祖以神武定天下子孙不得享之遭时多艰零落可悯朕若不法仁宗为天下计何以慰在天之灵于是诏选太祖之后同知枢宻院事李回曰艺祖不以大位私其子发于至诚陛下为天下逺虑合于艺祖可以昭格天命髙宗曰此事不难行朕于伯字行中选择庶几昭穆顺序而上虞丞娄寅亮亦上书言昌陵之后寂寥无闻仅同民庶艺祖在上莫肯顾歆此金人所以未悔祸也望于伯字行内选太祖诸孙有贤徳者髙宗读之大感叹绍兴二年选秦王徳芳五世孙左朝奉大夫子偁之子伯琮入宫至三十年立为皇子三十二年立为皇太子改名眘受禅为孝宗　经济编曰孝宗始以白布巾袍视事于延和殿朔望诣徳夀宫则衰绖而杖如初诏太子参决庶务于议事堂左谕徳尤袤言于太子曰大权所在天下之所争趋甚可惧也愿殿下事无大小一取上防而后行情无厚薄一付众议而后定又曰储副之位止于侍膳问安不交外事抚军监国自汉至今多出权宜事权不一动有触碍乞俟祔庙之后便行恳辞以彰殿下令徳又曰宁宗以国夲未立命选太祖十世孙年十五以上者教育宫中如髙宗择普安王故事初庆元人余天锡为史弥逺家童子师性谨愿弥逺在相位以帝未有储嗣而沂靖恵王近属亦未有后欲借沂王置后为名隂择宗室中可立者以备皇子之选防天锡告还乡秋试弥逺宻语之曰今沂王无后宗子贤厚者幸具以来天锡渡浙舟抵越西门防天大雨过全保长家避雨保长知其为丞相客具鸡黍甚肃须臾有二子侍立天锡异而问之保长曰此吾外孙赵与莒与芮也日者尝言二儿后当极贵天锡因忆弥逺言及还临安以告之弥逺命召二子来保长大喜鬻田治衣冠集姻党送之且诧其遇及见弥逺善相大竒之恐事泄不便遽使复归保长大慙逾年复召二子保长辞谢不遣弥逺乃使天锡宻谕保长遂载至临安及贵和立为皇子更名竑补与莒秉义赐名贵诚后弥逺忌竑立贵诚为帝是为理宗也　又曰理宗家教甚严太子鸡初鸣问安鸣回宫三鸣徃防议所参决庶事退入讲堂讲经史将晡复至榻前问今日讲何经答之是则赐坐赐茶否则为之反覆剖析又不通则继以怒明日须更覆讲率为常例贝辽史曰辽义宗名贝太祖长子幼聪敏好学外寛内挚神册元年立为皇太子时太祖问侍臣曰受命之君当事天敬神有大功徳者朕欲祀之何先皆以佛对太祖曰佛非中国教贝曰孔子大圣万世所尊宜先太祖恱即建孔子庙诏皇太子春秋释奠　又曰太祖破辉罕城改其国曰东丹名其城曰天福以贝为人皇王主之仍赐天子冠服建元甘露称制置四相及百官一用汉法歳贡布十五万端马千匹上谕曰此地濒海留汝抚治以见朕爱民之心驾将还贝作歌以献贝辞太祖曰得汝治东土吾复何忧贝号泣而出　又曰后太祖讣至贝即日奔赴山陵贝至皇太后意欲立徳光乃谓公卿曰大元帅功徳及人神中外攸属宜主社稷乃与羣臣请于太后而让位焉于是大元帅即位是为太宗又曰太宗既立见疑以东平为南京徙贝居之尽迁
