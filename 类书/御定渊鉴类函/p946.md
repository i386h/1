<!-- { "loadSidebar": true } -->
　　原翼主　鱓先【上春秋元命苞详一下见上乐总二】　鲁幕　秦帷【谷梁传定公十一年夹谷会齐人使优施舞于鲁君之幕下孔子曰笑君者罪当死使司马行法焉　刘向説苑秦始皇既兼天下兴骊山之役锢三泉之底关中建离宫四百所皆有钟磬帷帐妇人优倡】　歌容舞态【汉书哀有哭踊之节乐有歌舞之容正人足以副其成邪人足以防其失　边让章华赋舞无常态鼓无定节寻声响应修短靡跌】　倡着假面　士观释甲【汉哀帝诏冬至夏至置酒陈前殿房中不应经法常从象倡三十人常从象四人皆郑声可罢注象译人也若今戏假师子着假面也陈氏鲍氏之圉人为优士皆释甲饮酒且观优至鱼里】　名倡秘舞　材童妙妓【王粲七释邯郸材女三齐巧士名倡秘舞承闲并理傅元西都赋乃有材童妙妓都卢迅足縁修竿而上下形既变而景属忽垂身而倒絶若将堕而复续】　笑言合道　应节有方【史记优防者秦倡侏儒也善为笑言然合于大道秦始皇时置酒而天雨陛楯皆沾寒优防见而哀之谓之曰汝欲休乎陛楯者皆曰幸甚优防曰我即呼汝汝疾应曰诺居有顷殿上上寿呼万岁优防临槛大呼曰陛楯郎郎曰诺优防曰汝虽长何益幸两立我虽短也幸休居于是始皇使陛楯者得半相代始皇尝议欲大苑囿东至函谷关西至雍陈仓优防曰善多纵禽兽于其中寇从东方来令麋鹿触之足矣始皇以故辍之二世立又欲漆其城优防曰善主上虽无言臣固将请之漆城虽于百姓愁费然佳哉漆城荡荡冦来不能上即欲就之易为漆耳顾难为防室于是二世笑之以其故止　崔琦七蠲小语大笑应节有方众戏并进耀目绕梁】　增参军　假妇【文献通考后汉馆陶令石聘有赃犯和帝惜其材免罪每遇宴乐即令衣白夹衫命优伶弄辱之谓之参军所以诚也　又曰唐大中以来孙干饭刘璃瓶郭外春孙有态善为此戏僖宗幸蜀时戏中有刘眞者尤能之后随车驾入都籍于教坊】　谐臣　顐官【唐元结时议谐臣顐官怡愉天顔一作谐臣戏官】　崖公　蚬□【教坊记诸家散乐呼天子为崖公以欢喜为蚬□】尉长安　授长史【孔帖唐李栖筠华原尉侯莫陈怤以优补长安尉当参台栖筠物色】
　　【其劳怤色动不能对乃自言为徐浩杜济薛邕所引非眞优也　又曰乐工尉迟璋授光州长史窦洵封还诏书】　禁戏帝王　不令参谒【续文献通考金章宗明昌中禁伶人不得以厯代帝王为戏及称万岁者以不应为罪　下详前一】　标弄百端　诙谐千言【教坊记黄繙绰见两院人有肥大年长者即呼为屈突干阿姑随名之标弄百端　孔帖陆羽为优人作诙谐数千言】
　　倡优三
　　增狎优【左传宋华弱与乐辔少相狎长相优又相谤也注优调戏也】　优倡起【管子奸人在上贤者不进则侏儒优倡起而议国事】　原侏儒戏前【家语鲁定公与齐侯会于夹谷孔子摄相事奏宫中之乐俳优侏儒戏于前孔子趋进厯阶而上不尽一等曰匹夫荧惑诸侯者罪应诛于是斩侏儒手足异处齐侯惧有慙色】　俳优在前【説苑雍门周説孟尝君曰今君俳优在前謟谀侍侧】秦王累千【又云秦皇帝妇女连百倡优累千】　增衞君贵优【贾谊曰衞君贵】
　　【优而轻大臣羣臣或谏则面而叱之】　原安陵五千【汉书孝惠帝葬安陵徙关东倡优五千以为陵户】　自悔倡【汉书枚臯自言为赋不如相如又言为赋乃俳见视如倡自悔倡也】本以倡进【又云汉武帝李夫人本以倡进】　幸倡【又云幸倡郭舍人滑稽不穷】
　　常从前殿【汉哀帝诏详前假面注】　倡优在侧【曹瞒传太祖为人佻易无威重好音乐倡优在侧常以日逹夕被服轻绡身自佩小鞶囊以盛手巾细物时或冠帢帽以见宾客每与人谈论戏弄言诵尽无所隐及欢恱大笑至以头没杯中案中肴饍皆沾洿巾帻其轻易如此】　着罗縠【魏志曹洪令女倡着罗縠之衣】　陈于璿房【陆机七征施笋簴式丝竹名倡陈于璿房递响薄乎华屋】名倡材舞【傅元朝会赋乃有海西名倡齐束材舞手无废音足不徒跗】　燕倡越
　　舞【袁淮招公子燕倡越舞齐商歌五色纷华曵绮罗】　着单衣【赵书石勒参军周延为馆陶令断官绢数百疋下狱以八议宥之后每大会使俳优着介帻黄绢单衣优问延何官在我辈中曰我本为馆陶令故入汝辈中以为笑】　增诸王多习【孔帖唐咸通中诸王多习音声优倡】　大堤倡【韩愈诗曰花艳大堤倡】　减罢伶官【五代史唐明宗自初即位减罢伶官】　酒家倡【又曰史肇妻本酒家倡】　间以俳优【陈氏乐书宋大宴禁坊进二种舞方半则工伎止立间以俳优】　宴羣臣国使官【续文献通考辽太宗天显中正月宴羣臣国使官俳优角觝为戏】　阿丑诙谐【明貂珰史鉴中官阿丑善诙谐于上前作院本颇有东方朔谲谏之风汪直用事势倾中外一日丑作醉人酒一人佯曰某官至如故又曰驾至亦如故又曰汪太监来矣醉者惊廹帖然旁一人曰驾至不惧而惧汪太监何也曰吾知有汪太监不知有天子时王钺陈钺媚直丑复作直持双斧趋跄而行或问故荅曰吾将兵惟仗此两钺耳问钺何名曰王钺陈钺也上微哂焉】
　　倡优四
　　增诗元范梈侏儒行曰君不见东方朔长九尺余不如侏儒长三尺朝奉一囊钱夕竟饱死复何益死者不可作饥者食有余堂堂之躯天所命生之短者续则悲嗟乎世之人羡彼侏儒复何为
　　杂戏一
　　增乐记子夏对魏文侯曰今夫新乐进俯退俯奸声以滥溺而不止及优侏儒獶杂子女不知父子乐终不可以语不可以道古此新乐之发也　汉官典职曰正旦天子临阳德殿受朝贺作九賔乐舍利从西方来戏于殿前激水化成比目鱼跳跃潄水作雾翳日毕又化成龙八丈出水游戏耀目光又踏局屈身藏形于斗中钟鼓进唱乐毕作鱼龙曼延黄门吹三匝　列子曰宋有兰子以妖干元君以双屐长倍其身属其踁并趋驰七劒迭而跃之赐金后复有以鷰戏干元君将戮之此伎虽同而时异也　文献通考曰杂戏起于秦汉有鱼龙曼延髙絙凤凰安息五按【并石李龙所作见邺中记】都卢寻橦【见西京赋】戏车山车兴动雷【见李尤长乐观赋】跟挂腹旋【见傅元西都赋】吞刀履索吐火【见西京赋】激水转石潄雾扛鼎【并见李尤长乐观赋】象人【西汉书韦昭曰今之假面】怪兽舍利之戏不为不多矣然其惊俗骇观非所以善民心化民俗适以滔堙心耳归于淫荡而已续文献通考曰辽穆宗宝应中正月与羣臣为格叶
　　戏　金大定中重五幸广乐园射柳其法插柳毬塲为两行皇太子亲王百官当射者以尊卑序各以帕识其枝去地约数寸削其皮而白之先以一人驰马前导后驰马以无羽横簇箭射之既断柳又以手接而驰去者为上断而不能接者次之或断其青处及中而不能断与不能中者为负射必伐鼔以助兵气已而击毬各驰所习马持鞠杖杖长数尺其端如偃月分其众为两队共争击一毬先于毬塲南立双桓置板下开一孔为门而加网为囊能夺得鞠击入网囊者为胜或两端对立二门互相排撃各以出门为胜毬状小如拳以轻靱木枵其中而朱之皆所以习骁捷也　元驾前承应有杂戏飞竿走索踢弄藏等伎
　　杂戏二
　　原荡心　惑目【作竒技淫巧以荡上心　夏统别传女巫张陈二人并有国色能絶形匿影惑人目】　猱杂　鷰戏【上子夏对魏文侯详前一　下列子详一】　猨　戏车【石虎邺中记走马或在马脇或在马头或在马尾马走如故名为猨　张衡西京赋尔乃建戏车树修防侲僮程材上下翩翻】　角抵　縁竿【汉武故事未央庭中设角抵戏享外国三百里内观角抵者使角力相触也其云雨雷电无异于眞画地为川聚石成山倐忽变化无所不为　西京赋都卢寻橦注云都卢山名其人善縁竿百戏】　象人　激水【上详一　下汉官典职详一】　运竒　量伎【李尤平乐观赋方曲既设秘戏运竒驰骋百马连翩九仞离合上下　汉武帝令两两相当角抵量其伎】　六国造　正会作【汉武故事内庭常设角抵戏角抵者六国时人所造也　石虎邺中记虎正会殿前作乐龙鱼凤皇五案之属莫不毕备】　额上縁橦　橦头安木【又云额上縁橦左回右转又云橦着口齿上亦如之　又云立木橦长二丈橦头安木两伎儿各坐木一头或鸟飞或倒挂又作狝防之形】　鱼龙曼延　神歌舞【西京赋注假作兽以戏　曹植宴乐赋】　跳丸跃劒　植瓜种枣【刘梁七举秦俳赵舞奋袖低仰跳丸跃劒腾虚踏空　孔炜七引摩兴云雾尽成河洛植瓜种枣立起寻尺】　吞刀吐火飞劒舞轮【上一见女乐二妙舞注一见本条惑目注傅元西都赋手戏絶倒凌虚寄身跳丸掷拙飞劒舞轮】　戏索上寻　猨戏云表【曹植宴乐赋　傅元朝会赋猨戏于云表燕跃于轻机】　黄门武乐　后宫秘戏【后汉祭遵为征虏将军帝幸遵飨士卒作黄门武乐良久乃罢　周仁得与后宫秘戏以垢汚无所嫌】　画地成川　潄水集雨【魏晋记江左有夏育扛鼎巨鼇行抃舞背舞灵岳挂树白雪画地成川之戏　晋夏统会稽人至洛上日贾充请作乡闾乐曹娥死国人作河女章伍胥戮作小海唱以足叩船引声喉转含水潄天雷雨向集众惧止之】兴云动雷　激水转石　仙唱　竒戏　殚所未见必有可观　临迥望之广塲　呈角抵之妙戏　桓
　　子受而不拜　文侯听而无倦　增拨头　瞠面【文献通考拨头出西域父为猛兽所噬其子求兽杀之为此舞以象也　又曰唐有此戏其状以手举足加颈上时刘吃陁奴能不用手而脚自加颈】　藏　上竿【续文献通考元戏详一又曰縁橦之伎唐曰竿木今曰上竿】　弄枪　飞弹【又曰弄枪伎盖工裸带数环卷一工立数十步外连掷十余枪以度之既毕乃一卷受其枪也　又曰飞弹伎置丸于地反张其弓飞丸以射之也】　藏挟　擎戴【又曰藏挟幻人之术盖取物象而怀之使观者不能见其机也　又曰擎戴伎盖两伎以手相抵戴而行也】　戏绳　衔书【又曰即张衡所谓走索上而相逢也梁三朝伎谓之髙絙或曰戏绳今谓之踏索焉　又曰宋齐以来三朝设凤皇衔书伎是日侍中于殿前跪取其书舍人受书陞殿跪奏皆有歌词】扪翠　抝腰【又曰齐武帝尝遣主书董仲氏按孙兴公赋造莓苔石桥道士扪翠之状寻省】
　　【焉　又曰抝腰伎翻折其身手足皆至于地以口衘器而复立也】　蹵瓶　排闼【又曰蹵瓶伎蹵其瓶使上于铁锋杖端或水精丸与瓶相值回旋而不失也　又曰唐昭宗光化中孙德昭之徒刃刘季述帝反正命乐工作樊哙排闼戏以乐焉】　讶鼓　击壤【遁斋闲览宋王子醇初平熙河教军士为讶鼓戏子醇与西人对阵命军士百余人为讶鼔队出军前敌见惊愕遂击破之　逸士传尧时有壤父五十人击壤于康衢艺苑击壤大戏也又曰壤以木为之前广后鋭长四尺三寸濶三寸其形如履将戏先侧一壤于三四十步外以手中壤击之中者为吉】　格叶　击毬【上辽事详一下金事详一】射柳　杂旋【上详一　文献通考杂旋伎取杂器圆旋于竿褾而不坠也】　婆罗门窟子【又曰唐睿宗时婆罗门献乐舞人倒行而以足舞极铦刀锋倒植于地抵目就刃以厯险】
