<!-- { "loadSidebar": true } -->
　　増诗唐杜甫寄狄明府诗曰梁公曽孙我姨弟不见十年官济济大贤之后竟凌迟浩荡古今同一体比看伯叔四十人有才无命百僚底今者兄弟一百人几人卓絶秉周礼在汝更用文章爲长兄白睂从天啓汝门请从曽公说太后当朝多巧计狄公执政在末年浊河终不污淸济国嗣初将付诸武公独廷诤守丹陛禁中决册诏房陵前朝长老皆流涕太宗社稷一朝正汉官威仪重昭洗时危始识不世才谁谓荼苦甘如荠汝曹久宜裂土食身使门户多旌棨何爲飘泊岷汉间干谒王侯颇歴诋况乃山髙水有波秋风潇潇露泥泥虎之饥下巉岩蛟之横出淸泚早归来黄土污人眼易眯
　　嫂叔一
　　増释名曰嫂叟也老称也叟缩也人及物皆小缩于旧也叔少也幼者称也叔亦俶也见嫂俶然却歩也　礼记曰嫂叔之无服也盖推而逺之也　又曰嫂不抚叔叔不抚嫂爲丧中　又曰嫂叔不通问　仪礼曰嫂者尊严之称　尔雅曰女子谓兄之妻爲嫂弟之妻爲妇汉书注曰西方谓亡嫂爲丘嫂丘空也兄亡独有嫂
　　也或云丘大也长嫂之称史记丘作巨
　　嫂叔二
　　増礼记曰子思之哭嫂也爲位　后汉书曰马援敬事寡嫂不冠不入庐　世说曰阮籍嫂常还家籍与之别或讥之籍曰礼岂爲我辈设耶　孔帖曰赵宏智奉嫂谨甚　又曰王珪奉寡嫂家事咨而后行　又曰徐彦伯事寡嫂谨　山堂肆考曰韩愈亲兄名介嫂郑氏愈生三歳而孤嫂视愈如子所谓鞠于嫂氏是也
　　嫂叔三
　　増市米　责钱【南史齐竟陵王子良爲会稽太守时有山隂孔平诣子良讼嫂市米负钱不还子良叹曰昔髙文通与寡嫂讼田义异于此乃赐米钱以偿平　会稽典録郑宏守阳羡县民有弟用兄钱者爲嫂所贵未还嫂诣宏诉宏爲叔还钱兄闻之慙媿自系于狱遂遣妇赍钱还宏宏不受也】　听讲让财【邺洛鼎岐记卢防后妻元氏升堂讲老子道德经防弟元明隔纱帐以听之　下详兄弟三】原厌髙祖　嫉陈平【上汉髙祖事见前叔侄　史记陈平与兄伯居伯常纵平游】
　　【学人或谓平何食而肥其嫂嫉平不视家产曰食糠覈耳有叔如此不如无伯闻之遂弃其妇】　小郎解围　童子愈疾【世说晋王凝之妻谢氏道韫献之与客谭议辞理将屈道韫遣婢白献之曰欲与小郎解围乃施靑纱步幛自蔽论献之前义客不能屈也　晋书顔含字宏都嫂老失明含躬亲省视病须髯蛇胆爲药含求不得有童子持一靑囊授含开之乃髯蛇胆出户化爲靑鸟飞去嫂疾便愈】　长养方朔　怒杖小郎【汉书东方朔上书曰臣少失父母长养兄嫂　世说王澄字平子衍季弟也衍妻郭氏贪鄙令婢担粪澄年十四谏郭怒谓澄曰太夫人临终以小郎嘱新妇不以新妇嘱小郎捉裾杖之澄逾窓得免】　増卖身营冢　罄橐遗资【齐书吴达之义兴人嫂亡无以具葬乃自卖爲十夫佣以营葬　南唐书丘旭字孟阳随计金陵凡九举而曳白者六七然自励弥笃秋试将迩寡嫂刘问行期旭以匮乏告嫂曰茍济荣望虽孤儿可鬻况赀用于是罄囊遗之旭不得已复就乡举明年春试厚德载物赋旭爲第一】
　　嫂叔四
　　原人言盗嫂【汉书人言陈平盗嫂】　不爲炊【史记苏秦説秦不遇顦顇而归兄嫂娣妹皆笑之妻不下机嫂不爲炊及佩六国相印归昆弟妻嫂侧目不敢视秦秦笑谓曰何前倨而后恭嫂谢曰见季子位髙金多也】　无兄盗嫂【通鉴直不疑爲郎朝见人或毁不疑曰状貌虽美善盗嫂不疑曰我无兄然终不自明】　佣耕养嫂【后汉书第五访字子谋少孤贫佣耕以养嫂】　嫂婢赠歌【乐志白扇歌者晋中书令王珉与嫂婢有情其婢制白团扇歌以赠珉】　谢安誉嫂【世説晋谢朗父据早卒总角时病新起体羸未堪劳于叔父安前与沙门支遁讲论遂至相苦嫂王氏再遣信令还安留使竟论王氏因出云新妇少遭艰难一生所寄惟在此儿因流涕携朗去安谓座客曰家嫂辞情慷慨恨不使朝士见之也】　争田【逸民传髙凤爲太守所召恐不得免乃与寡嫂争田由是不仕】魏舒将嫂【魏舒曰得八百户长将老嫂入官舍斯愿足矣】　増谨于事嫂【宋书】
　　【蔡兴宗幼立风槪家行尤谨奉归宗姑事寡嫂养姑兄子有闻于世】　事之如母【南齐书韩灵敏兄灵珍亡无子嫂卓氏守节不嫁虑家人夺其志未尝告归灵敏事之如母】　叔射杀牛【牛宏事见前兄弟】
　　嫂叔五
　　増书宋王锡妻范氏与锡弟僧达书曰昔谢太傅奉嫂王夫人如慈母今蔡兴宗亦有共和之称其爲世所重如此
　　増文唐韩愈祭嫂郑氏文曰呜呼天祸我家降集百殃我生不辰三歳而孤蒙幼未知鞠我者兄在死而生实维嫂恩视余犹子诲化谆谆爰来京师年在成人屡贡于王名乃有闻念兹钝顽非训曷因孰云此来乃覩灵輼有志弗及长负殷勤呜呼哀哉昔者韶州之行受命于兄兄曰尔幼养于嫂丧服必以期今岂敢忘天实临之
　　増议唐魏征嫂叔服议曰记曰兄弟之子犹子也盖引而近之也嫂叔之不服盖推而逺之也且事嫂见称载籍非一郑仲虞则恩礼甚笃颜宏都则极诚致感马援则见之必冠孔伋则哭之爲位察其所尚之防岂非先觉者欤
　　娣姒一
　　増尔雅曰女子同出谓先生爲姒后生爲娣注云同出谓同嫁事一夫也事一夫者以己先生爲姒后生爲娣又曰长妇谓稚妇爲娣娣妇谓长妇爲姒　尔雅疏
　　曰世人疑娣姒之名皆以兄妻呼弟妇爲娣弟妻呼兄妻爲姒然公羊传诸侯娶一国二国徃媵以侄娣从娣者何弟也是以其弟解娣自然以长解姒长谓身之年长非夫之年长也左传穆姜不以声伯之母爲姒又叔向之嫂谓叔向之妻爲姒二者皆呼夫弟之妻爲姒岂计夫之长幼乎　礼记内则曰介妇请于冢妇无敢敌耦于冢妇不敢并行不敢并命不敢并坐娣姒犹兄弟也　李翺杨烈女传曰妇人女子顺和于娣姒则贤矣合璧事曰娣姒今或曰妯娌
　　娣姒二
　　増左传曰鲁声伯之母不聘穆姜曰吾不以妾爲姒又曰伯石始生子容之母走谒诸姑曰长叔姒生男按伯石即杨食我夏姬之女所生也
　　娣姒三
　　増时称钟郝　姻耻萧成【世説王司徒浑妻钟氏字琰与弟湛妻郝氏皆有德行琰虽门髙与郝氏相亲重郝不以贱下钟钟不以贵陵郝时称钟夫人之礼郝夫人之法　唐书髙宗以太平公主适薛绍武后以薛顗妻萧氏顗弟绪妻成氏非贵族欲出之曰我女岂可与田舍女相爲妯娌耶或曰萧氏瑀之侄孙国家旧姻乃止】　复还筦钥　乃事干戈【唐书李光进弟光颜先娶而母委以家事及光进娶母已亡弟妇籍赀财纳筦钥于姒光进命反之曰娣逮事姑且尝命主家事不可改因相持泣乃如初　五代史梁太祖破朱瑾纳其妻以归瑾妻见皇后张氏再拜后怆然泣下曰兖郓与司空同姓之国昆仲之间以小故乃兴干戈而使吾姒至此若不幸汴州不守妾亦如此矣言已又泣太祖感动乃送瑾妻爲尼】
　　娣姒四
　　増皆畏侍姑【皇后窦氏事见子妇】　媿作梁山【五代史补李涛弟澣娶礼部尚书窦宁国之女年甲稍髙结褵之夕窦氏出参涛辄望尘下拜澣惊曰大哥风狂耶新妇参阿伯岂有荅礼涛曰我不风只将谓是亲家母澣且慙且怒旣坐窦氏复拜涛又叉手当胸作歇后语曰慙无窦建愧作梁山】
　　姊妹一
　　増尔雅曰男子谓女子先生爲姊后生爲妹　又曰姊妹之夫爲私　苑曰姊咨也以先生言可咨问也又曰妹女弟也妹者未也女子先生曰姊后生曰妹诗曰亦有兄弟不可以据薄言徃愬逢彼之怒　又曰遂及伯姊　又曰兄弟不知咥其笑矣　礼檀弓曰姑姊妹女子已嫁而反兄弟不与同席而坐不与同器而食
　　姊妹二
　　増诗曰谭公维私　左传曰潞子婴儿之夫人晋景公之姊也酆舒爲政而杀之又伤潞子目晋侯欲伐之诸大夫皆曰不可酆舒有三隽才不如待后之人伯宗曰必伐之狄有五罪隽才虽多其何补焉遂灭潞酆舒奔衞衞人归诸晋晋人杀之　又曰吴伐楚楚昭王取其妹以出渉濉水钟建负之后复国王将嫁季芊辞曰所以爲女子逺丈夫也钟建负我矣王遂使妻钟建以爲乐尹　又曰郑穆少妃姚子之子子貉之妹也子貉早死无后而天钟美于是注是谓夏姬也　史记曰张敬叔姊善鼓琴髙祖召爲宫人徙其家就戚里戚里在长安与亲戚别居故曰戚里　汉书曰李延年妹绝美延年侍上酒酣歌曰北方有佳人遗世而独立一顾倾人城再顾倾人国岂不知倾城与倾国佳人难再得武帝闻之乃召入宫　后汉书曰赵岐取马融从妹融尝至其家与从妹宴饮作乐日夕乃出岐与友书曰马季长虽有名当世而不持士节三辅髙士未尝以华裙蔽其门岐尝读周官二义不通不徃造之贱融如此　文士传曰张温爲孙权所斥其姊妹三人皆有节行已嫁者皆见録夺其中妹先适顾承官以许嫁丁氏成婚有日遂饮药而死吴朝嘉叹乡人图画爲之赞颂云　世说曰郗嘉宾丧妇兄弟欲迎妹还终不肯归曰生纵不得与郗郎同室死宁不同穴耶　齐书曰永兴中有王氏女年五歳得毒病两目皆盲性至孝年二十父亡盲女临尸一哭眼皆血出小妹俄舐之左眼即开愈时人皆以爲孝感所致也　唐书曰张巡有姊嫁陆氏爲巡补缀行间军中号陆家姑先巡被害
　　姊妹三
