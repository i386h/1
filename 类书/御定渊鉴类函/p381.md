<!-- { "loadSidebar": true } -->
　　原魏志曰卢毓为侍中在职二年多所駮易诏曰官人秩才圣帝所难必须良佐进可替否侍中毓禀性贞固心平体正可谓明试有功不懈于位者也其以毓为吏部尚书使毓自代曰得如卿者乃可毓举常侍郑冲帝曰文和吾自知之更举吾所未知者乃举阮武孙邕帝于是用邕　王隠晋书曰山涛为太常遭母丧手植松柏诏曰风俗凌迟岂宜镇以退让山太常虽在谅阴古人亦墨绖从戎其以涛为吏部尚书涛用人皆先密啓然后公奏　又曰邓攸迁吏部尚书牧马于家庭妻息素食不受一饭于人　沈约宋书曰蔡廓为吏部尚书廓因左丞傅隆问傅亮事若悉以见付不论不然不能拜亮以语録尚书徐羡之曰黄门以下悉以付蔡自此以上宜共参同异廓曰我不能为徐干木署纸尾遂不拜干木羡之小字也案黄纸録尚书与吏部尚书连名故廓云纸尾　又曰江湛为吏部尚书家甚贫约不营求利饷馈盈门一无所受无兼衣余食常为上所召值澣衣称疾经日衣成后起　又曰顔峻为吏部尚书留心举自强不息任遇既隆奏无不可谢庄代峻意多不行峻容貌严毅庄风姿甚美賔客喧诉常欢笑荅之时人语曰顔峻嗔而与人官谢庄笑而不与人官　百官表注曰吏部尚书一人秩六百石掌举斋祠　晋诸公賛曰李允字宣伯为吏部尚书正身率职不倾不挠故能行其所见遂刋定例而着于令　世説曰王濬冲裴叔则二人总角诣钟士季须臾去后客问向二童是谁曰裴王客曰何如钟曰裴楷清通王戎简要后二十年此贤当为吏部尚书冀尔时天下无复滞才　语林曰袁真为监军范立平作吏部尚书大坐语袁卿此叚还不失防军袁曰卿何事人中作市井増唐书曰裴遵庆代宗时迁吏部尚书朝廷优其老听就第注官时以为荣　旧唐书曰天宝十年杨国忠兼吏部尚书故事吏部三铨三注三唱自春及夏才终其事国忠使胥吏于私第暗定官员集百僚于尚书省对注唱一日令毕以夸神速资格差谬无复伦序明年大因就第唱补其所昵者更为立碑尚书省以颂铨综之能　宋杨诚斋集曰叶颙权吏部尚书乾道九年召对便殿赐坐赐茶礼异他日帝曰吏部条例朕亦置一通在禁中又问卿当官以何者为先对曰以公忠为先帝曰卿宜无忘此二字　宋史曰元丰新官制李清臣拜吏部尚书清臣初官右正言当易承议阶帝曰安有尚书而犹承议者乃授朝奉大夫　又曰神宗朝苏颂判尚书吏部兼详定官制唐制吏部主文兵部主武神宗谓三代两汉本无文武之别议者不知所处颂言唐制吏部有三铨之法分品秩而掌事今欲文武一归吏部则宜分右左曹掌之扵是吏部始有四法四朝志曰元丰法以荐者多寡为差元祐初孙永
　　为吏部尚书恐长奔竞之风请改法不用荐之多寡而以到先后为次　言行录曰苏颂前后掌天官四凡五年每人改官关陞磨勘吏洗垢求瑕故为稽滞公勅吏曰某官缘某事当防某处仍引用合用条例及具委无漏落状同上自是吏不得逞　又曰余天锡以旧恩迁吏部尚书礼部侍郎曹豳在谏省尝抗疏言天锡登用太骤豳左迁天锡疏谓豳老成之望直谅多益寘之近班可以正厥辟可以仪有位欲望委曲流行使之释然无疑安于就职则陛下既招好贤之美而微臣亦免妨贤之媿帝从之　元史曰仁宗时由进士入官者仅百之一由吏部致显要者常十之九泰定帝欲以中书参议傅岩起为吏部尚书御史韩镛上言吏部掌天下铨衡岩起于法亦不得制可其奏　献征录曰吏部尚书蹇义初名瑢太祖时为中书舍人一日奏事毕问汝蹇叔之后乎亲书义字赐之以易旧名太宗时为吏部尚书有除官不得善地诉其不公者上皆斥之仁宗时进少师赐银章曰绳愆紏缪立朝葢五十年　又曰王翺为吏部尚书翺严考察公铨注抑奔竞杜请寄一时任使并称得人上进退大臣时时召翺面可否称为先生翺公退宿朝房惟朔望归谒家祠天顺尝谕大学士李贤曰今六部尚书皆得人但吏部王翺老耳时翺年七十八贤对曰臣闻禄命之説翺夀最髙尚有十年上喜又曰如户部年富不易得贤曰若继翺吏部非富不可上曰然　又曰宪宗朝李裕拜冢宰先是铨曹事多脱误至是拜裕实出宸断裕感上知遇精白思报每大先二日于后堂设一木榻上书皇天鉴之与二侍郎傍坐文司官前立以缺员与人一一第资格可否注牍至期引奏填牓更无舛错而庶官得人一日太监覃昌语裕曰先时官奏入上必命司礼监看详然后报可近日上曰李尚书梗直人必不敢干之奏入即与批行　又曰孝宗即位即家召王恕拜吏部尚书言官谓恕且老而贤不当劳以防剧宜用之内阁备顾问上报曰朕用蹇义王直故事官恕吏部谋议无所不听从何必内阁也恕在吏部访海内之士随器荐用以弼成治之治　又曰马文升迁冡宰明年当大计天下吏孝宗召至暖阁谕之曰天下觐吏毕集卿其用心采访以彰黜陟文升顿首曰陛下图治若此宗社福也敢不仰承乃令中贵人掖之下阶自是汰不职者二千余人　又曰嘉靖间太宰缺廷推兵部尚书唐龙上方重兵事顾铨衡非龙不可乃改吏部龙为政兼论资望殊劳异能疎逺必用而中才不得越次以进有所用舍聚僚共谋众议合然后署疏以请尝举废弃四十余人皆时誉也　又曰世宗尝问孝宗旧臣而贤者谁乎廷推周用召以吏部尚书是时郎中为政专尚书不暇有所可否而侍郎递相踵以噤不语为知体郎中尽以任吏于是铨部之政几由吏书用知其有所举措必谋两侍郎咸乐为之尽力而郎中亦以簿书任其僚吏不得为奸私故用之典铨不严而肃　又曰朱希周为吏部尚书当考察嫉者言于上谓南科不罢一人以为私希周言察僚庶所以别贤否非论曹局之有无也使一曹皆贤必去一人以为公则一曹皆不肖亦且姑去一二以塞责乎【以上尚书】　唐书曰开元中裴光庭为吏部侍郎初吏部求人不以资考为限所奬防惟其才往往得俊乂任之士亦自奋其后士人猥众专务趍竞铨品枉挠光庭惩之乃为循资格无贤不肖一据资考配拟又促限尽正月任门下省主事阎麟之专主过官凡麟之裁定光庭辄然可时语曰麟之口光庭手遵平辙者嘉其寻常负材用者受其抑屈宋璟固争不得其庸愚沈滞者皆喜谓之圣书　又曰裴行俭善知人为吏部侍郎李敬元盛称王勃杨炯卢照隣骆賔王之才引示行俭行俭曰士之致逺先器识后文艺如勃等虽有才而浮躁衒露岂享爵禄者乎　又曰裴行俭马载为吏部侍郎同时典十余年甚有能名时人称为裴马又卢从愿为吏部侍郎与李朝隠同时典时人曰吏部前有裴马后有卢李　又曰苏晋为吏部侍郎裴光庭为尚书有过官被却者就籍以朱防头而已晋因牓院曰门下防头者更拟光庭以为侮已出为汝州刺史按集览过官者凡事侍郎以下三注三唱仍过门下省审之为过官　又曰韦陟为吏部侍郎尝病人冒名接脚窃授阙员既少取士良难正调者被挤伪集者冒进陟刚毅嫉恶风采严正见人疑其有瑕按声盘诘无不首伏每岁皆賸得数百员阙以待淹滞常谓所亲曰使陟知铨衡一二年则无人可矣　又曰徳宗贞元赵宗儒为考功员外郎黜陟详当无所回惮考入中上者才五十人帝闻善之进考功郎中旋罢家居后迁吏部侍郎召见劳曰知卿杜门六年故有此拜　又曰孔温业大中时为吏部侍郎求外迁宰相白敏中顾同列曰吾等可少警孔侍郎不乐居朝矣　唐新语曰姜晦为吏部侍郎旧制吏曹舍宇悉布棘以防令史与人交通及晦领事尽除之示无所禁私引致者晦辄知之召问莫不首伏初朝廷以晦改革前规以为不可竟铨综得所贿赂不行举朝叹服　山堂肆考曰韦夏卿为吏部侍郎从弟执谊在翰林受人金有所干请密以金纳夏卿懐中夏卿不受曰吾与汝赖先人遗徳致位及此顾当如是乎执谊大惭　宋史曰淳化时苏易简知审官院言初任京朝官未尝厯州县不得拟知州通判诏可　又曰太平兴国五年置京朝官差遣院凡将命出入受代归阙官悉考校劳绩铨量才品命郭贽滕中正雷徳骧领之　又曰真宗时雷恕以吏部侍郎知贡举自以洪人避嫌凡江南贡士悉被黜退又援贡举非其人之条故所取甚少以王曾为首及廷试糊名考校曾复得甲科时议称之恕自叹曰吾得曾名世才也不媿于知人矣　又曰元祐中范百禄为吏部侍郎【镇子也】议者欲汰胥吏吕大防趣废其半百禄曰不可废半则失职者众不若以渐消之自今缺吏勿补不数岁减斯过半矣　又曰仁宗朝杜衍判吏部流内铨补科格繁长主判不能悉阅吏多受赇出缩为奸衍既视事即勅吏函铨法问曰尽乎曰尽矣力阅视具得本末曲折明日令诸吏毋得升堂各坐曹防行文书铨事悉自予夺由是吏不能为奸利后进吏部侍郎枢密使每内降恩率寝格不行积诏防至十数辄纳帝前谏官欧阳修入对帝曰外人知杜衍封还内降邪凡有求于朕每以衍不可告之而止者多于所封还也　又曰吏部侍郎彭年论韩侂胄将为国患不报于是年侂胄俱请辞知枢密院事陈骙曰以阁门去经筵何以示天下年竟外补侂胄曰彭侍郎不贪好官固也元枢亦欲为好人邪　楼攻媿集曰孙逢吉为吏部侍郎朱熹之去逢吉力救之彭年补外又言不应为近习而逐正人一日会食部中或报王喜除阁门祗候逢吉曰此乃优伶尝于内庭效朱侍讲容止以儒为戏者岂可以汚清当抗疏力争否则于经筵论之由是飞语上闻内批为郡　献征録曰吏部阙侍郎以应补者请世宗不应而欲求老成名持法者乃以南兵部侍郎欧阳铎上辄报可铎佐吏部不家曰吾乃敢家此官哉续文献通考曰吏部左侍郎孙宏闻丧英宗召李贤曰吏部侍郎乃天下人物权衡非他部可比必得其人谁可者贤曰无如礼部二人可择而用之上复问其优劣贤曰邹干为人端谨但规模稍狭姚防表里俱称有大臣之量上曰然遂用之士皆称悦【以上侍郎】
　　吏部尚书三
　　原铨衡　品藻【何法盛晋中兴书曰吴隠之字处黙少有孝行与太常韩康伯邻居隠之母亡每哭康伯母辄涕泣悲不自胜既而语康伯曰汝后若居铨衡之职当用此人及康伯为吏部尚书因进用之遂歴清望　下详后祗慎注】　题才　着箴【裴顗辞吏部尚书表曰臣少无鉴察之誉长无题舆之才　李重集曰重为曹尚书着曹箴置之左右以明审才之官】　庭牧马　阁聚书【上详前二　沈约宋书曰少帝即位蔡廓为吏部尚书不肯拜乃以王惠代焉被召即拜未尝接客人有与书求官者辄聚于阁下】　考簿世　调门户【习凿齿晋阳秋曰初陈羣为吏部尚书制九格登用皆由于中正考之簿世然后授任　王隠晋书曰王戎为左仆射领吏部尚书自戎居未尝进一寒素退一虚名理一冤枉杀一疽嫉随其沈浮门调户好营生广八方园田水碓周徧天下聚敛积实不知纪极】　清通简要　祗慎廉平【上详前二　李重曹尚书箴序曰重忝曹郎铨管九流品藻清浊虽祗慎莫知所寄虞预晋书曰卢钦字子若少好学为尚书仆射领吏部清慎举称为廉平】　凌虚笃素　抑末崇本【晋起居注云武帝太始八年诏曰议郎山涛志惟简静凌虚笃素立身行已足以励俗其以涛为吏部尚书　下详四铨管人才】　薛综固让阮孚不拜【上详四心精体密　臧荣绪晋书云阮孚字遥集转吏部尚书领东海王师辞不拜】
