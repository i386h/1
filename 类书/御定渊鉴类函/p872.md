<!-- { "loadSidebar": true } -->
　　【庙存焉】董卓庙【髙适董卓庙议茍斯鬼足尚则汉莽可得而神晋敦可得而庙桓元父子可享于江都朱泚弟兄可祠于朔土何馨香之气而用于暴悖之鬼哉】　妬女祠【孔帖帝幸洛阳宫道出妬女祠】将军庙【幽恠录郭元振自晋至汾夜至古庙闻女子哭声曰妾乡有乌将军每歳乡人择美女嫁焉未几将军入公取佩刀断其腕天明视之乃猪蹄也】　坏房祀【文献通考汉桓帝延熹八年壤郡国诸房祀】除淫祀【孔帖李德裕为浙西观察使除淫祀一千一十所】　祭海神祭盐井【文献通考宋髙宗绍兴二十三年将作监主簿孙祖寿言今浙东有杀人而祭海神者四川又有杀人而祭盐井者守令不严以禁之生人实被其害】　立九州【文献通考宋武帝永初二年普禁淫祀孝建初更修废祠明年立九州庙于鸡笼山大聚羣臣加四方诸神爵秩】留四祠【玉海唐狄仁杰持节江南俗多淫祀仁杰禁止止留夏禹吴太伯季札伍员四祠而已】　闽越事鬼【陆野庙碑闽粤间好事鬼山椒水溃多淫祀其貌有雄而毅而古者则曰将军有温而愿哲而少者则曰某郎有媪而尊严者则曰姥有容而艳者则曰姑】昊俗事鬼【孔帖于頔为湖州刺史昊俗事鬼頔疾其淫祀废生业神宇皆撤去惟吴太伯伍员等庙存焉】　梁镇上书【孔帖肃宗时乘国用覂屈宰相王璵以祈禬进禁中祷祀穷日夜中官用事给养繁靡羣臣莫敢切谏昭应令梁镇上书劝帝罢淫祀其他不暇及也】罗珦下令【孔帖罗珦擢庐州刺史民间病者舍医药祷淫祀珦下令止之】　楚媪迎神【文苑英华李嘉祐夜闻江南人家赛神因题即事云南方淫祠古风俗楚媪解唱迎神曲】岭南信鬼【六帖韦正贯拜岭南节度使尽毁淫祠会海水溢人争咎彻祠事正贯登城沃酒以誓曰不当神意长令任其咎无逮下民俄而水去民乃信之】　鸡当雁鹜　犬当麋鹿【文献通考王莽末年崇鬼神淫祀凡千七百所用三牲鸟兽三千余种后不能备乃以鸡为雁鹜犬当麋鹿】　荧惑于人【孔帖陈子昂言巫鬼淫祀荧惑于人者禁之】昬越之祀【陈晏祀黄熊说黄熊之厉吾不敢闻晋侯方疾偶梦色象之一物安可执加鮌厉而为昬越之祀哉】　原茍异苹蘩之诚　是用秕稗之礼　鬼虽求食宜秩无文　神亦依仁不歆非　邾子无道用鄫君于睢社　文仲不智祀爰居于鲁门
　　渎祀
　　原弗钦【尚书黩于祭祀时谓弗钦礼烦则乱事神则难】不敬【祭义祭不欲数数则烦烦则不敬祭不欲疏疏则怠怠则忘】　増贯渎【左传贯渎鬼神】荒渎【唐卢恕修楚州伍相庙记伍员庙在吴歴代皆崇其祀椎牛酾酒小民有至破产者北齐清河王励刺此州申教部民不宜荒渎非神之意】恠谈【皮日休端忧祀肸蛮以恠谈兮】魅醉【巫妖治而魅醉】　原神无常享【尚书鬼神无常享享于克诚】君有何福【左传季梁谓随侯君虽独丰其何福之有】　逮闇而祭【礼器季氏祭逮闇而祭日不足继之以烛虽有彊力之容肃敬之心皆倦怠矣注自晓至夕以其久】跛倚以祭【又曰有司跛倚以临祭其为不敬也大矣他日祭子路与质明而始行事晏朝而退孔子曰谁谓由也而不知礼乎注美之也跛倚偏立不敬也】　禴祭不如【易东邻杀牛不如西邻禴祭言奢而慢不如俭而敬也】行潦可荐【详薄祭】　敬不足也【子路问于夫子曰祭礼与其敬不足而礼有余也不若礼不足而敬有余也】神其吐之【吐之不歆也】　礼由烦乱祭以严终　増不严斋戒【益都耆旧传汉文帝时张寛为侍中从祀甘泉至渭】
　　【桥有女子浴于渭水乳长七尺上怪其异遣问之女曰帝后第七车知吾所来时寛在第七车中对曰天星主祭祀斋戒不严则女人星见】不斋于次【隋书大业十年冬至祀圆丘帝不斋于次诘朝备法驾至便行礼是日大风帝独献上帝三公分献五帝礼毕御马疾驱而归】　原忘若思之貌防如在之神　宜顺时而不数多奚以为　茍在礼而或烦过犹不及
　　逆祀
　　原不首义【不首其义故诬于祭也首本也】安知礼【子曰臧文仲安知礼】　増致夫人【左传僖公八年秋七月禘于太庙用致夫人杜注夫人淫而与杀不薨于寝于礼不应致故书之】立褒德【唐苑神龙中中宗为皇后韦氏祖考立庙曰褒德】　原聼跻僖公【左传有事于太庙跻僖公逆祀也君子以为失礼礼无不顺祀国之大事也而逆之可谓礼乎仲尼曰臧文仲不智者三纵逆祀不知也注僖公是闵公庶兄继闵公而立庙当在闵公下今夏父弗綦为宗伯以僖公年长又是文公之父阿顺时君故升僖公于闵公上聼夏父弗綦跻僖公故曰纵也】不观鲁禘【子曰禘自既灌而徃者吾不欲观之矣既灌之后则序昭穆而鲁逆祀跻僖公乱昭穆故不欲观也】　増王莽九庙【汉书王莽传莽毁撤西苑城中馆凡十余所取其材瓦以起九庙】武氏七庙【孔帖裴炎传后已持政武承嗣请立七庙追王其先】
　　不祀
　　原无乃殄【左传狐突谓申生曰君祀无乃殄乎】不其馁【又曰鬼犹求食若敖氏之鬼不其馁而】　増不禳火【左传杜预注禆灶欲用瓘斚禳火子产不聼】不禜龙【又曰郑大水龙鬭于国门之外国人请为祭子产勿许】　原身不亲莅【故君子之祭也必身亲莅之有故则使人可也虽使人不失其义者君明其义故也言苟明祭义虽使人祭不失其义也】吾不与祭【子曰吾不与祭如不祭】　不享久矣【卫成公梦康叔曰相夺予享公命祀相寗武子曰神不歆非杞鄷何事相之不享于此久矣】不祀忽诸【左传楚灭六蓼臧文仲曰臯陶庭坚不祀忽诸德之不建民之无援哀哉注六与蓼二国皆臯陶后】　祭祀不辍　宗庙不享　汤征葛伯【葛伯不祀汤始征之】晋灭鄷舒【鄷舒不祀晋灭之潞相】　楚让夔子【夔子不祀祝融与鬻熊楚人让之】卫梦康叔【详上】　増不祀太山【左传隠公八年郑伯请释太山之祀而祀周公以太山之祊易许田三月郑伯使宛来归祊不祀太山也】不祷桑林【又曰晋侯及着雍疾卜桑林见荀偃士匄欲奔请祷焉荀防不可】　太岳絶禋【春秋对类赋许絶太岳之禋】江左不祀【晋志江左以来不立七祀】　四望莫修【杨烱少姨庙碑四望于是莫修】八神无主【唐文粹八神以之无主】　不获歆祀【左传公子騑曰大国不加徳音而乱以要之使其鬼神不获歆其禋祀】不时荐见【孔帖神龙元年大水宋务光上书曰传曰简宗庙废祠祀则水不润下自陛下御极郊庙山川不时荐见】　地僻易芜徒生荆棘水深难渉谁荐苹蘩【张谓虞帝庙碑三湘南□帝之遗庙存焉地僻易芜徒生荆棘水深难渉谁荐苹叶先圣不祀后贤之过】

　　御定渊鉴类函卷一百七十三
<子部,类书类,御定渊鉴类函>
　　钦定四库全书
　　御定渊鉴函卷一百七十四
　　礼仪部二十一【防　天子加元服皇太子冠　女筓】
　　冠一
　　増释名曰冠者贯也所以贯韬发也　舆服志曰圣人见鸟兽有冠角防胡之制遂作冠冕缨緌　原礼记曲礼曰二十曰弱冠　増又曰男子二十冠而字【汉戴圣云男子阳也阳成于隂偶数起于二终于二十谓之小成而冠孔颖逹云十九以下为阳身有徳行幼为大夫则不待二十而冠】　原郊特牲曰冠义始冠之缁布之冠也太古冠布齐则缁之其緌也孔子曰吾未之闻也冠而敝之可也适子冠于阼以着代也醮于客位加有成也三加弥尊谕其志也【始加缁布次皮弁次爵弁冠益尊则志益大也】冠而字之敬其名也　増又曰委貌周道也章甫殷道也毋追夏后氏之道也周弁殷哻夏收三王共皮弁素积无大夫冠礼而有其昏礼古者五十而后爵何大夫冠礼之有诸侯之有冠礼夏之末造也　内则曰二十而冠始学礼可以
