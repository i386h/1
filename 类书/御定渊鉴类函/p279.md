<!-- { "loadSidebar": true } -->
　　亚献褚无量与唐绍蒋钦固争以为周礼冬至祀天圎丘不以地配惟始租为主亦不以妣配故后不得与又大宗伯凡大祭祀王后不与分摄而荐豆笾彻是后不应助祭又内宰职大祭祀后祼献则赞瑶爵祭天无祼知此乃宗庙祭耳巾车内司掌服与五路无后祭天之服与路是后不助祭天也惟汉有天地合祭皇后参享事末代黩神事不经见不可为法时左仆射韦巨源佐钦明故无量议格【韦后亚献取大臣李峤等女为斋娘奉笾豆礼成诏斋娘有夫者悉进官唐书】　明皇皇后王氏久无子而武惠妃有宠后不平显诋之帝宻欲废后后以爱弛不自安乗间泣曰陛下独不念阿忠脱紫半臂易斗麫为生日汤饼耶帝悯然动容阿忠后呼其父仁皎云由是久乃废【唐书】　唐自肃宗张后之后未尝有正位长秋者史所载皇后皆所生子为帝而奉上尊号者也宪宗以郭汾阳孙女为妃既为令族又有淑德可以正位矣以其宗强恐既立之后后宫不得进遂终身为妃自后人主皆不立后然文宗以至宣宗既有太子宦官辄废之而他立中人专横今古所无亦因椒房虚位宫闱无主所谓皇子者皆无宠无威之人上躬弥留之际宰辅既隔于外庭中人遂得以显违诏防私立所厚而莫由禁止也【文献通考】　郭后汾阳之孙父暧尚升平公主实生后顺宗以其家有大功烈而母素贵礼之异诸妇为广陵王妃生穆宗元和间册贵妃穆宗嗣位上尊号皇太后后移寓兴庆宫凡朔望三朝帝率百官诣宫门为寿或嵗时庆问燕飨后宫戚里内外妇车骈壅环佩之声满宫帝亦豪矜朝夕供御务华衍侈大称后意后尝幸骊山登览裴回诏景王督禁甲从帝自到昭应奉迎留帐饮数日还【穆宗之后后又歴敬宗文宗武宗宣宗而后崩共七朝云】　文宗尊萧氏为皇太后是时懿安太后居兴庆宫宝厯太后居庆安殿后居大内号三宫太后帝每五日问安及嵗时庆谒率由复道至南内开成中正月望夜帝御咸泰殿大然镫作乐迎三宫太后奉觞进夀礼如家人【唐书】　宋后妃序曰昭宪杜后实生太祖太宗内助之贤母范之正盖有以开宋世之基业者焉观其训太祖以无逸治天下至于豫定太宗神器之传为宗社虑益逺矣厥后慈圣光献曹后拥佑两朝宣仁圣烈髙后垂帘听政而有元祐之治南渡而后若髙宗之以母道事隆祐孝宗奉明慈怡愉之乐皆足以为百王法程【宋史】　章献太后刘氏仁宗立后权处分军国重事帝与太后五日一御承明殿帝位左太后位右垂帘决事以生日为长宁节出入御大安辇鸣鞭侍卫如乗舆明道二年帝亲耕籍田太后亦谒太庙乗玉辂服袆衣九龙花钗冠斋于庙质明服衮衣十章减宗彞藻去劒冠仪天前后乗珠翠十旒荐献七室皇太妃亚献皇后终献　初真宗将立刘德妃为后李廸屡谏以妃起于寒微不可母天下【后父通从征道卒后在襁褓而孤鞠于外氏蜀人龚英者以锻银为业擕之至京师入襄王邸】及太后末年廸起兵部侍郎知河南府来朝太后垂帘语廸曰卿向不欲吾预国事殆过矣今日吾保养天子至此卿以为何如廸曰臣受先帝厚恩今日见天子明圣臣不知皇太后盛德乃至于此太后亦喜　章献崩仁宗始亲政与宰相吕夷简谋以张耆夏竦皆太后所任用罢之退告郭皇后后曰夷简独不附太后耶但多机巧善应变耳由是夷简亦罢后夷简复相郭后之废与有力焉　嘉祐中诏礼院议立故郭皇后神御殿于景灵宫时苏颂知太常礼院谓敕书所云向因忿郁偶失谦恭此则无可废之事又云朕念其自歴长秋仅周一纪逮事先后只奉寝园此则有不当废之悔又云可追复皇后其祔庙諡册并停此则有合祔庙及諡册之义请祔郭皇后于后庙以成追复之道众论未定宰相曽公亮曰郭后上元妃祔庙则事体重矣颂曰国朝三圣贺尹潘皆元妃【贺太祖妃尹太宗妃潘眞宗妃】事体正相公亮曰议者以为阴逼母后是恐万歳后配祔之意颂曰若加一懐哀愍之諡则不为逼矣公亮叹服　英宗宣仁髙后母曹氏慈圣光献后姊也后少鞠宫中时英宗亦在帝所与后年同仁宗谓慈圣异日必以为配既长遂成昬是生神宗　神宗尝有意于燕蓟已与大臣定议乃诣庆夀宫白光献太皇太后后曰储蓄赐予备乎铠仗士卒精乎帝曰已办矣后曰事体至大吉凶悔吝生乎动得之不过南面受贺而已万一不谐则生灵所系未易以言茍可取之太祖太宗复久矣何待今日帝曰敢不受教　哲宗朝朱光庭为左司谏论苏轼试馆职发防云欲师仁祖之忠厚而患百官有司不举其职或至于媮欲法神考之厉精而恐监司守令不识其意流入于刻臣谓仁祖难名之盛德神考有为之善志不当以媮刻为议望正其罪以戒人臣之不忠者中丞傅尧俞侍御史王岩叟相继论列宣仁太后曰详览文义是指今日百官有司监司守令言之非所以讽祖宗也遂止【神宗时轼以诗得罪下御史狱光献太后违豫中闻之谓帝曰尝忆仁宗以制科得轼兄弟喜曰吾为子孙得两宰相今闻轼以作诗系狱得非仇人中伤之乎捃至于诗其过散矣吾疾势已笃不可以寃滥致伤中和帝涕泣轼由是得免按此轼两次得免皆曹髙二太后之明圣矣】哲宗册孟后礼仪极隆其坐废也方刘婕妤有宠初章惇诬宣仁有废立计以后逮事宣仁惇又阴附刘贤妃欲请建为后遂与内侍郝随搆其事会后养母听宣夫人燕氏尼法端与供奉官王坚为后祷祠事闻诏入内押班梁从政等即皇城司鞫之捕逮宦官宫妾几三千人榜掠备至肢体毁折至有断舌者狱成命侍御史董敦逸覆录罪人过庭下气息仅属无一人能出声者敦逸秉笔疑未下郝随等以言胁之敦逸畏祸及己乃以奏牍上诏废后出居瑶华宫号华阳教主帝久亦悔之曰章惇误我元符末钦圣太后将复后位于是诏后还内为元祐皇后崇宁初郝随讽蔡京复废后徽宗从之诏复居瑶华宫靖康初以宫火出居相国寺前之私第金人陷京六宫有位号者皆北迁后以废独存康王即位尊为元祐太后以元字犯后祖讳遂称隆祐太后奉之幸杭州帝事太后极孝虽帷帐皆亲视或得时果必先献太后然后敢尝太后晚年尝苦风有宫人自言善符呪疾良已太后惊曰吾岂敢复闻此语耶【太后在汴日张昌僭位以胡舜陟马伸言乃复上尊号元祐太后迎入禁中垂帘听政及在杭州苗与刘正彦作乱帝禅位太子太后垂帘听政太后凡两听政卒能手挈神器趣帝正位宣仁常曰异日国有事变必此人当之何其信欤宋史】　髙宗命勾涛脩哲宗实录谕之曰昭慈圣献皇后【元祐孟皇后也】病革朕流涕问所欲言后怆然谓朕曰吾逮事宣仁圣烈皇后见其任贤使能约已便民忧勤宗社疎逺外家古今母后无与为比不幸奸邪防上史官蔡卞等造谤史以损圣德谁不切齿在天之灵亦或介介其以笔属正臣亟从删削以信来世朕痛念遗训未尝一日輙今以命卿　帝尝谕辅臣曰朕初不识太后自迎至南京爱朕不啻已出今在数千里外兵马惊扰当即奉迎以惬朕朝夕慕念之意【时后在防州】　辽称皇后曰哈屯国语谓之多尔吉尊称曰纳额默盖以配后土而母之云　后族惟伊济巴哩氏而世任其国事太祖慕汉髙帝故耶律俨称刘氏以伊济巴哩比萧相国遂为萧氏【辽史】　金代后不娶别族必甥舅之家有周姬齐姜之义　宣宗皇后王室明惠皇后妹也其父尝梦二玉梳化为月而生二后【续文献通考】　元太祖光献皇后布尔特格勒津鸿吉哩氏特色辰之女也特色辰与子按春从太祖征伐有功赐号国舅封王爵以统其部族有防生女为后生男尚公主世世不絶其余后妃有四鄂尔多四十余人　世祖皇后名彻伯尔鸿吉哩氏一日四集赛奏割京城外近里牧马帝既允方以图进后至帝前将谏先阳责太保刘秉忠曰汝汉人聪明者言则帝听汝何为不谏向初到定都时若以地牧马则可今分业已定夺之可乎帝黙然命寝其事　十三年平宋幼主朝于上都大宴众皆欢甚唯后不乐帝问之后曰自古无千歳之国母使吾子孙及此则幸矣帝以宋府库故物聚置殿庭召后视之后徧视即去帝遣宦者问后欲何所取后曰宋人储蓄以遗其子孙子孙不能守而归于我我何忍取一物耶　宋太后全氏至京不习北方风土后为奏令囬江南帝不允至三奏帝乃答曰尔妇人无逺虑若使之南还或浮言一动即废其家非所以爱之也茍能爱之时加存恤使之便安可耳后退益厚待之后性明敏达于事机国家初政左右匡正当时与有力焉　元成宗即位尊母库库楞为皇太后命设官属置徽政院【后院官有受献浙西田七百顷籍于位下太后曰吾寡居妇人衣食自有余况江南率土皆国家所有我安得取之即命中书省尽易院官之受献者】　皇庆二年立长秋寺掌皇后宫政仁宗改典内院为中政院宁宗天厯二年立宁徽寺掌明宗皇后宫事【明宗皇后班布尔实宁宗母也】　顺帝又改徽政院为资政院【元史】　明太祖孝慈皇后马氏孝敬慈惠恒以不逮事舅姑为恨尝谓帝曰方今豪杰争防虽未知天命所归以妾观之惟以不杀人为夲人心所归即天命所在也【彚苑详注】　宣宗侍皇太后谒长陵献陵景陵上以皇太后命召见大学士杨士竒杨荣杨溥英国公张辅少师蹇义等五人于便殿谕之曰皇帝数言卿等忠勤今天下清宁民生无事是固祖宗福祐家国亦惟卿等赞襄之功赐以酒肴及白金纻丝表里后还京士竒尝独对上曰前日陵上汝等谒太后退太后言皇考在京中谈汝等姓名及行事甚熟太后悉能记忆其间才学优劣与任事不任事皆有讥评谓辅虽武臣而达大义蹇义厚重小心但多思少断汝正言不避迕意议事之际先帝数不乐汝终从汝以不败事尝有一二事失先帝甚悔不从汝言太后又谓朕曰凡正直之人尔不可以为迂而不从谨之谨之【出圣谕录与杨文敏公行实弇山堂别集】　又余冬叙录记英宗初立年在幼冲朝廷大政承太皇太后指裁为多太后尝御便殿执政大臣英国公张辅大学士杨士竒杨荣杨溥尚书胡濙被防入朝太后左右女官杂佩刀劒侍卫凛然英宗东立英国公等两下立太后召问皆有奨劝之辞及溥乃叹曰先皇帝尝称卿忠不谓今日得相见也因顾英宗此五人先朝所简贻皇帝有行必与之计非五人所赞不可行也英宗受命顷间宣太监王振至俯伏太后顔色顿异曰汝侍皇帝起居多不律今当赐汝死女官加刃振颈英宗跪为请之诸大臣皆跪太后曰皇帝年少岂知自古此辈祸人国家多矣我能听帝暨诸公留振此后不得令干国事也　又宪章录张太后大渐乃召三杨于榻前曰朝廷尚有何事未办者士竒首对有三事其一建文君虽已灭曽临御四年当令史官脩其一朝实录仍用建文年号后曰厯日已革除之岂可复用对曰厯日行于一时万世信史岂可洪武之年以乱实后纳之其二后亦首肯其三方孝孺已诛文皇帝诏其片言一字论死乞弛其禁听令存而传之后黙未答三杨即趋下叩头三事臣等已受顾命遂出【弇山堂别集】
　　皇后总载三
