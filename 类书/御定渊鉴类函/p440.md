<!-- { "loadSidebar": true } -->
　　増唐书曰张行成为殿中侍御史纠劾不避权威太宗以为能谓房龄曰观古今用人必因媒介若行成者朕自举之无先容也　又曰王无竞转殿中侍御史旧例每日更直于殿前正班时宰相宗楚客杨再思常离班偶语无竞前曰朝礼至敬公等大臣不宜易以慢朝典楚客等大怒转无竞为太子舍人　孔帖曰柳泽转殿中侍御史监南时市舶使右威衞中郎将周庆立造竒器以进泽上书曰庆立雕制诡物造作奇器乃治国之巨蠧明王所宜严罚者也明皇称善　又曰张镒累迁殿中侍御史乾元初华原令卢枞以公事谯责邑人齐令诜令诜宦人也衔之诬枞罪镒按验当免官有司承风以死论镒不直之乃白其母曰今理枞枞免死而镒坐贬嘿则负官贬则太夫人忧敢问所安母曰儿无累于道吾所安也遂执正其罪　李珏曰珏字待价为殿中侍御史宰相韦处厚曰清庙之器岂搏击才比除礼部员外郎　山堂肆考曰宋何郯为殿中侍御史常极陈夏竦奸状仁宗谕曰古有碎首谏者卿能之乎对曰君不从諌则臣碎首今陛下从谏如流臣何敢掠美　又曰厐籍庄敏入为殿中侍御史中丞孔道辅谓人曰今之御史多承望要人风防阴为之用独厐公天子御史耳　言行録曰赵抃除殿中侍御史先是吕溱出守徐蔡襄守泉吴奎守夀韩绛守河阳欧阳修乞蔡贾黯乞荆南抃上言近日正人如修辈无几今皆欲请郡者以不能謟事权要伤之者众矣修等由此不去一时名臣頼之以安　又曰河东阙漕使章郇公言文彦博有名称吕许公曰可召来面询之召至堂上许公不交一言但睥睨而已及退许公叹曰此大有福人何所任用不可遂自殿中侍御史差委不十年出将入相　东都事略曰吕诲为殿中侍御史弹劾无所避公主夜扣禁门劾奏公主阁宦者窜逐之弹枢密使宋庠不称具瞻之望陈升之为枢宻副使诲与唐介赵抃论升之交结中人不可大用章十八上卒与升之俱罢宋实録曰治平二年以范纯仁为殿中侍御史吕大
　　防为监察御史里行近制御史有阙则命翰林学士御史中丞迭举二人上自择取一人为之至是阙两员举者未上内出纯仁大防姓名而命之　言行録曰傅尧俞英宗即位迁殿中侍御史皇太后同听政上疾平尧俞上疏请太后还政未听颇闻内侍任守忠有惎语尧俞又上疏太后遂还政而逐守忠等　东都事略曰蒋之竒英宗立为殿中侍御史献谨始五事一曰进忠贤二曰退奸邪三曰纳諌争四曰逺近习五曰闲女谒系年録曰殿中侍御史常同为御史不数月劾罢监司之不才者二十有三人中外耸然　宋防要曰庆厯五年殿中侍御史梅摰监察御史李京并为言事御史唐制御史不専言职故天禧中始置言事御史六员其后乆不除至是始除之　系年録曰绍兴三十一年杜莘老为殿中侍御史入见上曰知卿不畏强御故有此授自是用卿矣　杨诚斋集曰绍兴末金人谋南侵宦官张去伪阴沮战议且请避狄陈俊卿为殿中侍御史请斩之上愕然曰公仁者之勇
　　殿中侍御史三
　　増蹈道依仁　嫉邪忿佞【山堂肆考曰武后思徐有功用法平恕权拜左台殿中侍御史宗城潘好礼著论称有功蹈道依仁固守诚莭不以贵贱死生易其操履　又曰唐崔沔除殿中侍御史以嫉邪忿佞为己任】　出入柱外　供奉墀下【上详侍御史　韦绚曰上官仪位宰相时以雍州司士韦绚为殿中侍御史或疑非迁仪曰此野人语耳御史供奉赤墀下接武夔龙簉羽鹓鹭岂雍州判佐比乎】　缀供奉班　均御史职【五代防要唐天成二年御史防奏曰每遇入阁日欲依常朝例差殿中侍御史二贠押钟鼔楼位各缀供奉官班出入所冀共为纠察从之　职林唐法殿中侍御史迁拜及职事与侍御史均】　辛辣不患　纠劾为能【贾言忠本草殿中为萝卜亦曰生姜虽辛辣而不为患　白集裵廙制曰贞观中张行成为殿中侍御史纠劾廵察时以为能】　铁面御史　骨鲠殿院【东坡集曰赵抃为殿中侍御史弹劾不避权幸京师号为铁面御史　中兴系年録曰杜莘老为殿中侍御史极言无隐取众所指如王继先张去伪辈悉击去之及罢去朝士祖道都门以诗文称述者百余人都人至今以为美谈虽宿卫武夫府寺贱隶诵说前朝骨鲠敢言之臣必曰杜殿院云】　论宰相回佞　言大臣奸邪【上详殿中二　言行録曰汪彻为殿中侍御史上言昔庆厯初京师一日无云而震仁宗以天变如此由夏竦奸邪亟命黜之前日无云而雷人情骇异其变盖在大臣】
　　殿中侍御史四
　　増左雍以能擢【曹氏曰左雍起于辟吏武帝以为能擢为殿中侍御史】　孙綝习事补【山公啓事曰中书属通事令史孙綝限满乆习内事才宜殿中侍御史须空补之不审可否诏曰可】见恶能讨【山堂肆考曰魏宋游道为殿中侍御史台中语曰见恶能讨宋游道】　治狱
　　无枉【唐崔仁师本传曰仁师定州人贞观中为殿中侍御史青州男子谋逆有司捕支党系狱诏仁师按覆止坐其魁恶十余人他悉原纵大理少卿孙伏伽曰足下平反者多恐人情贪生见其徒侣得免未肯甘心奈何仁师曰治狱主仁恕岂有知枉不申为身谋哉及勅使覆讯诸囚皆叩头曰崔公仁恕无枉请速就死无一人异辞者】　大政与议【张行成曰行成为殿中侍御史纠察严正常侍宴太宗语山东及闗中人意有同异行成曰天子四海为家不容以东西为限是示人以隘矣帝称善自是有大政事令与议焉】起家即真【通典曰武后时殿中侍御史官或有起家为之而即真者】　申理元忠
　　【山堂肆考曰武后时诸张譛宰相魏元忠太后怒下元忠狱苏安恒等上疏极言竟贬元忠髙要尉殿中侍御史王晙复奏申理元忠宋璟曰魏公幸已得全今子复冐威怒得无狼狈乎晙曰魏公以忠获罪晙为义所激颠沛无恨】　呈身御史【宋防要曰皇祐中诏中丞孙抃举御史抃荐吴中复或曰公平生不识中复何由荐之抃曰昔人耻为呈身御史今我岂求识面防官遂除殿中侍御史】
　　殿中侍御史五
　　増制唐苏颋行郑溥殿中侍御史制曰志蕴公忠才兼学行守文法以明练循宪章以清直神羊共触常闻避马之雄夕鸟明飞俾叶迁莺之举　贾至行敬昭道殿中侍御史制曰见素为质怀清守道学以润身文能比事自乗骢晓谒絷隼秋飞或出禀王纶或入持天宪使者之命往则有功按罪人之赃居而不挠因其绩用采以声华冝叶嵗迁允符时议
　　增状宋洪咨防辞免殿中侍御史状曰窃惟柱后惠文之官尤重殿中执法之职脩明于国是用整肃于朝纲如某者误搜拔滥厠纠绳方包不称之羞忽冒非常之擢周旋乌府供奉赤墀纯仁之内出姓名固誓图于美报唐介之愿解言职正恐负于隆知欲望朝廷特赐敷奏光摩日月别求防龙接武之英威厉风霜庶折豺狼当道之气
　　增啓宋洪平斋贺徐殿院啓曰显膺宸綍荣副台端宣正殿之衣冠夙重抨弹之寄观象门之歩武益尊纠察之权朝廷以清天下之庆某官南州硕望东鲁钜儒一唱音遗豁如黄钟大吕之奏万仭壁立然孤峰絶岸之风国人同辞而曰贤天子一见而恨晩既堂堂峩廌于乌府爰进进簉鹓于赤墀露劾滋多霜威増凛铁面御史之气象今复见焉鱼头参政之勲名斯在下矣某寄身宪节拭目恩纶雕鹗之在秋天喜有顺风之便燕雀之贺厦屋知无凌雨之虞　刘后村贺谢殿院啓曰出綍枫宸提纲柏府古者国有拂士莫如諌争之臣故事防无长官尤重杂端之任賛书初下舆望翕归自昔明目逹聦之朝必用犯顔敢諌之士有希文永叔实开天圣庆厯之太平无元城了翁谁为元祐建中之命脉某官顷峩廌角亲捋虎防举扇障元规之尘安能凂我裂麻阻延龄之相不亦壮哉贵珰咸惮于淳夫掖庭知有于质肃皆谓霜棱之劲宜居风宪之雄观三院之壁题姓名可考由中司而柄任典故则然
　　监察侍御史一
