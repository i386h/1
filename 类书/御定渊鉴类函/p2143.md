<!-- { "loadSidebar": true } -->
　　原赋晋陆机鼈赋曰皇太子幸于钓台渔人献鼈命侍臣作赋其状也穹脊连脇黝甲四周遁方圆于规矩徒广狭以妨循盈尺而脚寸又取具于指掌鼻尝气而忌脂耳无听而受响是以栖居多逼出处寡便尾不副首足不运身于是从容泽畔肆志汪洋朝戏兰渚夕息中塘越髙波以燕逸窜洪流而潜藏咀蕙兰之芳荄翳华藕之垂房　潘尼鼈赋曰皇太子游于圃遂命钓鱼有得鼈而献之者令侍臣赋之翩衔钓以振棹吁骇人而可恶既颠坠于岩畔方盘跚而雅歩或延首以鹤顾或顿足而鹰距或曵尾于涂中或缩头于殻里若乃秋水暴骇百川沸流有东海之巨鼈乃负山而吞舟増令宋毛胜水族加恩簿令曰甲坼翁挟弹于中巧也负担于外礼也介胄自防不问寒暑智也歩武懦缓不逾规绳仁也故前以擐甲尚书荣其迹显其能宜授金丸丞相九肋君
　　鼋一
　　増埤雅广要曰鼋大鼈也鼈以为雄故鼋鸣而鼈应又曰鼋亦卵生而伏影顔籀稽圣赋鼋鼈伏乎其隂是也　尔雅翼曰鼋之大者濶或至一二丈天地之初介潭生先龙先龙生元鼋元鼋生灵灵生庶凡介者生于庶鼋者介虫之元也　广雅曰海鼋大一亩重千钧　正字通曰鼋鼈类青黄色肠属于首卵大如鸭子一产一二百枚好曝其腹于江岸渔人接竹以掣之仓卒不能自反为所制其脂磨铁则鸣　古今注曰鼋一名河伯使者　淮南子曰鼋脂得火可以燃铁又曰埳井之所无鼋鼍隘也　又川谷通源积水重渊鼋之所便也人入之而畏　魏子曰鼋得水则生虎豹得水则死　録异记曰鼋其状如鼈腹下赤者为鼋白者为鼈俗云鼋之身有十二属肉渔人捕得之虽支分脔解随其巨细未入汤镬者皆能跳走鼈与鼋虽至大者如蚊蚋之一旦乃死　梅尧臣诗序曰庙子湾属雍丘风俗云有白鼋凭险日为波潮以惊异上下　楚辞曰乗白鼋兮逐文鱼
　　鼋二
　　増拾遗记曰禹济巨海鼋鼍为梁　抱朴子曰在头水有大鼋常在深潭号为鼋潭能作魅行病有戴道炳者能视见之以越张封泥遍掷潭中良久有大鼋径长丈余浮出不敢动乃格杀之而病者立愈又有小鼋出列死于渚上甚多　存心录曰吴孙皓寳鼎中丹阳宣蹇母年八十因浴化为鼋兄弟闭户卫之掘堂上作一池实水其中鼋入池游戏一二日常引颈外望伺户小开便轮转自跃入于逺潭遂不复还　宣州志曰天寳七载宣州江中鼋出虎搏之鼋齧虎二创虎怒防鼋头而虎创甚亦死　原化记曰韦丹未第时于洛阳中桥见渔者得一大鼋长数尺系之桥柱引头四顾有求救之意丹以乗驴赎之放于水中徒歩而归后数日诣葫芦生问命生与共徃元长史家有老人元濬之向韦尽礼欵待中出文字一通授之曰此公一生官禄行止聊报活命之恩即此鼋也　孔帖曰近有渔人泊舟马当山下月明风恬见一大鼋出水直上山顶四望顷之江中涌出一彩舟内有十余人饮酒张乐陈设甚盛献酬久之上流有巨舰东下橹声振于坐中彩舟乃没前鼋亦下未及水忽死于岸侧意者水神使此鼋为望候不知舰来致没彩舟故殛之　宋史曰乾道七年洞庭有巨鼋走沙拥舟广长皆丈余升舟以手足压重舰没水避暑录话曰元丰间有监黄河埽武臣射杀埽下一鼋未几死而复苏云为鼋诉于隂府力辨鼋数败埽以其职杀之故得免　云涛小说曰金陵上清河一带善崩明太祖患之皆云猪婆龙窟于下故尔时工部欲闻于上然疑猪犯国姓辄驾称太白鼋为害上恶同元字因命渔者捕之杀鼋几尽先是渔人用香饵引大鼋凡数百斤一受钓以前两据沙深入尺许百人引之不能出一老渔谙鼋性命于其受钓时用穿底缸从纶贯下覆其面鼋即用前搔缸不复据沙引之遂出金陵人乃作语曰猪婆龙为殃癞头鼋顶缸言嫁祸也
　　鼋三
　　増饮江　攻岸【苏轼李氏潜珠阁铭因石阜以庭宇跨饮江之鼇鼋　山堂肆考鼋极有力善攻岸人以钩索钓之鼋吞钓任其曵舟而走俟其力尽乃得之】　致鼈　齧虎【淮南子烧鼋致鼈此以其类求之下详鼋二宣州志】　鸣野　浮水【易林鼋鸣于野鼈应于泉　类书鼋大于鼍朔望随月浮水月沈则没此属隂也】　连脇　癞头【正字通其形穹脊而连胁其势踞洲渚而击奔流具跚然之质　山堂肆考鼋头疙搭名曰癞】　南人食　君子得【尔雅翼鼋大于鼈南人亦捕食之　璅语范献子猎占之曰君子得鼋小人遗冠献子猎而不得遗其豹冠】
　　鼋四
　　原为梁【纪年周穆王四十七年东至于九江比鼋鼍以为梁而履之矣】　染指【楚人献鼋于郑灵公子公之食指动谓子家曰必尝异味及宰夫将解鼋食大夫不与子公子公怒染指于鼎尝之而出】互物【甲虫之属】　貍物【周礼鼈人掌取互物以时簎鱼鼈蜃凡貍物注簎初捉切谓以杖刺取貍物貍谓鼋藏于泥中】　有司取【月令九月令有司登取鼋注甲虫秋乃坚成九月方可取之】黄河生【黄河中旧不生鼋忽有得者佛图澄曰桓温入河其不久乎温字元子果如言也】　古冶杀【晏子春秋古冶子曰君济于河鼋衔左骖以入砥柱冶潜行得鼋杀之左操马尾右挈鼋头以出】黄氏化【江夏黄氏母浴化而为鼋入于深渊后时出见簮犹在首】
　　鼋五
　　増令水族加恩簿令曰尔甘鼒调鼎之材咽舌潮津宜封醉舌公
　　鼍一
　　増说文曰鼍水虫状如守宫长一二丈文五色背毛皆有鳞甲如铠　本草曰口内涎有毒长一丈者能吐气成雾致雨力至猛能攻陷江岸性嗜睡恒闭目声甚可畏人于穴中掘之百人掘亦须百人牵一人掘亦须一人牵不然终不可出　又曰极难死沸汤沃口入腹良久乃剥老者多能变化为邪魅　埤雅广要曰鼍具十二肖肉蛇肉最后在尾其枕莹净鱼枕弗如皮中冒鼓夏小正九月剥鼍以为鼓也　又诗云鼍鼔逢逢先儒以为鼍皮坚厚取以冐鼔故曰鼍鼔　又晋安海物记云鼍宵鸣如桴鼔今江淮之间谓鼍鸣为鼓亦或谓之鼍更以其声逢逢然似鼓而又善夜鸣其数应更如初更一鸣而止二即再鸣也　又鼍欲雨则鸣故里俗以鼍谶雨　广志曰鼍鱼有四足尾如蜒蜓而大南方嫁娶必得食之　续博物志曰鼍长一丈一名土龙鳞甲黒色能横飞不能上腾　赵辟公杂说曰鼍闻鼓声则鸣　潜确类书曰鼍小于鼋向日吐水日沈则没此属阳也
　　鼍二
　　増吕氏春秋曰帝颛顼令飞龙作八风之音以祭上帝乃防为乐倡鼍乃偃寝以击其尾　搜神记曰荥阳张福船行夜有女子乗小舟来投福云日暮畏虎不敢夜行福戏调之遂同寝中夜月照乃见一白鼍枕福臂而卧福惊起鼍便去乗船乃枯槎也　支僧载外国事曰私可条国全道辽山有毗呵罗寺寺中有石鼍至灵众僧余食欲尽寺奴辄向石鼍作礼于是食具　许氏志怪曰沙门竺僧瑶得神符尤能治邪广陵王家女病邪召瑶治之瑶入门瞠目大骂老魅不守道敢干犯人女在内大唤云人杀我夫鬼在侧曰吾命尽于今此神也不可争旁人共闻之于是化为老鼍走出中庭瑶扑杀之　吴志曰孙亮初公安有白鼍鸣謡曰白鼍鸣背平南郡城中可求生守死不去求无成明年诸葛恪败弟融镇公安被收融刮金印背一服而死　文选注曰郭璞睡时人见变鼍形云是鼍精　幽明录曰宋髙祖永初中张春为武昌太守时有人嫁女未及升车忽失性出外殴击人云已不乐嫁俗人巫云是邪魅乃将女至江际击鼔以术咒治疗春以为欺惑百姓勒其必获妖魅后有一青蛇来到坐所即以大钉钉其头至日中复有大从江来伏于巫前巫以朱书背更遣入水至暮有大白鼍从江中出乍沈乍浮向从后催逼鼍至先入幔与女辞诀女恸哭云失其姻好自此渐差或问巫曰魅者归于何物巫云蛇是传通媒人鼍是其对三物悉是春始知其灵验　本草曰梁周兴嗣常食鼍肉后为鼍所喷便为恶疮此物灵强不可食也独异志曰炖煌李鹬开元中为邵州刺史挈家之任泛洞庭时晴景登岸因鼻衂血沙上为江鼍所防俄然复生一鹬与之无异鹬之本身为鼍法所制系于水中其家奉妖鼍就任为郡几数年因天下大旱道士叶静能自罗浮奉诏过洞庭忽沙中见一人面缚问之鹬以状对静能为符书巨石上石即飞起空中鼍妖方拥案晨衙为巨石所压乃复本形时张说为岳州刺史具奏并以舟檝送鹬赴郡家人妻子乃信故今舟行者不敢沥血波中　唐书曰上元二年有鼍集州城门节度使邓景山以问族弟珽对曰鼍介物兵象也未几宋州刺史刘展反　传竒曰贞元中有湘媪常以丹篆救人病一日告郷人曰徃洞庭救数百人性命至洞庭前一日有大风涛蹙一巨舟泊一岛上而碎所载近百人各星居于岛上忽有一白鼍长大余游于河上数十人挝杀之分食其肉明日有雪城围岛渐窄如束其广不三数丈岳阳人亦遥望雪城莫能晓也媪登岛飞劒刺之白城如一声霹雳遂崩乃一大白鼍长十余丈蜿蜒而毙媪乃刘纲妻樊夫人也　猗觉寮曰宣和巳亥都城北小民家晨起见一物如龙伏牀下大惊都人竞徃观之禁中取验之乃鼍也杖杀之已而大水数年有金人之祸　国献家猷曰南都上河地明初江岸常崩盖猪婆龙于此搜抉故也以与国姓同音嫁祸于鼋及下令捕鼋尽而崩岸如故有老渔曰当炙犬为饵以瓮通其底贯钓缗而下之所获皆鼍老渔曰鼍之大者食犬即世之所谓猪婆龙也
　　鱼一
　　増尔雅曰鱼有力者鰴鱼枕谓之丁鱼肠谓之乙鱼尾谓之丙　说文曰鱼水虫也鱼尾与燕尾相似　易曰贯鱼以宫人宠【正字通鱼行有甲为之长众鱼从之骈头相次如贯然】　原诗曰南有嘉鱼蒸然罩罩　又曰鱼潜在渊或在于渚　又曰鱼在在藻　月令曰立春之日鱼上冰　増家语曰水至清则无鱼　吕览孔子曰鱼游乎浊而食乎浊六韬曰缗隆饵重则嘉鱼食之缗调饵芳则庸鱼食之国策曰君不闻大鱼乎网不能止钓不能牵荡而失
