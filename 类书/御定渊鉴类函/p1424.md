<!-- { "loadSidebar": true } -->
　　増尔雅曰伦勚卭敕勤愉庸瘅劳也【注莫知我勚惟王之卭哀我瘅人疏皆谓劳苦也伦者理也理治事务者必劳勚者广雅云苦也孙炎曰习事之劳也勅者相约勅也亦谓劳苦愉者嬾也郭云劳苦者多惰愉今字或作窳同庸者民功曰庸瘅者说文云劳病也】　又曰劳来强事谓剪篲勤也【注诗云职劳不来自勉强者亦勤力者由事事故为勤也诗曰迨其谓之剪篲未详】　又曰庸庸慅慅劳也　易曰君子终日干干夕惕若　又曰劳谦君子有终吉　又曰王臣蹇匪躬之故　又曰劳而不伐　书曰夙夜罔或不勤　又曰若稽田既勤敷菑惟其陈修为厥疆畎若作室家既勤垣墉惟其涂塈茨若作梓材既勤朴斵惟其涂丹雘又曰明作有功　又曰惟日孜孜无敢逸豫　诗曰无已太康职思其居好乐无荒良士瞿瞿　又曰黾勉从事不敢告劳　礼曰以死勤事则祀之以劳定国则祀之　左传曰欲求得人必先勤之　谷梁传曰古之君人者必时视民之所勤民勤于力则功筑罕民勤于财则贡赋少民勤于食则百事废矣　诗传曰小臣奉使而勤劳于公赋小星　又曰夫妇相戒以勤赋女曰鸡鸣　国语敬姜曰天子大采【大采衮职也】朝日与三公九卿祖识【祖习也识知也】地徳日中考政与百官之政事师尹惟旅牧相宣序民事少采【少采黼衣也】夕月与大史司载【载天文也】纠防天刑日入监九御【九卿九嫔之官也】使洁奉禘郊之粢盛而后即安诸侯朝修天子之业命昼考其国职夕省其典刑夜儆百工使无慆滛而后即安卿大夫朝考其职书讲其庶政夕序其业夜庀其家事而后即安士朝而受业书而讲贯夕而习复夜而计过无憾而后即安自庶人以下明而动晦而休无日以怠王后亲织元紞公侯之夫人加之以纮綖卿之内子为大带命妇成祭服列士之妻加之以朝服自庶人以下皆衣其夫社而赋事烝而献功男女效绩愆则有辟古之制也君子劳心小人劳力先王之训也自上以下谁敢滛心舎力　明永乐实録曰上尝谓翰林侍读胡广等曰勤之一字岂独农夫宜尽士商贾皆当尽　老子曰上士闻道勤而行之
　　勤劳二
　　増列子曰禹纂业事雠惟荒土功子产不字过门不入身体偏枯手足胼胝　尸子曰龙门未辟吕梁未凿禹于是疏河决江十年未阚其家生偏枯之疾歩不相顾人曰禹歩　书曰文王卑服即康功田功徽柔懿恭懐保小民恵鲜鳏寡自朝至于日中昃不遑暇食用諴和万民　诗序曰殷其靁劝以义也召南之大夫逺行从政不遑宁处其室家能闵其勤劳劝以义也　周纪曰周公戒伯禽曰我一沐三握髪一饭三吐餔起以待士犹恐失天下之贤人　书曰惟公克勤王家　诗传曰召公勤于劳民燕人懐之赋甘棠　书曰君牙惟乃祖乃父世笃忠贞服劳王家厥有成绩纪于太常　周纪曰卫武公年九十有五犹箴儆于国曰自卿以下至于师长士茍在朝者无谓我耄而舎我必交加训导我在舆有旅贲之规位宁有官师之典倚几有诵训之谏居寝有御之箴临事有瞽史之道宴居有师工之诵史不失言蒙不失诵以训御之于是乎作懿戒以自儆也及其殁也谓之叡圣武公　史记吴太伯世家曰季札聘于鲁请观周乐为歌周南召南曰美哉始基之矣犹未也然勤而不怨　左栾武子曰楚自克庸以来其君无日不讨国人而训之于民生之不易祸至之无日戒惧之不可以怠在军无日不讨军实而申儆之于胜之不可保纣之百克而卒无后训之以若敖蚡冒筚路蓝缕以啓山林箴之曰民生在勤勤则不匮　又楚子曰晋侯在外十九年矣而果得晋国险阻艰难备尝之矣民之情伪尽知之矣天假之年而除其害天之所置其可废乎　史记孔子世家曰孔子之时周室微而礼乐废诗书缺追迹三代之礼序书传上纪唐虞之际下至秦缪编次其事晚而喜易序彖系象説卦文言读易韦编三絶　诗外传曰子贱治单父弹鸣琴身不下堂而单父治巫马期以星入以星出日夜不处以身亲之而单父亦治巫马期问于子贱子贱曰我任人子任力任人者佚任力者劳　史记张汤传曰汤子安世少以父任为郎用善书给事尚书精力于职休沐未尝出汉书常恵传曰恵少时家贫自奋应募随栘中监苏武使匃奴并见拘留十余年昭帝时廼还汉嘉其勤劳拜为光禄大夫　东观汉记曰王丹每嵗农时载酒肴于田间勤者与而劳之　汉纪曰诸葛亮常自校簿书主簿杨颙谏曰为治有体上下不可相侵是故古人称坐而论道谓之三公作而行之谓之士大夫故丙吉不问横道死人而忧牛喘陈平不肯知钱谷之数云自有主者彼诚达于位分之体也今眀公为治躬自校簿书流汗终日不亦劳乎　又曰诸葛亮遣使者至司马懿军懿问其寝食及事之繁简使者对曰诸葛公夙兴夜寐罚二十以上皆亲览焉所噉食不至数升懿告人曰诸葛孔明食少事烦其能乆乎　三国志歩隲传曰隲单身穷困与广陵卫旌同年相善俱以种自给昼勤四体夜诵经传　晋杜预自序曰在家则滋味经籍居官则毕力理治公家之事知无不为　晋纪曰陶侃为都督荆州诸军事性聪敏恭勤终日敛膝危坐军府事检摄无遗未尝少闲诸参佐以谈戱废事者命取其酒器蒱博之具悉投之于江将吏则加鞭扑曰君子当正其衣冠何有蓬头跣足自谓宏达耶有奉馈者必问其所由若力作所致虽微必喜慰赐参倍百姓皆勤于农作家给人足　又曰秦建元八年以王猛为丞相军国内外之事无不由之猛刚眀清肃善恶着白放黜尸素显拔幽滞劝课农桑练习军旅官必当才刑必当罪由是国富兵强战无不克　南史齐何敬容传曰晋宋以来宰相皆文义自逸敬容独勤庶务　范云传曰文恵太子尝幸东田观获稻云时从文恵顾云曰此刈甚快云曰三时之务亦甚勤劳愿殿下知稼穑之艰难无狥一朝之宴逸也　徐勉传曰天监二年除勉给事黄门侍郎尚书吏部郎参掌大选迁侍中时师方侵魏驿填委勉参掌军书劬劳夙夜动经数旬乃一还家羣犬惊吠勉叹曰吾忧国忘家乃至于此若吾亡后亦是传中一事　北史斛律光传曰光行兵用匃奴卜法吉凶无不中军营未定终不入幕或竟日不坐身不脱介胄五代梁纪曰吴越王镠自少在军中未尝寐倦极则
　　就圆木小枕或枕大铃寐熟辄欹而寤名曰警枕　宋纪曰赵普少习吏事寡学术太祖劝以读书遂手不释卷每归私第阖门啓箧诵之竟日及次日临政处决如流　宋史李沆曰沆为相王旦参政事以西北用兵或至旰食旦叹曰我辈安能坐致太平得优防无事耶沆曰少有忧勤足为警戒　宋纪曰司马光为尚书左仆射兼门下侍郎时両宫虚已以为政光亦欲以身殉社稷躬亲庶务不舎昼夜病革不复自觉谆谆如梦中语然皆朝廷天下事也　金史完顔禅华善传曰禅华善军中无事则窓下书牛毛细字如寒苦之士　元史吴澄传曰至大元年召澄为国子监丞先是许衡为祭酒始以朱子小学等书授弟子乆之渐失其旧澄至旦然烛堂上诸生以次受业日昃退燕居之室执经问难者接踵而至澄各因其材质反覆训诱之每至夜分虽寒暑不易也　明王璡传曰洪武末璡以贤能荐防宁波知府清亷强干夜四鼓辄升堂秉烛读书声彻署外间诣学课诸生诸生率四鼓起诵习无敢懈　文皇实録曰上谕礼臣曰公侯年老者皆歴事皇考多効劳勤今筋力既衰日与羣臣并入朝参观其歩趋之艰朕所不忍自今令朝朔望其见任者不在此列　稗史曰明周文襄名忱勤敏过人凡行事纎悉不遗每日隂晴风雨亦必详记一日某县民告粮船江行失风公诘其失船为某日午前午后东风西风其人不能知而妄对公一一语其实其人惊服诈不能行由是知公之风雨必记非漫书也　夏原吉传略曰原吉修东南水利役十余万人布衣徒歩日夜经画盛暑见役夫暴日中曰吾何忍独适因麾盖去之
　　勤劳三
　　原定国　广业【礼以劳定国则祀之　书业广惟勤】　不匮　有继【左传人生在勤勤则不匮又能勤有继】　靡盬　匪懈【诗王事靡盬　又夙夜匪懈以事一人】尽瘁　勿休【出师表鞠躬尽瘁　白帖虽休勿休不懈于位】　増上士　佳吏【三国姜维传诸葛亮与留守长史张裔参军琬书曰姜伯约忠勤时事思虑精宻其人凉州上士也　汉冯勤传光武时勤为中给事尚书以图议军粮在事精勤遂见亲识每引进帝辄顾谓左右曰佳吏也后以勤劳赐爵闗内侯】　马上得息　原日至不休【五代史梁敬翔传翔从朱温用兵三十余年细大之务必关之翔亦尽心勤劳尽夜不寐自言惟马上乃得休息　汉薛宣传宣为冯翊日至休吏贼曹掾张扶独不肯休坐曹理事宣出教曰日至令吏休所从来逺矣】　増东征西讨原昼讲夕复【元穆呼哩穆呼哩谓其弟岱逊曰我为国家助成大业擐甲执鋭垂四十年东征西讨无复遗憾第汴京未下耳汝其勉之　国语昼而讲贯夕而习复】　増能荷堂构皆应准绳【宋史和防传上谓李昉曰防宰相子勤慎自立有文章能荷堂构如防者不可多得也南史梁韦叡传叡进讨合肥每尽接客旅夜算军书三更起张灯达曙抚循其众常如不及故投募之士争归之所至顿舎修立馆宇籓篱墉壁皆应准绳】　老农不及　圣人且然【南史程灵洗传灵洗性好播植躬勤耕稼于水陆所宜刈获早晚虽老农不能及也伎妾无防手并督之纺绩至散用赀财亦弗俭吝　性理杨子云尧舜禹汤文武汲汲仲尼皇皇以数圣人之盛徳犹且如此】　无事不理　其功可推【稗史彚编傅翽居官有名为吴令时往别建康令孙亷亷因问曰闻大夫发奸摘伏恵化如神何以至此傅答曰惟勤而能清清则宪纲自行勤则事无不理　唐宋庆礼传庆礼为政严少私太常博士张星以好巧自是諡曰専张九龄申驳曰庆礼国之劳臣在边陲三十年往城营州士才数千无甲兵强衞指期而往不失所虑遂罢海运嵗储边亭宴然其功可推不当丑諡】　闻鼓惊起被甲徒行【北史周裴侠常遇疾沈顿忽闻五鼔即便惊起问左右曰可向府耶所苦因此而瘳】
