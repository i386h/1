<!-- { "loadSidebar": true } -->
　　【邓何也范曰不然撤襄阳之备以救蕲黄则唐邓必将蹑吾后且蕲黄之寇正鋭曷若先捣唐邓以示有余唐邓应我之不暇则吾圉不守而自固寇在蕲黄师日以老然后回师蹙之可胜敌而无后患】　恃城无鬭志　易我无固心【左传楚屈瑕将盟贰轸郧人军于蒲骚将与随绞州蓼伐楚师莫敖患之鬭廉曰君次于郊郢以御四邑我以鋭师宵加于郧郧有虞心而恃其城莫有鬭志若败郧师四邑必离　安禄山反陷常山防李光弼攻贼常山拔之郭子仪引军下井陉与光弼合破贼禄山益出精兵佐思明子仪曰彼恃加兵必易我易我心不固战则克矣与战未决戮一步将以狥士殊死鬭遂破之】　量敌而后进　因形而用权【孟施舍曰量敌而后进虑胜而后防　呉子曰凡战之要必先占其将而察其才因其形而用其权则不劳而功举】　无约而请和　见利而不进【孙子曰辞卑而益备者进也辞强而进驱者退也轻车先出居其侧者阵也无约而请和者谋也奔走而陈兵者期也半进半退者诱也伏而立者饥也汲而先饮者渴也见利而不知进者劳也鸟集者虚也夜呼者恐也旌旗动者乱也悬缻不返其舍者穷寇也谆谆翕翕徐与人言者失众也数赏者窘也数罚者困也来委谢者欲休息也兵非贵益多惟无武进足以并力料敌取人而已】　老羸以见短舟楫非所长【韩王信反与匈奴欲共击汉上使人使匈奴匈奴匿其壮士肥牛马但见老弱及羸畜使者十辈来皆言可击上使刘敬复往还报曰此必欲见短伏奇兵以争利愚以为匈奴不可击也　呉书曹公入荆州刘琮举众降曹公得其水军船步兵数十万将士皆恐惧孙权延见羣下问以计防周瑜曰舍鞍马仗舟楫与呉越争衡夲非中国所长瑜请得精兵三万人进住夏口保为将军破之】　败卒击胜兵　两军絷四将【魏志曹操征张绣一朝引军退绣自追之贾诩曰追必败绣不从大败而还诩曰促更追之必胜绣从之果以胜还问诩曰绣以精兵追退兵而公曰必败以败卒击胜兵而公曰必克悉如公言何其反而皆验也诩曰将军非曹公敌也军虽新退曹公必自断后故知必败曹公攻将军力未尽而退必国内有故已破将军必轻军速进留诸将断后诸将亦非将军敌故虽用败兵而战必胜也绣乃服　唐肃宗问李泌今敌强如此何时事定对曰以臣料之不过二年天下无寇矣贼之骁将不过史思明安守忠田干真张忠志阿史那承庆等数人而已今若令李光弼自太原出井陉郭子仪自冯翊入河东则思明忠志不敢离范阳常山守忠干真不敢离长安是以两军絷其四将也】　旗多者兵少鼓严者垒空【虎钤经旗鼔多者其兵少　名山藏刘基赴京师道建徳张士诚正入寇李文忠欲出击基止之曰不出三日则当走至期登城望曰走矣众见其壁垒旗帜如故鼔方严基趣文忠疾廹垒则皆空而留其所掠老弱严鼔而已遂追擒之】　心已溃支易制　降者遇贰者奋【后汉来歙将二千余人伐山开道从番须回中径袭略阳隗嚣大惊曰何其神也帝闻得略阳甚喜曰略阳嚣所依阻心腹已壊则制其支体易矣　唐书上元元年加李光弼太尉中书令进围懐州史思明来救光弼壁野水渡既夕还军留牙将雍希颢守曰贼将髙晖李日越万人敌也贼必使刼我尔留此贼至勿与战若降与偕来是日思明果召日越曰光弼野次尔以铁骑五百夜取之不然无归日越至垒使人问曰太尉在乎曰去矣将为谁曰雍希颢日越谓其下曰我受命云何今顾获希颢归不免死遂请降希颢与俱至光弼厚待之表授特进兼右金吾大将军髙晖闻亦降或问公降二将何易也光弼曰思明再败恨不得野战闻我野次彼固易之防将来袭必许以死希颢无名不足以为功日越惧死不降何待髙晖材出日越之右降者见遇贰者得不思奋乎】　僞退以罢吾兵　持重以老吾师【魏志魏征东将军满宠闻呉欲攻合肥表请召兵呉寻退还宠以为贼大举而还非其本意此必欲僞退以罢吾兵而倒还乘虚掩不备也遂表不罢兵后十余日果来攻不克而还　唐书李靖曰辅公祏保据石头岂易取哉进攻丹阳旬月不下冯慧亮等蹑吾后腹背受敌此危道也慧亮陈正通皆百战余贼其心非不欲战正以公祏立计使之持重以老吾师耳】　分则势悬力弱　聚则守此失彼【隋军临江髙颎谓薛道衡曰今兹大举江东必可克乎道衡曰克之主上恭俭勤劳叔寳荒淫骄侈量其甲士不过十万西自巫峡东至沧海分之则势悬而力弱聚之则守此而失彼席卷之势事在不疑颎欣然曰得君言成败之理令人豁然】　料敌心察敌气　获敌人语敌事【唐李衞公问对下太宗曰诚哉朕尝临陈先料敌之心与己之心孰审然后彼可得而知焉察敌之气与己之气孰治然后我可得而知焉是以知彼知己兵家大要今之将臣虽未知彼茍能知己则安有失利者哉　虎钤经我之生口为敌所获一旦遁归以敌事语我或获敌生口亦以敌事语我皆敌谋也勿信之】　国小多蓄则民怨行逺少憩则气防【吕氏春秋荆庄王欲伐陈使人视之使者曰陈不可伐也城郭髙沟】
　　【洫深蓄积多也宁国曰陈可伐也夫陈小国也而蓄积多赋敛重也则民怨上矣城郭髙沟洫深则民力罢矣兴兵伐之陈可取庄公听之遂取陈焉　笔谈曹玮知镇戎军日尝出战小捷虏引兵去玮乃驱所掠牛羊辎重缓驱而还颇失部伍虏闻玮利牛半而师不整还袭玮玮愈缓行得地利处乃止虏近使人谓曰番军逺来我不欲乘人怠请休憩士马少决战虏欣然良乆各鼔军而进玮大破虏师徐谓其下曰吾知虏已疲故为贪利以诱之比其复来几行百里矣若乘鋭便战犹有胜负逺行之人若少憩则足痹不能立人气亦防吾以此取之】　客兵逺来食不足　悬军逺侨粮不继【后汉书建武四年帝使王霸与马武东讨周建于垂惠苏茂将五校兵救建前后受敌败走霸武各归营贼复聚众挑战霸坚卧不出曰苏茂客兵逺来粮食不足故数挑战以徼一时之胜今闭营休士所谓不战而屈人之兵也茂建乃引还　魏志陈泰为征西将军蜀姜维围狄道邓艾等以为割险自保观衅待獘然后进救泰曰兵书云修橹橨榅三月乃成拒堙三月而后已维悬军逺侨粮谷不继是我速进破贼之时也洮水带其表维等在其内今乘髙据势临其项领下战必走寇不可纵围不可乆遂进军】　救败之师不可当往亡之日谓吾避【唐书萧铣据江陵诏拜李靖行军总管兼摄赵郡王孝恭行军长史舟师叩夷陵鋭将文士以卒数万屯清江孝恭欲击之靖曰不可士健将下皆勇士今新失荆州悉鋭拒我此救败之师不可当宜驻南岸待其气衰乃取孝恭自往与战大败还　又宪宗讨呉元济李愬求自试遂检校左散骑常侍为随唐邓节度使攻呉房残外垣始出攻吏曰往亡日法当避愬曰彼谓吾不来此可击也或劝遂取呉房愬曰不可呉房拔则贼力专不若留之以分其力】　见获务进遇覆速奔虽胜不前不败自退【左传北戎侵郑公子突曰戎轻而不整贪而无亲胜不相让败】
　　【不相救先者见获必务进进而遇覆必速奔后者不救则无继矣乃可以逞从之戎人之前遇覆者奔祝耼逐之衷戎师前后击之尽殪　欧阳修上书臣伏见国家自元昊叛逆其来也虽胜而不前不败而自退所以诱吾兵而劳之也】　急则并力缓自相图　前不得战退无仰储【魏志袁尚熙奔辽东尚有数千骑或劝操遂击之操曰吾方使公孙康送尚熙首不烦兵矣九月引还康果斩尚熙首送之诸将或问操操曰彼素畏尚熙吾急之则并力缓之则自相图其势然也　唐书大顺二年孙儒屯溧水俄而田頵刘威为儒所败杨行密欲守铜官李神福曰儒埽境以来利速战宜坚壁老其师则我无敌矣又出轻骑絶贼粮道使前不得战退无仰储不亡何待】
　　料敌二
