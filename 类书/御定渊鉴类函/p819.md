<!-- { "loadSidebar": true } -->
　　大学为门人满二岁试通一经者称弟子不通一经罢遣弟子满二岁通二经者补文学掌故满三岁试通三经者擢髙第为太子舍人舍人满二岁试通四经者擢其髙第为郎中郎中满二岁能通五经者擢髙第随才叙用每试不通者各随后軰复试试通如前补用　増成帝阳朔二年诏曰古之立太学将以传先王之业流化于天下也儒林之官四海渊源宜皆明于古今温故知新通达国体故谓之博士否则学者无述焉为下所轻非所以尊道德也工欲善其事必先利其器丞相御史其与二千石中二千石杂举可充博士位者卓然可观　太和二年诏曰尊儒贵学王教之本也其髙选博士才任侍中常侍者申勅郡国贡士以经学为先　四年诏曰世之质文随教而变兵乱以来经学废絶后生进趣不由典谟岂训导未洽将进用者不以德显乎其郎吏学通一经才任牧民博士课试擢其髙第者亟用其浮华不务道本者皆罢退之　刘馥正始中上疏曰黄初以来崇立太学二十余年成者盖寡由博士选轻诸生避役髙门弟子耻非其伦学者有名而无实设教而无功宜髙选博士取行为人表经任人师者掌教国子依遵古法使二千石以上子孙年十五皆入大学明制黜陟　魏志王肃传自初平之元至建安之末天下分崩人懐苟且纪纲既衰儒道尤甚至黄初元年之后新主乃复始扫除太学之灰炭补旧石碑之缺坏备博士之员録依汉甲乙以考课申告州郡有欲学者皆遣诣太学太学始开有弟子数百人至太和青龙中中外多事人怀避就虽性非解学多求诣太学太学诸生有千数而诸博士率皆麤疎无以教弟子弟子本亦避役竟无能习学冬来春去岁岁如是正始中有诏议圜丘普延学士时郎官及司徒领吏二万余人虽复分布见在京师者尚且万人而应书与议者略无几人又是时朝堂公卿以下四百余人其能操笔者未有十人多皆相从饱食而退嗟夫学业沉陨乃至于此是以区区私心常贵乎数公者各处荒乱之际而能守志弥笃者也【数公谓董遇贾洪邯郸淳薛夏隗禧苏林乐详等七人为儒宗】　原晋武帝初太学生三千人太始八年有司奏太学生七十余人才任四品听留诏曰已试经者留之大臣子弟堪受教者令入学其余遣还郡国咸宁二年起国子学【法周礼国子贵游子弟国子受教于师者也】惠帝元康三年以人多猥杂欲辨其泾渭于是制立学官品第五品以上得入国学　増王导上书曰自顷皇纲失统颂声不兴将二纪矣先进忘揖让之容后生惟金鼓是闻干戈日寻爼豆不设先王之道弥逺非所以端本靖末也今若择朝之子弟并入于学选明博修礼之士而为之师化成俗定莫尚于斯帝从之征南将军戴邈言庠序废宜向道崇儒以励风化琅琊王从之始立大学　原东晋元帝时太常贺循上言尚书被符经置博士一人又多故歴纪儒道荒废学者能兼明经义者少且春秋三传俱出圣人而义归不同自前代通儒未有能通得失兼而学之者也况今学义甚颓不可令一人緫之今宜周礼仪礼二经置博士二人春秋三传置三人其余则经置一人合八人太常车上言按三汉旧事博士之职惟举明经之士迁转各以本资初无定班魏及中朝多以侍中常侍儒学最优者领之职虽不同汉氏尽于儒士之用其揆一也今博士八人愚谓宜依魏氏故事择朝臣一人经学最优者不系位之髙下常以领之毎举太常共研厥中其余七人自依常铨选太兴初欲脩立学校惟周易王氏尚书郑氏古文孔氏毛诗周官礼记论语孝经郑氏春秋左传杜氏服氏各置博士一人其仪礼公羊谷梁及郑易皆省不置博士【太常荀崧上疏曰昔武皇帝崇儒术以贾马郑杜服孔王何之徒章句传注众家之学置博士十九人二十州之中师徒相传学士如林犹选张华刘实居太常之官以重儒教伏闻节省之制皆三分置二博士旧员十有九人今五经合九人准古计今犹未中半九人以外犹宜増置周易有郑氏注其书根源诚可深惜仪礼所谓曲礼也郑元于礼特明皆有证据昔周之衰孔子作春秋左丘明子夏造膝亲受孔子没丘明撰其所闻为之传微辞妙旨无不精究公羊髙亲受子夏立于汉朝多可采用谷梁赤师徒相传诸所发明或是左氏公羊不载亦足有所订正臣以为宜各置一人以传其学遇王敦难不行】孝武帝太元初于中堂立行太学于时无复国子生置太学生六十人国子生权铨大臣子孙六十人事讫罢【其国子生见祭酒国子单衣角巾执经一卷以代手板】自穆帝至孝武并以中堂为太学太元九年尚书谢石请兴复国学以训胄子颁下州郡普脩卿校帝纳其言明年选公卿二千石子弟生増造庙房屋百五十五间而品课无章君子耻与其列国子祭酒殷茂上言臣闻旧制国学生皆取冠族华胄比列皇储而中混杂兰艾遂令人情耻之诏虽褒纳竟不施行増袁瓌成帝咸康三年上疏曰若得给其宅地备其学徒博士僚属粗有其官则臣之愿也疏奏成帝从之国学之兴自瓌始　原宋武帝诏有司立学未就而崩文帝元嘉二十年立国学二十七年废明帝太始中初置总明观祭酒一人有元儒文史四科科置学士十人増通鉴元嘉十五年豫章雷次宗好学隠居庐山尤明三礼毛诗以处士召至建康为开馆于鸡笼山聚徒教授置生百余人帝雅好文艺十六年使丹阳尹何尚之立元学太子率更令何承天立史学司徒参军谢元立文学并次宗儒学为四学帝数幸次宗学馆令以巾褠侍讲资给甚厚又除给事中不就久之还山又筑室于钟山西为招隐馆使为太子诸王讲自华林东门入延贤堂就业时国子学未立朱膺之庾蔚之并以儒学监总诸生　原齐髙帝建和四年诏立国学置学生可五十人取王公以下子孙年十五以上二十以下家去都二千里为限帝崩乃以国讳废学武帝永明三年诏立学乃省总明观召公卿以下子弟置生二百二十人其年秋中悉集东昏侯永元初诏依永明旧事废学时有司奏国学太学两存焉【领国子助教曹思文上表曰古之建国君人者必教学为先将以节其邪情化人成俗今制书旣下而废学先闻将恐观国之光有所阙也若有国讳宜废昔汉武立学爰洎元始百余年中未尝暂废其间岂无国讳永明以德太子故废斯非古典寻国之有学本以兴化致理故记云天子出征受命于祖受成于学今之国学即古之太学天子入国学以行礼也太子入国学以让齿也太学之与国学斯是晋代殊其士庶异其贵贱耳然贵贱士庶皆须教国学太学两存之也时立学太尉王俭复依晋代国子生单衣角巾执经代手板也】　増宣武时复诏营国学树小学于四门大儒生以为小学博士员四十人虽黉宇未立而经术弥显时天下承平学业大盛故燕齐赵魏之间横经着録不可胜数大者千余人小者犹数百州举茂异郡举孝廉对扬王庭每年逾众　梁武帝天监四年置五经博士各一人又置胄子律博士　五年置集雅馆以招逺学　又诏皇太子及王侯之子年在从师者皆入学幸国子学策试胄子赐训授之司各有差　陈天嘉以后稍置学官虽博延生徒成业盖寡其所采掇盖亦梁之遗儒　齐时师保凝丞皆赏勲旧国学博士徒有虚名惟国子一学生徒数十人耳胄子以通经进仕者惟博陵崔子发广平宋游卿而已　周武帝保定三年幸太学以太傅燕公于谨为三老而乞言焉天和九年诏诸胄子入学但束修于师不劳释奠释奠者学成之祭自今永以为式　原隋文帝开皇中国子寺不太常自前代皆属太常也　増炀帝即位后开庠序国子郡县之学盛于开皇之初徴辟儒生逺近毕至使相与讲论得失于东都之下纳言定其差次以奏闻于时旧儒多已凋亡惟信都刘士元河间刘光伯拔萃出学通南北博极今古后生鑚仰诸经义疏缙绅咸宗师之旣而外事四夷戎马不息师徒怠散盗贼羣起方领矩歩之徒亦转死沟壑经籍湮没于灰烬矣　原唐贞观五年太宗数幸国学遂増筑学舍千二百间国学太学四门亦増生员其书算各置博士凡三千二百六十员其屯营飞亦给博士授以经业无何髙丽百济新罗髙昌吐蕃诸国酋长亦遣子弟请入国学之内八千余人国学之盛近古未有置文馆于上台生徒三十人置崇文馆于东宫生徒二十人【皆以皇族缌麻以上亲皇太后皇后大功以上亲散官一品中书门下平章事六尚书功臣身食实封者京官职事正三品供奉官三品子孙京官职事从三品中书黄门侍郎子孙为之并尚书省补】西京国子监领六学【生徒皆尚书省补】一曰国子学生徒三百人【分习五经一经六十人以文武官三品以上及国公子孙从二品以上之曽孙为之】二曰太学生徒五百人【每一经百人以四品五品及郡县公子孙及从三品之曽孙为之】三曰四门学生徒千三百人【分经之制与大学同其五百人以六品七品及侯伯子男之子为之其八百人以庶人之俊造者为之】四曰律学生徒五十人【取年十八以上二十五以下以八品九品子孙及庶人之习法令者为之】五曰书学生徒三十人【以习文字者为之】六曰算学生徒三十人【以习计数者为之】凡二千二百一十人州县生徒有差凡诸学皆有博士助教授其经艺每岁仲冬郡县馆监课试其成者长吏防属寮设乡饮之礼　増髙宗龙朔二年东都置国子监明年以书学兰台算学秘阁律学详刑　中宗神龙二年勅学生在学各以长幼为序初入学皆行束修之礼礼于师国子太学各绢三匹四门学绢二匹俊士及律书算学州县各绢一匹皆有酒脯其束修三分入博士二分助教　诏宗室三等以下五等以上未出身愿宿衞及任国子生其学业成而堪贵者宗正寺试送监举如常法三衞番下有愿入学者听附国子监太学及律馆习业藩王及可汗子孙愿入学者附国子学读书　明皇开元五年始令郷贡明经进士见讫国子监谒先师学官开讲问义有司为设食清资五品以上官及朝集使皆往阅礼　七年又令文崇文国子生季一朝参又敕州县学生年二十五以下八品子若庶人以二十一以下通一经及未通经而聪悟有文词史学者入四门学为俊士即诸州贡举省试不第愿入学者听　天宝十二载敕天下罢卿贡举人不由国子及郡县学者勿举选代宗广德二年诏曰古者设太学教胄子虽年谷不登兵革或动而爼豆之事不废顷年戎车屡驾诸生辍讲宜追学生在馆习业度支给厨米　国子监成以鱼朝恩行内侍监判国子监事中书舍人常衮言成均之任当用名儒不宜以宦者领之不听命宰相以下送朝恩上　宪宗元和二年置东都监生一百员自天宝后学校益废生徒流散永泰中虽置西监生而馆无定员于是始定生员西京国子馆生八十人太学七十人四门三百人广文六十人律馆二十人书算馆各十人东都国子馆十人太学十五人四门五十人广文十人律馆十人书馆三人算馆二人　后唐天成三年正月中书门下奏以祭酒之资歴朝所贵爰从近代不重此官况属圣朝方勤庶政须雅道以振时风望令宰臣一员兼判国子祭酒敕宜令宰臣崔协兼判其年八月十一日宰臣兼判国子祭酒崔协奏请国子监每年祗置监生二百员候解送至十月三十日满数为定又请颁下诸道州府各置州学如有郷党备谙文行可举者録其事实申监司方与解送但一身就业不得影庇门户兼太学书生亦依此例不得因此便取公牒辄免本户差役又每年于二百人数内不系时节有投名者先令学官考试校其学业深浅方议收补姓名敕宜依　宋初増修国子监学舍修餙先圣十哲像画七十二贤及先儒二十一人像于东西廊之板壁　仁宗庆歴二年侍讲王洙言国子监每科塲诏下许品官子弟试艺给牒充广文太学律学三馆生或至千余人即随秋试及科塲罢则生徒散归考官倚席若此但为游士寄应之所殊无国子肄习之法国子监详定请自今试补学生听读五百日方许取解又国子监惟七品以上子孙试补八品以下至庶人子弟不与致容僞妄请仿唐制立四门学示国家育才之广诏可　四年判监王拱辰等言首善自京师汉太学二百四十房千八百余室生徒三万人唐学舍亦千二百间今国子监才二百楹不足以容学者请以锡庆院爲太学从之明年三司言更造锡庆院乏财费多乃复以太学为锡庆院　皇祐末以胡瑗为国子监讲书专管勾太学数年进天章阁侍讲犹兼学正瑗在学时每公私试罢掌仪率诸生防于首善令雅乐歌诗乙夜乃散诸斋亦自歌诗奏琴瑟声彻于外瑗在湖学教法最备始建太学有司请下湖学取瑗之法以为太学法至今爲着令　神宗熙宁元年増太学生员庆歴中尝置内舍生二百人至是又増置一百寻诏以九百人爲额四年侍御史邓绾言国家治平百余年虽有国子监
