<!-- { "loadSidebar": true } -->
　　原六韬曰文王卜田于渭阳将大得非熊非罴天遣汝师以之佐昌施及三王大吉王乃斋三日乗田车驾田马于渭之阳见吕尚坐茅以渔文王劳而问焉　増左传陈侯郑伯防楚子于息遂及蔡侯次于厥貉将以伐宋宋华御事乃逆楚子劳且听命遂导以田孟诸宋公为右盂郑伯为左盂期思公复遂为右司马子朱及文之无畏为左司马命夙驾载燧宋公违命无畏抶其仆以狥【御事华元父孟诸宋大薮也盂田猎陈名将猎张两甄故置二左司马然则右司马一人当中央燧取火者】　原庄子曰梁君出猎见白雁羣下彀弩欲射之道有行者梁君谓行者止行者不止白雁羣骇梁君怒欲射行者其御公孙龙止之梁君怒曰龙不与其君而顾他人对曰君以白雁故欲射杀人主君譬人无异于豺狼也梁君乃与龙上车归曰乐哉人猎皆得禽兽吾猎得善言而归　韩子曰孟孙猎得麑使西秦巴持之其母随而呼之西秦巴不忍而与其母孟孙适至求麑对曰余不忍而与其母孟孙大怒逐之居三月复召为其子傅曰夫子不忍麑又且忍吾子乎　战国策曰魏文侯与虞人期猎且以饮酒乐天雨文侯将出左右曰今日饮酒乐天雨将焉之文侯曰吾与虞人期猎虽乐岂不一会期哉乃往自罢之魏于是始强　增史记平准书曰元鼎中天子始廵郡国北出萧闗从数万骑猎新秦中以勒邉兵而归新秦中或千里无亭徼于是诛北地太守以下而令民得畜牧邉县　晋书曰羊祜为平南将军每会众江沔游猎常止晋地若禽兽先为吴人所伤而为晋兵所得者皆封还之　北史曰贺若弼平陈后撰其书策上之谓为御授平陈七策其一使兵縁江时猎人马喧噪及兵临江陈人以为猎也　册府元龟曰唐髙祖武徳八年十二月庚辰腊帝曰腊猎以供宗庙朕当躬其事以申孝享之诚于是车驾出廵狩于鸣犊泉之野　文献通考曰宋仁宗庆厯六年十一月猎于城南东韩村自玉津园去辇乗马分骑士数千为左右翼节以旗鼓合围塲径十余里部队相应天子按辔中道亲挟弓矢而屡获禽是时道旁居民或畜狐兔凫雉驱于塲中因谓辅臣曰畋猎所以训武事非专所获也悉令纵之至棘店御帐殿召问所过父老子孙供养之数土地种植所宜人加恩劳还次近郊免所过民田租税一年　续文献通考曰金熙宗皇统九年十一月帝猎于哈勒珲山时右谏议大夫程寀上疏曰比见陛下校猎凡羽卫从臣无贵贱皆得执弓矢驰逐而圣驾崎岖沙砾之地加之秋木丛郁易以迷失楚田云梦汉猎长杨皆大陈兵卫以备非常陛下奈何独与数骑出入林麓沙漠之中前无斥堠后无羽卫甚非肃禁御意也陛下若复猎当预戒有司图上猎地具其可否然后下令清道而行择冲要稍平之地为驻跸之所简忠义牙爪之士统以亲信腹心之臣警卫左右俟麋鹿旣来然后驰射仍先遣搜阅林薮明立幖帜为出入之驰道帝嘉纳之　又曰明永乐二十年上亲征阿鲁台车驾度偏岭命将士猎于道旁山下上顾从臣曰朕非好猎顾卒随朕征讨道中惟畋猎可以驰马挥戈振扬武事作其骁勇之气耳
　　田猎三
　　原用三驱　留一面【上详田猎一　皇甫谧帝王世纪汤出见罗者方祝汤问曰尔之祝何也罗者曰从天下者从地出者从四方来者皆入吾网汤闻曰嘻尽之矣非桀其孰能为乃令解其三面留其一面】　以四时　获三品【周礼乡师掌四时之田前期简其鼓铎旗物兵器脩其卒伍　下详田猎一】　执晋鼓　植虞旗【上详讲武一下详田猎一】　田渭阳猎漆泽【竝详田猎二】　发小豝　殪大兕【诗吉日发彼小豝殪此大兕】获三狐　从两狼【易田获三狐得黄矢贞吉　诗竝驱从两狼兮揖我谓我臧兮】
　　攻猛兽　奉辰牡【周礼翨氏掌攻猛兽各以其物为媒而掎之　诗奉时辰牡辰牡孔硕注云辰时也】　告介麋　获毚兔【传迹人告曰逢泽有介麋诗趯趯毚兔遇犬获之】厉黄涔　倚紫陌【应玚校猎赋乃命有司廵士周寻二虞莱野三扈表禽北弥大陆南厉黄涔　王粲猎赋济漳浦而横阵倚紫陌而竝征树重围于西阯列骏骑乎东坰】　山虞　泽虞【竝掌田猎之事详田猎一】　兽人　兽臣【周礼兽人掌罟田兽注罟网也以网搏所当田之兽虞人之箴曰兽臣司原】　二虞　四校【上详厉黄涔注　下见司马相如上林赋】　双
　　川　九井【上见魏文帝校猎赋　何法盛晋中兴书桓石秀豁第二子也桓冲尝与共登九井山猎徒甚盛观者倾坐石秀未尝属盼啸咏而已】　乐野　金郊【越絶书乐野越之弋猎处也大乐故谓之乐野　张协七命白商素节月旣授衣天凝地闭风厉霜飞将因气而致杀临金郊而讲师】即鹿　从禽【易即鹿无虞以从禽也　从禽于外上无逸飞下无遗走】　献禽　馌兽【传以嵗之非时献禽之未至　周礼若大田则帅有司馌兽于郊遂颁禽注馌馈也以馈四方之神于郊颁谓以予羣臣】　献兽　致禽【周礼兽人冬献狼夏献麋春秋献兽物　下详田猎一】私豵　献豣【诗言私其豵献豣于公】　县貆　表貉【诗不狩不猎胡瞻尔庭有县貆兮　周礼有司表貉注云立表而貉祭】　射麋　弋雁【左传射麋丽龟诗弋鳬与雁】给鲜　计鲜【传兽人无乃不给于鲜　七命虞人数兽林衡计鲜论最考功】　御众断争【周礼太宰八曰田役以御其众　又乡师断其争禽之讼】　犄角　指踪【左传】
　　【譬如捕鹿晋人角之诸戎犄之与晋踣之汉髙曰追杀兽者狗也指示踪者人也】　张罗　施弋【文子曰先王之法也豺未祭兽罝网不通于野鹰隼未击罗网不张于谷　文鹰隼未发短弋不施于谿隧】　春畋　夜猎　以畋以渔　不狩不猎【上详田猎一　下详县貆注】　壹发五豝　竝驱两牡【竝诗】　御惯则获　射中则得【左传譬如田猎射御惯则能获禽若未尝登车射御则败绩压覆是惧何暇思获　谷梁传士众习射射而中田不得禽则得禽田得禽而射不中则不得禽贵仁义而贱勇力也】　宗祧之事祭祀之礼【传楚子曰属有宗祧之事于武陵言田猎为宗祧　猎得禽兽以供祭祀】　及时之畋　中礼之杀　驾七驺　张两甄【上详田猎一下详田猎二】设重帟　建大麾【周礼掌次师田则张幕设重帟注重帟谓两重之帟　又巾车木路建大麾以田注木路不鞔以革漆之而巳】　会东都　集南圃【车攻诗注宣王复文武之境土修车马备器械复禽诸侯于东都因田猎而车徒焉　下见张衡羽猎赋】　振天维　刮月窟【上见张衡西京赋下见李白大猎赋】　掩月兔　下星狼【上见刘孝威行行且游猎诗　下见唐明皇校猎义成逢雪诗】　长杨赋　庆厯图【汉扬雄长杨赋　宋庆厯六年二月朔左屯卫将军赵振上庆厯校猎图】　射熊馆　鸣犊泉【上见扬雄长杨赋序下详田猎二】　蹂蕙圃　践兰塘　奢云梦　侈孟诸【竝见扬雄】
　　【羽猎赋】　不覆巢　不涸泽【上详田猎一　玉海不射宿不涸泽】　驰千驷校九嵕【上见扬雄羽猎赋　唐实録武徳四年闰月校猎九嵕】　入旌门　燕
　　幄殿【唐苏世长从猎泾阳大获帝入旌门诧左右曰从猎乐乎世长曰陛下废万几事游猎不满十旬未为乐也　宋仁宗庆厯五年十月幸琼林苑门赐从官食遂猎于杨村燕幄殿】　赐锦袍　披翠裘【宋建隆二年十二月始猎于近郊赐宰臣至诸军都校锦袍见玉海　虞集寄海南故将军诗海上风来五月秋晩凉应上木兰舟期门旧识将军面从猎还披翠羽裘】　格兽　收禽【司马相如子虚赋其下有白虎元豹蟃蜒防犴乃使专诸之伦手格此兽　下见班固西都赋】　射雕　呼鹿【北史斛律光尝从文襄于洹桥校猎云表见一大鸟射之正中其颈形如车轮旋转而下乃雕也丞相属邢子高曰此射雕手也　续文献通考辽穆宗应厯十四年八月如硙子岭呼鹿射之】　助我举柴　与民同乐【诗决拾旣佽弓矢旣调射夫旣同助我举柴　下见孟子】　艾草为防　出表不逐【诗东有甫草注疏云田百夫艾草以为防　下详田猎一】　非招不往　非时弗猎【上见孟子　宋端拱元年十月诏曰洛汭之歌上林之讽明鉴不远朕惟好生之徳解网之仁今后顺时行礼非时更不于近甸游猎见玉海】　笼山络野　搜林荡川【上见班固西都赋　下见频喻畋获非熊赋】　结罝弥薮　积禽为山【上见张华游猎诗　下见李白大猎赋】　批狻手猱　风毛雨血【上见李白大猎赋下见班固西都赋】　割鲜染轮　飞毛洒雪【上见司马相如子虚赋　下见李白大猎赋】　平不肆险　乐不至荒【上见扬雄长杨赋　下见白居易续虞人箴】简力校武　训俭昭仁【上见扬雄长杨赋下见张衡东京赋】　草浅兽
　　肥　气豪马健【唐太宗贞观五年正月大搜于昆明池帝谓髙冒王麴文泰曰丈夫在世乐事有三天下太平家给人足一乐也草浅兽肥以礼田狩弓不虚发箭不妄中二乐也六合大同万方咸庆张乐高宴上下欢洽三乐也　下见韩琦答孙太傅后园宴射诗】　义成逢雪　渭川献诗【唐明皇校猎义成喜逢大雪率题九韵以示羣臣唐魏知古传先天二年从猎渭川献诗以讽诗并见田猎五】　飞鹰走犬　流情荡志【栁泽上书曰今贵戚飞鹰走犬盘游薮泽陛下诞降谋训观以学业示之以好恶陈之以成败则长享福禄矣　宪宗数出游猎栁公绰奏太医箴以讽曰游畋恣乐流情荡志驰骋劳形叱咤伤气竝孔帖】　农兴卧马下谏焉　稼成伏草间拒之【潘好礼兼邠王府司马农兴日王出猎家奴罗列好礼遮道谏王初不许乃卧马下謼曰今农在田王何得非时暴禾稼以损下人要先践杀司马然后听所为王还　五代何泽为洛阳令唐庄宗好畋猎数践民田泽乃潜身伏草间当马而谏庄宗为之止猎竝孔帖】　握中之鹞耻宋璟之见　苑中之猎畏韩休之闻【上见白居易续虞人箴韩休峭鲠时政得失言之未尝不尽帝猎苑中或大张乐稍过差必视左右曰韩休知否已而疏辄至见孔帖】
　　田猎四
