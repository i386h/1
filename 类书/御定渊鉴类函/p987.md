<!-- { "loadSidebar": true } -->
　　増记宋苏轼李氏山房藏书记曰象犀珠玉怪珍之物有恱于人之耳目而不适于用金石草木丝麻五谷六材有适于用而用之则敝取之则竭恱于人之耳目而适于用用之而不敝取之而不竭贤不肖之所得各因其才仁智之所见各随其分才分不同而求无不获者惟书乎自孔子圣人其学必始于观书当是时惟周之柱下史聃为多书韩宣子适鲁然后见易象与鲁春秋季札聘于上国然后得闻诗之风雅颂而楚独有左史倚相能读三坟五典八索九丘士之生于是时得见六经者盖无几其学可谓难矣而皆习于礼乐深于道德非后世君子所及自秦汉以来作者益众纸与字画日趋于简便而书益多世莫不有然学者益以茍简何哉余犹及见老儒先生自言其少时欲求史记汉书而不可得幸而得之皆手自书日夜读诵惟恐不及近岁市人转相摹刻诸子百家之书日传万纸学者之于书多且易致如此其文词学术当倍蓰于昔人而后生科举之士皆束书不观游谈无根此又何也余友李公择少时读书于庐山五老峰下白石庵之僧舍公择旣去而山中之人思之指其所居为李氏山房藏书凡九千余卷公择旣以渉其流探其源采剥其华实而咀嚼其膏味以为己有发于文词见于行事以闻名于当世矣而书固自如也未尝少损将以遗来者供其无穷之求而各足其才分之所当得是以不藏于家而藏于故所居之僧舍此仁者之心也　明梁寅梁氏书庄记曰所谓庄者田舍之称也秔稻菽粟之所藏也吾无田以获秔稻菽粟而所藏惟书子孙守焉无租税无科需而学之成也又足以应上之求赞时之治是吾之不念子孙立产业乃所以深念夫子孙者嗟夫山之为石者有银之矿而緑生焉有鐡之矿而朱生焉然则家之有书而后嗣之能学亦理之然也若夫有书而或怠于学者人也学之成而禄不及者天也为子孙者又当尽乎人而听之天可也
　　校书一
　　増汉书艺文志曰成帝时诏光禄大夫刘向校经传诸子诗赋歩兵校尉任宏校兵书太史令尹咸校术数侍医李柱国校方技　后汉书文苑传曰刘珍字秋孙一名宝永初中为谒者仆射邓太后诏使与校书刘騊駼及五经博士校定东观五经传记艺术　拾遗记曰曹曽鲁人也天下名书上古以来文篆讹脱曽皆刋正垂万余卷　蜀志曰向朗字巨逹年八岁手自校书刋定谬误　晋书传曰郑黙字思元起家秘书郎考覆旧文删省浮误中书令虞松谓曰而今而后朱紫别矣　又曰齐王攸就人借书必手刋其谬然后还之　顔氏家训曰汉书田肯贺上江南本皆作宵字沛国刘显博览经籍偏精班汉梁代谓之汉圣显子臻不坠家业读班史呼为田肯梁元帝尝问之荅曰此无义可求但在家旧本以雌黄改宵字为肯吾至江北见本为肯　南史传曰刘之遴鄱阳王范得班固汉书真本献东宫令之遴与张缵到漑陆襄等参校异同之遴録其异状数十事　后周书曰元伟世宗初拜师氏中大夫受诏于麟趾殿刋校经籍　又曰明帝幼好学博览羣书及即位公卿以下有文学者八十余人于麟趾殿刋经史唐书儒学传序曰太宗讐正五经缪阙颁天下示学者又传曰顔师古名籀少博览精训诂太宗尝叹经籍
　　去圣久逺传习易讹诏师古于秘书省考定五经多所厘正　又曰马怀素有诏勾校秘书是时文籍盈漫皆炱朽蟫断签幐纷舛怀素建白愿下紫微黄门召宿学巨儒就校缪阙　又曰褚无量初内府旧书自髙宗时藏宫中甲乙丛倒无量建议请缮録补第以广秘籍天子诏于东都乾元殿东厢部汇整比无量为之使　又曰尹知章马怀素校定秘书奏知章是正文字　又曰郑覃始以经籍刓缪博士陋浅不能正建言愿得巨儒鸿生共力讐刋准汉旧事镂石太学诏可覃乃表周墀崔琳张次宗孔温业是正其文刻于石　又曰陆蒙得书熟读乃録讐比勤勤朱黄不去手所藏虽少其精皆可传借人书篇帙坏舛必为辑褫刋正　宋史艺文志曰神宗改官制以崇文院为秘书省编辑校定正其脱误则主于校书郎　又曰徽宗以三馆书多逸遗命建局以补全校正为名　又传曰李至上言五经书疏已版行惟二传二礼孝经论语尔雅七经疏未僃今直讲崔颐正孙奭崔偓佺皆励精勤学博通经义望令重加讐校僃梓从之后又引呉淑舒雅杜镐检正譌谬又曰李觉举九经太宗以孔颖达五经正义镌版诏孔维与觉等校定　又曰石中立直集贤院与李宗谔杨亿刘筠陈越相厚善校讐书凡更中立者人皆传之又曰田敏诏与马镐等同校九经敏虽笃于经学亦好为穿凿如改尚书盘庚若网在纲为若纲在纲重言纲字又尔雅椵木槿注曰日及改为白及如此之甚众世颇非之　又曰宋绶家藏书万卷亲自校讐　又曰余靖迁秘书丞建言班固汉书舛谬命与王洙幷校马范二史书奏擢集贤校理　元史传曰何中少颖防以古学自任家有藏书万卷手自讐校　又曰谢让仁宗命中书纂集典章以让精律学使为校正官　明纪成化九年敕儒臣校订宋儒朱熹通鉴纲目镂版以行朱石通鉴纲目考证序曰上虞徐昭文考朱子通鉴纲目凡例以证刋本脱误及补朱子之未僃凡若干卷名曰考证有以淑后之人其功不细矣　明诗纪事曰桑恱字民怿为博士弟子谒部使者书刺曰江南才子使者大骇延之校书豫刋落以试恱校至不属即索笔取书足之使者乃敬礼焉　又陆容字文量太仓人少与张泰陆釴齐名时称娄东三鳯居恒手不释卷家藏书万余卷皆手自讐校
　　校书二
　　増校亥豕　辨雌霓【上详卜商注下见校书四】　删金篆　荐玉编【卢纶和常舍人集贤即事诗曰麟笔删金篆龙韬荐玉编】　塡虬篆　啓银珰【王逢寄偰正字诗曰芸窗塡虬篆蓬观啓银珰】　太乙精　钓鼇客【拾遗记曰刘向校书天禄夜有老人植青藜杖吹杖端然火见向说开辟已前请姓名云我太乙之精帝闻卯金子有博学者下而观焉　秦观谢馆职啓曰东海钓鼇客建封任以校书】　检白云　勘青编【上见书籍三　孙仅勘书诗曰儒家无外事招客勘青编】　无一舛　得三误【宋史传曰张防闭戸读书四十年手校数万卷无一字舛　姚燧国统离合表序曰走未壮时读通鉴纲目书于苏门山尝病国统散于逐年事首不能一览而得其离合之槩因年经而国纬之如史记诸表秘藏诸簏校官刘君徳防方刋读史管见于宣庠闻之请因是工可断手于旬浃遂取徽建二本重校勘之得三误焉】　未有所伤　更是一适【刘跂赵氏金石録序曰昔人欲刋定经典及医方或谓经典同异未有所伤非若医方能致寿夭陶景亟称之以为名言彼哉卑陋亦至于此　又曰或讥邢邵不善讐书邢曰误书思之更是一适且别本是正犹未敢曰可而欲以思得之其谬有如此者】　以枝为杖　将朿作宋【顔氏家训太山羊绩亦称问学读潘岳赋周文弱枝之枣以枝为杖策之杖世本容成造厯以厯为碓磨之磨谈说制文援引古今必须眼学勿信耳受　李阳冰上李大夫论古书曰尝痛孔壁遗文汲冡旧简年代寖逺谬误滋多以丰同豊将束作宋鲁鱼一惑泾渭同流】　得善书二万卷　择校官十五人【唐书传曰蒋乂值兵兴图籍殽舛又署集贤小职科次逾年各以部分得善书二万卷　玉海曰咸平五年十二月以太清楼书尚有舛误而未讐对者犹二万卷令流内铨择官详校试十五人诗论于银台得刘均聂震等七人于崇文院校勘】　不得妄下雌黄　岂可臆为防窜【顔氏家训曰校定书籍亦何容易自刘向扬雄乃称此职耳观天下书未徧不得妄下雌黄或彼以为非此以为是或本同末异或两文皆欠不可偏信一隅也　晏殊荅范给事书曰太平兴国中诏馆阁讐校汉书安德裕取西域传山川名号字之古者改附近古集语钱熙谓曰余于此书特经师授皆有训说岂可臆涂窜以合辞章】　讨析申熟必畅本源　问义质疑有所依据【唐书传曰顔师古拜袐书少监专事古文奇字世所惑者讨析申熟必畅本源　宋史传曰崔颐正雍熙中李至上言本监先校定诸经音疏其间文字讹谬尚多盖所遣官多专经之士或通春秋者未习礼记或习周易者不通尚书至于旁引经史皆非素所传习以是之故未得周详伏见国子博士杜镐直讲崔颐正孙奭皆苦心强学贯通九经问义质疑有所依据望令重加刋校从之】
　　校书三
