<!-- { "loadSidebar": true } -->
　　原说文曰琴禁也　风俗通曰琴者乐之统与八音并行君子所常御也和乐作者其曲曰畅言其道畅美也忧愁作者其曲曰操言不失其操也　又曰琴者君子所常御不离于身非若钟鼓陈于宗庙列于簴县也以其大小得中而声音和大声不諠哗而流漫小声不湮灭而不闻适足以和人意气感发善心也　白虎通曰琴者禁也禁止于邪以正人心也　琴操曰琴长三尺六寸六分【象三百六十六日】广六寸【象六合】文上曰池【池者水也】下曰滨【滨者服也】前广后狭象尊卑也上圆下方法天地也五弦象五行【风俗通曰琴长四尺五寸法四时五行七法七星】大弦为君小弦为臣文王武王加二弦以合君臣之恩【释智匠乐録曰文王加一武王加一今称二为文武】　三礼图曰琴第一为宫次为商次为角次
　　为羽次为征次为少宫次为少商　尔雅曰大琴谓之离【郭璞曰大者十乐録曰大琴十二弦今无此器】　梁元帝纂要曰古琴名有清角【黄帝之琴】鸣廉修况篮胁号钟自鸣空中【号钟齐桓公琴】绕梁【楚庄王琴】緑绮【司马相如琴】焦尾【蔡邕琴】凤皇【赵飞燕琴】古之善鼓琴者有瓠巴师文师襄【并见列子】成连伯牙方子春钟子期汉有渤海赵定梁国龙德琴操曰古琴曲有诗歌五曲一曰鹿鸣二曰伐檀三曰驺虞四曰鹊巢五曰白驹又有十二操一曰将归操【孔子之赵闻杀窦鸣犊而作】二曰猗兰操【孔子作伤不逢时也】三曰山操【季桓子受齐女乐孔子欲谏不得作曲喻季氏若山之蔽鲁】四曰越裳操【周公所作】五曰拘幽操【文王拘于羑里作此曲】六曰岐山操【周人为太王作】七曰履霜操【尹吉甫子伯竒无罪见逐自伤作此】八曰朝飞操【牧犊子所作牧犊子七十无妻见雉朝飞感而作此】九曰别鹤操【商陵牧子所作娶妻五年无子父母欲为改娶其妻闻之中夜悲啸牧子感之作此曲】十曰残形操【曾子所作曾子梦一狸不见其首而作此】十一曰水仙操【伯牙所作】十二曰怀陵操【伯牙所作】又有九引一曰烈女引【楚樊妃作】二曰伯妃引【鲁伯妃所作】三曰贞女引【鲁次室女所作】四曰思归引【卫女所作】五曰霹雳引【楚商梁所作出游九臯之泽遇风雷霹雳畏惧而归作此引】六曰走马引【樗里牧恭作为父报寃杀人而亡藏于山林之下有天马引之感之作此引】七曰箜篌引【樗里子髙所作即公无渡河曲】八曰琴引【秦时屠髙门作】九曰楚引【楚龙丘子髙所作】又有河间杂歌二十一章琴厯曰琴曲有蔡氏五弄双凤离鸾归风送逺幽兰白雪长清短清长侧短侧清调大游小游明君胡笳广陵散白鱼叹楚妃叹风入松乌夜啼【宋临川王义庆为江州刺史为文帝所征家人大惧妓妾夜闻乌啼忧忍而成曲】楚明光石上流泉临汝侯子安之流渐涸双燕离阳春弄恱人弄连珠弄中挥清畅志清蟹行清看客清便僻清婉转清　增琴曲曰十小调一不换金二不换玉三峡泛吟四越溪吟五越江吟六孤猿吟七清夜吟八叶下闻蝉九三清十忘其名　陈氏乐书琴制论曰琴之为器有龙池者以龙潜于此其出则兴云雨以泽物而人君之仁如之有凤池者以南方之禽其浴则归洁其身又人君之德如之有轸池者亦曰轸柸以其急于发令切酒以成礼也池侧有鳬掌二所以防轸之动而合制也凤额下有凤嗉一所以接喉舌而申令者也琴底有凤足用黄杨木表其足色本黄也临岳若山岳峻极用枣木表其赤心也人肩者顾其臣有俯就随肩之象也凤翅者左右翼之有副贰人主之象也龙唇者声所由出也龙龈者吟所由生也龙口所以受弦而其又所以饰之也凤额所以制嗉而其臆又所以承之也总而言之琴长三尺六寸六分当期之日腹中天地二柱当心膂之任也天柱方厚七分居姑洗仲吕之界地柱方厚六分居南吕无射之界若定位小差近上则损上声近下则损下声当中心则其声品节矣然斲制之妙蜀称雷霄郭谅吴称沈镣张越霄谅清雅而沈细镣越并鸣而响亮　琴晖论曰琴之为乐弦合声以作主晖合主以配臣自临岳际下至龙口衔以夷则为中界夷则至临岳下际以仲吕为中界仲吕上至临岳下际以太簇为中界其夹钟姑洗蕤宾林钟四晖即泛调取定又以太簇翻至龙口而晖数足矣自古晖十有三其一象防盖用螺蚌为之近代用金玉瑟瑟水晶等宝未闻有弦绳之义所以示其明莹以节奢纵而已俗传晖作徽墨之徽误矣　琴势论曰古者手势所象本蔡氏五弄赵耶利所修也左大指象日右无名指象月右大指象大风右食指象青云右中指象髙山右小指象地右无名指象下水龙行者指行如之虎行者指步如之蟹行者轮指如之鸾行者转指如之轻行者泛指是也儒父吟未接覆手是也亮生啸小起手是也仙人笑下璅是也然弹琴之法必两手相附其犹双鸾对舞两凤同翔要在附弦作势而不在声外摇指赵师弹琴未有一声无法凡一弄之内清侧殊涂一句之中莫不隂阳派润至如楚明光白雪寄清调中弹楚清声易水凤归林寄清调中弹楚侧声登陇望秦寄胡笳调中弹楚侧声竹吟风哀松露寄胡笳调中弹楚清声若此之非一可谓妙矣　琴声论曰古人之论琴声有经有纬有从宫商角徴羽文武以上为经声也黄钟及大吕闰晖以上十三声为纬声也风雅声隂阳声武成声吟咏声谈话声姑息声五音声五调声长乐声胡笳声止息声吴声蜀声齐声楚声度弦摘声蹙臑抑扬调弦龊掠声长弹掉搦声楚清侧声雅质侧声鹢扶轮指声宛美清声髙望逺侧声凡此二十四声为从声也右七弦为正十三晖为副正副相应一合十三种升降同为九十一声琴含太虚一气运九十种声如此其变亦已尽矣至于取声之法又有木有泛有散有末有剔有栎有擘有绰有璅有龊有伦以总之诚去四清二变以谐音律则琴音调而天下治矣【左指按因止打声振动左指令着面右指击隐隐如雷是木声也左徽按右手击弦泠泠然轻清是泛声也左指不按不击弦锵锵然钟铎是散声左指按右指打声抑蹙向前后令声下惆怅是散声右指向下末二三弦左指不着是末声右指向上剔一是剔声也右食指第一横方向上蹙栎二三毕举其食指合势望天是栎声也右指向上擘一是擘声也右指向下反剔一为绰声也右指搯食指第二横文上向下击下弦从寛至急可十余声为璅声也右两指各按其弦齐声打为龊声右而指伦次共一弦为伦声也】　原毛诗曰窈窕淑女琴瑟友之　增又曰如鼓瑟琴　尚书曰搏拊琴瑟以咏祖考来格　原礼记曰拊搏玉磬揩击大琴中琴四代之乐器也　增又曰士无故不彻琴瑟　原周官曰孤竹之管云和之琴瑟冬日至于地上圆丘奏之孙竹之管空桑之琴瑟夏日至于泽中方丘奏之隂竹之管龙门之琴瑟于宗庙奏之　蔡邕月令章句曰凡弦急则清慢则浊　增史记曰邹忌见齐威王王自鼓琴忌推户而入曰善哉鼓琴也王曰子见容未察何以知善耶忌曰夫大弦浊以春温者君也小弦廉折以清者相也攫之深醳之愉者政令也均谐以鸣大小相益回邪而不相害者四时也吾是以知其善也　宋符瑞志曰麒麟游苑凤皇翔庭成王援琴而歌曰凤皇翔兮于紫庭余何德兮以感灵赖先王兮恩泽深于胥乐兮民以宁　原列子曰孔子游泰山见荣启期鹿裘带索鼓琴瑟孔子问曰先生为乐何也对曰天生万物唯人为贵吾既为人一乐也男贵女贱今既为男二乐也今有不见日月不免襁褓吾行年九十有五矣三乐也贫者士之常死者生之终居常以待终何忧哉　说苑曰雍门周以琴见孟尝君孟尝君曰先生鼓琴亦能令文悲乎周曰臣独焉能令足下悲哉所能令悲者先贵而后贱先富而后贫不若身才髙妙适遭暴乱不若处世隐絶不及四邻诎折摈厌无所告愬臣一为之征操援琴则涕零矣今若足下千乘之君广厦房下罗帷来清风鬭象棊舞郑妾丽色淫目流声娱耳水游则连方舟戴羽旗野游则驰弋猎乎平原广囿入则撞钟击鼓乎深宫之中虽有善鼔琴者则未能使足下悲也然臣所为足下悲者一也千秋万世之后宗庙必不血食髙台既已坏曲池既已渐坟墓既已下婴儿竖子樵采者踯躅其足而歌其上曰夫以孟尝君尊贵乃若是乎于是孟尝焉承脸周乃引琴而鼔之徐动宫商拂羽角成曲而歌孟尝涕泣增哀下而就曰先生之鼓琴令文若破国亡邑之人　又曰应侯与贾子坐闻鼓琴声应侯曰今日琴一何悲也贾子曰夫张急调下故使之悲耳急张者良材也调下者官卑也取夫良材而卑之官安能无悲乎应侯曰善　增淮南子曰孟春东宫御女青色采衣鼓琴瑟【琴瑟木春木旺也】　文中子曰文中子游汾亭坐鼓琴曲未终有舟而钓者过之曰美哉琴意伤而和怨而静在山泽而有廊庙之志非太公之都磻溪则仲尼之宅泗滨也　原扬雄琴清英曰晋王谓孙息曰子鼓琴能令寡人悲乎息曰今处髙堂宇连屋重户藿肉浆酒倡乐在前难可使悲者乃谓少失父母长无兄嫂当道独坐暮无所止于此者乃可悲耳乃援琴而鼔之晋王伤心哀涕曰何子来迟也　增孔帖曰唐杨尝言琴通黄钟姑洗无射三均侧出诸调犹萝茑附木然　陈氏乐书曰中晖第一黄钟【按上为大吕】二太簇【按上为夹钟】第三姑洗【按上为仲吕】第四蕤宾【单弹之】第五为林钟【按上为夷则】第六弦为南吕【按上为无射】第七为应钟【按上为黄钟清】　续文献通考曰金太庙登歌乐器一琴三琴五琴七琴九琴各二宫县乐一琴三三五七九琴各六　又曰元雅乐琴制五七九各二长三尺九寸　明陆树声清暑笔谈曰琴材以轻松脆滑谓之四善取桐木多年者本性都尽液理枯劲则声易发而清越凡木皆本实而枝干虚惟桐木枝干坚实用以制琴或谓琴木取枯朽不胜指者此不可晓　格古要论曰古琴有隂阳材盖桐木面日者为阳背日者为隂不论新旧桐木置之水上阳而浮隂面沈反覆不易阳材琴旦浊而暮清晴浊而雨清隂材琴旦清而暮浊晴清而雨浊此可验也
　　琴二
　　原琴操曰伏羲作琴以修身理性反其天眞也【又按世本说文曰桓谭新论并云神农作琴二说不同】　桓谭新论曰神农氏继庖牺而王天下上观法于天下取法于地近取诸身逺取诸物于是始削桐为琴绳丝为以通神明之德合天地之和焉　广雅曰神农氏琴长三尺六寸六分上有五曰宫商角征羽文王增二曰少宫少商　扬雄琴清英曰昔神农造琴以定神齐婬□去邪欲反天眞者也舜弹五之琴而天下治尧加二弦以合君臣之恩也又曰尹吉甫子伯竒至孝后母谮之自投江中衣荷
　　带藻忽梦见水仙赐其美药唯念养亲扬声悲歌船人闻而举之吉甫闻船人之声疑似伯竒援琴作子安之操　礼记曰舜作五弦之琴以歌南风而天下治　又曰子夏既除防而见于孔子与之琴和之而不和弹之而不成声作而曰哀未忘也子张既除防而见与之琴和之而和弹之而成声作而曰先王制礼不敢不至也又曰顔渊之防馈祥肉孔子出受之入弹琴而后食
