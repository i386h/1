<!-- { "loadSidebar": true } -->
　　增淮南子天文训曰春分后十五日斗指乙为清明岁时记云唐朝于清明取榆柳之火以赐近臣顺阳气也　会要曰禁火乃周之旧制唐宋清明日赐新火亦周人出火之义　白居易云节过藏烟时当改火
　　清明二
　　増景龙文馆记曰清明节唐中宗命侍臣为拔河之戏以大麻絙两头系千条小绳数人执之争挽以力弱者为输又按景龙四年上御棃园命三品以上抛毬拔河韦巨源唐休璟衰老随絙踣地不能兴上及皇后妃临观大笑　唐辇下岁时记曰长安清明尚食内园官小儿于殿前钻火先得火者进上赐绢三匹金碗一口都人聚门外以观　梦华録云京师清明日四野如市芳树园圃之间罗列杯盘互相酬劝歌舞徧满抵暮而归
　　清明三
　　増日在娄　斗指乙【三月之节日在娄清明为三月节　下详清明一】　桐始开华　榆方出火【清明之日桐始华　春取榆柳之火以顺阳时火气】　拔河淘井【上详清明二　志林云黄州俗清明淘井东坡在黄州梦参寥诵所作新诗觉而记两句云寒食清明都过了石泉槐火一时新梦中曰火固新矣泉何故新答曰俗以清明日淘井后七年守钱塘而参寥已居智果院轼于寒食之明日泛湖谒参寥汲泉钻火烹黄蘖茶忽悟所梦诗作应梦记】　鬭鸡　走狗【东城父老传云唐明皇乐民间清明鬭鸡戏及即位治鸡坊索长安雄鸡金尾铁距髙冠昂尾千数养于鸡坊六军小儿五百使教饲之时贾昌年七岁为五百小儿长天子甚爱幸之金帛之赐日至其家又云明皇以乙酉年生而喜鬭鸡是兆乱之象也秦中岁时记云鬭鸡走狗禁烟前后】　风作意雨断魂【上见后宋陈与义诗　杜牧诗云清明时节纷纷路上行人欲断魂借问酒家何处有牧童遥指杏花邨】　和冷粥　试新茶【白乐天诗云留和冷粥出火煑新茶　苏东坡诗云且将新火试新茶】
　　清明四
　　増诗唐杜甫清明诗曰着处繁华矜是日长沙千人万人出渡头翠柳艳明睂争道朱蹄骄齧膝此都好游湖西寺诸将亦自军中至马援征行在眼前葛彊亲近同心事金镫下山红粉晩牙樯捩柁青楼逺古时丧乱皆可知人世悲欢暂相遣弟侄虽存不得书干戈未息苦离居逢迎少壮非吾道况乃今朝更祓除　又曰朝来新火起新烟湖色春光净客船绣羽冲花他自得红颜竹我无縁胡童结束还难有楚女腰肢亦可怜不见定王城旧处常怀贾傅井依然虚霑焦举为寒食实借君平卖卜钱钟鼎山林各天性浊醪粗饭任吾年　张说清明日诏宴宁王山池赋得飞字诗曰今日清明宴佳景惜芳菲摇扬花杂下娇啭莺乱飞緑渚传歌榜红桥度舞旂和风偏应律细雨不霑衣承恩如改火春去春来归　宋陈与义清明诗曰街头儿女防髻鸦随蠭趁蝶学夭邪东风也作清明节开徧来禽一树花　明袁凯清明独坐诗曰花柳千家郭外邨老夫官屋近荒园晴林渺浮云气细草油油叠浪痕川上画船争载酒烟中长笛自销魂暮年况复追游倦落日泥墙独闭门
　　三月三日一
　　原应劭风俗通曰按周礼女巫掌岁时以祓除疾病禊者洁也故于水上盥洁之也已者祉也邪疾已去祈介祉也　韩诗曰三月桃花水之时郑国之俗三月上已于溱洧两水之上执兰招魂续魄拂除不祥　韩诗章句曰郑俗上已秉兰祓除【三月上已沈约宋书曰魏已后但用三日不复用已也】后汉书曰三月上已官民皆洁于东流水上自洗濯
　　祓除宿垢为太洁　增晋书曰上已集宴于华林园南齐志曰禊者洁也言自洗濯也　原荆楚岁时记曰三月三日土人并出水渚为流杯曲水之饮　杂五行书曰欲知蚕善恶常以三月三日天阴而无日不见雨蚕大善
　　三月三日二
　　原汉书曰太后春幸蚕馆率皇后列侯夫人桑遵防水而祓除　増西京杂记曰戚夫人侍儿贾佩兰说戚夫人尝以正月上辰出池边盥濯食蓬饵以祓妖邪三月上已张乐于流水如此终岁焉　原魏志曰袁绍三月上已大会宾徒于薄落津闻魏郡兵及黑山贼于毒等数万人共覆邺城杀守坐中客家在邺者皆忧怖失色或起而泣绍容貎自若不改常度　晋中兴书曰王导谓仲兄敦曰王仁德未着而名位犹轻兄威名日已振宜有以共相匡举会三月三日元帝出禊乘肩辇敦导并从纪瞻使人觇之既闻敦导从乃大惊自出拜于道左元帝从容谓导曰卿吾之萧何也　夏仲御别传曰仲御诣洛到三月三日洛中王公以下莫不方轨连轸并至南浮桥邉禊男则朱服耀路女则锦绮粲烂仲御时在船中曝所市药虽见此辈稳坐不摇贾公望见之深竒其节愿相与语此人有心胆有似冀走问船中安坐者为谁仲御不应重问徐乃答曰会稽北海间民夏仲御　续捜神记曰卢充猎见麞便射中之随逐不觉逺忽见一里门如府舎问铃下铃下对曰崔少府也进见少府少府语充曰尊府君为索小女婚故相迎耳三日毕车送充至家母问其状以对与崔别后四年充三月三日临水戏遥见水傍有犊车充往开车户见崔女与三岁男共载情意如初抱男儿还充又与金椀别　续齐谐记曰晋武帝问尚书郎挚虞曰三日曲水其义何指答曰汉章帝时平原徐肇以三月初生三女至三日俱亡一邨以为怪乃相携之水滨盥洗遂因水以泛觞曲水之义起于此帝曰若如所谈便非佳事尚书郎束晳曰仲治小生不足以知此臣请说其始昔周公城洛邑因流水以泛酒故逸诗云羽觞随波又秦昭王三日置酒河曲见有金人出捧水心劒曰令君制有西夏及秦霸诸侯乃因此处立为曲水祠二汉相縁皆为盛集帝曰善赐金五十斤左迁仲治为阳城令戴逵竹林七贤论曰王济尝解禊洛水明日或问王曰昨游有何语议济曰张华善説史汉裵逸民叙前言往行衮衮可听　増南齐志曰三月曲水会禊祭也汉仪濯东流水上不见东流为何水晋中朝公卿庶民皆禊洛水之侧赵王伦篡位三日会天渊池诛张林怀帝会天渊池赋诗陆机曰天渊池南石沟引御沟水池西积石为禊堂跨水流杯饮酒亦不言曲水元帝又诏罢三日弄具今相承为百戏之具雕弄伎巧损益无常案禊与曲水其义参差旧言阳气布畅万物齐出一説三月三日清明之节将修祀于水侧祷祀以祈丰年　唐书曰张建封入觐值元已德宗赐宴曲江特命与宰相同座而食　中朝故事曰唐每岁上已许宫女于兴庆宫大同殿前与骨月相见纵其问讯家眷更相遗赠　西京杂记曰乐游原汉宣帝所立唐长安中太平公主于原上置亭游赏其地四望寛敞每三月上已九月重阳士女游戏就此祓禊登髙幄幕云布车马塡塞绮罗耀日馨香满路朝士词人赋诗翌日传于京师　酉阳杂俎曰唐时三月三日赐侍臣细柳圈言带之免虿毒燕北杂记云三月三日以木雕为兔分朋走马射之先中者胜其负朋下马奉朋人酒胜朋于马上接盏饮之番呼此节为陶拉噶尔布噶辽国语射兎之谓也
　　三月三日三
　　原元巳　上除【张衡南都赋曰暮春之禊元巳之辰方轨齐轸祓于阳滨　徐榦齐都赋青阳季月上除之良无大无小祓于水阳】　周禊　郑祓【并详三月三日一】　曲水廻流【上详三月三日一　徐广三日临水诗曰温哉令日爰豫爰游兴言命驾寄懽廻流】　祓防禊洛【汉书曰武帝即位数年无子平阳公主求良家女十余人饰置于家帝祓防水上还过主既饮】
　　【讴者进独恱衞子夫下详三月三日一】　金堤　石坛【陆翽邺中记华林园中千金堤作两铜龙相向吐水以注天泉池通御沟中三月三日石季龙及皇后百官临池会　戴延之西征记曰天泉之南有东西沟承御沟水水之北有积石坛云三月三日御坐流杯之处】　南涧　东堂【上见孙绰诗序　晋起居注曰海西泰和六年三月庚午朔诏曰三日临流杯池依东堂小会】　华林　疏圃【荀勗三月三日从华林园诗曰清节中季春姑洗通滞塞玉辂扶渌池临川荡苛慝　潘尼上己日诗曰蔼蔼疏圃载繁载荣淡淡天泉载渌载清】　旌门　帐殿【庾肩吾三日诗旌门临苑树　沈约三日诗帐殿临春籞】　兰亭会　防露歌【永和九年修禊事也后汉梁商上己日会宾客于洛水酒酣继以防露歌周举叹曰哀乐失时商后果薨】　周曲洛　晋华林【周禊于曲洛也　晋朝上已集宴于华林园也】　南浮桥　东流水【上详三月三日二　下详三月三日一】　罚酒三升　得诗一句【世说郝隆为桓公南蛮参军时大会作诗不成罚酒三升而隆只得诗一句而已】　姑洗应月　句芒御春【见张华上已篇潘尼拟皇太子上己日诗云玉衡连极招摇指辰太昊司方句芒御春】　柳泉解禊　兰
　　田税驾【丘渊之齐里记云城北十五里有柳泉苻朗尝以为解祓处　见张协洛禊赋】　浮枣绛水　酹酒醲川【见杜笃祓禊赋】　水禽骇踊　阳侯动波【见张协洛禊赋】　修林蓊郁　草莽扶疎　曲水流杯　华林马射【岁时记四民三日为流杯曲水之饮取黍麴菜汁和蜜为米以厌时气　庾信三月三日华林马射赋云草衔长带桐垂细乳鸟啭歌来花浓雪聚】　八公既登　四民并出【宋武帝三月三日登八公山刘安故台曰城郭如匹帛之绕丛花也荆楚岁时记云三月三日四民并出临清渚为流杯曲水之饮也】　暮春之节　上已之辰　束晳善对而赐金张华能谈而稽古　周公卜邑于洛羽觞随波　秦王置酒于河金人捧劒　増蚕市　龙池【成都记三月三日逺近祈福于龙桥命曰蚕市下详前金堤注】　上履　听琴【唐辇下岁时记唐人已日在曲江倾都禊饮蹋青卢公范馈饰仪三月三日上蹋青鞋履　韩退之上已宴太学听弹琴序曰天子肇置三令节诏公卿羣有司率厥官属饮酒以乐三月初吉实维其时司业武公少仪于是总太学儒官三十六人列宴于祭酒之堂有一儒生魁然其形抱琴而来厯阶而升坐乎尊俎之南鼓有虞之南风赓之以文王宣父之操武公作诗歌以美之】　少陵作歌　居易献诗【杜少陵有乐游园歌　白居易宴洛滨序开成二年三月三日河南尹李待价以人和岁稔将禊于洛滨前一日啓留守裵令公公明日召白居易萧籍李仍叔刘禹锡郑居中李恽李道枢崔晋张可续卢言苖愔裵俦裵洽杨鲁士厯謩一十五人合宴于舟中由斗亭厯魏堤抵津桥登临泝沿自晨及暮赏心乐事尽得于今日矣若不记録谓洛无人晋公首赋铿然玉振顾谓四座继而和之居易举酒抽毫作十二韵诗以献】　结钱为龙　防油成鳯【妆楼记长安有妓乐三月三日结钱为龙作钱龙宴　图经池阳上已日妇女以荠花防油洒之水中成龙凤之状则吉谓之油花卜】
　　三月三日四
