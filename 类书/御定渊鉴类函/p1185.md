<!-- { "loadSidebar": true } -->
　　今制度至是遂为海东盛国地有五京十五府六十二州以肃慎故地为上京曰龙泉府领龙湖渤三州其南为中京曰显徳府领卢显铁汤荣兴六州獩貉故地为东京曰龙原府亦曰栅城府领庆盐穆贺四州沃沮故地为南京曰南海府领沃晴椒三州髙丽故地为西京曰鸭緑府领神桓丰正四州曰长领府领瑕河二州夫余故地为夫余府常屯劲兵捍契丹领扶仙二州鄚颉府领鄚髙二州挹娄故地为定理府领定潘二州安边府领安琼二州率宾故地为率宾府领华益建三州拂涅故地为东平府领伊蒙沱黒比五州铁利故地为铁利府领广汾蒲海义归六州越喜故地为懐逺府领逹越懐纪富美福邪芝九州安逺府领寜郿慕常四州又郢铜涑三州为独奏州涑州以其近涑沫江盖所谓粟末水也龙原东南濒海日本道也南海新罗道也鸭緑朝鲜道也长岭营州道也夫余契丹道也俗谓王曰可毒夫曰圣主曰基下其命为教王之父曰老王母太妃妻贵妃长子曰副王诸子曰王子官有宣诏省中台省政堂省有左右相左右平章侍中常侍諌议又有左六司忠仁义部右六司智礼信部各有郎中员外又有武员左右卫大将军之属大抵宪象中国制度服章亦有紫绯浅绯緑及牙笏金银鱼之制余俗与髙丽契丹略等　续文献通考曰辽太祖尝亲征渤海大諲譔拔其扶余府诛其守将遂围辉罕攻破其城诏以兵卫諲譔及族属以出改渤海国为东丹辉罕城为天福册皇太子倍为人皇王以居之卫送大諲譔于皇都西城名諲譔曰乌尔古妻曰阿勒锦改扶余府为黄龙府世为辽重镇
　　定安
　　増文献通考曰定安本马韩之种为契丹所破纠合余众保于西鄙建国改元自称定安国宋开寳三年遣使入朝贡献方物太平兴国中太宗方经营逺略诏其国令张掎角之势其国亦怨寇雠侵侮不已欲依王师以摅宿忿得诏大喜六年冬遣使朝贡表云定安国王臣乌元明言臣本以髙丽旧壤渤海遗保据方隅渉歴星纪仰覆露鸿钧之徳被渐渍无外之泽各得其所以遂物性而顷岁契丹恃其强暴入寇境土攻破城塞俘略人民臣祖考守节不降与众避地仅存生聚以迄于今而又夫余府昨背契丹并归本国灾祸将至无大于此所宜受天朝之宻画率胜兵而助讨必欲报敌不敢违命其末题云元兴六年十月日定安国王臣乌元明表上圣皇帝殿前上荅以诏书令其发兵协力同伐契丹端拱二年其王子使附献马雕羽鸣镝淳化二年其王子太元使上表后不复至
　　倭一
　　原杜氏通典曰倭自后汉通在东南大海中依山岛为居凡百余国建武中元二年倭奴国奉贡朝贺使人自称大夫倭国之极南界也　安帝永初元年倭国王帅升等献生口桓灵间倭国大乱更相攻伐　魏明帝景初二年司马懿之平公孙氏也倭女王卑弥呼遣大夫诣京都贡献魏以为亲魏倭王假金印紫绶　隋文帝开皇二十年倭王姓阿每名目多利思比孤其国号阿軰鸡弥华言天儿也遣使诣阙其书曰日出处天子致书日没处天子无恙云云帝览之不恱谓鸿胪卿曰蛮夷书有无礼者勿复以闻　明年帝遣文林郎裴世清使倭国渡百济东至一支国又至竹斯国又东至秦王国其人同于华夏以为夷洲疑不能明也又经十余国逹海岸自竹斯以东皆附庸于倭清将至王遣小徳阿軰台从数百人设仪仗鸣鼓角来迎又遣大礼歌多毘从二百余骑郊劳既至彼都其王与清相见设燕享以遣复令使者随清来贡方物　唐贞观五年遣新州刺史髙仁表持节抚之浮海数月方至仁表无绥逺之才与其王争礼不宣朝命而还由是遂絶　武后长安二年遣其大臣朝臣真人贡方物真人犹中国地官尚书也颇读经史解属文冠进徳冠其顶百花分而四散身服紫袍以帛为腰带容止温雅朝廷异之拜为司膳员外郎天寳末卫尉少卿朝衡即其国人
　　倭二
　　增书明杨守陈论倭奴贡献书曰倭奴僻在海岛其俗狙诈而贪狼国初洪武间常来贡而不恪朝廷既正其罪后絶不与通着之为训至永乐初始复来贡因肆奸谲时载其方物戎器出没海道得间则张其戎器而肆侵夷不得间则陈其方物而称朝贡侵夷则卷民财朝贡则霑国赐是间有得不得而利无不得矣宣徳末来不得间乃复称贡而朝廷不知诏至京师燕赏丰渥捆载而归正统中来而得间乃入我桃渚犯我大嵩劫仓庾烬室庐贼杀烝庶积骸流血如陵谷缚婴儿于柱沃之沸汤视其啼号以为笑乐捕得孕妇与众计其孕之男女以剔视之赌酒荒滛秽恶至有不可言者于是朝廷下备倭之令合浙东诸衞之军分番防备七八年间边氓按堵而倭奴潜伏罔敢喘焉兹者天诱其衷复来窥伺彼不得间乃复称贡窃以为宜降明诏归其贡献而驱之出境申命海道帅臣益严守备俟其复来则草薙而禽狝之若是则奸谋狡计破沮不行
　　日本一
　　増旧唐书曰日本国者倭之别种也其国界东西南北各数千里西界南界咸至大海东界北界有大山为限即毛人之国唐长安二年来贡方物　开元初又遣使来朝因请儒士授经诏四门助教赵元黙就鸿胪寺教之乃遗元黙阔幅布以为束脩之礼题云白元年所得锡赉尽市文籍泛海而还其偏使朝臣仲满慕中国之风因留不去改姓名为朝衡仕歴左补阙仪王友衡留京师五十年乃还天寳十二载朝衡复入朝上元中擢衡为左散常侍安南都防贞元二十年遣使来朝留学生橘免势僧空海学问元和元年使者判官髙阶真人上言前件学生艺业稍成愿归本国便请与臣同归从之开成四年又遣使朝贡　宋史曰雍熙元年日本国僧奝然与其徒五人浮海而至太宗召见存抚之甚厚赐紫衣馆于太平兴国寺上闻其国王一姓传继臣下皆世官因叹息谓宰相曰此岛夷耳乃世祚遐久其臣亦继袭不絶此盖古之道也中国自唐季之乱防县分裂梁周五代享歴尤促大臣世胄鲜能嗣续朕虽徳慙徃圣常夙夜寅恭讲求治本不敢暇逸建无穷之业垂可久之范以为子孙之计使大臣之后世袭禄位此朕之心也其国多有中国典籍奝然之来复得孝经一卷越王孝经新义第十五一卷皆金缕红罗褾水晶为轴孝经即郑氏注者越王者乃唐太宗子越王贞新义记室参军任希古等撰也奝然复求诣五台许之令所过续食又求印本大藏经诏给之二年随台州商人郑仁徳归国后数年遣其弟子喜因奉表来谢　元史曰元世祖至元八年少中大夫秘书监赵良弼使日本日本遣弼四郎者入朝帝宴劳遣之　续文献通考曰明洪武四年冬十月日本国王良怀遣其僧祖朝来进表笺贡马方物幷僧九人来朝诏赐文绮荅之其城池附山城筑四座名聚快乐院俱在大略等处毎城周廻三四里大石髙耸三四重河阔二十余丈内大楼阁九层妆黄金下隔睡房百余间尝东西游卧令人不知以防隂害其国有天王者自开辟以来相传至今不与国事不辖兵马惟世享国王供奉而已有大国者受国事掌兵马盛衰强弱更替不常大国犹言国王也有官名闗白者即丞相代相更替専国政兵马
　　日本二
　　増重儒书　信佛法【寰宇记云初无文字惟刻木结绳后颇重儒书尤信佛法有五经书及佛经唐白居易集】　以天为兄　以日为弟【北史曰隋开皇二十年倭王遣使诣阙上令所司访其风俗使者言倭王以天为兄以日为弟天明聼政日出便停云委我弟文帝曰此大无义理训令改之】　黥面文身之俗　探汤螫手之刑【晋书曰男子无大小皆黥面文身　隋书曰狱讼或置小石沸汤中令所竞者探之云理曲者即手烂或置蛇瓮中令取之云曲者即螫手矣】　四姓并为巨族　二闗以控诸州【续文献通考曰国中平原橘蕂四姓为日本巨族互相窃据为王又曰后闗白计取六十六州分为二闗东号枂板闗西号赤门闗】
　　日本三
　　増诗唐王维送秘书鼂监还日本国曰积水不可极安知沧海东九州何处逺万里若乗空向国唯看日归帆但信风鼇身映天黒鱼眼射波红乡树扶桑外主人孤岛中别离方异域音信若为通
　　増序王维送秘书鼂监还日本国诗序曰舜觐羣后有苖不格禹防诸侯防风后至动干戚之舞兴斧钺之诛乃贡九牧之金始颁五瑞之玉我开元皇帝大道之行先天布化乾元广运涵育无垠若华为东道之标戴胜为西门之岂甘心于卭杖非征贡于包茅亦由呼邪来朝舎于葡萄之馆卑弥遣使报以蛟龙之锦牺牲玉帛以将厚意服食器用不寳逺物百神受职五老告期况乎戴髪含齿得不稽颡屈膝海东国日本为大服圣人之训有君子之风正朔本乎夏时衣裳同乎汉制歴歳方逹继旧好于行人滔天无涯贡方物于天子同仪加等位在王侯之先掌次改观不居蛮夷之邸鼂司马名成大学官至客卿必齐之姜不归娶于髙国在楚犹晋亦何独于由余逰宦三年愿以君羮遗母不居一国欲为书锦还乡荘舄既显而思归闗羽报恩而终去于是稽首北阙裹足东辕箧命锡之衣懐敬问之诏金简玉字道经于絶域之人方鼎彝尊致分器于异姓之国琅邪台上廻望龙门碣石馆前夐然鸟逝鲸鱼喷浪则万里倒廻鹢首乗云则八风却走扶桑若荠郁岛如萍沃白日而簸三山浮苍天而吞九域黄雀之风动地黒压之气成云淼不知其所之何相思之可寄嘻去帝乡之故旧谒本朝之君臣咏七子之诗佩两国之印恢我王度谕彼蕃臣三寸犹存乐毅辞燕而未老十年在外信陵归魏而愈尊子其行乎余赠言者
　　増表宋日本僧奝然表曰伤鳞入梦不忘汉主之恩枯骨合欢犹亢魏氏之敌虽云羊僧之拙谁忘鸿霈之诚奝然诚惶诚恐顿首顿首死罪奝然附商船之离岸期魏阙于生涯望落日而西行十万里之波涛难尽顾信风而东别数千里之山岳易过妄以下根之卑适诣中华之盛于是宣防频降恣许荒外之跋渉宿心克协粗观防内之瓌竒况乎金阙晓后望尧云于九禁之中岩扃晴前拜圣灯于五台之日就三藏而禀学廵数寺而优游遂使莲华廻文神笔出于北阙之北贝叶印字佛诏于东海之东重蒙宣恩忽趁来迹季夏觧台州之缆孟秋逹本国之郊爰待明春初到旧邑缁素欣待侯伯慕迎伏惟陛下恵溢四溟恩髙五岳世超黄轩之古人直金轮之新奝然空辞凤皇之窟更还蝼蚁之封在彼在斯只仰皇徳之盛越山越海敢忘帝念之深纵粉百年之身何报一日之恵染笔拭泪伸纸摇魂不胜慕恩之至
　　夫余
　　原杜氏通典曰夫余国后汉通焉初橐离国王【按后汉魏二史皆云夫余国在高句丽北又按后魏及隋史髙句丽在夫余国南而隋史云百济出于夫余夫余出于髙句丽国王子东明之后也又谓橐离国即髙丽国乃夫余国当在髙句丽之南矣若详考诸家所説疑橐离在夫余之北别是一国然未详孰是】有子曰东明长而善射王忌其猛而欲杀之东明奔走南渡掩防水因至夫余而王之　顺帝永和初其王始来朝帝作黄门鼓吹角抵戏以遣之夫余本属元菟至汉末公孙度雄张海东其王始死子尉仇台立更属辽东时句丽鲜卑强度以夫余介其间妻以宗女至孙位居嗣立正始中幽州刺史毋丘俭将兵讨句丽遣元莬太守王颀【音其】诣夫余位居遣大加郊迎供军粮　晋太康六年为慕容廆所袭破【廆呼罪反】其王依虑自杀子弟走保沃沮武帝以何龛为防东夷校尉明年夫余后王依罗遣使诣龛求率见人复还旧国
　　龛遣督邮贾沈以兵送之尔后毎为廆掠其种人卖于中国帝又以官物赎还禁市夫余之口自后夫余国名不列史传
　　豆莫娄
