<!-- { "loadSidebar": true } -->
　　増北史曰髙昌者车师前王之地东西二百里南北五百里四面多大山地势髙敞人庶昌盛因名髙昌亦云有汉时髙昌垒故以为号东去长安四千九百里汉西域长史及戊巳校尉并居于此晋以其地为髙昌郡张轨吕光沮渠防逊据河西皆置太守以统之　文献通考曰后魏文成帝末其地又为蠕蠕所并立阚伯周为王孝文太和五年髙车主阿伏至罗杀阚王立炖煌人张孟眀后孟眀为国人所杀立马儒为王以巩顾礼麴嘉为左右长史儒通使后魏请内属人皆恋土不愿东徙相与杀儒立嘉其都城周千八百四十歩于坐室画鲁哀公问政孔子像国内有城十八置四十六镇官有令尹交河公田地公皆其王子也文字同华夏有毛诗论语孝经歴代子史集置学官子弟以相教授地多石碛气温暖与益州相似谷麦再熟宜蚕多五果有草名羊刺其上生蜜味甚佳赤盐如朱白盐如玉取以为枕贡之中国多蒲萄酒俗事天神兼信佛法又有草实如茧中丝如细纑名白叠子国人织以为布交市用焉国北有赤石山山北七十里有贪汗山夏有积雪此山之北铁勒界也　北史曰熙平中仍求内徙遣使朝贡诏曰卿地隔闗山境接荒漠频请朝援徙国内迁虽来诚可嘉于理未协何者彼之氓庶是汉魏遗黎自晋氏不纲因难播越成家立国积世已久恶徙重迁人怀恋旧今若动之恐异同之变爰在肘腋不得便如来表也正光元年又遣使奉表自以遐不习典诰求借五经诸史并请国子助教刘燮以为博士许之隋大业五年嘉孙伯雅来朝因从击髙丽还尚宗室女华容公主文献通考曰唐贞观中其王文泰与西突厥连结诸国朝贡者路出髙昌拥絶之太宗谓其使曰髙昌朝贡脱略我使至彼文泰云鹰飞于天雉窜于蒿猫游于堂鼠安于穴各得其所岂不快耶眀年当发兵击汝国十四年拜侯君集为交河道大总管讨之文泰谓左右曰曩吾入朝见秦陇北城邑萧条非有隋比今伐我兵多则输粮不逮若下三万我能制之度碛疲钝以逸待劳卧其弊耳及王师至悸骇无计发病死子智盛降乃以其地为西州以交河城为交河县始昌城为天山县田北城为栁中县东镇城为蒲昌县髙昌城为髙昌县初西突厥遣其叶护屯兵于可汗浮圗城与髙昌为影飨至是惧而来降以其地为庭州幷置蒲县每嵗调内地更发千人镇遏焉褚遂良谏曰髙昌诛灭威动四夷然自王师始征河西供役飞米转刍十室九匮五年未可复今又嵗遣屯戍行李万里去者资装使自营办卖菽粟倾机杼道路死亡尚不可计所遣罪人始于犯法终于惰业无益行陈复有亡命官司捕逮株蔓相牵有如张掖酒泉尘飞烽举岂得髙昌一乗一卒及事乎必发陇右河西耳然则河西为我腹心髙昌他人手足也何必耗中华事无用宜择髙昌可立者立之召首领悉还本土长为藩翰中国不扰书奏不省麴氏国九世百三十四年而亡　北史曰先是其国童謡云髙昌兵马如霜雪汉家兵马如日月日月照霜雪囬首自消灭文泰使人捕其初唱者不能得　文献通考曰安史之乱其地陷没复自为国语讹亦曰髙敞然其地颇有囬鹘故亦谓之回鹘宋干徳三年西州回鹘可汗遣僧法渊献佛牙琉璃器琥珀盏太平兴国六年其王始称西州外生师子王阿厮兰汉遣都督麦索温来献五月遣供奉官王延徳等使髙昌还叙其行程来上云初自夏州歴玉亭镇次歴黄羊平度沙碛无水行人皆载水凡二日至都啰啰族汉使过者遗以财寳谓之打当次歴第女防子族族临黄河以羊皮为囊吹气实之浮于水或以槖驼牵木栰而渡次歴茅女王子开道族行入六窠砂砂深三尺马不能行行者皆乗槖驼不育五谷砂中生草名登相收之以食次歴楼子山无居人行砂碛中以日为占旦则背日暮则向日日中则止夕行望月亦如之歴卧梁劾特族地有都督山唐回鹘之地次歴大虫太子族族接契丹界人衣尚锦绣器用金银马乳酿酒饮之亦醉次歴屋地因族盖达于于越王子之子次至达于于越王子族此九族达靼中尤尊者次歴拽利王子族有合罗川唐回鹘公主所居之地城基尚在有汤泉云契丹旧为回鹘牧牛回鹘徙甘州契丹达靼遂各争长攻战次歴阿墩族经马騣山望乡岭岭上石龛李陵题字处次歴格啰美源西方百川所防极望无际鸥鹭鳬雁之甚众次至托边城亦名李仆射城城中首领号通天王次歴小石州次歴伊州州将陈氏其先自唐开元二年领州凡数十世唐时诏敕尚在地有野蚕生苦参上可为锦帛有羊尾重者三斤小者一斤肉如熊白而甚美又有砺石剖之得宾铁谓之吃铁石又生胡桐树经雨即生胡桐律次歴益都次歴纳职城在大患魅碛之东南望玉门闗甚近无水草载粮以行凡三日至谷口避风驿用本俗法设祭出诏神御风风乃息凡八日至驿田寺髙昌闻使至遣人来迎次歴地名寳庄又歴六种乃至髙昌髙昌即西州也其地南距于阗西南距大食波斯西距西天歩露沙雪山葱岭皆数千里地无雨雪而极热每盛暑居人皆穿地为穴以处飞鸟羣萃河滨或起飞则为日气所烁坠而伤翼屋宇覆以白垩开宝三年雨及五寸即庐舍多坏有水出金岭导之周绕国城以漑田园作水硙地产五谷惟无荞麦贵人食马余食羊及鳬雁乐多琵琶箜篌出貂鼠白防绣文花蕊布俗好射妇人戴油防谓之苏幕遮用开皇七年歴以三月九日为寒食余二社冬至亦然以银或鍮石为筒贮水激以相射或以水相泼为戏谓之压阳气去病好游赏行者必抱乐器佛寺五十余区皆唐朝所赐额寺中有大藏经唐韵玉篇经音等居民春月多羣聚遨乐于其间游者马上持弓矢射诸物谓之禳灾有敕书楼藏唐太宗明皇御札诏敕缄锁甚固复有摩尼寺波斯僧各持其法佛经所谓外道者也所统有南突厥北突厥大众熨小众熨样磨割禄戞司末蛮格哆族豫龙族之名甚众国中无贫民絶食者共赈之人多夀考率百余嵗时四月师子王避暑于北庭以其舅阿多于越守国先遣人致意于延徳曰我王舅也使者拜我乎延徳曰持朝命而来礼不当拜复问曰见王拜乎延徳曰礼亦不当拜阿多于越复数日始相见然其礼颇恭师子王邀延徳至其北庭歴交河州凡六日至金岭口宝货所出又两日至汉家寨又五日上金岭过岭即多雨雪岭上有龙堂刻石记云小雪山也岭上有积雪行人服毛罽度岭一日至北庭憩髙台寺其王烹羊马以具膳尤丰洁地多马王及王后太子各养马牧放于平川中弥亘百余里以毛色分别为羣莫知其数北庭川长广数千里鹰鹞雕鹘之所生多美草下生花砂鼠大如防禽捕食之其王遣人来言择日以见使者愿无讶其淹久至七日见其王及王子侍者皆东向拜受赐旁有持磬者击以节拜王闻磬声乃拜旣而王之子女亲属皆出罗拜以受赐遂张乐饮宴为优戏至暮明日泛舟于池中池四面作鼓乐又明日游佛寺曰应运泰寜之寺贞观十四年造北庭北山中出碙砂山中常有烟气涌起而无云雾至夕光焰若炬火照见禽鼠皆赤采碙砂者着木厎鞵若皮为厎者即焦下有穴生青泥出穴外即变为砂石土人取以治皮城中多楼台卉木人白晳端正性工巧善治金银铜铁为器及攻玉善马直绢一匹其驽马充食者才直一丈贫者皆食肉西抵安西即唐之西境七月令延徳先还其国其王九月始至亦闻有契丹使来使缺唇以银叶蔽之谓其王云闻汉遣使入达靼而道出王境诱王窥宜早送至达靼无使久留因云髙敞本汉土汉使来觇视封疆将有异圗王当察之延徳侦知其语因谓王曰契丹素不顺中国今乃反间我欲杀之王固劝乃止自六年五月离京七年四月至髙昌所歴以诏赐诸番君长袭衣金带缯帛八年春与其谢恩使凡百余人复循旧路而还雍熙元年四月至京师延徳初至达靼之境颇见晋末陷没者子孙咸相率遮迎献饮食问其乡里亲戚意甚凄感留旬日不得去　续文献通考曰元时号畏兀儿地太祖平西置达鲁花赤监治之
　　火州
　　増续文献通考曰火州地在嘉峪闗外东距哈密西连亦力把力南抵于阗北接瓦刺自东南至肃州一月程即汉车师前王治交河城即唐交河郡县也后为回鹘所据称火州以其山色如火也眀永乐十二年吏部员外郎陈诚至其国归言风物萧条市里居民僧堂过半亦皆零落东有荒城故址云古髙昌国汉西域长史戊巳校尉并居焉其俗多匈奴乌孙事神信佛好射其产马槖驼胡桃蒲萄蚕砂鼠碙砂胡桐律刺密盐白防布镔铁阴牙角速霍角阿魏
　　土鲁番
　　増象胥录曰土鲁番一名土尔番在火州西百里汉车师前王地车师前王居交河城唐置西州交河郡且析以为县有安乐城方一二里地旷衍四面皆山城西二十里崖儿城可二里居民百余家相传故交河县治永乐十一年遣吏部员外郎陈诚使西域十三年土鲁番遣使随诚入贡授都督都指挥等官歴后朝贡不絶其俗暖鲜雨雪宜麻麦饶果羊马室居奉佛多僧寺陈诚使还言其国城西北百里有灵山最大土人言此十万罗汉涅槃处也近山有髙台旁寺拥石泉林木従此入山行二十里至一峡南有小土屋从屋南登山坡得石屋奉小佛像五前有池池东山石青黒逺望纷如毛发土人言此十万罗汉洗头削发处也缘峡东南行六七里登髙崖崖下小山累累峰峦秀削其下白石成堆似玉轻脆不可握堆中有若人骨色泽明润土人言此十万罗汉灵骨也又东下石崖得石笋迸出如手足稍南至山坡石复莹洁如玉土人言此辟支佛涅槃处也周行羣山约二十余里悉五色砂石光焰灼人四面峻壑穷崖天巧竒絶然寡草木亦鲜鸟兽自诚使后土鲁番渐张旁齧诸国及闗外七衞地广人庶眎昔悬絶矣
　　栁陈
　　増象胥录曰栁陈一名鲁陈亦曰栁城汉名柳中延光二年以班勇为西域长史将弛刑士五百人西屯柳中遂破车师即其地也唐平髙昌置柳中县属西州交河郡去哈密千里中经大川砂碛无水草马牛过此輙死大风倏起人马相失白日魅迷行人谓之旱海出川西行至流砂河上有小冈云风卷浮砂所积道北火焰山色如火城方二三里四面多田园流水环绕灌木芩蔚暖俗醇宜穄麦麻豆有小蒲萄甘甜无核名锁锁葡萄人二种回回男子削发戴小罩刺妇女白布裹头畏兀儿男子椎髻妇人蒙皁布垂髻于额
　　黒娄
　　増象胥录曰黒娄在嘉峪闗西近土鲁番世缔好黒娄贡从土鲁番入其地男女山水草木禽兽并黒宣徳七年始遣使朝贡
　　滑国
　　増南史曰滑国车师之别种也汉永建元年八滑从班勇北击有功为后部亲汉侯自魏晋以来不通中国梁天监十五年其王厌带夷栗陀始遣使献方物普通元年献黄狮子白貂裘波斯锦等物魏之居代都滑犹小国属蠕蠕后稍强大征其旁国盘盘罽宾兹疎勒姑墨于阗等国开地千里土地温暖多山川少树木有五谷国人以麪及羊为粮其兽有狮子两脚骆驼野驴有角人善射女人头上刻木为角长六寸以金银饰之无城郭毡屋为居东向开戸其王坐金牀随太嵗转无文字以木为契每日则出戸祀神而后食父母死其子截一耳葬讫即吉其言语待译而后通又有阿跋檀周古枯胡密丹等国并滑旁小国也普通元年随滑入贡
　　白题
　　増南史曰白题王姓支名史嵇毅其先盖匈奴之别种汉灌婴与匈奴战斩白题一人是也在滑国东去滑六日行西极波斯地出粟麦果食物畧与滑同梁普通三年遣使贡方物

　　御定渊鉴函卷二百三十六
<子部,类书类,御定渊鉴类函>
　　钦定四库全书
