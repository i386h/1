<!-- { "loadSidebar": true } -->
　　増疏明李贤疏曰国制诰命一事可为万世法程凡大小之臣有私过者终身不得无私过者方许请给既与之后少有私过辄行追夺于是为官者未得之前兢兢小心既得之后益加谨惧莫不感激去恶为善修徳饬行顾惜名节若此法不行则士皆失望善恶不分名节不振其有廉洁自守者反为贪夫所笑以为无异于我如此则相率而入于利途民之被害可胜言哉况中人之才可为善可为恶授职三年即得诰勅不胜荣幸遂革非向善战兢保守而为端正之士若待九年则此辈必不待久遂流于贪况九年方与不得给者十常八九如此则天下之士感激少怠志多使国家劝善惩恶之法激厉名节之事无所于借而下民亦不能不被其害臣为验封主事若以避嫌而不言则为不忠以所掌而自言则为要名臣寜犯要名之责无宁犯不忠之罪
　　司勲郎中一【员外郎附　今稽勲司】
　　原杜氏通典曰司勲郎中按周礼夏官有司勲上士掌六乡赏地之法歴代无闻至后周吏部有司勲上士一人掌六之赏以等其功如古之主爵隋文帝置司勲侍郎炀帝改为司勲郎永徽五年十二月四日夜司勲库失火甲厯共尽龙朔二年改为司勲大夫咸亨初复故掌校定勲绩论官赏勲官告身等事　员外郎　隋文帝置炀帝改为司勲承务郎至武徳初乃改为司员外郎　增唐书张嘉贞传曰张循宪荐嘉贞奏对侃侃武后悦擢循宪司勲郎中酬其得人时功状盈几郎吏不决嘉贞即为详处庭无留牒　又文宗朝李中敏为司勲员外郎仇士良以开府阶廕其子中敏曰内谒者监安得有子士良慙恚　又宪宗朝李绛以司勲郎中进中书舍人翌日赐金紫亲择良笏与之且曰异时膺顾托南面当如此　宋史冯吉周中书令道子也以父任歴仕司勲郎中吉嗜学善属文雅好琵琶尤臻其妙以是不得掌制诰颇不得意以杯酒自娱每朝士宴集虽不召自至酒酣即弹琵琶弹罢赋诗诗成起舞时人爱其俊逸谓之三絶　文献通考曰宋司掌勲赏事凡勲有十二级自上柱国至武尉自从七品推而上之至正三品三岁一迁必因除授以加之凡赏有格若事应赏从所隶之司考实以报审核以上尚书省寄禄为朝请大夫隆兴初诏省并司郎中以司封郎中兼领　事文聚曰元无专曹官有勲封科以令史分头掌之　续文献通考曰明改为稽勲司置郎中一人员外一人主事一人掌级名籍丧养之事以賛尚书献征録嘉靖中稽勲郎中卜大顺制辞秉公持慎甄量精明　又崔铣为南京稽勲主事益约名流讲评经史
　　司郎中二
　　增主赏　等功【周礼夏官司勲注云此官主封赏　又周礼司勲掌六卿赏地之法以等其功王功曰国功曰功民功曰庸亊功曰劳治功曰力战功曰多凡赏无常轻重眂功眂音氏】　勲府右闼【唐制藏于勲府　白集独孤郁自考功迁司郎中制员外郎推居右闼】　冠词
　　人　兼史职【唐书张九龄有才鉴初为司勲员外郎张说为宰相亲重之与通谱系尝曰后来词人之冠也　又贞元时蒋乂转司勲员外郎兼史职】　请族蔡京　不附秦桧【言行録宋赵为司郎中言自王安石用事肆为纷更祖宗之法扫地而生民始病蔡京托名绍述尽祖安石之政以致大患今安石犹配享庙廷而京党未族何以人心而召和气哉　又宋陈文正公康伯字长卿自公为司勲郎中秦桧方擅事公乃澹然其中桧虽称公静重常超用他人而公独不以介意在省五年始为军器监】　惟有司勲　不知吏部【李义山诗人间惟有杜司谓杜牧也　献徴録林春赴官泊淮淮守某以次谒客舟始及春供又薄若不知为吏部者后淮守入觐考下当逺调春时转稽勲郎白尚书以过淮亊荐其廉静留之】
　　考功郎中一【员外郎附】
　　原杜氏通典曰考功郎中按汉元帝时京房作考功课吏之法然其职不在尚书至光武改尚书三公曹主岁尽考课课诸州郡魏尚书有考功定课二曹宋元嘉二年又置功论郎并其任也例在吏部郎中篇后魏考功郎掌考第孝秀北齐考功郎中亦掌考第及孝秀贡士隋文帝置考功侍郎炀帝改为考功郎武徳初复为考功郎中龙朔二年改考功为司绩咸亨初复旧掌考察内外百官及功臣家传碑颂诔諡等事　员外郎　隋文帝置炀帝改为考功承务郎武徳初复为考功员外郎其后曹改而官不易武徳旧令考功郎中监试贡举人贞观以来乃以员外郎专掌贡举省郎之殊美者至开元二十四年移贡举于礼部今考功员外郎分判事而已　増文献通考曰宋考功判司事一人以带职朝官或无职事朝官充凡考课之法分隶他司或以他司专领本司但掌覈太常拟諡及幕府州县官流外较考之事元丰官制行郎中员外郎始实行本司事【续会要】初除蔡峋蔡京【职略】掌文武迁叙磨勘资任考课之政令凡命官随所隶以其职事具注于厯给之于其属州若司岁书其功过应升迁授者验厯按法而叙进之有负殿则正其罪罚以七事考监司以四善三最考守令凡改服色者以年劳计之应諡者覆太常所定行状报尚书省官集议以闻凡立碑碣名额之事掌之旧制考课院其定殿最皆有考辞元丰悉罢分案十有七【五品案六品案七品案八品案九品案职官案参军案令丞案主簿案县尉案使副案供奉官案资任案校定案法案知杂案】元祐三年诏知州课法吏部上其事于尚书省送中书省取防县令以下本部专行　续文献通考曰顺帝至元三年巴延等奏置吏部考功郎中员外郎主事各一人至正元年吏部又置司绩一人掌百官行止以凭叙用袭廕　明考功司郎中一人员外郎一人主事一人掌官吏考课黜陟之事以賛尚书
　　考功郎中二
　　増定课　司绩【晋职官志考功定课　职员唐龙朔改为司绩大夫咸亨复旧】　主羣吏　列左曹【曾南丰除蔡京制主羣吏之课而议其诛赏郎于天台任属尤重　又除吕和卿制计羣吏之治而明黜陟之法台郎典引列于左曹】　郑澣敏识　仲舒文名【分纪郑澣为考功员外郎刺史有驱廹人吏上言政绩请刋石纪功者澣深得其情条奏廉察巧迹遂露人服其敏识　唐书王仲舒字宏中有文名迁考功员外郎奏议详雅省中伏其能】　辞判精密　典平允【又裴垍迁考功员外郎侍郎郑珣瑜考校辞判研覈精密皆值才实　又严挺之开元中为考功郎中典二年大称平允】　进绌清明　黜陟详当【又席豫迁考功贠外郎进绌清明拜吏侍宗曰卿考功职详事允故有今授又赵宗儒传贞元六年领考功事黜陟详当无所回避】务覈实才　皆取名士【唐王丘传开元初迁考功员外郎时多请托进者冒滥岁】
　　【至数百人邱务覈实才议者谓自武后以来数十年采録精明无邱比　开元间海内少事帝赐羣臣十日一燕宰相萧嵩防百官赋天成元泽等诗八篇继雅颂体使修撰孙逖序之改考功员外郎取顔真卿李华萧頴士赵骅等皆海内名士】　不责细节　恐伤雅道【中兴系年録考功员外郎魏矼字邦逹时郎案牍不存吏縁为奸凡川陜官到部者多以微文沮抑徃返輙经年矼请细节不圆处悉先放行人以为便　唐贞观中冀州进士张昌龄与王公瑾皆善属文名振京师考功员外郎王师旦知贡举黜之及奏第上甚怪之师旦曰二人虽有辞华然其体性轻薄终不成令器若置之髙第恐后进效之伤陛下雅道帝以为名言】　非苏不可　得王遂清【韩休作苏颋集序云属考功员外郎阙时中书令李峤执笔曰考功郎非苏君不可遂拜考功员外郎　中兴系年録王信字成之权考功郎有人张公初一年免铨至是改秩吏妄引复令扼之公钩察其故吏怖服又有三蜀士实碍式吏受贿为道地赵卫公为工书以嘱公持弗听已而转临天官阅审成赎拊掌媿叹嗟激不已至白于上前他日上谓尚书蔡洸曰考功得王信铨曹遂清逻者私相语指为神明焉】　驱青云上　落省墙东【上见后白居易送崔考功诗　诗话唐王尚客为侍御史自以才望清华妙当入省常望前行忽降膳部员外郎微有惋怅张公忠咏曰有意嫌兵部专心望考功谁知脚踆蹬却落省墙东】　不开幸门　独得大体【献征録治朝杨旦为考功郎中马文升为太宰尝考察京职有被黜而夤縁奏辨者有防再覈实文升仓卒拜命欲改拟以从旦持不可曰祖宗朝未有此例且幸门一开后将谓何文升亦悟遂覆罢再覈之命　又嘉靖间雷礼以异等入铨曹考功继考察汰权昵十四人陶仲文以符箓取媚歴官少保九年满引大臣自陈礼奏眞人仰荷圣恩効劳不引奏不曰奉职而曰効劳一时咸以为得大体相严与陶比衔之】挟印赴行在　书墨絶吏奸【唐书裴谞迁考功郎中代宗幸陜谞徒步挟考】
　　【功南曹印赴行在上曰疾风知劲草　又王徽转考功员外郎时考簿上中下字朱书吏縁为奸多有揩改徽白仆射请以墨书】　请行赏先大劳　论赐諡不应法【唐以陆贽为考功郎中辞曰行罚先贵近而后卑逺则令不犯行赏先卑逺而后贵近则功不遗望先録大劳次徧羣品则臣亦不敢独辞上不许　东都事略宋刘敞判尚书考功仁宗赐夏竦諡曰文正敞言諡者有司之事也竦行邪而陛下諡之以正不应法疏三上仁宗为更竦諡曰文庄】
　　考功郎中三
　　增鹤防【唐考功员外郎防事有薛稷画鹤宋之问为賛故名】　掌考法【唐百官志考功郎中掌文武百官功过善恶之考法凡百司之长岁较其属功过善恶以九等大合众而读之流内之官叙以四善善状之外有二十七最】　不避权幸【唐穆宗即位召李渤为考功员外郎校定京官考不避权幸皆行黜陟】　吏无以欺【韩文正公神道碑王仲舒字中在考功吏部提约明悉故吏无以欺】　时以为荣【宋之问善为五言诗当时无能出其右者景龙中为考功郎中唐中宗增置修文馆学士择朝中文学之士之问与薛稷等首膺其选时以为荣】　能着人善【唐书卢承庆为考功时核百官考有坐漕舟溺者承庆以失所职考中下以示其人无愠色更曰非力所及考中中亦不喜承庆曰宠辱不惊考中上能着人善此】　召知制诰【又宪宗朝李吉甫以考功郎中召知制诰吉甫宰相栖筠子也】　乃得迁固【又韦述举进士时年方少仪质陋侻考功员外郎宋之问曰童子何业述曰性嗜书所撰唐春秋三篇恨未毕他惟命之之问曰本求茂才乃得迁固遂上第】　通为升黜【又穆宗朝李渤召拜考功员外郎嵗终当校考渤自宰相而下升黜之奏上防渤请急冯宿领考功以为郎中嵗校京官四品以下黜陟之三品上为清望官嵗进名听内考非有司所得専请如故事渤议遂废】平一该博【又中宗以武平一为考功员外郎初崔日用自言明左氏春秋诸侯官族他日学士】
