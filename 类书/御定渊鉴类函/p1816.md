<!-- { "loadSidebar": true } -->
　　帝宗庙【云云】其广增珪币【郊祀志曰圭币以差加之】　唐礼志曰凡祭祀之节质明皇帝服大裘而冕至中壝门外搢大圭执镇圭皇帝执大圭迎三老　又曰纳皇后执事者奉谷圭以匵　宋志元丰三年五月详定所言郊庙之礼有镇圭无大圭于礼为缺诏议大圭尺度　墨子曰申徒狄曰周之灵珪出于土石楚之明月出于蜯蜃　白虎通曰珪以为信而见何也珪者锐上象物始生见于上也信莫着于见故以见万物之始莫不自洁珪之为言洁也上锐阳也下方隂也　又曰东方为圭之制上小下大状如梨锋原楚词曰接径千里出若云【言楚国境界任路交接万千余里中有隐士慕已来出集聚若云也】三珪重侯【三珪伯公侯】听类神察笃犮隐孤寡存【言三圭也君但不知贤愚之类亦察知笃疾早夭孤寡赈赡之】　增唐六典曰殿中监凡大祭祀进大圭执镇圭　玉海曰宋干德元年十一月十三日斋崇元殿服通天冠绛纱袍执镇圭乗玉辂由明德门朝飨太庙十六日奉衮冕执圭合祭天地　又曰至道元年八月二十五日戊戍诏以九月册皇太子有司言礼天子执镇圭公执植圭无太子执圭之文请定制太子服逺游冠朱明衣执植圭以受册朝防谒庙亦如之诏可　又曰绍兴十四年正月戊寅内出镇圭付国子监以奉文宣王先是有司请以珉石上曰崇奉先圣岂可用假玉诏以真玉圭降出又曰皇祐二年六月五日礼院言明堂行礼分祀九
　　宫贵神用两圭有邸凡九玉制以珉【玉随币色依九宫一白二黒三緑四碧五黄六白七赤八白九紫】　续文献通考曰金皇统九年十月礼部下太常书镇圭式様大礼使据三礼图以进用之又大定十一年太常寺言按礼大圭长三尺杼上终葵首天子服之自西魏隋唐以来大圭长三尺一寸与镇圭同盖镇圭以镇天下四镇山为饰今其圭已依古惟无大圭今御府有故宋白圭玉圆无上閷及终葵首自西魏以来所制玉笏皆长尺有二寸方而不折虽非先王之法盖后世玉难得随宜故也拟合以御府所藏行礼就用太子所执桓圭长九寸广三寸厚半寸用白玉若屋之桓楹为二棱太子入朝起居及与宴则朝服紫袍玉带双鱼袋执以桓圭　又曰元镇圭制以玉长一尺二寸有袋副之　又曰明皇帝服衮冕用圭长一尺二寸皮弁同东宫服衮冕用圭长九寸五分皮弁同亲王服衮冕用圭长九寸二分五厘皮弁同世子服衮冕用圭长九寸皮弁同郡王圭同世子郡王以下俱不得用圭
　　珪璋二
　　增遯甲开山图禹游东海得玉珪碧色长一尺二寸圆如日月以自照目达幽防　史记正义孔文详云宋末防稽修禹庙于土中得五等圭璧百余枚形与周礼同皆短小此禹防诸侯以礼山神　原穆天子传曰天子宾于西王母【如人蓬髪戴胜善歗】乃执白圭以见西王母　左传曰郑驷带伐伯有伯有死游吉如晋还闻难不入八月奔晋驷带追之及酸枣与子上盟用珪质于河已已复归　又王子朝用成周之寳珪于河津人得诸河上隂不佞以温人南侵【不佞敬王大夫以温人助敬王南侵子朝】拘得玉者取其玉卖之则为石王定而献之　古今注章帝建初七年玉珪出农华阴　增孔帖唐德宗即位遣内给事朱如玉之安西求玉于于阗得圭一　玉海宋建隆初于阗王李圣文遣使贡玉圭一盛以玉匣兴国三年三月沙州曹延禄贡玉圭　又曰祥符元年将封禅七月己未大食航主陀婆棃请以方物陪位太山十月戊申其国蕃官李麻□遣使贡玉圭长尺二寸自言五代祖得于西天竺长者传曰谨守此中国圣君行封禅礼即驰贡之　续文献通考金初获于宋者有元圭一白玉圭一十九　又曰元成宗元贞元年赐天师张与棣宗师张留孙真人张志僊等十三人玉珪各一
　　珪璋三
　　原昭度　藏礼【左传昭其度也　器以藏礼物有其容】　辑五瑞　班羣后【辑敛也敛五等诸侯之珪璋而朝觐也　班还也朝觐礼毕还瑞于诸侯】　不琢　载弄【大圭不琢　诗载弄之璋】　有章　申信【传享頫有章卿为君使执珪璋也　下详一】锡尔　瑟彼【诗曰锡尔介圭以作尔寳注周王锡申伯介圭以为瑞　又曰瑟彼玉瓒瑟洁白貌】剪桐叶　为槭柲【成王剪桐叶为圭戏封唐叔周公曰天子无戏言遂命封之　楚灵】
　　【王剥珪为槭柲剥破也槭斧也柲柄也】　鋭方之象以法隂阳　长短之制以辨上下【上详白虎通　周礼别贵贱之礼也】　增赤如日　碧如月【遯甲开山图禹开宛委山得赤珪如日碧珪如月一尺二寸】　鸟含　介受【墨子曰赤鸟含圭降周之岐曰天命周文王伐殷　仪礼聘礼曰上介受圭】　上锐下方　外黒内赤【玉海曰政和二年宦者谭穆献圭两旁刻十二山上鋭下方外黒内赤长尺有二寸】　蕴五德之符采　写四镇之峰峦【又曰圭以表特达之美镇以示弹压之强蕴五德之符采写四镇之峯峦】
　　珪璋四
　　原屏璧与珪　植璧秉珪【并书】　特达之德【礼记曰珪璋特达德也特达谓朝聘时特用珪璋不假余币也】　奉璋峩峩【诗】增瑞玉【説文曰圭瑞玉也上圆下方以封诸候楚爵有执圭】　特达珪璋之表【崔羣制韩愈文】　指辉聨累【柳宗元文曰森然炳然若开羣玉之府指辉聨累珪璋琛璜之状】　珪璋交映【孔帖】
　　珪璋五
　　增赋唐元稹镇圭赋曰想夫彤阙乍晓碧砌生寒当玉座而髙居状中峰之冠瑶岫透炉烟而迥出意秋月之压云端是以圣后矜持庶寮瞻重安八荒于术内故捧必当心握万务于掌中故大不盈拱映冕旒则璿枢星缀间黼黻而琼枝花拥岂独使威仪可观亦以明社稷有奉圣人制器靡不有类鋭上以象天方下而法地备采章以尽饰瑑崇髙而定位夫众色不可以杂施依方面之正者惟五羣山不可以咸写选域中之大者有四自天有命非因梧叶而封唐提象握机故配土行而执镇岂特传厯代之瑞寳抑以彰受命之符信　蒋防镇圭赋曰皓尔凝结温如可观其色正其容端乃直乃方象名山而守固不瑕不刿配王室以常安想夫始自良工成兹国器端乎掌握抚宁天地邦有六瑞而圭列其初国有三山而象包其四云虹发色冰雪成姿岱华衡恒之髙自此而增峻琳琅琬琰之美自此而发竒所以朝九有接万灵大禹成功垂芳于帝典吾君致理酌宪于国经　张仲素信圭赋曰瑟彼信圭诸侯是执当大君之辨等与五玉而咸集皎以式孚坚如特立洁白其质缜密其文得仪形之是表叙羔雁以成羣玷絶可磨不愧南容之复性惟特达每劳宣代之分　杨谏珪璋特达赋曰稽上古之贵德考先贤之立言伟珪璋之挺异同君子之不谖是以先王之制斯器也不资于瓀珉而采之于璵璠欲使执之者比德佩之者克念自然威仪式序而有要有伦班秩以明而不滥不僣徒观夫貂蝉巍峩以耀彩组绶辉映以生文使夫阅信义坚贞以守职感瑕瑜不掩以事君故能靖恭厥位克举其勲岂不由珪璋与贤哲相成其业旷千古而流芬则圣哲之创物也诚有足而称云
　　原赞晋郭璞珪赞曰玉作五瑞辩章有国君子鸣佩亦以表德永观厥祭时惟文则
　　璧一
　　增説文曰璧瑞玉环也瑗大孔璧也璜半璧也　原尔雅曰璧大六寸谓之瑄肉倍好谓之璧好倍肉谓之瑗肉好若一谓之环　增毛诗曰有斐君子如金如锡如圭如璧　礼器曰束帛加璧尊德也　周礼曰子执谷璧男执蒲璧以苍璧礼天　史记褚先生曰诸侯王正月朔旦奉皮荐璧玉贺正月　汉书食货志曰王侯宗室朝觐聘享必以皮币荐璧然后得行　又外戚传曰昭阳舍璧带往往为黄金釭函蓝田璧明珠翠羽饰之原续汉书曰大秦国有夜光璧　增晋书载记曰燕
　　常山大树自拔根下得璧七十三光色精竒有异常玉符瑞志曰宋大明元年五月戊寅江乗县得玉璧径
　　五寸八分以献四年二月乙巳徐州于汴水得白玉防以献南齐永明七年钱塘获苍玉璧一　老子曰虽有拱璧以先驷马不如坐进此道　原庄子曰孔子问子桑雩曰吾见逐于鲁伐树于宋亲交益疎何也对曰子独不闻假之亡欤【假国名】林回弃千金之璧负赤子而趋彼以利合者廹穷相弃天属者廹穷相収也　孙卿子曰聘人以珪问士以璧　增子华子曰吾之宗君始有蒲璧以朝　贾谊新书曰梁有疑狱乃问陶朱公朱公曰臣之家有二白璧其色相如其径相如其泽相如然其价不相如一者千金一者五百金何则侧而视之其一者厚倍之是以千金　原白虎通曰方中圆外曰璧璧之为言积也内方象地外圆象天　抱朴子曰余闻唐尧之为君也捐金于山虞舜之承禅也抵璧于谷中兴征祥説曰王者不隐过则玉璧见　物理论曰语云士非玉璧谈者为价　增唐杜甫南郊赋云苍璧黄琮归乎正色　玉海宋沈括曰今人得蒲璧刻文如蒲花敷时谷璧如粟粒　又曰祥符六年八月戊寅诏奠献大清宫用苍璧　续文献通考曰金郊祀昊天上帝以苍璧苍币　又曰元郊祀器物之等其目有八一曰圭币昊天上帝苍璧一有缫籍青币　又曰明上帝祭用苍璧配祖祭用苍璧
　　璧二
　　原尚书中候曰尧沈璧于河　增帝王世纪尧刻璧为书东次于洛言当传舜之意　淮南子曰禹不贵尺璧而重寸阴　原穆天子传曰天子宾于西王母乃执璧以见之　增左传曰郑伯以璧假许田为周公祊故也　原又曰晋荀息请以垂棘之璧假道于虞以伐虢又曰初衞庄公自城上见已氏之妻发美使髠之以
　　为吕姜髢既出奔而入焉示之璧曰活我吾与汝璧已氏曰杀汝璧其焉往遂杀之而取其璧　又曰秋楚子围许蔡穆侯将许僖公以见楚子于武城许男面防衔璧大夫缞绖士舆榇楚子问诸逢伯对曰昔武王克殷微子启如是武王亲释其缚受其璧而祓之【祓除凶之礼也】又曰初楚恭王无适有宠子五人无适立焉乃大有事于羣望而祈请神择于五人者使主社稷乃遍以璧见于羣望曰当璧而拜者神所立也乃埋璧于大室之庭使五人斋而入拜康王跨之灵王肘加焉平王弱抱而入再拜皆压纽　增又曰晋公子重耳之曹僖负羁餽盘飱寘璧焉公子受飱反璧　又曰秦伯纳重耳及河子犯以璧授公子曰臣负羁绁从君于天下臣之罪多矣臣犹知之而况君乎请由此亡公子曰所不与舅氏同心者有如水投其璧于河　又曰秦伯以璧祈战于河　原吕氏春秋曰鲁郄成子聘于晋过衞右宰谷臣觞之陈乐而不乐乃送之以璧成子曰觞我以酒欢我也陈乐而不乐告我忧也送我以璧寄托之也衞其有乱乎背衞三十里闻甯殖之难作右宰谷臣死之乃使人迎其妻子隔宅居之分禄食之其子长而反其璧战国防曰齐欲伐魏魏使谓淳于髠曰敝邑有寳璧
