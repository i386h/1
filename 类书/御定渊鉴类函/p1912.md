<!-- { "loadSidebar": true } -->
　　尤牀几铭曰虗左致贤设坐来賔筵牀对几盛养已陈殽仁饭义枕典席文道可醉饱何必清醇西伯善养二老来游　晋张华倚几铭曰倚几之设设而不倚作器于此成礼于彼　苏彦隐几铭曰良匠造器妙巧应规俯仰灼照商畧神竒假物兴思须以忘疲　增宋陈尧佐几铭曰亲仁可以自托友贤可以自扶求仁得仁必驰必驱若隐几以召凭几而呼则仁贤斯遯厮役来趋呜呼贤既遯身即孤　晏殊几铭曰小饭防饐跬行虞跌巾有角垫衣存衽□惟忠与孝则罔摧折　鼂补之几铭曰仲逺好学辞藻良赡逸然有子贡之感时倦而愿息闻之吾师曰生无所息仲逺其务自强而夕惕
　　胡牀一
　　增诗话曰今之交牀本自外国来始名胡牀隋以防改名交牀唐穆宗时又名绳牀
　　胡牀二
　　增风俗通曰汉灵帝好胡牀　原曹瞒曰操与马超战将过河前队适渡超等掩至操恚犹坐胡牀不起张郃等见事急引操入船得渡　魏畧曰裴潜为兖州刺史时尝作一胡林及其去也留以挂柱　魏志曰苏则从文帝行猎槎桎防失鹿帝大怒踞胡牀防刀悉收督吏将斩之则稽首曰臣闻古之圣王不以禽兽害人今陛下方隆唐尧之化而以猎戏多杀羣臣臣愚以为不可敢以死请帝曰卿直臣也皆赦之然以此见惮　语林曰谢镇西着紫罗襦据胡牀在大市佛图门楼上弹琵琶作大道曲　晋书曰谢万尝诣王恬坐少时王入内谢喜谓必厚供待良乆沐头散髪而出亦复不坐乃据胡牀在中庭晒头神气傲然了无相酬对意　世説曰庾太尉在武昌时秋夜气景始佳诸佐吏殷浩之徒共登城南楼理咏音调甚遒俄而庾公率左右步来诸贤欲起避之亮徐曰诸君少住老子于此处兴复不浅因便据胡牀与诸贤士谈咏竟夕　晋中兴书曰王猛少贫贱常至洛阳货畚有一人于市贵买其畚云随我去取直猛随去忽至深山中见一公据胡牀头鬓悉白猛因拜公曰王公何縁拜即十倍酬畚既出顾视乃嵩髙山也　增晋书曰王子猷泊舟清溪闻桓子野善笛而不识遇桓于岸上过客有识之者云此是桓子野王便令人通问闻君善笛试为我一奏桓素闻王名即便廻下车据胡牀作三调弄毕便去主客不交一言　梁书曰武帝军至新林杨公则自越城移屯领军府叠北楼与南掖门相对尝登楼望战城中遥见麾盖纵神锋弩射之矢贯胡牀左右皆失色公则曰虏几中吾脚谈笑如初　五代史曰梁太祖命武士执朱珍诸将霍存等十余人叩头救珍太祖大怒举胡牀掷之曰方珍杀唐宾时独不救之耶　宋史曰曹彬为晋州兵马都监一日与主帅暨宾从环坐于野防邻道守将走价驰书来诣使者素不识彬潜问人曰谁为曹监军有指彬以示之使人以为绐巳笑曰岂有贵戚近臣而衣弋绨袍坐素胡牀者乎审视之方信　明通纪曰伪汉丞相胡廷瑞守南昌见江州破遣将郑仁杰诣军门约降请禁止若干事上初有难意刘基自后踢所坐胡牀上悟许之
　　胡牀三
　　增金饰　寳装【宋书云宗慤拜右谏议大夫参知政事防朝廷以金饰胡牀及金抹器赐唃厮罗宗慤曰繁缨诸侯之马饰犹不可与陪臣况以乗舆之器赐外臣不若加赐金帛　北齐书云武成胡后布金钱于沙门昙献席下又挂寳装胡牀于献屋壁武成平生之所御者也】
　　胡牀四
　　原诗梁庾肩吾咏胡牀诗曰名乃外域入用信中京足敧形已正文斜体自平临堂对逺客命旅誓初征何如淄馆下淹留奉盛明
　　巾箱一
　　增齐书曰王俭令学士隶事多者与巾箱服饰陆澄后来更出诸人所不知事各数条遂并旧物夺去　续仙记曰张果老白驴休则叠之如纸置巾箱中以水噀之复成驴
　　巾箱二
　　原内果　出药【世语云盛法济者有男年二十岁得疾经年不愈有神来语言牀席不净神何处坐济曰有漆巾箱甚净神何不入箱中神曰大佳乃出箱中物因内新果于箱中防觉有声以盖覆之闻箱中动揺即持之可五升米重便取果出于铁镬煮之百余沸出乃成灰其男服灰即愈　述异记云汉末时有一人腹内痛昼夜不眠敕其子曰吾气絶后可剖视之死后其子果剖之得一铜鎗后华佗闻之便往出巾箱内药投之鎗即化为清酒】　增化珠　原收雀【宋书云元凶劭姊东阳公主召女巫严道有云天神当赐符应时主夕卧见流光相随状若萤火遂入巾箱化为双珠圆青可爱遂为巫蛊　北堂书钞云杨寳见黄雀被创收于巾箱】　有一卷　置五经【汉武内云武帝见西王母巾箱中有一卷小书王母曰此五岳真形图昨青城诸仙就我求今当付之　齐书曰衡阳王钧常手自细书写五经部为一卷置于巾箱中以备遗忘侍读贺价问曰殿下家自有坟索何须蝇头细书别藏巾箱中答曰巾箱中有五经于检阅易且一更手写则永不忘诸王闻而争效为巾箱五经自此始也】
　　笈一
　　增説文曰极【同笈】驴上负也　风俗记曰笈学士所以负书箱如冠籍箱也
　　笈二
　　增汉武内曰上元夫人语武帝曰阿母令以琼笈妙蕴发紫台之文赐汝　原谢承后汉书曰包咸字子良少为诸生受业长安负笈追师　又曰苏章字士成北海人负笈追师不逺万里　又曰髙字伯武河内山阳人也为琅邪相到官自负笈单步入界听探风俗厚薄　增又曰方储字圣明负笈到三辅无术不览　原又曰李固父为三公而固尝步行负笈千里从师
　　笈三
　　原寻师　吊友【谢承后汉书曰袁宏博览羣书六艺常负笈寻师变易姓名　又曰徐穉字孺子公车五征皆不降志其友防负笈赴吊于百里外】　卖卜　增负书【又云郎宗字仲缓负笈卖卜给食诸公表上博士征宗宗负笈遁去　下详笈一】
　　箱一
　　原齐书曰褚居身清正为吏部尚书出行左右捧黄纸帽箱风吹纸剥殆尽
　　箱二
　　原曹公器物　王氏朝仪【陆云与兄机书云一日案行并视曹公器物有书箱在奏案大小五枚书车又作岐案以卧视书扇如呉扇亦在书箱想兄识彦髙书箱甚似之　南史云王淮之四世练悉朝仪缄之青箱世号青箱王氏】
　　簏一
　　增説文曰簏竹髙箧也
　　簏二
　　原东宫旧事曰太子纳妃有漆文金装衣簏　晋中兴书曰王敦害周顗籍其家止见有素簏数枚中有故絮北堂书钞曰祖约料财物客至以两小簏着背后倾
　　身障之　晋书曰刘栁为仆射时右丞傅廸广读书而不解其义栁惟读老子而已廸每轻栁栁曰卿读书而无所解可谓书簏矣　增广舆记曰李善字次□江夏人有雅行淹贯古今不能属辞人号之书簏
　　簏三
　　原受绢　增借书【世语云杨脩与丁仪兄弟皆欲以曹植为嗣太子患之以车载废簏内呉质与谋杨脩白太祖太子惧告质质曰明日复以簏受绢车内以惑之脩必重白推而无验则彼受罪矣太子从之脩果重白无人太祖由是疑焉　广舆记云宋令狐揆卜筑涢溪之上尝雪中跨马入城诣张君房借书令苍头携簏负琴以随揆乃长吟曰借书离近郭冒雪度寒溪友人林逸绘图以赠】
　　笥一
　　增説文曰箪笥【圆曰箪方曰笥】饭及衣之器也　原尚书曰惟衣裳在笥
　　笥二
　　原遗饼　进饭【东观汉记曰上问第五伦曰卿为市掾人有遗卿母一笥饼卿从外来见之夺母笥探口中饼出之伦对曰实无此众人以臣愚蔽故为生此语　又曰上闻王郎将军至复惊去冯异进一笥麦饭兔肩】　藏神　增盛寳镜【庄子曰楚有神死三岁矣王巾笥而藏之西京杂记云宣帝以琥珀笥盛身毒寳镜】
　　笥三
　　原献笥【呉越春秋曰越以文笥七枚献于呉王】　发笥【夫子庙素书云发吾笥钟离意】经笥【后汉书曰边孝先自云腹便便五经笥】　绶笥【冯绲开绶笥有两赤蛇详卜筮】　苇笥【风俗通云孝灵帝建宁中京师长者皆以方苇笥为妆具时有识者窃言苇方笥郡国谳箧也今用之天下皆当有罪谳于理官也后党锢皆谳廷尉人名悉入苇方笥中斯为验矣】　竹笥【北堂书钞云戴良五女练裳布被竹笥木屐而遣之又按唐书云大厯八年晋州男子郇谟以麻总髪持竹笥苇席行哭长安东市人问之曰我有字三十欲以献上字言一事即不中以笥贮尸席稾而弃之京兆以闻帝召见赐以衣】增去任余缣【唐书曰元德秀为鲁山令所得俸悉散孤贫任满笥余一缣驾柴车而去】
　　著书藏稾【韵府云赵宋孙甫字之翰着唐书七十五卷常别缄其槀于笥一日出而家失火弟子负其笥避之于池岛边还及门曰书笥在乎曰在余无所问】
　　笥四
　　原铭后汉胡广笥铭曰休矣斯笥凡器为式受相君子承此印绂帝命所赉用褒令德备以自修所以自敕忠肃恭懿鲜不为则靡悔靡吝神人致福
　　匮一
　　增説文曰匮椟也匣也　韩愈曰伯乐之厩多良马卞和之匮多美玉
　　匮二
　　原晋书曰甘卓性先寛和忽便彊塞径还襄阳意气骚扰举动失常其家金匮鸣声似捶镜清而悲巫云金匮将离是以悲鸣襄阳太守周宪等承望敦意害卓　增唐书曰王伾阘茸无大志通天下赇谢日月不阙为巨匮裁窍以受珍使不可出则寝其上　广舆记曰苏躭郴人事母以孝闻一日忽告母曰仙道已成上帝来召母曰吾谁养乃留一匮云所需即有　元史曰伊噜布哈为浙西亷访使防张士诚据浙西僭王号度弗可与并处令侄同寿具舟载妻子自匿身木匮中蔽以稾秸脱走至庆元
　　匮三
　　原玉椟　金縢【左传云昭公七年齐伐燕燕人行成盟于濡上燕人归燕姬赂以瑶瓮玉椟斝耳不克而还　尚书云金縢之匮】　增藏漦　原卖珠【周纪云夏后之衰二神龙止于庭及请其漦藏之龙亡而漦在椟　韩子云楚人有卖其珠于郑者为木兰之匮熏以桂椒缀以珠玉节以玫瑰辑以羽翠郑人买其匮而还其珠此可谓善买匮未可谓善鬻珠也】　防书　藏劵【司马迁云防金匮石室之书　汉书云髙祖与功臣剖符作誓丹书铁劵金匮石室藏之宗庙】
　　增铭汉李尤匮匣铭曰国有都邑家有匣匮货贿之用我之利器
　　厨一
　　增东宫旧事曰皇太子初拜有柏书厨一梓书厨一齐书曰陆澄当世称为硕学读易三年不解文义欲撰宋书竟不成王俭戏之曰陆公书厨也　南史曰衡阳王钧母区贵人卒钧哀毁甚先是贵人以华钗厨子赐钧以为玩弄贵人亡后每岁时及朔望輙开视再拜哽咽见者皆为之悲
　　厨二
　　增施牀【魏畧云扈累字伯重京北人常随青牛先生先生性方正晓知星厯风角鸟情累得其术有妇无子后亦防妇独居道侧以甎为障施一厨牀食宿其中】　寄画【晋阳秋云顾恺之尤好丹青尝以一厨画寄桓悉糊题其前乃发厨后而取之封题如旧以还之恺之见封题如初但失其画直云妙画通灵变化而去犹人登仙也】
　　箧一
　　增説文曰匧【同箧】椷藏也　礼记曰入学鼓箧逊其业也
　　箧二
