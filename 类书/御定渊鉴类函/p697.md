<!-- { "loadSidebar": true } -->
　　原杜氏通典曰汉昭帝始元二年诏发习战射士诣朔方调故吏将屯田张掖郡【调发选之也故吏前为官职者令其领率战射士于张掖为屯】孝宣帝神爵元年遣后将军赵充国将兵击先零充国以击虏殄灭为期乃欲罢兵屯田以待其弊奏曰臣所将吏士马牛食月用粮谷十九万九千六百三十斛盐千六百九十三斛茭藁二十五万二百八十六石【石百二十斤】难久不解徭役不息又恐他夷卒有不虞之变且虏易以计破难用兵碎也故臣愚心以为击之不便计度临东至浩【音告】亹【音门即金城郡广武县地临在今西平郡也】虏故田及公田民所未垦可二千顷以上其间邮亭多坏败者臣前部士入山伐材木大小六万余枚皆在水次愿罢兵留弛刑应募及淮阳汝南歩兵与吏私从者合凡万二百八十一人用糓月二万七千三百六十三斛盐三百八斛分屯要害处氷解下缮乡亭浚沟渠【下以水运木而下也缮补也】理湟【音皇】陿【音夹】以西道桥七十所令可至鲜水左右田事出赋人二十亩【田事出谓至春人出营田也赋谓班与之】至四月草生发郡及属国胡伉健各千倅马什二就草【倅副也什二者千则与副马二百匹也】为田者游兵以充入金城郡益积蓄省大费今大司农所转糓至者足支万人一嵗食谨上田处及器用簿唯陛下裁许之上报曰如将军之计充国又奏曰今留歩士万人屯田地势平易臣愚以为屯田内有亡费之利外有守御之备兵虽罢虏见万人留田为必禽之具其土崩归徳宜不久矣诏罢其兵独充国留屯田大获地利明年遂破先零　魏武既破黄巾欲经略四方而苦军食不足羽林监頴川枣祗建置屯田于是以任峻为典农中郎将募百姓屯田于许下【今颖川郡许昌县也】得糓百万斛郡国例置田官数年之中所在积粟仓廪皆满废帝齐王芳正始四年司马宣王督诸军伐吴时欲广田蓄谷为灭贼资乃使邓艾行陈项以东至夀春【自今淮阳郡项城县以束至夀春郡】艾以为田良水少不足以尽地利宜开河渠可以大积军粮又通漕运之道乃着济河论以喻其指又以为昔破黄巾因为屯田积糓于许都以制四方今三隅已定事在淮南毎大军征举运兵过半功费巨亿以为大役陈蔡之间土下田良可省许昌左右诸稻田并水东下令淮北屯二万人淮南三万人十二分休常有四万人且田且守水丰常收三倍于西计除众费嵗完五百万斛以为军资六七年间可积三千万斛于淮上此则十万之众五年之食也以此乗吴无徃而不克矣宣王善之皆如艾计遂北临淮水自钟离西南横石以西尽泚【旁脂反】水四百余里置一营六十人且田且守兼循广淮阳百尺二渠上引河流下通淮颍大理诸陂于颍南北穿渠三百余里溉田二万顷淮南北皆相连接自夀春到京师农官兵田鸡犬之声阡陌相属毎东南有事大军兴众泛舟而下达于江淮资食有储而无水害艾所建也　晋羊祜为征南大将军镇襄阳吴石城守去襄阳七百余里毎为邉害祜患之竟以诡计令吴罢守于是戌逻减半分以垦田八百余顷大获其利祜之始至也军无百日之粮及至季年有十年之积太康元年平吴之后当阳侯杜元凯在荆州【今襄阳郡】修召信臣遗迹【召信臣所作钳卢陂六门堰并今南阳郡穰县界时为荆州所统】激用滍【音蚩】淯【音育】诸水以浸原田万余顷分疆刋石使有定分公私同利众庶赖之号曰杜父旧水道唯沔汉达江陵千数百里北无通路又巴丘湖沅湘之防表里山川实为险固荆蛮之所恃也预乃开扬口起夏水达巴陵千余里【夏水口在今江陵县界巴陵即今郡】内泻长江之险外通零桂之漕【零陵桂阳并郡】南土歌之曰后世无叛由杜翁孰识智名与勇功　东晋元帝督课农功二千石长吏以入糓多少为殿最其宿卫要任皆令赴农使军各自佃即以为廪大兴中三吴大饥后军将军应詹上表曰魏武帝用枣祗韩浩之议广建屯田又于征伐之中分带甲之士随宜开垦故下不甚劳大功克举间者流人奔东吴东吴今俭皆以还返江西良田旷废未久火耕水耨为功差易宜简流人兴复农官功劳报赏皆如魏氏故事一年与百姓二年分税三年计赋税以使之公私兼济则仓庾盈亿可计日而待穆帝升平初荀羡为北部都尉镇下邳【今临淮郡县】屯田于东阳之石鼈【亦在今临淮郡界也】公私利之　齐髙帝桓崇祖修理芍陂田曰卿但努力营田自然平殄虏防昔魏置典农而中都足食晋开汝颍而河沛委储卿宜勉之　后魏文帝大统十一年大旱十二年秘书丞李彪上表请别立农官取州郡户十分之一为屯田人相水陆之宜料顷亩之数以赎杂物市牛科给令其肆力一夫之田嵗责六十斛甄其正课并征戍杂役行此二事数年之中则糓积而人足矣帝览而善之防施行焉自此公私丰赡虽有水旱不为害也　北齐废帝干明中尚书左丞苏珍芝又议修石鼈等屯嵗收数十万石自是淮南军防粮足孝昭帝皇建中平州刺史嵇华建议开幽州督亢旧陂【今范阳郡范阳县界】长城左右营屯嵗稲粟数十万石北境得以周赡又于河内置怀义等屯以给河南之费自是稍止转输之劳武成帝河清三年诏縁邉城守堪垦食者营屯田置都子使统之一子使掌田五十顷嵗终课其所入以论褒贬　隋文帝开皇三年突厥犯塞吐谷浑宼邉转输劳弊乃令朔方总管赵仲卿于长城以北大兴屯田　唐开元二十五年令诸屯隶司农寺者毎五十顷以下二十顷以上为一屯隶州镇诸军者毎五十顷为一屯应置者皆从尚书省处分其旧屯重置者一依承前封疆为定新置者并取荒闲无籍广占之地其屯虽料五十顷易田之处各依乡原量事加数其屯官取勲官五品以上及武散官并前资邉州县府简堪者充之【后上元中于楚州古射阳湖置洪泽屯寿州置芍陂屯厥田沃壤大获其利】　増文献通考曰元和中振武军饥宰相李绛请开营田可省度支漕运及絶和籴欺隠宪宗称善乃以韩重华为振武京西营田和籴水运使起代北垦田三百顷出罪吏九百余人给以耒耜耕牛假粮种使偿所负粟二嵗大熟因募人为十五屯毎屯百三十人人耕百亩就髙为堡东起振武西逾云州极于中受降城凡六百余里列栅二十垦田三千八百余顷嵗收粟二十余万石省度支钱二千余万缗重华入朝奏请益开田五千顷法用人五千可以尽给五城防李绛已罢后宰相持其议而止宪宗末天下营田皆雇民或借庸以耕又以瘠地易上地民间苦之　太和末王起奏立营田后党项大扰河西邠宁节度使毕諴亦募士开营田嵗收三十万斛省度支钱数百万缗　上元中于楚州古射阳湖置洪泽屯夀州置芍陂屯厥田沃壤大获其利　宋淳化四年六宅使何承矩请于顺安砦西引易河筑堤为屯田既而河朔连年大水及承矩知雄州又言宜因积潦为陂塘大作稲田以足食沧州临津令闽人黄懋上书言闽地惟种水田缘山导泉倍费功力今河北州军多陂塘引水溉田省功易就三五年内公私必大获其利诏承矩按视还奏如懋言遂以承矩为制置河北沿邉屯田使懋充判官发诸州镇兵一万八千人给其役凡雄莫霸州平戎顺安等军兴堰六百里置斗门引淀水灌溉初年种稲直霜不成懋以晩稲九月熟河北霜早而地气迟江东早稲七月即熟取其种课令种之是嵗八月稲熟初承矩建议沮之者甚众武臣习攻战亦耻于营葺既种稲不成羣议愈甚事防为罢至是议者乃息而莞蒲蜃蛤之饶民頼其利矣　度支判官陈尧叟等上言臣等毎于农亩之业精求利害之理必在乎修因地之利建用水之法自汉魏晋唐以来于陈许邓颍蔡宿亳至于夀春用水利垦田陈迹具在望选稽古通明之士为诸州长吏兼管农事大开公田以通水利发江淮下军散卒及募民以充役毎一夫给牛一头治田五十亩虽古制一夫百亩今且垦其半俟久而古制可复也亩约收三斛嵗可得十五万斛凡七州之间置二十屯可得三百万斛行之二三年必可至仓廪充实省江淮漕运傅子曰陆田命县于天人力虽修茍水旱不时则一年之功弃矣水田之制由人力人力茍修则地利可尽也太宗览奏嘉之即遣大理寺皇甫选光禄寺丞何亮乗传徃诸州按视经度事卒不行　咸平中陜西转运使刘综亦言宜于古原州建镇戎军置屯田今本军一嵗给刍粮四十余万石束约费茶盐五十余万傥更令逺民输送其费益多请于军城四靣立屯田务开田五百顷置下军二千人牛八百头耕种之又于军城前后及北至木峡口各置堡砦分居其人无宼则耕寇来则战就命知军为屯田制置使自择使臣充四砦监押毎砦五百人充屯戍从之　治平三年河北屯田有田三百六十七顷得糓三万五千四百六十八石【屯田因兵屯得名则固以兵耕营田募民耕之而分里筑室以居其人畧如晁错田塞之制故以营名其实用民而非兵也国初惟河北屯田有兵若江浙间名屯田者皆因五代旧名非实有屯也祥符九年李允则奏改保州定州营田务为屯田务则募兵以供其役熙宁取屯田务罢之则又收务兵各隷其州以为厢军则屯营固异制矣然咸平中营田襄州既而又取邻州兵用之则非单出民力熙丰间屯营都在邉州土旷人少则不复更限兵民于是屯田营田实同名异】　初营田皆置务何承矩建议于河北欧阳修募弓箭手于河东陈恕韩知古招置营田于河东北范仲淹大兴屯田于陜西耿望置屯田襄州章惇初筑沅州亦为屯田务正以极邉多不耕之地并邉多流徙之余因地之利课以耕耘赡师旅而省转输此所以为扈邉实塞之要务足国定民之至计也然屯田以兵营田以民固有异制咸平中襄州营田既调夫矣又取邻州之兵是营田不独以民也熙丰中邉州营屯不限兵民皆取给用是屯田不独以兵也至于招弓箭手不尽之地复以募民则兵民参错固无异也然前后施行或以侵占民田为扰或以差借耨夫为扰或以诸郡括牛为扰或以兵民杂耕为扰又或以诸路厢军不习耕种不能水土为扰至于嵗之所入不偿其费遂又报罢惟因弓箭手为助田法一夫受田百亩别以十亩为公田俾之自备种粮功力嵗收一石水旱三分除一官无廪给之费民有耕凿之利若可以为便矣然弓箭手之招至者未安其业而种粮无所仰给且又责其借力于公田虑人心易摇卒莫之行【熈宁九年郑民宪疏】　绍兴元年知荆南府解潜奏辟宗纲樊賔措置屯田诏除宗纲充荆南府公安军镇抚使司措置五州营田官樊賔副之渡江后营田盖始于此其后荆州军食仰给省县官之半焉　兴元年工部尚书张阐言今日荆襄屯田之害非田之不可耕也无耕田之民也官司虑其功之不就不免课之游民游民不足不免抑勒百姓舍已熟田耕官生田私田既荒赋税犹在其强壮占百姓之田以为官田夺民熟之糓以为官糓有司知其不便申言于朝罢之诚是也臣比见两淮归正之民动以万计荆襄之田尚有可承之规与其弃之孰若使归正之民就耕实为两便诏除见耕种人依旧外余令虞允文同王珏疾速措置　续文献通考曰元初用兵征讨遇坚城大敌则必屯田以守之海内既一于是内而各卫外而行省皆立屯田以资军饷或因古之制或以地之宜大抵芍陂洪泽甘肃沙因昔人之制其地利不减于旧和林陜西四川等地则因地之宜而肇为之至于云南八番海南海北虽非屯田之所则又因制兵屯旅以控扼之由是天下无不可屯之兵无不可耕之地　宪宗时忽必烈置经略司于汴分兵屯田敌至则战退则耕西起襄邓东连清口桃源列障守之　世祖至元十七年又立营田提举司二十五年江淮行省言两淮土旷民寡兼并之家皆不输税又管内七十余城止屯田两所宜増置淮东西两道劝农营田司督使耕之制曰可乌克逊泽在广西时徼外蛮数为寇泽循行并徼得阸塞处布画逺迩募民伉健者四千六百余户置十屯列营堡以守之陂水垦田筑八堨以节潴泄得稻田若干亩嵗收粟若干石为军储邉民赖之御史台奏泽为将计万全如赵充国可属大任　明初兵荒之后民无定居耕稼尽废粮饷匮乏初命诸卫分军于龙江等处及邉境荒田拨军屯种嵗收子粒为官军俸粮自是立法渐宻徧于天下每军种田五十亩为一分或有多寡不等者大率卫所军士以三分守城七分屯种其耕种器具牛皆给于官　洪武六年太仆寺丞梁埜仙特穆尔言黄河迤北宁夏所辖境内及四川西南至船城东北至塔滩相去八百里土田膏沃舟楫通行宜命重将镇之俾招集流亡务农屯田什一取税兼行中盐之法可使军民足食从之【按军国之事备邉为急备食之务兵食为先屯田之法乃足食足兵之要道而通商中盐则又所以维持屯田于不壊者也洪永间纯任此法所以邉圉富强不烦转运而蠲租之诏无嵗无之后来田盐法渐非其旧而邉饷不足军民俱困矣】　宣徳五年遣吏部郎中赵新刑部郎中刘泽荣华工部郎中张琰礼部贠外郎吴政等经理屯田先是尚书黄福请于济宁以北卫辉真定以南近河之地役军民十万人屯种积粮以充国用上命戸兵二部议至是尚书郭资张本等言于缘河屯田实为便宜自凤阳淮安以北及山东河南北直隶近河二百里内通舟楫处择荒田騐丁册令官给以牛并农器如此则军民乐于用力上从之遂遣新等经理仍命福总其事既而本等惑于人言事竟不行【按黄福之言不但可以屯种杂粮虽江南之秔稲亦可种也山东通济沁泗沂诸水河南凿汝蔡洹息诸渠陜西濬泾渭漆沮诸流则西北之田皆秔稻矣奈何经画疆里既无西门豹郑国之徒而筑舎道旁之言又纷纷也于是军国之赋尽仰给于东南东南民力乌得而不竭哉　王鏊曰国家邉费最重欲省转运之费莫若兴屯田兵法取敌一钟当吾二十钟屯田一石可当转输二十石赵充国留田湟中内有亡费之利外有守御之备卒坐困西唐韩重华营田之利东起振武西逾云州极于中受降城嵗省钱千三百万缗此前事之明効也今三邉之地固在而人以为不可行者何哉】　正徳四年刘瑾既止各邉年例银两又不令商人在邉输纳盐课邉储遂大匮乏议者以为国初屯田脩备故军食自足后为势家所占以此军不自给瑾遂慨然修举屯田分遣御史胡汝砺等徃各邉丈量屯田以清出地亩数多及追完积逋者为能于是各邉増屯田至数百余顷悉令出租周东使宁夏比较屯粮尤严刑及军官妻子人心愤怨指挥何锦等遂与安化王谋起兵以诛瑾为名瑾祸始于此矣【按盐法旧令商人上纳本色则商人佃种邉地不致荒芜盐课有资屯粮自办茍不复盐法止清屯田则邉人无力耕种子粒仍无从出适扰贫军以酿乱耳　又按汉之屯田止于数郡宋之屯田止于数路唐虽有九百九十二所亦无实效惟明太祖加意于此视古最详考其迹则卫所有闲地即分军以立屯非若歴代于军伍之外分兵置司者也考其制则三分守城七分屯种以言其数则外而辽东一万二千三百八十六顷内地极安如浙江者亦有二千二百七十余顷推之于南北二京卫所陜西山西诸省尤极偹焉则其于所谓数郡数路九百九十二所者又岂足以比之哉】
