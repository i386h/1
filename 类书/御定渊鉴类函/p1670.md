<!-- { "loadSidebar": true } -->
　　之父母也　毛诗笺京师者诸夏之根本　又曰京师以诸夏为藩蔽　毛诗集注京师山髙而众居也　礼记千里之内曰甸京邑在其中央　又曰凡居民必量地以制邑度邑以居民地邑民居必参相得也　又曰仲秋之月日在角昏牵牛中旦觜觿中是月也可以筑城郭建都邑　又曰天下有王分地建国置都立邑原左传凡邑有宗庙先君之主曰都　公羊传京师天子之居也师者众也京者大也天子之居必以众大之辞言之　帝王世纪天子畿方千里曰甸服甸服之内曰京师　又曰天子所居曰都　増国语晋文公请隧襄王曰昔我先王之有天下也规方千里以为甸服以供上帝山川百神之祀以备百姓兆民之用以待不庭不虞之患　春秋防都邑者人之聚也　谷梁注建国立城邑有定所髙下大小存乎王制　纲目凡例凡建都曰都自他所来徙曰徙都屡徙而后定曰定都　纲目释义都犹总也天子居以天下总防之所故曰都史记注京师天子所居畿内也　汉书匡衡传敎化原本长安天子之都亲承圣化然其习俗无以异于逺方郡国来者无所取则或见侈靡而仿效之此敎化之原本风俗之枢机宜先正者也　续汉书司徒杨彪迁都改制天下大事皆当因民之心随时之宜　原管子凡立国都非大山之下必广川之上髙无近旱而水用足下无近水而沟防省因天材就地利故城郭不必中规矩道路不必中准绳　増又曰千里之路不可扶以绳万家之都不可平以准　荀子大畧篇欲近四旁莫如中央故王者必居天下之中礼也　山海经青要之山实惟帝之密都　又曰帝之下都昆仑之　原盐铁论燕之涿蓟赵之邯郸魏之温轵韩之荥阳齐之临淄楚之宛陈郑之阳翟二周之三川富冠海内皆为天下之名都　风俗通邱之絶髙大者为京谓非人力所能成天地之性自然也京师义亦取此　増汉官仪京兆絶髙曰京京大也十亿曰兆欲令帝都殷盈也　蔡邕独断天子所都曰京师京水也地下之众者莫过于水地上之众者莫过于人京大师众也故曰京师也　谯周法训王者居中国何也顺天之和而同四方之统陆贽奏议王畿者四方之本京邑又王畿之本其势当令京邑如身王畿如臂四方如指斯乃居重驭轻天子之大权也　韩愈潮州谢表畿甸之间辇毂之下有善必闻有恶必见　原初学记唐虞以前都名不着自夏以后各有所称白虎通夏为夏邑商为商邑周为京师是也　皇甫谧帝王世纪伏羲都陈神农亦都陈又营曲阜【陈今陈州曲阜今兖州曲阜县】黄帝都涿鹿或曰都有熊【涿鹿今幽州界有熊今郑州界新郑县】少昊都穷桑【穷桑在鲁北故春秋传曰命伯禽而封少昊之墟又尚书传曰鲁侯伯禽宅曲阜】颛顼都髙阳【髙阳在周为卫地故春秋曰卫颛顼之墟也或谓之帝邱今濮阳县】帝喾都亳一曰都髙辛【今偃师也】尧始封于唐后徙晋阳即帝位都平阳【唐今定州唐昌县晋阳今太原府晋阳县平阳今晋州】舜都蒲坂【今蒲州河东县】禹本封于夏为夏伯及舜禅位都平阳或在安邑【安邑蒲州县名一曰夏禹在阳城葢避舜子商均非都也按尚书五子之歌曰惟彼陶唐有此冀方言尧舜至禹及太康皆在冀州界少康中兴复还旧都故春秋传曰复禹之迹不失旧物】汤都亳【殷都有三亳谷熟为南亳蒙为北亳偃师为西亳汤都即南亳也或云西亳】至仲丁迁嚣【或曰敖今河南之敖仓也】河亶甲居相【相今相州】祖乙居耿【耿河东皮氏之耿乡】及盘庚五迁复南都亳之殷地【则西亳也】周文王都酆武王都镐【酆镐并今京兆之界】周公相成王以酆镐偏处西方方贡不均乃营洛邑【今东都也】成王即洛邑建眀堂朝诸侯复还酆镐至幽王为犬戎所杀平王东迁乃居洛邑及敬王时又迁成周【今洛阳故都城是也】秦非子始封于秦【秦在陇西自非子之后庄公徙楚邱文公徙汧宁公徙平阳平阳今岐州郿县界非尧之平阳都也至德公又居雍献公徙栎阳孝公徙咸阳】后都咸阳汉都长安东观汉记光武中兴都洛阳又于南阳置南都三国时魏畧魏以长安谯许昌邺洛阳为五都吴志吴都鄂后迁建业蜀志蜀都成都晋书晋都洛阳至永嘉南居建康【建康今润州江宁县宋齐梁陈并同居建康梁元帝及后梁萧詧又别居江陵晋乱十有六国各建都邑前凉张轨都炖煌后凉吕光都姑臧南凉秃髪乌孤都洛阳西凉李暠都酒泉北凉沮渠蒙逊都张掖前燕慕容廆都和龙后徙蓟又徙邺后燕慕容垂都中山南燕慕容徳都广固北燕冯跋都和龙前秦苻坚后秦姚苌并都长安西秦乞伏国仁都定乐前赵刘聪都平阳后赵石勒都襄国石季龙都邺后蜀李特都成都夏赫连勃勃都统万城晋永嘉南迁后魏据有中原初都代徙洛阳文帝迁长安孝静帝迁邺号东魏西魏东魏禅北齐髙洋洋以邺为上都晋阳为下都西魏禅周周禅隋并都长安隋髙祖营大兴城徙居之更名长安即今西京城也隋帝迁洛阳于故周之王城南对伊阙即今东都地也】　増事词类奇唐都长安号西京以河南府为东都【按玉海肃宗宝应元年诏以京兆为上都河南为东都凤翔为西都江陵为南都太原为北都唐末僭国梁朱晃都大梁蜀王建都成都燕刘守光都幽州南汉刘岩都广州后唐李存朂都邺后迁洛阳蜀孟知祥都成都晋石敬塘都洛阳又迁汴州南唐李升都金陵汉刘知逺都晋阳后徙大梁周郭威都大梁北汉刘崇都晋阳】宋都汴【按玉海宋以开封为东京河南为西京应天为南京大名为北京是曰四京是时僭国夏赵元昊都夏州齐刘豫都大名复徙都东平】至髙宗南渡都建业又徙都吴防【即今杭州】辽史辽都临潢号曰皇都更名上京【以辽阳为东京大定为中京析津为南京大同为西京】　金史金都防宁【即金旧土海古之地】海陵迁于燕袭辽制建五京【以辽阳为东京大定为北京大同为西京大兴为南京又号大兴为中都寻改圣都贞元元年又以汴州为南京宣宗南迁都焉】　元史元太祖初都和林世祖改燕京为中都置城而迁居焉【元末僭国宋韩林儿初都亳州后徙汴梁汉陈友谅都江州夏眀玉珍都成都吴张士诚都平江】　史概明太祖取集庆路而都之改曰应天府成祖徙都北平改曰顺天号北京应天曰南京【今言云洪武元年诏以应天为南京大梁为北京吾学编洪武二年又以临濠为中都】盛京志我
　　大清
　　太祖髙皇帝龙飞兴京天命六年取辽阳于城东筑城号东京寻迁沈阳因旧城増拓其制更名曰盛京至
　　世祖章皇帝定都燕京式廓丕基垂统万禩焉
　　京邑总叙二
　　増拾遗记春皇者庖牺之别号所都之国有华胥之洲一统志柳城【在河南开封府西华县】一名娲城世传为女娲氏
　　之都　通鉴外纪黄帝邑于涿鹿之阿迁徙无常以兵师为营卫　拾遗记虞舜在位十年有五老游于国都舜以师道尊之　原尸子舜一徙成邑二徙成都三徙成国　増一统志夏城即禹所都内有青台髙百尺书盘庚上不常厥邑于今五邦　周书武王克商顾河洛而叹曰此天室也　博物志周在中枢三河之分风雨所起四险之国　子昔在姬公用于周而四海皇
　　皇奠枕于京　拾遗记成王即政四年旃涂国献凤雏载以瑶华之车饰以五色之玉驾以赤象至于京师说苑延陵季子游于晋入其境曰嘻暴哉国乎入其都曰嘻力屈哉从者曰夫子之入晋境未久也何以名之不疑也延陵季子曰然吾入其境田畞荒秽而不休杂增崇髙吾是以知其暴也吾入其都新室恶而故室美新墙低而故墙髙吾是以知其民力之屈也　左传邾文公卜迁于绎史曰利于民而不利于君邾子曰茍利于民孤之利也天生民而树之君以利民也民既利矣孤必与焉　防稽记秦望山南有焦岘岘里有大城越王无余之旧都也　地理志秦并天下改立郡县而京师所统特号内史言其在内以别于诸郡守也　后汉书董卓谓陈纪曰三辅平敞四面险固土地肥美号为陆海今欲西迁何如纪曰天下有道守在四夷宜修德政以懐不附若欲徙万乘以自安将有累卵之危峥嵘之险也　吴録刘备曾使诸葛亮至京因观秣陵山阜叹曰钟山龙蟠石头虎踞帝王之都也　晋书周馥传馥建防迎天子迁都寿春上书曰淮阳之地北阻涂山南抗灵岳名山四有重险之固宜相土迁宅以光永祚　又王导传温峤议迁都豫章三吴之豪请都防稽导曰古之帝王不以丰俭移都茍宏卫文大帛之冠则无往不可若不绩其麻则乐土为墟矣今特宜镇之以静羣情自安　世说新语补谢公时兵厮逋亡多近窜南塘下诸舫中或欲求一时搜索谢公不许云若不容置此辈何以为京师　后赵録张宾说石勒曰邯郸襄国赵之旧都依山凭险可择此二邑而都之然后命将四出授以奇略王业可图也　后魏书文帝卜迁都邺登铜雀台御史大夫崔吉等请都之孝文曰邺城非长久之地石虎倾于前慕容灭于后国富主奢暴成速败且西有枉人山东有列人县县北有柏人城君子不饮盗泉恶其名也遂止都洛阳　经济类编梁元帝下诏将还建康将军胡僧祐谏曰建康王气已尽古老相传云荆州洲数满百当出天子今枝江生洲百数已满陛下龙飞是其应也帝曰建康凋残江陵全盛卒从僧祐议　隋书文帝夜与髙颎苏威定议迁都庾季才旦而奏曰仰观元象俯察图记兆允袭必有迁都且汉营此都将八百歳水皆醎卤不甚宜人愿协天人之心为迁徙之计帝愕然谓颎等曰是何神也自今以后信有天道矣　旧唐书贞观四年诏发卒徙洛阳宫张元素上书曰昔汉髙将都洛阳娄敬一言即日西驾岂不知地惟土中贡赋所均但以形势不如闗中也太宗顾谓房元龄曰洛阳土中朕意在于便百姓今元素上表宜即停之　经济类编唐德宗至梁州粮用颇窘欲西幸成都众议未决防李晟表至言陛下驻跸汉中所以系亿兆之心若规小舎大迁都岷峨则士庻失望虽有猛将谋臣无所施矣德宗乃止　五代史唐庄宗遣李严聘蜀王衍与俱朝上清而蜀都士庻帘帷珠翠夹道不絶　天中记晋天福三年诏曰汴州水陆要冲山川形势乃万庾千箱之地是四通八达之郊　宋史上幸西京爱其地形势得天下中有留都意李怀忠乘间进曰东京有汴渠之漕歳致江淮米数百万斛帑藏重兵皆在焉一旦遽欲迁徙臣实未见其利上嘉纳之　通鉴宋纪髙宗建炎元年诏暂驻淮甸捍御稍定即还京阙宗泽曰京师天下心腹不可弃也　辽史太祖取天梯蒙固博啰三山之势于苇淀射金龊箭以识之名龙睂宫神册三年筑都城于其地【临潢府是也】　又曰圣宗尝过七金山土河之濵南望云气有郛郭城阙状因议建都择良工于燕蓟董役二歳郛郭宫掖楼阁府库市肆廊庑拟神都之制　金史许安仁传上将幸景明宫安仁与同列谏曰燕都地处雄要北倚山险南压区夏若坐堂皇俯视庭宇本地所生人马勇健盖京都之首选也元史世祖在潜邸从容语巴图鲁曰今天下稍定我
