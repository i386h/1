<!-- { "loadSidebar": true } -->
　　増诗唐韦应物寳观主白鸜鹆歌曰鸜鹆鸜鹆众皆如漆尔独如玉鸜之鹆之众皆蓬蒿下尔自三山来三山处子下人间绰约不妆氷雪顔仙鸟随飞来掌上来掌上时拂拭人心鸟意自无猜玉指霜毛本同色有时一去凌苍苍朝游汗漫暮玉堂巫峡雨中飞暂湿杏花枝里过来香日夕依人全羽翼空欲衔环非报徳岂不及阿母之家青鸟儿汉宫来往传消息　刘长卿山鸜鹆歌曰山鸜鹆长在此山吟古木嘲唽相呼响空谷哀鸣万变如成曲江南逐臣悲放逐倚树听之心断续巴人峡里自闻猿燕客水头空击筑山鸜鹆一生不及双黄鹄朝去秋田啄残粟暮入寒林啸羣族鸣相逐啄残粟食不足青云杳杳无力飞白露苍苍抱枝宿不知何事守空山万壑千峰自愁独　宋周敦颐鸜鹆诗曰舌调鹦鹉实堪夸醉舞令人笑语哗乱噪林头朝日上载归牛背夕阳斜铁衣一色应无杂星眼双眀自不花学得巧言谁不爱客来又唤仆传茶
　　比翼一
　　原尔雅曰南方有比翼鸟焉不比不飞其名曰鹣鹣山海经曰有鸟其状如鳬一翼一目相得乃飞名曰蛮【色青赤】见则大水　増博物志曰比翼鸟一青一赤在参嵎山【一云结胷国有比翼鸟】　原瑞应图曰比翼鸟者王者徳及髙逺则至一本曰王者有孝徳则至　増拾遗记曰燃丘之国有比翼鸟多力状如鹊雌雄各一衔南海之丹泥巢昆仑之乌木遇圣则来集以表中国之祥　又曰成王时燃丘国献比翼鸟雌雄各一以玉为樊　周书曰成王时巴人献比翼鸟
　　比翼二
　　原賛晋郭璞比翼鸟賛曰鸟有鹣鹣似鳬青赤虽云一质气同体隔延颈离鸣翻能合翮
　　精衞一
　　原山海经曰炎帝之女名曰女娃游于东海溺而不反是为精卫常取西山之木石以填东海　増又曰发鸠之山有鸟状如乌而文首白喙赤足名曰精卫　述异记曰海畔俗说精卫无雄偶海燕而生生雌状如精衞生雄状如海燕今东海畔精卫誓水处犹存溺于此川誓不饮其水一名誓鸟一名怨禽又名志鸟俗名为帝鸟
　　精卫二
　　增偿怨　专精【左思魏都赋曰精卫衔木偿怨　下见韩愈诗】
　　精卫三
　　增诗唐韩愈精卫衔石填海诗曰鸟有偿寃者终年抱寸诚口衔山石细心望海波平渺渺功难见区区命已轻人皆讥造次我独赏专精岂计休无日惟应尽此生何惭刺客传不着报讐名　王建精卫词曰精卫谁教尔填海海邉石子青磊磊但得海水作枯池海中鱼龙何所为口穿岂为空衔石山中草木无全枝朝在树头暮海里飞多羽折时堕水髙山未尽海未平愿我身死子还生
　　原賛晋郭璞精衞賛曰炎帝之女化为精衞沉形东海灵爽西迈乃衔木石以塡攸害
　　鸧一
　　增本草释名曰鬼车妖鸟也取周易载鬼一车之义似鸧而异故曰竒鸧　白泽圗谓之苍鸆帝鹄书谓之逆鸧　酉阳杂俎曰裴瑜注尔雅云鸧糜鸹是九头鸟也车载板鬼车也　本草集解曰鬼车晦暝则飞鸣能
　　入人家收人魂气相传此鸟昔有十首犬囓其一犹余九首其一常滴血血着人家则凶荆楚人夜闻其飞鸣但灭灯打门捩狗耳以厌之言其畏狗也　又曰鬼车状如鸺鹠而大者翼广丈许昼盲夜了见火光辄堕按刘恂岭表録云鬼车出秦中而岭外尤多春夏之交稍遇隂晦则飞而过声如刀车鸣便民圗云冬月鬼车夜飞鸣声自北而南谓之出巢主雨自南而北谓之归巢主晴　物类相感志曰黝鸧长足羣飞天将霜必先鸣杜诗三更鸧鸹呼又啼鸹催眀星此则常鸧耳又有秃鸧风止则下风起而后去此则所谓爰居也别一种小说曰周公居东恶闻此鸟命庭氏射之血其一首犹余九首　冲波传曰有鸟九尾孔子与子夏渡江见而异之人莫能名孔子曰鸧也尝闻河上之歌曰鸧兮鸹兮逆毛衰兮一身九尾长兮　隋五行志曰齐孝昭即位之后有鸟止于后园其色赤形似鸭而有九头皆鸣续博物志曰郝氏夜祀佛鬼车乗烛光而下翼广丈
　　余九首互相低昂其家呼犬持杖击之坠一羽长三尺许广八九寸色类鹅雁　夷坚志曰淳熙初李夀翁守长沙恶鬼车中夜鸣噪募得之身圆如箕十脰环簇其九有头其一独缺而鲜血防滴一脰各生两翅当飞时十八翼霍霍而动亦有所向不同更相争抝用力竞进而翅翮有伤折者类野狐而黒觜长洛中呼为渠逸鸟
　　鸧二
　　原朝发河海　暮宿江汉【白帖】
　　鸧三
　　原连双【列子蒲子之弋连双鸧于青云之际】　九头【江赋竒鸧九头】
　　鸧四
　　增诗宋欧阳修鬼车诗曰嘉祐六年秋九月二十有八日天愁无光月不出浮云蔽天众星没举手向空如抹漆天昏地黒有一物不见其形但闻其声其初切切凄凄或髙或低乍似玉女调玉笙众管参差而不齐既而咿咿呦呦若轧若抽又如百两江州车回轮转轴声哑呕鸣机夜织锦江上羣雁惊起芦花洲吾谓此何声初莫穷端由老婢扑灯呼儿曹云此怪鸟无匹俦其名为鬼车夜载百鬼凌空游其声虽小身甚大翅如车轮排十头凡鸟有一口其鸣已啾啾此鸟十头有十口十口插一舌连一喉一口出一声十声百响更相酬昔时周公居东周厌闻此鸟憎若仇夜呼庭氏率其属弯弧俾逐出九州射之三发不能中天遣天狗从空投自从狗啮一头落断头至今清血流迩来相距三千秋昼藏夜出如鸺鹠每逢隂黒天外过乍见火光惊辄堕有时余血下防汚所遭之家家必破我闻此语惊且疑反祝疾飞无我祸我思天地何茫茫百物巨细理莫详吉凶在人不在物一蛇两头反为祥却呼老婢炷灯火卷帘开户清华堂须臾云散众星出夜静皎月流清光　梅尧臣闻妖鸟鸣诗曰都城夜半隂云黒忽闻转毂声咿呦尝忆楚乡有妖鸟一身九首如赘疣或时月暗过闾里缓音低语若有求小儿藏头妇灭火闭门鸡犬不尔留我问楚俗何苦尔云是鬼车载鬼游鬼车载鬼奚所及抽人之筋系车辀昔聼此言未能信欲访上天终无由今来中土百物正安能遂与南方俦上帝因风如可达愿令驱逐出九州
　　鶂一
　　增本草正误曰鶂鸟或作鹢似鸬鷀而色白人误以为白鸬鷀是也雌雄相视而孕口吐其子善髙飞能风能水故舟首尽之又有似鶂而短项背上緑色腹背紫白色者名青鶂一名鸟陶氏谓乌贼鱼乃此鸟所化
　　鶂二
　　原髙飞【三苍云鶂髙飞似雁目相击而孕吐而生子其色苍白】　退飞【左传六鹢退飞过宋都风也】　风化【庄子曰鶂相视眸子不运而风化】　风胎【蜀都赋风胎若鶂】　视而生【列子河泽之鸟视而生曰鶂】　鸣而孕【博物志雄鸣上风雌鸣下风而孕】
　　鶂三
　　増诗唐李羣玉青鹢诗曰独立蒹葭雨低飞浦溆风须知毛色异不入鹭鸶丛
　　鸨一
　　增本草集解曰鸨水鸟也似雁而斑文其飞也肃肃其食也齝或云纯雌无雄与他鸟合　礼记曰不食鸨奥【奥者膍胵也深奥之处也】
　　鸨二
　　原多脂　无舌【说文曰肉出尺胾焦氏易林曰文山蹲鸱肥腯多脂言此　鸨无舌连蹄性不木止】　集栩　在棘【诗鸨羽刺时晋昭之后大乱五世君子下从征役不得养父母肃肃鸨羽集于苞栩　又诗曰肃肃鸨翼集于苞棘】　拽拽　揺揺
　　鸨三
　　原有行列【说文曰□相次也从七从十盖鸨性羣居如雁自然有行列故从□诗曰鸨行以此故也】无后指【郭璞曰鸨似雁无后指】　有豹文【郭璞曰鸨毛有豹文一名独豹】　御
　　鸷鸟【鸨遇鸷鸟能粪御之着粪其毛悉落】　连轩【翔鸨连轩】
　　白鹇一
　　増本草集解曰鹇似山鸡而色白有黒文如涟漪尾长三四尺体备冠距红颊赤觜丹爪亦有黒鹇　本草释名曰按张华云行止闲暇故曰鹇李昉命为闲客薛氏以为雉类汪氏以为白雉按尔雅白雉名雗南人呼闲字如寒则鹇即雗音之转也当作白雗如锦鸡谓之文雗也雗者羽美之貎盖雉亦有黒色者名鸬雉彼通呼为雗矣　原西京杂记曰闽越献髙帝白鹇黒鹇各一只帝大恱厚赐之　増宋徽宗端邸时艺文之暇颇好驯养禽兽以供玩及即位貂珰奉承罗致稍广江公望在谏省闻之函谏上乃诏内籞尽纵勿复留殿中有一鹇畜乆而驯不肯去上亲以麈尾逐之迄不离左右乃刻公望姓名于麈柄曰朕以旌直也　厓山之败陆秀夫抱祥兴帝与俱赴水时御舟一白鹇击哀鸣与笼坠水中死
　　白鹇二
　　増映深竹　动白苹【李白诗妻子张白鹇结置映深竹宋诗山鸡形状鹤精神又似涟漪动白苹】
　　白鹇三
　　原失素【谢庄雪赋白鹇失素】　増耿介【李白集黄山胡公有双白鹇盖是家鸡所伏自小驯狎了无惊猜以其名呼之皆就掌取食然此鸟耿介难畜胡公赠我求诗因援笔以赠之】　聚沙堤【李白诗白鹇处处聚沙堤】　弄葱蒙【李华诗白鹇弄葱蒙】
　　白鹇四
　　增诗唐李白求白鹇诗曰请以双白璧买君双白鹇白鹇白于绵白雪耻容顔照影玉潭里刷毛琪树间夜栖寒月静朝歩落花闲我愿得此鸟玩之坐碧山胡公能辍赠笼寄野人还　宋梅尧臣白鹇诗曰乔木暗青山晴川下白鹇春云生岭上积雪在岩间緑草张新翳柔冠总翠鬟时哉养文素不羡雉斑斑　又送白鹇与永叔诗曰致鹇犹恐鹇饥渇细织筠笼小瓦缸玉精神怜已乆金銮人物世无双休争白鹤临池沼且伴鸣鸡向緑窗美羽竒毛有多少尔身安稳胜他邦　欧阳修和诗曰佳翫能令百事忘岂惟闲伴倒余缸珍竒来自海千里皎洁眀如璧一双日暖朝笼青石砌春寒夜宿碧纱窗蛮烟瘴雾虽生处何必区区忆陋邦　苏轼白鹇诗曰白鹇形似鹄揺曵尾能长寂寞怀溪水低回爱稻梁田家比鸡鹜野食荐杯觞肯信朱门里徘徊占玉堂　魏野白鹇诗曰李白诗中闲未识谢庄赋里见长思今朝得尔心虽喜致谢惭无吐凤词　文同白鹇诗曰常恶静时鳬鹥不惊饱处虾鱼与吾闲正相似问尔乐复何如　眀杨基白鹇诗曰棠梨花开满山白白鹇飞来春一色黄鹂紫燕太怱忙不道花间有闲客却嫌香露污春衣立向湘江映夕晖鸥鹭相逢莫相妒一双还拂楚烟归
　　增赋唐萧颖士白鹇赋曰情莽渺以耿洁貌轩昂以安闲无驯扰之近性故不惬于人寰游必海裔栖必云间増序唐萧颖士赋序曰白鹇羽族之幽竒也素质黒章爪觜纯丹体备冠距颇类夫雉翟神貌清闲不杂于众禽栖止遐深与人境罕接固莫得而驯狎也
　　杜防一【思归乐附】
