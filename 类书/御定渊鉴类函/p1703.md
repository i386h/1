<!-- { "loadSidebar": true } -->
　　溪　鳯水【广舆记曰鳄溪在府东一名恶溪溪有鳄鱼身黄色四足脩尾状如鼍举止趫疾口森锯齿往往为人害鹿行崖上羣鳄鸣吼鹿大怖落崖鳄即蚕食　记纂渊海曰鳯水在府北一名鳯凰溪】金城　石室【广舆记曰金城山在府治后西瞰大湖一碧万顷　一统志曰石室洞在程乡穴窦深二十丈许中有石鼓石柱石天池之类　以上潮州府】　望海　吸江【方舆胜览曰望海台在阳江登之可望海上有二石室内有悬泉金膏银烛灵芝玉髓之异其石自然成楼台柱栋制度皆如人巧广舆记曰吸江亭在封川】　浣花　潄玉【又曰浣花亭在封川一统志曰潄玉泉在香】
　　【山上飞流清浅可爱】　鹦鹉　鳯凰【又曰鹦鹉山在阳江　方舆胜览曰鳯凰山在阳江一名兆甘山相传有鳯凰巢其上遇大风雨尝堕其雏】　登云　待月【一统志曰登云亭在徳庆州登云桥上　又曰得月桥在徳庆州西】　石峒　金墉【又曰石峒在府东北天开岩穴空濶幽防南北二门上虚通天洞与七星岩相去不逺水泛浸则岩之没者数丈惟峒隆然屹立水中世传峒能浮者以此　又曰金墉亭在封川】　聚鳞池　罗鳯水【又曰聚鳞池在新兴水深鱼聚因名又曰罗鳯水在阳春北其流萦廻西入汉阳江　以上肇庆府】　石龙　铜鱼【记纂渊海】
　　【曰石龙冈在化州　方舆胜览曰铜鱼山在电白頼仙翁风土歌云一条丁水铜鱼塞三十年来旧相识】丽山　茂岭【广舆记曰丽山九州之镇一名浮梁山一统志曰茂岭冈在府南草木鬰茂四时不雕】　白马　皓鸾【又曰白马山皓鸾山俱在信宜】　驻马　归鸿【又曰驻马桥在石城　广舆记曰归鸿亭在龙母山岭　以上髙州府】　屯云　城月【一统志曰屯云山在徐闻四时云雾蔽故名广舆记曰城月驿在遂溪】　横舟　覆盂【一统志曰横舟亭在府治　又曰覆盂山在遂溪东】　吉斗　瑞星【又曰吉斗山在府西形若盘斗　广舆记曰瑞星池在府城内寇凖于寓所凿池一夕星殒于中求之得一石因架轩池上名曰瑞星　以上雷州府】黄稻　緑芦【一统志曰黄稻山在府北緑芦山在灵山】　雁湖　鹿井【广舆】
　　【记曰雁湖在府西北雁不常有每秋冬有只雁游于其间故名　一统志曰鹿井寨在合浦县】　三山五湖【广舆记曰三山在钦州上多孔雀　一统志曰钦州城外有东西南北中五湖宋陶弼筑亭于】
　　【其上每湖各有诗】　铜柱　石栏【又曰铜柱在钦州分茅岭下汉马援立以界安南援誓云铜柱折交阯灭安南人过其下每以石培之遂成丘陵　又曰石栏水在钦州】　緑云溪　乌雷庙【又曰緑云溪乌雷庙俱在钦州　以上廉州府】　栖龙　抱虎【又曰栖龙湾在崖州又曰抱虎山在文昌】　雁塔　龙堆【又曰雁塔峯在府城南拱揖郡庠　又曰龙堆山在】
　　【府东南】　息风　涌月【又曰息风山在感恩县山下有巨穴深不可测每风作黎人祷之则止　又曰涌月亭在儋州城北下临大江宋李光建取杜甫月涌大江流之句而名】　落笔洞试劒峯【又曰落茟洞在崖州　广舆记曰试劒峯在崖州南海滨山有巨石髙三丈余宋毛奎题】
　　【小洞天三字于上又一石临海曰钓台又入数歩曰大洞天有石室曰山海竒观旁有石梯曰仙梯】　云露山　风月台【记纂渊海曰云露山在府西南中有三潭俗呼陷屋潭上潭林木隂森人不敢近次二潭有小石如橄揽有窍可穿　一统志曰风月台在府治　以上琼州府】
　　广东省四
　　増诗唐张九龄送广州周判官诗曰海郡雄蛮落津亭壮越台城隅百雉映水曲万家开里树桄榔出时禽翡翠来观风犹未尽蚤晩使车廻　髙适饯宋判官诗曰猿啼山不断鸢玷路难登海岸出交阯江城连始兴韩愈送郑尚书赴海南诗曰畨禺军府盛欲说暂停杯盖海旌幢出连天观阁开衙时龙户集上日马人来风静鶢鶋去官廉蚌蛤囬　又诗曰州南数十里有海无天地飓风有时作掀真差事　白居易送客春游岭南诗曰已讶游何逺仍嗟别太频离容君蹙促赠语我殷勤迢递天南靣苍茫海北垠诃陵国分界交趾郡为邻蓊鬰三光晦温暾四气匀隂晴变寒暑昏晓错星辰瘴地难为老蛮陬不易驯土民稀白首洞主尽黄巾战舰犹惊浪戎车未息尘红旗围卉服紫绶裹文身麫苦桄榔裛浆酸橄榄新牙樯连海舶铜鼓赛江神不冻贪泉暖无霜毒草春云烟蟒蛇气刀劒鳄鱼鳞路足覊栖客官多谪逐臣天黄生飓母雨黒长枫人廻使先传语征轩早返轮须防杯里蛊莫爱橐中珍北与南殊俗身将货孰亲尝闻君子诫忧道不忧贫　皮日休送李明府诗曰五羊城在蜃楼边墨绶缒腰正少年山静不应闻屈鸟草深纵使翳贪泉蟹奴晴上临朝槛燕婢秋随过海船一事与君消逺宦乳蕉花发讼庭前　张祐送苏绍之归岭南诗曰夜月江流阔春风岭路深珠繁杨氏果翠耀孔家禽　胡曽自岭下泛舟清逺峡诗曰乗船泛鹢下韶湍絶景方知在岭南薜茘雨余山似染蒹葭烟尽水如蓝日游萧帝新松寺夜宿嫦娥桂影潭不为箧中书未献便来此地结茅庵　李徳裕崖州诗曰独上江亭望帝京鸟飞犹见半年程碧山也恐人归去百匝千遭绕郡城　宋苏轼诗曰罗浮山下四时春卢橘杨梅次第新日啖茘枝三百颗不妨长作岭南人又曰赤鱼白蟹箸屡下黄柑緑橘笾常加糖霜不待蜀客寄茘枝未信闽人夸　又雷州诗曰粤岭风俗殊有疾时勿药束带趍房祀用史巫纷若歌荐茧栗奴至洽觞酌呻吟殊未央更把鸡骨灼　又曰粤女市无常所至辄成区一日三四迁处处售鰕鱼青裾脚不袜臭味猿与狙孰云风土恶白州生緑珠　又曰海康腊已酉不论冬孟仲杀牛挝鼓祭城郭为倾动虽非尧颁歴自我先人用苦笑荆楚人嘉平腊云梦　又佐姜唐佐诗曰迩从琼管鱼龙窟秀出羊城翰墨埸沧海何曽断地脉白袍端合破天荒　刘克庄潮恵道中诗曰春深絶不见妍华极目黄茅际白沙防树半天红似染居人云是木棉花　杨万里掲阳道中诗曰地平如掌树成行野有邮亭浦有梁旧日潮州底处所如今风物冠南方　郭祥正诗曰新江自南来西与端江汇屹然鹄奔亭遗音垂千载　陶弼诗曰商夸合浦珠胎贱民乐占城稻米丰火炬影沈江岸北潮声流过郡城东














　　御定渊鉴类函巻三百三十八
　　钦定四库全书
　　御定渊鉴类函卷三百三十九
　　州郡部六【广西　四川贵州　云南】
　　广西省一
　　増广舆记曰按广西亦粤地也而风壤气习与广东特异盖猺獞多而编氓少也襟带三江【府江左江右江】提封甚广省防桂林偏于东北与楚为界一门户也梧州与粤东为界一门户也泗城之与滇界镇安南宁太平思明之与安南界者闭闗塞边为藩篱不为门户也
　　广西省二
　　増广舆记曰桂林府禹贡荆州之域天文翼轸分野古百粤地战国为楚粤之交秦属桂林郡东汉三国吴曰始安梁曰桂州唐曰建陵后曰静江宋元因之明改为桂林府　国朝因之领州二【永宁全】县七【临桂兴安灵川阳朔永福义宁灌阳】又曰平乐府禹贡荆州之域天文翼轸分野周为百粤地秦属桂林郡汉属苍梧三国吴曰始安唐曰乐州
　　宋曰昭州元明曰平乐　国朝因之领州一【永安】县七【平乐防城富川荔浦昭平贺修仁】又曰梧州府禹贡荆州之域天文牛女分野周为百粤地秦属桂林汉曰苍梧曰交州唐宋元曰梧州明仍为梧州府　国朝因之领州一【郁林】县九【苍梧藤容岑溪怀集博白北流陆川兴业】又曰浔州府古百粤地天文翼轸分野秦属桂林郡汉属郁林苍梧梁曰桂平唐曰浔江曰浔州宋元仍曰浔州明为浔州府　国朝因之领县三【桂平平南贵县】又曰南宁府禹贡州西南境天文翼轸分野周为百粤地秦属桂林郡汉属郁林唐曰邕州曰朗宁宋曰永宁元曰南宁明改为南宁府　国朝因之领州四【新宁横上思下雷】县三【宣化隆安永淳】又曰太平府古南粤地汉属交阯郡曰丽江唐为覊縻州宋平岭南立五寨其一太平元置太平路明为太平府　国朝因之领州十二【永康养利左太平安平万承金茗结伦茗盈结安龙英都结】县三【罗阳崇善陀陵】又曰柳州府古百粤地天文翼轸分野秦属桂林汉属郁林郡陈曰象郡唐曰龙城曰栁州五代时属南汉宋仍为柳州元曰柳城明为柳州府　国朝因之领州二【象賔】县十【马平罗城雒容怀逺柳城来賔融武宣迁江上林】又曰思明府古百粤地汉属交阯郡唐置思明州宋永平元改思明路明为思明府国朝因之领州四【思明下石西慿祥忠】又曰庆逺府古百粤地天文翼轸分野汉交阯日南二郡界唐曰粤州曰宜州曰龙水宋元曰庆逺府　国朝因之领州一【河池】县四【宜山天河思恩荔波】又曰思恩军民府古百粤地汉属交阯郡唐置思恩州宋邕州元属田州路明为思恩府　国朝因之领州一【西隆】县二【武縁西林】又曰镇安府古百粤地汉属交阯郡宋于镇安洞建宣抚司元改镇安路明为镇安府国朝因之领州一【奉议】又曰泗城府古百粤地汉属交阯郡宋置泗城州明因之属庆逺　国朝陞为府领州二【果化思城】又曰田州古百粤地汉属交阯郡宋置田州　国朝因之领州五【归顺向武都康龙江】
　　广西省三
