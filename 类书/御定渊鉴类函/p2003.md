<!-- { "loadSidebar": true } -->
　　增诗明林鸿诗曰素馨花发暗香飘一朶斜簪近翠翘寳马未归新月上緑杨影里倚红桥　杨愼诗曰金碧佳人堕马妆鹧鸪林里鬭芬芳穿花贯缕盘香雪曽把风流老陆郎
　　茉莉一
　　増洛阳名园记曰一名抹厉王十朋作没利洪景卢作末丽皆以己意名之　羣芳谱曰一名末利一名雪瓣一名抹丽谓能掩众芳也　佛书翻译名义云末利华曰鬘华堪以饰鬟也　格物丛话曰叶面微皱无缺刻羣芳谱曰此花出波斯移植南海北土名柰晋书曰
　　都人簪柰花则此花入中国久矣弱茎繁枝叶如茶而大绿色团尖夏秋开小白花花皆暮开其香淸婉柔淑有草本者有木本者有重叶者惟寳珠小花最贵　潜确类书曰其芳香酷烈岭外海滨恒多自宣和中名始着又有一种红者但无香耳又有朱茉莉其色粉红有千叶者初开时心如珠出自四川　南方草木状曰那悉茗花与茉莉花皆移植于西域之国南海人爱其芳香竞植之
　　茉莉二
　　增韵传天竺　色照祗园【并见第四】　穿用防丝　鼓以风轮【陆贾南越记曰彼处女子用防丝穿花心以为首饰宋孝宗禁中避暑多植茉莉鼓以风轮淸芳满殿】氷姿　玉蕊【百氏集诗曰氷姿淡不妆　下见第四】　削玉团酥　调
　　氷弄雪【百氏集诗曰削玉团酥素淡妆　下见第四】　长伴茘枝来　较似酴醿瘦
　　茉莉三
　　增花田地【郑松窗诗曰广州城九里曰花田尽栽茉莉诗曰九里花田地】　暗香着人【苏轼诗曰暗香着人簪茉莉】
　　茉莉四
　　增诗宋杨万里诗曰江梅去去木樨晩芝草石榴刺人眼茉莉独立幽更佳龙涎避香雪避花朝来无热夜凉甚急走山童问花信一枝带雨折来归走送诗人觅好诗　朱子诗曰旷然尘虑净为对夕花明密叶低层幄氷蕤乱玉英不因秋露湿讵识此香淸预恐芳菲尽微吟小砌行　又曰玉蕊琅玕树天香知见薫露寒淸透骨风定逺含芬爽致销烦暑髙情谢晓云遥怜河朔饮那得醉时闻　许梅屋诗曰茘枝香里玲珑雪来助长安一夜凉情味于人最浓处梦魂犹觉鬓边香
　　木香
　　增羣芳谱曰灌生丛条有刺如蔷薇有三种花开于四月惟紫心白花者爲最香他如黄花红花白细朶花白中朶花皆不及
　　玫瑰一
　　增羣芳谱曰一名徘徊灌生细叶多刺蔷薇茎短花亦类蔷薇色淡紫靑茎黄蕊瓣末白燕中有黄者稍小于紫嵩山深处有碧色者
　　玫瑰二
　　增花史曰宋时宫中采花杂脑麝作香囊气甚淸香
　　玫瑰三
　　增有色有香　可食可佩【羣芳谱曰娇艳芬馥有色有香　王敬美曰玫瑰非奇卉也然可食可佩】
　　玫瑰四
　　增珠不及【南海人谚云珠千枚不及玫瑰】
　　玫瑰五
　　增诗唐唐彦谦诗曰麝炷腾淸燎鲛纱覆緑蒙宫妆临晓日锦段落东风无力春烟里多愁暮雨中不知何事意深浅两般红
　　刺防
　　增羣芳谱曰灌生茎多刺叶圆细而靑花重叶状似玫瑰而大艳丽无香
　　酴醿一
　　增格物总论曰酴醿花藤身靑茎多刺每一颖着三叶叶靣光緑背翠多缺刻　羣芳谱曰一名独步春一名百宜枝一名琼绶带一名雪缨络一名沈香蜜友大朶千瓣香微而淸本名荼防一种色黄似酒故加酉字
　　酴醿二
　　增羣芳谱曰唐时寒食宴宰相用酴醿酒　又曰召侍臣学士食樱桃饮酴醿酒盛以琉璃盘和以香酪　又曰大西洋国花如牡丹蛮中遇天气凄寒零落凝结蔼若甘露芬芳袭人夷女泽体腻髪香经月不灭五代时充贡名蔷薇水　又曰范蜀公居许下造大堂名长啸前有酴醿架髙广可容十客每春季燕客其下约曰有花坠酒中者浮一大白或笑语喧哗之际微风过之满座无遗时号飞英会
　　酴醿三
　　增靑条粉靣　妙质繁香【并见第五】　簇簇层层　盈盈【梅圣俞诗曰簇簇霜葩宻层层玉叶同古诗曰檀心小盈盈玉靣娇】　梅蕊要同韵　金沙莫效颦【晏元献诗曰唤将梅蕊要同韵古诗曰説与金沙莫效颦】
　　酴醿四
　　增玉立【张南轩诗曰玉立春深雪不如】　压架香【徐溪月诗曰白雪春深压架香】　四邻香【程金紫诗曰好风分散四邻香】　破鼻留春【宋景文诗曰析酲疑破鼻并艳欲留春】
　　酴醿五
　　増诗梁元帝诗曰娼女倦春闺迎风戏玉除近丛看影密隔树望钗踈横枝斜绾袖嫩叶下牵裾墙髙攀不及花新摘未舒莫疑插鬓少分人犹有余　刘瑗诗曰新花临曲池佳丽复相随鲜红同映水轻香共逐吹绕梁寻多处窥丛见好枝今新犹恨少将故复嫌萎钗边烂熳插无处不相宜　唐李峤诗曰晓啼朱露浑无力绣簇罗裠不着行若缀寿阳公主额六宫争肯学梅妆白居易诗曰秾因天与色丽共日争光剪碧排千萼研朱染万房乍见疑回面遥观误断肠风朝舞飞燕雨夜泣萧娘桃李慙无语芝兰逊不芳山榴何细碎石竹苦寻常蕙惨偎阑避莲羞近叶藏怯教蕉叶颤妬得柳花狂岂可轻嘲咏应须痛比方　宋苏轼诗曰荼防不争春寂寞开最晩靑蛟走玉骨羽盖悬朱幰不妆艳已絶无风香自逺凄凉呉宫阙红粉埋故苑余香入此花千载尚凄惋　又曰长忆故山寒食夜野荼防暗香来分无素手簪罗髻且折芳蕤浸玉醅　欧阳修诗曰淸明时节散天香轻染鵞儿一摸黄最是风流堪赏处美人取作浥罗裳　黄庭坚诗曰梅残红药迟此物共春晖名字因壶酒风流付枕帏坠钿香径草飘雪净垣衣玉气晴虹发沈材锯屑霏直知多不厌可忍摘令稀常恨金沙学颦时正可挥　又曰汉宫娇额半涂黄肌骨浓薰笃耨香日色渐迟风力细倚阑偷舞白霓裳　又曰沈水衣笼白玉苗不煎沸苦无聊烦君斫取西庄柳扶起春风万万条　又曰荼防一架最先来夹竹金沙次第栽浓緑扶踈云对起醉红撩乱雪先开　又曰肌肤氷雪薰沈水百草千花莫比方露湿何郎试汤饼日熏荀令炷炉香风流彻骨成春酒梦寐宜人入枕囊输与能诗王主簿瑶台影里踞胡牀　王梅溪诗曰风枝张雨盖露脸污何收拾归醁芳枝韵更香　梅圣俞诗曰京师三月荼防开髙架交垂自爲洞素叶层层紫蕊香酿归光禄春生瓮东陌西阡走钿车芳林广囿飞朱鞚　苏辙诗曰后圃茶防手自栽淸于芍药酽于梅旧来酒客今无几三嗅馨香嬾举杯　谢幼谦诗曰香雪支离半坠风柔条无奈不成丛阿蛮如许风流骨打困秋千细雨中
　　月季一
　　增羣芳谱曰一名长春花一名月月红一名鬭雪红一名胜春一名瘦客灌生处处有之靑茎长蔓叶小于蔷薇茎与叶俱布刺花有红白及淡红者三色逐月一开四时不絶花千叶厚瓣
　　月季二
　　增人间春　天上物【百氏集曰人间不老春　张耒诗曰月季秪应天上物】
　　月季三
　　增诗宋宋景文诗曰羣花各分荣此花冠时序聊披浅深艳不易冬春虑眞宰竞何言予将造形悟　苏轼诗曰幽芳本长春暂瘁如蚀月且将付造物未易料枯枿也知宿根深便作紫笋茁乘时出婉娩爲我暖栗烈先生早贵重妙论推英拔而今城东不记召南苃陋居有逺寄小圃无阔蹑还爲久处计坐待行年匝腊果缀梅枝春杯浮竹叶谁言一萌动已觉万木活聊将玉蕊新插向纶巾折　韩琦诗曰牡丹殊絶萎春风露菊萧疎怨晩丛何似此花荣艳足四时长放浅深红
　　金雀
　　増羣芳谱曰丛生茎褐色髙数尺有柔刺一簇数叶花生叶旁色黄形尖旁开两瓣势如飞雀春初即开

　　御定渊鉴类函巻四百六
　　钦定四库全书
　　御定渊鉴类函卷四百七
　　花部三【芙蕖　水仙　玉簮　凤仙　罂粟　丽春金钱　剪春罗　剪秋罗　金盏　鸡冠山丹　沃丹　石竹　四季花滴滴金　芙蓉】
　　芙蕖一
　　増尔雅曰荷芙蕖其茎茄其叶蕸其夲蔤其花菡萏其实莲其根藕其中菂菂中薏　广雅曰菡萏芙蕖也古今注一名荷华一名水芝一名泽芝一名水花　周书薮泽已竭即莲掘藕　毛诗曰彼泽之陂有蒲与荷又曰隰有荷花　毛诗义疏曰的可磨以为散如粟
　　饭轻身益气令人强健又可为糜　管子曰五沃之土生莲　羣芳谱曰荷花一名水芙蓉叶圆如盖色青翠六月开花有数色惟红白二色为多花大有至百叶者
　　芙蕖二
　　増拾遗记曰西王母见穆天子玉帐髙防进万歳氷桃千年碧藕又进素莲一房百子　又曰闗令尹喜生时
　　其家陆地生莲花光发满室　又曰汉武帝时海中有人乂角面如玉色羙髭髯腰蔽槲叶乗一叶红莲长丈余偃卧其中手持一书自东海浮来俄为雾所迷不知所之东方朔曰此太乙星也　又曰汉昭帝防栁池有芙蓉紫色大如斗花素叶甘香气袭人其实如珠　南史曰王俭用庾杲之为卫将军长史萧缅与俭书曰盛府元僚实难其选庾景行泛緑水依芙蓉何其丽也时以入俭府为莲花池　晋书曰逺法师居庐山东林寺有白莲花与陶靖节十八人同修净土号白莲社　花史曰雍熈中君房寓庐山开先寺望黄石岩瀑水中一大红叶泛泛而下僧取之乃莲花一叶长三尺阔一尺三寸因分叶磨汤饮之香经宿不散　又曰宋元嘉中莲生建康额担湖一茎两花又乐逰苑池莲同干　宋起居注曰泰始二年嘉莲一双骈花并实合树同茎生豫州醴湖　花史曰元嘉六年贾道子行荆上见芙蓉方取还家闻花有声寻得舍利白如真珠　搜神记曰无锡上湖陂丁初雨止见一少妇人着青衣戴呼之不得自投陂中是大苍獭衣皆是荷花　南史曰齐东昏侯凿金为莲花贴地令潘妃行其上曰此歩歩生莲花也　唐书曰张昌宗以姿貌见幸于则天杨再思语人曰人言六郎貌似莲花正莲花似六郎耳　天寳遗事曰太液池千叶白莲开帝与妃子共赏指妃谓右右曰何如此解语花　华山记曰韩愈登华山莲花归谓僧曰峰顶有池菡蓞盛开可爱其中又有破鐡舟焉　酉阳杂俎曰大历中髙邮百姓张存以踏藕为业于陂中见旱藕稍大如臂掘之深二丈大至合抱以其不可穷遂防之中得一剑长二尺色青无刄存不知为寳人有知者以十束薪易之其藕无丝　续世说曰房夀六月召客捣莲花制碧芳酒　南史曰平安王子懋年七嵗母病请僧醮禳有献莲供佛者懋祝曰若使阿姨获祐莲花竟斋如故七日斋毕花更鲜红视罂中微有根须母病寻愈人以为孝之感　又曰孙徳琏镇郢州合十余船为大舫于中立亭池植荷芰良辰羙景賔僚并集泛长江而置酒一时称为胜赏　宋史曰宋兴国九年五月内出玉津园瑞莲一盆示辅臣花与叶悉似合欢而生　拾遗记曰宋神宗时中贵采用臣凿后苑瑶津池成明日请上赏莲花忽见万荷蔽水乃一夜买满京盆池沈其下上嘉其能　又曰欧阳修在州防客取荷花千朶插画盆中围绕坐席命客花人摘一叶尽处饮酒　又曰欧阳修知颍州有官妓卢媚児姿貌端秀口中尝作荷花香　又曰沧州金莲花其形如蝶毎微风时则揺荡如飞妇人竞采之为首饰语曰不戴金莲花不得到仙家　又曰昆流素莲一房百子凌冬而茂
　　芙蕖三
