<!-- { "loadSidebar": true } -->
　　【如求一上驱搭因重因之类皆不离乘除惟増成一法却不用乘除但补亏就盈而已】　控带四时　经纬三才【数术记遗注珠算刻板为三分其上下二分以停游珠中间一分以定算位位各五珠上一珠与下四珠色别其上别色之珠当其下四珠珠各当一至下四珠所领故云控带四时其珠游于三方之中故云经纬三才也】　环矩合矩　立表重表【周髀算经环矩以为圆合矩以为方　下见算一】　依五行之色　合六爻之变【数术记遗注九宫守一位依行色者依五行之色北方水色黑数一东方木色青数三南方火色赤数二西方金色白数四中央土色黄数五　魏刘徽九章算经序庖牺氏始画八卦作九九之术以合六爻之变】　原采越人之余策　持晋相之牙筹　该天地而总隐阳　测鬼神而知造化　増纪众理而叙羣伦　入幽微而致深逺【赵君卿勾股方圆图注观其迭相规矩共为反覆互与通分各有所得然则统叙羣伦宏纪众理贯幽入微钩深致远故曰其裁制万物惟所为之也】
　　算四
　　増黄帝三数【夏侯阳算经序黄帝定三数为十等隷首因以着九章】　算博士【海録碎事骆宾王诗好以数对如秦地重闗一百二汉家离宫三十六之类号算博士】　僧善算【稗海张敬之则天时每思唐徳唯以禄仕谓子冠宗曰吾累官至春卿侍郎当入三品子弟将通由厯于天官有僧者善隂阳算术谓敬之曰六郎无烦求三品敬之曰弟子无所求励此儿子耳】　折除法【崇文总目唐僧一行扩首载术括一百三十五言撮一位算法精妙之防复有算法五章益以折除之法】一算术【又曰唐江本撰三位乘除法位算法二巻以一位因折进退作一算术九篇颇为简约】铁冠奇中【从信录铁冠道人张中曾遇异人授以太极数学太祖闻豫章受围问何日围解中曰当在七月丙戌暨报至乃乙酉盖日官算厯是月差一日实在丙戌解去其他奇中类此】
　　算五
　　增序宋鲍澣之周髀算经序周髀算经二巻古盖天之学也以勾股之法度天地之髙厚推日月之运行而得其度数其书出于商周之间自周公受之于商髙周人志之谓之周髀其所从来逺矣隋书经籍志有周髀一卷赵婴注周髀一巻甄鸾重述而唐之艺文志天文类有赵婴注周髀一巻甄鸾注周髀一巻其厯算类仍有李淳风注周髀算经二巻本此一书耳至于本朝崇文总目与夫中兴馆阁书目皆有周髀算经二巻云赵君卿述甄鸾重述李淳风等注释赵君卿名爽君卿其字也如是则在唐以前则有赵婴之注而本朝以来则是赵爽之本所记不同意者赵婴赵爽止是一人岂其字文相类转冩之误耶然亦当以隋唐之书为正可也又崇文总目及李籍周髀音义皆云赵君卿不详何代人今以序文考之有曰浑天有灵宪之文盖天有周髀之法灵宪乃张衡之所作实后汉安顺之世而甄鸾之重述者乃是解释君卿之所注出于宇文周之世以此推之则君卿者其亦魏晋之间人乎若夫乘勾股朱黄之实立倍差减并之术以尽开方之妙百世之下莫之可易则君卿者诚算学之宗师也
　　增题词眀沈士龙周髀题词曰始读周髀辄骇其艰怪及再一寻讨不过乘方圆参两以生勾股遂至于算数所不可及盖亦因天地自然之数耳故其书称荣方学于陈子至毕思骛神卒无所用其智乃知谓天盖髙固可坐而定者不诬也
　　杂技一
　　増文技巧也　广韵艺也又方术也　泰誓作奇技巧　大学序百家众技之流　左传小人伐其技以凭君子　庄子骐骥骅骝一日而驰千里捕鼠不如狸狌言殊技也　荀子螣蛇无足而飞鼯鼠五技而穷记纂渊海百戏起于秦汉有走丸跳劔戏车山车兴云动雷跟挂腹旋吞刀履索吐火激水转石雾扛鼎象人怪兽舍利之戏　史记货殖传洒削薄枝也而郅氏鼎食　扬子通天地而不通人曰技　后汉书桓谭传小力技数之人　班固宾戏离娄眇目于毫分逢蒙絶技于弧矢班输防巧于斧斤　文中子规矩绳墨者巧之具
　　杂技二
　　増晋王子年拾遗记成王即政七年南陲之南有扶娄之国其人善能机巧变化易形改服大则兴云起雾小则入于纤毫之里缀金玉毛羽为衣裳吐云喷火鼓腹如雷霆之声或化为犀象狮子龙蛇犬马之状或变为虎兕或口吐人于掌中备百戏之乐宛转屈曲于指间见人形或长数分或复数寸神怪歘忽衒丽于时　纲目按列子记周穆王时巧人有偃师者为木人能歌舞王与盛姬观之舞既终木人瞬目以手招王左右王怒欲斩偃师偃师惧坏之皆丹墨胶漆之所为也　庄子桓公读书于堂上轮扁斲轮于堂下释椎凿而问桓公曰敢问君之所读何言耶公曰圣人之言也曰圣人在乎公曰已死矣曰然则君之所读者古人之糟粕也桓公曰寡人读书轮扁安得议乎有说则可无说则死轮扁曰斲轮徐则甘而不固疾则若而不入不疾不徐得之于手应之于心口不能言有数存于其间臣不能喻臣之子臣之子亦不能受之于臣矣　拾遗记灵王二十三年有苌宏能招致神异忽见二人乘云而至王迎之上席时大旱地裂木然一人先唱能为雪霜引气一喷则云起雪飞宫中池井坚氷可琢一人唱能使即席为炎乃以指弹席上而暄风入室裘褥皆弃于台下容成子谏曰大王以天下为家而染异术使变夏改寒以诬百姓文武周公之所不取也王乃疎苌宏而求正谏之士　太平广记鲁班炖煌人莫详年代巧侔造化于凉州造浮图作木鸢每撃楔三下乘之以归　文苑彚隽宋人有为其君以玉为楮叶三年而成杂之楮叶中不辨列子曰使造化三年而成一叶物之有叶者鲜矣汉书卫绾以戏车为郎事文帝【注若今防车之技】　又曰武
　　帝作巴俞都卢海中砀极曼衍鱼龙角觝之戏【注海中砀极乐名曼衍兽名似狸而小假作兽以戏也】　典畧魏眀帝使博士马钧作水转百戏巨兽鱼龙防马列骑如汉西京故事　邺中记走马或在马脇或在马头或在马尾走如故名为猿骑敎坊记上于天津桥设帐殿酺三日敎坊一小儿筋
　　斗絶伦乃衣以缯防梳洗杂于内伎中少顷縁长竿倒立寻复去手久之垂手翻身而下中使宣防云此伎尤难近方教成盖欲以矜异而其实小儿也　艳异编唐开元中数勅赐州县大酺嘉兴县以百戏与盗司竞胜直狱者语于狱中云我等但一事可观即获财利叹无能耳一囚曰吾解绳技吏白于监主主召问曰绳技人常也又何足异乎囚曰众人绳技各繋两头然后于其上行立周旋某只消一条绳粗细如指五十尺不用繋着抛向空中腾踯反覆无所不为矣官大惊恱眀日吏领至戏塲此人捧一团绳计百尺余置诸地将一头手掷空中初抛二三尺次四五丈仰直如人牵之众大惊异后乃抛髙二十余丈仰空不见端绪此人随绳运手寻身足离地抛绳虚空其势如鸟旁飞逺飏望空而去脱身犴狴在此日焉　唐陈鸿祖东城老父传眀皇出游见贾昌防木鸡于云龙门道旁召入为鸡坊五百小儿长每千秋节万乐具举昌冠雕翠金华冠锦袖绣襦袴执铎拂导羣鸡叙立于广塲顾盼如神指挥风生树毛振翼砺吻磨距抑怒待胜进退有期随鞭指低昂不失节度　鸿书唐穆宗时韩志和于上前出一柏木合方数寸中有物名蝇虎子不啻一二百焉其形皆赤乃分为五队令舞凉州上召乐工以举其曲而虎子盘旋宛转无不中节每遇致词处则隐隐如蝇声及曲终累累而退若有尊卑等级志和臂虎子令于上前猎蝇于数歩之内如鹞捕雀罕有不获者　唐苏鹗杜阳杂编上防日大张音乐集天下百戏于殿前时有妓女石火胡本幽州人也挈养女五人才八九歳于百尺竿上张弓五条令五女各居一条之上衣五色衣执防持戈舞破阵乐曲俯仰去来越节如飞是时观者目心怯火胡立于十重朱画牀子上令诸女造踏以至半空手中皆执五防小帜牀子大者始一尺余俄而手足齐举为之踏浑脱歌呼抑扬若履平地上赐物甚厚文宗即位恶其太险伤神遂不复作　五代史唐庄宗少好角觝尝与王郁较而屡胜颇以自矜因顾李存贤曰能胜我当与一镇存贤搏而胜之庄宗病笃顾存贤曰角觝之胜吾不食言即以为卢龙节度使　防要淳化三年幸金明池观水嬉命为竞渡之戏掷金瓯于波间俾军人撇波争取之　事文类聚工部尚书段纶奏召巧工杨思齐上令试之纶使先造傀儡上曰得巧工庻供国事卿令先造器具岂百工相戒母作巧之意耶乃削纶籍　辽史耶律托卜嘉以善撃鞠幸于上凡驰骋鞠不离杖　金史世宗撃毬常武殿司天马贵中谏曰陛下春秋髙围猎撃毬危事也宜悉罢之上曰朕以示习武耳　马观瀛涯胜览自苏门答剌西北行至榜葛剌国有隂阳医卜百工技艺其余百戏或以铁索繋虎行市及至人家则解索坐虎于庭裸而虎虎怒交扑仆虎数回乃已或投手入虎喉虎亦不伤其家必啖虎以肉劳其人以钱盖虎戏以需财也　从信録歙人汪宗孝好拳防之戏縁壁行如平地跃而骑屋瓦无声已更自檐下屹立不加于色偃二丈竹水上驱童子过之皆股战则身先往数十过已复驱童子从之诸鼓舞木熙跳丸飞劒之属见之赧然自废也
　　杂技三
