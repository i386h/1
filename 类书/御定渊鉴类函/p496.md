<!-- { "loadSidebar": true } -->
　　【遵度遂命与张士逊并为王友上作七言诗以宠之储宫建命为左谕徳】　屏鹰以见【元史许有壬至正时以集贤大学士兼太子左谕徳有壬前朝旧徳太子颇敬礼之一日入见方臂鹰以为乐遽呼左右屏去】　精简宫僚【宋齐恢神宗出閤精简宫僚韩琦荐其贤进太子左谕徳也】　赐扶而出【元史李谦字受益至元十八年陞直学士为太子左谕徳侍裕宗于东宫陈十事以进裕宗崩世祖又命傅成宗于潜邸世祖深加器重甞赐坐便殿燕饮世祖曰闻卿不饮然能为朕强饮乎因赐葡萄酒一钟曰此酒醉人恐汝不胜令三近侍扶掖而出】　啓沃诚至【又焦养直字无咎至元时以集贤院侍讲学士诏傅太子于宫中啓沃诚至帝闻之大恱陞太子谕徳】　端本堂经训【又李好文字惟中帝以皇太子年渐长开端本堂命皇太子入学以好文为谕徳好文以孝经大学论语孟子中庸摘其要略释以经义又取史及先儒论说有闗治体而协经防者仿真徳秀太学衍义之例为书十一卷名曰端本堂经训要义奉表以进诏付端本堂命太子习焉】　首论建置宫僚【宋史孝宗立皇太子李彦颖为左谕徳首论建置宫僚以为詹事于东宫内外无所不当省事须白詹事而后行司马光论皇太子讲读官有奏疏録以进上大喜行之】　由荐举辅东宫【眀杨士竒名寓以字行由荐举授审理永乐五年陞左谕徳辅东宫】　聘布衣为谕徳【续文献通考英宗复辟知吴与弼之贤命行人聘之既至京上谓李贤曰与弼当授何职贤对曰今东宫讲学宜授宫僚次日召吏部命为左谕徳与弼固辞上强之不可乃召入文华殿赐勅褒嘉赉以银币仍命行人送归　以上谕徳】　疾风劲草【天中记唐裴谞为史思眀所得甞疏贼短长以闻贼平除太子中允代宗幸陜谞徒歩赴行在帝曰疾风知劲草果然】　诚意感动【宋史程颢熙宁初用吕公着荐为太子中允监察御史里行前后进说神宗以正心窒欲求贤育才为言务以诚意感动主上】　寻访旧学【又辛文恱以五经教授宋太祖幼时从其肄业周显徳中文恱久不接见一日梦邀车驾请见乃太祖也太祖亦梦其来谒因令左右寻访文恱果自至太祖异之及登位召见授太子中允】　召试中书【又和防字显仁太平兴国中擢进士第迁光禄寺丞献所着文赋五十轴召试中书擢太子中允】　改官翰苑【献征録眀唐顺之李学诗墓表云昔官翰林者进士髙甲与庶吉士两途而已今天子以为不足以博求硕士遂改其制癸已之嵗得君等十有一人改翰院皆取之科道与部属而君与余皆从吏部入东朝建君拜左春坊左中允兼修撰】　仍治太学【宋史胡瑗嘉祐初擢太子中允天章阁侍讲仍治太学】　荐文学之臣【又尹洙以文学知名举进士知伊阳县用大臣荐召试为馆阁校勘迁太子中允】　选老学之士【献征録赵文字焕然洪武初授教谕歴任岳州府学教授太宗时诏选老学之士能讲说者尚书蹇义以文名上太宗召至御前面谕授左春坊左中允赐宴俾辅仁宗于东宫文进讲经史敷绎眀尽应制有作悉寓箴规睿防嘉奨　以上中允】　别自为官【天中记唐咸亨制中允复旧而賛善大夫别自为官皆掌侍从翊賛太子以规讽也】　总裁大典【献征録眀陈济字伯载贯通经史百家之言防朝廷修永乐大典大臣有言之者以布衣召至为都总裁时合内外词臣暨太学生数千人繙阅中秘四库书浩瀚填委济至详定凡例区别去取莫不允惬书成擢右春坊右賛善居辅导之职十有五年小心谨慎未甞少有过差】　官非谏职【天中记唐白居易初授左賛善大夫盗杀宰相武元衡居易首上疏请急捕贼以雪国耻宰相以宫官非谏职不当先谏官言事会王涯掎摭居易他事谓其浮华无行贬江州司马】　书称先生【献征録天台徐善述字好古为太学博士永乐间陞司直郎进左賛善仁庙在东宫以师礼待之诗文皆令改定致书称之为賛善好古先生及其卒痛悼不已自为文以祭及即位赠太子少保諡文肃】　注戒子篇【宋史郭防字仲仪太平兴国初为右賛善大夫兼皇子侍讲赐绯鱼太宗至东宫出戒子篇命贽注解且令委曲讲说以喻诸王】　良知学【献征録罗洪先字达夫年十五闻王阳眀讲学防中心即向往遂卑视举子业嘉靖八年廷对擢第一歴任左春坊左賛善疏请预定东宫朝仪忤旨免归即削迹城市辟居石洞四方绅士请益者日众甞谓人曰世间岂有现成良知非万死工夫断不能得今人误将良知作现成看不知下致良知工夫奔放驰逐茫荡一生有何成就语具所作松原録中】　起居调防【元史王恂字敬甫刘秉忠荐之世祖召见命辅导裕宗擢太子賛善诏恂于太子起居饮食慎为调护】　性行峻茂【献征録眀李希顔号愚庵本夹谷隐士也性行峻茂贯酣羣籍太祖用荐手书征之南畿择为诸王子师教法严毅虽诸王子有弗若教者或击额以管帝抚而怒髙皇后问故曰恶有以尧舜训尔子顾怒之邪帝威用霁立朝风节岿然名闻海宇授左春坊賛善大夫】极天下之选【宋史苑冲字元长髙宗时歴官侍读会皇子建国公瑗出就傅首命冲以徽猷阁待制为资善堂翊善而朱震兼賛读时冲震皆一时名徳老成极天下之选上命建国公见翊善賛读皆纳拜】得出伦之才【金史金温特赫济达登大定十三年女直进士科十九年为左賛善以母老求】
　　【养显宗使内直谓缔达曰賛善初未除此官天子谓孤曰朕得一出伦之才学问贯当令辅汝徳义既数日賛善始除此官自谓亲炙徳义不胜其喜未可去也　以上賛善】　学士同班【眀史汪叡字仲鲁号真一道人洪武初下征贤之诏至则引见问义深惬帝意俾翼賛储皇授承务郎左春坊左司直郎工亦日召侍讲周旋于两宫之间与朱善刘三吾二学士趋朝则同班赐坐则聨席人称三老】　学博陞授【详賛善内书称先生注　以上司直】　记过之史【唐贞观中置司议郎二人即古者记过之史也】　清望之官【玉海敬播贞观十八年皇太子表请置史职用司箴诫乃于门下坊置太子司议郎四人精选名士以居之播与来济为此官极为清望　以上司议】
　　谕徳中允賛善二
　　増制唐授杨祯太子谕徳制曰某官敬以安仁恭而合礼相门华夙着清徽王邸元寮复膺髙选属肇开于博望宜审谕于承华　李峤授于复业太子中允制曰某官志识端雅艺能详洽既罢台阁方驱节铜楼俟俊银牓翘贤汉水观风且辍彤幨之务瑶山听乐宜煦黄离之景　苏颋授吴升太子左賛善制曰某官悟理眀达用心微妙博以才艺精于谈吐西园月上亟闻飞盖之篇东陆春归宜听鸣笳之响　又授许诚感太子司议郎等制曰某官或持邦宪才干称多或贰藩条公勤克着青宫列侍元阁修文宜拜职于两司仍佐军于三蜀
　　増诏宋以范冲为资善堂翊善诏曰朕为宗庙社稷大计不敢私于一身选于属籍得艺祖七世孙鞠之宫中兹择刚辰出就外傅宜有端良之士以充辅导之官博观在廷无以易汝冲徳行文学为时正人乃祖发议嘉祐之初乃父纳忠元祐之际敷求是似尚有典型顾资善之开史馆经筵姑仍厥旧朕方求多闻之益实兼数器之长施及童绰有余裕蔽行朕志冝即安之増表唐皇太子请置史职表曰太子既冠成人乃有记过之史是知姬诵登闻肇建此官刘啓升储宪章斯义故能通温玉裕声闻宸宫上有慰于皇情下无亏于物议臣以幼年夙天奨趋紫宸以遵礼仰黄屋以承欢肃恭驰道恐或乖方晨昏视膳虑有违舛泉始达必俟后乘之观离光未融惧寝前星之曜是以夙兴夜寐内省多忧延首谠言冀开童昧而魏晋以降不置此员杜絶箴规何其甚谬伏惟陛下穷神稽古尚择刍荛之言元览文眀犹开登石之路况臣冲藐未涉艺文出自深宫便请监抚之重罕从鼓箧畴识弦诵之冝一徳有愆始忧睿念三朝登馂何以胜任所以冒敢陈闻请遵故事愿开史职用司箴诫是使緜载坠典复在圣朝资此正人少建不逮
　　増书元李好文上宰相辞太子谕徳书曰自非徳堪模范不足以辅成徳性自非学成阃奥不足以啓迪聦眀冝求道徳之鸿儒仰成国家之盛事而某天资本下人望素轻骤膺重托负荷诚难
　　中舍人一
　　原杜氏通典曰中舍人晋咸寜初置舍人四人以舍人才学之美者为之与中庶子共掌文翰在中庶子下洗马上凡奏事文书皆综典之监和尝药月检奏直臣名更直五日典文疏如中书郎宋亦四人齐有一人梁时功髙者一人与中庶子祭酒共掌其坊之禁令陈因之后魏北齐并有之隋曰内舍人四员属门下坊帝减二人唐中舍人二员掌侍从令书奏疏通判坊事拟中书侍郎永徽三年以皇太子讳忠改为内舍人太子逊位而官复旧或谓之太子中书舍人【孝和实録曰王友贞为太子中书舍人】　増文献通考曰宋中舍人舍人至道天禧建储各置一人神宗钦宗登储位皆置中兴后省嘉泰初始除王元实后以馆职任伯起兼之庆元令太子舍人与中舍人皆从七品而中舍人又在舍人之上然故事未尝除　续文献通考曰辽右春坊内有太子中舍人位次右庶子下金元以后不置
　　中舍人二
　　原治文书【晋中兴书惠帝在东宫以中舍人与中庶子共治文书】　典文疏【王珉荅徐邈书中舍人典文疏位如中书郎】　咸寜加名【晋中兴书百官公卿志注咸寜初置中舍人】似黄门任【徐邈与王珉书或说中书舍人职居黄门不与中庶子中间出内】　顾荣
　　秀望【顾荣详太子舍人非中舍人也】　陆云才藻【傅亮文帝志陆云字士龙性清正有才藻为中舍人】　杜锡数谏太子【王隐晋书杜锡字世嘏为太子中舍人性亮直忠烈数进谏愍怀太子】　张敞不荅千秋【北堂书钞呉地志张敞字源为东宫中舍人不辅会稽王嬖人茹千秋曰中舍人名望久满此待公坐当尽拙言敞正色不为荅】
　　太子洗马一
　　原杜氏通典曰洗马秦官汉亦曰洗马【又按汉书汲黯及姊子司马安并为太子洗马安文深巧善宦四至九卿】后汉员十六人职比谒者太子出则当直者前驱导威仪也【汉郎中补】安帝时太子谒庙洗马髙山冠非乘从时着小冠魏因之晋有八人职如谒者拟秘书郎进贤一梁冠黒介帻绛朝服掌圗籍释奠讲经则掌其事余后汉同【陆机邓攸并为洗马】宋与晋同齐置一人梁有典经局又置八人掌文翰尤为清皆取甲族有才名者为之位视通直郎【梁庾于陵拜洗马舍人如旧东宫局通为清洗马掌文翰尤其清者近代用人皆取甲族有才名者时于陵周舍并擢充斯职武帝曰官以人而清岂限于甲族时论美之】陈因之北齐典经坊洗马二人隋曰司经局置洗马四人帝减二人唐司经局洗马二人龙朔二年改洗马为司经大夫三年改司经局为桂坊【一云析司经局置桂坊】司经大夫通判坊事罢隶左春坊咸亨初复旧掌侍奉及经史圗籍判局事　増续文献通考曰辽南面司经局有太子洗马属左春坊金司经正八品掌经史圗籍笔砚等事眀司经局洗马二人校书二人正字二人洗马掌经史子集制典图书刋缉之事立正本副本贮本以备进览凡天下圗册上东宫者皆受而藏之校书正字掌缮写装潢制典图书诠其讹谬调其音切以佐洗马
　　太子洗马二
