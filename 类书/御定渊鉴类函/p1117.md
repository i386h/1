<!-- { "loadSidebar": true } -->
　　【募　孔帖引康承训传曰厐勋出金帛募兵防民多从之】　后楼都　宸卫都【唐书周寳传曰寳以京师陷贼将赴难益募兵号后楼都　五代史曰闽王昶弟继严判六军诸卫事昶疑而罢之代以季弟继镛而募勇士为宸卫都以自卫其赐予给赏独厚于他军】　镆邪军　夜飞将【唐书髙骈传曰骈以军事属吕用之募卒二万为左右镆邪军又与守一分总置官属如骈府　又刘悟传曰从谏妻弟裴问守邢州有募兵五百号夜飞将多豪姓】　募牧儿　募逃卒【又哥舒翰传曰安禄山反或说翰精锐诛君侧此汉挫七国计也谋颇露杨国忠大骇入见帝曰兵法安不忘危大兵在潼闗而无后殿万一有不利京师危矣即募牧儿三千人日夜训练以劒南列将分统之又募万人屯灞上使腹心杜干运为帅　宋史宁宗夲纪曰嘉定二年命荆湖制置司募逃卒及放散忠义以补厢禁军阙】武锐军　横江军【通鉴宋纪曰李庭芝为两淮制置大使募汴南流民二万余人以实之号武锐军　宋史髙宗夲纪曰绍兴四年诏江浙荆湖十四郡各募水军五百人名横江军两浙十郡沿江海州县招补廵检土军】　充义军　充扈卫【通鉴宋纪曰太宗将大发兵讨契丹遣使募兵于河南北四十余郡凡八丁取一以充义军　宋史髙宗本纪曰绍兴七年诏席益募陕西河东河北兵三千部送行在充扈卫】　诏书系木　蜡书冒围【隋大业中突厥围炀帝雁门炀帝从围中以木系诏书投汾水而下募兵赴援　通鉴宋纪曰靖康中张所以蜡书冒围募河北兵士民得书喜曰朝廷弃我犹有一张察院能防而用之应募者十七万人由是所声震河北】　报仇募士改官募兵【汉书灌夫传曰夫父孟死吴军中夫奋曰愿取呉王若将军头以报父仇于是募军中壮士所善愿从数十人　弇州史料三述曰正统己巳徐公珵以翰林院侍读改浙江道御史募兵彰徳杨公鼎以右春坊右中允改河南道御史募兵兖州检讨王玉改江西道御史募兵济南俱事完复故官】　前宜后宜　前锦后锦【注俱见前怨军】　原陈可取之民　募敢死之士【吴志周祗乞于鄱阳召募事下陆逊曰此郡人易动难安祗固陈可取之民呉遽等果杀只逊讨破】　增戴抺额应诏　锐鉏首应募【唐书娄师徳传曰时募猛士讨吐蕃师徳乃自奋戴红抺额来应诏髙宗假朝散大夫使从军　通鉴唐纪曰厐勋募人为兵人利于剽掠争赴之至父遣其子妻勉其夫皆断鉏首而锐之执以应募】　户免粮五石　月给米三斗【典故纪闻曰明英宗复立后命自辽东至甘肃一带邉民有强劲精壮愿报効者募为土兵收附近卫所给与银布鞍马器械秋冬操练支与口粮春夏务农住支免其夲户五石税银二丁差以供给之　兵畧纂闻曰刘缨正徳间为兵部侍郎初崇明盗起江南诸郡绎骚所在募民兵应敌号义勇军有司上其数请如官军给饷公不可曰往时王都御史借闗陇民兵讨洞蛮从便宜月给米人三斗后皆籍为军至今遗患于民国家军饷岂宜轻议事遂寝】　募羣盗补屯卒　募饥民补厢军【唐书曺华传曰华进棣州刺史州与郓比时贼畧定滴河华遽逐贼斩二千级复其县又募羣盗可用者贷死补屯卒使据孔道贼至輙击郤之不敢北　通鉴宋神宗纪曰熙宁元年募饥民补厢军】
　　召募四
　　增筑台募万死一生者【唐书南霁云传曰张廵始被围筑台募万死一生者数日无敢应俄有喑呜而来者乃霁云也廵对泣下】　徴兵满万不如召募数千【孔帖引韩文若召募土人必得毫勇与贼相熟知其气力所极无望风之惊爱防乡里勇于自战徴兵满万不如召募数千】　募重而约严【唐书蘓颋传曰吐蕃盗邉帝欲自将兵讨之颋上疏諌止有曰若夫择良将募重而约严违律必诛杀敌必赏多出金以购酋长贼亡无日矣】
　　召募五
　　增奏疏唐郭虔瓘传曰虔瓘建募闗中兵万人系突厥余寇有诏募士给公乗在所续食将作大匠韦凑上言汉徙豪族实闗中今畿辅户口逋耗不宜更募骁勇以空京甸资荒服万人所过递防熟饔亘六千里州县安所供亿秦陇以西多沙碛少居人若何而济纵有克获其补几何倘稽天诛则诿大事
　　御定渊鉴函卷二百十六
　　钦定四库全书
　　御定渊鉴函卷二百十七
　　武功部十二【愿从征伐　簿籍　军刑　致师犒师　弭兵　伏兵　祭师　发军先锋乡导】
　　愿从征伐一
　　増家语曰孔子北游于农山四望喟然叹曰二三子各言尔志吾将择焉子路进曰由愿得白羽若月赤羽若日钟鼓之音上震于天旍旗缤纷下蟠于地由当一队而敌之必也攘地千里搴旗执馘唯由能之　后汉书王霸传曰光武过颍阳霸率賔客上谒曰将军兴义兵窃不自知量贪慕威徳愿充行伍　唐书马璘传曰马璘年二十读汉马援传至丈夫当死边野以马革裹尸而归慨然曰使吾祖勲业坠于地乎开元末挟策从安西节度府　又李晟传曰李抱玉署晟右军将吐蕃围灵州抱玉授以兵五千击之晟辞曰以众则不足以谋则多乃请将一千人由大震闗趋临洮屠定秦堡执其
　　帅慕容谷钟而还吐蕃乃解围去　又封常清传曰安禄山反帝引见问何策以讨贼常清大言曰天下太平久人不知战然事有逆顺势有竒变臣请驰至东京悉府库募骁勇挑马棰渡河计日取逆首以献阙下天子壮之　又马燧传曰李懐光反河中朝臣多请宥懐光者燧以懐光反覆不可信河中近甸舍之屈威灵无以示天下乃舍军入朝为天子自言之且云得三十日粮足平河中许之
　　愿从征伐二
　　増投笔　请缨【汉书班超传曰超为官佣书常辍业投笔叹曰丈夫无他志略犹当效傅介子张骞立功异域以取封侯安能久事笔砚间乎　史记曰终军请愿受长缨必覊南越王而致之阙下】原从军行　狥国难　増当一队　为前锋【汉书李陵传曰陵叩头自请曰臣所将屯边者皆荆楚勇士竒材剑客也力扼虎射命中愿得自当一队　北征记曰永乐时忠勇王金忠来归屡言阿噜台弑主虐人违天逆命数为边患请发兵讨之愿身为前锋自効】　原卜式奋身　窦宪奋击【卜式上书闻南越反愿父子与齐习战船往死之下诏曰齐相卜式愿奋身国难赐爵闗内侯　窦宪愿奋击匈奴以赎罪】　吕十五击贼　张奋二十领兵【吴志吕年十五六窃随姊夫邓当击贼当顾见呵叱不能禁止归白母母怒欲罚之曰贫贱难可居设有功富贵可致不探虎穴安得虎子也又张昭弟子奋年二十造作攻城火攻车歩隲荐之昭不愿曰汝年少对曰童汪死难子竒治阿奋不才年不为少也领兵连有功】　増尚能被甲上马　更学兵书战策【后汉书马援传曰武威将军刘尚击武陵五溪蛮深入军没援因复请行时年六十二帝愍其老未许之援自请曰臣尚能被甲上马帝令试之援据鞍顾盻以示可用帝笑曰矍铄哉是翁也遂遣援　唐书马燧传曰燧与诸兄学辍策叹曰方天下有事丈夫当以功济四海渠老一儒哉更学兵书战策】
　　愿从征伐三
　　増诗唐杨炯从军行曰烽火照西京心中自不平牙璋辞凤阙鐡绕龙城雪暗雕旗画风多杂鼓声宁为百夫长胜作一书生　明陈汝言从军诗曰萧萧戎马鸣悠悠赴遐征洒涕别亲戚前行有期程骨肉恩难断负戈且吞声开边报明主宁顾死与生　我非将门子生本良家儿少年事驰骋射猎南山陲邦家有急难诏书下丹墀跨马出门去立身当及时　平沙浩漫漫行迈不遑歇父母生我时岂知从战伐风吹陇头树月照原上骨成功勒燕然千载名不没
　　簿籍一
　　増周礼夏官大司马中夏教茇舎如振旅之陈羣吏撰车徒读书契【郑元注曰读书契谓以簿书校録军实之凡要】　李靖问对曰臣按春秋左氏传云先偏后伍又司马法曰伍人为伍尉缭子有束伍令汉制有尺籍伍符后世符籍以纸为之于是失其制矣
　　簿籍二
　　増史记李广传曰程不识正部曲行伍营阵击刁斗士吏治军簿至明士多乐广而苦不识
　　簿籍三
　　原简稽　动众【周礼小宰以官府之八成经治二曰听师田以简稽注士卒兵器簿书也稽计也简阅也合也合计其士卒阅其兵器为之要籍也　礼足以动众注动众谓师役之事】　持囊立符【丙吉驭吏习知边事警急见驿持赤白囊书驭吏因刺取探之知虏入云中代郡因白吉】
　　【也　后汉初禁防尚简但以玺书发兵未有虎符之信杜诗上疏请立虎符絶诈伪从之】　増比籍判簿【唐书兵志曰徳宗幸梁还以神策兵有劳皆号兴元元从奉天定难功臣恕死罪中书御史府】
　　【兵部乃不能嵗比其籍　又百官志曰兵部郎中一人判簿及军戎调遣之名数】　读书契立簿注【上注见第一　唐书苏传曰时十道使括天下亡户初不立籍人畏捜括即流入比县旁州更相廋蔽瓌请罢十道使専责州县预立簿注天下同日阅正尽一月止】　为四籍　为二籍【唐书兵志曰开元十三年始以彍分十二卫总十二万为六番每卫万人京兆彍六万六千华州六千同州九千蒲州万二千三百綘州三千六百晋州千五百岐州六千河南府三千陕虢汝郑懐汴六州各六百内弩手六千其制皆择下户白丁宗丁品子彊壮五尺七寸以上不足则兼以户八等五尺以上皆免征镇赋役为四籍兵部及州县衞分掌之十人为火五火为团皆有首长又择材勇者为番头颇习弩射　又十二年诏左右羽林军飞阙取京旁州府士以户部印印其臂为二籍羽林兵部分掌之】　原尺籍伍符　军书羽檄【汉书冯唐曰士卒尽家人子起田中安知尺籍伍符注尺籍以书军令伍符者军行士伍伍相保符信详将帅　又息夫躬言军书交驰而辐辏羽檄重迹而押至】　边遽乃至　呉语遽闻　増以小册记兵　出片纸指名【通鉴宋纪曰曺玮知秦州数言唃厮啰欲内冦请益兵翰林学士李廸奏陕西诸郡兵自可以益之帝因问以陕西兵数对曰臣为转运使时以方寸小册记兵及粮以备调发今犹置佩囊中因取以进帝曰不意颇牧在吾禁中典故纪闻曰明太祖谕诸将校曰朕昔下金华时馆于廉访司有给扫除数老人能言元时兵事使者问其主将曰尔兵何在主将举所佩縏囊出片纸指其名曰尽在此矣其怠弛如此及天下乱无兵可用乃集农夫驱市民为兵至不能弯弓发一矢】
　　簿籍四
　　増名籍而身居市肆【唐书兵志曰徳宗时白志贞请节度都团练观察使与世尝任者家皆出子弟马奴装铠助征神策兵既发殆尽忠贞隂以市人补之名籍而身居市肆】　一报再报【兵略纂闻曰治间马端肃公本兵时言故事各边军马数目三年一造册奏报恐其间消长参差卒然有警难以调度宜自今改议地方稍逺者嵗一报边方多事之地嵗再报】
　　簿籍五
　　増策唐刘蕡对策曰今夏官不知兵籍止于奉朝请六军不主兵事止于养勲阶
　　増议宋钱若水撰刘珙諡议曰公镇江陵条上兵少财匮之状除去诡名虚籍之大修部伍战阵之法
　　军刑一
