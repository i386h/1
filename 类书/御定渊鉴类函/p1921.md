<!-- { "loadSidebar": true } -->
　　原盛香【袁彦伯罗山疏云善道门尸在石室北壁下形骸朽壊止有白骨在昔成都识此道士闻之使人慨然其业行殊异当蝉脱解骨耳石室中先有瓯盛香得便扫除烧香】　化丹【抱朴子云取金液及水银以黄土瓯盛置之猛火土皆化为丹以此丹金为盘盌食其中可令人长生】　增玉手捧【韵府云裴航至蓝桥姬曰云英擎一瓯浆来俄于苇箔下出双玉手捧瓷瓯饮之真玉液也】　犀筯击【又云汉成帝欲立飞燕谢后歌归风送逺之曲以文犀筯击玉瓯酒酣风起后袖曰仙乎仙乎去故而就新】　起素涛【茶歌云碧玉瓯中素涛起】　饮玉液【见上】　覆案上【唐书云宗命相先书名置案上举金瓯覆之谓太子曰此相名也其谁乎射中赐巵酒肃宗曰非崔琳卢从愿乎上曰然】　掷波间【宋史云淳化三年三月帝幸金明池命为竞渡之戏掷银瓯于波间令人泅波取之】赐诸葛恢【诸葛恢集云诏赐恢白瓯二枚】　投徐孝嗣【南史云沈昭畧被召入华】
　　【林省饮药酒骂徐孝嗣曰废昬立明古今令典宰相无才致有今日以瓯投其靣曰使为破靣鬼】
　　瓯三
　　原啓梁皇太子谢敕赉广州瓯等启曰淮南承月之杯岂均符采西国浮云之盌非谓瑰竒臣南珍靡究未读奏曹之表方物罕逢不识议郎之画
　　瓮一【罋瓮同】
　　原易曰井谷射鲋瓮敝漏　增周礼曰大朝觐佐傧共设篚罋之礼　原礼记曰儒有蓬户罋牖易衣而出并日而食　孝经援神契曰银瓮不汲自随不盛自盈增急就章曰系臂琅玕琥珀龙璧碧珠玑玫瑰瓮　宋刘师道诗曰醯鸡瓮里夭
　　瓮二
　　原左传曰齐人伐燕燕人归燕姬赂以瑶瓮玉椟斚耳增汉书曰陈平家贫居瓮牖　华严国志曰赵琰青
　　州刺史防置水瓮得贵要之书投于其中　闻见録曰赵普为相屏后设一大瓮凡有投利害文字贮其中满则焚之通衢因此得谤　宋史曰牟子才八世祖允良生期岁淳化间盗起举家殱焉惟一姑未笄以瓮覆之得免　广舆记曰陶宗仪天台人至元间避难府城南之亭林里雅好著述虽力耕畎亩恒以笔砚自随置一瓮树下有所得即书以投其中乆乆成帙曰南村辍耕録
　　瓮三
　　增藏书　积笔【东坡诗序云唐房琯与道士邢和璞出游至夏口村坐古松下和璞使人凿地得瓮中所藏娄师德与永禅师书谓琯曰颇忆此邪因怅然悟前身为永师也　尚书故实云孙智永学书积年秃笔十八瓮】　原雷鸣　云出【淮南万毕术云取沸汤着铜瓮中坚塞之内于井中作雷鸣闻数十里　幽怪志曰曹着为建康小吏忽为庐山府君所迎见府门前有大瓮可受五百石风云出其中】藏金　增流钱【晋书云隗炤善易临终书版授妻曰吾亡后五年有诏使来此亭姓龚负】
　　【吾金可持此版责之至期龚使者止亭中妻赍版往责使者筮卦曰吾不负金贤夫有金五百觔盛以青瓮覆以铜柈埋在堂屋下掘之得金　唐余録云建安人见山下数钱流出至山半有大瓮钱满而欹于是推正石搘之取五百余归将再尽取而亡其瓮夜梦人曰钱有主向为瓮欹以五百雇尔正之尔】　贮露作酪【韵府云黄帝时瓮尧时犹存贮玛瑙露中时淳则满时浇则竭　王隐晋书云太孙臧外祖蒋廸作酪当酿未成大瓮自行廸打酪瓮破问景养养曰当生太子储副】　备城　累墙【墨子云备城百步一井井十瓮　正字通云明姚广孝选军中器槭聚瓮甃累墙瓮口向内外过者不闻声以声为瓮所收也】　原出妇　藏贼【六帖云魏管辂有人失妻辂卜之令于东阳城门担豚人至与共鬭豚走逸追之豚入舍突破主人瓮妇从瓮中出　东观汉记云王涣与洛阳令方畧捕贼贼乃藏大瓮中悉擒获】　丈人抱　吏部眠【庄子云子贡入楚过汉隂见一丈人方为圃畦凿隧而入抱瓮而灌子贡曰有械于此用力寡而见功多其名为槹丈人忿然作色曰有机械者必有机事有机事者必有机心吾非不知羞而不为也　晋书云毕卓为吏部郎性嗜酒比舍郎酒熟因夜至其瓮间盗饮之为掌酒者所缚旦视之乃毕吏部也】　增活一儿　投二媪【冷斋夜话云司马温公幼时与羣儿戏一儿坠大瓮水中羣儿惊去公以石击瓮水迸出儿得不死至今京济间为小儿击瓮图　唐书云武后嫉髙宗废后王氏并萧良娣剔其手足反接投酿瓮中曰令二媪骨醉】　纳周兴　瘗陈谔【唐书云天授中人告周兴谋反诏来俊臣鞫状初兴未知被告方对俊臣食俊臣曰囚多不服奈何兴曰易耳内之大瓮炽炭周之何事不承俊臣曰善命取瓮且炽火徐谓兴曰有诏按君请尝之　明纪云永乐中陈谔为人刚介直諌触禁上怒命为坎瘗之露其顶谔叹息谓其人曰吾今日乃为火毙所苦问其故骂曰咄嗟汝不知邪朝廷瘗人当以瓮令速死耳瘗者如其言遂得屈伸七日不死释还职】　原坐岳飞置胡广【宋史云岳飞生未弥月河决内黄水暴至母姚抱飞坐瓮中冲涛及岸得免人异之　世説云胡广本姓黄五月五日生父母恶之乃置瓮投于江湖见瓮流下人闻儿啼取儿养之遂位登三司广不持本亲服云本亲以我为死人深讥之】　浸道士　煆颠仙【集仙云王老者慕道有老道士造之忽遍身疮曰得酒数斛浸之即愈遂为置酒满瓮道士坐瓮巾三日须髪皆黒如童子曰能饮此酒可仙去时方打麦全家饮之忽风动云蒸一时轻举空中犹闻打麦声　明通纪云太祖时有周颠仙建昌人年十四得颠疾行乞南昌举错谲诡人莫能识至金陵遇上出必前遮拜时有所言必以告太平为首词上厌之命沃以烧酒颠饮极多终不醉命覆以瓮积薪煆之火息起视正坐宴然】　藏鹦鹉　增置蜥蝪【白帖云张华养白鹦鹉华自外来并以家事告之华出后童仆怒乃藏瓮中　韵府云置蜥蝪于瓮中祈雨事】　有黄虀　原得素书【韵府云贫士有三百瓮黄虀　钟离意别云意为鲁相脩夫子庙男子张伯除堂下草土中得玉璧七枚伯怀其一以六枚瘗堂下牀首有悬瓮意问户曹此何瓮曰夫子瓮有丹书人莫敢发意发之得素书云后世修吾书董仲舒防吾车拭吾履发吾笥防稽钟离意璧有七枚张伯怀其一】
　　瓮四
　　原酒瓮【金楼子云祢衡云荀彧可强与言余皆酒瓮饭囊尔】　增饭罋【童謡云二月刈禾伤早九月吃糕正好十月洗荡饭瓮隋五行志云丰年之祥东坡诗云助尔歌饭瓮】　原金七瓮【白帖云宋渭南耕者得主父偃七瓮金】　酒五瓮【白帖云周觊籍其家絮数簏酒五瓮而已】覆酒瓮【晋书云陆机闻左思欲作三都赋曰须其成当以覆酒瓮尔】　覆酱瓮【后魏书云雄着太当时不免覆酱瓮】　增从人求酒【类説云有人自称成德器从人求酒击之乃一破酒瓮】　悬树作声【明通纪云成化中山东民穿窖得古冢一罋贮水輙涸悬树上作声怪而破之识者云此寳器能照数里】　抱瓮酿酒【语林云羊稚舒冬月酿酒常令人抱瓮须复易一人酒速成而味好】　置瓮投书【见前赵琰】
　　瓮五
　　增诗唐陆防咏酒瓮诗曰暖麴蘖调覆深苫盖尽溢处每淋漓沈来还濎滢尝闻清凉酎可养希夷性盗饮以为名得非君子病　皮日休和陆鲁望酒瓮诗曰坚净不苦窳陶于醉封疆临溪刷旧痕隔屋闻新香移来近麴室倒处临糟牀所嗟无比邻余亦能偷尝增赋唐卫棻瓮赋曰古人得象兮创经营肇彼羣槖兮疏厥名瞻兹瓮之为质乃陶人之所成非耳目之华侈留器用之深情若乃虗以为量满而戒溢内容乃体外坚其质在埏埴之厥初谅邀竒于斯日济家人之攸务故陈子乎虗室藏用所资讵可谈悉至如原宪贫病蓬户攸居以瓮为牖含风自虗知道而乐其神晏如及夫汉隂抱瓮髙情悠邈絶乎浇风敦其至朴同夫人道于焉卓荦若夫吏部既醉乗兴来眠漏永夕酒泛如泉酣饮无度其人在旃考异宏图征竒遐纪条支之鸟卵犹类园人之茧形可拟非心虗之可测徒耳闻而是矣厥品之为用自礼经以疏迹固有顺于时须乃全之而不易含虗而称从宜所适粤若稽古兮圣唐银瓮常满兮珍光灵液滋兮寳物用呈絶瑞兮咏太康小子同萤爝之微火耿光疑于斯章
　　罂一
　　增説文曰防备火长颈瓶也　又曰罂甀也甀小口罂也　方言曰罂谓之防　师古曰罂所以盛酒也　博古图曰汉汤罂温水器也状如匏圜而纯素有一耳若屈巵举而置之炉灶间以烹水铜为之重一觔十一两容三升七合非瓦瓶也　苏轼诗曰厨里霜虀到旧罂又曰年来小器溢瓶罂
　　罂二
　　增史记曰韩信击魏从夏阳以木罂渡军袭安邑　汉书曰赵广汉为京兆尹突入霍禹第搜索私屠酤推破卢罂釜斩门关　晋书曰孔严父奕有遗酒者奕遥呵曰人饷吾两罂酒其一何故非也视之一罂果是水奕曰酒重水轻提酒者手有轻重故耳
　　罂三
　　增酌酒【襄阳耆旧云卒仲宣截竹为罂以酌酒曰吾性爱竹及酒欲令二物相并尔】　承糟【刘伶酒德颂云捧罂承糟衔杯潄醪】　金罂【韵府云唐左相酒名醁翠涛贮以金罂十年不败】银罂【杜甫腊日诗云翠管银罂下碧霄】　琉璃罂【异苑云月支国有佛髪盛以琉璃罂】翡翠罂【归田録云寳器翡翠罂欧阳修得之梅尧臣能屑金】

　　御定渊鉴类函卷三百八十四
<子部,类书类,御定渊鉴类函>
　　钦定四库全书
　　御定渊鉴类函巻三百八十五
　　器物部四【瓶　壶　甑　盆　匕箸权　衡　量　度　农器】
　　瓶一
　　原易曰羸其瓶　毛诗曰瓶之罄矣惟罍之耻　増礼记曰祭灶盛于盆尊于瓶　原左传曰虽有挈瓶之智守不假器礼也　増吕氏春秋曰古者抱瓶而汲　原淮南子曰覩瓶水之氷而知天下之寒　古乐府曰金瓶素绠汲寒浆　増富弼书坐屏曰守口如瓶防意如城
　　瓶二
　　増传曰卫孙蒯田于曹隧饮马于重丘毁其瓶重丘人闭门而诟之曰亲逐而君尔父为厉是之不忧何以田为　又曰邾子在门台阍以瓶水沃廷　唐书曰太宗以胡瓶赐李大亮曰有臣如此朕何忧古人以一言之重订千金今赐胡瓶一虽无千金乃朕所自御　玉海
　　曰唐禁中银瓶大者髙五尺余江西李兼献髙六尺者贞元十二年诞日及端午齐映献髙八尺余者　叙闻录曰宪宗酿换骨醪以金瓶赐裴度　五代史曰唐废帝入立欲择宰相因悉书清望官姓名内琉璃瓶中夜焚香祝天以筯挟之首得卢文纪欣然相之　元史曰至顺间伯勒齐尔布哈陞荣禄大夫宣徽使宣徽所造酒横索者众嵗费陶瓶甚多伯勒齐尔布哈奏制银瓶以贮而索者遂止
　　瓶三
　　増净手　暖足【寄归云梵云军持此云瓶常贮水随身净手　汤婆一名暖足瓶】　蓄钱　行雨【类书云邹长倩赠公孙扑满一枚扑满蓄钱瓶也以土为之可入不可出满则扑之士有聚而不散者有扑满之败　怪録云李靖宿一朱门家夜半一妇人托行雨鞲骢马与一小瓶戒曰瓶水一滴地上三尺水矣】
　　瓶四
