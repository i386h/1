<!-- { "loadSidebar": true } -->
　　【阵】　牝牡方伏　商羽徴角【周书云凡有五阵春为牝阵弓为前行夏为方阵戟为前行季夏圆阵矛为前行秋为牡阵劒为前行冬为伏阵楯为前行是为五阵　黄石公记云使商人为前兵者象白虎阵使羽人为前兵者象元武阵使徴人为前兵者象朱雀阵使角人为前兵者象青龙阵】直木锐火　圆土方金【黄帝问元女兵法云敌人为圆阵已以直阵攻之直阵者木阵也敌人为方阵已以鋭阵攻之锐阵者火阵也　又云敌人为曲阵已以圆阵攻之圆阵者土阵也敌人为直阵已以方阵攻之方阵者金阵也敌人为锐阵已以曲阵攻之曲阵者水阵也案黄石公记云彼以直阵来者我以方阵应之方来锐应之锐来曲应之曲来圆应之圆来直应之直木方金锐火曲水圆土也各以能克者应胜之】　合之校　山岳之盘【汉书曰陈汤伐西域部勒行陈益置扬威白虎合之校汉兵胡兵合四万余人　任子云善阵者徒众整一如列宿之陈部伍周廻如山岳之盘是阵之体也】　箕张翼舒　羊羣犬聚【张衡东京赋云火烈具举武士星敷鵞鹳鱼丽箕张翼舒案文选王济注曰鵞与鹳皆阵名鱼丽阵势箕张翼舒亦阵之名　抱朴子云羊羣犬聚攻城畧地而所向无劲敌所摧无坚垒】　握机连衡　缘山入谷【洛书兵钤云有连衡阵洞当阵龙腾阵鸟翔阵握机阵虎翼阵　尉缭子云兵之所及羊肠亦胜锯齿亦胜缘山亦胜入谷亦胜方亦胜圆亦胜】　堵压云覆　山布星陈【又云如垣堵压之如云霓覆之　陈琳武军赋整行案律决敌中原八部方置山布星陈】　先偏后伍　右牝左牡【左传郑御王师为鱼丽之阵先偏后伍伍承弥缝注二十五人为偏以居前五人为伍次之伍承偏之阵而弥缝补阙也此盖鱼丽阵法　国语范蠡曰凡阵之道设右为牝左为牡】　毁车以行　必斾而疏【传晋败羣狄于太原将战魏舒曰彼徒我车所遇又阨以什供车必克请更卒自我始乃毁车以为行五乗为三伍为五阵以相离两于前伍于后专为左角参为右角偏为前拒以诱之　晋侯使斥山泽之险虽所不至必斾而疏陈之】　右山左水　前两后伍【兵法曰右背山陵前左水泽　下详前】増旣阵而击　未阵即犇【左传曰宋公及楚人战于司马子鱼曰彼众我寡及其未济请击之公曰不可旣阵而后击之宋师败绩　唐书康承训传曰厐勋军皆市人嚣而强未阵即犇相蹈借死者四万】　夹水为阵　上山为阵【左传曰越子伐呉呉人御之笠泽夹水而阵越子为左右勾卒使夜或左或右鼔噪而进呉师分以御之越子以三军潜渉当呉中军而鼔之呉师大乱兵畧纂闻曰明威寜伯王越与保国公朱永帅千人廵邉贼猝至主客不当永欲走威寜止之即挥兵上山】
　　【为阵列自固贼疑未敢前薄暮令皆下马衔枚鱼贯行毋反顾自率骁勇殿从山后走五十里抵城】堂堂正正　十十五五【兵书要诀曰孙子称无要正正之旗无击堂堂之阵正正之旗者谓行军也前后正治故不可要而击之也堂堂之阵者谓营阵堂堂不冒乱也不可就而击之也　唐书哥舒翰传曰翰次灵寳西原与贼将崔干祐战干祐为阵十十五五或郤或进而陌刀五千列阵后王师视其阵无法指观嗤笑曰擒贼乃防食】　武侯旧法　临淮遗法【李靖对太宗曰八阵为六武侯之旧法焉　唐书郝廷玉传曰吐蕃犯京畿廷玉与马璘屯中渭桥他日鱼朝防闻其善布阵请观之廷玉申号令鸣鼓角部伍坐作进退若一朝防叹曰吾处兵间久今始知训练法廷玉恻然曰此临淮王遗法也】形圆体方　歩南北【玉海引洪氏曰八阵魁六十有四重易之卦也却月魁二】
　　【十有四作易之画也画起于圆而神故却月之形圆卦定于方以知故八阵之体方方居前而圆居后卦自画始方自圆生也壁门直袤曲折翼其旁则隂阳二物握竒则有虗一之象　玉海曰后魏和平三年因嵗除大傩遂耀兵示武更为制令歩兵陈于南士陈于北各击钟鼔以为节度其歩兵所衣青赤黒黄别为队部楯矟矛防相次周廽转易以相赴就有飞龙腾蛇之变为函箱鱼鳞四门之阵凡十余法跪起前却莫不应节】车为圜阵　舫为方阵【魏志田豫传曰鄢陵侯彰征代郡以豫为相军次易北虏】
　　【伏击之豫因地形囘车结圜阵弓弩持满于内疑兵塞其隙胡不得进遂舍而去　兵畧纂闻曰明督佥杨尚英初起行间与倭遇大小数十战多有功其廵海也尝以三翼舸猝遇倭数百艘众寡不敌公令聨舫为方阵戒士持满毋轻发贼出叵测引去】　三十二圗　四十六诀【玉海曰咸平二年十二月车驾亲征河北内出阵圗示殿前都指挥使王彦超等令识其部分三年内出阵图三十二以示辅臣唐书裴行俭传曰行俭为营阵部伍料胜负别器能等四十六诀】　至和八阵　嘉祐八阵【玉海曰至和二年代州兵马钤辖苏安静上八阵图降勅奬谕　又曰嘉祐四年翰林学士胡宿看详驾部员外郎尹瞻所进裵子新令及八阵图颇精降诏奬谕】　黄帝丘井法　风后握机文【李靖问对曰黄帝始立丘井之法因以制兵故井分四道八家处之其形井字开方九焉五为阵法四为闲地此所谓数起于五也虚其中大将居之环其四面诸部连绕此所谓终于八也及乎变化制敌则纷纷纭纭鬭乱而法不乱浑浑沌沌形圆而势不散所谓散而成八复而为一者也　李靖问对太宗曰黄帝兵法世传握竒文或谓为握机文玉海引书目曰风后握机图经一卷薛氏铨定云握竒经别有续圗记金革旗麾进退趋鬭之法】　阵法上内史　阵圗示宰相【唐书罗士信传曰凡战张须陁先登士信副以为常炀帝遣使图须陁士信阵法上内史　通鉴宋纪曰真宗咸平四年出阵圗示宰相命督将练士以备北邉】
　　阵四
　　増乌云【太公豹韬曰乌云之阵隂阳皆备或屯其隂或屯其阳处山之阳备山之隂处山之隂备山之阳】　如荼如火如墨【呉语曰呉王昬乃戒令秣马食士夜中乃令服兵擐甲系马舌出火灶陈士卒百人以为彻行百行万人以为方阵皆白常白旂素甲白羽之矰望之如荼王亲秉钺载白旗以中阵而立左军亦如之皆赤常赤旟丹甲朱羽之矰望之如火右军亦如之皆元常元旗黒甲乌羽之矰望之如墨】　四竒四正【太白隂经曰飞龙虎翼鸟翔蛇盘为四竒阵天地风云为四正阵】　鱼鳞【汉书陈汤传曰汤前至郅支城都赖水上离城三里止营傅陈望见单于城上立幡帜数百人被甲乗城又出百余往来驰城下歩兵百余人夹门鱼鳞陈注师古曰言其相接次形若鱼鳞也】　防刘乗之【后汉书礼仪志曰立秋之日武官肄兵习战阵之仪斩牲之礼名曰防刘兵官皆肄孙呉兵法六十四阵名曰乗之】　营卫【彚苑详注曰魏祖于官渡使运粮贼数絶之乃使十乗为一道十道方行以营卫之】聚细石为之【玉海引荆州圗副云永安宫南一里渚下平碛上周回四百一十八丈中有诸】
　　【葛武侯八阵圗聚细石为之】　常山蛇势【玉海盛之荆州记云八阵及垒皆圗兵势行藏之权自后深识者所不能了桓温伐蜀经之以为常山蛇势】　平地御宼之方【通典曰后魏柔然犯塞刁雍上表采诸葛八阵之法为平地御宼之方】　七徳舞【唐书礼乐志曰七徳舞者本名秦王破阵乐太宗为秦王破刘武周军中相与作秦王破阵乐曲及即位乃制舞圗左圆右方先偏后伍交错屈伸以象鱼丽鵞鹳命吕才以图教乐工一百二十八人被银甲执戟而舞凡三变每变为四阵象击刺往来歌者和曰秦王破阵乐后令魏徴等更制歌辞名曰七徳舞】　天地人三阵【唐书贠半千传曰髙宗御武成殿问兵家有三阵何谓耶众未对员半千进曰臣闻古者星宿孤虚天阵也山川向背地阵也偏伍弥缝人阵也臣谓不然夫师以义出沛若时雨得天之时为天阵足食约费且耕且战得地之宜为地阵举三军士如子弟从父兄得人之和为人阵舍是则何以战帝曰善】　为两方阵【五代史梁臣传曰刘鄩以兵万人攻魏城东庄宗与符存审为两方阵夹之鄩为圎阵以御晋人兵再合鄩大败】　大阵中阵后阵【玉海曰宋冯拯建议今防秋宜于唐河增屯兵至六万控定武之北为大阵郉州置都部署为中阵天雄军置钤辖为后阵上多采用其议】　愿不以阵圗赐诸将【通鉴宋纪曰王徳用帅真定时上遣使问邉事对曰当时赐诸将阵图人皆死守战法缓急不相救以至于败诚愿不以阵圗赐诸将使得应变出竒立功】　平戎万全图【玉海曰雍熙四年上制平戎万全图以示宰相枢宻院及掌兵将校凡九围共成一阵内三为方阵一为前锋一为后殿二为左翼二为右翼凡中心连排方阵三每阵三各大将一人主之】　三叠【通鉴宋纪曰元阿珠乗胜进趋扬州姜才为三叠阵逆之于三里沟败之】　剏圆机营阵图说【兵畧纂闻曰嘉靖时李承式备兵榆林榆林故朔方地军素不习阵公用握竒及八阵六花遗意剏圆机营阵图说大约立队伍明分数审形名因山川形势之宜讲歩合离之变阵间容阵队间容队鱼贯雁行触处为首竒正相生变化无穷而躬自训练指麾一时旌旗壁垒皆变又采武经要语着为弢钤集要令行间讲读不期年人人知兵遂为诸邉冠】
　　阵五
　　増诗唐虞子阳诗曰云屯七萃士鱼丽六郡兵　李白诗曰阵解星芒尽营空海雾销　杜甫诗曰功盖三分国名成八阵圗江流石不转遗恨失吞呉　杜牧诗曰风前略横阵紫髥分两旁　又曰即墨龙文光照曜常山蛇阵势纵横落雕都尉万人敌黒矟将军一鸟轻刘禹锡八阵圗诗曰轩皇传上略蜀相运神机水落龙蛇出平沙鵞鹳飞波涛无动势鳞介避余威防有知兵者临岐指是非
　　増记唐独孤及八阵圗记云黄帝受命之始顺杀气以作兵法文昌以命将握机制胜作为阵圗夫八宫之位正则数不神不忒故八其阵所以定位也衡抗于外轴布于内风云附其四维所以备物也虎张翼以进蛇向敌而蟠飞龙翔鸟上下其势以致用也至若疑兵以固其余地游车以接其后列门具将发升后令战弛张则二广失举掎角则四竒皆出天寳中有为韬钤者得其遗制于黄帝书之外篇裂素而圗之
　　増谕宋史兵志曰煕寜八年帝谕近臣曰黄帝始置八阵法败尤于涿鹿诸葛亮造八阵圗于鱼复平沙之上垒石为八行晋桓温见之曰常山蛇势此即九军阵法也至隋韩擒虎深明其法以授其甥李靖靖以时遭久乱将帅通晓者颇多故造六花以变九军之法使世人不能晓之大抵八阵即九军九军者方阵也六花阵即七军七军者圆阵也盖阵以圆为体方阵者内圎而外方圆阵则内外俱圎矣故以方圎物验之则方以八包一圎以六包一此九军六花阵之大体也六军者左右虞候军各一为二虞候军左右厢各二为四厢军与中军共为七军八阵者加前后二军共为九军开国以来置殿前马歩军三帅即中军前后军帅之别名而马歩军都虞候是为二虞候军天武捧日龙神卫四厢是为四厢军也中军帅总制九军即殿前都虞候专总中军之事务是其名实与古九军及六花阵相符而不少差也今论兵者俱以唐李筌太白隂经中阵圗为法失之逺矣今可约李靖法为九军营阵之制然李筌之圗乃营法非阵法也朕采古之法酌今之宜曰营曰阵本出于一法而已止曰营行曰阵在竒正言之则营为正阵为竒也
