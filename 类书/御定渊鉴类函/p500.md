<!-- { "loadSidebar": true } -->
　　原杜氏通典曰唐永淳元年三月立皇孙重昭为皇太孙将置府僚髙宗召吏部郎中王方庆问曰前代故事如何方庆进曰臣按周礼有嫡孙汉魏以来皇太子在亦不立太孙晋恵帝永宁元年立愍懐太子第三子襄阳王尚为皇太孙太子官属即转为太孙官属南齐永眀十年文惠立太子长子南郡王昭业为皇太孙便居东宫今皇太子在而立太孙旁求载籍未有前例上曰自我作古可乎对曰五帝不相沿乐茍不失上下之序不亏政理之道亦何事而不可诗曰贻厥孙谋以燕翼子礼曰君子抱孙不抱子孙可以为王父尸以其昭穆同也今陛下肇建皇孙创斯盛典所以彰子孙千亿之盛福祚灵长之应也上恱使方庆详求典故官属员品乃奏太孙府置师傅友文学祭酒及长史曹主簿管记司録以下六曹从事等官各加王府一级上后颇以为疑竟不补授而止　増玉海曰唐天授二年置皇孙府官　元史曰元至元二十六年皇孙出镇懐孟帝为选老成练达旧臣护之乃以属王倚陛辞帝目之良乆谓侍臣曰倚修洁人也左右皇孙得人矣及行营幕所在军政肃然　续文献通考曰眀成祖时命内阁胡广等辅导皇长孙永乐九年皇太子命杨荣等侍诸皇孙读书文华后殿又上命令翰林院吏部官举老成正大儒者侍皇太孙讲读尚书蹇义及杨士竒举侍郎仪智上喜之令侍太孙讲读















　　御定渊鉴函卷九十九
　　钦定四库全书
　　御定渊鉴函卷一百
　　设官部四十【王侯官属总载　诸王傅　诸王师诸王相　诸王友　诸王文学诸王国郎中令　诸王国中尉　诸王国常侍诸王国侍郎　诸王国典　诸王长史増王府谘议　王府东西阁祭酒　王府司马王府侍读　王府直讲　王府翊善　纪善附王府记室参军　王府大小学教授　王府王府官属杂附】王侯官属总载一
　　原杜氏通典曰周制诸侯有上大夫卿下大夫上士中士下士凡五等【上大夫曰卿】诸侯之大夫不世爵禄公国孤一人【孔安国注虞书曰公之孤郑康成周礼云公之孤四命王制曰天子使其大夫监于方伯之国国三人是为三监使佐方伯领诸侯此殷礼也其禄视诸侯之卿其爵视次国之君其禄取于方伯之地盖牧国则有之故仪礼燕礼云若有诸公则先卿献之郑注曰言诸者容牧有三监皆以为公也】大国三卿皆命于天子【命于天子者天子选用之如今诏书除吏也】次国三卿二卿命于天子一卿命于其君【左传曰管仲受下卿之礼避天子之二守国髙故也眀国髙是天子之命卿也】小国三卿一卿命于天子二卿命于其君【王制曰小国二卿皆命于其君郑注云误也正义曰此兼夏殷礼也夏之大国谓公侯也殷大国谓公也依周而言谓立】
　　【司徒兼冢宰之事立司马兼宗伯立司空兼司寇也故左传云鲁季孙为司徒叔孙为司马孟孙为司空此三卿也以此推之则知诸侯不立冢宰宗伯司寇按崔氏云鲁已有孟叔季三卿为政而更有氏及孔子并为司寇则皆小司寇也】每国下大夫五人上士二十七人【周礼五等国悉三卿五大夫二十七士皆与此同但公国长有四命孤一人其卿三命大夫再命侯伯之卿大夫亦如之子男之卿再命其大夫一命其士不命】大国之卿不过三命下卿再命小国之卿与大夫一命【不言次国者以大国之下互眀之也此卿命则异大夫皆同】次国之上卿位当大国之中中当其下下当其上大夫小国之上卿位当大国之下卿中当其上大夫下当其下大夫【此诸侯使卿大夫頫聘并防之序也其位爵同小国在下爵异固在上耳】至于周衰诸侯失制号令自己其名不一于是正卿当国谓之相而楚谓之令尹其他异同难悉数矣【孙卿子曰孙叔敖曰吾三相楚而心愈卑毎益禄而施愈博位滋尊而礼愈恭　史记曰楚民俗好卑车王以为不便马欲下令使髙之叔敖曰令数下民不知所从王必欲髙车臣请教闾里使髙其梱王许之居半载民悉自髙其车此不教而民从其化故三得相而不喜知其才自得之三去相而不悔知非己之罪　淮南子曰蘧伯玉为相子贡问何以理国曰不理理之　又曰子产为郑国相一年竖子不戏狎斑白不提挈童子不犂畔二年市不贰贾三年门不夜闗道不拾遗四年田器不归五年土无尺籍　又孔子摄行鲁相事有喜色乃诛大夫乱政者少正卯与闻国政三月鬻羔豚者弗饰贾男女行者别于涂涂不拾遗四方之客至乎邑者不求有司皆予之以归　又公仪休为鲁相奉法顺理无所变更百官自正使食禄者不得与民下争利受大者不得取小客有遗相鱼者不受客曰闻君嗜鱼何故不受相曰以嗜鱼故不受也食茹而羙拔其园葵而弃之见家织布好而逐出其妇燔其机曰欲令农夫女工安所售其货乎】　汉制凡诸侯王官其傅为太傅相为丞相又有御史大夫诸卿皆秩二千石百官皆如汉朝汉朝惟为置丞相其御史大夫以下皆自置之及七国作乱之后景帝惩之遂令诸侯王不得治民令内史治之改丞相曰相省御史大夫廷尉少府宗正博士官武帝改汉内史中尉郎中令之名【内史为京兆尹中尉为执金吾郎中令为光禄勲】而王国如故员职皆不得自置汉初王国有傅【掌辅导王初曰太傅后除太字】相【本统众官后省内史而相理民如郡太守】内史【治国民】中尉【掌武事】郎中令【秩千石墨绶】仆【本曰太仆改曰仆墨绶】文学【宋志云前汉王国已置文学】大司农卫士长　太仓长【齐善医淳于意为之】列侯国亦有相【改所食国令长为之　汉初侯王有丞相兼有相国按史记周勃破燕王卢绾得相国一人丞相二人景帝省之】余略与王国同成帝鸿嘉三年诏七大夫以上皆令食邑【秦本制列侯乃得食邑七大夫即公大夫】非七大夫以下皆复其身及戸物事【一戸之内皆不徭赋】是嵗又令吏民得买爵贾级千钱【贾读曰价】　后汉王国有傅【如师不臣二千石】相　内史【如郡丞】中尉　郎中令【掌五大夫郎中宿卫官如光禄勲】仆【主车马】持书【奉使至京都】谒者　礼乐长　卫士长　医工长　永巷长　祠祀长　郎中　其绍封削诎者中尉内史官属随亦率减列侯国置相【其秩各如本县主治民如令长不臣也但纳租于侯以戸数为限】其官随国大小为増减食邑千戸以上置家丞庶子各一人【此家臣也使理家事】不满千戸则不置家丞旧置行人洗马门大夫等官又悉省　魏制王国有保　傅　相　常侍　侍郎　郎中令　中尉大农　文学　友　谒者大夫　诸杂署令　丞
