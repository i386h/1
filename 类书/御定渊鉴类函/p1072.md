<!-- { "loadSidebar": true } -->
　　増角抵相夸【汉书刑法志战国稍増讲武之礼以为戏乐用相夸视而秦更名角抵先王之礼没于滛乐中矣】　公卿相仪【晋礼志魏延康元年立秋阅兵东郊公卿相仪王御华盖亲令执金鼓之节】　藩使咸在【后周武帝天和二年十月亲率六军讲武于城南京邑观者舆马弥漫数十里诸畨使咸在焉】　顺天时【唐髙祖武徳元年十月诏曰安人静俗文教为先禁暴惩凶武事斯重欲畅兵威须加练习今农收已毕杀气方严宜顺天时申耀威武】　殿前教射【唐太宗即位引诸卫骁兵统将等习射于显徳殿谓将军已下曰无贼我则为汝博士教汝射有贼我即为汝将帅领汝战鬬于是每日引数百人于殿前教射】　思患预防【续文献通考夏言奏曰周礼大司马每遇仲月因时教武惟冬农隙则大阅之在汉有平乐观之讲唐有骊山之讲宋有西郊之讲厯代之典虽各不同然思患预防盖未始有二也】
　　讲武四
　　原诗周庾信从驾观讲武诗曰校战出长杨兵栏入鬭塲置陈横云起开营雁翼张落星奔骥騄浮云上骕骦急风吹战鼓髙尘拥贝装骇猿时落木惊鸿已断行増齐王融从武帝琅琊城讲武应诏诗曰治兵闻鲁策训旅见周篇教民良不弃任智理恒全白日映丹羽頳霞文翠旃凌山炫组甲带水被戈船凝葭郁摧怆清管乍聨绵早逢文化洽复属武功宣愿陪玉銮右一举埽燕然　梁沈约诗曰九功播祧墠七徳陈武县展事昌国图息兵由重战皇情恣阅典出车迨辰饰徒映寒隰翻绥临广甸飒沓佩吴戈参差腰夏箭秋原嘶代马朱光浮楚练虹壑写飞文巗阿藻余绚发震岳灵从扬旌水华变慿髙训武则中天起遐眷鳯葢卷洪河珠旗埽【一作拂】长汧方待翠华举逺适瑶池宴　唐李峤和杜贠外扈从教阅诗曰杪冬严杀气穷纪送頽光薄狩三农隙大阅五戎塲莱田初起烧兰野正开防夹岸虹旗转分朋兽罟张燕弧带晓月吴劒动秋霜原启前禽路山萦后骑行云区坠日羽星苑毙天狼礼振军容肃威宣武节扬神心体殷祝灵兆叶姬祥　又顔粲吴宫教美人战诗曰有客陈兵画功成欲霸吴玉顔承将略金钿指军符转佩风云暗鸣鼙锦绣趋雪花频落粉香汗尽流珠掩笑谁欺令严刑必用诛至今孙子术犹可静边隅　又叶季长诗曰强吴矜霸略讲武在深宫尽出娇娥伎先观上将风挥戈罗袖卷擐甲汗妆红鼓停行未正刑举令才崇自可威邻国何劳逞战功　宋韩维讲武池和师厚诗曰沧池拟溟渤莽漾豁厚地六合昔未一教战出精鋭至尊降黄屋惨淡乘金气凌波飞百艘撇烈若鹘翅扬旌万旅噪伐鼓九渊沸其行天旋其止甚阴闭信乎王者师足以服暌异　明申时行大阅应制诗曰庙略收羣策宸游简六师代当全盛日春是大搜时云捧苍龙驾风廻翠鳯旗辕门开复道帐殿绕行麾细栁前军驻长杨后骑随虬髯天策将猿臂羽林儿拂剑星文动弯弓月影披连营分雁翼布陈合鱼丽礼示三驱正锋藏九变奇张侯仍似豹贾勇尽如罴元戎归节制法从肃威仪
　　増赋唐李铣孙武试教妇人战赋曰昔孙武子以兵术干吴王曰臣闻国之大君之尊法星象日则干效坤盖利徳之竝用故文武而兼存所以安社稷保子孙臣实不敏请尝试论王曰弧矢之利以讨其贰虽国之无虞必干戈之有备今者革车千乘介马万辔外多勍敌敢旷戎事诚愿陈五兵之道用一鼓之气闻女子之难令岂习之而能致武曰唯唯大王之所示乃召内宰出丽嫔下髙台授武臣皇皇兮其令已申肃肃兮其气益振今日宠不可恃法有所遵于是建主首统诸妇示其左右约其先后唯玉貌之自矜念将军之何有顾三令而却立哂再麾而掩口当兵法之必诛虽君令之不受旣而易将更令整行定伍开天门闭地戸审向背分客主角以持兵金以节鼓张奇正以导其进退制方圜而必中规矩武曰彼如桃如李皆如如虎可以服楚越慑齐鲁惟大王之悉覩岂独播于虚声以妇人而讲武増论杨夔倒戈论曰予读周书至倒戈归马示天下不复用迹其事惑焉搜苖狝狩所以讲武经阅戎事也故曰预备其不虞有备而无患则武之道岂可一日而忘诸呜呼班子之善斵不能以铅刀攻其坚造父之善驭不能以朽索制其逸则有国者可以弃兵乎
　　増策宋苏轼教战守策曰夫当今生民之患在于知安而不知危能逸而不能劳昔者先王知兵之不可去也是故天下虽平不敢忘战秋冬之隙致民田猎以讲武教之以进退坐作之方使其耳目习于钟鼓旌旗之间而不乱使其心志安于斩刈杀伐之际而不慑是以虽有盗贼之变而民不至于惊溃及至后世用迂儒之议以去兵为王者之盛节天下旣定则卷甲而藏之数十年之后甲兵顿弊而人民日以安于佚乐卒有盗贼之警则相与恐惧讹言不战而走天下之势譬如一身夫风雨霜露寒暑之变此疾之所由生也农夫小民盛夏力作而穷冬暴露其筋骸之所冲犯肌肤之所浸渍轻霜露而狎风雨是故寒暑不能为之毒今王公贵人处于重屋之下出则乘舆风则袭裘雨则御盖凡所以虑患之具莫不备至畏之太甚而养之太过小不如意则寒暑入之矣是故善养身者使之能逸而能劳步趋动作使其四体狃于寒暑之变然后可以刚健强力涉险而不伤夫民亦然臣欲使士大夫尊尚武勇讲习兵法庶人之在官者教以行阵之节役民之司盗者授以击刺之术每嵗终则聚之郡府如古都试之法有胜负赏罚而行之旣久则又以军法从事然议者必以为无故而动民又挠以军法则民不安而臣以为此所以安民也天下果未能去兵则其一旦将以不教之民而驱之战夫无故而动民虽有小怨然孰与夫一旦之危哉今天下屯聚之兵以为天下之知战者惟我而已如使平民皆习于兵彼知有所敌则固已破其奸谋而折其骄气利害之际岂不亦甚明欤
　　田猎一
　　增尔雅曰春猎为搜【搜索取不任者】夏猎为苖【为苗稼除害】秋猎为狝【顺杀气也】冬猎为狩【得兽取之无所择】宵田为獠【管子曰獠猎毕弋今江东亦呼猎为獠或曰即今夜猎载罏照也】火田为狩【放火烧草猎亦为狩】　原初学记曰易曰庖羲氏之王天下也作结绳而为网罟以佃以渔盖取诸离此其始也蔡邕月令章句曰猎捷也言以捷取之猎亦曰狩狩兽也郑康成诗笺言田猎搏兽也亦曰畋畋田也则尔雅为田除害之义此猎之异名也易曰王用三驱失前禽象曰舍逆取顺失前禽也【孔颖达正义曰三驱之礼先儒皆云三度驱禽而射之也三度则已褚氏诸儒皆以为三面着人驱禽传曰先王以四时之田不可废也故推其仁心为三驱之礼乃礼所谓天子不合围也成汤祝网是其义也天子之畋围合其三面前开一路使之可去不忍尽物好生之仁也只取其不用命不出而反入者也禽兽前去者皆免矣故曰失前禽又曰以向背而言去者为逆来者为顺故所失者前去之禽也】　又曰田获三品【本义三品一为干豆一为賔客一以充庖】　周礼山虞若大田猎则莱山田之野及弊田植虞旗于中致禽而珥焉【莱除草莱也弊田田者止也植犹树也田上树旗令获者皆致其禽而校其耳珥者取禽左耳以効功也】泽虞若大田猎则莱泽野及弊田植虞旌以属禽【属禽犹致禽而珥焉】　増又大宗伯大田之礼以简众也【因田习矣阅其车徒之数】　又师甸致禽于虞中乃属禽及郊馌兽舍奠于祖祢乃敛禽【师甸谓起大众以田也致禽于虞中使获者各以其禽来致于所表之处属禽别其种馌馈也以所获兽馈于郊荐于四方羣兆入又以奠于祖祢敛禽谓取三十入腊人焉】　又曰仆掌驭田路以田以鄙掌佐车之政设驱逆之车令获者植旌及献比禽凡田王提马而走诸侯晋大夫驰　月令曰孟夏驱兽毋害五谷毋大田猎农乃登麦　原又曰季秋天子乃教于田猎以习五戎班马政命仆及七驺咸驾载旌旐授车以级整设于屏外司徒搢扑【即夏楚二物】北面誓之天子乃厉饰执弓挟矢以猎命主祠祭禽于四方　王制曰天子诸侯无事则嵗三田一为干豆二为宾客三为充君之庖【歳三田者谓每嵗田猎皆是为此三者之用也】无事而不田曰不敬田不以礼曰暴天物天子不合围诸侯不掩羣天子杀则下大绥诸侯杀则下小绥大夫杀则止佐车【佐车即周礼驱逆之车驱者逐兽使趋于田之地逆者要逆其走而不使之防亡也】佐车止则百姓田猎獭祭鱼然后虞人入泽梁豺祭兽然后田猎鸠化为鹰然后设罻罗草木零落然后入山林昆虫未蛰不以火田不麛不卵不杀胎不殀夭不覆巢　増晋书天文志曰毕八星主边兵主弋猎　唐书礼乐志曰皇帝狩田之礼以中冬前期兵部集众庶脩田法虞部表所田之野建旗于其后前一日诸将帅士集于旗下质明弊旗后至者罚兵部申田令遂围田其两翼之将皆建旗及夜布围阙其南面驾至田所皇帝鼓行入围诸将皆鼓行围乃设驱逆之骑皇帝乘马南向有司敛大绥以从诸公王以下皆乗马带弓矢陈于前后所司之属又敛小绥以从乃驱兽出前初一驱过有司整饰弓矢以前再驱过有司奉进弓矢三驱过皇帝乃从禽左而射之每驱必三兽以上皇帝发抗大绥然后公王发抗小绥驱逆之骑止然后百姓猎凡射自左而射之达于右腢为上射达右耳本为次射左髀达于右防为下射羣兽相从不尽杀已被射者不重射不射其面不剪其毛凡出表者不逐之田将止诸得禽兽旗下致其左耳大兽公之小兽私之其上者供宗庙次者供宾客下者充庖厨乃命有司馌兽于四郊以兽告至于庙社　李筌太白阴经曰古之诸侯田猎者为田除害上所以共承宗庙下所以闲习武事太古之时人食禽兽之肉衣禽兽之皮后代人数寖多衣食不足于是神农教其植谷导以纺绩自是之后禽兽盈山林下平土害禾稼为人之苦于秋冬无事则畋猎闲习兵革奋扬武威以备戒非常季冬之月腊日太阴用事万物毕成蛰虫以伏乃具卒乘从禽于山泽以教部分进退之仪
　　田猎二
