<!-- { "loadSidebar": true } -->
　　原敕梁沈约为武帝与谢朏敕曰山林之志上所宜激贪厉薄义等为政自居元首临对百司虽复执文经武各修厥职羣材竞爽以致和美而鎭风静俗变教论道自非箕颍髙人莫膺兹寄是用虚心侧席属想清尘不得不屈兹独往同此濡足便望释萝袭衮出野登朝必不使璧帛虚往蒲轮空归　増明宣德六年招隐敕曰朕即位以来屡诏有司举德行才智之士将与共图治道然林泉岩谷必有逺引而不轻出者朕夙夜念之不能已夫枉己求售非志士之本心洁身独善岂圣贤之中道故尝作招隐之歌使幽逺之贤皆知朕志庶几幡然有奋起者卿等为国重臣举贤为国人臣之忠其必有以勉副斯意勿徒视为空言可也　天顺元年敕处士呉与弼曰尔与弼潜心经史博洽古今蕴经国之远猷抱致君之畧顾乃嘉遯邱园不求闻逹朕怀髙谊思访嘉言渴望来仪以资啓沃夫古之君子隐居以求其志行义以达其道而独善自安岂其本心谅尔于行藏之宜处之审矣特遣行人曹隆往诣所居徴尔赴阙仍赐礼币以表至怀尔其惠然就道以副朕翘待之意
　　原表魏桓范荐管宁表曰臣窃见东莞管宁束修着行少有令称遭乱浮海逺客辽东于混浊之中履洁清之节笃行足以厉俗清风足以矫世箪食瓢饮过于顔子漏屋敝衣逾于原宪可重之以元纁聘之殊礼也　増晋桓温荐谯元彦表曰臣昔奉役有事西土访诸故老搜扬潜逸庶武罗于羿浞之墟【庶庶几得之也左传魏绛曰昔后羿弃武罗伯而用寒浞武罗伯夏季之贤人也】想王蠋于亡齐之境窃闻巴西谯秀植操贞固抱德肥遯杜门絶迹不面僞庭进免龚胜忘身之祸退无薛方诡对之讥虽园绮之栖商洛管宁之黙辽海方之于秀殆无以过若蒲帛之徴足以鎭静頺风轨训嚣俗幽遐仰流九服知化矣　宋太宗敕太守以安车软轮迎陈抟抟表谢曰丁宁温诏尽一札之细书曲轸宸恩赐万金之良药仰佩圣慈俯躬増感臣明时闲客唐室书生尧道昌而优容许由汉世盛而善存四皓嘉遯之士何代无之再念臣形如槁木心若死灰不晓仁义之深浅安识礼仪之去就败荷作服脱箨为冠体有青毛足无草履倘临轩陛贻笑圣明愿回天听得隐此山圣世优贤不忝前古数行明诏徒烦彩凤衔来一片闲心已被白云留住获饮旧溪之水饱聆松下之风咏味日月之清笑傲云霞之表遂性所乐得意何言虽潜至道之根芽尽陶圣域之水土敢祈睿眷俯顺愚衷
　　増疏晋皇甫谧让徴聘疏畧曰臣因疾抽簪散发林阜人纲不闲鸟兽为羣陛下披榛采兰并收蒿艾是以皐陶振褐不仁者逺臣惟顽备食晋粟犹识唐人击壤之乐宜赴京城称寿阙下而小人无良致灾速祸久婴笃疾躯半不仁仰廹天威扶舆就道臣闻韶卫不并奏雅郑不兼御故郤子入周祸延王叔虞邱称贤樊姬掩口君子小人礼不同器况臣糠防【音黄小麦屑皮也】糅之雕胡庸夫锦衣不称其服也设臣不疾已遭尧舜之世执志箕山犹当容之臣闻上有圣明之主下有输实之臣上有在寛之政下有委情之人唯陛下留神垂恕更旌瓌俊索隐于傅岩收钓于渭濵无令泥滓久浊清流　魏正始二年太仆陶邱一等荐管宁疏曰臣闻龙凤隐耀应德而徴明哲潜遁俟时而动昔髙宗刻像营求贤哲周文啓以卜良佐况宁前朝所表名德已着而久未引致非所以遵奉明训继成前志也歴观前世玉帛所命申公枚乘周党樊英之俦测其渊源览其清浊未有励俗独行若宁者矣诚宜束帛加璧备礼徴聘仍授几杖延登东序敷陈坟索坐而论道上正璇玑协和皇极下阜羣生彞伦攸叙必有可观光益大化若宁固执匪石守志箕山追迹洪崖参踪巢许斯亦圣朝同符唐虞优贤杨歴【今文尚书曰优贤扬歴谓扬其所歴试左思魏都赋曰优贤着于扬歴也】虽出处殊途俯仰异体至于兴治美俗其揆一也
　　原啓梁何允荅皇太子啓曰允性爱山泉情笃鱼鸟而从鸥未狎入兽相惊兼年齿衰暮荒径榛梗旣无语稼之客宁有论书之賔缄黙畎亩栖息邱壑秀水清潭于兹永已　沈约谢齐竟陵王敎撰髙士传啓曰窃闻髙尚其事义光爻象贤者避世声焕典坟岂徒激贪勉竞澡身浴德而已尔乃大义训百代通风是以梁鸿苏伯记逺迹于前叔夜士安书髙尘于后虽去取异情羣畧殊轸而独行必彰斥言防极贞操与日月俱悬孤芳随山壑共逺明公得一含道体二居宗迹屈岩廊之下神游江海之上爱奇商洛访美东都盖欲隐显齐功出处同致巢由与伊旦并流三辟与四门共轨肃奉明轨思自罄朂
　　増笺宋谢灵运与庐陵王义眞牋曰防境旣丰山水是以江左嘉遯并多居之但季世慕荣幽栖者寡或复才为时求弗获从志至若王宏之拂衣归耕逾歴三纪孔淳之隐约穷岫自始迄今阮万龄辞事就闲纂承先业浙湖之外栖迟山泽如斯而已旣逺同羲唐亦激贪厉竞殿下爱素好古常若布衣每忆昔闻虚想岩穴若遣一介有以相存眞可谓千载盛美也
