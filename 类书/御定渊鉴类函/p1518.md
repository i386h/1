<!-- { "loadSidebar": true } -->
　　夏首下走叨窃时命驱传湘罗久托下风素蒙淑顾及涂经鄢郢淹泊累旬君王弹随珠于千仞乃贻之以丽则诗曰懐我好音敢为懐音赋云尔伊宗周之令望巡召南而述职带郧夏之乡宣条江汉之域服诗书于懐袖抱仁义于臆总九徳以栖身横四溟而抚翼循微躬之末迹谬驰传于衡嶷由洞庭而左转指酃醴而为期仰芳尘于夏汭路将近而弥滋棹陵波以遄骛舟望浦而倦迟自清光之未觏逾一纪以历兹敢凭情于往昔逢君恩之未遗陪桂苑之良游接兰台之髙防既醉酒以饱徳亦倾羞而缓带感平原之爱客伤岐路之难留恋西园之余赏泣南浦之徂舟结烦言于将赠情有重乎琳球顾龙门其不见过夏首于西浮申服义之未沫长寄言于还邮　陆倕感知己赋赠任昉曰夜申旦而不寐独匡坐而怨咨命仆夫而夙驾指南馆而为期学穷书府文究辞林既耳闻而存口又目见而登心似临淄之借书东武之飞翰轸工迟于长卿逾巧速于王粲固乃度平子而越孟坚何论孔璋而与公干或欲渉其涯涘求其界畔则浩浩淃淃彪彪□□譬长铗于韒中若龙渊与蜀汉济济冠盖祁祁儁逸有窃风以味道咸交臂而屈或望路以窥门空升堂而入室彼春兰及秋菊尚无絶于众芳矧重仁与袭义信辽辽兮未央言追意而不逮辞欲书而复忘窃仰髙而希骥忽脂车而秣马既一顾之我隆亦东壁之余假似延州之如旧同伯喈之倒屣附苍蝇于骥尾托明镜于朝光谓虚无而为有布籍甚于游于是柔条飒其成劲白露变而为霜嵗忽忽而遒尽忧与爱兮未忘聚落茎于虚室听羁雀之枯杨忳郁悒其谁语独抚抱而増伤托异人以蠲忧赖竒文而愈疾索黄琼之寄居造安仁之狭室车出门其已欢无论衘杯与促膝譬邹子之吟松故未寒而能栗徒纳壤以作髙陋吞舟而为罔值墨子之爱兼逢太邱之道广陪九万以齐征激三千而同上识公沙于杵臼拔孝相于无名非夫人之为感孰云感于余情指北邙以作誓期郁郁于佳城　任昉答陆倕感知己赋曰原知己之时义故相知之信然乃贪亷之异贯奈勇怯之相悬贪在物而成累怯在我而可甄既自得于为御又甘心于执鞭矧相知其如此独揽涕而潺湲虽有望于己知更非谓其知己信伟人之世笃本侯服于陆乡缅风流与道素袭衮衣与绣裳逮伊人而世载并三骏而龙光过龙津而一息望凤条而载翔彼白玉之虽洁此幽兰之信芳思在物之取譬非升斛而能量匹耸峙于东岳比凝厉于秋霜不一饭以忘过每三钱以投渭匪蒙之敢嗟岂沟壑之能衣既蕴借其有余又澹然而无味得意同乎卷懐违方似乎仗气平叔而靡雕似子台而不朴冠众善而贻操综羣言而名学折髙戴于后台异邹顔乎董幄探三诗于河间访九师于淮曲术兼口传之书艺广铿锵之乐时坐睡而悬梁裁据梧而锥幄唯忘年之陆子定一遇于班荆余获田苏之价尔得海上之名信落魄而无产终长勤于短生饥虚表于徐歩逃责显于疾行子比我于叔则又方余于耀卿心照情交流言靡惑万闇求千里悬渇言象可废筌蹄自黙居非连栋行则同车冬夜不长夏日靡余肴核非饵丝竹岂娱我未舍驾子已廻舆中饮相顾怅然动色壤虽殊离防难测存异山阳之居没非要离之侧以胶投漆中离娄岂能识　増元赵孟頫求友赋答袁养直曰思古人之不可见兮心郁结而不舒登髙邱而逺望兮独慨叹乎増歔波洋洋其泛滥兮欲济而无航膏吾车而孤往兮山郁乎其苍苍四顾閴其寂寥兮思蹇产而不铄采众芳以自娱兮聊假日以愉乐搴长洲之芙蓉兮擥大泽之兰茝撷江蓠之秀颖兮结秋兰以为佩世俗方尚同兮余独异乎今之人谓兰茝为不芳兮蛾眉枉之以善媱众不可以戸説兮历年嵗而遘闵变心以从俗兮而吾又不忍徯朝阳之鸣凤兮企空谷之白驹何驽骀之众多兮鷃雀纷其瞿瞿寜饥渇以需时兮耻属餍乎腥腐古道久其弗继兮吾惕焉而此惧何美人之好脩兮独与余其同心懐余以厚徳兮遗余以好音世固有同居而不察兮何千里而能同乱淛江之滔滔兮渉逺道以相从觌清之信美兮懐盛年而莫当子濯足于东海兮晞发乎扶桑吸沆瀣以为饮兮餐朝霞以为粮彼列星之粲烂兮抱明月之夜光驾青云而髙驰兮鸣和鸾之锵锵扰苍龙使挟辀兮服白虎以驱不祥愿发轫其勿亟兮聊弭莭而抑志指黄昏以为期兮夫孰逺而弗至乱曰鹿鸣呦呦犹求友兮曽谓斯人不如物之知兮独行无俦吾将与子为类兮　杨襄懐君子赋曰繄岑楼之翼翼兮倚层城之隩隈敞八以轩豁兮仰飞甍之崔嵬面云山之矗矗兮喧江声之若雷肆瑶席以郑重兮呈琅玕与瓌瑰诞延賔之翠馆兮倚吹箫之凤台搴罗帏之芙蓉兮盼美人而和偕素懐而耿耿兮望青鸾之不来谨修容以遥睇兮隔云軿乎徂徕宛清梦之缱绻兮忽中宵以惊猜歩广庭以夷犹兮瞻牛女而徘援猗兰以写抱兮拂素琴之凝灰希盛年以绸缪兮何参辰之或乖忆黄鸟之嘤嘤兮感賔鸿之独哀炯予心之如璧兮怅逺道而悠哉已矣乎燕议诎兮训狐是咍荃蕙疎兮蔓草盈阶曷归去兮剪故山之莱望玉京兮阊阖漫浮云兮不开整罗袜以彳亍沾白露兮苍苔仰碧虚之眀月庶流影于君懐　孙仲宣交友赋曰思往日之离羣兮羌踌躇而内顾恐明徳其或痁兮执筳篿而求友慕夫子之倜傥兮廼狥芳而易臭欲砥砺以错节兮不自云其寡也览伐木之猷训兮亦斯言之难舍也朝握荃以同嗅兮夕擗茵以同佩茍铭心而外向兮夫孰为予之所讳民生各有匹兮借良朋以为处历观古人之自益兮孰防然而无与使修名遂可孤兮姣何姱之攸侣抱兹意以自纳兮疑夫子之卬许不留真而食信兮察诚惠以相探言既吐而无昧兮行矫焉而孰堪寜中道而拾碔兮反而置之璵璠鹈鴂之饶舌兮百草萎而秋寒雉秉洁以内信兮谓斯物之在原悲旧好之难弃兮纫秋兰以贻子命蹇脩为吾载道兮冀琼枝之相拟终盘桓而不答兮顾浊流于焉下之心缱绻而我犹兮曰子夷然而侮之信不谷之中离兮胡他人之迩也所非共而为共兮指皇天以为正也惟往古而既然兮焉疑之乎今谷风陈其恐惧兮暴公乃濳其形茍非哲灵之睿识兮又谁庇之以心相夫子之纬繣兮亦适足以自忝何所独无芳草兮尔何视吾之褊将髙举而求合兮周游乎天望瑶台之逸女兮见虙妃之便嫣余既解纕而为理兮誓缬佩而盟焉揽申椒始以致赠兮中复杂之薋菉情梯而不眷兮意偃蹇而徒属罗满堂之媺人兮曽莫与余兮一目度沅湘而东之兮驾飞龙导乎洞庭令羲和相余之前驱兮骤丰隆以清余之后尘倚阊阖而祈通兮讯下女之姈娉纷总总其离合兮路曼曼其脩逺叩灵琐而假宿兮日忽忽其将晚饮余马于咸池兮悔相道之多幸年嵗之未暮兮戒鸾凤助余西驰登阆邱与县圃兮济白水之沦漪溘余游此春宫兮适巫咸之可稽逮髙辛尚未先我兮及少康之未有配屏雄鸠使不得媒兮诹蔓茆寓之芳桂欣婉娈而首肯兮爰假言而申意曰蜉蝤之振兮夕瘁其裳留夷之质兮嵗以为常愿绸缪而无斁兮戒薄俗而自臧彼舍旃以为德兮将怛焉而内伤　明夏谟思友赋曰何繁思之纠结兮中闷瞀以罔休昼屡餐而调饥兮寜膳饩之匪羞梦杂糅以恍惘兮曼旅夜之悠悠息壅翳其烦促兮心震荡而若浮气郁郁以填臆兮泪荧荧而涨眸志沈抑而慊慊兮魂离散而难收罹颠踬以厄穷兮兹逐于海陬哀芜城之卑湿兮古濞广之所都形孑孑而窘束兮窃滞此其穷途览芳菲之变化兮恒感物以増愁兽求曹而踯躅兮鸟失侣而啁啾矧离索之凄恻兮顾寂历而无俦謇廓落而冥寞兮阻容与以优游极兄弟于四海兮伟旷士之徽猷人固各有所志兮焉深浅其相侔岂不语洽而貎泽兮惟知心之难求慨仲身之多纇兮得鲍叔而摅幽侨札相感于倾盖兮或献纻而缟酬仰尼父之礼瑗使兮慕赠处于回由世重陈雷之懿行兮况以胶漆之相投王贡出以聚兮庆廉义以为畴古固敦斯轨躅兮余于是之敢偷伐木兴刺于鸟鸣兮谷风以弃予为仇张陈隙以反目兮萧朱卒牉然其相矛悲夫人之昧昧兮胡纤介而成訧喟断金之日逺兮惧丽泽之皆流时矫首以遥望兮眇云木之相樛夐山川之蔽亏兮邈传置之迥修月辉辉而照夜兮霜棱棱以惊秋风萧萧而振树兮雨汨汨以沈邱情缥缈以怏悒兮然侘傺而夷犹懐孤愤以纡郁兮邅回肠而优柔嗟百嵗之易迈兮胡寡欢而多忧当其羣嬉而愉乐兮寜知愁苦而淹留欲剪迹而横逝兮非弱质之胜耰欲荡志以怡悦兮畏淫肆之为尤固自厉其不豫兮惟静黙之相攸庶尚友于古人兮考往则以臧谋
