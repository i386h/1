<!-- { "loadSidebar": true } -->
　　原论后汉崔寔政论曰自尧舜之帝汤武之王皆赖明哲之佐博物之臣故臯陶陈谟而唐虞以兴伊箕作训而殷周以隆及继体之君欲立中兴之功者曷尝不赖贤哲之谋乎凡天下之所以不治者常由世主承平日久俗渐而不悟政寖衰而不改是以受命之君每輙创制中兴之主亦匡时失俗人拘文牵古不逹权制竒伟所闻简忽所见焉可与论国家大事哉孝宣皇帝明于人君之道审于为政之理故严刑峻法破奸宄之胆海内清肃天下谧如嘉瑞并集屡获丰年荐勲祖庙享号中宗算计见效优于孝文元帝即位多行寛政卒以堕损威权始夺遂为汉室基祸之主治国之道得失之理于斯可以鉴矣昔孔子作春秋褒齐桓懿晋文叹管仲之功夫岂不美文武之道哉诚逹权救之理也故圣人能与世推移而俗士苦不知变以为结绳之约可复治乱秦之绪干戚之舞足以觧平城之围文帝乃除重刑非轻之也以严制平非以寛制太平也　王符潜夫论曰夫为国者以冨民为本以正学为基民冨乃可以教学正乃得以义民贫则背善学则诈伪明君之法务此二者以为太平之基致休徴之隆夫富民者以农桑为本以游业为末百工者以致用为本以巧餙为末商贾者以通乏为本以鬻货为末三者守本则民兴富国之所以为国者以民也治国之日舒以长故其民闲暇而力有余乱国之日促以短故其民困务而力不足所谓治国之日舒以长者非能请羲和而令安行也乃君明察而百官理民安静而力有余故视日长也所谓乱国之日促以短者非能谒羲和而令疾驱也乃君暗则百官乱而奸宄兴细民懐贿而趋走故视日短也魏王粲儒吏论曰士同风于朝农同业于野虽官职
　　务殊地气异宜然其致功成利未有相害而不通者也至乎末世则不然矣执法之吏不闚先王之典缙绅之儒不通律令之要彼刀笔之吏岂生而察刻哉起于几案之下长于官曹之间无温裕文雅以自润虽欲无察刻弗能得矣竹帛之儒岂生而迂缓也起于讲堂之上游于乡校之中无严猛断割以自裁虽欲不迂缓弗能得矣先王见其如此也是以博陈其教辅和民性逹其所壅袪其所蔽吏服雅训儒通文法故能寛猛相济刚柔自克也
　　増说明蘓伯衡空同子瞽说曰三代之后取天下不必皆由仁义其才智髙出于天下则取之矣至于维持天下系乎风俗维持风俗系乎政教则无古今一也故政教之得失风俗之美恶乃天下安危存亡之所系而国势之强弱弗与焉何以知其然邪西汉十有二君而其六君者贤君也成哀虽失徳然祸不及民其国势可谓强固难动而王莽以斗筲穿窬之材不下陛而取之所以然者由髙帝自谓得之马上安事诗书其政教不修其风俗不美也东汉自安顺以下日入于衰乱而桓灵之虐与三季之主无大相逺宜其势之易动而董卓吕布袁绍袁术皆有絶人之姿曹操功盖当世而才百倍于莽此数人者莫不竭其智力而终莫能得焉所以然者由世祖敦尚学术兴厉名节以表正之明帝开设学校尊礼师傅以作新之政教修于上风俗美于下也然则政教风俗之于天下岂细故哉时君世主之务宜莫此之急矣或者乃以为取天下既无难则保天下宜亦易易然而于凡大闲漠不留意也可乎哉
　　立政一
　　原都鄙有章　上下有服【吕氏春秋】　考政法　觇治乱【家语】除怨恶　同好善【周礼合方氏】　取诚信　去诈伪【周礼】
　　角斗甬　正权槩【月令】　市防不税　关讥不征　用地大小　视年丰耗【并王制】　申画郊圻　表厥宅里【书】春入贡　秋献功　稽其功绪　紏其徳行【以上并周礼】増惟其人　施有政【尚书曰唐虞稽古建官惟百内有百揆四岳外有州牧侯伯庶政惟和万国咸寜夏商官倍亦克用又明王立政不惟其官惟其人　又曰君陈惟尔令徳孝恭惟孝友于兄弟克施有政命汝尹兹东郊敬哉】　督生徒　给厨【韩愈潮州请置乡校牒曰此州学废日久赵徳秀才沈雅专静颇通经有文章请摄海阳县尉为衙推官专勾当州学以督生徒兴恺悌之风刺史出已俸百千以为举本其嬴余以给学生厨】　明罚勅法　奠丽陈教【易曰先王以明罚勅法　尚书曰昔君文王武王宣重光奠丽陈教则肄肄不违用克逹殷集大命】　九功九叙　庶狱庶慎【尚书曰水火金木土谷惟修正徳利用厚生惟和九功惟叙九叙惟歌又曰周公曰呜呼孺子王矣相我受民和我庶狱庶慎】　不易其俗　以率其怠【礼记曰齐其政不易其俗　韩愈集曰为之政以率其怠】　春生秋杀　阳开隂闭【韩愈集曰中书舍人太原王公为御史中丞观察江南西道八州之人前所不便及所愿欲而不得者公至之日皆罢行之春生秋杀阳开隂闭令修于庭戸数日之间而人自得于湖山千里之外】
　　立政二
　　原璿玑七政【书】　増旧人共政【又曰古我先王亦惟圗任旧人共政】　原洪范八政　増咸熈【允厘百工庶绩咸熈】　原明王立政　小国事大国大国庇小国　罪疑惟轻　功疑惟重　殖有礼覆昏　三载考绩三考黜陟幽明【尚书】　乃施典于邦国【周礼】　乃施则于都鄙　以六典治国【注曰一治典二教典三礼典四政典五刑典六事典】　以八法治官府【注曰一官属二官职三官聮四官常五官成六官法七官刑八官计】　以八则治都鄙【注曰一祭祀二法则三废置四禄位五赋贡六礼俗七刑赏八田役】　以八柄驭羣臣【注曰一曰爵二曰禄三曰予四曰置五曰生六曰夺七曰废八曰诛】　以八统驭万民【注曰一亲亲二敬故三进贤四使能五保庸六尊贵七逹吏八礼賔】　以九职任万民【注曰一三农二园圃三虞衡四薮牧五百工六商贾七嫔妇八臣妾九闲民】　以九式均节财用【注曰一祭祀二賔客三防荒四羞服五工事六币帛七刍秣八匪颁九好用】　以九两系民【注曰一牧二长三师四儒五宗六主七吏八友九薮】以六叙正羣吏【注曰一正其位二进其治三作其事四制其食五受其防六聼其情】
　　以六聮合治【注曰一祭祀二賔客三防荒四军旅五田役六敛弛】　以八成经治【注曰一政役二师田三闾里四称责五禄位六取予七卖买八出入】　以荒政十有二聚万民【注曰一散利二薄征三缓刑四弛力五舍禁六去防七礼八杀哀九蕃乐十多昬十一索神十二除盗贼】　颁职事十有二于国都鄙使以登万民【注曰一稼穑二艺三作材四阜蕃五饬材六通材七化材八敛材九生材十学艺十一世事十二服事】以乡三物教万民【注曰一日六徳二曰六行三曰六艺】　以嘉石平罢民【注曰嘉石文石也之外朝门左平成也成之使善】　以肺石逹穷民【注曰肺石赤石也穷民天民之穷而无告者】　以阜人民以蕃鸟兽【周礼司徒职】　通其财利【周礼合方氏】　为封邱之度【周礼冢人职】　掌邦之委积以待施惠乡里之委积以恤民之囏阨门关之委积以养孤老郊里之委积以待賔客野鄙之委积以待羁旅县都之委积以待凶荒【周礼遗人】　以稍聚待賔客以甸聚待羁旅【周礼委人掌敛野赋以待覊旅过客】　齐八政以防滛　一道徳以同俗【并礼】　刑仁讲让【礼运】　同律礼乐制度量入以为出制国用必于嵗之杪　量地以制邑度地以居民【并王制】完隄防谨壅塞以备水潦【月令】　安民立政【周书】　行其政教【论语】　制送死之节【家语】　増父其父子其子【又曰孔子谓宓子贱曰子治单父而众恱语邱所以为之者曰不齐父其父子其子】　原行之以礼守之以信　使之以和临之以敬【并左氏】　有勲不废有绩而载【吕氏春秋】　月省时考嵗终报功【淮南子】　立之以长防齐之以君臣　厉之以义敦之以仁【并杜预七规】　増为客主礼【韩愈集曰今上初故宰相常衮为福建诸州观察使衮以文辞进有名于时又作大官临涖其民乡县小民有能诵书作文辞者衮亲与之为客主之礼】　建庠序【宋史宗泽传曰调衢州龙游令民未知学泽为建庠序设师儒讲论经术风俗一变自此擢科者相继】　峙粮储治戎器【元史阿尔哈雅传云天歴元年命镇汴省时当艰难之际阿尔哈雅髙价籴粟以峙粮储命近郡分治戎器阅士卒以偹不虞】
　　立政三
　　増疏明周叙正统十四年啓疏修庶政曰天下一统万几日臻孰非当理但事有重轻势有缓急况今政之余尤难为功得不思其紧切者施之哉如大臣以端治本严明赏罚以耸观聼崇奨御史以振纪纲革罢监军以专委寄讲求屯种以省馈饷辑睦亲藩以厚宗支旌表忠节以作士气限禁僧道以来召募革去罚赎以澄贪浊禁抑权贵中盐以通商贾招降各处防盗以安反侧修理水陆道路以便驿运整搠腹里紧要城池军马以偹不虞似此尚多宜令预政大臣逐一详审条例施行则内修外攘雠耻可复邦国奠安
　　増铭宋陈无已黄楼铭曰熈寜十年河决澶州南倾淮泗彭城当其冲夹以连山扼以吕梁流泄不时盈溢十里平地水深丈余守臣蘓轼深惟流亡为天子忧夙夜不怠兴发戍兵外为长楗乗髙如虹以杀其恶内为大隄附城如环以待其溃筑二防于南门之外以适南山以安危疑发仓庾明劝禁以惠困穷以督盗贼宣布恩泽廵行内外吏民向化兴于事功法施四邑诚格百神可谓有功矣宜有褒嘉以劝郡县十月奏亰师明年元丰正月制诰谕意臣轼惟念只承谟训人神协同敢自为功以大戾而明扬褒大无以报称乃作黄楼于东门具刻明诏以承天休而明徳意使其客陈师道为之铭其词曰皇治惟戒修明法度协和隂阳十有一年天灾时行河失其防齐鲁梁楚千里始逹溃乱散亡皇仁隐忧临遣信臣以恵东方羸老不穷安慰抚养发散积仓流人如归居人忘危完聚靡伤天叙地平明圣成能人神效祥灵平告成百谷丰盈万乐康郡县祗畏允廸圣谟终事无荒皇功不居归休臣民迩昭逺扬守臣拜手夸大休嘉使民不忘改作黄楼以临泗上述修故常庶臣无佞原始原终铭之石章以告成功以扬徳声永永无疆
