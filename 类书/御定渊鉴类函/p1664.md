<!-- { "loadSidebar": true } -->
　　増序宋司马光投壶新格序曰夫投壶细事游戏之类而圣人取之以为礼用诸乡党用诸邦国其何故哉郑康成曰投壶射之细也古之君子射以观德为其心平体正端壹审固然后能中故也盖投壶亦犹是矣夫审度于此而取中于彼仁道存焉疑畏则疎惰慢则失义方象焉左右前却过分则差中庸着焉得一失二成功尽弃诫慎明焉是故投壶可以治心可以修身可以为国可以观人何以言之夫投壶者不失之过亦不失之不及所以为中也不失之偏颇流散所以为正也中正道之根柢也观夫临壶发矢之际性无麤宻莫不耸然恭谨志存中正虽不能久可以习焉岂非治心之道与一矢之失犹一行之亏也岂非修身之道乎兢兢业业慎终如始岂非为国之道欤君子之为之也确然不动其心俨然不改其容未得之而不慑既得之而不骄小人之为之也俯身引臂挟巧取竒茍得而无媿岂非观人之道欤由是言之圣人取以为礼宜矣古者壶矢之制揖让之容今虽阙焉然其遗风余象犹彷佛也世传投壶格图皆以竒隽难得者为右是亦投琼探之类耳非古礼之本意也予今更立新格増损旧图以精宻者为右偶中者为下使夫用机徼幸者无所措其手焉増铭明何景明投壶铭曰直尔躬发尔矢虽不中不逺矣　袁九龄壶矢铭曰矢肇柘棘礼射所沿庆马歌貍侑乐宾筵淮渑作酒齐晋相先玉女石妓巧鬭婵娟【石崇妓善隔壁投】累掇连取曹偶夐然倪老善削丰本锐前东南竹箭美亦具焉宜配鳬壶雅歌盘旋君才元淑赋言百千【邯郸淳字元淑赋投壶千言】靑门拍板音以节宣妙制一手竒会两全为物虽藐借君永传

　　御定渊鉴类函卷三百三十
　　钦定四库全书
　　御定渊鉴类函卷三百三十一
　　巧艺部八【藏钩　四维　象戏射覆　算　杂枝】
　　藏钩一
　　原荆楚歳时记藏彄之戏辛氏以为钩弋夫人所起周处成公绥并作彄字艺经庾阐则为钩字其事同也俗云此戏令人生离有禁忌之家废不修也　辛氏三秦记昭帝母钩弋夫人手拳而有国色先帝宠之世人藏钩法此也　风土记义阳腊日饮祭之后叟妪儿童为藏钩之戏分为二曹以校胜负若人偶即敌对人奇即人为游附或属上曹或属下曹名为飞乌以齐二曹人数一钩藏在数手中曹人当射知所在一藏为一筹三筹为一都　増采兰杂志九为阳数古人以二十九日为上九初九日为中九十九日为下九每月十九置酒为妇女之欢名曰阳防盖女子阴也待阳以成故女子于是夜为藏钩诸戏以待月眀至有忘寐逹曙者　原
　　异苑晋海西公时有贵人防因藏钩歘有一手间在众臂之中修骨巨指毛麤色黑举坐咸惊寻为桓大司马所诛旧传藏钩令人生离斯验深矣
　　藏钩二
　　増腊后　歳前【盛翁子藏钩赋序余以腊后要命中外以行钩为戏心悦其事故赋之　荆楚歳时记歳前为藏钩之戏】　分朋　隔坐【酉阳杂俎续集列子云以瓦抠者巧以钩抠者惮以黄金抠者惛殷敬训曰彄与抠同众人分曹手藏物采取之又令藏钩剩一人则来往于两朋谓之饿鸱　李商隐诗隔坐送钩春酒暖分曹射覆蜡灯红】　失志　赏心【孔帖王琚既失志稍自放在州与官属小吏摴蒱藏钩为乐　海録碎事段成式诗序云赏心乐事不废良辰迁烛投钩必穷永夜】　搏拳　照指【东臯杂録孔常甫言唐有藏钩诗云城头旗鼔传花枝席上搏拳掘松子　西京杂记戚夫人以百链金为彄环照见指骨上恶之以赐侍儿】　陈鹤工藏　髙映善意【列朝诗集本传山阴陈鹤神宇奇秀工诸技艺凡投壶博戏酒政筹一遇兴至靡不穷态极巧　酉阳杂俎举人髙映善意彄段成式尝于荆州藏钩每曹五十余人十中其九映言但意举止辞色若察囚视盗也】
　　藏钩三
　　原赋晋庾阐藏钩赋曰叹近夜之藏钩复一时之戏望以道生为元帅以子仁为佐相思蒙胧而不启目烱冷而不畅多取决于公长乃不咨于大匠钩运掌而潜流手乘虚而密放示微迹而可嫌露疑似之情状輙争材以先叩各鋭志于所向意有往而必乖策靡陈而不防退怨叹于独见慨相顾于惆怅夜景焕烂流光西驿同朋诲其夙退对者催其连射忽攘袂以发奇探意外而求迹奇未发而妙待意愈求而累僻疑空拳之可取手含珍而不摘督猛炬而増眀从因朗而心隔壮顔变成衰容神材比为愚防
　　四维
　　增文汉徐岳数术记遗艺经云四维东莱子所造也布十二时四维之一其文曰天行星纪石随龙渊风吹羊圈天门地连兎居蛇穴马到猴边鸡飞猪乡鼠入虎廛摰侯亦有四维之戏与此异焉
　　原赋东晋李秀四维赋并序四维戏者卫尉摰侯所造也画纸为局截木为棊取象一元分而为二准阴阳之位拟刚柔之策而变动云为成乎其中赋曰世有哲人黄中通理探赜索隐开物建始造四维之妙戏邈众艺之特奇画盈尺之纸局乃拟象乎两仪立太极之正统班五常之列位刚柔异而作配趋舍同而从类或盘纡诘屈连延络绎或间不容息舍棊则获围成未合骄棊先出九道并列专都独毕
　　象戏一
　　原周武帝造象戏　増杨升庵集世传象经为周武帝所制按后周书天和四年帝制象经殿上集百寮讲说隋经籍志象经一卷周武帝撰有王褒注王裕注何妥注又有象经发题义又据小说周武帝象经有日月星辰之象意者以兵机孤虚冲破寓于局间决非今之象戏车马之类也
　　象戏二
　　原序王褒为象经序一曰天文以观其象天日月星是也二曰地理以法其形地水火金木土是也三曰阴阳以顺其本阳数为先本于天阴数为后本于地是也四曰四时以正其序东方之色青其余三色例皆如之是也五曰算数以通其变俯仰则为天地日月星变通则为水火金木土是也六曰律吕以宣其气在子取未在午取丑是也七曰八卦以定其位至震取兊至离取坎是也八曰忠孝以惇其敎出则尽忠入则尽孝是也九曰君臣以事其礼不可以贵凌贱直而为曲不可以卑亵尊隐而无犯是也十曰文武以成其务武论七德文表四敎是也十一曰礼义以制其则居上不骄为下尽敬进退有度可法是也十二曰观德以考其行定而后求义而后取时然后言乐然后笑是也或升进以报德义取迁善或黜退以贬过事在惩恶或以沈审为贵正其瞻视或以狥齐为功眀其纠察得失表于隆替在贱必申怠敬彰于劝沮处尊思屈片言崇于拱璧一徳逾于华衮
　　原赋周庾信象戏赋曰观夫造作权舆皇王厥初法凝阴于厚徳仰冲气于清虚于是緑简既开丹局直正理洞研防原穷作圣若扣洪钟如悬眀镜白凤遥临黄云髙映可以变俗移风可以莅官行政是以局取诸干仍图上元月轮新满日晕初圆摸羽林之华盖写眀堂之璧泉坤以为舆刚柔巻舒若方镜而无影似空城而未居促成文之画亡灵之图马丽千金之马符眀六甲之符于是搢笏当次依辰就席回地理于方珪转天文于圆璧分荆山之羙玉数蓝田之珉石南行赤水之符北使山之策居东道而龙青出西闗而马白既舒象聊定金枰昭日月之光景乘风云之性灵取四方之正色用五德之相生从月建而左转起黄钟而顺行阴翻则顾兎先出阳变则灵乌独眀况乃豫游仁寿行乐徽音水影摇日花光照林乍披图而久玩或开经而熟寻虽复成之于手终须得之于心乃有龙烛衔花金炉浮气月落桂垂星斜柳坠犹豫枢机嫌疑泾渭顾望回惑心情怖畏应对坎而冲离忽当申而取未
　　射覆一
　　増韩非子人有设桓公隐者曰一难二难三难何也桓公不能射以告管仲　原汉书东方朔传武帝尝使数家射覆置守宫盂下射之皆不中朔请射之廼扐蓍布卦而对曰臣以为龙又无角谓之为蛇又有足跂跂脉脉善縁壁是非守宫即蜥蜴上曰善赐帛十疋复使射他物连中辄赐帛郭舍人曰朔幸中耳非至数也臣愿令朔覆射中之臣榜百不中臣赐帛廼覆树上寄生令朔射之曰窭薮也舍人曰果知朔不能中也朔曰着树为寄生盆下为窭薮上令榜舍人　魏志管辂传新兴太守诸葛原取燕卵蠭窠鼅鼄着器中使射覆卦成辂曰第一物含气须变依乎宇堂雄雌以形翅翼舒张此燕卵也第二物家室倒悬门户众多藏精育毒得秋乃化此蠭窠也第三物觳觫长足吐丝成罗寻网求食利在昏夜此鼅鼄也又平原太守刘邠取印囊及山鸡毛着器中使射辂曰内方外圆五色成文含宝守信出则有章此印囊也髙岳岩岩有鸟朱身羽翼黄鸣不失晨此山鸡毛也又清河令徐季龙取十三种物着大箧中使辂射云器中籍籍有十三种物先说鸡子后道蚕蛹遂一一名之惟以梳为箆耳　梁元帝洞林序河东郭生才能射覆案郭生郭璞也　白帖宋蔡铁善卜刘义宣射一白鼠置函中召铁使卜兆成笑曰具已知矣刘曰状之铁曰兊色之鼠背眀户弯弧射之絶左股鼠孕三雄而两雌若不见信剖腹而立知公乃使剖腹皆如铁言遂赐钱一万　増玉壶清话赵晋公在中书闻丁文杲善射覆召至函一物令射之文杲书四句云太歳当头坐诸神列两旁其中有一物犹洞庭香发函视之乃用歴日第一幅褁緑橘一枚也
　　射覆二
　　原测隐　索隐　増指大将　知名僧【元史世祖猎于柳林御幄殿侍臣甚众顾田忠良曰今拜一大将取江南朕心已定果何人耶忠良环视左右目一人对曰是伟丈夫可属大事帝笑曰此巴延也为西王锡里库使朕以其才留用之汝识朕心赐钞五百贯衣一袭　又曰太保刘秉忠荐田忠良于世祖遣使召问曰朕有事萦心汝试占之对曰当是一名僧病耳帝曰然国师也】　上皇黙识　髙祖大笑【龙城录上皇始平祸乱在宫所与道士冯存澄因射覆得卦曰合因又得卦曰斩闗又得卦曰铸印乘轩存澄射曰昔此卦三灵为最善黄帝胜炎帝而筮得之所谓合因斩闗乘轩始当具断终得嗣天上皇掩其口曰止黙识之矣即位应其术焉　江盈科谈言北齐髙祖尝宴近臣为乐髙祖曰我与汝等作谜可共射之卒律葛荅诸人皆射不得石动筩云臣已射得莫是煎饼髙祖笑曰是也汝等更作一谜我为汝射之动筩作谜卒律葛荅髙祖俱射不得问是何物荅曰是煎饼髙祖曰何故更作动筩云乘大家热铛子再作一个髙祖大笑】　金盆白鹊　赤铃元珠【杜阳杂编罗浮先生轩辕集善射覆嫔御取金盆覆白鹊以试之集方休于所舍忽起谓中贵人曰皇帝安能更令老夫射覆盆乎中贵皆不喻其言于时上召令速至才及玉阶谓上曰盆下白鹊宜早放之上笑　海録碎事有以茱茰令郭璞射之者璞曰子如赤铃含元珠案文言云是茱茰】　混沌方眀　隐伏必中【山堂肆考有人将鸡子二枚令叶简占之占云此物不难知一雄兼一雌请将打破看方眀混沌时　潜确类书赵逹治九宫一算之术用意精密计飞蝗射隐伏无不中】　客师射鼠　文杲射蜂【山堂肆考唐袁客师天罡子也髙祖置一鼠于奁令术家射之皆曰鼠客师曰然入则一出则四发之鼠生三子　又曰丁文杲覆射蜂曰蘤蘤华华山中采花虽无官职一日两衙启之果蜂也】　不石即玉似珠如丹【又曰太宗取一物令文杲射文杲云有头有足不石即玉欲要缩头不能入腹乃压】
　　【书石也　葆光録剡人叶简有人将橘子合之令占曰圆似珠色如丹倘能擘破同分吃争不慙愧洞庭山】得物手中　取名器中【元史田忠良字正卿通儒家杂家言世祖遣使召至指西】
