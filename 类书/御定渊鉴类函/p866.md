<!-- { "loadSidebar": true } -->
　　増礼记檀弓歳旱穆公召县子而问曰天久不雨吾欲暴尩而奚若曰天则不雨而暴人之疾子虐母乃不可与然则吾欲暴巫而奚若曰天则不雨而望之愚妇人于以求之毋乃已疎乎徙市则奚若曰天子崩巷市七日诸侯薨巷市三日为之徙市不亦可乎　原吕氏春秋昔者殷汤克夏王天下五年不雨汤乃以身祷于桑林于是剪其发割其爪自以为牺牲用祈福于上帝雨大至人皆恱之　荀子汤旱而祷曰政不节与使民疾与宫室崇与女谒盛与苞苴行与谗夫兴与何不雨至斯极也　说苑汤之时大旱七年雒圻川竭煎沙烂石于是使人持三足鼎祝山川教之祝曰政不节耶使民疾耶盖辞未己而天下大雨　春秋繁露大旱雩而请雨大水鸣鼓而攻社天地之所为隂阳之所起或请焉或攻焉何也曰大旱阳灭隂也阳灭隂者尊厌卑固其义也虽太甚拜请之而已大水者隂灭阳也隂灭阳者卑胜尊也以贱淩贵者逆节故鸣鼓而攻之朱纮而胁之为其不义此亦春秋之不畏强御也变天地之位正隂阳之序贞行其道而不忌其难义之至也　増春秋考异邮三时惟有祷礼无雩祭之事惟四月龙星现始有常雩　说苑齐大旱景公召羣臣问曰天不雨久矣民且有饥色吾使人卜之祟在髙山广水寡人欲少赋敛以祀灵山可乎羣臣莫对晏子进曰不可祀此无益也夫灵山固以石为身以草木为发天久不雨发将焦身将热彼独不欲雨乎祠之无益景公曰不然吾欲祀河伯可乎晏子曰不可祀此无益也夫河伯以水为国以鱼鼈为民天久不雨水泉将下百川竭国将亡民将灭矣彼独不用雨乎祠之何益景公曰今为之奈何晏子曰今诚避宫殿暴露与灵山河伯共忧其幸而雨乎于是景公出野暴露三日天果大雨民尽得种树景公曰善哉晏子之言可无用乎其惟有德也　新序齐景公时天大旱三年卜之曰必以人祀乃雨景公下堂顿首曰凡吾所以求雨者为吾民也今必使吾以人祀乃且雨寡人将自当之言未卒而天大雨　原长沙耆旧传祝良字名卿为洛阳令时亢旱祈雨不得良乃暴身阶庭告诚引罪自辰至申紫云防起甘雨大降民歌之曰天久不雨蒸民失所天王自出祝令特苦精符感应滂沱而下　搜神记谅辅字汉儒广汉新都人少给佐史浆水不交为从事大小毕举郡县敛手夏枯旱时以五官掾出祷山川曰辅为郡股肱不进谏纳忠荐贤退恶和调隂阳至令天下否滠万物燋枯百姓喁喁无所告诉咎尽在辅太守内省责己自曝中庭使辅谢罪为民祈福曰无效今敢自誓至日中雨不降请以身塞无状乃积薪柴聚艾茅以自环搆火将自焚焉至禺中时山气转起雷雨大作一郡沾润世以称其至诚　増文献通考有雩祀五方上帝五人帝五官于南郊者如贞观礼是也有雩祀昊天上帝于圎丘者如唐显庆礼是也　陈氏礼书古者雩敛在稻人雩乐以皇舞以女巫皇与女隂也则舞所以逹阳中之隂而已董仲舒祈雨之术闭南门纵北门盖亦古者达隂之意也然则雩祀上帝必升烟后世乃谓用火不可以祈水而为坎以瘗就阳不可以祈隂而移坛于东雩必自郊徂宫后世有祷山林川泽羣庙百辟卿士然后及于上帝雩乐以舞为盛后世或选善讴者歌诗而已皆非古也
　　请雨三
　　原教舞【周礼地官舞师教皇舞帅而舞旱暵之事注皇五采羽为之亦如帗也】兴师【左传卫大旱卜有事于山川不吉寗庄子曰昔周饥克殷而年丰令邢方无道天其或者欲使卫讨邢乎从之师兴而雨】奠瘗【云汉诗自郊徂宫上下奠瘗靡神不宗】书雩【春秋昭二十五年秋七月上辛大雩季辛】
　　【又雩传曰秋书再雩旱甚也】　闵雨【谷梁一时言不雨者闵雨也闵雨者有志于民者也】焚躯【戴封为西华令大旱封欲焚躯俄而雨至】掩骼【周畅为河南尹时久旱祈雨无应畅因牧洛阳旁客死骼骨以万余人应时雨大丰必】　増王雩　常雩【礼记疏春秋传龙见而雩欲明王雩在四月不在五月也五月之雩是常雩故记之于五月也】　雩门【水经注鲁南门亦曰雩门门南隔水有雩坛】雩水【括地志沂水亦名雩水】　雩坛【南齐志郑云雩坛在南郊坛之旁而不辨东西】雩塲【汉钟离意传永平二年夏旱帝祷明堂南设雩塲又敕大匠作诸宫灭省不急遂应时雨】　招雨【论衡董仲舒申春秋之雩设土龙以招雨】谢雨【文献通考孝宗淳熙十四年宰执进呈太常寺乞谢雨】　原闭阳门【董仲舒曰以春秋灾异之变推隂阳之所错行故求雨闭阳门雨甚欲止则反是】斩山木【郑大旱使屠击祝款防祔有事于桑山斩其木不雨子产曰有事于山艺山林而斩其木其罪大矣夺之官邑】　屏奸残【河南春夏旱太守鲁褒至屏退奸残澍雨数降】举寃滞【后汉和帝时旱帝幸洛阳寺录囚举寃滞洛阳今抵罪司隶河南尹左降未及还宫澍雨也】　歌束晳【束晳为广陵郡累大旱晳请雨三日雨澍众谓晳至诚乃歌曰束先生通神明】烹羊【桑羊为御史大夫兴榷酤盐鐡之利时天下大旱卜式曰羊为天子大臣而与小人争利烹羊天乃雨】　用盛乐【月令仲夏大雩帝用盛乐郑注云雩呼嗟而求雨之祭也雩帝谓为坛南郊之傍雩五精之帝配以先帝也自鼗鞞至柷敔皆作曰盛乐】建灵坛【文选设元寺建灵坛祈雨之所也】　増暴巫尫【详礼记檀弓】典土龙【论衡刘子骏掌雩祭典土龙事】　祈太庙【开元礼时旱祈太庙礼毕太庙令太祝宫闱令纳神主如常仪其祝版燔于斋坊】雩兴庆【孔帖徳宗贞元十三年四月壬戌雩于兴庆宫】　祈甘雨【孔帖开元中左补阙王仲丘上言贞观礼雩祀五方上帝五人帝五官于南郊显庆礼雩昊天上帝于圜丘臣谓雩上帝为百谷祈甘雨故月令大雩帝用盛乐郑说上帝乃天别号祀于圜丘尊天位也显庆祀昊天与月令合而贞观常祀五帝矣请二礼皆用诏可】水沴【柳宗元禜门文惟神配隂含徳司其闟辟能水沴以佑成绩】　万里沙【史记汉武帝元封元年歳旱天子既出无名乃祷万里沙】三姑峰【月令广义黔县东有灵山上有三石峰一有歳旱百姓放火烧之即雨】原旱厉则禜【郑子产曰山川之神则水旱厉疫之灾于是乎禜之】邦灾则哭【周礼春官女巫歳旱暵则舞雩之大灾歌哭而请注有歌者有哭者冀以悲哀感神明也】　土龙缘象【杂论刘歆致雨具作土龙为土龙者以龙见輙有风雨兴起以迎送之故缘象其为之】潜龙应鼓【蜀都赋潜龙蟠于沮泽应鸣鼔而兴雨】　稻人供敛【周礼稻人旱暵供其雩敛敛发敛也】诸侯用币【详通典】　増东厢请雨【后汉志韦昭注顺帝时河南三辅大旱天子亲自露坐阳德殿东厢请雨】南郊求雨【崔豹古今注建武三年七月雒阳大旱帝至南郊求雨即日雨】聚巫以祷【合璧事马璘拜行营节度使天大旱里巷为土龙聚巫以祷璘曰旱由政不修即令彻之明日雨是嵗大穰】与觋对舞【合璧事黎干为京兆尹时大旱干造土龙自与巫觋对舞弥月不应帝使毁土龙减膳节用既而滛雨】　议郎分遣【古今注永初元年郡国大旱分遣议郎请雨】太后录囚【又安帝永初二年五月旱皇太后幸洛阳寺录囚徒即日降雨】　苍龙之宿【史记正义东方苍龙之宿】白石之神【唐李商隠有赛白石神文】　于公雪狱　洛令曝身【李商隠赛白石神文不俟于公之雪狱无烦洛令之曝身】　风马云车【柳宗元雷塘祷雨文风马云车肃马徘徊能泽地产以祛人灾】龙旛凤盖【唐李商隠赛龙蟠山神文龙旛鳯盖先憩于灵司蚁穴鹊巢式于利泽】　原受推歩之术【统授河洛书及天文推步之术为彭城令时旱统推阴阳消后县防泽太守使为郡求雨亦降自是朝廷灾异多访之】出不御之女【周举宣光时三辅旱请雨举书宜出后宫不御之女治天下寃滞之狱除大官重职之费云云】　祭东海孝妇【东海孝妇养姑甚谨姑恐累不得嫁遂自缢死姑女告妇杀姑妇自诬服罪东海枯旱三年后太守至杀牛祭孝妇冢即日大雨】祭上虞寡妇【上虞寡妇养姑姑死夫女弟素与妇不叶诬妇鸩杀母县竟杀之旱二年后太守殷丹至祭妇遂雨】　増槖籥风头　索绹雨脚揖扬兰佩　麾棹桂旗　原歳属亢阳　礼修祷祝并走羣望　展礼雩坛　増拍川后之肩　揽波神
　　之袂　原土龙矫首而立　女巫顿足而舞　俾率舞于小巫　庶祈年于大有　信天属之可移　冀地财之不害　増不无行潦之羞　愿覩油云之布　大驱蟠泽之龙　尽发潜泉之蜧　遂清冷之耕父不使扬尘　廻沮泽之蟠龙皆令洒润　宋生抒赋始恱于雄风　髙氏读书忽惊于冻雨　原念夫膏泽既愆天降之期　感以精诚惟望月离之应　増无烦玉女之投壶方开天笑　不待樵人之取箭已见风廻
　　请四
　　原诗齐谢朓赛敬亭庙喜雨诗曰执玉朝羣帝樽桂迎东皇排云接虬盖蔽日下霓裳会舞纷瑶席安歌绕凤梁百味芬绮帐四望霑羽觞　増明徐应聘雩祷诗曰东皇方按序灵雨尚愆期原亩希霑泽郊坛愿祝厘明禋牲自洁斋戒德仍持六事勤修省三农免怨咨气蒸看逺峤苍润应佳时防见甘霖足和风拂帝墀
　　増歌齐谢朓雩祭歌曰清明畅礼乐新侯龙景练贞辰阳律亢隂晷伏耗下土荐穜稑宸仪警王度宣嗟
　　云汉望昊天　张盛乐奏云儛集五精延帝祖　隋牛雩祭歌曰朱明启时载阳肃若旧典延五方嘉荐以存盛乐奏气序和平资灵佑公田既雨私亦濡民殷俗富政化敷　唐禇亮雩祭乐章曰朱鸟开辰苍龙启映大帝昭享羣生展敬礼备怀柔功宣舞咏旬液应序年祥协庆　绀筵分彩瑶圗吐绚凤管晨凝云歌晓啭肃事兰羞虔申桂奠百谷斯登万箱攸荐　鳯曲登歌调令序龙雩集舞汛祥风防□云回昭睿徳朱千电发表神功　开元中雩祀旧乐章曰鸟纬迁序龙星见辰纯阳在律明德崇禋五方降帝万宇安人恭以致享肃以迎神　宋苏轼祷雨社稷诗曰噫我侯社我民所恃祭于北牖答隂之义阳亢不返自春徂秋迄冬不嗣歳之忧史民嗷嗷谨以病告锡之雨雪民敢无报　神食于社盖数千年更歴圣王讫莫能迁源深流逺爱民宜厚雨不时应亦神之疚社稷惟神我神惟人去我不逺宜轸我民　农民所病春夏之际旧谷告穷新谷未穟其间有麦如暍得凉如行千里弛担得浆今神何心毖此雨雪敢求其他尚悯此麦　惟神之生稼穑是力瘽身为神尚莫顾息矧今在天与天同功召呼风云孰敢不从岂惟农田井竭无水我求于神亦云亟矣　明祈雨乐章曰有赫旱暵民劳瘁斯于牲于醴载舞载驰诗成三献敬彻不迟神之聼之雨我公私　爰廸寅清昭事显穹仰祈甘雨惠我三农既歆既格言归太空式霑下土万方其同　赤龙旋驭礼洽乐成燔柴既举昭假精禋维帝降康雨施云行登我黍稷溥洽厥明
　　増词宋苏辙中大乙宫祈雨青词曰冬雪不效春雨过期云族屡兴风灾輙至牟麦既病秋种未入嗟民何罪吁天不闻惟侧身念咎之诚不敢自赦而洁斋祈福之旧亦莫少愆庶见膏泽之滂流尚俾饥民之粒食恳祷斯极真圣所临　常旸为虐夏已及中精祷未孚雨不逾尺麦虽粗入未足充八口之饥禾则始生犹当竢三日之泽人谋竭矣天意谓何惟至道之宻微运元化于俄顷慈闵众庶覆防家召呼风云广施千里之润勃兴黍稷终致百室之盈永与斯民同仰灵德
