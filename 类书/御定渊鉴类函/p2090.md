<!-- { "loadSidebar": true } -->
　　原虎皮【史若使泽中之麋防虎皮人攻必虎也】　乞麋角【北齐河间守崔谋恃弟暹势从李绘乞麋角翎羽绘答书曰翎有六羽飞则冲天麋有四足走则入泽下官手足迟钝不能追飞捉走以事侫人】　荥泽见六【传楚潘党逐晋魏锜及荥泽见六麋锜射以献党党乃不逐也】　逢泽有介【传迹人来告曰逢泽有介麋焉】　多【春秋庄八年多麋注麋多则害五谷】　瑞【魏略文帝将受禅有白麋见】　増泽兽【传泽有介麋方言云物无偶曰特兽无偶曰介】　隂兽【□雅月令仲夏鹿角解仲冬麋角解说者以为鹿角者挟隂之阳也故应隂而陨角麋角者挟阳之隂也故应阳而陨角】　黠兽【楚策山泽之兽无黠于麋麋知猎者张网前而驱已也因还走而冒人猎者知其诈伪举网而进之麋因得矣】　迹纒【埤雅麋性迷惑故其迹纒而不解】　脩角【文粹招北客文曰巨麋如牛脩角如劒】　麋有四目【埤雅淮南子曰孕妇见而子缺唇见麋而子四目物有似然而不然者麋有四目其二夜目也类从所谓目下有窍夜即能视者是也】　麋茸补阳【埤雅凡含血之物肉差易长其次角难长最后骨难长惟麋角自生至坚无两月之久大者乃重二十余斤其坚如石计一日夜湏生数两凡骨之生长神速无过于此此骨肉之至强者所以能补骨血强精髓也麋茸利补阳鹿茸利补隂】　逐麋【鬻子使臣捕兽逐麋则已老矣坐策问事臣尚少也文王师事之】　麋畯【博物志南方麋千百为羣食泽草践处成泥名曰麋畯人因耕获之犹鹿所息处谓之鹿场也】　麋袜【本草麋皮作袜治脚气】　尔为羣【杜甫诗荆扉对麋鹿应共尔为羣】　何事惊【杜甫诗机心忘已久何事惊麋鹿】
　　麈一
　　増埤雅曰麈如鹿而大其尾辟尘取置帛中能令歳久红色不黦以拂氊则不蠧　名苑曰鹿之大者麈羣鹿随之视麈尾所转为凖于文从鹿从主古之谈者挥焉取诸此也　华阳国志曰郪县宣君山出麈尾谓之荒鹿　搜神记曰冯乗虞荡夜猎见一大麈射之麈便云虞荡汝射杀我耶明晨得一麈而入即时荡死　蜀都赋曰屠麖麋剪旄麈
　　麈二
　　増捉柄　驱车【晋书王衍每捉玉柄麈尾与手同色世说新语王导妻妬悍导私置妾媵妻知之率婢数十穷索导仓皇走以长柄麈尾驱犊车】
　　麞一
　　原春秋运斗枢曰枢星散为麞　说文曰麕麞也　尔雅曰麕牡麌牝麜【音栗】其子麆【音助】其迹解絶有力豜【音肩】増本草释名曰猎人舞采则麞麋忭视麞喜文章故字从章又喜聚散故又名麕囷圎仓也【国语市无赤米而囷鹿空虚】其大者曰麃古语云四足之美有麃是矣　埤雅曰麞性善惊故从章吴越春秋章者傽偟也盖鹿皆健骇而麞性尤怯饮水见影辄奔粗豪者食其肝心便即小胆本草集解曰麞秋冬居山春夏居泽似鹿而小无角黄黒色大者不过二三十斤雄者有牙出口外俗称牙麞其皮细软胜于鹿皮夏月毛毨而皮厚冬月毛多而皮薄也符瑞志有银麞白色云王者刑罚中理则出　李卫公说道书中言麞无魂故可食陶隐居云麞鹿非辰属又八卦无主即生死无尤故道家以为脯　本草发明曰麞肉同麋肉酿酒良道家以其肉供养名为白脯【陶景曰俗云白肉是麞其胆白】　原毛诗曰野有死麕恶无礼也吕氏春秋曰使麕疾走马弗及也而得之者时顾也增古今注曰鹿有角而不能触麞有牙而不能噬　原穆天子传曰天子赐曹奴之鹿白银之麕【今地中得玉胜金犬即古路夷狄贡】　晋起居注曰咸宁中白麞见魏郡后诸州各送白麞　晋中兴书曰中兴所在献白麕　建武故事曰咸和六年计贡合集于乐堂有野麕走至堂前左右逐之于池中而获之焉　增南史曹景宗曰我昔骑快马如龙拓弓作霹雳声箭作饿鸮呌逐麞数肋射之此乐使人忘死　原萧广济孝子传曰萧国遭防有鹄游于庭至暮而去麞暮入其门与犬马旅至旦而去　增职林曰李林甫作手书庆人得子曰闻有弄麞之喜客视之掩口【东坡诗云甚欲去为汤饼客却愁错写弄麞书】　辽史礼志曰皇帝亲征将行牝牡麃各一为□祭　金史曰宗雄甞走马射三麞已中其二复弯弓马蹶跃而下控如故遂彀满歩射获之
　　麞二
　　原诗魏文帝诗曰巾车出邺宫校猎东桥津重置施密网防罼飘如云弯弓忽髙驰一发连防麕　宋陈与义题易元吉画麞诗曰纷纷骑马尘及腹名利之窟争驰逐眼明见此山中吏怪底吾庐有林谷雌雄相对目炯炯意闲不受荣与辱掇皮皆真岂自知坐令猫犬羞僮仆我不是李卫公欺尔无魂规尔肉又不是曹将军数肋射尔不遗镞明窗无尘帘有香与尔共此春日长戏弄竹枝聊卒歳不羡晋宫车下羊
　　原表晋王述上白麞表曰所领阮藻之江宁县界得白麞一头毛色洁素于其类信斯诚嘉祥也
　　原啓陈徐陵谢赉麕啓曰臣昨既陪羽猎仍宴上林固谢长卿之文弥慙子云之赋预割仙禽已同监浦频防大脔更异梁王诘旦归来犹为饱饫虞衡所献复降命恩赐细君以为欢非屠门而大嚼
　　麂
　　增麂大麕一作毛长狗足好作声其大者名麖　本草释名曰味甘旨故从旨又字说云山中有鹿麂必鸣以告其声几几然故曰麂　本草集解曰麂麞属而小于麞其口两边有长牙好鬭其皮为第一无出其右者但皮多牙伤痕其声如击鼔钹　又曰麂居大山中牡者有短角黧色豹脚脚矮而力劲喜跳越其行草莾但循一径皮极细腻鞾韈珍之符瑞志有银麂白色今施州山中出一种红麂红色　山海经曰女几之山多麖麂　渊览曰鹿食麂食蛇　五色线曰葛仙翁凭桐木几于女几山学仙得道后几化为三足白麂时出于山上
　　增诗唐杜甫麂诗曰永与清溪别防将玉馔俱无才逐仙隐不敢恨庖厨乱世轻全物微声及祸躯衣冠兼盗贼饕餮用斯须
　　麝一
　　增本草释名曰麝之香气逺射故谓之麝或云射父其形似麞故俗呼香麞梵书谓麝香曰莫诃婆伽　陶隐居曰麝常食柏叶及噉蛇夏月食蛇多至寒香满入春脐内急痛自以足剔出置尿溺内覆之皆有常处与象之藏齿犀之藏角皆自珍其货也人得之者此香絶胜非但香且辟恶　麝如小鹿有香其文从鹿从射虎豹之文来田貍麝之香来射则其皮与脐之为累也今商汝山中甚多所遗粪甞就一虽逺逐食必还走其地不敢遗迹他所虑为人所获人反以是迹其所在必掩羣而取之盖麝絶爱其香每为人所廹逐势且急即自投髙岩举爪剔出其香就絷且死犹拱四足保其脐　本草集解曰麝香聚处逺近草木不生或焦黄今人带香入园林则果皆不实是其验也　又曰麝居山麞居泽以此为别　又曰麝第一生香名遗香乃麝自剔出者然极难得价同明珠其次脐香乃捕得杀取之其三心结香乃见大兽捕逐惊畏失心狂者坠死人有得之破心见血流出脾上作干血块　荆山有逐麝者麝急则抉其脐投诸莾逐者趋焉麝因得以逸令尹子文闻之曰是兽也而人有弗如之者以贿亡其身及其家何其智之不如麝耶　天宝中获水麝脐香皆水也每以针刺取之香倍肉麝
　　麝二
　　増投岩　食柏【李商隐诗投岩麝自香　养生论虱处头而黒麝食柏而香】　怀香【呉筠赋麝怀香而贾害狙伐巧以招射】　采香【许浑诗寻麝采生香】

　　御定渊鉴类函卷四百三十
　　钦定四库全书
　　御定渊鉴类函卷四百三十一
　　兽部三【兔　狐　増貍貉附　猿】
　　兔一
　　原尔雅曰兔子嬎其迹迒絶有力欣　増说文狡兔曰防曰毚　本草集解曰兔大如貍而毛褐形如防而尾短耳大而锐上唇缺而无脾长须而前足短尻有九孔趺居趫捷善走其大者为防似兔而大青色首与兔同足与鹿同故字象形或谓兔无雄者不经之说也今雄兔有二卵古乐府有雄兔脚扑速雌兔眼迷离可破其疑矣　原春秋运斗枢曰玉衡星散而为兔　又行失瑶光则兔出月　増雅述曰兔以潦为鼈鼈以旱为兔荧惑不明则雉生兔　原王充论衡曰兔防雄毫而孕及其生子从口中　又曰儒者言月中有兔夫月水也兔在水中则死夫兔月气也　张衡灵宪月者隂精之宗积而成兽象兔蛤　増博物志曰兔望月而孕口中
　　吐子故谓之兔兔吐也　埤雅曰咀嚼者九窍而胎生独兔雌雄八窍　又曰兔视顾兔而感气故卜秋月之明暗以知兔之多寡也先儒以孔雀闻雷而孕则兔虽防毫其感孕则以月理或然也　楚辞曰厥利维何而顾兔在腹【言顾兔居月之腹而天下之兔望焉于是感气】　易干凿度曰月三日成魄八日成光蟾蜍体就穴鼻始萌【穴决也决鼻兔也】　陶氏书曰兔五月而吐子　原抱朴子曰兔寿千嵗满五百歳则色白　瑞应圗曰王者恩加耆老则白兔见一本曰王者应事疾则见赤兔者王者德茂则见　又曰赤兔者瑞兽王者德盛则至　増又赤兔上瑞白兔中瑞　外国圗曰西王母国前有玉山白兔　原山海经曰天池山有兽如兔防首以其背飞名飞兔以背上毛飞去　増酉阳杂俎曰蜀郡无兔鸽　续杂俎曰韦绚云巴州兔作貍斑　寰宇记曰溧水中山古老相传中有白兔世称为笔精妙　原毛诗曰肃肃兔罝施于中逵　又曰有兔斯首炮之燔之　礼记曰祭宗庙之礼兔曰明视　周易参同曰燕雀不生凤狐兔不乳马庄子曰蹄者所以在得兔而忘蹄　増淮南子曰
　　兔之走使大如马则逮日追风及其为马则不走矣
　　兔二
　　増芸窗私志曰后羿猎于巴山获一兔大如驴异之置柙中中途失去柙掩如故羿夜梦一人冠服如王者谓羿曰我鹓扶君为此土之神而何辱我我将假手于逢蒙是日逢防弑羿而夺之位兔曰鹓扶自此始也至今土人不敢猎取　原韩子曰宋人有耕者田中有株兔走触折颈而死因释畊守株冀复得兔为宋国所笑史记曰范睢谓秦昭王曰夫以秦而治诸侯譬若纵韩卢而搏蹇兔也　又曰李斯出狱与其中子俱执顾谓其子曰吾欲与汝复牵黄犬俱出上蔡东门逐狡其可得乎　増洞冥记曰北极有溃阳之山有如防能飞毛色光如漆以脑和丹食之则不死武帝使放兔于昭祥苑苑在甘泉宫西周十里万国献异物皆集此中原古今注曰成帝建平元年山阳得白兔目赤如朱东观汉记曰章帝元和三年白兔见　又曰永康元
　　年西河言白兔见　谢承汉书曰方储字圣明幼防父事母孝母死乃负土成坟种奇树十株鸾鸟栖集其上白兔游其下　张璠汉记曰梁冀起兔苑于河南移檄在所调发生兔刻其毛以为识人有犯者罪至死　石勒传曰庄平民师欢上黒兔令曰按记应白兔为瑞此黒兔曰祥外捡典旧议者以为黒兔见水德之祥往公孙臣以为汉家土行当有黄龙为瑞后黄龙见于成纪遂从土德今大赵革命以水受金夫兔隂兽黒水色黒色见以表应行以推之黒兔上应云云　増前燕録曰慕容皝田于南鄙见父老曰此非猎所言卒不见既明日又出见白兔驰射之坠马辇而还宫遂薨　隋书曰华秋汲郡人防母负土成坟庐于墓侧大业初调狐皮郡县大猎有一兔人逐之奔入秋庐中匿秋膝下猎人异而免之自尔此兔尝宿庐中驯扰左右郡县嘉有孝感具以状闻　稽神録曰司农卿杨迈少好畋猎自云在长安时放鹰于野遥见草中一兔跳跃鹰亦自见即往搏之既至无有装鹰上鞲行数十歩廻顾其处复见其兔又搏之亦不获如是者三即命大芟草以求之得兔骨一具盖兔之鬼也
　　兔三
