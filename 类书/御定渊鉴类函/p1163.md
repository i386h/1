<!-- { "loadSidebar": true } -->
　　増礼记曰乗丘之役县贲父御马惊败绩遂死之圉人浴马有流矢在白肉公曰非其罪也遂诔之　左传曰狄人伐卫公与石祁子玦与甯荘子矢使守曰以此赞国择利而为之　又曰吕锜射恭王中目王召养由基与之两矢使射吕锜中项伏弢而死以一矢复命　原国语曰仲尼在陈有隼集于陈侯之庭而死楛矢贯之石弩其长尺有咫陈惠公使人以隼如仲尼之馆问之仲尼曰此肃慎之矢也昔武王克商通道于九夷八蛮肃愼氏贡楛矢石弩以分大姬配虞胡公而封诸侯于陈　鲁连子曰齐田单破燕军复齐城惟聊城不下燕将守数月鲁仲连乃为书着之于矢以射城中遗燕将燕将得书泣三日乃自杀　増刘向说苑曰荆王得茹黄之狗宛路之矰以畋云梦三月不返保申跪而笞王出而自沈于涧荆王乃杀狗折矰　原韩子曰智伯将伐赵赵襄子召张孟谈曰奈无箭何孟谈曰董安于之治晋阳公宫之垣皆以楛楚其楛髙十尺于是发而试之其坚则干之劲不能适也君曰奈无金何孟谈曰董安于之治晋阳宫舎之堂皆以铜为柱质君发而用之有余金矣　汉书曰李陵击匈奴一日五十万矢皆尽虏攻急陵叹曰复人数十矢可以脱矣　东观汉记曰耿弇与张歩战矢中弇眼以佩刀摧之左右无知者増通鉴汉纪曰曹操使夏侯渊张辽围昌豨于东海粮尽议引军还辽谓渊曰数日以来毎行诸围豨輙属目视辽又其射矢更稀此必豨计犹豫故不力战辽欲挑与语傥可诱也　晋书桓石防传曰石防材干趫捷从父在荆州猎围见猛兽被箭而伏诸将戏令拔箭石防因急往拔得一箭兽跳防亦跳及兽伏又拔一箭　晋书载记曰刘曜雄武过人铁厚一寸射而洞之于是称为神射　北周书帝纪曰贺拔岳至河曲为侯莫陈恱所害太祖乃率轻骑驰赴平凉时齐神武遣长史侯景招引岳众太祖至安定遇之谓景曰贺拔公虽死宇文泰尚存卿何为也景失色对曰我犹箭耳随人所射安能自裁　又王杰传曰魏恭帝元年杰従于谨围江陵时栅内有人善用长矟战士将登者多为所毙谨令杰射之应而倒登者乃得入余众继进遂拔之谨喜曰济我大事者在此箭也　三国典略曰梁以防军将军陆法和为郢州刺史封江乗县公法和尝军次白帝谓人曰诸葛孔明可谓名将吾目见之此城旁有埋弩箭镞一斛许因令掘之果如其言　北史奚康生传曰康生少骁武弯弓十石矢异常箭为当时所服从王肃讨齐齐将张伏防自升城楼言辞不逊肃令康生射之望楼射窓扉开即入应箭而毙彼人见箭皆以为狂弩唐书曰髙祖击龙门贼母端儿射七十发皆中贼败去而敛其尸以筑京观尽得其箭于其尸　又丘行恭传曰行恭有勇善骑射初讨王世充流矢着太宗马行恭囘射之发无虚镞贼不敢前遂下拔箭以己马进太宗歩执长刀大呼导之斩数人突阵而还贞观中诏斵石为人马象拔箭状立昭陵阙前以旌武功　又杜伏威传曰炀帝遣右御将军陈棱以精兵讨杜伏威伏威迎出挑战棱军射中其额伏威怒曰不杀汝矢不拔遂驰入棱阵大呼冲击众披靡获所射将使拔箭已斩之携其首入棱军示之又杀数十人　又叚志元传曰刘文静为桑显和所袭军且溃志元率壮骑驰贼中流矢忍不言突击自如　又王方翼传曰三姓咽麫兵十万踵至方翼次热海进战矢着臂引佩刀断去左右莫知唐书曰贞元十四年贡武举并应百只箭及三十只箭等今年权停时諌议大夫田敦因召对奏言兵部武举等每年常数百千人持弓挟矢出入皇城间恐非所宜上闻而惧故命停之其实武举者毎岁不过十数人时议恶敦贵欲非短旧事奏议不寔自是讫于贞元更不复置　五代史梁家人传曰太祖与晋围黄邺于西华邺卒荷弰登城骂敌晋王使胡连射不能中太祖顾友裕一发中之军中皆大讙呼晋王喜遗友裕良弓百矢　又杂传曰朱守殷反伏诛霍彦威遣使者驰献两箭为贺明宗赐两箭以报之　又曰苌从简尝中流矢镞入髀骨命工取之工无良药欲凿其骨人皆以为不可从简遽使凿之工迟疑不忍下从简叱其亟凿左右视者皆若不胜其毒而従简言笑自若　又曰晋以箭书二百射城中悉赦魏人募能斩范延光者　五代安重诲传曰重诲为节度使与蕃使并辔而行指飞鸟射之应而落观者万众无不快忭由是名振北狄自谓天下可以一箭而定　江南野史曰刘仁赡猿臂善射发无不中一旦世宗临城下坐幄中观战士攻城仁赡自城上射之矢去御座数歩輙坠左右惊愕咸谏请少避之世宗乃遂命左右进座于坠箭之上矢复至又逺数歩而止仁赡知之因捐弓投矢谓左右曰斯乃天也非吾所能中之　八编纂曰真宗咸平元年马军都头石归宋进木羽弩箭以木为簳为翎长尺余所激甚逺入铠甲则簳去而镞留牢不可拔　玉海曰咸平五年六月石普言能发火毬火箭上召至崇政殿试之辅臣同观先是开寳二年三月冯继升岳义方上火箭法试之赐束帛　宋史刘锜传曰锜善射尝従父仲武征讨牙门水斛满以箭射之拔箭水注随以一矢窒之人服其精　通鉴宋纪曰乌珠合师十二万次于临颍杨再兴以三百骑遇之于小商桥遂与之战杀二千人及万户萨巴千户百人再兴死获尸焚之得箭镞二升飞痛惜之　又曰知徐州赵立将兵三万趋行在杜充承制以立知楚州金人以兵邀于淮阴立率众迳进转战四十里至楚州城下立中箭贯两颊口不能言以手指麾诸军憩歇定方拔箭出之　又曰古攻安丰杜杲缮完守御古令巴图鲁斫牌杈木巴图鲁者皆死囚为之攻城以自赎杲募善射者用小箭射其目巴图鲁多伤而退　八编纂曰唐邓山居者以毒药渍矢以射兽应而倒谓之毛胡卢元末因用其人为兵立毛胡卢万户府又广西猺獞所用弩矢皆傅以药中人濡缕即死比唐邓者尤毒　兵略纂闻曰明太祖既定天下恐中外将士习以偷安特命兵部尚书乐韶鳯同省台督府定教射之式各营战阵武士必善驰射及用刀鎗歩兵比较弓矢强弱凡射十二箭内六箭逺可到近可中者为中式并定赏罚各有差　又曰永乐时交贼陈季犷反张辅讨之追逼至爱子江登岸贼设象伏辅侦知令先驱曰羣象来冲一矢落象奴再矢披象鼻众奔还自相蹂大军乗之贼败
　　矢三
　　原青镞　赤茎【魏志曰挹娄在扶余东北千余里弓长四尺青石为镞　下见矢一】　象星　如雨【周礼郑元注云枉矢者取名飞星飞行有光也今之飞矛是也或谓之兵矢絜矢象焉二者可结火以射敌守城车战　汉书曰匃奴左贤王围李广广为圆阵外向矢下如雨汉兵死者过半】青茎　朱羽【上见矢一　国语曰吴晋防于黄池吴王擐甲陈卒赤旗赤羽之矰望之如火贾逵注曰朱羽为矰】　饮石　发铜【刘向新序曰楚熊渠子夜行见寝石似伏兽射之饮羽　下见矢二】　夏服　赵防【子虚赋曰左乌号之彤弓右夏服之劲箭　史记曰魏公子无忌进兵击秦秦兵解去遂救邯郸赵王及平原君自迎公子平原君负防矢为公子先引吕忱字林曰防盛弩矢】贯隼　伤鳬【上见矢二　焦贑易林曰双鳬俱飞以归稻池经渉三泽为矢所射伤我胸臆】羊头　鹑尾【杨雄方言曰凡箭镞三镰者谓之羊头魏百官志曰三公拜赐鹑尾骹箭十二枚】金仆　石砮【左传曰鲁荘公以金仆姑射南官长万杜预注曰金仆姑矢名也　下见矢二】忘归　信往【孔丛子曰楚王载忘归之矢以射蛟兕　赵氏兵书曰矢一名信往】　焦
　　铜　毒铁【博物志曰交广州山夷曰俚子弓长数尺箭长尺余以焦铜为镝涂毒药于镝锋中人即死　陈琳武军赋曰矢则申息肃慎箘簵空疏焦铜毒铁干镞鸣鍭】　附星　中法【春秋元命苞曰矢附于矢星四射注曰四射四方射之也　尚书曰垂之竹矢在东房孔安国注曰垂舜共工所为中法故传宝之】　旣均　相属【毛诗云敦弓既坚四鍭既钧舎矢既均孔疏云鍭矢参停者也轻重钧停四矢皆然故言四鍭既钧　列子曰善射者能令后鍭中前括发发相及矢矢相属前矢造准而无绝落后矢之括犹衔视之若一焉注曰箭相连属无絶落处前箭着物后箭复中前箭而后所凑者犹衔视之如一物之相连也】　药箭　火箭【英雄记吕布将兵向莒覇等畏布登城上以药箭乱射中人马布不能拔引还下邳　魏略云诸葛亮攻郝昭于陈仓以云梯冲车临城中昭以火箭射之云梯尽然人皆烧死】　彻札　在【养由基蹲甲而射之彻七札焉　矢在上不得不发】　同的　舎拔【矢道同的鼂错论材官也　诗拔则获】　旣调　旣挟【诗弓矢既调又诗云既挟我矢】　矢穷　矢更【李陵兵尽矢穷　亡矢者不用则更注更偿也用之则不偿】　攒鍭　插羽　増窃二　奉一【左传曰楚子与若敖氏战于臯浒伯棼射王汰辀及鼓跗着于丁寜又射汰辀以贯笠毂师惧退王使廵师曰我先君文王克息获三矢焉伯棼窃其二尽于是矣鼓而进之遂灭若敖氏　崔鸿三十国春秋西秦録曰白兰王吐谷浑阿柴临卒呼子弟谓曰汝等各奉我一只箭将玩之地下俄而命母弟慕延曰取汝一只箭折之延折之又曰汝取十九只箭折之延不能折柴曰汝曹知单者易折众则难摧戮力一心然后社稷可固言终而卒】　集目　着眉【左传曰楚君以郑故亲集矢于目　唐书王难得传曰难得京师方战麾下士失马难得驰救矢着眉披肤障目乃拔箭断肤殊死前鬭血蔑靣不已帝嘉之】　中石　绕树【史记曰李广夜行见石以为虎射之中石没镞视之石也更射之终不能入矣列子曰飞衞学射于甘蝇诸法并善惟齧法不教衞宻将矢以射蝇蝇齧得矢镞射卫衞绕树而走矢亦绕树而射】　竪箭　竪刀【晋书载记曰慕容盛遇盗陜中盛曰我六尺之躯入水不溺在火不焦汝欲当乎试竪尔手中箭百歩我若中之宜慎尔命如其不中当束身相授盗乃竪箭盛一发中之盗曰相试耳资而遣之　又曰前燕慕容翰北投宇文归既而逃归劲骑百余追之翰遥谓追者曰汝可百歩竪刀吾射中者汝便宜反不中可来前也追解刀竪之翰一发便中刀环追乃散】　木箭　纸羽【北齐书郎基传曰基字世业海西镇将梁吴明彻攻海西基粮仗皆尽乃削木为箭剪纸为羽得围解还朝仆射杨愔劳之曰卿本文吏遂有武略木箭纸羽皆无故事班墨之思何以相过】　蒿矢　竹颖【唐书张廵传曰廵欲射贼将尹子竒剡蒿为矢中者谓廵矢尽走白子竒乃得其状使南霁云射一发中左目　宋史儒林传曰李觉仿韩愈毛颖传作竹颖传以献太宗嘉之竹颖矢也】　铁丝　鸡羽【东坡诗云一双铁丝箭未发手先唾　南蛮传曰其民户出鸡羽三十镞】　飞防　飞矛【东观汉记光武作飞防箭攻赤眉　下见前象星注】鍜矢　镞矢【汉书曰恒山王作鍜矢胶东王作镞矢注大镞之矢今兵箭】　贯盾中镮【吴书鲁肃南徙州追至肃自树盾引弓射之矢皆洞贯度不能制乃相率还　下见前竖】
