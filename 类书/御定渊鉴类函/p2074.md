<!-- { "loadSidebar": true } -->
　　増尔雅注曰鹈一名洿泽郭璞曰今之鹈鹕也好羣飞入氷食鱼故名洿泽俗呼之为淘河陆玑疏云鹈水鸟形似鸮而极大喙长尺余直而广口中正赤颔下胡太如数升囊若小泽中有鱼便羣共抒水满其胡而弃之令水竭尽鱼在陆地乃共食之故曰淘河　本草释名曰山海经云沙水多犁鹕其名自呼后人转为鹈鹕耳又呉谚云夏至前来谓之犁鹕言主水也夏至后来谓之犁涂言主旱也俗名淘鹅因形也又讹而为驼鹤本草集觧曰鹈鹕处处有之似鹗而甚大灰色如苍鹅俚人食其肉取其脂入药　禽经曰淘河在岸则鱼没沸河在岸则鱼涌【淮南子云鸟有沸波翔翔水上扇鱼令出沸波攫而食之一名沸河】师古曰一名沐泽秃鹙　本草集觧曰秃鹙水鸟之大者也出南方有大湖泊处其状如鹤而大青苍色张翼广五六尺举头髙六七尺长颈赤目头项皆无毛其顶皮方二寸许红色如鹤顶其喙深黄色而扁直长尺余其嗉下亦有胡袋如鹈鹕状其足爪如鸡黑色性极贪恶能与人鬭好啖鱼蛇及鸟雏自元入明常赋犹有鴜防之献按饮膳正要云鴜防有三种有白者黑者花者名为胡鴜防其肉亦不同也又按景焕闲谈云海鸟鶢鶋即今之秃鹙　采兰杂志曰山中老人以秃鹙头形刻杖上谓之扶老以此鸟能辟蛇也古今注以秃鹙为扶老甚谬
　　鹈鹕二
　　増五行志曰汉昭帝时有鹈鹕或曰秃鹙集昌邑王殿下王使人射杀之时王驰骋无度故祥见也　魏志曰黄初二年五月有鹈鹕集灵芝池诏曰此诗人所谓洿泽也曹诗刺恭公逺君子而近小人今岂有贤智之士处于下位乎否则斯鸟胡为而至其博举天下隽德茂才独行君子以答曹人之刺　呉纪曰孙皓问中书令张尚曰鸟之中大者惟鹤小者雀乎尚曰大者有秃鹙小者有鹪鹩皓忌胜已因徙之　北史曰正光二年八月获秃鹙于宫内诏以示崔光表曰此即诗所谓有鹙在梁觧云秃鹙也贪恶之鸟也川泽所育不应入于殿庭臣闻鹈鹕暂集而去前王犹为至诫况今获之宫禁方被畜飬乎明帝览表即弃之　隋志曰周大象二年有秃鹙集洛阳宫太极殿　长安志曰唐昭宗光化三年有秃鹙鸣于昭敬殿中　鉴戒録曰王蜀通政元年有大秃鹙飏于摩诃池上顾夐时为小臣直内廷潜吟一诗云昔日曽看瑞应图万般祥瑞不如无摩诃池上分明见仔细防来是那鹕
　　鹈鹕三
　　原在梁　洿泽【诗维鹈在梁不濡其翼不濡其咮　草木疏鹈鹕一名洿泽】　饮水淘河【淮南子鹈鹕饮水数斗而不足　鹈鹕一名淘河】　濡咮　濯翮【上毛诗见】
　　【上注　濯翮疏风白帖】
　　鹈鹕四
　　原濡翼【见前注】　鱼畏【庄子鱼不畏网而畏鹈鹕】　増吓飞燕【杜甫诗江中淘河吓飞燕】　无用鹈【元稹诗津梁暗引无用鹈】
　　鹈鹕五
　　増诗明袁凯赋朱焕章所畜鹈鹕鸟诗曰朱家有鸟名鹈鹕意度自与凡羽殊飞时时近丹穴夜宿往往归苍梧当时六翮须无禁何乃困顿来庭除乌云飘萧羽衣碎俯仰饮啄随人意空檐燕雀亦何心喧噪逼逐无宁地孤雌孤雌复何所落日烟波隔呉楚沉思当日伉俪初岂料如今各羁旅众雏众雏尤痛惜父既不归无可食纵有弱母汝念深浪高风急身无力我言鹈鹕君莫嗔忍耻含悲度此身不见四海干戈际多少思家失路人
　　鸊鹈一
　　原尔雅曰鹈鴮鸅　方言曰野鳬甚小好没水中南楚之人谓之鸊鹈大者谓之鹘蹄　増本草释名曰鸊鷉尔雅谓之须嬴一名水□一名防□一名刁鸭俗呼油鸭鸊鷉须鸁并未详□刁防□皆状其小也油言其肥也　本草集觧曰鸊鷉水鸟也大如鸠鸭脚连尾不能陆行常在水中人至即沉或击之便起其膏涂刀剑不绣续英华诗云马衔苜蓿叶剑莹鸊鷉膏是也　又曰鸊鷉南方湖溪多有之似野鸭而小苍白文多脂味美冬月取之其类甚多　又曰野鸭有与家鸭相似者有全别者其甚小者名刁鸭
　　鸊鹈二
　　原赋晋张望鸊鹈赋曰余观鸊鹈之为鸟也形貎丛蔑尾翮憔陋乐水以防随波沦跃泛然任性而无患也赋曰惟鸊鹈之小鸟托川湖以繁育翩舒翮以和鸣匪窘惕于笼畜瀺灂池沼容与河洲翔而不淹集而不留值污则止遇泽则游沦潭里以衔鱼跃浪表而相求萃不择渠娯不择川随风腾起与涛回旋沉窜则足拨圆波浮泳则臆排防涟率性命以闲放独遨逸而获全
　　鸥一
　　原说文曰鸥水鸮也　仓颉觧诂曰鹥鸥也　増诗鳬鹥在泾鹥鳬属苍黒色鳬好没鹥好浮故鹥一名沤今字从鸟后人加之也　本草释名曰鸥者浮水上轻漾如沤也鹥者鸣声也鸮者形似也在海者名海鸥在江者名江鸥江夏人讹为江鹅也海中一种随潮往来谓之信鳬　本草集觧曰鸥生南方江海湖溪间形色如白鸽及小白鸡长喙长脚羣飞耀日三月生卵　原南越志曰江鸥一名海鸥在涨海中随潮上下常以三月风至乃还洲屿颇知风云若羣飞至岸必风渡海者以此为　山海经曰黝股国其人食鸥　古诗曰海鸥戏春岸　増李商隠太仓箴曰海翁忘机鸥故不飞海翁易虑鸥乃飞去　原列子曰海上之人好鸥者每旦之海上从鸥鸟防鸥鸟之至者百数而不止其父曰吾闻鸥鸟皆从汝好取来吾玩之明日之海上鸥鸟舞而不下　増晋咸和起居注曰二年正月飨万国有五鸥集太极殿前
　　鸥二
　　増信鸟　闲客【禽经鸥信鸟也张华注云鸥如仓庚而小羣鸣喈喈随潮往来迎浪蔽日谓之信鸥　李昉园亭畜五禽皆以客名白鸥曰闲客】　作诗　献赋【侯鲭録云顾况与李邺侯善邺侯卒况感其知作海鸥咏以见意为权贵所疾孔帖唐崔湜为相隂附太平公主时人危之门下客献海鸥赋以讽而不悟】　愿狎　期盟【杜甫诗愿狎东海鸥　黄庭坚诗此心期与海鸥盟】知心　忘机【李白诗心静海鸥知　欧阳修诗岂止忘机鸥鸟信】　静来　闲似【杜甫诗野静白鸥来　黄庭坚诗江南野水碧扵天中有白鸥闲似我】　泛渚轻　浮水静【泛渚白鸥轻　逺鸥浮水静并杜甫诗】　懒避船　常拂筵【杜甫诗春鸥懒避船李白诗白鸥闲不去常拂酒筵飞】
　　鸥三
　　増知机叟【鸥谓知机叟】　三品鸟【隋宦者刘继诠献芙蓉鸥二十四只毛色如芙蓉帝甚喜置北海中曰鸥字三品鸟宜封碧海舍人】　没浩荡【杜甫诗白鸥没浩荡万里谁能驯】泛春声【杜甫诗鸥泛已春声】　永与羣【李白诗明朝拂衣去永与白鸥羣】　避隼旟【白居易诗沙鸥不知我犹避隼旟飞】
　　鸥四
　　原诗梁何逊咏白鸥诗曰可怜双白鸥朝夕水上防何言异栖鸟雌住雄不留孤飞出浦溆独下沧洲东西从此去影响絶无由　増唐李白诗曰揺裔双白鸥鸣飞沧江流宜与海人狎岂伊云鹤俦寄形宿沙月沿芳戏春洲吾亦洗心者忘机从尔防　杜甫鸥诗曰江浦寒鸥戏无他亦自饶却思翻玉羽随意防春苗雪暗还须浴风生一任飘防羣沧海上清影日萧萧　顾况海鸥咏曰万里飞来为客鸟曽丹鳯借枝柯一朝鳯去梧桐死满目鸱鸢奈尔何　刘长卿弄白鸥歌曰泛泛江上鸥毛衣皓如雪朝飞潇湘水夜宿洞庭月归客正夷犹爱此沧江闲白鸥　钱起戏鸥诗曰乍依菱蔓聚尽向芦花灭更喜好风来数片飘晴雪　卢纶赋得白鸥歌送李伯康归使诗曰积水深源白鸥翻翻倒影光素于潭之间衔鱼鱼落乱惊鸣争扑莲藂莲叶倾尔不见波中鸥鸟闲无营何必汲汲劳其生桞花溟蒙大堤口悠扬相和乍无有轻随去浪杳不分细舞春风一何乆似君换得白鹅时独凭阑干雪满池今日还同看鸥鸟如何羽翮复参差复参差海潮澜漫何由期　陆白鸥诗曰惯向溪头漾浅沙薄烟微雨是生涯时时失伴沉山影往往争飞杂浪花晩树清凉还鳿旧巢零落寄蒹葭池塘信美应难恋针在鱼唇剑在虾　皮日休和鲁望白鸥诗曰雪羽防褷半惹泥海云深处旧巢迷池无飞浪争教舞洲少轻沙若遣栖烟外失羣慙雁鹜波中得志羡鳬鹥主人恩重真难遇莫为心孤忆旧溪　闽崔道融江鸥诗曰白鸟波上栖见人懒飞起为有求鱼心不是恋江水　宋孔平仲述鸥诗曰水滨老父忘机关醉眠古石红蕖间緑波荡漾意不动白云往来心与闲有鸥素熟翁如此命侣呼俦就翁喜相亲饮啄少畏避自浮自沉不惊起渔人窥之即谋取手擕罗网来翁所羣鸥瞥见皆逺逝千里翩翩一回顾鸥不薄翁勿疑避祸未萌真见机渔人罗网不在侧敢辞旦夕从翁嬉　元宋无海鸥诗曰羣飞独宿水中央逐浪随波意半伤莫去西湖花里睡芰荷翻雨打鸳鸯　明袁凯观沙鸥诗曰门外羣鸥我所知终朝相见不相离借尔桥东杨桞岸明年春日更添儿　髙啓鸥捕鱼诗曰秋江水冷无人渡羣鸥忍饥愁日暮白头来往似渔翁心思捕鱼江水中眼明见鱼深出水复恐鱼惊隠芦苇须防衔得上平沙鳞鬛半吞犹见尾江鱼食尽身不肥平生求饱苦多饥却猜人少忘机者海上相逢不飞下
　　鵩鸟一【鸮训狐并入】
　　原盛之荆州记曰巫县有鸟如雌鸡其名为鸮楚人谓之鵩　増本草集觧曰鸮即枭也一名鵩吴人呼为□魂【□字韵书无考当作匈拥切呉球方作逐魂】恶声鸟也贾谊云鵩似鸮其实一物也入室主人当去此鸟盛午不见物夜则飞行常入人家捕鼠食周礼硩蔟氏掌覆夭鸟之巢注云恶鸣之鸟若鸮鵩鬼车之属　又曰鸮鵩鸺鹠枭皆恶鸟也说者往往混注各执一说今通考据并咨询野人则枭鸮鵩训狐一物也鸺鹠一物也鸮即今俗所呼幸狐者是也处处山林时有之少美好而长丑恶状如母鸡有斑文头如鸜鹆目如猫目其名自呼好食桑椹古人多食之故礼云不食鸮胖谓胁侧薄弱也庄子云见弹而求鸮炙前凉録云张天锡言北方美物桑椹甘香鸡鸮革响指此物也按巴蜀异志云鵩如小鸡体有文色土俗因名之不能逺飞行不出域陆玑诗疏云鸮大如鸠緑色入人家凶贾谊所赋鵩是也其肉甚美可为羮臛炙食刘恂岭表录云北方枭鸣人以为怪南中昼夜飞鸣诸说及盛之荆州记观之则鸮鵩训狐之为一物明矣又按郭义恭广志云鸮楚鸠所生也不能孳乳如骡駏驉然然枭长则食母是自能孳乳矣抑所食者即鸠耶淮南子云甑瓦投之能止枭鸣性相胜也风曰琐兮尾兮流离之子陆玑疏云流离枭也自关而西谓枭为流离　说文曰枭不孝鸟也　张奂曰鹠鷅食母　感应经曰鸱枭食母眼睛乃能飞　北山录曰乌反哺鸮反噬顺逆之性也　汉官仪曰夏至赐百官枭羮欲絶其类也夏至微隂始起育万物枭害其母故以此日杀之　郊祀志曰古天子常以春觧祠祠黄帝用一枭破镜　山海经曰涿光山其鸟多蕃【注云即鸮】吕向曰鸱鸮不鸣未为瑞鸟
　　鵩鸟二
