<!-- { "loadSidebar": true } -->
　　脔【吕氏春秋曰尝一脔而知一镬之味一鼎之调】　五煎【朱农本草农问于太子百果六肉五煎异煮男女异嗜识其要矣乎】　五肉七菜胜掩鹑鸮【天中记】　煎熬炙和齐万方【淮南子云今屠牛而烹其肉或以甘或以酸煎熬炙和齐万方其夲一牛之体】目见不食其肉【风俗通云陈伯敬目有所见不食其肉】　不食有目之肉【广州先贤云丁宻不食有目之肉】　衔肉着口【笑林云甲买肉过都入厠挂肉着外乙偷之未得去甲出觅肉因诈使口衔肉云挂着门外何得不失若如我衔肉着口岂有失理】　市肉取肥【曹植乐府歌】　省肉食之【陆凯表云蒙蚤卒先帝痛悼不已子最幼穉先帝省肉食之】长跪进之【东观汉记云窦固羗人爱之炙肉未熟人人长跪前割之血流指间进之于固固輙为啗不秽贱之】　非肉不饱【礼记云六十非肉不饱七十非帛不暖】　舍肉遗母【左传云頴考叔为颍谷封人有献于公公赐之食食舍肉公问之对曰小人有母皆尝小人之食矣未尝君之羮请以遗之】　以肉投羮【谢承后汉书曰陈楚尝赐食于上楚称眼无所见以肉投羮】　晏子相齐食肉不足【晏子云晏子相齐三年梁丘据见晏子中食而肉不足】　公孙为相食惟一肉【史记云公孙为丞相食惟一肉而已】　桓任终身不近【谢承后汉书云桓任后母生时不食猪羊肉故终身不以猪羊肉入口】　程曽遂吐不食【桂阳先贤画賛云程曽字孝孙七嵗亡母号慕毁悴邻人哀怜嚼食哺之知有肉遂吐不食】　羊肉千斤【古诗云羊肉千斤酒万斛】　姜诗埋肉【东观汉记贼经姜诗里不敢惊孝子致米肉诗埋之后吏谴诗掘出示之】　阍人乞肉【左传邾荘公与夷射姑饮酒私出阍人乞肉焉夺其杖以敲之】　食无兼肉【汉刘虞为上公食无兼肉】　怀其余肉【史记东方朔待诏赐之饭食顷悉懐其余肉持去衣尽汚】　増自幼不食【杨収字藏之以母奉浮图法自幼不食肉母约曰尔得进士第可食】　没身不食【北梦琐言曰唐归登性甚悭啬常烂一羊脾旋割旋啖封其残者一日登妻误于封处割食登大怒由是其妻终身不食肉】　性约不喜食【唐窦建徳性约素不喜食肉饭脱粟加蔬具】　击鲜【周礼鲜新杀之肉也谓击杀牲宰与我食鲜也】　啄腐【谓酒肉之人啄腐吞腥也】　鱻薧【生肉曰鱻熟肉曰薧】　腥醲【腥肉之精者醲酒之上者】四时食【选曰四时所食各异其肉】　豆肉【记曰觞酒豆肉】　迁居【嘉莲燕语曰呉俗迁居预作饭米下置猪脏共煮之及进宅使婢以箸掘之名曰掘藏阖门上下俱与酒饭及脏谓之散藏欢防竟日后复命婢临掘向灶祝曰自入是宅大小维康掘藏致富福禄无疆掘藏先祭灶神然后食】　娶妇【又曰江南婚娶新妇初至合卺后即用牛蹄筋作羮以豖肉切骰子大和作饭送新妇食谓之金玉食筋谓金肉谓玉也】　加酥【宋周羽冲三楚新录曰李载仁避乱于江陵髙季兴署观察推官为性迂缓一日将召方上马部曲相殴载仁怒命急取厨中饭并猪肉令相殴者食之仍戒曰如敢再犯必当于猪肉中加之以酥闻者无不笑之】
　　肉五
　　原啓梁刘孝绰谢安成王赉祭孤石庙胙肉啓曰味过瀹鳯珍越屠龙故使屏翳风冯夷净浪神居鹢首独泛安流民幸同附得徴遘迕复等受厘预颁纯嘏防灵所降信次委积报生以死窃闻斯义
　　脯一
　　原刘熈释名曰脯搏也干燥相搏着也　又曰脩脩缩也干燥而缩也　说文曰脯干肉也脩脯也搏【补莫反】薄脯搏之屋上也腕骨脯也胊【衢】脯脡也　周易曰噬干肉　毛诗曰尔酒既湑尔肴伊脯　増左传曰女贽不过榛栗枣脩以告防也　原谷梁曰束脩之肉不行境中【注曰束脩脯也】有至尊者不贰　周礼曰腊人掌干肉凡田兽之脯腊膴胖之事【夫物解肆干之谓之干肉薄切曰脯捶之而施姜桂曰腵脩腊小物而干者膴胖皆为夹肉也】祭祀共豆脯荐脯膴【呼】胖　仪礼曰乡饮酒主人立于西阶东荐脯使行出袒释軷祭脯士冠賔东面荐脯　礼记曰妇人之贽脯脩大夫燕食有脯无脍有脍无脯　増又曰宗庙之脯曰尹祭　又郊特牲曰大飨尚腵脩而已矣　原卢谟祭法曰春祠用脯夏用疈【凭逼反】脯　东方朔曰湿肉为脍干肉为脯　増唐书元行冲曰下之事上譬富家储积以自资也脯腊膎胰以供滋膳　原洛阳记曰干脯山在洛阳北去三十里于上曝脯因以为名　论衡曰儒者言泰平时萐莆生于厨中厨中自生肉脯薄如萐形揺鼔生凉　风俗通曰俗说膊大脯案太山博县每嵗十月祠太山脯濶一尺长五寸　増神异经曰西北荒山有玉馈之酒酒泉注焉广一丈深三丈酒美如肉澄清如镜上有玉尊玉笾取一尊一尊复生笾有脯焉味如麞鹿饮此酒人不死一名遗酒其脯名曰追复食一斤复一斤
　　脯二
　　原尚书大传曰散宜生闳天南宫适三子俱学乎太公太公见三子之为贤人遂酌酒切脯约为朋友　吕氏春秋曰赵宣孟之绛见骫桑之下有卧饿人宣孟与脯二胊拜受而不敢食问其故曰臣有母持以遗之宣孟更赐之脯二束而去　汉书曰浊氏以胃【以羊燖汤胃以椒姜】脯而连骑张里以马医而击钟　増世说曰初太祖乏食程昱掠其夲县供三旬粮颇杂以人脯由是失朝望故位不至公也　原英雄记曰公孙瓉与诸属郡县每至节防屠牛作脯每酒一觞致脯一豆　又曰左慈诣刘表云有薄礼愿以犒军表使取之有酒一器有脯一盘千余人共举不能胜慈自取之引入求书刀削脯投地百人接酒及脯赐兵人人酒三杯酒如故脯亦不减神仙传曰王逺至蔡经家与麻姑共食设有馔擗脯而行如巧防炙云是麟脯　博物志曰闽越江北山间蛮夷噉丘蝝脯　増晋书曰桑虞尝行宿寄逆旅同舎客疑虞为盗虞黙然无言便解衣偿之主人曰此间数失鱼肉　鸭多是狐狸偷君何以疑人乃将脯至山冡间寻求果得之客来还衣虞投之不顾　北齐书曰彭城王攸为沧州刺史有一人从幽州来驴防鹿脯至沧州界脚痛遅行偶防一人为伴遂盗驴及脯去明旦告州乃令左右及府僚吏分市鹿脯不限其至主见识之推获盗者　唐书曰太宗狩于济源之陵山上曰古者先王驱以供宗庙今所获鹿宜令有司造脯醢以充荐享杜阳杂编曰同昌公主有红虬脯非虬也但贮于盘
　　中则矫健如虬髙一尺　又曰洛阳人家重阳则制迎凉脯　清异录曰何敬洙帅武昌时司仓彭湘杰习知膳味就中脯腊尤殊敬洙檄掌公厨郡中号为脯掾
　　脯三
　　原浊氏　腊人【上详脯二　下详脯一】　追复　不减【上详脯一下详脯二】　四脡　二胊【公羊传曰鲁昭公出奔齐侯使髙子执箪食四脡脯再拜稽首以袵受何休注曰屈中曰朐申曰脡　下详脯二】　仙麟　氷鼠【上详脯二　东方朔神异经曰北方有层氷万里厚百丈有鼠在氷下食氷下草水肉重万斤可以作脯食之已热注曰除热病也】　琼枝　金矢【楚词曰折琼枝以为羞王逸注曰羞脯也周易曰噬干胏得金矢王肃注曰四体纯隂卦骨之象骨在干肉脯之象金象所以获野禽以食之反得金矢君子于味必思其毒于利必备其难】増同心　伤指【韦巨源食帐有同心结脯盖先结后风干者代宗睿眞皇后沈氏尝削脯哺帝伤左指】　祭诗　待客【下帷短牒曰贾岛常以嵗除取一年所得诗祭以酒脯曰劳吾精神以是补之　北齐书曰卢叔彪为尚书魏収访之食至但有粟餐葵菜木盌盛片脯而已】　犒军责令【上详脯二　唐邢邵为西兖刺史县令妻日暮取人斗酒束脯邵摄令责其取受举州不知所以】
　　脯四
　　原蒲脯【古今注云秦二世时赵髙先献蒲脯鹿马以騐羣臣】　瓠脯【程季明诗云厥味伊何酒瓠脯】　所以饮燕【孔丛子云子思居贫其友有馈之粟者受二车焉或献尊酒束脩子思弗当或曰子取人粟而辞我酒脯是辞少而取多也曰夫以受粟为周之也酒脯则所以饮宴也方乏于食而乃饮宴非义也或者担其酒脯以归】　以供腊祀【崔氏四民月令云十月作脯以供腊祀】桑皮为脯【捜神记云徐登赵炳贵尚清俭礼神以东流水削桑皮以为脯】　瓦石为脯【神仙曰葛元每逢友輙坐树下砍树汁杯承而饮之皆好酒取瓦石草木为脯以下酒】　每朝设脯【国语云楚成王闻子文之朝不及夕也于是每朝设脯一束糗一筐】　方坐噉脯【东观汉记曰光武初起兵叔公良搏手大呼曰我欲诣纳言严将军叱上起去出阁令人视之还白方坐啗脯】　脯就【郭子云卫辰为桓公长史桓公甚厚之每宴公輙提酒脯以就卫】　蒲变【潘岳西征赋云野蒲变而为脯】　衣偿【详见脯二】　束脩【孔子曰自行束脩以上吾未尝无诲焉】　市脯【语曰沽酒市脯不食】　腒防【腒干雉防干鱼】　脯醢【周礼膳夫掌王之稍事荐脯醢稍事谓非日中大举时而间食谓之稍事】　増脯酒【韩文衡曰升阶伛偻荐脯酒欲以菲薄明其表】　山羊脯【续齐谐记曰刘晨阮肇入天台山有女仙人为设胡麻饭山羊脯因留连之】　河秪脯【鸡跖集云武夷君食河秪脯】　陈蕃待客【董谨续豫章记云陈蕃待客拌饭以鹿脯芼羮以牛脯未尝别为异馔】　王绩嗜酒【王绩性嗜酒杜松之嵗时赠脯】　原正膂通干【杜育菽赋曰脯则正膂通干麤鹿肥麋】　左胊右末【礼记曰以脯脩置者左胊右末郑注曰屈中曰胊】　増脯资竭【左传曰惟是脯资饩牵竭矣】　赤明香【清异录曰赤明香世士良家脯名也轻薄甘香殷红浮脆后世莫及也】
　　脯五
　　原赋唐陈子昂麈尾赋曰天之浩浩兮物亦芸芸性命变化兮如丝之纷或以神好正直天盖黙黙或以道恶强梁天亦茫茫此仙都之防兽固何负而离殃始居幽山之薮食乎丰草之乡不害物以利己不营利以同方何忘情而委代而化情之不忘卒罗网以见逼授庖丁而罹伤不以斯尾之有用而杀身于此堂为君雕俎之羞厠君金盘之实承主人之嘉庆对象筵与寳瑟虽信美于兹辰讵同欢于畴昔
　　原啓梁刘孝威谢东宫赉鹿脯等啓曰上林絶蕃人之搏禁地无张京之犯而犹有班超游猎李广驰射逺归于厨吏入贡于腊人形圗三事之车影入九仙之镜
　　腊
　　原田兽之腊【周礼曰腊人掌干肉凡田兽之脯腊膴胖之事注薄析曰脯腊小物全干膴胖谓夹脊肉】　鷢鸟可腊【异物志云鷢鸟大如雉其肉香美可以作炙及腊】　冬祀用腊【卢谌祭法云冬祀用雉腊兔腊】　噬腊遇毒【易云噬腊肉遇毒小吝无咎】　尧如腊舜如腒【傅子】　増朝曝夕干【周礼云腊之言夕也朝暴夕乃干】
　　炙一
