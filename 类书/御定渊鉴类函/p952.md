<!-- { "loadSidebar": true } -->
　　原安【礼不学操缦不能安操缦杂弄也】　无故不彻【礼详一】　佯狂鼓【史记箕子谏纣不听乃被髪佯狂而鼔琴以自悲】　悲歌鼓【说苑晋公好悲歌鼔琴】　知有贪志【韩诗外传孔子鼔琴曾子子贡侧门而听曲终曾子曰嗟乎夫子琴声殆有贪狠之志邪僻之行何其不仁子贡以曾子之言告子曰嗟乎夫参天下贤人也其习知音矣向者丘鼔琴有鼠出游狸见于屋循梁微行造焉而避厌目曲脊求而不得丘以琴淫其声参以丘为贪狠邪僻不亦宜乎】　终身不听【左传孙林父在戚击钟季札非之林父闻之终身不听琴瑟】　师氏雅琴【刘向别録师氏雅琴者名忠东海下邳人言师旷之后至今邳俗犹多好琴也】　稷生妙琴【张衡逍遥赋稷生挥妙琴】　流风徘徊【张衡南都赋弹琴擫籥流风徘徊清角发徴听者增哀】　凄有余哀【蔡邕琴赋一弹三欷凄有余哀】　正坐操【蔡邕女训舅姑若命之鼔琴必正坐操琴而奏曲若问曲名则舍琴而对】　端坐鼓【张华诗北方有佳人端坐鼔名琴终晨无管弦日夕不成音】永服不厌【嵇康琴赋永服御而不厌信古今之所贵】　流波汤汤【又云状若崇山又象流波浩兮汤汤郁兮峩峩】　宫征相征【见嵇康琴赋】　广陵散【晋书嵇康传初康尝游乎西洛暮宿华阳亭引琴而弹夜分忽有客诣之称是古人与康共谈音律辞致清辨因索琴弹之而为广陵散声调絶伦遂以授康仍誓不传人亦不言其姓氏后康将刑东市索琴弹之曰昔袁孝尼尝从吾学广陵散吾每固靳之广陵散于今絶矣】　无【陶濳不解琴蓄素琴一张徽不具曰但识琴中趣何劳上音】　楚明光【吴均续齐谐记王彦伯善鼔琴一日行吴邮亭维舟中渚秉烛理琴见一女子披帏而进二女从焉先施锦席于东牀乃枕坐女取琴调之声甚哀雅今之登斆女子曰子识此否彦伯曰所未曾闻女曰此曲所谓楚明光者也惟嵇叔夜能为此声】　增善琴【孔帖唐卢藏用善琴】好鼔琴【又曰唐韩滉好鼔琴】　娱宾【又曰王涯使客贺若夷鼔琴娱宾】　纤手弄【李白古风纤手弄玉琴清晨起长叹】　传幽音【唐韦应物拟古有客天一方寄我孤桐琴迢迢万里隔托此传幽音氷霜中自结龙凤相与吟】　写声发情【李白古诗吾但写声发情于妙指殊不知此曲之古今】　愿以顽璞上奉徽音【柳宗元上衞淮南石琴荐啓】　听愈澹【韩愈秋怀诗有琴具徽再鼔听愈澹古声久埋灭无由见眞滥】　月照席【杜甫诗罢琴惆怅月照席】　以音相授【郑樵曰琴之九操十二引以音相授并不着辞琴之有辞自梁始】琴欲髙张【物理论琴欲髙张瑟欲下声】　分声配位【朱子曰琴之有徽所以分五声之位配以当位之律以待抑按取声而布徽之法当随声数多少律管之长短而三分损益上下相生以定其位】　舍车而徒【文献通考尔雅徒鼔琴谓之步盖鼔琴而无章曲则徒鼔而已犹之舍车而徒也】　月露为知音【元元好问元鲁县琴台诗千山为公台万籁为公琴夔旷不并世月露为知音人间蹏涔耳已矣非公心】　临风奏水仙【元耶律楚材寄张子闻诗几时重会燕山首一曲临风奏水仙公自注曰子弹水仙公尝学之】　歌碧玉【又寄清溪居士秀玉诗曰时复有琴歌碧玉年来无梦绕清谿】　纯阳琴【明格古要论底面俱用桐木谓之纯阳琴古无此制近世为之取其暮夜隂雨弹之不沈然不能达逺声不能实也】　琴卓【又曰琴卓须用维摩様髙二尺八寸可入于卓下阔可容三琴长过琴一尺许卓面郭公砖最佳玛瑙石南阳石永石者尤好】
　　琴五
　　原诗南齐谢朓咏琴诗曰洞庭风雨榦龙门生死枝雕刻分布濩冲响郁清危春风摇蕙草秋月满堦池是时别鹤叫侵滛客泪垂　梁刘孝绰秋夜咏琴诗曰上宫秋露结上客夜鸣琴幽兰暂罢曲积雪更传声　到溉咏琴诗曰寄语调弦者客子心易惊离泣已将坠无劳别鹤声　丘迟题琴朴奉柳吴兴诗曰边山此嘉树摇影出云垂清心有素体直干无曲枝凡耳非所别君子特见知不辞去根本造仰光仪　陈沈烱赋得为我弹清琴诗曰为我弹清琴琴鸣伤我襟半死无人觉入灶始知音空为贞女引谁达楚妃心雍门何假说落泪自淫淫　贺澈为我弹鸣琴诗曰薄暮髙堂上调琴召美人伯喈声未尽相如曲复新防徽还转弄乱爪更留宾聊持一弦响杂起艳歌尘　北齐马元熙日晩弹琴诗曰上客敞前扉鸣琴对晚晖掩抑歌张女凄清奏楚妃稍视红尘落渐觉白云飞新声独见赏莫恨知音稀萧慤听琴诗曰洞门凉气满闲馆夕隂生弦随流水
　　急调杂秋风清掩抑朝飞弄凄断夜啼声至人齐物我持此说髙情　隋江总赋得咏琴诗曰可怜峄阳木雕为緑绮琴田文垂睫泪卓女弄心戏鹤闻应舞游鱼听不沈楚妃幸勿叹此异丘中吟　又侍宴赋得起坐弹鸣琴诗曰丝传园客意曲奏楚妃情罕有知音者空劳流水声　杨希道赋得起坐弹鸣琴诗曰北林鹊夜飞南轩日斜进调弦发清徽荡心袪褊恡变作离鸿声还入思归引长叹未终极秋风飘素鬓　又咏琴诗曰乆擅龙门质孤竦峄阳名齐娥初发弄赵女正调声嘉客勿遽返繁曲未成　刘永济咏琴诗曰昔在龙门侧谁想凤鸣时雕琢金为器宫商不自持巴人缓疎节楚客弄繁丝欲作髙张引翻成下调悲　刘希夷夏弹琴诗曰碧山卒岑寂素丝何清幽弹为风入松崖谷飒已秋鸣呼钟子期零落归山丘死兮若有知魂兮从我游　唐王绩山夜调琴诗曰促轸乘明月抽弦对白云从来山水韵不使俗人闻　增唐李峤咏琴诗曰隐士竹林隈长声宝匣开风前緑绮弄月下白云来淮海多为室梁岷旧作台子期如可听山水响余哀　王昌龄咏琴诗曰孤桐秘虚鸣朴素传幽眞髣髴弦指外遂见初古人意逺风雪苦时来江山春髙宴未终曲谁能辨经纶　又听弹风入松阕赠杨补阙诗曰商风入我弦夜竹深有露弦悲与林寂清景不可度寥落幽居心飕飗青松树松风吹草白溪水寒日暮声意去复还九变待一顾空山多雨雪独立君始悟　常建江上琴兴诗曰江上调玉琴一清一心泠泠七徧万木澄幽隂能使江月白又令江水深始知枯桐枝可以徽黄金岑参秋夕听罗山人弹三峡流泉诗曰皤皤岷山老抱琴鬓苍然衫袖拂玉徽为弹三峡泉此曲弹未半髙堂如空山石林何飕飗忽在窗户间绕指弄呜咽青丝激潺湲演漾怨楚云虚徐韵秋烟疑兼阳台雨似杂巫山猿幽引神听静令耳目便楚客肠欲断湘妃泪斑斑谁裁青桐枝絙以朱丝能含古人曲递与今人传知音难再逢惜君方老年曲终月已落惆怅东斋眠　李白听蜀僧濬弹琴诗曰蜀僧抱緑绮西下峨嵋峰为我一挥手如听万壑松客心洗流水余响入霜钟不觉碧山暮秋云暗几重　又弹幽涧泉诗曰拂彼白石弹吾素琴幽涧愀兮流泉深善手明徽髙张清心寂厯似千古松飕飗兮万寻中见愁猿吊影而危处兮叫秋木而长吟客有哀时失职而听者泪淋浪以沾襟乃缉商缀羽潺湲成音吾但写声发情于妙指殊不知此曲之古今幽涧泉鸣深林　杨衡朱丝诗曰寂寞瑶琴上深知直者情幸传朱鹭曲那止素丝名瑞草人空仰王言世久行大方闻正位乐府动清声文武音初合宫商调屡更谁能向机杼终日泣无成　刘长卿幽琴诗曰月色满轩白琴声宜夜阑飗飗青丝上静听松风寒古调虽自爱今人多不弹向君投此曲所贵知音难　释彪宝琴诗曰吾有一宝琴价重双南金刻作龙凤象弹为山水音星从徽里发风来弦上吟钟期不可遇谁辨曲中心　白居易对琴待月诗曰竹院新晴夜松窗未卧时共琴为老伴与月有秋期玉轸临风久金波出雾迟幽音待清景唯是我心知　又和顺之琴者诗曰隂隂花院月耿耿兰房烛中有弄琴人声貌俱如玉清泠石泉引澹伫松风曲遂使君子心不爱凡丝竹　李贺听頴师琴歌曰别浦云归桂花渚蜀国弦中双凤语芙蓉叶落秋鸾离越王夜起游天姥暗佩清臣敲水玉渡海蛾睂牵白鹿谁看挟劒赴长桥谁看浸髪题春竹竺僧前立当吾门梵宫眞相睂棱尊古琴大轸长八尺峄阳老树非桐孙凉馆闻惊病客药囊暂别龙须席请歌直请卿相歌奉礼官卑复何益　张乔听琴诗曰清月转瑶轸弄中湘水寒能令坐来客不语自相看静恐神出急宜风雨残几时归岭峤更过洞庭弹　僧贯休秋夜听业上人弹琴诗曰万物多寂寂堪闻弹正声人心尽如此天下自和平湘水泻秋碧古风吹太清徃年庐岳奏今夕更分明　李季兰听从叔琴弹三峡流泉歌曰妾家本住巫山云巫山流泉常自闻玉琴弹出转寥夐直似当时梦里听三峡迢迢几千里一时流入幽闺里巨石崩崕指下生飞泉走浪弦中起初疑喷怒含雷风又似呜咽流不通回湍曲濑势将尽时复滴厯平沙中忆昔阮公为此曲能令仲容听不足一弹既罢还一弹愿似流泉镇相续　韦庄赵秀才弹琴诗曰满匣氷泉咽又鸣玉音闲澹入神清巫山夜雨弦中起湘水晴波指下生蜂簇野花吟细韵蝉移髙柳逬残声不须更奏幽兰曲卓氏门前月正明　宋欧阳修诗曰江水深无声江云夜不明抱琴舟上弹栖鸟林中惊游鱼为跳跃山风助清泠境寂听愈眞舒心已平用兹有道器寄此无景情经纬文章合调和雌雄鸣飒飒骤风雨隆隆隐雷霆无射变凛冽黄钟催发生咏歌文王雅怨刺离骚经二典意淡薄三盘语丁宁琴声虽可状琴意谁可听　苏轼听道士弹贺若诗曰清风终日自开帘凉月今宵肯挂檐琴里若能知贺若诗中定合爱陶潜又诗曰至和无攫醳至平无按抑不知微妙声究竟
　　从何出散我不平气洗我不和心此心知有在尙复此微吟　又诗曰风生瀑布已清絶更爱玉佩声琅珰自从郑衞乱雅乐古器残破世已忘千年寥落独琴在有如老仙不死阅兴亡世人不容独反古强以新曲求铿锵微音澹弄忽变转数声浮脆如笙簧无情枯木今尚尔何况古意堕渺茫江空月出人响絶夜阑更请弹文王　元元好问听姨女乔夫人鼓风入松诗曰白雪朱弦一再行春风纤指十三星云窗雾阁有今夕宝靥罗裠无此声萧洒寒松度虚籁悠扬飞絮搅青冥胎仙不比湘灵瑟五字钱郎莫漫惊　耶律楚材冬夜弹琴以诗遗犹子兰曰湛然有琴癖不好凡丝竹儿时已存心壮年学愈笃仓忙兵火际遗谱不及録回首二十秋丝桐髙阁束栖岩有后人万里来相逐今冬六十日对弹五十曲五旬记新声十朝温已熟髙山壮意气秋水清心目阳春撼琼玖白雪碎瑶玉洛浦太含悲楚妃叹如哭离骚泣神止息振林木秋思尽雅兴三乐歌清福自余不暇数渴心今已沃昔我师弭君平淡声不促如奏清庙乐威仪自穆穆今覩栖岩意节奏变神速虽繁而不乱欲断还能续吟猱从简易轻重分起伏一闻栖岩声不觉倾心服彼此成一家春兰与秋菊我今会为一沧海涵百谷稍疾意不急似迟声不局二子终身学今日皆归仆　周权湘桐吟曰黄钟沈声喧瓦缶良材入爨知多少谁裁鸣凤千年枝蛇跗龙纹巧蟠纽泽坚古漆光不磨徽弦不具含云和已无伯牙之手子期耳三叹如此湘桐何
