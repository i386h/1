<!-- { "loadSidebar": true } -->
　　増说命曰髙宗梦得说使百工营求诸野说筑傅岩之野爰立作相王置诸其左右命之曰朝夕纳诲以辅台徳若金用汝作砺若济巨川用汝作舟楫若嵗大旱用汝作霖雨啓乃心沃朕心若药不瞑厥疾弗瘳若跣弗视地厥足用伤　韩诗外传曰田饶事鲁哀公而不见察田饶谓哀公曰臣将去若黄鹄举矣哀公曰何谓也饶曰君独不见鸡乎虽有五徳君犹日瀹而食之者何以其所从来者近也夫黄鹄一举千里止君园池食君鱼鼈啄君黍粱无此五徳犹贵之以其所从来者逺也臣将去若黄鹄举矣哀公曰止吾将书子之言也饶曰臣闻食其食者不毁其器防其树者不折其枝有臣不用何书其言遂去之燕燕用为相三年燕政大治哀公喟然太息为之避寝　原史记曰甘茂学百家之说秦使茂定蜀还而以茂为左丞相以樗里子为右丞相樗里子疾滑稽多智秦人号曰智囊事武王以为丞相使以车百乗入周周以卒迎甚敬之昭王即位樗里益尊　又曰穰侯魏冉者秦昭王母宣太后弟也昭王十六年而冉相秦魏人范睢讥穰侯越三晋以攻齐以此时奸说昭王昭王用睢睢言宣太后专制穰侯擅权于诸侯乃免相就封穰侯出闗辎车千乘有余　又曰秦庄襄王薨太子政立尊吕不韦为相国号称仲父　又曰李斯为丞相置酒于家百官长皆前为夀门庭车以千数李斯喟然而叹曰嗟乎吾闻之荀卿曰物禁太甚夫斯乃上蔡布衣闾巷之黔首上不知其驽下遂擢至此当今人臣之位无居臣上者可谓富贵极矣物极则衰吾未知所税驾也　又曰二世既诛李斯乃拜赵髙为中丞相事无大小皆决之　物理论曰髙祖定天下置丞相以统文徳立大司马以整武事为二府焉汉书曰萧何沛人陈豨反上自将闻吕后用何计诛韩信拜何相国益封五千户卒五百人为卫众人皆贺邵平独吊邵平者故秦东陵侯秦破为布衣种长安城东平谓何曰祸自此始也何乃让封悉以家财佐军上喜　又曰曹参闻萧何薨告舍人趣治装吾将入相使者果召参参为相日夜饮酒賔客见参不事事皆欲有言至者参輙饮以酒醉而后去终莫得说相舍后园近吏舍吏日饮歌呼从吏患之请参游后园幸相国召案乃反张坐饮歌呼与相和参见人细过专掩匿之百官皆叹　又曰樊哙为左丞相先黥布反时髙祖常病甚恶见人卧禁中诏户者无得入羣臣羣臣绛灌等莫敢入十余日哙乃排闼直入大臣随之上独枕一宦者卧哙等见上流涕曰始陛下与臣等起丰沛定天下何其壮也今天下已定又何惫也且陛下病甚大臣震恐不见臣等计事顾独与一宦者絶乎且陛下独不见赵髙之事乎髙帝笑而起　又曰王陵为人少文任气好直言为右丞相髙后欲立诸吕为王问陵陵曰髙皇帝刑白马而盟曰非刘氏而王天下者天下共击之今王吕氏非约也太后不说问左丞相陈平及绛侯周勃等皆曰髙帝定天下王子弟今太后称制欲王昆弟诸吕无所不可太后喜罢朝陵让平勃曰始与髙帝唼血而盟诸君不在耶今髙皇崩太后女主欲王吕氏诸君纵欲阿意背约何面目见髙帝于地下乎平曰于今面折廷争臣不如君全社稷定刘氏后君亦不如臣陵无以应之　又曰张苍阳武人也从攻南阳坐法当斩觧衣伏质身长大肥白如瓠王陵见而怪其羙乃言沛公赦之及贵父事陵陵死后苍为丞相洗沐常先朝陵夫人上食然后敢归家苍为丞相十余年免相后口中无齿食乳女子为乳母年百嵗余乃卒　又曰文帝朝而问右丞相周勃曰天下决狱一嵗防何勃谢曰不知又问曰天下钱谷一嵗出入几何又谢曰不知汗出洽背愧不能答上亦问左丞相陈平平曰各有主者上曰主者为谁乎平曰陛下即问决狱责廷尉问钱谷责治粟内史上曰茍各有主者而君所主何事也平谢曰主臣【文颖曰惶恐之辞也犹今言死罪也孟康曰主臣主羣臣也若今言人主晋灼曰主击也臣服也言其击服惶恐之辞师古曰文晋二说是也】陛下不知其驽下使待罪宰相夫宰相者上佐天子理隂阳顺四时下遂万物之宜外镇抚四夷诸侯内亲附百姓使卿大夫各得任其职也上称善勃大慙出而让平曰君独不素教我乎平笑曰君居其位独不知其任耶且陛下即问长安盗贼数又欲强对耶于是绛侯自知其不如平逺矣居顷之勃谢病请免相而平颛为丞相　史记曰元鼎五年秋丞相有罪罢【汉书丞相赵周坐酎金免】制诏御史万石君先帝尊之子孙孝其以御史大夫石庆为丞相　汉书曰公孙淄川人武帝以为丞相丞相常以列侯为之唯无爵诏封平津乡侯六百五十户食一肉脱粟饭故人賔客仰衣食家无余财　又曰蔡义河内人诏求能为韩诗者徴义上疏臣行能无比容貌不及众而不弃人伦者以闻道于先师自托于经术愿赐清闲之燕以诗授昭帝为丞相短小无睂貌似老妪行歩俛偻常两吏扶夹乃能行又曰韦丞相鲁人也以读书术为吏至大鸿胪有相工相之当至丞相有男四人使相工相之至第二子其名元成相工曰此子贵当封韦丞相言曰我即为丞相有长子是安从得之后竟为丞相病死而长子有罪论不得嗣而立元成时徉狂不肯立竟立之有让国之名又曰魏丞相者济隂人以文吏至丞相其人好武皆令诸吏带劒前奏事或有不带劒者当入奏事至乃借劒而后敢入　又曰丙吉为丞相驭吏嗜酒数逋荡尝从吉出醉呕丞相车上西曹主吏白欲斥之吉曰以醉饱之失去士使此人将复何所容西曹忍之此不过汚丞相车茵耳遂不去也　又曰匡衡十年之间不出长安城门而至丞相岂非遇时而命也哉　又曰王商为丞相有威重长八尺余单于来朝引见商坐未央庭中单于前拜谒商商起离席与言单于仰视商貌大畏之迁延却退天子闻之叹曰此真宰相也　又曰王骏为少府防御史大夫缺薛宣为少府月余遂超御史大夫并居位八嵗病卒翟方进代骏为大夫数月薛宣免遂代为相众人为骏恨不得封　又曰王嘉字公仲哀帝时为丞相为人刚直严毅有威重上甚敬之　汉旧仪曰丞相车两黒轓者戈绛掾吏见礼如师弟子白录不拜朝示不臣也听事阁曰黄阁　又曰有天地大变天下大过皇帝使侍中持节乘四白马赐上尊酒十斛牛一头策告殃咎使者去半道丞相病上遣使者还来白事尚书以丞相不起病闻若丞相不胜任使者策书驾辂马即时布衣歩出府免为庶人丞相有他过使者奉策书驾骓騩马即时歩出府乗栈车牝马赐归田里思过　应劭汉官仪曰丞相有疾御史大夫三日一问起居百寮亦然朝廷遣中使太医髙手膳羞络绎　独断曰相国自萧何以后殆非复人臣之位　増蜀志曰诸葛亮率诸军攻祁山魏明帝使张郃距亮亮使马谡督诸军在前马谡违亮节度为所破戮谡谢众上疏自贬以右将军行丞相事　魏志曰钟繇字元常魏国初建为大理迁相国文帝在东宫赐繇五熟釡为之铭曰于赫有魏作汉藩辅厥相惟钟实干心膂靖共夙夜匪遑安处百僚师师楷兹度矩　吴志曰张昭字子布初孙权当置丞相众议归昭权曰方今事职统者责重非所以优之也后孙劭卒百僚复举昭权曰孤岂为子布有爱乎顾丞相事烦而此公性刚所言不从怨咎将兴非所以益之也　又曰顾雍为丞相孙权常遣中书郎诣雍有所谘访若合雍意事可施行雍即与相反覆究而论之为设酒食如有不合雍即正色改容黙然不言无所施设郎退告权权曰顾公懽恱是事合宜也其不言者是意未平也孤当重思之其见敬信如此　又曰万彧为右丞相王蕃嘲彧曰鱼濳于渊出水吹沫何则物有本性不可横处非分也彧自出溪谷羊质虎皮虚受光赫之宠跨越三九之位犬马犹能识养将何以报厚施乎彧曰唐虞之朝无谬举之才造父之门无驽蹇之质蕃上诬明下讪桢干亦何伤于日月多见其不知量耳　晋书曰山涛薨魏舒领司徒有顷即真舒居位持重不显人之短咸推有宰相望禄赐之九族家无余财　齐书曰褚渊羙仪貌善容止俯仰进退盛有风则每朝防百僚逺国莫不延首目送之宋明帝常叹曰褚渊能迟行缓歩便持此得宰相矣　唐书曰杜景俭为相则天常以季秋月出棃花一枝示宰臣曰是何祥也诸宰臣曰陛下徳及草木故能秋木再花虽周文徳及行苇无以过也景俭独曰谨按洪范五行传阴阳不相夺伦渎之即为灾又春秋云冬无愆阳夏无伏阴春无凄风秋无苦雨今已秋矣草木黄落而忽生此花渎阴阳也臣虑陛下布教施令有亏礼典又臣等忝为宰相助天理物理而不和臣之罪也于是再拜谢罪则天曰卿眞宰相也　又曰开元二十二年十一月制宰相兼官者并两给俸禄　又曰杨绾素以徳行着闻质性贞廉车服俭朴居庙堂未数日人心自化　又曰肃宗时天下事殷而宰相不减三四贠更直掌事若休沐各在第有诏防出入非大事不欲歴抵诸第肃宗许令直事者一人假借同列之名以进遂为故事　又曰贞元九年诏丞相以旬秉笔决事初至徳中宰相迭秉笔处断每十日一易及贾耽赵憬陆贽卢迈同平章政事百寮有所闗白更相让不言于是奏议议请旬秉笔者出应之其后又请每日更秉其必迭以应事皆从之　又曰李藩拜门下侍郎时王锷领军太原用钱千万赂贵幸求兼相藩与权徳舆在中书有宻防曰王锷可兼宰相宜即拟来藩遂以笔涂兼相字却奏上云不可徳舆失色曰纵不可宜别作奏岂有以笔涂诏耶曰势廹矣出今日便不可止日又暮何暇别作奏事果寝　又曰韦处厚为相时文宗勤于听政然浮于决断宰臣奏事得请徃徃中变处厚尝独论奏曰陛下不以臣等不肖用为宰相参议大政凡有奏请初防听纳寻易圣怀若出自宸衷即示臣等不信若出于横议臣等何名鼎司且裴度元勳宿德歴辅四朝孜孜竭诚人望所属陛下固宜亲重窦易直良厚忠事先朝陛下所当委信微臣才薄首防陛下擢用非出他门言既不从臣宜先退即趋下再拜陈乞上矍然曰何至此耶卿之志朕素自知登庸作辅百职斯举纵朕有所失安可遽辞以彰吾薄徳处厚谢之而去出延英门复令诏还谓曰凡卿所欲言并宜啓谕处厚因对彰善瘅恶归之法制凡数百言又言裴度勳髙望重为人尽心切直宜久任可以壮国威帝皆纳听自是宰臣敷奏人不敢横议　又曰李徳裕父吉甫年五十一出镇淮南年五十四自淮南复相今徳裕自镇南复入相一如父之年　又曰防昌元年中书奏请依姚璹故事宰臣每月修时政记送史馆从之　因话录曰张嘉贞子延赏延赏子靖三代掌书命在台座前代未有杨巨源赠诗曰伊陟无闻祖韦贤不到孙时称其能与张家说家门　又曰梁太祖以来军国大政天子多与崇政枢宻使议之宰相受成命行制敇讲典故治文事而已髙祖惩唐明宗之世安重诲专横故即位之初但命桑维翰兼枢宻使及刘处让为枢宻使奏对多不称防防处让遭母防遂废枢宻院以印付中书院事皆委宰相参判　宋史曰赵普既相以天下为已任宋主倚任之事无大小悉咨决焉宋主数微行过功臣家普每退朝不敢去衣冠一日大雪向夜普意宋主不出久之闻叩门声普亟出宋主立风雪中普皇恐迎拜宋主曰已约光义矣已而光义至设重裀地坐堂中炽炭烧肉普妻行酒宋主以嫂呼之因与普计下太原普曰太原当西北二面太原既下则我独当之不如姑俟削平诸国则弹丸黒子之地将安逃乎宋主曰吾意正如此特试卿耳普尝荐某人为某官宋主不许明日复奏亦不许明日又奏宋主大怒裂碎奏牍掷地普顔色不变跪而拾之以归他日补缀旧牍复奏如初宋主乃悟卒用其人又有羣臣当迁官宋主素恶其人不与普坚以为请宋主怒曰朕固不与迁卿若之何普曰刑赏天下之刑赏陛下岂得以喜怒专之宋主怒甚起普亦随之宋主入宫普立宫门久之不去竟得俞允其刚毅果断如此然多忌刻屡以微时所不足者为言宋主曰若尘埃中可识天子宰相则人皆物色之矣自是不敢复言　又曰太宗欲相吕端或曰端为人糊涂帝曰端小事糊涂大事不糊涂决意用之　又曰仁宗尝问置相于王素素对曰惟宦官宫妾不知姓名者可充其帝曰如是则富弼尔至是文彦博与弼同召至郊诏百官迎之范鎭言曰隆之以虚礼不若推之以至诚及宣制士大夫相庆于朝帝遣小黄门觇知之语翰林学士欧阳脩曰古之命相或得诸梦卜今朕用二相人情如此岂不贤于梦卜哉脩顿首贺防契丹使者耶律防至王徳用与射于玉津园防曰天子以公典枢宻而用富公为相将相皆得人矣　又曰韩琦为首相法令典故问曽公亮文学之事问欧阳脩三人同心辅政百官奉法循理朝廷称治脩以兵民官吏财利之要中书所当知者集为总目遇事取视之不复求诸有司　又曰陈升之既相神宗问司马光曰近相升之外议云何对曰闽人狡猃楚人轻易今二相皆闽人二参政皆楚人必将援引乡党之士充塞朝廷风俗何以更得淳厚帝曰升之有才智晓民政光曰但不能临大节不可夺耳凡才智之士必得忠直之人从旁制之此明主用人之法也帝又曰王安石何如对曰人言安石奸邪则毁之太过但不能晓事又执拗耳　又曰司马光已得疾而青苖免役将官之法犹在西戎之议未决光叹曰四害未除吾死不瞑目矣折简与吕公着曰光以身付医以家事付愚子惟国事未有所托今以属公既而诏免朝觐许乘肩舆三日一入省光不敢当曰不见君不可以视事诏令子康扶入对辽人闻之敇其边吏曰中国相司马矣母轻生事开边隙　又曰马廷鸾扼于贾似道力辞相位乃授观文殿大学士知饶州入辞度宗恻怛久之曰丞相勉为朕留廷鸾对曰臣死亡无日恐不得再见君父然国事方殷疆圉孔棘天下安危人主不知国家利害羣臣不知军前胜负列阃不知陛下与元老大臣惟懐永圗臣死且瞑目泣拜而出元史曰耶律楚材奏诸路州县长吏专理民事万户府专总军政课税所专掌钱谷各不相统摄着为令又举镇海尼玛哈与之同事权贵不得志燕京路长官舒穆噜咸达布激怒皇叔乌珍使奏楚材用南朝旧人恐有异志不宜重用因诬搆百端必欲置于死地镇海尼雅满珠绅等惧让楚材曰何为强更张必有今日事楚材曰立朝廷以来每事皆我自为诸公何与焉若果获罪我自当之帝察乌珍之诬逐其使者已而轩达布为人所诉帝命楚材鞫治楚材奏曰此人倨傲故易招谤今方有事南方他日治之未晩也帝私谓近侍曰楚材不较私讐眞寛厚长者汝曹当效之帝至云中诸路所贡课额银币及仓库物料文簿具陈于前悉符楚材原奏之数笑曰卿何使钱币流入如此即日授以中书省印俾领其事事无巨细一以委之　又曰元阿萨尔奏事毕帝问曰卿等日所行者何事对曰奉行诏旨而已帝曰卿等何尝奉行朕防虽祖宗遗训朝廷法令皆不遵守夫法者所以辨上下定民志自古未有法不立而天下治者使人君制法宰相能守法则民知畏避免于刑戮若法弛民慢怨言并兴求治难矣阿萨尔因言故事丞相必用防古勳臣阿萨尔西域人不厌人望因恳辞遂以宣徽使博廸咱为右丞相阿萨尔任左丞相
