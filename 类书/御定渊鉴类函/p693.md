<!-- { "loadSidebar": true } -->
　　地若使豪人占田过制冨等公侯是专封也买卖由己是专地也欲无流冗不亦难乎陶唐以前法制简略不可得而详也及尧遭洪水天下分絶使禹平水土别九州冀州厥土唯白壤【无块曰壤】厥田惟中中【田第五】兖州厥土黑坟【色黑而坟起】厥田唯中下【第六】青州厥土白坟厥田惟上下【第三】徐州厥土赤埴坟【土黏曰埴】厥田惟上中【第二】扬州厥土惟涂泥【地泉湿】厥田惟下下【第九】荆州厥土惟涂泥厥田惟下中【第八】荆河豫州厥土惟壤下土坟垆【髙者壤下者垆垆疎也】厥田惟中上【第四】梁州厥土青黎【色青黒沃壤也】厥田惟下上【第七】雍州厥土惟黄壤厥田惟上上【第一】九州之地定者九百一十万八千二十顷虞夏殷三代凡千余载其间定书册不存无以详焉　周文王在岐【今扶风郡岐山县】用平土之法以为治人之道地着为本【地着谓安土】故建司马法六尺为歩歩百为亩亩百为夫夫三为屋屋三为井井十为通通十为成成十为终终十为同同方百里同十为封封十为畿畿方千里故丘有戎马一疋牛三头甸有戎马四疋兵车一乗牛十二头甲士三人歩卒七十二人一同百里提封万井戎马四百疋车百乗此卿大夫采地之大者是谓百乘之家一封三百六十六里提封十万井定出赋六万四千井戎马四千疋车千乗此诸侯之大者谓之千乗之国天子之畿内方千里提封百万井定出赋六十四万井戎马四万疋兵车万乗戎卒七十二万人故曰万乗之主小司徒之职乃均土地以稽其人民而周知其数上地家七人可任也者家三人中地家六人可任也者二家五人下地家五人可任也者家二人乃经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋凡税敛之事任土之法以物地事授地职而待其政令【任土者任其力势所能生育且以制贡赋也物物色之以知其所宜之事而授农牧衡虞使职之】以防里任国中之地以场圃任园地以宅田士田贾田任近郊之地以官田牛田赏田牧田任逺郊之地以公邑之田任甸地以家邑之田任稍地以小都之田任县地以大都之田任疆地【谓防里者若今云邑居里矣防民居之区域也里居也圃树果蓏之属季秋于中为场樊圃为之园宅田者致仕之家所受士田所谓圭田也贾田在市贾人其家所受田也官田庶人在官者其家所受田也牛田牧田畜牧者之家所受田也赏田者赏赐之田公邑谓六遂余地天子使大夫治之自此以外皆然家邑大夫之采地小都卿之采地大都公之采地王子弟所食邑也疆五百里王畿界也】民受田上田夫百亩中田夫二百亩下田夫三百亩歳耕种者为不易上田休一岁者为一易中田休二嵗者为再易下田三嵗更耕之自爰其处【爰于也更谓三嵗即与别家佃以均厚薄】农民户人已受田其家众男为余夫亦以口受田如比【比例也必寐反】士工商家受田五口乃当农夫一人【口田二十亩】此谓平土可以为法者也若山林薮泽原陵淳卤之地【淳尽也泽卤之田不生糓】各以肥硗多少为差【硗硗确谓瘠薄之田】民年二十受田六十归田七十以上上所养也十嵗以下上所长也二十以上上所强也【勉强劝之令习事】孟子曰夫仁政必自经界始经界不正井地不均糓禄不平是故暴君汚吏必慢其经界经界既正分田制禄可坐而定也秦孝公任商鞅鞅以三晋地狭人贫【三晋韩赵魏三卿今河东道之地】秦地广人寡故草不尽垦地利不尽出于是诱三晋之人利其田宅复三代无知兵事而务本于内而使秦人应敌于外故废井田制阡陌任其所耕不限多少【孝公十二年之制】数年之间国富兵强天下无敌　汉孝文时民近战国皆多背本趋末贾谊说上曰古之治天下至纎至悉故其畜积足恃今背本而趋末游食者甚众是天下之大残也帝感谊言始开籍田躬耕以劝百姓诏曰以口量地其于古犹有余而食之甚不足者无乃百姓之从事于末以害农者蕃【蕃多也】为酒醪以靡糓者多【靡散也靡读曰縻】六畜之食焉者众与其与丞相列侯吏二千石博士议之有可以佐百姓者率意逺思无有所隠晁错复说曰圣王在上而民不冻饥者非能耕而食之织而衣之【食读曰嗣】为开其资财之道也故尧禹有九年之水汤有七年之旱而国亡捐瘠者以畜积多而备先具也今海内为一土地人民之众不避汤禹加以亡天灾数年之水旱而畜积未及者何也地有遗利民有余力生糓之土未尽垦山泽之利未尽出也游食之民未尽归农也方今之务莫若使民务农而已矣欲民务农在于贵粟贵粟之道在于使民以粟为赏罚帝从之其后务敦农本仓廪充实孝景元年制曰间者歳比不登民多乏食夭絶天年郡国或地硗陿无所农桑畜或地饶广荐草莾【草稠曰荐草深曰莾】水泉利而不得徙其议民欲徙寛大地者聴之后元三年诏曰农天下之本也黄金珠玉饥不可食寒不可衣以为币用间歳或不登意为末者众农民寡也其令郡国务劝农桑益种可得衣食物孝武外事四夷内兴功利役费并兴而民去本董仲舒说上曰春秋他糓不书至于麦禾不成则书之以此见圣人于五糓最重麦与禾也今关中俗不好种麦是歳失春秋之所重愿陛下幸诏大司农使关中民益种宿麦令毋后时【宿麦谓苖经冬】又曰秦用商鞅之法改帝王之制除井田民得买卖富者田连阡陌贫者无立锥之地汉兴循而未改古井田法虽难卒【音猝】行宜少近古限民名田以赡不足【名田占田也各为立限不使富者过制则贫弱之家可足也】塞并兼之路然后可善治也竟不能用元狩三年遣谒者劝种宿麦举吏人能假贷贫人者以名闻及末年帝悔征伐之事乃封丞相田千秋为富民侯下诏曰方今之务在于力农以赵过为捜粟都尉过能为代田一畮三【垄也音工犬反字或作畎】歳代处故曰代田【代易也】古法也后稷始田以二耜为耦【并两耜而耕】广尺深尺曰长终亩一亩三一夫三百而播种于中【播布也种谓糓子】苖生叶以上稍耨陇草【耨鉏也】因隤其土以附苖根【隤谓下之音頽】故其诗曰或耘或耔黍稷儗儗【音拟儗儗盛貌】芸除草也耔附根也言苖稍壮毎耨辄附根比【必寐反】盛暑陇尽而根深能风与旱【能读曰耐】故儗儗而盛也其耕耘下种田器皆有便巧率十二夫为田一井一屋故亩五顷【九夫为井三夫为屋夫百亩于古为十二顷古百歩为亩汉时二百四十歩为亩古千二百亩则得今五顷也】用耦犂二牛三人一歳之收常过缦田亩一斛以上【缦田谓不者音莫干反】善者倍之【善为者又过缦田二斛以上】过使教田太常三辅【太常主诸陵有民故亦课田种】大农置工巧奴与从事为作田器二千石遣令长三老力田及里父老善田者受田器学耕种养苖状【为法意状】民或苦少牛无以趋泽【趋读曰及也泽雨之润泽】故平都令光教过以人挽【音晚】犂【挽引也史失光姓】过奏光以为丞教民相与庸挽犂【庸功也言换功共作也义与庸赁同】率多人者田日三十畮少者十三畮以故田多垦辟过试以离宫卒田其宫壖【而縁反】地【离宫别处之宫非天子所常居也壖余也宫壖地谓别垣之内内垣之外也诸縁河壖地庙垣余地其义皆同守离宫卒闲而无事因令于壖地为田】课得糓皆多其旁田畮一斛以上令命田家三辅公田【令使也命者教也令离宫卒教其家田公田也】又教邉郡及居延城【居延张掖县也时有甲卒也】是后邉城河东农三辅太常民皆便代田用力少而得糓多至孝昭时流民稍还田野垦辟颇有畜积孝宣地节三年诏曰郡国宫舘勿复修治流民还归者假公田贷种食【种五糓种】孝元初元元年以三辅太常郡国公田及苑可省者振业贫民江海陂湖园地属少府者以假贫民勿租赋建昭五年诏曰方春农桑兴百姓戮力自尽之时也故是月劳农劝桑无使后时不良之吏覆按小罪徴召证按兴不急之事以妨百姓使失一时之作亡终歳之功公卿其眀察申饬之孝成帝之时张禹占郑白之渠四百余顷他人兼并者此而人弥困阳朔四年正月诏曰洪范八政以食为首斯诚家给刑措之本先帝劭农薄其租税宠其强力令与孝弟同科间者民弥惰怠乡本者少趋末者众将何以矫之方东作时其令二千石勉劝农桑出入阡陌致劳来之孝哀即位师丹辅政建言古之圣主莫不设井田然后治乃可平孝文皇帝承亡周乱秦兵革之后天下空虗故务劝农桑帅以节俭民始充实未有兼并之害故不为民田及奴婢为限今累世承平豪富吏民赀数钜万而贫弱逾困盖君子为政贵因循而重改作所以有改者将以救急也亦未可详宜略为限天子下其议丞相孔光大司空何武奏请诸侯王列侯皆得名田国中列侯在长安公主名田县道及关内侯吏民名田皆无过三十顷诸侯王奴婢二百人列侯公主百人关内侯吏民三十人期尽三年犯者没入官时田宅奴婢贾为减贱丁傅用事董贤贵皆不便也诏书且须后【须待也】遂寝不行孝平元始元年置大司农部丞十三人人部一州劝农桑二年定垦田八百二十七万五百三十顷盖纪汉盛时之数【据元始二年戸一千二百二十三万三千毎户合得田六十七亩百四十六歩有竒】王莾簒位下令更名天下田曰王田奴婢曰私属皆不得买卖其男口不盈八而田过一井者分余田与九族邻里乡党故无田今当受田者如制度敢有非井田圣制无法惑众者投诸四裔于是农桑失业食货俱废百姓涕泣于市道坐买卖田宅奴婢自诸侯卿大夫至于庶人抵罪者不可胜数经二年余中郎区博諌曰井田虽圣王法其废已久周道既衰而人不从秦顺人心改之可以获大利故灭庐井而置阡陌遂王诸夏讫今海内未厌其今欲违人心追复千载絶迹虽尧舜复生而无百年之渐不能行也莾知人愁乃许买卖其后百姓日以凋　后汉之初百姓虗耗率土遗十才一二光武建武十五年诏下州郡检覆垦田顷亩及户口年纪河南尹张伋及诸郡守十余人坐度田不实下狱死顺帝建康元年定垦田六百八十九万六千二百七十一顷五十六亩九十四歩【据建康元年户九百九十四万六千九百九十毎户合得田七十亩有竒】荀悦论曰昔文帝诏除人田租且古者十一而税以为天下之中正今汉人田或百一而税可谓鲜矣然豪富强人占田逾多其赋大半官收百一之税而人输豪强大半之赋官家之惠优于三代豪强之暴酷于亡秦是以惠不下通而威福分于豪人也今不正其本而务除租税适足以资富强也且夫升田之制不宜于人众之时田广人寡茍为可也然欲废之于寡立之于众土田布列在豪强卒而革之并有怨心则生纷乱制度难行既未悉备井田之法宜以口数占田为之立限人得耕种不得卖买以赡贫弱以防兼并且为制度张本不亦宜乎崔寔政论曰圣人分口耕耦地各相副使人劳逸齐均故有移人通财以赡蒸今青徐燕冀人稠土狭不足相供而三辅左右及凉幽州内附近郡皆土广人稀厥田宜稼悉不垦发小人之情安土重迁宁就饥馁无适乐土之虑故民之为言暝也谓暝暝无所知犹羣羊聚畜须主者牧养处置置之茂草则肥泽繁息置之硗卤则零丁耗减是以景帝六年诏郡国令人得去硗狭就寛肥至武帝遂徙关东贫人于陇西北地西河上郡防稽凡七十二万五千口后加徙猾吏于关内今宜复遵故事徙贫人不能自业者于寛地此亦开草辟土振人之术也仲长统昌言曰逺州之县界至数千而诸夏有十亩共桑之迫逺州有旷野不发之田代俗安土有死无去君长不使谁能自徃縁邉之地亦可因罪徙人便以守御　晋武帝太始八年司徒石苞奏州郡农桑未有殿最之制宜増属令史有所廵察帝从之苞旣明劝课百姓安之平吴之后有司奏王公以国为家京城不宜复有田宅今未暇作诸国邸当使城中有往来之处近郊有刍槀之田今可限之国王公侯京城得有宅一处近郊田大国十五顷次国十顷小国七顷城内无宅城外有者皆聴留之男子一人占田七十亩女子三十亩其丁男课田五十亩丁女二十亩次丁男半之女则不课其官第一品五十顷毎品减五顷以为差第九品十顷而又各以品之髙卑防其亲属多者及九族少者三代宗室国賔先贤之后士人子孙亦如之而又得防人为衣食客及佃客量其官品以为差降【自西晋则有防客之制至东晋其数更加详赋税】宋孝武帝大明初羊希为尚书左丞时掦州刺史西阳王子尚上言山湖之禁虽有旧科人俗相因替而不奉熂【许气反】山封水保为家利自顷以来頽弛日甚富强者兼领而占贫弱者薪苏无托至渔采之地亦又如兹斯实害利之深请损益旧条更申恒制有司检壬辰诏书擅占山泽强盗律论一丈以上皆弃市希以壬辰之制其禁严刻事旣难遵理与时弛而占山封水渐染复滋更相因仍复成先业一朝顿去易致怨嗟今更刊革立制五条凡是山泽先恒熂爈【力居反】种竹木薪果为林仍及陂湖江海鱼梁防□【七由反即移反】恒加工修作者聼不追旧官品第一第二品聼占山三顷第三第四品二顷五十亩第五第六品二顷第七第八品一顷五十亩第九品及百姓一顷皆依定格条上赀簿若先已占山不得更占先占足若非前条旧业一不得禁有犯者水土一尺以上并计依常盗论除晋咸康二年壬辰之科从之时山隂县人多田少孔灵符表请徙无赀之家于余姚鄮【莫侯反】鄞三县垦起湖田【余姚今防稽郡县鄮鄞则今余姚郡地】帝令公卿博议咸曰夫训农脩政有国所同土著之人习翫日久如京师无田不闻徙居他县防山隂豪族富室顷亩不少贫者肆力非为无处又縁湖居人鱼鸭为业小人习始旣难劝之未易逺废之畴方翦荆棘率课穷乏其事弥难资徙粗立徐行无晩帝违众议徙人并成良业　后魏明元帝永兴中频水旱神瑞二年又不熟于是分简尤贫者就食山东勅有司劝课田农自是人皆力勤歳数丰穰畜牧滋息太武帝初为太子监国曽令有司课畿内之人使无牛家以牛人力相贸垦殖鉏耨其有牛家与无牛家一人种田二十亩偿以耘鉏功七亩如是为差至与老小无牛家种田七亩老小者偿以鉏功二亩皆以五口下贫家为率各列家别口数所种顷亩明立簿目所种者于地首标题姓名以辨播殖之功孝文太和元年三月诏曰去年牛疫死大半今东作旣兴人须肆业有牛者加勤于常歳无牛者倍佣于余年一夫制理四十亩中男二十亩无令人有余力地有遗利时李安世上疏曰窃见州郡之人或因年俭流移弃卖田宅漂居异乡事渉数代三长旣立始返旧墟庐井荒凉桑榆改植事已歴逺易生假冐强宗豪族各附亲知互有长短两证徒具聴者犹疑争讼迁延连纪不判良畴委而不开柔桑枯而不采欲令家丰歳储其可得乎愚谓今虽桑井难复宜更均量审其经界令分艺有准力业相称细人获资生之利豪右靡余地之盈所争之田宜限年断事久难明悉属今主然后虗诈之人絶于觊觎守分之士免于凌夺帝深纳之均田之制起于此矣九年下诏均给天下人田诸男夫十五以上受露田四十亩【不栽者谓之露田】妇人二十亩奴婢依良丁牛一头受田三十亩限四牛所授之田率倍之三易之田再倍之以供耕休及还受之盈缩人年及课则受田老免及身殁则还田奴婢牛随有无以还受诸桑田不在还受之限但通入倍田分于分虽盈不得以充露田之数不足者以露田充倍诸初受田者男夫一人给田二十亩课莳余种桑五十枣五株榆三根非桑之土夫给一亩依法课莳余果及多种桑榆者不禁诸应还之田不得种桑榆枣果种者以违令论地入还分诸桑田皆为代业身终不还恒从见口有盈者无受无还不足者受种如法盈者得卖其盈不足者得买所不足不得卖其分亦不得买过所足诸麻布之土男夫及课别给麻田十亩妇人五亩奴婢依良皆从还受之法诸有举戸老小残疾无受田者年十一以上及疾者各授以半夫田年逾七十者不还所受寡妇守志者虽免课亦授妇田诸还受人田恒以正月若始受田而身亡及卖买奴婢牛者皆至明年正月乃得还受诸土广人稀之处随力所及官借人种莳后有来居者依法封授诸地狭之处有进丁授田而不乐迁者则以其家桑田为正田分又不足不给倍田又不足家内人别减分无桑之乡准此为法乐迁者聼逐空荒不限异州他郡唯不聼避劳就逸其地足之处不得无故而移诸人有新居者三口给地一亩以为居室奴婢五口给一亩男女十五以上因其地分口课种菜五分亩之一诸一人之分正从正倍从倍不得隔越他畔进丁受田者恒从所近若同时俱受先贫后富再倍之田放此为法诸逺流配谪无子孙及户絶者墟宅桑榆尽为公田以供授受授受之次给其所亲未给之间亦借其所亲诸宰人之官各随给公田刺史十五顷太守十顷治中别驾各八顷县令郡丞六顷更代相付卖者坐如律【职分田起于此】　北齐给授田令仍依魏朝毎年十月普令转授成丁而授丁老而退不聼卖易文宣帝天保八年议徙冀定瀛无田之人谓之乐迁于幽州寛乡以处之【秦汉州郡则大魏晋年代乆逺改移分析或未易知以此要有解释近代制置今多因习则不假繁叙他皆此】武成帝河清三年诏毎歳春月各依乡土早晩课人农桑自春及秋男子十五以上皆营蚕桑孟冬布田亩蚕桑之月妇女十五以上皆营蚕桑孟冬刺史聼审教之优劣定殿最之科品人有人力无牛或有牛无人力者须令相便皆得纳种使地无遗利人无游手又令男子率以十八受田输租调二十充兵六十免力役六十六退田免租调京城四靣诸方之外三十里内为公田受公田者三县代迁戸职事官一品以下逮于羽林武贲各有差其外畿郡华人官第一品以下羽林武贲以上各有差职事及百姓请垦田者名为永业田奴婢受田者亲王止三百人嗣王二百人第二品嗣王以下及庶姓王百五十人正三品以上及皇宗百人七品以上八十人八品以上至庶人六十人奴婢限外不给田者皆不输其方百里外及州人一夫受露田八十亩妇人四十亩奴婢依良人限数与者在京百官同丁牛一头受田六十亩限止四牛毎丁给永业二十亩为桑田其田中种桑五十根榆三根枣五根不在还受之限非此田者悉入还受之分土不宜桑者给麻田如桑田法【宋孝王关东风俗传曰其时强弱相凌恃势侵夺富有连畛亘陌贫无立锥之地昔汉氏募人徙田恐遗垦课令就良美而齐氏全无斟酌虽有当年权格时暂施行争地文案有三十年不了者此由授受无法者也其赐田者谓公田及诸横赐之田魏令职分公田不问贵贱一人一顷以供刍秣自宣武出猎以来始以永赐得聼卖买迁邺之始滥职众多所得公田悉从货易又天保之代曽遥压首人田以充公簿比武平以后横赐诸贵及外戚佞宠之家亦以尽矣又河渚山泽有可耕垦肥饶之处悉是豪势或借或请编户之人不得一垄纠赏者依令口分之外知有买匿聼相纠列还以此地赏之至有贫人实非賸长买匿者茍贪钱货许吐壮丁口分以与纠人亦既无田即便逃走怙卖者怙荒田七年熟田五年钱还地还依令聼诈露田虽复不聼卖买卖买亦无重责贫户因王课不济率多货卖田业至春困急轻致藏走亦有懒惰之人虽存田地不肯肆力在外浮游三正卖其口田以供租课比来频有还人之格欲以招慰逃散假使暂还即卖所得之地地尽还走虽有还名终不肯住正由县聴其卖怙田园故也广占者依令奴婢请田亦与良人相似以无田之良口比有地之奴牛宋世良天保中献书请以富家牛地先给贫人其时朝列称其合理】后周文帝霸政之初创置六官司均掌田里之政令凡人口十以上宅五亩口七以上宅四亩五以下宅三亩有室者田百四十亩丁者田百亩　隋文帝令自诸王以下至于都督皆给永业田各有差多者至百顷少者至三十顷其丁男中男永业露田皆遵后齐之制并课以桑榆及枣其田宅率三口给一亩京官又给职分田一品者给田五顷至五品则为田三顷其下毎品以五十亩为差至九品为一顷外官亦各有职分田又给公田以供用文帝以天下户口歳増京辅及三河地少而人众衣食不给议者咸欲徙就寛乡帝乃发使四出均天下之田其狭乡毎丁才至二十亩老小又少焉唐开元二十五年令田广一歩长二百四十歩为亩
