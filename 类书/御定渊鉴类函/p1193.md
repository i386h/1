<!-- { "loadSidebar": true } -->
　　旨则以遗其君君喜而赏其父娶妻妾羙则譲其兄乌浒人是也交趾之南有越裳国周公居摄六年天下和平越裳以重译而献白雉周徳既衰于是稍絶及楚子称霸朝贡百越秦始皇平天下开岭外置南海桂林象郡至胡亥时南海尉任嚻病且死召南海龙川令眞定人赵佗语曰中国扰乱未知所安番禺负山险阻南北东西数千里可以为国郡中长吏无足与言故召公告之即被佗书行南海尉事【被加也】嚻死佗即絶秦所开新道聚兵自守秦已灭佗即撃并桂林象郡自立为南越武王汉已定天下为中国劳苦故释佗不诛遣陆贾立佗为南越王髙后时佗乃自称为南越武帝发兵攻长沙边邑败数县而去以兵威财物赂遗闽越西瓯骆越役属焉东西万余里南北数千里及孝文帝初立鎭抚天下乃为佗亲冢在眞定置守邑嵗时奉祠召其从昆季尊官厚赐宠之诏陆贾使往谕之贾至南越王上书谢愿为蕃臣奉职贡至武帝建元四年佗孙胡时闽越王郢兴兵撃南越邉胡使人上书曰两越俱为蕃臣臣无得擅兴兵相攻撃今东越擅侵臣臣不敢兴兵惟天子诏之于是天子多南越义守职约为遣两将军往讨闽越淮南王安上书谏曰夫越方外之地劗发文身之人也【越人劗发古翦字也劗与翦同】不可以冠带之国法度理也自三代之盛胡越不与受正朔非强不能服威不能制也以为不居之地不牧之人不足以烦中国也自汉初定以来七十二年吴越人相攻撃者不可胜数然天子未尝举兵而入其地也臣闻越非有城郭邑里也处谿谷之间篁竹之中习于水鬪便于用舟地深昧而多水险中国之人不知其势阻而入其地虽百不当其一得其地不可郡县攻之不可暴取也以地圗察其山川要塞相去不过数寸之间而数百千里阻险林丛弗能尽着视之若易行之甚难今自攻撃而陛下以兵救之是反以中国而劳蛮夷也且越人愚戅轻薄负约反覆其不用天子之法度非一日一不奉诏举兵诛之臣恐此后兵革无时得息也臣闻道路言越闽王弟甲弑而杀之【甲者闽王弟之名】甲以诛死其人未有所属陛下若欲来内处之中国使重臣临存以招致之此必携老扶幼以归圣徳若陛下无所用之则继其絶世存其亡国建其王侯此必委质为藩臣代供贡职陛下以方寸之印丈二之组不劳一卒不顿一防【顿音钝】而威徳并行帝不从兵未逾岭闽越王弟余善杀郢以降于是罢兵后至孙兴立其母太后本中国人劝王及幸臣上书请比内诸侯三嵗一朝其相吕嘉不欲遂反攻杀太后尽杀汉使者立胡长男建徳为王发兵守要害处于是令越人及江淮以南楼船十万师往讨之元鼎五年秋衞尉路博徳为伏波将军自桂阳下汇水主爵都尉杨仆为楼船将军出章郡下横浦故归义越侯二人【故越人降为侯】为戈船下濑将军【濑水流沙上也伍子胥有戈船以载干戈因谓之戈船】出零陵或下离水或抵苍梧使驰义侯【越人名遗】因巴蜀罪人发夜兵下牂牁江咸防番禺元鼎六年冬楼船将军将精兵先陷寻陿破石门得越船粟因推而前挫越锋伏波将军将罪人道逺后期与楼船防乃有千余人遂俱进楼船居前至番禺建徳嘉皆城守楼船自择便处居东南面伏波居西北面防暮楼船攻败越人纵火烧城越素闻伏波暮不知其兵多少伏波乃遣使招降者赐印绶复纵令相招楼船力攻烧敌反驱而入伏波营中迟眀城中皆降伏波吕嘉建徳以夜与其属数百人亡入海伏波遣人追以故其校司马苏得建徳越郎都稽【越中所署郎】得嘉戈船下濑将军兵及驰义侯所发夜郎兵未下南越已平遂以其地为儋耳珠崕南海苍梧郁林合浦交阯九眞日南九郡【交阯则今安南也】置交阯刺史领之自佗王后凡五世九十三嵗而亡珠崖儋耳二郡在海洲上东西千里南北五百里武帝末珠崖太守防稽孙幸调广幅布献之蛮不堪役遂攻郡杀幸幸子豹合率善人还复破之自领郡事讨撃余党连年乃平豹遣使封还印绶上书言状制诏即以豹为珠崕太守威政大行献命嵗至中国贪其珍赂渐相侵侮故率数嵗一反元帝初珠崕数反贾谊孙捐之上书请不撃遂罢之凡二郡六十五城凡交阯所统虽置郡县而言语各异重译乃通人如禽兽长防无别项发徒跣【为发于项上】以布贯头而着之后徙中国罪人使杂居其间乃稍知言语渐见礼化光武中兴锡光为交趾任延守九眞于是教其耕稼制为冠履初设法令始知姻娶建立学校导之礼义建武十六年交趾女子徴侧及其妺徴贰反攻郡徴侧者麊冷县左将之女也【麊音米】嫁为朱鸢人诗索妻甚雄勇交趾太守苏定以法绳之侧忿故反于是九眞日南合浦蛮俚皆应之凡略六十五城自立为王交趾刺史及诸太守仅得自守十八年遣伏波将军马援楼船将军段志发长沙桂阳零陵苍梧兵万余人讨之眀年夏四月援破交趾斩徴侧徴贰等余皆降散进撃九眞贼都阳等破降之徙其渠帅三百余口于零陵岭表悉平章帝元和初日南徼外蛮夷宄不事人【蛮夷别号】邑豪献生犀白雉永光中日南象林蛮二千余人宼掠百姓于是置象林将兵长史以防其患顺帝永和二年日南象林徼外蛮夷区怜等数千人攻象林县烧城寺杀长吏州郡并力讨之不利帝召公卿百官及四府属【太尉司马司空大将军府】问其方略皆议遣荆兖荆河四万兵赴之大将军从事中李固駮曰若荆无事发之可也今二州盗贼盘结不散而复扰动必更生患又兖州荆河之人逺赴万里诏书廹促必致叛亡军行三十里为程而去日南九千余里三百日乃到计人廪五升【古升小故曰五升】用米六十万斛不计将吏驴马之食但负甲自致费便若此九眞日南相去千里发其吏人犹尚不堪何况四州之卒以赴万里之艰哉前中郎将尹就讨益州叛羗益州谚曰虏来尚可尹来杀我后就徴还以兵付刺史张乔因其将吏旬月之间破殄寇逆此发将无益之效州郡可任之騐也宜更有勇略仁任将帅者以为刺史太守悉使往止交趾府下今日南兵单无谷守则不足战又不能可一切徙其吏人北依交趾事静之后乃令归本还募蛮夷使自相攻有能反间致头首者许以封爵锡土之赏故幷州刺史长沙祝良性多勇决又南阳张乔前在益州有破贼之功皆可任用昔文帝就加魏尚为云中哀帝即拜龚舎为太山宜即拜良等便道之官于是拜祝良为九眞太守张乔为交趾刺史乔良至单车入贼地设方略招以威信岭外复平其后屡为反叛州郡兵讨降之至灵帝建宁三年郁林太守谷永以恩信招降乌浒人十余万内属皆受冠带开置七县然自汉以后列置州县獠俗难理率数嵗一乱终不足为大患
　　海南诸国总叙
　　原杜氏通典曰海南诸国汉时通焉大抵在交州南及西南居大海中洲上相去或五百三百里五千三千里逺者二三万里乘舶举防道里不可详知外国诸书虽言里数又非定实也其西与诸胡国接元鼎中遣伏波将军路博徳开百越置日南郡其徼外诸国自武帝以来皆献贡后汉桓帝时大秦天竺皆由此道遣使贡献及吴孙权遣宣化从事朱应中康防使诸国其所经及传闻则有百数十国因立记传晋代通中国者葢尠及宋齐至者有十余国自梁武隋炀诸国使至逾于前代唐贞观以后声教逺被自古未通者重译而至又多于梁隋焉其无异闻亦不复更记
　　林邑一
　　原杜氏通典曰林邑国秦象郡林邑县地汉为象林县属日南郡古越裳之界也在交趾南海行三千里其地纵横可六百里去日南界四百余里其南水歩道二千余里有西屠夷亦称王焉马援所植两铜柱表汉界处也【马援北还留十余户于铜柱处至隋有三百余户悉姓马土人以为流寓号曰马流人铜柱寻没马流人常识其处林邑国记马援树两铜柱于象林南界与西屠国分汉之南境又云铜柱山周十里形如倚葢西跨重岩东临大海屈璆道里记云林邑大浦口有五铜柱焉】后汉末大乱县功曹姓区有子曰连杀县令自号为王【后王无嗣外孙范逸代立】晋武太康中来贡献成帝咸康二年范逸死奴文簒位奴文昔尝北至洛阳商货因教王作宫室兵车器械王爱信之后为将乃谮王诸子或徙或奔及王死无嗣遂自立为王乃攻旁国幷之有众四五万至穆帝永和三年文率其众攻陷日南还据其地告交州刺史朱蕃求以日南北鄙横山为界初徼外诸国尝赍寳物自海路来贸货贿而交州刺史日南太守多贪利侵侮十折二三由是诸国怨愤且林邑少田故贪日南之地文又袭九眞害士庶十八九文死子佛立犹屯日南九眞太守灌率兵讨佛走之追至林邑时五月立表日在表北影在表南九寸一分自北影之南故开北户以向日此大较也隋文帝既平陈后遣大将军刘方歩万余人撃之其王梵志率其徒乘象而战方多掘小坑草覆其上因以兵挑之梵志悉众而阵方伪北走梵志逐之其象多陷转相惊骇军遂乱方纵兵撃大破之遂弃城而走方入其都获其庙主十八枚皆铸金为之葢其有国十八叶矣増明一统志曰唐贞观中其王头黎献方物子鎭龙
　　嗣为摩诃慢多伽独所弑范氏遂絶国人立头之姑子诸葛地更号环王唐元和初入寇驩爱等州安南都护张丹撃破之遂弃林邑徙国于占因号占城
　　林邑二
　　増结辽语　珠火能然【唐书林邑云有结辽鸟能人语又曰贞观四年其王范头遣使献火珠大如鸡卵圎白皎洁光能照数尺状如水精正午向日蒸之即火然】　萤火飞金　鳢鱼化铁【南史林邑曰其国有金山石皆赤色其中生金金夜则出飞状如萤火　又曰范文本日南西卷县夷帅范幼家奴常牧牛于山涧得鳢鱼化为铁因以铸刀刀成文向日咒曰若砍石破者文当王此国因为砍石如防刍藁文心异之】　唐昭陵圗头之形　李百药献鹦鹉之赋【唐书林邑传云头死子范镇龙代立太宗遗诏于陵所刋石圗头之形于元闗之前　又曰贞观五年献五色鹦鹉太宗异之诏太子右庶子李百药为之赋】
　　占城一
　　増宋史曰占城国在中国之西南东至海西至云南南至眞腊北至驩州其地东西七百里南北三千里南曰施僃州西曰上源州北曰乌里州所统大小州三十八不盈三万家其国无城郭土地所出笺沉香槟榔乌樠木苏木白藤黄蜡吉贝花布丝绞布白□布藤簟贝多叶簟金银铁锭等物民获犀象皆输于王其王脑后髽发散披吉贝衣戴金花冠七寳装缨络为饰胫股皆露蹑革履无韤妇人亦脑后撮髻无筓梳其服及拜揖与男子同王每日午坐禅椅官属谒见膜拜一而止白事毕复膜拜一而退或出游看象采猎观鱼皆数日方还近则乘软布兜逺则乘象或乘一木杠四人舁之先令一人持槟榔盘前导从者十余辈各执弓箭刀枪手牌等其民望之膜拜其风俗正月一日牵象周行所居之地然后驱逐出郭谓之逐邪四月有游船之戯定十一月十五日为冬至人皆相贺每年十二月十五日城外缚木为塔王及人民以衣物香药置塔上焚之以祭天地不产茶亦不知醖醸之法止饮椰子酒兼食防榔眀一统志曰周显徳中其王释利因徳漫遣其臣莆诃散来贡宋干徳中其王悉利因陁盘遣使因陁玢等贡方物自是间嵗或数歳一贡淳熙中袭破眞腊庆元中眞腊大举复雠俘杀几尽更立眞腊人以主之元至元间其主孛由补刺者吾内附遣使贡方物后其补的遂负固勿服屡遣重兵临之又数遣使招谕乍臣乍叛终无通志明洪武初其主阿荅阿者首遣其臣虎都蛮来朝贡方物诏遣中书省管勾甘桓等封为占城国王自是朝贡不絶
　　占城二
