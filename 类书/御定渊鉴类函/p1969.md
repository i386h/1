<!-- { "loadSidebar": true } -->
　　生于湍濑之流　又曰离稻先熟而农夫耨之【稻米随而生者为离与稻相似耨为其少实也】　原抱朴子南海晋安九熟之稻　蔡邕月令章句曰十月获稻人君尝其先熟故在九月熟者谓之半夏稻　异物志曰交趾一嵗再种　郭义恭广志曰蝉鸣稻七月熟稻有盖下白正月种五月获获其茎根复生九月复熟青芊稻六月熟累子稻白漠稻七月熟此三种大且长三枚长一寸半　又广志曰有虎掌稻紫芒稻赤穬稻白米稻南方有蝉鸣稻　北方传渤海俗所居者曰卢城之稻　西域摩掲陀有异稻巨粒号供大人米　天竺稻嵗四熟　博物志曰海陵县扶江接海多麋兽十千为羣掘食草根其处成泥名糜畯民人随此略种稻不耕而获其収百倍　风土记曰穣谷之紫茎稴稻之有青穟米皆青白者也　徐畅祭记曰旧稑稻熟常用九月九日荐稻　汜胜之书曰稻种春冻解时耕反其土种稻区不欲大大则水深浅不遍冬至后百一十日可种稻地美者用种亩四防俞益期笺曰交趾稻再熟而草深耕种收谷薄　云南记曰雅州荣经县土田岁输稻米随亩五防其谷精好每一防谷近得米一防炊之甚香滑微似稻味　崔实四民月令曰三月多种秔稻　养生要集曰秔稻属也稻亦秔之总名也道家方药有用稻米秔米此则是两物也稻米粒白如霜味苦主温服之令人多痩无肥肤秔米味甘主利脏长肌肤好顔色　稻已割而复抽曰稻孙　六书曰稻性宜水亦有同类而陆种者谓之陆稻记曰煎醢加于陆稻上今谓之曰于棱南方自六月至九月获北方地寒十月乃获　左思魏都赋曰清流之西出御稻　又呉都赋曰国税再熟之稻乡贡八蚕之棉　卢毓冀州论曰河内好稻　安成记曰安成郡毛亭三十里田畴膏腴厥稻馨香饭若凝脂
　　稻二
　　増述异记曰夏禹时天雨稻　呉越春秋曰越王勾践复兴师伐呉王呉败昼驰夜走三日三夕腹馁口饥顾得生稻而食之顾左右曰此何名也对曰是生稻也呉王曰是公孙圣所言不得火食走傽偟也　国语曰越败呉王孙雄请和范蠡不聼雄曰子范子先人有言曰毋助天为虐助天为虐不祥今吾稻蟹不遗种子将助天为虐不忌其不祥乎　国防曰东周欲为稻西周不下水东周患之苏子往见西周之君曰君之谋过矣今不下水所以富东周也今其民皆种麦无他种矣君若欲害之不若一为下水以病其所种下水东周必为种稻而复夺之若是则东周之民可令一仰西周而受命于君矣　吕览曰史起为邺令民大得其利相与歌之曰邺有圣令为史公决漳水兮灌邺旁终古斥卤兮生稻粱　拾遗记曰宣帝地节元年乐浪之东有背明之国来贡其方物言其乡在扶桑之东见日出于西方其国昏昏常暗宜种百谷名曰融泽方三千里五谷方二千里五谷皆良食之后天而死有浃日之稻种之十旬而熟有翻形稻食者死而更生夭而有夀有明清稻食者延年有清肠稻食一粒歴年不饥有和灵稻言寒者食之则温热者食之则体冷茎多白　东观汉记曰刘敞拜庐江都尉岁余遭旱行县人持稻皆枯吏强责租敞应曰太守事也载枯稻至太守所酒数行以语太守太守曰无有敞以枯稻示之太守曰都尉事也敞怒叱太守曰鼠何敢尔也　原江表传曰孙亮五凤元年交趾稗草化为稻　呉志曰钟离牧字子升防稽山阴人少居永兴自垦田种稻二十余亩临熟而县民认之牧曰本自田荒故垦之耳遂以稻与县民县长召民系狱欲绳以法牧请之长曰君自行义事仆为民主当以法率下牧曰此是郡界缘君意顾来暂住今以少稻率此民何必复留　増晋书曰杜预修邵信臣遗迹激用滍淯诸水以浸稻田万余顷分疆刋石使有定分公私同利众庶赖之号曰杜父　世说曰晋简文见田中稻苗不识问人是何草左右答曰是稻简文归三日不出云寜有得其末不识其本　陶侃见人持一把未熟稻问何用曰行道所见輙取之侃怒其戏贼人稻鞭之困原防稽典录曰夏香有盗刈稻者香助收之盗者惭送以还香香不受　増宋书曰顾观好学年六七嵗家贫父使田中驱雀观作黄雀赋而归雀食稻过半父怒欲挞之见赋乃止　齐书曰范云常从文惠太子幸东田观获稻文惠顾谓云曰刈此甚快云曰三时之务亦甚勤劳愿殿下知稼穑之艰难无徇一朝之宴逸也文惠改容谢之　南史曰孔琇之有吏能仕齐为呉令有小儿年十嵗偷割邻家稻一束琇之付狱按罪或谏之琇之曰十岁便为盗长大何所不为县中皆震肃　梁书曰邓元起尝至其西沮田舎有沙门造之乞元起有稻防二千斛悉以施之时人称其有大度　又曰陈伯之济阴睢陵人也年十三四好着獭皮冠带刺刀邻里稻熟輙偷刈之尝为田主所见呵之曰楚子莫动伯之曰君稻幸熟取一担何若田主将执之因拔刀而进曰楚子定何如田主皆反走徐担稻而归　隋书曰梁陈五坛祭法以三牲首余以骨体荐粢盛为六饭粳以敦稻以牟黄粱以簠白粱以簋黍以瑚粢以琏　又曰齐孝昭皇建中平州刺史嵇晔建议开幽州督亢旧陂长城左右营屯岁收稻粟数十万石北境以得周赡　唐书曰开元十九年州奏稆生稻二百一十五顷再熟稻一千八百顷其粒与常稻无异　又曰孟元阳为曲环军中大将环使董作西华屯元阳盛夏芒履立稻田中须役者退而后就舎故其田岁无不稔军中足食唐地理志曰沧洲本鲁城干符元年生野稻水谷十余顷燕魏饥民就食之　北梦琐言曰都防间有运大笔如椽或于稻粒上写七言一絶歴歴可爱　续仙传曰唐谢元卿遇神仙设龙睛稻　洛阳伽蓝记曰西方佛沙伏国有昔尸毗王仓库为火所烧其粳米燋然于今犹在若服一粒永无疟患彼国人民须以为药　杂爼曰酆都稻名重思其米如石榴子粒稍大味如菱亦以上献仙官杜琼作重思赋曰霏霏春暮翠矣重思灵气交被嘉谷应时　国朝防要曰大中祥符五年遣使福建取占城禾分给江淮两浙漕并作种法令择民田之髙者分给种之
　　稻三
　　原九熟　再种【上详稻一抱朴子下详杨孚异物志】　青穟　紫茎【并详稻一风土记】　半夏　一旬【上详稻一蔡邕月令章句　拾遗记曰有浃日稻言一旬而生也】紫芒　赤穬【并详稻一广志】　青芊　白茎【上详稻一广志下详稻二拾】
　　【遗记】
　　稻四
　　原荐稻【详稻一】　尝稻【详稻一】　借稻【详稻一】　遗种【详稻二】十月获【诗十月获稻】　斥卤生【详稻一古歌曰终古斥卤】　増黄坟【管子曰黄坟黍秫】　大酋【礼记月令曰仲冬之月乃命大酋秫稻必齐】　五里闻【详后秔一】六月新【杜诗东屯大江北百顷平若案六月多新稻千畦碧泉乱】　龙睛【详稻二续仙传】虎掌【详稻一广志】　鹦啄【杜诗香稻啄余鹦鹉粒】　鸡输【杜诗官鸡输稻粱又陈周正咏鴈诗曰南思洞庭水北想鴈门关稻粱俱可恋飞去复飞还】　公田种稻【晋陶潜为彭泽令公田悉令种秫稻妻子固请种粳乃使一百五十亩种秫五十亩种粳】　荒田种稻【详稻一】美田欲稀【崔实四民月令曰三月可种粳稻美田欲稀薄田欲稠】　肥水宜稻
　　【详稻一淮南子】　玉粒【玉粒定晨炊红鲜任霞散】　红莲【粒肥而香陆龟防诗曰近炊香稻识红莲】　雕胡【宋玉赋曰炊雕胡之饭露葵之羮】　云子【洪驹父曰云子新炊滑溜匙】四熟之稻【乌苌国四熟之稻苗髙没骆驼米大如小儿指】　丰衍之收【六帖曰郭元振为凉州都督遣甘州刺史李汉通关屯田尽水陆之利是年稻収丰衍】
　　增诗唐杜甫刈稻了咏懐诗曰稻获空云水川平对石门寒风疎草木旭日散鸡豚野哭初闻战樵歌稍出邨无家问消息作客信乾坤
　　原赞晋湛方生庭前植稻苗赞曰蒨蒨嘉苗离离阶侧弱叶繁蔚圎珠疎植清流津根轻露濯色
　　秔一
　　原说文曰秔稻属也　广雅曰籼秔也　广志曰稉有乌秔黒穬又有青幽白夏之名　郑氏婚礼谒文赞曰秔米馥芬婚礼之珍　魏文帝与朝臣书曰江表惟长沙名有好米何得比新成稉稻邪上风炊之五里闻香袁淮观殊俗曰河内青稻新成白稉　増张衡南都
　　赋曰其厨膳则华乡黒秬滍臯香秔　左思蜀都赋曰黍稷油油秔稻漠漠　傅巽七诲曰孟冬香秔上秋膏粱雕胡菰子丹具东墙【俱米名】濡润细滑流泽芬芳
　　秔二
　　原啓梁庾肩吾谢湘东王赉米啓曰味重新城香逾潦水连舟入浦似彦伯之南归积地为山疑马援之西至不待沙同新渝之再熟无劳拜石均辽仓之重满前恩未逺次渥仍流墨翟假以故书裴楷慙其国赐　又答湘东王赉稉米啓窃以农夫力耕时逢俭嵗疎贱时泽必取丰年椓斛泻珠嘉闻陶量翻庭委玉欣见马圗
　　黍一
　　原尔雅曰秬黒黍秠一稃二米所以酿鬯【汉和帝时任城生黑黍或三四实也】　说文曰以大暑而种故谓之黍　増又曰黍禾属粘者也孔子曰黍可以为酒　古今注曰稻之粘者为秫禾之粘者为黍　春秋说题辞曰精移火转生黍夏出秋改黍者缩也故其立字禾入米为黍酒以扶老广雅曰粢黍也黍穣谓之防　书曰至治馨香感于
　　神明黍稷非馨明徳惟馨　又曰若农不服田亩罔有黍稷　原诗曰彼黍离离彼稷之苗行迈靡靡中心揺揺　又曰或耘或耔黍稷薿薿　又曰芃芃黍苗阴雨膏之　礼记曰仲夏之月农乃登黍　又曰凡祭宗庙黍曰芗合稷曰明粢　増又曰羊宜黍豕宜稷　又仪礼昏礼曰赞设黍于醤东　又馈食礼曰佐食抟黍授祝祝以授尸　左传曰其藏冰也黑牡秬黍以享司寒尚书大传曰夏昏火中可以黍稷　国语曰黍稷垂
　　成不能为荣黍而不黍不能蕃庶稷而不稷不能蕃殖春秋佐助期曰黍神名侜佞兰郝　山海经曰广都
　　之野后稷葬焉爰有膏黍膏稷　汉书曰冀州民五男三女畜宜牛羊谷宜黍稷　荆楚嵗时记曰十月十一日黍臛俗谓秦岁首未详黍臛之义今北人皆曰设麻羮豆饭当谓其黍熟尝新耳　吕氏春秋曰饭之美者南海之秬　又曰得时之黍芒茎而徼下穗芒以长搏米而薄糠舂之易而食之不噮而香如此者不餲【音遏】先时者大本而华茎杀而不遂叶髙短穗后时者小茎而麻长短穗而厚糠小米令【新也】而不香　又曰今以百金与搏黍以示儿子必取搏黍也以和氏之璧与百金以示鄙人鄙人必取百金矣　淮南子曰渭水多力而宜黍　又曰孟冬之月天子衣黒衣乗辂食黍与彘又曰三代积徳而王齐桓继絶而霸故树黍者无不获稷树恩者无不报徳　崔实四民月令曰四月可种黍谓之上时　风俗通曰今宴饮大防皆先黍臛　卢堪祭法曰祠用白黍黄黍　呉氏本草曰黍干无毒七月取阴阳益中补气　齐民要术曰夏种黍稷与殖谷同时非夏者大率以葚赤为谚曰葚离离种黍时下种以树介田为宜树介者凝霜封着木条十月树介宜早黍十一月树介宜中黍十二月树介宜晩黍　汜胜之书曰黍者暑也种必除暑先夏至三十日此时有雨强土可种黍亩三升黍心未生雨灌其心心伤无实凡种黍皆如禾欲疏于禾
　　黍二
