<!-- { "loadSidebar": true } -->
　　西戎总序二
　　原论汉班固西戎论曰孝武之代圗制匈奴患其兼从西国结党南乃表河西列四郡开玉门通西域以断匈奴右臂隔絶南月氏单于失援自是逺遁而幕南无王庭因文景默养民五代天下殷富财力有余士马强盛故能睹犀布瑇瑁则建珠崖七郡感蒟醤竹杖则开牂牁越巂闻天马蒲萄则通大宛自是之后万里相奉师旅之费不可胜计至于用度不足乃酒酤筦盐铁铸白金造皮币算至车租及六畜民力屈财用竭羣盗并起至于末年遂弃轮台之地而下哀痛之诏岂非仁圣之所悔防且西域近有龙塠逺则葱岭身热头痛悬度之阨淮南杜钦扬雄之论皆以为此天地所以界别区域絶外内也书云西戎即序禹就而序之非上威服致其贡物也西域诸国各有君长兵众分弱无所统一虽属匈奴不相亲附匈奴能得其马畜旃罽而不能统率与之进退与汉隔絶道里又逺得之不为益弃之不为损盛徳在我无取于彼故自建武以来西域思汉威徳咸乐内属惟其小邑鄯善车师界迫匈奴尚为所拘而其大国莎车于阗之属数遣使置质愿请都护圣上逺鉴古今因时之宜羁縻不絶辞而未许虽大禹之序西戎周公之让白雉太宗之却走马义兼之矣亦何以尚兹　増宋范晔西域论曰西域风土之载前古未闻也汉世张骞懐致逺之畧班超奋封侯之志终能立功西遐覊服外域自兵威之所肃服财赂之所怀诱莫不献方竒纳爱质露顶肘行东向而朝天子故设戊巳之官分任其事建都护之帅总领其权先驯则赏籝金而赐绶后服则系头颡而衅北阙立屯田于膏之野列邮置于要害之路驰命走驿不絶于时月啇胡贩客日款于塞下其后甘英乃抵条支而歴安息临西海以望大秦距玉门阳闗者四万余里靡不周尽焉若其境俗性智之优薄产载物之区品川河领障之基源气节凉暑之通隔梯山栈谷绳行沙度之道身热首痛风灾难之莫不备写情形审求根实至于佛道神化兴自身毒而二汉方志莫有称焉张骞但着地多暑湿乗象而战班勇虽列其奉浮圗不杀伐而精文善法导达之功靡所传述余闻之后说也其国则殷乎中土玉烛和气灵圣之所降集贤懿之所挺生神迹诡怪则理絶人区感验眀显则事出天外而骞超无闻者岂其道闭往运数开叔叶乎不然何诬异之甚也汉自楚英始盛斋戒之祀桓帝又修华盖之饰将微义未译而但神眀之邪详其清心释累之训空有兼遣之宗道书之流也且好仁恶杀蠲敝崇善所以贤达君子多爱其法焉然好大不经竒谲无已虽邹衍谈天之辨荘周蜗角之论尚未足以槩其万一又精灵起灭因报相寻若晓而昧者故通人多惑焉盖导俗无方适物异会取诸同归措夫疑说则大道通矣
　　婼
　　増汉书曰出阳闗自近者始曰婼国王号去胡来王去阳闗千八百里去长安六千三百里西接且末随畜牧逐水草不田作仰鄯善且末谷山有铁自作兵兵有弓矛服刀劒甲
　　楼兰
　　原杜氏通典曰楼兰在婼西北汉时通焉王理扞泥城去阳闗千六百里东去长安六千一百里戸千五百七十西北去都护理所千八百五十里至山国千三百余里【此国山居故名山国】西北至车师千九百里地沙卤寄田仰谷旁国人随畜牧逐水草有驴马多橐驼能作兵器与婼同初汉武帝因张骞之言甘心欲通大宛诸国使者一嵗中多至十余辈楼兰姑师当道苦之攻劫汉使王恢等汉将赵破奴率属国及郡兵击之虏楼兰王遂破姑师于是列亭障至玉门矣楼兰旣降服贡献匈奴闻发兵击之于是楼兰遣一子质汉后贰师将军击大宛便道引兵捕楼兰王将诣阙簿责王对曰小国在大国间不两属无以自安愿徙国居于汉地上直其言遣归国楼兰王死后王立楼兰国最东垂近汉当白龙堆乏水草常主发导负米担粮送迎汉使又数为吏卒所惩艾不便与汉通【艾读曰乂】后复为匈奴反间数遮汉使昭帝遣平乐监介子往刺其王悬首北阙下乃立其弟尉屠耆为王更名其国为鄯善王自请天子曰身在汉久今归单弱而前王有子在恐为所拒国中有伊循城其地肥羙愿汉遣一将屯田积谷令臣得依其威重于是汉遣司马一人吏士四十人田伊循以镇抚之其后置都尉伊循官置始此矣
　　鄯善
　　増后魏书曰鄯善国都扞泥城古楼兰国也去代七千六百里所都城方一里北即白龙堆路至太延初始遣使来献四年遣其弟素延耆入侍及世祖平凉州沮渠牧健弟无讳走保炖煌无讳后谋渡流沙遣其弟安周击鄯善王比龙恐惧欲降防魏使者自天竺罽宾还俱防鄯善劝比龙拒之安周不能尅退保东城后比龙惧率众西奔且末其世子乃应安周世祖发凉州兵讨之其王真达面防出降诣京师拜交趾公赋役其人比之郡县
　　精絶
　　増汉书曰精絶国王治精絶城去长安八千八百二十里胜兵五百人北至都护治所二千七百二十三里南至戎卢国四日行地阸陿西通杆弥四百六十里
　　且末
　　原后魏书曰且末国汉时通焉王治且末城去长安六千八百里戸二百三十西北至都护理所二千二百里北接尉黎丁零东与白提西接波斯精絶南至小宛可三日行地多蒲萄诸果西北流沙数百里夏月有热风为行旅之患风之欲至老驼先知即鸣而聚立埋口鼻于沙中人每以为亦将毡蔽鼻口其风迅驶斯须过尽若不防者必致危毙
　　杆弥
　　原杜氏通典曰杆弥汉时通焉王理杆弥城去长安九千三百里戸三千三百东北至都护理所三千五百里南与踈勒东北与兹西北与姑墨接西通于阗四百里后汉改其国曰拘弥居寜弥城亦曰寜弥城国顺帝永建中为于阗王放前破杀其王兴阳嘉初炖煌太守徐由遣疎勒发兵击破于阗遂更立拘弥王灵帝嘉平中又为于阗所破杀掠殄尽众才千口
　　车师
　　原杜氏通典曰车师前王后王并汉时通焉前王国一曰前部理交河城水分流绕城下故为号去长安八千一百里戸千五百西南至都护理所千八百里西域长史及戊巳校尉并理于此去炖煌十三日行后王国理务涂谷【即今蒲城今北庭府蒲县也】去长安八千九百里戸六百西南至都护理所千二百三十余里北与匈奴接宣帝地节二年遣侍郎郑吉校尉司马喜将免刑罪人田渠黎积谷欲以攻车师至秋谷吉喜发城障诸国兵共击车师攻交河城破之王尚在北石城未得防吉食尽归渠黎田秋后更往攻石城王乃轻奔乌孙吉还田渠黎及车师益积谷以安西国侵匈奴匈奴大臣皆曰车师地肥美近匈奴使汉得之多田积谷必害我国不可不争也遣来击吉吉将田士卒保车师城匈奴围城数日乃解吉上书车师去渠黎千余里间以山河北近匈奴汉兵在渠黎者势不能相救愿益田卒于是故车师太子军宿在焉耆者立以为王尽徙车师国人令居渠黎遂以车师故地与匈奴车师王得近汉田官与匈奴絶亦安乐亲汉其后置戊巳校尉屯田车师故地増北史曰后魏太武初遣使朝献初沮渠无讳鸠集
　　遗人破车师国真君十一年车师王车夷落遣使琢进薛直上书曰臣亡父僻处塞外仰慕天子威徳遣使奉献不空于嵗天子降念赐遣甚厚及臣继立亦不缺常贡天子垂矜亦不异前世敢縁至恩輙陈私恳臣国自无讳攻击经今八嵗人民饥荒无以存活贼今攻臣甚急臣不能自全遂舍国东奔三分免一即日已到焉耆东界思归天阙幸垂赈救于是下诏抚慰之正平初遣子入侍自后每使朝贡不絶
　　髙昌
