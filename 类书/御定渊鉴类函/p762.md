<!-- { "loadSidebar": true } -->
　　京兆界中及他盗赃逾三疋者论如故其余死罪皆流天徳五城武宗时诏窃盗赃满千钱者死宣宗大中五年勅今后有官典犯赃及诸色取受但是全未发觉已前能经官陈首即准律文与减等如知事发已有萌肇虽未被追捕勘问亦不许在陈首之限七年勅法司断罪每脊杖一下折法杖十下臀杖一下折笞杖五下则吏无逾判法守常规僖宗干符四年勅法律有去任勿论之条颇为侥幸今后应州县官更所犯诸罪五年之后去任勿论五年内同见任官例追收据事定例　梁太祖开平四年中书门下奏新删定令三十卷式二十卷格一十卷律并目録十三卷律疏三百卷共一百三卷请目为大梁新定格式律令　后唐庄宗同光二年刑部及御史台奏废伪梁新格行本朝旧章请使开成格从之三年大理寺奏准断狱律诸立春后秋分以前不得奏决死刑违者徒一年今寺司相次有按牍若准律文候秋分后申奏必虑刑狱迟滞者诏曰刑以秋分虽关恻隐罪多连累翻虑淹延若或十人之中止于一夫抵死岂可以轻附重禁锢逾时言念哀矜又难全废其诸司囚徒罪无轻重并宜各委本司据罪详断轻者即时疎理重者候过立春至秋分然后行法如事系军机须行严令或谋为逆恶或蕴蓄奸邪或行劫杀人难于留滞并不在此限明宗天成二年大理寺奏按断狱律诸死罪不待覆奏报而决者流二千里即奏报应决者听三日乃行刑若限未满而行刑者徒一年有犯极刑者令决前决日各一覆奏听进止有凶逆犯军令者亦许临时一覆奏奉勅依　晋髙祖天福十二年勅应天下凡关强盗捉获不计赃物多少按验不虚并宜处死　周太祖广顺二年勅民有诉讼必先厯县州及观察使处决不直乃听诣台省或自不能书牒倩人者必书所倩姓名居处若无可倩听执素纸所诉必须已事无得挟私妄诉世宗显徳四年中书门下奏准宣法书行用多时文意古质条目繁细使人难防兼前后勅格差谬重叠亦难详究宜令中书门下并行删定务从简要所贵天下易为颁行奉勅宜依五年勅州县自长官已下因公事行责情杖量情状轻重用不得过臀杖十五因责情杖致死者具事由闻奏又勅诸盗经断后仍更行盗前后三犯并曾经官司推问伏罪者不问赦前后赃少多并决杀　宋太祖建隆三年定大辟详覆法诏自今窃盗赃满五贯足陌者死定折杖法凡流刑四加役流脊杖二十配役三年流三千里脊杖二十二千五百里脊杖十八二千里脊杖十七并配役一年徒刑五徒三年脊杖二十二年半脊杖十八二年脊杖十七一年半脊杖十五一年脊杖十三杖刑五杖一百臀杖二十九十臀杖十八八十臀杖十七七十臀杖十五六十臀杖十三笞刑五笞五十臀杖十下四十三十臀杖八下二十臀杖七下常行官杖如周显徳五年制长三尺五寸大头阔不过二寸厚及小头径不得过九分徒流笞通用常行杖徒罪决而不役四年判大理寺窦仪上重定刑统三十卷削去令式宣勅一百九十増入制勅十五又録律内余律准此者凡四十四条附于名例之次后别取格令宣勅之削出及后来续降要用者凡一百六条编为四卷曰新编勅其厘革一司一务一州一县之内类不在焉诏与刑统并刋行开寳二年五月上以暑气方盛深念缧系之苦乃下手诏两京诸州令长史督掌狱掾五日一检视洒埽狱户洗涤杻械贫不自存者给饮食病者给医药轻系小罪即时决遣无得淹滞八年三月有司言自三年至今诏所贷死罪凡四千一百八人上注意刑辟哀矜无辜尝读虞书叹曰尧舜之时四凶之罪止从投窜何近代宪网之宻耶盖有意于措刑也故自开寳以来犯大辟非情理深害者多贷其死云太宗太平兴国六年诏自今长吏每五日一虑囚情得者即决之诏自今系囚如证佐明白而捍拒不伏合讯掠者集官属同讯问之勿令胥吏拷决上颇虑天下有滞狱复建三限之制大事四十日中事二十日小事十日有不须追捕而易决者不过三日九年三月令诸州十日一具囚帐及所犯罪禁系日数以闻上十年五月令窃盗满十贯者奏裁七贯决杖黥面隶牢城五贯配役三年三贯二年一贯一年他如旧制淳化元年令刑部定置详覆官五贠专阅天下所上按牍勿复分遣鞫狱置御史台推勘官二十人并以京朝官充若诸州有大狱则乘传就鞫辞日上必临遣谕防曰无滋蔓无留滞或赐以装钱还必召见问以所推事状着为彝式二年二月判司天监苗守信等请正月一日及每月八日太岁三元天赦日及上庆诞日皆不断极刑三年令诸州决死刑有号呼不伏及亲属称寃者即以白长吏移司推鞫至道二年勅大理寺所决天下按牍大事限二十五日中事二十日小事十日审刑院详覆大事十五日中事十日小事五日六年诏有盗主财者五贯以上杖脊黥面配牢城十贯以上奉裁勿得私黥涅景徳元年诏诸道州军断狱内处断重断极断决配朝典之类未得论决具狱以闻河北提防刑狱陈纲上言杖罪械系者其枷未有定制望今特置以十五斤为准从之大中祥符二年诏御史台开封府及在京凡有刑按之处令特置司纠察令金部贠外郎知制诰周起等充凡徒以上罪即时具收禁移报内未尽理及淹延者追取款辞详阅驳奏卫尉卿权判刑部慎从吉言伏见提防刑狱司所奏狱空本司比对多不应旧勅外州妄觊奬饰沽市虚名近者邠沧二州勘鞫大辟囚干诖数人裁一夕即行斩决伏覩前代京师决狱尚五覆奏盖欲慎重大辟岂宜一日之内便决死刑朝廷比务审详恐有寃滥非有求于急其间州府不体朝防邀爲己功但务狱空必无所益欲望依准前诏不行奬谕其诸州府监以公事多少分为三等第一等公事多处五日其次十日其次二十日并须州司司理院倚郭县全无禁囚及责保寄店之类方为狱空仁宗天圣六年诏京师正旦四立分至及庚戌己巳日毋决大辟神宗熈宁三年中书上刑名未安者五条其一歳断死刑几二千人比前代殊多如强劫盗并有死法其间情状轻重有絶相逺者使例抵死良亦可哀若为从情轻之人别立刑如前代斩右趾之比足以止恶而除害禁军非在边防屯戍而逃者亦可更寛首限以收其勇力之効其二徒流折杖之法禁网加宻良民偶有抵冒致伤肌体为终身之辱愚顽之徒虽一时创痛而终无愧耻若使情理轻者复古居作之法遇赦第减月日使良善知改过自新凶顽者有所拘系焉其三刺配之法二百余条其间情理轻者亦可复古徒流移乡之法俟其再犯然后决刺充军其配隶并减就本处或与近地凶顽之徒自从旧法编管之人亦迭送他所量立役作时限无得髠钳其四令州县考察士民有能孝弟力田为众所知者给贴付身偶有犯令情轻可恕者特议赎罚其不悛者科决其五奏裁条目繁多致淹刑禁亦宜删定诏付编勅所详议立法四年令盗贼囊槖停宿之家立重法凡劫盗罪当死者籍其家赀以赏告人妻子编置千里遇赦若灾伤减等者配逺恶地罪当徒流者配岭表流罪防降者配三千里籍其家赀之半为赏妻子递降等有差应编配者虽会赦不移不释囊槖之家劫盗死罪情重者斩余皆配逺恶地籍其家赀之半为赏盗罪当徒流者配五百里籍其家赀三之一为赏窃盗三犯杖配五百里或邻州虽非重法之地而囊槖重法之人并以重法论元丰元年帝以国初废大理狱非是诏复大理狱置卿一人少卿二人丞四人専主鞫讯检法官二人主簿一人应三司诸寺监吏犯杖笞不俟追究者听即决余悉送大理狱其应奏者并令刑部审刑院详断应天下奏按亦上之寺于驰道之西二年编勅所上新修勅式始分勅令格式为四哲宗元祐三年诏罢大理寺右治狱先是元丰初置大理狱本以惩革囚系淹滞事有所统而崔台符等不能奉承徳意士大夫小有连逮辄捕系虽命妇亦不免追摄逻者所探报下之于狱傅防鍜錬无不诬服人皆惕息至是台符等皆得罪狱亦罢七年臣僚言请自今失出死罪五人比失入一人失出徒流罪三人比失入一人着为法从之刑部言绍圣之法以失出三人比失入一人夫失出臣下之小过好生圣人之大徳请罢理官失出之责使有司谳议之间务从忠恕从之大观七年诏品官犯罪三问不承即奏请追摄若果情理重害而拒隐者方许枷讯所以示别也又诏宗室犯罪与常人同法有司承例奏请不候三问未承即加讯问非朕所以笃亲亲之恩也自今有犯除渉情理重害别被处分外余无得辄加捶拷若罪至徒以上方许依条置勘其合庭训者并送大宗正司以副朕敦睦九族之意髙宗中兴着令诸狱具当职官依式检校枷以干木为之长者以轻重刻识其上不得留节目亦不得钉饰及加筋胶之类仍用火印从官给杻钳锁杖制各如律不得微有増损暑月每五日一濯枷杻禁囚因得少休刑寺遇浣濯之日轮官一员躬亲监视州县狱犴不得辄为非法之具违者论如律制诏诸狱司并旬申禁状品官命妇在禁别具单状合奏按具情款招伏按奏闻法司朱书检坐条列推司録问检法官吏姓名于后各州每年开收编配羁管奴婢人各置籍本州断过编配之数亦如之各路提防刑狱司每年具本路州军断过大辟申刑部诸州仿此申提防刑狱司其狱事应书禁歴而不书应申所属而不申奏按不依式检坐开具违令若回报不圆致妨详覆与提防刑狱司详覆大辟而稽留失覆大辟致罪有出入者各抵罪　辽初蘓尔威汗知宗室聂哷之贤命为额尔竒木掌刑辟其制刑凡有四曰死曰流曰徒曰杖死刑有绞斩凌迟之属流刑量地逺近徒刑量年浅深加以黥刺杖刑自五十至二百外此有赎罪之法有八议八纵之法其余非常用而无定式者不可殚纪太祖初年庶事草创犯罪者量轻重决之其后治诸弟逆党权宜立法不一时康黙记隶麾下有犯法者推析律意论决重轻不差毫厘人人自以为不寃　金初法制简易无轻重贵贱之别刑赎并行天防以来渐从吏议以杖折徒累及二百世宗临驭法司奏谳或去律援经或揆义制法言几于道章宗宣宗犹有祖风穆宗时苦盗多欲皆杀之太祖曰以财杀人不可财者人所致也遂立盗征偿法为征三倍皇统间诏羣臣以本朝旧制兼采隋唐之制参辽宋之法类以成书名曰皇统制颁行中外章宗泰和元年十二月司空襄进新定律令勅条格式凡十二卷一曰名例二曰禁衞三曰职制四曰户婚五曰廏库六曰擅兴七曰贼盗八曰鬭讼九曰诈伪十曰杂律十一曰捕亡十二曰断狱实唐律也但加赎铜皆倍之増徒至四年五年为七削不宜于时者四十七条増时用之制百四十九条因而畧有所损益者二百八十有二条余百二十六条皆从其旧又加以分其一为二分其一为四者六条凡五百六十三条为三十卷附注以明其事疏义以释其疑名曰泰和律义　元兴其初未有法守百司断理狱讼循用金律颇伤严刻及世祖平宋疆理混一由是简除繁苛始定新律颁之有司号曰至元新格仁宗之时又以格例条画有关于风纪者类集成书号曰风宪宏纲至英宗时复命宰执儒臣取前书而加损益焉书成号曰大元通制其书之大纲有三一曰诏制二曰条格三曰断例凡诏制为条九十有四条格为条一千一百五十有一断例为条七百十有七大概纂集世祖以来法制事例而已其五刑之目凡七下至五十七谓之笞刑凡六十七至一百七谓之杖刑其徒法年数杖数相附丽为加减盐徒盗贼旣决而又镣之流则南人迁于辽阳迤北之地北人迁于南方湖广之乡死刑则有斩而无绞恶逆之极者又有凌迟处死之法焉盖古者以墨劓剕宫大辟为五刑后世除肉刑乃以笞杖徒流死备五刑之数元因之更用轻典盖亦仁矣　明制主执法者刑部都察院大理寺谓之三法司刑部掌刑名凡宗室勲戚官吏军民蛮夷有犯必丽律例以成狱遂移大理寺谳而评焉都察院得纠劾之而辩其寃枉象刑之名五曰笞曰杖曰徒曰流曰绞斩死二等流三等徒杖笞并五等死刑最重曰凌迟徒流之重曰迁徙曰充军大恶凡十曰谋反曰谋大逆曰谋叛曰恶逆曰不道曰大不敬曰不孝曰不睦曰不义曰内乱宥议凡八曰亲曰故曰功曰贤曰能曰勤曰贵曰宾墨赃凡六曰监守盗曰常人盗曰窃盗曰枉法曰不枉法曰坐赃狱具凡七曰笞曰杖曰讯曰枷曰杻曰索曰镣凡两京十三省死刑岁谳平之奏上请裁曰应减者下就轻二死三流一徒加者上就重重不得至死凡律例外有殊防别防诏例榜议非经议请着令者不得引比凡死刑即决及秋决并三覆奏莅戮于市凡重囚京师岁霜降五府九卿科道官防审于朝堂虑而上请曰朝审情真者决矜疑者戍边有词者调司再问比律者监候五岁请勅遣官出京府两京十三省审録减释寃滥者凡重囚款服则决之否则驳讯必服乃决若驳再拟改正曰照驳三拟不当纠问官曰参驳牾律寃甚者移调问曰审异则请下九卿防问曰圆审凡已平允而犹未当者移再问曰追驳凡屡驳不改者径请发落曰制决凡赎罪有力者视罪轻重为差绞斩杂犯亦听收赎凡録俘囚配没给赐官司奴婢必籍产不得及其先坟茔赃罚诸物本值时估参计之易银岁杪类入内府凡夏月録囚免笞刑减徒流以下刑辩重刑凡提牢月更主事【在京之狱】一人葺囹圄固械系而时饮食有病医药之凡官有过犯録之凡大祭祀止刑凡四方有大狱则受命而徃成之以名例摄科条以八字括词议以五服参情法以墨涅识盗窃宗人不即市宫人不即狱悼耄癃残不即讯凡各省三司直隷死刑并谳上已乃听决按察巡按巡抚惟死刑呈部院转谳凡笞杖罪移审徒流以上奏审凡律例无正条上下比请曰类奏平反刑狱状法备而情通仁至而义尽洪武六年闰十一月命刑部尚书刘惟谦学士宋濂等更定大明律先是李善长等详定律令轻重颇乖上乃命濂等同刑部官凡四人讲唐律每一篇成辄缮写以奏上亲为裁定务协厥中明年成律其篇目一准之于唐曰名曰例曰衞禁曰职制曰户婚曰廏库曰擅兴曰贼盗曰鬭讼曰诈伪曰杂律曰捕亡曰断狱采用已颁旧律二百八十八条续律百二十八条旧令改律三十六条因事制律三十一条缀唐律以补遗一百二十三条合六百有六条分爲三十卷宋濂撰表以进至二十二年秋七月又命翰林同刑部官将比年例律条参考折衷以类编附凡三百七十有六条曰名例律仍载于律书之首颁行之宣德十五年闰十月南直隶巡抚王恕奏律乃治天下大法我太祖髙皇帝斟酌厯代律条定为大明律凡四百六十条颁示天下而近日在京书坊刋行大明律后有会定见行律一百八条不知何时防定者在内法官老于刑名者必不依附但恐流传四方未免有误新进之士畧举其兵律多支廪给条及刑律骂制使及本管长官条皆轻重失伦不可行于天下乞以其板毁之至是法司会议且以恕言通行内外法司官自后断罪悉依大明律并奏准见行事例敢有再称防定律条比拟出入人罪者以故出入人罪论仍行书坊即将所刻本烧毁违者并治以罪从之
