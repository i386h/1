<!-- { "loadSidebar": true } -->
　　齿簪借卉懐春暮开近夏初嫩枝犹露鸟细藻欲藏鱼舞防临飞阁歌声出绮疏莫虑归衢晚驰轮待兴余　于仲文答谯王诗曰梧台开广宴竹苑列英贤景差方入楚乐毅始游燕折角挥谈柄重席吐言泉武初摛翰文学正题鞭玉徽调绿绮璧散沈青田晚霞澹逺岫落景藻长川未陪东阁赏独咏西园篇　唐禇亮和望月应魏王教诗曰层轩澄皎月流照满中天色共梁珠逺光随赵璧圆落影临秋扇虚轮入夜筵所欣东馆里预奉西园篇　李敬元奉和别鲁王诗曰绿车旋楚服丹跸伫秦川珠臯转归金岸引行旃一朝限原隰千里间风烟鸎喧上林谷鳬响御沟泉断云移鲁盖离歌动舜弦别念凝神扆崇恩洽玳筵顾惟慙叩寂徒自仰钧天　又奉和别越王诗曰飞盖廻兰坂宸伫栢梁别馆分泾渭归路指衡漳闗山通曙色林籞遍春光帝念纡千里词波照五潢　杨思元奉和别鲁王诗曰元王诗传博文后宠灵优鹤盖动宸眷龙章送逺游函闗疎别道灞岸引行舟北林分苑树东流溢御沟鸟声含羽碎影曳花浮圣泽九垓普天文七曜周方圗献雅乐簪带奉鸣球　张大安奉和越王诗曰盛藩资右戚连萼重皇情离怆睢苑分途指邺城丽日开芳甸佳气积神京何时骖驾入还见谒承明　刘祎之奉和别越王诗曰周屏辞金殿梁骖整玉珂管声依折栁琴韵动流波鹤盖分隂促龙轩别念多延襟小山路还起大风歌　增唐杜甫赠汝阳王璡诗曰特进羣公表天人夙徳升霜蹄千里骏风翮九霄鹏服礼求毫发推忠忘寝兴圣情常有眷朝退若无凭仙醴来浮蚁竒毛或赐鹰清闗尘不杂中使日相乘晚节嬉游简平居孝义自多亲棣萼谁敢问山陵学业醇儒富辞华哲匠能笔飞鸾耸立章罢鳯鶱腾精理通谈笑忘形向友朋寸长堪缱绻一诺岂骄矜己忝归曹植何知对李膺招要恩屡至崇重力难胜披雾初欢夕髙秋爽气澄樽罍临极浦鳬雁宿张灯花月穷游宴炎天避郁蒸砚寒金井水檐动玉壶冰瓢饮惟三径岩栖在百层谬持蠡测海况挹酒如渑鸿寳宁全秘丹梯庶可陵淮王门有客终不愧孙登　又寄汉中王诗曰西汉亲王子成都老客星百年双白一别五秋萤忍断杯中物祗看座右铭不能随皂盖自醉逐浮萍其二曰羣盗无归路衰年防逺方尚怜诗警防犹记酒颠狂鲁卫弥尊重徐陈畧丧亡空余枚叟在应念早升堂　又絶句曰云里不闻双雁过掌中贪看一珠新秋风嫋嫋吹江汉只在他乡何处人其二曰谢安舟楫风还起梁苑池台雪欲飞杳杳东山携汉妓泠泠脩竹待王归　又滕王亭子诗曰君王台谢枕巴山万丈丹梯尚可攀春日莺啼脩竹里仙家犬吠白云间清江锦石伤心丽嫩蕊浓花满目斑人到于今歌出牧来游此地不知还
　　增制唐蘓颋封衡阳郡王成义为申王等制曰门下古者帝王受命以临万国子弟建封用尊五等其所由来尚矣尚书右卫大将军衡阳郡王成义等敦诗执礼本仁祖义名教之乐得自防深温良之容发于忠孝晨趋魏阙则望掩轩霞夕赋曹园则思含澄景朕祗奉厯数旁稽载籍克辅王室所谓通邑大都俾为唐藩故能带河砺岳分膺往命咨尔眷与可依前件仍各实封一千户余并如故主者施行　又上官仪册虢王鳯为青州刺史文曰翦商胙邑宠秩盛于隆周惩秦锡社徽名崇于有汉况乎爵穷五等荣总六条乃茂徳之攸升固非贤之罕择泌州刺史上柱国虢王鳯履局端严神秀整道光懿戚望重宗维恭慎之心符小言而缉誉虚凝之度包大雅而声体备刚柔艺殚文武腾芳桂巘动贞韵而锵金写照荷池向清文而振玉若廼淄源回跨岱址斜临人被莱风俗兼齐旧布中和之化申简恵之风观政所先建邦斯在是用命王使持节青州诸军事青州刺史勲封如故往钦哉王其克迈十伦稽往贤之峻躅勤宣九徳蹈前哲之英规絶浮竞之津广真淳之路光昭淑问可不慎欤　又陆扆封棣王防王沂王遂王制曰门下我国家奄宅中区光启祖业析珪胙土惟亲与贤故本根茂而枝叶荣王室尊而藩屏壮肆予末叨获纂承爰稽典谟用建邦土第三男祤星辰毓瑞岳渎降灵早彰岐嶷之姿克禀徇齐之度第五男禊龙应瑞雕鹗凌空温恭自得于天和颖悟实由于神赋第六男禋璆琳挺秀鸑鷟呈祥爰当好防之年雅号夙成之器第七男祎珠玑耀彩箘簵含贞风神潜茂于端庄质性已彰于恵敏而皆生知孝敬志乐文儒问安靡旷于晨昏禀训每由于诗礼智有刻舟之妙辩多对日之竒是宜分以白茅锡其朱邸叶犬牙于汉制光麟趾于周诗厌次名邦境连于齐鲁南康粤壤上接于荆呉琅邪廓儒素之风遂寜实阜殷之俗咸重地各服徽章于戏器以琢成道由学显勉禀君亲之教敬承友傅之规勿追平乐之欢无好任城之勇懋建厥徳永享于休
　　增手诏金章宗赐豫王永成手诏曰卿亲实肺腑夙着忠纯侍显考于春宫曲尽友于之爱洎冲人之继统愈明忠赤之心艰难之中多所禆益朕心简在毫楮莫穷用是起之苫块之中授以维城之任自典藩服嵗月荐更蕞尔赵邦知骥足之难展哉镇府固牛刀之莫施方思驿召以赴朝何意遽罹于国宪偶因时猎颇扰部民法所不寛宪台闻上朕尚含容累月未忍即行虽欲遂于私恩竟莫违于公议解卿前职即乃世封噫祖宗立法非一人之敢私骨肉至亲岂千里而能间以此退闲之小诫欲成终始之鸿恩经云在上不骄髙而不危是以知节慎者脩身之本骄矜者败徳之源朕每自励今以戒卿昔东平乐善能成不朽之名梁孝奢淫卒致忧疑之悔前人所行可为鉴卿兼资文武多艺多才履道而行何施不可如能徳业日新无虑牵复之晚朕素不工词翰临文草草直写所懐冀不以辞害意也增手书明英宗赐襄王瞻墡手书曰侄御名奉书叔父襄王承谕具悉尊意所以恶景讳之僭分而嘉侄之复位及曩有陈言慰安章初未尝逹皇太后所盖为景讳之所蔽匿也今已于景讳宫检而得之侄亲览之再三深见叔父忠爱之诚发于谠论抑邪扶正防微杜渐无非为宗庙社稷计惟叔父之心即周公之心也叔父二章亦即金縢之书之比也皇太后闻之感叹不已承畀防云捧日玉带谨以领讫叔父云欲亲行朝见本不敢烦逺来苐念先帝同气至亲惟叔父宗室至贤亦惟叔父于情于谊不可不重得一见以笃亲亲今遣太监夏时赍奉勅符及书迎请即时气候清和叔父宜从容就道宫眷世子郡王宜留藩邸其当从行之人亦随尊意带来竚俟其至惟叔父亮之【出弇山堂别集】
　　原碑梁沈约齐司徒安陆昭王碑曰稷契身佐唐虞功大于天地商武姬文所以膺图受箓萧曹扶翼汉祖灭秦项以宁乱魏氏时乘于前皇齐握符于后灵源与积石争流神基与极天比峻公含辰象之秀徳体河岳之上灵气蕴风云身负日月姑蘓奥壤任切闗河都防殷阜提封百万全赵之袨服丛台方此为劣临淄之挥汗成雨曾何足乃鸿骞旧呉作守东楚夏首藩要任重推毂带中流地殷江汉南接衡巫风云之路千里西通鄾邓水陆之涂三七是惟形胜阃外莫先建麾作牧明徳攸存以戎羯窥窬伺我隙北风未起马首便以南向塞草未衰严城于焉早闭至公以奉上鸣谦以接下抚僚庶尽盛徳之容交士林忘公侯之贵虚懐博纳幽阐洞开宴语谈笑情澜不竭凡我僚属均哀共戚怨天徳之无厚痛棠隂之不留思所以克播遗尘敝之穹壤天命鸟降而生商是开金运祚始玉筐三仁去殷五曜入房亦白其马服襄周王恵露霑呉仁风扇越渉夏逾汉政成朞月　北齐邢子才广平王碑文曰公分气氤氲禀灵昭晋基构轮奂源流濬逺积石莫之方委水不能喻山渎效神辰昴降徳自天攸纵郁为时宗墙宇淹旷标格秀逺道亚生知徳均殆庶日月在躬水镜被物望青松而比秀干白云而上征侍讲金华参游铜雀出陪芝盖入奉桂室充防友之选当拾遗之举发言为论受诏成文碧鸡自口灵虵在握方见建安之体复闻正始之音公年方弱冠而位居僚右道被生民恵渐万物郁为雅俗之表峩成社稷之镇公孙声动天下已非其伦管子光照邻国孰云能拟方谓膺兹多福降此永年夺搏风之逸羽穷送日之逺路同岐山之嘉防陪岱宗之盛礼而羣飞在辰横流具及山崩川竭星霣日销昆岳既毁玉石俱烬兰挺则芬玉生则润泱泱万源落落千仞我有徽猷金声玉振志犹学海业比登山踟蹰缇衮綘帐韦编寻微啓奥敷理入元天地或终山河匪夀昔曰先民谁堪长久立言立事责之身后式铭景行是为不朽　增唐张説赠陈州刺史义阳王神道碑曰昔髙祖之起唐侯革隋命太宗之威四海正万作藩帝家用建王国二十一族尧之昭也十有一宗文之穆也王讳琮字某文帝之孙纪王之子龙种异品鳯毛秀色仁义天啓徳威日就学无不探艺无不究总角封义阳郡王弱冠拜归州刺史遭王运中微投于南海书大去悯失土之诸侯礼不逃诛议无辜之王子某年月日遘六道酷吏薨于桂林之野春秋五十神龙之初兴废继絶追赠陈州刺史王生不得志殁受遗荣季子豫州刺史行休髫龀羇旅托身炎厉藐是余庆岿然独存泣血上请迎丧逺裔开元四年二月至桂州王同气三人往皆遇祸殡殓无主封树缺如嵗月茫茫尽为野草问邻母而失处访樵童而莫识议者以为不可复得宜招魂而改行休拊心苍昊誓不徒还乃扫亭馆设地席洁斋恳恻觊乎幽报遂频夜髣髴曲示其端梦王乘舟舟分为两既而适野见东洲中断因忽悟焉隂隠微明率此也又灵堂锁茎一夕自屈管上有三指凹迹一竒二并其旁鐡生文理布列成卦众骇其异使善易者张法蓍之曰屈者于文为尸出指者于义为指纵一竒二并三殡近阙若引涡上拨之可以察先王之心矣考夣协卜定处刻辰以某月二十八日于桂城东洲发见神柩举体咸备而一节阙焉行休甚痛惋若身毁裂其夜又夣王告在南洛州厥明直旧殡而南十有九歩沙洲痕下掘而得之安合如故他日北郭之外又并二叔父焉于是乎验蓍之有征也孑孑三旐连轴归飞遥遥百越经途瞻叹零桂人士以为羙谈夫至孝潜通精魄昭应虚无之见推歩而有窈之体寻求而致虽前志所详未有幽感反覆若斯之昭晰矣以某年月日陪于昭陵柏城妃汝南周氏祔焉礼也妃以王故薨于掖宫初永昌之难王下河南狱妃录司农寺唯有崔氏女屝履布衣往来供馈徒行悴色伤动人伦中外咨嗟目为勤孝王之二子配在巂州及六道使之用刑也长曰行逺以冠就戮次曰行芳以童当舍芳啼号抱行逺乞代兄命既不见听固求同尽西南伤之为死悌君子谓勤孝者仁之厚也死悌者友之难也感神者诚之至也此三者有以见义阳之义方贤妃之内训继体之崇徳夫如是淳羙上归乎本朝盛烈延耀乎族安可阙而不饰碑版无文而已哉铭曰髙丘白云维尧大理函谷紫气维周柱史百代福流千龄运起富有海内贵为天子圣帝才子于穆纪王贤王祚倬哉义阳慎徽九徳九徳有常允厘三郡三郡以康明夷于飞丹崖之下梁木其壊桂林之野不识阡陌无存松槚于以求之人莫知者哀哀孝子眷眷灵夣语妙常閤文微甄仲南洛占从东洲亿中旧穸移偏新棺改赠既克返亦附山陵卜云其吉神心允凭人非地是迹谢名青青松柏丕显丕承
