<!-- { "loadSidebar": true } -->
　　增推长违短【家语孔子将行雨而无盖门人曰商有之孔子曰商之为人也甚恡于财吾闻与人交推其长者违其短者故能乆也】　承顔接辞【汉书暴胜之为直指使衣绣持斧威震州郡隽不疑盛服至门上谒曰窃伏海濵闻暴公子威名旧矣今乃承颜接辞】　砚席之交【汉宣帝少时与彭祖同砚席】　百世之师【纲鉴扶风法眞博通内外学隐居不仕帝欲致之四征不屈友人郭正称之曰眞名可得闻身难得见逃名而名我随避名而名我追可为百世之师矣】　定交杵臼【东观汉记公沙穆家贫与吴祐赁舂祐与语大惊遂定交于杵臼之间】　友李结符【郭林宗别传郭泰字林宗入颍川则友李元礼至陈留则结符伟明之外黄则亲韩子助过蒲亭则师仇季智】弦韦为质【后汉书胡叟字伦许一见髙允曰吴郑之交以缟纻为美谈吾之与子以韦为幽质以此言之可无愧也】　孔李通家【范蔚宗后汉书孔融十岁父诣京师时河南尹李膺简重融造其门云我与公积代通家膺乃召见曰君父祖未尝与仆有恩旧曰吾先君孔子与居先人李老君同德比义而相师友融与公岂非积代通家欤众皆奇之】　拜母【晋书庾衮与诸兄过邑人陈凖兄弚友之拜其母衮独不拜曰拜人之母将同于子其义至大隣人禇徳隐逸养亲老而无倦衮每拜之】　后有庆亷【后汉书洛阳庆鸿慷慨好义亷范与为刎颈之交时人称曰前有管鲍后有庆亷】　世称四子【嵇康髙士传逢萌徐房李云王尊同时相友世号为四子】　屡闻得失【三国志诸葛武侯曰初交州平屡闻得失后交元直勤见启诲初宰每言则尽伟度数有谏止虽资性鄙暗不能悉纳然与此四子终始好合亦足以明其不疑直言也】　拜父【魏志孔融才髙倨傲在陈纪陈羣之间融先与纪友后与羣交更为纪拜父】　侨札之好【晋阳秋陆抗屯江上羊祜魏边将推侨札之好抗尝遗祜酒祜亦馈抗药皆推心服之】　缟带之好【吴録张俨字子节拜大鸿胪使于晋羊祜何祯并结缟带之好】　世外之交【晋书许迈字叔元入临安西山改名元字逺游王羲之造之未尝不弥日忘归相与为世外之交】　同志齐名【道学传许迈少与髙阳许询并治髙节同志齐名询能清言兼有词藻迈博学亦善属文】　緫角友善【何法盛晋中兴书庾翼与桓温友善在緫角之中便相期以始终】　利获二隽【晋书陆机吴人太康末与弟云造张华华素重其名如旧相识曰伐吴之役利获二隽】　交府士【晋中兴书王尼为护军府士卓荦不覉王澄胡母辅之赍羊酒诣防军府尼时给府役辅之等遂入坐马廐下与尼炙羊饮酒醉饱而去不见防军防军大惊即与尼长假免其为兵】胜我自知【世说王蒙与沛国刘惔齐名友善惔尝称蒙性至通而自然有节蒙每云刘君知我】
　　【胜我自知】　拟之八隽【晋中兴书羊曼字祖延頽纵狂放饮酒无节与温峤庾亮阮籍桓同志友善时州里称陈留阮放为宏伯髙平郄鉴为方伯太山胡母辅之为达伯济隂卞壸为裁伯陈留蔡谟为朗伯陈留阮孚为诞伯髙平刘缓为秀伯而曼为濌伯凡八伯盖拟古之八隽】　异代相交【南史萧允字叔佐为防稽丞经行延陵季子庙设萍藻之荐托异代之交为诗序意辞理清要】　一文一咏【梁书何逊字仲言东海郯人也弱冠举秀才南郷范云见其答策大相称赏因结忘年交好自是一文一咏云辄嗟赏】　存问往来【北齐书袁聿修歴任清华署之日直赵彦深为水部郎中同在一院因成交友彦深被沙汰停秩门生藜藿聿修犹以故情存问往来】　季孟之间【北史卢怀仁有行检善与人交与琅邪王衍陇西李寿之情好相得尝语衍云昔郭泰道广许劭知而不顾嵇生峙立钟防遇而絶言吾处季孟之间去其太甚衍曰然】　幅巾以待【三国春秋姚襄单骑渡淮见豫州刺史谢尚于寿阳幅巾以待之一面如旧相识】　结为交防【隋书刘孝孙荆州人祖祯周石台太守孝孙弱冠知名与当时词人虞世南蔡君和孔德绍庾自直刘武等登临结为交友】　耐乆之朋【唐书魏元同与裴炎缔交能保始终号耐乆朋】　对牀风雨【韦应物诗寜知风雨夜复此对牀眠】人外之交【唐书李泌流放江南与栁浑顾况为人外之交咏吟自适】　放逸之友
　　【周书韦敻字敬逺志尚简雅好名义虚善诱虽畊夫牧竖有一节可称者皆复引之特与族人处元及安定梁旷为放逸之友】
　　交友五
　　增诗汉苏子卿与李少卿诗曰骨肉縁枝叶结交亦有因四海皆兄弟谁为行路人况我连枝树与子同一身昔为鸳与鸯今为参与辰昔者长相近邈若胡与秦惟念当离别恩情日以新鹿鸣思野草可以喻嘉賔我有一罇酒欲以赠逺人愿子留斟酌叙此平生亲　李少卿与苏子卿诗曰嘉防难再遇三载为千秋临河濯长缨念子怅悠悠逺望悲风至对酒不能酬行人怀往路何以慰我愁独有盈觞酒与子结绸缪　原古善哉行曰月没参横北斗阑干亲友在门忘寝与餐　魏曹植离友诗曰王旅游兮背故郷彼君子兮笃人纲媵予行兮归朔方驰原隰兮寻旧疆车载奔兮马繁骧涉浮济兮泛轻航迄魏都兮息兰房展宴好兮唯乐康　晋郭璞赠温峤诗曰人亦有言松竹有林及尔臭味异苔同岑言以忘得交以淡成同匪伊和惟我与生尔神余契我怀子情携手一豁安知尘冥　齐谢脁赠友人诗曰芳洲有杜若可以赠佳期望望忽超逺何由见所思我行未千里山川以间之离居方岁月故人不在兹清风动帘夜孤月照窻时安得同携手酌酒赋新诗　梁陆倕赠京邑僚友诗曰余本水郷士闭门江海隅时逢道世泰蹇足出髙衢江中寒事早夜露伤秋草心属姑苏台目送邯郸道追惟畴昔时朝府多欢暇薄暮埃尘静飞盖相追迓李郭或同舟潘夏时方驾娱欢追美景敷文永清夜促膝岂异人戚戚皆姻娅　梁萧钧晚景游泛怀友诗曰龙门依御沟凤辖转芳洲云峰初辨夏麦气早迎秋山翠余烟积川平晚照收浪随文鹢转渡逐彩鸳浮风花转未落岩泉咽不流一辞金谷苑空想竹林游
　　原赋梁丘迟思贤赋曰夫子长之托意甘执鞭于异世在慈明之慕义聊暂驭而追恱况至德之可师无兼裘以共敝有乐安之任子伟羣才而称杰备百行之髙致该九流之洪艺谅可杂而非染迹每同而常别墙易入而难窥关无键而有闭思若神而泉涌翰如云而积袂沉潜于怀抱之间萧散于天人之际日下愧其未双关西慙于上哲纷吾旣有此固陋荷君子之渥惠尘非附而分深叶未移而好结寻宿草之宴处历三纪于兹日性有同于杞梓心获变于丹漆文何属而不辩理何疑而匪质问不休而钟扣答无穷而座谧
　　增书蜀诸葛亮与张裔书曰吾自以为与君古之石交也石交之道举讐以相益割骨以相明犹不相谢也□河朔倒悬之苦方须救拔遣游辨之士为郷导之使轻装啓行经营旧壤今泗上归业稷下还风君欲谁让耶聊送寸心敬申贫赠　陈徐陵与王吴郡僧智书曰昔林宗道主时人多慕德之賔无忌雄豪天下尽希风之客况复王家沉黙谢氏混元名贵公门誉华卿子而秦峰阻夐浙水悠长谘诉无因但用穷结比青葽已戒白露方漙体中何如愿席康胜窃承君侯被以光辉屡有吹嘘之言频蒙荐延之泽故得周行紫阁升降丹墀污清朝岂不荒愧虽复华隂砥柱带地穷深嵩髙维岳极天为重未可以方斯盛典譬此洪恩年迫桑榆岂期酬报政以川波非逺对奉无因夜梦子长之游朝览希道之防浮云西北徒怀魏帝之文行雨东南思假飞山之便穷诚旣结荒略逾深方事祁寒愿加珍纳谨扶力白书迷乏不次　唐刘蜕答知已书曰蜕尝感近世知已隳离交道沈废不忍终日疚之于心思出其门闾上谒于公卿水行吴楚之域陆走商周之甸旁听天下岁晚而归卒无所遇是十六国之故墟四渎之隅落未足为大也卒不能副蜕也区区之望况有一言解相印一见爵上卿者乎斯不无人晚乃遇之不自绍介之口不因媒属之势缨绥车佩下入蓬蒿一言而胶附不离有忧其始终出处之事者蜕前日来求人为知己交道之心一旦得遇昆弟亲戚之爱又自思之夫人之身宜何如以报谢将报谢复与执事何所补哉然而有意益厚违命固难者则不敢书且试托之于韩繁秀才风雪满砚不获多书
　　增序宋范文正王元之画像序曰王文正公居宰辅二十年未尝见爱恶之迹天下谓之大雅宼莱公左右天子却戎兵安社稷天下谓之大忠枢密马公慷慨立朝有犯无隐天下谓之大直此三君子一代伟人王公与三君子深相交许情如金石则公之友道可知矣增文　周昭新撰曰交之为道起自羲王造化之初君臣始立而有人伦上下之序象天地交泰以左右于民也唐虞三代莫不因之故交全情亲则国安治强交败情乖则国危治弱立交者欲其亲也是故百姓不亲禹作司徒踈者能睦亷颇相如忍忿以从厚陈平周勃感陆生而相亲所以安赵于强敌定汉于几殆此交接之大义帝王之极务闻之于易曰交乃人伦之本务王道之大义也
　　增论后汉蔡邕正交论曰闻之前训曰君子以朋友讲习而正人无有滛朋是以古之交者其义敦以正其誓信以固逮夫周德始衰颂声旣寝伐木有鸟鸣之刺谷风有弃予之怨其所由来政之缺也　唐李华正交论曰夫三尊阙师训之丧朋友无寝门之哭学府无哀朋之制礼亡浸逺言者为非人从以偷俗用不笃在不专经学沦于茍免者也师乏儒宗则道不尊道不尊则门人不亲友非学者则义不固义不固则交道不重选不由郷则情不系府情不系府则举荐寡恩三者化人之大端而情礼尽旷徼幸道长而纯慤道消于是大雅之友扫除无妄之交风动利招则不悔机罔名则甘心鼎镬倾之以势则不畏于天地饵之以权则忍絶于亲爱故诗有谷风之刺礼有邦朋之禁以此防人犹或逾之嗟夫奇巧钓情者明哲所恶锋芒逆物者道家不取受施忘惠者仁义之蠧迹均心异者蛮貊之俗面附背携者人道所弃逺贤奔利者商贩之行俞可强否者仆妾恒性爱子遗亲者犬彘之心茍能乆要之约必存平生之言可复如楼护终身与吕公同食张裔养杨防母如亲则家室有归人谁虞死也
　　原讃晋夏侯湛管仲像讃曰堂堂管生志存兴仁仁道在已唯患无身包辱逺害思济伦心寄鲍子动成生民　又鲍叔像讃曰鲍子愔愔式昭德音绸缪敬仲二人同心厥芳犹兰其坚如金遥遥景迹君子攸钦原箴宋周祗执友箴曰四辅辉伐木幽林抚乔鸾飞爰逮姬衰俗遂凋成交縁利眤朋因伪情谷风兴哀繁霜夏零道之未尽焉由人自室有回过门则亲微言绵邈清谈辍响金虽能照尘积翳朗西河感离口悟投杖慊慊文侯友贤好学英英燕昭礼郭致乐推诚岁寒功标松竹落落侨札辽辽庄惠解带一遇道映万世人亦有言贵则易交利重太山道轻鸿毛乆而致敬见之晏平霜雪旣至劲柏冬青
　　增謡唐李白箜篌謡曰攀天莫登龙走山莫骑虎贵贱结交心不疑惟有严陵与光武周公称大圣管蔡宁相容汉文一斗粟不与淮南舂兄弟尚路人吾心安所从他人方寸间山海几千重轻言托朋友对面九疑峯多花必早落桃李不如松管鲍已乆死何人继其踪原碑后汉蔡邕贞定直父碑曰其接友也审辨眞伪明于知人度始终而后交情不踈而貎亲　晋孙楚牵招碑曰君与刘备少长河朔英雄同契为刎颈之交俄而委质于太祖备遂鼎足于蜀汉所交非常为时所忌每自酌损在乎季孟之间

　　御定渊鉴函卷二百五十二
　　钦定四库全书
