<!-- { "loadSidebar": true } -->
　　増书宋朱子与巩仲至书曰古今诗凡有三变盖自书传所载虞夏以来下及魏晋自为一等自晋宋间顔谢以后及唐初自为一等自沈宋以后定着律诗下及今日自为一等
　　原序梁江淹杂体诗序曰夫楚謡汉风既非一骨魏制晋造固亦二体譬蓝朱成采杂错之变无端宫角为音靡曼之态非极故蛾眉讵同貌而俱动于魂芳草宁共气而皆悦于魄不其然与至于世之诸贤各滞所迷莫不论甘则忌辛好丹则非素岂所谓通方广照恕逺兼爱者哉然五言之兴谅非变古但闗西邺下既以罕同河外江南颇为异法故元黄经纬之辩金璧浮沉之殊仆以为亦各具美兼善而已　増元稹乐府题序曰诗迄于周离骚迄于楚是后诗之流为二十四名赋颂铭赞文诔箴诗行咏吟题怨叹章篇操引謡讴歌曲词调皆诗人六义之余　元稹杜甫诗序曰上薄风雅下该沈宋言夺苏李气吞曹刘掩顔谢之孤髙杂徐庾之流丽　宋濓刘兵部诗序曰诗心之声也是故凝重之人其诗典以则俊逸之人其诗藻而丽躁易之人其诗浮以靡苛刻之人其诗峭厉不平严荘温雅之人其诗自然从容而超乎物象之表
　　赋一
　　原释名曰赋敷也敷布其义谓之赋也　毛诗序曰诗有六义其二曰赋　汉书曰不歌而诵谓之赋登髙能赋可以为大夫言感物造端材智深美可以与图政事故可以为列国大夫也春秋之后周道漫壊聘问歌咏不行于列国而贤人失志之赋作矣孙卿及楚臣屈原离谗忧国皆作赋以讽谕咸有恻隐古诗之义其后宋玉唐勒汉兴枚乗司马相如下及扬子云竞为侈丽闳衍之语没其讽谕之义是以扬子称之曰诗人之赋丽以则辞人之赋丽以淫如孔氏之门用赋也则贾谊登堂相如入室矣　増金史传曰郝天挺元好问尝从学进士业天挺曰今之赋学以速售为功六经百家分裂缉缀或篇章句读不之知幸而得之不免为庸人　扬子曰相如云合纂组以成文列锦绣而为质一经一纬一宫一商此作赋之迹也　陆机文赋曰赋体物而浏亮　文心雕龙诠赋篇曰赋者铺也铺采摛文体物冩志也　又曰及灵均唱骚始广声貌然则赋也者受命于诗人而拓字于楚辞者也　张说昭容氏文集序曰白云起而帝歌翠华临而臣赋　李白大猎赋序曰臣以为赋者古诗之流辞欲壮丽义归传逺不然何以光赞盛美感动天神　李华含元殿赋序曰曩之文士赋长笛洞箫懐握之细则广言山川之阻采伐之勤至于都邑宫室闳模濶度则略而不言其体病矣　权徳舆上论贡士书曰今之甲赋律诗皆属偷析经语侮圣人之言　张咏声赋序曰声赋之作岂拘模限韵春雷秋虫之为事也　鼂补之离骚新序曰自风雅变而为离骚离骚变而为赋　袁裒求志赋序曰古人以赋托志或比拟贤哲或冩情幽怨或述已行藏若愍志复志求志之非一大抵皆假托仿喻依楚辞属词　王祎文训曰其赋则字錬句戞音覈韵轧藻秀春撷花时拨校妍于锱铢品抑扬于毫髪
　　赋二
　　原汉书曰枚臯上书北阙自陈枚乗之子上得书大喜召入见待诏臯因赋殿中诏使赋平乐舘善之拜为郎臯不通经术谈笑俳倡为赋颂好僈戏以故得媟渎贵幸比东方朔郭舍人等武帝春秋三十九乃得皇太子羣臣喜故臯与东方朔作皇太子生赋臯从行上有所感輙使赋之为文疾受诏輙成故所赋多司马相如善为文而迟故所作少　司马相如长门赋序云孝武帝陈皇后时得幸颇妬别在长门宫愁闷悲思闻蜀郡成都司马相如天下工为文奉黄金百两为相如文君取酒因于解悲愁之辞而为文以悟主上皇后复得幸汉书曰成帝赵昭仪方大幸毎上往甘泉宫常从在
　　属车间豹尾中故扬雄盛言车之众参丽之驾非所以感动天地迎厘三辰又言屏玉女郤宓妃以微讽斋戒之事赋成奏之天子异焉先是时蜀有司马相如作赋甚丽温雅雄心壮之毎作赋常拟以为式　桓子新论曰余少时见扬子云丽文髙论不量年少猥欲逮及常作小赋用精思大剧而立感动发病子云亦言成帝上甘泉诏使作赋为之卒暴倦卧梦其五脏出地及觉大少气病一岁余素好文见子云工为赋欲从之学子云曰能读千赋则善为之矣　汉书曰上令王褒与张子侨等并待诏数从游猎所幸宫馆輙为歌颂议者多以为淫靡不急上曰不有博奕者乎为之犹贤乎已辞赋有仁义讽谕贤于倡优博奕逺矣　东观汉记曰班固字孟坚九岁能作赋颂固数入读书禁中毎行巡狩輙献赋　祢衡别传曰黄射大防宾客人有献鹦鹉者射举巵酒于衡曰愿先生赋之以娯嘉宾衡揽笔而作文不加防辞彩甚丽　魏略曰卞兰献赋赞述太子徳美太子报曰作者不虚其辞受者必当其实兰此者岂吾实哉昔吾丘夀王陈寳何武等徒以歌颂犹金帛之赐兰事虽不谅义足嘉也今赐牛一头　又曰邯郸淳作投壶赋千余言奏之文帝以为工赐帛十匹　魏志曰邺都铜爵台新成太祖悉将诸子登台使各为赋曹植援笔立成太祖甚异之　文士传曰何桢字元干青龙元年天子特诏曰扬州别驾何桢有文章才识使作许都赋成封上不得令人见桢遂造赋封上　王隐晋书曰张华字茂先阮籍见华鹪鹩赋以为王佐之才成公绥亦推文义胜己　髙士传曰潘尼曽与同僚饮主人有瑠璃椀客使赋之尼与坐立成　世説曰孙兴公作天台赋成以示范荣期云卿试掷地要作金石声范曰恐子之金石非宫商中声然毎至佳句皆輙云应是吾辈语　増山堂肆考褚陶字季雅褚先生后也年十三作鸥鸟赋宛陵严仲弼见而竒之曰褚先生复作矣　世説曰庾仲初作扬都赋成呈庾亮以亲族之懐大为其名价云可三二京四三都于是人人竞冩都下纸为之贵　梁书传曰张率为待诏赋奏之甚见称赏手敕答曰相如工而不敏枚臯速而不工卿可谓兼二子于兹矣　隋书传曰潘徽字彦伯秦王俊闻其名召为学士尝从俊朝京师在涂令徽于马上为赋行一驿而成名曰述思赋俊览而善之　唐书传曰袁朗后主闻其才诏为月赋一篇洒然无留思后主曰谢荘不得独美于前矣　又曰张九龄字子夀帝赐白羽扇乃献赋自况帝嘉其才髙理妙　皮日休桃花赋序曰予尝慕宋广平之为相贞姿劲质而有梅花赋清便富丽得南朝徐庾体不其为人彼苏味道得而称之广平之名遂振　又曰谢偃尝为麈影赋二篇太宗爱其文召见欲偃作赋先为序一篇授偃使赋偃縁帝指名篇曰述圣帝悦赐帛数十时李百药善诗而偃善赋　又曰舒元舆先时裵度令狐楚郑覃皆为当路所轧致闲处至是还髙秩元舆为牡丹赋一篇时称其工帝观牡丹凭栏诵赋为泣下　又曰杨敬之为华山赋示韩愈愈称之士林一时传布　又曰陆扆帝尝作赋诏学士皆和独扆最先就帝览之叹曰贞元时陆贽呉通元兄弟善内廷文书后无继者今朕得之　又曰髙郢九岁工属文着语黙赋诸儒称之　五代史传曰扈善属文尝次厯代废兴治乱之迹为运源赋甚详又游相国寺见庭竹可爱为碧鲜赋题其壁世宗闻之遣小黄门就录览而称善　宋史传曰赵安仁太宗制九琴五阮时多献赋颂时称安仁李谔杨亿辞雅赡诏诣中书奬谕翌日改迁太常丞　又曰王曽由乡贡试礼部廷对皆第一杨亿见其赋叹曰此王佐才也　又曰陈彭年太平兴国中举进士尝京师大酺出游跨驴搆赋自东华门至阙下已口占数千言矣　又曰赵邻几少好学能文尝作禹别九州赋凡万余言人多传诵焉　又曰路振太宗以词场之多事轻浅不能该贯古道因试巵言日出赋观其学术就试者凡数百人咸愕眙忘其所出独振所赋尤为典赡太宗甚嘉之擢寘甲科又曰夏侯嘉正尝使于巴陵为洞庭赋徐铉见之曰是木虗之流也人多传冩　又曰许将举进士第一欧阳修读其赋谓之曰君辞气似王沂公未可量也　又曰葛胜仲入为太学正一日上幸学多献颂胜仲独献赋上命中书第其优劣以胜仲为首　又曰袁枢尝以修身为弓赋试国子监周必大刘珙皆期以为逺大之噐　辽史曰刘嘏六符子也圣宗一矢毙双鹿嘏乃献赋上嘉其赡丽　金史传曰施宜生试一日射三十六熊赋擢第　又曰贾泰和六年御试上曰丞相崇浩尝谓试题颇易由是诸进士例不读书朕今欲以日合天统为赋题贾铉对曰题则佳矣恐非所以牢笼天下士也　宗室传曰熙宗猎于海岛三日之内亲射五虎获之勗献东狩射虎赋上悦赐以佩刀玉带良马　元史传曰陈孚至元中以布衣上大一统赋江浙行省为转闻于朝署上蔡书院山长　又曰谢端五六岁能吟诗十岁能作赋　宋本滋溪书堂记曰延祐六年予初来京师闻同学贵游称诸生苏伯衡以碣石赋中公试往往诵其警句名籍甚　明诗纪事钱惟善字思复钱塘人至正辛巳乡试出罗刹江赋鎻院三千人皆不知钱塘江为曲江思复据枚乗七发引用因此得名遂号曲江居士　又髙叔嗣字子业祥符人年十六作申情赋万言　又文翔鳯字天瑞三水人作金陵三赋以当帝京　吾学编传曰陈敬宗字光世慈谿人永乐十二年入史馆献龙马麒麟狮子驺虞赋　明诗纪事袁宏道字小修公安人十岁余着黄山雪赋五千余言
　　赋三
　　原扬子雕虫　恭王赠马【扬子法言或问余曰子少而好赋有诸曰然童子雕虫篆刻壮夫不为　西京杂记曰鲁恭王得文木一枚伐以为噐意甚玩之中山王遂为赋鲁恭王大悦赠骏马二匹】　増足比嵇康　不减洛神【晋书曰顾恺字长康尝为筝赋成谓人曰吾赋足比嵇康不赏者必当以后出见遗深赏者亦应以髙竒见贵　金楼子曰刘体元好学有文才为水仙赋时人以为不减洛神】　六经鼓吹　一片宫商【俱见文章注】　宣付史馆　读于迩英【卢肇进海潮赋敕曰穷测海潮出于独见徴引有据图象甚明足成一家之言以袪千载之惑其赋宜宣付史馆　宋史传曰周彦元丰间游京师献汴都赋万余言神宗异之命侍臣读于迩英阁】　凝四韵　刘载万言【摭言唐蒋凝应宏词为赋止及四韵遂出顷刻传播时谓臼头花钿满面不若徐妃半妆　宋史传曰刘载博通史传善属文作吊战国赋万余言行于世】造语警拔　偶属典丽【唐书传曰李程擢进士宏辞赋日五色造语警拔士流推】
　　【之　后唐书传曰李琪少孤贫苦学尢精于文赋尝赋一轴谒李谿谿览赋惊异倒屣迎门因出琪哑钟捧日等赋指示琪曰常患近年文字辞赋皆数句之后未见赋题吾子入句见题偶属典丽吁可畏也琪由是知名】　维翰扶桑　纯甫矮柏【五代史传曰桑维翰人有劝其不必举进士可从他途求仕者维翰慨然乃着日出扶桑赋以见志　金史传曰李纯甫少自负其才谓功名可俯拾作矮柏赋以诸葛孔明王景略自期】　钱熙楚雁　王燧神【宋史传曰钱熙防颖悟及长博贯羣籍善属文陈洪进嘉其才以弟之子妻之将署府职辞不就着楚雁赋以见志　明诗纪事王燧字汝玉长洲人尝与羣臣应制撰神赋汝玉第一】　比虗洞庭　陋尹程秋水【上见上　宋濓恭跋御赐诗后曰洪武八年秋八月上覧川流之不息陋尹程秋水赋言不契道乃更为之赋召禁林羣臣观之且曰卿等亦各撰赋皆亲覧焉复置品评于其间已而赐坐敕大官进天厨奇珍】　蔡邕辍翰　欧阳置书【后汉书传曰王延夀字文考少游鲁国作灵光殿赋后蔡邕亦造此赋未成及见延夀所为甚奇之遂辍翰　下见赏叹】
　　赋四
