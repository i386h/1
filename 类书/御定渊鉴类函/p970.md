<!-- { "loadSidebar": true } -->
　　原六纬　七经【汉书艺文志云五经六纬　后汉书张纯传云纯案七经防明堂图河间古辟雍记孝武太山明堂制度及平帝时议欲具奏之未及上会博士桓荣上言宜立辟雍明堂章下三公太常而纯议同荣乃许之案注七经诗书礼乐易春秋及论语】　増鸿教　茂典【上详总载一唐书武徳七年诏云六经茂典百王仰则】　边笥　任苑【后汉书边韶传云边韶字孝先以文学知名教授数百人韶口辨昼日假卧弟子私嘲之曰边孝先腹便便懒读书但欲眠韶潜闻之应时对曰边为姓孝为字腹便便五经笥　拾遗记云任末年十四时学无常师负笈不逺险阻或依林木之下编茅为庵削荆为笔尅树汁为墨夜则映星月暗则缚麻蒿以自照书有合意者题其衣裳以记其事河洛秘奥非正典籍所载皆注记于柱壁及园林树木有慕好学者来輙写之时人谓任氏为经苑】　道源　圣海【宋文鉴羣居治五经序云夫五经道之源也唐文粹陆蒙蟹志云六经者圣人之海也】　六同归　一以贯【前汉书礼乐志云六经之道同归而礼乐之用为急　中説周公篇云刘炫见子谈六经唱其端终日不竭子曰何其多也炫曰先儒异同不可不述也子曰一以贯之可矣】　显圣训发天言【文心雕龙曰经显圣训也纬隠神教也　明文衡方希古石镜精舍记云易诗书春秋礼】
　　【记非圣人之私言也天不言而圣人发之则犹天之言也】　心开若剂　手授如新【唐书尹知章传云知章少虽学未甚通解忽梦人持巨□破其心内若剂焉志思开彻遂徧明六经　元史黄泽传云泽梦夫子手授所校六经字画如新由是深有感发】　蓬池延问　沧浪涵肆【唐文粹刘禹锡韦处厚文集序云处厚通五经穆宗即位延问大义退而上六经要言二十篇复诏荅之赐以金紫　宋文鉴欧阳脩苏舜钦墓志铭云携妻子居苏州买水石作沧浪亭日益读书大涵肆于六经】粲粲如宿　落落如珠【顾子仪训云三坟五典粲粲如列宿落落如连珠】
　　限歳而治　分年而试【唐书选举志云凡治孝经论语共限一歳尚书公羊传谷梁传各一歳半周易诗周礼仪礼各二歳礼记左氏传各三歳　性理大全朱熹科举私议云凡易诗书为一科而子年午年试之周礼仪礼及二戴记为一科而卯年试之春秋及三传为一科而酉年试之】　作代典谟　为世权衡【唐文粹贾至旌儒庙颂云先王作训六经为代典谟　宋文鉴孙何文赞云详文章五】　敎学为先　人文之首【唐文粹长兴二年诏云教学之道经籍为先　白居易与元九书云人之文六经首之就六经言诗又首之】　筐篚笙簧　甲胄箭镞【王勃益州夫子庙堂碑详总载一　明文衡宋濓送陈教授序云六经汝甲冑四子汝箭镞】大而难知　浑然无迹【宋桂郁春秋繁露序云六经道大而难知　邵子观物内篇云夫圣人六经浑然无迹犹天道焉】　五经为众说之乳　八索着素王之法【扬子法言云天地为万物之乳五经为众説之乳　下详总一】
　　经典总载四
　　原六籍【班固东都赋云盖六籍所不能谈前圣靡得而言焉谨案六籍六经也】　六艺【淮南子云五行异气而皆和六艺异用而皆通】　五经则四海传记则四渎【杨泉物理论云夫五经则四海也传记则四渎也诸子则泾渭也至于百川沟洫畎浍茍能通阴阳之气建水泉之流以四海为归者皆溢也】　三坟为金玉五典为琴筝【抱朴子云退隠之士以三坟为金五五典为琴筝讲肄为钟鼔百家为笙簧】　五经为府藏【髙彪集云杂艺为庖厨五经为府藏】　六经为庖厨【傅干与苏文师书云六经为庖厨百家为异也】　道义之渊海【抱朴子云正经为道义之渊海子书为増深之川流仰而比之则景星之佐三辰也俯而方之则林薄之依嵩岳也】　文章之渊府【傅子云诗之雅颂书之典谟文质足以相副玩之若近寻之若逺浩浩乎文章之渊府】　増十二经【详总载一】　十三经【事物记原云以易诗书三礼春秋三传加孝经语孟尔雅谓之十三经焉】　受七经【史记索隠云文翁使司马相如等受七经】献九经【元文元明善董君神道碑云公讳陞乗传入朝见光天宫奏曰臣闻帝王之道布在方】
　　【册方册之要无先六经臣輙献九经伏望陛下采其所载资辅圣祖神宗之化嘉惠天下】　经五渉四【苑李固与弟书云昔严夫子经五渉四州九游八】　经九通六【唐文粹欧阳詹张博士讲礼记记云圣祖三刋经九公通其六】　心醉六经【中説事君篇云子游河涧之渚河上丈人曰何居乎斯人也心若醉六经目若营四海文中子去之薛収曰何人也子曰隠者也】　手注六经【宋史赵汝欢传云汝欢字恱道燕懿王八世孙手注六经】　开亿兆之心灵啓羣生之耳目【文苑英华李令琛书史百家对云即有姬公秀出制礼乐以匡周宣父挺生□诗书而反鲁莫不宪章文武祖述唐虞开亿兆之心灵啓生人之闻见】　浩若江海髙若丘山【唐文粹李翺荅进士王载言书云浩乎若江海髙乎若丘山六经之辞也】　幽于神妙于元造【皮日休移成均博士书云六籍仪刑乎万世其幽幽于神其妙妙于元造】　经纬天地辉光日月【宋文鉴朱光庭请用经术取士疏云夫六经之文经纬天地辉光日月】　囊括宇宙含照生灵【明文衡金实七更云圣人之言世谓之经囊括宇宙含照生灵详七】　嘉论之林薮文义之渊海【太平御览桓谭时论云易一曰连山二曰归藏三曰周易古文尚书礼记论语孝经嘉论之林薮文义之渊海也】　羣言之奥区才思之神臯【见总载一】
　　经典总载五
　　原诗晋傅咸孝经诗曰立身行道始于事亲上下无恶不敢恶人【一作不恶于人】孝无终始不离其身三者备矣以临其民以孝事君不离令名进思尽忠不议则争【一作义则不争】匡救其恶灾害不生孝悌之至光于神明　又论语诗曰守死善道磨而不磷直哉史鱼可谓大臣见危授命能致其身【其一】克己复礼学优则仕富贵在天为仁由己以道事君死而后已　梁武帝撰孔子正言竟述懐诗曰志学耻传习弱冠阙师友爱恱夫子道正言思善诱删次起实沈杀青在建酉孤陋乏多闻独学少击叩仲冬寒气严霜风折细栁白水凝涧溪黄落散堆阜康哉信股肱惟圣归元首独叹予一人端然无四友　唐李峤经诗曰汉室鸿儒盛邹堂大义明五千道徳阐三百礼仪成青紫方拾芥黄金徒满籝谁知懐逸辨重席冠羣英
　　原赋后汉杜笃书槴赋曰惟书槴而丽容象君子之淑徳载方矩而履规加文藻之修饰能屈伸以和礼体淸净而坐立承尊者之至意惟髙下之消息虽转旋而屈挠时倾斜而反侧抱六艺而卷舒敷五经之典式　増唐许尧佐五经阁赋曰于是六籍咸萃百代无遗恭俭之教比事之辞虞夏商周之五典国风雅颂之四诗既精微之与广博莫不森罗而在兹文移科斗之质字列鱼鲁之竒轴星攅而花散带蜺舒而草滋槛风来动芸香之苾苾绮疏日映见铅椠之累累
　　原賛晋王凝之妻谢氏论语賛曰卫灵公问陈于孔子孔子对曰爼豆之事则尝闻之军旅之事未之学也庶则大矣比徳中庸斯言之善莫不归宗麤者乖本妙极令终嗟我懐矣兴言攸同孔子曰民之于仁也甚于水火水火吾见蹈而死者矣未见蹈仁而死者也
　　原铭后汉李尤经桡铭曰瞻之在前忽焉在后进新习故不舍于口子在川上逝者如斯及年广学无问不知原啓梁刘孝绰谢为东宫奉经啓曰皇太子四术夙知三善非学犹复旁求儒雅应物稽疑业光夏校徳茂周庠诸侯宋鲁于焉观则参陪盛礼莫非国华臣虽职典经图而同官不一推择而举尚多髦俊宠光曲被独在中他日朝闻犹甘夕死况兹恩重弥见生荣
　　周易一
　　原刘熙释名曰易者言变易也　帝王世纪曰庖牺氏作八卦神农重之为六十四卦黄帝尧舜引而伸之分为二易至夏人因炎帝曰连山殷人因黄帝曰归藏文王广六十四卦着九六之爻谓之周易　汉书曰文王重易六爻作上下篇孔子为彖象系辞文言序卦之属十篇故曰易道深矣人更三圣代厯三古【周易正义曰伏羲重卦周公作爻辞此説与帝王世纪不合又孔子作十篇亦曰十翼初卜商为易传至两汉传之有能名家者有施讐孟喜梁丘贺京房费直髙相又东汉郑魏王弼并注易施孟诸家自汉及魏并得立而传者甚众至西晋梁丘施髙三氏亡孟京二氏有书无师而郑王弼所传则费氏之学】　周礼春官太卜掌三易之法一连山二归蔵三周易其经卦皆八别六十有四以八命賛易之占　増礼记曰昔者圣人建天地隂阳之情立以为易　易干凿度孔子曰易卦六十四分而为上下象隂阳也阳道纯而竒故上篇三十以象阳隂道不纯而偶故下篇三十四以象隂　郑易论曰易一名而含三义易简一也变易二也不易三也孔頴达正义曰夫易者变化之总名改换之殊穪　程頥易传序曰易变易也随时变易以从道也　孝经援神契曰易长于变书考命符授河【宋均注曰授河者授河洛以考命符也】京房易传曰乾坤者隂阳之根本坎离者隂阳之性
　　命　王弼周易明象篇曰言者所以明象得象而忘言象者所以存意得意而忘象犹蹄者所以在得而忘蹄筌者所以在鱼得鱼而忘筌然则言者象之蹄也象者意之筌也　宋史王柏传曰伏羲则河图以画八卦文王推八卦以合河图河图者先天后天之宗祖也新语道基篇曰乾坤以仁和合八卦以义相求　中
　　说问易篇曰卦者智之乡也动之序也　通书精蕴章曰易何止五经之源其天地神之奥乎　正曰易一物而三才隂阳气也而谓之天刚柔质也而谓之地仁义徳也而谓之人　读书録曰画前之易即太极也太平御览王粲荆州文学官志曰夫易惟谈天入神
　　致用故系称防逺辞文言中事隠韦编三絶固哲人之骊渊也　顔延之庭诰曰易首体备能事之渊　唐文粹陆贽奉天请延访朝臣表曰通天下之情者莫智于圣人尽圣人之心者莫深于易象　宋文鉴游酢孙莘老易传序曰易之为书该括万有而一言以蔽之则顺性命之理而已　玉海荀爽曰干起坎而终于离坤起离而终于坎坎离者乾坤之象而隂阳之府　朱震曰文王作易以乾坤坎离为上经之用以艮兊震防为下经之用
　　周易二
　　増易通卦騐曰遂皇始出握机矩表计其刻白苍牙通灵【伏羲】昌之成【文王】孔寅命明道经伏易作易仲命徳维纪衡【仲谓仲尼四仲之卦震兊坎离也维者四角之卦艮巽坤干也周文増通八八之节转序三百八十四爻以系正命之瑞故正其本而万物理矣差之毫厘失之千里】　礼记孔子曰我欲观殷道是故之宋而不足徴也吾得坤干焉　髙士传曰田何字子庄齐人自孔子受易五传至何惠帝时何年老家贫守道不仕帝亲幸其庐以受业终为易者宗前汉书丁寛传曰寛字子襄初梁项生从田何受易
