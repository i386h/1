<!-- { "loadSidebar": true } -->
　　増吕氏曰乡饮酒者乡人以时防聚饮酒之礼也因饮酒而射则为之乡射　原周制乡饮酒礼主人朝服就先生而谋賔介【主人谓诸侯之卿大夫也朝服者冠元端缁带素白屦先生乡中致仕者賔介处士贤者也古者年七十而致仕老扵乡里大夫名曰父师士名曰少师而教学焉恒知乡人之贤者是以大夫就而谋之贤者为賔其次为介又其次为众賔而与之饮酒】乃席賔主人介【賔席牖前南面主人席阼阶上西面介席西阶上东面】众賔之席皆不属焉【敷众賔席扵賔席西不属不相续也皆独坐眀其徳各特也】罇两壶扵房户间酒在西【酒在西上也】设洗扵阼阶东面主人与賔三揖至扵阶三让主人升賔升主人阼阶上当楣北面再拜賔西阶上当楣北面答拜【三揖者将进揖当阶揖当碑揖也楣前梁也复拜拜賔至此堂尊之也】主人坐取爵实之賔席前西北面献賔【献进也进酒扵賔也】賔西阶上拜主人少退【退避也】賔进受爵复位主人阼阶上拜送爵賔少退【复西阶上位也】荐脯醢【荐进也进之者主人有司】賔升席自西方【升由下也升必中席】乃设折俎賔坐左执爵祭脯醢【坐坐扵席也祭脯醢者以右手】奠爵于荐西卒爵兴賔实爵主人之席前东南面酢主人主人阼阶上拜賔少退主人进受爵复位賔西阶上拜送爵荐脯醢主人升席自北方设折爼祭如賔礼【祭者祭荐爼及酒亦哜啐】自席前适阼阶上北面坐卒爵兴坐奠爵遂拜执爵兴賔西阶上答拜【自席前者啐酒席末因从北方降由便也】主人坐奠爵扵序端主人实觯酬賔阼阶上北面坐奠觯遂拜执觯兴賔西阶上答拜【酬劝酒也酬之言周也忠信为周】坐祭遂饮主人賔觯賔之席前北面賔西阶上拜主人进坐奠觯扵荐西主人揖降賔降立扵阶西当序东面【主人将兴介为礼賔谦不敢居堂上也】主人以介揖让升拜如賔礼主人坐取爵扵东序端实爵介之席前西南面献介介西阶上北面拜主人少退介进北面受爵复位主人介右北面拜送爵介少退【主人拜介右降賔就卑也】主人立扵西阶东荐脯醢介升席自北方设折爼祭如賔礼自南方降席北面坐卒爵兴坐奠爵遂拜执爵兴主人介右答拜【不哜啐下賔也】介授主人爵扵两楹之间【就罇南授之也介不自酌下賔也酒者賔主共之】介西阶上立主人实爵酢扵西阶上介右坐奠爵遂拜卒爵兴介答拜主人复阼阶揖降介降立扵賔南主人西南面三拜众賔众賔皆荅一拜【三拜一拜者示偏不备礼也不升拜贱也】主人揖升坐取爵扵西楹下实爵献众賔众賔之长升拜受者三人【长其老者也言三人则众賔多矣】主人拜送【于众賔客】坐祭立饮授主人爵降复位【贱者礼简也】众賔献则不拜受爵坐祭立饮【弥简也】毎一人献则荐诸其席主人以爵降奠于篚【不复用也】揖让升席即设席扵堂廉东上【为工布席也侧边曰亷】乐正先升立扵西阶东【正长】工入升自西阶北面坐工歌鹿鸣四牡皇皇者华【三者皆小雅】笙入堂下磬南北面立乐南陔白华华黍【笙吹者也以笙吹此诗以为乐也南陔白华华黍小雅今亡】乃间歌鱼丽笙由庚歌南有嘉鱼笙崇丘歌南山有台笙由仪【间代也谓一歌一吹也六者小雅】乃合乐周南关睢葛覃卷耳召南鹊巢采蘩采苹【合乐谓歌与众声俱作也周南召南国风也王后国君夫人房中之乐歌也】工告扵乐正曰正歌备乐正告扵賔司正洗觯升自西阶上北面受命扵主人主人曰请安扵賔司正告扵賔司正实觯降自西阶阶间北面坐奠觯退共【音拱】少立【阶间北面东西节也其南北当中庭共拱手也少立自正愼其位也】坐取觯不祭遂饮坐奠觯扵其所退立扵觯南【洗觯奠之示洁敬也立扵其南以察众也】賔北面坐取爼西之觯阼阶上北面酬主人主人降席立扵賔东【初起旅酧也】主人受觯賔拜送扵主人之西【旅酬同阶礼杀】主人西阶上酬介介立扵主人之西如賔酬主人之礼主人揖复席司正升相旅曰某子受酬受酬者降席【旅序也扵是介酧众賔又以序相酧也】司正退立扵序端东面受酬者拜兴饮皆如賔酬主人之礼【嫌賔以下异也】司正降复位【觯南之位】使二人举觯扵賔介司正升自西阶受命扵主人主人曰请坐于賔遂彻爼乃羞【羞进也所进者狗胾醢也乡设骨体所以致敬也今进羞所以尽爱也敬之爱之所以厚贤也】无算爵【算数也賔主燕饮爵行无算醉而止也】无算乐【燕乐亦无数或间或合尽欢而止也】賔出奏陔【陔夏也陔之言戒终日宴饮酒罢以陔为节明无失礼也】主人送扵门外再拜【门东西面拜也賔介不答拜礼冇终也】周礼大司徒之职云以乡三物教万民而賔兴之【三物者一曰六徳知仁圣义忠和二曰六行孝友睦婣任恤三曰六艺礼乐射御书数也】郑康成曰诸侯之卿大夫正月吉日受法扵司徒退而颁扵乡吏及三年大比而兴其贤者能者以賔礼礼之献扵王庭曰乡饮酒【按乡饮酒之礼其义有四此则賔贤能乡饮酒也又云五十者立侍六十者坐六十者三豆七十者四豆八十者五豆九十者六豆所以眀养老正齿位此乃党正饮酒亦谓之乡饮酒又按州长春秋习射扵序先乡饮酒之礼亦谓之乡饮酒礼又有卿大夫饮国中之贤者酒亦用乡饮酒之礼故王制云习射尚功习乡尚齿并郷射党正饮酒之法也】乡饮酒义曰主人拜迎賔扵庠门之外入三揖而后至阶三让而后升所以致尊让也盥洗扬觯所以致洁也拜至拜洗拜受拜送拜既所以致敬也尊让洁敬也者君子所以相接也君子尊让则不争洁敬则不慢不慢不争则逺扵鬬辨矣不鬬辨则无暴乱之祸矣斯君子之所以免扵人祸也故圣人制之以道乡人士君子罇扵房户之间賔主共之【共罇者人臣卑不尃大恵故不别设罇】罇有元酒贵其质也教人不忘本也【本古也古者无酒用水而已】牲用狗烹扵东方祖阳气之发扵东方也【祖法也狗所以养賔阳气主养万物狗择主人】差出自东房主人共之也【燕私可以自专也共音恭】洗当东荣主人之所以自洁而以事賔也水在洗东祖天地之左海也賔主象天地也介僎象阴阳也三賔象三光也让之三也象月之三日成魄也四面之坐象四时也【阴阳助天地养成万物三賔象天三光系之扵天也　又曰介僎以象日月日出扵东僎所在也月生扵西介所在也三光三大辰也天之政教出扵大辰】天地严凝之气始扵西南而盛扵西北此天地之尊严气也此天地之义气也天地温厚之气始扵东北而盛扵东南此天地之盛徳气也此天地之仁气也主人尊賔故坐賔扵西北而坐介扵西南以辅賔賔者接人以义者也故坐扵西北【言賔来以成主人之徳也】主人者接人以仁徳厚者也故坐扵东南而坐僎扵东北以辅主人也饮酒之节朝不废朝暮不废夕賔出主人拜送节文终遂焉知其能安燕而不乱也【朝夕朝暮听事也不废之者既朝乃饮先夕而罢其正也终遂犹充备也】乡饮之义君子所以相接尊让洁敬之道行焉是贵贱眀隆杀辨和乐而不流弟长而无遗安燕而不乱此五者足以正身安国矣増周礼乡大夫三年则大比考其徳行道艺而兴贤
