<!-- { "loadSidebar": true } -->
　　原序晋傅咸喜雨赋序曰泰始九年自春不雨以渉夏节草木共燃百姓以尧有九载之水汤有七年之旱恐遭斯运并有惧心圣皇劳虑分使祈祷徧于羣望余以太子洗马兼司徒请雨百辟莅事三朝而大雨降退作斯赋
　　増记唐裴处权祷河侯庙记曰六年夏不雨尚书博陵崔公惧兹农事凡明神灵迹有可以膏稼穑者必命牺牲箫鼓以动之卒无应一旦监军使阎公曰郡濒河侯庙具存姑用旱祷宜干流以苏大田五月庚午公会阎公幄河壖列旌斾率府从事合牙门诸将郡县吏罗为侯拜声以具乐酾以清觞腥爓燔炙苾芬交错版书精意以耸侯聼六月辛未雨乙亥始霁自乙亥至于秋七月壬子以烈日下烛南亩复燥癸丑公复会阎公仪若庚午丙辰雨己未乃霁噫公祷之虔神应之速祷不虔无以徴侯贶应不速无以协农时既贶既应多稼织野寒耕热耘之子其有京坻之望乎
　　原文晋曹毗请雨文曰下邳内史曹毗敬告山川诸灵顷节运错戾旱亢隂消川竭谷虚石流山燋天无纎云野有横飇盛夏应暑而或凉草木无霜而自凋皇皇农夫辍耕田畔悠悠舟人顿棹川岸云根山积而中披雨足垂零而复散圣主当膳而减味牧伯忘餐而过晏民庶拊心而嚬蹙搢绅不期而同叹斯亦忧勤之极情而明灵之逹观矣　梁陆倕请雨赛蒋王文曰陆周祚钟岳降精聪明正直得一居贞无方无体不疾不行化驰九县位冠百灵东掩屡西郊已戢偶龙矫首泥人鹤立神聼孔殷灵应挥霍儵覩翻伊俄闻倒洛乐周祈毕恩洽酒防灵谈抗袖鬼笑投柈推兹且引于万斯欢梁任孝公赛钟山蒋帝文曰尝闻河南少雨汉主避
　　其正殿许下辍润魏后计彼尘书和气乖运隂阳舛互风至若汤云生犹火速能制兹东井告彼南箕水满毕星气冲卯地使君子有亹亹之心耕夫无慼慼之念増唐柳宗元雷塘祷雨文曰惟神之居为坎为雷专此二象宅于岩隈风马云车肃焉徘徊能泽地产以祛人灾歳既旱暵害兹生长敢用昭告期于肸蠁腾波通气出地奋响钦若成功惟神是奨　李商隠郑州祷雨文曰旱魃为虐应龙不兴困杲日于诗人苦宻云于易象生物斯瘁民食攸囏某叨此分忧俯慙无政爰求真侣虔祷隂灵减餔表勤褰帷引咎伏乞下通荥播上达天潢合为膏泽之原用息蕴隆之患其于效信敢或逡廵暴露托词焦劳结虑泉间候气树杪占风惟望玉女之披衣敢骇商羊之鼔舞　司空圗移雨师文曰天以神乳育百谷必时既丰然后民相率以劳神之勤今始恡其施以愁疲民是神怠天之职也必希民之求而后应是神翫天之权也既应而俾民推怨于天归惠于已是神攘天之德也推怨何以为义利腥羶以馈何以为仁怠天之事何以为政蔑是数者何以为神　宋曽巩福州鳝溪祷雨文曰天子圣德海是绥维此海初不罹饥今宇宁矣师征始归今食足矣廪实尚縻若歳大熟如梁如茨如陵如坻自公及私狱无讼系里无盗闚式于永世方始在兹今此大田既硕而齐俾不卒成孰忍为斯神有灵迹国人所只神有显号天子所跻萎能起之槁能泽之胡能有余敛而不施我用卜日蚤驾以驰即告潭侧尚其聼之攘除骄阳腾云彍霓播为甘液沛洒淋漓俾农有秋百物具宜熄偷与争长置刑笞人于报事岂有斁思







　　御定渊鉴函卷一百七十二
　　钦定四库全书
　　御定渊鉴函卷一百七十三
　　礼仪部二十【食祭　杂祭　黍稷　牺牲　祭馔包茅　祭服　祭器　祝史　馂归胙　修废祭　薄祭　淫祀渎祀　逆祀　不祀】
　　食祭
　　増授祭【周礼膳夫授祭】賛祭【周礼王燕食则奉膳賛祭】　示先【周礼注饮食必祭示有所先】辨【太祝辨九曰稽首顿首空首振动吉凶竒褒肃以享右祭祀】　原先客祭【客不降等则先祭】后君祭【玉藻若赐之食而君客之则君命之祭然后祭】　太祝辨祭【周礼春官太祝辨九祭一命祭若礼云君命客祭而祭之是也二衍祭主人延宾祭三炮祭炮读为包若兼祭于豆四周祭谓殽之序徧祭之也五振祭六擩祭振祭擩祭本同不食者擩则祭之将食者既擩必振乃祭也七絶祭八缭祭九共祭絶缭亦同礼多者缭之畧者絶之则祭也共犹授也王祭食膳夫授祭是也】庆封泛祭【左传叔孙穆子食庆封庆封泛祭谓逺散不恭也】　馂余不祭【父不祭子夫不祭妻】殽进徧祭【礼记主人延客祭祭食祭所先进殽之序徧祭之注祭先君子有食不忘本也】水浆不祭【玉藻惟水浆不祭为已偞卑注已太也偞厌之也】疏食辞祭【杂记孔子曰少施氏食我以礼吾祭作而辞曰疏食不足祭也】　祭【玉藻瓜祭上环】鱼祭【鱼祭膴膴大脔也谓刺鱼腹也】　増生人祭食【周礼疏生人祭食不合与祭鬼神同科故皆以为生人祭食法】
　　【将食先祭先造食者谓之祭食】皇尸祭食【玉海皇尸祭食之法以诸侯大夫少牢馈食之礼明之】取脯擩于醢【唐书礼乐志皇帝加元服礼进馔者奉馔设于前皇帝左执觯右取脯擩于醢】
　　【祭于笾豆之间】韮爼擩于豆【唐书礼乐志皇太子加元服礼賛冠者取韮爼遍擩于豆以授皇太子又祭于笾豆之间】　原既比庆封之泛　难许叔氏之礼　恩必逮下子道或霑于食余　礼必有先神理具歆于馂祭
　　杂祭祀
　　増八神【史记始皇东游祠名山大川及八神八神将自古有之或曰太公以来作之齐所以为齐以天齐也其祠絶莫知起时】四祠【文献通考汉宣帝立五龙山仙人祠及黄帝天神帝原水凡四祠于肤施】祃牙【玉海太平兴国五年车驾北征祭祃牙于北郊】鄜畤【汉书郊祀志秦文公梦蛇自天下属】
　　【地其口止于鄜衍于是作鄜畤】　杜主【史记封禅书雍管庙祠有杜主杜主故周之右将军其在秦中最小鬼之神者各以歳时奉祀】祅神【酉阳杂爼突厥事祅神无宇刻毡为形盛于毛袋行动之处以脂苏涂之或系之竿上四时祀之】　黄熊【左传昭公七年郑子产聘于晋韩宣子曰寡君寝疾梦黄熊入寝门何也对曰昔尧殛鲧于羽山其神化为黄熊以入于羽渊实为夏郊三代祀之晋为盟主其或未之祀乎】黒山【月令广义契丹人死皆为黑山神所管每歳五京进人马纸甲各万余事祭山焚之其礼甚为严肃非有祭祀皆不敢近山】　降莘【周语惠王十五年有神降于莘王使太宰忌父帅傅氏及祝史奉牺牲玉鬯徃献马】伏祠【汉书郊祀志秦作伏祠注秦徳公二年初伏惠文王十二年初腊】　金马碧鸡【郊祀志汉宣帝时或言益州有金马碧鸡之神可醮祭而致于是遣谏大夫王褒持节而求之】竹王【黄州有竹王庙亦有称为竹三郎庙】花姑【春园记花姑花木录魏夫人弟子善种花亦号】
