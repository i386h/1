<!-- { "loadSidebar": true } -->
　　原潜龙勿用阳在下也【周易】　尺蠖之屈以求伸也【易系】以懿文徳【易】　増内文明而外柔顺以大难文王以之【易】　遵养时晦【诗】　退藏于密【易】　三分天下有其二以服事殷　原舜居深山与鹿豕游【孟子】　隐于芒砀【史记】　尤乐杜鄠　雷雨不迷【舜】　上有黑云　告归之田【汉髙】　告归乡里　躬耕白水【光武】　讲学长安　习读书传　秋冬弋猎　归于顿丘　僦驴给费　为县送徒　为舂陵讼租　为泗上亭长【汉髙】　为洛北簿尉一年成聚　三年成都　増隐徳【唐宣帝详潜晦一】　多务韬晦【通鉴周世宗在藩邸多务韬晦】　淮右布衣【明太祖曰予本淮右布衣因天下乱为众所推】
　　殷忧
　　原帝王世纪曰夏桀无道辠谏者汤使人哭之桀囚汤使于夏台而后释之诸侯由是咸叛桀附汤同日贡职者五百国三年而天下咸服　竹书纪年沈约注云王嘉季歴之功锡之圭瓒秬鬯九命为伯既而执诸塞库季歴困而死因谓太丁杀季　又曰执季歴于塞库羁文王于玉门郁之情辞以作歌其传久矣　帝王世纪曰文王虽在诸侯之位袭父为西伯纣既囚文王文王之长子曰伯邑考质于殷为纣御纣烹以为羮赐文王曰圣人当不食其子羮文王得而食之纣曰谁谓西伯圣者食其子羮尚不知也　琴操曰文王僃修道徳百姓亲附文王有二子周公武王皆圣是时崇侯虎与文王列为诸侯徳不及文王常嫉妬之乃谮文王于纣曰西伯昌圣人也长子发中子旦皆圣人也三圣合谋君其虑之乃囚文王于羑里将欲杀之于是文王四臣散宜生等周流海内经歴丰土得美女二人水中大贝白马朱鬛以献于纣陈于中庭纣立出西伯文王在羑里时演易八卦以六十四作郁厄之辞困于石据于蒺藜乃申愤以作歌曰殷道混混浸浊烦兮朱紫相合不别分兮迷乱声色信谗言兮炎炎之虐使我愆兮幽闭牢穽由其言兮遘我四人忧勤勤兮　汉书曰宣帝始立谒见髙庙大将军光参乗上严惮之若芒刺在背后张安世代光参乗天子从容肆意甚安　晋中兴书曰惠帝幸临漳中宗从驾是时中宗叔父东安王繇为成都王颖所害惧祸及谋出奔其夜月明禁卫甚严不能得去有顷天暴风雨晦冥徼者四散中宗因得脱　晋阳秋曰简文帝虽登阼内不自安初荧惑入太微寻废海西公至是荧或犹在太微帝恶之谓郗超曰命之修短大所不计故无复往日事耶超云大司马温方内固社稷外布经略非常之事臣以百口保之超假还东帝谓之曰致意尊公家国之事遂至于此由吾不能以道匡树思患预防媿叹之深言何能喻又诵庾阐诗云士痛朝危臣哀主辱泣下霑衣涟如相续　増通鉴曰唐太宗曰武徳六年以后髙祖有废立之心而未定我不为兄弟所容实有功髙不赏之惧　又曰后唐废帝千春节置酒晋国长公主上寿毕辞归晋阳唐主醉曰何不且留遽归欲与石郎反耶石敬瑭闻之益惧　又曰宋太祖一日朝罢坐便殿不乐者久之左右请问其故曰尔谓为天子容易耶早间乗快误决一事故不乐耳又曰元仁宗御嘉禧殿谓侍臣曰卿等以朕居帝位
　　为安耶朕惟太祖创业艰难世祖混一区宇兢业守成恒忧不能当天心绳祖武使万方百姓乐得其所固非卿等所知也　名山藏曰明太祖谕羣臣曰古之贤君常忧治世其臣亦忧治君然贤臣之忧治君者君常安贤君之忧治世者世常治今土宇日广人民虽蕃久困未苏予心未尝忘忧卿同吾忧国福至矣不然祸败随之　又曰建文时成祖为燕王齐泰黄子澄等日夜谋防燕因以工部侍郎张昺为北平布政使谢贵为北平都指挥监燕燕王佯狂为涩舌称病甚昺贵入问燕王病王重裘拥炉见之犹颤
　　殷忧二
　　原履重刚　蒙大难　果行育徳　安不忘危　履虎尾【俱易经】　増涉春冰　凛乎若朽索之驭六马　栗栗危惧若将陨于深渊　怵惕惟厉　中夜以兴【俱书经】明王三惧【韩诗外传孔子曰明王有三惧一曰处尊位而恐不闻其过二曰得志而恐骄三曰闻天下之至道而恐不能行】　原或多难以固邦国　或殷忧以啓圣明　忧而不困　或忧而光　系夏台【汤】　囚羑里【文王】执于塞库【王季】　羁于玉门【文王俱详殷忧一】　丙吉乳养【汉宣】
　　【帝详潜晦一】　张贺供给　智勇俱困　亡失家属【汉髙祖】持满外向　铫期奋防　称汉使者【汉髙祖】　驰入韩信璧【汉髙祖】　称使者入传舍　以冰饮水　对灶炙衣【光武】芜蒌豆粥　滹沱麦饭【光武】　平城为匈奴所围【汉髙帝】河阳为津吏所止【晋中兴书】　丁公接兵【汉高帝】　曹洪授
　　马【魏武帝】　乗马得脱【典论】　泣而升车【晋中兴书】　増芒刺在背【汉宣帝详殷忧一】　毛发洒淅【通鉴唐宣宗即位李徳裕奉册既罢上谓左右曰适近我者非太尉耶每顾我使我毛髪洒淅】　乗驴车【宋太祖与辽战帝大败乗驴车走免】　夜不安枕【明太祖谓羣臣曰念天下之广生民之多忧悬于心夜不安枕】　重裘拥炉【明成祖详殷忧一】

　　御定渊鉴函卷四十八
<子部,类书类,御定渊鉴类函>
　　钦定四库全书
　　御定渊鉴函卷四十九
　　帝王部十【登庸　创业　应运祥瑞　福禄】
　　登庸一
　　原帝王世纪曰少昊姬姓也降居江水邑于穷桑以登帝位都曲阜故或谓之穷桑即图谶所谓白帝朱宣者也　又曰颛顼有圣德父昌意虽黄帝之嫡以德劣降居若水诸侯及颛顼生十年而佐少昊十二而冠二十登帝位【吕氏春秋曰帝颛顼生自若水宕处空桑乃登帝位】　又曰帝喾姬姓也有圣德十五而佐颛顼三十而登帝位都亳　又曰帝尧十五而佐帝挚受封于唐为诸侯身长十尺尝梦天上之故年二十而登帝位　尚书舜典曰慎徽五典五典克从纳于百揆百揆时叙宾于四门四门穆穆纳于大麓烈风雷雨弗迷帝曰咨尔舜询事考言乃言底可绩三载汝陟帝位　尸子曰舜一徙成邑徙成都三徙成国尧闻其贤征之草茅之中与之语礼乐而不逆
　　与之语政至简而行与之语道广大而不穷于是妻之以媓媵之以娥九子事之而托天下焉　尚书大禹谟曰受命于神宗率百官若帝之初【从舜初授帝政事奉行之】　周书曰汤放桀而归于亳三千诸侯大防汤取天子之玺置之于天子之座左复而拜从诸侯之位汤曰此天子之位有道者可以处之矣夫天下非一家之有也有道者之有也故天下者惟有道者理之惟有道者宜处之汤以此三让三千诸侯莫敢即位然后汤即天子之位史记曰髙祖与诸侯兵共击项羽项羽败而走使
　　将灌婴追杀羽东城正月诸侯尊汉王为皇帝　又曰孝文皇帝初立为代王都中都髙后崩吕产等欲为乱以危刘氏大臣共诛之使人迎代王代王问左右郎中令张武张武等议愿大王称疾以无往观其变中尉宋昌进曰羣臣议皆非也今髙帝子独淮南王与大王大王又长贤圣仁孝闻于天下故大臣因天下之心而欲迎立大王大王勿疑也廼命宋昌参乘张武等六人乘诣长安驰入代邸代王西向譲者三遂即天子位汉书曰霍光废昌邑王贺奏遣宗正德至尚冠里舍洗沐赐御衣太仆以軨猎车奉迎曾孙就斋宗正府封为阳武侯羣臣上玺绶即皇帝位　晋中兴书曰愍帝为刘粲所没中宗素服出次举哀三日于是百僚称上尊号帝固让百僚又固请中宗慨然流涕曰吾本琅邪王诸贤见逼不已乃呼私奴命驾将返国羣臣不敢复逼乃求依魏晋故事为晋王许之愍帝崩于平阳百僚更上尊号是日即皇帝位　沈约宋书曰孝武帝讳骏字休龙小字道民文帝第三子也元凶弑逆举义兵克定京邑乃践帝位　增册府元曰唐太宗文皇帝武德元年封秦王九年立为太子髙祖手诏司空裵寂等曰朕当加尊号为太上皇有司择日宜速闻奏太宗冲让不敢奉诏朝于西宫面奏曰尧舜虽有至德有禅授之事然亲庶政并经百年陛下以至圣之德抚有四海始有十载臣望陛下遵尧舜之道以百姓为心髙祖曰吾思此事已熟懐之已久故欲怡神以养生不欲矫情以从物若乃饰仁义务智能劳神以施号令疲形以行赏罚此矫情从物非吾心之所取也吾今方以道摄生养性故脱屣于汝岂可婴吾以负重哉太宗固譲弗许遂即位于东宫显德殿　又曰唐睿宗延和元年彗星从西方经轩辕入太防至于大角数日乃灭睿宗以为革旧布新之象册太子为皇帝受册悲涕左右莫不感动又奉册睿宗为太上皇皇帝听朝于武德殿上皇称朕有命称诰皇帝称予有命称制五日一朝于上皇太极殿【唐明皇】　又曰唐肃宗明皇帝第三子开元二十六年立为皇太子天寳十五载安禄山犯长安明皇幸蜀将发马嵬百姓数百人遮道攀附明皇迟留久之乃命皇太子殿后宣谕百姓百姓因请皇太子留髙力士驰告明皇明皇曰是天启也乃命后军及飞龙廏马与东宫内人等留太子因宣口敕谓将士曰太子仁孝可奉宗庙汝等善辅导之太子既至灵武羣臣请遵马嵬言之命劝进以七月甲子即位　通鉴曰周恭帝元年镇定二州言辽北汉连兵入寇周主遣殿前都检赵匡率禁兵御之癸夘发汴京是夕次陈桥驿都指挥使石守信等相与谋曰主上幼弱我軰出死力破敌谁则知之不如先立检为天子然后北征黎明军士擐甲执兵直逼寝所曰诸将无主愿防太尉为天子匡惊起披衣未及对黄袍已加身矣众即罗拜呼万嵗掖之上马拥逼还汴乃辔誓诸将曰汝等自贪富贵立我为天子能从我命则可不然不能为若主也皆下马曰愿受命匡曰太后主上我北面事者不得惊犯公卿皆我比肩不得侵朝市府库不得侵掠用命有重赏不然当族诛皆应曰诺遂整队而行入仁和门秋毫无犯遂奉匡入宫召百官至晡时班定犹未有禅诏翰林承防陶谷出诸袖中遂用之匡就庭北面拜受乃升殿即皇帝位国号宋　金史太祖本纪曰元年正月壬申羣臣奉上尊号是日即皇帝位上曰辽以宾铁为号取坚也賔铁虽坚终亦变壊惟金不变不壊金之色白完顔部色尚白于是国号大金改元收国　金太宗本纪曰太祖崩羣臣固请太宗正帝位不许诸弟以赭袍被体寘玺懐中遂即帝位　元史曰太祖建九斿白旗即位于斡难河之源　名山藏曰明太祖为呉王时元年十二月癸巳羣臣劝进呉王辞固请固却之明日又请许之甲子祭告上帝皇只于新宫曰天命真人来自沙漠百有余年今运亦终天下纷争于豪杰惟帝锡臣英贤遂戡定之今舆地周廻二万里臣下曰生民无主必推臣帝臣不敢辞亦不敢不告是用以明年正月四日设坛钟山之阳惟帝只之简在如臣可君祭日天澄气和臣若不可当示异焉　又曰明成祖兵入金川门诸王羣臣请即天子位三劝进乃谒孝陵欷歔感慕辔回营诸王羣臣备法驾奉寳玺道迎遮拥登辇军卒耆老万众夹道拜頫欢呼称万嵗遂即位
　　登庸二
　　增抚运　乘时【唐旧礼制曰髙祖抚运应期创业垂统　易曰时乘六龙以御天】　御天　立极【上见乘时注　诗经立我烝民莫非尔极】　嗣器　传归【宋太宗即位制曰王者继统承祧所以嗣神器也　宋英宗即位制曰烝民之生置君为之司牧神器之重有子所以传归】凝旒　执契【唐李峤元日朝贺表曰凝旒而天启其门　老子曰圣人执左契　唐太宗诗】
