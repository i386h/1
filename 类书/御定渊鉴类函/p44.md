<!-- { "loadSidebar": true } -->
　　增赋唐张御雹赋曰圣人常夕惕而不寐惧时令之有失欲御雹于明年必藏冰于是日深山穷谷于是桃弧棘矢而后出盖所以息天时之暴沴成国家之元吉不然者当纯阳之用事有伏隂之相蒸炎云际天而冻雨骤落芳草竟野而凄风暴兴夫伤谷者莫大于雹御雹者其在乎冰俾四时之事不悖信七月之诗有徴日临下土时在北陆乃命凌人出斯氷谷威剌剌而正切声冲冲而转速虽暂劳而可倦终永寜以多福今国家酌于故实考于先王虽雹可以御亦冰其是藏等至仁于天地曽何咎于隂阳斯道可久百王不改苟或失之四方何罪周官之礼是具鲁史之言斯在

　　御定渊鉴函卷九
<子部,类书类,御定渊鉴类函>
　　钦定四库全书
　　御定渊鉴函卷十
　　天部十【露　霜　雾】
　　露一
　　増释名曰露虑也覆虑物也　原说文曰露润泽也从雨路声　毛诗曰零露溥兮　増又曰野有蔓草零露瀼瀼　又曰蒹葭苍苍白露为霜　礼记曰季冬行秋令则露早降　又曰孟秋之月凉风至白露降　又曰天不爱其道故天降甘露　原大戴礼曰露阴阳之气也夫阴气胜凝为霜雪阳气胜则散为雨露　广雅曰湒湒瀼瀼湛湛泥泥露貌也　五经通义曰和气津液凝为露露从地生　増易通卦騐曰立秋白露下　诗含神雾曰阳气终白露为霜　礼斗威仪曰君治政则轩辕之精散为甘露　春秋繁露曰恩及于物顺于人而甘露降　春秋元命苞曰阴阳散为露　原晋中兴书曰耆老得敬则松栢受甘露尊贤爱老不失细微则
　　竹苇受甘露　晋中兴徴祥说曰王者德至天气感而甘露降郡县甘露七十降谯降盱眙方七十五亩　増宋书曰荣露腾轩萧云掩阁　原鹖冠子曰圣人之德上及太清下及太宁中及万灵则膏露下　抱朴子曰何以知天上不有甘露之渊须太平而洒之地中不有醴泉之源待有道而涌之邪　吕氏春秋曰甘露时雨不私一物　孙氏瑞应图曰甘露者神露之精也其味甘王者和风茂则甘露降于草木一本曰食之令人寿又曰露色浓为甘露王者施德惠则甘露降其草木
　　露之异者有朱露丹露元露青露黄露　増又曰甘露者美露也神灵之精仁瑞之泽其凝如脂其甘如饴一名膏露一名天酒　又曰王者德至于天和气感则甘露降于松栢　原白虎通曰甘露美露也降则物无不盛　又曰露者霜之始寒则变为霜　论衡曰儒者论甘露言其味甘必然也若甘雨霁而物翳者谓之甘雨则水味之甘也　増又曰甘露味如饴王者太平之应则降　地镜图曰视山川多露无霜其下有美玉　楚辞曰朝饮木兰之坠露夕餐秋菊之落英　张衡奏事曰飞尘増山雾露助海　束晳集曰薄冰凝池非宗庙之寳零露垂林非缀冕之饰　张载羽扇赋曰濯以芝露
　　露二
　　増古史考曰太古之初民吮露精食草木实　拾遗记曰髙辛时丹丘之国献玛瑙瓮以盛甘露瓮至尧时犹存甘露在其中盈而不竭谓之寳露以颁赐羣臣至舜时露已渐减舜迁寳瓮于衡山之上故衡山之岳有寳露坛舜于坛下起月馆以望夕月舜南廵至衡山百辟羣后皆得露泉之赐时有云气生于甘露坛又迁寳瓮于零陵之上　神异经曰黄父以雾露为浆　原汉书曰元康元年甘露降未央宫大赦以甘露连降改年为甘露　増又曰平帝永平十七年自春迄夏多甘露降谒元陵太常丞上言陵树叶上有甘露令百官采之又曰成帝河东祠后土甘露降京师　原汉武故事曰承露盘仙人掌擎玉盘为取云表之露　三辅故事曰汉武帝以铜作承露盘髙二十丈大十围上有仙人掌承露和玉屑饮以求仙也　洞防记曰东方朔游吉云之地汉武帝问朔曰何名吉云曰其国俗常以云气占吉凶若吉乐之事则满室云起五色照着于草树皆成五色露露味甘帝曰吉云五色露可以得否朔乃东走至夕而还得元黄青露盛之琉璃器以授武帝帝徧赐羣臣得露尝者老者皆少疾病皆愈　古今注曰光武建武十二年甘露下日南朱提积四十五日　东观汉记曰明帝夜夣见先帝太后觉悲不能寐明旦上陵树叶有甘露上令百官采之　谢承后汉书曰呉郡陆闳为颍川太守致鳯皇甘露之瑞　又曰呉郡沈丰为零陵太守到官一年甘露降泉陵洮阳五县流被山林膏润草木　又曰山阳百里嵩为济南相甘露降于郡安帝嘉之徴拜大鸿胪　又曰百里嵩为徐州刺史甘露再降厅事前树　増汝南先贤传曰新蔡郑敬都尉髙懿厅前槐树有白露甘露懿问掾属皆言是甘露敬曰明府徳政未致甘露但树汁耳懿不恱称疾而去原魏略曰文帝欲受禅郡国奏甘露二十七降　増
　　述异记曰呉猛将子弟登庐山过石梁见一老坐桂树下以玊杯承甘露与猛　宋书曰孝武元嘉中甘露频降状如细雪　又符瑞志曰江夏王义恭上嘉禾甘露颂云兰林甫树嘉露频流　又曰元嘉二十七年四月豫章南昌戊午午时天气晴明有彩雾映覆郡邑甘露又自云降太守刘思考以上闻　后魏书曰崔鸿字彦鸾光子也领郎中以父忧解任甘露降其庐前树世宗以本官徴鸿四年复有甘露降于京兆宅之庭树　北史曰武定六年甘露降宫阙文武同贺魏帝令羣臣各言德绩感致所由崔昂曰吉凶两门不由符瑞故桑雉之戒实启中兴小鸟孕大未闻福感所愿虽休勿休允答天意帝为敛容　隋书曰李德饶赵郡柏乡人也性至孝丁父忧单缞徒跣甘露降其树白鸠巢其庐　唐书曰柳宗元得韩愈所寄诗先以蔷薇露盥手然后读又曰李悬为贝州刺史甘露遍庭树其邑人曰美政
　　所致　又曰林攒贞元初为福唐尉闻母病弃官还母亡自埏甓作塜庐其右有白鸟来甘露降观察使李若初遣官属騐实防露晞里人失色攒哭曰天所降露祸我耶俄而露复集鸟亦廻翔诏作二阙于墓前时号阙下林家　明兴杂记曰洪武八年乙卯十一月甘露降于圆丘松上悬垂上下莹若凝脂采而食之其甘如饴上诣斋宫省视之语从臣共采食之先是四年降于钟山沾润草木五年六月仍降如前刘基因作颂以献至是复降皆帝德之黙兆也　原山海经曰轩丘鳯卵民食之甘露民饮之　增又曰诸沃之野摇山之民甘露是饮不寿者八百岁　神异经曰西北海外有人日饮天酒五斗张华注云天酒甘露也　洞冥记曰勒毕国人长三寸有翼善言语戏笑因名语国饮丹露为浆丹露者日初出有露汁如珠也　列星图曰天乳一星在氐北主甘露占明润则甘露降不然则否也　湘潭记曰庶潭露皆染红　拾遗记曰昆仑山有甘露蒙蒙似雾着草木则滴沥如珠亦有朱露望之色如丹着木石赭然如朱雪洒焉以瑶器承之如粘人君有盛德则下焉
　　露三
　　原玉杯　琼爵【上详露二　曹植魏德论曰元德洞幽飞化上承甘露以降蜜淳冰凝观阳弗晞琼爵是承献之帝朝以明圣徴】　晨降　宵零【楚辞曰凿山楹而为室兮下被衣于水渚雾露蒙蒙其晨降兮云依扉而承宇　班固典引曰甘露宵零于丰草三足轩翥于茂树】　润草垂木【春秋元命苞曰霜以杀木露以润草　续晋阳秋曰隋郡上甘露降摄阳县垂木露凝十余里】在棘　被兰【毛诗曰湛湛露斯在彼杞棘显允君子莫不令德　阮籍咏懐诗曰清露被兰臯】三危　五色【上详色紫注　下详洞冥记东方朔游吉云注】　脂凝　蜜淳
　　【何法盛晋中兴书曰甘露者仁泽也其凝如脂其美如饴　下详琼爵注】　蛇游　饮【说苑曰腾蛇游于雾露乘于风行非千里不止　洞冥记曰元封二年数遏国献能言一颈长尺二寸东方朔曰唯承桂露以饮之】　鹤警　蝉鸣【周处风土记曰白鹤性警至八月白露降流于草叶上滴滴有声即鸣　刘向说苑曰呉王欲伐荆敢有谏者死舎人有少孺子者欲谏懐丸操弹于后园露霑其衣如是三朝呉王曰子来何露霑其衣如此对曰园中有树其上有蝉蝉居髙悲鸣饮露不知螳螂在其后云云详蝉】　金掌　铜盘【后汉班固西都赋曰抗仙掌以承露擢防立之金茎　曹植承露盘铭曰大形见者莫如髙物不朽者莫如金气之清者莫如露盛之安者莫如盘乃诏有司铸铜建承露盘于芳林园】　汉宫　魏殿【汉书宣帝诏曰乃者鳯皇集太山陈留甘露降未央宫其赦天下　下见魏明帝诏】　助海　濬江【上详张衡奏事　传咸诗曰零露濬江海飞尘崇山岳】　托桐　晞薤【蘓子曰夫人生一世若朝露之托桐叶耳其与几何　古今注曰薤露哀歌也言人命如薤上之露易晞露晞明朝更复落人死一去何时归】　阴液　阳晞【蔡邕月令章句云露者阴液也释为露结为霜　诗云湛湛露斯匪阳不晞】　成池　取月【拾遗记云香露滴沥下流成池　淮南子云方诸取露于月注云方诸月燧也】　增天酒　神浆【上详露二隋卢思道贺表云神浆可挹】　缀冕　腾文【上详露一束晳集云　江淹别赋曰日出天而耀景露下地而腾文】　授帝　赐臣【上详露二洞冥记　陈纪云大元七年甘露降于乐游苑驾幸苑采甘露以赐羣臣焉】　聚荷　缀柳【唐李义山诗云聚荷凝翠玉缀柳讶垂旒】　一滴三霄【韦蘓州诗云秋荷一滴露清夜坠元天　李义山诗云仙人掌冷三霄露玉女虚五夜风】萦兰　缀菊【王介甫诗云纡萦兰叶小防缀菊丛轻】　凝花　缀叶【唐温】
　　【峤诗云凝花珠错落缀叶碧玲珑】
　　露四
　　原春为【徐整长歴云北斗当昆仑气运春夏为露】朝饮【楚词详露一】　垂林【详露一束晳集】下地【详露三腾文】　沾衣【呉越春秋云子胥谏呉王王怒暮归举衣出宫宫中羣臣皆曰天无霖雨宫中无泥露相君举衣行髙何为子胥曰吾以越谏王王心迷不听吾言宫中生草棘雾露沾我衣羣臣闻之莫不悲伤】承囊【齐谐记云农邓绍入华山采药见一童子执五防囊承栢叶上露皆如珠满囊问之曰赤松先生取以明目言终便失所在】　明目【述征记云八月一日作五明囊盛取百草头露洗目目明】润形【应防车渠盌铭云浸琼露以润形】　膏露【天不爱其道故天降膏露】寒露【陆机诗云寒露垂鲜泽明月耀其辉】　立秋降【范子云立夏九十一日立秋凉风行白露降万物结实】夙夜行【诗云厌浥行露岂不夙夜谓行多露】　增蕃使献【五代史云蕃使蒲阿散以蔷薇露十五瓶献】皇甫尝【晋史云皇甫谧幼时有甘露降柳上谧每食之谓蜜也】　原天地相合【老子云天地相合以降甘露人莫之令而自均】雨露既濡【礼曰春雨露既濡君子履之必有怵惕之心】　降于五日【月令云后五日白露降】滋彼三秋【中秋乃露滋】霑彼菅茅【诗英英白露霑彼菅茅按今经文英英白云露彼菅茅】托于桐叶【蘓子】色紫色丹【吕氏春秋伊尹说汤曰水之美者三危之露和之美者揭雩之露其色紫拾遗记曰】
