<!-- { "loadSidebar": true } -->
　　【朱门未开锁我曺已到肩相随】　暗投先容【邹阳书明月之珠夜光之璧以暗投人于道莫不按劔相盼者何则无因而至前也蟠木根柢轮囷离竒而为万乗器者以左右为之先容也】　伺侯奔走【韩愈送李愿序伺侯于公卿之门奔走于形势之涂足将进而趦趄口将言而嗫嚅】　有叩我门【杜诗有客叩我门系马门前栁】　肯访老翁【又诗肯访浣花老翁无与奴白饭马青刍】雨师未知【李寓庵诗丘园有枯槁未必雨师知】　波臣求活【庄子庄周家贫往贷粟于监河侯监河侯曰诺我将得邑金将贷子可乎庄周曰周昨来有中道而呼者顾视车辙中有鲋鱼焉曰我东海之波臣也君岂有升斗之水而活我哉周曰诺我且南游呉越之王激西江之水以迎子可乎鲋鱼忿然作色曰吾得升斗之水犹活耳君乃言此曽不如索我于枯鱼之肆】　未忘燃灰【唐罗隠诗宣室夜间如有问可能全忘未燃灰】　谁为乞火【杜牧之诗自愧埽门士谁为乞火人】　笼中药石【唐史元澹博学及进士第累迁通事舍人狄仁杰器之尝谓仁杰曰譬富家储积以自资也愿以小人备一药石可乎仁杰笑曰君正吾药笼中物】　朽出菌芝【苏轼诗枯朽犹能出菌芝】　游神奔竞【嘉祐中未有谒禁士人争驰骛请托有一人号望大马又一人号日游神言日有奔竞】铅刀一割【晋书谯王承曰公未见知耳铅刀岂无一割】　广厦万间【杜甫茆屋为秋风所破歌安得广厦千万间大庇天下寒士俱欢顔风两不动安如山】　归鸟赴林【曹子建赠白马王彪诗归鸟赴乔林翩翩厉飞翼】　飞燕巢屋【古诗愿为双飞燕衔泥巢君屋】　连城髙山【唐文粹曰连城之珍俟楚文而乃进髙山之操待钟期而后发】　入州出谷【又曰入州无为言之侣出谷罕求声之援】　施阳援溺【又曰施一阳于剥极之余援众溺于坎深之下】拯踣医疾【又曰踣者思起必謼而求拯疾者思愈必呻而求医】　求出愿濯【杜牧】
　　【之文坠井者求出执热者愿濯】　相荐自谋【杜荀鹤诗相知不相荐何以自谋身】　旧知为学【郑谷感怀投时相诗丞相旧知为学苦更教何处贡篇章】　应念下寮【罗隠诗遗簪坠珥应留念门客如今只下寮】　迹虽阻于登龙　心窃希于附骥勉驴技之一鸣　希马价之三倍　敢凭蟠木之先容辄效锥囊之自荐　虽寒菊自芳于篱下　而苦李
　　谁念于道旁　幸侍下风闻欬唾之音【庄子】　伏拜宾阼通爵里之刺【魏志】　祁公用则所举必名世流　司马出则其徒有行道志　传和凝之衣鉢殊愧前修　备狄相之参苓愿从今始　向来瓣香之敬直为南丰　此去翘材之延愿陪东阁　三吐哺而下白屋昔者见之一举手而转清波今其时矣　月明绕树自怜乌雀
　　之何依　海上问津或谓斗牛之可访　牛铎至微荀令君取以调乐　爨桐无用蔡中郎识其中琴　叩角而歌白石聊假此以干齐　筑台而识黄金犹庶防于始隗　说项斯之诗于到处幸已不遗　吹扬雄之赋以上天更期有遇　所求易与巢林之鹪不过一枝安敢负知伏枥之骥犹思千里　文穆取人才多夹袋之所蓄　元献待寒士至樽酒以相欢　月华先得莫知近水之楼台　云厦不栖更傍谁家之门户　蟠木为万乘之器必资根柢之容　祥金跃大冶之炉敢作镆鎁之想　效王岩叟之为客誓不出于他门　持陈师道之瓣香期力酬于知己
　　干谒五
　　増诗唐孟浩然诗曰乡曲无知己朝端乏亲故依谁为扬雄一荐甘泉赋　韦应物访李廓不遇诗曰九日驰驱一日闲寻君不见又空还怪来诗思清人骨门对寒流雪满山　韩愈诗曰大匠无弃材寻尺容有施况当营都邑杞梓用不疑　又诗曰龊龊当世士所忧在饥寒愿辱太守荐得充諌诤官排云叫阊阖披腹呈琅玕致君岂无术自进诚独难　李贺年七嵗以长短之制名闻京华时韩愈与皇甫湜览贺作竒之因连骑造门求见贺总角荷衣而出二公不之信因令面赋一篇贺承命欣然操觚染翰旁若无人名所作曰髙轩过二公大惊诗曰华织翠青如葱金环压辔揺珑马蹄隠耳声隆隆入门下马气如虹云是东京才子文章钜公二十八宿罗心胷元精耿耿贯当中殿前作赋声摩空笔补造化天无功厐睂书客感秋蓬谁知死草生华风我今垂翅附冥鸿他日不羞蛇作龙　刘长卿诗曰铁衣虽正涩寳刀犹可试傥遇拂拭恩应知转犀利　温庭筠诗曰折简能荣瘁遗簪莫弃捐韶光如见借寒谷变风烟　杜牧诗曰常思抡羣才以为国家治譬如匠见木碍眼皆不弃楣橛与栋梁施之皆有位忽然植明堂一挥能力致　李商隠为彭阳公令狐楚事彭阳之子绹继有韦平之拜恶商隠从郑亚之辟以为忘家防踈之重阳日谒令狐绹不见商隠留诗于其防事绹见之乃补太学博士寻为东川栁仲郢判官罢归客荥阳卒诗曰曽共山公把酒巵霜天白菊正离披十年泉下无消息九日尊前有所思不学汉臣裁苜蓿空教楚客咏江蓠郎君官贵施行马东阁无因得窥　李吉甫之父微时以一絶投维扬都防宋甄大夫宋殊无意李后生吉甫吉甫节判青州有举子呉武陵诣府投献并不礼之武陵遂书前诗以献吉甫厚赂之请为寝黙诗曰十处投人九处违家乡无里又空归严霜昨夜侵人骨谁念髙堂未授衣　宋吕防正少贫访谒不遇诗曰十谒朱门九不开满头风雪却囬来归家羞覩妻儿面拨尽寒炉一夜灰　范彦能赠张徐州谡诗曰田家采樵去薄暮方来归逺闻稚子说有客款柴扉傧皆珠玉裘马悉防肥轩盖照落传瑞生光辉疑是徐方牧既是复疑非思旧昔言有此道今已微物情弃疵贱何独顾衡闱恨不共鸡黍得与故人挥懐情徒草草泪下空霏霏寄书云间鴈为我西北飞　程晓嘲热客诗曰长夏三伏时道里无行车闭门避暑卧出入不相过只今褦襶子触热到人家主人闻客来嚬蹙奈此何揺扇臂中疼流汗正滂沱传戒诸髙眀热行宜见呵　梅尧臣欧阳永叔王原叔二翰林韩子华吴长文二舍人同过敝庐値出不及见诗曰枯竹为门扉不可容车骑况如郑广文无氊借賔位穷冬月破七贵客聮玉辔传驺肃里闾下榻呼童稚问我何所往共留墙上字儿愚不知谁金章言照地既屈卿大夫恨莫亲帚篲星躔囬已髙麟趾宁复致戢戢邻巷居相见窃自喟岂料瘦老翁能令贤达至昔时蓬蒿径安有此盛事　司马光阍吏诗曰弊车羸马犯尘泥愁到朱门徧徧辞相国舍人虽骤见将军马监岂相知因循嵗月劳何补颠倒风埃辱固宜惆怅东冈旧坡在素心空负白云期　李清臣韩魏公知中山求谒其值吏报曰太祝方寝清臣因题诗于壁魏公见之曰吾知此人有才竟有东牀之选诗曰公子乘闲卧绛厨白衣老吏慢寒儒不知梦见周公否曽说当年吐哺无　苏轼嘉祐中陈希亮知凤翔府轼初擢制科签书判官事或谒入不得见客次假寐诗曰谒入不得去兀坐如枯株岂惟主忘客今吾亦忘吾同僚不觧事愠色见髯须虽无性命忧且复忍斯湏刘彦中袖刺诗曰袖刺谒诸邻徘徊寄心赏潭潭广厦深咳唾生余响兹邦懐地寳比屋夸雄敞何如蓬庐士贫贱安所养　魏野寻隠者不遇诗曰寻真误入蓬莱岛香风不动松花老采芝何处未归来白云满地无人埽　又喜孙状元访诗曰道同忘贵贱陋巷毎来看相见唯呼字留题不着官狂吟无所忌静话有余欢却恨归公署茅斋防宿难　又谢防相公相访诗二首曰昼睡方浓向竹斋柴门日午尚慵开惊囬一觉游仙梦村巷传呼宰相来中书两入防尚书出镇雄藩半载余棠树隂中无讼听闲骑白马到茅庐　张耒谒客诗曰入门投谒吏翩翩我非欲见礼则然异哉宾主两无语客起疾走如避然我已不恭愧昔贤忍使涂炭朝衣冠人生暂聚鸿集川春风吹飞何后先　唐平曽谒华州李相不遇诗曰老夫三日门前立珠箔银屏昼不开诗巻却抛书袋里正如闲看华山来　刘鲁风投谒所知为典谒所阻因赋诗曰万巻书生刘鲁风烟波万里访文翁无钱乞与韩知客名纸毛生不为通　李观初为太学官因上言新法不便出通判处州题诗曰十谒朱门九不开利名渊薮日徘徊自知不是公侯骨夜夜江山入梦来　杨万里人日诘朝昌英叔出谒诗曰四序各自佳要不如春时何必花与栁始爱春物熙今晨驾言出公南山西泥软屦自惬风嫩面不知寒草动暖芽晴山余两姿水日亦相媚蹙纹生碎晖鸟声岂为我我听偶自怡出门初惮烦载涂乃忘归但令我意适岂校出处为路人见我揖属我有所思我不见其面信口聊应之徐语恐忤物欲谢已莫追我率或似傲彼愠独得辞　江南处士朱真白善嘲咏甞谒一贵人不礼防事有格子屏风真白题诗曰道格何曽格言糊又不糊浑身都是眼还觧识人无　明王廷陈送唐生诗曰仗策欲谁亲侯门不重宾空弹冯氏铗莫济范睢贫玉露凋红树金风起白苹萧萧南去鴈飘泊自为羣
　　増文唐骆宾王文曰倘能分其斗水济濡沫之枯鳞恵以余光照孀栖之寒女便伏枥驽蹇希骐骥而蹀足窜迹翩翻排鸳鸯而刷羽　又曰短翮于抢榆希髙标之余拂濯鲜鳞于防滴望鸿浪之微沾所冀頋盼曲流剪拂増价则铅刀起一割之用跛鼈致千里之行　又曰鲁泽祥麟希委质于宣父呉坂逸骥实长鸣于孙阳所贵在乎见知所屈伸乎知己
　　増书汉东方朔与公孙书曰爵禄不相责以礼同类之游不以逺近为初故东门先生居蓬户空穴之中魏公子以百骑造之大丈夫相知何必接尘而游乘髪齐年防　唐李白与韩荆州朝宗书曰今天下以君侯为文章之司命人物之权衡一经品题便作佳士而今君侯何惜阶前盈尺之地不使白扬眉吐气激昻青云耶韩愈与邢尚书书曰布衣之士身居穷约不借势于
