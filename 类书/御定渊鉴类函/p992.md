<!-- { "loadSidebar": true } -->
　　増序隋书文学传潘徽韵纂序曰文字之来尚矣初则羲皇出震观象纬以法天次则史颉佐轩察蹄迹而取地于是八卦爰始爻文斯作绳用旣息坟籍生焉至如龙防授河威出洛緑绨白检述勋华之运金绳玉字表夏殷之符卸甲示于姬坛吐卷征于孔室莫不理包逺迩迹会幽明仰协神功俯照人事故能宣流万代正名百物为生民之耳目作后王之规范　宋徐重脩说文序曰臣徐等奉诏校定许愼说文十四篇幷序目一篇凡万六百余字圣人之旨盖云僃矣稽夫八卦旣画万象旣分则文字为之大辂载籍为之六辔先王敎化所以行于百代及于万物之功与造化均不可忽也虽复五帝之后改易殊体六国之世文字异形然犹存篆籀之迹不失形之文乃暴秦战攻散聿兴便于末俗人竞师法古文旣绝譌伪日滋至汉宣帝时始命诸儒脩苍颉之法亦不能复故光武时马援上疏论文字之譌谬其言详矣及和帝时申命贾逵修理旧文于是许愼采史籀李斯扬雄之书博访通人考之于贾逵作说文解字至安帝十五年始奏上之而书行之已久习之益工加以行草八分纷然间出返以篆籀为竒怪不复经心至于六籍旧文相承传写多求便俗渐失本原尔雅所载草木鱼鸟之名肆意増益不可观矣诸儒传说亦非精究小学之徒莫能矫正唐大厯中李阳冰篆迹殊绝独冠古今自云斯翁之后直至小生此言为不妄矣于是刋定说文脩正笔法学者师慕篆籀中兴然颇排斥许氏自为臆说夫以师心之见破先儒之祖述岂圣人之意乎今之为字者亦多从阳氷之新义所谓贵耳贱目也唐末丧乱经籍道息皇宋膺运二圣继明人文国典粲然光被兴崇学校登进羣才以文字者六艺之本固当率由古法乃诏取许愼说文解字精加详校垂宪百代臣等愚陋敢竭所闻盖篆书堙替为日已久今以集书正副本及羣臣家藏者僃加详考有许愼注义序例中所载而诸部不见审知漏落悉从补録复有经典相承传写及时俗要用而说文不载者承诏附益之以广篆籀之路亦皆形声相从不违六书之义者其间说文具有正体而时俗譌变者则具于注中其有义理乖舛违戾六书者并序列于后俾夫学者无或致疑大抵此书务援古以正今不徇今而违古若乃髙文大册则宜以篆籀着之金石至于常行简牍则草足矣又许愼注解词简义奥不可周知阳冰之后诸儒笺述有可取者亦复附益犹有未尽则臣等粗为训释以成一家之学时未有反切后人附益互有异同孙愐唐韵行之已久今并以孙愐音切为定庶夫学者有所适从食时而成旣异淮南之敏县金于市曽非吕氏之精尘渎圣明若临冰谷　又说文解字韵谱序曰昔伏羲画八卦而文字之端见矣苍颉摹鸟迹而文字之形立矣史籀作大篆以润色之李斯变小篆以简易之其美至矣及程邈作而人竞趣省古法一变字义寖譌先儒许愼患其若此故集仓鸦之学研六书之旨博访通识考于贾逵作说文解字十五篇凡万六百字字书精博莫过于是篆籀之体极于斯焉其后贾鲂以三苍之书皆为字字始广而篆籀转微后汉及今千有余岁凡善书者皆草焉又书之法有删繁补阙之论则其譌伪断可知矣故今字书之数累倍于前夫圣人创制皆有依据不知而作君子愼之及史阙文格言斯在若草木鱼鸟形声触长之良无穷极茍不折之以古义何足以观故叔重之后玉篇切韵所载习俗虽久要不可施之于篆文往者李阳冰天纵其能中兴斯学赞明许氏奂焉英发然古法背俗易为堙微方今许李之书仅存于世学者殊寡旧章罕存秉笔操觚要资校阅而偏旁奥密不可意知寻求一字往往终卷力省功倍思得其宜舍弟锴特善小学因命取叔重所记以切韵次之声韵区分开卷可覩锴又集通释四十篇考先贤之微言畅许氏之元旨正阳冰之新义折流俗之异端文字之学善矣尽矣今此书止欲便于检讨无恤其他故聊存古训以为别识其余敷衍有通释五音凡千卷贻诸同志云
　　増书唐李阳冰上李大夫论古篆书曰阳冰志在古篆殆三十年见前人遗迹但偏傍模刻而已缅想圣达造书之意乃复仰观俯察六合之际焉于天地山川得方圆流峙之形于日月星辰得经纬昭囘之度于云霞草木得霏布滋蔓之容于衣冠文物得揖让周旋之体于须睂口鼻得喜怒惨舒之分于虫鱼禽兽得屈伸飞动之理于骨角齿牙得摆拉咀嚼之势随手万变任心所成可谓通三才之气象备万物之情状者矣常痛孔壁遗文汲旧简年代寖逺谬误滋多蔡中郎以豊同丰李丞相将朿为宋鲁鱼一惑泾渭同流学者相承靡所迁复每一念至未尝不揽笔长叹焉
　　増论唐张怀瓘文字论曰以筋骨立形以神情润色虽迹在尘寰而志出云霄灵变无常务于飞动探彼意象入此规模
　　原杂文汉崔瑗草书势曰书体之兴始自颉皇写彼鸟迹以定文章爰曁末叶典籍弥繁时之多僻政之多权官事荒芜勦其墨翰惟作佐旧字是删草书之法盖又简略应时谕旨用于卒迫兼功幷用爱日省力纯俭之变岂必古式观其法象俯仰有仪方不中矩圆不副规抑左扬右望之若欹竦企鸟跱志在飞移狡兽暴骇将奔未驰或黜防染状似连珠绝而不离蓄怒拂郁放逸生竒或凌遽而惴栗若据槁而临危傍防斜附似螳蜋而拘枝绝笔放体余綖糺结若山蠭施毒看隙縁巇腾蛇赴穴头没尾垂是故逺而望之漼焉若沮岸崩涯就而察之即一画不可移纤微要妙临时从宜略举大较彷佛若斯　蔡邕篆书势曰字画之始因于鸟迹苍颉循圣作则制文体有六篆巧妙入神或文斜列栉比龙鳞纡体放尾长短副身頽若黍稷之垂颖蕴若虫蛇之棼缊扬波振激龙跃鸟震延颈胁翼体似凌云或轻举内投微本浓末若绝若连似露縁丝垂凝下端从者如悬衡者如编杪者邪趣不方不圆若行若飞蚑蚑翾翾逺而望之象鸿鹄羣游络绎迁延廹而察之端际不可得见指防不可胜原研桑不能数其诘屈离娄不能覩其隙间般倕揖让而辞巧籀诵拱手而韬翰处篇籍之首目粲粲斌斌其可观摛华于纨素为学艺之范闲嘉文徳之懿蕴作者之莫刋思字体之頫仰举大略而论旃　晋成公绥书体曰皇颉作文因物搆思观彼鸟迹遂以成意阅之后嗣存载道义纲纪万事俗所传述实由书记时变巧易古今各异虫篆旣繁草稾近伪适之中庸莫尚于规矩有则用之简易随便适宜亦有弛张操笔假墨抵押毫芒彪焕磥落形体抑扬芬葩连属溢分罗行烂若天文之布曜蔚若锦绣之有章或轻拂徐振缓按急挑挽横引从左牵右绕长波郁拂微势缥缈工巧难传善之者少应心隐手必由意晓尔乃动纎指举弱腕握素纨染元翰彤管电流雨下雹散防□折怵挫安案缤纷络绎华藻灿烂缊絪卓荦一何壮观繁缛成文又何可翫章周道之郁郁表唐虞之辉焕若乃八分玺法殊好异制分白赋黑棊布星列翘首举尾直刺斜缱绻结体賸彩奋节或若虬龙盘游蜿蝉轩翥鸾凤翺翔矫翼欲去或若鸟将击幷体抑怒良马腾骧奔放向路仰而望之郁若霄雾朝升游烟连云俯而察之凛若清风厉水漪澜成文垂象表式有模有楷形功难详聊举大体
　　増赞宋苏轼文与可飞白赞曰美哉多乎其尽万物之态也霏霏乎其若轻云之蔽月飜飜乎其若长风之卷斾也猗猗乎其若游丝之萦柳絮褭褭乎其若流水之舞荇带也离离乎其逺而相属缩缩乎其近而不隘也
　　著述一
　　増法言曰或曰述而不作元何以作曰其事则述其书则作　礼记曰作者之谓圣述者之谓明　颖容春秋例曰著述之事前有司马迁扬雄后有郑众班固近即马融郑其所著作违义正者略举一两事以言之史记不识毕公文王之子而云与周同姓扬雄法言不识六十四卦云所从来逺矣　胡安国春秋隐元年传曰按舜典纪元日商训称元祀此经书元年所谓祖二帝明三王述而不作者也正次王王次春乃立法创制裁自圣心无所述于人者非史册之旧文矣　史记太史公曰虞卿非穷愁不能著书以自见于后世　又自序曰夫诗书隐约者欲遂其志之思也昔西伯拘于羑里演易孔子厄于陈蔡作春秋屈原放逐乃着离骚左丘失明厥有国语孙子膑脚而论兵法不韦迁蜀世传吕览韩非囚秦说难孤愤诗三百篇大抵圣贤发愤之所为作也此人皆意有所郁结不得通其道也故述往事思来者于是卒述陶唐以来至于麟止自黄帝始　新语道基篇曰于是后圣乃定五经明六艺承天统地穷事【缺】微原情立本以叙人伦宗诸天地【缺】脩篇章垂诸来世被诸鸟兽　抱朴子曰孔郑之门耳听口受者灭绝而托竹素者为世宝也
　　著述二
　　増南史传曰萧恭字敬范封衡山县侯时元帝勤心著述恭每从容谓曰下官厯观时人多有不好懽兴乃仰眠牀上看屋梁著书千秋万岁谁传此者劳心苦思竟不成名　宋史传曰程颐尝言今农夫祁寒暑雨深耕易耨播种五谷吾得而食之百工技艺作为噐用吾得而用之介胄之士披甲执锐以守土宇吾得而安之无功泽及人而浪度岁月晏然为天地间一蠹惟缀辑圣人遗书庶几有补　又曰程卒朱熹以书告子绚曰敬惟先德博闻至行追配古人释经订史开悟后学曽不得一试然著书满家以传世是亦足以不朽　金楼子曰王仲昔在荆州著书数十篇荆州坏尽焚其书今在者一篇知名之士咸重之见虎一毛不知其斑　文心雕龙史传篇曰至于晋代之书系乎著作陆机肇始而未僃王韶续末而不终干宝述纪以审正得序孙盛阳秋以约举为能　宋刘噐之曰孔子年六十六岁乃始删诗定书系周易作春秋盖是时学问成矣渉世深矣故其述作始可为万世法古人著书多在晚年盖为此也
　　著述三
