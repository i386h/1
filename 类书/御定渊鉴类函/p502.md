<!-- { "loadSidebar": true } -->
　　増诗元黄溍送内史府孙知事还京诗曰春风朱邸雪初消野宿貔貅静不骄緑水芙蓉分上幕青云騕褭度轻轺龙庭防祭包茅贡豹尾宸居佩玉朝下土微臣今老矣淹留敢望小山招
　　増制唐薛廷珪授太子宾客王牍等诸王傅制曰敕具官王牍等朕闻王者之子在襁褓中置二公以教训之由古道也今丞相言尔牍等并老于文学雅有徳行眀君臣父子之道知礼乐诗书之源可使髙歩承华入参望苑琢磨羽翼朕有冀焉或授正卿或加峻级宜旌优异往傅童
　　诸王师一
　　増讲孝经　居师道【孔帖云赵洪智入为陈王师讲孝经百福殿举五孝为王诵之　山堂肆考云唐太宗以王珪为魏王泰师谓泰曰汝事珪当如事我泰见珪辄先拜珪亦以师道自居】　原刘寔以祭酒迁　阮孚以尚书领【晋书云为广陵王师　晋书云阮孚字遥集为吏部领东郡王师】
　　诸王师二
　　原晋武初置【晋武初王国有师避景帝讳故曰傅】　三百篇谏【汉书曰王式字翁思为昌邑王师昭帝崩昌邑王嗣位以行淫乱废昌邑羣臣皆下狱式亦系狱当死治事使者责问曰师何以亡谏书式对曰臣以诗三百五篇朝夕授王忠臣孝子之篇为王反覆诵之危亡失道之君未甞不流涕为王深陈臣以三百五篇谏是以无谏书使者以闻亦得减死论】　王楙为燕王师【山公啓事曰王楙为燕王师】　王琨为武陵师【齐王琨为武陵王师时王俭为宰相属琨用东海迎吏琨使谓之曰语郎三台五省皆是郎用人外方小郡当乞寒贱者官何容复夺之遂不果其事】　増为蜀王师【玉海云盖文达为蜀王师】　刘淳为世子师【献征録云刘淳字文中周藩辟东书堂延访耆宿为世子师礼聘就塾每进讲必先忠孝礼义俾王逺声色货利以无干训典世子庶子守先王之诲咸知检饬无骄纵气】
　　増制梁沈约授王缋蔡约王师制曰具官王缋华宗冠胄器质详和蔡约清源素范体业伦正训兹藩国佥议攸在　唐苏颋授栁冲兼温王师制曰具官栁冲族茂汾鼎价珍垂璧雅负通才备闻遗训探六经之奥如叩鸿钟穷百氏之源若披眀镜挟舆切问侍从増荣拥篲崇儒师资伫徳
　　诸王相一
　　原闭阁自责　行县讲经【东观汉记曰吴祐字季英陈留人迁胶东相政惟仁简以身率物民有相争诉者辄闭阁自责或身到闾里重相和觧自是争隙省息吏民不欺　后汉刁曜字子荣为鲁相行县三老执辔学官处士皆乘牛马随后所顿亭辄讲经】　敎授不废　恩威并行【北堂书钞曰鲁平字叔陵拜赵相为政尚寛恵礼让虽居官不废敎授门人常有数百闗东号曰五经复兴鲁叔陵　谢承后汉书曰刁曜迁鲁相脩徳化法敎以厉风俗威恩并行也】　齐国安集郡界肃然【史记曰曹参相齐闻胶西有盖公善治着黄老言乃厚请之盖公曰治道贵清浄清】
　　【浄民自定参用其术齐国安集　魏志云武帝为济南相国有十县长吏多阿附贵戚盛行狼籍于是奏免其八禁断淫祀奸宄逃窜郡界肃然也】　客不忍刺　民不忍欺【蜀志云刘备领平原相郡民刘平素轻先主耻为之下使客刺之客不忍刺语之而去　后汉吴祐迁胶东相民有讼先令三老以孝悌喻觧祐身至闾里和之民不忍欺】　民皆乐业　民用温给【史孙叔敖为楚相秋冬劝人入山采木春夏泉水多时而出村民皆乐业　后汉书曰张禹下邳相徐县北界有蒲阳陂傍多良田而湮废莫脩禹为开水门通引灌溉遂成熟田数百顷劝率吏民假与种粮遂大收邻郡贫者归之千余戸室庐相属其下成市后嵗至垦田千余顷民用温给】　増王闻其贤　帝望而叹【山堂肆考云汉武帝善广川董仲舒对策以为江都王相仲舒以礼匡正王敬重焉后又相胶西王素闻其贤亦善待之仲舒两事骄王皆正身率下所居称治晋书云阮种平原相时襄邑卫京自南阳太守迁于河内与种俱拜帝望而叹曰二千石皆若此朕何忧乎】　一人入宴　十防进王【新唐书云杨琮与秦王同里居武徳初隐太子事平诏亲王宰相一人入宴而琮独预太宗赐懐昔赋申以恩意　元史云商挺世祖中统九年封皇子莽喝拉木为安西王立王相府以挺为王相挺进十防于王置酒嘉纳】赉赐有和　奨谕甚至【又云赵炳安西王相王府冬居京兆夏徙六盘山王北伐】
　　【六盘守者搆乱炳自京兆率兵往捕元恶授首王还嘉赏战功赉赐有加　献征録云李质洪武八年为靖江王府右相有敕奨谕甚至甞归省先陇王亲挥翰赋诗以赐复命官属宴饯江浒人以为荣】
　　诸王相二
　　原以清亮称【袁忠为沛相乘苇车以清亮称】　以俭化俗【谢承后汉书东郡赵咨为东海相人遗其双枯鱼噉之二嵗不尽以俭化俗】　乘驴到郡【晋书曰初文帝辅魏政阮籍常言于帝曰平生曽逰东平乐其风土帝大恱即拜东平相籍乘驴到郡壊府舍屏障使内外相望法令清简旬日而还】　捐俸给民【会稽典録曰骆俊字孝逺灵帝擢拜陈相汝南葛陂盗贼并起陈与接境四面受敌俊厉吏民为之保障发仓以赡贫民邻郡士庶咸往归之身捐俸禄给其衣食民有产子常敕主者厚致米肉生男女者辄以骆为名】　生男名吴【谢承后汉书云吴祐迁胶东相有男子毋丘长与母俱行市道遇醉客辱其母长遂杀之追捕长祐问长有子乎曰有妻未有子召长妻至狱觧桎梏使同宿遂孕至冬行刑长齧指断含血誓若生男名吴生以报吴君也】　生树遂茂【东观汉记云韦顺转东平相赏罚必信有柿树生防屋上徙庭中遂茂顺至孝行感于天地生也】　石庆立石相社【史记曰石庆为齐相举国皆慕其家行不言而齐国大治为立石相社也】　孔融杀部督邮【九州春秋曰孔融为北海相一朝杀部督邮】　赵君时人所贵【后汉书曰赵咨应召拜东海相之官道经荥阳令炖煌曹暠咨之故孝廉也迎路谒咨不为留暠送至亭水次望尘不及谓主簿曰赵君名重今过界不见必为天下笑即弃印绶立追东海谒咨毕辞归家其为时人所贵若此】　毕谌孝于其亲【魏志曰初曹公为兖州以东平毕谌为别驾张邈叛劫谌父母弟妻子公遣之曰卿老母在彼可去谌顿首无贰心公嘉之为之流涕既出遂亡归及邈败生得谌众为谌惧公曰夫人孝于其亲者岂不亦忠于君乎以为鲁相】　王歆之荅歌【宋刘邕嗣封南康侯河东王歆之甞为南康相国素轻邕后俱元会邕性嗜酒谓歆之曰卿昔甞具臣今不能劝一杯酒乎歆之效孙皓歌荅之曰昔与汝作臣今与汝比肩既不劝汝酒亦不愿汝年】
　　诸王友一
　　増霍府二贤　淮南二公【山堂肆考云唐郎余令郑州人擢进士第授霍王府参军从父知年亦为王友元轨曰郎家二贤皆入府不意培塿而松柏为邻也　见王侯官属二】　目为长者　待以客礼【记纂渊海云大中祥符九年以张士逊崔遵度并充夀春郡王府宾友时王将受经择耆徳有学术者为府官士逊时为河北转运使雅素清谨遵度有士行搢绅目为长者即召士逊等并命焉　元史云姚枢字公茂世祖在潜邸召枢至大喜待以客礼询及治道乃为书数千言陈之世祖竒其才动必召问且使授世子经】　茂秦称先生　孝孺称正学【列朝诗集云谢榛字茂秦眇一目寓居邺下赵康王宾礼之秦晋诸藩争延致河南北皆称谢榛先生　又云蜀献王之国初即聘汉中敎授方孝孺为世子傅待以宾师之礼名其读书之斋曰正学方正学之称自此始】　更列曳裾之宠　宜在从车之列【白居易授萧仲预郢王友制　孙邈授王积薪庆王友制】
　　诸王友二
　　原防稽王友【晋中兴书曰谢尚字仁祖司徒左西属为防稽王友】　南阳王友【山公启事曰近啓脩武令刘讷补南阳王友讷才志内外非称臣以为宜此者是以啓及不审固可用不】除滕王友【北史曰萧大圜除滕王逌友逌甞问大圜曰吾闻湘东王作梁史有之乎对曰言之者妄耳如使有之亦不足怪昔汉眀帝为世祖纪章帝为显宗纪殷鉴不逺足为成例且君子过如日月之蚀彰于四海安得而隐之如有不彰亦安得不隐盖子为父隐直在其中讳国之恶抑有礼也】　以浩为友【殷浩别曰防稽王少著名誉以浩为友】　増郝处俊转滕王友【孔帖云郝处俊再转滕王友耻为王府属弃官去】
　　増制唐白居易授贺兰忠肃郯王友制曰具官贺兰忠肃绪业勲华艺能通敏顷陪宾友已光侍楚之名更复班资载允从梁之望
　　诸王文学一
　　増并善辞藻　不取贵游【上见王侯官属二　山堂肆考云齐衡阳王好学善属文武帝谓王俭曰衡阳王虽有文学当使华实相称今选师傅不得止取贵游子弟而已乃以太子舍人萧敷为文学】　裴矩有智数　褚亮预袐谋【新唐书云裴矩有文藻智数补齐髙平王文学　又云褚亮秦王授王府文学王每征伐亮在军中常预秘谋有裨辅之益】
　　诸王文学二
　　原责让文学【魏志曰中山恭王衮每读书文学左右常恐以精力为病数谏不止文学防辅相与言曰受诏察王举错有过当奏及有善亦宜以闻遂共表称陈衮闻大惊责让文学曰脩身自守常人之行而诸君乃以上闻适増其负累也】　临淄文学【晋书郑袤云魏武帝初封诸子为侯精选宾友袤与徐干俱为临淄文学】　吴王文学【晋书云褚裒字季野谯国桓见而目之曰季野有皮里阳秋谢安亦雅重之恒云裒虽不言而四时之气亦备初辟西阳王吴王文学】　齐王文学【晋诸公赞曰扶风王骏年八嵗聪眀善诗赋中表竒之魏烈祖即以为齐王芳之文学】　表置文学【齐永眀元年竟陵王子良表置文学官】　増李湛六嵗授【新唐书李湛沈厚有度六嵗授周王文学】　立道佩银符【元史云张立道皇子和克齐封云南王诏以立道为王府文学立道劝王务农以厚民即署立道大理等处劝农官兼领屯田事佩银符】
　　増诗元编脩廼贤送刘碧溪之辽阳国王府文学诗曰松亭岭上雪霏霏五月行人尚裌衣日暮草根黄防出晴沙际白翎飞名王礼币来青海弟子弦歌近绛帷太乙终怜刘向苦髙车驷马迟君归
　　诸王国郎中令一
　　原秩千石　乘六【续汉书曰皇子封王其郡为国每国置郎中令一人秩千石按郎中宿卫官也　汉书曰周勃等共诛诸吕迎代王郎中令张武等乘六诣长安】　隗禧儒者顾荣秀望【魏略云隗禧少好学为谯王郎中令王宿闻其儒者常虚心从学禧亦敬恭以授王由是大得赐遗　晋中兴书曰顾荣时在洛者唯陆机陆云及荣三人机云虽有才藻不及荣也上以荣南土秀望补吴王郎中令】
　　诸王国郎中令二
　　原令善媿人【汉书曰龚遂字少卿山阳人也以眀经为官至昌邑郎中令事王贺贺动作多不正遂为人忠厚刚毅有大节内谏诤于王外责傅相引经义陈祸福至于涕泣謇謇忘已面刺王过王至掩耳起走曰郎中令善媿人】　吾得其人【沈约宋书曰宋国初建当置郎中令髙祖难其人谓傅亮曰今用郎中令不可减袁曜卿也既而曰吾得其人矣乃以王惠居之】
