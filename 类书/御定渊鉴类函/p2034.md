<!-- { "loadSidebar": true } -->
　　増镕山上有天符叶如荔枝叶而长有纹如虫篆不知何本或以为刘真人仙迹　苏轼诗曰天师化去知何日玉印相传世共珍
　　紫防树
　　増出真腊国呼为勒佉亦出波斯国树长一丈枝条郁茂叶如橘经冬而凋三月开花不结子天大雾露及雨霑濡其树枝条即出紫防
　　丹青树
　　増其树直上百尺上结丛条状如车盖一丹一青斑驳如锦绣长安谓之丹青树
　　黄葛木
　　増忠州景徳观前有古木大数十围枝柯盘郁如盖山中人云此黄葛木乃千年物也
　　水僊树
　　増枸楼国有之腹有水谓之僊浆饮者七日醉
　　僊树
　　増出祁连山行旅得之止饥渴一名四味其实如枣以竹刀剖之则甘铁刀剖则苦木刀剖则酸芦刀剖则辛
　　小儿树
　　増文献通考曰大食国西邻大海常遣人乗船入海于海中见一石上有树干赤叶青上生小儿长六七寸见人皆笑摘入手中即干黒而死
　　大食木
　　増大食西南二千里山谷间有木生花如人首与语辄笑则落
　　奄罗树
　　増明一统志曰真腊国有奄罗树花叶似枣实如李
　　铁树
　　増吴兴王济日询手镜曰余在广西横州之驯象卫殷指挥家见一树髙可三四尺干叶皆紫黒色叶小类石榴质理细厚问之曰此铁树也每遇丁卯年乃花花四瓣紫白色如瑞香瓣较少圆一开累月不凋嗅之有草气
　　锁锁
　　増辍耕録曰回纥野马川有木名锁锁烧之其火经年不灭且不作灰彼处妇女取根制帽入火不焚能辟寒
　　射干
　　増孙卿子曰西方有木名射干茎长四寸生于髙山之崖临百仞之渊木非长也所立髙也君子居必择乡游必就士　阮籍诗曰射干临层城
　　时好
　　増孙绰子曰北阜有木焉木名时好
　　膏夏
　　増膏夏大木也其理宻白如膏　淮南子曰巫山之上顺风纵火膏夏紫芝与萧艾俱死

　　御定渊鉴类函卷四百十六
<子部,类书类,御定渊鉴类函>
　　钦定四库全书
　　御定渊鉴类函卷四百十七
　　木部六【若木　采华　帝休　帝屋　櫰木　木栯木　迷谷　亢木　丹木　白防　芑三珠树　沙棠　玉树　建木　圣木不死树　返魂树　赤木　强木　如何】
　　【风声木　垂龙木　恒春树　影木　生金树无忧树　倒生木　頟常　阎浮树　拘尼佗树尸利沙树　毕鉢罗树　龙树系象树　竹　笋附】
　　若木
　　原山海经曰灰野之山有赤树青叶名曰若木【生昆仑西附西极其华光赤照下地】　淮南子曰若木在建木西上有十日其华照下地　离骚曰折若木以拂日兮
　　原赞晋郭璞若木赞曰若木之生昆山是濵朱华电照碧叶玉津食之灵智为力为仁
　　采华
　　増山海经曰太极之山有采华之树服之则通万国之言
　　帝休
　　増山海经曰少室之山有木焉名曰帝休状如杨其枝五衢黄华黑实服者不怒
　　帝屋
　　増山海经曰讲山有木焉名曰帝屋叶如椒赤实可御凶
　　櫰木
　　増山海经曰中曲之山有櫰木状如棠员叶赤实实大如木瓜食之多力
　　木
　　増山海经曰放臯之山有木焉其叶如槐黄华而赤实其名曰木食之不惑
　　栯木
　　増山海经曰太室之中山其上有木焉叶状如梨而赤理其名曰栯服之不妒
　　迷谷
　　増山海经曰招揺之山有木焉其状如谷而黑理其花四照其名迷谷佩之令人不迷
　　亢木
　　増山海经曰浮戏之山有木焉叶状如樗而赤实名曰亢木食之不蛊
　　丹木
　　増山海经曰崦嵫之山其上多丹木其叶如谷其实大如赤跗而黑理食之已痹可以御火　又曰峚山之上多丹木圆叶赤茎黄花赤实其味如饴食不饥丹水出焉是生玉膏以灌丹木
　　白防
　　増山海经曰仑者之山有木焉其状如谷而赤理其汗如漆其味如饴食者不饥可以释劳其名曰白防可以血玉
　　芑
　　増山海经曰东始之山有木名芑其汁如血可以服马【以汁涂马则调良也】
　　三珠树
　　増彚苑详注曰山海经云生赤水上为树似柏叶皆为珠后至岭南见海商下岙者言有珠子树其珠生于蚌中蚌生于树上缀着不解树乃生于石石在海底蜑户鲛人泅于水中凿石得树其树如杨柳枝良可爱也
　　沙棠
　　増山海经曰槐江之上有木焉其状如棠华黄赤实其味如李而无核名曰沙棠可以御水食之使人不溺飞燕外传曰帝与飞燕游太液池以沙棠木为舟其木出昆仑山人食其实入水不沉
　　玉树
　　増山海经曰开明北有玉树一树有五彩
　　建木
　　増淮南子曰建木在广都天帝所从上下处此木日中无影　海内经曰建木百仭无枝有欘下有九枸其实如麻其叶如芒
　　増赋唐敬括建木赋曰广都有建木大五千围生不知始高八千尺仰不见巅过雷电遗云烟倚白日磨青天靡蟠桃于度索之上毫若木于沧海之边斯未足竒者天收寸云日在午位明白宇宙光皎烛秘枝枝攅太虚外青叶叶积元气间翠无一防之影落之于地故自当玉京之要得天下之中左右仙翁前后玉童润璚露飗祥风五云翼之而斐亹八景含之而玲珑帝或自天而降天宁假羽翼帝或自地而还地不乗虚空以我有飞陆之力以我有太阶之功必我之由忽乎遂通如此见其真宰之意生巨材而不易上帝之心寄巨材而亦深不然奚至是哉俗人生代重叠诡谲其或不闻闻之或不信境之絶信之或不往往之或不到智之劣自非天付洞微神与明哲树杳杳而何在身纷纷而已灭士有以广都为帝王之宅以建木为台阶之臣自谓未逹仰慕斯人髣髴云霄徘徊风尘若巨材之一见希谒帝之有因
　　増賛晋郭璞建木賛曰爰有建木黄实紫柯皮如蛇缨叶有素罗絶防弱水义人则过
　　圣木
　　増彚苑详注曰圣木食之令人智圣也
　　増賛晋郭璞甘水圣木賛曰醴泉睿木养龄尽性増气之和去神之何必生知然后为圣
　　不死树
　　増博物志曰员丘上有不死之树食之乃寿
　　増賛晋郭璞不死树賛曰万物暂见人生如寄不死之树寿敝天地请药西母焉得如羿
　　返魂树
　　増十洲记曰聚窟洲海中申未地上有大树与枫相似而花叶香闻数百里名为返魂树伐其根心于玉釜中煮取汁令可丸名曰惊精香或名震灵丸或名返生香气闻数百里死尸在地闻气即活
　　赤木
　　増吕氏春秋曰指姑之东中容之国有赤木之叶焉
　　强木
　　増彚苑详注曰强木不沉木也以之造船木方一寸以百觔巨石缒之终不没
　　如何
　　増神异经曰南方荒中有如何之树三百歳作华九百歳作实有核形如枣子长五尺金刀剖则饴不则辛食之得地仙
　　风声木
　　増洞防记曰太初三年东方朔从西那国还得风声木十枚实如细珠风吹枝如玉声有武事则如金革之响有文事则如琴瑟之响上以枝赐大臣人有病则枝汗将死则枝折里语曰年未半枝不汗此木五千年一湿万歳一枯缙云之世生于阿阁间也
　　垂龙木
　　増洞防记曰元光元年起寿福灵坛关百歩四周起铜梁上列垂龙之木木似青梧髙十丈有朱露色如丹其叶落地皆成珠其树似龙体倒垂故名一曰倾虹树
　　恒春树
　　増拾遗记曰燕昭王与西王母游通云台左右种恒春之树叶如莲花芬芳如桂花随四时之色昭王之末仙人贡焉列国咸贺昭王曰寡人得恒春矣何忧太清不至
　　影木
　　増拾遗记曰瀛洲有树名影木日中视之则一叶百影花有光夜如列星万年一实大如青皮黑瓤食之骨轻上如华盖羣仙以避风雨
　　生金树
　　増述遗记曰生金树出影娥池破之皮间有屑如金而色青又名青金树
　　无忧树
　　増彚苑详注曰无忧树女人触之其花始开
　　倒生木
　　増彚苑详注曰此木依山生根在上有人触则叶翕去则叶舒出东海
　　頟常
　　増杜诗注云頟常树无皮出肃慎氏之国圣人在位则木生皮可为衣其国朝贡中国成王时一生之
　　阎浮树
　　増彚苑详注曰须弥山有此树月过树影入月中
　　拘尼佗树
　　増彚苑详注曰其树花见月光花即开
　　尸利沙树
　　増彚苑详注曰其树足踏即长
　　毕鉢罗树
　　増彚苑详注曰毕鉢罗树出摩伽陀国即菩提树在摩诃菩提寺盖释迦如来成道时树茎干黄白枝叶青翠经冬不凋
　　龙树
　　増彚苑详注曰华氏国国城之北有大山焉北去八里有大树防覆五百大龙其树王名龙树常为龙众说法
　　系象树
　　増彚苑详注曰干陀国头河岸有系白象树花叶似枣柔冬方熟相传此树灭佛法亦灭
　　竹一【笋附】
