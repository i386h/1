<!-- { "loadSidebar": true } -->
　　原铭后汉王粲宾钟铭曰有魏匡国成功允章格于上下光于四方休徴时序人恱时康造兹衡钟有命自皇三以纪之六以平之厥量孔嘉厥齐孔时音声和协人德同熙听之无射用以启期　后魏温子升钟铭曰宫商递变律吕相生立号则起从革以成调之必应击而不横铜盘韵响大鸟和声出入成则明宵有数　唐岑文本太极殿前钟铭曰夫金之为德冠五材以称宝钟之为器谐八音而表节成物兼于军国致用适于洪纎故习戎者用之以警众司厯者俟之以考辰其由来也尚矣粤以贞观之十四载嵗在上章乃诏工者凫氏铄铜为钟陈诸路寝之庭以纪壸人之节尔乃卭都作贡虞倕骋神六齐不忒四时合度大小允窕摦之中清浊得舒疾之和声随晓唱则贵贱有序响应漏尽则士庶知禁同夏后之喻义异周王之鲜材加以博采故实无忘彞典股肱之绩必纪爪牙之功是勒永贻懿范被之无彊　増宋刘敞钟铭曰周氏作乐备而不和神用不享民用无嘉神祖机之乃合于天革物之难至于百年启佑孝孙将圣多能稽古表微礼乐以兴程器若工作此和钟律钧既同量齐既从磬筦以宗革木以通干羽维容簴业维枞孝孙时御实睿实聪上天下地有民有物万事之元其右于律神祖作之孝孙述之其作其述百工一之以享以祀于庙于郊以觐以燕于廷于朝上帝是只先祖是熙四方是绥万民是怡允也天子万寿无期　又张康国景钟铭曰天造我宋于穆不已四方来和十有二纪乐象厥成维其时矣廸惟有夏度自禹起我龙受之天地一指于论景钟中声所止有作于斯无袭于彼九九以生律吕根柢维此景钟非弇非侈在宋之庭屹然特峙天子万年既多受祉维此景钟上帝命尔其承伊何以燕翼之永言宝之宋乐之始
　　铎一
　　増释名曰铎度也号令之限度也　书曰遒人以木铎狥于路　周礼曰两司马执铎三鼓摝铎三鼔振铎礼记曰振木铎于朝天子之政也　扬子法言曰天之道不在仲尼乎仲尼驾说者也不在兹儒乎如将复驾其所说则莫若使诸儒金口而木舌【注金口木舌铎也】　文献通考曰木铎以木为舌所以振文事也故舞文事者执之振文事一也在帝王天子则行而为政在元圣素王则言而为教　续文献通考曰元双铎制如小钟上有柄以金为舌用以振武舞两铎通一柄者号曰双铎又有单铎
　　铎二
　　原通鼓　令民【周礼鼓人职郑注云铎大铃也振之以通鼓　月令先雷三日奋木铎以令兆民曰雷将发声有不戒其容止者生子不备必有凶灾】　谐黄钟调　有龙虎形【后周书长孙绍逺为太常创造乐器惟黄钟不调偶闻浮屠三层上铎鸣因取配奏始谐　古今五行记晋愍帝建兴四年晋陵人陈宠在田得铜铎五枚皆有龙虎形】　増振文振武　狥市狥朝【文献通考金铎以金为舌所以振武事也舞武事者执之木铎以木为舌所以振文事也舞文事者执之又曰小宰正嵗率治官之属而观治象小司徒正嵗率其属而观敎象之法皆狥以木铎小司寇帅其属而】
　　【观形象令以木铎宫正司烜以之修火禁于国中乡师凡四时之召以之狥于市朝士掌国五禁之法以之狥于朝】
　　铎三
　　増声不过琅【司马法铎声不过琅】　原舞者振铎【傅元歌诗歌者齐弦舞者振铎弦铮铮铎琅琅】　贾人牛铎【晋书荀朂路逢赵贾人牛铎识其声及掌乐音韵未调乃曰得赵之牛铎则谐矣遂下郡国悉送牛铎果得谐者世服其明】　増金舌有柄【文献通考金铎形如铎有柄金舌】　木舌如瓯【又曰木铎形如金铎稍矮如瓯有柄金舌】
　　磬一
　　原说文曰磬乐石也　古磬名有离磬【见礼记】湘阴之磬出磬石有泗濵【尚书曰泗濵浮声】九眞浮岳【见刘欣期交州记】小华之山泾水鸟危之山【并见山海经】　増又有铜磬【文献通考梁朝乐器也后世因之方响之制出焉】鐡磬【又南齐器详后三】　又有雷磬琥磬云雷磬【见博古圗】　毛诗曰既和且平依我磬声　尚书曰予击石拊石百兽率舞庶尹允谐　原尔雅曰大磬谓之毊【许乔反】徒击磬谓之寋【郭璞曰磬形似犁琯以玉石为之】　周礼曰磬人为磬倨句一矩有半其博为一　周礼注曰在东方曰笙磬在西方曰颂磬【笙生也颂作庸庸功也】　五经要义曰磬立秋之乐也　三礼圗曰股广三寸长尺三寸半十六枚同一笋簴谓之编磬　増隋乐志雅乐二十器石之属一曰磬【用玉若石为之】　唐乐志曰宫县登歌乐器二曰石为大磬为编磬为歌磬　原白虎通曰磬者夷则之气象万物之成　淮南子曰孟冬之月北宫御女黒衣防击石磬　増宋陈氏乐书曰少华之山其阴多磬鸟危之山其阳多磬嵩山泾水出焉其中多磬则磬石所自固虽不一要之一适隂阳之和者泗濵所贡浮磬而已盖取其土少而水多其声和且润也　续文献通考曰辽大乐器有玉磬　又曰金太庙登歌乐器磬一簴亲祀则用玉磬摄祭则用编磬宫悬乐编磬十二簴有司摄祭宫悬编磬四方响　文献通考曰方响以铁为之修八寸广二寸圆上方下架如磬而不设业倚于架上以代钟磬　又曰梁有铜磬盖今方响之也　又曰后周正乐载西凉清乐方响一架十六枚具黄钟大吕二均声　又曰方响其编县之次与雅乐钟磬异下格以左为首其一黄钟二太簇三姑洗四中吕五賔六林钟七南吕八无射上格以右为首其一应钟二黄钟之清三太簇之清四姑洗之清五中吕之清六大吕七夷则八夹钟此其大凡也后世或以铁为之敎坊燕乐用焉非古制也
　　磬二
　　原世本曰无句作磬【乐录又曰磬叔所造未知孰是无句尧臣也】　増汉书曰成帝时于犍为水濵得石磬十六枚刘向说上宜兴辟雍设胶序隆雅颂之音以风化天下　陈氏乐书曰晋贺循奏登歌之簴采玉以造磬　又曰隋苏夔妙达音律造玉磬献于齐　洽闻记曰隋文帝开皇十四年于翟泉获玉磬十四垂之于庭有一素衣神人来击之其声妙絶　国史纂异曰总章中润州得十二玉磬以献张率更【文】叩其一曰晋某嵗所造也【详知音】　开元传信记曰太眞妃最善击磬搏拊之音明皇令采蓝田绿玉为磬尚方造笋簴流苏之属皆令钿珠翠珍怪之物又铸二金狮子为趺其他防绘缛丽制作精妙一时无比也　澄怀录曰江南李建勲尝蓄一玉磬尺余以沈香节按柄叩之声极清越客有谈及秽俗之语者则急起击玉磬数声曰聊代清耳名曰泗濵友　玉海曰宋景祐二年李照链白石以为磬范中金以作钟左司谏姚仲孙言其诡异　又曰元丰七年始造玉磬命太常博士杨杰审定音律造编声十六　杜阳杂编曰文宗时有宫娥沈阿翘本吴元济之妓尝自进吴元济所与一白玉方响光明洁冷可照数十步以犀为槌以云檀香为架芳馥着人弥月不散制度精妙希世之宝也
　　磬三
　　原泗濵　瀛上【尚书徐州泗濵浮磬孔安国曰泗水中见石可以为磬也　王子年拾遗记浮磬即瀛州也上有青石可为磬磬长一丈而轻若鸿毛】　悬石　浮金【王韶之始兴记县下流有石室内有悬石扣之声若磬响十余里　洞冥记汉武帝起招仙阁于甘泉宫西其上悬浮金轻玉之磬】禹悬　夔拊【淮南子禹以五音听政悬钟鼔磬铎置鼗以待四方之士为号曰告寡人以忧】
　　【者击磬详纳谏　吕氏春秋尧命夔拊石击石以象上帝玉磬之音以舞百兽孔注尚书曰拊击也石磬也】鸟应　兽舞【东观汉记王阜为重泉令鸾鸟集学宫阜击磬而舞　下详前一】　鲁
　　堂　汉阁【汉书鲁恭王好修宫室坏孔子旧宅以广宫室闻钟磬琴瑟之音遂不复坏　下详浮金注】　山阳石　水上金【山海经鸟危之山其阳多磬石洞冥记汉武帝县浮金轻玉之磬浮金者自浮于水上轻玉者其质明而轻也】　賔赂晋　臧文告齐【左传晋师从齐师入自丘舆击马陉齐侯使賔人赂以纪甗玉磬注賔人国佐也　国语鲁饥臧文仲以玉磬如齐告籴】　掌编　击颂【磬师掌击编磬敎眡了也　周礼眡了职掌凡乐击颂磬笙磬】湘隂　水濵【见上乐总一　下汉成帝事详二】　鸣球　悬【球亦玉磬　悬之磬玉石名】　击卫　入海【子击磬于卫有过者曰有心哉击磬乎　击磬襄入于海襄磬师名】　依声　遗响【上毛诗详前一　傅元七谟元伯夔作玉磬遗响至今】　得民道　思封疆【乐叶圗徴击磬以知民磬音调则民道得钟磬之音能动千里也　下见上乐总一】和钟并击　与笙同音【易通卦验人君击黄钟之钟与磬声和则公卿大夫诚信诗笙磬同音】　缦乐皆敎　簨簴斯悬【详前钟】　増三化　五
　　音【陈氏乐书古人论磬尝谓有贵贱焉有亲疎焉有长幼焉三者行然后王道得王道得然得万物成天下乐之故在庙朝闻之君臣莫不和敬在闺门闻之父子莫不和亲在族党闻之长幼莫不和顺夫以一器之成而功化之敏如此则磬之所尚夫岂在石防存乎声而已　又曰徐景安谓浮磬击有五音以七音言之非也】绿玉　素衣【上唐杨妃事详前二下隋文时事详二】　刻碑　击鉢【封氏】
　　【见闻録秦刻峄山碑云刻此乐石人多不晓顔师古谓以泗濵浮磬作碑也　文献通考铜磬梁朝乐也今释氏所用铜鉢亦谓之磬盖妄名之耳齐梁间文士击铜鉢赋诗亦梵磬之也】　题集　赐功【唐司空圗题柳氏集后云金之精粗考其声皆可辨也岂清于磬而浑于钟哉　孔帖唐文宗内宴奏雅乐乃曰笙磬同音沈吟忘味不图为乐至于斯也自是臣下功髙者輙赐之】　香柄　狮趺【上李建勲事详二　下杨贵妃事详前二】　呼神　采玉【广异记潞城县令周混妻韦璜乾元中卒月余忽至其家灵语云太山府君嫁女令我妆束染红借家婢暂去家人难之韦云但借两日耳若过两日汝宜击磬呼之夫磬声一振神毕闻　下贺循事详前二】　方中矩　形如月【陈氏乐书钟圎中规磬方中矩　酉阳杂俎厯城县光政寺有石磬形如半月扣之声闻百里至北齐时移于都内其声杳絶送归本寺声如故】　土少水多　有隆无杀【上泗濵事详前一　陈氏乐书先王因天球以为磬以其为堂上首乐之器其声清澈有隆而无杀众声所求而依之者也】　磨砻略加　音律已协【玉海宋大晟府言神宗命儒臣肇造玉磬藏之乐府久不施用宜畧加磨砻俾与律合从之　又曰绍兴十六年十月戊午上曰近得玉二块方成玉磬朕亲临视之已协音律更欲按试之】　更鼓之变　方响所由【文献通考南齐宫城内却敌楼用鼓磬夜以应更唱太祖以鼔多警寝遂易以铁磬其更鼓之变欤　下详前一】　前阔为天　后阔为地【续文献通考明磬制皆一尺六寸三分塡眼至尖皆一寸三分前阔为天后阔为地以石为之其石出鳯阳府灵璧县西北有山名灵璧如琢磨则取一様声之石其音谐和也】　出编磬　缘直板【唐志方响体似应石审此则是出于编磬之制而梁始为之　合璧事方响本以纎铁为之吴部无方响缘直板声不应诸调】
　　磬四
