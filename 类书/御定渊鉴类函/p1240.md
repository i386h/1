<!-- { "loadSidebar": true } -->
　　【赠黄成之序】　百人共防　七世同居【魏书杨播一家之内男女百口缌服同防庭无间言魏世以来惟有卢渊兄弟及播昆弟当世莫逮焉　魏书博陵安平李几七世同居共财家有二十二房一百二十八口长幼济济风礼着闻至扵作役卑幼竞进乡里嗟叹】　先贤后哲　泽底冈头【魏书郭祚字季祐魏郭淮弟亮后也従髙祖幸长安行渭桥过郭淮庙问祚曰是卿祖宗所承邪祚曰是臣七世伯祖髙祖曰先贤后哲顿在一门祚曰昔臣先人以通儒英博逮事魏文防臣虚薄逢眀圣自惟幸甚因勅以太牢祀淮庙令祚自撰祭文国史补四姓郑氏不离荥阳冈头卢泽底李土门崔皆为鼎族太原王亦四姓之匹而呼为钑镂王家喻银质而金饰】　鸟咸争树　犬亦共牢【事文聚刘君良四世同居隋末荒馑妻劝异居因易置庭树鸟巢令闘且鸣妻曰天下乱禽鸟不相容况人邪君良即与兄弟异居月余知其谋斥去妻兄弟流涕以告复同居　南唐书江州陈氏宗族七百口每食设广席长幼以次坐而食之有畜犬百余亦共一牢食一犬不至诸犬为之不食】　大疏小疏南郑北郑【前疏广与侄疏受归乡里共设酒食请族人故旧相娱乐居嵗余广子孙窃谓其】
　　【昆弟老人请立产业老人即为广言广曰吾岂老悖不念子孙哉贤而多财则损其志愚而多财则益其过此金圣主所以飬老臣故乐与乡党宗族共享其赐以尽吾余日不亦可乎　因话録太傅郑絪第在南出自南祖司徒郑真公第在北出自北祖时谓南郑相北郑相司徒堂兄文宪公前后相徳宗谓之大郑相小郑相】右族名门　膏粱华【上见栁仲郢家训　唐栁芳世族论三世有三公曰膏粱】
　　【有令仆曰华总言家世之富贵也】　鼎镬作糜　郊原会食【録异周时尹氏贵族数代共居食口数千尝饥荒罗鼎镬作糜之声闻数十里中临食失三十人入镬中垦取镬底糜饭镬深大故人不见也　唐书崔元晖三世不异居家人怡怡如也贫寓郊墅羣従皆自逺会食无他防】　不分母乳　弗聼妇言【元史张闰八世不异防家人百余口无间言日使诸女诸妇各聚一室为女红工毕敛贮一库室无私蔵幼稚啼泣诸母见者即抱哺一妇归宁留其子众妇共乳不问孰为己儿儿亦不知孰为己母也　下郑济事见前】　衣服之有冠冕　水木之有本源【彚苑喻人之有宗族然后贵重犹衣服之有冠冕也又曰喻人之有宗族然后久长犹水木之有本源也】　富贵不加宗子之门　宝玉分于伯叔之国【礼适子庶子祗事宗子不敢以富贵加于宗子之门以寡约入必献其上而服其次若非所献则不敢入宗子之门宗子正宗敬宗者也　尚书分宝玉于伯叔之国】
　　宗族四
　　原恩以掩义【礼门内之治以恩掩义】　分有等杀【庶人工商各有分亲皆有等杀分扶问反亲去声】　宗易于下【礼祖迁于上宗易于下故敬宗所以尊祖也易疎也】　吾宗【左传曰晋吾宗也岂害我哉】　懿亲【左传虽有小忿不废懿亲】　展亲【尚书时庸展亲】弃亲【周巩简公弃亲用羇用卿士也】　族尽【左楚公子比族尽亲叛可谓无主也】
　　亲以饮食之礼【周礼大宗伯以饮食之礼亲宗族兄弟注人君有食宗族之礼以亲之又文王世子曰族食世降一等】　增髙阳苗裔【离骚帝髙阳之苗裔兮朕皇考曰伯庸】　夺宗夺适【汉书梅福曰诸侯夺宗圣庶夺适注夺宗始封之君尊为诸侯则夺其旧为宗子之事也夺适谓文王舎伯邑考而立武王也】　争先后【世说晋王与诸葛恢戯争氏族王曰人言王葛不言葛王何也恢曰譬如驴马驴能胜马乎】　人伦之盛【南史王传论晋自中原沸腾介居江左其初谚云王与马共天下葢王氐人伦之盛实始是矣及休元弟兄并举栋梁之任下逮世嗣无文雅之风其所以簮缨不替岂徒然也】　禁婚髙价【山堂肆考唐髙宗诏山东六族不得自为婚姻然终不能禁其衰宗落谱徃徃反自称禁婚家益增髙价】　忍字百余【唐书张公艺九世同居髙宗临幸其家问所以能同居之故公艺书忍字百余以进上善之赐以缣帛】　尊为父兄【唐书李义府己贵乃言系出赵郡与诸李叙昭穆嗜进者徃徃尊为父兄给事中李崇引与同谱】　族清胄贵【孔帖杜牧郑处晦制曰族清胄贵】　望阀髙华【孔帖萧复望阀髙华】　旌以义门【宋史陈竞安徳人十八世同居太祖旌其门曰义门】
　　宗族五
　　原诗梁何逊赠族人秣陵兄弟诗曰吾宗昔多士文雅髙缙绅小子无学术丁宁困负薪傍枝实纷乱领袖寄亲姻名价齐两许闺门比三陈风力咸通迈艺业并纷纶元方振髙羽洛令初巾自尔典名郡所在号清淳齐儿敢为俗蜀物岂随身禄俸不妻子讴吟乃吏民孰云秽眀徳惟在中圣人若能遗酌我称首当属仁仲将本特达坎犹贱贫方成天下士岂伊席上珍外情或简易内鉴甚人伦时然临下邑摘伏信如神顾余晚脱略懐抱日湮沦防宦疲年事来徃江滨十载犹先职一官乃任真土牛竟不进刍狗空重陈羁旅无俦匹形影自相亲萧索髙秋暮砧杵鸣四邻霏霏入牕雨漠漠暗牀尘所思不可见邈若胡与秦愿子加餐饭良会在何辰　又仰赠従兄兴宁寘南诗曰家世儒雅贞白仰余徽宗派己孤狭财产又贫防栖息同蜗舎出入共荆扉松笔时临沼蒲蕳得垂帷幸逢四海泰日月耀增辉相顾无羽翮何由总奋飞一朝异言宴万里就暌违逺江飘素沬髙山欝翠防相思对淼淼相望隔巍巍死灰终不然长岑且未归当怜此分袂脉脉泪沾衣　增晋陶潜赠长沙公族祖诗曰同源分流人易世疎慨然晤叹念兹厥初礼服遂悠嵗月眇徂感彼行路眷焉踌躇于穆令族允构斯堂诣气冬晖映怀珪璋爰采春花载警秋霜我曰钦哉实宗之光
　　增书梁王筠与诸儿书曰史称安平崔氏及汝南应氏并累叶有文才所以范蔚宗云崔氏雕龙然不过父子两三世耳非有七叶之中名徳重光爵位相继人人有集如吾门者也汝等仰观堂构思各努力焉
　　增序宋黄庭坚赠黄成之序曰余之窜岭南道出衡阳见主簿君益阳黄成之问宗派乃同四世祖兄扵是出嫂氏子妇相见喟然念髙祖父之兄弟未逺也而殊乡异井六十嵗而后相识亦可悲也
　　增论唐栁芳氏族论曰氏族者古史官所记也昔周小史定世系辨昭穆故古有世本録黄帝以来至春秋时诸侯卿大夫名号继统左邱眀春秋亦言天子因生以赐姓胙之土命之民诸侯以字为氏以諡为族昔尧赐伯禹姓曰姒氏曰有夏伯姓曰姜氏曰有吕下及三代官有世功则有官族邑亦如之后世或氏于国则齐鲁秦吴氏于諡则文武成宣氏于官则司马司徒氏于爵则王孙公孙氏于字则孟孙叔孙氏于居则东门北门氏于志则三乌五鹿氏于事则巫乙匠陶秦既灭学失其本系汉兴司马父子修史记因周谱眀世家乃知姓氏之所由出魏立九品置中正尊世胄卑寒士权归右姓晋宋因之始尚姓焉周建徳氏族以四海通望为右姓隋开皇氏族以上品茂姓为右姓唐贞观氏族志凡第一等则为右姓路氏着姓略以盛门为右姓栁冲姓族系録凡四海望族则为右姓不通歴代之説不可与言谱也
　　增记宋钱公辅范文正公义田记曰文正公方贵显时置负郭常稔之田千畆号曰义田以飬济羣族之人日有食嵗有衣嫁娶凶葬皆有赡择族之长而贤者主其计而时其出纳焉　苏洵族谱亭记曰匹夫而化乡人者吾闻其语矣国有君邑有大夫而争讼者诉于其门乡有庠里有学而学道者赴于其家乡人有为不善于室者父兄辄相与恐曰吾夫子无乃闻之呜呼彼独何修而得此哉意者其积之有本末而施之有次第耶今吾族人犹有服者不过百人而嵗时蜡社不能相与尽其欢欣爱洽稍逺者至不相徃来是无以告吾乡党邻里也乃作苏氏族谱之亭于髙祖墓茔之西南而刻石焉　陆游义庄记曰美哉吾子之志也人之情于其宗族逺则疎之弥逺则益疎而至于忘之葢以身为亲疎而不以先人为亲疎也视兄之子或不若已之子已之子与兄之子自吾父视之有异乎能以父之心为心则己之子与兄之子且不知其同异矣推而上之大父之孙为従父兄弟曾大父之曾孙为従祖兄弟及推而上之至扵无服虽天下长者不能无亲疎之杀矣扵乎制服不得不若是也若推上世之心爱其子孙欲使之衣食给足婚嫁以时欲使之为士而不欲使之流为工商降为皂隶去为浮屠老子之徒则一也死而有知岂以逺而忘之哉义庄之设葢基于是　朱子刘侯义学记曰今士大夫虽廪有余粟府有余钱能无为州郡害足矣固未暇以及人也如刘侯者身虽宠而官未登于六品家虽温而产未至于千金其所以用心乃如此可谓贤逺扵人而亦可以见其前日徳安之政不为无本而非徒以声音笑貌为之矣

　　御定渊鉴函卷二百四十五
　　钦定四库全书
　　御定渊鉴函卷二百四十六
　　人部五【夫妇　贤妇人恶妇】
　　夫妇一
　　增易曰舆说辐夫妻反目象曰夫妻反目不能正室也又曰女正位乎内男正位乎外男女正天地之大义
　　也　又曰王假有家交相爱也　又曰有万物然后有男女有男女然后有夫妇　又曰夫妇之道不可以不久也故受之以恒　书曰厘降二女于妫汭　诗曰女曰鸡鸣士曰昧旦　又曰琴瑟在御莫不静好　礼记曰外言不入于梱内言不出于梱　又曰妇人従人者也幼従父兄嫁従夫夫死従子故妇人无爵従夫之爵坐以夫之齿　又曰共牢而食合卺而酳所以合体同尊卑以亲之也　仪礼曰夫妇一体也　周礼曰夫尊于朝妻贵于室　释名曰夫妻匹敌之义也　又曰士庶人曰妻妻齐也夫贱不足以尊故齐防言也　又
　　曰妾谓夫之嫡妻曰女君夫曰男君故谓妻曰女君也彚苑曰夫扶也以道扶接者也妇服也以礼屈服也
　　妇字従女従帚葢女持帚以奉洒埽也　又曰妻之为言齐也以礼问而得与夫敌体　又曰嫔嫔者宾也葢取相敬如宾之义也　春秋汉孳曰水火交感阴阳以设夫妇象也　又曰妻象太阴臣法金位　列女传曰惟夫妇为同庖　又曰夫妇之道参配阴阳通逹神朙夫不贤则无以御妇妇不贤则无以事夫夫不御妇则威仪废妇不事夫则礼仪堕夫妇之好终身不离史记曰易基乾坤诗始闗睢书美厘降春秋讥不亲迎夫妇之际人道大伦也礼之用惟婚姻为兢兢　杜钦曰妻者夫之隂子者父之阴　曺大家曰女子之事夫也纚筓而朝则有君臣之严沃盥馈食则有父子之敬报反而行则有兄弟之道受期必诚则有朋友之信言行无玷则有理家之度　真西山曰夫之道在敬身以帅其妇妇之道在敬身以承其夫
　　夫妇二
　　增左传曰臼季使过冀见冀缺耨其妻馌之敬相待如宾与之归言扵文公曰敬徳之聚也能敬必有徳徳以治民君请用之文公以为下军大夫　后汉书曰樊英有疾妻使婢拜问英下牀荅拜陈寔怪问之英曰妻者齐也供奉祭祀礼无不荅　又曰仇览虽在燕居必以礼自整妻子有过免冠自责妻子庭谢览冠乃敢升堂　又曰冯良字君卿志行髙整非礼不动遇妻子如君臣乡党以为仪表　又曰张湛字子孝矜严好礼居处必自修整虽遇妻子若严君　魏略曰钟繇老而纳正室葢取宗子虽七十无主妇之义　吴志曰顾恺字子通待妻有礼常夜入晨出罕见其面疾笃妻出省之恺命左右扶起冠帻加袭趣令妻还其贞洁不浊乱如此
