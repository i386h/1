<!-- { "loadSidebar": true } -->
　　原赋齐谢脁酬徳赋曰右衞沈侯眷予以国士四年忝役朱方见赠以诗诗不云乎无言不酬无徳不报故称之酬徳赋云悲夫四游之代序六龙鹜而不息轻盖靡于骏奔玉衡劳于拊翼嗟歳晏之尠欢曽隂黙以凄恻嗟民生之知用知莫深于知己彼知己之为深信怀之其何已君奉笔于帝储我曳裾于皇穆借风云之光景申游好于兰菊结徳言而为佩带芳猷而为服予窘迹以多悔媿离厄而独处君纡组于名邦贻话言于川渚尔要防于戎禁我拂劒于郎闱愿同车以日夜诚望昏而掩扉时游盘以未极眷落景之徂晖若清顔之倐忽恡欢赏之多违　増明卢柟酬徳赋曰昔谢宣城作酬徳赋以报沈侯柟自庚子歳被诬系狱十年余自分朽髊永絶人世赵王殿下悯然锓柟四赋洒以睿藻用雪梧台之寃壬子冬柟既以上命平反乃如赵朝谢王哀其穷锡之珍馔肉药宠隆涣翰天日疉耀方之宣城所感为徳何如然神以理超情以文遣匪辞之丽斯焉取酬于是因谢名篇聊着鄙赋曰尔乃歳既暮时将竭寒螀鸣流芳歇揺落洲渚泬寥丘樊千里直视黯然销魂情感鹍鸡愁凄断猨怅氛浊之褊狭驰清想于天埏慨夸父之邓林吊烛龙于昆仑緤余马兮扶桑枝渉余防兮桂水湍拾江妃之明珰跨湘灵之翠銮于是岩巘互起江河横变封豕卧啼雄虺坐眄夙露伤足晨风瘁骭汨海济以倾檝歘凌风而铩翰岂苍蝇之防玉实萋菲之交煽囚圜土兮曳长缨俛寃颈兮泣吞声仰飞鸟兮不可攀思日月兮何时明嘉虞卿之撰籍希黄覇之授经简一阅而三叹魂竟夕以九升志沈缅以郁陶气于邑而填膺挥思彤管裂衷竹素秋涩就章风謡托赋信隂阳之迭运韪亏盈之无愆将长号于帝阍赖造始于英藩伟神圣之授彩播天人之名篇沥液以滛漓纷藻润而芳妍振金碧之琳琅照丹雘之防斓羌云涌以霞驳倐龙变而鸟鶱皎若凌天河窥织女云汉之章锵若升清庙聆师防洞瑟之弦隮末伎于何李借隆誉于谢田翼二京之可绍埒三都之并翾警司命之炯防款士师之酸言尔乃声流臣工华照八表市虎解谗亭姬雪懆返景崦嵫合劒龙沼起灰骴兮发夜台披云雾兮天门开揽衣带兮非畴昔聊踯躅兮心魂哀于是缓贰负之虐械啓华表之灵思虽城郭其如故已人民之半非陟北堂以徬徨痛考妣之先违二稚逝以如往一女殒而方归彼蓬妇之茍活亦老丑而堪悲渉园亭以凝眺见蒹葭之苍苍桥偃蹇以断石壁陊阤而横窗云幽咽于翠岫叶萧瑟于银牀瑶草委兮菸壑桂枝凋兮垂墙望佳人兮不还歳将杪兮怨长于是季冬严寒北风骚屑江云结冻海烟飞雪苍隼凌飚代马警节迈世懐贤衔恩赴国仰攀防岏俯渉清冽揭阊阖以延伫遵玉阶而屏营壁连钱以衔釭牖疏镂而琐青烂昭华于东序袅翠葆于西清拟承明之彤庐或钧天之帝庭冏虬顔之萃渥冠日表之奇荧侍螭头以敶辞抚龙翼而若惊尔乃玉音纶发神衷灿亮天风四敷春阳疉畅八珍馨流三臡芬飏駞羮已霑鳯炙再贶醴酒陈兮泛翠澜醉起舞兮娇朱顔愿君王兮惠一见夀千秋兮歌瑶坛精髣髴其如思情邑郁而弗安歩徙倚以舛陛涕淋浪而流泉将振翮以遐举忽掩臆而长叹元云郁以凝盼悲风飒而无端昔圜门之多险婴金铁之拘聨效魑魅之微躯望豺虎之一餐敢谬想于烟阙览清辉于鳯鸾徳裕命而匪测恩润身于无埏幸濡翰于艺圃衔一羽而塞乎巨川乃为之謡曰若有人兮沧海湄汲光景兮驭云螭时蹇产兮隳渊涯宛将逝兮长离思大人造兮参南离恢寃网兮超涂泥惠芳腆兮恩不訾诚既感兮我心悲揄丹悃兮歴赋诗弥亿万兮英声垂
　　増书汉谷永谢王鳯书曰永斗筲之材质薄学朽将军恱其狂言擢之皁衣之吏厠之宾朋【一作争臣】之末不聼浸润之谮不食肤受之愬虽齐桓晋文用士笃宻察父哲兄覆育子弟诚无以加昔豫子吞炭坏形以奉见异齐客陨首公门以报恩施智氏孟尝犹有死士何况将军之门　刘向复恩篇曰孔子曰徳不孤必有邻夫施徳者贵不徳受恩者尚必报是故臣劳勤以为君而求其赏君持施以牧下而无所徳故易曰劳而不伐有功而不徳厚之至也君臣相与以市道接君悬禄以待之臣竭力以报之逮臣有不测之功则主加之以重赏如主有超异之恩则必死以复之孔子曰北方有兽其名曰蟨前足鼠后足兔是兽也甚矣其爱蛩蛩巨虚也食得甘草必齧以遗蛩蛩巨虚蛩蛩巨虚见人将来必负蟨以走蟨非性之爱蛩蛩巨虚也为其假足之故也二兽者亦非性之爱蟨也为其得甘草而遗之故也夫禽兽昆虫犹知比假而相有报也况于士君子之欲兴名利于天下者乎夫臣不复君之恩而茍营其利祸之原也君不能报臣之功而惮行赏者亦乱之基也夫祸乱之原基由不报恩生矣齐桓公将伐山戎孤竹使人请助于鲁鲁君进羣臣而谋皆曰师行数千里入蛮夷之地必不反矣于是鲁许助之而不行齐已伐山戎孤竹而欲移兵于鲁管仲曰不可诸侯未亲今又伐逺而还诛近邻邻国不亲非霸王之道也君之所得山戎之寳器者中国之所鲜也不可以不进周公之庙乎桓公乃分山戎之寳献之周公之庙明年起兵伐莒鲁下令丁男悉发五尺童子皆至孔子曰圣人转祸为福报怨以徳此之谓也
　　原铭宋苏轼三槐堂铭曰天可必乎贤者不必贵仁者不必夀天不可必乎仁者必有后二者将安取衷哉吾闻之申包胥曰人定者胜天天定亦能胜人世之论天者皆不待其定而求之故以天为茫茫善者以怠恶者以骄盗蹠之夀孔顔之厄此皆天之未定者也及其定也而善恶之不爽其报也久矣吾观兵部侍郎晋国王公显于汉周之间歴事我朝太祖太宗天下望以为相而公卒以直道不容于时于是手植三槐于庭曰吾子孙必有为三公者及子魏国文正公相真宗皇帝朝廷清明天下无事享其福禄荣名者十有八年吾不及见魏公而其子懿敏公以直谏事仁宗皇帝出入侍从三十余年位不满其徳天将复兴王氏也欤何其子孙之多贤也世有以晋公比唐李栖筠者其雄才直气真不相上下而栖筠之子吉甫其孙徳裕功名富贵畧与王氏等而忠恕仁厚不及魏公父子由此观之王氏之福盖未艾也懿敏公之子辈与吾游好徳而文以世其家吾是以録之铭曰呜呼休哉魏公之业与槐俱萌封植之勤必世乃成既相真宗四方砥平归视其家槐隂满庭吾侪小人朝不及夕相时射利皇防厥徳庶防侥幸不种而获不有君子其何能国王城之东晋公所庐郁郁三槐惟徳之符呜呼休哉
　　増论唐李徳裕冥数有报论曰宣尼罕言性命不语怪神非论无也欲人严三纲之道奉五常之教脩天爵以致人爵不欲言富贵出于天命福禄由于冥数昔衞卜叶于沙丘为諡以久秦塞属于临洮名子不寤朝歌未灭而周流丹乌矣白帝尚在而汉断秦蛇矣皆兆发于先而符应于后不可以智测也周孔与天地合徳与鬼神合契将决之数无所遁情而狼跋于周鳯衰于楚岂亲戚之义不可去也人伦之教不可废也条侯之贵邓通之富死于兵革可也死于女色可也惟不宜以馁终此又不可以理得也而命偶时来盗有名器者谓祸福出于胸怀荣枯生于口吻沛然而安溘然而笑曾不知黄雀游于茂林而挟弹者在其后也余乙丑歳自荆楚保厘东周路出方城闻有隐者困于泥涂不知其所如也往谓方城长曰居守后二年南行万里则知憾余者必因天谴谮余者必自鬼谋虽抱至寃不以为恨也余尝三遇异人非卜祝之流皆遁世者也初掌记北门有管涔山隐者诣余曰君明年当在人君左右为文翰之职然须值少主余闻之愕眙洒然变色隐者亦悔失言避席求去余徐问曰何为而事少主对曰君与少主已有累世缘业是以言之余其年秋登朝至明年正月穆宗缵绪果入禁苑及为户丞御史有闽中隐者叩门请见余因下榻与语曰时事非久公不早去冬必作相祸将至若亟请居外代公者受患后十年终当作相自西南而入是秋出镇呉门歳经八稔寻又仗钺南燕秋暮有邑子王生引邺郡道士才列宾阶未及命席谓余曰公当为西南节制孟冬望舒前符节至矣三者皆与言叶不差歳月自宪闱竟十年居相由西蜀而入代余执宪俄亦窜逐再谪南服未尝有前知者为余言之岂祸患不可移者神道所秘莫得预闻自古衔寃殁世者多矣冥报之事或有或无遂使好乱乐祸者以神道为茫昧今尝论之仁人上哲必达生知命如顔氏之子犯而不校释门颓废了空喻幻必不思报矣其下柔懦无心者力不能报所能报乃中人有强悍任气如伯有灌夫之流亦在其临殁之际方寸不挠魂魄不散唯结念于此是以能报夫人之舍生也如薪尽火灭溘焉则无能为矣达于理者使心不乱则精爽常存不生不灭自可以超然出世升济神明其次精多魄强则能为厉冥报之事或有或无理在此也　宋秦观白敏中论曰白敏中用李徳裕荐入翰林为学士及徳裕贬敏中为相诋之甚力或曰人臣事君公义而已何以私恩为乎敏中之事未可深咎也愚窃以为不然人臣能尽私恩然后能尽公义敏中之罪不容诛矣孔子曰事亲孝故忠可移于君事兄弟故顺可移于长推此言之则背师负友之人必不能以忠许国何者于所厚者薄则所施无不薄也昔吕布为丁原主簿为董卓而杀原又为王允而杀卓及兵败被执魏祖欲生之刘先主曰明公不见布之事丁建阳董太师乎于是杀布汉封陈平辞曰非魏无知臣安得进上曰若子可谓不背本矣乃复赏魏无知其后诛吕氏而安刘氏者平与周勃也夫以布之不忠于丁董也其肯忠于曹氏乎以陈平之不负魏无知也其肯负于刘氏乎此魏所以诛布汉所以属平者也然则敏中之事盖可见矣虽然敏中所以负徳裕也亦有繇焉传曰盗憎主人主人何负于盗而盗憎之乎盖自度其事必为主人所恶故也白氏系与杨虞卿姻家居易又与李宗闵牛僧孺厚若敏中本无英气虽缘徳裕以进而不能无意于僧孺宗闵虞卿之徒自度其事必为徳裕恶也故因其势力以挤之耳夫徳裕忠臣也非罪而被斥天下皆知其寃矣使敏中素与仇犹当为社稷而救之况因之以售耶然则敏中岂惟不忠于徳裕亦不忠于唐也愚故曰人臣能尽私恩然后能尽公义敏中之罪不容诛矣然则公义私恩适不两全则如之何以道权之而已义重而恩轻则不以私害公若河曲之役赵宣子使人以其乘车干韩厥执而戮之是也恩重而义轻则不以公废私若庾公之斯追子濯孺子抽矢扣轮去其镞发乘矢而后反是也夫公义私恩不两全犹当以道权其轻重奈何无故而废之哉虽然逢杀羿孟子以为是亦羿有罪焉以此言之徳裕之荐敏中亦不得为无罪也

　　御定渊鉴类函卷三百十一
<子部,类书类,御定渊鉴类函>
　　钦定四库全书
　　御定渊鉴类函卷三百十二
　　人部七十一【报雠　父母雠　交游雠附雠怨　不报附】
　　报雠一
　　原礼记父母之雠不与共戴天兄弟之雠不反兵交游之雠不同国　増又以怨报怨则民有所惩　原又子夏问于孔子曰居父母之雠如之何子曰寝苫枕干不仕弗与共天下也遇诸市朝不反兵而鬭曰请问居昆弟之雠如之何曰仕弗与共国衔君命而使虽遇之不鬭曰请问居从父昆弟之雠如之何曰不为魁主人能则执兵而陪其后　増周礼调人掌司万民之难而谐和之凡和难父之雠避诸海外兄弟之雠避诸千里之外从父兄弟之雠不同国君之雠视父师长之雠视兄弟主友之雠视从父兄弟也　曽子曰戒之戒之出乎尔者反乎尔者也　孟子曰恶声至必反之
　　报雠二
