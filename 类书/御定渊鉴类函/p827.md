<!-- { "loadSidebar": true } -->
　　非帛不暖非肉不饱今闻吏禀当受鬻者或以陈粟岂称养老之意哉具为令有司请令县道年八十以上赐米人月一石肉二十斤酒五斗其九十以上赐帛人二匹絮三斤赐物及当禀鬻米者长吏阅视丞若尉致不满九十令史啬夫致二千石遣都吏循行不称者督之有罪酎以上不用此令　武帝建元元年八十复二算九十复甲卒四月诏民九十以上已有受鬻法为复子若孙遂其供养　元和二年赐天下髙年爵三级　眀帝永平二年幸辟雍初行养老礼诏曰间者暮春辰初行大射今月元日复践辟雍尊事三老兄事五更安车輭轮供绥执授侯王设酱公卿珍朕亲袒割执爵而酳祝哽在前祝噎在后升歌鹿鸣下管新宫八佾具修万舞扵庭三老李躬年耆学眀五更桓荣授朕尚书其赐荣爵关内侯赐天下三老酒人一石肉十斤有司其存耆耋恤防孤称朕意焉　章帝章和元年诏令养衰老授几杖行糜粥饮食其赐髙年二人共布帛各一匹以为醴酪　安帝元初四年诏曰月令仲秋养老授几杖行糜粥方今按比之时郡县多不奉行甚违诏书养老之意　安帝以鲁丕为三老又以李充为三老杨统位至光禄大夫为国三老　灵帝以袁逢为三老赐以玉杖　谯周曰汉中兴定礼仪羣臣欲令三老答拜城门校尉董钧駮曰养三老所以教事父之道也若答拜是使天下答子拜也诏从钧议虞喜曰据汉仪扵门屏交礼交礼即答拜中兴谬从钧议后革之深得其意　魏髙贵乡公甘露二年天子亲帅羣司行养老之礼扵太学命王祥为三老郑小同为五更祥南面几杖以师道自居天子北面乞言祥陈明王圣帝君臣政化之要以训之闻者莫不砥砺　后魏孝文帝太和十六年诏以前司徒尉元为三老前大鸿胪卿防眀根为五更扵眀堂设国老位庶老位扵阶下皇帝再拜三老亲袒割牲执酱而馈执爵而酳扵五更行肃拜之礼赐国老庶老衣服有差既而三老言曰自古人所崇莫重扵孝顺然五孝六顺天下之所先愿陛下重之以化四方帝曰孝顺之道天地之经今承三老眀言铭之朕怀五更言曰夫至孝通灵至顺感幽故孝经云孝弟之至通扵神眀光扵四海愿陛下念之以济黎庶帝曰五更助三老以言至范敷展徳音当克己复礼以行乃赐歩挽一乗诏曰三老可给上公之禄五更可食九御之俸供养之味亦同其例　北齐制仲春令辰陈养老礼先一日三老五更斋扵国学皇帝进贤冠元纱袍至辟雍大总章堂列宫悬王公以下及国老庶老各定位司徒以安车迎三老五更扵国学并进贤冠元服黑舄素带国子生黒介帻青衿单衣乗马从以至皇帝释劒执珽迎扵门内三老至门五更去门十歩皆降车以入皇帝拜三老五更摄齐答拜皇帝揖进三老在前五更在后升自右阶就筵三老坐五更立皇帝升堂北面公卿升自左阶北面三公授几杖卿正履国老庶老各就位皇帝拜三老羣臣皆拜不拜五更乃坐帝西向肃拜五更进珍差食亲袒割牲执酱以馈执爵而酳以次进五更又设酒醴扵国老庶老皇帝升御座三老乃论五孝六顺典训大纲皇帝虚躬请授礼毕而还又都下及外州人年七十以上赐鸠杖黄防　后周武帝保定三年诏以于谨为三老赐延年杖皇帝幸太学以食之三老入门皇帝迎拜门屏之间三老答拜设三老席扵中楹南面太师晋国公宇文防升阶设几扵席三老升席南面凭几而坐大司冦楚国公豆卢宁升阶正舄皇帝升立扵斧扆之前西向有司进馔皇帝跪受酱豆亲袒割牲三老食讫皇帝又亲跪授爵以酳彻去皇帝北面立访道三老乃起立扵席后皇帝曰猥当天下重任自惟不才不知政理之要公其诲之三老答曰木从绳则正后从谏则圣自古眀王圣主皆虚心纳谏以知得失天下乃安惟陛下念之又曰为国之本存乎忠信是以古人云去食去兵信不可失国家兴废在扵赏罚若有功必赏有罪必罚则为善者日益为恶者日止若有功不赏有罪不罚则天下善恶不分下人无所措手足又曰言行者立身之本言出行随诚宜相顾陛下三思而言九虑而行若不思不虑必有过失天子之过事无大小如日月之蚀莫不知者愿陛下愼之三老言毕皇帝拜受之三老答拜礼成而出　唐制仲秋吉辰皇帝亲养三老五更扵太学所司先奏定三师三公致仕者用其徳行及年髙者一人为三老次一人为五更设三老座扵西楹之东近北南面设五更座扵西阶上东向设国老三人座扵三老座西俱不属焉设众国老座扵堂下西阶之西东面北上　贞观十五年宴从官及山东宗姓洛阳髙年扵贞观殿奏九部乐赐帛十六年幸庆善宫召武功之邰城立节三时丰义四乡士女七十以上及居宫侧数百人赐宴父老争上夀赐帛有差十八年宴雍州父老千一百人扵上林苑赐百嵗以上氊被袍各一开元二年宴京师耆老扵含元殿赐九十以上几杖
　　八十以上鸠杖妇人亦如之赐扵其家　天寳八载闰六月制其天下百姓丈夫七十五以上妇人七十以上宜各给中男一人充侍仍任自简择至八十以上依常式处分余并如开元礼　髙宗显庆二年幸洛阳赐百嵗以上氊衾粟帛四年赐民八十以上氊衾粟帛五年皇后赐妇人八十以上氊衾粟帛　眀洪武元年令民年七十以上者许一丁侍养免其差役　十九年令所在有司审耆民年八十九十邻里称善者备其年甲行实具状奏闻贫无产业者八十以上每人月给米五斗肉五斤酒三斗九十以上嵗加给帛一疋絮五斤其有田产仅足自赡者所给酒肉絮帛亦如之其应天凤阳二府富民八十以上赐爵里士九十以上赐爵社士皆与县官平礼　尚书大传齐宣王问扵子春曰寡人欲行孝弟之义为之有道乎子春曰昔者卫闻之乐正子曰文王之治岐也五十者治扵家六十者治扵乡七十者杖扵国见君揖杖八十者杖扵朝见君揖杖君曰趋见客无俟朝以朝乗车輭轮御为仆送至扵家而孝弟之义达扵诸侯九十杖而朝见君建杖君曰趋见毋俟朝以朝车送之舍卜筮巫医御扵前祝噎祝哽以食乗车輭轮胥与就膳彻送至扵家君如有欲问眀日就其室以珍从而孝弟之义达扵四海此文王之治岐也君如欲行孝弟之大义盍反文王之治岐　陈祥道曰古者建国必立三卿乡饮酒必立三賔而养老必立三老礼曰三公在朝三老在学三公非一人则三老五更亦非一人矣郑康成曰三老五更各一人皆年老更事致仕者名以三五者取象三辰五星　玉海循省风俗则先问髙年时临旧都乃宴衎故老或赐饮扵端阙或廻舆扵私室而又因灵休之集毕嘉祀之礼则锡之鸠杖贲之束帛登版授之秩开石窌之封斯教化之大本盛王之令典也
　　养老二
　　原养乡　养学　养上庠　养右学【并详养一】　月告存【礼记曰八十月告存郑注云每月致膳】　日有秩【又曰九十日有秩郑注云秩常也有常膳】　不俟朝　问就室　燕礼飨礼　深衣燕衣【俱详养老一】　东序西序【详养老一】　贵徳尚齿【祭义】　先见百年【详养老一】　存赏白首【尚书中】　以介眉夀　以介景福【诗】　罗鸟助生气【周礼罗氏中春罗春鸟献鸠以养国老注云春鸟蛰而始出者是时鹰化为鸠鸠与春鸟变旧为新宜以助养老生气】　饰鸠赐玉杖【汉书礼仪志云仲秋之月县道皆案户比民年始七十者授之以玉杖餔之糜鬻八十九十礼有加赐玉杖长九尺端以鸠鸟为饰鸠者不噎之鸟也欲老人不噎】　设羣老之席【礼记】　养贤臣之老【周礼太宰之职以八柄诏王驭羣臣五曰生以驭其福郑注云生犹养也贤臣之老者王有以养之成王封伯禽扵鲁曰生以养周公死以为周公后是也】　致孝　教悌　祝噎　乞言【并详养老一】　序顚毛【国语】　询黄发【书并详养一】　共函杖【伊耆氏共王之齿杖大祭共杖函注尚敬函其杖也】　授秩酒【详养一】　馈七十【公子鲍宋饥年七十者无不馈胎】　设五更【详养一】适省醴【养老之珍具注谓躬省视之】　肆筵授几【诗肆筵设席授几有缉御注缉御者侍御者相续立也】　父事兄事　五豆六豆　五帝养体三王乞言【并详养一】　秋授几杖【月令】　秋食耆老【春享孤子而秋食耆老】　杖赐孔光【汉赐孔光灵夀杖】　言乞伏恭【详养一】　归乎西伯【伯夷太公闻西伯善养老曰盍归乎来】　养扵辟雍【汉礼乐志显宗祀光武扵明堂养老更扵辟雍】　合乐养老【记曰大合乐必遂养老注大合乐春秋释奠也】　燕毛序齿【燕毛所以序齿也】　拜桓荣为五更【后汉永平】　命王祥为三老【晋书并详养一】　教将行扵国　悌先达扵庠序　幸逢尚齿之朝　宜守燕毛之礼　用虞之典既展礼扵上庠从周之文乃乞言扵东序

　　御定渊鉴类函卷一百六十一
　　钦定四库全书
　　御定渊鉴类函卷一百六十二
　　礼仪部九【祭祀总载】
　　祭祀总载一
　　増周易曰风行水上涣先王以享扵帝立庙　原尚书大传曰祭之为言察也察者至也言人事至扵神也尔雅曰春祭曰祠祠之言食也夏祭曰礿新菜可汋秋祭曰尝尝新谷也冬祭曰烝烝进也进品物祭天曰燔柴既祭积薪焚之祭地曰瘗埋既祭埋藏之祭山曰庪【音轨】悬或庪或悬置之扵山祭水曰沈浮投祭水中或浮或沈祭星曰布布防扵地祭风曰磔今俗当大道中磔狗云以止风此其遗也是类是祃【莫驾反出诗雅】师祭也类于上帝祃于所征之地既伯既祷马祭也伯马祖也将用马力必先祭其祖也　増又曰禘大祭也绎又祭也周曰绎商曰肜夏曰复胙　原说文曰除恶之祭曰祓防福之祭曰襘【防】告事求福曰祷道上之祭曰禓【阳】洁意
