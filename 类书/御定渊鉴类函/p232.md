<!-- { "loadSidebar": true } -->
　　帝德一
　　增易曰君子学以聚之问以辨之寛以居之仁以行之又曰见龙在田利见大人君德也　又曰君子以多
　　识前言往行以畜其德　又曰君子以自昭明德　又曰刚健笃实辉光日新其德　书曰王懋昭大德建中于民以义制事以礼制心垂裕后昆　又曰德无常师主善为师善无常主协于克一　又曰非天私我有商惟天祐于一德非商求于下民惟民归于一德德惟一动防不吉德二三动防不凶　又曰六三德一曰正直二曰刚克三曰柔克平康正直彊弗友刚克燮友柔克沈潜刚克髙明柔克　又曰不役耳目百度惟贞　又曰不刚不柔厥德允修　又曰皇天无亲惟德是辅诗曰颙颙卬卬如圭如璋令闻令望岂弟君子四方为
　　纲　又曰追琢其章金玊其相　又曰如金如锡如圭如璧　又曰威仪抑抑德音秩秩无怨无恶率由羣匹礼记曰恭俭以求役仁信譲以求役礼　左子产
　　曰夫令名德之舆也德国家之基也有基无壊毋亦是务乎有德则乐乐则能乆诗云乐只君子邦家之基有令德也夫上帝临女无贰尔心有令名也夫恕思以明德则令名载而行之是以逺至迩安　左成鱄曰诗曰维此文王帝度其心莫其德音其德克明克明克克长克君王此大克顺克比比于文王其德靡悔既受帝祉施于孙子心能制义曰度德正应和曰莫照临四方曰明勤施无私曰类教诲不倦曰长赏庆刑威曰君慈和徧服曰顺择善而从之曰比经纬天地曰文九德不愆作事无悔故袭天禄子孙頼之　原淮南子曰体太乙者牢笼天地弹压山川含吐隂阳申泄四时纪纲八极经纬六合覆露照导普泛而无私翾飞蠕动莫不仰德而生　增鼂错曰五帝神圣其臣莫及故自亲事处于法宫之中明堂之上动静上配天下顺地中得人故众生之无不覆也根着之徒无不载也烛以光明无偏异也德上及飞鸟下至水虫草木诸产皆被其泽然后隂阳调四时节日月光风雨时膏露降五谷熟祅孽灭贼气息民不疾疫河出图洛出书神龙至鳯鸟翔德泽满天下灵光施四海此谓配天地治国大体之功也　原白虎通曰王者承统理调和隂阳隂阳和万物序休气充塞故符瑞并臻皆应德而至德至天则斗极明日月光甘露降德至地则嘉禾生蓂荚起秬鬯出太平感德至文表则景星见五纬顺轨德至草木则朱草生木连理德至鸟兽则鳯皇翔鸾鸟舞麒麟臻白虎到狐九尾白雉降白鹿见白乌下德至山陵则景云出芝实茂陵出异丹阜出萐莆山出噐车泽出神德至渊泉则黄龙见醴泉通河出龙图洛出书江出大贝海出眀珠德至八方则祥风至　增匡衡曰治性之道必审已之所有余而强其所不足盖聪眀疏通者戒于太察寡闻少见者戒于壅蔽勇猛刚强者戒于太暴仁爱温良者戒于无断湛然安舒者戒于后时广心浩大者戒于遗忘必审己之所当戒而齐之以义圣德纯茂百姓畏爱上天歆享此永永不易之道也　宋司马光曰人君大德有三曰仁曰明曰武仁者非妪煦姑息之谓也兴教化修政治养百姓利万物此人君之仁也眀者非烦苛伺察之谓也知道谊识安危别贤愚辨是非此人君之眀也武者非强亢暴戾之谓也惟道所存断断不疑奸不能惑佞不能移此人君之武也故仁而不眀犹有良田而不耕也明而不武犹视苖之而不能耘也武而不仁犹知获而不知种也
　　帝德二
　　原礼含文嘉曰伏羲德洽上下天应以鸟兽文章地应以书伏羲乃则象作易　帝王世纪曰神农氏有圣德始教天下种谷故号神农氏诸侯夙沙氏叛不用命箕文谏而杀之炎帝退而修德夙沙之民自攻其君而归炎帝　增史记曰颛顼静渊以有谋防通而知事养财以任地载时以象天依神以制义治气以教化洁诚以祭祀北至于幽陵南至于交趾西至于流沙东至于蟠木动静之物大小之神日月所照莫不砥属　又曰帝喾普施利物不于其身聪以知逺明以察防顺天之义知民之急仁而威惠而信修身而天下服取地之财而节用之抚教万民而利诲之厯日月而迎送之明神而敬事之其色郁郁其德嶷嶷　原尚书尧典曰若稽古帝尧曰放勲钦明文思安安允恭克譲光被四表格于上下克明俊德以亲九族九族既睦平章百姓百姓昭明协和万民于变时雍　大戴礼曰宰我曰请问帝尧孔子曰其仁如天其智如神就之如日望之如云富而不骄贵而不豫　论语曰大哉尧之为君也巍巍乎唯天为大唯尧则之荡荡乎民无能名焉巍巍乎其有成功也焕乎其有文章　符子曰尧曰余坐华殿之上森然而松生于栋余立櫺扉之内霏然而云生于牖虽面双阙无异乎崔嵬之冠蓬莱虽背墉郭无异乎廽峦之萦昆崘余安知其所以安荣　增舜典曰重华协于帝濬哲文明温恭允塞德升闻乃命以位原礼记曰子曰舜其大智也与舜好问而好察迩言
　　隐恶而善执其両端用其中于民其斯以为舜乎孟子曰舜闻一善言见一善行若决江河沛然莫之能御也　大禹谟曰文命敷于四海祗承于帝　大戴礼曰昔者禹见耕者五耦而式过十室之邑则下为秉德之士存焉　增説苑曰禹出见罪人下车问而泣之曰尧舜之人皆以尧舜之心为心今寡人为君百姓各自以其心为心是以痛之也　商书仲虺之诰曰惟王不迩声色不殖货利德懋懋官功懋懋赏用人惟已改过不吝克寛克仁彰信兆民　又曰佑贤辅德显忠遂良伊训曰惟我商王布昭圣武代虐以寛兆民允懐
　　又曰先王肇修人纪从谏弗咈先民时若居上克明为下克忠与人不求偹检身若不及　原帝王世纪曰汤出见罗者方祝曰从天下者从地出者四方来者皆入吾罗汤曰嘻尽之矣非桀其孰能为此哉乃命觧其三面而置其一面更教之祝曰欲左者左欲右者右欲髙者髙欲下者下吾取其犯命者汉南诸侯闻之咸曰汤之德至矣泽及禽兽况于人乎一时归者三十六国周书曰文王在镐召太子发曰我身老矣吾语汝我所保与我所守之子孙吾厚德而广恵不为骄侈不为泰靡童牛不服童马不驰土不失其宜万物不失其性天下不失时以成万材万材已成牧以为人天下利之而勿德是谓大仁　韩子曰昔文王请入雒西地赤壌之国方千里以觧炮烙之刑天下皆説仲尼曰大哉文王轻千乘之国而请觧炮烙之刑　又曰文王伐崇至黄鳯墟而韤系觧乃自结之　论衡曰文王饮酒千钟孔子百觚言圣人能以德持酒也如一坐千钟百觚此酒徒非圣人也　吕氏春秋曰周文王使人相地得死人之骸吏以闻于文王文王曰更之吏曰此无主矣文王曰有天下者天下之主也有一国者一国之主也遂令吏以衣冠更之天下闻之曰文王贤矣泽及髊骨　増帝王世纪曰武王克商旌商容之闾释箕子之囚散鹿防之财发钜桥之粟　原又曰武王自孟津还及于周见暍人王自左拥而右扇之　史记曰孔子言必世而后仁善人为百年亦可以胜残去杀矣诚哉是言汉兴至孝文四十有余载德至盛也　増又曰髙祖寛仁爱人意豁如也有大度不事家人生产性明逹好谋能听既即位自监门戍卒见之如旧　桓子新论曰太宗有仁智通明之德承汉初定躬俭省约以恵体百姓救赡困乏除肉刑减律法埋薄损舆服所谓达于飬生送终之实者也及始从代征时谋议狐疑能从宋昌之防应声驰来即位而偃武修文施布大恩欲息兵革与匃奴和亲总撮纲纪故遂褒增隆为太宗也又曰武帝才质英妙有崇文广业之规故即位而开发大志考合古今获前圣代事迹改正朔制度招选俊杰奋威怒武艺四加所征者服兴起六艺广进儒术自开辟以来汉家最为盛图故为世宗可谓卓尔絶世之主矣　原前汉张禹曰成帝敬厚禹禹每病辄以起居闻车驾自临问之上亲拜禹牀下　増东观汉记曰光武时马援谓隗嚻曰到朝廷凡数十未尝有见明主如此也才能惊人其勇非人之敌开心见诚与人语好丑无所隐讳图讲天下事极尽下情兵事方略量敌较胜濶逹多大节与髙帝等经学博覧政事文辨前世无比嚣曰如卿言胜髙祖曰不如也髙祖大度无可无不可今上好吏事动如节度不饮酒嚻曰如卿言反复胜也　袁山松后汉书曰前汉成哀以来天地纵横巨猾窃命世祖以眇眇之祚起白水之濵扇之以仁风驱之以大威霜雪被而丛棘枯纲维振而逆鳞埽羣才毕奏人思与能数年之间廓清四海虽为中兴与夫开创者宁有异乎马生之言固以寥廓大度同符髙祖又资太宗之仁兼孝宣之明故能享有神器据万物之上后汉书曰明帝善刑理法令分明日晏坐朝幽枉必
