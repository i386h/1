<!-- { "loadSidebar": true } -->
　　原释名曰明堂犹堂堂髙明貌也　增文献通考曰黄帝拜祀上帝于明堂【或谓之合宫其制乃汉武帝时济南人公玉带所上详在后】唐虞祀五帝于五府【府聚也言五帝之神聚而祭于此堂】苍曰灵府赤曰文祖黄曰神记白曰明记黒曰元矩夏后氏世室堂脩二七广四脩一【世室宗庙也夏度以歩堂脩十四歩广益以四分脩之一则是十七歩半也】五室三四歩四三尺【堂上为五室象五行也三四歩室方也六尺为歩四三尺益广也】九阶【南面三三面各二】四旁有夹牕【五室毎室有四户户旁皆有两牕】白盛【蜃灰以垩墙也】门堂三之二【门侧之堂取数于正堂南北九歩二尺东西十一歩四尺】室三之一【两室舆门各居一分】殷人重屋堂脩七寻堂崇三尺四阿重屋【重屋者王宫正堂若大寝也脩七寻五丈六尺则其广九寻七丈二尺也崇髙也四阿若今四注屋重屋复笮也】周人明堂度九尺之筵东西九筵南北七筵堂崇一筵五室凡室二筵【明堂明政教之堂周度以筵】室中度以几堂上度以
　　筵宫中度以寻野度以歩涂度以轨【各因物宜为之数室中举谓四壁之内】　原周礼曰夏后氏太室殷人重屋周人明堂度有九尺之筵　礼记曰昔者周公朝诸侯于明堂之位天子负斧扆南向而立　大戴礼曰明堂者凡九室一室而有四户八牖以茅盖屋上圆下方所以明诸侯尊卑也外水名曰辟雍总三十六户七十二牖　周书曰明堂方一百一十二尺室中方六十尺牖髙三尺门方十六尺东方曰青阳南方曰明堂西方曰总章北方曰元堂中央曰太庙左为左个右为右个【五经要义以太庙为世説】　孝经援神契曰明堂者天子布政之宫上圆下方八牎四逹在国之阳　三礼圗曰明堂者周制五室东为木室南火西金北水土在其中秦为九室十二阶各有所居蔡邕月令论曰明堂者天子太庙也所以宗祀而配
　　上帝明天地统万物也　礼含文嘉曰明堂所以通神灵感天地正四时出教令崇有徳彰有道褒有行　五经释例曰告朔行政谓之明堂　五经异义曰明堂在国之阳三里之外七里之内堂牎四闼以地就阳位也白虎通曰礼三老于明堂所以教诸侯孝礼五更于
　　太学所以教诸侯悌　家语曰孔子观乎明堂覩四门之牖有尧舜桀纣之像而各有善恶之状兴废之戒焉又曰周公相成王抱之而负斧扆南面以朝诸侯之
　　国焉　汉书曰上欲治明堂未晓其制度济南人公玉带上黄帝时明堂圗图中有一殿四面无壁以茅盖屋通水水环宫垣为复道上有楼从西南入名曰昆仑天子从之　又曰元始五年正月祫祭明堂诸侯王列侯宗室子九百余人助祭毕皆益户赐爵及金帛　东观汉记曰元年营造明堂辟雍灵台此即明三事不同也【按诸儒及旧説明堂辟雍灵台三事不同明堂宗祀之所辟雍教导之所灵台候望之所三辅黄图以为明堂辟雍同管子以为明堂灵台同盖今亦异説也】管子曰黄帝立明堂之议舜有告善之旌汤有緫街之廷武王有灵台之候　尸子曰黄帝曰合宫有虞曰緫章殷人曰阳馆周人曰明堂淮南子曰古者明堂之制下之润湿不能及也上之雾露不能入也所以飨上帝礼神示人知节也　吴越春秋曰越王召范蠡而问孤窃自欲以令日一登上明堂布恩致令以抚百姓也　三辅黄圗曰明堂者明天道之堂也所以顺四时行月令宗祀先王祭五帝故谓之明堂辟雍圆如璧雍以水异名同事其实一也　桓谭新论曰王者造明堂上圎下方象天地为四面堂各从其色以效四方天称明故命曰明堂　蔡邕礼乐志曰孝武封岱宗立明堂于太山汶上　徐防明堂议曰明堂在国之阳国门之外一堂九室四门八阶　礼论曰或以明堂者文王庙周时徳泽和洽蒿茂大以为宫柱名为蒿宫　增陈氏礼书曰夏殷周制渐文堂渐广其言脩广崇盖皆互备郑康成曰夏堂崇一尺商堂广九寻理或然也月令中央太室东青阳南明堂西緫章北元堂皆分左右个与太庙则五室十二堂矣明堂位前中阶阼阶賔阶旁四门而南门之外有应门则南三阶东西北各二阶而为九阶矣盖五室于内其外别之以十二堂通之以九阶环之以四门而南门之外加以应门此明堂之大畧也大戴礼白虎通韩婴公玉带淳于登桓谭郑康成蔡邕之徒其论明堂多矣特淳于登以为在国之阳三里之外七里之内其説盖有所传然也何则听朔必于明堂而玉藻曰听朔于南门之外则明堂在国之南可知成王朝诸侯四方之君咸列四门之外则明堂在国之外可知然大戴谓九室三十六户七十二牖上圎下方公玉带谓为一殿居中覆之以茅环之以水设之以复通之以楼郑康成谓明堂太庙路寝异实同制蔡邕谓明堂太庙辟雍同实异名岂其然哉诸侯之庙见于公食大夫有东西堂东西夹而已天子路寝见于书亦东房东西夹又东序西序东堂西堂而已则太庙路寝无五室十二堂矣谓之明堂太庙路寝异实同制非也宗庙居雉门之内而教学饮射于其中则莫之容处学者于神之宫享天人于神之室则失之渎袁准尝考之矣则谓之明堂太庙辟雍同实异名非也彼盖以鲁之太庙有天子明堂之饰晋之明堂有功臣登享之事乃有同实异实之论是不知诸侯有太庙无明堂特鲁放其制晋放其名也四时之气春为青阳夏为朱明秋为白藏冬为元英故各以其义名四时之堂左右之堂曰个以其介于四隅故也中之堂曰太庙以其大享在焉故也古者鬼神所在皆谓之庙明堂之作不始于周公而武王之诗有之记曰祀乎明堂而民知孝是也不特建之于内而外之四岳亦有之孟子之时齐有泰山之明堂是也【荀子强国篇曰虽为之筑明堂于塞外而朝诸侯使殆可矣汉有奉髙明堂见文献通考】　英宗治平间钱公辅议郊之祭以始封之祖有圣人之徳者配焉明堂之祭以创业继统之祖有圣人之徳者配焉太祖则周之后稷配祭于郊者也太宗则周之文王配祭于明堂者也此二配祭万世不迁者也　司马光吕诲议祀无丰于昵孝经曰严父莫大于配天以周公有圣人之徳而文王适其父也非谓凡有天下者皆以父配天然后为孝也近世祀明堂皆以父配于五帝此乃误识孝经之意宜遵旧礼以真宗配焉【二条俱见彚苑】　朱子曰论明堂之制者非一某窃意当有九室如井田之制东之中为青阳太庙东之南为青阳右个东之北为青阳左个南之中为明堂太庙南之东即东之南为明堂左个南之西即西之南为明堂右个西之中为緫章太庙西之南即南之西为总章左个西之北即北之西为总章右个北之中为元堂太庙北之东即东之北为元堂右个北之西即西之北为元堂左个中是太庙太室凡四方之太庙异方所其左个右个则青阳之右个乃明堂之左个明堂之右个乃总章之左个也总章之右个乃元堂之左个元堂之右个乃青阳之左个也但随其时之方位开门耳太庙太室则每季十八日天子居焉古人制事多用井田遗意此恐也是　问郊祀后稷以配天宗祀文王以配上帝帝只是天天只是帝却分祭何也朱子曰为坛而祭故谓之天祭于屋下而以神祗祭之故谓之帝　又曰明堂想只是一个三间九架屋子　杨氏曰明堂者王者所居以出教令之堂非常居也其制必凛然森严肃然清浄王者朝诸侯出教令之时而后居焉而亦可祀天地交神明于此地无愧焉周人祀上帝于明堂而以文王配之者此也説者乃以明堂为宗庙又为大寝又为太学则不待辨而知其谬矣考工记谓明堂五室大戴礼谓明堂九室前代欲建明堂者徃徃惑于二説莫知所决而遂止愚谓五室取五方之义也九室则五方之外而必备四隅也然王者居明堂必顺月令信如月令之説则为十二室可乎此又不通之论也惟朱子之説有据【见文献通考】
　　明堂二
　　原五府　九房【尚书帝命验曰帝者承天立五府以尊天注天有五帝集居太防降精以生圣人故帝者承天立帝之府是为天府　张衡东京赋乃营三宫布政颁常复庙重屋八闼九房规天矩地授时顺乡】　承天　统物【桓谭新论王者造明堂辟雍所以承天行化也　下详总论】　四阿　九室【周礼殷人四阿重屋郑康成注四阿若今四柱也　下详总论】　四闼　八阶【五经异义明堂上圆下方八牖四闼布政之宫故称明堂盛貌也　下详总论】　布恩　施令【上详总论　王隠晋书纪瞻答秀才防曰周制明堂所以宗其祖以配上帝其正中者太庙以顺天时施法令】　学南　汶上【宋起居注今太庙太极既以随时明堂之制国学之南地实京邑爽垲平畅足以营建下详总论】　行正　听朔【上详总论　徐防郊庙明堂议明堂天子毎月于此听朔布政】　蒿宫　茅屋【上详总论　三辅黄圗孝武帝议立明堂于长安城南许令褒等议曰按五经礼乐传记曰圣人之教制作之象所以法天地比隂阳以知宫室本之太古以昭令徳茅屋采椽土阶素舆越席皮弁盖兴于黄帝尧舜之世是以三代脩之也】　策勲　布政【颖容春秋释例周公朝诸侯于明堂太庙与明堂一体也春秋人君将出于宗庙及行防勲献俘于庙　下详四闼注】阳馆　元堂【并详总论】　重屋　复道【周礼殷人曰重屋堂脩七寻堂崇三尺郑康成注重者王宫王堂若太寝者　下详总论】　正四时　统万物　礼三老祭五帝　享上帝　祀先王【并详总论】
　　明堂三
　　原象天地　顺隂阳【内有太室体象天地　据坤灵之正位顺隂阳以开辟】　辨位　示节【辨其方位注正天子之位也　晏子春秋明堂之制下之燥湿不能及上之寒暑不能入土事不文木事不镂示人知节也】　孔阳　不镂【文选于昭明堂明堂孔阳　下详示节注】宗祀文王　创图黄帝【汉书郊祀志宗祀文王于明堂以配上帝　又曰太山东】
　　【北趾有古时明堂上欲理明堂奉髙旁济南人公玉带上黄帝明堂圗注公玉姓带名也】　室容二几　堂脩七寻【并详总论】　增合宫　太室【唐陈子昻劝兴明堂疏黄帝合宫尧衢室舜总章夏世室皆所以调元气和隂阳　汉蔡邕明堂论取其尊崇则曰太室取其堂则曰明堂】五室　九筵【郑康成曰五室者象五行也周人明堂度九尺之筵】　尊祖　朝侯【晋纪瞻策明堂所以尊列祖配上帝也　下详总论】　配天　交神【晋裴顾曰尊祖配天其义明着　唐书礼乐志推其本防要于布政交神于王者尊严之居而已其制何必与古同然为之者至无所据依乃引天地四时风气乾坤五行象以为仿像】　明天道　为民极【刘允济明堂赋明堂者明乎天道者也　后汉书律厯志颁诸月令以为民极莫大乎明堂】　通神灵调元气【隋牛议曰明堂者通神灵感天地出教化崇有徳其来尚矣　下详合宫注】　扬缉熙　颁制度【班固东都赋觐明堂扬缉熙宣皇风　礼记成王幼周公六年朝诸侯于明堂制礼作乐颁度量而天下服】　敦五教　调八风【白虎通明堂者所以正四时之序敦五教之本　刘允济明堂赋穆穆四门以纳四气明明八牕以调八风】　出教化　和天人【应劭曰明堂所以正四时出教化　班固东都赋曰灵台明堂统和天人】　向明而治　备物以荐【蔡邕明堂论圣人南面而听天下向明而治故曰明堂　晋书礼志明堂之祭备物以荐三牲兼陈笾豆成列】
　　明堂四
