<!-- { "loadSidebar": true } -->
　　原诗梁简文帝咏初桃诗曰初桃丽新采照地吐其芳枝间留紫燕叶里发轻香飞花入露井交干拂华堂若映窗前栁悬疑红粉妆　任昉咏池边桃诗曰已谢西王苑复揖绥山枝聊逢赏者爱栖趾傍莲池开红春灼灼结实夏离离　隋萧慤奉和咏龙门桃花诗曰旧闻开露井今见植龙门树少知非塞花髙异少原论时应未发故欲影归轩祗言轻摘罢犹胜逐风翻　孔绍安应诏咏夭桃诗曰结叶还临影飞香欲徧空不意余花落翻沈露井中　唐太宗咏桃诗曰禁苑春晖丽花蹊绮树装缀条深浅色露参差光向日分千笑迎风共一香如何仙岭侧独秀隠遥芳　増李峤咏桃诗曰独有成蹊处秾华发井傍山风迎笑脸朝露啼妆隠士顔应改仙人路渐长还欣上林苑千嵗奉君王　又侍宴桃花园咏桃花应制诗曰嵗去无言忽顦顇时来含笑吐氛氲不能拥路迷仙客故欲开蹊待圣君　杜甫觅桃栽诗曰奉乞桃栽一百根春前为送浣花邨河阳县里虽无数濯锦江边未满园　韦处厚桃坞诗曰喷日舒红景通蹊茂緑隂终期王母摘不羡武陵深　李白桃花诗曰桃花开东国含笑夸白日偶防东风荣生此艳阳质岂无佳人色但恐花不实宛转龙火飞零落早相失讵知南山松独立自萧瑟　王昌龄诗曰桃花四面发桃叶一枝开欲暮黄鹂啭伤心玉镜台清筝向明月半夜春风来　王维桃花源行曰渔舟逐水爱山春两岸桃花夹去津坐看红树不知逺行尽清溪忽见人山口潜行始隈隩山开旷望旋平陆遥看一处攅云树近入千家散花竹樵客初传汉姓名居人未改秦衣服居人共住武陵源还从物外起田园月明松下房栊静日出云中鸡犬喧惊闻俗客争来集竞引还家问都邑平眀闾巷扫花开薄暮渔樵乗水入初因避地去人间及至成仙遂不还峡里谁知有人事世中遥望空云山不疑灵境难闻见尘心未尽思乡县出洞无论隔山水辞家终拟长防衍自谓经过旧不迷安知峰壑今来变当时只记入山深青溪防度到云林春来徧是桃花水不辨仙源何处寻　温庭筠敷水小桃盛开诗曰敷水小桥东姢姢照露丛所嗟非胜地堪恨是春风二月艳阳节一枝惆怅红定知留不住吹落乱尘中　唐彦谦绯桃诗曰短墙荒圃四无隣烈火绯桃照地春坐久好风休掩袂夜来微雨已霑巾敢同俗态期青眼似有微词动绛唇尽日更无乡井念此时何必见秦人　韦庄庭前桃诗曰曽向桃源烂熳逰也同渔父泛仙舟皆言洞里千株好未胜庭前一树幽带露似垂湘女泪无言如伴息妫愁五陵公子饶春恨莫引香风上酒楼僧齐已桃花诗曰千枝含露态何处照人红风暖仙源里春和水国中流莺应见落舞蝶未知空掷欲求圗画枝枝带竹丛　宋邵雍二色桃花诗曰施朱施粉色俱好倾国倾城艳不同疑是橤宫双姊妹一时手嫁东风　苏轼诗曰上苑夭桃自作行刘郎去后防囘芳厌从年少追新赏闲对宫花识旧香欲赠佳人非泛洧好纫幽佩与沈湘鹤林神女无消息为问何由返帝乡又桃花诗曰争开不待叶密缀欲无条傍沼人窥鉴惊鱼水溅桥　元杨载碧桃诗曰一枝如玉照芳春防度凭防欲殢人翠被夜寒愁洒泪珠帘月冷怕伤神刘郎陌上栽仍旧王母池边赏又新不是棃花飘雪树望中清絶更无伦　郑允端咏桃花诗曰红雨春寒江上时小桃欹树出疎篱从敎一簇开无主终不留题崔护诗眀杨基千叶桃花诗曰江花先好已先落二月芳菲
　　已萧索掖垣一树独开迟嫰叶茏苁抱香萼朝来小雨浥轻红春色千重与万重注定知烦晓露翦裁曽不费春工春来到处寻桃李不道东防花自美伤心世事总如花何用劳劳行万里　又桃花诗曰深深翠竹映婵姢湘女梳妆立晓烟流水落花成怅望舞裙歌袖是因縁也无人折休相妒才有莺啼更可怜却忆东防碧千叶暖风香雨为谁妍
　　原赋晋傅休奕桃赋曰有东园之珍果兮承隂阳之灵和结柔根以列树兮艳长畞而骈罗夏日先熟初进庙堂辛氏践秋厥味益长花落实结与时刚柔既甘且脆入口消流亦有冬桃冷伴氷霜和神适意恣口所尝华升御于内庭兮饰佳人之令顔实充虚而疗饥兮信功烈之难原嘉放牛于斯林兮恱万国之乂安望海岛而慷慨兮懐度索之灵山何兹树之独茂兮条枝纷而丽闲根龙虬而云结兮弥万里而屈盘御百鬼之妖慝兮列神荼以司奸辟凶邪而济正兮岂惟荣美之足言宋伍缉之园桃赋曰嗟王母之竒果特华实兮兼副既陶煦以夏成又凌寒而冬就嗟异殖兮难防亦晩枯兮先茂农皇品其味汉帝惊其珍林休反耕之牛宅树伺恶之神景毙勇于不足弥増罪于甘分虽无言兮成蹊叵充殽于魏君时令载始周南申章瞻择有制药齐惟良鲁拂柩以悔荆楚供弧以事王　陈张正见衰桃赋曰岩岩秀峰吐桂荣松独夭桃之灼灼轻擢采于寒踪尔乃万株成锦千林似翼苔画波文花然树色发秦源而逸气飘汉绶而流芳譬兰缸之夜炷似眀镜之朝妆成蹊列径光崖艳汜间真定之苍棃杂房陵之缥李芬芳难歇照耀无俦舒若霞光欲起散似电彩将收既而风落新枝霜飞故叶叹垂钓之妖童怨倾城之丽妾増唐皮日休桃花赋曰伊祈氏之作春也有艳外之艳华中之华众木不得融为桃花厥花伊何其实美多台隶众芳縁饰阳和开破嫩萼压低柔柯其色则不澹不深若素练轻茜王顔半酡若夫美景妍时春含晓滋密如不干繁若无枝妦妦婉婉夭夭怡怡或俛者若想或闭者如痴或向者如步或倚者如疲或温黁而可熏或婑媠而莫持或幽柔而旁午或撦冶而倒披或翘矣如望或凝然若思或奕杰以作态或窈窕而骋姿日将明兮似喜天将惨兮若悲近榆钱兮妆翠靥映杨柳兮颦愁睂轻红拖裳动则袅香宛若郑袖初见楚王夜景皎洁哄然秀发又若嫦娥欲奔明月蝶散蠭寂当闺脉脉又若妲己未间裂帛或开故楚艳艳春曙又若息妫含情不语或临金塘或交绮井又若西子浣纱见影玉露厌浥沃红堕湿又若骊姬将譛而泣或在水濵或临江浦又若神女见郑交甫或临广筵或当髙防又若韩娥将歌敛态微动轻风婆娑暖红又若飞燕舞于掌中半霑斜吹或动或止又若文姬将赋而思丰茸旖旎互交逓倚又若丽华侍宴初醉狂风狂雨一阵红去又若褒姒初随戎虏满地春色阶前砌侧又若戚姬死于鞠域花品之中此花最异以众为繁以多见鄙自是物情非闗春意若氏族之斥素流品秩之卑寒士他目则目他耳则耳或以昵而称珍或以疎而见贵或有实而花乖或有花而实悴至若实可充腹花可娱目匪乎兹花他则碌碌我欲品花此为第一惧俗情之横议惟独断之一已我目我目吾耳吾耳妍媸决于我口取舎决于我志岂为草木之独然信为国兮如是
　　原颂梁江淹山桃颂曰惟园有肴惟山有丛丹蘤擎露紫荣绕风引雾如电映烟成虹伊春之秀廼华之荣

　　御定渊鉴类函卷三百九十九
　　钦定四库全书
　　御定渊鉴类函卷四百
　　果部二【梅　梨　甘】
　　梅一
　　原诗义疏曰梅杏类也　西京杂记曰上林有双梅紫梅同心梅麤枝梅　増石湖梅谱曰红梅犹是梅而叶密如杏与江梅同开红白相间园林初春絶景也　又曰蜡梅本非梅类以其与梅同时香又相近色酷似蜜脾故名蜡梅山谷谓京洛间有一种梅类女工撚蜡所成故以名之张翊花经首云一品九命蜡梅亦在其中蜡梅原名黄梅故王安国熙宁间尚有咏黄梅诗至元祐间苏黄门命为蜡梅　又曰凡梅花附蔕皆绛紫色惟此纯緑枝梗亦清髙好事者比之九疑仙人萼緑华云诗曰绛裠缟袂各朝元只有散仙名萼緑　风俗通曰五月有落梅风江淮以为信风　原毛诗曰摽有梅其实七兮　又曰山有嘉卉侯栗侯梅　大戴礼夏小
　　正曰五月煑梅为豆实　増埤雅曰梅花中尤香者原诗义疏曰梅曝干为腊羮臛韲中又可以含之口香吴氏本草曰梅核能眀目益气不饥
　　梅二
