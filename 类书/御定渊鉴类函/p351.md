<!-- { "loadSidebar": true } -->
　　増集瑞之庭【防要庆厯八年诏略曰惟延恩之寳殿乃集瑞之秘庭福贶所开深严莫二矧先圣斋心之地资冲人览古之懐】　崇儒之秩【又曰仍建崇儒之秩且为备问之荣】　赴内殿起居【合璧事曰景德四年八月以龙图待制杜镐为龙图直学士班在枢宻直学士之下待制知制诰之上并赴内殿起居】　至阁下抚慰【又曰真宗尤礼杜镐上开樽酒亲封题以赐镐素不饮饮之疾作上亲至阁下手调药抚慰令安卧乃归】　侍经筵【防要曰庆厯四年以杨安国直龙图阁上谓侍臣曰安国久侍经筵行又淳实乃先朝遵度之比以褒擢之也】　首建储议【言行録曰范蜀公镇韩维上言公在仁宗朝首开建储之议其后大臣继有论奏追録其言存没皆推恩而镇未尝以语人悉以公十九疏上之拜端明殿学士】　岂如孔道辅一言【合璧事曰孔道辅论废后事天下耸闻其风采近臣献诗千首执政请以为龙图学士上曰千首诗岂如孔道辅一言拜龙图阁】龙图老子【言行録曰范仲淹以龙图直学士师邠延泾庆四路威德着闻夷夏悚服熟户蕃部率称曰龙圗老子】　以备顾问【汪应辰制曰端明之职盖自五代时通班右府侍立殿中专以备顾问宠儒臣者也又明道诏曰方奬拔于明儒特増新于近职俾参顾问广益谋猷】　非直翰墨【四朝史曰英宗四年忽召王珪至蕊珠殿专诏令兼端明殿学士锡之盘龙金盆谕之曰秘殿之职非直器卿于翰墨间二府缺员即出命矣】　进精诚録【明名臣记曰吴沉金华人故元国子博士博学善属文洪武十五年陞东阁大学士十六年进精诚録三卷言敬天忠君孝亲事皆述五经四书语】　内承顾问外酧政务【又曰杨荣靖难后召七臣入内阁荣年最少警敏时内难初平危疑未戢内承顾问外酧政务稽纂文事日无虚晷】　赐三品服【又曰永乐元年荣等七人侍帝曰天下事朕与若等相商非若六卿分理并赐三品服】　预机务自此始【又曰觧缙吉水人洪武进士靖难后召胡广等陞缙侍读七人并直文渊阁内阁预机务之名自此始】　信用与六卿等【又曰缙永乐初重修髙庙实録充总裁官帝宠缙信用赏赉辄与六卿等】　专掌制敕【又曰黄淮靖难后帝坐奉天门召见访政务称防每朝觧缙黄淮立御榻左备顾问或至夜分不数日令入内阁专掌制敕】　以文墨论议侍帝【又曰胡广庐陵人永乐十三年进文渊阁大学士再从帝出塞帝时召入帐殿语移时或夜漏数刻广不知兵以文墨论议侍帝备顾问帝不得诸学士语不説也】　三俸并给【又曰杨士竒仁宗即位兼华盖殿大学士帝曰朕倚义原吉士竒宜尽言匡朕洪熙元年加少保兵部尚书三俸并给】　封入五疏【又曰帝一日出章示诸大臣言海内治平者士竒对曰流徙不归疮痍未复人尚艰食愿圣明留意帝曰曩与卿辈绳愆纠缪银章惟士竒封入五疏岂朝政无阙生民果安乎诸大臣皆顿首谢】　赐锦绮【又曰宣德六年帝颇微行夜半至士竒家士竒悚惧伏地言陛下奈何以宗庙社稷之身自轻后旬余锦衣获二盗驾至玉泉寺作乱帝叹曰士竒言不虚遣赐锦绮】时称三杨【又曰杨溥入内阁溥夙禀淳实操性直刚不尚机警至议政决疑与诸大臣争可否或有躁心浮气溥能舍已从人略无系吝时称三杨士竒西杨荣东杨溥南杨】　内阁非人所得荐【又曰薛瑄景泰元年御史刘孜荐瑄粹学饬躬实君子之儒乞召供馆阁俾讲学辅导必有裨益帝曰内阁本朕简任非人所得荐不许】　卓然有古大臣风【又曰髙谷进大学士谨身殿谷官至台鼎而家业萧然其方毅端靖防亷无私卓然有古大臣之风一时内阁七人议论每相龃龉谷独持正尝曰清议可畏也】　贤相第一【又曰商辂入内阁方果好直言与刘吉等先后共事每遇大议能持正吉尝曰余与商公处数年未尝见其妄杀一人马钧阳曰我朝贤相商公第一杨文贞李文达不及也】止有侍坐【续通考曰文渊阁在午门内文华殿南诸学士日有大政防议则居之先是学士每入以东西两凳相对坐向无公座李贤自吏部入欲循品秩设公座如部堂之仪彭时不可曰殿阁皆至尊临幸之处设官之意止有侍坐备顾问决无正坐之理贤语塞】　三人同心【吾学编曰治十一年刘健进谨身殿大学士时帝方励精凡国家大事大臣皆帝前相可否健确直见事稍迟李东阳才敏达谢迁方质三人同心时人语曰李公谋刘公断谢公尤侃侃】　学博才雄【又曰杨一清云南安宁州人正德十年入内阁加大学士武英殿不屑曲谨以故被劾去一清生而隐宫貎寺人学博才雄善调停应变济务尤晓畅边事羽檄旁午一夕十疏口占指授悉中机宜】　保防善【又曰李东阳治八年入内阁事孝宗称忠勤正德时周旋曲济保防善清谨弗渝休休不专政归卿寺人顾思之】　貎竒才杰【又曰张孚敬永嘉人嘉靖六年兼文渊阁大学士入内阁赐银图书二忠良贞一绳愆弼违帝享太庙见孚敬喜赐诗称孚敬貎竒才杰】　作寳纶楼【又曰孚敬入内阁章圣太后赐金缯建议请严谕私谒重制诰十三年加少师命有司为作寳纶楼】
　　殿阁总载五
　　増诗宋陈后山观文忠公六一图书诗曰先朝羣玉殿冠佩环羣公宸文焕王度喜色见天容御榻谁复登帝书元自工缅懐弁服士酬献鸣瑽瑢　司马公贺叶仁除直秘阁诗曰延阁屹中天积书云汉连神宗重其道国士比为仙玉槛勾陈上丹梯北斗边帝容瞻日月宸翰照星职秩曽旡贵光华在得贤公卿殊未晓尚少买臣年　明宣宗临文渊阁诗曰秘阁开当巽隅充栋之积皆图书仙家蓬山此其处上与东壁星相符罢朝闲暇一临视衣冠左右环文儒大经大法古所训讲论啓沃良足娱朝廷治化重文教旦暮切磋安可无诸儒志续汉仲舒岂直文采凌相如玉醴满赐黄金壶朂哉及时相励翼辅德当与防龙俱庶几致治希唐虞胡俨直阁诗曰清晓朝囘秘阁中坐防宫树落花浓緑窓朱户图书满人在蓬莱第一峰
　　増赋明顾清文渊阁赋曰昔我文皇之统万方也稽徃古遵旧章揽众维提要纲谓六典之分虽仿于周礼而百揆之总实自于虞唐或合而分或约而详葢不可无枢机之总畴咨之良乃眷斯顾禁垣之隅乃崇杰阁翼彼宸居锡文渊之嘉号擢銮坡之硕儒职论思于九重賛元化于中枢虽官曹之未彰实名体之隐如乃有臯防之辈稷卨之伦大冠长劔鸣玉垂绅坐于两楹敷帝猷而衍皇坟万机倚以裁决庶绩赖以经纶则有大官供帐天府竒珍湛恩渥礼眷我儒绅至于睿思时凝事资访逮中贵传宣东朝赐对日度晷而徐还步金屏而缓退其或金根戾止玉辇幸临略等级于堂陛咨失得于古今每先过而陈善亦随时而献箴或都而俞或吁而咈言皆可书动鲜有慝呜呼汉开金马贤俊云蒸唐啓学馆士夸登瀛徒取技于雕尚无闗于大经然犹耀简防熙鸿名而况地兼乎木天之重名并乎鳯池之荣
　　増记元虞集奎章阁记曰天厯二年三月作奎章之阁备闲燕之居将以缉熙典学乃置学士俾诵祖宗之成训毋创业之艰难而守成之不易也又俾夫陈内圣外王之道兴亡得失之故而以自儆焉其为阁也清严宻非有朝防祀享时廵之事无一日不御于斯于是宰辅有所奏请宥宻有所图维争臣有所绳纠侍从有所献替以次入对从容宻勿盖终日焉而声色狗马不轨不物者无因而至前矣
　　増铭元虞集奎章阁铭曰维皇穆清中正无为翼翼其钦圣性日熙乃辟延阁左图右史匪资燕娱稽古之理经纬有文如日行天爰刻贞玉垂美万年
　　増诏宋庆厯七年置天章阁学士诏曰钦惟圣考濬发宸文百篇森布于寳函三袭肇兴于华阁肆予纂绍之始务阐师儒之隆遂延劝讲之臣钦伫论思之益掩玉府藏书之盛延金门待诏之才宜令广侍从之员抑亦副遹追之念　治平四年以吕公着兼寳文阁学士诏曰昔我祖宗咸有制作焕于简编河汉昭回奎壁相映乃规层宇遂在西清宪上帝藏书之府彰累朝稽古之盛并揭嘉名以登峻望俾服凝严之职因为咨访之地大观二年初建徽猷阁诏曰祖宗述作皆有寳藏之
　　所参列广内揭为嘉名世择儒臣以资访纳今将祗率成宪名以出信不可无所考也在诗有之君子有徽猷是唯询德之美而观道之成其哲宗御集建阁以徽猷为名
　　増序明郑晓直文渊阁诸臣表序曰明兴设中书省韩魏二国公以太师太傅兼左右丞相汪胡继之不得领三公党狱起死徙数万人遂诏天下罢中书丞相而以五府九卿分理庶务当是时翰林春坊官防详诸司奏啓署翰林院兼平驳诸司文章事某官某虽殿阁大学士如宋讷吴伯宗皆侍左右备顾问不得平章国事如丞相成祖省公孤而召解缙等七人直文渊阁内阁之预机务也自建文四年始也阁中有文渊阁印印文独异诸司凡封进诏草登答章疏用之不得下诸司即下诸司以翰林院印诸司欲上内阁亦称翰林院翰林院之入内阁也自解始也献陵【仁宗】复设公孤西杨【士竒】始加少保内阁之登公孤也自西杨始也东杨【荣】以榆木川有大功特置大学士谨身殿谨身殿之有大学士也自东杨始也景泰时乃有孤卿入内阁者葢自王文始也先朝重冢宰虽内阁元辅歴二三十年亦不得领吏部尚书内阁之领吏部尚书也亦自文始也内阁未有兼四官者有之亦自文始也陈循髙谷遂至领五官徐有贞以武功伯兼大学士自署文渊阁事益无谓矣有贞后二十人惟万【安】丘【濬】以卿孤入内阁余皆修撰賛善通议少卿少詹事侍郎自焦芳至于今非孤卿则六卿惟翟銮以侍郎兼学士以故内阁职业重于中书省体统尊于三公府省府之名虽废而内阁之权益隆矣其前此入内阁也亦未必尽出翰林也西杨齐府审理也文简【黄淮】中书舍人也文靖【金防孜】户科给事中也文清【薛瑄】监察御史也文达【李贤】吏部主事也近日丹徒【靳贵】永嘉【张孚敬】安仁【桂蕚】南海【方献夫】贵溪【夏言】亦中书舍人主事给事中也列圣严于防奸而广于求贤以故内阁诸臣皆效职三杨参合厯事四朝镇定危疑消弭谗隙文经武纬内戢外宁四十余年号称治平昭后【张太后】既崩裕陵【正统】亲政一时五相【马愉曹鼐陈循苗衷髙谷】才器寻常权归阉振国社几摇景泰诸臣因人碌碌强者恣睢弱者韬黙或隂主邪谋或曲从宻防储宫易位宦贵纷然天顺复辟诛窜削逐台阁一空自是辅臣乍进乍退恩礼轻微至有囊头诏狱荷防边隅者南阳【李贤】既斥复留最专且久造膝陈谟露章抗论六卿得人万几无丛成化间文宪【彭时】文毅【商辂】叩阍立谏时值佞幸请劔行诛治初年大奸距脱海内欣然宜兴【徐溥】洛阳【刘健】端清寛绰长沙【李东阳】余姚【谢】文雅谅直泰陵【孝宗】昼接再三虚懐霁色励精求治将大有为而诸君子志在包荒意存裕蛊多思少断坐失良期然十八年间财以足民以富兵以薄伐为威刑以缓死为恩仕以骤进为耻可谓与民休息培植元气者正德初逆瑾用事尽逐方正大臣焦芳刘宇本衣冠之盗厠迹禁扉数年浊乱天下新都【杨廷和】守正应变绰有余才虽大礼之议未恊宸闱而救时之功登于鼎矣
　　中书舍人一
