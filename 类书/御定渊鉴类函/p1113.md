<!-- { "loadSidebar": true } -->
　　【赎曰愿使邕得充一卒効力王事膏涂朔邉骨粪沙壤成邕夙心表入不省　通鉴唐纪曰王建镇西川卭崃之南不置鄣不戍一卒蛮亦不敢侵盗】　不习山川　居常涷馁【唐书突厥传序曰嵗发戍卒不习山川之险缓歩一舎已呵然流汗唐陆贽奏议曰被邉长镇之兵衣廪止于当身又为家室所分居常涷馁】
　　戍卒四
　　増更卒【汉食货志曰董仲舒説武帝曰荒滛越制逾侈以相髙邑有人君之尊里有公侯之富小民焉得不困又加月为更卒已复为正一嵗屯戍一嵗立役三十倍于古注更卒谓给郡县一月而更者也正卒谓给中都官者也率计今人一嵗之中屯戍及力役之事三十倍多于古也】　守捉【唐书兵志曰唐初兵之戍邉者大曰军小曰守捉】　列屯北边【又曰郭子仪传曰大歴九年子仪入朝对延英帝与语吐蕃方强慷慨至流涕退上书曰臣惟陛下制胜力非不足但简练不至进退未一时淹师老地广势分愿于诸道料精卒满五万者列屯北邉则制胜可必】　为天子戍陇【又曰刘澭传曰澭为瀛洲刺史请以所部为天子戍陇发其兵千五百驰归京师无一卒敢违令者徳宗甚宠之】
　　戍卒五
　　増诗魏王粲从军诗曰泛舟盖长川陈卒被原隰　宋谢灵运拟魏太子邺中集应制诗曰官渡厠一卒长林预难阻　唐杜甫兵车行曰或从十五北防河便至四十西营田去时里正与褁头归来头白还戍邉
　　汉班固西都赋曰列卒周匝星罗云布　晋左思
　　吴都赋曰雕题之士镂身之卒　又魏都赋曰薄戍绵羃无异蛛蝥之网弱卒锁甲何异螳螂之卫
　　增诏汉书宣帝地节三年诏曰朕旣不徳不能附逺是以邉境屯戍未息今复兵重屯久劳百姓非所以绥天下也其罢车将军右将军屯兵
　　增论汉贾谊过秦论曰率罢散之卒将数百之众转而攻秦斩木为兵揭竿为旗
　　增奏议汉书鼂错传曰错上言守边备塞劝农力本当世急务二事曰臣闻秦时北攻胡貊筑塞河上南攻扬粤置戍卒焉其起兵而攻胡粤者非卫邉地而救民死也贪戾而欲广大也故功未立而天下乱且夫起兵不知其势战则为人禽屯则卒积死夫胡貊之地积隂之处也木皮三寸氷厚六尺食肉而饮酪其人密理鸟兽毳毛其性能寒扬粤之地少隂多阳其人疏理鸟兽稀毛其性能暑秦之戍卒不能其水土戍者死于边输者偾于道秦民见行如往弃市因以讁发之名曰谪戍先发吏有谪及赘壻贾人后以尝有市籍者又后以大父母父母尝有市籍者后入闾取其左发之不顺行者深怨有背叛之心凡民守战至死而不降北者以计为之也故战胜守固则有拜爵之赏攻城屠邑则得其财卤以富家室故能使其众蒙矢石赴汤火视死如归今秦之发卒也有万死之害而无铢两之报死事之后不得一筭之复天下明知祸烈及已也陈胜行戍至于大泽为天下先倡天下从之如流水者秦以威刼而行之之敝也又曰陛下幸忧边境遣将吏发卒以治塞甚大惠也然令逺方之卒守塞一嵗而更不如选常居者家室田作且以备之以便为之髙城深堑具蔺石布渠荅复为一城其内城间百五十歩要害之处通川之道调立城邑毋下千家为中周虎落先为室屋具田器廼募罪人及免徒复作令居之上从其言募民徙塞下　北史源贺传贺上言曰今勍寇游魂于北狡贼险于南其在疆场犹须防戍臣愚以为自非大逆赤手杀人之罪其坐盗及过误应入死者皆可原宥谪使守边是则已断之体更受生成之恩徭役之家渐蒙休息之惠唐书陆贽传曰贽为翰林学士李希烈冦襄城诏问策安出贽上言曰代朔邠灵自昔之精骑上党盟津今之选师举而委之山东将多而势分兵广而财屈则屯戍失于太繁也又曰今朔方太原众已屯山东而神策六军悉戍闗外将不能尽敌则请济师陛下为之辍边军缺环卫竭内廏之马武库之兵占将家子以益师赋私畜以增骑又告乏财则为算室庐贷商人设诸之科日日以甚万一有如朱滔李希烈负固邉垒窃发都甸者何以备之　又上陈防秋之曰今逺调屯士以戍邉陲邀所不能强所不欲广其数不考于用责其力不察其情斯可为羽卫之仪而无益备御之实也何者穷邉之地千里萧条寒风裂肤狼为邻昼则荷戈以耕夜则倚烽以觇有剽害之虑无休暇之娯非生其域习其风幼而视焉长而安焉则不能宁居而狎其敌也闗东百物阜殷士忕温饱比诸邉隅不啻天地闻絶塞荒陬则辛酸动容聆彊蕃劲虏则慑骇褫精又使去亲族舎园庐甘所辛酸抗所慑骇将冀为用不亦疏乎又有休代之期无统制之善资春姑息譬如骄子进不邀以成功退不处以严宪屈指计归张颐待饲师一挫伤则乗其危挠布路东溃平居殚资储以奉浮冗临难弃城镇以摇彊场其弊岂特无益哉　又曰被邉长镇之兵皆百战伤夷角所能则习度所处则危考服役则劳察临敌则勇然衣廪止于当身又为家室所分居常涷馁而关东戍士嵗月更代怯于应敌懈于服劳然衣廪优厚继以茶药资以蔬醤丰寡相悬势则逺甚又有以边军诡为奏请遥隶神策者廪赐之饶有三倍之益此士所以忿恨经费所以褊匮夫事业未异给养顿殊人情所不甘也不为戎首已可嘉者况使协力同心以攘寇难臣知有所不能焉　又曰臣谓宜罢四方之防秋者以其数析而三之其一责本道节度募壮士愿屯邉者徙焉其一则苐以本道衣廪责闗内河东募用蕃夏子弟愿傅军者给焉其一以所输资粮给应募者以安其业诏度支市牛召工就诸屯缮完器具至者家给牛一耕耨水火之器毕具一嵗给二口粮赐种子劝之播莳须一年则使自给有余粟者县官倍价以售旣息调发之烦复无幸免之弊出则人自为战处则家自为耕与夫暂屯遽罢岂同日语哉
　　烽一
　　增説文曰烽燧表也邉有警则举火也　唐书百官志曰职方掌地图城隍鎭戍烽防人道路之逺近及四夷归化之事　通鉴注引唐六典曰烽所置大率相去三十里若有山冈隔絶须逐便安置得相望见不必要限三十里其逼邉境者筑城而置之每烽置帅副各一人其放烽有一炬两炬三炬四炬随贼多少为差
　　烽二
　　增后汉书郭伋传曰伋为并州牧知卢芳夙贼难卒以力制常严烽明购赏以结寇心　后汉书马成传曰成代骠骑大将军杜荗缮治障塞自西河至渭桥河上至安邑太原至井陉中山至邺皆筑堡壁起烽燧十里一　后汉书杜茂传曰十二年遣谒者段忠将众郡弛刑配茂镇守北邉因发边卒筑亭修烽燧　通鉴注引太宗实录曰初罗士信取千金堡太宗令屈突通守之王世充自来攻堡通惧举烽请救太宗度通力堪自守且缓救以骄世充通举三烽以告急太宗方出援之　通鉴唐纪曰刘悟袭斩李师道悟之自阳谷还兵趋郓也濳使人以其谋告田正事成当举烽相白万一城中有备不能入愿公引兵为助成功之日皆归于公悟何敢有之且使正进据己营正见烽知得城遣使往贺　唐书毕諴传曰諴迁河东节度复修杷头七十烽寇不敢入　又长平王叔良传曰叔良镇泾州捍薛仁杲仁杲阳言食尽遣髙墌人诡降叔良遣骠刘感受之未至城三烽发仁杲兵自南原噪而还大战百里细川感爲贼执　又张仁愿传曰仁愿于牛头朝那山北置烽千三百所自是突厥不敢逾山牧马
　　烽三
　　增烽师　烽子【后周书曰宇文贵性聪敏白兽烽经为商人所烧烽师纳货不言其罪他日北师随例来参贵乃问曰商人烽何因私放烽师愕然遂自首伏明察如此　通鉴注曰唐凡烽之所有烽师烽副烽子盖守烽之卒望警急而举烽者也杜祐曰一烽六人五人为烽子递知更刻观视动静　人烽率知文书符辞转牒】　烽台　烽区【卫公兵法曰烽台于髙山四顾险絶处置之无山亦于孤迥道平地置下染羊马城髙下任便常以三五为准台髙五丈下阔一丈　唐书王晙传曰晙上言突厥比者不受要约兵已屡动擅作烽区闭障行李】　警急　平安【杜甫诗曰警急烽常报　六典曰毎日初夜放烟一炬谓之平安火】　原崔实严　种暠去【后汉书崔实字子真为五原守严烽虏不敢犯　后汉书种暠为渡辽将军先宣恩信羌来降服乃去烽火望也】　乗山举闻烽驰【魏志孙权攻江夏太祖遣持书御史荀禹劳邉禹发所经县兵乗山举火权乃退也　谕】
　　【蜀文曰邉郡之士闻烽举燧燔皆摄弓而驰荷兵而走唯恐居后】　増昼燔燧　夜举烽【汉书音义曰髙台上作桔橰头置兜零以薪草置其中常悬之有寇至火然举之曰烽下多积薪寇至则燔之望其烟曰燧昼则燔燧夜乃举烽】　筑烽堡　逺烽侦【唐书张献甫传曰献甫为邠宁节度使断山浚堑选岩要地筑烽堡　又曰李元谅传曰元谅节度陇右筑连弩台逺烽侦为守备】动沙漠　列郊甸【李白塞下曲曰烽火动沙漠连照甘泉云　唐书食货志曰帝叹曰河湟陷没烽列于郊甸】　原通于甘泉　灭于幽障【长安匈奴大入烽火通于甘泉后汉祭彤抚夷狄以恩信论曰政移狄俗乃卧鼔于邉庭灭烽于幽障也】　举非寇至
　　笑乃戎来【史魏公子无忌与魏王方博举烽言赵冦至王惧释博公子曰赵王猎尔非为冦也　史幽王与诸侯约有急则举烽既而诸侯兵至无冦褒姒乃大笑后犬戎来伐幽王举烽诸侯以为伪皆不至遂灭周斩褒姒】　增四烽俱发　六烽具举【隋书长孙晟传曰突厥染干为雍闾所败与晟独以五骑逼夜南走至旦行百余里得数百晟知其懐二心乃宻遣从者入伏逺镇令其举烽染干见四烽俱发问晟曰城上然烽何也晟绐之曰城髙地迥必遥见贼来我国家法若贼少举二烽来多举三烽大逼举四烽使见贼多而又近耳染干大惧　宋史韩世忠传曰世忠进兵围淮阳贼约受围一日则举一烽至六烽具举乌珠与刘猊皆引兵至】　请停烽燧　不置烽燧【唐书曰元和中京兆尹李鄘奏三原髙陵泾阳兴平等四县共管烽二十八所毎年差烽子烽师九百七十五人今逺近无虞畿内烽燧请停从之　通鉴唐纪曰王式既平裘甫诸将请曰不置烽燧何也式曰烽燧所以趣救兵也兵尽行城中无兵以继之徒惊士民使自溃乱耳】　误举罚金　不举弃市【晋令曰误举烽燧罚金一斤八两故不举者弃市】　乗塞守烽　斥地置烽【太平御览曰蔡邕从朔方上书云既到徙所乗塞守烽职在望忧怖燋灼无心复能操笔成草致章阙廷　唐书黒齿常之传曰常之拜河源道经畧大使因建言河源当贼冲乃斥地置烽七十所】　逻堞传烽　邉火息燧【又刘文静传曰文静与晋阳宫监裵寂善寂夜见逻堞传烽诧曰天下方乱吾将安舎　又郑元璹传曰突攻太原诏元璹持节往劳随语折让无所屈徐乃数其背约突厥愧服因好谓颉利颉利当其言引还太宗赐书曰知公口伐可汗如约遂使邉火息燧朕何惜金石赐于公哉】
　　烽四
