<!-- { "loadSidebar": true } -->
　　原赋后汉王逸荔枝赋曰暧若朝云之兴森如横天之彗湛若大厦之容郁如峻岳之势修干纷错绿叶蓁蓁灼灼若朝霞之映日离离如繁星之着天皮似丹罽肤若明珰润侔和璧竒逾五黄仰叹丽表俯尝嘉味口含甘液心受芳气兼五滋而无常主不知百和之所出卓絶类而无俦超众果而独贵　唐张九龄荔枝赋曰果之羙者厥有荔枝虽受气于震方实禀精于火离乃作酸于此裔爰负阳以从宜蒙休和之所播渉寒暑而匪亏下合围以擢本傍防亩而抱规紫纹绀理黛叶缃枝蓊茸霮防环合棼纚如盖之张如帷之垂云烟沃若孔翠于斯灵根所盘不髙不卑陋下泽之沮洳恶层崖之崄巇彼前志之或妄何侧生之见疵尔其勾芒在辰凯风入律肇气含滋芬敷谧溢緑穗靡靡青英苾苾不丰其华但甘其实如有意乎孰本故防文而妙质蔕药房而攅萃皮龙鳞以骈比肤玉英而含津色江萍以吐日朱苞剖明珰出炯然数寸犹不可匹未玉齿而殆销虽琼浆而可轶彼众味之有五此甘滋之不一伊醇淑之无准非精言之能悉闻者欢而竦企见者讶而惊仡心恚可以蠲忿口爽可以忘疾且欲神于醴露何比数于湘橘援蒲萄以见拟亦古人之深失若乃华轩洞开嘉賔四防时当燠煜客或烦愦而斯果在焉莫不心侈而体泰信雕盘之仙液实玳筵之绮缋有终食于累百愈益气而治内故无厌于所甘虽不贪而必爱沉李羙而莫取浮甘而自退岂一座之所荣冠四时而为最夫其贵可以荐宗庙其珍可以羞王公亭十里而莫致门九重而曷通山五峤兮白云江千里兮清枫何斯羙之独逺嗟尔命之不逢每被销于凡口罕获知于贵躬柿可称乎梁侯棃可幸乎张公亦因地之所遇孰能辨乎其中哉
　　原啓齐孔稚珪谢赐生荔枝启曰绿叶云舒朱实星映离离昔闻曅曅今覩信西岻之佳珍谅东鄙之未识角昴兴而灵华敷大火中而朱实繁灼灼丹华吐日离离繁星着天


　　御定渊鉴类函卷四百三
　　钦定四库全书
　　御定渊鉴类函巻四百四
　　果部【芭蕉　甘蔗　　甘藷　沙棠　椰燕薁　檖　蒟子　枳椇　椹　杂果】芭蕉一
　　原广志曰芭蕉一曰芭苴或曰甘蕉茎如荷芋重皮相褁大如盂斗叶广尺长一丈有角子长六七寸四五寸二三寸两两共对若相抱形剥其上皮色黄白味似蒲萄甜而脆亦饱人其茎解散如丝绩以为葛谓之蕉葛虽脆而好色黄白不如葛赤色也出交趾建安　南州异物志曰甘蕉草类望之如树株大者一围余叶长一丈或七八尺广二尺许华大如酒杯形色如芙蓉着茎末百余子大名为房根似芋块大者如车毂实随华长每华一阖各有六子先后相次子不俱生花不俱落此蕉有三种一种子大如手拇指长而鋭有似羊角名羊角蕉味最甘好一种子大如鸡卵有似牛乳名牛乳蕉微减羊角一种大如藕长六七寸形正方少甘最不好
　　也取其叶以灰练之绩以为丝　异物志曰芭蕉茎如芋取镬煮之如丝可纺绩为絺绤　南方草木状曰蕉树子房相连累甜羙亦可蜜藏　逰名山志曰赤岩山水石之间唯有甘蕉林髙者十丈　晋宫阁名曰华林园有芭蕉二株　顾微广州记曰甘蕉与蕉花实根叶不异直是南土暖不经霜冻四时花叶展其熟耳未熟时亦苦涩　増玉堂闲话曰天水之地迩于边陲土寒不产芭蕉戎帅使人于兴元求之植二夲于庭毎至冬即连土掘取之埋藏于地窟春暖即再植之
　　芭蕉二
　　増僧懐素夲曰素贫无纸可书常于故里种芭蕉万余株以供挥洒号其所曰绿天庵曰种纸后道州刺史追作绿天铭
　　芭蕉三
　　増着服　脱衣【白居易诗蕉叶题诗咏蕉丝着服轻　下见蘓辙诗】　开扇　缄书【李商隠诗芭蕉开緑扇又杨万里诗骨相玲珑透八花头倒揷紫荷香绕身无数青罗扇风不来时也自凉　钱翊诗一缄书札蔵何事先被东风暗拆开】　灵苖　新叶【路徳延诗一种灵苖异天然性体虚叶如斜界纸心似倒抽书诗成一日传于都下　张横渠诗芭蕉心尽展新枝新卷新心暗已随愿学新心飬新徳旋随新叶起新知】　猎猎　亭亭【古诗翻旗猎猎秋风鸣玉潇潇夜雨踈杨万里诗潇潇洒洒复亭亭一半风流一半清不为暑添午防却来愁枕作秋声】　聼
　　披风【张横渠诗退食北凉意满卧聼急雨到芭蕉　古诗战雨惊春梦披风聼晩秋】　障夏日　怯秋风【朱文公诗芭蕉值秋槛勿云憔悴姿与君障夏日羽扇寜复持　钱起诗幸有青丝用寕将众草同心虚含夕露叶大怯秋风】
　　芭蕉四
　　原诗梁沈约咏甘蕉诗曰抽叶固盈丈擢夲信兼围流甘揜椰实弱缕冠絺衣　増唐栁宗元红蕉诗曰晩英值穷节緑润含朱光以兹正阳色窈窕凌清霜逺物世所重旅人心所伤廻晖眺林际戚戚无遗芳　杜牧芭蕉诗曰芭蕉为雨移故向前种怜渠防滴声留得归乡梦梦逺莫归乡觉来一翻动　宋蘓辙咏芭蕉诗曰芭蕉移种未多时濯濯芳茎已数围毕竟空心何所有欹倾大叶不胜肥萧骚暮雨鸣山乐狼藉秋霜脱敝衣堂上幽人观翫乆逢人指示此身非
　　原赋梁徐摛冬蕉巻心赋曰防残心于孤翠植晩翫于冬余枝横风而悴色叶渍雪而傍枯
　　原賛宋谢灵运芭蕉賛曰生分夲多端芭蕉知不一含蕚不结核敷华何由实至人善取譬无宰谁能律莫昵缘合时当视分散日　卞敬宗甘焦賛曰扶踈似树质则非木髙舒垂防异秀延瞩厥实唯甘味之无足原文梁沈约修竹弹甘蕉文曰长兼淇园贞干臣修竹稽首臣闻芟夷蕰崇农夫之善法无使滋蔓剪恶之良图未有蠧苗害稼不加穷伐者也切寻苏台前甘蕉一丛宿渐云露荏苒嵗月擢夲盈防垂防丈阶縁宠渥铨衡百卉而予夺乖爽髙下在心每叨天功以为己力风闻籍聼非复一涂犹谓爱憎异说所以挂乎严今月某日有防西阶泽兰萱草到园同诉自称虽慙梓颇异蒿蓬阳景所临由来无隔今月某日巫岫敛云秦楼开照干光宏普罔幽不瞩而甘蕉攅茎布影独见障蔽虽处台隅遂同幽谷臣谓偏辞难信敢察以情登摄甘蕉左近杜若江蓠依源辨覆两草各处异列同欵既有证据羌非风闻切防甘蕉出自药草夲无芬馥之香柯条之任非有松柏后雕之心盖阙葵藿倾阳之识慿借庆防稽絶伦等而得人之誉靡即称平之声寂寞遂使言树之草防忧之用莫施无絶之芳当门之弊斯在妨贤败政孰过于此而不除戮宪章安用请以见事徙根剪叶斥出防外庶惩彼将来谢此众屈
　　甘蔗一
　　原说文曰藷甘蔗也　增王灼谱曰甘蔗所在皆植独福唐四明番禺广汉遂宁有糖冰而遂寕为冠四郡所产颗碎色浅味薄才比遂之最下者蔗有四色曰杜蔗曰西蔗曰艻蔗夲草所谓荻蔗也曰红蔗夲草昆仑蔗也　原神异经曰南方荒内有□林焉其髙百丈围三丈八尺促莭多汁甜如蜜　广志曰甘蔗其饧为石蜜　南中八郡志曰交趾有甘蔗围数寸长丈余颇似竹防而食之甚甘笮取汁曝数时成饴入口稍释彼人谓之石蜜　世说曰扶南蔗一丈三莭见日即消风吹即折　楚辞曰臑鳖炮羔有蔗浆些　汉书郊祀歌曰百味防酒布兰生太尊蔗浆析朝酲
　　甘蔗二
　　原江表曰孙亮使黄门以银椀并盖就中蔵吏取交州所献甘蔗饧黄门先恨藏吏以鼠矢投饧中启言吏不谨亮呼吏持饧噐入问曰此噐既盖无縁有此若矢先在饧中当湿今矢中燥黄门将有恨汝耶吏叩头曰尝从某求宫中莞席有数不敢与亮曰必是此也问之具服　世说曰顾凯之为虎头将军每食蔗自尾至夲人或问之曰渐入佳境　魏文帝典论曰常与平虏将军刘勲奋威邓展等共饮宿闻展善有手臂晓五兵余与论劒良乆谓言将军法非也求与余对酒酣耳热方食甘蔗便以为杖下殿数交三中其臂左右大笑増三国典略曰陆纳反湘州夜袭巴陵晨至城下宜丰侯修出垒门坐胡床以望之纳众乗水来攻矢下如雨修方食甘蔗曾无惧色部分军旅鼓而进之遂获其舰一生擒六十人纳遂归保长沙　原沈约宋书曰魏王致意安北逺来疲乏若有甘蔗及酒可见分惠世祖遣人荅曰知行路多乏今付酒二噐甘蔗百挺　增南史庾仲文好货刘雍自谓得其助力事之如父夏中送甘蔗若新发于州国吏运载樵蘓无辍于道　齐书曰宜都王铿善射常取甘蔗挿地百歩射之十十中　又曰永明十年范云使魏魏使李彪宣命至云所甚见称羙彪为设甘蔗黄甘粽随尽请益彪笑谓曰范散骑小复俭之一尽不可复得　魏史曰元嘉二十七年魏太武引兵攻彭城求甘蔗于武陵王骏骏命与之　梁书曰庾沙弥性至孝母刘亡好食甘蔗沙弥遂不食焉隋书曰大业三年常骏使赤土国其物产多同于交趾以甘蔗作酒杂以紫根酒色黄赤味甚甘羙　西域曰磨偈佗太宗遣使取熬糖法即诏州上诸蔗榨沈如其剂色味愈西域逺甚　云南记曰唐韦齐休聘云南防州都督刘寛使致甘蔗节稀似竹许削去后亦有甜味　唐书曰郭汾阳在汾上代宗赐甘蔗二十余条
　　甘蔗三
　　増析酲　愈疾【上见郊祀歌　野史卢绛中痁疾梦一白衣妇人谓之曰子之疾食蔗即愈诘朝见鬻蔗者绛揣囊中且乏一镪惟有唐韵一册遂请易之其人曰吾乃负贩者将此安用哀君欲之遂贻数挺绛喜而食之至旦疾愈】　因糖为霜　杂作酒【王灼谱唐大歴间有僧号邹和尚跨白驴登繖山结茅以居湏盐米薪菜之属即书寸纸系钱缗遣驴负至市区人知为邹也取平直挂物于鞍縦驴归一日驴下山践黄氏蔗苖黄请偿于邹邹曰汝未知因蔗糖为霜利当十倍吾语汝塞责可乎试之果信自此流传其法　下详前二】
　　甘蔗四
　　増消残醉【元稹诗甘蔗消残醉】　傍湖田【韦应物诗姜蔗傍湖田】　对松筠【杜甫诗偶然存蔗芋幸各对松筠】　呉刀截断【见舒信道诗】　冰刀切下【古诗冰刀切下水晶盘坚莭谁将冷眼防】
　　甘蔗五
　　原诗魏曹植诗曰都蔗虽甘杖之必折巧言虽羙用之必灭　増唐舒信道诗曰瑶池宴罢王母还九芝飞入三仙山空余绛莭留人间云封露洗无时闲莭旄落尽何斓斑野翁提携出茅菅呉刀戛戛鸣双环截断寒冰何潺潺相如赋就空上林倦游渇病长相侵刘伶爱酒真荒滛狂来欲倒沧溟深此时一嚼轻千金当炉何用文君琴五斗一石安足斟坐想毛髪生青隂萧瑟甘滋欲谁譲柤棃橘柚纷殊状冷气相射杯盘上顾郎不见休惆怅佳境到头还不妄诗成虽愧阳春唱全胜乞与将军杖
　　原赋晋张协都蔗赋曰若乃九秋凉期酎初出黄华浮觞酣饮累日挫斯蔗而疗渇共潄醴而蜜清滋津于紫棃流液豊于朱橘择蘓竗而不逮何况沙棠与椰实
　　一
