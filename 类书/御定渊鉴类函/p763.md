<!-- { "loadSidebar": true } -->










　　御定渊鉴类函卷一百四十七
<子部,类书类,御定渊鉴类函>
　　钦定四库全书
　　御定渊鉴函卷一百四十八
　　政术部二十七【刑法】
　　刑法一
　　原尔雅曰律法也又律法铨也【易坎卦主法律铨衡轻重也】　说文曰科程也程品也十发为程十程为寸　又曰刑者刀守井也饮之人入井陷于川刀守之割其情也罔言为詈刀守詈为罚罚之为言内也陷于害也【井饮人则人乐之不已则自陷于川故加刀谓之刑欲人畏惧以全命也罚以刀守则不动矣今作罚用寸寸丈尺也言纳以绳墨之事】增易豫卦曰圣人以顺动则刑罚清而民服　又噬
　　嗑卦象曰雷电噬嗑先王以明罚勅法　又丰卦象曰雷电皆至君子以折狱致刑　尚书舜典曰帝曰臯陶蛮夷猾夏冦贼奸宄汝作士五刑有服五服三就五流有宅五宅三居惟明克允　又大禹谟曰帝曰臯陶惟兹臣庶罔或干予正汝作士明于五刑以弼五教期于予治刑期于无刑民协于中时乃功懋哉臯陶曰帝徳
　　罔愆临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜宁失不经好生之徳洽于民心兹用不犯于有司　又臯陶谟曰天讨有罪五刑五用哉　又吕刑曰度作刑以诘四方　原又曰惟敬五刑以成三徳五刑者墨罚之属千劓罚之属千剕罚之属五百宫罚之属三百大辟之罚其属二百五刑之属三千　増礼曰刑不上大夫　又曰八十九十曰耄七年曰悼悼与耄虽有罪不加刑焉　又曰刑者侀也刑者成也一成而不可变故君子尽心焉诗小雅序曰菀栁刺幽王也暴虐无亲而刑罚不中
　　也　原尚书大传曰古之用刑者画象而不犯盖上刑赭衣不纯中刑杂履下刑墨幪以居州里而人耻之増又曰尧舜之王一人刑而天下治何则教诚而爱深也　又曰孔子曰古之刑者省之今之刑者繁之古者有礼然后有刑是以刑省也今也反是无礼而齐之刑是以繁也　又曰伯夷降典礼折民以刑谓有礼然后有刑也　周礼曰地官大司徒以乡八刑纠万民一曰不孝二曰不睦三曰不婣四曰不悌五曰不任六曰不恤七曰造言八曰乱民　又曰地官司市掌市刑小刑宪罚中刑狥罚大刑扑罚其附于刑者归于市国君过市则刑人赦夫人过市罚一幕世子过市罚一帟命夫过市罚一盖命妇过市罚一帷　原又曰周官大司冦之职以五刑纠万民【一曰野刑上功纠力二曰军刑上命纠守三曰乡刑上徳纠孝四曰官刑上能纠职五曰国刑上愿纠暴郑注纠谓察异也】　增左传曰先君周公作誓命曰毁则为贼掩贼为藏窃藏为盗盗器为奸主藏之名赖奸之用为大凶徳有常刑无赦在九刑不忘孝经曰五刑之属三千而罪莫大于不孝　原国语曰后世严刑而人不禁故臧文仲言于僖公曰大刑用甲兵其次用斧钺中刑用刀锯其次用钻凿薄刑用鞭扑以威民也　增汉书刑法志云古人有言天生五材民并用之废一不可鞭扑不可弛于家刑罚不可废于国征伐不可偃于天下用之有本末行之有逆顺耳　原又曰秦用商鞅设连坐之法造参夷之诛加肉刑大辟有凿颠抽胁镬烹之法　管子曰正月之朔百吏在朝君乃出令布宪于国五乡五师五属大夫皆受宪于君矣　又曰法者所以兴功惧暴律者所以定分止争也又曰凡国无法则众不知所为无度则事无仪有法
　　不正有度不直则治僻治僻则国乱故曰正法直度罪杀无赦杀戮必信民畏而惧武威旣明令不再行　又曰法者法天地之位象四时之行以治天下四时之行有寒有暑圣人法之有文有武天地之位有前有后有左有右圣人法之以建经纪春生于左秋杀于右夏长于前冬藏于后生长之事文也收藏之事武也是故文事在左武事在右圣人法之以行法令以治事理也增又曰夫争强之国先争刑令国之轻重者刑也　原申子曰君必有明法正义若悬权衡以称轻重所以一羣臣也　又曰尧之治也善明法察令而已圣君任法而不任智任数而不任说黄帝之治天下置法而不变使民安泰安乐其法也　韩子曰治大国而数变法则民苦之是以有道之君贵虚静而重变法　又曰圣人立法赏足以劝善威足以胜暴备足以必完　又曰释法术而思治尧不能正一国去规矩而妄意度奚仲不能成一轮废尺寸而差长短王尔不能命中使中主守法术拙匠执规矩尺寸则万不失一　文子曰文子问老子法安所生曰法生于义义生于众适合乎人心此治之要也　增又曰道狭然后任智徳薄然后任刑明浅然后任察任智心乱任刑者上下恐任察者下求善以事其上　原慎子曰尧为匹夫不能使家化至南面而王则令行禁止由此观之贤未足以服不肖而势位足以屈贤也　又曰法之功莫大使私不行君之功莫大使民不争今立法而行私是与法争其乱甚于无法立君而尊贤是贤与君争其乱甚于无君故有道之国法立则私善不行君立则贤者不尊民一于君断于法国之大道也　又曰以力役法者百姓也以死守法者有司也以道变法者君长也　增庄子曰赏罚利害五刑之辟教之末也礼法度数刑名之详治之末也　尸子曰车轻道近则鞭防不用鞭防之所用逺道重任也刑罚也者民之鞭防也　淮南子曰圣人因民之所善而劝善因民之所恶以禁奸故赏一人而天下誉罚一人而天下畏之故至赏不费至刑不滥　原白虎通曰五帝画象者其服象五刑也犯墨者蒙巾犯劓者赭其衣犯髌者以墨幪其髌处而画之犯宫者履屝犯大辟者布衣无领尚书云五刑有服此之谓也【一云以画跪当黥革缨当劓以履屝当刖以艾韠当宫凡斩人之支体凿其刑肤曰刑画衣冠异章服曰戮之义也见慎子】　增又曰圣人治天下必有刑罚者何所以佐徳助治顺天之度也故悬爵赏者示有所劝也设刑罚者明有所惧也　原风俗通曰吏者治也当先自正然后正人故文书下如律令言当承宪履绳动不失律令也　扬雄剧秦美新论曰懿律嘉量金科玉条【科条谓所施法律金玉当珍之】　盐铁论曰昔秦法繁于秋荼而宻于凝脂然上下相趋奸伪萌生　又曰夫善言天者合之于人善言古者考之于今二尺四寸之律古今一也　桓范世要论曰徳多刑少者五帝也刑徳相半者三王也刑多徳少者五覇也纯用刑而亡者秦也　増又曰夫刑辟之作从来尚矣古昔帝王莫不详慎之者以为人命至重一死不生一断不属故尧舜之明犹惟刑之是恤后圣制法设三槐九棘之吏肺石嘉石之诉然犹三复勅佥曰可杀然后杀之罪若有疑即从其轻此盖详慎之至也　徐干中论曰赏罚重者不在乎必重而在乎必行必行则虽不重而人肃不行则虽重而人怠故先王务赏罚之必行书曰尔无不信朕不食言汝不从誓言予则孥戮汝杜恕笃论曰圣人之制刑也非以害民也将以利民
　　也故民从而安之非以陷民也将以导民也故民从而化之断一人之狱而天下义之是安之也断一人之狱而天下伏之是化之也　杜预律序曰律以正罪名令以存事制　崔寔政论曰君以审令为明臣以奉令为忠故背制而行赏谓之作福背令而行罪谓之作威作威则人畏之作福则人归之夫威福者人主之神器也譬之操莫邪执其柄则人莫敢抗失其柄则还见害也商君书曰凡人主德行非出人也勇力非过人也然
　　民虽有圣智弗敢谋虽有勇力弗敢杀虽众弗胜其制民无亿万之数虽行重赏而民弗敢争行重罚而民弗敢怨者法也　玉海曰钦恤者圣人用刑之心明允者圣人用刑之法　又曰法者治之端君子者法之原有君子则法虽省足以徧矣
　　刑法二
　　增淮南子曰神农无制令而民从唐虞有制令而无刑罚黄帝治天下法令明而不闇　国语展禽曰尧能单均刑法以仪民　左传夏书曰昏墨贼杀臯陶之刑也舜之命官先播谷次敷教而后及于刑盖有以养民之身善民之心不获已乃置刑焉　荀子君道篇曰禹之法犹存而夏不世王得其人则存也　左传叔向曰商有乱政而作汤刑注言不能议事以制也　康诰曰王曰外事汝陈时臬司师兹殷罚有伦疏云外土以狱事上于州牧之官为奉王事汝当用刑书为布陈是刑法为司牧其众故受而听之既衞居殷墟又周承于殷后刑书相因故兼用其有理者谓当时刑书或无正条而殷有故事可兼用若今律无条求故事之比也　原家语曰孔子初仕为中都宰制为养生送死之节长幼异食强弱异任男女别涂路不拾遗器不雕伪市不二价行之一年而四方诸侯皆则焉定公谓孔子曰学子之法以治鲁国何如孔子对曰虽天下可何但鲁国而已增左传曰声子为楚令尹子木曰善为国者赏不僭
　　而刑不滥若不幸而过宁僭无滥与其失善宁其利滛无善人则国从之亡也古之治民者劝赏而畏刑赏以春夏刑以秋冬将赏为之加饍加饍则饫赐以此知其劝赏也将刑为之不举不举则彻乐以此知其畏刑也又曰初景公欲更晏子之宅曰子之居近市湫隘嚣
