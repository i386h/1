<!-- { "loadSidebar": true } -->
　　増竹书纪年曰禹即位洛出是为洪范　文王世子曰冬读书典书者诏之书在瞽宗　尚书纬曰孔子求书得黄帝元孙帝魁之书迄于秦穆公凡三千二百四十篇断逺取近定可为世法者百二十篇　尚书大传曰子夏读书毕见夫子夫子问何为于书对曰书之论事昭昭如日月之代明累累如星辰之错行　孔丛子居卫篇曰子思年十六适宋宋大夫乐朔与之言学焉朔曰尚书虞夏数四篇善也下此以讫秦誓效尧舜之言耳殊不如也　前汉书传曰欧阳生字和伯千乘人也事伏生授儿寛寛又受业孔安国寛有俊才初见武帝语经学上曰吾始以尚书为朴学弗好及闻寛语可观　又曰倪寛千乘人也治尚书以郡国诣博士受业孔安国贫无资因为弟子都养时行赁作带经而锄休息輙读诵　后汉书传曰孙期字仲彧济阴成武人也习京氏易古文尚书家贫事母至孝牧豕于大泽以奉养逺人从学者皆执经垄畔以追之　唐文粹昔太宗因听政之暇观览尚书谓侍臣曰朕每庶几唐虞亦思公等比肩稷契　唐书崔仁师传曰时校书郎王元度注尚书毛诗诋孔郑旧学请遂废诏诸大儒议博士以下不能诘河间王孝恭请与孔郑并行仁师以元度不经条不合大义者奏之元度报罢　文献通考安国古文尚书至晋齐间始显唐孝明不喜古文以今文易之　太平御览唐书曰开元中宋璟尝手写无逸为图以献宗置之内殿出入观省成诵在心每叹古人至言后代莫能及　文献通考唐旧纪曰穆宗即位召侍讲学士韦处厚路隋于太液亭讲毛诗闗雎尚书等篇既罢并赐绯鱼　又曰卢硕以洪范篇书于缣素为章以奏之　太平御览唐书曰文宗纂尚书中君臣事迹命工圗写于太液亭朝夕观览　宋史传曰崔頥正封丘人真宗访达经义者李至以頥正对翌日召见于苑中讲尚书大禹谟赐以牙绯　又曰丁度字公雅强力学问好读尚书尝拟书命十余篇　又曰杨安国字君倚孙奭与冯元荐安国为国子监直讲并召其父光辅至仁宗命説尚书光辅曰尧舜之道逺而未易行愿讲无逸一篇时年七十余矣而论说明畅帝恱　又曰丰稷字相之哲宗幸太学命讲尚书无逸篇赐四品服又曰张虙字子宓兼呉益王府教授改兼庄文府讲毛诗终篇乞以所读诸子改读尚书帝曰吾固以诗书成麟趾之美也　文献通考陈氏曰晦庵于书独无训传每谓断简脱文处不可强通晚乃属之蔡沈　元好问耶律履神道碑曰章宗为金源郡王以公该洽每以经史疑义为质公承间请曰殿下注意何书章宗曰方授左氏春秋公曰左氏多权诈驳而不纯尚书孔子载圣贤纯一之道愿留意焉章宗善之曰纯儒之言也　元史元明善传曰明善字复初为翰林直学士仁宗诏节尚书经译其关政要者以进书成每进一篇帝必称善曰二帝三王之道非卿莫闻也　吾学编宋濓传曰濓字景濓浙东浦江人己巳正月太祖御端门论黄石公三畧濓对曰尚书典谟帝王大经大法靡不毕具愿陛下留意　明纪曰洪武二十年二月太祖亲注尚书洪范成命賛善刘三吾序其后　野记曰太祖以尚书咨羲和惟天阴隲下民二处蔡沈注误命儒臣改正为书传防刋示天下学者　又天顺元年礼部请皇太子出阁读书上曰且读何书李贤对曰宜先大学尚书上曰书经有难读者贤对曰如二典三谟太甲伊训説命诸篇明白易简可先讲读　吾学编岳正传曰正字季方进士及第王忠肃公荐其有宰相才召对文华殿问读何经正对曰尚书曰是书经尤善　明诗纪事曰李东阳字賔之四歳举神童六歳八歳两召见讲尚书大义
　　尚书三
　　原帝书　王制【春秋説题辞曰尚书凡百二篇第次委曲尚者上也帝王遗书也　孔安国尚书序曰先君孔子讨论坟典断自唐虞以下讫于周举其宏纲撮其枢要凡百篇示人主以轨范也帝王之制坦然明白】　三家　百篇【刘歆七畧曰尚书直言也始欧阳氏先君名之大夏侯小夏侯复立于学官三家之学于今尤为详　孔安国尚书序曰先君孔子睹史籍之烦又惧览之者不一断唐虞以讫于周典谟训诰誓命之文凡百篇】　授河　出洛【孝经援神契曰易长于变书考命符授河宋均注曰授河者授河洛以考命符也　尚书曰天乃锡禹洪范九畴孔安国注曰天兴禹洛出书】　直言证义【上详三家注　刘歆七畧曰诗以言情情者信之符书以决断断者义之证以上俱初学记】増畀姒　观周【东京赋曰洛书畀姒　隋书经籍志曰孔子观书周室得虞夏商周四代】
　　【之典删其善者上自虞下至周为百篇】　温纯　渊慤【扬雄解嘲曰典谟之书雅颂之声不温纯深润则不足以扬鸿烈而章缉熈　下见上】　七观　十例【上见一　玉海书为例有十曰典谟贡歌誓诰训命征范】　始旦　中天【髙士亷文思博要序曰虞夏之书犹旭日之始旦　邵雍曰唐虞其中天而兴乎】　元　宝范【唐书崔植传曰初穆宗问贞观开元治道植曰宋璟尝手写无逸圗以献臣今愿陛下以无逸为元　元文董府君神道碑曰公讳陞从幸上都诏书曰尚书者帝者之宝范臣轨粲然译为国语朕便于观览】　宪度　元良【姚唐文粹序曰书之典有典谟之宪度焉　程敏政明文衡后序曰典谟训诰虞夏商周之元良也】　得西州藏孔壁【后汉杜林字伯山于西州得漆书古文尚书一卷常爱之卫宏徐邈皆受林学出古文示】
　　【宏等曰林流离兵乱常恐此道遂絶何意卫子徐生复能传之是斯道竟不坠地古文虽不合时务然礼失求之于野古文不犹愈于野乎愿生无晦所学古文遂传于世　下详初学记】　断唐虞　黜丘索【上见一　元文袁桷策问曰孔子删述自唐虞二典以迄于周文侯之命附以费誓秦誓而三坟八索九丘皆芟而不录】　写太液　列迩英【上详二　玉海仁宗初建迩英阁书无逸于屏】　书缣素　刻琬琰【又曰卢硕以洪范篇书于缣素为章以上之　又曰乾道七年正月出敬天圗示辅臣上曰朕自取尚书所载敬天事编为两图朝夕观览名之曰敬天圗虞允文奏愿颁此圗刻之琬琰】　武成三策　秦誓一篇【孟子曰吾于武成取二三策而已矣　陆徳明经籍典文曰汉宣帝太始中河内女子得秦誓一篇】
　　尚书四
　　原二帝之迹三王之义【春秋説题辞曰尚书者二帝之迹三王之义所以推明其授受之际也又曰明天地之情帝王之功】　垂文象布节度【尚书璇玑钤曰尚书篇题号尚者上也上天垂文象布节度书也如天行也摘总载补此】　古之号令【汉书艺文志云书者古之号令号令于众其言不立具则听受施行者弗晓古文读应尔雅故解古今语而可知也】　雅诰奥义【孔安国尚书序云夏商周之书虽设教不伦雅诰奥义其归一揆注云雅正也奥深也】　垂世立教【又云讨论坟典足以垂世立教也】　道示人【又曰典谟训诰之文所以恢至道故厯代宝之以为大训按此书多录正事堪为国训家之则故曰大训以上俱北堂书钞】　义府【赵衰曰郤縠敦诗书诗书义之府也】　雅言【论语子所雅言】　伏生传授【汉济南伏生年过九十失其本经口以传授】　孔子训传【孔安国作传其序曰研精覃思博考经籍】　反鲁之删【仲尼自卫反鲁删书】　暴秦之刬【秦刬古文】　臯陶畧而雅　周公烦而悉【蜀志或怪诸葛亮文彩不艳而过丁宁周至时议以臯陶大贤周公至圣考之尚书臯陶之谟畧而雅周公之诰烦而悉则臯陶与舜禹谭周公与羣臣誓故也亮所与言者皆众人凡士故其文旨不得遂志也】　藏之书府　治以学官　羲轩之化必在修文虞夏之书所宜立学　天之将防焚弃于秦坑　道
　　之既行啓发于鲁壁【以上白帖】　纯元敦厚书教也【淮南子】増卯柳【呉志虞翻传曰翻奏郑解尚书违失事目古文篆卯当读为柳古柳卯同而以为昩分北三苖北古别字又训北犹别也又言所注五经违义尤甚者六十七事不可不正】　颇陂【唐书艺文志曰宗以洪范无偏无颇为不协韵改为无偏无陂】　掌外史【周礼外史掌三皇五帝之书】在上庠【见上】　质而文【权徳舆荅杨湖南书曰君牙毕命冏命之篇皆质而文简而诚含章而不流】　峻而逺【见上】　补汤征【又曰白居易补汤征一篇】　读汤誓【唐书传曰髙郢子定七歳读尚书汤誓问郢曰奈何以臣伐君郢曰应天顺人又问曰用命赏于祖不用命戮于社是顺人乎父不能对】　帝魁之书【见上】　孔惠之藏【隋经籍志曰初汉武帝时鲁恭王壊孔子旧宅得其末孙惠所藏之书字皆古文孔安国以今文校之得二十五篇其秦誓与河内女子所献者不同】　执经垄畔【见上】　讲经泽中【后汉书传曰杨伦字仲理师事丁鸿习古文尚书为郡文学掾遂去职不复应州郡命讲授于大泽中】　任昉一篇【南史传曰任昉得一篇缺简刘显曰是古文尚书所删逸篇昉检周书果如其言】　苏威一部【隋书传曰苏威字无畏五月五日百僚上馈威献尚书一部】　诘屈聱牙【见上】　文从字顺【元文呉澂四经序录曰增多之书皆文从字顺非若伏生之诘屈聱牙】　想见三代【蔡沈吕刑注曰吕刑一篇哀矜恻怛犹可想见三代忠厚之遗意】　学诗之始【林氏曰舜典臯陶之赓歌三百篇之权舆也学诗者当自此始】　制辞之原【蔡沈説命上注曰后世史官制辞其原葢出于此】经传宗祖【宋史何基曰大禹得洛书而列九畴箕子得九畴而传洪范范圗之数不期而暗合洪范者经传之祖宗乎】　纲目祖父【明文衡刘定之宋论曰资治纲目者尚书春秋之子孙尚书春秋者资治纲目之祖父也】　三章之咏【玉海祥符七年七月辛亥作尚书诗三章】　四代之圗【又曰仁宗时枢副范雍绘尚书四代之圗进之以备中览】　齐语谁禁【明杨维桢伏生授经圗诗曰挟书严禁禁未开盘诘谁能禁齐语】　秦焚不到【文翔鳯伏生墓诗曰秦焚不到书生腹孔壁重归女史环】　名数指归之所统【萧颖士为陈正卿进尚书表曰太极列三阶五纬于上圣人着三坟五典于下至哉文乎天人合应名数指归之大统也乎】　精神心术之所寓【明文衡周叙伏生授经圗賛序曰使非汉文求之伏生授之天下后世贸贸焉莫知圣帝明王精神心术之所寓】　读伊训有省【金史传曰辛愿读书至伊训若有所省欲罢不能】于金縢致疑【明文衡王亷迂论曰予读书至金縢反覆详究疑其非古书也使周公而然非周公也】　尧典揭第一之义【蔡沈尧典注曰首以钦之一字为言此书开卷第一义也】秦誓列百篇之末【胡安国春秋传曰仲尼修经列秦誓于百篇之末以见悔过能改而不责人虽圣贤诰命不越是矣】
　　尚书五
　　原诗唐太宗尚书诗曰崇文时驻歩东观还停辇辍膳玩三坟留灯披五典寒心睹肉林飞魄看沈湎纵情昏主多克己明君鲜灭身滋累恶成名犹积善既承百王末战兢随歳转
