<!-- { "loadSidebar": true } -->
　　化　服浣濯之衣　脩苹藻之事　体资生之仁　含成象之德　上尊宗庙夙夜祁祁　下训御人尊卑肃肃　或泪竹成斑将思虞舜【二妃】　闻裂缯起笑将亡夏桀【妺喜】　樊氏忠贤达善于楚国　马后贞素辞宠于汉君【白帖曰汉明德马皇后为人贞洁衣不加彩帝每幸之輙曰陛下云两之泽润及后宫使阴阳和顺示不偏也帝甚善之】　为海内小君【白虎通】　听天下内治【礼记】　后听内职【礼记】　后职内事【魏志】　配干作合【东观】　从尊听女【雷次宗诗】　君子好逑【毛诗】　名家应运【晋中兴书】　喾纳四妃【世夲】舜纳三妃【汉书】　王立朝后在前【礼记】　妊娠周室用熙【魏志】夏之兴也以涂山桀之亡也以妹喜殷之兴也以有
　　娀纣之灭也嬖妲己周之兴也以姜嫄幽之灭也以褒姒【史记北堂书钞】　失道竒衺　媚道　啄皇孙【汉成赵昭仪皇后飞燕妹也杀皇子帝遂絶嗣童謡曰飞燕来啄皇孙】　掷孕妾【晋惠帝贾后性酷虐常手杀数人或以防掷孕妾子随刃堕地】　同玉辇而恃恩　专金屋而怙宠【白帖】　増微服过市【唐书曰神龙中正月望夜中宗与韦后微服过市彷徉观览纵宫女出游皆淫奔不还】传言革命【又曰中宗被弑韦后引所亲定计然后发防立温王重茂为皇太子嗣位后临朝谯】
　　【王温与武廷秀等总内外兵捡防宫省京师大恐言且革命】　谋徙西内【又曰肃宗张后与李辅国徙上皇西内帝内惧后卒不敢谒后又谮杀建宁王倓】　不朝重华【宋史曰光宗得心疾孝宗购得良药欲因帝至宫授之李后以为疑又请立嘉王为太子孝宗不许后遂诉于帝谓寿皇有废立意帝惑之遂不朝太上久之绍熙四年九月重明节宰执侍从台誎连章请朝重华宫帝感悟出至御屏后挽留帝入曰天寒官家且饮酒】
　　原诗晋张华中宫歌诗曰先王统大业元化渐八维仪刑孚万邦内训崇宫闱皇英垂帝则大雅咏三妃含章体柔顺率礼蹈谦只螽斯宏慈惠樛木逮幽微徽音穆清风髙义邈不追贵荣参日月举世仰余辉　成公绥诗曰天地不独立造化由阴阳乾坤垂覆载日月耀重光治国先家道立教起闺房二妃济有虞三母隆周王涂山兴大禹有莘佐成汤齐晋霸诸侯皆赖姬与姜关睢思贤妃此言安可忘
　　原箴后汉皇甫规女师箴曰观象制教肇经乾坤家有王义室有严君各有定位阴阳是分昔在轩辕陶化正刑刑于壸闱以临百官煌煌后妃女紞是闲穆穆夫人爰采洁蘩师礼莫违而神防时怨关睢首化万国承流实有淑女允作好逑唐媛兴妫文母盛周德音不回济大繇咨尔庻妃銮辂斯迈战战兢兢厉省鞶带渐进不形变起无外行难着而易防事易失而难退动若顺流应如发机奉上惟敬抚下惟慈怨岂在明患生不思傅干皇后箴曰煌煌四星着天垂曜赫赫后妃是则
　　是效舜纳二女对茂教正位于内顽嚚辍暴辛乱妲己共则情恱牝鸡乱晨殷祀用絶孝成寛柔纵弛纪纲王擅朝权赵专椒房巨猾是缘窃弄神器故祸不出所憎常出所爱是以在昔明后日新其化匪唯训外亦训于内
　　原赞魏曹植姜嫄简狄赞曰喾有四妃子皆为王帝挚早崩尧承天纲鸟大迹殷周美祥稷契既生功显虞唐　又禹妻赞曰禹娶涂山土功是急闻啓之生过门不入女娇达义明勲是执成长圣嗣天禄以袭　晋傅咸明德马皇后赞曰明德马后执履贞素光崇六行动遵礼度作后作母帝谘厥谋国赖内训家应显祚　左九嫔虞舜二妃赞曰妙矣二妃体灵应符奉嫔于妫光此有虞沅湘示教灵德永敷　又周宣王姜后赞曰昭昭宣王克复前制亹亹姜后乃激乃厉执心至公以恢明世　庾阐二妃像赞曰二妃达含灵体妙协德坤元配虞齐耀明两既丽重光作照有邈其微神风遐劭原颂列女传契母颂曰契母简狄敦仁励翼吞卵产子遂自脩饬教以事理推恩有德契为帝辅盖母有力又曰殷汤令妃有莘之女仁教内脩度义以处清谧后宫九嫔有序尹为媵臣遂作元辅　又贤明颂曰于铄姜后光配周宣非义不动非礼不言晏起早朝永巷告愆王用勤政万国以虔　晋刘柔妻王氏姜嫄颂曰英英姜嫄实德之纯肇承灵瑞武敏是遵诞育岐嶷毗赞皇纶播殖之训万叶攸循　又啓母涂山颂曰涂山静居元朗悟几大禹至公过门不归明此道训孩是绥仁哲以成永系天晖
　　原诔汉防元后诔曰沙麓之灵太阴之精天生圣姿豫有祥祯作合于汉配元生成孝顺皇姑圣敬斋庄内则纯备后烈丕光肇初配元天命是将志在黎元是劳是勤寅賔出日东秩旸谷鸣鸠拂羽胜降桑木蚕于茧馆躬执筐曲帅导羣妾咸修蚕族分茧理丝女工是敕遐迩祉中外禔福自京逮海靡不仰德去此昭昭就彼防防忽兮不见超兮西征既作下宫不复故庭　魏曹植卞太后诔曰率土喷薄三光改度陵穨谷踊五行错互皇室萧条羽檄四布百姓歔欷婴儿号慕若丧考妣天下缟素圣者知命殉道寳名义之攸在亦弃厥生敢后德表之旐旌光垂防极以慰我情乃作诔曰我皇之生坤灵是辅作合于魏亦光圣武笃生帝文绍虞之绪龙飞紫宸奄有九土祥惟圣善岐嶷秀出德配姜嫄不忝先哲览万机兼才备艺泛纳容众含垢藏疾仰奉诸姑降接俦列阴处阳濳外明内察及践大位母养万国温温其仁不替明德悼彼边氓未遑宴息恒劳庻事兢兢翼翼亲桑蚕馆为天下式樊姬霸楚书载其庸武王有乱孔叹其功我后齐圣克畅丹聪不出房闼心照万邦年逾耳顺干干匪倦珠玉不玩躬御绨练日昃忘饥临乐勿防去奢即俭旷世作显慎终如始蹈和履贞恭事神只昭奉百灵局天蹐地只畏神明敬微慎独执礼幽防肃宗庙蠲荐三牲降福无疆祝云其诚宜享斯祐祉自天何图凶咎不免斯年尝祷尽礼有笃无痊岂命有终神食其言遗孤在疚承讳东藩擗踊郊甸洒泪中原追号皇妣弃我何迁昔垂顾复今何不然空宫寥廓栋宇无烟廵省阶涂髣髴櫺轩仰瞻帷幄俯察几筵物不毁故而人不存痛莫酷斯彼苍者天遂臻魏都游魂旧邑大隧开涂灵将斯戢叹息雾兴挥泪雨集徘徊輀柩号咷弗及神光既幽伫立以泣　晋张华章懐皇后诔曰自天陶灵必有征祥诞在初载亦曜神光显应天禄聿嫔圣皇受气自然实听清和内含茂质外发英华身处宸极敬恭惟夙窈窕淑媚柔顺婉穆宣慈内政流化太微六宫变雅清我壸闱经纶庻属积思万机既臻缉熙元泽流衍将翼我后登封降禅氛祲告妖沈结弥留奄忽升遐弃世髙游圣上哀懐感切悼心率土缟素遏宻八音眇眇游灵将焉所之容光幽迈岂有返期杳杳新宫下絶三泉茫茫陵域合体中原委弃徽章即安太清　左九嫔元皇后杨氏诔曰昔有莘适殷姜姒归周宣德中闺徽音永流樊卫二姬匡齐翼楚马邓二妃亦毗汉主峨峨元后光嫔晋宇伉俪圣皇比踪往古遭命不永背阳即阴六宫号咷四海动心嗟余鄙妾衔恩特深追慕三良甘心自沈何用存思不忘德音何用纪述记辞翰林乃作诔曰惟岳降神显兹祯祥笃生英媛休有烈光和畅春日撡厉秋霜率由四教容德匪荒行周六亲徽音显皇英佐舜涂山翼禹明明我后与世同矩云胡不造丁兹祸殃寝疾弥留寤寐不康祈祷无应尝药无良有始有终天地之经自非三宫谁能不零存播令德殁图丹青温温元后实宣慈焉抚育羣生恩惠滋焉悬名日月垂万春焉
　　原哀册文晋潘岳景献皇后哀册文曰于穆先后俪皇协运世宗之德博化光用俭礼峻任姒隆周后亦母晋终温且惠其仪淑慎既慎其仪克明礼教抚翼齐藩训成操其慈有威不舒不暴乃家乃邦是则是效嗟余艰屯仍遭不造靡恃惟妣景命弗保心之云痛痛贯穹昊袭筮之良辰啓幽房之濳整武驾之隆牡结龙辀之缟驷望旂常而崩摧披辒辌以増欷口呜咽以失声目横迸以洒泪邈雨絶于宫闱长无觌于髣髴张华元皇后哀册文曰天地配序化成两仪王假有道义在伉俪姜嫄佐喾二妃兴妫仰观古籍觊亦同规今胡不然景命夙亏我膺厯运临统万方正位于内实在嫔嫱天作之合骏发其祥河岳降灵啓祚华阳累世丰衍朱绂斯皇来翼家邦宪度是常缉熙阴教德声显如何不吊背世陨丧瑶斋无主长去蒸尝追懐永悼率土摧伤陵兆既宅将迁幽都宵陈夙驾元妃其徂宫闱遏宻阶庭永虚设祖属绋告驾啓途法服翚褕寄象容车金辂晻蔼帷裳不舒千乘动轸六骥踟蹰铭旌表翣栁云敷祁祁同轨岌岌烝徒孰云不懐哀感万夫宁神虞旃安体庐　宋顔延之皇后哀册文曰龙輁纚綍容翟结骖皇图昭旷神路幽严皇帝亲临祖馈躬瞻宵载饰遗仪于组旒沦徂音乎珩佩悲黼翣之遗御痛翚褕之重晦降舆客位撤奠殡阶乃命史臣累德述懐其辞曰伦昭俪升有物有凭圎精初烁方只始凝昭哉世族祥发庆膺秘仪景胄图光玉绳昌晖在阴柔明将进率礼蹈和称诗纳顺爰自待年金声夙振亦既有行素章増绚象服是加言观维则俾我王风始基嫔德惠问川流芳猷渊塞方江泳汉再謡南国伊昔不造鸿化中微用集宝命仰陟天机释位公宫登曜紫闱钦若皇姑允廸前徽孝达宁亲敬行宗祀进思才淑傍综图史发音在咏动容成纪坤则顺成星轩润饰下节震腾上清脁侧有来斯雍无思不极象物方臻视祲告沴太和既融收华委世兰殿长阴椒涂弛卫戒凉在肂杪秋即穸霜夜流唱晓月升魄八神警引五辂迁迹噭噭储嗣哀哀列辟洒零玉墀雨泗丹掖抚存悼亡感今懐昔南背国门北首山园遥酸紫葢眇泣素轩灭采清都夷体夀原邑野沦蔼戎夏悲讙来芳可述往驾弗援　齐谢脁敬皇后哀册文曰翠帟舒阜元堂啓扉爼彻三献筵卷六衣懐蜃卫而延首想鹥辂而抚心痛椒涂之先廓哀长信之莫临身隔两赴时无二展旋诏左言光敷圣善其辞曰帝唐逺胄御龙遥绪在秦作刘在汉开楚肇惟淑圣克柔克令清汉表灵曽沙膺庆爰定厥祥徽音允穆光华沼沚荣曜中谷敬始纮綖教先穜稑睿问川流神襟兰郁先德韬光君道方被辅佐求贤在谒无诐顾史式陈诗展义厚下曰仁藏往伊智十乱斯俟四教防忒思媚诸姑贻我嫔则化自公宫逺被南国轩曜懐光素舒伫德闵予不祐慈训早违方年冲藐怀袖靡依家臻宝业身嗣昌晖夀宫寂逺清庙虚归帝迁明命民神胥悦干景外临阴仪内缺空悲故劔徒嗟金穴冯相告祲宸驾长往贻厥逺圗末命是奨懐丰沛之绸缪背神京之宏敞陋苍梧之不从遵鲋鱼以同壤陈象设于园寝映舆于松楸望承明而不入渡清洛而南游继池綍于通轨接龙帷于造舟廻塘寂其已暮东川澹而不流借閟宫之逺烈闻纉女之遐庆始协德于苹蘩终配只【选作祀】而表命慕方纒于赐衣悲【选作哀】日隆于抚镜思寒泉之防极托彤管于遗咏
　　原诏陈徐陵陈文帝登祚尊皇太后诏曰朕以虚薄才非济窃守藩维常惧盈满岂图苍昊不吊国歩艰难皇嗣元良藐在崤渭二臣奉迎川涂靡从六传还朝淹留永日今国图无主家业事隆上奉父母之严规下逼羣公之廷诤遂以庸质升纂帝基对大化弥増号惧今宜式遵旧则奉上皇后尊号为皇太后御慈训宫一依前典若中流静晏皇嗣归来輙当解绂于箕山之阳归老于琅邪之国复子明辟还承宝图若问与夷无媿园寝
　　原章梁江淹为建平王庆皇后正位章曰伏承以嘉月惠时膺曜宸正翚珩昭品褕组在饰休徧函夏誉殷灵昧伏惟岳曜静德式懐谦慎升降图传左右诗史夙镜茂资早摛芳训衍敎紫庭丽轨华屋声激绮组风偃家
