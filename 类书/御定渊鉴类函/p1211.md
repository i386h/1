<!-- { "loadSidebar": true } -->
　　増续文献通考曰榜葛剌本忻都州府西天有五印度此即东印度也国最大从苏门答剌海西北行二十日抵淛地港自港至索诺尔江有城池街市聚货通市再行至榜葛剌酋长居焉城郭甚严其国王殿宇广大内门三重九间殿柱皆黄铜包饰雕琢花兽左右长廊内设明甲马队千余外列巨汉甲胄执锋刃弓矢丹墀左右列孔雀翎扇盖数百又置象队王正殿髙座嵌八寳王箕踞坐其上劒横于王及诸官皆回回人男祝发白布纒头圎领长衣束防帨蹑金锦羊皮鞾俗尚信义田丰美一嵗二收男女勤耕织妇人不施脂粉耳垂寳钏项挂缨络髻椎后又一种印度饮食男女不同处夫死不再嫁妻死不再娶孤寡无托则同邨人轮膳官有印章行移刑笞杖徒流军有粮隂阳医卜百工技艺大中国歴有十二月无闰产髙你布兜罗锦翠羽金绣巾琉璃明永乐中遣使朝贡正统三年又表贡
　　沼纳朴儿
　　増续文献通考曰沼纳朴儿在榜葛迤西古天竺国也居印度之中又名金刚寳座国乃释迦得道之所明永乐中遣使诏谕国王一不刺金遣人来朝贡
　　摩揭它
　　増文献通考曰摩揭它一曰摩伽陁本中天竺属国环五十里土沃宜稼穯有异稻巨粒号供大人米王居拘阇揭罗布罗城或曰俱苏摩补罗臼波咤厘子城北濒□伽河唐贞观二十一年始遣使献波罗树树白杨太宗遣使取熬糖法即诏扬州上诸蔗拃沈如其剂色味愈西域逺甚髙宗又遣王防至其国摩诃菩提祠立碑焉又有那揭者亦属国也贞观二十年遣使者贡方物乌茶者一曰乌苌直天竺南地广五千里东距勃律六百里西罽賔四百里山谷相属产金铁葡萄郁金稻嵗熟人柔诈善禁架术国无刑杀抵死者放之穷山罪有疑饮以药视溲清浊而决轻重有五城王居术瞢蘖利城一曰瞢揭厘城东北有达丽罗川即乌苌旧地贞观十六年其王达摩因陁诃斯遣使者献龙脑香玺书优答
　　车离
　　増文献通考曰车离后汉时通焉居沙竒城一名礼惟持一名沛王在天竺东南三千余里大国也土气物与天竺同别城数十皆称王其人怯弱地方数千里人长八尺乗象驼往来邻国有寇乗象以战
　　狮子国
　　増梁书曰狮子国天竺旁国也其地和适无夏冬之异五谷随人所种不拘时节其国旧无人民唯神及龙居之诸国商贾来共市易神不见形但出珍寳明其所直商人依价取之诸国闻其土乐因此竞至或有停住者遂成大国能驯养狮子遂以为名晋义熈初遣使献玉佛像像高四尺二寸玉色洁润形制殊特殆非人工歴晋宋代尚存建康瓦官寺　文献通考曰唐总章三年遣使来贡天寳初尸罗迷伽再遣使献大珠钿金寳缨象齿白防
　　大秦
　　原杜氏通典曰大秦一名犁靬【一云前汉时犂靬国也】后汉时始通焉其国在西海之西亦云海西国其王理安都城宫室皆以水精为柱从条支西渡海曲万里去长安盖四万里其人长大平正有中国故谓之大秦或云本中国人也　増晋书曰其地东西南北各数千里有城邑其城周廻百余里屋宇皆以瑚为棁栭琉璃为墙壁王有五宫相去各十里每旦于一宫听事终而复始若国有灾异輙更立贤人放其旧王亦不敢怨有官曹簿领而文字异习亦有白盖小车旌旗之属及邮驿制置一如中州其土多出金玉寳物明珠大贝防合诸香煎其汁以为苏合有夜光璧骇鸡犀及火浣布又能刺金缕绣及织锦缕罽以金银为钱银钱十当金钱之一安息天竺人与之交市于海中其利百倍邻国使到者輙廪以金钱途经大海海水不可食商客往来皆赍三嵗粮是以至者稀少汉时都防班超遣掾甘英使其国入海船人曰海中有思慕之物往者莫不悲怀若汉使不恋父母妻子者可入英不能渡武帝太康中其王遣使贡献　后魏书曰地多狮子遮害行旅不百余人持兵器輙为所食北附庸小邑有羊羔自生土中其脐与地连击物惊之遂絶逐水草无羣又有木难出翅鸟口中结沫所成碧色珠也土人珍之有幻人能额上为炎烬手中作江湖举足而珠玉自堕开口则旛眊乱出有织成细布言用水羊毛名曰海西布作□毾防罽帐之属其色鲜于海东诸国所作西南涨海中可七八百里行到瑚洲水底有盘石瑚生其上大秦人常乗大舶载铁网令水工没先入视之可下网乃下初生白渐似苗坼甲歴一岁许出网目间变作黄色枝格交错高极三四尺大者围尺余三年色乃赤好复没视之知可采便以铁钞发其根乃以索系网使人以舶上绞车举出还国理截恣意所作若失时不举便蠧败其人质直市无二价谷食常贱国用富饶其王常欲通使于汉而安息欲以汉缯防与之交市故遮阂不得自达桓帝延熹初大秦王安敦遣使自日南徼外献象牙犀角瑇瑁始乃一通焉晋武帝太康中其王遣使贡献或云其国西有弱水流沙近西王母所处几于日所入也
　　拂菻一
　　増旧唐书曰拂菻国一名大秦在西海之上东南与波斯接地方万余里列城四百邑居连属其宫宇柱栊多以水晶琉璃为之有贵臣十二人共治国政常使一人将囊随王车百姓有事者即以书投囊中王还宫省发理其枉直其王冠形如鸟举翼冠及璎珞皆缀珠寳衣锦绣前不开襟坐金花牀有一鸟似鵞毛緑色常在王侧倚枕上坐每进食有毒其鸟辄鸣其都城叠石为之絶高峻凡有十万余户南临大海城东面有大门其高二十余丈自上及下饰以黄金光辉灿烂连曜数里自外至王室凡大门三重列异寳雕饰第二门楼中悬一金秤以金丸十二属于衡端以日之十二时一金人立于侧每至一时其金丸輙落铿然发声引唱以纪日时毫厘无失其殿以瑟瑟为柱黄金为地象牙为门扇香木为栋梁其俗无瓦白石为末罗之涂屋上其坚密光润还如玉石至盛暑之节人厌嚣热乃引水濳流上徧屋宇机制巧密人莫之知观者惟闻屋上泉鸣俄见四檐飞溜悬波如瀑布激气成凉风其巧妙如此风俗男子披帔而右袒妇人不开襟锦为头巾家资满亿封以上位有羊羔生于土中其国人其欲萌乃筑墙以院之防外兽所食也然其脐与地连割之则死唯人着甲走马及击鼔以骇之其羔惊鸣而脐遂絶俗皆衣绣出入击鼓建旌旗旛帜土多金银竒寳有夜光璧明月珠骇鸡犀大贝车渠玛瑙孔翠瑚琥珀凡西域诸珍异多出其国隋炀帝常将通拂菻竟不能致贞观十七年拂菻王波多力遣使献赤玻璃緑金精等物太宗降玺书答慰赐以绫绮焉自大食强盛渐陵诸国乃遣大将军摩伐其都城因约为和好请每岁输金帛属大食焉开元七年正月其主因吐火罗大首领献狮子羚羊各二不数月又遣大徳僧来朝贡　续文献通考曰明洪武辛亥遣其国故民尼古尔赍诏谕之寻遣人来贡
　　拂菻二
　　増跳丸　出火【鱼豢典略曰大秦国俗多竒幻口中出火自缚自解跳十二丸巧妙非常】羊脐出土　鸟口吐珠【上见前　下见大秦国】　丸声候日　水气流风【俱见前】
　　小人
　　増文献通考曰小人在大秦之南躯才三尺其耕稼之时惧为海鹤所食大秦每衞助之小人竭其珍以酬报
　　轩渠
　　増文献通考曰轩渠其国多九色鸟青口绿颈紫翼红膺绀顶丹足碧身缃背元尾亦名九尾鸟亦名锦鳯其青多红少谓之绣鸾常从弱水而来或云是西王母之禽也其国币货同三童国
　　三童
　　増文献通考曰三童在轩渠国西南千里人眼有三精珠或有四舌者能为一种声亦能俱语常货多用蕉越犀象作金币率效国王之面亦效王后之面若丈夫交易则用国王之面
　　泽散
　　増文献通考曰泽散魏时闻焉属大秦其治在海中央北至驴分水行半歳风疾时一月到与安息城谷最近西南至大秦都不知里数
　　驴分
　　増文献通考曰驴分魏时闻焉属大秦其治去大秦都二千里从驴分城西之大秦渡海飞桥长二百四十里发海道西南绕海道直西行至焉
　　天方
　　増续文献通考曰天方在海西之尽古筠冲地旧名天堂国又名西域地多旷漠风景融和四时皆春田沃稻饶民以安业自不为盗男子削发以布纒头妇人编发头自古置有礼拜寺寺分四方方九十间共三百六十皆白玉为柱黄甘玉为地中有黒石一片方丈余曰汉初时天降也寺层次髙上如塔状每见月初生其长率其民拜天号呼称扬以为礼又日落聚为市盖日中热故也产金银寳石珍珠狮子骆驼祖剌法豹麂马八尺髙名天马瑚犀角明宣徳七年国王遣臣沙瓛以方物狮子麒麟来贡其国有回回歴与中国歴前后差三日
　　黙徳那
　　増续文献通考曰黙徳那与天方接壤即回回祖国也城池宫室田园市肆大江淮间寒暑应民物繁庻种五谷有阴阳星歴医药音乐诸技艺人俗重杀不食豕肉织金雕镂器皿最精巧初国王谟罕蓦德生而圣灵臣服西域诸国诸国尊为别谙拔尔犹华言天使也国中有佛经三十藏凡三千六百卷书兼篆草西洋诸国并用之隋开皇中国人撒哈八撒阿的干葛思始传其敎入中国其教以事天为本明宣徳壬子国王遣使随天方使来朝贡
　　黑葛达
　　増象胥録曰黒葛达国小而贫平川广野多草木禽兽少市肆市用铁钱俗尚佛畏刑宣徳中常遣使朝贡又有白葛达在西海中小国土瘠亦尚佛宣德七年国王遣使朝贡
　　阿克苏
　　増象胥録曰阿克苏在西海中为大国城倚山靣川川南流入海凉暄适节有鱼盐耕牧之利俗尊好施恶争鬭鲜饥寒永乐中常遣使来朝贡
　　萨哈勒
　　増象胥録曰萨哈勒在阿克苏西南海岛中山川环抱居民旅处邨落畜产孳息王及酋长城居瓦屋佞佛耻鬭俗号淳直西域贾胡来市海中得奇货不惜酬数倍萨哈勒人不识也永乐间遣使朝贡或曰即古投和国唐贞观中常入贡
　　呼尔察
　　増象胥録曰呼尔察国颇微弱四围皆山鲜草木水流曲折亦无鱼虾城仅里许多板屋俗尚佛喜中国磁器鍼线永乐十四年常朝贡
　　竒尔玛勒
　　増象胥録曰竒尔玛勒山卑水浅西南傍海东北林莽多毒虫猛兽得中国雄黄麝香磁器甚喜不事耕农好射猎有逵巷无市肆交易无期永乐中常来朝贡方物惟兽皮鸟羽罽褐之属或曰即阿勒玛国
　　白松虎儿
　　増象胥録曰白松虎儿旧名苏满埒里国中无大山亦鲜林木无猛兽毒虫之害先是常有白虎出松林中不伤人畜旬月后不复见国人以为神父老曰西北方白虎降精因更其国号永乐中来贡
　　西洋古里
　　増续文献通考曰西洋古里地最大与僧伽宻迩西洋诸番之防也去中国十万里西濒大海南距柯枝北接狠奴儿国其人淳厚行让道路不拾遗喜事浮屠地宜谷麦产沉香木香西洋布五色布白鴈胡椒马五色鸦鹘石明永乐元年国王马那必加剌满遣马戎朝贡马三年又遣使朝贡诏封为古里国王给银印诰命
　　柯枝国
　　増皇明世法録曰柯枝国与锡兰山相峙去古里三十程其国王琐里人也尚浮屠建寺范金为佛每旦鸣钟鼓汲泉灌佛顶数回已乃礼之明永乐十年遣使请封其国之山诏封为镇国山御制碑文赐之
　　小葛兰国
　　増皇明世法録曰小葛兰国与柯枝接壤亦西番诸国要防也俗尚浮屠少物产歳借榜葛剌国米为食
　　牒斡
　　増续文献通考曰牒斡地在溜山之傍溜山滨海在西海中其溜大者八曰沙溜曰官屿溜曰人不知溜曰起来溜曰麻里溪溜曰加平年溜曰加安都里溜余小溜无虑三千土人曰此弱水三千也舟行遇风失入溜即溺明永乐中国王伊喇福遣使来朝贡
