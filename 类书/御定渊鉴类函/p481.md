<!-- { "loadSidebar": true } -->
　　原杜氏通典曰今将作亦少皡氏以五雉爲五工正以利器用【雉有五种故曰五雉】唐虞共工周官考工之官盖其职也秦有将作少府掌治宫室汉景帝中元六年更名将作大匠后汉位次河南尹中元二年省以谒者领之章帝建初元年复置初以任隗为之掌修作宗庙路寝宫室陵园木土之功并树桐梓之列于道侧【后汉志注曰古者列树以表道】魏晋因之江左至宋齐皆有事则置无事则省而梁改爲大匠卿陈因之后魏亦有之北齐有将作寺其官曰大匠【兼领功曹主簿长史司马等官属】后周有匠师中大夫掌城郭宫室之制又有司木中大夫掌木工之政令隋与北齐同至开皇二十年改寺爲监大匠爲大监初加置副监炀帝改大监少监爲大匠少匠五年又改为大监少监十三年又改爲大令少令唐复皆爲匠龙朔二年改将作为缮工监【大匠小匠随监名改】咸亨元年初复旧光宅元年改爲营缮监神龙元年复旧大匠一人【緫判】少匠二人【通判初一人太极元年加置一人】天寳中改大匠爲大监少匠爲少监领左校右校甄官中校四署　丞汉有二人后汉一人魏晋因之东晋以后有事置无事省梁又置一人陈因之后魏有之北齐四人后周曰匠师中士隋二人唐四人主簿晋置自后与丞同隋二人唐因之　左右校署秦及汉初有左右前后中五校令后惟置左右校令后汉因之掌左右工徒【后汉度尚自右校令擢拜荆州刺史】魏并左校右校于材官晋左右校属少府宋以后并有左右校令丞北齐亦有之隋左右校令丞属将作唐因之左校署令丞二人【掌营搆木作采材等事】右校署令丞二人【掌营土作瓦泥并烧石灰厠溷等事】甄官署令丞一人后汉有前后中甄官令属将作晋有甄官署掌甎瓦之事宋齐北齐隋悉有之唐因之掌营甎石瓷瓦　中校署令秦汉有自后无唐置令丞各一人掌舟车杂兵仗廏牧　东园主章令汉有之武帝更名木工【如淳曰章谓木材也旧将作大匠主材史名章曹顔师古曰今之所谓木钟者盖声之转耳】东园主章掌材以供东园匠东园匠官名主作陵内器物属少府唐无　增文献通考曰宋将作监判监事一人以朝官以上充凡土木工匠之政隶三司修造案本监但掌祠祀供省牲牌鎭石炷香焚版币之事元丰正官名置监少监各一人丞主簿各二人掌宫室城郭舟车营缮之事凡出纳籍帐岁受而防之上于工部所隶官属十　修内司掌宫城太庙缮修之事监官二人以朝官及内侍充　东西八作司掌京城内外缮修之事勾当官各三人以京朝官诸司使副充　竹木务掌受诸路水运材植抽算商贩竹木以给营造勾当官一人以京朝官充　事材塲掌计度材物前期朴斲以给营造监官二人以京朝官三班使臣充　麦塲掌受京畿诸县夏租防以给圬墁监官一人以三班使臣充窑务掌陶土爲甎瓦以给营缮及缾缶之用监官三
　　人诸司使副充　丹粉所掌烧变丹粉以供绘饰监官一人内侍充　作坊物料库掌储积财物以备给用监官三人以京朝官及内侍三班使臣充　退材塲掌受京城内外退弃材木抡其长短曲直中度者以给营造及薪防监官一人以京朝官充　帘箔塲掌抽算竹木蒲苇以供帘箔之用监官二人以京朝官充建炎初与少府俱并归工部绍兴三年置将作监少府事总焉隆兴初宫室无所营缮职务简省百工器用属之文思院上下界隶工部本监惟置丞一员余官虚而不除乾道以后人才盛多监少丞簿无阙凡台省之久次与郡邑之有声者悉借径于此号爲储才之地而营缮之事多俾府尹畿漕分任其责　续文献通考曰金将作监不设元将作院置院使七员又置同知同佥院判以下等员掌成造金玉珠翠冠佩器皿织造刺绣等事而修建宫殿事务中统二年立宫殿府专掌营缮至元十九年以其事属大都留守司将作所属归之明不设
　　将作监二
　　原汉书曰将作大匠马延年成帝以勤苦赐秩二千石东观汉记曰建武八年始置将作大匠自任隗始
　　应劭汉官仪曰世祖中兴以谒者领其官章帝建初元年乃置眞位次河南尹永元七年大匠应愼字仲华上言百郡计吏观国之光而舍逆旅﨑岖私馆贡篚之物朽湿暴露朝防邈逺事不肃给昔晋国霸之盟主耳舍诸侯于隶人郑子产以爲大讥况今四海之大而可无乎和帝嘉纳之即创业焉　汝南先贤传曰应仲华为将作大匠发摘奸伏除藻饰割浮费凡所省息七亿余万　华峤汉书曰刘宠拜防稽太守除省烦苛征为将作大匠有老叟五六人人赍一百钱送宠宠爲一人受一文大钱　续汉书曰孔融以将作大匠少府　魏志曰杨阜迁将作大匠时初治宫殿发美女充后庭阜上疏欲省宫人诸不见幸者乃召御府吏问后宫人数吏守旧令对曰禁密不得宣露阜怒杖吏一百数之曰国家不以九卿爲密反与小吏爲密乎帝闻而愈敬惮增唐书曰姜师度爲将作大匠师度喜渠漕所在徭
　　役纷纭不能皆便然所就必爲后世利是时太史令博孝中以知星显时爲语曰孝中知仰天师度知相地又曰杨务亷爲将作少匠以工巧进宰相袁恕已恐啓游娯侈丽之渐言于中宗曰务亷忠信嘉谟不闻而专营下以媚上不斥之无以昭徳乃授陵州刺史　又曰开元时郭防瓘请募关中兵万人击余宼将作大匠韦凑上言汉徙豪族以实关中今畿辅戸口逋耗不宜更募骁勇以空畿甸从之　胡澹庵集曰李大有字仲谦除将作监丞营缮不奢忤用事者意夺其官上察其不阿诏勿夺西北用兵国力大屈朝廷署司讲议以渔利又诏天下计税输免夫钱百姓骚然公极言其不可
　　将作监三
　　增解褐授　进对除【宋制进士解褐授将作监丞如李廸举进士第一授将作监丞王曽试礼部廷对皆第一以将作监丞通判济州而韩琦第进士亦以将作监丞通判淄州也　宋史曰薛顔字彦囘中第爲嘉州司戸参军代还引见太宗顾问之对称旨改将作监丞】　原掌作宗庙经构宫室【续汉书百官志曰将作大匠秩二千石掌修作宗庙　下见扬雄大匠箴】　增筑淖爲桥梁　灌河収弃地【唐书曰阎立徳从太宗征辽淖不可通乃筑道爲桥梁赐予良厚也　又曰姜师度徙同州刺史派洛灌朝邑河西二县阏河以灌通灵陂収弃地二千顷爲上田置十余屯明皇幸长春宫嘉其功下诏褒美进将作大匠】　以丞兼治监事　由簿上执国政【宋史曰隆兴以来上躬履俭约宫室无所营缮器用不作职务益省于是长贰久阙勾稽之职亦复不除独以丞兼治监事　宋苏岘将作监防壁记曰凡三十年间由主簿歴陞上执国政者二人持从槖者九人亦可谓盛矣】　汉尊任隗始为置员　晋宠王彬且闻赐爵【见白帖】
　　将作监四
　　原豪猾累迹【华峤汉书曰应愼爲将作大匠发众奸皆极其刑豪猾吏累迹视事五年省费以亿万】　躬亲作事【谢承后汉书曰陈球字伯直爲将作大匠桓帝崩营寝陵躬亲作事为士卒先百工毕力】　廵行病徒【续汉书曰曹褒将作大匠时有疾疫褒廵行病徒爲致医药经理饘粥多防济活七年迁为河南太守】　勤劳赐爵【晋中兴书曰琅琊王彬爲将作大匠帝以其勤劳爵关内侯】　增赐进士第【宋史曰唐询以父任爲将作监主簿天圣中诏许天下士献文章应诏者百数有司第其善者询数人而已诏赐进士及第】　献东封赋【又曰范讽字补之以廕补将作监主簿献东封赋太常寺奉礼郎】　掘地得古尺【晋书曰将作大匠陈勰掘地得古尺上书奏今尺长于古尺宜以古爲正潘岳以爲习用已久不宜复改】　机巧爲将作大匠【唐书曰阎让字立徳以工艺进与弟立本皆机巧有思贞观初歴将作后即洪州造爲浮海大航百艘遂从征辽】　原李固迁大匠常推贤进士【续汉书曰李固迁将作大匠常推贤进士】魏霸爲大匠皆懐恩竭节【东观汉记曰魏霸爲将作大匠吏皆怀恩人自竭节】
　　【作业无谴过之事也】　工无虚张之缮徒无饥寒之色【东观汉记曰邓豹字伯庠大匠工无虚张之缮徒无饥寒之色】
　　将作监五
　　原箴汉扬雄将作大匠箴曰侃侃将作经构宫室墙以御风宇以蔽日寒暑攸除鸟鼠攸去王有宫殿民有宅居昔在帝世茆茨土阶夏卑宫观在彼沟洫桀作瑶台纣爲璇室人力不堪而帝业不卒诗咏宣王由俭改奢春秋讥刺书彼泉台两观雉门而鲁以不恢或作长府而闵子不仁秦筑骊阿嬴姓以顚故人君无云我贵榱题是遂毋云我冨淫作极游在彼墙屋而忘其国戮作臣司匠敢告执猷
　　军器监【丞　主簿　甲坊署　弩坊署增东西作坊　作坊物料库　皮角塲附】
　　原杜氏通典曰后周武帝四年初置军器监唐武徳初置军器大监贞观元年罢军器监大监置少监后省之以其地隶少府监爲甲弩坊开元初复以其地置军器使至三年以使爲监更置少监一员丞二员主簿一员録事一员及弩坊等署十一年悉罢之复隶少府爲甲弩坊十六年移其名于北都置军器监【亦尝以太原尹兼领】天寳六载复于旧所置军器监监一人领甲坊弩坊两署丞主簿各一人唐置弩甲坊署令丞周礼考工记曰函人爲甲隋少府有甲铠署唐改焉　弩坊署令丞周礼司弓矢掌四弩隋有弓弩署唐改焉　增文献通考曰宋军器初领于三司胄案官无专职熙宁六年废胄案乃案唐令置监择从官緫判元丰正名分案五所隶官属四　东西作坊掌造兵器旗帜戎帐什物监官二人以京朝官及三班使臣充　作坊物料库掌収铁锡羽箭油漆之属　皮角塲掌収皮革筋角以供作坊之用置官与东西作坊同建炎归并工部绍兴复置长贰各一员隆兴初诏军器所已隶工部本监惟置丞一员乾道后置监少监及簿淳熙初诏戎器非进入毋辄出所由是呈验寖省嘉定以后事最稀简特爲储才之所续文献通考曰辽北面有五冶官金承安二年设军器监泰和四年罢复并甲坊利器两署爲军器署置令丞直长隶兵部至寜元年复爲军器监军器库利器署隶焉置监少监丞直长掌修治邦国戎器之事元初爲武备寺掌缮治戎器兼典受给置卿少卿等员至元五年始立军器监二十年立衞尉院改军器监爲武备监隶衞尉院二十一年改监爲寺与衞尉并立明制造军器等事俱属军器局及虞衡司隶工部不设监
　　都水使者【丞　主簿　舟楫署河渠署附】
