<!-- { "loadSidebar": true } -->
　　原成均【国子监也】　太学【国学】　增为终身【宋书丘灵鞠领东观祭酒曰人居官愿速迁使我为祭酒终身不恨也】　久不调【眀献征録曰陈敬宗字光世永乐时为南京祭酒平生刚介官太学二十余年诸生位有至卿贰者而敬宗独久不调意豁如也】　原奏立国子学【晋诸公賛云裴頠惠帝时拜为国子祭酒奏立国子太学起讲堂筑门閤刻石以写五经】　上疏兴国学【晋中兴书陈郡袁録云袁环字山甫为国子祭酒时屡经防乱礼敎陵迟上疏求立学徒帝从之国学之兴自环始也】　刘毅博学多闻【臧荣绪晋书云武帝诏曰刘毅博学多闻其以毅为散常侍国子祭酒】　刘智学行优着【又云咸宁四年诏曰南阳王师刘智学行优着其以智为国子祭酒】　戴逵逺槩发胄子【王珣啓戴逵为祭酒云前国子博士戴逵绰有逺槩堪发胄子之】　庾纯儒行训导国子【臧荣绪晋书云咸宁三年诏曰议郎庾纯笃学好古敦説诗书儒行也宜训导国子　以上祭酒】　增贰成均【唐栁宗元为国子司业阳城遗爱碣云帝求师儒贰我成均进退作则动言是效】　命乐正【宋苏辙除盛乔制云命乐正之官辅司成之位徃祗厥职毋使阳城韩愈之流専羙前世】　参掌礼仪【唐韦叔夏精通三礼迁成均司业久视元年特下制曰礼仪国家所重司礼博士未甚详眀成均司业韦叔夏太子率更令祝钦眀等博涉礼经多所该练委以参掌冀典式自今司礼所修仪注并委叔夏等刋定讫然后进奏】　诵诗规讽【唐郭山恽景龙中累迁国子司业帝昵宴近臣及修文学士诏徧为伎工部尚书张为谈容娘舞将作大匠宗晋卿为浑脱舞左卫将军张洽为黄麞舞给事中李行定歌车驾西河曲各有所陈皆鄙黩山恽惟知诵诗乃诵鹿鸣蟋蟀二篇未毕中书令李峤以其近规讽止之帝嘉其直下诏褒咨】　崇敬建议【又归崇敬字正礼大歴中授国子司业时皇太子欲以仲秋月于国学行齿胄之礼崇敬以国学及官名不称请改国子监为辟雍省又以祭酒之名非学官所宜按周礼师氏掌以义诏王敎国子请改国子为太师氏又司业者礼记云乐正司业正长也言乐官之长司主此业按周颂设业设虡则业是悬钟磬之栒虡也今太学于义则无所取请改司业一为左师一为右师诏下议者以为习俗既久重难改作其事不行】阳城下迁【又阳城下迁国子司业引诸生告之曰凡学者所以学为忠与孝也诸生有久不省亲者乎眀日谒城还养者二十辈有三年不归侍者斥之简孝秀徳行升堂上沈酗不率敎者皆罢之躬讲经籍生徒斤斤皆有法度】　经义课试之始【宋髙闶字抑崇绍兴时为国子司业时兴太学闶奏宜先经术帝曰士习诗赋已久遽能使之通经乎闶曰先王设太学惟讲经而已国初犹循唐制用诗赋神宗始以经术造士遂罢诗赋又虑不足以尽人才乃设词学一科今宜以经学为主而加诗赋帝然之闶于是条具其法以六经语孟义为一塲诗赋次之史论时务防又次之太学课试及郡国科举尽以此为法】　郡国升补之制【宋史郡国士补国学监生之制亦闶所立　以上司业】
　　国子祭酒五
　　原表齐王融为王俭让国子祭酒表曰窃以庠均义重振古所崇资师道尊有来攸尚匪曰兰芷畴变入室之情不自朱蓝何迁素丝之质况臣仁慙富似徳谢润身识陋令经器非匣重何以升坠道于殊年反斯文于遥日将使良玑脩竹无增莹羽敬逊务时遂骞星岁　又表曰臣闻脩瓦方湛弱露霑而取覆悬衡纪正轻尘委而必移况臣才非应俗用乖知治取其集氷饮水旌悬轮骛方臣之念未足言矣　后魏温子升为安丰王延眀让国子祭酒表曰臣闻寳劒未砥犹乏切玊之功羙箭阙羽尚无冲石之势况才非会稽之竹质谢昆吾之金至于敷敎东序流训上庠置樽酌悬钟待叩必须蕴朱蓝以成彩立规矩以为式垂三行于贵游六艺于胄子而臣学愧聚沙问慙攻木虽歴文史不治章句于兹旷官青衿何仰　增唐李峤让成均祭酒表曰东序蚁学称为敎化之宫西胶席门实应文章之宿论姬孔之制度谈夏商之损益方期遗典坠业有可发眀岂伊曲学謏闻所堪尸忝伏望俯停庸瘵改命耆儒则授几肆筵还知入庙之礼襃衣博带不濡在梁之翼
　　监丞一【主簿　典簿附】
　　原杜氏通典曰监丞隋置二人唐一人　增文献通考曰宋辽一人金二人眀昌二年增一人兼提控女直学元一人专领监务眀置二人监丞坐绳愆防参领监事凡师生怠敎不率敎及廪膳不洁并纠惩之而坚眀其约束师生有过书而识之建文时陞监丞为堂上官永乐初复旧仍为属官　原主簿杜氏通典曰北齐置隋一人唐因之　增续文献通考曰宋置主簿一人以京官或选人充掌文簿以勾考其出纳元置典簿一人掌提调诸生饮膳与凡文牍簿书之事眀因之典簿典出纳文移受支金钱季报课业
　　监丞二【主簿　典簿附】
　　增南丞改北【眀献征録曰张显字缉熙洪武中被荐自王府敎授为国子学正秩满陞监丞莅事公勤六馆皆敬重之乃条陈百务成法益备时北监初建惟司业贝泰署印敎尼不行朝议以显素谙典章乃奏改北诏报可遂兼程以往经理学舎劝惩淑慝百废毕兴辅泰所不逮泰旧尝为南监助敎显降意下之协恭和衷严申学规激励后进于是诸生数千人肃然敬服莫不以显为能尽职】　翰检为丞【又曰林大猷字子道举乡荐迁国子学録勤于啓廸执经从游者无虑数百轮番听讲又约日通集太学诸生听讲谓之普讲祭酒耿裕待以賔礼进监丞满九载陞翰林院检讨仍管监丞事　以上监丞】　擢恬退【宋史曰韩维字持国仁宗患缙绅奔竞谕近臣曰恬退者旌擢则躁求者知耻于是宰相文彦博宋庠等言维好学嗜古安于静退乞加甄録以厚风俗除国子监主簿】　兼书库【宋国子监有书库官以京朝官充掌印经史羣书以备朝廷宣索赐予之用隆兴间诏主簿兼书库】　力学多通【唐书曰樊宗师字绍述始为国子主簿力学多通韩愈称宗师议论有经据尝荐其材云】　论事不合【宋史曰王庭珪字民瞻除国子主簿论事与时宰不合乞去主管台州崇道观】　成儒名尽子职【眀献征録曰萧现庐陵人举眀经为邑学训导每得俸给必制衣服备甘旨以奉父母扁其堂曰养志眀初陞国子典簿见诸生有三年省祭及为养亲而行者必委曲成就之有不顾父母之养者輙呵责之祭酒张显宗司业张智礼重之亟称其孝友学者称为养志先生】　仕不近利学不近名【又曰赵鲁字尚确山阴人宣徳初领乡荐歴任敎谕正统十二年始陞国子监典籍日端坐观书咏诗校对讹缺或忘寝食暇则鸣琴自娱祭酒陈敬宗谓人曰赵尚确仕不近利学不近名对之坐谈简淡有味令人兴起今之黄叔度也久之迁典簿益勤敏尽职不以为卑及秩又满引年致仕行李无一长物惟囊书数百卷而去　以上主簿典簿】
　　助敎一【学正　学録附】
　　原杜氏通典曰晋咸宁四年初立国子学置助敎十五人以敎生徒江左及宋并十人【宋置易尚书毛诗礼记周礼仪礼左公羊谷梁各为一经论语孝经为一经合十经助敎分掌】宋齐并同梁国子助敎旧视南台御史品服与博士同陈因之后魏亦有之北齐置十人隋置四人唐国子助敎三人诸府州县各有助敎职员【府州二人县一人学生各有差】　增续文献通考曰辽国子学太学并置助敎金国子学助敎二人太学助敎四人元国子学助敎四人分掌各斋生员眀置助敎十五人与学正学録坐正义崇志广业脩道诚心率性堂专职敎诲严程课讲解经义文字约之规矩　学正学録续文献通考曰宋国子正録大观初置掌行学规纠不如规者罚之太学正録仁宗朝胡瑗掌太学其正録第补诸生熙宁末兴三舎始迁官为正録如学官之制正録各五人元置学正学録各二人督习课业眀因之置学正十人学録七人其职掌与助敎同
　　助敎二【学正　学録附】
