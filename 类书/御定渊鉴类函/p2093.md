<!-- { "loadSidebar": true } -->
　　増诗唐白居易古冢狐诗曰古塜狐妖且老化为妇人顔色好头变云鬟面变妆大尾曵作长红裳徐徐行傍荒邨路日欲暮时人静处或歌或舞或悲啼翠眉不举花顔低忽然一笑千万态见者十人八九迷假色迷人犹若是真色迷人应过此　宋苏舜钦猎狐篇曰老狐宅城隅涵养体丰大不知窟穴处草木但掩蔼秋食承露禾夏饮灌园暮夜出傍舎鸡畜遭横害晩登陴坞呼吸召百怪或为婴儿啼或变艳妇态不知几千年出处颇安泰古语比社防盖亦有恃赖邑中少年儿耽猎若沈瘵逺郊尽雉兔近水殱鳞介养犬号青鹘逐兽驰不再勇闻此老狐取必将自快纵犬索幽防张人作疆界兹时颇窘急逬出赤电骇羣小取嘑嘷奔驰数颠沛所向不能入有类狼失狈钩牙咋巨颡髓血相濡沫喘叫遂死矣争观若期防何暇正丘首腥臊满蒿艾数穴相穿通城堞几隳坏久矣纵凶妖一旦果祸败皮为榻上借肉作盘中脍观此为之吟书以为警戒
　　増赋唐白行简狐死正首丘赋曰矧兹异质蕴彼仁心宁九尾之足尚实三德而可钦殊听冰而表智异含沙而招损正有芃之质志在慎终委莫赤之容仁无弃本杨涛狐听氷赋曰虫疑之理有殊鹤警之听可比俯
　　连白之上惟恐有闻顾莫赤之躯重其所履惟审固而后行或逗挠而不遑猜忌防恤虽称妖妇之化戒慎为意未逾君子之防　滕迈狐听冰赋曰寻声不离于听表处薄恐成于祸始奋自扰之迹一却一前曳有芃之躯时行时止
　　原賛晋郭璞山海经图九尾狐賛曰青丘奇兽九尾之狐有道翔见出则衔书作瑞周文以摽灵符
　　増记唐李华鹗执狐记曰尝目异鸟击丰狐于中野问名于耕者对曰此黄金鹗也岂不快哉因让之曰仁人秉心哀矜不暇何乐之有曰是狐也为患大矣震惊我族姻挠乱我闾里喜逃徐子之庐不畏申生之矢皇祗或者其恶贯盈而以鹗诛之予非斯禽之快也而谁为悲
　　貍一【貉附】
　　増埤雅曰兽之在里者故从里穴居薶伏之兽也　本草集解曰貍有数种大小如狐毛杂黄黒有斑如猫而圎头大尾者为猫貍善窃鸡鸭其气臭肉不可食有斑如防虎而尖头方口者为虎貍善食虫防果实其肉不臭可食似虎貍而尾有黒白钱文相间者为九节貍皮可供裘领宋史安陆州贡野猫花猫即此二种也有文如豹而作麝香气者为香貍即灵猫也南方有白面而尾似牛者为牛尾貍亦曰玉面貍专上树木食百果冬月极肥人多糟为珍品大能醒酒张揖广雅云玉面貍人捕畜之鼠皆帖伏不敢出也一种似猫貍而絶小黄斑色居泽中食虫鼠及草根者名□又登州岛上有海貍貍头而鱼尾也　又异物志云灵貍一体自为隂阳按段成式言香貍有四外肾则自能牝牡者或由此也刘郁西域记云黒丹出香貍文似土豹其肉可食粪溺皆香如麝气杨慎丹铅録云予在大理府见香猫如貍其文如金钱豹此即楚辞所谓乗赤豹兮载文貍王逸注为神貍者也南山经所谓亶爰之山有兽焉状如貍而有髦其名曰类自为牝牡食者不妬列子亦云亶爰之兽自孕而生曰类疑即此物也又星禽真形图心月狐有牝牡两体其神貍乎按刘杨二说与异物志所说相合则类即灵貍无疑矣类貍字音亦相近也　又风貍生邕州以南似兔而短栖息髙树上候风而吹至他树食果子　又攷十洲记之风生兽广州异物志之平防岭南异物志之风母酉阳杂俎之狤虞衡志之风貍皆一物也其兽生岭南及蜀西徼外山林中其大如貍如獭其状如猿防而小其目赤其尾短如无其色青黄而黒其文如豹或云一身无毛惟自鼻至尾一道有青毛广寸许长三四分其尿如乳汁其性食蜘蛛亦啖薰陆香昼则踡伏不动如猬夜则因风腾跃甚捷越岩过树如鸟飞空中人网得之见人则如羞而叩头乞怜之态人挝击之倐然死矣以口向风须臾复活惟碎其骨破其脑乃死一云刀斫不入火焚不焦打之如皮囊虽鐡击其头破得风复起惟石菖蒲塞其鼻即死也一云此兽常持一杖指飞走悉不能去见人则弃之人获之击打至极乃指示人人取以指物令所欲如意也貍者狐之类口方身文黄黒彬彬善搏为小歩以拟
　　度其发必获谓之貍歩好伏故又称伏兽　徐广曰狸一名不来　渊中记曰铅锡之精为狐狸　十洲记曰风狸脑和菊花服至十斤可长生　内则食狸去正脊为不利人也
　　貍二
　　増搜神记曰齐惠公之妾萧同叔子取薪而生顷公于野不敢举也狸乳鹯覆之　大周正乐记曰曽子鼓琴崔子立户外而听之曲终入曰善哉鼓琴乎身已成矣而惜未得其首也曽子曰吾昼卧夣见一貍但见其身不见其头起而为之弦歌也　后汉书曰费长房与人共行见一书生黄巾被裘无鞍骑马下而叩头长房曰还他马赦汝死罪人问其故长房曰此貍也盗杜公马耳　傅子曰乐广为河南尹郡中前防多妖怪无敢在防事者惟广处之白日户自闭二子凯模等慑怖广使掘墙孔得狸乃絶　捜神记曰晋时呉兴一人有二男田中作时尝见父骂詈赶打之儿以告母母问其父父大惊知是鬼魅令儿斫之鬼寂不复往父忧恐二儿为鬼所困便自往看儿谓是鬼杀而埋之鬼便归作其父形且语其家二儿已杀魅矣儿暮归共相庆贺积年不觉后有一法师过其家语二儿云君尊侯有大邪气遂作声入父即成大老狸入牀下遂擒杀之向所杀者乃真父也改殡治服一儿遂自杀一儿忿懊亦死　又句容县麋村民黄审于田中耕有一妇人过其田从东适下而复还日日如此意甚怪之因问曰妇数从何来也妇人少住但笑而不言便去审愈疑之预以长鎌伺其还未敢斫妇但斫所随婢妇化为狸走去视婢乃狸尾耳审追之不及后人有见此貍出坑头掘之无复尾焉又博陵刘伯祖为河东太守所止承尘上有神能语
　　尝呼伯祖与语及京师诏书诰下消息辄预告伯祖伯祖问其所食啖欲得羊肝乃买羊肝于前切之脔随刀不见尽两羊肝忽有一老狸眇眇在案前持刀者欲举刀斫之伯祖呵止自着承尘上须臾大笑曰向者啖羊肝醉忽失形与府君相见大惭愧后伯祖当为司隶神复先语伯祖曰某日诏书当到至期如言及入司隶府神随逐在承尘上辄言省内事伯祖大恐怖谓神曰今职在刺举若左右贵人闻神在此因以相害神答曰诚如府君所虑当相舎去遂即无声　异闻录曰王度至长安程雄家雄新受寄一婢颇端丽名曰鹦鹉度疑其精魅引镜逼之化为老貍而死　旧唐书曰武度士彠兄子也父卒庐墓侧晨夕哀号野有狸每至斋时必来求食往来甚驯略无惊惧时以为孝感　貉本草释名字说云貉与貛同穴各处故字从各说文作貈亦作狢　本草集解曰貉生山野间状如貍头锐鼻尖斑色其毛深厚温滑可为裘服其性好睡故人好睡者谓之貉睡俗作渴睡谬矣俚人又言其非好睡乃耳聋也墨客挥犀曰貉行数十歩辄睡遇物辄惊起既行复睡为曲穴以避雨旸亦以防患　语曰貉不逾汶又江南无狐狸亦物之疆域也　酉阳杂俎曰素公不出院转法华经三万七千部夜尝有貉子听经
　　貍三
　　原操唐韩愈残形操曰有兽维貍兮我梦得之其身孔明兮而头不知吉凶何为兮觉坐而思巫咸上天兮知者其谁　宋苏辙牛尾貍诗曰首如狸尾如牛攀条捷险如猱防橘柚为浆栗为糇筋肉不足惟膏油深居简出善自谋寻踪发窟并执囚蓄租分散身为羞松薪瓦甑蒸浮浮压入糟盎肥欲流熊脂羊酪真比俦引筯将举讯何由无功窃食人所　杨万里牛尾貍诗曰狐公韵胜冰玉肌字则未闻名季貍误随齐相燧牛尾策勲封作糟丘子子孙世世袭膏梁黄雀子鱼鸿雁行先生试与季貍语有味其言须听取　又献牛尾貍周益公侑以长句曰风林露圃天欲霜柹红栗紫橘弄黄老夫思馋不忍尝丁宁笾人莫取将朝来栗姬羽化去逋其木奴三百户乌椑士子散如烟检校不知渠去处山童相传皂衣郎字曰季貍氏奇章上树千回一霎强连夜剽略积廼仓并吞又向黎侯国罗入救黎遂擒获白茅面缚来献俘端貂裘瓠肥白解骖荐渠登相门立谈封作糟丘君旁招披绵拉通印日侍樽俎嬉平园玉肌生憎粗手削须防东坡讼寃着
　　猨一
　　原春秋繁露曰猿似防大而黒长前臂所以夀八百好引其气也　抱朴子曰猿夀五百歳则变为玃千歳则变为老人　周索氏孝子传曰猿禺属或黄或黒通臂轻巢善缘能于空中轮转好吟雌为人所得终不徒生増本草附录曰猨善援引故谓之猨其臂骨作笛甚
　　清亮其色有青白黒黄绯数种其性静而仁慈好食果实其居多在林木能越数丈着地即泄泻死惟附子汁饮之可免其行多羣其鸣善啼范氏桂海志曰猨有金丝者黄色玉面者黒色及身面俱黒者或云黄是牡黒是牝牝能啸牡不能也　又曰广人言猨初生毛黒而雄老则变黄溃去势囊转雄为雌与黒者交而孕数百歳黄又变白也此与列子貐变化爲猨庄子防狙以猨为雌之言相合必不妄也　埤雅曰猨性静缓故猨从爰爰缓也　又猨不复践土好上茂木渴则接臂而饮尔雅曰猱猨善援玃父善顾　束晳发蒙记曰獭以
　　猨为妇　论衡猨伏于鼠【今人取鼠以系猨颈猨不敢动】　猨食果故其胆黒甜　原山海经曰堂庭之山发爽之山其上多白猨　江乗地记曰摄山有山猨赤足或见渉冬积雪輙有一行迹　宜都山川记曰峡中猨鸣至清诸山谷传其响泠泠不絶行者歌之曰巴东三峡猨鸣悲猨鸣三声泪霑衣　増荆州记曰峡长千百里两岸连山略无絶处重岩叠嶂隐天蔽日自非亭午分夜不见曦月每至晴初霜旦林寒涧肃尝有髙猨长啸属引清逺管子曰坠岸三仞人之所大难也而猨猱饮焉　淮南子曰虎豹之文来射猨狖之捷来措【措置之于槛也】　原张载论曰白猨黒豹藏于櫺槛何以知其接垂条于千仞増谢灵运名山记曰猨猱下饮百臂相聮
　　猨二
　　原抱朴子曰周穆王南征一军皆化君子为猨为鹤小人为虫为沙　淮南子曰楚王亡其猨而林木为之残【言残林木以求之】　吕氏春秋曰荆王有神白猨王自射之则搏树而嬉使养由基射之始调弓矫矢未发猨拥树而号　呉越春秋曰越王问范蠡手战之术范蠡曰臣闻越有处女国人称之愿王请问手战之道于是王乃请女女将北见王道逢老人自称袁公袁公问女闻子善为劒愿得一观之处女曰妾不敢有所隐也惟公所试公即挽林内之竹以枯槁末折堕地女接取其末袁公操其本而刺处女处女应即入之三入因举杖击袁公袁公则飞上树化为白猿　汉书曰李广猿臂善射増五色线周羣学于山中有白猿化为老人而至授羣书一卷乃黄帝而下历日也羣后遂明隂阳呉人谓隂阳之精　捜神记曰临川东兴有人入山得猿子便将归猨母自后遂至家此人防猿子于庭中树上以示之其母便抟颊向人欲乞哀状直谓口不能言耳此人既不能放竟击杀之猿母悲唤自掷而死此人破肠视之寸寸断裂未半年其家疫死灭门　世说曰桓温入蜀在三峡中部伍中有得猿子者其母缘岸哀号行百余里不去遂跳船上至便即絶破视其腹中肠皆寸寸断髙僧传曰刘宋时钱唐释智一者善长啸于灵山涧
