<!-- { "loadSidebar": true } -->
　　原书齐虞羲与萧令王仆射书为袁彖求諡曰袁侍中体髙亮之宏姿挺孤竒之逸操孝友结于衡闾忠正表于域懐抱七经该综百氏清文丽目几义穷神言非义而不发容导礼而后动居贫无闷事等安期处显不惊道均无叹兄弟亲从同居共财怡怡雍穆人所不闻顾与善无征报施徒语岱山委岫昆岳摧峯四海搢绅谁不掩泣明公徳冠时宗道髙物表若得横议圣时斟酌今古采茂实于当年标芳流于千载驰徽諡于山道润贞气于泉门岂非体国之至公典谟之盛轨者哉原议晋张华晋文王諡议曰殊位盛礼实隆明徳班爵崇宠亦光茂勲至于表名赠号世考洪烈冠声无穷者莫尚于号諡也论功髙于禹稷比徳迈于伊周　增唐许孟容徳宗諡议曰皇莫大夫羲轩帝莫加于唐虞姒氏商镐亦续宪度咸纪名諡以扬昭光徽发挥茂耀如掲日月泥金方草仙鼎忽成汗漫无从希夷永閟哀同轨之将会仰鸿名之可易铺衍至迹锡乎无穷　贾餗敬宗諡议曰七月将至同轨既集上稽国典傍考物情约以经义合诸諡法表功节恵庶叶大中　苏涤宣宗諡议曰皇天平分盛王全用施雷雨之广泽则庶物生成务恩威之至仁则四海亭育遂使含灵受泰触知懐美諡大名固当称谓　杜宣猷懿宋先太后諡议曰母仪夙着壸教自髙梦日昭其休祥伣天表其鸿庆晦曜未兆逢时乃彰殊荣不在于生前缛礼必行于身后当海晏河清之日属賔天上汉之朝故劒轸皇情之深新阡赴丹禁之恸于是痛环佩之絶响感诗礼之无闻爰诏近臣俾咏明淑神算添句用写悲情岂八字之能伦与三光而齐朗天文照临哀荣兼极璇宫对立兰殿焕开想像如覆于玉衣肸蠁疑逰于金屋上仙之日都人不簪于柰花追荣之辰国风空赋于荇菜秦原松槚佳气久凝汉后袆褕盛礼俄及道光前古徳冠后宫发睿感于赐衣轸孝思于遗镜遂扬翟黼之礼以慰昭灵之慈　崔厦駮议郭知运曰若节度合諡而不以其时则嗣子废先君之徳若不合諡而茍遂其志则先君因嗣子而见尊以仆射而言恐贻越礼之让以国家而言又殊旌善之体　故太保丞相赠太师苗晋卿諡议曰古者生以行观其志殁以諡易其名字之美恶视行之大小后代或三字以表徳贞恵文子是也或二字以彰善酂文终侯留文成侯是也盖其迹大名盛则礼优諡崇　独孤及重议吕諲諡曰昔孔子作春秋以绳当代而乱臣贼子惧諡法亦春秋之微防也在惩恶劝善不在哀荣在议美恶不在字多文王伐崇周公杀三监诛淮夷晋重耳一战而霸诸侯武功盛矣而皆諡曰文以冀缺之恪徳临事甯俞之忠于其国随会之纳谏不忘其师立身不失其友其文徳岂不优乎而并諡曰武固知书法者必称其大而畧其细故言文不言武言武不言文三代以下朴散礼壊乃有二字之諡二字諡非古也其源生于衰周施及战国之君汉兴萧何张良霍去病霍光俱以文武大畧佐汉致太平其事业不一谓一名不足以纪其善于是乎有文终文成景桓宣成之諡虽渎礼甚矣然犹褒不失人唐兴参用周汉之制谓魏征以王道佐时近文直言极谏爱君而忘身近贞二徳并优废一不可故曰文贞公谓萧瑀端直鲠亮近贞性多猜贰近褊言褊则失其謇正称贞则遗其宏狭非一言所能名故曰贞褊公其余举凡推大抵准此皆有为为之也若迹无殊途事归一贯则直以一字目之故杜如晦諡成封徳彞諡明王珪諡懿陈叔达諡忠温彦博諡恭岑文本諡宪韦巨源諡昭唐休璟諡忠崔日用諡昭其流不可悉数此并当时赫赫以功名居宰相位者諡不过一字不闻其子孙佐吏有以字少称屈者由此言之二字不必为褒一字不必为贬若褒贬果在字数则是尧舜禹汤文武成康不如周威烈王慎靓王也齐桓晋文不如赵武灵王魏安厘秦庄襄楚考烈也杜如晦王珪已下或成或明或懿或宪不如萧瑀之贞褊也　苏端駮司徒杨绾諡议曰圣人立諡有公无私所以周宣不敢私于父諡曰厉汉宣不敢私于祖諡曰戾百王明制歴圣通则昔公叔文子有死卫之节脩班制之勤社稷不辱方居此諡爰及太宗初魏公征有匡救公直之忠中宗末蘓瓌有保安不夺之节所以诸贤甚众諡文贞者不过数公至于燕公张説先朝辞翰之臣名节昭著省司尚谓不可至今人故称之　梁肃代太常荅苏端駮杨绾諡议曰夫具美果在一名则士文伯孔文子且无经纬天地之文孟武伯甯武子又非克定祸乱之武若以废礼不称其名则臧孙辰纵逆祀不得諡文管夷吾台门反玷不得諡敬是知议名之道録其所长则舍其所短志其大行则遗其小节使善恶决于一字褒贬垂于将来盖先王制諡之方也且圣无全能才不必备以郑公征立言正色耻君不如尧舜其节大矣而昧于知人许公瓌固执遗诏廷沮邪计其志明矣终不能守故春秋为贤者讳过传称不以一眚掩大徳语曰无求备于一人盖二公所以为文贞也若曰百行所归九徳咸事如周公之文宣父之徳然后拟议则千古莫嗣而諡典絶矣安在一二苏魏足为定制乎　李防駮尚书右仆射郑珣瑜諡议曰夫文人者大则经纬天地次则润色王猷周文以至徳为西伯季孙以道事其主咸諡曰文为美无以尚也亦焉用两字然后为备哉两字之諡非春秋之正也故相国郑公之諡为文足矣焉用献哉为献可矣焉用文哉　又李防议曰夫諡一字正也尧舜禹汤周公召公是也两字非正也故諡法不载或人臣不守彞章苟逞异端考烈慎靓是也或时主之权以功徳加厚于臣也萧何霍光房元龄魏征是也不当加而僭也孔光刘寛薛元超李元纮是也三字过也贞恵文是也亦諡法所不载也古今无有也公叔文子諡卫君之过也卫之乱制也不然即记之失也以一美加一字即尧舜禹汤当累数十字以为諡也韦干度駮左散常侍房式諡议曰圣上法维天之度崇纳污之虽宏泽滂流鼓荡昭洗然易名之典在正根源苟非其人不可加美

　　御定渊鉴函卷一百八十
<子部,类书类,御定渊鉴类函>
　　钦定四库全书
　　御定渊鉴函卷一百八十一
　　礼仪部二十八【讳　忌日　　冒法诛者送】讳
　　原逮事【礼逮事父母则讳王父母不逮事父母则不讳王父母注逮及也谓孤幼不及识父母思不及于祖此庶人也】　闻名【闻名心瞿】　讳终【传周人以讳事神名终将讳之】　讳新【礼卒哭以木铎狥于路舍故而讳新注云故谓髙祖之讳新谓新死者之讳】　辞曹【羊祜为荆州刺史及卒有遗爱故荆州人为讳改戸曹为辞曹】　改【晋江统叔父春为宜春令统因上疏曰故事父祖与官名同皆得改未有身与官职同不在改例以为臣子开地春秋不夺人亲之义朝廷从之】　无私讳【曲礼君所无私讳郑注曰谓臣言于君前不避家讳尊无二也】　有公讳【曲礼士于大夫之所有公讳无私讳郑注曰避君讳也】　小史诏【周礼小史王有事诏王之忌讳注忌先王死日讳先王名】　太史记【太史典礼执简记奉讳恶】　名具敖【国语范献子聘鲁问具敖二山对曰先君献武之讳也献子归告人曰人不可不学吾适鲁名其二讳】　改郐稽【晋咸和元年当征蘓峻司徒王导欲出王舒为外援乃拜抚军将军会稽内史上疏以父名防不作防稽廷尉以字同音异于礼无嫌舒陈状音虽异而字同乞换他郡于是改防为郐】　以讳为首【孔融集晋有献武之议尊卑有序以讳为首】　名不偏讳【曲礼二名不偏讳夫子之母名征在言在不称征言征不称在】
　　卒哭乃讳【杂记卒哭乃讳郑注云敬神之名也生者不相避名卫侯名恶大夫有名恶君臣同名春秋不非】　卒哭而讳【杂记卒哭而讳王父母兄弟世父叔父姑姊妹子与父同讳郑注云自此而神事之尊而讳其名父为其亲讳则子不敢不从讳也】　公所无私【礼志大元十三年召孔安国为侍中表以王瑜名犯讳不得连署求觧有司议云公所无私讳岂公夺私王制屈家礼也王祐许换曹氏出制外夫皇朝礼大百僚备职徧官列署动相闗渉若人遂其心则亦易官易职迁流莫已】　子名臣名【父前子名君前臣名注对至尊无大小皆称名也】　大功小功【不讳】　不讳夫人【曲礼夫人之讳虽质君之前臣不讳也郑注云臣于夫人之家恩逺也】　不避夫人【徐邈难谢康乐云臣不避夫人之所讳惟事闗于夫人者不言也】　道其父名【世説云桓元呼人温酒自道其父名既而曰英雄正自粗疎】　犯我家讳【又云桓南郡被召作太子洗马船泊荻渚王大服散后已小醉往看桓桓为设酒不能冷饮频语左右曰令温酒来桓乃流涕呜咽王便欲去桓以手巾掩泪因顾谓王曰犯我家讳何预卿事王叹曰灵宝故自达】　永有攸讳【孔融集在家永有攸讳】　嫌名不讳【礼不讳嫌名注谓声相近】　入门问讳【曲礼】　出门无讳【即王述内讳不出门语余见后】　二名非礼　増犯讳被代【王亮为晋陵守晋陵令沈瓒之性麁疏好犯亮讳亮启废之瓒之造坐云下官以犯讳被代未知明府讳若为攸字当作无骹尊旁犬为犬旁无骹尊若是有心攸无心悠乞告示亮皇恐瓉之大笑而去】　改鳯庄门【萧子显齐书始安贞王道生字孝伯太祖次兄也子鳯字景慈卒宋明帝赠始安靖王改华林鳯庄门为望贤门太极东堂画鳯鸟题为神鸟而鸾为神雀】　避讳过甚【南史王琨避讳过甚父怿母名恭心不得犯焉时咸谓矫枉过正】　音同字异【唐书贾曽除中书舍人固辞以父忠字同音议者以为中书是曹司名又与曾父音同字异于礼无嫌曽乃就职】　闻讳必哭【顔氏家训曰近世谢举甚有声誉闻讳必哭为世所讥】　名可无讳【徐邈表不讳太子名义兴太守禇爽上表称皇太子名尚书下之礼官议其可否礼官议曰礼记曰夫人之讳虽质之君前臣不讳也案夫人国之小君君之一体太子之母也而尚不讳则太子何嫌乎名又礼君前臣名又周公告文王皆称武王名可无讳也】韩愈讳辨【唐李贺举进士与贺争名者毁之曰贺父名晋肃贺不举进士为是韩愈乃作讳辨】下官无讳【杜祁公帅幷时门吏请家讳公曰下官无所讳但讳取枉法赃青箱记与包拯事同】原妇讳不出门【曲礼妇讳不出门郑注云妇亲逺于宫中言避之】　内讳不
　　出外【语林王蓝田作会稽主簿请讳答曰惟考四海所知内讳不出于外余无所讳】　君讳举则起【杂记过而举君之讳则起郑注云举犹言也起者失言而变也与君讳同则称字】　妻讳不举侧【杂记母之讳宫中讳妻之讳不举诸其侧与从祖昆弟同名则讳】　为尊者讳为亲者讳【公羊传云齐仲孙来仲孙者公子庆父也谓之齐仲孙系之齐外之也曷为外之春秋为尊者讳为亲者讳为贤者讳何休注曰尊者讳为闵公受贼人也亲者讳为季子亲亲而受之故讳也为贤者讳以季子有曷牙不杀庆父之贤故为讳之】　诗书不讳临文不讳【曲礼诗书不讳庙中不讳临文不讳郑注云为其失事正有事于髙祖则不讳曽祖以下尊无二也于下则讳上】　凡祭不讳　教学不讳
　　忌日
　　原终身之丧【祭义云君子有终身之防忌日之谓也忌日不用非不祥也言夫日志有所至而不敢尽其私也郑注云忌日亲亡之日不用举他事如有时日之禁也志有所至至于亲以此日亡其哀心如防时】　终身之忧【檀弓云君子有终身之忧故忌日不乐郑注云谓死日言忌日不用举吉事】季节辞酒【孔丛子云季节见于子顺子顺赐之酒辞问其故对曰今日家之忌日也故不敢饮】
