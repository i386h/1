<!-- { "loadSidebar": true } -->
　　原麦秀【史记箕子朝周过殷故墟感宫室毁壊生禾作麦秀之歌曰麦秀渐渐兮禾油油】采薇【又曰武王克殷伯夷叔齐耻之义不食周粟隠于首阳山采薇而食之及饿且死作歌其辞曰登彼西山兮采其薇矣以暴易暴兮不知其非矣神农虞夏忽焉没兮我安适归矣吁嗟徂兮命之衰矣】　好歌【毛诗蘓公刺暴作此好歌】　贵上【礼记郊特牲云歌者在上匏竹在下贵人声也】　继声【善歌者使人继其声】　曵杖【礼记孔子早作负手曵杖逍遥于门歌曰太山其頽乎梁木其壊乎哲人其萎乎】　曵屐【庄子曽子居卫捉襟而肘见纳履而踵决曵屐而歌商颂声满天地若出金石】情哀而歌【子思云情哀而歌歌弗信也其弦则是其声则非也】　心喜欲歌【详上】徳之言【何休公羊注曰歌者徳之言也舞者徳之容也】　若何之歌【又云采葛越之妇人伤越王用心之苦乃作若何之歌】　临风浩歌【楚词九歌云与女沐兮咸池晞女发兮阳之阿望美人兮未来风怳兮浩歌】　采芝【崔琦四皓颂云昔有南山四皓者盖用里先生绮里季夏黄公东园公是也秦世道灭徳消坑黜儒术于是乃退而作歌曰漠漠商洛深谷逶迤晔晔紫芝可以疗饥皇虞邈逺吾将安归驷马髙盖其忧甚大富贵而畏人不如贫贱而轻世】　楚歌【史记留侯传上欲易太子留侯招四皓羽翼之上召戚夫人曰吕后真而主矣戚夫人泣上曰为我楚舞我为若楚歌歌曰鸿鹄髙飞一举千里羽翮已就横絶四海横絶四海当可奈何虽有矰缴尚安所施】　玉兰【汉武内传西王母歌玉兰之曲】　玉昭【又云上元夫人歌玉昭】　藻歌【武帝】　采菱【详歌一】　悲歌【説苑孙息学悲歌引琴作郑卫之音灵公大感故作卫公之曲歌而和之】　口之言【白虎通乐所以必歌者何夫歌者口之言之也中心喜乐口欲歌之】　同声【汉张衡作】　南歌【张衡南都赋曰齐僮唱兮列赵女坐南歌兮起郑舞白鹤飞兮茧曵绪修袖缭绕而满庭罗袜蹑蹀而容与】　雅歌【谢承后汉书祭遵为将取士皆用儒术对酒设乐必雅歌投壶】　盼风长歌【刘桢鲁都赋和顔扬眸盼风长歌】　东歌【左思呉都赋幸乎馆娃之宫张女乐而娯羣臣发东歌操南音阳阿咏韎任荆艶楚舞呉歈越吟翕习容裔靡靡愔愔又傅元琵琶赋云吹西笛兮冗东歌】　抗声【杜预七规抗清声而长歌振轻裾而屡舞】　抗音【潘岳闲居赋云浮杯乐饮丝竹骈罗顿足起舞抗音髙歌】妍弄潜移【见袁山松歌赋】　清弄谐宻【刘敬叔异苑乗矶山下临清川昔有渔父宿于川畔夜闻水中有歌之音宫商和畅清弄谐宻】　増鹂歌【山堂肆考】　绛唇【江淹咏美人春逰诗白云凝琼貌明珠防绛唇后世词名本此】　法歌【详前一】　镜歌【明皇】谪仙怨【剧谈录明皇幸蜀妃子既死一日登髙望秦川谓髙力士曰吾聼张九龄言不至于此遣使祭之吹笛为曲曰谪仙怨】　河满子【唐武宗孟才人善歌毎于御前歌河满子一曲声调凄切闻者莫不涕零】　山鹧鸪【李白云雪夜对酒客有唱鹧鸪者因作诗曰客有桂阳至能吟山鹧鸪】踏莎行【韩翃诗踏莎行草过春溪词名踏莎行本此】　歌珠【唐严尚书诗歌喉一串珠又罗邺诗更吐歌珠宴庾楼】　哀转厯厯【李新声邯郸人李严女也太和中张谷纳之长大妍丽能传故都声哀转厯厯雅为谷所爱目曰新声】　六么【诗余云六么催拍盏频传六么曲名】　夜警晨严【玉海宋干徳中和岘言郊祀有夜警晨严六州十二时及鼓吹廻仗时驾前导引三曲望撰乐章肄习从之】　振容歌【又曰景祐二年八月辛酉御制警严曲名曰振容歌】　崔端十二篇【又曰宋铙歌崔端诗十二篇太祖师次陈桥天命人情不谋自至为圣皇武拔泽潞为真人翔伐扬州为茫茫青齐收湖南为湖之阳荆南奉表归为荆州平蜀降为蜀之巇俘岭南为猛虎攫江南平为震雷薄呉漳泉纳土为葛藟亲征河东为倚太行呉越举地归不以师为大明行天衢亲征次澶渊射杀挞览为澶渊廻】　禁中度曲【又曰仁宗洞晓音律毎禁中度曲出以赐教坊或命教坊撰进凡五十四曲朝廷多用之】　二十声为一曲【又曰皇祐中有事明堂内出御撰明堂乐八曲以君臣民事物配属五音凡二十声为一曲】　聼词知醇质之风【大定十三年上御睿思殿命歌者歌女直词顾谓皇太子曰朕思先朝所行之事未尝暂忘故聼此词者亦欲令汝等知醇质之风】　歌本曲【又曰大定二十五年幸上京宴宗室于皇武殿上谕之曰昔汉髙祖过故乡与父老欢饮击筑而歌今天下一统朕廵幸至此何不乐饮于是歌本曲道祖宗创业艰难及所以继述之意】　削浪沙【又曰辽四裔乐有大曲小曲削浪沙小曲中之一也】　和平广大【又曰明洪武初令天下举通古今之士命与陶凯等同制乐章使协音律者歌之谓侍臣曰礼以尊敬乐以宣和不敬不和何以为治今所制乐章颇协音律有和平广大之意】　和缓壮烈舒长【又曰洪武初年定朝会宴享乐舞之数九奏乐曲前三奏和缓中四奏壮烈后二奏舒长】　蜚矣尧羊【明宋新呉歌记曰近世乐理既失俗工以牵合为竒书史经传皆被之管弦影响依稀转相附和假令不待协音而皆可入奏则古之蜚矣尧羊直巫祟语矣】　歌音犹告朔【又曰唐初之诗诸公以入唱为髙自宋代以调兴而歌诗之法废金元以北九宫兴而歌调之法废元迄我朝以南曲兴而北曲废譬之于礼诸体犹羊而歌音犹告朔也废告朔而供羊不可谓礼废歌音而存体不可谓乐】　词家商李【又曰南北之曲一失宫商便属别调斯真词家之商李骚坛之狱律】
　　歌五
　　诗原梁孝元帝咏歌诗曰汗轻红粉湿坐乆翠眉愁传声入钟磬余转杂箜篌　刘孝绰和咏歌人偏得日照诗曰独明花里翠偏光粉上津屡将歌罢扇回拂影中尘　北齐刘逖清歌发诗曰扇中通慢脸曲里奏阳春乆应迷座客何啻起梁尘　陈周正咏歌人偏得日照诗曰斜光入丹扇的的最分明欲持照雕栱仍作绕梁声　周庾信聼歌诗曰协律新教罢河阳始学归但令闻一曲余声三日飞　増唐于武陵王将军宅夜聼歌曰朱槛满明月美人歌落梅忽惊尘起处疑有鳯飞来一曲聼初彻几年愁暂开东南正云雨不得见阳台刘禹锡与歌者何戡诗曰二十余年别帝京重闻天
　　乐不胜情旧人惟有何戡在更与殷勤唱渭城　又与歌童田顺郎曰天上能歌御史娘花前月底奉君王九重深处无人见分付新声与顺郎　郑谷席上赠歌者诗曰花木楼台近九衢清歌一曲倒金壶座中亦有江南客莫向春风唱鹧鸪　宋蔡襄梦中赠歌者诗曰绰约新娇生眼底侵廵旧事上眉尖问君别后情多少得似春潮夜夜添　金赵文昌歌扇诗曰媚娘巧作贯珠喉画扇团团半掩羞唱到春山小颦处一轮明月为花愁　元宋无席上赠歌者诗曰十疋呉绫赏永新一声歌歇杏梁尘家徒四壁门如水那得明珠换美人　元好问闻歌懐京师旧逰曰楼前谁唱绿腰催千里梁园首重回记得杜家亭子上信之钦用共聼来　明髙启隔帘闻歌曰叶逐散声飞湘云隔妓衣谁能偷卷看认是小丛非　杨基隔帘聼歌曰低处取多情声迟拍转停坐中肠亦断况乃隔帘聼　张羽席上闻歌妓曰艶色倾前席髙歌度逺楹羞多时掩面娇重未成声浅按红牙拍轻和宝钿筝周郎知误处众里最多情
　　赋原袁山松歌赋曰朱唇不启皓齿不离清气不转妍弄潜移或似停而不留或如疾而不驰　杨师道聼歌管赋曰尔乃辟飞閤之临空望雕梁之架虹奏东成之妙曲命南荆之结风庄华艶于朝日长袖曵于芳丛度参差以仪鳯响飉飉以惊鸿伊小臣之庸琐预恩私之嘉宴闻仙管于帝台聼钧天于兰殿怅崦嵫之易晩惜宫羽之难遍抚长笛而多惭览洞箫而兴怨徒齿于羣龙信庸音其已荐　谢偃聼歌赋曰于时日下梧宫隂清竹殿羣云始落光风初扇余霞未敛残虹犹见玉辇既陈兰肴乃荐登髙阁以骋目临曲池而逰盼于是徴赵女命齐倡动琼佩出兰房横寳钗而耀首覩铅华而饰妆低翠蛾而敛色睇横波而流光声欲抽而含态气未理而腾芳乍绵连以烂漫时顿挫而抑扬始析宫而合徴终分角而和商掩余姿于雕扇散轻尘于画梁若夫振幽兰飞激楚俯仰艶逸顾盼容与故其繁防也春禽振响而流变其微引也若秋蝉轻吟而曵绪似将絶而更连疑欲止而复举短不可续长不可去延促合度舒纵有所聼之者虑荡而忧闻之者意悦而情抒歌未终君王乃喟然叹曰夫乐者所以通神明节情欲和天地调风俗观往哲之遗风鉴前贤之轻躅莫不治乱斯在兴亡攸属是故圣人以为深诫君子以之自朂　増唐阎伯璵歌赋曰或曲或止如队如抗尽或可续应而不匮来无悠往去有遗意察乎靡靡似浮丝以为绪聼乎累累若贯珠之为隧于是载赓载扬頽思覆句引韵下散沿源上溯若寒云凝于沙漠秋风起于燕路情慷慨而为霜气氤氲而掩露　又歌响遏行云赋曰歌者噬嗑其頥吮吐埙篪气调万象口运四时奏羽商而寒光冽冽动角徴而春光熈熙一成而芳气初振风篁木韵彼云尚徘徊希微出入无依若往未定将行不飞再成而逸思奔北正声寥亮彼云渐应曲往来从风下上三成而充塞人寰洋溢无间在水徧水在山满山彼云忽应声赴节雷奔雾集前者山立后者山岌力大不可以动摇噫气不可以嘘吸风北不北风东不东轮囷杳影泱漭长空及其调苦声切歌长意深天乎有耳云也无心果凝影而不散为歌者之知音　刘隲善歌如贯珠赋曰间赤水兮虚莹异沧海兮孤圆动白云之声初疑剖蚌度元云之曲终投泉　元稹前题赋曰原夫以节为珠以声为纬渐杳杳而无极以多多而益贵悠扬緑水讶合浦之同归缭绕青云环五星以一气望明月而宛转感潜蛟之歔欷若非象照乘之珍安能忘在齐之味其始也长言逦迤度曲纒绵吟断章而离离若间引妙转而一一皆圆小大虽伦离朱视之而不见唱和相续师乙美之而谓连当其拂树弥长淩风乍直意出弹者与髙音而臻极及夫属思潜繁因声屡有想无胫者随节促而奔走以洞彻为精英比瑕玭于能否次第其韵且殷勤于士衡之文上下其音谓低昻于游女之手
　　牋原魏繁钦与太子牋曰都尉薛访车子年始十四能啭喉引声与笳同音乃知天壌之所生诚有自然之妙物潜气内转哀音外激大不抗越细不幽散声悲奋笳曲美常均及与黄门鼓吹温胡迭唱迭和喉所发音无不响应遗声抑扬不可胜穷暨其清激悲响杂以怨慕咏北逖之遐征奏胡马之长思是时凉风拂衽背山临溪莫不泣陨涕悲懐慷慨窃惟圣体兼爱好竒是以先白　魏文帝荅曰披书欢笑不能自胜竒才妙伎何其善也顷守土孙世有女曰琐年始九嵗梦与神通寐而悲吟哀声激切涉厯六载于今十五近者督将具以状闻是日博延众贤遂奏名倡曲极数弹欢情未逞乃令从官引内世女湏防而至厥状甚美素顔元发皓齿丹唇详而问之云善歌舞于是提袂徐进扬蛾防眺芳声清激逸足横集然后循容饰妆改曲变度斯可谓声协钟石气应风律今之妙舞莫巧于绛树清歌莫善于宋臈岂能上乱灵祗下变庶物漂悠风云横厉无方若斯也哉固非车子喉啭长吟所能逮也吾练色知声雅应此谨卜良日纳之闲房
　　啓原梁沈约谢齐竟陵王示永明乐歌启曰鳯防鸾章霞鲜锦缛觌寳河宗未必比丽观乐帝所逺有慙徳虽日月在天理絶称咏而徘徊光景不能自息
