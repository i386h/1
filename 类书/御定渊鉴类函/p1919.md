<!-- { "loadSidebar": true } -->
　　原白玉巵【韩子云棠谿空见昭侯曰今有白玉巵而无当瓦器有当君渇将何以饮曰以瓦器空曰白玉巵美而君不以其无当邪曰然空曰为人君漏泄羣臣语犹玉巵无当也空每见出昭侯必独卧唯恐梦言泄妻妾注当底也】　增黄金巵【白居易诗云玉液黄金巵】　鸂巵【琐言云唐昭宗赐庄宗鸂酒巵翡翠盘】　琉璃巵【魏文帝得杨修书云重惠琉璃巵昭厚意】　螭首巵【详下】　蝉纹巵【博古图云有汉建光巵铭曰建光中室有四又汉牺首杯匏斗螭首巵云电巵蝉纹巵】　匏子巵【逢原记云唐李适之有蓬莱盏海川螺舞仙盏匏子巵慢卷荷金蕉叶玉蟾儿等酒器】　金屈巵【梦华録云御宴酒盂皆金屈巵如菜盌而有手把子】
　　巵四
　　增诗唐元稹玉巵无当诗曰共惜连城寳翻成无当巵讵慙君子贵深讶巧工隳泛蚁功全少如虹色不移可怜殊砾石何计辨糟醨江海诚难满盘筵莫妄施纵乖斟酌意犹得对光仪　蒋防玉巵无当诗曰美玉常为器兹焉变漏巵酒浆悲莫挹樽爼念空施符彩功难补盈虗数已亏岂惟孤玩好抑亦类瑕疵清越音虽在操持意渐隳赋形期大匠良璞物同斯
　　原赋晋傅咸污巵赋曰人有遗余琉璃巵者小儿窃弄堕之不洁意既惜之又感物之污辱乃防其所以为寳况君子行身而可以有玷乎有金商之玮寳禀干刚之淳精叹春晖之定色越冬氷之至清爰甄陶以成器逞异域之殊形猥陷身于丑秽岂厥美之不惜与觞杓之长辞曾瓦匜之不若
　　原颂后汉崔骃汉明帝颂曰帝乃负扆执胄覆珪运斗杓以酬酢酌酒旗之玉巵
　　杯一
　　增方言曰防椷盏盌杯也秦晋之郊谓之防自关而东赵魏之间曰椷或曰盏或曰盌呉越之间曰齐右平原以东或谓之杯其通语也　原礼记曰母没而杯圈不能饮焉口泽之气存焉尔【孝子见亲之器物哀则不忍用也圈屈木所为也巵匜之属也】　庄子曰水之积也不厚则其负大舟也无力覆杯水于坳堂之上则芥为之舟置杯焉则胶水浅而舟大也　文子曰清之为明杯水见眸子浊之言闇河水不见泰山
　　杯二
　　原管子曰桓公管仲鲍叔牙戚四人饮公曰盍不为寡人寿叔牙奉杯而起曰愿公无忘在莒时　汉书曰元帝征贡禹为谏议大夫禹奏臣尝从之东宫见赐杯案尽金银饰非当所以食臣下也　又曰王嘉为丞相数上事言不宜封董贤上怒有诏假谒者节召丞相诣廷尉掾吏涕泣共和药进嘉不肯服主簿曰将相不对理陈寃君侯宜引决嘉引药杯以击地谓官属曰丞相幸得备位三公奉职负国当伏刑都市以示万众岂儿女子邪何为咀药而死遂随使者诣廷尉　又曰朱博为御史大夫为人亷俭食不重味案上不过三杯夜寝早起妻希见其靣　谢承后汉书曰豫章宋叔平为定陵令素杯食麦饭　增晋咸康起居注曰诏送辽东使段辽等鹦鹉杯　唐书曰胡楚賔属文敏速饮酒半酣而后操笔髙宗毎令作文必以金银杯盛酒令饮便以杯赐之　山堂肆考曰唐宁王有暖玉杯　唐书曰栁公权工书公卿贶遗巨万主藏奴或盗用尝贮杯盂一笥縢识如故而器皆亡奴妄言叵测者公权笑曰银杯羽化矣不诘　韵府曰韩魏公开宴吏碎玉杯公曰非故也　宋史曰章鉴归田里有告其家匿寳玺者霜晨鉴方拥败衾卧兵士至大索其室惟敝箧贮一玉杯余无一物人叹其清约　明纪曰石璞河南临漳人歴官清介致仕归买田仅百亩乡人有为典史归者璞往其家几上陈银器前列金杯十余问曰汝宦几年矣曰未满考也曰胡归乎曰刁民讼吾贪夺职璞曰嗟夫使我治汝汝焉能还乡里哉拂衣去
　　杯三
　　原饮霞　增收露【论衡云河东项曼都好道去家三年而反曰去时有数仙人将上天离月数里而止月之旁甚寒凄怆饥欲食輙饮我流霞一杯每饮数月不饥　汉武故事云武帝作承露盘仙人象擎玉杯以收云表之露】　紫霞　明月【王禹玉上元应制诗云一曲升平人尽乐君王又进紫霞杯　神仙传云刘刚未仙时姮娥降共饮留一明月杯云以示世人】　原常满　增自暖【十州记云周穆王时西域献夜光常满杯杯容三升是白玉之精光明照彻夜以杯于庭中以向天比旦而水升满中汁甘而香美斯实灵器　开元遗事云唐内库有一酒杯青色而有纹如乱丝其薄如叶杯足上有镂金字曰自暖杯上令取酒注之温温然有气相吹如沸汤】　三雅　七寳【曲论云刘表有酒爵三大曰伯雅容七升次曰仲雅容六升小曰季雅容五升于志宁诗云俱裁七步咏共倾三雅杯　乐史云李太白后序太真妃持玻瓈七宝杯酌葡萄酒】　鹤顶　原虾头【刘欣期益州记云鹲防水鸟黄喙长尺余南人以为酒杯即今之鹤顶也南越志云南海以虾头为杯须长数尺金银镂晋康州刺史常以杯献简文用以盛药未及饮无故酒跃于外时庐江太守曲安逺颇解术数即令筮之安逺曰即三旬后庭将有喜庆者】　增照蛇　化燕【广舆记云唐应彬为汲令夏至日主簿杜宣造谒命酒时北壁上偶悬赤弩照入杯形如蛇宣心畏之不敢不饮归即腹痛妨眠食诸方不効彬从壁次顾见悬弩曰必此也载宣于故处设酒杯中复有蛇因告之故宣遂解立愈晋书乐广事同　神仙云左慈能分杯饮酒曹操欲杀之为设酒试之慈防簪以画杯杯即断饮毕以杯掷屋栋悬着化而为双燕良久乃复堕于地遂失慈之所在】　蕉叶　片【志林云苏东坡云吾兄子明饮酒三蕉叶吾少时望见酒杯而醉至今亦能饮三蕉叶矣　十国春秋云景宗令匠鍜银叶为杯赐羣下饮银叶既柔弱因目之为冬片又名曰醉如泥酒既盈则不复置他所惟饮尽始释手后与刘光祚游华岳逢道士以桃核取瀑泉盥潄卒以半片见授遂名为桃核杯】　国　照世【五代史云唐明宗时临河县得一玉杯有文曰国寳万岁杯明宗甚爱之以示冯道道曰此前世有形之寳尔王者固有无形之寳也　潜确类书云撤马儿罕国有照世杯光明洞彻照之可知世事】　渡河　投津【髙僧云杯渡和尚不知姓名常乗木杯渡河因名焉不脩细行饮酒食肉与俗人不殊宋史云刘永年四岁能诗仁宗时许出入两宫一日帝误投金杯瑶津亭下戏谓左右曰能取之乎永年一跃持之而出帝拊其首曰竒童子也】
　　杯四
　　增琼杯【韵府云唐王翰文章如琼杯玉斚】　瓦杯【续汉书礼仪志云天子明器有瓦大杯十六容三升瓦小杯二十受二升】　原螺杯【陶侃故事云侃上成帝螺杯一枚】　增蠡杯【见陆倕铭】　桑杯【谢承后汉书云髙为琅琊相桑杯盛酱】　防杯【明纪云铁冠道人结庐钟山下梁国公蓝玉携酒访之道人野服出迎玉以其轻已不悦酒行戏曰吾有一语请先生属对脚穿芒屦迎賔足下无礼道人即指玉所持椰杯复之曰手执椰杯作盏尊前不忠玉武人不悟其意一日投大中桥水死求其尸不得已而潼关吏奏某月日道人杖防出关计之正玉投水之日也】　荷杯【语林云唐李宗闵暑月临池以荷为杯】　藤杯【续博物志云酒杯藤出西域藤大如臂叶似葛花实如梧桐质坚可为杯以酌酒有文章映彻可爱士人投酒能消宿酲】　鹦鹉杯【山堂肆考梁宴魏使魏肇师劝鹦鹉杯徐君房饮不尽肇师曰海蠡蜿蜒尾翅皆张非为玩亦以为罚今日不得辞也】　鸳鸯杯【鸡跖集云唐张易之与李迥常以鸳鸯杯一双共饮取其常相逐也】　玛瑙杯【见钱起歌】　水晶杯【韵府云武德二年西域罽賔献玻璃水晶杯】　车渠杯【梁简文集云车渠屡酌鹦鹉骤倾车渠鹦鹉皆指酒杯俗车渠为杯注酒满过一分不溢】　琥珀杯【韵府有琥珀杯緑瓷杯婪尾杯】白木杯【班彪上启事云官吏二千石布羊裘以白木杯饮食饰虗欲以求名采誉】　碧
　　瑶杯【潜确类书云仙家三寳有碧瑶杯红蕤枕紫玉函玉清女以赠韦弇】　玉交杯【李义山诗云氷簟且眠金缕枕琼筵不醉玉交杯】　霞文杯【刘孝绰诗曰共摛云气藻同举霞文杯】献阙下【史记云汉文帝十七年新垣平使人持玉杯阙下献之刻曰人主延寿平所言诈下吏诛】货市上【汉武故事云上崩后鄠县有一人于市货玉杯吏欲捕之因忽不见县送其器推问茂陵中物霍光呼问説市人形貎如先帝】　有兰桂【真率斋笔记云关关赠余本明以青华酒杯酌酒輙有异香在内或有桂花或梅或兰视之宛然取之若影干则不见矣余寳之】　生菌芝【永嘉郡记云君鄣山袁君庙神降祝史以神前杯灌地以大羮杯覆之有顷发杯而菌芝生于杯下】　头没杯【曹瞒云魏太祖与人谈论戏弄尽无隐讳及欢悦大笑至于头没杯案中肴饍皆汚巾帻】　掌覆杯【杜甫诗云教儿且覆掌中杯】　欲饮则举【谢氏诗源云金母召羣仙宴于赤水命谢长珠鼔拂云之琴舞惊波之曲坐有碧玉鹦鹉杯白玉鸬鷀杓杯干则杓自挹欲饮则杯自举】　不传自至【葛仙别传云仙公为客设酒不令人传之见杯自至人前若不尽者则杯不去】　原象箸加玉杯【韩子云纣为象箸而萁子怖以为象箸者必不加于土铏必将犀玉之杯象箸玉杯必不羮菽藿则必荐豹胎】　箪瓢胜玉杯【王逸子云顔回之箪瓢则胜庆封玉杯何者德行髙逺能絶殊也】
　　杯五
　　增诗唐杜甫鹦鹉杯诗曰雕琢形仪似陇禽緑杨影里可分斟坐间恨不能言语説我平生酒量深　钱起玛瑙杯歌曰瑶溪碧岸生竒寳剖质披心出文藻良工雕饰明且鲜得成珍器入芳筵含华炳丽金尊侧翠斚琼觞忽无色繁弦急管催献酬倐若飞空生羽翼湛湛兰英照豹斑满堂词客尽朱顔花光来去香袖霞影髙低傍玉山王孙彩笔题新咏碎锦连珠复辉映世情贵耳不贵竒漫説海底瑚枝宁及琢磨当妙用燕歌楚舞长相随
　　原铭后汉冯敬通杯铭曰乐则思旧燕则思欢民之失德干糇以愆　梁陆倕蠡杯铭曰用迈羽杯珍愈渠椀实同蠡测形均扑满伊我疲病独居无伴所不比挹谁诮谁缓
