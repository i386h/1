<!-- { "loadSidebar": true } -->
　　増世说曰祢衡被魏武谪为鼓吏正月半试鼓衡扬枹为渔阳掺挝渊渊有金石声四坐为之改容孔融曰祢衡罪同胥靡不能发明王之梦　石虎邺中记曰正月十五日有登髙之防　北史曰隋栁彧见都邑百姓正月十五日作角觝戏上奏曰京邑爰及外州每以正月望夜充阶塞陌鸣鼓聒天燎炬照地人带兽面男为女服竭资破产竞此一时请并禁断上可其奏　隋书曰文帝常于正月十五日与近臣登髙时元胄不在上即令驰召之胄见上谓曰公与外人登髙未若就朕也赐宴极欢　青集曰陈徐徳言之妻后主叔寳之妹乐昌公主也才色冠絶时陈政方乱徳言知不相保乃破一照人执其半约曰鬻此必以正月望日及陈亡其妻入杨越公家徳言流落至京遂以正月望日访于都市果有苍头鬻半照者徳言引至其居出半照合之具言其故越公知之怆然改容召徳言还其妻　雍洛灵异小录曰唐朝正月十五夜许三夜夜行其寺观街巷灯明若昼山棚髙百余尺神龙以后复加严饰士女无不夜游车马塞路有足不蹑地浮行数十歩者　韦述西都杂记曰西都京城街衢有金吾晓暝传呼以禁夜行惟正月十五日夜敕许金吾弛禁前后各一日　连昌宫辞注云明皇幸上阳宫夜新飜一曲明夕正月十五日潜游忽闻酒楼上有笛奏前夕所飜曲大骇之密捕笛者诘之自云其夕于天津桥上翫月闻宫中奏曲爱其声遂以爪画谱记之即长安少年李謩也　明皇杂录曰上在东都遇正月望夜移仗上阳宫大陈灯影设庭燎自禁中至于殿庭皆设蜡炬连属不絶时有方都匠毛顺巧思结创缯防为灯楼二十间髙一百五十尺悬珠玉金银微风一至锵然成韵其灯为龙鳯虎豹之状　幽怪录曰开元十八年正月望日帝谓叶天师曰今夕何处最丽对曰广陵帝曰何术以观之师曰可俄而虹桥起殿前版阁架虚防楯若画帝歩而上太眞髙力士及乐官数人从行歩歩渐髙顷到广陵寺观陈设之盛灯火之光照灼基殿士女鲜丽皆仰面曰仙人现于五色云中帝大悦敕伶官奏霓裳羽衣一曲后数日广陵果奏云　唐书曰景龙四年上元夜中宗与韦后微服过市徜徉纵观因幸中书令萧至忠之第是夜放宫女数千人看灯因此多有亡逸者丁夘夜又微行看灯幸韦安石长宁公主第　又曰唐明皇先天二年正月十五十六十七夜于京安福门外作灯轮髙二十丈衣以锦绮饰以金银然五万盏灯竪之如花树宫女千数衣罗绮曳锦绣耀珠翠施香粉妙简长安万年少女妇千余人衣服花钗婢子亦称是于灯轮下蹋歌三日欢乐之极未始有之　笔谈曰狄青宣抚广西时侬智髙守昆崘关青至宾州值上元大张灯烛首夜享将佐次夜宴从军官一鼔青称疾辄起令孙元规暂主席数使人劳座客至晓各未敢退忽有驰报是夜三鼓青已夺昆崘矣　鼂氏客话曰蔡君谟守福州上元日命民间一家防灯七盏陈烈作大灯长丈余大书云富家一盏灯太仓一粒粟贫家一盏灯父子相对哭风流太守知不知犹恨笙歌无妙曲君谟见之还舆罢灯　皇明通纪曰永乐十年正月元宵赐百官宴听臣民赴午门外观鼇山三日自是岁以为常上或御午门示御制使儒臣奉和时尚书夏原吉侍其母徃观鼇山上闻之曰贤母也命中官赍钞二百锭即其家赐之　原西域记曰摩竭陀国正月十五日僧俗云集观佛舍利放光雨花
　　正月十五日三
　　原泛粥　祠膏【续齐谐记曰呉县张成夜见一妇人立宅东南角谓成曰此地是君蚕室我即地神明日正月半君宜作白粥泛膏于上以祭我必当令君蚕百倍言絶失所在成如其言为作膏粥年年大得蚕也　下详十五日一】　设祭　试鼓【梁武帝时摩腾竺法兰以白马防经至帝正月十五日设大祭其夜以香火焚释道二教道经煨烬佛教宛然帝遂建白马寺　下详十五日二祢衡事】　南油　西漆【见梁简文看灯赋】　月惟中气　日则上元【正月十五日为上元】　祭户遗风　观灯故事【俱详十五日一】　灯火千门　蚕桑百倍　帝女巢成而得仙　僧徒云集而观雨【广阳记云南方赤帝女学道化鹊愕山桑树上以正月一日衔柴作巢至十五日成后升天　下详十五日二】　増传柑　撒荔【嵗时记上元夜贵戚例以黄柑相遗谓之传柑东坡诗老病行穿万马羣九衢人散月纷纷归来一残灯在犹有传柑遗细君　影灯记正月十五夜唐明皇于长春殿张临光宴白鹭转花黄龙吐水金鳬银燕浮光洞攅星阁皆灯名奏月光分曲又撒闽江红荔枝千万颗令宫人争拾多者赏以红圈帔绿晕衫】　插栁　雨花【上详十五日一岁时记下详十五日二西域记】　麪蠒火蛾【天寳遗事都下上元日造麪蠒馅中置纸签或削木书官品人自探取以卜异日官品髙下又宋杨廷秀以上元夜里俗用粉米为蠒丝书吉语置其中以占一嵗之祸福谓之蠒卜戏作长句　开元遗事正月十五日造火蛾儿】　攀幰　窃杯【桯史宋神宗元夕张灯王韶幼子寀方能言珠防锦衣凭家人肩以观为奸人乗间负去寀觉之亟纳帽于怀遇内家车数乗将入东华门寀攀幰大呼奸人骇逸遂载以入帝询知韶子令开封捕贼送寀还赐以压惊金钱犀果直钜万　宋宣和中上元张灯有夫妇同游而相失者妇至端门饮赐酒窃怀金杯卫士察送御前妇口占鹧鸪天词有窃取金杯作证明语上喜以杯赐之命黄门引归】
　　正月十五日四
　　増九华灯【西京杂记元夜然华烛于南山照见百里】两夜灯【侯鲭集钱氏纳土进金钱买两夜灯十七十八是也】　司空召宴【宋至道元年灯夕太宗御楼时李文正公昉以司空致仕于家上以安舆召至赐坐敷对明爽精力康劲上亲酌御尊饮之选殽核之精者赐焉谓近侍曰昉可谓善人君子也事朕两入中书未尝有伤人害物之事宜有今日所享因赐诗焉】
　　正月十五日五
　　原诗唐郭利正诗曰九陌连灯影千门共月华倾城出寳匝路转香车　苏味道望日夜游诗曰火树银花合星桥铁鎻开暗尘随马去明月逐人来游皆秾李行歌尽落梅金吾不禁夜玉漏莫相催　崔液夜游诗曰玉漏铜壶且莫催铁关金鎻彻明开谁家见月能闲坐何处闻灯不看来　又曰神灯佛火百轮张刻像图形七寳装影里如闻金口说空中似散玉毫光　又曰金勒银鞍控紫骝玉轮朱幰驾青牛骖驔始散东城曲倐忽还逢南陌头　増明皇轩游宫十五日夜诗曰行迈离秦国廵方赴洛师路逄三五夜春色暗中期关外长河转宫中淑气迟歌钟对明月不减旧游时　薛曜正夜侍宴应制诗曰重关钟漏通夕敞鳯皇宫双阙祥烟里千门明月中酒杯浮湛露歌曲唱流风侍臣咸醉止恒媿遇恩崇　孙逖正月十五夜应制诗曰洛城三五夜天子万年春防仗移双阙琼筵防九宾舞成苍颉字灯作法王轮不觉东方日遥随御藻新　陈嘉言上元夜效小庾体同用春字诗曰今夜可怜春河桥多丽人寳马金为络香车玉作轮连手窥潘掾分头看洛神重城自不掩出向小平津　崔知贤上元夜效小庾体同用春字诗曰今夜啓城闉结伴戏芳春鼔声撩乱动风光触处新月下多游灯前饶看人欢乐无穷已歌舞逹明晨　韩仲宣上元夜效小庾体同用春字诗曰他乡月夜人相伴看灯轮光随九华出影共百枝新歌钟盛北里车马沸南邻今宵何处好唯有洛城春　卢照邻十五夜观灯诗曰锦里开芳宴兰釭艳早年缛防遥分地繁光逺缀天接汉疑星落依楼似月悬别有千金笑来映九枝前　王諲十五夜观灯诗曰暂得金吾夜通看火树春停车傍明月走马入红尘妓杂歌偏胜移舞更新应须尽记取说向不来人　宋刘克庄灯夕诗曰士女如云服珥鲜暂陪猎较亦欣然清于坡老游杭市俭似乖崖在剑川使指何功烦卜夜遨头此念可通天粤人拥道千层看不见狨鞍三十年　张耒上元都下诗曰澹薄晴云放月华晩妆新晕脸邉霞管楼上争酤酒巧笑车头旋买花　又曰骄马金鞭白面郎防鬟小女坐车箱轮声辘辘归何处留得红笼绛蜡香　元吴师道元夕诗曰栁台梅巷鎻春晴酒思灯光负赏心听彻宣和太平曲独看明月到更深　丁鹤年元夕诗曰镫火楼台锦绣筵谁家箫鼓夜喧阗光移星斗天逾近影倒山河月正圆金鎻开关明似昼铜壶传漏迥如年五云不奏霓裳曲空使扬州望眼穿
