<!-- { "loadSidebar": true } -->
　　增诗汉班固寳鼎诗曰岳修贡兮川效珍吐金景兮歊浮云寳鼎见兮色纷緼焕其炳兮被龙文登祖庙兮享圣神昭灵德兮弥亿年　唐韩愈石鼎聨句诗曰巧匠斲山骨刳中事煎【刘师服】直柄未当权塞口且呑声【侯喜】龙头缩菌蠢豕腹胀彭亨【轩辕弥明】外包干藓文中有暗浪惊【师服】在冷足自安遭焚意弥贞【喜】谬当鼎鼐间妄使水火争【弥明】大似烈士胆圆如战马缨【师服】上比香罏尖下与镜靣平【喜】秋未落蒂冻芋强抽萌【弥明】一块元气闭细泉幽窦倾【师服】不值输泻处焉知懐抱清【喜】方当红鑪燎并见小器盈【弥明】睆睆无刄迹类天成【师服】遥疑龟负图出曝晓正晴【喜】旁有双耳穿上有孤髻撑【弥明】或讶短尾铫又似无足铛【师服】可惜寒食毬掷此傍路坑【喜】何当出灰灺无计离瓶罂【弥明】陋质荷斟酌狭中媿提擎【师服】岂能煮仙药但未汚羊羮【喜】形模妇女笑度量儿童轻【弥明】徒示坚重性不过升合盛【师服】傍似废毂仰侧见折轴横【喜】时于蚯蚓窍防作苍蝇鸣【弥明】以兹翻溢愆实负任使诚【师服】常居顾盼地敢有漏泄情【喜】宁依暖热弊不与寒凉并【弥明】区区徒自效琐琐不足呈【师服】廻旋但兀兀开阖惟铿铿【喜】全胜瑚琏贵空有口名岂比俎豆古不为手所撜磨礲去圭角浸润着光精愿君莫嘲诮此物方施行【四韵俱弥明】　司空图鼎诗曰革物信能和五味承恩应可象三公　宋欧阳脩葛氏鼎诗曰大河昔决东南流萧条东郡今遗湫我从故老问其由云古五鼎藏高丘地灵川秀草木稠郁郁佳气蒸常浮惟物伏见数有周秘藏竒怪神所摉天昬地惨鬼哭幽至寳欲出风云秋荡揺山川失维陬九龙大战驱蛟虬剨然岸裂轰云骉滑人夜惊鸟嘲啁妇走抱儿扶白头苍生仰叫黄屋忧聚徒百万如蚍蜉千金一埽随浮沤天旋海沸动九州此鼎始出人间留滑人得之不敢收竒様古质非今侔器大难用识者不以示世俗遭揶掫明堂防朝飨诸侯饔官百品供王羞调以五味全牛时有用舍吾无求二三子学雕琳球见之始惊中叹愀披荒断古争穷搜苦语难出声吚嚘马图出河龟负畴自古怪説何悠悠嗟我老矣不能休勉强作诗慙效尤　邵雍问鼎诗曰请将调鼎问于君调鼎工夫敢与闻只有盐梅难尽善岂无姜桂助为辛和羮必欲须求美众口如何更得均切勿轻言天下事伊周殊不是庸人　明谢应芳古鼎歌曰碧云师着金伽黎空王殿前龙象随当阶一卒送古鼎状若献寳波斯儿羣缁聚观方丈室中有老僧前致词云是山中旧时物立诵欵识能无遗文词诘屈错盘诘字体隐伏蟠蛟螭苍姬讫録世屡改不知何代来如斯谢家寳树修佛刹巨搆价与秦城齐鼎兮鼎兮什袭去岁经六纪今来归师闻此语重叹息兵火连年炎九域金钟大镛弃道傍总若沈沙销折戟鼎归禅日独无恙防持信有天龙力摩挲两铉湿烟雾错落丹砂暎金碧光如摩尼含五色髙比瑚长一尺呜呼羲轩之鼎莫可求禹鼎亦已沦东周世所用者非尔俦或膨豕腹徒色羞调羮尔无与覆餗尔不忧归来兮归来北山兮菟裘汾隂自有为时出切勿放光惊斗牛
　　增赋唐赵良器鼎赋曰夫君所以为天下重者以其寳位鼎所以为天下贵者以其神器则君得鼎以祚长鼎应君以时昌故黄帝征大匠稽旧章异国贡物逺人来王铲铜于雷首之下合冶于荆山之旁声沓沓以海沸气曈曈而电光乾坤于是震动日月于是昭彰然烟收而烬灭卓尔成功而効祥焕以雕文错虬龙之鳞介腾乎瑞色杂天地之黄盖圣人所以享帝养贤餁荐祉重以安国利以出否纳之不以其道则君失其人听之不以其聪则雉鸣于耳是以囊括众彚恢模崇深苞木火于六爻之象镂山川于九牧之金于是总百灵之异见万国之心然美其影射金晶光飞玉铉论者徒议其大小观者宁识其深浅故道归天命无劳楚子之言德自休明实赖王孙之辨尔其法刚柔之节顺行藏之志乃有道则见生于汾水之隂无道则隐没于彭城之地可以斥奸慝可以御魑魅应时而动吉无不利故曰作者之谓圣述者之谓明何明圣之至神契隂阳之至精德表先知火不燃而自沸量含光大水不汲而自盈既去故以元吉终取新而利贞则知执虗以待物者正乎位体柔而进己者宜乎亨故能应皇家之至德垂不朽之鸿名　梁德裕寳鼎赋曰昔轩皇之有天下也铄至范恢崇谟用建皇极永康帝图征铁于晋国之野铸鼎于荆山之湖以隂阳作炭以天地为鑪下碎矿而星入鼓长扇而风驱炎气旁飞寒雪影消于玉马红光四照晴日色掩于丹乌于是以泄以窦以镕以模故寳鼎之芳迹斯可得而闻乎尔其为状也下实上虗外圆内朗玉金耳之饰巽木离火之象法三台之位均九州之壤镂厥竒状文有鸾凤蛟龙御其不若怪无魑魅魍魉故夫长子主之而祭圣人飨之而养徒观其阐防洞幽崇德辨义作域中之寳通天下之利不汲而盈不炊而沸轻重自随于德元亨克保于位楚问伊川表周王之至德齐求谷水岂人功之可致当今鼎命翘车鼎刑措狱道德以为矩敦厐以淳俗不改法于六籍不征金于九牧自获汾水以定郏鄏迈轩后于往图遗夏王于厚箓况伊尹作相由果为仆乃伛偻其身不覆餗于足朗日月于金镜调风雨于玉烛庶绩其凝百姓无欲愚难复望于其道欲负之而局躅　卢庾梓潼神鼎赋曰不假雕镌宛然文字　宋徐奭试铸鼎象物赋曰足惟下正讵闻公餗之欹倾铉乃上居实取王臣之威重原铭宋正考父鼎铭曰一命而偻再命而伛三命而俯循墙而走亦莫余敢侮饘于是粥于是以糊余口　古鼎铭曰王命尸臣官此栒邑赐尔和鸾黼黻雕弋尸臣拜手曰敢对扬天子丕显休命　晋谗鼎铭曰昧旦丕显后世犹怠况日不悛其能乆乎【按服防曰疾谗之鼎也一曰谗地名】后汉崔骃仲山甫鼎铭曰鼎耳革其行塞雉膏不食方雨亏悔终吉有福足胜其任公餗乃珍于髙思危在满戒溢可以永年天之大律　崔瑗窦大将军鼎铭曰大禹铸鼎象物百神飨帝养贤命锡宗臣三距金铉公德配焉雉膏之美咸在择人惟王建国分之彞器鼎为元寳君臣享位足胜其任鬻保寳器持盈若冲满而不溢黄耳不革玉铉终吉禹镂其鼎汤刻其盘纪功申戒贻则后人　李尤鼎铭曰五鼎太和滋味集具虽快其口损之为务　梁周舍鼎铭曰天下宁康异方同轨九牧作贡百司咸理范金铸器戒镇阶戺波圆月镜之无已　增唐皮日休隋鼎铭曰隋氏有鼎其器非古以诈为金以贼为铸以虐火煎四海以毒气蒸九土天假唐力扛之仁地以泽扑虐火以德销毒气既折其足又齧其耳噫嘻圣王无畜兹器　宋苏轼汉鼎铭序曰禹铸九鼎用器也初不以为寳象物以饰之亦非所以使民逺不若也武王迁之洛邑盖已见笑于伯夷叔齐矣方周之盛也鼎为宗庙之观美而已及其衰也为周之患有不可胜言者匹夫无罪懐璧其罪周之衰也与匹夫无异嗟乎孰知九鼎之为周之角齿也哉自春秋时楚庄王已问其轻重大小而战国之际秦与齐楚皆欲之周人惴惴焉视三虎之垂涎而睨己也絶周之祀足以致寇裂周之地不足以肥国然三国之君未尝一日而忘周者以寳在焉故也三国争之周人莫知所适与得鼎者未必能存周而不得者必碎之此九鼎之所以亡也周显王之四十二年宋太丘社亡而鼎沦没于泗水此周人毁鼎以缓祸而假之神妖以为之説也秦始皇汉武帝乃始万方以出鼎此与儿童之见无异善夫吾丘寿王之説也曰汾隂之鼎汉鼎也非周鼎夫周有鼎汉亦有鼎此易所谓正位凝命者岂三趾两耳之谓哉恨寿王小子方以谀进不能究其义予故作汉鼎铭以遗后世君子其词曰惟五帝三王及秦汉以来受命之君靡不有兹鼎鼎存而昌鼎亡而亡盖鼎必先壊而国随之岂有易姓而犹者乎不寳此器而拳拳于一物孺子之智妇人之仁呜呼悲矣　刘敞鼎铭曰帝兴神鼎象天地人赫赫神鼎聿维国珍光润龙变其德日新原賛晋郭璞賛曰九牧贡金鼎出夏后和味养贤以无化有赫赫三事鉴于覆餗
　　原启梁刘孝绰送瑞鼎诣相国梁公启曰生木游火之禽夹阶纪朔之华白环银瓮之迹素雉金之瑞自天有祚不为定于郏鄏虗其所止非独在于汾隂
　　镬
　　增羊镬【仪礼云雍人陈三鼎在羊镬之西二鼎在豕镬之西】　豕镬【见上】　养鱼【文子云养鱼于沸镬之中栖乌于炎鑪之上虽其或生养理失矣】　积货【朱崖云朱崖大家大铜镬多者三五百积以为货】　受百斛【陆机洛阳记云宫墙外有大铁镬盛水以救火受百斛百步一置】容二石【墨子云二十五步为一灶灶有铁镬容二石以上为汤】　注悬泉【南越志曰】
　　【龙川县营冈北有巨镬恒有悬泉注之终岁不满尝有采薪者欲推动之忽然震电迷失路十许日乃至家】溢瀑布【罗浮山记云有石镬容千余斛溢为瀑布】　祭时自满【捜神记云武帝从南】
　　【岳至庐江潜霍山之上无水庙有四镬可受四十斛至祭时水輙自满用之足了事毕即空】　大旱不减【武当山记云魏兴反照山上有三公铁镬常有水数十斛虽大旱而不减】　梁武施僧【山堂肆考云润州甘露寺大铁镬二武帝所铸造食以施僧者】　孟尝供客【封氏见闻録云青州南城佛寺有二大镬一容四十石一容三十石旧寺即孟尝君宅镬乃造食以供客者】
　　鎗一【与铛同】
　　增通俗文曰鬴有足曰铛　韵府曰铛釡属有耳三足温酒器
　　鎗二
　　增温酒　煮药【山堂肆考云后周孟信为赵太守政尚寛和山中老人以肫膊酒餽之信和顔接引自出酒以铁铛温之曰吾至郡无人以一物见遗卿独有此饷且食菜久欲为卿受一肫膊耳酒自有不须相费老人大悦再拜擘肫进之　列仙传曰周贯号木雁子欲携李生同修仙道不从贯指煮药铛云顽钝天教合作铛饶他三脚岂能行虽然有耳不听法只爱人间恋火坑】　折脚　有耳【无业禅师云看他古得道人得意之后茅茨石室向折脚铛子煮饭吃过三十年　宋太祖纪云雷德骧判大理寺言赵普强占山人第宅聚敛财贿上怒叱曰鼎铛尚有耳汝不闻赵普吾社稷臣乎引柱斧击折其二齿】
　　鎗三
　　原给太子【东宫旧事云皇太子初拜给铜龙头鎗】　增嫁公主【杜阳编云咸通九年同昌公主出降以金银为井栏铛之属】　原遗何防【齐书云竟陵王子良遗何防以徐景山酒鎗】　增赐攸绪【唐书云武攸绪隐居石室所赐金银铛鬲王公所遗鹿裘素障瘿桮尘皆流积不御也】　煮山川【吕仙云一粒粟中藏世界半升铛内煮山川】　病心腹【孔氏志云有人苦心腹病死后剖视之得铜铛一枚容数合许】　水部不识【南史云陈暄与兄子秀书曰何水部眼不识杯铛而吾口不离瓢杓】　供奉与同【李白诗云舒州杓力士铛李白与尔同死生】
　　鎗四
　　原诗梁呉筠以服散鎗赠殷钧诗曰玉铉布交文金丹焕仙説九沸翻成缓七转良为切执以代疏麻长贻故人别　增唐陆龟味酒鎗诗曰景山实名士所玩垂清尘当作酒家语自言中圣人竒器质含古挫糟味应醇惟懐魏公子即此飞觞频　皮日休和陆龟酒鎗诗曰象鼎格仍髙其中不餁惟将煮浊醪用以资酣饮偏宜旋樵火稍近余酲枕若得伴琴书吾将着闲品
　　釜一
