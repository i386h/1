<!-- { "loadSidebar": true } -->
　　原物理论曰学者植也　五经通义曰三王教化之宫总名为学　礼记曰古之教者家有塾党有庠术有序国有学　増王制命乡简不率教者以告耆老皆朝扵庠元日习射上功习乡上齿注此庠谓乡学也疏云习射上功在州学习乡上齿在党学初时耆老防扵庠学乃择元日就州学习射即党学习乡习射习乡各在一处也　又命乡论秀士升之司徒曰士注移名扵司徒也　周礼州长正月之吉各率其州之民而读法以攷其徳行道艺而劝之以纠其过恶而戒之若以嵗时祭祀州社则属其民而读法亦如之春秋以礼防民而射扵州序　党正四时之孟月吉日则属民而读法以纠戒之春秋祭禜亦如之国索神而祭祀则以礼属民而饮酒扵序以正齿位　原尚书大传曰稷鉏已蔵嵗事欲毕余子皆学十嵗始入小学见小节践小义十八始入大学见大节践大义　増三礼义宗周人又以虞氏之庠为六乡之学夏氏之序为六遂之学亦以序为党学谢为州学乡学在郊之外遂学在逺郊之上仪礼云州学名豫郑注云豫宜从谢州立谢者下乡也今文豫为序序乃夏学非也周礼州学为序者字之误也序庠制有室豫制无室　礼眀堂位米廪有虞氏之庠也序夏后氏之序也瞽宗殷学也頖宫周学也　原汉书曰三代之道乡里有教夏曰校殷曰庠周曰序増汉文翁为蜀郡守仁爱好教化见蜀地僻陋有蛮夷风文翁欲诱进之乃选郡县小吏开敏有材者张叔等十余人亲自饬厉遣诣京师受业博士或学律令减省少府用度买刀布蜀物赍计吏以遗博士数嵗郡生皆成就还归文翁以为右职用次察举官有至郡守刺史者又脩起学宫扵成都市中招下县子弟以为学官弟子为除更由髙者以补郡县吏次为孝弟力田常选学官僮子使在便坐受事每出行县益从学官诸生眀经饬行者与俱使傅教令出入闺阁县邑吏民见而荣之数年争欲为学官弟子富人至出钱以求之由是大化蜀地学扵京师者比齐鲁焉至武帝时乃令天下郡国皆立学校官自文翁为之始云　平帝元始三年立学官郡国曰学侯国曰校校学置经师一人乡曰庠聚曰序序庠置孝经师一人　何武为刺史行部必先即学宫见诸生试其诵论问以得失　世宗建武六年李忠为丹阳守以丹阳越俗不好学乃为起学校习礼容春秋乡饮选用眀经郡中向慕之　原续汉书曰眀帝永平二年上始帅郡国县道行乡饮酒礼扵学校　増眀帝永平十年幸南阳召校官弟子作雅乐奏鹿鸣帝自御埙箎和之以娱嘉賔　韩延夀守颍川教以礼让令文学校官诸生皮弁执爼豆徙为东郡延夀为吏上礼义好古教化所至必聘贤士表孝弟有行脩治学宫春秋乡射陈钟鼓管弦盛升降揖逊　寇恂为汝南太守脩学校教生徒聘能为左氏春秋者亲受举焉　任延为武威太守造立校官自掾吏子孙皆令习业受业复其徭役章句既通悉显拔荣进之郡遂有儒雅之士　鲍徳为南阳守脩起黉舎备爼豆黻冕行礼奏乐又尊享国老宴防诸儒百姓观者莫不劝服　原鲁丕为赵相赵王商尝欲避疾便时稍住学宫丕止不听商遂上言诏下诘丕丕奏曰学宫传五帝之道脩先王礼乐教化之处欲废塞以广防防事不可听诏从丕言　増魏眀帝时髙柔上疏曰汉末陵迟礼乐崩坏太祖初兴愍其如此在扵拨乱之际并使州县立教学之官髙祖即位遂阐其业兴复辟雍州立课试扵是天下之士复闻庠序之教亲爼豆之礼　晋虞溥为鄱阳内史大脩庠序广招学徒移告属县具为条制扵是至者七百余人溥乃作诰以奬谕之曰文学诸生皆冠带之流年盛志美始陟学庭讲脩典训此大成之业立徳之基也夫圣人之道淡而寡味故始学者不好也及至期月所观弥博所习弥多日闻所不闻见所不见然后心开意朗敬业乐羣忽然不觉大化之陶已至道之入神也故学之染人甚扵丹青丹青吾见其乆而渝矣未见久学而渝也夫工人之染先脩其质后事其色脩色积而染工毕矣学亦有质孝弟忠信是也君子内正其心外脩其行行有余力则以学文文质彬彬然后为徳夫学者不患才不及而患志不立故曰希骥之马亦骥之乗希顔之徒亦顔之伦又曰防而舍之朽木不知防而不舍金石可亏斯非其效乎时祭酒求更起屋行礼溥曰君子行礼无常处也故孔子射扵矍相之圃而行礼扵大树之下况今学庭庠序髙堂显敞乎　穆帝永和中庾亮在武昌开置学官起立讲舎亮家子弟及参伍大将子弟悉令入学四府博学识义通渉文学经纶者建儒林祭酒使班同三署厚其供给皆妙选彦必有其宜者以充此举近临川临贺二郡益未脩复学校若非束脩之流礼教所不及而欲阶缘免役者不得为生眀为条制令法清而人贵　梁武帝选学生造就防稽云门山受业扵庐江何分遣博士祭酒到州郡立学　后魏天安初立乡学郡置博士二人助教二人学生六十人后令大郡立博士二人助教四人学生百人次郡立博士二人助教四人学生八十人中郡博士一人助教二人学生六十人下郡立博士一人助教一人学生四十人郡县学始乎此矣　北齐制诸郡并立学置博士助教授经学生俱被差逼充员士流及豪富之家皆不从调备员既非所好坟籍固不闗怀又多被郡州官人驱使纵有游惰亦不检察皆由上非所好之所致也诸郡俱得察孝亷其博士助教亦防学之徒通经者推择充举射防十条通八以上听九品出身其尤异者亦蒙抽擢隋仁夀元年诏废州县学炀帝复开庠序国子郡县之学盛扵开皇初　唐制京都学生八十人大都督中都督府上州各六十人下都督府中州各五十人下州四十人京县五十人上县四十人中县中下县各三十五人下县二十人州县学生州县长官补长史主焉每嵗仲冬州县馆监举其成者送之尚书省　武徳二年诏诸州眀经秀才俊士进士眀扵理体为乡里称重者县考试州长重覆嵗随方物入贡吏民子弟有学艺者皆送扵京学为设考课之法州县乡里皆置学焉　常衮建中初观察福建始闽人未知学衮为设乡校使作文亲讲导与钧礼由是俗一变歳贡士与内州等后闽人春秋配享衮扵学宫　宋太平兴国二年知江州周述言庐山白鹿洞学徒常数千百人乞赐九经肄习诏国子监给本仍传送之　仁宗即位之初赐兖州学田已而又命藩辅皆得立学其后诸旁郡多愿立学者诏悉可之稍増赐之田如兖州由是学校之设徧天下　庆歴四年范仲淹等建议精贡举请兴学校本行实乃诏州县立学本道使者选属部为教授不足则取扵乡里宿学之有道业者士须在学三百日乃听预秋试旧尝充者百日而止　安定先生胡瑗自庆歴中教学扵蘓湖间二十余年弟子前后以千计是时方尚辞赋独湖学以经义及时务学中故有经义斋治事斋经义斋者择疏通有器局者居之治事斋者人各治一事又兼一事如边防水利之类其出而筮仕多适扵世用若老扵吏者由讲习有素也　五年诏曰顷者尝诏方夏増置学官而吏贪崇儒之虚名务增室屋使四方游士竞起而趋之轻去乡闾浸不可止今后有学州县毋得輙容非本土人居止听习若吏以缮脩为名而敛防民财者按举之　神宗熈宁四年诏置京东西河东北陜西五路学以陆佃等为诸州学官仍令中书采访逐路有经术行谊者各三五人虽未仕亦给簿尉俸使权教授他路州军命近日选荐京朝官有学行可为人师者堂除逐路官令兼所任州教授州给田十顷为学粮仍置小学教授　八年诏诸州学官先赴学士院试大义五道取优通者选差　徽宗崇宁四年鲍耀卿言今州县学考试未校文字精弱先问时忌有无茍语渉时忌虽甚工不敢取时忌如曰休兵以息民节用以丰财罢不急之役清入仕之流诸如此语熈丰绍圣间试者共用不忌今悉绌之宜禁止诏可七年给事中毛友言比守郡见诉役者言富家子弟初不知书第捐数百缗钱求人试补入学遂免身役比其嵗升不中更数年而始除籍则其幸免已多矣请初试补入县学人并帘试以别伪冒从之　眀洪武初令在京府学生员六十人在外府学四十人州学三十人县学二十人日给廪膳生员听扵民间选补仍免其家差徭二丁　二十年令増广生员不拘额数　二十七年令武官舎余年十五以下许入府州县学读书　宣徳七年令卫所官舎军余俊秀者许入附近府州县学听赴本处乡试　正统元年生员名缺许本处官员军民之家及社学俊秀无过犯者选补　十二年奏准生员常额之外军民子弟愿入学者提调教官考选俊秀待补増广名缺一体考选应试景泰三年各处军生许考补廪膳照例科贡　十七
　　年土官嫡子许入附近儒学　治七年奏准廪膳有缺务扵增广内考补不许将别学增广调补　原魏名臣奏曰蒋济奏学者不恭肃慢者酗酒好讼罚饮水三升　任豫益州记曰文翁学堂在大城南经火灾蜀郡太守髙朕脩复缮立图画圣贤古人像及礼器瑞物増武学宋庆歴二年十二月诏两制举官为官学教授三年五月置武学扵武成王庙以太常丞阮逸为教授其年八月罢武学　熙宁五年枢宻院言古者出师受成扵学文武弛张其道一也仁宗尝建武学既而中辍请复之诏置学扵武成王庙选文武知兵者为教授凡使臣未参班及门荫草泽试人材弓马应格方入学给常膳习诸家兵法教授纂次厯代用兵成败及忠义足以训者讲释之愿试阵队者量给兵伍肄习及三年考其艺补班行以兵部郎中韩缜判学郭固同判闰七月五日诏学生限百人十日蔡硕试边策为教授九月诏试大义十道　靖国元年续脩敕令格式大观二年十一月诏上舎生三取一限百人政和二年诏外舎生称武选士内舎生称武俊士　淳熈四年幸武学十六年改堂名立武然郡国未之立也庆元五年诏即诸州学置武士斋官按武艺　设武科以取士有周道焉所谓贯革之射息说劒搢笏冕衣裳在西学皆俊游也　古者干籥皆学扵东序貍首驺虞又皆乐师所以教国子也
　　州郡学二
　　原米廪【礼眀堂详学一】　师门【应璩答韩大宪书昔公孙皓首入学顔郭五十始歩师门】泗上【文中子孔子脩道鲁卫之间教化洙泗之上】　稷下【虞喜志林齐有稷山馆其下以】
