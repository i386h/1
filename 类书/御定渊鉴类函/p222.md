<!-- { "loadSidebar": true } -->
　　附寳孕二十月生黄帝于寿丘　又曰少昊母曰女节黄帝时有大星如虹下流华渚女节梦接之意感而生少昊是为元嚻【河图曰生白帝朱宣】　増休子曰少昊生于穉华之渚其渚一旦化为陵郁郁葱葱焉　原帝王世纪曰颛顼母景仆蜀山氏女为昌意正妃谓之女枢金天氏之末瑶光之星贯月如虹感女枢幽房之宫生颛顼于若水首戴干戈　春秋合诚图曰尧母庆都出观三河奄然阴风赤龙与庆都合生尧　又曰赤帝之精生于翼【诗含神雾曰庆都与赤龙合婚生赤帝伊祁尧也】　帝王世纪曰陶唐之世握登见大虹意感生舜于姚墟【尚书帝命验曰姚氏继华感枢注曰舜母感枢星之精而生舜重华】　又曰禹母有莘氏曰志是为修己山行见流星贯昴意感栗然又吞神珠薏苡坼而生禹【蜀王本纪曰禹母含珠孕禹坼疈而生于涂山　开山图注云女狄暮及石纽山下泉中得月精如鸡子爱而吞之遂孕十四月生禹】　史记曰帝喾少妃有娀氏女简狄以春分鸟至之日祀于髙禖有鸟遗其卵简狄吞之孕生契为殷始祖【列女传曰简狄者帝喾之少妃有娀氏之女浴于元丘之水有元鸟衔卵而坠五色简狄得而吞之遂生契】　又曰帝髙阳氏元妃姜嫄见大人之迹履之欣然若感而生后稷弃之寒冰之上鸟翼覆之又弃之隘巷牛羊乳之又弃之平林之上人养之为周始祖　楚辞注云禹治水时自化为熊以通轘辕之道涂山氏见之而慙遂化为石时方孕啓禹曰归我子于是石破北方而啓生其石在嵩山　帝王世纪曰主癸之妃曰扶都见白气贯月意感以乙日生汤故名履字天乙是谓成汤　増金楼子曰成汤母感狼星之精又感黑龙而成　原春秋元命苞曰姬昌苍帝之精位在房心【宋均注曰苍帝灵威仰】　帝王世纪曰汉昭灵后名含始游浴池有玉鸡衔赤珠出刻曰玉英吞此者王含始吞之生髙祖【史记曰髙祖母媪尝息大泽之陂梦与神遇时雷电晦冥父太公往视见交龙于上已而有娠遂生髙祖】　増汉书曰髙祖薄姬梦龙据其以告帝帝曰是贵徴也遂生文帝　原汉武内传曰景帝坐崇方阁上有丹霞起赤龙盘栋间使王夫人居之改为猗兰殿后王夫人梦日生武帝　汉武故事曰王皇后纳太子宫得幸有娠梦日入怀　増汉纪曰昭帝十四月而生立尧母门　前汉书曰孝成帝母王皇后生帝于甲观画堂　原东观汉记曰光武父钦令济阳有武帝行宫上将生钦开后殿居之时有赤光之异室中尽明　捜神记曰初孙坚夫人孕而梦月入其怀既而生策及权在孕又梦日入其怀以告坚曰昔姙策梦月入我怀今也又梦日入我怀何也坚曰日月者阴阳之精极贵之象吾子孙其兴乎　増魏文帝生时有云气青色圆如车盖覆其上　原晋中兴书曰中宗元皇帝初诞有神光之异一室尽明所借稾如始刈　増宋符瑞志曰武帝居在丹徒始生之夜有神光照室其夕甘露降于墓树皇考以髙祖生有奇异名为奇奴皇妣既殂养于舅氏改为寄奴焉　北魏纪曰道武母贺氏初因迁徙游于云泽既而寝息梦日出室内寤而见光自牖属天欻然有感生帝于参合陂北其夜复有光明　又曰孝文母李夫人皇兴元年八月戊申生于平城紫宫神光照于室内天地氛氲和气充塞　又曰宣武母髙夫人初梦为日所逐避于牀下日化为龙绕已数匝寤而惊悸既而有娠生帝于平城宫　南史曰梁武帝母张氏尝梦抱日已而有娠遂产帝　又曰初后尝于室内忽见庭前菖蒲生花光彩照灼非世中所有后惊视谓侍者曰汝见否对曰不见后曰尝闻见者当富贵因遽取吞之是月产髙祖将产之夜后见庭内若有衣冠陪列焉南史纪曰梁孝元帝母阮修容在采女次侍始褰户幔有风囘裾武帝意感幸之梦月堕其懐中遂孕生帝时举室中非常香有紫胞之异武帝奇之　隋纪曰髙祖母吕氏生髙祖于冯翼般若寺紫气充庭有尼来自河东谓皇妣曰此儿所从来甚异不可于俗间处之尼将髙祖舎于别馆躬自抚养皇妣尝抱髙祖忽见头上角出徧体鳞起皇妣大骇坠髙祖于地尼自外入见曰已惊我儿致令晩得天下　唐纪曰髙祖生于长安是日紫气充庭神光照室　又曰太宗在孕而语声达于外后心异之将诞育后不之觉而太宗已生有庆云见弥漫数里上属于天二龙戏于门外水中经三日乃冲天而去　唐书曰太宗贞观二十年十二月谓长孙无忌等曰今日吾生日世俗皆为乐在朕飜成感伤诗云哀哀父母生我劬劳何以劬劳之日更为燕乐乎　唐实録曰明皇帝以垂拱元年八月五日生于东都开元十七年丞相源乾曜张说上表曰少昊着流虹之感商汤本元鸟之命陛下二气合神九龙浴圣月惟仲秋日在端五常星不见之夜祥光照室之朝请以为千秋节着之甲令布之天下咸令宴乐羣臣以是日献甘露醇酎上万岁寿酒王公戚里进金镜绶带士庶以结丝承露囊相遗问邨社作寿酒宴乐名为赛白帝报田神上明元天光啓大圣下彰皇化垂裕无穷帝手诏报曰当朕生辰卿等请为令节上献嘉名自我作古是为美事依卿来请宣付所司【帝诞日为令节自此始】　旧唐书曰明皇在东宫为太平公主所忌后时方娠太子密谓张说曰用事者不欲告多息恐祸及此妇人密令说怀去胎药而入太子于曲室躬自煑药醺然似寐梦神人覆鼎如是者三太子异之以告说说曰天命也无宜他虑既而后果生肃宗即位后号天成地平节　柳氏旧闻曰肃宗吴皇后坐父事没入掖庭开元二十二年明皇幸忠王邸见王服御萧然傍无媵侍掖庭宫人以赐之而吴后在籍中顷之后侍寝厌不寤吟呼若有痛气不属者良久方寤肃宗问之后手掩其左脇曰妾向梦有神人长丈余介金操劒谓妾曰帝命与汝作子自左脇以劒决而入腹痛殆不可忍肃宗验之于灯下若有綖而赤者存焉遂生代宗　册府元曰代宗生于东都上阳宫之别殿明皇幸温汤有望气者云宫中有天子气明皇即日还宫是夜帝降诞　唐实録曰穆宗七月六日降诞尚书左丞韦绶请诞日百官诣光顺门先贺皇太后然后上皇帝寿书之史册光示万古帝欣然纳焉其后竟以降诞受贺礼无所据罢之　又曰文宗朝中书门下奏云陛下驭三统之元膺千年之运当诞圣之日为河清之祥夫四时成岁百谷成实必在首冬用成神化请以十月十日为庆成节是日于宫中奉迎太皇太后与昆弟诸王盛陈宴乐羣臣诣延英门奉觞上千万岁寿州府置宴一日上恱从之　宋受命録曰太祖生于洛阳夹马营初太祖母杜氏梦日入怀而孕生之夕神光照室胞如菡萏被五色三日不变异香馥郁经月不散人因号其地为香孩儿营　宋史曰太宗母杜氏梦神人捧日以授已而有娠遂生帝于浚仪官舍是夜赤光上腾如火闾巷闻有异香　又曰宋仁宗母李氏梦一羽衣之士跣足从空而下云来为汝子明年生仁宗仁宗幼年每穿履韤即亟令脱去尝徒步禁中皆呼赤脚仙人盖古之得道李君也　元符宫石刻曰眞宗尝遣左珰诣茅山祈嗣遇王异人言王眞人已降生于宋朝珰问王眞人本是何人曰古燧人氏章懿亦梦羽衣数百人从一仙官自空而下曰此托生于夫人及仁宗生宫中火光烛天始行步尝持槐木简以箸钻之眞宗问何用曰试钻火尔帝顾谓妃曰异人之言信不虚矣　宋史事实曰英宗濮王允让子也生于宣平坊赤光满室或见黄龙游室中初王梦两龙与日竝堕以衣承之复戏于室中其一龙视王曰吾非王所能有后仁宗立为皇子　又曰神宗生于濮王宫羣鼠吐五色气成云　武夷志曰当神宗之未生也武夷山道士吴怀玊有道术指武夷君像曰岁在戊子降为人主又指魏王像曰三十有八载当继世御极抚平四海后其语皆验　方舆胜览曰宋建守陈觉民过武夷山诗升眞洞口接天门灵草丹桃日日春听说列仙来瑞世三朝徳业在斯民盖眞宗神宗哲宗皆武夷仙眞应世故有三朝徳业之句　湖海新闻曰韦后初生髙宗时梦金甲神人自称钱武肃王即钱镠也年八十一髙宗亦年八十一卜都钱塘事不偶然　宋史事实曰孝宗太祖七世孙也父秀王母张氏梦府君拥一赤羊来遗之曰以此为识已而有娠以建炎元年生于秀州杉青牐之官舎红光满室如日正中　辽史曰太祖母萧氏梦日堕怀中有娠及生太祖室有神光异香体如三岁儿即能匍匐　名山藏曰当皇妣娠梦黄冠授一丸有光吞之觉而口尚闻香明日生太祖于土地祠中白气贯空异香经宿祠中神惊避数里　又曰明宣宗始生之夕成祖梦髙帝授以大圭命曰传之子孙永世其昌
　　帝诞二
　　増华渚　姚墟【华渚少昊所生姚墟舜所生】　赤龙　鸟【赤龙尧之瑞元鸟契之瑞】　流星　乙日【流星禹之瑞汤生于乙日】　星精　日角【星精汤之瑞　日角汉髙祖之象以上俱详帝诞一】　丹陵　若水【王元长曲水序曰丹陵若水之旧注曰尧生丹陵颛顼生若水】　五麟　七凤【光武生赤光照室影如五麟七凤】　鹤算　山呼【唐昭宗诞日表曰年同鹤算寿比山呼】　社鸣　河清【运命论曰里社鸣而圣人出黄河清而圣人生】　电绕枢　星贯月【电绕枢黄帝之瑞星贯月颛顼之瑞】日入怀　龙盘栋【日入怀宋太祖之瑞　龙盘栋汉武帝之瑞以上俱详帝诞一】
　　献金镜　赐锦袍【唐开元千秋节王公戚里进金镜唐明宗应圣节赐宰臣锦袍香囊手帕酒乐】　王者兴　圣人出【孟子曰五百年必有王者兴子曰或问五百岁而圣人出有诸曰尧舜禹君臣也而并文武周公父子也而处】　猗兰殿　尧母门【汉武帝生猗兰殿　尧母门汉昭帝事】　钩弋宫　尚冠里【汉昭帝生于钩弋宫　汉元帝生于尚冠里以上俱详帝诞一】　麟徳讲经　曲江赐宴【唐徳宗贞元十四年召儒冠沙门道士于麟徳殿升坐讲论三敎初如矛防森然相向后江河同归于海帝大恱　唐文宗八年庆成节赐宴于曲江】　神光　紫气【神光宋武帝之瑞　紫气汉髙祖之瑞详帝诞一】　异香经宿　五纬聚奎【宋太祖生异香经宿不散　宋干徳五年五纬如连珠聚于奎明年眞宗生】　菖蒲花生　灵芝叶茂【菖蒲花生梁武帝事详见帝诞一　宋仁宗诞降郭后榻下生灵芝四十二叶后仁宗享国四十二年】　玉鸡　金龙【玉鸡汉髙祖之瑞　金龙宋英宗之瑞俱详帝诞一】　献千秋镜　奏无逸篇【唐书张九龄于明皇诞降日上事鉴十章名千秋金镜録　宋髙宗天中节张俊奏无逸篇】　九龙浴圣　五纬联光【九龙浴圣唐明皇千秋节表五纬联光宋眞宗之瑞】　列山神井　南顿嘉禾【光武】　玉斗储算　金箧赐龄　枢纽荐符　句芒锡爵【以上见玉海】　帝王有眞瑞应流虹之始　天地开泰庆逢弥月之良　得位得名得寿坐鎭皇图　如冈如阜如山増緜神算　紫微为天子居但勤端拱　华封祝圣人寿更愿多男　云阙觚棱徒切瞻天之想　露囊金鉴益殚报上之诚　穹昊储休光辅亿万年之祚圣神间世适符五百岁之期　奉玉巵之寿常拜手于周行　上金鉴之书第驰心于魏阙　当嵩岳三呼之旦　歌周王万寿之诗　晓望五云之彩共抃舞于西清　夜瞻列宿之文喜辉腾于南极　五百里侯五百里甸正切葵倾　八千岁春八千岁秋第勤椿祝【以上俱出翰苑新书】
　　帝诞三
