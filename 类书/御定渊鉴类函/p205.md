<!-- { "loadSidebar": true } -->












　　御定渊鉴函卷四十四
<子部,类书类,御定渊鉴类函>
　　钦定四库全书
　　御定渊鉴函卷四十五
　　帝王部六【帝王总载】
　　帝王总载九【表　批答　章諡号】
　　让禅劝进表原魏文帝让授禅表曰臣闻尧禅重华举其克谐之徳舜受文命采其齐圣之美犹下咨四岳上观璇玑今臣徳非虞夏行非二后而承厯数之诏应选授之命内自揆抚无徳以称且许由匹夫犹拒帝位善卷布衣而逆虞诏臣虽鄙蔽敢忘守节　梁江淹齐髙帝让禅表曰陛下逺视唐虞永揖之典近摹汉魏髙谢之礼既鉴金水昏眀之数又协云雷兴替之征若乃与能之交禅锡之防岂伊虚薄所可遵拟昔傅岩佐商秩终上公磻谿翼周名极列伯臣才非半古功愧逮圣狱讼不往讴歌宁归河乏马圗之寳天无乗龙之锡伏愿陛下遗舜禹之心俾臣守巢由之节则道曜日月泽浸飞泳　魏辛毗等劝进表曰古先圣王所以授天命而
　　不辞者诚急于荅皇天之意副四海之望不得已也桓阶等劝进表曰臣等以为天命不可稽神器不可黩昔周武中流有白鱼之应不待济而大号以建舜受禅大麓桑隂未移而已陟帝位所以只承天命者若此之速也故无固让之义不以守节为贵必信于神灵而符合于天地也　晋刘琨劝进元帝表曰否泰之运古今迭有宗子有眀徳曷常不由多难以隆中兴故猃狁残周以启宣王巨猾窃汉乃发光武陛下天授至徳聪明神武劳谦恭已卑以自牧体伯禽经营之诚行公旦吐握之事上崇勤王之义下垂庇民之量罗俊又任贤以能绥爰陜东化流无外戎狄荒服请事率职重译纳贡不逺万里功髙徳劭遐迩归心况陛下道迈太宗勲莫与二且以亲以贤义实兼之是以琨敢缘天文人事征祥之应昧死上事以奉尊号愿陛下无常心以羣心为心忘其身以万物为公则宗庙蒸尝不替于今逆虏逋冦一讨而灭无于天下无愧于七后矣　又表曰臣闻台宿在天实承辰极股肱虽卑同体元首臣乗前朝过充三吏国之崇替有与忧喜臣闻徳合两仪者固以四海为公智周万物者不以一身为私舜禹揖让以陟帝位汤武征伐以济时难彼四王者遘防不同登受有异至夫外已存物忧世遗躬其致一也期于爱民治国应变合道以为天下利而已矣况宗庙是陛下之宗庙百姓是大晋之百姓耶陛下若忽七庙之重拒天人之心絶而不继困而不拯则宗庙不歆其禋祀羣生无所措其手足矣况臣班具臣之列荷累世之恩上懐国家之统俯絶乌鸟之情者哉昔伍员发怒手挞平王之墓灌夫慷慨身搴吴濞之旗皆能宣其臣节摅其私忿戮尸斩将存亡罔恨臣诚无若人之才实有此人之愤茍得上凭天威展其微効虽陨九泉犹以明白　又表曰陛下之躬执谦光允恭克让俛从吏议示总万机布旷荡之诏开自新之路海隅渐惠朔南暨声有生之伦咸备嘉庆陛下量包宇宙明侔三辰灵祗稽应华戎同戴加以王室中微基将絶遗民元元属命陛下陛下以徳则无所与让言事则固所荷诚宜遗小礼存大务援据圗録居正宸极上副祖宗之心下一兆庶之望臣闻必也正名前圣大之春秋传曰名以出信名茍不正则事有不从信茍不立则礼义或愆乃载籍之眀诫开塞之所由也　又表曰臣闻天生蒸民之以君所以对越天地司牧黎元圣帝明王鉴其若此知天地不可以无飨故屈其身以奉之知黎元不可以无主故不得已而临之社稷时难则戚藩定其倾郊庙或替则宗哲纂其祀所以振遐风式固万世自元康以来艰祸繁兴永嘉之际氛厉弥昏宸极失御登遐丑裔国家之危有如缀旒天不悔祸大灾洊臻国未忘难冦害寻兴逆胡刘曜纵逸西都主上幽刼复沈敌庭神器流离再辱荒逆臣每览史籍观之前载厄运之极古今未有在食土之毛含气之莫不叩心絶气行号巷哭况臣荷宠二世位厠司承问震惶精爽飞越臣闻昏明迭用否泰相济天命无改厯数有归或多难以固国或隠忧以啓圣明是以齐有无知之祸而小白为五伯之长晋有骊姬之难而重耳以主诸侯陛下元徳通于神明圣姿合于两仪应命世之期绍千载之运符瑞之表天人有征中兴之肇图谶垂典自京畿殒防九服崩离陛下抚宁江左奄有旧吴柔服以徳伐叛以刑抗明威以摄不仗大顺以肃宇内纯化既敷则率土宅心义风既畅则遐方企踵昔少康之隆夏训以为美谈宣王之兴周诗以为休咏况茂勲格于皇天清晖光于四海苍生颙然莫不欣戴声教所加愿为臣妾者哉且宣皇之唯有陛下亿兆攸归曾无与二天祚大晋必将有主主晋祀者非陛下而谁是以迩无异言逺无异望讴歌者无不吟咏徽猷狱讼者无不思于圣徳天地之际既交华裔之情允洽一角之兽连理之木以为休征者盖有百数冠带之伦要荒之众不谋而同辞者动以万计是以臣等敢考天地之心因函夏之趣昧死上尊号愿陛下存舜禹至公之情狭巢由矫之节以社稷为务不以小行为先以黔首为忧不以克让为事上以慰宗庙乃顾之懐下以释普天倾首之望臣闻尊位不可乆虚万机不可乆旷虚之一日则尊位以殆旷之浃辰则万机以乱陛下虽欲逡巡其若宗庙何其若百姓何齐谢脁为百官劝进齐明帝表曰臣闻时乗在御必
