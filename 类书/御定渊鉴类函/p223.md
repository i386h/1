<!-- { "loadSidebar": true } -->
　　原有娀方将帝立子生商　诞弥厥月先生如达　不坼不副无灾无害　生此文王　笃生武王　履帝武敏歆【以上并毛诗】　生于翼下【尧】　产于良辰　履大人迹【燧人氏又后稷】　白气贯月【成汤】　姚氏从华感枢【注曰从生也舜母握登感枢星而生重华】　修己感流星【禹】　感蛇而生　女登感神【炎帝】黄云覆盖【尧详云】　雷电晦冥【汉髙祖】　修己吞神珠【禹】含始吞赤珠【汉髙祖】　鸟衔卵【契】　二十月生黄帝十四月尧帝生　赤光照室　青云如盖【魏文帝】　夜
　　有赤光【光武】　生有神光【宋武帝】　黄帝生寿丘　颛顼生若水　庖牺生成纪　夏后生涂山　文王生岐山武王生元氏　神农生石穴　帝尧生石乳　禹生石纽　啓生防石　嘉禾九穗【光武】　稾草成禾　凤皇来集【光武】　甘露降树【宋武帝以上俱详帝诞一】　増日逐【北魏宣武帝】　抱日【梁武帝】　紫胞【梁孝元帝】　承露囊【唐明皇】　神覆药鼎【唐肃宗】胞如菡萏【宋太祖】　赤脚仙人【宋仁宗以上详见帝诞一】　诸道献
　　珍【唐代宗永泰二年诞降日诸节度使进献珍玩自是岁以为常】　三世丁年【宋髙宗生于丁亥孝宗生于丁未光宗生于丁卯杨诚斋诗曰诞辰三世总丁年】　光明耀腹【元史曰元始祖母阿伦果斡屡有光明耀腹一乳三子季曰勃端察尔其后子孙蕃盛遂有天下】　水浮红罗【名山藏曰明太祖初生水浮红罗至遂取为衣】
　　帝诞四
　　増表唐独孤及肃宗天长节进镜表曰当白露戒序之秋是黄河澄清之日臣幸逢佳节愿展微诚谨进二镜一献圣皇一献陛下伏以圣皇执契垂化有如金玉之式陛下时乘御天骋飞龙于国步故以金龙饰镜以表圣徳伏冀纤尘莫翳朗鉴常悬挂仙台如日之升含万物无私不照　唐文宗庆成节表曰帝王有必着之祥神灵无虚应之兆所以电绕枢极气感虹流鸟祚商赤光啓汉考验今古章焯图书伏惟陛下驭三统之元膺千年之运当诞圣之日为河清之祥元律应期干宫以之定位开冬戒节水徳表其灵长道若合符事光载籍请以十月十日为庆成节积嘉祚于元命庆延洪于昌期上表中兴之耿光次复开元之盛典　昭宗嘉防节贺表曰臣闻圣人受命天必降其殊灵王者应生国必其介祉故华渚有流虹之异元枢呈大电之祥而皆近感神明逺符乾象叶千年而啓运契六合以居尊伏惟陛下徳迈方圆道融三五因社鸣而正位逢井聚以乐推值清明驭气之时当仁寿恱随之始固可同年鹤算比岁山呼永符垂拱之风长保后天之庆　后唐李愚末帝清泰元年诞降日表曰改朔体元固圣主之能事良辰嘉防亦化俗之大端盖周人有合宴之仪汉代有赐酺之律所以咏歌皇徳啓廸人情至若泛菊髙台遂号重阳之节流杯曲水永为上已之游在昔偶行于今不改岂足比君临四海运应千年画璿图而敬授民时秉玉烛而节宣和气身为律度徳合乾坤仰惟枢电之祥最是寰区之乐愿从人欲特创节名伏惟陛下动遵典法克叶祖宗方今玉烛髙悬璿枢广运告成功于朝社正大礼于宫闱是以舞干率服于三苗班瑞雍熙于万国今献岁元正之月是猗兰降圣之辰梅花暎雪于上林椒酒迎春于秘殿江边野老愿銮辂之时廵陌上游童醉尧尊而献祝谓于是月特举节名副与人共乐之言致率土交欢之义　冯道晋少帝啓圣节表曰大电绕枢哲后继羲农之运五星聚井眞人啓文景之基昌图允洽于千年嘉号宜光于载诞不有称述曷显休明伏惟陛下玉律调元金华啓旦上帝锡九龄之梦遒人闻下武之诗徳洽无为民知有庆当大雨时行之日乃常星不见之辰将欢防县之心窃效华封之祝请以六月二十七日为啓圣节着于甲令告彼万方使地角天涯望南山而祝寿九州四海仰北极以倾心诚乖致主之功辄敢称君之美　后汉隐帝嘉庆节表曰色变长澜肇皇灵之寳构光流华渚开圣绪于瑶图莫不庆洽同文光昭大象刻玉波防于凤纪鸣金飚振于洪猷所以灏气凝空编为令典神光烛夜允叶昌期伏惟陛下守位以仁继明以徳化敷有感庆洽无疆当九龙浴圣之辰是五纬聨光之夕凡地载共戴天长周世宗天清节表曰寿丘降迹爰符出震之期里社应祥式契承干之运顷观旧史抑有彞章幸当载诞之辰仰奉延洪之号陛下道超九圣祚啓千龄绍文武之耿光比成周之廸哲自登大寳益显圣功运龙韬而亲御戎车仗金钺而立平寇贼破幽并之妖孽救泽潞之生灵观兵而直抵晋阳奋武而逺临代北饮至才逾于旬日覃恩已被于八方四塞闗山渐息烟尘之警万邦臣妾咸登仁寿之乡今则属澄河时当降圣是甲观悬弧之日乃铜律御户之时鲽水鹣林望尧云而献祝桓圭谷璧趋禹防以骏奔叨遇休明俱尘禄位荷君父巍巍之徳伸臣子缕缕之诚祗肃典谟尊奉宸极请以九月二十四日为天清节所冀金相玉振贞寳厯以弥新地久天长焕青编而不朽　宋周必大贺天申节表曰天生民而立之君茂啓中兴之运臣归美以报其上共欣夙戴之期伏惟陛下配徳乾坤合明日月御赫赫炎炎之祚成巍巍荡荡之功欣枢电之呈祥举华夷而頼庆严恭寅畏而自度已廸哲于四人虚静恬淡而无为方成纯于万岁臣猥司外阃阻造近班使富使寿而多男愿上尧封之祝宜人宜民而受禄载赓周雅之章宋赵汝谈瑞庆节贺表曰社鼓斗枢赫圣朝之诞节川珍岳贡凑良月以毕来惟君万邦受天百禄伏惟陛下凝旒思道卑服图功恢大徳以保民而逺人争致顺附殚小心于事帝而否数转为嘉祥率土讴歌望气祈戴愿蹑九皇之轨岁称万寿之觞臣属在外司阻班庭贺献书金镜老非翰墨之才通表银台逺有韶钧之梦朱熹贺圣节表曰盛徳当阳光啓重熙之运羣心就日乐推归美之诚有开绕电之祥敢罄祈天之祷恭惟陛下庆流有衍徳合无疆膺厯数以在躬垂衣裳而致治接黄帝推荚迎日之统以莫不増过周家定鼎卜年之期自今其始臣承流支郡幸际昌辰鼇忭千官班阻趋于文石嵩呼万岁祝敢后于华封　宋史文昌贺圣节表曰穹昊储休光辅亿万年之祚圣神间世适符五百岁之期蔼佳气于乾坤溢欢声于朝野恭惟陛下河清应运电绕降祥勤俭本于性资忠厚循乎家法福全洪范符周后之歴年荚受泰元迈汉家之永世与天齐久如日方升臣职守藩符籍通禁橐晓望五云之彩阻班贺于西清夜占列宿之文喜辉腾于南极　方岳贺圣节表曰惟天数五正渊献之孟陬闻岳呼三増泰元之神荚星枢明润海宇清夷恭惟皇帝受命溥跻民仁寿华夏蛮貊罔不率登兹太平国家闲睱及是时所其无逸祥开甲观春在寅阶臣幸假熊冯尝陪兽舞河千里一曲虽逺京师二首六身但欣岁纪　危防斋贺瑞庆圣节表曰数盈良月正天地之清明瑞纪流虹极山河而辉映臣工抃舞海表讙呼恭惟皇帝心广慈仁化行恭俭光啓重离之运庆申初度之辰克全尧舜之聪明相传一道将复文武之境土绍开中兴臣再拜皇华恭逢诞节五云影转望切近于蓬莱万岁声传祝实同于嵩岳　李刘贺天基节表曰正月始和观象越二三之日皇天眷命飞龙乗九五之时百禄是宜四方来贺恭惟皇帝聪明渊懿笃实光辉体干之元首庶物而宁万国乗震以出转一气而开八荒瑞宿应于虹流厯诞増于凤纪臣仰瞻北极遥颂南山蜀道青天身况居于蜀徼华阳黒水祝请效于华封　李梅亭贺天基节表曰虞帝生于甲子衍鼎盛之春秋周伯见于丙丁丽离明之日月俶开镐宴肇听嵩呼恭惟陛下圣武神文刚健笃实五百庆千秋之节愽观金鉴之篇三朝受四海之图始御五觞之享混九州而共贯敛五福以诞敷臣将指雪边倾心日表祠鸡蜀道粗知蜀父老之情归马华山尤切华封人之祝　方乌山贺天基节表曰龙尾伏辰当良月肃清霜之虹祥流渚适眞人下丹极之期鼎祚山安衢謡海溢恭惟陛下泽覃万宇统接千龄纳物象于熙和含生丰泰成治功于易简取法乾坤日升月常风行雷动寅畏自度于昭享国之祥静乐难名益见为仁之寿臣拱瞻极北留系周南豹尾云垂第驰神于汉殿虎彞霞泛等祝算于华封　元李之绍贺圣节表曰寳厯建元协重华之嘉运瑶光贯月开上圣之贞符盛徳在秋昊天有命恭惟陛下聪明稽古孝友根心丕显文谟端拱岩廊之上达观新邑式均道里之中揆震宿之昌辰卜丰穰于今岁璇玑肇纪玉斗储祥臣等肃谨班联遥瞻粹穆宣昭鸿业载赓七月之诗耆定武功愿上万年之雅　邓文原贺圣节表曰天开景运笃有道之曽孙电绕神枢受介福于王母觚棱瑞霭阊阖胪传恭惟陛下诞绍鸿图丕承骏命至仁育物得秋而万寳成盛徳在躬居所而众星拱当立经陈纪之始为施仁发政之规郊庙肇禋朝野胥乐臣等名叨玉署目极璇霄广文王有声之诗载歌律吕衍殷宗无逸之寿虔祝华嵩　虞集贺圣节表曰春囘正月律和舞凤之庭日浃芳旬瑞纪流虹之渚缛仪洊举治象更新恭惟陛下盛徳在躬至仁育物紫微华盖焕乎经纬之为章朱草醴泉妙与生成而合化天开寿域人乐熙辰臣等弱翰无功清光有赫对休命丝纶缉黼黻之文歌颂永年简册载衣裳之治　明袁炜贺万寿节表曰皇天昭特眷开贞元妙合之昌期圣主握灵图防厯象希逢之奇数际中秋而臻诞节适同日而遇景躔应圣神永命之符洽臣庶齐天之祝恭惟皇上心涵太始道贯重元以日月为光以雨露为泽以雷霆为威二仪总归于阖辟以隂阳为瑞以四时为柄以星辰为纪万化咸属于纲维敬授人时顺五行而调六气钦若天道齐七政以叙九功甘雨屡祈而应祈灵贶昭孚于夏序太阳当食而不食庥祥叠现于朔辰信至徳卓冠于无伦斯元机聿彰于旷世兹者律谐南吕瑞啓上旬届震夙之期协休征之旦岁在酉而月亦在酉正金衡诞轮丁而度亦轮丁光联玉纬电虹焕彩清秋耀毓圣之祥木火通明紫极注常生之照虽巧厯莫穷其秘实上帝黙运其枢自生民以来未有妙于今日惟圣人首出独能合乎先天是造化千百年之祯久储而始发我皇上亿万载之纪不占而有孚矣臣等叨列九曹懽逢二庆仰诞辰之创见知遐龄配二极以长存瞻景度之非常卜圣算后三光而难老集衣冠于万国共称北斗之觞率拜舞于千官永献南山之颂伏愿佩珍符而久视御玉厯以常安格太清奠太宁丕显太平于有象敛万福享万禄弥昌万寿于无疆
　　増颂唐于邵降诞颂序曰皇唐八叶之中兴提天纲披寳图临八纮俯万物垂鸿储休粤十有七年元冬阳月旬外三日天子居北堂左个受厥初之庆自予弼暨羣官丞令咸归休澣则歌康衢乐寿域者具百姓之欢心乃有司谏掌纶之臣当右掖分宵之直望阊阖沐熏风斋心以虔稽首献颂其词曰甲观画堂绕枢神光十月良月降生我皇焜殊祥兮缵武继文时惟圣勲格苗戡黎为天下君望如云兮苍苍海隅达我天衢七戎蠢狄西歼北徂外无虞兮白翟遐通嘉禾荐丰两树连理五云飞空归大同兮金阙峨峨清晨伊何万国筐篚千门咏歌歆太和兮舜膳以甘尧尊以酣诞弥之朔旬而有三湛恩覃兮南山于前北辰于天臣某献寿维亿万年象帝先兮
