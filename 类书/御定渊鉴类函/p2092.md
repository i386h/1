<!-- { "loadSidebar": true } -->
　　猎于渗泽得白狐　増搜神记曰周宣王三十三年幽王生是歳有马化为狐　原管子曰代出狐白之皮裘狐应隂阳之变六月而一见公贵买之代人忘其难得喜其贵价必相率而求之取此物者因令齐载金钱之代各求狐白皮代王闻之果去其农处山林求狐二十四月不得一狐离支闻而伐之代王即将其士卒服于齐　韩子曰翟人献丰狐黒豹之皮于晋文公文公受皮而叹曰以皮之美自为罪也　増说苑曰晋平公异日出朝有鸟环平公不去平公顾谓师旷曰是其凤鸟乎师旷曰东方有鸟名諌珂其为鸟也文身而朱足憎乌而爱狐今者吾君必衣狐裘以出朝乎平公曰然原汉书曰陈胜呉广次所旁丛祠中【次人所止处也丛鬼所凭】夜篝火诈狐鸣曰大楚兴陈胜王　増西京杂记曰广川王去疾尝发栾书冢无余物有一白狐见人惊走左右防之不得伤左足于是王梦一丈夫须睂尽白来谓王何故伤吾左足以杖叩王左足王乃患脚至死不差　原东观汉记曰章帝元和二年九尾狐见　古今注曰章帝元和二年白狐九尾见信都　增搜神记曰后汉建安中沛国郡陈羡为西海都尉其部曲王灵孝无故逃去羡久不见囚其妇妇以实对羡曰是必魅将去当求之因将歩骑数十人领猎犬于城外求索果见孝于空冢中闻人犬声怪遂避去羡使人扶孝以归其形颇象狐矣略不复与人相应但啼呼阿紫阿紫狐字也后十余日乃稍稍了悟云狐始来时于屋曲角鸡栖间作好妇形自称阿紫招我如此非一忽然便随去即为妻暮辄与共还家遇狗不觉云乐无比也　又曰南阳西郊有一亭人不可止止则有祸邑人宋大贤尝宿亭楼夜坐鼔琴至夜半时忽有鬼来登梯与大贤语矃目磋齿形貌可恶大贤鼔琴如故鬼乃去取死人头来还语大贤曰宁可少睡耶因以死人头投大贤前大贤曰甚佳吾暮卧无枕正欲得此鬼复去良久乃还曰宁可共手搏耶大贤曰善语未竟鬼在前大贤便逆捉其腰鬼但急言死大贤遂杀之明日视之乃老狐也自是亭舎更无妖怪　又曰北部督邮西平到伯夷年三十许大有才决日晡时到亭勅前导人且止曰欲作文书便留吏卒惶怖言当解去传云督邮欲于楼上观望亟埽除须防便上日既暝整服坐诵六甲孝经易本讫卧有顷更转东首以拏巾结两足帻冠之宻拔劒解带夜时有正黒者四五尺稍髙走至柱屋因覆伯夷伯夷持被掩之足跣脱几失再三以劒带击魅脚呼下火上照视之老狐正赤略无衣毛持下烧杀明旦发楼屋得所髠人髻百余因此遂絶　原魏略文帝欲受禅郡国奏九尾狐见于谯陈　増渚宫故事习凿齿从桓温出猎时大雪于江陵城西见草上有气出伺一物射之应死往取之乃老雄狐足上带绛缯香囊　搜神后记曰呉郡顾旃猎至一冈忽闻人语声云咄咄今年衰乃与众寻觅冈顶有一穽是古时见一老狐蹲冢中前有一卷簿书老狐对书屈指有所计校乃放犬咋杀之取视簿书悉是奸人女名已经奸者乃以朱钩头所疏名有百数旃女正在簿次　又曰宋酒泉郡每太守到官无几辄死有渤海陈斐见授此郡忧恐不乐就卜者占其吉凶卜者曰逺诸侯放伯裘能解此则无忧斐不解此语答曰君去自当解之斐既到官侍医有张侯直医有王侯卒有史侯董侯等斐心悟曰此谓诸侯乃逺之即卧思放伯裘之义不知何谓至夜半后有物来斐被上斐觉以被冒取之物遂跳踉訇訇作声外人闻持火入欲杀之魅乃言曰我实无恶意但欲试府君耳能一相赦当深报君恩斐曰汝为何物而忽干犯太守魅曰我本千歳狐也今变为魅垂化为神而正触府君威怒甚遭困厄我字伯裘若府君有急难但呼我字当自解斐乃喜曰真放伯裘之义也即便放之小开被忽然有光赤如电从户出明夜有敲门者斐问是谁答曰伯裘问来何为答曰白事问白何事答曰北界有贼奴发也斐按发则騐每事先以语斐于是境界无毫发之奸而咸曰圣府君后经月余主簿李音共斐侍婢私通既而惧为伯裘所白遂与诸侯谋杀斐伺旁无人便与诸侯持杖直入欲格杀之斐惶怖即呼伯裘来救我即有物如伸一疋绛剨然作声音侯伏地失魂乃以次缚取考询皆服云斐未到官音已惧失权与诸侯谋杀斐防诸侯见斥事不成斐即杀音等伯裘乃谢斐曰未及白音奸情乃为府君所召虽効微力犹用惭惶后月余与斐辞曰今后当上天去不得与府君相往来也遂去不见　洛阳伽蓝记曰后魏有挽歌者孙岩娶妻三年妻不脱衣而卧岩私怪之伺其睡隂解其衣有尾长三尺似狐尾岩惧而出之妻临去将刀截岩发而走邻人逐之变为一狐追之不得其后京邑被截发者一百三十人初变为妇人衣服净庄行于道路人见而悦之近者被截发当时妇人着防衣者指为狐魅　唐创业起居注曰辛卯帝观兵于绛城癸巳至于龙门先是皇太子于此界获一黒狐　朝野佥载曰唐初以来百姓多事狐神房中祭祀以乞恩食饮与人同之事者非一主当时有谚曰无狐魅不成邨　孔氏帖曰李宻即位狐鸣于旁　干子曰神龙中有何让之者上巳于洛中光武原陵上见老翁吟曰野田荆棘春闺阁绮罗新出没头上日生死眼前人讶其非人遽前欲执翁倐然跃入丘中让之从焉遽见一狐跳出尾有火复如流星让之见一几案上有文书二纸其一曰五行七曜成此闰余上帝降灵歳旦涒涂蛇脱其皮君亦神摅九九六六来身天除何以充喉吐纳太虚何以蔽倮霞袿云□哀尔浮生掷此荒墟吾复浩气还形之初在帝左右道济忽诸题云应天狐超异科策八道后文甚繁难以详载让之获此书帖喜而怀之遂跃出丘穴后数日狐化为僧持缣来易复化让之弟绐取去未几有勑捕盗内库绢者遂执让之付法　宣室志曰李林甫尝退朝至于堂之前轩见一黒狐其质甚大若牛马而毛色黯黒有光自堂中忽驰至庭顾望左右林甫命弧矢将射之未及已亡见矣自是凡数日每昼坐辄一黒狐出焉其歳林甫籍没唐书刘克明传曰帝尝夜艾自捕狐狸为乐谓之打夜狐　广异记曰睢阳郡宋王塜旁有一老狐每至衙中邑中之狗悉往朝之狐坐塜上狗列其下东都王老有双犬能咋魅前后杀魅甚多宋人相率以财雇犬咋狐王老牵犬往犬乃径诣诸犬之下伏而不动今世人有不了其事者相戏云取睢阳咋狐犬　酉阳杂俎曰汉平陵王墓多狐自穴而出者毛皆坌灰　又曰刘元鼎为蔡州蔡州新破食场狐暴刘遣吏生捕日于毬场纵犬逐之为乐经年所杀百数后获一疥狐纵五六犬皆不敢逐狐亦不走刘大异之令访大将家猎狗及监军亦自夸巨犬至皆弭耳环守之狐良久才跳直上设防穿台盘出防后及城墙俄失所在刘自是不复令捕南部新书曰晋天福甲辰歳公安沧渚民家犬逐一妇登木而坠为犬咬死乃老狐也尾长七八尺　宋髙僧传曰释志渊者河朔人曾至绛州夜泊墓林中其夜月色如昼见一狐从林下将髑髅置首揺之落者不顾不落者戴之更取芳草堕叶遮蔽其身俄成美女素服立于道左微闻有车马行声女子哀泣悲不自胜少选有乗马郎至与言久之欲将偕去志从林出谓之曰此狐也其人不信志乃具述其所见女遂化狐而走其人叩头悔过焉　见闻后録曰宣和末有狐登御坐　冷斋夜话曰邹志完南迁比还过永州澹山岩岩有驯狐凡贵客至则鸣志完将至狐辄鸣寺僧出迎志完怪之僧以狐鸣对志完作诗曰我入幽岩亦偶然初无消息与人传驯狐戏学仙迦客一夜飞鸣报老禅
　　狐三
　　原忌犬　首丘【刘敬叔异苑胡道洽自云广陵人好音乐医术之事体有臊气常以名香自防惟忌猛犬自审死日诫弟子曰气絶便殡勿令狗见我尸也死于山阳敛毕觉棺空即开看不见尸体时人咸谓狐也　礼记古之人有言曰狐死正首丘仁也】　持火　听冰【管辂传夜有二小物如兽手持火以口吹之书生举刀斫断腰视之狐也自此无火灾　郭缘生述征记北风劲河冰始合要须狐行云此物善听听氷下无水声然后过河】　有三德　长百兽【上详狐一说文战国策荆宣王问羣臣曰吾闻比方之民畏昭奚恤果诚何如江乙对曰虎求百兽而食之得狐狐曰天帝令我长百兽今子食我是逆天帝命也子以我不信吾为子先行子随我后观百兽之见我而敢不走者乎虎以为然遂与之行兽见皆走】　应夏禹　瑞周文【上详狐二吕氏春秋下见郭璞山海经图賛】莫赤　粹白【诗莫赤匪狐　吕氏春秋天下无粹白之狐】　健走　多疑【楚辞封狐千里注大狐健走千里也　郦善长水经注狐性多疑故俗有狐疑之说也】　濡尾　去首【易小狐汔济濡其尾注汔近也　礼狐去首不可食】　安问　诈鸣【上张纲事详狼　下陈胜事详狐二】　为裘　衔书【史孟尝君有狐白裘　下见郭璞賛】　一腋　七尾【千羊之皮不如一狐之腋　晋録咸宁二年有白狐七尾见汝南】　在淇梁　率幽草【诗曰有狐绥绥在彼淇梁　又有芃者狐率彼幽草芃小貌】　尾大不掉【左传】　肉食不蛊【狐神兽也出于青丘山音如婴儿食之不蛊】　假虎为威　凭城作固　风嘷雨啸　昬见晨趋　黒色献周成　白容来晋武【黒狐周成王时见之】　増潜上伏　礼北斗【类从燕识戊已不衘泥狐濳上伏不越度阡陌又曰狐狼知虚实虎豹识冲破旧说狐有媚珠又曰狐礼北斗而灵善变化】　在庭向窟【宣室志唐宰相李揆乾元初为中书舎人尝退朝见一白狐在庭中捣练石上命逐之已不见】
　　【矣问于客客曰此祥符也某敢贺明日果迁礼部侍郎唐书哥舒翰素与安禄山不协禄山谓翰曰与公族类颇同何得不相亲乎翰曰古人云野狐向窟嘷不祥以其忘本也敢不尽心焉禄山甚怒以为讥其胡也】嘷门　入防【晋书淳于智济比人夏侯藻母病因五鼔出诣智有一狐当门向之嘷唳藻益】
　　【骇愕驰以告智智曰祸甚急君速归在狐嘷唤处拊心啼哭勿休然后可仅免也藻如之母亦扶病而出家人既集堂屋五间拉然崩折矣　王浚据幽州有狐据府门跃入防事后浚果败　又凉武昭王暠子歆为凉州牧时有狐上南门主簿范称曰野兽入家主人将去狐上南门当有人于此城南面而居也后竟为沮渠蒙逊所灭】　诣仲舒帷　入张华座【幽明録董仲舒下帷讲诵有客来诣舒知其非常客又云欲雨舒之曰巢居知风穴居知雨君非狐狸则是鼷防客遂化为老狐而去　捜神记燕昭王墓有老狐化为男子诣张华讲说华怪之谓雷孔璋曰今有男子少美髙论孔璋曰当是老精闻燕昭王墓有华表柱向千年可取照之当见如言化为狐】　皓首书生　丘校尉【捜神记有一书生皓首呉中称胡博士敎授诸生忽复不见九月九日士人相与登山游观闻讲书声命仆寻之见空塜中羣狐罗列见人即走老狐独不去是皓首书生也　宣室志张鋋为巴西侯所邀座中有称丘校尉者狐也】
　　狐四
　　原赴穴　穴处　増神兽【九尾狐神兽也其状赤色四足九尾出青丘之国】水神【韩诗外传狐水神也】　稷狐【说苑客谓孟尝君曰狐者人之所攻也臣未见稷狐见攻则所托者然也】　黒狐【北方有黒狐者神兽也王者能致太平则此兽见】　穴中得书【北征记皇天坞北古陶穴晋时有人逐狐入穴行十余里得书一千卷】　犀角骇狐【淮南子犀角骇狐犀角置狐穴中狐不归】
　　狐五
