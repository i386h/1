<!-- { "loadSidebar": true } -->
　　增飞将军【史记曰汉李广为右北平太守匈奴号曰汉之飞将军避之数嵗不敢入】　真将军【又曰汉文帝时匈奴大入邉周亚夫为将军军细栁上自劳军至灞上棘门已而之细栁先驱至军门都尉曰军中闻将军令不闻天子诏上使使持节诏将军曰吾欲劳军亚夫言开壁门天子按辔至中营亚夫以军礼见天子为改容式车文帝曰此真将军矣向者灞上棘门如儿戏耳至亚夫可得而犯耶】　原将军周官【周礼曰王六军军将皆命卿郑注云凡军帅不特置于六官六卿之吏自卿以下能任者使兼官焉】　将军之号【鹖冠子曰人道何先曰先兵富则骄贵则赢兵者百歳不一用然不可一日忘也将军之号由来逺矣】　无则必乱【尸子曰千万之军无将军则必乱】　以征不服【汉书李广曰将军者国之爪牙也司马法曰登车不轼防不服振旅抚师以征不服萃三军之心同战士之力故怒形则千里竦威震则万物伏】　亲戎引枹而鼓【说苑曰田单为齐上将军攻翟不下明日亲戎结髪径立矢石之所乃引枹而鼔之遂下】　出征授钺朝堂【汉魏故事曰夫遣将军出征授节钺于朝堂】
　　大将军一【官属幷附】
　　原杜氏通典曰大将军战国时官也楚懐王与秦战秦败楚掳其大将军屈匄是矣汉高祖以韩信为大将军【又窦婴为大将军每朝大议列侯莫敢抗礼】武帝又置初武帝以卫青数征伐有功以为大将军欲尊宠之故置大司马官号以冠之【卫青加大司马位冠于大将军上共为一官】后霍光王凤等皆然成帝绥和二年赐大司马印绶罢将军官后汉光武时吴汉以大将军为大司马【后汉大将军自为一官其大司马不加于其上】和帝时以窦宪为之旧大将军位在三公下置官属依太尉宪威权震朝廷公卿希防奏宪位次太傅下三公上长史司马秩中二千石従事中郎二人六百石自下各有增【宪初为此官威震天下尚书以下欲拜之伏称万歳尚书令韩棱曰礼无人臣称万嵗之制乃止后梁冀为之官属倍于三公府】自安帝政理衰阙始以嫡舅耿珤为大将军常在京都顺帝即位又以皇后父兄弟相继为大将军如三公【梁冀别传云元嘉二年又加冀礼仪大将军朝到端门谒者将引増掾属舍人令史官鼔吹各十人风俗通曰桓帝初京师謡曰游平卖印自有平不避豪强及大姓按窦武字曰游平为大将军印绶所加咸得其人】汉末犹在三公上魏黄初中又有上大将军以曹真为之【吴亦以陆逊为上大将军以诸葛恪为大将军】眀帝青龙二年晋宣帝自大将军为太尉然则大将军在三司下矣其后又在三司上自汉东京大将军不常置为之者皆擅朝权至晋景帝为大将军亦受非常之任后以叔父孚为太尉奏改大将军在太尉后位次三司下后复旧在三司上至太康元年琅邪王伷大将军复制在三司下及伷薨复如旧冠绶佩服与大司马同宋唯彭城王义康为之章绶冠佩亦与晋同齐以为赠梁有之陈以为赠后魏北齐为二大与大司马同至后周建德四年增置上大将军隋并以为武散官不理事上大将军従二品大将军正三品唐贞观二年九月敕六军先已各置统军一人今十六卫宜各置上将军一人秩从二品其左右卫及左右金吾卫上将军俸料随军人马等并同六军统军其诸卫上将军次于统军支给自今以后内外文武阙官于文武班中材望相当者参叙仍待以后各依故事于本卫量置卫兵仍举故事置武班朝参其廊下食亦宜加给稍令优重汉不见官属后汉大将军骠将军车将军卫将军有长史一人司马一人【窦宪为大将军置长史司马员吏官属位次太傅属官】从事中郎二人掾属二十九人令史及御属三十一人又赐官四十人及鼓吹【应劭曰鼓吹二十人非常贠】其领军皆有部曲大将军营五部部校尉一人军司马一人部下有曲曲有军一人曲下有伅伅长一人其不置校尉部但有军司马一人其别营领属为别部司马其兵多少各随时宜门有门魏以司马景王为大将军置掾十人别无属官其骠车府有长史司马晋骠卫将军伏波抚军都护镇军中领四征四镇龙骧典军上军辅国等大将军开府皆为位从公品秩俸赐亦与诸公同加兵者增置司马一人从事中郎二人主簿记室督各一人官属并与公同宋大将军车骠卫将军诸府皆有长史一人参军一人又各置司马一人齐有大将军为赠官无僚属诸骠车卫镇军中军抚军四征四镇等将军凡加大字位从公长史司马诸官属亦同公梁因之诸将军优者亦然陈为赠官无僚属后魏大将军僚属如三公北齐亦然后周大将军有长史司马中郎掾属诸曺参军典籖等贠隋以后无　増王世贞史料曰吴元年徐中山达以中书左相国挂大将军印平吴还上之
　　大将军二
　　增史记曰武帝伐匈奴以卫青为大将军位在诸公上公卿皆拜唯汲黯独揖有言大将军尊贵不宜尔黯曰大将军有揖客独不贵耶青闻之愈重黯　汉书曰武帝以霍光为大将军辅昭帝田千秋为丞相及昭帝初即位未任听政事一决大将军光千秋居相位谨厚有重名光谓千秋曰始与君俱受先帝遗诏令光治内君侯治外宜有以教督使光无负天下千秋曰唯将军留意即天下幸甚终不有所言　后汉书曰诏邓隲班师朝廷以太后故遣五官中郎将迎拜隲爲大将军军到河南使大鸿胪亲迎中常侍赍牛酒郊劳王主以下望于道既至大防群臣赐东帛乘马　应劭汉官仪曰和帝以窦宪为大将军乃冠三公　又曰梁冀为大将军以三世姻媾援立之功官属皆倍余府　魏志曰太傅司马宣王奏免曺爽皇太后诏召髙文惠假节行大将军事据爽宫太傅谓之曰君为周勃矣　后魏书曰莫题有谋策为大将军平慕容麟赐爵东宛侯后太祖欲广宫宇规度平城四方数十里将模邺洛长安之制运材数百万以题机巧令监定焉　陈思王辅臣论曰知虑深奥渊然难测执节平敌中表条畅恭以奉上爱以接下纳言左右为帝喉舌曺大将军也　晋志曰大司马大将军太尉骠车卫将军诸大将军开府位从公者为武官公皆着武冠平上黒帻　献征録徐达传曰达封公后复佩大将军印镇北平以便宜徙山后顺宁等处军民户三万五千八百口一十九万七千余籍为军者给月廪为民者给田以耕凡置屯二百五十四定垦田一千三百四十三顷北平军府之用皆赖之
　　大将军三
　　原如三公　次丞相【续汉书百官志曰顺帝以皇后父梁商为大将军如三公府置长史司马中郎掾二十九人　蔡质汉仪曰汉兴置大将军骠位次丞相车卫将军左右前后皆金紫位次上卿典京师兵卫四夷屯警】　镇抚四夷　威镇州郡【北堂书钞曰汉武柏梁诗云大将军曰镇抚四夷未易哉　续汉书曰吴汉为大将军持节北发十郡突更始幽州牧苖曾不肯应调汉斩曾威镇州郡将其兵诣上】　常居门下　恭以奉上【汉书曰吴汉为人质厚少文造次不能以辞自达邓禹及诸将多知之数相荐举乃得召见遂见亲信常居门下　下见前曹植辅臣论】增耿况明经　夏侯学礼【后汉书曰耿况王莽时以明经为朔调连率光武徇河北加况大将军　魏志曰夏侯惇年十四就师学后为大将军虽在军旅亲迎师受业】　亮戮马谡防斩许仪【蜀志曰诸葛亮为大将军出军向祁山马谡统大众在前与魏将张郃战于街亭谡】
　　【违亮节度大为郃所破亮戮谡以谢众　魏志曰钟防为大将军伐蜀命牙门将许仪在前治道防在后行而桥穿马足陷于是斩仪仪许褚之子有功王室犹不原贷诸军闻之莫不震悚】　鲍永敝素邓芝素俭【后汉书曰鲍永初为更始尚书仆射行大将军事虽为将率而车服敝素为道路所识尝衣皂襜褕路称鲍尚书兵马　蜀志曰邓芝为大将军二十余年身之衣服资仰于官不茍于取素俭翛然不治私产妻子不免饥寒】　梁椿抚纳　王操抚循【后周书曰梁椿为大将军性果毅善于抚纳所获赏物分赐麾下故每践敌场咸得其力　册府元龟曰王操为大将军侍明帝出顿纪南操抚循将士莫不用命】　三郡皆平　万口来降【又曰曺真为大将军督诸军击南安天水安定三郡安定民杨条等略吏民保月支城真进军围之条谓其众曰大将自来我愿早降尔遂自缚出三郡皆平　又曰孙峻为大将军魏镇东将军毋邱俭前将军文钦以淮西之众西入战于乐嘉峻与骠将军吕据左将军留赞率兵袭寿春军及东兴闻钦等败兵进于橐臯钦诣峻降淮南余众数万口来降】所当皆破　每战先登【隋书曰乞伏慧周武帝时为熊渠中大夫髙祖为丞相从韦孝寛击尉迟惇于武陟所当皆破授大将军　又曰史万歳仕周为开府仪同三司从梁士彦击尉迟迥毎战先登及迥平以功拜上大将军】遣人请事　命使驰奏【明徐达传曰达遣人自军中请事上劳之曰将军忠义出乎天性虽古豪杰之士不能过今所请事悉欲禀命而行此贤臣事君之道吾甚嘉之所请事多可行者将军从宜行之　明张辅曰永乐四年命成国公朱能为大将军征安南师次龙川能遘疾以师授右副将军张辅能薨辅代总其众以进命使驰奏遣鹰扬将军吕毅等督军进攻贼败走】总中外事　领宿卫兵【后周书曰于翼为大将军总中外宿卫兵事　唐书曰阿史那社尔为右军大将军太宗征髙丽驻驆之阵领屯卫飞及长上宿卫之兵奋不顾命所向无前】　邻懐陆逊　敌惮王轨【吴志曰陆逊为大将军大帝嘉禾五年北征逊遣将军周峻张梁等击江夏新市安陆石阳峻等奄至人皆捐物入城城门噎不得闗其所生获皆加营护将家属来者使就料视若亡其妻子者即给衣粮厚加慰劳发遣令还或有感慕相而归者邻境怀之　周书曰王轨为上大将军解徐州之围擒陈将吴明彻遂为徐州总管威震敌境陈人惮之】　原晋以为卿号赵始受大名【续汉百官志曰大将军始自秦汉以为卿号　汉官仪曰将军周官也赵王以李牧为将军破秦始受大名王翦灌婴并为之】　梁冀赐官　曹真为喉舌【汉书百官志曰顺帝以皇后父梁冀为大将军赐官及鼓吹　曹植辅臣论曰纳言左右为帝喉舌曹大将军也】增愿奋击陇蜀　自请定渔阳【后汉书曰陈俊为琅邪太守行大将军事】
　　【数上书自请愿奋击陇蜀诏报曰陈州新平大将军之功也负海猾夏盗贼之处国家以为重忧且勉镇抚之又曰耿弇为建威大将军从幸舂陵因见自请北上谷兵未发者定彭宠于渔阳张丰于涿郡还富】
