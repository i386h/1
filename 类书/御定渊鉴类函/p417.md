<!-- { "loadSidebar": true } -->
　　原墓志宋孝武故侍中司徒建平王宏墓志曰含荣幼耀膺和早慧徘徊天人优游经艺鸿沴才流皇根中絶体孝尽性怀追孝烈反我宸居毁网更结管机凝务端朝赞契召辉才融士颖风折秘路长隂昭涂永灭　梁元帝侍中新渝侯墓志铭曰爰始降神诞兹初载方琮有烛圆珠无纇义若连环文同藻绘三分竹使再徙建旟朱帷自举白鹿随车武实威边文能怀逺乍歌去速时謡来晩昔我徃矣千驷连辀今兹旋斾双雁随舟山廻素旐水导丹旒寂寥原野揺落徂秋　又侍中吴平光侯墓志曰维岳降神表山甫之德敬如君所显成季之征洁静精微岐嶷天挺学兼义府谈均理窟厯太子洗马八入掌籍为崇贤之领袖五日来朝冠承华之楷模迁豫章内史法井鸾峰甘露嵗下萧崖鹤岭连理成隂徴为太子左衞率遘疾薨于道颇陶基民号燕北取譬羊祜巷哭荆南副军早垂隆眄悯其石火瞻斯翠盖忽变丹旒方使桓侯石椁载铭盛夏滕令佳城式镌韶濩　陈江总故侍中沈钦墓志曰早结南阳之亲致兴沛市之役四埏多难三江屡梗君敦淳化以励浇风庶涤清流以荡浊俗早遘紫云萍濡碧海奋里闬之宠跃车马之贵哂窦氏之青山耻郭家之金穴
　　原诔魏曹植侍中王粲诔曰惟建安二十三年侍中王君薨皇穹神察哲人是恃如何灵祗殱我吉士谁谓不痛早世即防谁谓不伤华孕中零存亡分流夭坠同期朝闻夕没先民所思何以诔德表之素旟何以赠终哀以送之强记洽闻幽赞微言文若春华思若涌泉发言成咏下笔成篇吾与夫子义贯丹青庶几遐年擕手同征如何奄忽弃我宿零
　　原表梁任孝恭为羊侍中让表曰抟风扇翮不觉髙升击水扬鬐遂迷逺大犹愿长城巨防射鲁仲之书白羽朱旗振武安之瓦深入五千张空拳以报主横行十万勒燕岭而酬君　邱迟为范衞军让梁台侍中表曰是以怀铅早嵗不以陨获累心蹑屩晩年岂以充诎在念易农伊泰仕焉已幸遂复分竹九嶷拥旄百越值天地中开神武再廓麻丝是蓄菅蒯靡遗今霸运肇基四海明目枢规献实在得人况处庸微何用膺荷　又为何尚书重让侍中领骁表曰臣擢自散辈之中寘彼周行之上既慙伯使天下慎选又乖平叔令内外得人且玉壶独掌见荣昌期当尺可参必简英俊　王筠为从兄让侍中表曰至如元勲旧儒之胄积德累仁之基九世七叶之华相韩事汉之资不然则子骏之学洞古今平子之思侔造化仲宣之辩识无次仲之觧经不穷然后可以喻防公卿问对帷扆陪六尺之舆通四方之意求之微臣此涂顿隔　任昉为王思逺让侍中表曰行则六尺之内陪接天光语【一作上】则亲【一作服】玺申命诚信区宇献可替否出纳惟几敷奏于金华之上进让于玉堂之下金迁七贵之茂王粲二公之孙虽复仲蔚孤绪元卿末裔未有不阶民誉妄承曲私者也　北齐邢子才为彭城王韶让侍中表曰貂鼹映首日月在前冠盖庶僚跨蹑多士虽智慙量力明阙自知在梁之讥无得諠哗之议素餐之责岂须噂之口何悟天之情眷复延今宠遂总録百揆寅亮万机文昌治本得失所系用才长短隆替以之何容以斯寡薄岂得用膺兹忝
　　原啓梁陆倕张侍中啓曰陈力就列不能者止实欲强饭据鞍自穷心力濡足摩顶少报洪私徒课虚无空延钟箭不悟爰降曲慈复叨清显职司近切任掌总纶魏选异才汉求髙德官次恪居鲜非民誉仰瞻内省无一可阶
　　黄门侍郎一
　　原杜氏通典曰门下侍郎秦官有黄门侍郎汉因之与侍中俱管门下众事无常员郊庙则一人执盖临轩朝防则一人执麾凡禁门黄闼故号黄门其官给事于黄闼之内故曰黄门侍郎初秦汉别有给事黄门之职后汉并为一官【汉书百官表曰中黄门有给事黄门位从将军大夫皆秦制】故有给事黄门侍郎掌侍从左右给事中使闗通中外及诸王朝见于殿上引王就座无员属少府【又汉旧仪曰属黄门令】献帝初即位置侍中给事黄门侍郎员各六人出入禁中近侍帷幄省尚书事后改给事黄门侍郎为侍中侍郎去给事黄门之号旋复故初诛黄门后侍中侍郎出入禁闼机事颇露由是王允乃奏比尚书不得出入不通賔客自此始【郭况以后弟小心谨慎年十六为黄门侍郎】魏晋以来给事黄门侍郎并为侍衞之官员四人【吴孙丞为黄门侍郎与顾荣俱为侍臣吴归命诏曰自今以后用侍郎当如皇室丞顾荣俦也　山公啓事曰黄门侍郎和峤最有才可为吏部郎诏曰欲令在左右更求其次　又曰黄门侍郎荀彧清和理正动可观采真侍衞之美者】宋制武冠绛朝服多以中书侍郎为之齐亦管知诏令呼为小门下【齐职仪曰给事黄门侍郎四人秩六百石武冠绛朝服汉有中黄门位从诸大夫秦制也与侍中掌奏文案赞相威仪典署其事】梁増品第与侍中同掌侍从傧相威仪尽规献纳糺正违阙监合尝御药封玺书陈制亦然后魏亦有【崔光为黄门侍郎未尝留心文案唯从容论议参赞大政】北齐置六人所掌与侍中同后周天官府置御伯下大夫二人武帝改为纳言下大夫隋六人属门下省至炀帝减二人而去给事之名【炀帝初嗣位犹以张衡为给事黄门侍郎　初刘行本为黄门侍郎文帝常怒侍郎于殿前笞之行本进谏帝不顾行本乃正当上前曰陛下不以臣不肖置在左右岂得轻臣而不顾乃置笏于地而退上谢之而原所笞者】唐龙朔二年改黄门侍郎为东台侍郎【武德二年四月温大雅为黄门侍郎弟彦博为中书侍郎居近侍髙祖谓曰我起晋阳为卿一门耳至五年五月弟彦博又为中书侍郎　高宗总章元年十月东天竺乌徒国长年婆罗门卢伽逸多受诏合丹上将饵之东台侍郎郝处俊谏曰修短有天命未闻万乗之主轻服番夷之药昔贞观末先帝命婆罗门僧那罗尔婆婆寐依其本国仙方合长年神药胡既有异术征求灵草秘石厯年而成先帝服之竟无异效大渐之际名医莫知所为欲归罪于胡人将伸大戮又恐取笑夷狄遂止龟鉴若是唯陛下深察遂止】咸通元年复旧光宅元年改为鸾台侍郎神龙元年复旧天寳元年改为门下侍郎至德中复旧【旧制正四品上大厯二年又改为门下侍郎陞从三品】员二人掌侍从署奏钞駮正违失通判省事若侍中阙则监封题给驿券　初学记曰案叙董巴汉书曰禁门曰黄闼中人主之故号黄门令矣然则黄门郎给事于黄闼之内入侍禁中故号曰黄门侍郎【刘向戒子歆书曰今若年少得黄门侍郎要处也】齐职仪曰初秦有给事黄门之职汉因之自魏及晋置给事黄门侍郎四人与侍中俱管门下众事与散常侍并清华代谓之黄散焉宋齐置四人【齐职仪曰齐代侍中呼为门下给事黄门侍郎呼为小门下】五代史志曰梁陈置四人至炀帝减二员直曰黄门侍郎【隋氏用人益重裴矩裴蕴为之皆知政事】唐朝因之　増文献通考曰宋制侍郎掌贰侍中之职省中外出纳之事大祭祀则前导舆辂诏进止大朝防则授表以奏祥瑞册后则奉节及寳位与知枢密院同知枢密院中书侍郎尚书左右丞为执政官元丰官制行以尚书左仆射兼复置门下侍郎一员以代参知政事　续文献通考曰辽门下省有门下侍郎金元不置
　　黄门侍郎二
　　原汉书曰刘向字子政宣帝时以中郎为给事黄门侍郎　又曰董贤字圣卿云阳人为太子舎人随太子官为郎二嵗余贤传漏在殿下为人美丽白晳哀帝望见説其仪貎识而问之曰是舍人董贤耶因引上与语拜为黄门郎　又曰扬雄成帝时为郎至平帝犹为黄门侍郎　汉旧仪曰黄门郎日暮入对青门名曰夕郎【宫闱簿曰青门在南宫衞瓘注吴都赋曰青户边青镂也】　三辅録曰杜恕字务伯拜黄门侍郎每直省阁威仪矜严每政有得失常引纲维以正言　又曰卓茂字子康元帝时游学长安以儒行为给事黄门郎　又曰马后志在克己辅主不以私家干朝廷兄为虎贲中郎将弟为黄门郎讫永平世不迁　増蜀志曰费袆为黄门侍郎丞相亮南征还羣僚于数十里逢迎年位多在袆右而亮命袆同载由是众莫不易观　原魏略曰董遇字季直为黄门侍郎旦夕侍讲为天子所爱信　又曰王粲字仲宣山阳人年十七司徒辟诏为黄门侍郎以西京扰乱皆不就又曰夏侯字太初少知名弱冠为散常侍黄门侍郎常进见与皇后弟毛曽并坐耻之不説形之于色明德恨之左迁为羽林监　又曰钟毓年十四拜散侍郎迁黄门郎　英雄记曰曹仁字子和年十六为黄门侍郎　増晋书曰嵇绍为给事黄门侍郎时侍中贾谧以外戚之宠年少居位潘岳杜斌等皆附托焉求交于绍绍拒而不答谧诛绍以不阿比凶族封弋阳子晋书载记曰秦黄门郎古成诜风韵秀举确然不羣每以天下是非为己任时京兆韦臯慕阮籍之为人居母丧弹琴饮酒诜闻而泣曰吾当私刃斩之以崇风教遂持劒求臯臯惧逃匿终身不敢见诜　册府元曰晋殷仲堪孝武时为黄门郎宠任专隆帝常示仲堪诗乃曰勿以己而笑不才　又曰郗愔再迁黄门侍郎时吴郡守阙欲以愔为太守愔自以望少不宜超莅大郡朝议嘉之转为临海太守　又曰宋张绪为黄门郎明帝每见绪辄叹其清谈　又曰南齐崔祖思为给事黄门郎太祖建元初啓陈政事帝优诏报答　又曰袁昂为黄门侍郎本名千里武帝谓之曰昂昂千里之驹在卿有之今改卿名昂即以千里为字　后魏书曰阳平王之子匡为黄门侍郎茹皓始有宠百寮微惮之世宗曽于山陵还诏匡陪乘又命皓登车褰裳将上匡谏止世宗推之命下皓恨匡失色当时壮其忠謇　又曰任城王之子顺除给事黄门侍郎时领军元乂威刑尤盛凡有迁授莫不造门谢谒顺拜表而已曽不诣乂乂谓顺曰卿何得不见我顺正色曰天子富于春秋委政宗辅叔父宜至公为心举士报国如何卖恩责人私谢岂所望也　北史曰卢诞拜给事黄门侍郎魏帝诏曰经典易求人师难得朕诸儿稍长欲令卿为师于是亲幸晋王第敕晋王以下皆拜之于帝前　册府元曰后魏鹿念孝庄时为给事黄门侍郎而自无室宅常假赁居止布衣粝食寒暑不变帝嘉其清素时复赐以钱帛又曰崔元伯为黄门侍郎与张衮对总机要元伯自非朝廷文诰四方书檄初不染翰故世无遗文　又曰陆凯为给事黄门侍郎在枢要十余年以忠孝见称希言屡中孝文嘉之　又曰南齐庾杲之为黄门郎武帝永明中诸王年少不得妄与人接敕杲之与济阳江淹五日一诣诸王使申游好　又曰裴矩仕隋为黄门侍郎于时朝士多贜货唯矩清素自守时人称之　又曰唐卢懐慎为黄门监兼吏部侍郎清俭不营产业器用服饰无金玉绮文之丽所得俸禄皆随时分散而家无余蓄妻子匮乏　又曰薛元超永徽中为黄门侍郎元超既擅文词兼好汲引寒畯常表荐任希古等十余人由是时论称美　孔帖曰崔元综长夀中迁鸾台侍郎勤于政事每在中书必束带至晚未常休偃　又曰张文瓘为东台侍郎时造蓬莱上阳合璧等宫文瓘因进谏曰人力不可不惜百姓不可不养养之逸则富以康使之劳则怨以叛臣愿稍安抚之无使生怨帝深纳其言　册府元龟曰郑惟忠中宗朝为黄门侍郎时议请禁岭南家畜兵器惟忠曰夫为政者不可革以习俗且吴都赋云家有鹤膝户有犀渠如或禁之岂无惊扰耶遂寝
　　黄门侍郎三
