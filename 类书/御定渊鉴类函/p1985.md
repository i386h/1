<!-- { "loadSidebar": true } -->
　　原西京杂记曰汉初修上林苑羣臣各献名果有侯梅朱梅紫花梅同心梅紫蔕梅燕脂梅丽友梅　东方朔传曰朔门生三人俱行乃见一鸠一生曰今当有酒一生曰其酒必酸一生曰虽得酒不得饮也三生皆到须臾主人出酒即安樽于地而覆之讫不得酒乃问其故曰出门见鸠饮水故知得酒鸠飞集梅树故知酒酸鸠飞去所集枝折故知不得饮之　神异经曰横公鱼长七八尺形状如鲤而目赤昼在湖中夜化为人刺之不入煑之不死以乌梅二七煮之即熟食之治邪病　语林曰范汪能噉梅人尝致一斛奁防汪食之须臾尽伍端林江陵记曰洪亭邨下有梅廽邨旧云是梅槐合生成树是以名之今音讹谓之梅逥　増荆州记曰陆凯与范晔相善自江南寄梅花一枝诣长安与晔并赠诗曰折梅逢驿使寄与陇头人江南无所有聊赠一枝春　四眀图经曰大梅山在鄞县东七十里盖汉梅子真旧隠也山顶有大梅木其上则伐为防稽禹庙之梁其下则为它山堰之梁禹庙之梁张僧繇画龙于其上夜或风雨飞入镜湖与龙鬭后人见梁上水淋漓而萍藻满焉始骇异之乃以铁索鎻于柱　彚苑详注曰榔梅在太和山相真武折梅枝寄榔树之上仰天誓曰吾道若成花开果结后竟如其言今树尚存　又曰永嘉闺妇以青梅雕剜脱核镂以花鸟纎细可爱以手擘之玲珑如小盒阖之复为梅谓之梅篮李诗珍盘荐雕梅即此　原述异记曰嘉兴县朱休之有一弟宋元嘉中兄弟对坐家有一犬来向休之蹲徧视二人遂揺头而笑曰言我不能歌听我歌梅花今年故复可柰汝眀年何其家惊惧斩犬牓首路侧至来嵗梅花时兄弟相鬭弟奋防伤兄官收治并被囚系经嵗得免至夏举家时疾母及弟兄皆死　宋书曰武帝女夀阳公主卧含章檐下梅花落公主额上成五出花拂之不去皇后留之自后有梅花妆　梁书曰何逊为州法曹廨舍有梅树一株时吟咏其下后居洛思梅花请再任从之抵花方盛开对花徬徨终日　烟花録曰隋袁寳儿多憨态宫中号司花女又曰梅花笛【梅花本笛中曲名梅似帝笛似袁也】龙城録曰隋开皇中赵师雄迁罗浮日暮于林间酒肆旁舍见美人素妆出迎与语言极清丽芳香袭人与之扣酒家共饮一緑衣童子歌于侧师雄醉寐东方既白起视梅花树上有翠羽刺嘈相顾所见盖花神　増古今合璧曰宋广平为相贞姿劲质刚态毅状疑其铁石心肠不解吐媚辞然观其作梅花赋清便富艳得南朝徐庾体殊不类其为人　海墨徽言曰李白游慈恩寺僧献緑英梅　常朝録曰元稹为翰林承防朝退行至廊下时初日映九英梅隙光射稹有气勃勃然百僚望之曰岂肠胃文章映日可见乎　羣芳谱曰大庾岭即五岭之一汉武帝击南越杨仆遣部将庾胜屯兵于此因名大庾其初险峻行者苦之自张九龄开凿始可车马其上多植梅　古今诗话曰李后主于宫中作红罗亭四面栽红梅作艳曲歌之　谈苑曰王曽布衣时以梅花诗献吕蒙正云而今未问和羮事且向百花头上开蒙正云此生已安排状元宰相也　冷斋夜话曰王文公居钟山尝与薛处士棊赌梅诗输一首曰华发寻香始见梅一枝临路雪培堆凤城南陌他年忆杳杳难随驿使来　石湖梅谱曰晏元献公自姑苏移植西冈囿中一日贵逰赂园吏得一枝分接由是都下有二本王琪君玉时守吴郡以诗遗公曰馆娃宫北发精神粉痩琼寒露叶新园吏无端偷折去凤城从此有双身后山集曰王直方家有苏黄字遂取宋武帝谓谢晦谢混一时顿有两玉人名亭亭前有梅陈后山有诗曰顿有亭前玉色梅情知不肻破寒开似怜顦顇两公客独倚东风遣信来　羣芳谱曰林逋隠居孤山徴辟不就构巢居阁绕梅花吟咏自适徜徉湖上或连宵不返又曰宋张功甫圃中植梅三百本筑堂数间花时居宿其中环洁辉映朗如对月因名其堂曰玉照　又曰华光长老写梅黄鲁直观之曰如嫰寒春晓行孤山水边篱落间但欠香耳　又曰洛都卖花者争先为竒冬初折未开枝置浴室中熏蒸令坼强名早梅终碎无香余顷守桂林立春梅已过元旦则尝青子皆非风土之正杜子美诗云梅橤腊前破梅花年后多惟冬春之交正是花时耳【按此条系范成大语】　又曰王冕隠九里山树梅花千株桃李居其半结茅庐三间自题为梅花屋　地里志曰洪州土贡梅煎
　　梅三
　　原紫蔕　白花【上详梅二　刘义庆逰鼍湖诗曰暄景转谐淑草木日滋长梅花覆树白桃杏发荣光】　一枝　三实【刘向说苑曰越使诸发执一枝梅遣梁王梁王之臣曰韩子顾左右曰恶有一枝梅乃遗列国之君乎　毛诗曰摽有梅其实三兮】　眀目　香口【俱见梅一】云山干腊　洛涘繁荣【山海经曰云山之上其实干腊郭璞注腊干梅也　潘岳间居赋曰退而闲居于洛之涘又曰梅杏郁棣之属繁华丽藻之饰华实照烂言所不能及也】　増紫华緑萼【事类赋折灵山兮攀上林赏紫华兮玩同心　下详梅二】　清癯　低小【梅圣】
　　【俞诗玉骨绡裳韵太孤天教飞雪伴清癯　朱希真咏梅词琼枝低小雪天分外精神好】　返魂同梦【东坡诗返魂香入岭头梅又和杨公济梅花诗谁信幽香是返魂　王昌龄梅诗落落莫莫路不分梦中唤起梨花云东坡梅词云髙情已逐晓云空不与梨花同梦用此也】　原顷筐　调鼎【诗摽有梅顷筐塈之摽落也言渐落多　尚书曰若作和羮尔惟盐梅】　止渇　苦酸【魏武帝与军士失道大渴而无水遂令曰前有梅林结子甘酸可以止渴士卒闻之皆口中水出遂得及泉源也鲍昭诗食梅常苦酸】　庾岭　墓门【大庾岭上梅南枝落北枝开　诗墓门有梅】　酢杏　干□【尔雅曰梅枬似杏实酢　周礼馈食之笾其实干□干□梅也】　嘉卉　生梅【俱详梅二】　摽梅之咏见彼诗人　落梅之歌闻诸乐府【上见梅一　古乐府有落梅之曲】　増浸佛桑　为臛韲【荔枝谱民间以盐梅卤浸佛桑花为红浆投荔枝晴干曝之色红而甘酸可三四年不壊　梅曝干为腊羮臛韲】　冰肌玉骨　雪魄冰魂【东坡咏梅玉骨那愁瘴雾冰肌自有仙风　谢恵连诗梦断笛悲风渚吹防月澹烟邨空想暗香靓色谁招雪魄冰魂】　粉橤琼枝　暗香疎影【朱希真咏梅寒隂渐晓报驿使探春南枝开早粉橤弄香芳脸凝酥琼枝低小雪天分外精神好　林和靖句周羙成词晕酥砌玉芳英嫰故把春心轻漏孤岸峭疎影横斜浓香暗霑襟袖夀阳谩鬭终不似照影一枝清痩】　五月落　一枝斜【黄鹤楼中吹玉笛江城五月落梅花　东坡诗竹外一枝斜更好】　落梅风　迎梅雨【并详梅二】
　　梅四
　　原百人酸【淮南子曰梅以为百人酸不足一梅不足为一人之酸喻众防济】　増巩春【杜甫诗曰夜雪巩梅春】　红绽雨肥【杜甫诗曰红绽雨肥梅】　花御史【刘行简诗曰我尝品江梅真是花御史】
　　梅五
　　原诗梁简文帝雪里覔梅花诗曰絶讶梅花晩争来雪里窥下枝低可见髙处逺难知俱羞惜腕露相让道腰羸定须还剪防学作两三枝　元帝咏梅诗曰梅含今春树还临先日池人懐前嵗意花发去年枝　鲍泉咏梅花诗曰可惜阶下梅飘荡逐风廻度帘拂罗幌萦窗落梳台乍随纎手去还因插来客心屡看此愁眉敛俱开　何逊咏早梅诗曰兔园标物序惊时最是梅衔霜当路发映雪拟寒开枝横却月观花绕凌风台知应早飘落故逐上春来　王筠和孔中丞雪里梅花诗曰水泉犹未动庭树已先知翻光同雪舞落素混冰池今春竞时发犹是昔年枝唯有长顦顇对镜不能窥　庾肩吾同萧左丞咏摘梅花诗曰窗梅朝始发庭雪晩初消折花牵短树幽丛入细条垂冰溜玉手含刺冒春腰逺道终难寄馨香徒自饶　周庾信咏梅花诗曰常年腊月半已觉梅花防不信今春晩俱来雪里看树动悬冰落枝髙出手寒早知觅不见真悔着衣单　陈隂铿咏雪里梅诗曰春近寒难转梅舒雪尚飘从风还共落照日不俱消叶开随足影花多助重条今来渐异昨向晩判胜朝　谢燮咏早梅诗曰迎春故早发独自不疑寒畏落众花后无人别意看　江总咏梅花落诗曰腊月正月早惊春众花未发梅花新梅花芬芳临玉台朝攀晩折还复开满酌金巵催玉柱落梅树下宜歌舞金谷万株连绮甍梅花宻处藏娇莺桃李佳人欲相照摘橤牵花来并笑杨柳条青楼上轻梅花色白雪中眀横笛短箫凄复咽谁知柏梁声不絶　増唐王建塞上梅诗曰天山路傍一株梅年年花发黄云下昭君已殁汉使廻前后征人惟系马日夜风吹满陇头还随陇水东西流此花若近长安路九衢年少无攀处　韩偓梅花诗曰梅花不肯傍春光自向深冬有艶阳龙笛逺吹胡地月燕钗初试汉宫妆风虽强暴翻添思雪欲侵更助香应笑暂时桃李树盗天和气作年芳　王周大石岭驿梅花诗曰仙中姑射接瑶姬成阵清香拥路岐半出驿墙谁画得雪英相倚两三枝　李峤咏梅诗曰大庾敛寒光南枝独早芳雪含朝暝色风引去来香妆面廻青镜歌尘起画梁若能遥止渴何暇乞琼浆　沈佺期梅花落诗曰铁骑防时廻金闺怨早梅雪寒花已落风暖叶应开夕逐新春管香迎小嵗杯盛时何足贵书里报轮台　张谓早梅诗曰一树寒梅白玉条迥临邨路傍谿桥不知近水梅花发疑是春来雪未消　殷尧藩山中梅花诗曰南国看花动逺情沈郎诗苦痩容生铁心自拟山中赋玉笛谁将月下横临水一枝春占早照人千树雪同清好风吹醒罗浮梦莫聴空林翠羽声李绅早梅桥诗曰早梅花满枝发东风报春春未彻
　　紫萼迎风玉枝裂杨柳未黄莺结舌委素飘香照新月桥边一树伤离别逰荡行人莫攀折不竞江南艳阳节任落东风伴春雪　陆蒙和行野梅韵诗曰飞棹参差发早梅强欺寒色尚低囘风怜薄媚留香与月防深情借艶开梁殿得非萧帝瑞齐宫应是玉儿媒不知谢客离肠醒临水刚逢万恨来　罗隠红梅诗曰天赐胭脂一抹顋盘中磊落笛中哀虽然未得和羮便曽为将军止渇来　又咏梅诗曰吴王醉处十余里照野拂衣今正繁经雨不随山鸟散倚风如共路人言愁怜粉艳飘歌席静爱寒香扑酒尊欲寄所思无好信为君惆怅又黄昏　宋林逋山园小梅二诗曰众芳揺落独暄妍占尽风情向小园疎影横斜水清浅暗香浮动月黄昏霜禽欲下先偷眼粉蝶如知合断魂幸有微吟可相狎不须檀版共金尊　又曰翦绡零碎照酥干向背稀稠画益难日暮纵甘春至晩霜深应怯夜来寒澄鲜祗共邻僧惜冷落犹嫌俗客看忆着江南旧行路酒旗斜拂堕吟鞍　王安石梅花诗曰汉宫娇额半涂黄粉色寒透薄妆好借月魂来映烛恐随春梦去飞风亭把盏酬孤艶雪径囬舆认暗香不为调羮应结子直须留此占年芳　又曰结子非贪鼎鼐尝偶先红杏占年芳从教腊雪埋藏骨却怕春风漏泄香不御华知国色祗裁云缕想仙裳少陵为尔牵诗兴可是无心赋海棠又曰浅浅池塘短短墙年年为尔惜流芳向人自有
