<!-- { "loadSidebar": true } -->
　　之【弹琴以彻哀也】　左传曰晋侯观于军府见钟仪问其族曰伶人也与之琴操南音公曰君子也言称先职不背本也乐操土风不忘旧也　又曰初衞侯有嬖妾使师曹诲之琴师曹鞭之公怒鞭师曹三百　韩诗外传曰孔子南游适楚至于阿谷之隧有处女佩瑱而浣孔子曰彼妇人可与言矣抽琴去其轸以授子贡曰善为之辞子贡曰于此有琴而无轸愿借子以调其音妇人对曰吾野鄙之人五音不知安能调琴　列子曰瓠巴鼓琴而鸟舞鱼跃　庄子曰孔子游乎缁帷之林坐杏坛之上弟子读书孔子弦歌鼓琴奏曲未半有渔父者下船而来孔子推琴而起曰其圣人欤　吕氏春秋曰宓子贱治单父弹琴身不下堂而治　又曰伯牙鼓琴钟子期善听之方鼓琴志在太山钟子期曰善哉乎鼔琴巍巍乎如太山志在流水钟子期曰善哉乎鼓琴洋洋乎若流水钟子期死伯牙擗琴絶弦终身不复鼓琴以为世无足鼓琴者也　乐府解题曰水仙操伯牙学琴于成连先生三年不成至于精神寂寞情之专一尚未能也成连云吾师方子春今在东海中能移人情乃与伯牙俱徃至蓬莱山留宿伯牙曰子居习之吾将迎师刺船而去旬时不返伯牙近望无人但闻海水洞汨崩折之声山林窅寞羣鸟悲号舍然而叹曰先生将移我情乃援琴而歌曲终成连回刺船迎之而还伯牙遂为天下妙矣　又曰雉朝飞操者齐宣王时处士牧犊子所作也年七十无妻出薪于野见雉雌雄相随而心悲乃仰天叹曰圣王在上恩及草木鸟兽而我独以不获援琴而歌以自伤　又曰思归引衞有贤女劭王闻其贤请聘之未至王薨太子曰吾闻齐桓得衞姬霸今衞女贤者欲留之大夫曰不可若贤必不我听听亦不贤不足取太子不听遂拘留深宫思归不得归援琴而歌曲终自缢而死　十二国史曰周师经仕魏文侯善鼓琴文侯躭之起舞经怒以琴撞文侯文侯怒使人曵下殿将杀之经曰乞申一言而死文侯曰何经曰臣撞桀纣之君不撞尧舜之主文侯曰寡人过矣乃舍之悬琴于壁以为戒　史记曰驺忌以鼓琴见齐威王威王舍之右室　又曰万石君奋年十五为小吏侍髙祖髙祖与语爱其恭敬问曰若何有对曰独有母不幸失明有姊能鼓琴髙祖乃召其姊为美人以奋为中防徙其家长安中戚里　又曰司马相如素与临邛令王吉相善临邛富人卓王孙有女文君新寡好音故相如缪与令相重而以琴心挑之文君窃从户窥之心恱既罢相如乃使人重赐文君侍者通殷勤文君夜亡奔相如　列仙传曰稷丘公华山道士汉武封禅公乃冠章甫拥琴来迎　刘向别録曰雅琴之意事皆出龙德诸琴杂事中赵氏者渤海人赵定也宣帝时元康神爵间丞相奏能鼓琴者渤海赵定梁国龙徳皆召入见温室使鼓琴待诏赵定为人尚清净少言语善鼓琴时闲燕为散操多为之涕泣者　东观汉记曰上尝问宋通儒之士荐桓谭谭善鼓琴憙郑声上数听恱之间坐府遣吏召谭责问之谭叩头良久乃遣后上令谭鼓琴谭为之失次上问之言其故其后不复令谭给事中　阮籍乐论曰汉桓帝闻楚琴凄怆伤心倚户而悲慷慨长叹曰善哉为琴若此而足矣昔季流子向风而鼓琴听之者泪下　后汉书曰蔡邕字伯喈陈留人性沈审志好琴道以嘉平元年入清溪访谷先生所居山五曲上有幽居灵迹每一曲制一弄三年曲成出呈马融王允董卓等异之　华峤汉书曰初蔡邕在陈留邻人有以酒召邕者比徃而酒以酣客有弹琴于屛邕至门潜听之曰以乐召我而有杀心何也遂反将命者告主人以蔡君至门而去邕素为乡所宗主人遂自追问其故邕具以告莫不怃然弹琴者曰我向见螳蜋方向鸣蝉蝉将去而未飞螳蜋为之一前一却吾心耸然惟恐螳蜋之失蝉也此岂为杀心而形于声者乎邕笑曰此足以当之矣　江表传曰顾雍从蔡邕学琴邕异之曰卿必成名故以名与卿　搜神记曰吴人有烧桐以爨者蔡邕闻其爆声曰此良桐也因请之削以为琴而烧不尽因名焦尾琴有殊声焉　蔡琰别传曰琰字文姬蔡邕之女年六岁夜鼓琴断琰曰第二邕故断一而问之琰曰第四弦邕曰偶得之矣琰曰吴札观风知兴亡之国师旷吹律识南风之不竞由此观之何不知也　马明生别传曰明生随神女入石室金牀玉几琴一五音并奏　晋书曰王敬伯会稽余姚人洲渚中升亭而宿是夜月华露轻敬伯鼓琴感刘惠明亡女之灵告敬伯就体如平生从婢二人敬伯抚琴而歌曰低露下深幕垂月照孤琴空兹益宵泪谁怜此夜心女乃和之曰歌婉转情复哀愿为烟与雾氤氲同共怀　又曰阮瞻善弹琴人闻其能多徃求听不问贵贱长防皆为弹之神气冲和不知向人所在内兄潘岳每令鼓琴终日达夜无忤色　晋中兴书曰戴逵字安道少有文艺善鼓琴太宰武陵王晞闻其能琴使人召焉逵对使者前打破琴曰戴安道不能为王门伶人　孙登别传曰孙登字公和汲郡人清静无为好读易弹琴頽然自得覩其风神若游六合之外者当魏末居北山中以石窟为宇编草自覆阮嗣宗见登被髪端坐岩下遥见鼓琴嗣宗自下趋进莫得与言嗣宗乃长啸与琴音谐和登因啸和之妙响动林壑　文士传曰嵇康临死顔色不变谓其兄曰向以琴来否兄曰已至康取调之为太平引曲成叹息曰太平引絶于今日耶　语林曰嵇中散夜灯火下弹琴有一人面甚小斯须转大遂长丈余黑单衣草带嵇视之既熟乃吹火灭曰耻与魑魅争光世说曰晋戴颙字仲若父逵髙尚不仕颙年十六遭
　　忧不忍传父之琴与兄勃各造新弄勃五部颙十五部又制长弄一部并传于世　又曰会稽贺思令善弹琴常夜在月中坐临风鸣弦忽有一人形貌甚伟着械有惨色在中庭称善便与共语自云是嵇中散谓贺云卿手下极快但仿古法未备因授以广陵散遂传之于今不絶　又曰会稽有防风屡见城邑常跂雷门上脚垂至地晋横阳令贺韬义鼓琴防风闻琴声在贺中庭舞　幽明録曰刘宗善琴忽得困病许逊曰近蒋家女相録在山石间专使弹琴作乐恐欲致灾也宗曰吾尝梦见女子将吾宴戏恐必不免逊笑曰蒋姑相爱重恐不能相放耳以为诔之今去当无患也宗渐瘥　沈约宋书曰萧思话领左衞将军尝从太祖登钟山北岭中道有盘石清泉上使于石上弹琴因赐以银酒钟谓曰相赏有松石间意　又曰衡阳王义季镇京口长史张劭与戴颙姻通迎来止黄鹄山林涧甚美颙憇于涧义季亟从之游颙衣野服为义季鼓琴并新声变曲皆与世异也　又曰衡阳王义季镇京口戴颙为义季鼓琴并新声曲其三调游弦广陵止息之流皆与世异太祖每欲见之尝谓黄门侍郎张敷曰当防戴公山也以其好音长给正声伎一部颙荅何当白鹄二声以为一调号为清旷　萧子显齐书曰王仲雄善弹琴当时妙絶江左有蔡邕焦尾琴在主衣库上勅五日一给仲雄又曰尚书令柳世隆少立功名晩专以谈义自业善
　　弹琴世称柳公双璅为士品第一常自云马矟第一清谈第二弹琴第三在朝不干世务垂帘鼓琴风韵清逺甚获世誉　增列仙传曰华山毛女猎郎见常居岩弹琴　天中记曰北齐郑述祖字恭文开封人能鼓琴自造龙吟十弄云尝梦异人弹琴寤而写得当时以为絶妙　唐司马承祯传睿宗引入中掖庭问其术帝曰广成之言也锡宝琴霞文被还之　辨音集唐李年至岐王宅闻琴曰此秦声良久又曰此楚声主人入问之则前弹者陇西沈妍后弹者扬州薛满　唐礼乐志髙宗以琴曲寖絶令有司习吕才言舜弹五之琴歌白雪之诗是知琴操曲弄皆合于歌今以御雪诗为白雪歌帝善之　乐纂曰赵耶利唐初天水人也以琴道见重海内帝王贤贵靡不钦风旧错谬十五余弄皆削凡归雅弟子达者三人并当代翘楚贞观十年终于曹夀七十六弟子宋孝臻公孙常数百年内将传于马氏国史补曰张靖少时会名客观郑宥弹琴宥调二琴至切各置一榻动宫则宫应动角则角应稍不切乃不应宥师董庭兰尤善泛声　又曰李汧公勉雅好琴常斲桐又取漆角为之多至数百张求者与之有絶代者一名响泉一名韵磬自宝于家京师又以樊氏路氏为第一路氏有房太尉石枕损处惜之不理蜀中雷氏斲琴尝自品第上者以玉次者以瑟瑟又次以金徽螺蚌又曰董庭兰三为沈祝声皆琴声也　尚书故实曰
