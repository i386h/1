<!-- { "loadSidebar": true } -->
　　澈置之室中明如满月　五代史吐蕃妇人戴瑟瑟珠珠之最好者一珠易一良马【瑟瑟碧珠也】原晏子曰景公为履黄金之綦饰以银连以珠良玉之絇其长尺冰月服之以听朝晏子朝公迎之履重仅能举足晏子曰古者圣人制衣服冬轻而暖夏轻而清今金玉之履冰月服之是重寒也　庄子曰黄帝游乎赤水之北登乎昆仑之山遗其珠使智索之而弗得使离朱索之而弗得使吃诟索之而不得也乃使象防黄帝曰异哉象防乃可以得之乎　又曰河上有家贫穷恃纬萧而食者其子没渊得千金之珠父谓其子取石来鍜之曰夫珠必在骊龙颔下子得之必遭其睡也使而寤子尚奚微之有哉　增又曰夫唾大者如珠小者如雾原吕氏春秋曰以隋侯之珠弹千仞之雀世必笑之何也所用重所要轻也　韩子曰楚人卖珠于郑为木兰之椟薫以桂椒缀以珠玉饰以玫瑰缉以翡翠郑人买其椟还其珠可谓善卖椟不可谓善鬻珠也　又曰子胥出走边侯得之子胥曰上求我也以我有美珠也今我已亡之矣且曰子取之边侯忧而释之　淮南子曰明月之珠不能无纇　又曰楚王亡其猿而林木为之残宋王亡其珠于池中而鱼为之殚　增任子曰丹渊之珠沈于黄泥　盐铁论曰珠玑出桂林距汉千余里　説苑曰墨子谓滑厘曰今凶年有欲与子隋侯之珠者曰不得卖也以为饰又欲与子钟粟者曰得珠不得粟不得珠得粟子将何择滑厘曰粟可取也　论衡曰今审知有富贵之命则幽居候之不须劳形求索也犹珠在山不求贵价于人人自贵之命富之人筋力自轻命贵之人才智自髙　抱朴子曰识珍者必拾浊水之明珠赏气者必采秽薮之芳蕙　原东方神异经曰西北荒中有二金阙髙百丈【一作相去百丈】上有明月珠径三寸【一作二尺】光照千里　增蔡邕劝学曰明珠不莹焉发其光寳玉不琢不成珪璋原捜神记曰南海之外有鲛人水居如鱼不废缉绩其人能泣珠　万震南州异物志曰合浦民善游采珠儿年十余嵗使教入水官禁民采珠巧盗者蹲水底刮蚌得好珠吞而出　广志曰莫难珠其色黄生东夷有明珠称夜光有大珠径寸或围二寸已上出黄支【一作枝】有至圆珠置之平地终日不停有石珠铸石为之一名朝珠　裵氏广州记曰鲸鱼目即明月珠故死不见有目精　増博物志曰五月五日取青蛉头土中埋皆成青珠　梁四公传杰公语梁武帝曰如意珠上者夜光照四十里中者十里下者一里光之所及无风雨雷电水火刀兵诸毒厉骊珠九色上者夜光百歩中者十歩下者一室光之所及无蛇虺虫豸之毒虫珠七色而多赤其虫六足二目目当其陷处有凹有铁鼻蚌珠五色皆有夜光及数尺无瑕者为上有瑕者为下蚌蛛生于蚌腹与月盈亏蛇珠所致隋侯即其事也　唐刘恂岭表録异曰亷州海水之中有洲岛岛上有大池谓之珠海每年刺史修贡自监珠戸入池采珠以充贡赋　耆旧传曰太守贪珠即逃去孟尝还珠之池皆生老蚌剖而取珠池在海上其底与海通又池水至深无可测也取小蚌肉贯之蔑曝干谓之珠母容桂人率如脯烧之以荐酒内有细珠如粱粟乃知珠池之蚌随其大小悉胎中有珠矣　杜阳杂编开元初罽宾国贡珠光明洁白可照一室视之则有仙人玉女云鹤绛节之象动摇其中及代宗即位寳库中往往有神光异气　山堂肆考唐大厯中林邑献云珠五色又名诰多珠同菖蒲煑食可数日不饥又容州海渚亦产珠置官掌之宋太宗太平兴国二年容州始贡珠百斤赐担负者银带衣服　续文献通考金大定九年罢东南路采珠　又曰元产珠之所大都南京罗罗硕达勒达广州又曰世祖中统三十年回回献大珠要价数万上曰
　　珠何用当留是钱以赈贫遂却之　又曰至大四年近侍有言贾人献美珠者帝曰吾服御雅不喜饰以珠玑生民膏血不可轻耗汝等当广进贤才以恭俭爱人相规不可以奢靡蠹财相导言者慙而退　又曰明嘉靖中广东进珍珠三千二百余颗
　　珠二
　　原捜神记曰隋侯行见大蛇伤救而治之其后蛇衔珠以报之径盈寸纯白而夜光可以烛室故厯世称焉又曰吴王夫差女名紫玉死亡童子韩重至冢前哭祭之女乃见形将重入冢遗径寸明珠　又曰有鹤为弋人所射穷而归哙参参収养疗治疮愈而放之后鹤夜到门外参执烛视之鹤雌雄双至各衔明珠以报参焉　王孙子曰昔衞灵公坐重华之防侍女数百随珠照日罗衣从风仲叔御入谏灵公下席再拜曰寡人过矣　吕氏春秋曰宋桓司马有寳珠抵罪出亡王使人问珠之所在曰投之池中于是竭池而求之鱼尽死焉此言祸福之相及也　拾遗记曰燕昭王怀黒蚌之珠当隆暑体自轻凉号曰招凉珠　三辅故事曰秦始皇骊山起陵髙五十丈下以水银为泉以明月珠为日月　列仙传曰朱仲者防稽市贩珠人汉髙后时募市三寸珠乃诣阙上之赐金五百鲁元公主私以七百金从求之仲献四寸珠而去不知所之　三秦记曰昆明池昔有人钓鱼纶絶而去遂通梦于汉武帝求去钩帝明日戏于池见大鱼衔索帝曰岂梦所见耶取而放之间三日池边得明珠一双帝曰岂非鱼之报耶　幽明録曰汉武帝幸河渚闻歌之音俄而有老公及年少数人出皆长八尺九寸为帝奏乐饮酒老公顾命取洞穴之寳一人受命下没川底得一大珠径数寸明耀絶世上问东方曰河底有一穴深数百丈中有赤蚌生此珠焉　汉书曰武帝时使人入海市明月大珠至围二寸巳下　又曰昭帝上官太后被珠襦废少帝为昌邑王　又曰董偃与母卖珠为业偃年十三随母入馆陶公主家左右言其姣好召见曰吾为母养之因得幸　汉武故事曰帝起神屋堂以白珠为帘瑇瑁为防东观汉记曰显宗时钟离意为尚书交趾太守坐赃
　　千金征还伏法诏以资物班赐羣臣意得珠玑悉以委地而不拜赐上怪问其故对曰臣闻孔子忍渴于盗泉之水曾参廻车于胜母之闾恶其名也此赃秽之宝诚不敢拜受帝嗟叹曰清乎尚书之言乃更以库钱三十万赐之　谢承后汉书曰孟尝为合浦太守郡境旧采珠以易米食先时二千石贪秽使民采珠积以自入珠忽徙去合浦无珠饿死者盈路孟尝行化一年之间去珠复还　又曰汝南李敬为赵相奴于鼠穴中得系琢珰珥相连以问主簿对曰前相夫人昔亡三珠疑子妇窃之因去其妇敬乃送珠付前相相慙追还去妇　续汉书曰扶风人士孙奋居富而性梁冀以马桑遗之从贷钱五千万奋以三千万与之冀大怒乃告郡县认奋母为其守藏婢云盗白珠十斛紫金千斤以叛遂收考奋兄弟死于狱中悉没赀财亿七千余万　蜀志曰宗预使呉孙权泣别曰君每衔命结二国之好今孤衰老恐不复见遗预大珠一斛　幽明録曰王敦台吴猛猛至江口入水中命船人并进船至大雷见猛行水上从东北还逆船弟子问其故猛云水神数兴波浪贼害行旅蹔过约敕以真珠一握为信　增拾遗记曰石季伦所爱婢数十人季伦尝屑沈水香尘末布象牀上使所爱者践之无迹则赐真珠百徘若有迹者即节其饮食令体轻故闺中相戯曰尔非细骨轻躯那得百琲明珠【琲贯之名也】　唐书曰贞观中桂州都督李节以清慎闻身没之后其家卖珠上闻之曰此人生时宰相言其清白今日既然举者岂得无罪魏征諌曰节为国立功前后大赏赉居官终殁不言贪残妻子卖珠未为有罪伏惟再思上抚掌曰造次不思遂有此语方知谈不容易　事文类聚狄仁杰调汴州参军阎立本异其才曰君可谓沧海遗珠矣　开元遗事张説为相有人惠一珠绀色有光事有遗玩此珠便觉心神开悟名曰记事珠说秘而寳之　明皇杂録明皇赐虢国照夜玑盖希世之寳也　冯纂记事珠曰于授幼时以緑真珠胜为帘柙授读书数真珠以记日辄一遍　杜阳杂编唐顺宗时拘弥国贡履水珠色黒类铁大如鸡卵其上鳞皱其中有窍云持入江海中可行洪波之上上遂命善浮者以五色丝贯之系于左臂遣入龙池其人则渉于波上如履平地潜入水中良久而出遍身略无沾湿上竒之至长庆中嫔御试弄于海池遂化为黒龙入于池内俄而云烟起不复追讨　山堂肆考五代马植为安南都防州部废池珠玉复生　宋沈存中笔谈熙宁中驻辇国使人入贡乞依本国撒殿诏从之使人以金盘贮珠跪捧于殿槛之间以金莲花酌珠向御坐撒之谓之撒殿乃其国至敬之礼也朝退有司埽殿得珠十余两分赐　鸣道集宋庆厯中广州有蕃商死珍珠没官上命取禁中钱易之以赐张贵妃时禁中同辈因此有于上前乞防和买者京师珠价遂致腾踊上颇知之一日别殿赏牡丹妃嫔毕集贵妃最后至乃以前日珍珠为首饰以夸同辈上望见以袖掩靣曰满头白纷纷地更没些忌讳贵妃慙赦起易之上乃大悦自是禁中不戴珠价大减　湘山野録唐质肃公介谪潭州一巨商私藏蚌胎为闗吏所捜太守以下轻其估悉自售焉分珠事发奏方入仁宗谓近侍曰唐介必不肯买案且奏覆覧之果然　续文献通考金天德四年十一月买珠于乌尔古徳哷勒部及富里路禁百姓私相贸易仍调两路民夫采珠一年　元史察罕传世祖即位赐珠二串　又耶律希亮传希亮至叶美里城定宗遗以耳环二珠大如榛实价值千金欲穿其耳使带之希亮辞曰不敢因是以伤父母之遗体也且无功受赏尤不可王乃解金束带遗之曰系此于遗体宜无伤
　　珠三
　　原夜光　明月【上详前一　沈怀逺南越志曰海中有大珠明月珠水精珠】　照金阙　归瑶台【上详前一　太公六韬曰武王入殷释纣之所拘刑罪皆免之归瑶台之珠】吐泽　藏渊【春秋保干图曰吐珠于泽谁能不含宋均注曰珠出于野泽之中谁能不舍取以为宝也　庄子曰修其道之谓备不以物挫志之谓完君子明此则韬乎其事沛乎其为万物逝也若然者藏金于山藏珠于渊也】　编星　照月【尚书考灵曜曰甲子冬至日月五纬俱起牵牛日月若编珠　洞记曰帝起甘泉望风台台上得白珠如花一枝帝以饰九华之盖望之若照月也】　凤衔龙吐【王子年拾遗记曰黄帝之子名青阳是曰少昊一名挚有白云之瑞号为白帝有凤衔明珠致】
