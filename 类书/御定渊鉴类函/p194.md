<!-- { "loadSidebar": true } -->
　　原颂晋牵秀黄帝颂曰邈矣皇轩应天载灵通幽远览观象设形诞敷厥训彞伦攸经徳从风流化与云征皇猷允塞地平天成爰登方岳封禅勒成纷然凤举龙腾太清违兹九土陟彼髙冥民斯攸慕涕泗沾缨遐而不坠式颂德声　増晋陆云汉髙祖盛徳颂曰于皇汉祖纂冑有唐平章在昔文思百王丹辉栖列火精幽光爰兹圣绪頽维弛纲灵曜耀烁隮景扶桑则天未坠重规旻苍其规伊何横干作峻厥徳不回矩地能顺有秦不竞罔拯黔首震惊予师思处神主上帝曰咨有鉴有赫乃眷伊汉此惟予宅明明圣皇既受帝祉云腾下邑风骇泗水仰镜天文五纬同晷俯察云符神母爰止思文圣王克广克遐威凌羣桀徳润诸华爰祀天人天人攸嘉爰辑蒸徒所和既和既和既顺乃矢徳音丰沛之旅其防如林朱旗虹超彤斾电寻推师萧曹抚劒髙吟元戎薄伐时罔不龛凌波川溃肆野陆沈咸阳克沴既系秦后峩峩阿房乃清帝宇穆穆圣皇天保攸定有项畔换不式王命王命既愆黜我西土于铄王师遵时匪怒爰赫乗亹席卷三夏啴啴戎轩矫矫乗马燮伐强楚至于垓下天诛薄曜暴籍授首区夏既混宇宙蒙乂肃肃帝居巍巍神器有皇于登是临天位绣文于裳组华于黻明明天子有穆其容至止锵锵相惟辟公宣声路寝发号紫宫颂此恺悌以畜万邦思乐皇庆协于时雍琴瑟在御大予舞功越裳委贽肃慎来王明明圣皇闿国乗制分圭祚劳河山命誓礼律克彰典文垂艺有汉恢恢疏罔不替圣功克明九方孔安良宰内干武臣外闲渐泽冀域沾被戎蛮连光大业万载不刋　隋薛道衡隋髙祖功德颂曰太始太素荒茫造化之初天皇地皇杳冥书契之外其道絶其迹逺言説所不诣耳目所不追羲轩以降爰暨唐虞则乾象而施法度观人文而化天下帝王之任可重圣哲之道为尊夏后殷周之国禹汤文武之主功济生人声流雅颂然陵替于三五慙德于干戈秦君闰位用刑名为政本汉执灵图杂霸道而为法当涂兴而三分峙典午末而四海乱九州封域窟穴鲸鲵之羣五都遗黎蹴蹋戎马之足虽元行定嵩洛木运据殽函未止沧海之流讵息昆山之燎叶千龄之旦暮当万蔕之一朝者其在大隋乎粤若髙祖诞圣降灵则赤光照室韬神晦迹则紫气腾天龙顔日角之竒玉理珠衡之异着在图箓彰乎仪表而帝系灵长神基崇峻邠岐之累德异丰沛之勃起龙跃凤翔濡足援手应赤伏之符授元弧之箓命百战百胜之将动九天九地之师廓氛雾于区宇出黎元于涂炭天柱倾而还正地维絶而更纽殊方稽颡识牛马之内向乐师伏地惧钟石之变声万姓所以乐推三灵于是改卜坛场已备犹五让之心亿兆难违方从四海之请光临宝祚展礼郊丘舞六代而降天神陈四珪而飨上帝乾坤交泰品物咸亨酌前王之令典改易徽号因庶民之子来移创都邑天文上当朱鸟地理下据黑龙正位辨方揆景于星日内官外座取法于辰象悬政教于魏阙朝羣后于明堂除旧布新移风易俗八荒无外九服大同四海为家万里为宅乃休牛散马偃武修文爰命秩宗刋定五礼申勑太常改正六乐玉帛尊俎之仪节文乃备金石匏革之奏雅俗始分而留心政术垂绅听览早朝晏罢废寝忘餐忧百姓之未安惧一物之失所行先王之道夜思待旦革百王之弊朝不及夕见一善事喜彰于容止闻一愆犯叹深于在予薄赋轻徭务农重谷仓廪有红腐之积黎萌无阻饥之虑天性和恕仁慈恻隐恩加禽兽胎卵于是获全仁霑草木牛羊所以勿践至于宪章重典刑名大辟伸法而屈情决断于俄顷故能彞伦攸序上下各肃左右絶謟防之路缙绅无势力之门小心翼翼敬事于天地终日干干诫慎于无极陶黎民于德化致风俗于太康公卿庶尹遐迩岳牧佥以天平地成千载之嘉防登封降禅百王之盛典宜其金泥玉检展礼介丘飞声腾实常为称首天子为而不恃成而不居冲旨凝邈固辞弗许而虽休勿休上德不德更乃洁诚岱岳逊谢咎方知六十四卦谦防之道为尊七十二君告成之义为小巍巍荡荡无得以称焉而深诚至德咸达于穹壌和气薫风充溢于防县二仪降福百灵荐祉日月星象风云草树之祥山川玉石鳞介羽毛之瑞嵗见月彰不可胜纪古语称圣人作万物覩神灵滋百宝用此其效矣庶冯豪翰敢希赞述昔堙海之禽不増于大地泣河之士非益于洪荒尽其心之所存忘其力之所及輙缘斯义不觉斐然乃作颂曰五运叶期千龄肇旦赫矣髙祖人灵攸赞圣德挺生神谋独断瘅恶彰善凶静难宗伯揆仪太史练日孤竹之管云和之瑟展礼上元飞禋太一珪璧朝防山川望秩占揆星影移建邦畿下冯赤壤上叶紫微布政衢室悬法象魏帝宅天府固本崇基匈河瀚海龙荒狼望种落陆梁时犯亭障皇威逺慑帝德遐畅稽颡归诚称臣内向勾越提封斗牛星象积有年代自相君长大风未缴长鲸漏网授钺天人豁然清荡礼敎周备车书大同复禹之迹成舜之功礼以安上乐以移风忧劳庶绩矜育黔首三面解罗万方引咎纳民轨物佥登仁寿圣化隆平生人熙阜防心恭己奉天事地协气横流休风绍至坛场望幸云亭虚位推而不居圣道弥粹齐迹姬文登发嗣圣道汉光传庄宝命知来藏往元览幽镜鼎业灵长洪基隆盛尚想睿图永维圣则道洽幽明仁霑动植爻画不陈乾坤将息微臣作颂用申罔极　原唐太宗颂曰厥初造化人伦既兴乃建君长司牧黎烝肇自爻画爰代结绳轩昊既谢唐虞以升后隋德衰顺时革命三季之末干戈是争赫矣神武经期作圣下括九围上齐七政业统文武勲迈髙光何险不济何患不攘士女胥悦篚厥黄斯物之至昭于我王我王覆育资生怀造配尧登唐方周在镐翕受敷施明征定保允迪厥德惟清帝道帝道钦明天下和平三时不害百谷以成我庾斯积如坻如京既富而敎讼息刑清明明天子令闻不已百姓为心万方在己家赖寛政朝称多士齐一华戎混同书轨东池溟渤西苑嵎丘八蛮职贡六狄怀柔至德潜洽元化滂流日慎一日虽休勿休先天不违灵物效质丹羽仪韶翠黄承辔甘露零草祥风应律嘉禾醴泉比焉自出符瑞见兮焕图书坛场设兮望銮舆至人忘已体中虚凝神姑射厌宸居厌宸居叶冥契龙驾升兮邈遐逝垂元范兮光来裔与象兮长昭晰飞英声兮越三代永锡祚兮亿万载　顔师古圣德颂曰缅寻遐代详观往五胜质文三正沿革乱多化尠明寡晦积炎精既沦大运斯斁茫茫率土黯焉已夕皇矣大圣诞受天符云飞九域电击八区共工慝毙涿鹿妖除枝换斯撤搀枪靡余建武戢刃偃伯衅车蠲苛削密求瘼恤隐琴瑟更张衔防俱尽满堂已乐声诵犹轸扇暍垂仁泣辜流悯吏勉端洁民归愿谨肃恭禋祀祗事上天永惟孝享式备吉蠲外崇耆耋内睦亲婣嵗时缣纩春秋醴饘防嫠是恤疴瘵斯痊闾阎外戸马牛内廏畎畞相移康庄交譲勿用桴鼔无虞亭障賮纳鲛人朔班狼望至诚感庆休气致祥驯扰一角栖集五章华平挺干朱草曜芳良耜畟畟多稌穰穰国储亿庾家登万箱旌彼髦彦任仗忠力光被心膂列居槐棘如砥之平如矢之直淑慎微务精明品式菁菁者莪芃芃彼棫脩容礼闱翺翔书圃谈极五际翫慕三古杳眇义窟恢宏学府儒墨兼陈申韩迭去岂资伯亮宁劳封钜德音髙朗丝言昭普黄竹丽章柏梁清引沈郁澹雅疏通敏迅抽演阙文网罗遗韵孰登奥室罕窥墙仞妙心洞达神笔允从磥硌新势奋发奇峰珪稷钩婉雾散烟浓竦同企鹤嶎若据龙岂唯于赵信乃过钟道惟天纵艺兼人术用而不知而不疾至德无象微言罕述玉裕桂宫金植兰室礼极敬爱行归忠一天下文明日月贞观百神受职三灵叶赞泰阶既平光华常焕超轩跨昊腾周轶汉万寿无疆永延遐算　李百药皇德颂曰臣闻圣人与天地合其德与日月合其明含吐阴阳之气弹压山川之精叶吹万以亭育总得一而为贞我所以诞膺明命大保鸿名　又曰惟皇唐之独运冠风声之往初练五气于圆盖张四极于方舆定羣雄之逐鹿拯方割之为鱼在炎灵之交丧属皇舆之败德降荐瘥于上元恣咆哮于中国无小无大图帝图王匹夫匹妇为蟊为蠈举率土而咸弃虽同舟而作慝彼独夫之肆志何汨典而乱常固违道而灭徳实罔念而作狂始结怨于庶黎终自絶于彼苍八荒九有山溃川竭天轴且回地维将絶文章咸荡风雅咸缺在忠良而必焚罄冠冕而同裂或滔天而嫁祸或触山而作孽极殷区以陆沈尽汉涂而喋血天纵神武景属上皇自白水而龙跃肇参墟而凤翔在中涂而听诵将再驾而翦商惟神机之独运乃抚翼而髙命苍兕而临河曲杀黑龙而济冀方指牧野而泰誓师鸣条而侮亡　又曰惟圣徳之怀远敷彞伦于絶漠合綦防而作贡极遐方而献琛荐环裘而委质候风海而归心周八荒而率俾重九译而相寻效狻猊于昧谷维神屏于邓林应咸池而率舞游上苑而怀音竭宝用而咸竞罄虚心而毕举乍鸣观阁时游禁籞文表仁义声谐律吕下神雀于帝台导甘泉于神渚书龙匣河图将游东鲽西鹣云亭载伫其余藏山秘泽之珍摭实排虚之侣俱叶契于图牒差无得而称序　又曰昔天灵八万千嵗姬周三十六王葢厯数之眇小曽不足以揄扬惟圣朝之期运符上帝之防昌臣下拜而稽首献福夀之无疆资卜年与卜厯共地久而天长増唐一行明皇起义堂颂曰并州起义堂者皇天造帝之初髙祖誓众之地隋氏失御国乱无家小道自贤大才胥忌上帝不歆黎人咸戚六军逾海而东败万乗过江而南覆豺狼入邑猰防争人黔首嚣然方将无诉我髙祖感之乃龙跃晋水凤翔太原百神前驱万姓来奔用汤武之兵静新室之乱遵唐虞之绪承太王之基率百官受终于文祖辑五玉班瑞于诸侯圆禋方之礼备封功爵徳之议允约法惟简代虐以寛子恵困穷怀柔蛮貊金石一变日月重华近古以来未有革命易姓若此之盛者也非天私我有唐惟天祐于积徳非唐求于人庶惟人怀于累仁当此之时太宗内啓圣谋外行专断躬擐甲胄跋履山川驾英雄而为奥主一区域而定大业周诗曰昊天有成命二后受之信今之谓也于戏先后舍元子而立予主鬯烦大位而付予天下自髙祖创业百有六战钦承丕绪十有四载东西南北无思不服山川神亦莫不宁宁惟艺祖储福之所致岂予幼孙菲徳之能及方将运心于妙之境励志于造化之炉发令为祥符施惠为霖雨任贤为两曜仗能为四时俾溥天之下有形者遂全怀生者自足树铺野茧田种嘉谷斵雕为朴捐珠弃玉追大庭而齐风梦华胥而同俗非曰能尔愿凭宗祏而效焉癸亥之嵗献春正月济河横汾省方展义存问黎老缅慕本邦城郭岿然桑梓如旧览风物之忧思寻王业之艰难惟髙祖若天地之开辟化成万惟太宗若日月之照临光于四表肇基发迹实在于兹前人有言曰礼不忘本乐保其德如姬咏周原刘歌沛邑思我烈祖如闻叹息之音嗟尔后人无忘成功之颂颂曰皇矣上帝临下有赫降监四海求人之瘼吁彼隋炀其政不获眷我髙祖此惟其宅髙祖诞灵骞飞晋阳万夫一心元戎启行火旗炎炎云鸟洋洋五星迓汉万国讴唐天网恢疏王师节制威惟连戮老生摧毙山只引军河龙渡帝渭仓散积离宫弛闭关辅来苏远方咸惠长安宫室上法太微隋迁宝鼎唐在璿玑仗入双阙诏出九围三灵协载百禄同归帝谓太宗表正封略涛荡飇埽霆驰电烁劒不摧锋弩无再彍西平汧陇东取河洛杲密徳充头悬面缚北走獯鬻南达蛮荆辽碣作乂梁岐厎平海隅苍生莫不来庭于昭义堂誓众资始天命所起于胥颂美维予小子夙夜敬止于戏皇王绪思不忘　吕温皇帝亲庶政颂曰臣闻光宅大宝茂育羣生神而眀之必在上圣然则所同者道所异者时或以垂拱仰成或以励精自致及乎俗跻仁夀理洽时邕弛张之政不殊劳逸之功则倍我皇帝体至化含元精苞乾纲履坤顺诞膺骏命恢纂鸿休宣八圣之重光集百灵之奥祉如天之焘如地之容鼓义为雷霆奋仁为风雨干璇衡而转七曜悬金镜而纳九围廓氛沴而川澄沓祯祥而山委百姓不知其日用羣臣无望于清光而乃业迈乎前王功髙乎古烈圣作物覩孰知其源陛下自代天统物之初则以屈己济人为意防临庶政穷总万枢四策贤良六亲郊祀夏景昃而方食寒星在而求衣寸阴不舍于论思子夜独观乎啓事除一物之患而品以安伸匹夫之寃而庶狱自直弃瑕而録用含垢而宥过小善可纪必拔于宸衷片言有孚不忘于睿听至如天时之丰约地利之险邦赋之盈虚师律之贞暴闾阎之疾苦稼穑之艰难人风之情伪吏治之得失莫不密归神算潜纳皇明虽阴阳不能以气欺虽神不能以形遁何细而不及何大而不包何秘而不彰何难而不就犹复登台念在险之惨闻乐思向隅之情御裘感短褐之寒临膳忧箪食之馁日慎一日既泰而不自泰既安而不自安兢兢乎业业乎此其所以广运而有成全功之克举者也然而感覆焘之恩者欲天之弥髙荷容载之徳者欲地之弥厚仰照临之明者欲日月之弥光防臣被淳风饮元泽亲挹行事亲覩升平忧劳诚难愿陛下勉之而已美善诚尽愿陛下保之而已再拜稽首献皇帝亲庶政颂一首其词曰士师迈徳元皇储庆幽而复曜髙祖受命贞观致理开元殷盛艰而复康皇帝亲政受命维何邈万斯年亲政维何夕惕干干天道福谦我则奉天人生在勤我则率先忧尧之心劳禹之形求人之瘼思国之经年亦丰止御膳不馨夜如何其皇寝未宁脩文偃武太和氤氲海不扬波天无纤氛鸟章之长椎髻之君防朝明庭其从如云巍巍崇崇于穆昭融宜播大乐以宣皇风鉴锵盛徳蹈厉神功下臣作颂永示无穷　明徐中行皇帝即位颂曰于赫允烈在明八叶饬堪舆淬日月陛下握元命之符御六龙而爰发敷渊圣之神孝禀后祖之闳法朅宣告于皇只洽七庙而周谒嗣适统以正祚信大厯之攸协嵗盛徳之次离实蕤賔之纪节日惟寅而肇贞辰届宵而未晰奏镛鼓以伶伦运玉舆而啓闼践太微之法座畅九之阊阖令德备矣穆穆皇皇吉仪具戒既敇既匡肃肃法衞烈烈燎阳天军奉翼云旌抗张于是百僚俨以趋进盛佩服之锵锵咸稽首以共臣荷大礼以肃将登宗伯以锡诏覃濊泽于万邦涤宿污而布化俗更始以向方将广继述之丕志准熙皞于陶唐焕嘉厘之日贶隆万寿以无疆猗兮休兮圣道明昌小臣含庆声流颂章
