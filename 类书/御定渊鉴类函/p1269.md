<!-- { "loadSidebar": true } -->
　　斩居庐【后汉书桓荣字春卿事九江朱普普卒荣乃奔丧土成坟　白帖郭禹师郭荷荷卒服斩衰居庐】　心丧三年　庐墓六载【礼记事师服勤至死心丧三年　史记孔子丧弟子三年丧毕唯子贡庐墓六年而去】　增侯芭起墓　余庆行丧【后汉书侯芭从扬雄受太元法言雄卒芭为起坟丧之三年　唐书王义方死门人员半千何彦先行丧植松栢墓侧三年乃去半干始名余庆也】　封疏乞留　服缞防葬【啖助传施士匄吴人兼善左氏春秋以二经教授由四门助教为博士秩满当去诸生上疏乞留凡十九年卒于官弟子共葬之　江南野史江梦孙集门生子弟说释经义卒时年八十五葬之日自逺方至者几千人而服缞绖徒跣者百许】　情重师资　谊尊道德【后汉书亷范事师薛汉后辟公府防薛汉坐楚王事诛故人门生莫敢收视范独往收敛之显宗怒范叩头谢曰臣无状心谓汉等皆已伏诛不胜师资之情因贳之　又朱穆字公叔躭学鋭意同郡赵康叔盛者隐于武当山清浄不仕以经传教授穆时年五十乃奉书称弟子及康殁葬之如师其尊德重道为当时所服】　立庙藏衣　违经着服【文苑英华申修殁后其弟子以师所居立庙藏衣冠琴书人谓越礼　又兖州人平辨受业于田才才亡辨着服六年庐于墓侧刺史以为违经越礼造妄异端禁锢三年辨妻遣小女上防称寃亷察弹刺史刑狱不当】
　　师四
　　原能自得师【尚书能自得师者王】　函丈【礼凡讲说之席函丈注函容也中间一丈之地足以指画】　不足师【礼记记问之学不足以为人师】　无当五服【礼记师无当于五服五服弗得不亲】　亲师【礼记安其义而亲其师】　以贤得民【周礼太宰以九两系国民三曰师以贤得民】　三盈三虚【论衡少正卯在鲁与孔子并孔子之门三盈三虚唯顔渊不去】虚往实归【庄子常季问于仲尼曰王骀兀者也从之游者与夫子中分鲁立不教坐不议虚而】
　　【往实而归固有不言之教无形而心成者耶是何人也仲尼曰夫子圣人也丘直后而未往耳丘将以为师而况不若丘者乎奚假鲁国丘将引天下而与从之】　是吾师【左传子产曰其所善者吾则行之其所恶者吾则改之是吾师也】　可为帝师【史记老父出一编与张良曰读是可为帝王师】下帷【汉书董仲舒下帷读书弟子以次相受或不见其面也】　稽古赐车【后汉书桓荣明帝时为师傅以所赐车马陈于庭曰此稽古之力也】　附近朱蓝【汉纪童子魏照求师郭泰供给洒扫泰曰当精义讲学何劳相近照曰经师易得人师难求欲以素丝之质附近朱蓝】　增人伦之表【世说太傅东海王越镇许昌以王安期为记室参军雅相钦重敕世子毗曰夫学之所益者浅体之所安者深娴习礼度不如式瞻仪形讽诵遗言不如亲承音旨王参军人伦之表汝其师之】　祁祁生徒【潘岳闲居赋曰两学齐列双宇如一右延国胄左纳良逸祁祁生徒济济儒术】　遣吏送归【晋王承传承为东海太守有犯夜者为吏所拘承问其故答云从师不觉日暮承曰鞭挞越以立威名非政化之本遣使送归家】　隔幔讲礼【裴景仁前秦记苻坚幸太学问博士经典博士卢壸对曰周官礼注未有师韦逞母宋氏传其父业得周官音义自非此母无可授后生于是就宋立讲室书堂生徒一百二十人隔绛纱幔而受业焉拜宋爵号文宣君赐侍婢十人】　古之曹郑【南史刘瓛姿状纎小儒业冠于当时都下贵游士子莫不下席受业当时推为大儒以比古之曹郑】　芒屩布衣【南史范缜从沛国刘瓛学芒屩布衣瓛门多车马贵游缜在其间并无愧耻及长博通经术尤精三礼】　师道自居【唐书王珪兼魏王泰师王见之为先拜珪亦以师道自居】　见师先拜【唐本纪唐顺宗重师傅见辄先拜】　榎楚废弛【栁宗元阳城碣榎楚废弛尊严而威】　不拘曲士【唐书阳城出为道州刺史栁宗元遗何蕃等书曰俞扁之门不拘病夫绳墨之侧不拘曲木师儒之侧不拒曲士】
　　师五
　　原诗魏应璩百一诗曰子弟可不慎慎在选师友师友必良德中才可进诱
　　原赋晋潘岳闲居赋曰教无常师道在则是故贤士投绂明王怀玺训若风行应如草靡　汉班固西都赋曰命夫惇诲故老名儒师傅讲论乎六艺稽合乎同异增书晋太傅司马越与阮瞻书曰礼年八岁出就外傅明始可以加师训之责十年曰防学明可以渐先王之教也然学之所入者浅体之所安者深讽诵遗言不如亲承风旨小儿旣无令淑之质不闻道德之风望诸君时以闲暇周旋诲接　唐杜之松答王绩书官守有限就学无因延颈下风我劳何极诚恐炖煌孝亷守琴书而不出酒泉太守列钟鼓而空还道旣知尊荣何足恃岂不能正平公之坐敬养亥唐屈文侯之膝恭师子夏原序后汉蔡邕郭有道碑序曰先生诞因天聪睿明哲孝友温恭仁笃慈惠贞固足以干事隐括足以矫时遂考览六经探综圗纬周流华夏游集帝学收文武之将坠拯微言之未絶于时缨緌之徒绅佩之士望形表而影附聆嘉声而响和者犹百川之归巨海鳞介之宗龙也尔乃潜隐衡门收朋勤诲童頼焉用祛其蔽州郡闻德虚已备礼莫之能致群公休之遂辟司徒椽又举有道皆以疾辞　又文范先生陈仲弓碑序曰夫其仁爱温柔足以孕育羣生广大寛容足以包覆无方刚毅强固足以威暴矫邪正身体化足以陶冶士心先生有此四德故言斯可法行斯可乐动斯可象静斯可效是以邦之子弟遐方后生莫不同情瞻仰由其模范从其趣尚戾狠思和争讼化让虽严君猛政廹以刑戮未若先生潜导之速　增唐韩休苏颋集序曰栒戈考篆鲁鼎防铭书有亡箧文称坠简疑绛老之年走朝有问卜晋侯之疾访史莫知莫不取揆宏襟询谋达识增箴晋傅元太子少傅箴曰金木无常方圎应形亦有隐括习其性成　唐栁宗元师友箴曰不师如之何吾何以成不友如之何吾何以増吾欲从师可师者谁借有可从举世笑之吾欲取友谁可取者借有可取中道或舍仲尼不生牙也乆死二人可作惧不吾似中焉可师耻焉可友谨是二物用惕尔后道茍在焉佣丐为偶道之不在公侯以走内考诸古外考诸物师乎友乎敬尔无忽
　　交友一
　　增释名曰友有也相保有也　说文曰友爱也同志为友　郑元注曰同师曰朋同志曰友　周易曰西南得朋　又曰同人于门无咎　又曰勿疑朋盍簪　又曰丽泽兊君子以朋友讲习　又曰出门交有功　原又曰二人同心其利断金同心之言其臭如兰　增诗曰卭须我友　原又曰伐木丁丁鸟鸣嘤嘤出自幽谷迁于乔木嘤其鸣矣求其友声相彼鸟矣犹求友声矧伊人矣不求友生　増又曰每有良朋况也永叹　礼记曰僚友称其弟也执友称其仁也交游称其信也　又曰年长以倍则父事之十年以长则兄事之五年以长则肩随之羣居五人则长者必异席　原又曰君子不尽人之欢不竭人之忠以全交也　又曰交游之讐不同国　又曰敬业乐羣　又曰论学取友　又曰独学而无友则孤陋而寡闻　又曰君子之交淡如水小人之交甘如醴君子淡以成小人甘以坏　又曰儒有合志同方营道同术乆不相见闻流言不信义同而进不同而退其交友有如此者　大戴礼曰与君子游苾乎如入芝兰之室乆而不闻其香则与之化矣　増公羊曰同门曰朋　周礼曰司练纠万民之德而劝之朋友原孝经曰士有争友则身不离于令名　家语曰夫
　　内行不修身之罪也行修而名不彰友之罪也故君子入则笃行出则友贤　庄子曰凡交近则必相磨以信逺则必忠之以言　増白虎通曰朋友之道有四近则正之逺则称之乐则思之患则死之　刘歆新义曰夫交接者人道之本始纪纲之大要名由之成事由之立又曰才非交不用名非交不发义非交不立　扬子
　　法言曰朋而不心面朋也友而不心面友也　原要览诸葛武侯曰势利之交难以经逺士之相知温不増华寒不改叶贯四时而不衰歴夷险而益固　谯子曰夫交之道犹素之白也染之以朱则赤染之以蓝则青又曰交得其道千里同好固于胶漆坚于金石　阮争政论曰夫交游者俦党结于家威权倾其国或以利厚而结或以名髙相求同则誉广异则毁深朝有两端之议家有不协之论至令父子不同好兄弟异交游破和睦之道长争讼之源　文选曰尘附泰山雾集河海言小之依大也　仲长子昌言曰幽言则攻己之短防同则述人之长我者我加厚焉未有与人交若此而见憎者也　文中子曰以势交者势倾则絶以利交者利穷则散
　　交友二
　　増鲁连子曰舜耕于歴山而交益陶于河濵而交禹家语孔子曰文王有四友自吾得回也门人加亲是非疏附耶自吾得赐也逺方之士至是非奔走耶自吾得师也前有辉后有光是非先后耶自吾得由也恶言不入于耳是非御侮耶　风土记曰越俗性率朴初与人交有礼封土坛祭以犬鸡祝曰卿乗车我戴笠后日相逢下车揖我步行卿乗马后日相逢卿当下　说苑曰魏文侯谓田子方曰自友子方也君臣益亲百姓益附吾是以知友士之功焉　后汉书曰第五伦始以营长诣京尹鲜于褒见而异之署为吏后褒坐事左转髙唐令临去握臂诀曰恨相知晩　原又曰李燮字德公所交皆舍短取长好成人之美时颍川荀爽贾彪虽俱知名而不相能燮并交二子情无适莫世称其正　增又曰王允字子师同郡郭林宗一见奇之曰王生一日千里王佐才也遂定交　又曰马寔字伯骞交结英雄笈荷担不逺万里山阳王畅未仕时寔慕髙名往存之畅执其手揖引与入谈毕请入见母饮寔定交而别寔临退报畅手书曰太上立德其次立功幸俱生盛明之世免砖瓦之姿托为丈夫当建名后载不可为空生徒死之物秽天壤之间　原江表传曰吴有程普者颇以年长数凌侮周瑜瑜折节容下终不之校普后自敬服告人曰与周公瑾交若饮醇醪不觉自醉　增晋书曰东瓯沃壤名士多乐居之太傅谢安未仕时亦居之与王羲之孙绰李充许询道林皆文义冠世共相友昵谈薮曰太原孙伯裔家贫常映雪读书放情物外栖志邱壑与王令君亮范将军云为莫逆之交王范旣相二朝欲以吏职相处伯裔曰人生百年有如风烛正可怡神养性琴酒寄情安能栖栖役曵若此嵇康所不堪余亦未能也　南齐书曰刘悛字士操彭城安上里人也从驾登蒋山上数叹曰贫贱之交不可忘顾悛曰此况卿也今日与卿尽布衣之交悛起拜谢　梁典曰刘訏字彦度与陈留阮孝绪同申金兰之契筑室钟阜之傍共听内义钻寻奥典　又曰韦夐字宏逺志尚夷简澹于荣利周宏正造夐谈谑尽日恨相遇之晚也后请夐至賔馆夐未赴宏正乃赠诗曰德星犹未动眞车讵肯来其为当时所钦重如此　唐书曰武德中薛元敬为秘书郎太宗召为天策府参军兼直记室薛收与元敬俱为文学馆学士时房杜等处心腹之寄深相友托元敬畏于权势竟不之狎如晦尝云小记室不可得而亲不可得而踈　又曰于休烈河南人贞观中任左仆射为十八学士心性贞慤机鉴敏悟自防好学善属文与防稽齐融延陵包融为文词之友齐名一时　又曰杨凭字虚受为左散骑少气节与母弟凝凌相爱皆有名重交游与穆质许孟容李鄘王仲舒为友故世称杨穆许李之友
　　交友三
