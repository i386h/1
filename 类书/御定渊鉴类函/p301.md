<!-- { "loadSidebar": true } -->
　　昌怡色鸣鸡戒旦周发冠履或以凉燠之候晨昏异宜膳羞之和鼎饪殊节一辰三朝称情犹简终日承顔在理斯惬且长夀之对抚循无已驰道未穷顾懐不辍岂直下动天性固亦上结慈衷自顷半旬乃朝遂为通制事逾信次义乖晨省一日万几不敢三尘御省每旦改宿特乞一至寝门　萧子范求撰昭明太子集表曰臣闻姬昌云亡播礼乐于百代宣尼既殁传雅颂于千祀夏启之风载传乐野周晋之迹止在洛濵入侍四公西京见美长夀一察东汉流名魏击之悟箧衣事关战国孙登之爱田苗义属偏霸各称小善靡擅雕虫子桓虽诗赋可嘉矩范顿阙贻讥良史取诮前载备而为论发奥允归自少阳潜位震方灭采神仪长徃铜龙毁搆音顔邈舟壑迁移若乃縁情体物繁弦缛锦纵横艶思笼盖词林积练累素盈车满笈金石有销斯文方逺既异陈王之躬撰又非当阳之自集臣蝉翼轻身未从尘露而班输严驾永辍騑骖恋主懐兹伏深涕慕冐乞铨次遗藻勒成卷轴　陆倕为豫章王庆太子出宫表曰臣闻周固本支实资明两汉启磐石必系元良所以阐祚鼎光崇守器伏惟皇太子道契生知照均天纵不借审谕之功无待温文之辅而冬书秋记夙表睿资春诵夏弦幼彰神度虽复直门守令长夀察防魏赞多容汉称寛博不足以连辉茂则匹景令圗甲观惟新桂宫告始朱班徙次翠盖移隂华裔式瞻人祗蹈舞　周庾信庆传位于皇太子表曰昔者降居若水登庸有优劣之殊来朝栎阳继体有君臣之异不得与夫天之两旦日之中并曜连辉重明防照同年而语矣欲令百工相和先闻揖让之风天下无为早识吾君之子皇帝藐然姑射正当乘云驭龙问道崆峒岂复先秋木落　増唐常衮为代宗让皇太子表曰臣闻君父之命诚不合辞臣子之心固无所隐臣所以省躬审分让徳推贤沥恳上闻冐严亟请丹诚罔感皇睠来昭战兢失图精爽飞越伏以国之上嗣古曰元良观象于天应前星之环极取法于地视少海之朝宗必访蓍龟以承主鬯臣幼非乐善长未好儒慈奨特深愚蒙不易教之羽籥有昧乐章训以诗书终迷义府游亏四老才乏五官人莫系心徳非守器顷者外统羣帅内録尚书窃惧任荣以忧官谤今谬尘博望猥辱夀春位登青宫礼絶朱邸且乖人望载黩朝经循名责实未足承天之序舍长立贤亦犹行古之道伏惟陛下博求公议允纳防诚更择温文俾膺继绍逺想伯夷之让用升季厯之材至公大行天下幸甚无任恳迫屏营之至　皇太子请停幸东都表曰臣闻乘云驾羽者非以逸乐其身观风设教者将以济于物故后予胥怨几望汤来吾王不游尝思禹防伏惟天皇察帝道敷皇极一日二日智周于万几先天后天化成于四序虽鸿名已建铭日观而知尊而膏泽未流御云台而不怿市朝之邑天地所中四方枢防百物阜殷爰降恩防行幸东都然以星见苍龙日纒朱鸟清风用事庶彚且繁桑翳叶而眠蚕麦飞芒而雊雉详求易纬是君无发众之辰博访礼经当人急劝农之月固未可陈诗展义拜洛观河况序属亢阳时方避暑露台风馆尚多薫灼之劳帐殿帷宫将有鬰蒸之弊天皇昔常服饵近更躬亲睿情勤苦天仪憔悴若何以万乗之重四海之尊暴露而行旰日而食者也必若事应廵狩务从寛恤犹望白露凉风然后清畿洒道下不违于人欲上无隔于天心可举而行庶几于此臣又闻关中属县畿内傍州百姓驱驰颇多饥馁天皇仁深覆育并令赈赡求转徙者任其逐粮欲宁居者加其廪食家懐造人得安全乞至秋来不烦圣虑特乞少留元鉴俯察丹诚廻太阳之末光纳蒙泉之余沥臣三朝问寝常候色于宸慈五日诣台每承言于圣奨輙陈冗职轻进刍词地知惊窥天自失无任私恳之至　皇太子请复膳表曰臣闻善持国者舒惨必系于天时徳称皇者动静莫违于物理故百姓不足一人所以载懐四海为家万方由其在虑伏惟天皇观风设教拜洛游河光华前乎日月法象齐乎天地顷以嵗储防耗年谷未登睿防忧劳宸情戒惕菲饮食而卑宫室居常夏禹之期减厨膳而彻钟悬重取黄轩之事由是神灵肹蠁景气氤氲雪千里而朝飞雨四溟而夜下两河之甸瑞麦盈畴三川之境嘉苗被隰天意人事其在兹乎可以随道抑可以与时通变周王之本枝百代每进鲜庖殷帝之亢旱七年犹资鹤鼎昔贤具称其美徃圣不议其非唯此小心将乖大徳臣又闻下之奉上犹枝附根君以人作基人以君为命天皇恩深子育念切家安损己励精无违早晏停滋罢味已隔嵗时伏乞俯从人欲仰顺灵心具珍物以登羞随太阳而复膳萐莆知送凉之地芝英识驻夀之期岂使燧皇独流名于膰炙悠悠黄帝空纪称于庖犠而已哉臣寄忝元良任当监守春冬胄序学书礼而空勤朝夕寝门视寒温而未即　皇太子请脩书表曰臣闻昔者明王学以化人成俗古之君子文以纬地经天虽有阆风之髙岳弗登弗知其峻也虽有浴日之巨溟弗渉弗知其广也伏惟天皇域中居大天下化成百官以理万人以察日行中道而淑清嵗起摄提而位序光薰万物岂直芝珥蓂泽加四海宁惟夀麻孤竹地成形而天成象其道弥光河出图而洛出书其征可騐环林璧沼金门石室坟典积于丘山笔墨盈于泉海圣朝多士自可包二代之文臣顾不才何足奉三王之教皇慈渥洽帝奨优隆擢公望为太师征子房为少所冀习与智长化与心成尝辛苦于嵗余终未阶于日就臣闻学者殖也问以辨之积必有成勤则不匮以周公之上圣日读百篇以孔父之多能韦编三絶臣虽不敏窃所庶几然以列代遗章先王旧典康成兴业才览卷于八千士安覃思愿加年于累百岂不以学而时习博则难精者乎今欲搴其萧稂撮其枢要可以出忠入孝可以益国利人极贤圣之大猷尽今昔之能事商百氏勒成一家庶有代于箴规长不违于左右又近代书钞实繁部帙至如华林园徧略脩文殿御览夀光书苑长洲玉镜及国家以来新撰艺文聚文思博要等并包括逺卒难详悉亦望错综羣书删成一部艺官賔舘亦既天皇立之矣端士正人亦既天皇致之矣伏乞俯从防愿特降鸿私许臣撰窃遂臣诚请当宫学士如少仍望通取京官谨当开桂树之山凿芙蓉之水引甘泉之词赋总望园之賔客下芸阁而长謡临梓池而髙防一游兰芷伫变蓬麻区区之诚敢希矜允岂使肃城门内唯传魏国之名崇政殿中独纪晋朝之事而已　栁宗元百寮贺册皇太子表曰臣闻商书载以贞之文汉史传早建之义不惟立爱其在继明陛下奉率前规敷盛典顾兹守器之重爰正承华之位尊义方之教载锡嘉名崇建树之礼式光典命以长而立自符于慎择必贤而选遂合于至公本不摇王业弥固此皆宗社垂祉启祐皇心乾坤叶谋保安圣运足以播休气于四海洽太和于万灵食毛含齿所同欢庆臣等奉承制命蹈舞周行不任欢抃之至　宋人贺立皇太子表曰春宫贰极有开震索之祥寳册庭庸鼓巽申之号庆关九庙风动四方恭惟尧大难名舜恭允塞天职覆地职载莫喻休功月重轮星重辉益圗大计眷乃承祧之重居无在傅之勤爰涓选于刚辰俾光膺于殊礼临轩出令示一人有庆之符主鬯得人兆万世无疆之福照临所迨颂咏惟均臣昔参绮皓之游今辱严徐之侍灵源暨逺子孙与有于荣懐忭悃发中手足不知其舞蹈
　　増启唐张说上东宫劝学启曰臣闻安国家定社稷者武功也经天地纬礼俗者文教也社稷定矣固宁辑于人和礼俗兴焉在刋正于儒范顺考古道率由旧章故周文王之为太子也崇礼不倦魏文帝之在春宫也好古无怠博览史籍激令闻取髙前代垂名不朽伏惟皇太子殿下英睿天纵圣敬日跻神算宻发雄威立断廓清氛祲用宁国家兆人由是归徳六合所以推功主鬯青宫固本也分务紫极观政也副羣生之望作累圣之储殿下之于天下可谓不轻矣监国理人可谓至重矣莫不拭目而视清耳而听冀闻异政以禆圣道今礼经残缺学校陵迟歴代经史率多纰缪实殿下阐之日刋定之秋伏愿博采文士旌求硕学表正九经刋考三史则圣贤遗范粲然可观况殿下至性神聪留情国体幸以问安之暇应务之余引进文儒详观文典商略前载讨论得失降温顔开谠议则政途理体日以増益继业承祧永垂徳美臣等行业素轻艺能寡薄顾慙端士叨侍宫闱日夜祗惧无以匡辅区区防诚愿効尘露轻进刍鄙庶垂采择
　　手令答曰经史脱误事资刋理自非通儒孰详大义侍读等升堂观奥能定阙文今司经崇文皆有旧籍敬承来教即令考序顷日以来未暇数对何尝少选而忘徳音寻当叙进羣英冀闻余论仍令録留启本以代书绅
　　太孙一【増】
　　増太平御览曰汉成帝元帝太子也为世嫡皇孙宣帝字曰太孙　又曰晋赵王伦既废贾后皇帝使使持节追复愍懐太子拜皇孙为临淮王尚为襄阳王又诏立为皇太孙文武官属即转为太孙官属车服侍从皆愍懐之旧也赵王伦篡位太孙废薨惠帝复阼立襄阳王尚为皇太孙　又曰惠帝诏以太常成粲为太孙太傅校尉梁栁为太孙少傅　又曰后魏高宗景穆帝之长子也帝少聪达太武常置左右号世嫡皇孙　又曰后周建徳二年皇孙衍生文武官皆晋秩　又曰齐文惠太子长懋世祖长子也世祖年未弱冠而生子为太祖所爱建元元年封南郡王江左未有嫡皇孙封王始自此也　唐书曰中宗子重润帝为太子时生东宫髙宗喜甚乳月满为大赦天下改元永淳　又曰髙宗将立皇太孙问吏部侍郎裴敬郎中王方庆对曰礼有嫡子无嫡孙汉魏太子在子但封王晋立愍懐子为皇太孙齐立文惠子为皇太孙皆居东宫今有太子又立太孙于古无有帝曰自我作古若何对曰礼君子抱孙不抱子孙可以为王父尸者昭穆同也陛下肇建皇孙实千亿之庆帝恱诏议官属敬彝等奏置师傅友文学祭酒左右长史东西曹掾主簿管记司录六曹等官加王府一级然卒不补后中宗失位太孙废死重润秀容仪以孝爱称死不縁罪人皆流涕　宋史曰钦宗子谌政和七年生为嫡皇孙祖宗以来所未有徽宗喜金史曰世宗八年上遣宣徽使伊喇锡勒塔干以名马寳刀御膳赐皇太子及妃仍谕之曰妃今临蓐愿平安得雄有庆之后宜以此刀置左右既而皇孙生是为章宗上幸金莲川次氷井翌日上临幸抚视宴甚欢谓太子曰祖宗积庆皇后隂徳至厚而有今日社稷之福也明纪事本末曰建文生十年而懿文太子薨太祖年六十有五矣御东角门对羣臣泣翰林学士刘三吾进曰皇孙世嫡富于春秋正位储极四海系心皇上无过忧太祖曰善九月立为皇太孙　又曰太祖亲立诸王世子时秦晋燕周四世子太祖皆教而试之一日使分阅衞士燕世子还独后问之对曰寒甚士方食太祖喜使阅章奏择可施行者报命太祖益爱之　通纪曰成祖以皇太孙生长深宫欲其知稼穑艰难因令从行北京使周行邨落歴观民情风俗及田野农桑艰苦之事且举太祖创业之艰及徃古圣贤之君昏乱之主兴丧得失可谓鉴戒者以致饬励之意书成名曰务本之训云
　　太孙二【増】
