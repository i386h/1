<!-- { "loadSidebar": true } -->
　　方丈隋东都内慧日道塲僧敬脱善正书大笔写方丈字天然劲遒时号僧杰【法苑】其笔管麄如臂可长三尺东都门额皆脱所题随意赋笔更不修餙【髙僧传】
　　字类髙祖窦后善书字类髙祖之书人不能辨【旧唐】常侍登床唐太宗贞观十四年目书草真屏风以示羣臣笔力遒劲为一时之絶尝召三品以上赐宴于武门帝操笔作飞白书赐羣臣咸乘酒就太宗手中相竞散骑常侍刘洎登御床引手然后得之其不得者咸称洎登床罪当死请付法太宗笑曰昔闻媫妤辞辇今见常侍登床【尚书故实】
　　戈字逼真太宗工书师虞世南常患难于戈法一日书戬字乃空其落命世南填之帝以示魏徴曰朕学世南似尽其法卿看之徴曰天笔临万象不能逃其形非臣下所可儗伦仰观圣作惟戬戈字逼真上笑公藻识【法苑】
　　善临飞白唐临川公主太宗女也下嫁周道务善篆籕能属文其妹晋阳公主字明逹文徳皇后所生善临帝飞白书下莫能辨年十二而薨后有房隣妻髙氏尝书石刻字画媚【灊溪续书防】
　　书名逺播欧阳询初学王羲之书后更防变其体笔力险劲为一时之絶人得其尺牍文字咸以为楷范焉髙丽甚重其书尝遣使求之髙祖叹曰不意询之书名逺播夷狄彼观其迹谓其形魁梧耶【旧唐儒林传】书防云览古家书则八体尽能云云
　　絶艺欧阳率更未尝择笔而皆得佳趣葢其所寄者心耳论者谓其飞白冠絶有龙蛇战闘之象云雾轻飘之势真行森森焉若武寿矛战至使和永夺气葢絶艺也【书薮】
　　古碑宿傍欧阳率更尝出行见古碑索靖所书驻马观之良久而去数百步复还下马伫立疲则布毯坐观因宿其旁三日而后去今通元寳钱武徳四年铸其文乃欧阳率更书也【国史异纂隋唐嘉话】
　　古今书圣龙朔二年上自为书与辽东诸将谓许敬宗曰许圉师尝自爱书可于朝堂开示圉师见而惊喜私谓朝官曰圉师见古迹多矣魏晋以后惟称二王然逸少少力而姸子敬姸而少力今观圣迹兼絶二王鳯翥鸾实古今书圣【防要】
　　自重其书欧阳通询子善书痩怯于父尝自矜能书必以象牙犀角为笔管狸毛为心覆以秋兎毫松烟为墨末以麝香纸必须坚薄白滑者乃书之葢自重其书薛纯陁亦効欧草伤于肥钝亦通之亚也【佥载】
　　字直五万褚遂良问虞监曰某书何如永师曰吾闻彼一字直五万官岂得若此者曰何如欧阳询曰闻询不择纸笔皆能如志官岂得若此褚曰既然某何更留意于此虞曰若使手和笔调遇合作者亦深可贵尚禇喜而退【国史纂异隋唐嘉话】
　　不择笔墨裴行俭工草书唐髙宗尝以绢素百卷令草书文选八部帝览之称善赐帛百百匹行俭尝谓人曰褚遂良非精笔佳墨未尝輙书不择笔墨而姸防者唯余与世南耳所譔草字杂体数万言并传于代【旧唐】三叶嗣名徐浩父工书以法授浩益工尝书四十二幅屏八体皆所题多文选五言诗其朔风动秋草边马有归心十数字或草或尤为精絶或缀小简于其下记云怒猊抉石渇骥奔泉可以下视碧落矣尤为司空图所寳爱【新唐书及司空图书屏记】灊溪云唐之工书者多求三叶嗣名者惟徐氏云徐师道字太真精于翰墨子峤之字惟岳能承以世名家
　　戯换不误高正臣广平人习右军之法睿宗爱其书张懐素之先与髙有旧朝士就髙乞书或凴书之髙尝为人书十五纸张乃戯换其五纸又令示高再看不误客曰有人换公书髙笑曰必是张公也乃审详言得其三纸客曰犹有在髙又观之竟不能辩髙正臣尝许人书一屏障逾时未获其人巧出使淮南临别大怅惋髙曰正臣故人在申州正与仆书一类可便徃来之遂立申此意【书断】
　　书中仙手李邕书始变右军行法顿挫起伏李阳氷谓为书中得仙手【法苑】
　　细看未好李邕常不许萧诚书萧乃诈为古帖令纸故暗特示邕曰右军真迹邕欣然云是真物平生未见诚以实告遂复取视曰细看之亦未能好【封氏见闻记】
　　寝卧碧落李阳氷善小篆自言斯翁之后至小生曹喜蔡邕不足言开元中张懐瓘撰书防阳氷张旭并不载綘州有篆字与古不同颇为怪异李阳氷见之卧其下数日不能去验其书是唐初不载书者名姓碑有碧落二字时人谓之碧落碑【国史补】
　　仙篆綘州碧落观有天尊石像光熖灼然高丈余上有文云神仙所篆莫之测也有老黄冠云唐龙朔中刺史李谊为母氏太妃追荐所造也李使君即高宗之子其文未刻之忽有二道士谒李使君闻君欲篆刻其文我二人即天下之善篆也请为使君成之乃于懐中出一卷阴符经殆非人功也使君尤异之复约殿内四面封闭不得令人窥视只我二人在中候三日即毕矣使君从之但见二道士挈一小囊自阖其门余无所覩至三日使君命开之只见白鸽一双自门飞去及视文已毕余有一及字但有一画不成而去使君与道众悲喜益神之后李阳氷于此学凡十二年终不得妙抢之而去至今为天下絶矣【洛中纪异】綘州碧落碑文乃髙祖子韩王元嘉四男训谊譔谌为先妃所制陈惟玉书今不知者皆妄有指説【刘宾客嘉话】
　　书中虎李阳氷字书氷或作凝与李夫人书云其意在古篆于天地山川得方圆流峙之常于日月星辰得经纬昭回之度于云霞草木得霏布滋蔓之容于文物衣冠得揖逊周旋之体于眉目口鼻得喜怒舒之态于虫鱼鸟兽得屈伸飞动之理于骨角齿牙得拉撮咀嚼之势随身万变任心所成【书法苑】窦泉号阳氷为笔虎一作书中虎
　　玉筯篆议者谓李阳氷逾于李斯乃引笔书其志行下以保明其为字寳也不谬词云斯去千年氷生唐时氷复去矣后来者谁后千年有人谁能待之千年无人篆止于斯呜呼后人为吾寳之【舒元舆王筯志】
　　鬼哭阳氷篆鄂字上有四口空中鬼为之哭【鄂州图经】箧笥之珍张长史什褐为蘓州常熟尉上后数日有老父状判不数日复至乃怒而责曰敢以闲事屡扰公门老父曰某实非论事但覩少公笔迹竒妙贵为箧笥之珍耳长史异之因诘其得爱书答曰先人爱书兼有著述长史取视之曰信天下工书者也自是备得笔法之妙冠于一时【□闲鼓吹】后軰言笔札者欧虞禇陆或有异论至长史无间言【国史补】
　　三人韩择木当肃代世以八分得名时韩云卿以文李阳氷以篆显择木以八分显天下欲铭其先人功者不得此三人不得言孝【溪续书防】
　　金翦唐司马承祯字子徽善篆别为一体名金剪书【仙价】连绵书唐吕向字子回章草求巧能一笔环冩百字若萦髪然世号连绵书【续书防】
　　八分絶笔梁升卿涉学工书于八分尤工歴广州都督书东封朝觐碑为时絶笔
　　五云体韦陟字商卿封郇公性侈纵常以五彩牋为书记使侍妾主之其裁答授意而已陟唯署名自谓所书陟字若五朶云时人慕之号郇公五云体又陟书如虫穿书木鸟踏花枝【吕评】
　　古钗脚顔鲁公与懐素同学草书于郭兵曹或云张长史见蘓大娘舞劔得低昻回翔之势兵曹有之乎懐素以古钗脚为对鲁公曰何如屋漏痕懐素抱鲁公脚公复问师何所得对曰贫道观夏云师之又遇壁折之路一一自然【法苑】顔太师尝学折钗股谓得古人书法隠处王宻碑为世絶艺【广川书防】
　　鲁公书顔鲁公书观中兴颂则闳伟发状其功徳之盛观家庙碑则庄重笃实见其承家之谨观仙坛记则秀頴超举像其志气之妙观元次山铭则淳深厚见其荣履之纯余皆可以类考防如坠石昼如夏云钩如屈金戈如发弩纵横有象低昻有态自羲献以来未有如公者也【灊溪续书断】
　　田舍汉江南李后主善书有言顔鲁公端劲有法后主曰真卿之书有楷法而无佳处正如义手并脚田舍汉耳【倦游録】
　　未尝草书席豫与弟晋俱以词藻见称而豫性谨虽与子弟书防及吏曹簿领未尝草书谓人曰不敬他人是自不敬也或曰此事甚细卿何介意豫曰细犹不谨而况巨耶【旧唐】
　　板穿陆羽撰懐素云踈放不拘细行饮酒以养性草书以畅志酒酣兴发遇寺壁里墙靡不书之贫无纸乃种蕉叶万余株以供挥洒又漆一盘一方两盘板皆穿【法苑】笔塜长沙僧懐素学书草字自云得草书三昧弃笔堆积埋于山下号曰笔【国史补】
　　一代冠冕懐素草工痩张长史草工肥瘦硬易作肥劲难工此二人一代草书之冠冕也【上】
　　目书谢状柳公权大中初转少师中谢宗宗召至御前书真草行三纸军容使西门李捧砚枢宻使崔巨源笔赐锦防缾盘等银器仍令自书谢状勿拘真行帝玩竒惜之【旧唐】当时大臣家碑志非其笔人以子孙为不孝外夷入贡者皆别署货贝曰此购柳书尝书京兆西明寺金刚经备有钟王欧虞禇陆之体尤为得意【唐书】寓书甚恶李都荆南从事时朝官亲属自京寓书书踪甚恶李寄诗戯曰华缄千里到荆门章草纵横任意论应笑钟张虚用力却教羲献枉劳魂惟堪爱惜为珍寳不敢传留误子孙深荷故人相厚处天行时气许教吞【忬情集】
　　书萧梁武帝造寺令萧子云飞白大书萧字至今一字存焉李约竭产自江南买归东洛建一小亭以翫号曰萧萧【国史】约壁书萧字賛云崩云委地游雾萦空泼利势动栗憀气雄昆池骇鲸孟门闘龙抱素日洁金章内融逸拟方外纵在矩中艺穷造化比象无穷【法帖什文】钟王不如杨少卿凝式有材自负多佯狂自秽逰寺观遇水竹幽胜之地吟咏忘归墙壁之上笔迹多满僧道爱护莫不粉壁光洁以俟挥扫逰客叹赏故冯瀛王次子少吉题壁下曰少卿真迹满僧居秪恐钟王也不如为报逺公须爱惜此书书后更无书安鸿渐题曰端溪石砚宣城管玉屋松烟紫兎毫更得孤卿老书札人间无此五般髙【洛阳旧闻】
　　金错刀南唐后主李煜字重光自称钟峯隠居又畧其言曰钟隠后人能文善画书作颤笔摎曲之状遒劲如寒松霜竹谓之金错刀　宋唐希雅学后主金错刀书有一笔三之法虽若甚瘦而风神有余
　　文翰之雄石延年字曼卿志气豪迈与世龃龉于是嗜饮以自放竒篇寳墨多得于醉中真一代文翰之雄也正书入妙品尤善题壁不择纸笔自然雄逸尝舣舟于泗州之山寺僧请题壁傍殿榜乃剧醉卷氊而书一挥而三榜成使善书者虽累旬月构思以为之亦不能及也范文正诔之曰曼卿之笔顔筋柳骨散落人间寳为神物
　　发陵取书郑元素温韬之甥也自言韬发昭陵从埏道下见宫室制度闳丽不异人间中为正寝东西厢列石床床上石函中有鐡匣悉藏前世图书钟王墨迹纸墨如新韬悉取之韬死元素得之为多【南唐书十五】
　　善写细字应用善冩细字防如毛髪尝如一钱上写心经又于麻粒上写国防民安四字【江南野史】
　　元和脚柳公权在元和间书有名故刘禹锡诗柳家新様元和脚且尽姜芽敛手徒【本集】后山咏徐仙书肯学黄家元祐脚注徐清蓬莱女官诗效谢体书效山谷姸妙可喜
　　换羊书黄鲁直戯东坡云昔右军字为换鹅字韩宗儒性饕餮毎得公一帖于殿帅姚鳞换羊肉数斤可名二犬书为换羊书矣公在翰苑一日以生辰制撰纷冗宗儒继作简以图报书来人督索甚急公笑曰传语本官今日防屠【侯録】
