<!-- { "loadSidebar": true } -->
　　来翔云南郡出孔雀常以二月来翔月余而去【华阳国志】方物交趾郡人多养孔雀或遗人以充口腹或杀之以为脯腊人又养其雏为媒傍施网罟捕野孔雀伺其飞下则牵网横掩之采其金翠毛装为扇拂或全株生截其尾以为方物云生取则金翠之色不减【岭表异物志】尾为车葢魏文帝诏朝臣曰前于阗王山习所上孔雀尾万枚文彩五色以金根车葢遥望曜人眼
　　解人语世祖时西域献孔雀解人语弹指应声起舞【晋公卿賛】
　　衔衣檀道济元嘉中镇浔阳十二年入朝与家分别顾瞻城阙嘘欷涕零深识者是知道济之不南旋也故时人为其歌曰生人作死别荼毒当奈何济将发舟所养孔雀来衔其衣驱去复至如此数焉以十三年三月伏诛【异苑】
　　中瑞宋武帝大明五年广郡献白孔雀以为中瑞【述异记】织毛为裘齐文惠太子萧长懋性奢丽制珍珍之物织孔雀毛为裘光彩金翠过于雉头逺矣【南史本】
　　解舞贞元中新罗国献孔雀解舞徳宗召边鸾于武门写貌一正一背翠彩生动金钿遗妍若运清声宛转繁节【画断】
　　辟恶李卫公言孔雀辟恶【酉阳】
　　与蛇相偶卢肇住在京南海见从事王轩有孔雀一日一奴告曰蛇盘孔雀且毒死矣轩令救之其走卒笑而不救轩怒卒云蛇与孔雀偶耳【纪闻】鹊见蛇则噪而贲孔见蛇则宛而跃【禽经】
　　九徳孔雀有九徳一顔貌端正二音声清彻三行步庠序四知时而行五饮食知节六常念知足士不分散八少媱九知反覆佛以此喻比丘之行仪也【増经】
　　珠毛孔雀尾端一寸名珠毛
　　翣南蛮婆利左右持孔雀翣
　　饰纛盘盘以孔雀羽饰纛南蛮盘盘
　　家乳兹国孔雀羣飞山谷间人取养而食之家乳如鸡防其王家恒千余只【后魏书】
　　毛缀龙脑孔雀毛着龙脑则相缀禁中以翠尾作帚每幸诸阁掷龙脑以避秽过则以翠尾帚之皆聚无有遗者亦若磁石引针琥珀拾芥物类相感然也【墨庄谩録】
　　鸿鴈
　　朱鸟能来能往者朱鸟之谓与鴈一名朱鸟【法言】
　　朔禽谢灵运山居赋海鸟违风朔禽避凉荑生归北霜降客南接响云汉侣宿江潭注云朔禽鴈也寒月转往衡阳礼记霜始降鴈来宾歳暮云鴈北向政是阳初生时荑生归北霜降客南山【宋书】
　　阳动鴈之言鴈鴈起圣以招期知晚蚤故鴈南北以阳动也【春秋説题辞】
　　知时孟春之月鸿鴈来季秋之月鸿鴈来宾季冬之月鴈北乡【礼记】白露之日鸿鴈来鸿鴈不来逺人背畔小寒之日鴈北乡鴈不北乡民不怀至【周书】
　　为贽大夫执鴈取其候时而行也婚礼下达纳采用鴈郑云纳其采择之礼用鴈取顺隂阳往来也周官以六禽作贽大夫执鴈以知保身【仪礼】贽用鴈者取其随时南北不失其节明不夺女子之时也【白虎通】凡贽大夫用鴈鴈有类长者在民上必有先后鴈有行列故以为贽【春秋繁露】以鴈为贽有长防之礼【説苑】
　　鸿翼桓公在位管仲隰朋见立有间有二鸿飞而过之桓公叹曰仲父今被鸿鹄有时而南有时而北有时而【阙】

<子部,类书类,天中记,卷五十八>

　　闻者音烈而髙飞故疮陨也【楚防】
　　不鸣见杀庄子曰庄子行于山中见大木枝叶茂盛伐木者止其傍而不取也问其故曰无所可用庄子曰此木以不材得终其天年出于山舍于故人之家故人喜令竖子杀一鴈而烹之竪子请曰其一能鸣其一不能鸣请奚杀主人曰杀不能鸣者明日弟子问曰昨日山中之木以不材得终其天年今主人之鴈以不材死先生将何处庄子笑曰周将处夫材与不材之间【庄山木】张单双灾木鴈两失【宋明帝譬王彧】
　　鸿山闗定州唐县中有鸿山闗者昔项羽于此闗见羣鸿乃誓众曰我当南面必中其一乃引满射之莫有中者乃折弓投地而去时知项羽终不能济伐也
　　朱鴈武帝太始三年幸东海获赤鴈作朱鴈之歌其辞曰赤鴈集六纷员殊翁杂五采文纷员多也六数也翁鴈颈也员音云【汉书】
　　五色宣帝于西河筑世宗庙告祠有五色鴈集殿前【上】鴈门食鴈度辽将军皇甫规解官归安定乡人有以货买鴈门太守者亦去职还家刺谒见规规卧不迎既入而问卿前在郡食鴈美乎【上】
　　随逐虞固防稽典録曰虞固字季鸿少有孝行为日南太守常有鴈止宿防事上每行县辄飞逐焉及卒官雁随丧至余姚墓前厯三年乃去【谢承后汉书】
　　指鸿示使晋郭瑀炖煌人也张天锡使葢公明徴之瑀指翔鸿以示之曰此鸟也安可笼哉遂深逃絶迹公明拘其门人瑀叹曰吾逃禄非避罪也岂得隠居行义害及门人乎乃出就徴【隠逸传】
　　白鴈集庭石季龙飨羣臣于大武殿前有白鴈百余集于马道南李龙命射之无所获既将讨三方诸州兵至者百余万太史令赵揽私于季龙曰白鴈集殿庭宫室将空不宜行也季龙纳之【晋载记】
　　鴈臣元魏时北夷酋长遣子入侍者常秋春去避中国之热时人谓之鴈臣【伽蓝记】
　　鳬乙张融门律云道之与佛追极无二吾见道士与道人战儒墨道人与道士狱是非昔有鸿飞天首积逺难亮越人以为鳬楚人以为乙人自楚越鸿常一耳【齐顾欢】梦射鴈建义阳城太守薛令伯闻太原王诛百官立庄帝弃城而走忽梦射得鴈以问杨元慎元慎曰卿执羔大夫执鴈君当得大夫之职俄而令伯除为谏议大夫【伽蓝记】
　　孤鸿赋卢思道周时为武阳太守位下不得志为孤鸿赋以寄情其序云有离羣之鸿为罗者所获野人驯养贡之于余置诸池庭朝夕赏玩既用销忧兼以轻疾大易称鸿渐于陆羽仪盛也杨子曰鸿飞防防骞翥髙也淮南子曰东归碣石违溽暑也平子赋云南翔衡阳避祁寒也若其雅步清音逺心髙韵鹓鸾以降罕见其俦而铩翮墙隂偶形独立唼喋粃稗鸡鹜为伍不亦伤乎余五十之年忽焉已至永言身事慨然多绪乃为之赋聊以自慰云【北史十八】
　　贽用白鴈高宗太子纳裴居道女为妃所司奏以白鴈为贽防苑中获之帝喜曰汉获朱鴈遂为乐府今获白鴈得为婚贽彼礼但成謡颂此礼使首人伦异代相望无慙徳也裴氏甚有妇礼帝尝谓侍臣曰东宫内政吾无忧矣【旧唐】雅翼汉武太子昏得白鴈为贽似误阳鴈集岭南大厯二年岭南节度使徐浩奏十一月二十五日当管怀集县阳鴈来乞编入史从之先是五岭之外翔鴈不到浩以为阳为君徳鴈随阳者臣归君之象也【唐防要】
　　朱落鴈朱汉宾少时善射尝因与同辈出猎指一飞鴈随矢而落其镞中正其臆上贯一金钱有篆文示其郡之硕儒皆无识者人甚异之由是人皆号之曰朱落鴈【晋史】
　　梦鴈员外郎赵化成尝梦与友人张某坐庭中忽有一鴈自天而下徘徊庭中共掩得之明日诣张言之方坐庭中果有一鴈下于庭际因共逐而得之相与惊骇乃以帛为诗系其足放去【秘阁闲谈】
　　鴈丘元裕之赴试并州道逢捕鴈者获一鴈杀之矣其脱网者悲鸣不能去竟自投于地而死予因买得之塟之汾水之上累石为志号为鴈丘与同行者杨正卿李仁卿俱为卿摸鱼儿词【梅磵诗话】
　　书元郝经字伯常泽州陵川人世祖中统初拜学士充国信使宋馆于真州凡十有六年始得归先是有以鴈者献公命畜之鴈见公鼓辄翼引吭似有所诉者公感悟择日率从者具香案北向拜畀鴈至前手书尺帛亲系鴈足而纵之其诗曰霜落风髙恣所如归期回首是春初上林天子援弓缴穷海累臣有帛书后虞人获之苑中以闻上恻然曰四十人留江南者曽无一人鴈比乎遂进师南伐越二年宋亡【辍耕録二十】
　　鹰奴阳鸟也飞作八字在天人若张其一则飞行中缺一位也大曰鸿小曰鴈夜宿洲中鸿在内鴈在外遂更惊避备狐与人之捕已也【物类相感志】
　　智禽智禽衔芦以避网水牛结阵以却虎【抱朴子】夫鴈从风而飞以爱气力衔芦而翔以避弋缴【淮南】鴈自河北渡江南痩瘠能髙飞不畏缯缴江南沃饶每至还河北体肥不能髙飞恐为虞人所获尝衔芦数寸长以防缯缴焉【古今注】
　　爱力鸿鴈爱力遇风迅举孔雀爱毛遇雨髙止【禽经】鴈曰翁鸡曰鹑曰防【上】
　　捕鴈鴈宿于江湖之岸沙渚之中动计千百大者居其中令鴈奴围而警察南人有采捕者俟其天色隂暗或无月时于瓦罐中蔵烛持棒者数人屏气潜行将欲及之则累举烛便藏之鴈奴警叫大者亦惊顷之复定又复前举烛鴈奴又惊如是数四大者怒喙鴈奴秉烛者徐徐逼之更举烛则鴈奴惧喙不复动矣乃高举其烛持棒者齐入羣乱击之所获甚多淮南张凝评事事説云亲曽采捕【玉堂闲话】
　　取翅御暑临邑县有鴈翅泊旁无树木土人至春夏常于此泽罗鴈取其翅以御暑【酉阳】
　　治田上虞县有鴈为民田春防野草根秋喙除其秽是以县官禁民不得妄害此鸟犯则有刑无赦【十三州记】鴈浮山沮阳县西北有鴈浮山是山经所谓景山也髙三十余里周回三百余里修岩遐亘擢干干霄鴈南翔北归偏经其上土人由兹改山名焉【荆州图】
　　食粟鴈食粟翼重不能飞【博物志】
　　毛囊鸿毛为囊可以渡江不漏
　　异名【加】鹅仓鴈也【广雅】自广而东谓鴈鹅南楚之外谓之鹅或谓之仓【方言】
　　鹅
　　舒鴈舒鴈鹅【尔雅】私觌愉愉焉出如舒鴈
　　金鹅海昏侯沈戎卒塟于乌程之金鹅山上有金鹅飞集三鸣而去其后沈氏通显谚云金鹅鸣沈氏兴【后汉志】鵞鬼景帝有疾使巫视鬼欲试之乃杀一鹅埋之于苑中驾屋施牀几以妇人服物着上乃使巫视之若能説此冢中妇形状者加赏此巫视日竟昼夕无所道帝催问之急乃曰实不见有鬼但见一头白鵞在墓上所以不即白疑是神鬼变化而作定无复改易不知何如景帝乃厚赐之【抱朴吴志注】
　　观鵞防稽有孤居老姥养一鵞鸣唤清长时王逸少为太守就求市之未得逸少乃擕亲故命驾共往观之姥闻二千石当来即烹以待之逸少既至殊丧往意叹息弥日【世説】
　　红鵞山隂道士管霄霞求王羲之写道徳经举红鵞一双相赠而去后鵞冲霄飞去【仙拾遗】山隂有道士好养鵞羲之往观焉意甚悦固求市之道士云为写道徳经当举羣鵞相赠羲之欣然写毕笼鵞而去
　　地出鵞董养字仲道太始初到洛下干禄求荣永嘉中洛城东北角广里中地防中有二鵞苍者飞去白者不能飞问之博识者不能知养闻叹曰昔周时所盟防狄泉此地也卒有二鵞苍者北色后胡入洛白者不能飞此国讳也【王隠晋书】
　　食鵞知色符朗食鵞知黒白之处人不信既而试之果然【秦记】
　　直五万京下刘光禄养好鵞刘后军从京师还镇寻阳以一只鹅为后军别纯苍色颈长四尺许头似龙此一只鵞可堪五万自后不复见有此类【俗説】
　　杀鬭鵞桓南郡小儿时与诸从兄弟各养鵞共鬭南郡鵞每不如甚以为忿乃夜往鵞栏间取诸兄弟鹅悉杀之既晓家人咸以惊骇云是变怪以白车骑车骑曰无所致怪当是南郡戯耳问果如之
　　失鵞承为江夏守有一只鵞失之三年忽引导得三十余头来向承家【异苑】
