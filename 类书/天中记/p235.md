<!-- { "loadSidebar": true } -->
　　苏贾贾曽授中书舍人曽以父名忠固辞议者以为中书是曹司名又与曽父音同字别于礼无嫌曽乃就职与苏晋同掌制诰皆以词学见知时人称为苏贾子至天寳末为中书舍人禄山之乱从上皇幸蜀时肃宗即位于灵武上皇遣至为位册文上皇览之叹曰昔先帝逊位于朕册文则卿之先父所为今朕以神器大寳付储君卿又当演诰累朝盛典出卿父子之手可谓难矣至伏于御前呜咽感涕【旧唐】
　　常杨炎字公南父播隠居不仕肃宗赐号静先生炎美须眉风骨峻峙文藻雄丽汧陇之间号为小杨山人迁中书舍人与常衮并掌纶诰衮长于除书炎善为徳音自开元已来言诏制之美者时称常焉【上】纶音除中书舍人李文为学士制云纶省推髙【文馆记】焚制草高郢掌诰累年家无制草或谓曰人皆留制草公焚之何也曰王言不可存私家时人重其慎密【旧唐】请改制辞宪宗元和十二年七月以中书侍郎平章事裴度为门下侍郎平章事充彰义军节度申光蔡等州观察淮西宣慰处置等使其制翰林学士中书舍人令狐楚所草也度以是行既兼招抚请改其辞中未剪其类为未革其志又以韩已为都统请改更张琴瑟为近辍枢轴又改烦我台席为授以成算宪宗皆从之乃罢楚内职守中书舍人【旧唐册府】
　　不接私贶路隋敬宗初登极拜中书舍人翰林学士仍锡金紫有以金帛谢除制者必叱而却之曰吾以公事接私贶耶终无所受【旧】
　　文字首选白居易穆宗时为中书舍人凡朝廷文字之职无不守居其选然多为排摈不得用其才时天子荒纵不法执政非其人制御乖方何朔复乱居易累上疏论其事天子不能用乃求外任除杭州刺史
　　赐宫锦封敖字硕夫拜中书舍人敖构思敏速语近而理胜不务竒澁武宗深重之尝草赐阵伤边将诏警句云伤居保体痛在朕躬帝览而善之赐之宫锦李徳裕在相位定防破鹘诛刘稹议兵之际同列或有不可之言唯徳裕筹计指画竟立竒功武宗赏之封卫国公守太尉令制语有遏横议于风波定竒谋于掌握逆稹盗兵夺闗昼鏁造膝嘉话开懐静思意皆我同言不他惑也封敖往庆之徳裕口诵此数句抚敖曰陆生有言所恨文不迢意如卿此语秉笔者不易措言座中解其所赐玉带以遗敖深礼重之
　　非代言才殷鹏姿顔若妇人而性巧媚晋天福中拜中书舍人同职冯玉本非代言之才所得词防多托鹏为之玉尝以姑息字问于人人则以辜负字示玉玉乃信之当时以为笑端鹏之才比玉虽优纎佞过之
　　讶其高岸陈义长兴中自舍人御命册公主于太原【公主即帝后也】帝深待之但讶其高岸人或有献言于义曰宜陈一讴颂以称帝之美可邀其异待耳义曰人生贫富咸有定分未有持天子命违礼以求利既损国纲且亏士行义今生所不为也闻者无不嘉之【晋史】
　　赐不分遗马希广初袭位有其弟萼叛于朗州钟允章聘湖南还晟问曰马公复能经畧南士乎允章曰马公兄弟为梗天论絶以臣观之败亡可待况能害我晟于是发兵复昭贺之地楚人果不能救因授允章中书舍人性吝啬嵗获赐赉甚厚然未尝分遗故人其妻牢氏有贤行常语允章曰妾昔事君子家无釜烹茶作糜止用一铫尚且接待朋友金寳货盈室而义路棒塞虽富且贵何足尚也乃出铫以示允章允章大慙自是稍挥散矣
　　字作金声王翊干亨初拜中书舍人赐金鱼紫四年文徳殿成著作郎陈光又献赋防赐珠数斤翊见之色动后南诏献朱鬛马南宫白龙见昭阳殿成翊皆献赋颂毎赐予稍缓必于同列飏言曰吾赋字字作金声何受赐之晩也防闻之大笑
　　仁而徇公王延为中书舍人权知贡举有崔颀者协之子也授郾师簿簿甚卑屑弃去数年应进士延将入贡院见旧相吏部尚书卢文纪素与协不睦谓延曰舍人以谨重闻于时所以老夫去冬与诸相首以长者闻奏然此一途取事者颇多面目説者云越人善泅生子方晬乳母浮之水上或骇然止之乳母曰其父善泅子必无溺今若以名下取士征泅之类也舍人当求实才以副公望延退而笑曰卢公之言为崔颀也纵与其父不悦致意何至此耶来春以颀登甲科其仁而徇公皆此类也【周史】
　　偪下之甚闽王昶立晋高祖遣散骑常侍册封昶闽王昶遣中书舍人刘乙劳损于馆乙衣冠伟然驺僮甚盛佗日损遇乙于涂布衣芒屩而已损使人诮之曰鳯阁舍人何偪下之甚也乙羞媿以手掩面而走【世家】
　　有元和风南唐韩熈载为和州司马乆之召为中书舍人乃始亲制诰典雅有元和之风【九国志】
　　失却君房真宗时日本国入贡求本国神光寺记舍人辝不工令学士张君房代之张退食多潜饮市楼掖垣求之不得大窘时种放以司谏归华山杨大年为闲忙令云世上何人号最闲司谏拂衣归华山世上何人号最忙紫微失却张君房【湘山野録】
　　六押李泌曰给舍分司押事故舍人谓之六押【李泌】宰相判官中舍时目为宰相判官【卢氏杂説】
　　一佛出世太宗尝云朝廷每除一舍人六亲相贺谚云一佛出世【国史】
　　给事中
　　黄门禁门曰黄闼以中人主之故号曰黄门令然则黄门郎给事黄闼之内故曰黄门郎【兴服志】
　　名儒国亲诸给事中日上朝谒平尚书奏事分为左右以有事殿中故曰给事中多名儒国亲为之掌左右顾问【汉仪注】给事中常侍从左右无员位次侍中常侍或名儒或国亲【胡广集】
　　夕郎黄门郎属黄门每日暮入对青琐门拜名曰夕郎【汉旧仪】汉仪夕则两郎向琐闼拜谓之夕郎【栁子厚朝日説】受事尚书郎奏事于明光殿省中皆调粉涂壁其边以丹漆地故曰丹墀尚书郎含鸡舌香伏其下奏事黄门侍郎对揖跪受【上】
　　赐帛东方朔为中郎赐帛百疋给事中【东方朔记】胡伯始曰给事常侍从或名儒或国亲东方朔中郎为给事中刘向谏议大夫为给事中【后胡广传】
　　能臣萧望之汉元帝诏曰望之朕八年厥功茂焉可赐爵闗内侯给事中赞曰身为儒宗有辅佐之能近古社稷臣也【汉本】
　　有言而治陈纪父实实子羣魏使持节给事中文帝曰卿何如祖父羣曰臣父有言而治臣有言而不治【梁湘东王绎孝子】
　　轩轩煦煦王黎为黄门郎轩轩然得志煦煦然自乐【子】忠笃履素武帝太康七年诏曰郎中张建忠笃履素为江表士大夫所称宜在中朝其以建为给事中【晋书起居注】清贞亷洁陈邵字节艮太始六年诏曰燕王师邵清贞亷洁博通六籍宜在左右以敦儒训可给事中
　　古人风太子窃于东宫遣徐文景造乗舆御物文景父陶仁时为给事中谓文景曰汝终当灭门政当扫墓待防耳仍移家避之后太子薨事泄文景赐死陶仁遂不哭时人以为有古人风【南史】太子长懋齐武帝长子驳正给事中凡百司奏抄侍中审定则先读而署之以驳正违失凡制勅宣行大事则称徳泽褒美功业覆奏而请施行小事则署而颁之凡文武六品已下授职所司奏杨则校其任歴深浅功状殿最访其徳行量其才艺若官非人理失其事则白侍中而退量焉其文馆图书缮写雠校亦课而寮之凡天下寃滞未申及官吏刻害者必听其讼与御史及中书舍人同计其事宜而申理之【六典】
　　涂归掌侍左右分判省事文馆缮写校雠之课凡百司奏抄侍中既审则驳正违失诏敕不便者涂窜而奏还谓之涂归季终奏駮正之目【百官志】
　　臣下争功张行成迁给事中太宗尝临轩谓侍臣曰朕所以不能恣情欲取乐当年而励节苦心卑宫菲食者正为苍生耳我为人主兼行将相之事岂不是夺公等名昔汉高祖得萧曹韩彭天下宁晏舜禹汤武有稷契伊吕四海义安此事朕并兼之行成退而上书谏曰陛下圣徳含光规模逺虽文武之烈实兼将相何用临朝对众与其校量以万乗至尊共臣下争功哉太宗深纳之【旧唐】
　　东台给事中龙朔二年改为东台舍人【六典】刘伯刍除给事制曰东闼实掌驳议【白集】崔璪除给事制曰左省驳议不畏强御【杜牧之集】
　　覆狱列枉李峤高宗时迁给事中时酷吏来俊臣构陷狄仁杰李嗣贡裴宣礼等三家奏请诛之则天使峤与大理少卿张徳裕侍御史刘宪覆其狱徳裕等虽知其枉惧罪并从俊臣所奏峤曰岂有知其枉滥而不为申明哉乃与徳裕等列其枉状由是忤防出为润州刺史诏入转鳯阁舍人则天深加接待朝廷毎有大手笔皆特令峤为之【旧唐】
　　驳取储物卢粲幽州范阳人也景龙二年迁给事中时节愍太子初立韦庶人以非已所至深加忌嫉劝中宗下勅令太子却取卫府封物毎年以供服用粲驳奏曰皇太子处继明之重当主鬯之尊嵗时服用自可百司供拟又据周官诸应用财器嵗终则防唯王及太子应用物并不防此则储君之费咸与王同今与列国诸侯齐衡入封岂所谓宪章在昔垂法将来者也必谓青宫初启服用所资自当广支库物不可长存藩封诏从之【上】
　　驳驸马陵卢粲迁给事中时安乐公主壻武崇训为节愍太子所杀特追封为鲁王令司农少卿赵履温盐防葬事李温讽公主奏请依永防公主故事为崇训造陵诏从其请粲驳奏曰伏寻陵之称谓本属皇王及储君等自皇家已来诸王及公主墓无称陵者惟永防公主承恩特葬事越常途不应假以为名请比贞观以来诸王旧例足得丰厚手敕答曰安乐公主与永防无异同冗之义右令不殊鲁王縁此特为陵制不烦固执粲又奏曰臣闻陵之称谓施于尊极至属王公已下且鲁王若欲论亲等第则不亲于雍王守礼雍王之墓尚不称陵鲁王则不可因上公主而加号且君之举事则载于方册或稽之往典或考自前朝臣歴检贞观已来驸马墓无得称陵者且君人之礼服絶于傍朞葢为不独亲其亲不独子其子陛下以膝下之恩爱他及其夫赠赗之仪哀荣足备岂得使上下无辩君臣一贯者哉帝竟依粲所奏【上】
　　凝碧诗王维字摩诘天寳末为给事中禄山陷两都宗出幸维扈从不及为贼所得禄山宴其徒于凝碧宫其乐工皆黎园弟子教坊工人闻之悲恻潜为诗曰万户伤心生野烟百官何日再朝天秋槐花落空宫里凝碧池头奏管贼平陷贼官三等定罪维以诗闻肃宗嘉之特宥之
　　恶其异已给事中驳正制敕定其是非开元中李义多驳正姚崇恶其异已荐为紫薇侍郎实去其权自后唯署案牍而已【栁氏家学録】
　　执词头袁高为给事中徳宗复用卢为饶州刺史命髙草诏书高执词头谒宰相曰卢作相三年矫诈隂贼退斥忠良若更授大郡恐失天下之望宰相不悦命舍人草之诏出执之不下乃奏论之【旧史】
　　宰相器李藩为给事中制勅有不可遂于黄勅后批之吏曰宜别连白纸藩曰别以白纸是文状岂曰批勅耶裴言于帝以为有宰相器【旧唐】
　　复为给事宪宗以同州刺史吕元复为给事中初元膺自给事中除同州及入谢上问以时政得失元膺论奏词甚激切上嘉其刚正翌日谓宰相曰吕元膺谠言直气今欲留在左右使言得失卿等以为何如李藩裴进贺曰陛下纳谏超冠前王乃宗社无疆之福臣等不能广求直士又不能数进直言孤负圣心合当罪责今请以元膺复为给事中以备顾问上悦而从之【上】择辰敷奏李逊为给事中尝论时政以为事君之义有犯无隠陈诚启沃不必择辰今君臣敷奏乃只日是毕嵗臣下睹天顔献可否能几何宪宗嘉之【上】
