<!-- { "loadSidebar": true } -->
　　犀纛东海蒋潜尝至不其县见林下踣一尸已臭烂乌来食之辄见一小儿长三尺许来驱乌乌乃起如此非一潜异之乃就看之见死人头上着通天犀导价数万钱乃拔取之既去众乌争集无复驱者潜后以此导上晋武陵王王薨以衬众僧王武刚以九万钱买之后落禇太宰处禇以饷齐故丞相豫章王王死后内人江夫人遂断以为钗每夜辄见一儿绕牀头啼呌云何为见屠割必当相报终不独受枉酷江夫人恶之月余遂薨【续齐谐记】兼名云宋岑获通犀卖与庐陵王义眞又元康末妇以犀角为斧钺戈防戴之用也【北户注】
　　辟寒犀开元元年冬至交趾国进犀角一株色如金使者请以金盘置放殿中温然暖气袭人上问其故使者对曰此辟寒犀也【开元遗事】
　　水犀匣贵妃红漆屏风以玳瑁水犀为匣【外传】
　　驯犀唐德宗贞元十二年南海献驯犀诏纳中至十二年冬大寒驯犀死【英华】
　　夜明犀敬宗寳厯元年南昌国进夜明犀其状类通天夜则光明可照百步覆缯千重终不能掩其辉焕上令解为腰带每逰猎夜则不施蜡炬有如昼日【杜阳编】辟暑犀文宗延学士于内庭李训讲周易时方盛夏上命取水玉腰及辟暑犀以赐之
　　响犀文宗时宫人沈那翘吴元济之妓女进白玉方响光明皎洁可照十数步玉犀槌即响犀也凡物有声乃响应其中焉
　　防龙犀大中初女蛮贡防龙犀有二龙鳞鬛爪牙悉备牀若拏攫
　　放还仁宗时山南西道观察使奏渠州犀牛见差官押赴阙庭既至牵入内殿阅之仍于月华门外宣示百寮上虑伤物性命中使押还本道复放于渠州之野【东观奏记】蠲忿犀懿宗同昌公主出降蠲忿犀其犀圆如弹丸入土不朽烂之令人蠲忿怒【杜阳】
　　卧鱼杨収女适裴坦长子嫁资丰厚坦尚俭闻之不乐一日夫人至新妇院台上观果楪乃卧鱼犀遽令撤之【北梦琐言】
　　云龙形占城国用显德中贡方物有云龙形通犀菩萨石
　　云鹤水犀钱武肃王时有献云鹤水犀者武肃登碧波亭命许彦方系试水水开七尺许
　　辟尘李司封宗易尝言石驸马保吉知陈州其州廨一皆新之每毁旧屋则坐于下风尘自分去人皆惊怪之盖其所服辟尘犀也【本草】辟尘犀为妇簪梳尘不着髪【岭表志异】
　　试毒通天犀有白理如线者以盛米置羣鸡中鸡欲徃啄未至辄惊却故南人名为骇鸡也得其角一尺以上刻为鱼而衘以入水水常为开方三尺可得气息水中以其角为义导者得煑毒药为汤以此义导搅之皆生白沫无复毒物则无沫起也通天犀所以能杀毒者为物食百草之毒及众木棘嵗一觧角藏于山中人以木如其角代之犀不觉后年辄复觧【抱朴子】通犀置大雾重露下终不霑濡又堪辨毒药酒药酒生沫或中毒箭刺于疮中立愈盖犀食百毒棘刺故也【北戸録注】海中出离水犀似牛其出入有光水为之开【南越志】
　　恶影犀之通天者必恶影常饮浊水当其溺时人趂不复移足角之理形似百物或云犀角通者是其病然其理有倒插正插腰鼔插倒者一半已下通正者一半已上通腰鼔者中断不通故波斯谓牙为白暗犀为黑暗医人吴士臯常职于南海郡见舶主説本国取犀先于山路多植木如徂栻云犀前脚直常倚木而息木木烂折则不能起犀牛一名奴角有鸩处必有犀也犀三角一孔刘孝标言犀堕角埋之以假角易之【酉阳】王灿游海赋云羣犀代角巨象解齿
　　棘开林邑国记曰犀行过丛林不通便开口露齿前向直指棘林自开
　　火炬犀有特神者角有光耀白日视之如角夜暗之中理皆粹然光由中出望如火炬欲知此角神异置之草野飞鸟走兽过皆惊【万震南州异物志】
　　鸡昧白犀角之好者称鸡昧白【广志】
　　堕罗犀堕和国多美犀世谓堕和罗犀【唐书】犀中最大者堕和犀一株有重七八斤者云是枯犀额角其花多作撒豆斑色深者堪胯斑散而色浅者即拍为盘楪器皿之类【岭表録异】
　　云龙周显德五年占城王释利因德漫遣其臣莆诃散贡方物有云龙形通犀菩萨石【宋史】
　　兕
　　为铠兕如野牛青皮坚厚可以为铠【説文】嶓冢之山兽多犀兕祷过之山其下多犀兕注兕似水牛青色一角重三十斤【山经】兕有一角长三尺余形似马鞭柄【交州记】雌陈藏器云兕是犀之雌者而形不同【本草】
　　苍兕武王东伐师行师尚父左杖黄钺右把白旄以誓曰苍兕苍兕总尔众庶与尔舟楫后至者斩遂至盟津【齐世家】太师尚父为周司马将师伐纣至孟津之上杖钺把旄号其众曰苍兕苍兕夫苍兕水中之兽也善覆人船因神以化令汝急渡不急渡苍兕害汝河中有此异物时出浮扬一身九头人恶畏之未必能覆舟也【论衡】邢子才文苍雉奉职灵鼍自梁【索隐云本兕或作苍雉】
　　殪兕徒林平公射鴳不死使竖襄搏之失公怒拘将杀之叔向闻之夕君告之叔向曰君必杀之昔吾先君唐叔射兕于徒林殪以为太甲以封于晋今君嗣吾先君唐叔射鴳不死搏之不得是扬吾君之耻者也君其必速杀之勿令逺闻君忸怩顔乃趣赦之【晋语】
　　射随兕荆庄哀王猎于云梦射随兕中之申公子培劫王而夺之王以为不敬命立诛之左右谏乃止未三月子培死荆兴师战于两棠大胜晋师而赏有功者申公子培之弟进请赏于军旅曰臣兄与有功于车下也王曰何谓也对曰臣之兄尝读故记曰杀随犀者不出三月是以臣之兄惊惧而争之故欲王持千嵗之寿也伏罪而死王令人发视秘府而视之于故记果有乃厚赏之【吕览説苑作射科雉】
　　狂兕楚王游于云梦结驷千乘旌旗蔽天野火之起也若云霓兕虎嘷之声若雷霆有狂兕防车依轮而至王引弓而射之一发而殪王抽旃旄而抑兕首仰天而叹曰乐矣今日之游也寡人万嵗千秋之后谁与乐此矣【赵策】招魂云与王趋梦兮课后先君王亲发兮惮青兕有域夫兕虎有域动静有时避其域省其时则免其兕虎之害也
　　壮兽兕惟壮兽似牛青黑力无不倾自焚以革皮充武备角助文德【山经图賛】
　　熊
　　熊蛰熊能攀援上髙树见人则顚倒投地而下冬入穴而蛰始春而出【诗义】
　　子路熊兽藏于山穴穴里不得见秽及伤残则合穴自死又有居大树孔中东土呼熊为子路以物击树云子路可起于是便下不呼则不动也【述异记】
　　五百嵗玉策记称熊寿五百嵗五百嵗则能化为狐狸【抱朴子】
　　熊胆熊胆春在首夏在腹秋在左足冬在右足【酉阳】赤熊神灵滋液百珍寳用则赤熊见赤熊见则奸宄自逺【援神契】
　　黄熊周文王拘于羑里散宜生得黄熊献纣免西伯之难【六韬】成王时东胡献黄熊【周书王防】
　　青熊成王时不屠国进青熊【周书】
　　黄熊入寝郑子产聘于晋晋侯有疾韩宣子逆客私焉曰寡君寝疾于今三月矣竝走羣望有加而无瘳今梦黄熊入于寝门其何厉鬼也对曰以君之明子为大政其何厉之有昔尧殛鲧于羽山其神化为黄熊以入于羽渊实为夏郊三代祀之晋为盟主其或者未之祀也乎韩子祀夏郊晋侯有间【昭七】
　　赤熊窥屏晋平公梦见赤熊窥屏恶之而有疾使问子产子产曰昔共工之御曰浮游既败于颛顼自没深淮之渊其色赤其言善笑其行善顾其状如熊常为天下祟见之堂则王天下者死见堂下则邦人骇见门近臣忧见庭则无伤窥君之屏病而无伤祭颛顼共工则瘳公如其言而疾间【琐语】
　　射熊晋平公梦见知人五日寤而曰我之帝所见一熊欲援我帝命我射之中熊熊死又有一罴来又射之中罴罴死帝甚喜赐我二笥后有当道者曰帝令主君防二卿熊与罴皆其祖也忽不见【史记】
　　熊皮蔽泥汉武时贰师得天马帝以玫瑰石为鞍镂以金银鍮石以绿地五色锦为蔽泥后稍以熊罴毛有绿光皆可二尺者直百金卓王孙有百余双诏使献二十枚【西京杂记】
　　入宫兆亡昭帝时昌邑王贺闻人声曰熊视而见大熊左右莫见以问莭中令龚遂遂曰熊山野之兽而来入宫室王独见之此天戒大王恐宫室将空危亡象也贺不改寤后卒失国【汉五行志】
　　绿熊席赵飞燕女弟居昭阳殿玉牀白象牙簟绿熊席席毛长二尺余人眠而拥毛自蔽望之不能见坐则没膝其中杂熏炉香一坐此席余香百日不歇【西京杂记】当熊元帝冯昭仪上幸虎圈鬭兽后宫皆坐熊出圈攀槛欲上殿昭仪乃当熊而立及左右格杀熊上问人情惊惧汝何故前当昭仪对曰夫猛兽得人而止妾恐熊至御座故身当之耳帝嗟叹以此陪敬重之【汉书】
　　米饴无益咸和七年左右启以米饴熊上曰此无益而费于谷且是恶兽所不宜畜使遣打杀以肉赐左右直人【建武故事】
　　白熊元嘉二十年白熊见新安歙县太守到元度以献【宋书】
　　乌熊南蛮东谢蛮贞观三年其酋元深入朝冠乌熊皮天铁熊高宗时加【一曰伽】毗叶国献天铁熊擒白象师子置柜中宁王尝猎于鄠县界草中得一柜发之乃一少女也自言姓莫氏庄居昨夜遇贼却某至此贼中二人是僧王命载以后乘时方获一生熊置柜中如旧锁之时上方求极色王以莫氏衣冠子女即日表上之具其所由上令充才人经三日京兆奏鄠县食店有僧赁店作法事惟舁一柜入店中夜久腷防有声店戸人怪日出不啓门撤戸视之有熊衘人走出二僧已死体骨悉露上览之大笑书报宁王曰宁哥大能处置此僧【酉阳】能火绍兴己酉永嘉火灾前日有熊自南溪至江渡于城下初不惧人命猎士射之悴谓赵允蹈曰熊于字为能火宜愼火烛赵笑以为不然果延烧官民舍十七八独州治存焉【陶朱新録】
　　熊白埤雅云熊当心白脂如玉俗呼熊白好举木引气谓之熊经庄子熊经乌伸是也
　　熊馆熊于山中行数十里悉有跲伏之所必在石嵓枯木中山民谓之熊馆唯虎出百里外则迷所出道路【墨客挥犀】
　　不食盐熊食少许盐即宛转而死胡孙亦然【琐碎録】熊掌熊方冬唯自防其掌故其掌特美烹之难熟晋灵公杀宰夫之胹熊蹯不熟者而楚成见围请食熊蹯而死以其难熟冀于外救也【尔雅】
　　不熟桀王天下酒浊而杀厨人纣王天下熊蹯不熟而杀厨人【墨子】
　　罴
　　拔树罴如熊黄白文【尔雅】注曰罴似熊而长头似马有发高脚猛憨多力能拔树木闗西呼曰貑罴陆玑曰有黄罴赤罴大于熊其脂如熊白而麄理不如熊美
　　嶓冢嶓冢之山多熊罴【山经】
　　非罴文王将田史编曰田于渭阳非龙非彲非虎非罴兆得公侯天遣汝师及田渭阳见太公立为师【六韬】梦罴符健字建业初母姜氏梦大罴而孕及长男果便弓马【载记】
　　当道王罴字熊罴齐神武遣韩轨司马子如从河东宵济袭罴罴不比晓轨众已乘梯入城罴尚卧未起闻阁外汹汹有声便袒身露髻徒跣持一白棒大呼而出谓曰老罴当道卧貉子那得过敌见惊退【北史】
　　力猛猎者云熊是其雄罴则熊之雌者罴力尤猛【尔雅翼】鹿畏防防畏虎虎畏罴罴之状被髪人立絶有力而甚害人【栁宗元罴説】
　　虎
　　枢星枢星散而为虎【运斗枢】枢精啸谷韵清籁于惊苹震徳升干靉枝而布族【骆賔王集】
　　山兽之君虎山兽之君也【説文】
　　百兽之长虎者阳物百兽之长也能噬食鬼魅今人卒得病烧皮饮之系其衣服亦辟恶此甚验【风俗通】
