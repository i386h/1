<!-- { "loadSidebar": true } -->
　　寺主摩摩帝此云寺主僧史畧云诗其寺主起于东汉白马寺也东晋以来此职方盛故梁武帝造光宅寺召法云为寺主创立僧制稽其佛世饮光统众于灵鹫身子涖事于竹林音义指归云僧如纲假有徳之人为纲纲也隋智琳润州刺史李海洊命琳为断事纲维迩后寺立三纲上座维那典座也【翻译】僧中职任也如网之纲如屋之梁焉肇自姚秦立正魏世都推北齐则十统分员唐世则僧录命职五台山自贞元中智頵始封僧长矣【宋僧智頵传】晋五台山真容院光嗣时降龙大师者率领弹压缁伍畏焉为其分散诸寺兰若众寡均等时徒侣坚请嗣主院宣补僧官辖诸台院寺命曰都纲【上光嗣传】稗沙门寳积经说僧之无行者曰辟如麦田中生稗麦其形似麦田夫尽谓其好麦后穂方知非是沙门之在众中似是持戒有徳行者施主见时谓尽是沙门而彼痴人实非沙门是名稗沙门
　　火宅僧广中僧有室家者谓之火宅僧【郑熊番禺杂记】京师大相国寺僧有妻曰梵嫂
　　尼
　　出家汉明初立佛寺同梵福量时后宫隂夫人王婕妤等一百九十人出家又聴洛阳妇女阿潘等出家【僧史】鏁骨菩萨昔延州有妇人白晢颇有姿貌孤行城市年少之子悉与之游狎昵荐枕一无所却数年而殁州人以其无家瘗于道左大歴中忽有胡僧见墓遂跌坐具敬礼焚香围绕讃叹数日人见谓曰此以淫纵女子以其无属故瘗于此和尚何敬耶僧曰斯乃大圣慈悲喜舍世俗之欲无不徇焉此即鏁骨菩萨顺缘已尽圣者云耳请众开墓视之遍身之骨钩结皆如鏁状州人异之为设大斋起塔焉【续怪记】
　　七众谓比丘比丘尼式义摩那沙弥室罗刹尼此出家五众优婆塞优婆夷此在家二众此七众也式义摩那此云学法女今之尼长髪也
　　阿夷比丘尼称阿姨师姨梵云阿棃夷此翻尊者圣者檀越檀那者要览曰梵语陀那鉢底唐主施主今称檀那讹陀为檀去鉢底留那也思大乘论云皆破悭吝嫉妬及贫穷下贱苦故称陀后得大富及能引福徳资粮故称那又称檀越者檀即施也此人行施越贫穷海【翻译】黄眼支谦字恭明月氏国优婆塞也汉末游洛该览经籍及诸伎艺善诸国语细长黒痩白眼黄睛时人语曰支郎眼中黄形躯虽细是智囊【高僧传】
　　青眼贞观时雍州牧魏王与法恭疏云律行净于青眼威仪整于赤髭【序】达摩眼绀青色称碧眼胡僧【高僧传】出香流水功德直西域人道契既广善诱日新宋大明年到荆州为释畅翻译畅刋正文义词防婉宻舒手出香掌中流水莫之测也【翻译】
　　上首神足大僧正慧令葢法门之上首亦捴持之神足愿等须提之问遂同迦叶之请【陆云御讲波若经序】
　　梵表龙光寺僧绰建元寺法宠并道秀域中声高梵表【续慧勇传】
　　文外友什彦琮隋时与朝士王劭辛徳源陆开明唐怡等情同琴瑟号为文外友【续】
　　名高十地唐太宗为秦王时书慰什吉藏曰法师道济三乗名高十地方当树徳净土阐教禅林岂意湛露晞晨业风飘世长辞柰苑遽掩松门【续】
　　佛法栋梁刘孝孙为恵净诗英华序云挹海不知其浅深学山徒切其峻极明镜屡照而不疲鸿钟待扣而斯应诚佛法之栋梁僧徒之领袖者也禇亮为惠净金刚什文序云达鉴穷览皎乎先觉炳慧炬以出重昏拔爱河而升彼岸
　　法主景和时释慧亮讲席有声顔延叹曰安汰吐珠玉于前斌亮振金声于后清言妙绪将絶复兴至是于庄严寺学徒盛集勑亮与斌递为法主【释鉴】
　　定门秀杰魏文君时沙门高者定门之秀杰也太子晃师之【广明辨惑】
　　振锡息鬪元和中邓隠峯之五台道由淮右蜀呉元济阻兵蔡州与官单战师曰吾当少解其患乃振锡空中飞身而过两军仰观叹异鬪心顿息以是官军得成其功焉【释鉴】
　　开士栋梁释法琳内该三藏外综九流辨中观则龙树可期谈自然则老庄非逺固以学侔安逺才迈肇生实开士之栋梁法城之墙堑者也【陈子良辨正论序】
　　化表路夫称沙门者何耶论其发蒙俗之迷昏启化表之路方将以兼忘之道与天下同往使希高者挹其遗风漱流者味其余津【逺法师沙门不敬王者论】
　　忠孝沙门者行超俗表心逰尘外是以舍爱捐亲仰众圣也摧弃声色遵梵行也剃除须髪去华竞也仰容肃质不忘敬也分卫扫衣支身命也言无隠曲离邪佞也和声怡气入无诤也吐纳安详慎词令也世贵莫屈守贞劲也清虚恬淡顺道性也邪相不挠住八正也顔下色敬愍众病也人天崇仰三业浄也穷极真取究竟也广仁济亦忠孝之盛也【辨正论】

　　天中记卷三十五
<子部,类书类,天中记>
　　钦定四库全书
　　天中记卷三十六
　　明　陈耀文　撰
　　浮图名义
　　五禅阶级真性即不垢不净凡圣无差禅门则有浅有深阶级殊等谓带异计欣上厌下而修者是外道禅正信因果亦以欣厌而修者是凡夫禅悟我空偏真之理而修者是小乗禅悟我法二空所显真理而修者是大乗禅若顿悟自心本来清净元无烦恼无漏智性本自具足此心即佛毕竟无异依此而修者是最上乗禅亦名如来清净禅亦名一行三昧亦名真如三昧【上】三藏夫三藏之义者则内为戒定慧外为经律论以陀罗尼总摄之也陀罗尼者是菩提速疾之轮解脱吉祥之海三世诸佛生于此门慧照所传一灯而已【宋僧无畏传】三乘法华经曰三乗者一曰声闻乗二曰縁觉乗三曰菩萨乗声闻者悟四谛而得道也縁觉者悟因縁而得道也菩萨者行六度而得道也然则罗汉得道全由佛教故以声闻为名也辟支佛得道或闻因縁而解或聴环佩而得悟神能独达故以縁觉为名也菩萨者大道之人也方便则止行六度真敎则通修万善功不为已志存广济故以大道为名也【世説注】沙门治心修净其根业各差谓之三乗声闻縁觉及以大乗取其可乗运以至道为名也【魏释老志】释道安上二敎论云九流之敎敎止其身名为外敎三乗之敎敎静其心名为内敎是以智度有内外两经仁王辩内外二论方等明内外两律百论言内外二道若通论内外则彼华夷若局命此方则可云儒释释敎为内儒敎为外【广明】大乗者盖如来之道塲也故縁觉声闻谓之小乗言法驾之通驰如舟车之致逺也【李颙大乗赋序】小乗列四果之梯大乗有十等之位从几入圣具有经论【甄鸾笑道论】
　　三身一切诸佛皆有三身一者法身谓圎心所证二者报身谓万善所感三者化身谓随縁所现今释迦牟尼佛者法身乆证报身乆成今之出现盖化身耳【禅林妙记】三归佛道其始修心则依佛法僧谓之三归若君子之三畏也又有五戒去杀盗婬妄言饮酒大意与仁义礼智信同云奉持之则生天胜处亏犯则坠鬼畜诸苦又善恶生处凡有六道焉【释老志】
　　三昧此云调直定又云正定亦云正受圭峯疏云不受诸受名为正受逺法师云夫称三昧者何专思寂想之谓也思专则志一不分想寂则气虚神朗气虚则智恬其照神朗则无幽不彻斯二乃是自然之符用一而致用也【翻译】道家云贞一儒者云致一释氏云三昧其义通也言一即有二遂至于三言三即昧在其间反覆存之而已【佛书杂记】
　　四谛苦集灭道是也苦谓一切生老病死之类集谓一切聚集骨肉财帛之类灭谓壊灭道谓修行类此名四谛谓其理审谛非徒説也经云见苦防集因灭修道【龙舒心经注】
　　四果四果预流即须陀洹为初果一来即斯陀含为二果不来即阿那含为三果无生即阿罗汉为四果自此以上独觉菩提为辟支佛自觉觉他为一切菩萨摩诃萨行因果圎满为诸佛无上正等菩提
　　六通经云六通者三乗之功徳也一曰天眼通见逺方之色二曰天耳通闻障外之声三曰身通飞行隠显四曰宅心通水镜万虑五曰宿命通神知巳往六曰漏尽通慧解累世三明者解脱在心朗照三世者也【世説注】佛身即法身也从六通生从三明生【维摩经】天眼宿命漏尽为三明【僧肇】
　　五衍凭五衍之轼拯溺逝川【选头陀碑】僧肇论曰聘六通之神骥乘五衍之安车五衍五乘天竺言衍此言乘五乘一人二天三声闻四辟支佛五菩萨【注】
　　五盖一曰贪婬二曰瞠恚三曰愚痴四曰邪见五曰调戏别而言之求欲为贪耽着为婬外发为瞠内结为恚系于缚着触理倒惑为愚痴生死因縁痴为本一切诸着皆始于痴地狱苦酷多由于恚【奉法要】
　　六度一曰施二曰戒三曰忍辱四曰精进五曰一心六曰智慧积而能散润济众生施也谨守十善闲邪以诚戒也犯而不校常善下人忍辱也勤行所习夙夜匪懈精进也专心守意以约敛众一心也凡此五事行以有心谓之俗度领以兼忘谓之道慧【上】
　　三幡消一无于三幡【选天台赋】三幡色一也色空二也观三也言三幡虽殊消令为一同归于无也郤敬舆与谢庆绪书论三幡义曰近论三幡诸人犹多欲既观色空别更观识同在一有而重假二观于理为长然敬舆之意以色空及观为三幡识空及观亦为三幡【注】
　　二谛二谛者一是真谛一名俗谛真谛亦名第一义俗谛亦名世谛劝臣以忠劝子以孝劝国以治劝家以和善示天堂之乐惩非显地狱之苦此依俗谛也真谛彰本寂之理一性泯然所以实际理地不受一尘是非双泯能所俱亡指万象为真如防三乗归实际此依真谛也【翻译】
　　三智一曰真智本来寂静通达无涯二曰内智自觉无明割防烦恼三曰外智分别根门识了尘境
　　三报大涅槃经明三种报一顺现报明王孝慈训世则祥云布夀星现仁君恩徳及物则醴泉涌嘉苗秀善既有征恶亦可验樵客指熊而臂落酒客啖防以皮穿二顺生报今世虽行善恶之因次生方受苦乐之果缾沙转报于四天有相改生于六欲三顺后报因造今身报终后世伽咤七反而享余庆那律乆刼以受逺福此三种报皆名定业【翻译】
　　三徳法身般若解脱是为三常乐我净是为徳无二生死为常不受二边为乐具八目在为我三业清净为净【金光明义】
　　三縁第一为了自已轮回生死二为绍隆三宝三为六道四生皆令解脱【古禅师语录】
　　五浊刼浊见浊烦恼浊众生浊命浊【弥陀经】
　　六尘色声香味触法【中论】
　　四观观生如石女之懐儿观住如阳焰之翻浪观异同浮云之万变观死犹狂花之谢空
　　三有欲有色有无色有有者何谓一切有漏法是佛言若业能令后生相续是有又云生灭故名有堕苦集谛中是有【婆沙论】
　　四大我今此身四大和合所谓毛发爪齿皮肉筋骨脑髓垢色皆归于地唾涕脓血涎沫津液痰泪精气大小便利皆归于水暖气动火动静归风四大各离今者妄身当在何处【圎觉经】
　　七圣财人生世间祸福从口生当防于口甚于猛火猛火能烧一世恶口能烧无数世猛火烧世间财恶口烧七圣财口舌皆凿身之斧也七圣财谓一信二精进三戒四惭愧五闻舍六忍辱七定慧七者能资用成佛故名财【报恩经】
　　三科法王立法周王识心三界牢狱三科验定一罪一福三道十使十恶此属乎罪名为黒业报四恶趣五戒十善四禅四定此属于福名曰白业报处人天三乗摩诃衍此属乎道感报四圣此则凡圣界分因果事定以此三科收行尽矣【翻译】
