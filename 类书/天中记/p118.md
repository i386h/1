<!-- { "loadSidebar": true } -->
　　客舍灵帝数游戱于西园中令后宫采女为客舍主身为啇贾服行至舍采女下酒食因共饮食以为戱乐【后五行志】
　　客议谨按客舍逆旅乆矣其所由来渐矣行者頼其顿止居者薄收其直交易货还各得其所役赋而因民利诚惠加百姓而公无所费语曰许由辞帝尧之命而舍于逆旅自唐到今未有不得客舎之法【潘岳客舎议】
　　偿衣桑虞尝行寄宿逆旅同宿客失脯疑虞为盗虞黙然无言便觧衣偿之主人曰此舎数失鱼肉鸡鸭多是狐狸偷去君何以疑人乃将脯主至山冡间寻求果得之客求还衣虞投之不顾【晋书】
　　独酌马周西行长安至新丰宿于逆旅主人唯供诸啇贩而不顾周遂命酒悠然独酌主人翁深异之乃为常何陈便冝二十余事太宗怪其能问何何荅曰此非臣发虑乃臣家客马周也太宗召见甚悦随大用敕求胜地为周起宅【谈賔録】
　　失家口沧州南皮丞郭务静性糊涂与主簿刘思庄宿于逆旅谓庄曰从驾大难静尝从驾失家口三日于侍官幕下讨得之庄曰公夫人在其中否静曰若不在中更论何事【朝野佥载】
　　访谪仙李太白初自蜀至京师舍于逆旅贺监知章闻其名首访之既竒其姿又请所为文白出蜀道难以示之读未竟称叹数四号为谪仙人【本事诗】
　　辍马熊执易赴举行次潼关秋霖月余滞于逆旅俄闻隣店有一士吁嗟数次执易潜问之曰前尧山令樊泽举制科至此马毙囊空莫能自进执易造焉遽辍所乘马倒囊济之执易其年罢举泽明年登科【摭言】
　　赋诗李义山游长安投宿旅店适防客因召与坐不知为义山也酒酣客赋木兰花诗众皆夸示义山后成诗曰洞庭波冷晓侵云日日征防送逺人几度木兰舟上望不知花是此船身坐客大惊询之方知是义山【古今诗话零陵緫记陆龟所作】
　　村
　　禹防濠州钟离县涂山禹娶所也山西南有禹墟及禹防村葢禹防诸侯之地【舆地志】
　　石纽禹汶山广柔人生于石纽村其地名刳児坪【元和郡县志】今夷人共营其地方百里不敢畜牧有罪迯其野中捕者不敢追之畏禹神能藏三年不为人得则共原之言为禹神所祐也【华阳国志】
　　禄里呉太湖中洞庭中西南中号禄里村角里先生所居也【史正义】
　　昭君王昭君生于峡州今有昭君村緑珠生于白州今有緑珠江贵妃生于蜀尝误坠池中后人呼为落妃池【杨妃外传】羣山万壑赴荆门生长明妃尚有村【杜诗】
　　乌夜村晋穆帝后父何凖寓居海塩南三里后将产之夕有羣乌夜惊于聚落尔后乌更鸣众共异之及明大赦乃穆帝立凖女为后之日
　　锦沙睦州清溪县锦沙村傍山依壑素波澄映锦石舒文冠军呉喜闻之而造焉鼓枻防泛弥旬忘返叹曰名山美石故不虚赏使人忘朱门之志【睦州记】
　　昉村歙县有昉村俗说任昉为新安太守因行春至此爱其云溪縁源寻幽累日不返百姓因名其溪为昉溪溪旁村为昉村村旁有山故近北野县毎山石石坠则不利县官县废后其事亦止大中十年刺史卢藩改曰任公村任公溪【寰宇记】
　　浣花奉乞桃栽一百根春前为送浣花村【杜诗】甫于成都浣花里种竹植树结庐枕江纵酒啸咏与田夫野老相狎【旧唐】
　　埋懐马燧计李懐光自太原引兵至寳下营问其地名埋懐村乃大喜曰擒贼必矣【国史补】
　　朱陈徐州古丰县有村曰朱陈一村唯两姓世世为婚姻【白诗】
　　箬下长兴若溪夹溪悉生箭箬南岸曰上箬北岸曰下箬二箬皆村名村人取下箬水酿酒醇美胜于云阳俗称箬下酒【舆地志】
　　巴乡鱼复尉戍江之左岸有巴乡村村人善酿故俗称巴乡清郡出名酒村侧有溪溪中多灵夀木中有鱼其头似羊丰肉少骨美于余鱼【水经】
　　平乐鱼腹县东狠山县旧属武陵县北十余里有神穴平居无水时有渴者诚啓请乞輙得水或戯求者水终不出县东十许里至平乐村又有石穴出清泉中有潜龙毎至大旱平乐村左近村居辇草秽着穴中龙怒湏防水出荡其草秽傍侧之田皆得浇灌
　　东亭从平乐顺流五六里东亭村北山甚髙峻上合下空空徼东西广二丈许起髙如屋中有石林甚整顿傍生野韭人徃乞者神许则风吹制分随偃而输不过过越不偃而输输肉徃观者去时特平暨处自然恭肃矣石塘桂阳阳山县西北有石塘村村之流水侧有豫章木本迳可二丈其株根犹存伐之积载而斧迹若新羽族飞翔不息其傍众枝飞散逺集乡亦不测所如唯见一枝独在寻水涯矣
　　万嵗桂阳郴县有千秋水出西南万嵗山山有石室室中有钟乳山上悉生灵寿木溪下即千秋水也水侧民居号万嵗村其水下合黄水
　　湘陂郴县南湘陂村邨有圆水广圆可二百歩一边暖一边冷冷处极清緑浅则见石深则无底暖处水白且浊素既殊冷暖亦异厥名除泉其犹江乘之半汤泉也水盛则防黄溪水耗则律径辍流
　　断石休宁县西断石村旧名呉口村西南有石壁下临深溪旧经云昔有两舟泊此一祭一否夜有神人徙祭者舟北岸有石自絶壁坠碎不祭者舟石坠处遂成石室【舆地志】
　　梅花罗浮山髙三千六百丈周囬三百余百岭十五峰三十二其峰之秀者曰飞云玉鹅锦绣玳瑁飞云峰路侧有梅花村【南越志】蘓轼诗罗浮山下梅花村玉雪为骨氷为魂
　　木香冝城县西六十里有木香邨唐段成式别业也【地志】梅廻洪亭村下有梅廻村旧云是梅槐合生成树是以名之今音讹谓之梅廻【王端休江陵记】
　　木客越有木客村鄱阳山中有木安秦时造阿房宫者食木实得不死时下山就民间取酒为诗云酒尽君莫沽壶倾我当发城市多嚣尘还山弄明月【徐铉帖】
　　老人蜀青城山有老人村其溪有枸杞根饮其水故夀【图经】
　　野狐野狐泉店在潼关之西泉在道南店后坡下旧传云野狐掊而泉涌店人改为冷淘过者行旅止焉今法馔中有野狐泉者以菉粉为之亦象此也【南部新书】
　　原
　　原广平曰原下湿曰隰【尔雅】春秋説题辞曰髙平曰太原原端也平而有度广延曰大卤太原也释名曰地不生物曰卤卢谷梁传曰中国曰太原夷狄曰大卤尚书大传曰东原底平大而髙平者谓之太原下而平者谓之隰【水经】上平曰原下平曰隰【公羊传】地理风俗记曰原慱平也故曰平原矣【水经】土地寛慱而平正名之曰原【李廵尔雅注】毕原周文正于毕长安东南有原名毕原【関中记】刘向曰文武周公于毕师古曰毕陌在长安西北四十里【汉书】
　　始平长安城北有始平原数百里无山川湖水其民井汲巢居井深五十丈有伯夷墓人食薇可常食或云夷叔食三年顔色如故汉时亦谓之北芒岩【三秦记】
　　白鹿长安东则骊山西则白鹿原北望云阳悉见山阜之形而恒若云雾之中【述征记】周平王东迁有白鹿游于此原以是得名葢春运之象【三秦记】杜陵狗枷川东亦曰白虎原上有狥枷堡三秦记曰骊山西有白鹿原原上有狗枷堡言襄公时有大狗来下有贼则狗吠之故一堡无患故川得厥目【水经】
　　三畤三畤原在岐州雍县南二十里封禅书云秦文公作鄜畤襄公作西畤灵公作呉阳上畤并此原上因名也【括地志】御覧引封禅书曰文公作鄜畤灵公作呉阳上畤宣公作宻下畤葢三畤在此原故号三畤原
　　九原京陵县故城于春秋为九原之地也国语曰赵文子与叔向游于九原曰死者若可作也吾谁与归叔向曰其阳子乎文子曰其智不足称也叔向曰其舅犯乎文子曰其仁不足称也其随武子乎纳谏不忘其师矣故其京尚存汉兴増陵于其下故曰京陵焉【水经】
　　皇天玉涧水出土汉北流迳皇天原西首上平慱方可里余三靣壁立髙千许仭汉世祭天于其上名之为皇天原上有汉武帝思子防【上】
　　乐游宣帝少依许氏长于杜县乐之后于南原立庙于曲池之北亭曰乐游原【关中记】
　　少陵少陵原南接终南北至浐水即汉鸿固原也宣帝许后于此俗号少陵原【长安志】
　　五丈诸葛亮据渭水南原司马懿谓诸将曰亮若出武功依山东转者是其勇也若西上五丈原诸君无事矣亮果屯此原与懿相御【水经】
　　长安符徤攻张琚于冝秋还登石安原而叹曰美防斯原也怅然有终焉之志【崔鸿前秦録】
　　万寿髙祖校猎于华池之万夀原白鹿见髙祖新御弧矢射而获之【旧唐】
　　鳯凰韦嗣立营搆别业于骊山鳯凰原鹦鹉谷有重崖洞壑飞流瀑水中宗新徃幸焉因封嗣立逍遥公名其所居曰清虚原幽栖谷后汉延光二年鳯凰集新丰即此原也亦骊山之别麓【长安志旧唐】
　　韩原韩冯翊有原诗曰有卓其道韩侯受命是此原也又古今地名云韩武子食菜于韩原亦秦晋战于此地即获杜囬又秦获晋惠侯以归之处【郡国志】
　　七山河东塩池东呉坂登七山原毎登一原輙峭起五六里原圡平广不知巨极【戴延之西征记】
　　风凉丽山之西川中有阜名曰风凉原在磈山之隂雍州之福地【关中图】
　　野
　　郊外邑外谓之郊郊外谓之牧牧外谓之野【尔雅】
　　襄城黄帝将见大隗于具茨之山方明为御昌宇参乘至于襄城之野七圣皆迷无所问涂适遇牧马童子乃问途焉【庄子】
　　洞庭北门成问黄帝曰帝张咸池之乐于洞庭之野吾始闻之而惧后闻之而怠卒闻之而惑荡荡黙黙乃不自得【上】
　　絶辔炎帝戮蚩尤于中兾名其地曰絶辔之野【帝王世纪】青冦禹东至抟木之野日出九津青羗之野鸟谷青邱之乡南至九阳之山不死之乡西至积金之山共肱一臂三面之乡光至夏海之穷夸父之野【吕覧求贤】
　　牧野自朝歌以南南极清水土地平衍据臯跨泽悉坶野突即国志曰朝歌县南有牧野竹书纪年曰周武王率西方诸侯伐殷败之于坶野诗所谓坶野洋洋檀车煌煌者也【水经】
　　激物秦自非子受封至昭王灭周之嵗在大梁前后七迁皆在禹贡雍州之域荆山终南敦物之野东井舆鬼之分鹑火之次也【帝王世纪】
　　谋四子产之从政也择能而使之禆谌能谋谋于野则获谋于邑则否郑国将有诸侯之事子产乃与禆谌乘以适野使谋可否而告冯简子使断之【周礼】
　　少原孔子出游少源之野有妇人中泽而哭其音甚哀孔子使弟子问焉曰夫人何哭之哀妇人曰乡者刈蓍薪亾吾蓍簮吾是以哀也弟子曰刈蓍薪而亾蓍簮有何悲焉妇人曰非伤亾簮也盖不忘故也【韩诗外传】
　　丹野桓温北征姚襄在伊水上许逊曰不见得襄而有大功见襄走入太中问曰太是何等也荅曰南为丹野北为太必西北走也果如言【幽明録】
　　广莫庄子谓惠子曰子有大树患其无用何不树之于无何有之乡广莫之野彷徨乎无为其侧逍遥乎寝卧其下【庄逍遥】
　　圹垠无名人曰予方将与造物者为人厌则又乘失莽之鸟以出六极之外而游无何有之乡以处圹埌之野【应帝王】
　　无极广成子曰夫夫百昌皆生于土而反于土故余将去女入无穷之门以游无极之地【在宥】
　　霄雿大丈夫恬然无思澹然思虑纵志舒节以驰大区【天地】上游于霄雿【翟】之野下出于无垠之门执要道之柄而游于无穷之地【淮原道】
　　罔浪若士曰我南游乎防浪【淮南作防】之野北息乎沉薶【墨】之乡【论衡道虚】
