<!-- { "loadSidebar": true } -->
　　定礼决疑陶覆之字孙宗为太常丞凡宗庙疑议多所决定时人为之语曰定礼决疑问陶覆之【陶家民传】
　　闻曲光宅中改太常为司礼天后时李嗣真为司礼丞闻东夷三曲一遍援胡琴弹之无一声遗忘【职林】
　　闻曲知难作李嗣真字承胄擢太常丞知五礼仪常曰隋乐府有堂堂曲明唐再受命比日有侧堂堂桡堂堂之謡侧不正也桡危也皇帝病日侵事皆决中宫持权与人收之不易宗室虽众居中势外势且不敌诸王殆为后所蹂践吾见难作不久矣【唐书】
　　沽洗编钟宋沇为太常丞尝一日早于光宅佛寺待漏闻塔上风铎声倾聴久之朝回复止寺舍问寺主僧曰上人塔铃皆知所自乎曰不能知沇曰其间有一是古制某请一登塔循金索试歴扣以辨之可乎僧初难后许乃扣而辨焉在寺之人即言往往无风自洋洋摇有闻非此耶沇曰是耳必因祠祭考本悬钟而应之固求摘取而观之曰此姑洗之编钟耳请旦独掇于僧庭归太常令乐工与僧同临之约其时彼知本悬此果应遂购而获焉又曽送客出通化门逢度支运乘驻马俄顷忽草草揖客别乃随乘行认一铃言亦编钟也他人但觉镕铸独工不与众者埒莫知其余及配悬音形皆合其度异乎此亦识徴在金奏者与【羯鼓录】
　　博士
　　辨五礼太常博士掌辨五礼之仪式本先王之法制通变随时而损益焉凡大祭祀及有大礼则与卿导賛其仪凡王公已下拟谥皆迹其功徳而为之褒贬【六典】询度大典博士之职端委佩玉朝之大典必于询度当以正道克厌人望然后为可【晋中兴书】
　　勃窣理窟张凭举孝亷诣刘真长还船须臾真长遣觅张孝亷船同旅愕然既同载俱诣抚军刘真长谓抚军曰今日为公得一士太常博士之选既前抚军与之言咨嗟称善乃曰张凭勃窣为理窟即用为太常博士【庄子】图释象经太宗尝览周武帝所撰三局象经不晓其防太子洗马蔡允恭年少时尝为此戏太宗召问亦废而不通乃召吕才使问焉才寻绎一宿便能作图解释允恭览之依然记其旧法与才正同由是才遂知名累迁太常博士初温彦博奏才聪明多能眼所未见耳所未闻一闻一见皆达其妙尤长于声乐请令考之太宗即徴才令直文馆【旧唐】
　　儒而不俚吕才为太常博士帝病隂阳家所传书多谬伪浅恶世益拘畏命才与宿学老师删落烦讹掇可用者为五十三篇合旧书四十七凡百篇诏颁天下才于持议儒而不俚以经谊推处其验术诸家共诃短之又举世相惑以祸福终莫悟云才之言不甚文要欲救俗失切时事俾易晓也【新语】
　　立议咸服韦叔夏除太常博士后属高宗崩山陵旧仪废缺叔夏与中书舍人贾大隠太常博士裴守真等草创撰定由是授春官员外郎则天将拜各及飨明堂皆别受制共当时大儒祝钦明郭山恽撰定仪注凡立议众咸推服之中宗复位转太常少卿【上】
　　引谊固争唐绍为博士中宗时始郊祝钦明知后能制天子欲迎谄之即奏以皇后亚献安乐主主终献绍以为非礼引谊固争【唐书】博士蒋钦绪抗言不可诸儒壮其节【上】
　　准君为僣中宗将为后父鄷王陵庙各置五品令太常博士杨孚曰兴宁永康陵尚置七品令鄷王不可上逾先帝又勑武氏崇防庙斋郎以五品子充孚曰太庙斋郎尚取七品以下子武氏不宜取五品也上曰太庙可准崇防置孚曰崇防为太庙之臣太庙为崇防之君以臣准君犹为僣逆以君准臣奈天下何事皆寝【通典】赐物袁利正高宗时为博士上疏谏以为前殿路门非命妇宴防倡优进御之所帝纳之诏曰嘉卿奕由忠鲠能抗疏规朕之失乃赐物百段【职林】
　　请为别庙陈贞节迁太常博士与博士苏献上言睿宗于孝和弟也按贺循说兄弟不相为后故殷盘庚不序阳甲而上继先君汉光武不嗣孝成而上承元帝晋懐帝继世祖不继惠帝故阳甲孝成出为别庙又言兄弟共世昭穆位同则毁二庙有天下者从祢而上事七庙尊者所统广故及逺祖若容兄弟则上毁祖考天子不得全事七世矣请以中宗为别庙大祫则合食太祖奉睿宗继高宗则祼献永序诏可乃奉中宗别庙升睿宗为第七室【唐书】
　　特建新意裴寛为太常博士礼部拟国忌之辰飨庙用乐下太常寛深达礼节特建新意以为庙尊忌卑则登歌庙卑忌尊则去籥中书令张说谓寛明识举而行之清雅开元中以太常礼仪声乐之司属亦择才博士尤为清雅【雍洛灵异录】
　　不专胥吏陆亘字景山拜太常博士寺有礼生孟真久于其事凡吉防大仪礼官不能达率访真真亦倚以倨横赖是须要元和七年册皇太子将撰仪注真防议偃蹇亘台之胥曹失色由是国忌飨礼不专于胥吏【唐书】元和新礼王彦威太原人世儒家少孤贫苦学尤通三礼无由自达元和中游京师求为太常敬吏部卿知其书生补为检讨官彦威于礼阁掇拾自隋已来朝廷沿革吉防五礼以类区分成三十卷献之号曰元和新礼由是知名特授太常博士【上】
　　问无不通崔从字告太和二年改太常博士从长于礼学精歴代沿革问无不通时飨宗庙于敬宗室祝板称皇帝孝弟从议曰臣审详孝字载考礼文义本主于子孙理难施于兄弟按礼卜虞之记文子孙曰哀兄弟曰其于祖祢则理宜称考于伯仲则止可称名又东晋温峤议宗庙祝辞于孝字非子者则不称傍亲直言敢告当时朝议以为宜今臣上考之礼经无兄弟称孝之义下征晋史有不称傍亲之文臣谓飨敬宗庙宜去孝弟两字又以祀九宫坛旧是大祠从议曰九宫贵神经典不载详其图法不过列宿今者五星悉是从祀日月犹在中祠岂容九宫独越常礼请降为中祠制从之从又以大臣薨谢不于闻哀日辍朝奏议曰伏以废朝轸悼义重自顷已来辍朝非奏报之时备礼于数日之外贞观中任瓌卒有司对仗奏闻太宗责其乖礼岑文本既殁其夕为罢警严张公谨之亡哭之不避辰日是知闵悼之意不宜过时纵有机务急速便殿须召宰臣不临正朝无爽事体从之【旧唐】
　　入相崔从记曰博士重官也由此选者继登三事而入并时同位者相望元和初权徳舆李吉甫同在相位长庆中窦易直在中书杜元预提印使西蜀今仆射相公始与郑肃中与韦琮同居中书余复叨重委因志所闻以遗他日亦以知博士之选为重焉时令狐绹父楚亦以博士入相时人荣之【续通典】
　　集礼院令狐绹守兵侍同平章事其日南省上事故事送上而同列必先集于少府监时白敏中崔从皆为太常博士至相位欲荣其旧署乃改集太常礼院因改为集礼院从手笔志其事【上】
　　详曲台仪令狐楚曰叔孙通起帝典于桴鼓之中自比以还鸿生硕儒若贾谊董仲舒公孙洪稀不以此进元帝诏丞相御史明于古今通达国体故为博士今行能在臣右者知其班末禄寡莫不以博士为愧臣独以为荣详曲台之仪法攷庶僚之功行太常三卿始涖事博士无参集之礼【晏公类要】
　　藏旂常杨收字藏之裴休作相以收深于礼学用为太常博士建言汉制总羣官而聴曰省分务而专治曰寺太常分务专治者也所以藏天子之旂常今旂常因车饰太仆非是【唐书】
　　大理卿
　　廷尉廷尉古官以尉尉人心也凡掌贼及司察之官皆曰尉尉罻也言以兵狱罗罻奸非也犹刺史刺举不法也【昭辨释名】王者置廷尉谳疑刑者官之平下之信也尉者尉民心抚其实也安立字士垂一人诘屈折着为廷示戴尸首以寸者为言寸度治法数之分示帷尸稽于寸舍则法有分故为尉示与尸寸宋均注曰士事也垂系也尸人死也人死不可无乃戴之者示天下不可无死也【春秋元命包】
　　平星平星主建廷平主平天下之狱事若今廷尉之象故星讃曰平星执法正纲纪也【天文录】
　　作士齐职仪云大理古官也唐虞以皋陶作士士理官也初秦置廷尉汉景帝改曰大理王莽改曰作士【初学记】过聴请死晋文侯使李离为大理过聴杀人自拘于廷请死于君君曰官有贵贱罚有轻重下吏有罪非大子罪也李离对曰臣居官为长不与下吏让位受爵为多不与下吏分利今过聴杀人而下吏其死非所闻也不受命君甲子必自以为罪则寡人亦有罪矣李离曰法失则刑刑失则死君以臣为能聴微决疑故使臣为理今过聴杀无罪罪当死君曰弃位委官伏法亡国非所望也趣出无忧寡人之心李离对曰政乱国危君之忧也军败卒乱将之忧也夫无能以事君闇行以临民是无功以食禄也臣不能以虚自诬遂伏劒而死君子闻之曰忠矣乎【韩诗外传】
　　廷理楚令尹文子之族有干法者廷理拘之闻其令尹之族也而释之子文召廷理而责之曰凡立廷理者将以司犯王法而察触国法也夫直士持法柔而不挠刚而不折弃法而背令而释犯法者是为理不端而怀心不公也岂吾营私之意也何廷理之駮于法也吾在上位以率士民士民或怨而吾不能免之于法今吾族犯法甚明而使廷理因縁吾心而释之是吾不公之心明着于国也执一国之柄而以私闻于吾生不以义不若吾死也遂致其族人于廷理曰不是刑也吾将死廷理惧遂刑其族人成王闻之不及履而至于子文之室曰寡人防少置理失其人以违夫子之意于是黜廷理而尊子文使及内政国人闻之曰若令尹之公也吾党何忧乎乃相与作歌曰子文之族犯国法程廷理释之子文不聴恤顾怨萌方正公平【说苑】
　　社稷臣楚庄王有茅门者法曰羣臣大夫诸公子入朝马蹄蹂霤廷理斩其辀而戮其御太子入朝马蹄蹂霤廷理斩其辀而戮其御太子大怒入为王泣曰为我诛廷理王曰法者所以敬宗庙尊社稷故能立法从令尊敬社稷者社稷之臣也安可以加诛夫犯法废令不尊敬社稷是臣弁君下陵上也臣弁君则主失威下陵上则上位危社稷不守吾何以遗子太子乃还走避舍再拜请死【上】
　　不敢失法楚昭王有士曰石奢其为人也公正而好义王使为理于是廷有杀人者石奢追之则其父也遂反于廷曰杀人者仆之父也以父成政不孝不行君法不忠弛罪废法而伏其辜仆之所守也伏斧锧命在君君曰追而不及庸有罪乎子其治事矣石奢曰不私其父非孝也不行君法非忠也以死罪生非亷也君赦之二之惠也臣不敢失法下之行也遂不离斧锧刎颈而死于廷中君子闻之曰贞夫法哉【新序】
　　树徳季羔为衞之士师则人之足俄而衞为蒯聩之乱季羔逃之走郭门刖者守门焉谓季羔曰彼有季羔曰君子不逾又曰彼有窦季羔曰君子不隧又曰于此有室季羔乃入焉既而追者罢季羔将去谓刖者吾不能亏主之法而亲刖子之足矣今吾在难此正子之报怨之时而逃我三何故哉刖者曰断足固我之罪也无可奈何曩者君治臣以法令先人后臣欲臣之免也臣知之狱决罪定临当论刑君愀然不乐见君顔色臣又知之君岂私臣哉天生君子其道固然此臣之所以脱君也孔子闻之曰善哉为吏其用法一也思仁恕则树徳加严暴则树怨公以行之其子羔乎【家语】
　　天下之平张释之为廷尉文帝尝行有人从渭桥下出乘舆马惊捕之属廷尉释之奏其犯跸当罚金上怒释之曰法者所与天下公共也方是时上诛之则已今已下廷尉廷尉天下之平也一倾天下用法皆为之轻重人安所措其手足乎后有盗高庙座前玉环得文帝令族之释之奏当弃市上大怒释之曰法如是也今盗宗庙器而族之如令愚人取长陵一抔土陛下何以加其法乎【前汉】
