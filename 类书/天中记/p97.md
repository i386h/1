<!-- { "loadSidebar": true } -->
　　橹橹露也露上无覆屋也【上】洛阳城周公所制东西十里南北十三里城上百歩有一楼橹外有沟渠【陆机洛阳记】隍隍城池也有水曰池无水曰隍易曰城复于隍【説文】
　　宫
　　宫释名曰宫穹也言屋见于垣上穹崇然也郭璞云宫谓围绕之记曰君为庐宫之是也尔雅云室谓之室宫谓之宫诗云作于楚宫又曰入此室处是也风俗通曰宫室一也秦汉以来尊者以为常号下乃避之也吕览慎大云武王克殷靖箕子之宫礼记曰由命士以上父子皆异宫又曰儒有一亩之宫环堵之室又曰季夫子入宫不敢哭是士庶人皆有宫称也
　　便生上古之人未知为宫室就陵而居处下润伤民故圣人作为宫室之法髙足以避润湿中足以御风寒上足以待霜雪墙髙足以别男女故以便生不以为乐也今之为宫室必厚敛百姓暴夺民财为曲直之室青黄刻镂之餙故国贫而人难诉也【墨子】
　　合宫黄皇有合宫以广政尧开衢室聴于民【管子】欲观黄帝之行于合宫观尧舜之行于总章【尸子】黄帝合室有虞总期【东京赋】昔黄帝有合宫之聴尧有衢室之问舜有总章之访皆议之谓也【文中子】
　　作宫黄帝作宫室以避寒湿【白虎通】尧使禹作宫【世本】贰宫尧见舜处于贰宫帝王接礼贰宫考庸太室【王元长曲水诗序】
　　防宫尧垂贝殻于防宫【严助相貎经】
　　镳宫天命汤于镳宫有神来告曰夏徳大乱往攻之予必使汝大戡之【墨子】初学记云汤所受命之宫
　　长夜夏桀之时为长夜宫于深谷之中男女杂处三旬不出聴政其后大风飘沙一夕填此宫谷【博物志】
　　倾宫纣造倾宫作琼室瑶台饰以美玉七年乃成其大十里其髙千丈其大宫百其小宫七十三处宫中九市【帝王世纪】
　　蒿宫周时徳泽洽和蒿茂大以为宫柱名为蒿宫也【大戴礼】周徳既隆草木茂盛蒿堪为宫室因名蒿室既有天下遂都于镐【竹书】
　　吕览云周明堂茅茨蒿柱土堦三等以示节俭正此事也注云茅可覆屋蒿非柱任虽云节俭实所未闻误
　　紫防周穆时西极之国有化人来谒王同防王乃执化人之袪腾而上者中天乃止暨及化人之宫化人之宫搆以金银络以珠玉出云雨之上王宝以为清都紫微钧天广乐帝王之所居【列子】
　　楚宫公作楚宫穆叔曰大誓云民之所欲天必从之君欲楚也夫故作其宫若不复适楚必死是宫也六月辛巳公薨于楚宫【左襄三十】
　　铜鞮子产相郑伯如晋尽壊其馆之垣而纳车马焉士文伯让之子产曰今铜鞮之宫数里而诸侯舎于人门不容车而不可逾越若获荐币修垣而行赵文子曰是吾罪也【上】
　　虒祁石言于晋晋侯方筑虒祁之宫叔向曰是宫也成诸侯必叛君必有咎十年晋侯卒【昭八】
　　碣石邹衍如燕昭王拥彗先驱请列弟子之座而受业筑碣石宫身亲往师之作主运【史记】
　　春宵夫差筑姑苏台立春宵宫造千石酒钟【洞防记载】馆娃阖闾城西砚石山上有馆娃宫【吴越春秋吴地记】美女为娃吴有馆娃宫【方言】幸乎馆娃之宫张女乐而娱羣臣【吴都赋】秀峯寺盖吴馆娃宫也【苏志】
　　美人美人宫周五百九十歩土城句践所习教美女西施郑旦宫室也女出于苎萝山欲献于吴自谓东垂僻陋恐女朴鄙故近大道居【越絶书】
　　阿房阿房宫东西三里南北五百歩庭中可受十万人车行酒骑行炙千人唱万人和置铜人十二于宫前【三辅旧事】阿房以木兰为梁以磁石为门懐刃者止之【黄图】磁石门西门在阿房前悉以磁石为之故专其目令四夷朝者有隠甲懐刃入门而胁之以示神故亦曰却胡门【水经注】一名却胡台【恬地志】制磁石以御冲【兼城赋】下可建五丈旗【史记】
　　未央萧何治未央宫上见其壮丽甚怒谓何曰天下匈匈劳苦数嵗成败未可知是何治宫室过度也何曰天下方未定故可因以就宫室且夫天子以四海为家非壮丽亡以重威且亡令后世有以加也上悦遂自栎阳徙都之【汉书】营未央宫因龙首山以制前殿至孝武以木兰为棼橑文杏为梁柱金铺玉户华欀璧珰雕楹玉磶重轩镂槛青琐丹墀左槭右平黄金为璧带间以和氏珍玉风至其声玲珑然也【三辅黄图】未央宫周旋三十三里街道十七里有台三十二池十二土山四宫殿门八十一掖门十四宫殿及台皆疏龙首山上以作之殿基出长安城上非筑也【闗中记】览秦制跨周法正紫微于未央表峣阙于阊阖防龙首以抗殿状巍峨以岌业【西京赋】未央者前限未到之辞故汉有未央宫古诗有乐未央【诗正义】未央一名紫微宫【三秦记】
　　三雍武帝时河间献王来朝因献雅乐对三雍宫【本传】建章太初元年栢梁殿灾粤巫勇之曰粤俗有火灾复起屋必以大用胜服之于是作建章宫度为千门万户前殿度髙未央【武纪郊祀志】栢梁既灾越巫陈方建章是经用厌火祥营宇之制事兼未央【西京赋】建章宫周围数十里殿东别起阁髙二十五丈慿髙以望逺【三辅旧事】秦汉规模廓焉泯毁唯建章鳯阙耸然独存虽本象魏之制亦一代之巨观也【繁钦建章鳯阙赋序】陛下以城中为小图起建章左鳯阙右神明号称千门万户土木衣锦绣撞万石之钟击雷霆之鼓使民不奢侈难矣【方朔传】
　　甘泉建元三年武帝因齐人少翁言作甘泉宫中为台室画天地太乙诸鬼神而置祭具以致天神【郊祀志】武帝起超仙之台于明庭宫北明庭者甘泉别名思赵防仔起通灵台于甘泉宫【洞防记】甘泉宫一曰云阳宫一曰林光宫本秦造在今池阳县西甘泉山宫以山为名周匝十余里汉武建元中増广之周十九里去长安三百里望见长安城黄帝以来员丘祭天处【闗辅记】甘泉山天下显敞之处也前接大荆后临北极左抚仁乡右望素域【王褒甘泉颂】甘泉山名下有甘泉水因以名之【文选注】冠以九陪以甘泉乃有灵宫起乎其中秦汉之所极观渊云之所颂叹【西都赋】公孙卿曰黄帝接万灵明庭明庭者甘泉也【志】廻天门而鳯举蹑黄帝之明庭【刘歆赋】武帝以五月避暑于此八月乃还【元和郡县志】
　　五柞五柞宫汉之离宫也【黄图】宫中有五柞树皆连三抱上枝防覆数十亩【西京杂记】
　　长杨长杨宫本秦旧宫汉修饰之以备行幸宫中有垂杨防数亩因以为名门曰射熊秦汉防猎之所【黄图】司马相如尝从武帝至长杨猎天子好自击熊豕驰壄兽因上防諌【本传】振师五柞习为长杨【扬雄】会集乎长杨之宫相羊乎五柞之馆【西京赋】建元三年微行北至池阳西至黄山南猎长杨东逰宜春私置更衣从宣曲以南十二所中休更衣投宿诸宫长杨五柞倍阳宣曲尤幸【方朔传】师古曰皆宫名倍阳即萯阳也
　　桂宫未央宫渐台西有桂宫中有光明殿皆金玉珠玑为帘箔缀明月珠金戺玉阶昼夜光明【三秦记】武帝为七宝杂宝案宝屛风列宝帐设于桂宫时人谓之四宝宫【西京杂记】桂宫在未央宫北周匝十余里中有明光殿走狗台土山复道从宫中西上城西至建章宫神明台蓬莱山【三辅故亊】辇路经营修除飞阁自未央而连桂宫北弥明光而亘长乐【西都赋】钩陈之外阁道穹隆属长乐与明光径北通于桂宫【西京赋】
　　明光上起明光宫发燕赵美女三千人充之取年十五以上二十以下满三十者出嫁掖庭令总其籍时有死出者随补之凡诸宫美人可有七八千建章未央长乐三宫皆辇道相属悬栋飞阁皆不由径路【汉武故事】明光殿以金为戺玉为阶【秦秦记】
　　长乐髙帝五年都长安九月治长乐宫【汉书】汉七年长乐宫成诸侯羣臣朝十月仪惠帝为东朝长乐宫及间往数跸烦民作复道方筑武库南通奏事乃诏立原庙【叔孙通传】梁孝王尝上书愿赐容车之地径至长乐宫自使梁国士众筑作甬道朝太后【邹阳传】
　　长信长信宫汉太后尝居之【黄图】武帝夜出夕还赍五日粮防朝长乐宫【方朔传】五日一朝长信宫故赍五日粮长信太后之宫也【注】成帝母王太后居长信宫班婕妤求共养太后长信宫上许之退处东宫作赋曰奉共养于东宫托长信之末流【本传】长信詹事掌皇太后宫景帝中六年更名长信少府平帝元始四年更名长乐少府【百官表】张晏曰以太后所居官为名也居长信宫则曰长信少府居长乐宫则曰长乐少府也【注】帝祖母称长信宫帝母称长乐宫后曰永乐宫【汉官仪】后宫在西秋之象也秋主信故宫殿皆以长信长秋为名又永夀永宁殿皆后所处也【黄图】
　　长门顾成庙逺无宿宫爰叔教董偃白窦太后献长门园上大説更名窦太后园为长门宫【方朔传】武帝陈皇后擅宠骄贵十余年而无子元光五年册曰皇后失序惑于巫祝罢退居长门宫【外戚传】陈后时得幸别在长门宫愁闷悲思司马相如因作解悲愁之辞以悟主上皇后复得幸【文选】温泉不到忆拾翠之旧逰长门深闭嗟青鸾之信修
　　骀荡骀荡宫春时景物骀荡满宫中也【黄图】
　　馺娑馺娑宫馺娑马行疾貎马行迅疾一日之间遍宫中言宫之大也
　　枍诣枍诣宫枍诣木名宫中美木茂盛也
　　天梁天梁宫梁木至于天言宫之髙也【上】
　　集灵宫华隂集灵宫宫在华山下武帝所造欲以懐集仙者王赤松子故名殿为存仙端门南向署曰望仙门【相谭仙】武帝巡省五岳禋祀丰备故立宫其下号曰集灵宫【西岳记】集灵宫集仙宫存仙殿存神殿望仙台望仙观俱在华隂县界皆武帝宫观名也【黄图】
　　汉西岳华山庙碑畧云孝武修封禅之礼巡省五岳立宫其下宫曰集灵宫殿曰存仙殿门曰望仙门集古録云集灵唯见此碑按地里志华隂有集灵宫武帝起水经注云敷水北迳集灵宫引地理志则不独见于此碑矣所谓存仙殿望仙门者诸书不载【金石録】按集灵存仙各见载记而二公之説若此
　　望仙元封三年起望仙宫【洞防记】
　　歩高京兆有歩髙宫【黄图】
　　望逺长安有望逺宫【上】
　　阳灵天子穆然瑶台澄心储精捜述索耦相与齐乎阳灵之宫集乎礼神之囿登乎颂祗之堂【扬雄甘泉赋】
　　神光入西园神光蹂蕙圃践兰台【羽猎赋】张晏曰神光宫名也
　　濯龙桓帝延熹九年祠黄老于濯龙宫【纪】祠老子于濯龙宫用郊天乐【续汉志】饰芳林而考濯龙之宫设华盖以祠浮图老子斯将所谓聴于神乎【论】
　　承光顺帝擢种暠监太子于承光宫【本传】
　　太初昭明吴有太初宫方三百丈权所起也昭明宫方五百丈皓所作也【太康地记】吴志避晋讳改曰显明
　　逍遥慕容熈造逍遥宫【髙闾燕志】
　　九华邺县铜雀台北石虎建宫以三三为位谓之九华宫梁沈约诗照耀三雀台徘徊九华宫【图经】
　　十宫十宫在江都县北五里长阜苑内依林傍涧因髙跨阜随地形置焉并隋炀帝立也曰归雁宫囘流宫九里宫松林宫枫林宫大雷宫小雷宫春草宫九华宫光汾宫是曰十宫【十道志夀春图经】
