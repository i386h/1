<!-- { "loadSidebar": true } -->
　　桑始太古时有人逺征家有一女幷马一匹女思父乃戏马云能为迎我父吾将嫁于汝马絶缰而去至父所父疑家中有故乗之而还马后见女辄怒而奋击父怪之密问女女具以告父父屠马晒皮于庭女至皮所以足防之曰尔马而欲人为妇自取屠剥如何言未竟皮蹷然起卷女而行父失女后于大桑树枝间得女乃皮尽化为蚕绩树上蠒厚大异常隣妇取养之其收数倍因名其树曰桑桑者丧也由斯百姓竞种之今世所养是也汉礼皇后亲采桑祭蚕神曰菀窳妇人寓氏公主公主者女之尊穪也菀窳妇人先蚕者也故世或谓蚕为女儿者是古之遗言也【搜神记】
　　庇阴昔者尧见舜于草茅之中席陇畆而荫庇桑阴移而受天下传【赵国防】尧舜相见不违桑阴【説苑】
　　伊尹生伊尹之母居伊水之上孕梦有神告之曰臼水出而东走无顾明日视臼出水告其隣东走顾其邑尽为水身因化为桑有莘氏采桑得婴儿空桑之中献之于君君令乳之命曰伊尹【吕覧】
　　七日而拱太戊之时道缺法圯以致妖孽桑谷生朝七日而拱太戊恐惧侧身修徳【家语】
　　桑虞天子居范宫以观桑者乃饮于桑中命桑虞出桑者用禁暴民注桑虞主桑者【穆天子传】
　　谋桑下晋重耳至齐桓公妻之有马二十乗公子安之从者以为不可将行谋于桑下蚕妾在其上以告姜氏姜氏杀之而谓公子曰子有四方之志其闻之者吾杀之矣【左僖二十三】
　　翳桑赵宣子田于首山舍于翳桑见灵辄饿问其病曰不食三日矣食之舍其半问之曰宦三年矣未知母之存否今近焉请以遗之使尽之而为之箪食与肉置诸橐以与之既而与为公介倒防以御公徒而免之问何故对曰翳桑之饿也问其名居不告而退【宣二】
　　桑落孔子适楚厄于陈蔡之间七日不食告子路曰居不隐者思不逺身常佚者志不广汝庸知吾不得之桑落之下【荀宥坐】
　　二女争桑呉公子光伐楚防居维城离初楚边邑卑梁氏之处女与呉边邑之女争桑二女家怒相灭两邑长闻之怒而相攻灭呉之边邑呉王怒遂伐楚【史记】刘毅中正疏云夫桑妾之讼祸及呉楚鬬鸡之变难兴鲁邦【晋书】竒女采桑齐瘤女者齐东郭采桑之女项有大瘤闵王游至东郭百姓尽观宿瘤女采桑如故王怪问之对曰妾受父母教采桑不受教观大王王曰此竒女也聘迎之【列女传】藏椹进母杨范字文端齐人齐宋之乱母在贼中探椹藏于地夜取之进母如是非一忽于地中得米十斛上有字云米十斛赐孝子杨范以资给母【风俗通】
　　一寸椹始皇闻鬼谷先生言遣遣徐福入海求金菜玉蔬并一寸椹【金楼子】北方有白桑椹长数寸食之甘美【异苑】丹椹神仙上药有扶桑丹椹【汉武内传】扶桑国在大汉国东二万余里上多扶桑叶似桐初生如笋国人食之实如棃而赤绩其皮为布亦为绵为纸【齐书】扶桑在碧海之中上有大帝宫东王父所治处有椹树长者数千丈大二千余围树两两同根偶生更相依倚故名扶桑仙人食其椹体作金色飞翔宫其树虽大其叶则小故如中夏之桑也但椹稀而色赤九千嵗一生实耳味絶甘香美【十洲记】饭蚕汝南尹昆为汝阴功曹令新到官问曰园中有桑以饭蚕何如昆曰非初政所务令嘉其言【后汉】
　　如车葢先主舍东南角篱上有桑树生高五丈余遥望见童童如小车葢徃来者皆怪此树非凡涿人李定云此家必出贵人先主少时与宗中诸小儿于树下戏言吾必当乗此羽葆葢车叔父子敬谓曰汝勿妄语灭吾门也【三国志】齐高祖萧道成宅在武进宅南有桑树櫂本三丈横出四枝状如车葢上年数嵗好戏其下从兄敬宗谓曰此树为汝生也【南史】
　　助采南郡厐士元闻司马徳操在颖川故二千里候之至遇徳操采桑士元从车中谓曰吾闻丈夫处士当金佩紫焉有屈洪流之量而执丝妇之事徳操曰子且下车适知邪怪之速不虑失道之迷昔伯成耦耕不慕诸侯之荣原宪桑枢不易有官之宅何有坐则华屋行则肥马侍女数十然后为竒此乃许父所以忼慷夷齐所以长叹虽有窃秦之爵千驷之富不足贵也士元曰仆生出边陲寡见大义若不一叩洪钟伐雷鼓则不识其音响也【世説】士元师事司马徳操不矜小名众莫知徳操蚕月躬采桑后园士元助之因与谈斯世之废兴其言若神遂移日忘食徳操于是异之【荆州先贤】
　　椹为粮汉兴平元年九月桑再椹时刘徳军小沛年荒谷贵士众皆饥仰以为粮【异苑】
　　畜椹杨沛为新郑长课民畜桑椹一豆积得千余斛太祖迁天子军乃无粮沛进干椹后为邺令赐其生口十人绢百疋以干椹也【魏畧】
　　八百株初诸葛孔明自表后主曰成都有桑八百株薄田十五顷子弟衣食自有余饶不别治生以长尺寸若臣死之日不使内有余帛外有赢财以负陛下及卒如其所言【蜀志】
　　梦桑生井何祗梦桑生井中赵直占曰桑非井中之物桑字四十八君寿恐不过此祗年四十八而卒【益部耆旧传】梦椹晋武太原中太原王戎为郁林太守泊船新亭眠梦有人以七枚椹子与之着衣襟中既悟得椹如梦中占曰椹桑子也自后男女大小凡七丧【异苑五行记】
　　西厢愍懐太子之将废也有桑生于宫西厢日长尺余数日而枯其子太孙臧之入东宫也桑复生于西厢太孙废乃枯【晋书】
　　甘香张天锡少有文才流誉逺近及归朝甚被恩遇朝士以其国破身虏多共毁之防稽王道子尝问其西土所出天锡应声曰桑椹甘香鸱鹗革响乳酪养性人无心【晋书本传前凉録】
　　黄甘之流有王甲从北方来诣谢公问北方何果最胜甲云桑椹最好谢公问可以比江东何果甲云是黄甘之流公曰君何乃尔妄语甲既受妄语之名恐宰相所责乃买骏马候熟时取数千枚还以奉公公食之以为美乃谓甲此味乃江东所无而君近比黄甘于是引甲为賔客【世説】
　　求种初晃之迁于龙城也植松为社主及秦防燕大风吹之后数年社忽有桑二根生焉先是辽川无桑及廆通于晋求种江南辽川之桑悉由呉来【后燕録崔鸿十六国春秋】神桑洛中愿防寺佛堂前生桑树一株直上五尺枝条横绕柯叶傍布形如羽葢复高五尺又然凡为五重每一重叶椹各异京师道俗谓之神桑观者成市布施者甚众帝闻而恶之以为惑众命给事黄门侍郎元纪伐之其日云雾晦冥下斧之处流血至地见者莫不悲泣【洛阳伽蓝记】
　　渴愈沈如琢成都人有孝行母患渴非时思桑椹苦求不遂家东一树生摘以奉母母渴愈及亡负土成坟庐于侧白鹄二栖于庐冬笋抽十茎天寳二年诏旌表冬椹唐京兆万年县大宁坊有桑树一株暮秋生子初冬椹熟凤阁侍郎李元素取之以进李峤代为表云鸱鹗已革见夷貊之怀音丝蠒行丰知府藏之逾实【英华】充衣李徳裕居家以俭约自处每谓子孙曰吾性不好货财遂至贫乏然吾近京城有赐田十顷耕之可以充食桑干干根可以充衣【唐书】
　　紫披袄出汝身晋开连二年契丹南掠邢洺磁至于安阳河千里之内焚剽殆尽契丹见大桑因骂曰吾知紫披袄出汝身吾岂容汝活耶遂命军卒束薪于木而焚之【五代史】
　　桑生木人烈祖末年漂水天兴寺桑生大人长六寸如僧状右袒而左跪衣裓皆备其色如纯漆可鉴谓之须菩提县掇置龛中以仁寿节日来献烈祖惊异迎置宫中奏事甚谨其徒因以为感应而识者按谯氏五行书知且有大丧不三月烈祖殂【陆游南唐书】
　　帝女桑宣山上有桑大五十尺其枝四衢名之曰帝女之桑郭璞曰妇人主桑故以名也【山海经】
　　穷桑穷桑者西海之濵有孤桑之树直上千寻叶红椹紫万嵗一实食之后天而老【拾遗记】
　　食桑化民食桑二十七年化而自褁九年生翼十年而死【括地图】帝女桑南方赤帝子学道得仙居高阳崿山桑树上正月一日啣柴作巢至十五日成或作白鹊或作女子赤帝见之悲痛诱之不得以火焚之女即升天因名帝女桑今人至十五日焚鹊巢作灰汁浴蚕子招丝象此也【广异记】
　　槐
　　虚精槐木者虚星之精【春秋説题辞】
　　守宫守宫槐叶昼聂宵烧注槐叶昼日聂合而宵烧布者名为守宫槐
　　兎目防耳槐之生也入季春五日而兎目十日而防耳更旬而始规二旬而叶成【淮南】
　　三槐朝士面三槐三公位焉槐怀也言怀来人也【周礼】听讼树槐听讼其下注槐之言归也情见归实也【元命苞】树槐武王问太公曰天下神来甚众恐有试者何以待之太公曰请树槐于王门内有益者入无益者距之【金匮】犯爱齐景公有所爱槐令吏守之令曰犯槐者刑伤之者死有罪而犯之者公令加罪焉其女告晏子曰妾闻明君不为禽兽伤人民不为草木伤禽兽不为野草伤禾苖今君以树木之故罪妾父恐隣国谓君爱树而贱人也晏子入言之公令罢守槐之役废伤槐之法出犯槐之囚【晏子】
　　系援董叔将取于范氏叔向曰范氏富盍已乎曰欲为系援焉他日董祁愬于范献子曰不吾敬也范子执而维于庭之槐叔向过之曰子盍为我请乎叔向曰求系既系矣求援既援矣欲而得之又何请焉【晋语】
　　玉树甘泉谷北岸有槐树今谓玉树根干盘峙三二百年木也杨震闗辅古语云耆老相咸以谓此树即杨雄甘泉赋所谓玉树青葱也【三辅】云阳县界多汉离宫故地有树似槐而叶细土人谓之玉树杨子云甘泉赋云玉树青葱后左思以为假称珍怪葢未详也【国史异纂】玉树武帝集众寳为之思谓非木土所出失之【顔师石】
　　婆娑大司马府有老槐树殷仲堪对而叹曰此树婆娑生意尽矣【晋书】
　　着赋见意初河右不生楸槐柏漆张骏之世取于秦陇而植之终于皆死而酒泉宫之西北隅有槐树生焉李盛着槐树赋以寄情葢叹僻陋方立功非所也【记】梦倚槐广陵王元渊初除仪同三司总众北讨葛荣夜梦着衮衣倚槐树而立以为吉徴问于杨元慎曰三公之祥渊甚悦之元慎退还告人曰广陵死矣槐字木旁鬼死后当得三公果为尔朱劳所杀追赠司空公终如其言【洛阳伽蓝记】
　　服实庾肩吾常服槐实年七十余目看细字鬓皆黒离乱之际奔于江陵【梁书】槐以十月上已取子服之好顔色长生通神【太清草木方】
　　植槐韦孝寛为雍州刺史先是路侧一里置以土堠经頺毁每须修之孝寛临州勅部内当堠处置槐树既免修复行路又得庇荫文帝后见之于是令诸州道一里种一树十里种三树百里种五树【后周书】
　　坐槐下高颖字昭领新都太监每坐槐树下以听事后以树多不依行列有司请伐之上特令勿去以示后人【隋书】倚槐贾嘉隐年七嵗以神童召见时长孙无忌徐司空勣于朝堂立语徐戏之曰吾所倚何树嘉隐云松树徐曰此槐也何言松嘉隐云以公配木何得非松长孙复问吾所倚何树曰槐树公曰汝不能复矫对耶嘉隐曰何烦矫对但取其鬼木耳徐叹曰此小儿作獠面何得如此聪明嘉隐云胡头尚为宰相獠面何废聪明徐状胡也【刘賔客嘉话】
　　孝感纽回字孝政性至孝周武成中父母丧庐于暮侧庐前生麻一株高丈许围之合拱枝叶郁茂冬夏恒青武帝表其闾子士雄丧父复庐于墓侧其庭前有一槐树先甚郁茂及士雄居丧树遂枯死服阕还宅死树复荣高祖下诏褒扬号其所居为累徳里【隋书】
