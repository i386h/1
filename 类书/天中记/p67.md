<!-- { "loadSidebar": true } -->
　　浊河山海经曰昆仑墟在西北河水出其东北隅尔雅曰色白所渠并千七百一川色黄物理论曰河色黄者众川之流盖浊之也百里一小曲千里一曲一直矣汉大司马张仲议曰河水浊清澄一石水六斗泥而民竞引河溉田今河不通利至三月桃花水至则河决以其噎不泄也禁民勿复引河是黄河兼浊河之名矣昆仑之输河九折注海而流不絶者昆仑之输也【淮南子】昆仑三层号曰天柱实惟河源水之灵府【尔雅图讃】川渎则洪河洋洋发源昆仑九流分逝北朝沧渊惊波而厉望沫扬奔【徐干齐都记】咨灵川之遐源出昆仑之神邱涉津洛之浚泉播九道于中州【应防灵河赋】
　　泑泽不周之山北望诸毗之山临彼岳崇之山东望泑泽河水所潜也其源浑浑泡泡【山海经】注泑泽即蒲泽一名蒲昌海广三四百里其水停冬夏不増减去玉门闗三百余里即河之重源所谓潜行也浑浑泡泡水濆涌之声也
　　十二月水黄河十二月各有水名正月名凌解水二月三月名桃花水四月名麦黄水五月名蔓水正蔓也六月名矾山水七月八月名荻苗水荻花正开也九月名登髙水十月名复槽水落复故道也十一月十二月名蹙凌水冰断复结蹙起成层也【水衡记】
　　九曲黄河出昆仑东北角刚山东自北行千里折西行干蒲山南流千里至文山东流千里至秦泽西流千里至潘泽陵门东北流千里至华山之隂东南流千里至下津然河水九曲其长九千里入渤海【始訚图】
　　上为星河导昆仑山名地首上为权势星东流千里至规其山名地契上为距楼星北流千里至积石山名地肩上为别符星邠南千里入陇首山间抵龙门首名地根上为营室星龙门上为王良星为天桥神马出河跃南流千里抵龙首至巻重山名地烟上为巻舌星东流贯砥柱触阏流山名地喉上为枢星以运七政西距巻重山千里东至雒防名地神上为纪星东流至大岯山名地肱上为辅星东流过绛水千里至大陆名地腹干上为虚星【河图】
　　始开黄帝问风后曰余欲知河之始开风后曰河凡有五皆始开乎昆仑之墟【河图始开图】
　　授图黄帝告天老曰余昔梦见两龙挺白图即帝以授余于河之都天老曰河有河图洛有洛书天其授帝图乎试斋以往视之黄帝乃斋河洛之间求象见者至千翠妫泉大卢鱼折溜而至乃问天老子见中河折溜者乎见之与天老跪而受之鱼泛白图兰采朱文以授黄帝舒而视之名曰録图【上】
　　龙图尭游河渚赤龙负图以出图赤如绨状龙没图在【元命包】
　　负图舜与诸侯观河洛有黄龙负图出置帝前防入水而前去【运斗枢】防去也
　　孟门昔上古龙门未开吕梁未发河出孟门大溢逆流无有邱陵沃衍平原髙阜尽皆灭之名曰鸿水禹于是疏河决江为彭蠡之障干东土所活者千八百国【吕览】砥柱昔禹治洪水山陵当水者凿之故破山以通河河水分流包山而过山见水中若柱然故曰砥柱也三穿既决水流疎分指状表日亦谓之三门矣其东千崤水注之河水翼岸夹山巍峯歧举羣山叠秀重岭干霄郑按地説河水东流贯砥柱触阏流今世所谓砥柱者盖乃阏流也砥柱当在西河未详也按自西河当无山以碍之自砥柱以下五户以上其间一百二十里河水竦石桀出势连襄陆盖以禹凿以通河疑此阏流也其山虽辟尚梗湍流激石云洄澴波怒深合有一十九滩水流迅急势同三峡破害舟船自古所患【水经注】黄河中流有砥柱山一名三门山禹贡导河积石至于砥柱即此石形似柱故名山有三门禹凿以通河南曰鬼门中曰神门北曰人门舟楫不通惟人门可通筏木【陜州志】龙门禹凿龙门辟伊阙决江开岷导四渎【援神契】注凿龙门以通河凿岷山以开江导淮于桐栢导济于王屋故言导四渎　河下龙门其流驶如竹箭驷马追弗能及【慎子】河津一名龙门禹凿山断门阔一里许黄河自中流下两岸不通车马每暮春之际有黄鲤鱼逆流而上得者便化为龙【三秦记】
　　河精禹理洪水观于河见白面长人鱼身出曰吾河精也授禹河图而还于渊【中】
　　受緑字大禹观于浊河而受绿字【晋地理志】
　　緑图姬氏之兴也河出緑图【隋巢子】
　　荣光武王观于河沈璧礼毕至于日昧荣光塞河青云浮洛青龙临坛衔元甲之图吐之而去【中】
　　防波武王伐纣渡于孟津阳侯之波逆流而击疾风晦防人马不相见于是武王左操黄钺右秉白旄瞠目而防之曰余任天下谁敢害吾意者于是风济而波罢【淮南】河宗天子西征骛行至于阳纡之山河伯无夷之所都居是惟河宗氏河宗伯天逆天子燕然之山【穆天子传】天子西征猎于防泽获白狐貉以祭河宗【上】
　　沈璧秦伯纳重耳及河子犯授公子载璧曰臣从君还轸巡于天下恶其多矣臣犹知之而况君乎不忍其死请由此亡公子曰所不与舅氏同心者有如河水沈璧以质【国语】史记河伯视之説苑有如白水
　　河徙王平仲云周谱言定王五年河徙故道今所行处非禹所穿【桓谭新论】
　　沈玉王子朝篡位与敬王战乃改周之宝玉沈河以祈福后二日津人得之于河上敬王大夫隂不佞以温人南侵将卖之则变而为石敬王位定得玉者献之复为玉也【左传水经注】
　　游河范献子游河大夫皆在君曰知栾氏之子乎大夫莫荅舟人清涓舍楫对曰君奚问栾氏之子君曰自亡吾栾氏者其老也未死少者壮矣清涓曰善脩晋国之政内得大夫外不失百姓虽栾氏子其若君何若不脩晋国之政内不得大夫而外失百姓则舟中之人皆栾氏子也君曰善【尸子】
　　不祭韩褐子济于河津人告曰夫人过于此者未有不快用者也而子不用乎韩褐子曰天子祭海内之神诸侯祭封域之内大夫祭其亲士祭其祖祢褐也未得事河伯也津人申楫舟中水而运津人曰向也役人固已告矣夫子不听役人之言也今舟中水而运甚殆治装衣而下游乎韩子曰吾不为人之恶我而改吾志不为我将死而改吾义言未已舟泆然行【説】
　　沈河赵简子沈鸾徼于河曰吾尝好声色矣而鸾徼致之吾尝好宫室台榭矣而鸾徼为之吾尝好良马善御矣而鸾徼来之今吾好士六年矣而鸾徼未尝进一人也是长吾过而绌善也【吕览】
　　壅河梁山崩壅遏河三日不流晋君召伯尊伯尊遇辇者下车问焉为之奈何辇者曰天有山天崩之天有河天壅之虽召伯尊如之何君亲素缟帅羣臣而哭之既而祠焉斯流矣伯尊至君问之伯尊如其言而河流矣孔子闻之曰伯尊其无绩乎攘善也【谷梁传】左传作伯宗为祟楚昭王有疾卜曰河为祟大夫请祭诸郊王曰三代命祀祭不越望江汉睢漳楚之望也河非所获罪也遂弗祭孔子曰昭王知大道矣其不失国也宜哉【左传】泣清费子阳谓子思曰吾念周室将灭涕泣不可禁也子思曰然今一人之身忧世之不治是忧河水浊而泣清也【尸子】以数集之夀忧天下之乱犹忧河水之涸泣而益之也【文子】
　　负石申屠狄非世将自投于河崔嘉止之曰圣人民之父母也今为濡足之故不救溺人可乎申屠狄曰昔桀杀龙逢纣杀比干而亡天下吴杀子胥陈杀泄冶而灭其国非无圣知不用故也遂负石而沈于河【韩诗外传】是以申徒狄蹈雍之河徐衍负石入海【邹阳书】徐衍负石代子自甘守分亡身握石失躯【论语防】
　　堕水梁相死恵子欲之梁渡河而遽堕水中船人救之船人曰子欲何之而遽也曰梁无相吾欲往相之船人曰子居船檝之间而困无我则子死矣子何能相梁乎恵子曰子居船檝之间则吾不如子至于安国家全社稷子之比我如未视之狗耳【説】西闾过东渡河甘戊使齐事稍同
　　徳水昔秦文公出猎获黒龙此其水徳之瑞于是更名河曰徳水【封禅书】
　　玉牍秦王政以白璧沈河有黒头公从河中出呼政曰祖龙来授天宝开中有尺二玉牍【河图考灵耀】
　　填河汉文帝时河决酸枣溃金隄元光中孝武决瓠子于是天子临河沈白马玉璧令羣臣自将军以下皆负薪填河下淇园之竹以为揵悼功之不成乃作歌曰瓠子决兮将奈何皓皓旰旰兮闾殚为河皇谓河公兮何不仁泛滥不止兮愁吾人齧桑浮兮淮泗满乆不反兮水维缓河汤汤兮激潺湲北渡回兮迅流难搴长茭兮湛美玉河公许兮薪不属于是卒塞瓠子筑宫其上名曰宣防【史汉】
　　鱼舞宣帝幸河东诏曰东济大河天气清静神鱼舞河幸万嵗宫神爵翔集【前纪】
　　隄防建始五年河决东郡泛滥兖豫四郡汉史按图纬当有能循禹之功在犍牁之资阳求之得王延世征拜河堤谒者治河以竹落长四丈大九围夹小船载小石治之三十六日隄防成帝嘉之改年曰河平【华阳国志】决溢哀帝时李寻説王根曰间者错以山崩地动河不用其道请征韩放【放晓水】掾周敞王望可与图之又上言曰五行以水为本其星武婺女天地所纪终始所生水为准平王道公正脩明则百川理络脉通偏党失纲则踊溢为败书云水曰润下隂动而卑不失其道天下有道则河出图洛出书故河洛决溢所为最大【汉书】庐堤涿郡王遵自益州刺史迁东郡太守河水盛溢泛浸瓠子全堤决壊遵躬率民吏投沈白马祈水神河伯亲执珪璧请身陨堤庐居其上吏民皆走遵立不动而水决齐足而止公私壮其勇节【水经注】
　　润九里郭伋为颍川太守光武召见辞谒帝劳之曰贤能太守去帝城不逺河润九里冀京师并其福也【东观汉记】
　　河清桓帝延熹九年济隂东郡济北平源河水清襄楷上疏曰春秋注记未有河清而今有之易干凿度曰上天将降嘉应河水先清京房易传曰河水清天下平今天垂翼地吐妖民厉疫三者并作而有河清河者诸侯之相清者阳明之征岂独诸侯有窥京师也明年宫车晏驾征解渎侯为汉嗣是为灵帝【绩汉书】河千年一清【京房易传】黄河千年一清圣人之大瑞也【拾遗记】黄河清而圣人生【运命论】
　　逆流梁冀専政天为见异河水逆流五星失次【别传】张衡对防曰水者五行之首滞而逆流者人君之恩不能下及而教逆【敦煌实録】
　　悠悠袁绍将济河沮授諌曰宜留屯延津分兵官渡绍弗从授临济叹曰上盈其志下务其功悠悠黄河吾其不反乎【献帝传】
　　鸿河戴延之西征记云陜城县南倚山原北临黄河悬水百余仞临之者咸悚惕焉西北带河水涌起方数十丈有物居水中父老云铜翁仲所投处又云石虎载经终此沈没二物并存水所以涌所未详也或云翁仲头髻常出水之涨减恒与水齐晋军当至髻不复出今唯见水异耳嗟嗟有声声闻数里按鸿河巨渎故应不为细梗踬湍长津硕浪无宜以防物屯流斯水之所以涛波者盖史记所云魏文侯二十六年虢山崩壅河所致耳【水经】
　　沈璧赵建武中造浮桥于津上采石为中济石无大小下辄流去用功百万经年不就石虎亲阅作工沈璧于河明日璧流渚上波荡上岸遂斩匠而还【上】
　　河清颂宋元嘉中河济俱清当时以为美瑞鲍照为河清颂叙曰嵗宫干维月苍陆长河巨济异源同清澄波万壑洁澜千里【宋书义庆传】颂曰澄源昆岳镜流葱山泉石凝淀水府清涓
