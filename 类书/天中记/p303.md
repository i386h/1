<!-- { "loadSidebar": true } -->
　　通神佳手宗召李思训画大同殿壁兼掩障异日因奏对诏云卿所画掩障夜闻水声通神之佳手也【画防】三絶郑防善画山水淡墨树柀老硬黄筌山水有法防者好书尝自写其诗并献于明皇明皇书其尾曰郑防三絶【绘图宝鉴】
　　外师造化天宝中有尚书郎张璪性善绘画多出意象之表松石尤竒东宫庶子毕宏亦以韵度擅名一时然每见藻翰墨未尝不心服因问璪笔法所授璪曰吾外师造化中得心源宏惊叹而已【寓】
　　貌狮韦无蚕宗朝以画马异兽擅名时称画四足无不妙也曽见貌外国所献狮子酷似其真后狮子放归本国唯画者在图时因观览百兽见之皆惧【画防】身外丹青李林甫思训弟思诲子也亦善丹青髙詹事与林甫诗曰中兴唯白云身外即丹青其画迹甚佳山水小类李中舍【名画记】
　　六代之乐周用六代之礼乐故有云门咸池大韶大濩大夏大武也鲁受四代之礼乐故不舞云门咸池示有降杀也【頴容春秋释例】
　　说新声平公説新声师旷曰公室其将卑乎君之明兆于衰矣夫乐以开山川之风以耀徳于广逺也风徳以广之风山川以逺之风物以聴之修诗以咏之修礼以节之夫徳广逺而有时节是以逺服而迩不迁【国语】四时之声师涓者出于卫灵公之世能写列代之乐善造新曲以代古声故有四时之乐春有离鸿去鴈应苹之歌夏有明晨焦泉之华流金之调秋有商颷白云落叶吹蓬之曲冬有凝河流隂沉云之操此四时之声奏于灵公公情湎心惑怠于政事蘧伯玉谏曰此虽以发气律终为沉湎靡曼之音无合于风雅非下臣宜荐于君也灵公乃去滛声而亲政务故卫人美其化焉师涓悔其违于雅正失为臣之道乃退而隠迹伯玉焚其乐噐于九逹之衢恐后世传造焉其歌曲湮防世代迹逺唯纪其篇目之大意也【拾遗记】
　　自正正人孔子至齐郭门之外遇一婴儿挈歌相与俱行其视精其心正其行端孔子谓御曰趣驱之趣驱之韶乐方作孔子至彼闻韶三月不知肉味故乐非独以自乐也又以乐人非独以自正也又以正人矣哉【説苑】潇湘之乐洞庭之山浮于水上其下金堂数百间帝女居之四时闻金石丝竹之音彻于山顶楚懐王之时与羣才赋诗于水湄故云潇湘洞庭之乐聴者令人难老虽咸池箫韶不能比焉毎四仲之节王尝绕山以游宴各举四仲之气以为乐章惟仲春律中夹钟乃作轻云流水之诗宴于山南时中防賔乃作皓露秋霜之曲【拾遗记】感天通神夫乐者圣人所以感天地通神明安万民成性类者也故聴者无不虚己练神悦而承流是以海内徧知上徳被服其风光辉日新化上迁善而不知所以然至于万物不夭天地顺而嘉应降故诗曰磬管锵锵降福穰穰【汉书】
　　秦汉乐沈约宋书曰秦乐曰五行【始皇所改】汉乐曰文始【髙祖改韶舞为之】武徳【髙祖造舞人执干戚以象天下乐已行武以除乱】安世【旧曰房中秦改为夀人孝惠改为安世】昭容【髙祖造生于武徳】礼容【髙祖造生于文始王行】嘉至【叔孙通造以迎神】四时【文帝所造】昭徳【孝武帝造荐之太宗庙】盛徳【孝宣造荐之太宗】云翘育命【并汉乐以祀天地】巴渝【汉初巴渝助汉有功作此舞】魏乐曰昭武【改汉巴渝】正世【改汉安世又为享神歌】迎灵【改汉嘉至】武颂【改汉武徳】昭业【改汉昭容】鳯翔【改汉云翘】灵应【改汉育命】大韶【改汉文始】大武【改汉五行】
　　采菱阳阿奏雅乐者始如阳阿采菱【淮南】夫歌采菱发阳阿鄙人聴之不若此延路阳局【上】邯郸师有出新曲者托之李竒诸人皆争学之后复知其非也而皆弃其曲此未始知音者也【上】注楚乐之名也楚辞曰陈钟案侧造新歌渉江采菱发阳阿
　　清济贯河唐常州太平寺中有一徐处士友能作清济贯河一笔纡绕寻其端末长四十丈不防却立而观涛澜河涌目为之昡仰首近之凛然若飞流之溅于面而觉有寒色也时杨公观而讃矣赏之不已【画鍳】宋戚文秀工画水画清济灌河图一笔长五丈自邉际起通贯于波浪之间与众寡不失次序超腾回折【图绘宝鉴】
　　三时山张询南海人不第后流寓长安以画自适后至蜀中因假馆于昭庆寺为僧梦休作早午晚三景图于壁间率取吴中山水气象用以落笔焉谓之三时山僖宗幸蜀见之欢赏弥日盖早晚二景人皆能为之而午景为难状也其后王蜀主欲迁于所居与栋相连移之则损于是遂止【上】
　　山水诀荆浩河内人自号洪谷子博雅好古以山水专门颇得趋向善为云中山顶四面峻厚自撰山水诀一卷尝语人曰吴道子画山水有笔而无墨项容有墨而无笔吾当采二子所长成一家之体故闗仝北面事之世论荆浩山水为唐末之冠盖有笔无墨者见落笔蹊径而少自然有墨无笔者去斧凿痕而多变态【上】画孔雀邉鸾京兆人攻丹青最长于花鸟折枝之妙古所未有穷羽毛之变态奋春华之芳丽贞元中新罗国献孔雀解舞徳宗召于武门写貎一正一背翠彩生动金钿遗妍若运清声宛应繁节【画断】
　　画松刘商郎中爱画松石时毕宏官至庻子亦善画松树水石时人云刘郎中松树孤标毕庻子松根絶妙【名画】画出象外王宰者家于西蜀贞元中韦臯以客礼待之画山水树石出于象外于兴善寺画四时屏风若移造化风候云物八节四时于一座之内妙之至也【上】雪诗图郑谷有雪诗云乱飘僧舍茶烟湿宻洒歌楼酒力微江上晚来堪画处渔人披得一蓑归时人多传诵之叚賛善善画因采其诗意景物图写之曲尽潇洒之思持以赠谷谷珍领之复为诗寄谢【见闻志】
　　画鹞止栖江南道士厉归贞善画牛虎兼工鸷禽雀竹绰有竒思尝游洪州信果观有三官殿夹纻塑像是宗时所作体制妙絶尝被雀鸽粪秽其上归贞画一鹞于壁间笔迹竒絶自此雀鸽无复栖止【玉堂闲话】
　　墨竹李夫人西蜀名家善属文尤工书画郭崇韬伐蜀得之夫人以崇韬武弁常欝悒不乐月夕独坐南轩竹影婆娑可喜即起挥毫濡墨模寓窻纸上明日视之生意具足或云自是人间往往效之遂有墨竹【上】
　　画猫龙徳中何尊师喜戯弄笔墨工作花石尤以画猫专门凡猫寝觉行坐聚戯散走伺鼠捕禽泽吻摩牙无不曲尽其态度尝谓猫与虎独有眼大耳黄不相同云画鸡南唐梅行思善画人物牛马最工于鸡以此得名世号曰梅家鸡为鬭鸡尤精其赴敌之状昂然而来竦然而待磔毛怒目莫不如生至于饮啄闲暇雌雄相将众雏散漫呼食助呌态度有余曲尽赤帻之妙又梅行思江南人工画鬭鸡至于起项引廻环相击宛有角胜之势【画评】陈康肃家笼鸡一轴号为神絶【见闻志】牡丹夺真梁于兢善画牡丹防年从学因覩学舍前槛中牡丹盛开乃命笔仿之不浃旬夺真矣后遂酷思无倦动必増有人赠诗曰看时人步澁展处蝶争来【见闻志】重鉴别梁刘彦齐善画竹为时所称世族豪石重鉴别其所藏名迹不啻不卷毎暑防晒曝一一亲自卷舒终日不倦能自品藻无非精当故当时识者皆谓唐朝吴道子手梁朝刘彦齐眼也【上】
　　六鹤殿黄筌字要叔善画花竹翎毛兼工佛道人物山川龙水全该六法逺过三师孟蜀后主广政甲辰嵗淮南通聘信币中有生鹤数只蜀主命筌写鹤于偏殿之壁警露者啄苔者理毛者整羽者唳天者翘足者精彩态体更愈于生往往生鹤立于画侧蜀主叹赏遂目为六鹤殿焉先是蜀人未曽得见生鹤皆传薛少保画鹤为竒筌写此鹤之后贵族豪家竟将厚礼请画鹤图少保自此声渐减矣时谚云黄筌画鹤苏稷减价【益州画録】八卦殿广政癸丑嵗新搆八卦殿藻井之上轮排八卦故以号焉防命筌与其子于四壁画四时花竹兔雉鸟雀其年冬防御斯殿有五坊节级罗师进呈雄武军先进者白鹰其鹰见壁上所画野雉离韝奋举再三臂者不能制遂纵之直入殿搏之防絶赏良久曰昔闻其事令见其人遽令所进呈者引退无至搦损兹壁召其学士欧阳烱作八卦殿画壁记仍付史馆以表能事又写白兔于缣素蜀主常悬坐侧【见闻志益州画録画评】赵元长字虑善仕孟蜀国破赴阙配文思院为匠人常备禁中之役画驯雉于御座防五坊人按鹰有离韝欲举者上命纵之出入殿宇以搏画雉上惊赏久之【画评】
　　钟馗様昔吴道子画钟馗衣蓝衫鞹一足眇一目腰笏巾首而蓬髪以左手捉鬼以右手抉其鬼目笔迹遒劲实绘事之絶格也有得之以献蜀主者蜀主甚爱重之常挂卧内一日召黄筌令观之筌一见称其絶手蜀主因为筌曰此钟馗若用拇指搯其目则愈见有力试为我改之筌遂请归私室数日看之不足乃别张绢素画一钟馗以拇指搯其鬼目翊日并吴本一时献上蜀主问曰向止令卿改胡为别画筌曰吴道子所画钟馗一身之力气色眼貌俱在第二指不在拇指以故不敢辄改也臣今所画虽不迨古人然一身之力并在拇指是敢别画耳蜀主嗟赏之仍以锦帛鋈器旌其别识【见闻志】每年杪冬末旬翰林工画鬼神者例进钟馗焉丙辰嵗忠义进钟馗以第二指挑鬼眼睛蒲师训进钟馗以拇指剜鬼睛二人钟馗相似惟一指不同蜀主问此画孰为优劣筌以师训为优蜀主曰师训力在拇指忠义力在第二指二人笔力相敌难议升降并厚赐金帛【益州画録】术画孟蜀有一术士称善画蜀主遂令于庭之东隅画野鹊一只俄有众禽集而噪之次令黄筌于庭之西隅画野鹊一只则无有集禽之噪蜀王以故问筌对曰臣所画者艺画也彼所画者术画也是乃有噪禽之异蜀主然之宋初有道士陆希直者每画花一枝张于壁间则游蜂立至向使邉黄徐赵辈措笔定无来蜂之验此抑非惑取功沽名乱艺者乎至于野人腾壁美女下墙禁五彩于水中起双龙于雾外皆出方术怪诞推之画法阙如也故不録【见闻志】王耕善画而牡丹最嘉春张于庭庑间则蜂蝶萃至本业文因画所掩竟不成事【葆光】头足两展黄筌飞鴈头足皆展不知飞鸟缩头则展足缩足则展头无两展者【名画笔记】
　　图扇误取王元俊精于图画尝画一扇于斋中壁上客至遂误取之【吴越备史】
　　修理神足甲寅嵗春末蜀主或夜梦一人破防故襴厐眉大目方頥广颡立于殿阶跂一足曰请修理之言讫寝觉翌日因检他籍见此古画是前夕所梦者神故绢穿损画之左足遂命蒲师训令验此画是谁之笔师训对云唐吴道之笔曽令明皇梦云痁者神也因令重修此足呈进后蜀王复梦前神谢曰吾足履矣上虑为即命焚之【益州画録】
　　画海水董羽字仲翔善画鱼龙海水其汹涌澜翻咫尺汗漫莫知其涯涘也【图绘宝鉴】
　　得山神气董源事南唐善画山水树石幽润峯峦清深得山之神气【上】
　　得山体貌李成字咸熈唐宗室世业儒寓兴于画师关仝兄烟云变灭水石幽间树木萧森山川险易莫不曲尽其妙议者谓得山之体貌为古今第一【上】
　　妇人写照五代妇人童氏江南人工道释人物当时缙绅家妇女往往求写照焉有文士题童氏画诗云林下材华虽可尚笔端人物清且妍如何不出深闺能以丹青写外邉又所画六隠图记范蠡至张志和等六人乘舟而隠居者山水树石人物如豆许甚可爱【画鍳】云烟过眼云不知六隠故实为何事见宣和画谱
