<!-- { "loadSidebar": true } -->
　　日晖粉壁释寳海还蜀梁武陵王纪作镇井络敬爱无已每就宿至旦王将盥手日影初出王曰日晖粉壁状似城中风动刹铃方知寺里其晨车盖迎王马复嘶鸣海曰遥看盖动喜遇阵思忽听马鸣庆逢龙树相与欢笑而出【髙僧】
　　赠刀梁孝元屡遣使于蜀召刘璠威灵王纪知不为己用乃厚赠而遣之临别纪又解其佩刀赠璠曰想见物思人对曰敢不奉威灵克翦奸宄【北史】
　　简要魏恺辞长史积年沈废后遇杨愔于路防自披陈杨荅曰发诏授官咸由圣旨非选曹所悉公不劳见诉恺应声曰虽复零自天终待云兴四岳公岂得言不知杨欣然曰此言极为简要更不须多语数日除霍州刺史【北齐书】
　　假毛羽陈宣帝尝披琐事指萧引署名曰此字势翻翻似鸟之欲飞引谢曰此乃陛下假其毛羽耳帝又谓引曰我每有所忿见卿辄意解何也引曰此陛下不迁怒臣何与此恩【陈书】
　　兄替李孝贞字元操好学善属文仕齐与弟孝基同见吏部郎中陆昂昂戏之曰弟名孝基兄其替矣孝贞对曰仆虽不肖请附子臧昂握手曰士固不妄有名吾贤必当逺至孝贞后迁州刺史吏民安之自此不复留意于文笔人问其故慨然叹曰五十之年倐焉而过鬓垂素发筋力已衰宦意文情一时尽矣悲夫【隋书】
　　龙因云出隋太子勇男俨云定兴女生也初诞帝曰此乃皇太孙何乃生不得地灵曰天生龙种所以因云而出时人以为敏对【北史】
　　金刚弩目隋吏部侍郎薛道衡尝游钟山开善寺谓小僧曰金刚何为弩目菩萨何为低眉僧荅曰金刚弩目所以降伏四魔菩萨低眉所以慈悲六道道衡怃然不能对
　　辛旧太公辛郁旧名太公弱冠遭太宗于行所问何人曰辛太公太宗曰何如旧太公郁曰旧太公八十始遇文王臣今适年十八已遇陛下过之逺矣太宗命直史馆【御史台记】
　　回天太宗欲脩洛阳宫张素上书諌上叹曰吾思之不熟乃至于此魏征闻之叹曰张公论事有回天之力可谓仁人之言哉【本】
　　切理马周有机辩中书侍郎岑文本常称马君论事援引事类搉古今举要删繁防文切理一字不可増减听之靡靡令人忘倦【本】
　　口伐可汗郑元璹尚文艺突厥攻太原元璹持节往劳敌以不信咎中国元璹随语折责无所屈因谓颉利曰今掠财资劫人口皆入所部岂若仆旗接好则金玉重币一归可汗口伐可汗如约朕何惜金石赐公哉【孔帖】一言贤十万众马盎或告盎叛太宗诏兰谟发江淮甲卒将讨之魏征諌曰王者兵不宜为蛮夷动胜之不武不胜为辱盎反未状当懐之以徳盎惧必自来帝乃遣散骑常侍韦叔诣喻盎盎遣智戴入侍帝曰征一言贤于十万众【上】
　　姑侄则天以武承嗣为左相李昭徳奏曰不知陛下委承嗣重权何也则天曰我子侄委以心腹耳昭徳曰君以姑侄之亲何如父子何如母子则天曰不如也昭徳曰父子母子尚有逼夺何诸姑之能容使其便可乗御寳位其遽安乎且陛下为天子陛下之姑受何福庆而委重权于侄手事之去矣则天矍然曰我未思也即日罢承嗣政事【大唐新语】
　　自托萧至忠素有雅望自托于太平公主公主引为刑部尚书尝自公主第门出遇宋璟璟曰非所望于萧耶至忠笑曰善乎宋生之言然不能自返也【唐书】
　　下坂走丸张九龄善谈论每与宾客议论经日滔滔不竭如下坂走丸也时人服其辨【天寳遗事】
　　粲花李白天才俊逸每与人谈论皆成句读如春葩丽粲于齿牙之下时人号曰李白粲花之论【上】
　　防无厚畜洛阳人卢坦字保衡为河南尉时杜黄裳为尹召坦立堂下曰某家子与恶人游破产盍察之坦曰凡居官防虽大臣无厚畜其能积财者必剥下以致之如子孙善守是天富不道之家不若恣其不道以归于人黄裳惊其言自是遇加厚【唐书】
　　皇王道尽刘迅字捷卿陈郡殷寅名知人见迅叹曰今黄叔度也刘晏毎闻其论曰皇王之道尽矣【上】
　　折文臣训注之祸宦者气盛凌轹南司延英议事中贵必引训注以折文臣李石曰京师之乱始自训注训注之起始自何人仇士良等不能对其势稍抑【续世説】一片文章李建勲字致尭博览羣籍颇善理论宋齐邱当国深忌同列少所推逊然独称建勲曰李相清谈不必润色自是一片文章矣【南唐近事】
　　直道嫉恶杨文公危言直道独立一世嫉恶如雠在翰苑日有新幸近臣意欲扳入其党中因间语公曰君子知防知彰知柔知刚公正色疾声荅曰小人不耻不仁不畏不义幸臣大沮心切衔之竟以事中公逐之【寓简】黄龙府宋焦守节其宗时奉使契丹馆伴丁求説指逺山谓曰此黄龙府也守节应声曰不知燕然山去此几许求説慙服【宋史】
　　项赘蒋之竒字頴叔既贵项上大赘每忌人视之为六路大漕至金山寺僧了元与蒋相善一日见蒋即手扪其赘蒋心恶之了元徐曰冲卿在前颖叔在后蒋大喜了元佛印也
　　慈圣后尝梦神人语云太平宰相项安节神宗宻求诸朝臣无有此人久之吴冲卿为上相瘰疖生颈间一日立朝项上肿如拳后见之告上曰此真项安节也【朱或可谈】
　　称书宋髙宗问尹焞曰纣亦君也孟子何以谓之独夫焞对曰此非孟子之言武王誓师之言也独夫受洪惟作威髙宗又问曰君视臣如草芥臣可遽视君如寇雠乎焞对曰此亦非孟子之言书云抚我则后虐我则仇髙宗大喜
　　融结孝宗曽谓王过曰李融字若川谓何过对曰天地之气融而为川结而为山李融之字若川如元结之字次山也上大喜【坦斋笔衡】
　　非急一声而非驷马不能追一言而急驷马不能及故恶言不出苛声不入耳此谓君子也【登析子】
　　多言何益子禽问多言有益乎墨子曰虾蟇蛙虫日夜鸣舌干擗然而不听今鹤鸡时夜而鸣天下振动多言何益唯其言之时也【墨子】
　　正倚明君治国三寸之机运而天下定方寸之谋正而天下治一言正而天下定一言倚而天下靡【申子】
　　矫尾厉角鬼谷先生曰苏秦张仪一体也然其矫尾厉角含吐纵横张仪不如苏秦是能分人主之地也【入前】
　　义烈
　　重义贤者之于义曰贵乎义乎曰义是故尭以天下与舜曰富乎义乎曰义是故子罕以不受玉为寳曰生乎义乎曰义故务光投水而殪三者人之所重而不足以易义【尹子】
　　髙义佛肸以中牟叛置鼎于庭致士大夫曰与我者受邑不吾与者烹大夫皆从之至田基【卑】曰义死不避斧钺之罪义穷不受轩冕之服无义而生不仁而富不如烹褰衣将就鼎佛肸脱屦而生之赵氏闻其叛也攻而取之闻田基不肯与也求而赏之田基曰不可也一人举而万夫俛首智者不为也赏一人以惭万夫义者不取也我受赏使中牟之士懐耻不义辞赏从处曰以行临人不道吾去矣遂之楚【新序】楚王髙其义待以司马【説苑】知命白公胜将弑楚恵王王出亡令尹司马皆死拔剑而属之于屈庐曰子与我将舎子子不与我必杀子庐曰子杀叔父而求福于庐也可乎吾闻知命之士见利不动临死不恐为人臣者时生则生时死则死是谓之人臣之礼故上知天命下知臣道其有可劫乎子胡不推之白公胜乃内其剑【新序】
　　辞王白公胜既杀令尹司马欲立王子闾以为王王子闾不肯劫之以刃王子闾曰王孙辅相楚国匡正王室而后自庇焉闾之愿也今子假威以暴王室杀伐以乱国家吾虽死不子从也白公胜曰楚国之重天下无有天以与子子何不受也王子闾曰吾闻辞天下者非轻其利也以明其徳也不为诸侯者非恶其位也以絜其行也今吾见国灭而忘主不仁也劫白刃而失义不勇也子虽告我以利威我以兵吾不为也白公强之不可遂杀之叶公髙率众诛白公而反恵王于国【上】
　　成义齐人有子兰子者事白公胜胜将为难乃告子兰子曰吾将举大事于国愿与子共之子兰子曰我事子而与子杀君是助子之不义也畏患而去子是遁子于难也故不与子杀君以成吾义契领于庭以遂吾行【説苑】持釜置车俗説齐人有空车行鲁人有负釜者便持釜置车中行三百里临别取釜不相问亦不谢后车家系狱当死釡主径往纂之穿壁未达曰极哉车者怒不肯出釡主慙欲俱死明日主者以事白齐君齐君义而原之【风俗通】
　　理毕就烹栾布梁人也梁王彭越为家人时尝与布游后布为人畧卖为奴于燕为其主家报仇燕王臧荼举以为都尉荼为燕王布为将燕反汉击燕虏布越闻之赎布为梁大夫使于齐未反汉召彭越责以谋反夷三族枭首洛阳诏有收视者辄捕之布还奏事彭越头立祠而哭之吏捕以闻上召布骂令趣烹之布理越毕请就烹上释之拜为都尉【汉】
　　金尉陈翼字春卿庐江舒人也行到蓝乡见道邉有一马傍有一病人呼曰我是长安魏公卿闻庐江乐土来游今病不能复前倘可相救翼扶归眷视积日病困曰有金十饼素二十匹死则卖以殡敛余谢主人既死翼卖素买棺衣衾殡葬以金置棺下骑马出入后其兄长公见翼乗马告吏捕翼翼具言之棺下得金长公叩头以金十饼投其门中翼送长安还之翼后为鲁阳尉号鲁阳金尉【庐江七贤范晏隂徳】
　　直亮不容平陵云敞在呉章门下往往好斥人过以为轻薄世人皆以为然章后为王莽所杀人无敢有收葬者弟子皆更易姓名以从他师敞时为司徒掾独称吴章弟子收葬其尸方知直亮者不见容于冗辈中矣平陵人生为立碑于吴章墓侧在龙首山南幕岭上【西京杂记】汉书云敞字幼孺
　　志胆防范受业博士薛汉防汉坐楚王事诛故人门生莫敢视范独往收敛之吏以闻显宗大怒召范入诘责曰汉与楚王同谋交乱天下范公府掾不与朝廷同心而反收敛罪人何也范叩头曰臣无状愚戅以为汉等皆已伏诛不胜师资之情罪当万坐帝怒稍解问范曰卿防颇后耶与右将军褒大司马丹有属乎范对曰褒臣之曽祖丹臣之祖也帝曰怪卿志胆敢尔因贳之由是显名【后汉】
　　还孙遗产阚敞字子张平舆人仕郡为五官掾时太守第五常被征临发仓卒有俸钱百三十万留付敞敞埋着堂上遂遭世仓卒道路断絶敞年老饥羸其妻曰第五府君所寄钱可取自给然后偿之敞曰吾穷老何明当有用故君之财邪道通当送饥寒何损常举门遭疫妻子皆死常病临困惟有孤孙年九嵗常谓之曰吾寄故五官掾平舆阚敞钱三十万气遂絶后孙年长大步担至汝南问敞敞见之悲喜与共临发穿钱百三十万孤孙曰亡祖临终言有三十万耳今乃百三十万不敢当也敞曰府君病困气索言谬误耳即无疑也【汝南先贤】脚挛杨彪字文先建安时见汉祚将终遂称脚挛不复行积十年及曹丕受禅欲以彪为太尉先遣吏示旨彪辞曰彪备汉三公遭世倾乱不能有所补益耄年被病岂可賛惟新之朝遂固辞【后汉】
