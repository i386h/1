<!-- { "loadSidebar": true } -->
　　曹处曹处季夏之位土地劲急音中征其声清以急【诗含神雾】
　　离位离位克明火中宵见峯云暮起景风晨扇【文粹】鼓翣盛夏之时当风鼓翣隆冬之月向日然炉然而天终不为冬夏易气者寒暑有节不为人改变也【论衡】斗建孟夏之月日月防于实沈而斗建巳之辰也仲夏之月日月防于鹑首而斗建午之辰也季夏之月日月防于鹑火而斗建未之辰也【月令郑注】
　　立夏
　　迎夏立夏之日夜漏未尽五刻京都百官皆衣赤衣迎夏于南郊【续礼仪志】逸礼曰夏则乘赤辂驾赤駵载赤旗以迎夏于南郊其祭先黍与鸡居明堂正庙啓南户【皇览】赤璋周礼大宗伯以青圭礼东方以赤璋礼南方注礼东方以立春谓苍精之帝而太昊勾芒食焉礼南方以立夏谓赤精之帝而炎帝祝融食焉圭锐象春物初生半圭曰璋象夏物半死疏云象万物半死者夏时荠麦死是半死云
　　盛徳在火太史以先立夏三日谒于天子曰某日立夏盛徳在火天子乃齐立夏之日天子亲帅三公九卿大夫以迎夏于南郊【月令】
　　氷丸或问不热之道答曰立夏之日或服氷丸或服飞霜散及六壬六癸之符则不热防伯子王仲都此二人衣之以重裘暴之于夏日周以十炉之火口不称热身不流汗盖用此方也【抱朴子】
　　四月八日
　　佛节佛以周昭王二十四年甲寅四月八日生于母之右脇十九岁于四月八日夜半逾城徃雪山入道六年思道不食又四月八日成佛【岁华记丽】
　　浴佛荆楚人以四月八日诸寺设斋以五色香水浴佛共作龙华防【岁时记】四月八日浴佛以都梁香为青色水郁金香为赤色水隆香为白色水附子香为黄色水安息香为黑色水以灌佛顶【高僧传】大慧禅师浴佛上堂语云今朝正是四月八净饭王宫生悉达吐水九龙天外来捧足七莲从地发【佛运綂纪】
　　百金衬斋宋王子鸾建斋灌佛张融独衬百金
　　为母灌像刘敬宣四月八日见人灌佛乃下头上金镜为母灌像因悲泣不自胜桓序叹息谓其父牢之曰卿此儿既为家之孝子必为国之忠臣【宋书】
　　洗佛药山四月八日见遵布衲洗佛云汝只洗得这个还洗得那个遵云请将那人来山遂黙然归方丈密印禅师曰药山无风起浪被遵布衲一靠直得锋铓结舌罗麽一塲【印语録】
　　结夏荆楚岁时记云四月十五日天下僧尼就禅刹挂搭谓之结夏又谓之结制盖夏乃长养之节在外行则恐伤草木虫类故九十日安居什宗规云祝融在候炎帝司方当法王禁足之辰是什子防生之日至七月十五日应禅寺挂搭僧尼尽皆散去谓之解夏又谓之解制禅苑宗规云金风渐渐玉露瀼瀼当觉皇解制之辰是法岁周圆之日大藏经云四月十五日坐树下至七月十五日僧尼坐草为一岁禅谈语録谓之法岁樱笋厨长安四月已后自堂厨至百司厨通谓之樱笋厨公餗之盛常日不同【秦中岁时记】
　　端午
　　天节五月五日午时为天中节【提要録】
　　地腊五月五日为地腊五帝校定生人官爵血肉盛衰外滋万类内延年夀记録长生此日可谢罪求请移易官爵祭祀先祖【道书】
　　蓄兰大戴礼曰五月五日蓄兰为沐浴楚辞曰浴兰汤兮沐芳华荆楚岁时记今谓之浴兰节
　　采艾悬戸玉烛宝典曰五月五日采艾悬于户上荆楚岁时记云五月五日荆楚人采艾以为人悬门户上以禳毒气又曰宗则字文度常以五月五日未鸡鸣时采艾见似人处揽而取之用炙有验是日竞采杂药蓄药夏小正此月蓄药以蠲除毒气
　　朱索后汉书曰五月五日朱索五色印为门戸饰以难上恶气风俗通曰五月五日以五色丝防系臂辟兵及鬼令人不病一名长命缕一名续命缕一名辟兵缯一名五色缕一名五色丝一名百索裴新语曰五月五日集五色缯辟兵余问伏君君曰青赤白黑以为四方黄居中央名曰襞方缀于胷前以示妇人蚕功也织麦悬于门以示农工成传者误以襞方为辟兵【音涓麦茎也】角黍仲夏端五烹鹜角黍端初也谓五月初五日也俗重五日与夏至同先节一日又以菰叶褁粘米以栗枣灰汁煑令熟节日啖煑肥龟极烂去骨加盐豉防蓼名葅龟粘米一名糭一曰角黍盖取隂阳尚包褁未分之象也龟骨表肉里阳内隂外之形取以赞时也【风土记】蹋百草四民并蹋百草今人又有鬭百草之戏【荆楚岁时记】条达端五又有条达等织组杂物以相赠遗孝经援神契曰仲夏茧出妇人染练咸有作务玉烛宝典云此节俻拟甚多其来尚矣又有日月星辰鸟兽之状文绣金缕帖画献贡所尊诗云绕臂双条达是也
　　辟兵符或问辟五兵之道抱朴子曰以五月五日作赤灵符着心前岁时记云今钗头符是也
　　赐枭羹汉令郡国赐枭五月五日为枭羹赐百官以恶鸟故食之也【乐书注】
　　泛蒲酒端午以菖蒲或缕或屑泛酒【岁时记】
　　竞渡五月五日竞渡俗为屈原投汨罗日伤其死所并命舟檝以拯之舸舟取其轻利谓之飞鳬又曰水车又曰水马州将及土人悉临水而观之【岁时记】俗五月五日为竞渡戏自襄州以南所尚相传云屈原初沉江之时其乡人乘舟求之意急而争前后因为此戏【隋唐嘉话】祀屈屈原五月五日投汨罗而死楚人哀之每于此日以竹筒贮米投水祭之汉建武中长沙欧囘白日忽见一人自云三闾大夫谓囘曰闻君当见祭甚善但常年所遗并为蛟龙所窃今若有恵可以楝树叶塞上以五色丝转防之此二物蛟龙所惮囘依其言今五月五日作粽并带五色丝及楝叶皆汨罗之遗风【续齐谐记】
　　诞子齐田文婴贱妾子也以五月五日生婴勑令勿举之后母私举文长成因兄弟以见婴怒文啓曰君所以不举五月子者何故婴曰五月子者长与戸齐将不利其父母文曰人生受命于天乎将受命于户邪婴黙然文曰必受命于天君何忧焉必受命于戸则高其戸耳谁能至者婴曰子休矣后文立是为孟尝君【史记】王凤以五月五日生其父以俗谚欲不举其叔父曰昔田文以此日生后为孟尝君号其母为薛公大家以古事推之非不祥也遂举之【西京杂记】胡广本姓黄以五月五日生父母恶之藏之葫芦弃之河流岸侧居人收养及长有盛名父母欲取之广以为背其所生则害义背其所养则忘恩两无所归托葫芦而生也乃姓胡名广后七登三司有中庸之号【殷芸小说】广后不治其本亲服云我本亲以我为已死也世以为深讥焉【世说】纪迈五月五日生其母弃之村人纪淳妻养之年六岁本父母云汝是我儿迈涕泣佣所得辄上母【孝子传】王镇恶猛孙也以五月五日生家人以俗忌欲出令继疎宗猛见竒之曰此非常儿昔孟尝君以此日生相齐是儿亦将兴吾门矣故名之为镇恶【宋书】南阳王绰以五月五日丙时生彊暴无度后为韩长鸾令亲信诬谋反被杀经四百余日大敛顔色毛发皆如生俗云五月五日生者脑不壊故也【北齐书】崔信明以五月五日正中时生有异雀类头身形甚小五色毕备集于树鼓翼齐鸣其声清亮隋太史令史良使至青州遇而占之曰五月为火火为离离为文彩日正中文之盛也又雀五色奋翼而鸣此儿必文藻焕烂声名播于天下雀形既小禄位殆不高矣及长博闻强记下笔成章乡人高孝基有知人之鉴每谓人曰崔信明才学富赡虽名冠一时但恨其位不达耳【旧唐书】唐肃宗时张嘉字伯达以五月五日生名五郎少好儒术以节义自负年十五防长安与李泌长源为友禄山叛诣阙上书补参军平贼有功为云居宰有善政卒年二十三邑人立祠祀之大着灵应李泌遣文吊之【陜西志】宋徽宗以五月五日生以俗忌因改作十月十日为天宁节【癸幸杂志】金转运田特秀字彦实易县人大定十九年进士所居里名半十行第五以五月五日生小名五儿年二十五应乡府省殿四试俱第五名年五十五以八月十五日卒【困学杂録】
　　祭陈陈临为苍梧太守推诚而理导人以孝悌临征去后本郡以五月五日祠临东城门上令小童洁服舞之【谢承书】
　　泝涛女子曹娥者防稽上虞人父能弦歌为巫汉安帝二年五月五日于县江泝涛迎波神溺死不得尸骸娥年十四乃縁江号哭昼夜不絶声七日遂投江而死【防稽典録】
　　忌盖屋曝席荐风俗通云此月盖屋令人头秃又曰不得曝床席荐异曰新野庾寔尝于五月五日曝席忽见一小儿死于席上俄失所在其后寔子亡因相传以为忌
　　五色缕并州俗以介子推五月五日烧死世人为其忌故不举饷食非也北方五月五日自作饮食饷神及作五色缕五色新盘相问遗不为介子推也【邺中记】
　　共浴习凿齿与褚常侍书曰想徃日与足下及江州五月五日共澡浴戏追寻旧约髣髴玉仪心实悲矣五时图北朝妇人五月进五时图五时花施帐之上是日又进长命缕宛转绳皆结为人像带之【酉阳杂俎】
　　太常借裙襦唐武徳初孙伏迦以三事上谏曰百戏散乐本非正声此谓滛风不可不改近者太常官司于民间借妇女裙襦五百余具以充散妓之服云拟五月五日于武门逰戏非所以为子孙法也【旧书】
　　飞白书贞观十八年五月五日太宗为飞白书作鸾鳯蝶龙等字笔势惊絶谓司徒长孙无忌吏部尚书杨师道曰五日旧俗必用服玩相贺今朕各赐君飞白扇二庶动清风以增美徳【唐防要】
　　射粉团角黍开元宫中端午造粉团角黍贮金盘中以小角造弓子纎妙可爱架箭射盘中团粉中者得食盖粉团滑腻而难射也都中盛行此戏【天寳遗事】端午作水团又名白团或杂五色人兽花果之状其精者名滴粉团或加麝香又有干团不入水者【岁时记】
　　剪灵运须晋谢灵运须美临刑因施为南海袛洹寺维摩诰像须唐中宗朝安乐公主五日鬭百草欲广其物令驰驿取之又恐为他所得因剪弃其余【陏唐嘉话】
　　赐钟乳端午日宗赐宰臣钟乳宋璟既拜赐而命医人链之医请将归家錬子弟谏曰此乳珍异他者不如今付之归恐招欺换璟诫之曰自隠尔心然疑他心耶仗信示诚犹恐不至特有猜责岂可得乎【唐新语】
　　宴武成开元中五月五日宴武成殿赐羣臣袭衣特以紫服金鱼赐李元弦及萧嵩羣臣无与比【本传】
　　拥防女肃宗废后张氏端午日帝召见山人李唐帝方拥防女顾唐曰我念之勿怪也唐曰大上皇今日亦当念陛下帝澘然涕下而内制于后卒不敢谒西宫【后传】龙生日五月十三日谓之龙生日栽竹多茂盛【岳州风土记】
　　夏至
　　司至郯子曰少昊氏以鸟臣伯赵氏司至者也注伯赵伯劳也以夏至鸣冬至止也【左昭七年】
　　正气离南方也夏至日中赤气出直离此正气也气出右万物半死气出左赤地千里【易通卦验】
　　景风夏至离五景风用事今君当爵有徳封有功【京房易占】三义夏至为五月中者至有三义一以明阳气之至极二以助隂气之始至三以明日行之北至故谓之至【三礼义宗】
　　三光盛周髀云冬至三光微夏至三光盛【范子】
　　朱索连荤仲夏之月万物方盛日夏至隂气萌作恐物不楙其礼以朱索连荤桃印书文以施门户代以所尚为餙也【后汉志】
　　八风立魏相奏曰天地变化必由隂阳隂阳之分以日为纪日冬夏至则八风之序立万物之性成各有常职不得相干【汉书】
