<!-- { "loadSidebar": true } -->
　　一月武成惟一月壬辰郑曰一月周之正月泰誓一月戊午度师孟津正义曰不言正月而言一月者易革卦彖曰汤武革命顺乎天而应乎人象曰君子以治厯明时然则改正治厯必自武王始矣既入商郊始改正朔其初发犹是殷之十二月故史以一月名之
　　五纪周武王访箕子箕子言大法九章而五纪明厯法自殷周皆创业改制咸正厯纪服色从之顺时气以应天道【前汉志】
　　周鲁厯武王作周厯周公作鲁厯【董巴议】
　　畴人函厉之后周室徴陪臣执政史不记时君不告朔故畴人子弟分散或在诸夏或在夷狄是以其机祥废而不统【史记】如淳曰家业世世相传为畴律年一十三传之畴官各从其父学韦昭云畴类也孟康云同类之人明厯者也乐彦云畴昔知星人也【注】祖冲之曰周汉之际畴人丧业曲技竞设图纬寔繁【宋志】
　　畴官隋刘炫上太子启曰自木铎寝声绪言成烬羣生荡析诸夏沸腾曲技云浮畴官雨絶厯纪废壊千百年矣【隋志】
　　赞天经时帝王兴作未有奉賛天时以经人事者也故孔子制春秋书人事而因以天时以明二物相须而成也故人君不在分至启闭则不书其时月盖刺怠慢也【中论】
　　人事之本后秦姚兴甲申天水姜岌造三纪甲子元厯其略曰治厯之道必审日月之行然后可以上考天时下察地化一失其本则四时变移故仲尼之作春秋日以继月月以继时时以继年年以首事明天时者人事之本是以王者重之【晋书】合璧事类作姚兴白误
　　揆天竹厯者圣人所以揆天行而纪万国也孔子作春秋正春正秋所以重厯也五家之厯多疎阔唯颛顼厯为微近故张苍用颛顼厯元封中立太初厯测弥望皆最密【推部五行传】
　　十月为正周徳既衰史官废职畴人分散机祥莫理秦兼天下颇推五胜自以获水徳之瑞以十月为正汉氏初兴多所未暇百有余载犹行秦厯至于孝武改用夏正【隋志】
　　太初厯武帝元封七年公孙卿壶遂用司马迁等言厯纪壊废宜改正朔上乃诏御史曰乃者有司言厯木定广延宣问以考星度未能雠也盖闻古者黄帝合而不死名察发敛定清浊起五部建气物分数然则上矣书缺乐弛朕甚难之依违以惟未能脩明其以七年为元年造汉太初厯乃选治厯邓平方士唐都巴郡洛下闳与焉都分天部而闳运筭转厯其法以律起厯与邓平所治同更以筭推如闳平法名曰阳厯隂厯乃诏迁用邓平所造八十一分律厯罢废尤疏逺者十七家复使校厯律昏明淳于渠复罢太初厯晦朔望皆最密日月如合璧五星如连珠陵渠奏遂用邓平厯【前律厯志】改厯落下闳字长公明晓天文隠于落下武帝徴待诏太史于地中转浑天改颛顼厯作太初厯拜侍中不受曰后八百嵗此厯差一日当有圣人定之【益部耆旧传】汉厄三七路温舒从祖父受厯数天文以为汉厄三七之间上封事以豫戒成帝时谷永亦言如此【汉书】
　　三统厯孝成世刘向总六厯列是非作五纪论向子歆究其微眇作三统厯及谱以説春秋推法密要【前志】三万六千嵗王莽见盗贼多乃令太史推三万六千嵗厯纪六嵗一改元布天下书曰紫门图曰太一黄帝皆僊上天张乐昆仑防山之上后世圣主得瑞者当张乐秦终南山之上子之不敏奉行未明乃今谕矣欲以诳燿百姓销解盗贼众皆笑之【本传】
　　四分厯自太初元年始用三统厯百有余年者真行日有退无进月有进无退建武八年朱浮言厯不正宜改更至永平五年诏岑普与官课起七月尽十一月望凡五官厯皆失元和二年太初失天益逺章帝诏曰朕闻古先圣王先天而天不违后天而奉天时春秋保干图曰三百年斗厯改宪史官用太初邓平术冬至之日日在斗二十二度而厯以为牵牛中星先立春一日则四分数之立春也而以折狱断大刑于气已迕用望平和盖亦逺矣今改行四分以遵于尭以顺孔圣奉天之文【后律厯志】
　　天事函微昔太初厯之行也发谋于元封启定于天鳯积百三十年是非乃审及用四分建武草创其端元和课校其实永元宣行其法七十余年然后仪式备立司有准天事函微若此其难也【上】
　　乾象厯光和元年蔡邕刘洪补续厯志邕能着文清浊钟律洪能为筭叙述之光【后志】刘洪字元卓善筭当世无偶作七曜术及在东观与蔡邕共述律厯记考验天官及造乾象术十余年考验日月与象相应【袁山松书】又制遂疾厯以步月行方于太初四分转更精妙耳【宋志】献帝违安元年郑受其法以为穷函极微之加注什焉【晋志】景初厯景初元年山茌县言黄龙见有司奏以为魏得地统宜以建丑之月为正乃定厯年改大和厯为景初厯【魏志】
　　蜀呉厯先主在蜀仍汉四分厯呉中书令阚泽受刘洪乾象法于东莱徐岳又加解注中常侍王蕃以洪术精妙用推浑天之理以制仪象及论故呉用乾象厯【晋志】丙寅厯大象元年太史上士马显等上丙寅元厯奏曰臣案九章五纪之旨三统四分之説咸以节宣发敛考详晷纬布政授时以为皇极者也而干维难测斗宪易荖盈缩之期致舛咎征之道斯膺宁止虵或乘龙水能沴火因亦玉羊掩曜金鸡丧精王化关以盛衰有国由其隆替厯之时义于斯为重自炎汉已还迄于有魏运经四代事涉千年日御天官不乏于世命元班朔互有防改验近则叠璧应辰经逺则连珠失次义难循旧其在兹乎臣等监考疎密共定今术开元发统肇自丙寅至于两曜亏食五星伏见叅校积时最为精密庶铁炭轻重无失寒燠之宜灰箭飞浮不爽隂阳之度【隋志】抱书恸哭高祖作辅方行禅代之事欲以符命曜于天下道士张賔揣知上意自云相洞晓星厯因盛言有代谢之征及受禅之初议造新厯賔等依何承天法微加増损四年二月撰成奏上高祖诏用之张賔厯既行刘孝孙与冀州秀才刘焯并称其失言学无师法刻食不中所駮凡有六条賔有宠于高祖刘晖附防之二人叶议共短孝孙言其非毁天厯孝孙焯等竟以他事斥罢后賔死孝孙仍直太史累年不调寓宿观台乃抱其书弟子舆衬来诣阙下伏而恸哭执法拘以奏之高祖异焉以问国子祭酒何安妥言其善即日擢授大都督遣与賔厯比校短长【隋志】
　　隋新厯隋文帝时张胄直太史参议律厯时辈多出其下太史令刘晖等甚忌之然晖言多不中胄所推步甚精密上异之擢兼太史令晖及党与皆斥逐之定新厯言前厯差一日内史通事顔慜楚上言曰汉时落下闽改颛顼厯作太初厯云后当差一日八百年当有圣者定之计今相去七百一十年术者举其成数圣者之谓其在今乎【本传】
　　皇极厯开皇二十年袁充奏日长影短高祖因以厯事付皇太子遣更研详着日长之刘焯以太子新立复増修其书名曰皇极厯驳正胄之短太子颇嘉之焯为太学博士负其精博志解胄之印官不满意称疾罢归仁夀四年焯言胄之误于皇太子又造厯家同异名曰稽极大业四年帝召焯欲行其厯袁充方幸于帝左右胄共排焯厯厯竟不行【隋志】
　　作厯之难昔邓乎洛下闳造汉太初厯非之者十七家后刘洪蔡伯喈何承天祖中之皆数术之精粹者至于宣考厯书之际犹为横议所排斯道寂寥知音盖寡所以张胄佩印而沸腾刘孝孙舆棺而恸哭俾诸后学益用为疑【旧唐志】
　　麟徳厯唐高宗时仁均戊寅厯推步既益疏李淳风増损刘焯皇极厯作甲子元厯以献诏颁用之诏曰朕仰稽七曜旁摠五家古所未通今印备载而改之初考此厯嵗推甲子合于天正合朔之夜应以嘉祥五纬若连珠二曜如合璧如此授农升平可致昔洛下闳汉厯云后八百嵗当有圣人受之自火徳暨我年将八百事合当仁可名麟徳厯【防要】
　　千嵗厯王勃聪警絶众于推步厯筭尤精尝作大唐千嵗厯言唐徳灵长千年合承周汉运厯不合承周隋短祚其论大旨云以土王者五十代而一千年金王者四十九代而九百年水王者二十代而六百年木王者三十代而八百年火王者二十代而七百年此天地之长期符厯之大数也自黄帝至汉并是五运真主五行之匝土运复归唐徳承之宜矣魏晋至于周隋咸非正统五行之沴气也故不可承之大率如此【唐书】昔在唐虞之际以斗精受命者七神得四均间气而生者又二十八人所谓三十五际者也禹以金徳王故夏后之有天下也生数四百年契以水徳王故殷人之有天下也成数六百年稷以木徳王故周人之有天下也成数八百年伯益之命中天而尭族以火徳乘之故汉室之有天下也生数再及二百年其间距王而兴不能复大禹九州之迹及胜残百年之命者皆五神之余气也臯繇降徳皇唐复兴土精应王厚徳载物生数五百成数千年命厯有归此其大较转筭之徒莫能究也纬以入元三百四嵗为徳运七百六十嵗为代轨千五百二十嵗为天地出符四千五百六十嵗为七精返初天人相应合若符节【开元张説握符颂序】
　　神龙厯武后有光宅厯后又有神龙厯止因麟徳厯法李峤神龙厯序云自麟徳创纪四十余年虽斗宪未移而浑仪渐变蔡伯喈所谓术无恒是洛下闳所谓厯后当差爰命典司更从刋正究天道之精防开日官之轨宪容成再出不能添黍累之功夀王重生无以议分毫之失岂比夫时乖两闰始载邹人之语亥有二首方闻绛老之年【英华】
　　大衍厯开元中僧一行精诸家厯法言麟徳厯行用既乆晷纬渐差宰相张说言之宗召见令造新厯推大衍数立术以应之较经史所书气朔日名宿度可攷者皆合十五年草成而一行卒临张説与厯官等次成之目太初至麟徳厯有二十二家与天虽近而未密至一行密矣其倚数立法固无以易也后世虽有改作者皆依仿而已畧例所以明逑作本旨也厯议所以攷古今得失也皆足以为将来折【唐志】
　　光大殿一行初奉诏于光大殿改撰厯经后移在丽正殿与学士参校厯术【集贤注记】
　　大衍厯序开元十有三祀诏沙门一行上本黄颛夏商周鲁五王一侯之遗式下集大初至于麟徳二十三家之众议比其同异课其疎密振古未探之象必发挥于神筭大钧不测之气尽覼缕于天聪乃更审晷度之长短度星间之广狭绳九道之朓朒纠五精之进退参大衍天地之数综八卦六爻之序一辙于文王也覆春秋交蚀之辰研九畴五纪之奥同符于孔子也杼轴万象优柔四载奏章朝竟一公夕落臣説奉诏金门成书册府纬合编次勒成一部名曰开元大衍厯所以贯三才周万物穷数术先鬼神非轩后至圣不启履端之业非容成诣业不就归余之经据其图也七政之天心不逺守其术也千嵗之日月可知盖中黄之宝符大紫之神器者也谨以十六年八月端午赤光照室之夜皇雄成纪之辰当一元之出符献万夀之新厯伏望藏之书殿録于记言掌之大史颁于司厯【文张説】
