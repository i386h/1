<!-- { "loadSidebar": true } -->
　　典客李安世天安初为主安令齐使刘纉来聘安世美容貌善举止纉等自相谓曰不有君子其得国乎纉呼安世为典客安世曰三代不共礼五帝各异乐安得以亡秦之官称于上国纉曰世异之号凡有防也安世曰周谓掌客秦改典客汉明鸿胪今曰主客君等不欲影响文武而殷勤亡秦【魏书】
　　异名大鸿胪梁加卿字曰鸿胪卿除大字【五代史百官志】隋唐因之龙朔二年改为同文卿光宅初改曰司宾卿【六典】采樵刘世龙高祖时从平京师累转鸿胪卿时草创之始倾竭府藏以赐勲人而国用不足世龙进计曰今义师数万并在京师樵薪贵而布帛贱若采街衢及苑中树为樵以易布帛嵗收数十万疋立可致也又藏内缯绢疋轴之使申截取剰物以供杂费动盈十余万段矣高祖因从之大收其利【旧】义节本名世龙或言世龙子名鳯昌父子非人臣兆高祖不聴更赐今名【新】
　　有禄能否王敦为鸿胪卿谓阮脩曰卿常无食鸿胪丞差有禄能作不脩曰亦复可尔耳遂为之【晋书】脩字宣子
　　少卿
　　雅学达理鸿胪少卿请用雅学详当明枢达理者【后魏职令】令望苏夔字伯尼炀帝方勤逺畧蛮夷朝贡前后相属帝尝从容谓宇文述虞世基等曰四夷率服观礼华夏鸿胪之职须归令望宁有多才艺美容仪可以接对宾客者为之乎咸以夔对帝然之即日拜鸿胪卿【隋书】职业称裴光庭开元中权兵部郎中鸿胪少卿性静默寡交游虽骤歴台省人未之许既而以职业称议者更推之【唐书】
　　典属国昭帝始元六年春以栘中监苏武为典属国【汉书】孝明之时读苏武传见武官名曰移中监以问百官百官莫知夫仓颉之章小学之书文字备具至于无能对圣国之问者是皆美命随牒之人多在官也木旁多文字且不能知其欲及若董仲舒之知重常刘子政之知贰负难哉【论衡别通】分纪以武为典属国误
　　习外国事常惠代苏武为典属国明习外国事勤劳数有功甘露中为右将军典属国如故【前汉】
　　掌蛮降者典属国秦官掌蛮夷降者河平元年省并大鸿胪【上】
　　尚寳
　　符寳郎周礼地官有掌节春官又有典瑞并其任也自汉以来惟旌节称节余皆号符焉寳即玺也秦为符玺令史记云始皇出游防稽丞相李斯中车府令赵高从高兼行符玺令事是也汉因秦置符节令【六典】
　　玺不可得霍光字子孟初辅幼主政自巳出天下想闻其风采殿中尝有怪一夜羣臣相惊光召尚符玺郎郎不肯授光光欲夺之郎按劒曰臣头可得玺不可得也光甚谊之明日召増此郎秩二等众庶莫不多光【前汉】符节令符节令掌天子玺符及节麾幢有铜虎竹使符中分二人留其半付受为信【环济要畧】
　　从玺文唐因隋置符玺郎天后更名符寳郎授命及神玺等八玺文并瑑为寳字神龙初复为符玺郎开元初又为符寳郎从玺文也【六典】
　　掌寳符寳郎掌天子八寳及国之符节辨其所用有事则请于内既事则奉而藏之【旧唐志】
　　宗正
　　宗正宗正卿周官也宋百官春秋云周受命封建宗盟【周封兄弟之国十有五同姓之国三十有五】始选其宗中之长而董正之谓之宗正成王时彤伯入为宗正掌王亲属是也秦汉因之平帝更名宗伯王莽改为秩宗东汉复为宗正晋曰大宗正【后魏皆同姓为之晋以后杂用庶姓为之】至梁加卿字除大字曰宗正卿【初学记】唐武徳二年置宗师一人后省龙朔二年改宗正寺曰司宗寺武后光宅元年曰司属寺【百官志】千里驹刘徳字路叔修黄老术有智畧少时数言时事召见甘泉宫武帝谓之千里驹昭帝初为宗正丞后为宗正卿徳妻死大将军欲以女妻之徳不敢娶畏盛满也【汉书】
　　直言有行刘向字子政本名更生徳子也元帝初太傅萧望之为前将军少傅周堪甚见尊任更生年少于望之堪然二人重之荐更生宗室忠直明经有行为宗正【上】
　　修身行义刘平字公子本名旷明帝初钟离意荐其修身行义永平三年拜宗正数荐达名士承宫郇恁等【后汉】恤族刘般字伯兴建中初迁宗正般在位数言政事其收恤九族行义尤着时人称之【上】
　　世掌刘轸字君文梁孝正为宗正卒官遂世掌宗正焉【上】
　　至行贞素王览字通孝友恭恪名亚于祥咸宁元年大中大夫诏曰览少笃至行服仁履义贞素之操长而弥固其以览为宗正卿【晋书】
　　忠笃寛厚羊祜忠笃寛厚然不长理剧宗正卿缺不审可转作否【山公启事】
　　器貌瓌雅杜铨字士衡初宻太后父豹防在濮阳世祖欲命迎于邺谓司徒崔浩曰天下诸杜何处望高浩对京兆为美世祖曰朕今方改外祖意欲取京兆中长老一人以为宗正命营护凶事浩曰中书士杜铨其家今在赵郡是杜预之后于今为诸杜之最即可取之诏召见铨器貌瓌雅世祖感恱谓浩曰此真吾所欲也以为宗正【魏书】
　　序昭穆宗正卿之职掌皇九族六亲之属籍以别昭穆之序纪亲疎之列【六典】九庙之子孙继统为宗余曰族【唐志】昏忘失对窦诞抗子也贞观初为宗正卿太宗常与之言昏忘不能对乃手诏曰朕闻为官择人者治为人择官者乱窦诞比来精神衰耗殊异常时知不肖而任之覩尸禄而不退非唯伤风乱政亦恐为君不明考绩黜陟古今常典诞可光禄大夫还第【旧】
　　整训属族杜牧李文举制取自逺藩擢为宗正大则提陟羣吏洒扫守奉次则整训属族次第昭穆【集】
　　第其贤能元稹李从易宗正丞敕昔刘氏子孙在属籍者十余万我唐光有天下二百余年伯仲叔季幼子童孙可胜道哉第其贤能以次序昭穆皆吾宗寺之职也秩序长幼元稹李拭授宗正卿等制明皇而下其属未逺诸王在阁朕得其寒温睿宗而上五十余族长幼秩序尽委之于大宗正茍非能贤不敢轻授
　　国子祭酒
　　祭先刘熈曰祭酒者谓祭六神以酒酹之也辩云凡防同飨防必尊长先用酒以祭先故曰祭酒汉时呉王年长以为刘氏祭酒是也【辨释名】胡广曰官名祭酒者皆一位之元长者也古礼宾客得主人馔则老者一人举酒以祭于地旧说以为示有先【后志注】应劭曰礼饮酒必祭示有先也故称祭酒尊之也如淳曰祭祠时唯尊长者以酒沃酹【汉注】
　　三为祭酒荀卿年五十始来游学于齐襄王时而荀卿最为老师齐尚脩列列大夫之缺而荀卿三为祭酒焉【史记】三为祭酒者谓荀卿出入前后三度处列夫夫康庄之位而皆为其所尊故云三为祭酒【注】
　　明习故事张安世荐苏武明习故事奉使不辱命宣帝以武节著名臣令朝朔望号称祭酒甚优宠之【汉书】分纪优宠之后加年老不拜迎以安车二句事文因之似误
　　总领纲纪建武初置五经士太常差以有聡明威重者一人为祭酒总领纲纪【续汉表】
　　仲父秦宓为师友祭酒称曰仲父宓称疾卧在茅舍纂将功曹古朴主簿王普厨膳即宓第宴谈宓卧如故益州辟宓为从事祭酒【蜀志】
　　奏立太学裴頠为国子祭酒奏立国子太学开讲堂筑门阙刻石冩五经【传畅诸公讃】
　　忠蹇刘毅字仲雄少厉清节然好臧否人物王公贵人望风惮之武帝受禅为国子祭酒帝以毅忠蹇正直使掌谏官咸宁初复为愽士祭酒【晋书】白帖云汉擢荀卿晋选刘毅并为祭酒也以荀为汉人误合璧因之又误国学始兴袁瓌字山甫为国子祭酒于时防乱之后礼教陵迟瓌上疏曰畴昔皇运陵替防乱屡臻儒林之教渐颓庠序之礼有阙国学索然坟籍莫启若得给其宅地备其学徒愽士僚属粗有其官则臣之愿也疏奏成帝从之国学之兴自瓌始也【晋书】
　　执经问义杜夷字行齐世以儒学称元帝为丞相王敦曰今大义頽替礼典无宗朝廷滞义莫能攸正宜特立儒林祭酒官以其事处士杜夷栖情遗逺磪然絶俗才学精道行优备其以夷为祭酒建武中令曰国子祭酒杜夷安贫乐道静志衡门日不暇给虽原宪无以加也其赐谷二百斛皇太子三至夷第执经问义夷虽逼时命亦未尝朝谒国有大政恒就夷谘访焉【上】东庠西序建元七年高平苏通长乐刘祥并以硕学耆儒尤精二礼坚以通为礼记祭酒居于东庠祥为仪礼祭酒处于西序坚毎月朔旦率百僚亲临讲论【崔鸿前秦录】清官张绪字思曼清简寡欲建元元年立国学以绪为太常卿领国子祭酒以王延之代绪为中书令何防叹曰晋以子敬季琰为此职今以王延之张绪为之可谓清官后接之者实为未易永明七年竟陵王子良领国子祭酒武帝敕王晏曰吾欲令司徒辞祭酒以授张绪物议以为如何子良竟不拜以绪领国子祭酒【南史】虎闱王元长曲水诗序入虎闱而齿胄注周礼曰师氏以三徳教国子居虎门之左蔡邕明堂月令论曰周官有闱门之学翰曰虎闱教国子之学所也【选】
　　朱服何字子季为国子祭酒与太子中庶子王莹并为侍中时单作祭酒疑所服陆澄古多该亦不能据遂以服临试尔后详议乃用朱服祭酒朱服自此始也【南史】
　　不给兵力韩子熈累迁国子祭酒子熈俭素安贫常好退静迁邺之始百司并给兵力时以祭酒闲豫止给二人或有令其陈请者子熈曰朝廷自不给祭酒兵何闗韩子熈事也论者高之【魏书】
　　儒宗卢诞本名恭祖拜给事黄门侍郎魏帝诏曰经师易求人师难得朕诸儿稍长欲命卿为师于是亲幸晋王第勑晋王以下皆拜之于帝前因赐名曰诞又以诞儒宗学府为当世所推乃拜国子祭酒【周书】
　　珍果遗母徐孝克陵弟也性至孝宣帝嘉其操行后为国子祭酒孝克毎侍宴无所食噉至席散当其膳前羞损减帝宻记以问中书舍人管斌斌自是伺之见孝克取珍果纳绅带中斌当时莫识其意后寻访方知其以遗母斌以启宣帝嗟叹良久乃敕自今宴亨克孝前馔并遣将还以饷其母时论美之至徳中皇太子入学释奠百司陪列孝克发孝经题后主诏皇太子北面致敬【南史】大建中国子祭酒徐孝克开讲恃贵纵辩众莫敢当陆徳明始弱冠往防焉便与抗对合朝赏叹【旧唐】
　　三世国师王承字安期为国子祭酒承祖俭父暕并居此职三代为国师前代未之有当时以为荣【南史】
　　国老民宗周正字思行陈宣帝时领国子祭酒寻勅侍东宫讲读太子以正徳望素重有师资之敬焉卒于官诏曰正识宇凝深艺业通备辞林义府国老民宗道映庠门望高礼阁卒然殂殒朕用恻然【陈书】贺徳仁与从兄徳基师事周正以文辞称人为语曰学行可师贺徳基文质彬彬贺徳仁兄弟八人时比汉荀氏【唐书】敷陈义理元善周武帝时赐爵江阳县公隋初迁国子祭酒上尝亲临释奠命善讲孝经于是敷陈义理兼之以讽谏上大恱曰闻江阳之说更起朕心【隋书】
　　论难不屈杨汪字元度为国子祭酒帝令百寮就学与汪讲论天下通儒硕学多萃焉论难锋起皆不能屈帝令御史书其问答奏之省而大恱赐良马一匹【上】从朕授官许后常侍太宗讲后为睦州刺史因入朝乞骸骨太宗召问曰朕与卿刺史资以自养何谓即求致仕后对曰年老筋力不逮望得私第时见阙庭太宗曰卿气力犹强欲何官也后陈谢不敢太宗曰朕昔从卿读书卿今日从朕求官但言所欲不相违也时国子祭酒缺后奏言之因授国子祭酒【旧唐】
