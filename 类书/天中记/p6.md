<!-- { "loadSidebar": true } -->
　　常阳大荒之中有山名曰常阳之山日月所入【山海经】入声若雷沙弼茶国向无人至者祖葛尼曽到因立文字该载其国系日西没之地至晩日入声若雷霆国王每于城上聚千人吹角鸣锣击鼓混杂日声不然则小儿惊死【异域志】
　　日蚀
　　阳不克日蚀説曰日者太阳之精人君之象君道有亏为隂所乗故蚀蚀者阳不克也【后汉志】
　　日食从西旧説曰日有五蚀谓起上下左右中央是也汉尚书令黄香曰日蚀皆从西月蚀皆从东无上下中央者春秋鲁桓三年日蚀贯中上下竟黒疑者以为日月正等月何得小而见日中郑云月正掩日日光从四邉出故言从中起也【南齐书】
　　谪见男教不脩阳事不得谪见于天日为之食故日食则天子素服而脩六宫之职荡天下之阳事【昏义】
　　日不食朔天下太平日不蚀朔月不食望顔延年防曲水诗曰日完其朔月不掩望
　　失徳之应管子曰日掌阳月掌隂星掌和阳为徳隂为刑和为事是故日蚀则失徳之国恶之月蚀则失刑之国恶之彗星见则失和之国恶之是故圣王日蚀则脩徳月食则脩刑彗星见则脩和
　　日君裴子曰夫日者君也月者臣也一嵗十二防君臣相见之象君有失徳臣下専之故有日蚀之咎故伐鼔用币责上卿是其礼退臣道也【乙巳占】
　　曜魄之寳日者阳精之明曜魄之寳其气布徳而主生在地曰徳徳者生之类也徳伤则亡故日蚀必有亡国死君之灾【上】
　　救日天子救日置五麾陈五兵五皷诸侯置三麾陈三兵三皷大夫击门士击柝凡有声皆阳事也以厌隂气也【谷梁传】
　　赤帻凡救日食皆着赤帻以助阳也【决疑要注】
　　鼓用牲于社文公十五年辛丑朔日有食之鼓用牲于社非礼也日有食之天子不举伐皷于社诸侯用币于社伐皷于朝以昭事神训民事君示有等威古之道也【左传】
　　朱丝萦社庄公二十五年夏六月辛未朔日有食之鼓用牲于社公羊传曰鼓用牲于社求之隂之道也以朱丝萦社或曰胁之或曰为闇恐人犯之故萦之也何休注曰社者土地之主也月者土地之精也上敷于天而犯月故鸣皷而攻之胁其本也朱丝萦之助阳抑隂也胁之与责求同义
　　务三昭七年夏四月甲辰朔日有食之晋侯问于士文伯曰谁将当日食对曰鲁卫恶之卫大鲁小公曰何故对曰去卫地如鲁地于是有灾鲁实受之其大咎其卫君乎鲁将上卿公曰诗所谓彼日而食于何不臧者何也对曰不善政之谓也国无政不用善则自取谪于日月之灾故政不可不慎也务三而已一曰择人二曰因民三曰从时【左传】
　　降物昭十七年夏六月甲戌朔日有食之祝史请所用币昭子曰日有食之天子不举伐皷于社诸侯用币于社伐皷于朝礼也平子御之曰止也唯正月朔慝未作日有食之于是乎有伐皷用币礼也其余则否太史曰在此月也日过分而未至三辰有灾于是乎百官降物君不举辟移时乐奏皷祝用币史用辞故夏书曰辰弗集于房瞽奏皷啬夫驰庶人走此月朔之谓也当夏四月谓之孟夏平子弗从昭子退曰夫子将有异志不君君矣【左传】
　　兆水昭公二十一年秋七月壬午朔日有食之公问于梓慎曰是何物也祸福何为对曰二至二分日有食之不为灾日月之行也分同道也至相过也其他月则为灾阳不克也故常为水于是叔辄哭日食昭子曰子叔将死非所哭也八月叔辄卒【左传】常衮贺日当食不食表同道相遇则闻昭子之对
　　兆旱昭公二十四年夏五月乙未朔日有食之梓慎曰将水昭子曰旱也日过分而阳犹不克克必甚能无旱乎阳不克莫将积聚也【左传】
　　不食春秋感精符云鲁哀公时政弥乱絶不日食政乱之类当致日食之变而不应者谴之何益告之不悟故哀公之篇絶无日食之异汉明帝日食诏曰楚庄无灾以致戒惧鲁哀祸大天不降谴
　　三朝食恵帝七年正月辛丑朔日有食之谷永以为嵗首正月朔日是为三朝尊者恶之【汉书】哀帝元夀元年正月辛丑日有食之不尽如钩与恵帝七年同月日鲍宣上言今日食于三始诚可畏惧小民正月朔日尚恐毁败器物况日亏乎【本传】宋文帝与刘义庆书日食三朝天下之至忌晋孝武初有此异彼庸主也犹竟无他【本传】食晦建武七年三月晦日食郑兴上疏曰日月交防数应在朔顷年日食每多在晦先时而合皆月行疾也日君象月臣象君亢急则臣下促迫故行疾也【后汉本传】不隠延熹元年五月甲戌晦日有食之常侍徐璜曰言臣切见道术家常言汉死在戌亥今太嵗在丙戌五月甲戌日食栁宿朱雀汉家之贵国宿分周地今京师是也史官上言去重见轻璜召太史陈援诘问乃以实对冀怨援不为隠讳使人隂求其短发摘上闻上以亡失仪不肃有司奏收杀狱中【梁冀别传】
　　如月之初黄琬祖父琼为魏郡守时日食而京师不见琼表日食之状太后召问日食琼久而无对琬年六嵗在傍谓琼曰何不云日食之余如月之初遂用其言荅诏【后汉书】
　　刻期唐太史李淳风校新厯太阳合朔当食既于占不吉太宗不悦曰日或不食卿将何以自处曰如有不食臣请死之及朔帝于庭谓淳风曰吾放汝与妻子别对以尚早一刻指表影曰至此则蚀如言而蚀不差毫发【国史异纂】
　　脩徳宗时日食帝素服俟变録囚多所贷遣宋璟曰恐议直以月蚀脩刑日蚀脩徳或言分野之变冀有揣合臣谓君子道长小人道消止女谒放防夫此所谓脩徳也囹圄不扰兵甲不渎官不苛治军不轻进此所谓脩刑也陛下常以为念虽有亏食将转而为福又何患乎帝嘉纳【唐本传】
　　移闰宋仁宗宝元元年正月丙辰朔日食六月戊子日官杨惟徳等言来嵗闰十二月则庚辰嵗正月朔日当食请移闰于庚辰则日食在前正月之晦帝曰闰所以正天时而授民事其可曲避乎不许【宋史】
　　止贺嘉祐六年六月壬子朔日有食之时议称贺脩起居注司马光上言臣愚以为日之所照周徧华夷云之所蔽至为近狭今若太阳实亏而浮云翳塞虽京师不见四方必有见者此乃天戒至深不可不察也臣闻汉成帝永始元年九月日有食之四方不见京师见谷永以为沈湎于酒祸在内也二年二月日有食之四方见京师不见谷永以为百姓屈竭祸在外也臣愚以为永之所言似未协天意夫四方不见京师见者祸尚浅也四方见京师不见者祸浸深也日者人君之象天意若曰人君为隂邪所蔽灾慝明着天下皆知其忧危而朝廷独不知也由是言之人主尤宜侧身戒惧忧念社稷而羣臣乃始相率称贺岂得不谓之上下相诬罔大谴哉又所食不满分数者厯官术数之不精当治其罪亦非所以为贺也【宋史】
　　外壤内壤谷梁曰日有食之何也吐者外壤食者内壤阙然不见其壤有食之者也注曰凡所吐出者其壤在外所吞咽者壤入于内也
　　龙麟鬭春秋元命包曰麟龙鬭日月薄食孔演图曰麒麟鬭而日无精光宋均曰麒麟少阳之精鬭作于地则日月亦将争于上淮南子曰麒麟鬭而日月蚀许慎注曰麒麟大角之兽故与日相动
　　日食祝董仲舒救日食祝曰炤炤大明纎灭无光奈何以隂侵阳以卑凌尊【周官大祝注】
　　月
　　隂精隂精为月日行十三度常朏任而受受明精在内故金水内景【春秋元命包】
　　地理月者隂之精地之理【春秋感精符】
　　天使孔子曰日者天之明月者地之理月上属为天使妇从夫放月纪【孝经援神契】日月天之使也【淮南子】
　　羣隂之本月羣隂之本月望则蚌蛤实羣隂盈月晦则蚌蛤虚羣隂废夫月行乎天而羣隂化于渊【吕氏春秋】金精太隂之精上为月月者天地之隂金之精也【史记】隂宗淮南子云积隂之寒气为水水气之精者为月月者隂之宗也是以月虚而鱼脑减月死而蠃蚘膲又云月盛衰于上则蠃蛖应于下同气相动不可以为远众隂之长李寻上书曰月者众隂之长消息见伏百里为品千里立表万里连纪妃后大臣诸侯之象也朔晦正终始为绳墨望成君徳【汉书】
　　水精物理论云月水之精潮有大小月有亏盈抱朴子曰月之精生水是以月盛而涛潮大
　　太隂之精月者太隂之精积而成象魄质含影禀月之光以明照夜仁脩隂道以之配日女主之象也以之比徳刑罚之义也列之朝廷诸侯大臣之类也是以近日则光敛犹臣近君卑而屈也逺日则光满为其守道循法君荣华而体势伸也当日则蚀犹臣僣君道而祸至于覆灭也盈极必缺示其不可久盈也月阙也隂道臣道妻道不可使盈理当恒缺也其行速臣下之道也行有望晦朔迟疾隂阳政刑之等威也【乙巳占】
　　晦朔望月阙也满则复缺也朔月初之名也朔苏也月死复生苏也晦月尽之名也晦灰也火死为灰月光尽似之也月半之名也其形一旁曲一旁直若张弓施也望月满之名也月大十六日小十五日日在东月在西遥相望也【释名】
　　朏魄朏月未成明也魄月始生魄然也承大月月生二日谓之魄承小月月生三日谓之朏【説文】古文月采篇云三日曰朏注月出也月采説月之光采其书则亡朓朒晦而月见西方谓之朓朔而见东方谓之朒亦谓之侧匿侧匿则侯王其肃朓则侯王其舒【汉书五行志】月朝见曰朒夕见曰朓日则过中之谓昃至夜之谓匿月则与日相望谓之望既望之后渐亏谓之侧至晦无光谓之匿宋朝以朓字避僖宗讳改为朏朒【胡次和太索隠】夜光广雅曰夜光谓之月皇甫谧年厯曰月羣隂之宗光内日影以宵曜名曰夜光天问曰夜光何徳死则又肓
　　金波汉书郊祀歌曰月穆穆以金波日华燿以宣明师古曰言月光穆穆若金之波流也谢朓诗金波丽鳷鹊玉衡低建章注曰金波月也
　　圆景曹子建赠徐干诗曰圆景光未满衣鲜灿以繁善曰圆景月也谢灵运望迟客诗云圆景早已满佳人殊未适
　　灵轮张渊大象赋望舒纵辔以骋度灵轮浃旦而过周【后汉本传】
　　隂灵谢庄月赋曰日以阳徳月以隂灵南齐天文志賛曰阳精火镜隂灵水存有果有射代为明昏唐田况月赋日有朝灵月有宵徳
　　桂轮唐中宗三蔵圣教序云慧炬辉澄桂轮而含影注云桂轮月也月中有丹桂故称为桂轮纂异记嵩岳嫁女记云桂轮已升
　　金枢海赋云大明揽辔于金枢之穴注云大明月也月有御故言辔金西方也河图帝览志曰月者金之精月有窟故言穴【文选】金枢理辔素月告望【伏滔望清赋】
　　望舒淮南子曰月御曰望舒蔡邕清诲云元首寛则望舒朓侯王肃则月侧匿郤正释讥曰羲和逝而望舒陈魏卞兰许昌宫赋望舒凉室羲和温房成公绥天地赋望舒弥节于九道羲和正辔于中央
　　纎阿淮南子曰月御亦曰纎阿也束晳补亡诗曰纎阿按晷乐彦曰纎阿山名有女子处其岩月歴数度跃入月中因为月御也
　　姮娥归蔵曰昔嫦娥以西王母不死之药服之遂奔月为月精淮南子曰羿请不死之药于西王母嫦娥窃而奔月许慎曰姮娥羿妻也逃月中盖虚上夫人是也张衡灵宪曰姮娥窃药奔月将往枚筮之于有黄有黄筮之曰吉翩翩归妹独将西行逢天晦芒毋惊毋恐后其大昌姮娥遂托身于月是为蟾蜍文心雕龙云归蔵之书大明迂怪乃称羿毙十日姮娥奔月殷汤如兹况诸子乎学斋占以为常仪占月之误淮南注又云奔月或作坌肉药分肉以为死畜之肉可复生也
