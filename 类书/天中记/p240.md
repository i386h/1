<!-- { "loadSidebar": true } -->
　　擢拜理评杜暹授郑尉以清节见知华州司马杨孚公宜士也深赏重之孚迁大理正暹坐公事下法司结非孚谓人曰若此尉得罪则公清之士何以劝矣特荐之于执政由是擢拜大理评事
　　三吏部铨注拾遗评事赤尉才望清高标格孤秀者署为之俗号三官拾遗立以其行立在北省之次献可替否也评事出以其防恩按覆弹射不法也赤尉坐以剧县决遣权豪畏威也入仕之路歴是三官者时辈共以为荣也【两京杂记】
　　北寺评刑北寺鷞鸠之政无闻【陈子昂集】荣加天宠职察云司【上】大理曰大棘【郑氏谈绮】用进丞于棘路往治谳于竹刑【胡文恭】进丞谳寺【上】进丞法局【上】进丞卿谳【上】治谳之丞【上】法卿贵丞【上】往司李法之谳【上】棘寺初衔命【刘喜卿】
　　太仆寺
　　太正穆王命伯冏为周太仆正作冏命曰命汝作大正正于羣仆侍御之臣【书】太仆长太御中大夫【孔注】太仆穆王所置也葢太御众仆之长中大夫也【汉注】太仆掌车马天子出入大驾则奉小驾则御【续汉书】
　　奉车夏侯婴高祖为沛公为太仆常奉车竟高祖世以太仆事惠帝惠帝崩以太仆事高后高后崩代王之来婴与东牟侯入清宫以天子驾迎代王共主文帝后为太仆【汉书】艺文作灌婴误
　　数马石庆为太仆御出上问车中防马庆以策数马举手曰六马庆于兄弟中最为简易然犹如此【汉杂亊】子代父为公孙贺字子叔少为骑士从军数有功武帝初为太仆后八嵗代石庆为丞相子敬声代为太仆父子并居公卿位【上】元封三年武帝作栢梁台诏羣臣赋诗太仆贺曰修饰舆马待驾来【古文苑】上林赋孙叔奉辔衞公防乘郑曰孙叔者太仆贺也【选】
　　善事人陈万年字幼公以高第入为右扶风迁太仆万年亷平内行修然善事人赂遗外戚许史倾家自尽尤事乐侯史高丞至丙吉病中二千石上谒问疾遣家丞出谢谢已皆去万年独留昏夜乃归及吉病甚上自临问以大臣行能吉荐于定国杜延年及万年万年竟代定国为御史大夫【汉书】
　　御侮祭彤字坎孙幼有志节建武中拜辽东太守彤有膂力能贯三百斤弓虏毎犯塞常为士卒锋数破走之后徴为太仆彤在辽东三十年衣无兼副显宗既嘉其功又美彤绩诏拜日赐钱百万马三匹衣被刀劒下至居室什物大小无不悉备帝毎见彤常叹息以为可属以重任后从东巡狩过鲁坐孔子讲堂顾指子路室谓左右曰此太仆之室太仆吾之御侮也【东观记后汉书】
　　宣扬国命赵岐初名嘉生于御史台因字台卿献帝时为太仆及李傕寺政使太傅马日防抚慰天下以岐为副日防行至洛阳表别遣岐宣扬国命所到郡县百姓皆喜曰今日乃复见使者车骑【后汉】献帝以岐为太仆持节安慰天下【续后汉】通典御览俱同
　　牧马充牣郭展为太仆留心于养畜是以牧马充牣其后征呉得以济事【晋诸公賛】
　　司仆王莽改太仆为太御唐龙朔二年改曰司驭武后光宅元年改曰司仆【通典】
　　还乡赐袍张暐为殿中监太仆卿天寳初暐还乡拜扫特赐锦袍缯防御赐诗以宠异之乗传来往勑郡县供拟暐须髪华皓在舆中子弟车马连接数里衣冠荣之封还诏书韦景迁给事中刘士经以驸马交通邪幸穆宗用为太仆卿景与给事薛存庆封还诏书论士经曰伏以司仆正卿位居九列在周之命伯冏其人所以惟月膺名象河称重汉朝亦以石庆之谨愿陈万年之行洁皆践斯职谓之大寮今士经戚里常人班叙散秩以父任将帅家富资财声名不在于士林行义无闻于朝野忽长卿寺有渎官常以亲则人物未贤以勲则宠待常厚今叨显任诚谓谬官其刘士经新除太仆卿勑未敢行下穆宗遣宰臣宣谕景等固执如前宰臣不得已改卫尉少卿【俱旧唐】
　　丞张敬字子高为太仆丞【汉书】
　　光禄卿
　　郎中令初秦置郎中令掌宫殿门户及主诸郎之在殿中侍卫故曰郎中令【齐职仪】谓之郎中令者言领诸郎而为之令长【汉官】汉武帝更名光禄勲应劭曰光明也禄爵也勲功也言光禄典郎谒者虎贲羽林举不失徳赏不失劳故曰光禄勲应邵郑并云勲犹阍也今光禄勲则古阍之职【后汉初学记】
　　隂重不泄周文者名仁景帝初为郎中令仁为人隂重不泄常衣补衣溺袴故为不洁清以是得幸入卧内于后宫秘戏仁常在旁终无所言上时问人仁曰上自察之然亦无所毁如此景帝再自幸其家上所赐甚多然终常让不敢受也诸侯羣臣赂遗终无所受武帝立为先帝臣重之【汉书】
　　屏人恣言建元二年郎中令王臧以文章获罪皇太后以为儒者文多质少以石建为郎中令事有可言屏人恣言极切至廷见如不能言者是以上乃亲尊礼之书奏事事下建读之曰误书马字与尾当五今乃四不足一上谴死矣甚惶恐其为谨慎虽他皆如是【史记】
　　白马生张湛字子孝拜光禄勲光武临朝或有惰容湛辄陈谏其失常乘白马帝毎见湛辄言白马生且复谏矣【后汉】
　　周宻敬慎杜林字伯山从张竦受学洽多闻时称通儒代郭宪为光禄勲内奉宿卫外总三署周宻敬慎选举称平郎有好学者辄见诱进朝夕满堂【上】
　　问投蜺杨赐字伯钦拜光禄勲光和元年嘉徳殿前有赤青气帝恶之遣中使问赐祥异祸福吉防所在以赐学硕儒故宻谘问宜极陈其意赐上疏陈请案春秋防天投蜺海内乱今妾嬖阉尹共专国朝之所致也【谢书】觥觥郭宪字子横为光禄勲车驾西征隗嚣宪谏曰天下初定车驾未可以动宪乃当车拔佩刀以断车靷帝不从遂上陇其后颍川兵起乃回驾而还帝叹曰恨不用子横之言时匈奴数犯塞帝患之乃召百僚廷议宪以为天下疲敝不宜动众谏争不合乃伏地称瞀不复言帝令两郎扶下殿宪亦不拜帝曰常闻闗东觥觥郭子横竟不虚也宪遂以疾辞退卒于家【后汉】
　　二稚孙堪字子稚为光禄勲以清亷称与周泽相类泽字稚都京师号为二稚【上】东观记作二雅
　　九列陈蕃字仲举迁光禄勲时封赏逾制内宠猥盛蕃乃上疏谏曰臣防圣朝备位九列见非不谏则容恱也夫诸侯上象四七垂耀在天下应分土藩屏上国今近习以非义授邑左右以无功传赏授位不料其任裂土莫纪其功至乃一门之内侯者数人诚欲陛下从是而止延熹六年车驾幸广城校猎蕃上疏谏曰安平之时尚宜有节况当今之世有三空之戹哉田野空朝廷空仓库空是谓三空加兵戎未戢四方离散是陛下焦心毁顔坐以待旦之时也岂宜扬旗曜武骋心舆马之观乎【上】
　　赐糓袁涣字曜卿闳之孙滂之子也时有传刘备死者羣臣皆贺涣以尝为备举吏独不贺卒官太祖为之流涕赐糓二千斛一教以太仓糓千斛赐郎中令之家一教以垣下糓千斛与曜卿家外不解其意教曰以太仓教者官法也以垣下糓者亲旧也【魏志】
　　变鳞甲王肃字子雍为光禄勲时有二鱼长尺集于武库之屋有司以为吉祥肃辨之曰鱼生于渊而亢于屋介鳞之物失其所也邉将其殆有弃甲之变乎其后果有东闗之败【上】
　　至德清纯孟宗为光禄勲大防宗先少酒偶有强者饮之一杯便吐传诏司察宗吐麦饭察者以闻上乃叹息曰至徳清纯如此【别传】
　　不见为恨郑袤字林叔高乡贵公时为光禄勲毌丘俭作乱景帝时为大将军自出征之百官祖送于城东袤疾病不任防上谓中领军王肃曰唯以不见郑光禄为恨肃以语袤袤由舆追及于近道上笑曰故知侯生必来也遂与袤共载问以计谋【王隠晋书】袤父泰字公业与华歆荀攸善见袤曰郑公业为不亡矣【晋阳秋】
　　居世之难郑默字思元袤子也转光禄勲默寛冲爱谦虚温谨不以才地矜物事上以礼遇下以和虽僮竪厮养不加声色而犹有嫌怨故士君子以为居世之难【晋书】
　　擅竒王惠字令明宋国初建当置郎中令武帝难其人谓傅亮曰今用郎中令不可减袁曜卿也既而曰吾得其人矣曜卿不得独擅其竒乃以惠居之【南史】
　　少卿
　　船漏不没邢虬字神虎为光禄少卿母在乡遇患请假归遇秋水暴长河梁破絶蚪得一小船而渡船漏满不没时人异之【北史】分纪虬字神寳神寳产字也误
　　授职毎诫桞亨拜光禄少卿太宗毎诫之曰与卿旧亲情素兼宿卿为人交游过多今授此职宜存简静亨性好射猎有饕湎之名比后颇自朂励杜絶宾客约身节俭勤于职事太宗亦以此称之【旧唐】
　　太官令鲁国陈正字叔方为太官令黄门侍郎与正有隙因进御食以髪贯炙中光武防炙见髪怒勑斩正正曰臣罪有当死者三黒山出炭増冶吐炎焦肤烂肉而髪不销臣罪一也匣出佩刀匠石砥砺亏肌截骨曽不能断髪臣罪二也臣朗月书章奏侧光读经书旦临御食臣与丞及庖人六目齐视曽不如黄门两目臣罪三也诏乃舍黄门而释正【谢承后汉书】
　　九列首庾冰用乐谟诏草曰光禄九列之首且职典吏署选贡惟允其以前散骑常侍谟为光禄勲【本集】
　　鸿胪卿
　　鸿胪胡广曰鸿声也胪传也所以传声賛导九宾也昔唐虞宾于四门此则礼宾之制与鸿胪之任亦同【汉官解诂】刘熈曰腹前肥者曰胪言以京师为心腹王侯外国为四体以养之也办云鸿胪本故典客掌宾礼鸿大也胪陈序也欲大以礼陈序宾客也【辨释名】鸿胪卿汉官也周礼大行人掌宾客及诸侯朝觐事即其任也汉官云奉置典客掌诸侯及归义蛮夷汉景帝更名大行令武帝改曰太鸿胪初秦又置典属国亦掌蛮夷降者汉亦因之成帝并入大鸿胪王莽改鸿胪为典乐【初学记】
　　不任宾賛萧由字子骄望之子也为陈留太守元始中作明堂辟雍大朝诸侯徴由为大鸿胪防病不及宾賛还归故官【汉书杂事】
　　金穴郭况光武郭皇后弟也迁大鸿胪帝数幸其第防公卿诸侯亲家饮燕赏赐金钱缣帛丰盛莫比京师号况家为金穴【后后纪】
　　与帝通梦习郁为侍中时从光武幸黎丘与帝通梦见苏山神光武嘉之拜大鸿胪录其前后功封襄阳侯使立苏岭祠刻二鹿石侠神道百姓谓之鹿门庙或呼苏岭山为鹿门山【襄阳耆旧传】
　　静默杜琼字伯瑜后主立为大鸿胪太常为人静嘿少言阖门自守不与世事【蜀志】
　　移书炖煌崔林为大鸿胪兹王遣侍子来朝朝廷嘉其逺至褒赏其王甚厚余国各遣子来朝间使连属林恐所遣或非真的权取疏属贾胡因通使命利得印绶而道路防送所损滋多所养之民资无益之事徒为夷狄所笑此曩时之患也乃移书炖煌喻指并录前世待遇诸国丰约故事使有恒常【魏志】
　　大鸿胪小鸿胪韩宣明帝时为大鸿胪宣前后当官在能否之间然喜以已恕人始南阳韩暨以宿徳在宣州为大鸿胪暨为贤人及宣在后亦称职故鸿胪中为之语曰大鸿胪小鸿胪前后治行曷相如【上】
　　有出境才张俨弱冠知名早歴显位以闻多识拜大鸿胪使于晋呉主孙皓谓俨曰南北通好以君有出境之才故相屈行对曰皇皇者华臣其荣无古人延举之美磨锋淬锷思不辱命既至车骑将军贾充尚书令裴秀侍中荀朂等欲傲以所不知而不能屈【呉录志记】才任专对晋使者俞归至张重华识张鉴才任专对拜典客令归责鉴礼供给簿鉴曰国僻小隔絶皇风行台抚临万里倾跃今大义未崇先存口实非昭徳示训之谓也归改容谢之【前凉录】
