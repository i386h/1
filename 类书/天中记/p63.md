<!-- { "loadSidebar": true } -->
　　灞水庭州灞水以金银铁器盛之皆漏惟瓠叶则不漏【博物志】拘夷国北山有石驼溺水滴滴溺下如饴以金银铜铁木瓦等器盛之皆漏掌承之亦透惟瓢不漏服之令人身上尸毛落尽得仙去屯煌二万里【异苑】石驼溺其国有婆罗门守视【西域记】互见石
　　澄緑沧州久视山下出澄緑水其泉阔一百步亦谓流緑渠虽投之金石终不沈没故州人以瓦铁为船舫【杜阳编述异记】
　　石脂酒泉延夀县南有山石出泉水大如莒注地为沟其水有肥如煮肉洎羕羕永永如不凝膏燃之极明不可食县人谓之石漆【博物记】有苔如肥肉燃之极明水上有黒脂以草取用涂鸱夷酒囊及膏车周武帝突厥围酒泉取此脂然火焚其攻具得水逾明酒泉赖以获济【元和志】髙奴县石脂水水腻浮上如漆采膏车及燃灯极明【酉阳杂俎】鄜延脂即延安石油也生于水际沙石与泉水相襍惘惘而出士人以雉尾裛之乃采入缶中颇似淳漆燃之如麻以为烟墨松脂不及【笔谈杂志】
　　黒溪南荒有黒溪水漳州界有乌脚溪涉者足皆如墨数十里间水皆不可饮饮则病瘴行人皆载水自随梅公仪坠之没顶宿病尽除【笔谈】
　　骉骉水沁水南歴猗氏闗又南与骉骉水合水出东北巨峻山乗髙泻浪触石流响世人因声以纳称【水经】落际水至彭湖渐低近琉球谓之落际际者水趋下不回也凡西岸渔舟到彭湖遇飓风作漂流落际回者百无一二【元史】
　　阳侯论语摘辅相云阳侯为江海宋均云阳侯主江海【文谓以阳侯为波神者盖本此如祝融勾芒为海神之类】九章哀郢云凌阳侯之泛滥兮忽翺翔之焉薄王逸曰阳侯大波之神韩防乗舟舟漏而弗塞则舟沈矣塞漏舟而轻阳侯之波则舟覆矣注博物志晋阳国侯溺水因为大海之神淮南子云武王伐纣渡于孟津阳侯之波逆而击之髙诱云阳侯陵阳国侯也其国近水溺死于水其神能为大波有所伤害谓之阳侯之波应劭曰阳侯古之诸侯有罪自投江其神为大波【疑皆杜撰】江赋阳侯遁形于大波又云阳侯砐硪以岸起海赋不泛阳侯
　　天吴山海经朝阳之谷神曰天吴是为水伯海赋天吴乍见而髣髴琴赋天吴踊跃于重渊
　　冯夷山海经曰中极之渊深三百仞唯冰夷都焉冰夷人面而乗龙穆天子传云天子西征至于阳纡之山河伯无夷之所都居冰夷无夷即冯夷也淮南又作冯迟抱朴子释鬼篇曰冯夷以八月上庚日渡河溺死天帝署为河伯清泠传曰冯夷华隂潼乡隄首人也服八石得水仙是为河伯龙鱼河图曰河伯姓吕名公子夫人姓冯名夷括地图曰冯夷恒乗云车驾二龙
　　六郎韦浦遇鬼客归元防云有给事冯六郎于河中浦曰六郎何人归曰冯六郎名夷即河伯轩辕天子之爱子也浦曰冯何得第六曰冯水官也水成数六耳【河东记】庆忌涸泽数百嵗谷之不徙水之不絶者生庆忌庆忌者其状若人其长四寸衣黄衣冠黄冠载黄盖乗小马好疾驰以其名呼之可使千里外一日反报此涸泽之精也涸川之精者生于蟡蟡者一头而两身其形若蛇其长八尺以其名呼之可以取鱼鼈此涸川水之精也【管子】
　　小人景王莽建国四年池阳有小人景长尺余或乗车或步行操持万物大小各自称三日止然池阳之景者或庆忌也【捜神记】
　　水饰图经隋炀帝别敕学士杜宝脩水饰图经十五卷新成以三月上巳日防羣臣于曲水以观水饰有神负八卦出河进于伏羲黄龙负图出河衔符出洛大鲈鱼衔箓图出翠妫之水以授黄帝黄帝斋于扈凤鸟降于洛上丹甲灵衔书出洛授苍颉尭与舜坐舟浮河凤鸟负图赤龙载图出河以授尭龙马衔甲文出河授舜尭与舜游河值五老人来告帝期尭见四子于汾水之阳舜渔于雷泽陶于河滨黄龙负黄文符玺之图出河授舜舜与百工相和而歌鱼跃于水白面长人而鱼身捧河图授禹舞而入河禹治水应龙以尾画地导决水之所出凿龙门疏河禹过江黄龙负舟夷苍水使者授禹山海经遇两神女神泉之上帝天乙观洛黄鱼双跃化为黒玉带以赤文姜嫄于河滨履巨人之迹弃后稷于寒冰之上鸟以翼荐而覆之文王坐灵沼于牣鱼跃太子发渡河赤文白鱼跃入王舟武王渡孟津操黄钺以麾阳侯之波周公辅成王举行舜礼乐荣光幕河穆天子奏钧天乐于池猎于澡津获貉白狐觞西王母于瑶池之上过九江鼋鼍为梁涂脩国献昭王青凤丹鹄饮于浴溪王子晋吹笙于伊水凤凰降秦始皇入海见海神汉髙祖隠芒砀山泽上有紫云武帝泛楼船于汾河游昆明池去大鱼之钩游洛水神上明珠及龙髓汉桓帝游河值青牛自河而出曹瞒浴谯水击水蛟魏文帝兴师临江不济杜预造河桥成晋武帝临防举酒劝预五马浮渡江一马化为龙仙人酌醴泉之水金人乗金船苍文衔书出洛青龙负书出河并进于周公吕望钓磻溪得玉璜文钓卞溪获大鲤鱼腹中得兵钤齐桓公问愚公谷楚王渡江得萍实秦昭王宴于河曲金人捧水心剑造之吴大帝临钓台望葛刘备乗马渡檀溪澹台子羽过江两龙夹舟淄邱防与水神战周处斩蛟屈原遇渔父卞随投颍水许由洗耳赵简子值津吏女孔子值阿谷女子秋胡妻赴水孔愉放庄恵观鱼郑樵径乗风赵炳张盖过江阳谷女子浴日屈原沈汨罗水巨灵开山长鲸吞舟若此等总七十二势皆刻木为之或乗舟或乗山或乗平川或乗盘石或乗宫殿木人长二尺许衣以绮罗装以金碧及作杂禽兽鱼鸟皆能运动如生随曲水而行又间以妓航与水饰相次妓航水饰亦雕装竒妙周旋曲池同以水机使之竒幻之异出于意表皆出自黄衮为之【大业拾遗】
　　变血兆祥辅公祏据江东反命河间王孝恭击之孝恭自荆州趣九江将发与诸将宴集命取水忽变为血在座者皆失色孝恭举止自若徐谕之曰祸福无门唯人所召自顾无负于物诸公何见忧之深公祏恶积祸盈今承庙算以致讨盌中之血乃公祏授首之后征遂尽饮而罢时人服其识度而能安众【旧唐】
　　兆凶荥阳郡城西有永福湖引郑水以涨之平时环岸皆植花木乃太守郊劳饮饯之所西南壖多脩竹乔林则故徐师崔常侍彦曽之别业也唐咸通中厐勋作乱彦曽为所执湖水赤如凝血者三日未几而凶问至【三水小牍】
　　道若黄帝曰道若川谷之水其出无已其行无止【贾子】穴石水经云古人有言水非石凿而能入石刘子崇学篇云悬岩滴溜终能穴石规车牵索卒至断轴水非石之鑚绳非木之锯然而断穴者积渐之所成也
　　白水僧权道人居晋安霍山晨出涧怱见白水异常饮之甘如醴水过甚迅以器取得少许以饷陶晋安不复中饮权年百三十余嵗后不知所终【名山畧记】
　　镜水古语君子不镜于水而镜于人镜于水见面之容镜于人则知吉凶【墨子】
　　方诸取水阳燧取火于日方诸取水于月天地之间巧厯所不能与其数然以掌握之中引类于太极之上而水火可立致者阳隂因相动也【论衡】
　　性清水之性欲清沙石秽之人之性欲平嗜欲害之故水激则波起炁乱则智昏昏智不可以为正波水不可以为平【文子】
　　清浊水有浊有清河淮浊江济清南阳有清冷之水丹水泉水汝南有黄水华山南有黒水天下之水类皆五色泞水不流【博物志】
　　渎水古之渎水者因水之流也生稼者因地之宜也征伐者因民之欲也能因则无敌于天下矣【文子】
　　水牒谢庄道里名诗山经亟旋览水牒勌敷寻
　　阿伽此云水形为四大气冠五行禅源诠云水举名湿指体澄之则清混之则浊堰之则止决之即流
　　海
　　承秽海晦也主承秽浊其水黒如晦也【释名】
　　四海天地四方皆海水相通地在其中盖无几也七戎六蛮九夷八狄形类不同总而言之谓之四海言皆近于海也【博物志】
　　百谷王江海所以能为百谷王者以其善下之故能为百谷王【老子】善为君者宜法江海江海不逆细流故为百谷长【管子】
　　地脉天有五亿五万五千五百五十里地亦如之各以四海为脉【闗令内传】
　　天池海天池以纳百川者也【説文】北溟有鱼其名为鲲化而为鸟其名为鹏海运则将徙于南溟南溟者天池也水击三千里【庄子】
　　水宗易林曰海为水宗聪明且圣百流归徳无有畔逆又云海为水王【云　云】汉东海桓君海庙碑云浩浩沧海百川之宗【金石録】
　　朝夕池枚乗上书吴王曰游曲台临上路不如挹朝夕之池吴都赋曰带朝夕之濬池王简栖头陀寺碑曰挹朝夕之池者无以测其浅深
　　地纪天以日月为纲地以四海为纪【蜀都赋】
　　维浸大海为八维之浸日月为四方之烛【法苑】
　　归墟渤海之东不知几亿万里有大壑焉实为无底者谷其下无底名曰归墟八纮九野之水天汉之流莫不注之而无増无减焉【列子】
　　尾闾庄子曰秋水时至百川灌河渚崖之间不辨牛马河伯欣然自喜以天下之美为尽在已顺流东行至于北海东面而视不见水端始旋其面目望洋向若而叹北海若曰井蛙不可以语于海者拘于虚也夏虫不可以语于冰者笃于时也曲士不可以语于道者束于教也天下之水莫大于海万川归之不知何时止而不盈尾闾泄之不知何时已而不虚春秋不变水旱不知此其过江河之流不可为量数计四海之在天地之间也不似鲸鱼之在大泽乎计中国之在海内不似稊米之在太仓乎司马云尾闾泄海水出外者也尾者在百川之下故称尾闾者聚也水聚族之处故称闾也楚辞使湘灵鼓瑟兮令海若舞冯夷
　　浪焦中记曰天下之强者东海之恶燋焉水灌而不已恶燋者山名也在东海南方三万里海水灌之而即消庄子疏云沃焦在碧海之东一石方圆四万里厚四万里海水注者无不焦尽故名沃焦山海经尭时十日并出尭使羿射九日落为沃焦佛蔵云大海有石其名曰焦万流沃之至石皆竭所以大海水不増长华严经云海有尽无余宝能缩所注故无増减及娑竭龙宫水涌出有时是故潮不失时
　　大壑谆芒将东之大壑适遇苑风于东海之滨苑风曰子将奚之曰将之大壑曰奚为焉曰夫大壑之为物也注焉而不满酌焉而不竭吾将游焉【庄子】
　　浑沌南海之帝为儵北海之帝为忽中央之帝为浑沌儵与忽时相与遇于浑沌之地浑沌待之甚善儵与忽谋报浑沌之徳曰人皆有七窍以视听食息此独无有尝试凿之日凿一窍七日而浑沌死【庄子】
　　禺疆庄子曰夫道禺疆得之立乎北极梁简文云北海神也崔曰灵为之使大荒东经云黄帝生禺禺生禺京禺京处北海禺处东海是为海神注曰禺京即禺疆疏曰禺疆与颛帝并黄帝之孙也得道为水神归蔵曰昔穆王子筮卦于禺疆
　　精卫填海发鸠之山有鸟如乌其名自詨是炎帝之少女名曰女娃女娃游于东海溺而不返故为精卫常取西山之木石以堙于东海【山海经】
　　东海之乐东海之鼈谓埳井之鼃曰夫海千里之逺不足以举其大千仞之髙不足以极其深禹之时十年九潦而水弗为加益汤之时八年七旱而崖不为加损夫不为顷久推移不以多少进退者此亦东海之乐也【庄子】游海齐景公游海上而乐之六月不归告左右曰敢有先言归者死顔斶曰君乐治海不乐治国彼若有治国者君安得乐此海乎遂归中道闻国人谋将不纳之【説苑】韩子云田成子游海顔涿聚【云云】
