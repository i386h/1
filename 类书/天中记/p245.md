<!-- { "loadSidebar": true } -->
　　秉宪不挠刘靖为河南尹散骑常侍应璩书与靖曰入作纳言出临京任富民之术日引月长加之以明擿幽防重之以秉宪不挠有司供承王命百里垂拱仰辨虽昔赵张三王之治未足以方也靖为政初虽如碎宻终于百姓便之有馥遗风【上】
　　靖馥子也御览云馥字子靖应璩以书与子靖误
　　德教为本傅嘏字兰石为河南尹内掌帝都外统京畿兼古六乡六遂之士其民异方杂居多豪门大族商贾胡貌天下四方防利之所聚而奸之所生前尹司马芝举其纲而太简次尹刘静综其目而太宻后尹李胜毁常法以收一时之声嘏立司马氏之纲统裁刘氏之纲目以经纬之李氏所毁以渐补之其治以徳教为本然持法有恒简而不可犯见理识情狱讼不加槚楚而得其实不为小恵有所荐达及大有益于民事皆隠其端迹若不由已出故当时无赫赫之名吏民久而后安之【传子】
　　吏民遮道顔斐尹京兆为十郡最徙平原太守吏民号泣遮道步涉稽留日行数十里及卒立碑作颂焉【良吏传】百郡之首武帝咸宁三年诏曰河南百郡之首其风教宜为遐迩所模以导齐之侍中奉车都尉王恂忠亮笃诚才兼内外明于治化其以恂为河南尹【晋起居注】
　　帝王所都皆曰尹京兆尹总理众务皆曰尹南朝曰丹阳尹后魏初曰代尹东魏曰魏尹齐曰清都尹【通典】佞事亲昵陶囘性雅正不惮彊御丹阳尹桓景佞事王导甚为导所昵回常慷慨谓景非正人不宜亲狎防荧惑守南斗经句导语回曰南斗杨州分而荧惑守之吾当逊位以厌此讁回答曰公以明徳作相辅弼圣主当亲忠贞逺邪佞而与桓景造膝荧惑何由退舍导深愧之【晋传】
　　辞尹苏峻新平温庾诸公以朝廷初复京尹宜得望实唯孔君平可以处之孔固辞二公逼谕甚苦孔敖然曰先帝大渐卿辈身侍御床口行诏令孔坦是时正璅臣耳何与国家事不可今日防乱而猥见逼迫吾俎豆上腐肉任人割【脍】截耶庾愧不能答【语林】
　　棠棣碑贾敦頥永徽五年为洛州长史时豪富之室皆籍外占田敦頥都括获三千余顷以给贫乏又发奸摘伏有若神明弟敦实咸亨元年为洛州长史甚有惠政初敦頥为洛州刺史百姓共树碑于大市通衢及敦实去职复刻石颂美立于兄之碑侧时人号为棠棣碑【旧唐】前贾后张张仁愿本名仁亶神龙二年兼检校洛州长史时都城糓贵盗窃甚众仁愿一切皆捕获杖杀之积尸府门逺近震慴无敢犯者初高宗时贾敦頥为洛州刺史亦有政绩与仁愿皆为一时之最故时人为之语曰洛州有前贾后张可敌京兆三王其见称如此【上】总理众务唐京兆府本为雍州置牧一人以亲王为之多以长史理人置别驾以领州事永徽中改别驾为长史开元初改雍州长史为京兆尹总理众务【唐志通典】河南尹武徳四年置洛州都督贞观十七年改为刺史显庆二年置东都改刺史为长史开元元年改洛州为河南府改长史为尹其牧尹之制一如京兆【上】
　　理告子罪李杰为河南尹有寡妇告其子不孝其子不能自理但云得罪于母死所甘分杰察其状非不孝子谓寡妇曰汝寡居唯有一子今告之罪至死得无悔乎寡妇曰子无赖不顺母宁复惜乎杰曰审如此可买棺木来取儿尸因使人觇其后寡妇既出谓一道士曰事了矣俄持棺至杰尚冀有悔再三喻之寡妇执意如初道士立于门外宻令擒之一讯承伏与寡妇私通常为儿所制故欲除之杰放其子杖杀道士及寡妇便同棺盛之【国史异纂】
　　为政得人李岘迁将作监改京兆尹所在皆着声绩天寳十三载连雨六十余日宰臣杨国忠恐其不附已以雨灾归咎京兆尹乃出为长沙郡太守时京师米麦踊贵百姓謡曰欲得米粟贱无过追李岘其为政得人心如此【旧唐】
　　兄弟京兆李叔明字晋兄仲通字向天寳末为京兆尹叔明乾元中为京兆中长安歌曰前尹赫赫具瞻允若后尹熈熈具瞻允斯【新】
　　豪右屛迹李朝隠为河南尹政甚清严豪右屏迹时太子舅赵常奴恃势侵害平人朝隠曰此而不绳何以为政执而杖之上闻又降勑书慰勉之【旧】
　　具饩李勉字元卿大厯二年为京兆尹兼御史大夫政尚简肃宦官鱼朝恩为观军容使仍知国子监事恃宠含威天宪在舌前尹黎干写心候事勤必求媚每朝恩入监倾府人吏具数百人之饩以待之及勉莅域旬月朝恩入监府吏先期有请勉曰军容使判国子监事勉太学军容宜厚具主礼勉忝京兆尹军容使领府廷岂敢不具蔬馔朝恩闻而衔之因不复至太学勉亦寻受代【旧】
　　政尚简约张延赏大厯二年为河南尹河洛久当兵冲闾井丘墟延赏勤身率下政尚简约疏通河渠修筑宫庙数年间流庸归附邦畿复完诏书褒美焉【上】
　　继延赏郑珣瑜为河南尹送迎中使皆有常处人吏窥之马足差跌不出三五步议者以珣瑜为河南尹可继张延赏而重厚坚正前后莫有及【语休】
　　面授京兆贞元十四年春夏旱糓贵人多流亡京兆尹韩皋以政事不理黜官上召吴凑面授京兆尹即日令视事经宿方下制凑孜孜为理以勤俭为务人乐其政【旧唐】徳宗贬皋抚州司马诏曰京邑为四方之则长吏受亲人之寄皋处理事无方宜加惩诫【上】
　　决断无差初府掾吏以呉凑起自戚藩不谙簿领凡有疑狱难决之事多候凑将出时方呈兾免指摘瑕病凑虽仓卒阅视必指其奸幸之处下笔决断无毫厘之差掾吏非大过不行苔责而召面按问诘责而释之吏尤惕厉庶务咸举【上】
　　馔常立办徳宗非时召拜呉凑为京兆尹便令赴上凑疾驱诸客至府已列筵矣或问曰何速吏曰两市日有礼席举铛釡而取之故三五百人馔常可立办【国史补】豪右敛迹许孟容字公范为京兆尹神防吏李昱假贷长安富人钱八千贯满三嵗不偿孟容遣吏收捕械系克日命还之日不及期当死自兴元以后禁军有功又中贵之尤有渥恩者方得防军故军士日益纵横府县不能制孟容刚正不惧以法绳之一军尽惊寃诉于上立命中使宣防令送本军孟容系之不遣中使再至乃执奏曰臣诚知不奉诏当诛然臣职司辇毂合为陛下弹抑豪强钱未尽输昱不可得上以其守正许之自此豪右敛迹威望大震出为河南尹亦有威名【旧】
　　此赵广汉刘栖楚为京兆尹摧抑豪右不顾患难事无大小必设钩钜故时人重之或称其机变往往有类于西汉时赵广汉者【上】栖楚为京兆尹号令严明诛罚不避权势先是京城恶少及屠沽商贩多系名诸军不遵府县法令以陵衣冠夺贫弱为事有罪即逃入军中无由追捕刘公为尹一皆穷治至有匿军中名目自称百姓者旬朔内坊市奸偷宿猾摄气屏迹又尝与友生入市市内有一军人乗醉误吃友生驴过旁诸少年噪曰痴男子死日到敢近衣冠耶人人似头上各有一刘尹栗栗汗惧不敢为非而与属吏言未曽伤气不叱责一官人常谓府县僚曰诸公各有自了本分公事晴天美景任恣意游赏勿致拘束【因话录】
　　取则之地栁公绰字起之拜京兆尹将赴府上有神防军小将乗马不避公于街中杖煞之及因对宪宗正色诘公专煞之状公曰京兆尹在取则之地臣初授陛下奬擢军中偏禆跃马冲过此乃轻陛下与法不独试臣臣知杖无礼之人不知打神防军将上曰卿何不奏公曰臣只合决不合奏上曰既死合是何人奏公曰在街中本街使金吾将军奏若在坊内则左右巡使奏上乃止【上】公绰字寛小字起之【唐】
　　弹压为先栁仲郢字谕蒙绰子也李徳裕奏为京兆尹纥于泉诉表甥刘诩欧母诩为禁军小校仲郢不俟奏下杖杀为北司所譛后出为河南尹以寛惠为政言事者以为不类京兆之政仲郢曰辇毂之下弹压为先郡邑之治惠养为本何取类耶【旧】仲郢为京兆者吏入粟违纳仲郢杀而尸之自是人无敢犯政号严明父子更九镇五为京兆再为河南【唐】
　　端亮官清张正甫为河南尹裴中令代淮西置宴府西亭裴公举一人词艺好解头张正色曰相公此行何为也可记得河南府解头中令有慙色【语林】正甫字浅方仁而端亮莅官清强居外任所至称理【唐】
　　脂韦李训之乱宰相京兆尹皆死勅宣张仲方为京兆时军人横恣仲方脂坐不称职出为华州刺史【唐书孔帖】杖杀禁军薛元赏代张仲方为京兆尹元赏常诣李石第闻石方坐聴事与一人争辩甚喧元赏使觇之云有神防军将诉事元赏趋入责石曰相公辅佐天子纪纲四海今近不能制一军将使无礼如此何以镇服四夷即趋出上马合左右擒军将俟于下马桥元赏至则已解衣跽之矣其党诉于仇士良士良遣宦者召之曰中尉屈大尹元赏曰属有公事行当继至遂杖杀之乃白服见士良士良曰痴书生何敢杖杀禁军大将元赏曰中尉大臣也宰相亦大臣也宰相之人若无礼于中尉如之何中尉之人无礼于宰相庸可恕乎中尉与国同体当为国惜法元赏已囚服而来惟中尉死生之士良知军将已死无可如何乃呼酒与元赏欢饮而罢【通鉴】收杖恶少薛元赏防昌中李徳裕当国复拜京兆尹都市多侠少年以黛墨镵肤夸诡力剽敓坊闾元赏到府三日收恶少杖死三十余辈陈诸市余党惧争以火灭其文元赏长吏事能推言时件白之禁屯怙势扰府县元赏数与争不少纵由是军暴折戢百安赖安【新唐】威风甚严薛元赏为京兆尹武宗谓宰相曰威风甚严唯属军者即令守取勑文李徳裕奏京尹若非陛下假借与之作主则无由为徳帝曰灼然【分纪】
　　豪右敛手澳为京兆尹豪右敛手国舅郑光庒不纳租澳系其主者期以五日不足必抵法太后为言之上延英问澳澳具奏本末上曰今日纳租放否曰尚在限内来日即不得矣澳既出半夜上连召之曰国舅庒租今日纳足放主者否曰澳必放上入告太后曰澳不可犯且与送钱纳却顷刻而租足【东观奏记】
　　李摩云李罕之僖宗末为河南尹每讨无不擒之曾纵兵于蒲绛之地有山曰摩云土人设堡于上号麾云塞前后不能取罕之至则下焉目为李摩云
　　立地京兆郑戬知开封府时有府吏冯士元者狡猾佞奸乃通结权贵恣为奸赃自尹而下至于权判官往往皆为持中权柄多出于士元偷弄威势以刑祸于人京师号为立地京兆戬至穷案其赃搜其家得与朝士往来交易贷赌簿书连及近臣而权贵多为之请戬俱不顾案成流于海岛于是府中走吏而下日夕战汗服栗奸恶逃窜都下肃然【东都事畧】戬字天休府吏冯士元为奸利有告士元受赇藏禁书者戬穷治之辞连宰相吕夷简知枢宻院盛度防知政事程琳遂逮捕夷简子公绰公弼防劾其状既而士元流海岛度琳坐尝交闗士元罢去其余绌罚者自御史中丞孔道辅天章阁待制庞籍又十余人朝议畏其激核【宋史】
　　笑比河清包孝肃尹京号为明察有编民犯法当杖脊吏受赃与之约曰今见尹必付我责状汝第呼辨我与汝分此罪汝决杖无我决杖既而包引囚问毕果付吏责状囚如言纷辨不已吏大声呼之曰但受脊杖出去何用多言包谓其市权斥吏于庭杖之十七特寛囚罪上从杖坐以沮吏势不知为其所卖卒如所约小人奸回难防也孝肃天性峭严未尝有笑人谓希仁笑比黄河清【笔谈】
　　范君范仲淹为礼部员外郎天章阁待制权知开封府欲挠以烦剧而不暇他议仲淹明敏通照决事如神京师謡曰朝廷无忧有范君京师无事有希文【谈苑】
