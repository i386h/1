<!-- { "loadSidebar": true } -->
　　毗舎阇鬼隋薛道衡为聘南使时南朝一僧甚辩捷道衡向寺礼拜至佛堂门僧大引声读法华经云鸠盘荼鬼今在门外道衡即应声还以法华经荅云毗舎阇鬼乃在其中僧徒愧服【上】
　　枷中坐隋河间郡刘焯与从弟炫并有儒学尝俱犯法被禁县吏不知其大儒也咸与之枷焯曰终日枷中坐而不见家曰终日负枷坐而不见妇【上】
　　阳货杜伯隋京兆杜公瞻卫尉台卿犹子也尝邀杨玠过宅酒酣因而嘲谑公瞻谓兄既姓阳阳货实辱孔子玠曰弟既姓杜杜伯尝射宣王殿内将军陇西牛子充寮友推其机辨尝谓玠曰君羊有玠恐不任厨玠曰君牛既克正可烹宰又见玠食芥葅曰君身名玠何得复噉芥葅玠曰君既姓牛何得不断牛肉有太仓令张防者在云龙门与玠议理屈谓玠曰卿本无徳量忽共叔寳同名玠抗声曰尔既非英雄敢与伯符连讳太子洗马兰陵萧诩爽俊有才辨尝谓玠曰流共工于幽州易北恐非乐土玠曰放驩兜于崇山江南岂是胜地【谈薮】榤刁霸长侯白捷辨素与相善素闗中人白山东人素尝卒难之欲其无对而闗中下俚人言音谓水为霸山东亦言擎将去为榤刁素尝戏白曰山东固多仁义借一而得两曰何为得两曰有人从某借弓者乃曰榤刀去岂非借一而得两白应声曰闗中人亦甚聪明问一知二素曰何以得知曰日有人问比来多渭水涨否荅曰霸长岂非问一知二素服其辨捷【啓顔録】
　　刺猬橡斗侯白在散官隷属杨素爱其能剧谈每上番日即令谈戏弄或从旦至晚始得归才出省门即逢素子感乃云侯秀才可以感説一个好话白被留连不获已乃云有一大虫欲向野中寻肉见一刺猬仰卧谓是肉脔便欲衔之忽被猬卷着鼻惊走不知休息直至山中困乏不觉昏睡刺猬乃放鼻而去大虫忽起欢喜走至橡树下低头见橡斗乃侧身语云旦来遭见贤尊愿郎君且避道【上】
　　问病裴本好谐谈为户部郎中时左仆射房龄疾甚省郎将问疾本戏曰仆射病可须问之既甚矣何须问也有泄其言者既而随到看龄笑曰裴郎中来龄不死也【唐新语】
　　卷耳韦庆本女选为妃诣明堂谢而庆本两耳先卷朝士多呼为卷耳时长安令杜松夀见而贺之曰仆固知足下女得妃庆本曰何以知之松夀乃自摸其耳而卷之曰巻耳后妃之徳也【羣居解頥】
　　贤室相谙吏部侍郎李安期隋内史徳林之孙安平公百药之子性机警尝有选人被放诉云羞见来路安期问从何闗来曰从蒲津闗来安期曰取潼闗路去选者曰耻见妻子安期曰贤室本自相谙亦应不笑又一选人引铨安期看判曰第书稍弱对曰昨坠马损足安期曰损足何废好书为读判曰向看书判非但伤足兼以内损其人慙而去【佥载】防昌解頥李迥秀事同
　　佩人崔行功与敬播相逐播带榈木欛刀子行功问播云此是何木播对曰是栟榈木行功曰惟问刀子不问佩人【啓顔録】
　　尭典舜李尚书巽性严毅不好戏笑时周愿知江西盐铁留后事将至李公戒从事曰周生好谐谑幸诸贤稍庄以待之及愿至数燕李公寒温外不与之言周亦无由得发一日馔亲宾愿亦预焉李公有故人子弟来投落拓不事李公遍问旧别墅及家僮有技者图书有名者悉云卖却李责曰郎君未官家贫产业从卖何至书籍古画破除惆怅久之复问曰有一本虞永兴手写尚书此又在否其子惭惧不敢言卖云暂将典钱愿忽言曰此尚书大屯李公忘却先拒其诙谐之事遂问曰尚书何屯愿曰已遭尭典舜又被此儿郎典之李公忿怒之顔大开【因话録】
　　十二相属陆长源以旧徳为宣武军行司马韩愈为巡官同在使幕或讥年辈相悬周愿曰大虫老鼠俱为十二相属何怪之有旬日于长安中【国史补】
　　掌印李程在夏口日有过客辞焉李相留更住三两日客曰业已行矣舟船已在汉口程曰但相信住那汉口不足信其客卢胡掩口而退程又因与从祖弟丞相留守石饮石误收骰子纠者罚以大白石曰何罚之有程曰汝向忙闹时把他堂印将去又何辞焉酒家谓重四为堂印盖讥石太和九年冬因李训之乱仓卒登庸也【嘉话】又尝问石汝曽服钟乳否曰近服之甚觉得力程曰吾全不得汝力盖讥石在相府无急难之效也【语林善谑集】枉死人面刘佐镇汴尝以防怒欲杀军将翟行恭内外哀之然无敢辨者处士郑涉能谐隠往见佐都无言既将辞曰闻翟行恭抵刑乞令所由付尸一观佐怪问之对曰尝闻枉死人面一生未识故借看耳佐稍悟乃免【善谑集】
　　穷兵独舞于頔闻韦臯进奉圣乐亦撰顺圣乐以进每宴必使奏之其曲将半行缀皆伏而一人舞于中央幕客韦绶笑曰何用穷兵独舞以调頔为襄帅暴虐人呼为襄様节度【国史补】
　　白泽钉门罗隠与顾云同谒淮南髙骈云为人素雅重而隠性傲睨髙公留云而逺隠隠欲归武陵与宾幕酌饯于云亭时盛暑青蝇入座髙命扇驱之因谑隠云青蝇被扇扇离席隠见白泽图钉在门上即应声曰白泽遭钉钉在门盖讥云也【鉴戒録】郡阁闲谈谓是寇豹谢观得好膏药王建在许下尝坐事遭徒但无杖痕尔及据蜀得马涓为从事涓好诋讦建恐为所讥因间曰窃闻外议以吾曽遭徒刑有之乎涓对曰有之建恃无杖痕且对众因袒以示涓曰请足下试看有遭杖责而肌肉如是耶涓知其诈乃抚背而叹曰大竒当时何处得此好膏药来宾佐皆失色而涓晏然【五代史补】
　　大还丹僧贯休有机辨杜光庭欲挫其锋每相见必伺其举措以戏调一旦因舞辔于通衢而贯休马忽坠粪光庭连呼大师大师数珠落地贯休曰非数珠盖大还丹耳【上】
　　头陀左街僧録恵江威仪程紫霄俱辨捷毎相嘲诮江素充肥防暑袒露霄忽见之曰僧録琵琶腿江曰先生觱栗头又见骆驼数头霄指一大者曰此必头陀也江曰此辈滋息亦有先后此则先生者非头陀也【纪异録】厚朴从容卢质字子征性好翫谑为庄宗管记防医官陈补太原府医学博士所司请稿质立草之末句云既得厚朴之才宜典从容之职庄宗览之久为啓齿【纪异】何代无贤湖南马希声闻梁朱温嗜食鸡牧之杀五十鸡为膳居其父武穆王丧发引之夕顿食鸡臛数盘吏部侍郎潘起讥之曰昔阮籍居丧食蒸豚何代无贤水草大王李茂真子从曮为凤翔节度使因生辰秦凤持礼使陋而多髯魏博使少年如美妇人魏博戏云今日不幸与水草大王接坐秦凤曰夫人无多言四座皆笑【五代史补】
　　弥天太保天筞学士徐仲雅有清才性好滑稽周行逢素闻名召为节度判官初王逵之起兵也知设官有轻重权欲得其众茍能应募皆置司空太保以诱之自是武陵村落廛市豪横之辈称司空太保者无算【三楚新録】行逢生日诸道各遣使致贺行逢有矜色谓仲雅曰四邻亦畏我乎仲雅曰侍中境内弥天太和徧地司空四邻那得不畏【续世説】
　　陜西窃盗泰定中西戎寇邉王师失律当国一相以老得谢同列就第为贺饮酣自矜曰某一山民耳遭时得君告老于家当天下无一事之辰可谓太平幸民也石中立曰只有陜西一伙窃盗未获满座大笑【湘山野録】别开太湖王荆公为相大讲天下水利时至有愿干太湖云可得良田数万顷人皆笑之荆公因与客话及之时刘贡父在坐遽对曰此易为也荆公曰何也贡父曰但旁别开一太湖纳水则成矣公大笑【明道杂志】东牕杂録太湖作梁山泊
　　拆名刘贡父与王介甫最为故旧介甫尝戏拆贡父名曰刘攽不直分文谓其名也贡父遂拆介甫名曰失女便成宕无宀真是妬下交乱真如上头误当宁介甫大慙而心衔之【王氏黙记】
　　汉无子云王介甫论子投阁为史臣之误剧秦美新之作亦后人诬子云它日与东坡论及此东坡曰轼亦疑一事荆公曰疑何事东坡云不知西汉果有子云否闻者皆大笑【北牕炙轘】
　　六眼东坡谒吕防仲值昼寝久之方出见便坐有昌蒲盆豢绿毛坡指曰此易得耳若六眼则难得防仲问六眼出何处坡曰昔唐庄宗同光中林邑国尝进六眼时敬新磨在殿下献口号云不要闹听取这儿口号六只眼儿睡一觉抵别人三觉【防宦纪闻东臯杂録】千里更生嘉禾方千里一日防相识张更生千里乃作一令戏曰古人是刘更生今人是张更生手内执一卷金刚经问你是胎生卵生湿生化生更生谓方曰古人是马千里今人是方千里手执一卷刑法志问汝是五千里一千里三千里【苇航纪谈】
　　名字诗张乂延平人入太学为斋长其人眇小而动以苛礼律诸生莆田林叔弓亦轻薄士也乃以其名字作诗赋嘲之其赋云身材短小欠曹交六尺之长腹内空虚乏刘义一防之墨其诗云中分爻两段风使十横斜文上全无分人前强出些闻者絶倒【齐东野语】
　　死后佳叶衡罢相归金华里居常召布衣交日饮一日觉意中忽忽不怡问诸客曰某且死所恨未知死后佳否耳一姓金士人曰甚佳叶惊顾问曰何以知之曰使死而不佳死者皆逃归矣一死不反是以知其佳也满坐皆笑明年丞相竟不起【柱史王观之云】
　　骏马价钱故事邉郡纳粟三千斛授本州助教岐山王生纳粟授官以厚价市骏马犹不惬意每以为恨尝骑过市医工李生盛称壮健以为价钱王怪问之李曰防得三千石谷岂非壮健耶【苇航纪谈】
　　夹注轿子施道民为孙威敏所黥既而复得为民借小字军人肩舆而出曽子固见之曰好一只夹注轿子【志林】竿头吉州士子赴省书先牌庐陵魁选欧阳伯乐或诮之曰有客遥来自吉州姓名桃在担竿头虽知汝是欧阳后毕竟从来不识修【夷坚支志】
　　风之始吴给事女敏慧工诗词后归华阳陈子朝名儒也晚年惑一妾縁此遂染风疾一日亲戚来问吴同妾在侧因指妾曰此风之始也后西南士夫凡有所惑者皆以风之始为口实【蕙亩拾英集隽永録】

　　天中记卷二十六
<子部,类书类,天中记>
　　钦定四库全书
　　天中记卷二十七
　　明　陈耀文　撰
　　清防
　　清防清青也去浊逺秽色如青也防敛也自检敛也【释名】不贪宋人或得玉献诸子罕子罕弗受献玉者曰以示玉人玉人以为寳也故敢献之子罕曰我以不贪为寳尔以玉为寳若以与我皆丧寳也不若人有其寳稽首而告曰小人懐璧不可以越乡纳此以请死也【襄十五】幅利庆氏亡与晏子邶殿其鄙六十弗受子尾曰富人之所欲也何独弗欲对曰庆氏之邑足欲故亡吾邑不足欲也益之以邶殿乃足欲足欲亡无日矣在外不得宰吾一邑不受邶殿非恶富也恐失富也且夫富如布帛之有幅焉为之制度使无迁也夫民生厚而用利于是乎正徳以幅之使无黜嫚谓之幅利利过则为败吾不敢贪多所谓幅也与北郭佐邑六十受之与子雅邑辞多受少与子尾邑受而稍致之【襄二十八】
　　遗行景公以五十乘鱼赐章章归鱼车塞涂抚其御之手曰昔者晏子辞赏以正君故过失不掩今诸臣謟防以干利吾若受鱼是反晏子之义而顺謟防之欲固辞鱼不受君子曰章之防晏子之遗行也【晏子春秋】皮相呉延陵季子游于齐见遗金呼牧者取之牧者曰子居之髙视之下貌之君子而言之野也吾有君不君有友不友当暑衣裘君疑取金者乎延陵子知其为贤者请问姓字牧者曰子乃皮相之士也何足语姓字哉遂去延陵季子立而望之不见乃止【韩诗外】
　　立亷曽子立防不饮盗泉所谓养志者也【淮説山】
