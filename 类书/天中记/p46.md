<!-- { "loadSidebar": true } -->
　　五胜岐伯曰五胜更立木得金而伐火得水而灭土得木而达金得火而鈌水得土而絶万物尽然不可胜竭【实命全形论】勾如曰桓缪据五胜之便而列六国【呉越春秋】五运太虚廖廓肇基化元万物资始五运终天【天元纪大论】五运相袭周而复始时立气布如环无端【六节藏象论】夫五运之政犹权衡也高者抑之下者举之化者应之变者复之此生长化成收藏之理气之常也失常则天地四塞矣【气交变大论】注五运谓五行之气应天之运而王化者也宋均保干图注曰五运五行用事之运
　　五化木曰敷和火曰升明土曰备化金曰审平水曰静顺敷和之纪木徳周行阳舒隂布五化宣平升明之纪正阳而治徳施周普五化均衡僃化之纪气协天休徳流四政五化齐脩审平之纪收而不争杀而不犯五化宣明静顺之纪藏而勿害治而善下五化咸整其不及木曰委和火曰伏明土曰卑监金曰从革水曰涸流其太过木曰发生火曰赫曦土曰敦阜金曰坚成水曰流衍【素问】
　　更用易干凿度孔子曰立徳之数先立木金水火土徳各三百四嵗五徳备凡千五百二十嵗太终复初故曰五行更用【郎顗传注】
　　相本地秉隂窍于山川播五行于四时五行之动迭相竭也五行四时十二月还相为本也【礼运】
　　更运应吉甫华林集诗五徳更运膺箓受符注七畧曰邹子有终始五徳言土徳不胜木徳继之金徳次之火徳次之水徳次之春秋命歴次曰五徳之运同徴合符膺箓次相代
　　生殖展禽曰天之王辰民所以瞻仰也地之五行所以生殖也【鲁语】
　　杂成岐伯曰先王以土与金木水火离以成百物【郑语】万物之本五行万物之本天地百物莫不用之【洪范疏】九谷之宗唐志五行者九谷之宗也人禀五行之全气以生故于物为最灵九畴五行之说前贤所以穷治乱之变谈天人之际【菁华】
　　旸木为雨金为旸火为燠水为寒土为风【礼器注】协竒五常协之五行则角为木商为金徴为火羽为水宫为土【前志】
　　异位五行异位千变万化繁育庶类【晋志】
　　尊天五行者犹言为天行气之义也地之承天犹妇之亊夫臣之事君也谓其位卑卑者事亲故自周于一行尊于天也水位在北方者隂气在黄泉之下任养万物水之为言准也隂化沾濡水生木木在东方者阳气始动万物始生木之为言触也阳气动跃火在南方者阳在土万物垂枝火之为言委随万物布施火之为言化也阳气用事万物变化也金在西方者隂始起万物禁止金之为言禁也土在中央中央者主土含万物土之为言吐也【白虎通】
　　徳性清洁润下水之用也炎上翕赩火之性也柔软曲直木之性也坚劲从革金之性也安静稼穑土之徳也【素问注】
　　体用澄澈流衍水之体也漂荡没溺水之用也光显炳明火之体也燔燎焦然火之用也长短曲直木之体也干举机发水之用也从革坚刚金之体也锋刃铦利金之用也敦静安镇羣品以生土之体也含垢匿秽为变化母土之徳也【上】
　　五行神遁甲开山图云五龙见教天皇荣氏解云五龙爰皇后君也兄弟四人皆人面龙身长曰角龙木仙也次曰徴龙火仙也次曰商龙金仙也次曰羽龙水仙也父曰宫龙土仙也父与诸子同得仙治在五方今五行之神也
　　五常形气五行者五常之形气也书云初一曰五行次二曰羞用五事言进用五事以顺五行也貌言视听思心失而五行之序乱五星之变作皆出于律歴之数而分为一者也【汉艺文志】
　　五性顺逆田猎不宿饮食不享出入不节夺民农时及有奸谋则木不曲直弃法律逐功臣杀太子以妾为妻则火不炎上治宫室饰台榭内淫乱犯亲戚侮父兄则稼穑不成好战攻轻百姓饰城郭侵邉城则金不从革简宗庙不祷祠废祭祀逆天时则水不润下【洪范五行传】洪范五行箕子为武王陈禹所有洪范之书条其事为九类别其说为九章谓之九畴考其说初不相附属而刘向为五行传乃取其五亊皇极庶证附于五行以为八事皆属五行至于八政五纪三徳稽疑福极之类又不能附至俾洪范之书失其伦理所谓旁引曲取而迁就其说也然自汉以来未有非之者【唐志】
　　先后大禹谟曰水火金木土谷惟修洪范曰水火金木土月令曰春木夏火中央主秋金冬水其言先后不同者大禹谟之所主者养民之政故以五行之相尅而言之尅下为财故也洪范之所主者自然之数故以五行之生数言之举生数则成数可知矣月令之所主者四时之令故以五行相生之序言之【示儿编】
　　厯数岑羲为敬晖等论武氏表帝王之厯数必应乎五行水盛则火衰木衰则金盛天地之运也必合乎四时春往则夏来暑退则寒集则知五行之数帝王不可违违之则宗社不安生人不理四时之序天地不能变变之则霜露不均水旱交错【唐文粹】
　　蕴达水潜故蕴为五精火飞故达为五臭木茂故华为五色金坚故实为五声土和故滋为五味【关尹子】

　　天中记卷六
<子部,类书类,天中记>
　　钦定四库全书
　　天中记巻七
　　明　陈耀文　撰
　　地
　　万物之祖地者元气所生万物之祖也地之言施也谛也应施变化审谛不误敬始重终故谓之地也【白虎通】含吐应节地者易也言养物懐仁交易变化含吐应节故其立字土力于一者为地【元命包】
　　右转地所以右转者气浊精少含隂而起迟故转右迎天佐其道【上】
　　后定太极初构清浊始分故天先成而地后定【抱朴子】浊隂积隂为地故地者浊隂也【素问】
　　方广地承天故定寜地定寜万物形地广厚万物聚定寜无不载广厚无不容地势深厚水泉入聚地道方广故能乆长【文子】
　　政本地者政之本也地不均平和调则政不可正也【管子】万物之本地者万物之本原诸生之根苑【上】
　　经纬牝牡子夏曰啇闻山书曰地东西为纬南北为经山为积德川为积刑高者为生下者为死丘陵为牡谿谷为牝蜯蛤珠与日月而盛虗是故坚土之人刚弱土之人柔土之人大沙土之人细息土之人羙防土之人丑【家语】
　　天根地者底也底之言着也隂体下着也其神曰祗祗成也育生万物备成也形有高下气有刚柔物有巨细味有甘苦镇之以五岳积之以丘陵播之以四渎流之以百川盖气自然之体也发气黄泉周伏回转以生万物也天之根本也云于是乎出日月星辰于是乎陈霜雪于是乎降形西北高而东南下东西长南北短其尽四海者也炎气欝蒸景风荡物地之张也秋风荡生凉气肃然地之闲也【物理论】
　　媪神地者其卦曰坤其德曰母其神曰祗亦曰媪大而名之曰黄地祗小而名之曰神州亦名后土【上】汉书曰惟防元尊媪神蕃厘经纪天地作成四时师古曰媪地神也又曰海内安寜兴文匽武后土冨媪昭明三光张晏曰媪老母称也坤为母故称媪海内安定富媪之助耳人下子贡问孔子曰赐为人下未知所以为人下之道也孔子曰为人下者其犹土乎种之则五谷生焉掘之则甘泉出焉草木植焉禽兽育焉生人立焉死人入焉多其功而不言为人下者其犹土乎【説苑】
　　人臣犹土夫人臣犹土也万物载焉而不辞其重水渎汚焉而不辞其下草木植焉而不有其功【杜恕笃论】
　　上地凡居地有大利而无小害者此上地也【物理论】下元下元者地气也为万物始生育长养盖藏之主【乐声仪】
　　万物所陈元气初分轻清为天重浊为地万物所陈列也徐曰地者迆也迆而高也山岳丘陵坟衍迆而卑也臯隰污潢故曰地有二形高下平也【説文】
　　牧生地之为言嫓也承天行其义也山陵之大非地不制含功以牧生也【春秋説题辞】
　　仁禽子问天与地孰仁墨子曰翟以地为仁太山之上则封禅焉培塿之侧则生松栢下生黍苖莞蒲水生鼋鼍鱼民衣焉食焉家焉死焉地终不责德焉故翟以地为仁【墨子】
　　地理天有日月星辰谓之文地有山川陵谷谓之理【论衡】丘陵坟衍普天之下华岳列居河海所流丘陵坟衍緫谓之地【圣证论】丘陵原隰阪险緫而曰地【月令章句】
　　地无两形夫土地者百姓之所蹈也殊无两形之致矣而谈者强谓之异体地云者都大之名土者细属之号国寜有有地无土有土无地之处乎【万机论】
　　任萌地顺受泽谦虗开张含泉任萌滋物归中【援神契】吐物土地之吐生万物者也二象地之土地之中吐物出形也【説文】地当隂阳之中能吐生万物者土【书郑注】孔鼂云能吐生百谷谓之土【圣证论】
　　王四季土所以王四季者何木非土不生火非土不荣金非土不成水非土不高扶防助衰歴成其道故五行更生亦曰土【白虎通】上五行之中央主于四季各十八日金父土者金之父也【句吉帝命验】
　　积块杞人有忧地壊身亡所寄者晓者曰地积块耳充塞四虚亡处亡块若躇歩跐蹈终日在地上行止柰何忧其壊【刻子】
　　积形长庐子曰山岳也河海也金石也火木也此积形之成乎地者也【上】
　　食本四海之内六合之间曰奚贵曰贵土土食之本也【申子】
　　常静地道不作是以常静地道常静是以正方【上】贵贞天道贵信地道贵贞不信不贞万物不生【汉书】方贞反骚云正皇天之清则度后土之方贞应劭曰平正司法者莫过于天养物均调者莫过于地【上】方舆束晳补亡诗曰漫漫方舆廽廽洪覆翰曰方舆地也宋玉大言赋曰方地为舆圆天为盖曽子曰天道曰员地道曰方淮南子曰大丈夫以天为葢则无不覆也以地为舆则无不载也
　　方仪卢子谅诗亹亹圆象运悠悠方仪廓注天地曰两仪故曰方仪也
　　棊局阳动而隂静天廻而地游地若浮舟方如棊局【杨浑天赋】
　　骨脉皮毛地以山为之辅佐石为之骨川为之脉草木为其毛土为其肉三尺以上为粪三尺以下为地【慱物志】太空地厚万里其下得太空四角下有自然金然金柱輙方圆五千里【闗令内传】
　　两戒唐天文志初贞观中李淳风撰法象志北戒自积石负终南地络之隂东及大华逾河并雷首底柱王屋太行北抵常山之右乃东循塞垣至濊貊朝鲜是谓北纪所以限戎狄也南戒自岷山嶓负地络之阳东及太华连啇山熊耳外方桐栢自上洛南逾江汉擕武当荆山至于衡阳乃东循岭徼达东瓯闽中是谓南纪所以限蛮夷也故星传谓北戒为胡门南戒为越门四防地有四防冬至地上行北而西三万里夏至地下行南而东三万里春秋二分是其中矣地常动移而人不知譬如人在大舟中闭牗而坐舟行不觉也【尚书考灵耀】四极四荒东至防逺西至邠国南至濮鈆北至祝栗谓之四极孤竹北户西王母日下谓之四荒九夷八狄七戎六蛮谓之四海距齐州以南载日为丹穴北载斗极为空同东至日所出为太平西至日所入为太防【尔雅】四方溟渤涨洋此天地之所以限东徼也恶溪沸海此天地之所以阻南徼也防河悬度之设乎西潮海沙子之设乎比北天地之所遮西而制北者也激漳雾于东维界黒水于南极泄流沙于西陲决弱水于北灭此天地之所以界四维也【路史前纪巻四】
　　五沃五沃之土其土冝杏【管子】
