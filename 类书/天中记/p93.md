<!-- { "loadSidebar": true } -->
　　御外大汉之崇世借廱之饶得御外理内之术夫廱州本帝皇所以育业霸王所以衍功战士角难之场也闗梁之险多所衿带一卒举礧千夫沈滞肇十有二是为赡腴斯固帝王之渊囿而守国之利器也【后汉杜笃论都赋】上都汉之初经营也实用西迁作我上都【西都赋】
　　帝畿汉之西都在于雍州实曰长安华实之毛则九州之上腴焉防御之阻则天地之隩区焉是故横被六合三成帝畿周以龙兴秦以虎视【上】
　　彊干弱枝英俊之域绂冕所兴彊干弱枝隆上都而观万国【上】畿内数州实惟邦本地狭人稠储蓄未多特宜优矜令得休息彊本弱枝自古常事【旧唐髙季辅传】
　　天邑汉氏初都在渭之涘秦里其朔实为咸阳广衍沃野厥田上上实为地之奥区成臯髙帝图时意亦有虑乎神祗宜其可定以为天邑【两京赋】逆胡刘曜纵逸西都敢肆犬羊陵虐天邑【刘琨劝进表】肆予敢求尔天邑商【尚书】天府之国淳于定説南阳王模曰闗中天府之国霸王之地今以不能绥抚而还于声望有亏【晋传七】
　　天下枢秦地天下枢八分凑才贤【袁淑白马篇】范子见秦王曰今韩魏天下之枢也【战国策】
　　神明之奥雍州之地古称天府右控陇蜀左扼崤函前有终南太华之险后有清渭浊河之固神明之奥王者所都此用武之国非诸夏所同秦汉因之卒成帝业间者狂逆构乱九服分崩河北河南尽从逆命然而先帝仗朔方之众庆绪奔亡陛下借西土之师朝义就戮岂唯天道助顺抑亦地形使然【旧唐郭子仪传】
　　王业根本今之闗中即古者邦畿千里之地也王业根本于是在焉秦尝用之以倾诸侯汉尝因之以定四海盖由慿山河之形胜宅田里之上腴弱则内保一方当天下之半可以养力俟时也彊则外制东夏据域中之大可以蓄威昭徳也【陆宣公闗中事宜状】
　　居重驭轻国家之立也本大而末小是以能固【左师服语】王畿者四方之本也京邑者又王畿之本也其势当令京邑如身王畿如臂四方如指斯乃居重驭轻天子之大权也太宗列置府兵分禁卫大凡诸府八百余所而在闗中殆五百焉举天下不敌闗中则居重驭轻之意明矣【上】
　　内史秦京师为内史【前地理志】师古曰京师天子所都畿内也秦并天下改立郡县而京畿所统特号内史言其在内以别于诸郡守也
　　厌权逺难翼奉元帝初上疏曰天道有常王道亡常亡常者所以应有常也愿陛下徙都于成周左据成臯右阻黾池前乡崧髙后介大河建荥阳扶河东南北千里以为闗而入敖仓地方百里者八九足以自娱东厌诸侯之权西逺羗胡之难陛下共己已为按成周之居兼盘庚之徳万嵗之后长为髙宗【前汉】
　　东都召伯相宅卜惟洛邑周公初基其绳则直泝洛背河左伊右西阻九阿东门于旋太室作镇掲以熊耳底柱为流镡以大岯【东京赋】増周旧修洛邑扇巍巍显翼翼光汉京于诸夏总八方而为之极且夫僻界西戎险阻四塞修其防御孰与处乎土中平夷洞达万方辐凑秦岭九嵕泾渭之川曷若四渎五岳带河泝洛图书之渊【东祁赋】
　　大凑周公将致政南系于洛水北因于郏山以为天下之大凑【周书作雒解】
　　天室武王曰我南望过于三涂我北望过于有岳丕愿瞻过于河宛瞻于伊洛无逺天室其曰兹曰度邑【度邑解】武王平商维定保天室规拟伊洛作度邑【序】
　　淳瀯杜笃以闗中表里山河先帝旧京不宜改营洛邑乃上奏论都赋塪井之潢污固不容夫吞舟且洛邑之渟瀯曷足居乎万乗哉咸阳守国利器不可以乆虚以示奸萌【后汉】成周之隆乃即中洛知而不从乆都墝埆【上】宁姬董卓议迁都长安黄琬駮议之曰昔周公营洛以宁姬光武卜东都以隆汉天之所啓神之所安大业既定岂宜妄有迁动以亏四海之望【后汉】卓谓陈纪曰三辅平敞四靣险固土地肥美号为陆海今欲西迁何如纪曰天下有道守在四夷宜修徳政以懐不附若欲徙万乗以自安将有累卵之危峥嵘之险也【上】
　　深根固本荀彧曰昔髙祖保闗中光武据河内皆深根固本以制天下进足以胜敌退足以坚守故虽有困败而终济大业【魏志】
　　王里魏孝文外示南伐意在谋迁谓任城王澄曰国家兴自北土徙居平城用武之国非可文治崤函帝宅河洛王里因兹大举光宅中原任城意以为何如澄曰伊洛中区均天下所据陛下制驭华夏辑平九服苍生闻此应当大庆【本传】
　　神都孝文议移都南安王祯曰廓神都以延王业度土中以制帝京周公啓之于前陛下行之于后固其宜也【李冲传】则天光宅元年九月改东都为神都【唐书】
　　紫县孝文自代还洛诏司州主簿裴仲规曰朕开置神畿郡望优重卿既首膺司美举复督我名邦何能自致也仲规曰陛下穷神尽圣应天顺民弃彼壤来宅紫县臣方罄心力跃马吴会岂一郡而已帝笑曰冀卿必副此言【延儁传】
　　伊域崔僧渊复族兄恵景书曰主上安迁灵荒兆变帝基维新中壤宅临伊域河洛之间重隆周道【伯传】四塞隋炀帝幸洛阳诏曰安安而能迁民用丕变是故姬邑两周如武王之意殷人五徙成汤后之业雒邑自古之都王畿之内天地之所合隂阳之所和控以三河固以四塞水陆通贡赋等故汉祖曰吾行天下多矣唯见雒阳成周墟塉弗堪葺宇今可于伊雒营建东京便即设官分职以为民极也【隋纪】初炀帝登北邙观伊阙顾曰此龙门耶自古何为不建都于此仆射苏威对曰自古非不知以俟陛下帝大悦然其地北据山麓南望天闗水木滋茂川源形胜自古都邑莫有此也【两京记】形胜不如闗内贞观四年诏发卒修洛阳宫张素上书曰昔汉髙将都洛阳娄敬一言即日西驾岂不知地惟土中贡赋所均但以形胜不如闗内也太宗顾谓房龄曰洛阳土中朝贡道均朕故修营意在便于百姓今素上表实亦可已所有作役宜即停之【旧唐】
　　东都髙宗尝谓韦机曰两京朕东西二宅往来不恒卿宜善思修建始作上阳等宫【两京记】建东都诏曰朕闻践华固徳百二称乎建瓴卜洛归仁七百崇乎定鼎是以称膏腴于天府启黄图于渭濵襟沃壤于王城摛緑宇于河渚市朝之城丽皇州之九纬丹紫之原邈神臯之千里二京之盛其来自昔此都心兹宇宙通赋贡于四方交乎风雨均朝宗于万国曲阜之规犹勤测圭之地戴华岂得宅帝之乡独称雄于四塞里王之邑匪建国于三川宜改洛阳宫为东都
　　帝宅判官韦损曰东都帝宅侍中何不守之【旧唐】始乎周卜今自隋革进十八里作唐东宅笼故地之铜驼抱旧里之玉鸡【季庾东都赋】雄都定鼎地势据万国尊帝宅夹清洛丹霞捧朝暾【韦应物望洛诗】
　　洛赋寻歴代之规兆仍险塞之自然被昆仑之洪流据伊洛之双川挟成臯之嵓阻扶二崤之崇山砥柱囘波缀于后三涂太室结于前镇以嵩髙岳峻极于天【传毅】南都于显乐都既丽且康陪京之南居汉之阳割周楚之丰壤跨荆豫而为疆武阙闗其西桐栢揭其东流沧浪而为隍廓方城以为墉汤谷涌其后济永荡其西推濑引湍三方通【张衡赋】
　　蜀都蜀都之地古曰梁州上稽干度则井络储精下按地纪则巛宫奠位东有巴賨绵亘百濮铜梁金堂火井龙湫【扬雄赋】夫蜀都者盖兆基于上世开国于中古廓灵闗而为门包玉垒而为宇带二江之双流抗峨眉之重阻水陆所凑兼六合而交会焉豊蔚所盛茂八区而庵蔼焉【左思赋】
　　吴都张纮言于孙权曰秣陵楚武王所置名为金陵地势冈阜连石头访故老云昔秦始皇东廵会稽经此县望气者云金陵地形有王者都邑之气故掘断连冈改名秣陵处所具存地有其气天之所命今宜为都邑权善之未能从也后刘备之吴宿于秣陵周观地形亦劝权都之权曰智者意同遂都焉【江表传】
　　龙盘虎踞刘备曽使诸葛亮至京因观秣陵山阜乃叹曰钟山龙盘石头虎踞帝王之宅也【吴録】王导曰建康古之金陵旧为帝里又孙仲谋刘徳俱言王者之宅【晋传】四靣东以赤山为成臯南以长淮为伊洛北以钟山为曲阜西以大江为黄河【艺文】
　　建业水孙皓以建业宫不利谋移都从歩阐表徙武昌扬土百姓泝流供给以为患苦陆凯上疏曰武昌土地实危险而塉确非王者安国养民之处船泊则沈漂陆居则峻危且童謡言宁饮建业水不食武昌鱼宁还建业死不止武昌居是明天意知民所苦矣皓还都建业【志纪传】
　　魏都魏都者毕昴之所应虞夏之余人先王之桑梓列圣之遗尘考之四隈则八埏之中测之寒暑则霜露所钧【左思赋】文帝太和十八年卜迁都邺登铜雀台魏御史大夫崔吉等曰邺城平原千里运漕四通有西门史起旧迹可以饶富在徳不在险请都之孝文曰君知其一未知其二邺城非长乆之地石虎倾于前慕容防于后国富主奢暴成速败且西有枉人山东有列人县北有栢人城君子不饮盗泉恶其名也遂止乃都洛阳【后魏书】中都唐宗开元九年五月置中都改蒲州为河中府时扬州功曹参军韩覃上疏曰建国都乃长乆之大业也若两都旧制分官众多费耗用度尚以为损岂况更建中都乎夫河东者国之股肱郡也劲鋭彊兵尽出于是其地隘狭今又置都使十万之户将安投乎且陋东都而幸西都自西都而造中都取乐一君之欲以遗万人之患务在都国之多不恤危亡之变悦在逰幸之便不顾兆庶之困非所以深根固蔕不防之长防矣昔汉帝感钟离之言息事徳阳之殿赵主采续咸之谏止造邺都之宫臣愿诏罢中都则福履无疆天下幸甚至六月三日诏停【通典一百七十九注】
　　北都十一年并州置北都诏曰我国家龙跃晋水鳯翔太原犹成汤之居亳有周之兴岐昔尧理唐郊式建丹陵之地汉居洛邑更表南阳之都今王业正兴宫观犹在列于编郡情所未安其并州宜置北都改州为太原府【册府】
　　汴都汴州水陆所凑邑居庞杂号为难理【旧唐李勉传】汴都日月所会天地之中禹画为豫周封郑地觜觹临而上直实沉分以为次惟蓬泽之固境昔合縻之所至芒砀涣涡截其靣金隄玉渠累其脊雷夏灉沮绕其脇罍丘訾娄夹其胰蜀险汉坌荆惑闽鄙惟此中峙不首不尾利过百二崄逾四塞鄙秦人之践华陋荆州之却月【周邦彦赋】汴州水陆要冲山河形胜乃万庾千箱之地是四通八达之郊【晋天福元年诏】东京华夷溱凑水陆防通【周显徳元年诏】辇毂之下谓之浩穰万国骏奔四方繁会【三年诏】
　　燕都苏秦説燕文侯曰燕东有朝鲜辽东北有林胡楼烦西有云中九原东有滹沱易水南有碣石雁门之饶北有枣栗之利此所谓天府者也【史记】燕蓟南通齐赵渤碣石间一都会也【前地理志】因内海以为池即琼岛而为囿近则东有潞河之饶西有香山之阜南有栁林之区北有居庸之口逺则易河滹水带其前龙门狐岭屛其后葘时鸭緑浮其左五台恒山阻其右【黄文仲大都赋】
