<!-- { "loadSidebar": true } -->
　　阅书杨玠娶博陵崔季让女崔家富图籍殆将万卷成婚之后颇亦逰其书斋既而告人曰崔氏书被人盗尽曽不之觉崔遽令检之玠扪腹口已藏之经笥矣【谈薮】丈人明皇封禅太山张説为封禅使説女壻郑镒本九品官旧例封禅后自三公以下皆迁转一级惟郑镒因説骤迁五品兼赐绯服因大酺次宗见镒官位腾跳怪而问之镒无辞以对黄幡绰曰此乃太山之力也【酉阳杂姐】自此遂目丈人为泰山【苏鹗演义】或谓泰山有丈人峯故名【丛书】青城山乃五岳之长故名丈人山今世俗呼人妇翁为令岳妻之伯叔父为列岳徃徃因此【青城山记】
　　妇翁与壻张垍尚寜亲公主宗眷垍厚即禁中置内宅侍为文章珍赐不可数均供奉翰林而垍以所赐夸均均曰此妇翁遗婿非天子赐学士也【本传】垍尚主在翰林独以珍玩常夸于同列张淑曰此妇翁与婿非天子赐学士者也【国史补】
　　受薄韦臯见辱于张延賔崔圆受薄于李彦允皆丈人子婿后韦为张西川交代崔救李殊死【南尔新书】
　　李彦允崔圆少贫贱依亲人李彦允时为刑部尚书待之不甚加礼一夕李夣身桎梏其軰百人为兵拥入大府呼姓名领过判云准法李视见紫衣人防案乃崔也跃出哀呌紫衣人曰李彦允特收禁流汗而觉具以语崔自是厚待之因荐之杨国忠后遂以知留后旬月拜相京城尅复李公授伪官与陈希烈等二百人合诛崔为中书令讯决之际以姓名呼过判云准法李公呼曰相公岂不忆昔年所祷耶崔乃悟遂判李彦允收禁具表其事请赎罪许之流岭外昔日之夣何其神欤【唐逸史】张延赏张延赏选壻无可意者其妻苗氏贤而知人特选进士韦臯许之臯性踈旷不拘细行延赏窃悔由是婢仆颇轻慢之惟苖氏待之益厚臯因辞东逰张氏罄奁具以治行延赏幸其去以七防物为赆臯行翌日悉还之惟留奁物及书册而已后五年臯拥节旄防徳宗幸奉天持节西川替延赏乃改姓名作韩翺人莫敢言至大回驿去府三十里人有报曰替相公者韦臯非韩翺苖氏曰必韦郎也延赏曰天下姓名同者甚众彼韦生必填沟壑岂能乘吾位乎次日果韦臯也延赏慙惧自西门潜遁臯入见苖礼奉过布衣之日求前轻慢者皆杖死之时泗濵郭围因为诗曰宣父从周又入秦昔贤谁不困风尘当时甚讶张延赏不识韦臯是贵人【云溪友议】徳宗还京拜臯鳯翔节度使恳让乞改西川【道教灵验记】不为婿礼杜黄裳始为卿士女嫁韦执谊深不为执谊所称及执谊为相除太常卿因谓执谊曰令率百官请皇太子监国执谊遽曰丈人甫得一官柰何开口议禁中事耶黄裳勃然曰黄裳受恩三朝岂可以一官见买即拂衣而出俄而顺宗崩宪宗即位黄裳为相执谊贬崖州黄裳终保全之洎死岭表请归其丧以办丧事【旧唐】呼为雍老崔涯妻雍氏扬州摠校之女雍以崔有诗名资赡甚厚崔畧无恭敬但呼妻父雍老而已雍杖剑呼女谓崔曰某河朔之人唯习弓马养女合嫁军门徒慕士流之徳小女不可别醮便令出家止令剃髪为尼涯悲泣悔过恸别留诗曰陇上流泉陇下分断肠呜咽不堪闻姮娥一入宫中去巫峡千秋空白云
　　不羁士安之婿曰皇甫泌少时不羁惟事蒲慱时士安作相累谕不悛欲面奏其事使加贬斥方啓口云臣有女壻皇甫泌适值邉庭有息报不暇敷陈他日又欲面奏值上内逼引袖起遥语毕曰卿累言婿皇甫泌得非欲转官耶可与转一资毕不敢辨惟而退泌即转殿中丞后累典大郡以尚书右丞致仕年八十五【青箱杂记】命裭带张安道平生未尝不衣冠而食尝暑月与其婿王巩同饭命巩裭带而已衫防自如巩不敢公曰吾自布衣诸生遭遇至此一饭皆君赐也享君之赐敢不敬乎子自食某之食虽衩衣无害也【上】
　　半子回纥明年可汗遣宰相跌都督等众千余并遣其妹骨咄禄毗伽公主率大酋之妻五十人迎主且纳聘跌至振武为室韦所钞战死有下七百皆聼入朝舎鸿胪帝御延喜门见使者是时可汗上书恭甚言皆为兄弟今婿半子也陛下若患西戎子请以兵除之【唐书】儿例突厥致书曰皇帝是妇父即是翁此是女夫即是儿【海録】
　　僚壻
　　僚壻两婿相谓为亚【尔雅】诗曰琑琑姻亚今江东人呼同门为僚婿【注】两婿相谓为亚者言每一人取姊一人取妹相亚次也又并来女氏则姊夫在前妹夫在后亦相亚也【释名】
　　友壻严助汉武时为中大夫特见任用尝侍燕从容上问助居乡里时助对曰家贫为友壻富人所辱上问所欲对愿为防稽太守于是拜为防稽太守【汉书】
　　弗賔蔡哀侯取于陈息侯亦娶焉息妫将归过蔡蔡侯曰吾姨也止而见之弗賔息侯闻之怒使谓楚文王曰伐我吾求救于蔡而伐之楚子从之【庄十一】
　　二隗晋公子重耳奔狄狄人伐廧咎如获其二女叔隗季隗纳诸公子公子取季隗以叔隗妻赵衰【僖二十二】大桥小桥周瑜字公瑾为中防军从孙防攻皖得桥公两女皆国色策自纳大桥瑜纳小桥防从容戏瑜曰桥公二女虽流离得吾二人为婿亦足为欢【志】
　　诵赋庾登之谢晦为荆州刺史请为长史南郡太守仍为卫军长史登之与晦俱曹氏壻名位本同一旦为之佐意甚不惬到防牋唯言即日恭到初无感谢之言毎入觐见备持箱囊几席之属一物不具不肯坐尝于晦坐诵西征赋云生有修短之命位有通塞之遇晦虽恨而常优容之晦拒王师欲登之留守登之不许晦败登之以无任免官禁锢还家何承天戏之曰因祸为福未必皆知登之曰我亦防与三竖同戮承天为晦作表云当舟东下戮此三竖故登之为嘲【南史】
　　夫妻
　　匹敌夫妻匹敌之义也士庶人曰妻妻齐也夫贱不足以尊称故齐等言也【释名】
　　人道大伦易基乾坤诗首关雎书美厘降春秋讥不亲迎夫妇之际人道之大伦也礼之用惟婚姻为兢兢【史记】象太隂妻象太隂臣法金位【春秋汉含孳】水火交感隂阳以设夫妇象也【上】
　　配隂阳夫妇之道参配隂阳通逹神明夫不贤则无以御妇妇不贤则无以事夫夫不御妇则威仪废妇不事夫则义理堕夫妇之好终身不离【列女传】
　　娶涂山禹三十未娶行到涂山恐时之暮失其度制乃辞云吾娶也必有应矣乃有白狐九尾造于禹禹曰白者吾之服也其九尾者王之证也涂山之歌曰绥绥白狐九尾痝痝成家成室我造彼昌禹因娶涂山谓之女娇【呉越春秋】禹行功见涂山之女禹未之遇而廵省南土涂山氏之女乃令其妾侍禹于涂山之阳乃作歌歌曰候人兮猗【吕覧】
　　先配郑公子忽如陈逆妇妫辛亥以妫氏归甲寅入于郑陈鍼子送女先配而后祖鍼子曰是不为夫妇诬其祖矣非礼也何以能育【左隠八】
　　不言蔡哀侯为莘故防息妫以语楚子楚子如息以食入享遂防息以息妫归生堵敖及成王焉未言楚子问之对曰吾一妇人而事二夫纵弗能死其又奚言【庄十四】占吉初懿氏卜妻敬仲其妻占之曰吉是谓凰皇于飞和鸣锵锵有妫之后将育于姜五世其昌竝于正卿八世之后莫之与京【上二十二】
　　内子狄人归季隗于晋而请其二子文公妻赵衰生原同屏括楼婴赵姬请逆盾与其母子余辞姬曰得宠而忘旧何以使人必逆之固请许之来以盾为才固请于公以为嫡子而使其三子下之以叔隗为内子而已下之【僖二十四】
　　相待如賔季臼使人舎于冀缺耨其妻馌之敬相待如賔与之归言诸文公曰敬徳之聚也能敬必有徳徳以治民君请用之公以为下军大夫【三十三国语聚作恪】
　　伉俪声伯之母不聘穆姜曰吾不以妾为姒生声伯而出之嫁于齐管于奚生二子而寡以归声伯声伯以其外弟为大夫而嫁其外妹施孝叔郤犫来聘求妇于声伯声伯夺施氏妇以与之妇人曰鸟兽犹不失俪子将若何曰吾不能死亡妇人遂行生二子于郤氏郤氏亡晋人归之施氏施氏逆诸河沈其二子妇人怒曰已不能庇其伉俪而亡之又不能字人之孤而杀之将何以终遂誓施氏【成十一】
　　戒直言孙伯宗朝以喜归其妻曰子貌有喜何也曰吾言于朝诸大夫皆谓我知似阳子对曰阳子华而不实主言而无谋是以难及其身子何喜焉伯宗曰吾饮诸大夫酒而与之语尔试聼之曰诺既饮其妻曰诸大夫莫子若也然而民不能戴其上乆矣难必及子子盇亟索士憖庇州犂焉得毕阳及栾弗忌之难诸大夫害伯宗将谋而杀之毕阳实送州犂于荆【晋语】初伯宗每朝其妻必戒之曰盗憎主人民恶其上子好直言必及于难【成十五】
　　辨姓齐棠公之妻东郭偃之姊也东郭偃臣崔武子棠公死偃御武子以吊焉见棠姜而美之使偃取之偃曰男女辨姓今君出自丁臣出自桓不可武子筮之遇困之大过以示陈文子文子曰夫从风风陨妻不可娶也且其繇曰困于石防于蒺藜入于其宫不见其妻防崔子曰嫠也何害先夫当之矣遂取之庄公通焉骤如崔氏杼使人弑之公求之曰陪臣于掫有滛不知二命遂弑之【襄二十五】子产对叔向曰男女辨姓礼之大司也今君内实有四姬焉【昭元】
　　内主晋韩湏如齐逆女齐陈无宇送女致少姜少姜有宠于晋侯谓之少齐少姜卒昭公如晋及河晋侯使士文伯来辞曰非伉俪也请君无辱齐侯使晏婴请继室于晋曰寡君不腆先君之适以备内官焜燿寡人之望则又无禄早世陨命君若不忘先君之好照临敝邑镇抚其社稷则犹有先君之适及遗姑姊妹若而人君若不弃敝邑而辱使董振择之以备嫔嫱寡人之望也韩宣子使叔向对曰寡君不能独任其社稷之事未有伉俪若惠顾敝邑赐之内主岂惟寡君举群臣实授其贶其自唐叔以下实宠嘉之遂成婚晋韩起如齐逆女公孙蘲为少姜之有宠也以其子更公女而嫁公子【昭二三】不笑叔向得鬷明昔贾大夫恶娶妻而美三年不言不笑御以如臯射雉获之其妻始笑而言贾大夫曰才之不可以已我不能射女遂不言不笑夫【昭十八】
　　逺丈夫呉师入郢楚子取其妹季畀我以出楚昭王之奔郧楚大夫钟建负季以从王将嫁季季辞曰所以为女子逺丈夫也钟建负我矣以妻钟建以为乐尹【定四】
　　笑旷赵简子举兵伐齐有被甲士申防笑简子曰子何笑对曰臣乃有宿笑当桑之时臣隣家夫与妻俱之田见桑中女因追之不能得还及其妻怒而去之臣笑其旷也简子曰今吾伐国夫国是吾旷也还师而归【説苑】晋文公出防欲伐卫公子锄仰天而笑公问何笑曰臣笑邻之人有送其妻适私家者道见桑妇悦而与言然顾视其妻亦有招之者矣臣窃笑此也公窹其言乃止引师而还未至而有伐其北鄙者矣【列説符】
　　私壻昔东夷之子慕诸夏之礼有女而寡为纳私婿终身不嫁嫁则不嫁矣非有贞节之义也苍吾娆娶妻而美让与其兄让则让矣非礼之让也【家语】
