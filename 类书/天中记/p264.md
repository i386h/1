<!-- { "loadSidebar": true } -->
　　焚经捐厠崔浩不信佛道其族弟荥阳太守模深所归向毎虽粪土之中礼拜形像浩大笑之云持此头颅不净处跪是胡神也【魏书】浩非毁佛法其妻郭氏敬信释典时时诵金刚般若经浩取而焚之捐灰于厠及幽执于城南使术士数十人行溲其上呼声嗷嗷闻于行路自宰司之被戮辱未有如浩者世皆以为报应之验也善读佛经齐李公绪见有丧之家忧斋供福利便曰佛敎者脱畧父母遗蔑帝王捐六亲舍礼义赭衣髠剔自比刑余妄説惑唯利是亲隂阳名墨虽纰缪竒察而四时节用有取至如兹术则伤化托幽滋为界道惜哉举国皆迷彼众我寡悲哉吾之死也福事一切罢之弃华即戎有识不许弟槩字季节属文读佛经脚指夹之【广明】佛在西域言妖路逺汉译胡书恣其假托【旧唐】泥犂人傅奕自武徳贞观中尝为太史令性不信佛法毎轻僧尼至以石像为塼瓦之用贞观十四年秋暴病卒初奕与同伴傅仁均薛颐并为太史令颐先负仁均钱五千未偿而仁均死后颐梦见仁均言语如平常颐因问曰先所负钱当付谁人仁均曰可以付泥犁人问是谁答曰傅奕是也既而寤是日夜少监冯长命又梦已在一处多见先亡人长命问经文説罪福之报未知审定有否答曰皆悉有之又问如傅奕者生平不信佛死受何报答曰罪福定有然傅奕已配越州为泥犂人矣【地狱苦记】长命旦入殿庭见薛颐説所梦颐又説之二梦符合唐临在其侧同嗟叹之颐即送钱付奕并説所梦后数日而奕卒案泥人者谓泥犂中人也泥犂即地狱之别名矣【防报记】
　　事佛无益中宗时姚崇奏曰佛不在外求之于心佛图澄最贤无益于金赵罗什多艺不救于亡秦何充符融皆遭败灭齐襄梁武未免殃灾但发心慈悲行事利益使苍生安乐即是佛身临终遗令曰佛者觉也在乎方寸假有万像之广不出五蕴之中平等慈悲行善不行恶则佛道备矣何必溺于小説惑于凡僧损耗生人无益亡者且如来普慈竟存利物损众生之不足厚豪僧之有余必不然矣【万年镜旧唐】今之佛经罗什所译姚兴执本与什对翻姚兴造浮屠于永贵里倾竭府库广事庄严而兴命不得延国亦随灭又齐跨山东周据关右周则多除佛法而修缮兵威齐则广置僧徒而依慿佛力及至交战齐氏灭亡国既不存寺复何有修福之报何其蔑如梁武帝以万乗为奴胡太后以六宫入道岂特身戮名辱皆以亡国破家近日孝和皇帝发使赎生倾国造寺太平公主武三思悖逆庶人张夫人等皆度人造寺竟术弥街咸不免受戮破家为天下所笑经云求长命得长命求富贵得富贵刀寻段段壊火坑变成池比来縁精进得富贵长命者为谁生前易知尚觉无应身后难究谁见有征且死者是常古来不免所造经像何所施为夫释迦之本法为苍生之大弊吾亡后必不得为此弊法【旧唐】
　　刺血写经咸通中西川僧法进刺血写经聚众敎化寺司申报髙燕公判云防臂既是凶人刺血必非美事贝多叶上不许尘埃俗子身中岂堪腥腻宜令出境无得惑人与一绳递出东界所司不论绳绞赐钱一千送出东郭幸而误免从卒于荆州玉泉寺【北梦】
　　乌巾徽宗时济南府开元寺因更修掘地得古碑盖防昌中汰僧碑也字皆磨灭惟八字独存云僧尽乌巾尼皆緑髻僧恶而碎之后有诏改徳士遂符其言【宣政杂録】
　　塔
　　堵波塔者梵名塔婆此云方坟或云支提翻为灭恶生善处西梵正音名为堵波此云庙庙者貌也即是灵庙也【法苑】塔西国浮图也言浮圗者此翻聚相戒坛圗经云依梵本瘗佛骨所名曰塔婆【翻译】有舍利者名塔无舍利者名支提【法苑】凡人以塔庙者敬田也执于有为禅寂慧门也得于无物【李邕嵩岳寺碑】
　　八万四千如来在日行化乞食因遇童子戏防沙土以为米麫宿祐防以土麫施佛佛感其善心为受涂壁记此童子吾灭度后一百年满作王出世号为阿育作铁轮王王阎浮提一切鬼神并皆臣属且使空中地下四十里内所有鬼神开往前入塔所获舍利役诸鬼神于一日一夜一亿家施一塔广计八万四千塔【法苑三十八】王杀八万四千宫人夜闻宫中有哭声王悔为起八万四千塔今此震旦亦有在者什提恒因天上造三千偷婆【阿育王经广明十三】
　　晋庐山文殊师利菩萨像者昔传云育王既统此洲学鬼王制狱酷毒尤甚文殊现处镬中火炽水清生青莲华王心感悟即日毁狱造八万四千塔建立形像其数亦尒此其一也【法苑十三】
　　周共和九年东天竺国阿育王尽收西域诸塔及龙宫舍利夜役鬼神碎七宝末造八万四千宝塔命耶舍尊者舒指放光八万四千道令捷疾鬼各随一光尽处安置一塔遍娑婆界在此震旦国者一十九所【释鉴】按此一事而四説不同汉译胡书恣其假托傅奕之言信矣
　　圎光现塜明帝幸白马寺摄摩腾竺法兰进曰寺东何馆帝曰土有阜无因而起夜有异光民呼圣塜滕曰阿育王藏如来舍利于天下凡八万四千所今震旦境中十有九处此其一也帝大惊即驾幸拜之忽有圎光现冢上三身现光中帝喜曰不遇二大士安知上圣遗祐哉诏塔其上【释鉴】
　　竒塔崇竦江州卢山有三石梁长数十丈广不下天下望无底晋咸康年中庾亮为江州登山过梁见一公殊伟厦屋崇峻玉堂目竒塔崇竦莫测是何循绕乆之终非人宅乃拜谢而返【法苑】
　　杖头作塔谢尚尝梦其父曰西南有气至冲人必死勿当其锋家庶一全汝宜修福建塔寺可禳之若未暇立寺可杖头刻作塔形见有气来可拟之尚悟惧遂刻小塔施杖头恒置左右后果有异气遥见西南从天而下始如车轮渐弥大直冲尚家尚以杖头指之气便囘散阖门获全气所经处数里无复孑遗后遂舍宅为庄严寺宋路太后改为谢镇西寺【宋尽建康实録】
　　去地千尺永宁寺灵太后胡氏所立也髙九十丈有刹复髙十丈合去地一千尺去京师百里已遥见之初掘基至黄泉下得金像三千躯太后以为信法之徴是以营建过度也常景碑云须弥宝殿兠率净宫莫尚于斯也菩提达摩者波斯国胡人也见金盘炫日光照云表宝铎含风响出天外自云一百五十嵗遍涉诸国而此寺精絶阎浮所无永熙三年浮图为火所烧当时雷雨晦防杂下霰雪其年五月中有人从象郡御览东莱来云见浮圗于海中光明照耀俨然如新海上之民咸皆见之俄然雾起浮圗遂隠至七月中平阳王为侍中斛斯椿所使奔于长安十月而京师迁邺【伽蓝记】景明寺浮圗去地百仞邢子才碑云俯闻激电旁属奔星妆饰华丽侔于永宁金盘宝铎焕烂霞表【上】
　　雀离干陁国都城东南七里有佛塔髙七十丈周三百步所谓雀离佛圗也【魏书】健防国有雀离浮圗元魏灵太后遣沙门道主等赍大旛长七百余尺往彼挂之脚才及地【唐装传】父老云此浮圗天火七烧佛法当灭道荣传云王修浮图木工既讫犹有铁柱无有能上者王于四角起大髙楼多置金银及诸宝物王与夫人及诸王子悉在上烧香散花至心精神然后辘轳绞索一举便到故胡人皆云四天王助之塔内物事悉是金玉旭日始开则金盘晃朗防风渐发则宝铎和鸣西域浮圗最为第一【伽蓝记】输伽之建宝塔百鬼助以日工雀离之起浮圗四天扶其夜力【广明王明广】释懐信淮南西灵寺塔同偷婆四种人得树偷婆汉言冡谓轮王罗汉辟支如来也【正法念经】一如来二辟支佛三声闻四轮王【阿含经】
　　合尖石敬塘欲出外藩捍太原隂遣人谢李崧曰为浮屠者必合其尖盖欲崧终始成已事也【五代史】
　　天门俗言塔顶为天门苏国老有诗云上到天门最髙处不能容物只容身盖讥在位者【古今诗话】
　　舍利舍利者西域梵语此云骨身有三种一是骨舍利其色白也二是髪舍利其色黒也三是肉舍利其色赤也菩萨罗汉等亦有三种若是佛舍利椎打不碎若是弟子舍利椎击便破矣【法苑】光明云此舍利者是戒定慧之所薰修甚难可得最上福田【翻】
　　刹梵语刺瑟胝此云竿今畧名刹即旛柱也辅行云西域以柱表刹示所居处也长阿含云若沙门于此法中得一法者便当竪幡以告四逺法苑云阿育王取金华金幡悬诸刹上【翻】今守株桑门迷瞀俗士良缯碎于刹上丹金縻于塔下而谓为福田期以报业【明萧深谕】头陀碑列刹相望翰云列刹佛塔也或因之并误道
　　道家道家之源出于老子其自言也先天地生以资万类上处玉京为神王之宗下在紫防为飞仙之主千变万化有徳不徳随感应物厥迹无常授轩辕于峨眉敎帝喾于牧徳大禹闻长生之决尹喜受道徳之防至于丹书紫字升飞步之经玉石金光妙有灵洞之説不可胜纪其为敎也咸蠲去邪累澡雪心神积行树功累徳増善乃至白日升天长生世上所以秦皇汉武甘心不息灵帝置华盖于濯龙设坛塲而为礼【魏什老志】
　　开刼度人道经者云有元始天尊生于太元之先毎至天地初开授人秘道谓之开刼度人故有延康赤明龙汉开皇是其年号其间相去经四十一亿万载所度皆诸天仙上品有太上老君太上丈人天真皇人五方天帝及请仙官转共承命世人莫之与也所説之经亦禀元一之炁自然而有非所造为亦与天尊不灭天地不壊则蕴而莫传刼运当开其文自见凡八字尽道体之奥谓之天书字方一丈八角垂芒光辉照耀惊心目虽诸天仙不能省视乃命天真皇人改转天音而辨行之自天真以下至于诸仙展转节级以次相授诸仙得之始授世人众经或言传之神人篇卷非一自云天尊姓乐名静信例皆浅俗故世甚疑之其术业优者行诸符禁往往神验而金丹玉液长生之事歴代糜费不可胜纪竟无效焉【隋书】
　　万物之奥道者葢为万物之奥圣人之至赜也【隋经借志】万物之祖大道起于无为万物之祖也【妙内篇】
　　出于自然道之妙出于自然生于无生先于无先弥纶无外布神化气淡然无上制御诸天【升经】
　　万物之始无宗无上而独能为万物之始故名元始运道一切为极尊而常处二清出诸天上故称天尊【太真一本际经】
　　元始天尊太上道君言我无量刼度人无数元始天尊以我因縁之勲赐我太上道君之号【本行经】
　　世父女仙王奉仙云夫天尊行化天上数人以道延人以生主宰万物覆育周徧如世人之父也释迦行化世上劝人止恶诱人求福如世人之母也仲尼儒典行于人间示以五常训以百行如世人之兄也【云笈】
　　上士中士下士上士学道辅佐帝王好生之徳也中士学道欲度其家下士学道才脱其身【太平经】
　　治心治心之最下忘须臾心神乃定定则入道其状在外慎其言语惧触物也节其饮食虑贪生也衣麄而静在素淡也居陋而隠守静笃也恭谨一切避凌辱也不敢为先免疾谤也始终淳信潜化导也进止和光密行教也挫锐解纷明道有时也出处变化见神应之速也【定真玉箓】
　　气精化生昔两仪未分溟涬蒙澒日月未具状如鸡子混沌黄乃有盘古真人天地之精自号元始天王游乎其中天地既分相去三万六千里元始天王在天脊膂中住名曰玉京山山中有宫殿并金玉常呼吸天炁俯饮地泉忽生太元王女在石间出能言人形具足天姿絶妙号曰太元圣母元始君下游见之乃招还上宫【元始上真记】
　　无公大道无上大道若治在五十五重无极大罗天中玉京之上七宝台金牀玉几仙童玉女之所侍衞住在三十三天三界之外【大霄隠书无上真书等】
