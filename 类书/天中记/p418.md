<!-- { "loadSidebar": true } -->
　　调鳖阙子曰义渠之人烹鳖不熟臊秽腥臭中国之民虽饥饿三日不启口至死不食也吴章庄吉受而和之病人食之为之体轻万乗食之为之解怒故鳖至腥臊不可加然而病人为之体轻万乗为之解怒何也吴章庄吉之调存也
　　醉鳖唐进士李詹平生广求滋味每食鳖輙絏其足曝于烈日鳖既渇即饮以酒而烹之鳖方醉已熟矣【王子】
　　玳瑁
　　辟毒玳瑁大如扇似甲有文解毒兼辟邪唐嗣薛王镇南海海夷庐亭献生玳瑁一枚王令掲取背甲小者二片带于左臂腕以辟毒玳瑁亦甚苦楚复养于使宅后池伺其掲处渐生复遣庐亭送于海畔并无伤矣或云玳瑁若生带之有虫毒即自摇动死则不能神【本草】
　　鲎
　　鲎鲎形如惠文冠十二足似蟹【山经注】亦似便便面【广志】骨眼眼在背上口在腹下雌常负雄而走捕者必双得之若摘去雄者雌者即自止背负之方行腹中有子如菉豆南人取以为醤尾中有珠如粟色黄雄小雌大置之水中雄者浮雌者沈【岭表録异】其相负虽风涛终不解矣雌则不能独活【广志】故号鲎媚【雅翼】其珠南人或带或磨饮之云利市【北户録】殻可为冠次于白角南人取其尾为小如意【杂俎】背上有骨如扇【酉阳云如石瑚】乗风而行名鲎防其众如簰筏名鲎簰【番禺杂记】昔有渔者庶其亷与妇不和一日获此既而悔也是物也人人或不如可乎归召妇与居礼之终身【对类】乗鲎鼋鼍同罛共罗【吴都赋】
　　蟹
　　天文十二星宫有巨蟹焉【释典】
　　无肠公子山中无肠公子者蟹也【抱朴子】
　　雌雄蟹蛫也雄曰防雌曰博带【广雅】
　　蟹胥庖人共祭祀之好羞郑注好羞谓四时所谓膳食若荆州之鳝鱼州之蟹胥【周礼】胥蟹醖也【説文】蟹酱也【音什】盈车王防海阳大蟹注海水之阳一蟹盈车【周书】
　　千里之蟹姑射国大蟹在海中注女丑有大蟹广千里也【山经】
　　螯加山上天下之大物有北海之蟹焉举一螯能加于山上身故在水中【中记】
　　蟹断蟹始窟穴于沮洳中秋冬交必大出江东人云稻之登也率执一穗以朝其魁然后从其所之蚤夜觱沸指江而奔渔者纬萧承其流而障之曰蟹断断其江之道焉耳【陆蟹志】辍耕録云纬萧二字尤奇
　　纬萧字见庄子渔父篇已具龙部魏书云胡叟救蜀僧法成之死法成感之多遗珍物叟曰纬萧何人能弃明珠吾为徳请财何为也一无所受夫读史者多止检南北吏陶遗魏书固也而庄亦不及岂悔读南华第二篇耶
　　心躁蟹六跪而二螯非虵蟺之穴无所寄托者用心躁也【荀勤学】跪足也韩子以刖足为刖跪【注】
　　郭索太蟹之郭索后蚓黄泉范明叔云言蟹之与蚓者用心之不一虽有郭索多足之蟹不如无足之蚓者以其用心之一也【鋭前一】
　　百足汉武帝善苑国尝贡一蟹长九尺有百足四螯因名百足蟹煮其殻胜于黄胶亦谓之螯胶胜于鳯喙之胶也【洞防记】
　　遗蟹朱登为东海相遗敞蟹酱报书曰蘧伯玉受孔氏之赐必及乡党谨分斯贶于三老尊行者曷敢独享之【张敞集】
　　化防晋太康四年防稽郡蟛蚑及蟹皆化为防其众覆野大食稻为灾始成有毛肉而无骨其行不得过田塍数日之后则皆为壮【捜神记】
　　诛解张华裴頠之被诛也赵王伦以宿仇收系兄弟将杀之梁王彤救之伦等怒曰我见水中蟹犹恶之况此人兄弟轻我耶遂并戮其妻子【解系传】
　　蟹酱石崇冬月得蟹酱齐王恺货崇帐下求取去【释名】左持毕卓字茂世尝谓人曰左手持蟹螯右手执酒杯拍浮酒池中便足了一生【世説】
　　蟚蜝蔡谟初渡江见蟚蜝大喜曰蟹有八足加以二螯令烹之既食吐下委防方知非蟹后诣谢尚説此事尚曰卿读尔雅不熟几为劝学死【上】
　　埤雅云蔡谟食之濒死叹曰读尔雅不熟几为劝学所误岂因隠居本草之误耶
　　长卿蟛蠏也尝通梦于人自称长卿今临海人多以长卿呼之【捜神记】证俗音有毛者曰蟛蜞无毛者为蟛螖堪食俗呼蟛越讹耳【北户録】
　　误用拥剑异物志云拥劒状如蟹但一螯偏大尔俗谓之越王铃下何逊诗云跃鱼如拥剑是不分鱼蟹也【顔氏家训】其螯赤一名执火【古今注】又名桀步【本草】
　　蜜蟹吴郡献蜜蟹二千头作如糖蟹法蜜拥劒四瓮吴都赋所谓乌拥劒是也【大业拾遗】
　　糖蟹炀帝幸江都吴中贡糟蟹糖蟹每进御则旋洁拭殻面以镂金龙鳯花贴上【清异録】
　　螗蟹平原郡贡糖蟹采于河间界毎年生贡斵冰火照悬老犬肉蟹觉犬肉即浮因取之一枚直百钱以氊蜜束于驿马上驰之至京【酉阳】
　　螯如两山近世有波斯乗舶泛海往天竺漂入大海至一岛中得诸宝甚多随风挂帆而行遥见峯上有赤物如虵形久之渐大胡曰此山神惜宝来逐我也为之奈何舟人莫不战惧俄见两山从海中出髙数百丈胡喜曰此两山者大蟹螯也其蠏常好与山神鬬神多不胜甚惧之今其螯其无忧矣大虵寻至蠏许盘鬬良久蠏夹虵头死于水上如连山船人因是得济也【广异记】如洲昔有人行海得洲林木甚茂乃维舟登岸防于水傍半炊而林没于水遽断其防乃得去详视之大蠏也【异物志】
　　蠏赋仆射严续位髙寡学为时所鄙江文蔚作蠏赋以讥之云外视多足中无寸肠口里雌黄每失途而相煦胸中戈甲常聚众以横行续深赧之【湘山野録】
　　一代不如一代陶奉使吴越忠懿王宴之因食蝤蛑询其族类忠懿命自蝤蛑至蟛凡十余以进曰真所谓一代不如一代也【圣宋拾遗】艾子何一蠏不如一蟹也甲胄乞贷余杭尉范达夜梦甲胄而拜于庭北七人云某等皆钱氏时归顺人今海行失道死在君手幸见贷也既觉人有以蝤蛑七枚为献因遣纵之于江【春渚纪闻】石下得蟹邹浩为蔡京所忌谪居昭州使役者濬感应泉一二尺许于乱石之下得蟹一枚自放于江曰予至五岭不睹此物数年矣乱石之下又非所宜穴处也何从而出耶易不云乎物不可以终难故受之以解蟹者解也天实告之矣恩归侍立可待也于是乎书【道乡集】白蟹故老相建阳县南兴上里山谷中水极清冽尝产白蟹有直行之异遇歳旱乡人入谷以盆贮之迎而归即雨【建宁志】
　　十二种吕亢守台州命工作蠏图凡十二种一曰蝤蛑二曰拨棹三曰拥劒四曰彭螖五曰竭朴六曰沙狗七曰望潮八曰倚望九曰石十曰蜂江十一曰芦虎十二曰蟛蜞又海商言海中鼊岛之东一岛多蠏种类甚异有虎头者有翅能飞者有能捕鱼者有殻大兼尺者【傅嘉祐十二种论】
　　红蟹红蟹殻殷红色巨者可以装为酒杯也虎蟹殻上有虎班可装为酒器与红蟹皆产琼崖海邉虽非珍奇亦不易采得也【岭表録异】
　　蝤防蝤防大者长尺余两螯至彊八月能与虎鬬虎不如随大潮退殻一退一长【酉阳】
　　输芒蠏八月腹内有芒芒真稻芒也长寸许向东轮与海神未轮芒不可食【上】开腹中犹有海水【本草】
　　腹毛蠏腹下有毛杀人【酉阳】
　　败漆磁石引铁蟹之败漆虽在明知弗知然也【淮南】若蠏之化漆麻之壊酒此不可以理者也【抱朴】蟹漆相合成水【博物志】蟹性败漆烧之致防【本草】以蟹投于漆中化为水服之长生以黒犬血灌之三日烧之诸防毕至【仙方】
　　捕防夫释大道而任小数无以异于使蟹捕防蟾蜍捕蚤不足以禁奸塞邪乱乃逾滋注以艾灼蟹匡上纳置穴中乃熟走穷穴适能擒一防也【淮南】
　　蟹奴广志云蜅小蟹大如货钱又蟹奴如榆荚在其腹中生死不相离【北户録】
　　海镜海镜广人呼为膏叶盘两片合以成形殻圆中甚莹滑日照如云母光内有少肉如蚌胎腹中有红蟹子其小如黄豆而螯具足海镜饥则蠏出收拾蟹饱归腹海镜亦饱或迫之以火则蟹子走出离肠腹立毙或生剖之有蟹子活在腹中逡巡亦毙【岭表録异】
　　蒯南海有水虫名蒯蛤之类也其中有小蟹大如榆荚蒯开甲食则蟹亦出食蒯合甲蟹亦还入为蒯取以归始终死不相离【博物志】
　　璅蛣璅蛣腹蟹水母目虾【江赋】璅蛣长寸余大者长二三寸腹中有蟹子如榆荚合体共生俱为蛣取食【南越志】伐木而寄生枯芟草而丝萎川蟹不归而蛣败桑木见断而蠧殄【抱朴】
　　殻防蟹大小殻上多作十二防深燕支色亦如鲤之三年鳞耳其殻如虎蟹堪作垒子至于鹦巵螺杯不同年而语也【北户録】
　　虾
　　鰝鰝大鰕长二三丈须长数尺今青州呼鰕鱼为鰝【尔雅】珠虾舜摄天子有援耳贯胸之民来献珠虾【金楼子】丹虾有丹虾长十丈须长八尺有两翅其鼻如锯载紫桂之林以须纒身急流以为栖息之处马丹尝折丹虾须为杖后弃杖而飞须化为丹石在海傍【洞防记】
　　虾须吴南阳滕修为广州刺史或语修虾须长一丈修不信其人后故至东海取虾须长四丈四尺封以示修修乃服之【交广记】
　　虾头杯南海以虾头为杯须长数尺金餙镂之晋康州刺史常以杯献简文以盛酒未及饮酒跃于外时庐江太守曲安逺颇解术数即今筮之曰即三旬当后庭有告变者果有生子人面犬身【南越志】
　　长须国大足初有士人随新罗使风吹至长须国地曰扶桑洲其署官品有匠长戢波臣役岛逻等号拜士人为司风长兼驸马见姬嫔悉有须因赋诗曰花无橤不妍女无须亦丑丈人试遣惣无未未不如惣有王大笑曰驸马竟未能忘情于小女颐颔间乎后至海龙王所见铁镬满中是鰕有五六头色赤大如臂见客跳跃似求救状引者曰此鰕王也龙王命放之【酉阳】
　　海虾刘悔者登海船忽见板悬二巨虾殻头尾钳足具全各七八尺首占其一分觜尖利如锋刃觜尖上有须如红筯各长二三尺长双脚有钳钳粗如人大指长二尺余上有芒刺如蔷薇枝赤而铦硬手不可触脑殻烘透弯环尺余何止于杯盂也【岭表録异】
　　天虾广中邕容道常有鰕蛤随雨至谓之天虾天蛤人取卤之不取亦化葢为海风摄至者【番禺记】
　　红虾红虾出潮州番州南巴县大者长二尺土人多理为杯或扣以白金转相饷遗【北户録】
　　水母水母广州谓之水母闽人谓之【岭表録异】东海有物状如凝血纵广数丈正方圆名曰鲊鱼无头目处无腹脏所处则众虾附之随其东西南北越人煮食之【博物志】蜡一名摴蒲鱼生东海如血防大者如牀小者如斗无腹胃眼目以虾为目虾动防沈故曰水母目虾如駏驉之与相假矣【本草】南中好食之云性暖治河鱼之疾【岭表録异】海镜蟹为腹水母虾为目【越絶书】
　　虾姑闽中五色虾长尺余具五色梅虾梅雨时有之芦虾青色相芦苇所变白虾青虾各以其色泥虾相稻花变成多在田泥中一名苗虾又海中有虾姑状如蜈蚣云管虾【雅翼】
　　螺
　　授醢鼈人祭祀共蠯蠃蚳以授醢人郑司农云蠯蛤也杜子春云蠯蜯也【周礼】
　　法螺公输般见蠡出头潜以足画之蠡引闭其户终不可开因效之设于门戸欲使闭藏当如此固宻也【风俗通】今门户犹以蠃为辅首古之遗制【雅翼】
　　女化桂阳贞女峡云秦世有数女取螺于此遇风雨一女忽化为石人今形髙七尺状如女子【始兴记】
