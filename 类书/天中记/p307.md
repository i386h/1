<!-- { "loadSidebar": true } -->
　　祀黄石张子房从髙帝过济北果得谷城山下黄石取而宝祠之及留侯死并葬黄石每上冡伏腊祠黄石上相乡立祠初朱邑且死嘱其子曰我故为桐乡啬夫其吏民爱我必葬桐乡后世子孙奉尝我不如桐乡民及死其子葬之桐乡西郭外民果共立祠嵗时祠祭至今不絶【郊祀志】
　　乡里为荣桓谭字君山沛人章帝元和中行廵狩至沛令使者祠谭冡乡里以为荣【东观汉记】
　　祠萧霍永平中诏京兆右扶风以中牢祠萧何霍光出郡钱谷给萧何子孙在三百里内悉令侍祠【上】
　　祀孔子元和一年春帝东廵狩还过鲁幸阙里以太牢祀孔子及七十弟子作八代之乐大防孔子男子二十以上者六十人【孔丛子】
　　卿士立祠元始四年诏书祀百辟卿士有益于民者蜀【阙】

<子部,类书类,天中记,卷四十二>
<子部,类书类,天中记,卷四十二>

　　尊从卤薄车或发盖百官霑濡还不至郊使有司行礼迎气北郊【上】
　　汉制汉制天地以下羣臣所祭凡千五百四十新益为万五千四十汉法三嵗一祭天为云阳宫甘泉坛以冬至日祭天天神下三嵗一祭地于河东汾隂后土宫以夏至日祭地地神出五帝祭于雍五时【汉旧仪】
　　汾葵祭地河东汾隂后土宫宫曲入河古之祭地泽中方泽也礼仪如祭天名曰汾葵一曰葵癸也【上】
　　殊号实一晋太始二年诏羣臣仪五帝即天也天气时异故殊其号虽名有五其实一神明堂南郊宜除五帝之坐五郊改五精之号皆同称昊天上帝各设一坐而已【礼志】
　　二至祀合晋太始二年十一月有司又议古者社郊不异宜并圆丘方丘于南北郊更修治坛兆其二至之祠合于二郊帝又从之如宣帝所用王肃议也是月庚寅冬至帝亲祀圆丘于天自是后圆丘方泽不别立【宋志】合祭古者祭天于圆丘在国之南祭地于泽中之方丘在国之北所以顺隂阳因髙下而事天地以其类也其方位既别而其燎坛瘗坎乐舞变数亦皆不同而后世有合祭之文则天万嵗元年亲飨南郊始合祭天地祭地北郊睿宗即位有事于南郊实曽议曰三辅故事祭于圆丘上帝后土位皆南面则汉尝合祭矣禇无量郭山恽等皆以曽言为然是时睿宗将祭地于北郊故曽之议寝【阙】

　　贵徳广孝祭宗庙所以禘祫何尊人君贵功徳广孝道位尊徳盛所及弥逺【白虎通】
　　祫禘三年一祫五年一禘以衣服想见其容色三日斋思亲志意相见所好意喜然后入庙【礼稽命曜】
　　合食王者诸侯所以三年一祫五年一禘何三年一闰天道小备故三年一祫祫者皆取未迁庙主合食太祖庙中五嵗再閠天道大备故五嵗一禘禘者谛也取已迁庙主食合太祖庙中【五经通义】
　　日祭月荐古春秋左氏説古者先王日祭于祖考月荐于曽髙时享及二桃嵗祷于坛及郊宗万室【五经异义】刘歆曰春秋传曰日祭月祀时望嵗贡终王祖祢则日祭曽髙则月祀二祧则时享坛壝则嵗贡大禘则终王弥逺弥尊故禘为重矣
　　筮而不卜今春秋公羊説祀宗庙筮而不卜传曰禘祫不卜【五经异义】
　　并夏孟冬建武二十六日诏问张纯禘祫之礼纯奏三年一祫五年一禘禘昭穆尊卑之义以夏四月阳气在上隂气在下故正尊卑之义祫以冬十月五谷成熟故骨肉合聚饮食【续汉书祭祀志】
　　神主出庙凡禘祫大祭则神主悉出庙堂为昭穆以安坐不复停室也【宋礼志】
　　王制先后王俭议按礼记王制天子先祫后时祭诸侯先时祭后祫春秋鲁禧二年祫明年春禘自此以后五年再殷【齐礼志】
　　祭不欲数元和中太常上言按礼祭不欲数太庙禘祫祭礼重于时飨与禘祫同月即其月但行禘祫祭不行时飨盖不欲烦是礼先重者今时飨重于朔望荐食稽求礼情叅酌轻重请每时至及腊但行飨礼其月朔望荐食请停如告庙日与朔望荐食日同请先行告礼然后荐食【唐书】
　　六宗
　　六宗舜典曰禋于六宗郑注曰六宗谓星辰司中司命风师也
　　天地四时万物非天不生非地不载非春不动非夏不长非秋不收非冬不藏故书曰禋于六宗此之谓也【尚书大传】天宗地宗古尚书説六宗者天地属神之尊者谓天宗三地宗三天宗日月北辰也地宗岱山河海也日月为隂阳宗北辰为星宗岱为山宗河为水宗海为泽宗也祀天则天文从祀地则地理从也【五经异义】
　　乾坤六子明帝问王肃六宗竟几对曰坎为水离为火震为雷巽为风艮为山兊为泽此乾坤六子也【魏书】
　　社稷
　　土主地主社土地之主也土地濶不可尽敬故封土为社以报功也稷五谷之长也谷众不可徧祭故立稷神以祭之【孝经】
　　土神谷神社者五土之神也稷者百谷之神也天子为天下之人立社曰太社坛方五丈诸侯为境内之民立社曰国社地之势有礼生物各随所宜九州之人各居其土食其利者各报祭之籍田之后则告五谷既豋又报功也国以民为本人以食为天故建国君民先命立社地广谷多不可偏祭故立国城之内立坛祭之亲之也日用甲尊之也唯天子祭天地诸侯祭社稷而已【礼外传】为稷为社厉【烈】山氏之有天下也其子曰柱能植百谷夏之衰也周弃继之故祀以为稷神共工氏之霸九州也其子曰勾龙为后土能平九州故祀为社【礼】孔子曰古之平水土及播植百谷者众矣然唯勾龙兼食于社而弃为稷歴代奉之无敢易者明不可与等也【家语】禹劳天下死而为社周弃作穑死而为稷【淮南】
　　示尊封土立社示有所尊稷五谷之长故封稷而祭之稷者得隂阳中和之气而为用又多故为长也嵗再祭之【白虎通】
　　王者自祭王者自亲祭社稷何社者土地之神也土生万物天下之所主也尊重之故自祭也【上】
　　路树成社邴原避地辽东多虎原之邑落独无虎患尝行而得遗钱拾遗系树枝此钱既不见取而系钱者愈多原问其故答者谓之神树原恶其由已而成淫祀乃辩之于是里中遂敛其钱以为社供里老为之诵曰邴君行仁落邑无虎邴君行亷路树成社【别传】
　　社神所责庾邈与女子郭凝道请社约不二心俱不婚聘经二年凝忽暴亡邈出见凝云前北村还遇强梁抽刀见逼惧死从之不能守节为社神所责心痛而絶人鬼异路因下泣沾襟也【述异记】
　　二社一稷晋元帝建武元年又依洛京立二社一稷其太社之祝曰地徳普施惠存无彊乃建太社保佑万邦悠悠四海咸頼嘉祥其社之祝曰坤徳厚载王畿是保乃建帝社以神地道明祀惟辰景福来造礼左宗庙右社稷歴代尊之故洛京社稷在庙之右而江左又然也【宋书礼志】
　　升为大祀天宝中升社稷五星为大祀诏曰祭之为典以陈主敬名或不正是将夺伦况社稷孚祐百代其福日月照临五星叶其纪兆庶允殖下土式瞻既超言象之外须极尊严之礼列为中祀颇紊大猷自今已后社稷及日月五星并升为大祀仍以四时致祭【唐书】上戌致祭仲春上戊祭太社以后土氏配焉祭大稷以后稷氏配焉【六典】
　　诫社王者诸侯必有诫社何示存亡也明为善者得之为恶者失之春秋公羊传曰亡国之社奄其上柴其下郊特牲曰丧国之社屋之亦与天地絶也【白虎通】亡国之社屋其上柴其下者示絶于天地夫春秋薄社周以为戒夫经艺书传人当鉴之犹社当通气于天地也故人不通览者薄社之类【论衡】
　　授茅土天子太社以五色土为坛封其侯者取其方面土苴以白茅授之各以其所封方色以立社于其国故谓之授茅士【汉旧事】
　　宗庙
　　宗庙庙者貌也其以貌言之也【尚书大传】宗尊也庙貌也先祖形貌所在也寝所寝息也【释名】庙所以尊祖也【孝经援神契】宗庙致敬不忘亲也【孝经】
　　家生之居礼圣王所制宗庙何曰生死殊路故敬鬼神而逺之所以有室何所以象生之居【白虎通】
　　追继养王者立宗庙何縁生以事死敬亡若事存欲立宗庙而祭之此孝子之心所以追继养也【上】
　　尊主四夏曰世室世世祭祀之也殷曰重屋夏曰霤周曰宗庙尊其生存之貌示不死之故致之于室也【古今通论】禹立庙禹生于石纽禹母吞珠孕禹圻疈而生禹于涂山娶妻生子名啓于今涂山有禹庙亦为其母立庙【蜀王本纪】会稽有禹庙始皇配食王朗为太守而黜之【吴録】存人自立梅福上书谏曰武王克殷未下车存五帝之后封殷于宋绍夏于祀明着三统示不独有也是以姫姓半天下迁庙之制流出于户所谓存人以自立者也【汉书】
　　甘棠孔子曰吾于甘棠见宗庙之敬也甚矣思其人犹爱其树尊其人必敬其道也【家语】
　　帝庙髙祖庙曰原庙文帝庙曰顾城庙景帝庙曰徳阳武帝庙曰龙渊昭帝庙曰徘徊宣帝庙曰乐游元帝庙曰长寿成帝庙曰成阳【汉书】
　　薄后配祭中元元年十月甲申使司空冯鲂告祠髙祖庙吕太后不宜配食以薄太后配迁吕太后于园四时上祭【东观汉记】
　　高庙天子自雒阳迁都长安初长安遭赤眉乱宫室焚尽唯有髙庙遂居之
　　告祠赐金宣帝立孝武庙于河东告祠日见一人骑马马异于常马持尺一札赐将作函文曰汝续克成赐汝金一斤因忽不见劄乃变为金一斤【汉武故事】
　　设坛望祀王浚字彭祖为幽州刺史寻洛阳破后承制建行台以宗庙焚毁设坛望祀七室及配臣配食【晋诸公讃】请立七庙侯景篡王伟请立七庙景曰何谓七庙伟曰天子豋七世祖考故置七庙并请七世讳敇太常具祭祀之礼景曰前世吾不复忆唯阿爷名标且在朔州伊郍得来噉是众闻咸笑之【南史】
　　神主人君既葬之后日中虞祭即作木主以存神庙主用木木者本落归本有终始之义天子庙主长尺二寸诸侯一尺四向孔穴午逹相通葬后孝子心目无所覩故用以主其神也【礼记外传】庙者所以藏主列昭穆【汉旧事】宗庙之木主名曰柘【説文】言神无所依据孝子以主继心【白虎通】论语曰哀公问社于宰我宰我答夏后氏以松夏人都河东河东宜松也殷人以栢殷人都亳亳宜栢也周人以栗周人都丰镐丰镐宜栗也【五经异义】主者神象也凡虞主用桑桑犹丧也丧礼取其名练主用栗栗者敬也祭礼取其恭【五经要义】所以虞而立主何孝子既葬日中反虞念亲已没棺柩已去怅然失望徬徨哀痛故设桑主以虞所以慰孝子之心虞安其神所以用桑者始与神相接三王俱以桑【白虎通】柘宗庙主也周礼有郊庙石室一曰大夫以石为主从示从石石亦声也【説文】庙中藏木主石室也【増韵】凢庙之主藏于户外西牖之下有石函故名宗柘【决疑要注】
　　不迁之主祔顺宗于庙迁中宗神主于夹室有司以中宗为中兴之君当百代不迁宰臣君史官蒋武问之武对曰中宗以道元年于髙宗柩前即位时春秋已壮矣及母后篡夺神器潜移其后頼张柬之等同谋国祚再复此盖同于反正恐不得号为中兴之君凢非我失之自我复之谓之中兴汉光武晋元帝是也自我失之因人复之晋孝惠孝安是也今中宗兴惠安二帝事同即不可为不迁之主矣【唐书】
　　明堂
　　明天道明堂者明天道之堂也【黄图】明堂犹堂堂髙显貌也【释名】
　　告朔告朔行正谓之明堂【五经释例】
　　太室明堂之制东西九筵筵长九尺也明堂东西八十一尺南北六十三尺故谓之太室【孝经援神契】
