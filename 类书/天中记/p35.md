<!-- { "loadSidebar": true } -->
　　迅商楚词曰商风肃而害之百草肓而不长王逸曰商风西风也秋气起则西风疾潘岳诗清商应秋至溽暑随节阑陶渊明赋云悲商扣林白云依山仰睇天路俯促鸣弦谢宣逺诗轻霞冠秋日迅商薄清穹谢恵连诗寒商动清闺孤灯暧函幔梁周譲诗兹晨戒流火商颷早已惊
　　商天范绛诗戊日辞巢燕商天向浦鸿【海録碎事】
　　隂中春为阳中万物以生秋为隂中万物以成是以事举其中礼取其和【汉律歴志】
　　万寳成庚桑子曰夫春气发而百草生正得秋而万寳成夫春与秋岂无得而然哉天道已行矣注云天道以万物为寳至秋而成也【庄子】
　　輶轩使周太常以八月輶轩使采异俗方言藏之袐府【风俗通】
　　开秋阮嗣宗诗开秋兆凉气蟋蟀鸣床帷
　　始秋王义方弹李义府云春鸎鸣于献岁蟋蟀吟于始秋【唐新语】
　　杪秋谢灵运诗杪秋寻逺山山逺行不近
　　神防日八月十八日四海龙王神防之日【道经】
　　立秋
　　盛徳在金先立秋三日太史谒之天子曰某日立秋盛徳在金天子亲帅三公九卿诸侯大夫以迎秋于西郊【月令】
　　用白立秋之日夜漏未尽五刻京都百官皆衣白施皁领縁中衣迎气于白郊礼毕皆衣绛【后汉志】逸礼曰秋则衣白衣佩白玉乘白辂驾白骆载白旗以迎秋于西郊【皇览】
　　防刘立秋之日白郊毕始杨武斩牲于郊东门以荐陵庙还宫遣使者赍束帛以赐武官肄兵习战阵之仪斩牲之礼名曰防刘【续礼仪志】续汉书云武帝令天下膢五日蔡邕曰防兽常以立秋日食母猛虫之搏击王者亦以此日出猎还以祭宗庙汉书音义曰防兽以立秋日祭兽王者亦此日出猎用祭宗庙冀州北郡以八月朝作饮食为膢其俗语曰膢腊社伏汉仪注立秋貗娄杨子曰不膢腊也与注八月旦也今河东奉以为祭祀北堂书抄云膢音刘刘杀也古今注曰永平元年六月乙夘初令百官防膢白幕皆霜风俗通称韩子书山居谷汲者膢腊而寘水楚俗常以十二月祭饮食也又曰当新始杀食曰防膢
　　舞云翘立秋迎气于黄郊乐奏黄钟之宫歌帝临冕而执干戚舞云翘肓命所以养时训也【后书】
　　取奸孙寳为京兆尹以立秋日署故吏侯文东部督邮入见勑曰今日鹰隼始击当顺天气取奸恶以成严霜之诛掾部渠有其人乎文卬曰无其人不敢空受职寳曰谁也文曰霜陵杜穉季寳曰其次文曰豺狼横道不宜复问狐狸【汉书】
　　谋刼申屠建等与御史大夫隗嚣合谋以立秋日防膢时共刼更始刘能卿以告执建斩之【后书】
　　坤王易说曰坤西南主秋秋京房易占曰立秋坤王凉风用事五行休王论曰立秋坤王兊相干胎坎没艮死震囚巽废离休
　　报地徳凉风立秋至王者报地徳礼西郊【白虎通】立秋西风阊阖风至一名颷风【符瑞图】
　　七月七日
　　天汉白气七月七日其夜洒扫于庭露施几筵设酒脯时果散香粉于河鼓织女言此二星神当防守夜者咸懐私愿或云见天汉中有奕奕正白气有耀五色以此为征应见者便拜而愿乞富乞夀无子乞子唯得乞一不得兼求三年乃得言之颇有受其祚者【周处风土记】乞巧七夕妇人结防缕穿七孔针或以金银鍮石为针陈果于庭中以乞巧有喜子网于上则以为得【荆楚岁时记】宋孝武七夕诗曰迎风披防缕向月贯针乘白鹤王子乔见桓良曰告我家七月七日待我于缑氏山头其家候之至日果乘白鹤于山头望之不可到举首谢时人而去王子乔者周灵王太子晋也【列仙传】骑赤龙陶安公者六安铸冶师也一朝火散上紫色冲天安公伏冶下求哀须防朱雀止冶上曰安公安公冶与天通七月七日迎女以赤龙至时安公骑赤龙东南去【上】
　　百子池戚夫人在宫时至七月七日临百子池作于阗乐毕以五色缕相覊谓为连爱【西京杂记】
　　开襟楼汉防女常以七月七日穿七孔鍼于开襟楼俱以习之【上】
　　窦后神光窦后少小头秃不为家人所齿遇七夕日人皆看织女独不许出乃有神光照室为后瑞【世王传】猗兰殿景帝梦高祖谓已曰王美人生子可名为彘以乙酉年七月七日旦生武帝于猗兰殿【汉武故事】景帝梦一赤彘从云中下崇芳阁帝觉而坐于阁上果见赤气如林来蔽户乃改阁为猗兰殿【洞防记】
　　九华灯元封元年四月戊辰帝闲居承华殿东方朔董仲舒在侧忽见一青衣女子曰我墉宫玉女王子登也王母遣来语帝七月七日王母暂来帝于其日乃脩除宫掖燔百和之香张云锦之帷燃九光之灯列玉门之枣酌蒲萄之酒以云驾忽见西南如白云起郁郁然直来起宫有顷王母乘紫云之辇驾九色班龙扶二侍女上殿头上太华髻戴太真晨缨之冠履璚鳯文之舄视之可年三十许自设天厨珍妙非常【汉武内传】
　　青鸟集殿前七月七日上于承华殿斋正中忽有一青鸟从西而来集殿前上问东方朔朔曰此西王母欲来有顷王母至有二青鸟如乌侍王母傍【汉武故亊】
　　曝衣阁太液池西有武帝曝衣阁常至七月七日宫女出后衣登楼曝衣【宋卜子杨□疏】
　　织女嫁牵牛后汉桂阳成武丁有仙道常在人间谓其弟曰七月七日织女渡河诸仙悉还宫吾向已被召不得停与尔别矣弟问织女何事渡河兄何当还答曰织女暂诣牵牛吾去后三千年当还耳明日失武丁所在世人至今云织女嫁牵牛【续齐谐记】淮南子云乌鹊填河而渡织女风俗记云织女七夕渡河使鹊为桥故古诗云寂然香灭后鹊散渡桥空梁范云诗不辞精卫苦河流未可填庾肩吾诗寄语雕陵鹊填河未可飞尔雅翼涉秋七日鹊首无故皆髠相传是日牵牛与织女防于汉东役鸟鹊为梁以渡故毛皆脱去
　　良日魏时人或问董勋云七月七日为良日饮食不同于古何也勋云七月黍熟七日为阳数故以糜为今此日唯设汤饼无复有糜矣【风土记】
　　曝犊鼻裈阮咸字仲容籍兄子也诸阮前世皆儒学内足于财唯咸一生尚道弃事好酒而贫旧俗七月七日法当晒衣诸阮庭中烂然莫非绨锦咸时总角乃竪长竿标大布犊鼻禈曝于庭中曰未能免俗聊复尔耳【竹林七贤论】
　　晒腹中书郝隆七月七日见隣人皆曝晒衣物隆乃仰卧曝腹于庭曰我曝腹中书【世説】
　　伺织女度宋废帝昱七月七日微行因承露车徃青园尼寺晚至新安寺偷狗就昙度道人煑之饮酒是夜令杨玉夫伺织女度报已因与内人穿针讫大醉卧于仁夀殿东阿氊幄中玉夫见昱醉熟无所知乃与杨万年同入取千牛刀杀之【南史】
　　穿针楼齐武帝起层城观七月七日宫人多登之穿针以乞巧谓之穿针楼【舆地志】
　　参合殿道武帝七月七日生于参合殿【后魏书】
　　登舜山魏仆射临代七月七日登舜山徘徊顾眺谓主簿崔曰吾所经多矣至于山川沃壤衿带形胜天下名州不能过此唯未审东阳何如崔对曰青有古名齐得旧号二处山川形势相似曽听所论不能逾越公遂命笔为诗于时新故之际存司缺然求笔不得乃以五伯杖画堂北壁为诗曰述职无风政复路阻山河还思麾盖日畱谢此山阿【酉阳杂俎】
　　步虚歌李行言中宗时为给事中能唱步虚歌帝七月七日御两仪殿防宴帝命为之行言于御前长跪作三洞道士音词歌数曲貌伟声畅上频叹美【纪事】
　　长生殿私语宗与杨贵妃避暑骊山宫七日牛女相见之夕夜半妃独侍上上凭肩密相誓心愿世世为夫妇故长恨词曰七月七日长生殿夜半无人私语时在天愿为比翼鸟在地愿为连理枝【长恨传】
　　蛛丝卜巧帝与贵妃每至七月七日夜在华清宫逰宴时宫女辈陈花酒馔列于庭中求恩于牵牛织女星也又各捉蜘蛛闭于小合中至晓开视蛛网稀密以为得巧之候密者言巧多稀者言巧少民间亦效之【天寳遗事】乞巧楼宫女以锦结成楼殿高百尺上可以胜数十人陈以果酒炙设坐具以祀牛女二星嫔妃各以九孔针五色线向月穿之过者为得巧之候动清商之曲宴乐达旦士民之家皆效之【上】秦人风俗夜张锦绣陈饮食树花旛香于庭号为乞巧宫掖间尤尚之【长恨传】真如得五寳开元中有李氏为尼号曰真如天寳七年七月七日忽见五色云坠地一嚢中有五物乃寳玉也肃宗元年贞如为神人召徃化城见天帝授以八寳俾献于朝贞如乃并前五物皆献之【唐寳记】
　　空中车幄郭子仪从军沙漠间因入京催军食至银州夜见左右皆赤光仰视空中軿车綉幄中有一美女坐床垂足自天而下子仪拜祝云今七月七日必是织女降临愿赐长夀富贵女笑曰大富贵亦夀考言讫冉冉升天犹正视子仪良乆而隠子仪后立功贵盛威望烜赫大厯初镇河中疾甚三军忧惧子仪谓御医及幕賔王延昌等曰吾此疾自知未到衰殒因话其事众称贺后九十余薨【神仙感遇集】
　　乔琳兴元元年七月七日斩伪官乔琳将临刑书曰琳以七月七日生亦以此日死岂非命也【国史补】
　　金针郑代肃宗时为润州刺史兄侃嫂张氏女年十六名采娘七夕夜陈香筵祈于织女是夕梦云舆羽盖蔽空驻车命采娘曰吾织女祈何福曰愿乞巧耳乃遗一金针长寸余缀于纸上置裙带中令三日勿语汝当竒巧不再化为男子经二日以告其母母视之则空纸矣其针迹犹在张数女皆卒至娠女病而不言张氏有恨言将服药以损之药至采娘惊曰某若终当为男子母之所懐是也母异之而止采娘寻卒未逾月生一男子张氏哭女孩儿即啼哭罢即止及能言常戏弄之物乃采娘后身也因名曰叔子及长位至柱史【桂丛谈】
　　金梭蔡州丁氏女精于女工每七夕祷以酒果忽见流星坠筵中明日上有金梭自是巧思益进【秘阁闲话】武后七夕曽得金梭于庭乃宫人为之耳【席上辅谈】
　　天门开杂异书曰时有女子尚防七夕见家人出防望候天门开独在室中不出曰若合当见者虽暗室中亦应见之至夜深忽见天上门开云气赫奕因求富及长嫁而富家累钜万有贾客货其绢百疋去而船覆溺资货皆没其女子偶开后房见绢在其中但湿耳后贾客归女子曰绢归矣验之而信【唐夷坚録】
　　祭杼织染署七月七日祭杼【唐百官志】
　　金钿针中尚署七月七日进七孔金钿针【唐六典】
　　置酒前蜀王建子元膺是月七夕元膺召诸王大臣置酒而集王宗翰枢密使潘峭翰林学士毛文锡不至元膺怒曰集王不来峭与文锡教之耳【五代史】元膺以延巧之夕将请建宴于宫遂谋作乱事发元膺伏诛【五国故事】罗为天河状南唐后主李煜每七夕延巧必命红白罗百疋以昱为日宫天河之状一夕而罢乃散之【五国故事】作麴合药崔寔四民月令曰七月七日作麴合药丸及蜀漆丸暴经书及衣裳【初学记】
　　化生七夕俗以腊作婴儿浮水中以为戏为妇人女子之祥谓之化生本出于西域谓之摩防罗【岁时纪事】俗云摩喝乐
　　岭池鱼防武陵一孤山岭有池鱼鳖无不偹有其七月七日皆出防岭颠族类各别【黄闰武陵记】
　　中元
　　大庆月七月中元乃大庆之月【修行记】
