<!-- { "loadSidebar": true } -->
　　五道道士有五一天贞道士髙皇人之流也二神仙道士杜冲尹轨之例也三山居道士许由巢父之比也四出家道士宋伦彭谌之匹也五在家道士黄琼籛铿之伦也【三洞道科】
　　上座道士有上中下深于道多者名上座【老子立徳经】朱字鳯文明光映轩上座黄中序天贞【洞贞隠经】
　　三景凡遵三景称三景弟子已度三人付师友已从传授得称三景法师【太上入素贞经】
　　天师张陵字辅汉沛国丰人也本大儒晚学长生之道得九鼎丹经闻蜀中多名山乃入鸣鹄山着道书二十篇仙去【贞诰】张天师道陵隠龙虎山修三元黙朝之道得黄帝龙虎中丹之术丹成服之能分形散景天师自鄱阳入嵩髙山得隠身制命之术【集仙録】陵学道于蜀鹤鸣山时蜀中人鬼不分灾疾竞起感太山老君降授正一盟威法如分人鬼置二十四治至今民受其福有戒鬼坛见在【正一经】陵七试弟子与赵升王长三人皆白日冲天而去众弟子仰视之乆乃没于云霄也【神仙传】上清真符令玉女二人引陵与夫人雍氏于云台峯白日升天【仙鉴】陵将秘箓斩邪剑玉册玉印授子衡与雍氏上升【上】按一道陵而所载纷纷若此故知罔世惑众系风捕影谷永之説信矣
　　三师汉书曰张陵子衡为系师衡子鲁为嗣师号曰三师三人之妻为夫人皆云白日升天【笑道论】张镇南在北洞北石坛上烧香礼拜固伏而不起遂乃夜解明旦视之形如生此坛今犹存【真诰】衡以真人之法付系师与妻卢氏得道阳平山白日飞升【仙鉴】操西征鲁以手板画地成河兵不得渡使者以水师至岸鲁又以手板葢其河水中辄出髙峯兵不能进曹公遣使封之不固后脩谏白日乗龙升天【上】
　　米贼沛国张陵学道于蜀鹤鸣山游作道书自称太清元以惑百姓其来学者初名鬼卒受道者用金帛之物号为祭酒各领部众众多者名治头其供通限出五斗米故世号米贼道陵死子衡行其道衡死鲁复行之鲁母有姿色兼挟鬼道往来益州牧刘焉之家焉以鲁为督义司马住汉中焉死子璋立以鲁骄恣不顺尽杀鲁母家室鲁遂据汉中以鬼道化氏自号师君大都与张角相似雄据巴汉垂三十年曹操征鲁鲁走巴中弟卫横山下阳平城以拒之夜有野糜数千突壊卫营卫大惊惧以为大军见掩遂降阎圃説鲁降曹公或西归刘备鲁勃然曰宁为曹公作奴不为刘备上客遂委质曹公拜镇南将军【华阳志蜀魏志世语破邪论】
　　蛇噏张陵避丘社中得咒鬼之术书遂解使鬼法熹平末为蟒蛇所噏子衡奔出寻尸无所畏负清议之讥乃假设权方以素灵化之迹生縻鹄足置石崖顶谋事辨毕尅期发之到光和元年遣使告曰正月七日天师升都米民山獠蚁集阈外云台治民等稽首再拜言伏闻圣驾都臣等常辞防接尸尘方享九幽方夜衡入乆之乃出诡称曰吾旋驾晨华尔各还所治净心持行存师念道衡便密抽游罥鹤直冲虚空民獠愚戅佥言登仙贩死利生欺罔天地逆莫过此之甚也【李膺蜀记光辨惑论见梁明集】
　　谋乱后汉顺帝中有沛人张陵客游蜀土闻古老相传云昔汉髙祖应二十四气祭二十四山遂王有天下陵不度徳遂搆此谋杀牛祭祀二十四所置以土坛戴以草屋称二十四治治馆之兴始乎此也二十三所在于蜀地尹喜一所在于咸阳于是诳诱愚民招合凶党敛租税米谋为乱阶时被蛇吞逆舋弗作至孙张鲁祸乱方兴起于汉中【明槩决对传奕事】于时假托神言黄衣当王鲁因与张角相应合集部众并戴黄巾披道士之服数十万人自据汉中垂三十载后为曹公所破黄巾始灭【破邪论】张陵弃妇【见陵上】
　　夫国志等书去陵不逺其三张之伪接于耳目者当不诬也而道书依托诡説流传不悟焉悲夫
　　三张后魏之世嵩山道士冦谦之自谓遇太上老君云张陵去世无所师授授汝天师之位赐汝云中音铺科诫二十篇号曰并进汝宜宣吾新科清整道敎除去三张伪法租米钱税及男女合气之术大道清虚宁有斯事【什老志】道家方术以升仙为神因而诳惑偷润目下昔徐福欺妄分国于夷丹文成五利妖伪于汉世三张诡惑于西梁孙恩搔扰于东越此之巨蠧自古称诬【辨惑论】逐声颍川郤俭能辟谷饵茯苓甘陵甘始名善行气老而少容庐江左慈知补导之术并为军吏初俭至之所茯苓价暴贵数倍议郎安平李章学其辟谷食茯苓饮寒水水寒中泄利殆至殒命后始来众人无不鸱视狼顾呼吸吐纳军祭酒农董芬为之过差气闭不通良乆乃苏左慈到又竞受其补导之术至寺人严峻往从问受奄竖真无事于斯术也人之逐声乃至于是也【典论】招致世有方士吾王悉所招致甘陵有甘始庐江有左慈阳城有郄俭始能行气导引慈晓房中之术俭善辟谷悉号三百嵗本所以集之于魏国者诚恐斯人之徒接奸诡以欺众行妖慝以惑人故聚而禁之岂复欲观神仙于瀛洲求安期于边海释金辂而顾云舆弃文骥而求飞龙哉甘始者老而有少容自余术士咸共归之然始词繁寡实颇窃有怪言余尝密问其所行始言本师姓韩字世雅尝与师于南海作金投数万斤于海又言取鲤鱼一双令其一着药投沸膏中鲤奋尾鼓鳃其游行沈浮有若处渊其无药者已熟而可噉余问宁可试不言此药去此逾万里始不自行不能得也始若遭秦始皇汉武帝则复徐福栾大之徒矣桀纣殊世而齐恶奸人异代而等伪乃如此耶【辨道论】
　　术道相须张殖遇道士姜辨以六丁驱役之术授之谓曰术之与道相须而行道非术无以自致术非道无以延长若得术而不得道亦如欲适万里而足不行也术者虽万端隠见未除死箓固当栖心妙域注念丹华立功以助其外链魄以存其内内外齐一然后可适道可以长存也【仙传拾遗】
　　三毒毘陵道士李褐性偏急好陵侮人忽有贫士诣褐乞食褐不之与加以叱责弗顾数日有乗白马来者礼接之曰颇相记乎视其貌乃前之贫士也谓褐曰子知有寒山子邪答曰知曰即吾是矣吾始谓汝可敎今不可也修生之道除嗜去欲啬神抱和所以无累也内抑其心外检其身所以无过也先人后已知柔守谦所以安身也善推于人不善归诸身所以积徳也功不在大立之无怠过不在大去而不贰所以积功也然后内行充而外丹至可以冀道于髣髴耳子之三毒未剪以冠簪为饰可谓虎豹之鞟而犬豕之质也出门乗马而去竟不复见【上】
　　浊秽道家方术浊秽不清乃扣齿为天鼓咽唾为醴泉马屎为灵薪老鼠为芝药资此求道焉能得乎【辨惑论】唤妇女为朱门呼丈夫为玉柱口唾为玉液【破邪论】火仙外道名吉波头水仙外道名夷叔罗
　　阉人自黄老风浇容服亦变非道非俗谚号阉人善诅善骂古名鬼卒其救苦也则解发系颈以绳自防牛粪涂身互相鞭打其法律也若失符箓则倒衔手板逆风扫地杨枝百束自斫自负盗奏章也则匍匐灰狱背负水沤责罚尤重同奴之法罪谴衔伏比畜生之类【辨正】
　　观
　　楼观楼观者昔周康王大夫闗令尹喜所立也以其结草为楼因即为号周穆王西游秦文东猎并枉驾回轮亲崇道敎始皇建庙于楼南汉武立宫于观北晋宋谒板于今尚存【楼观碑】
　　玉梁汉武时玉笥山民感山之灵异或愆旱灾蝗祈之无不应乃相谓曰可置一观彰表灵迹构殿阙中梁一条邑民将竒材经数旬未获忽一夜震雷风烈达曙乃晴天降白玉梁一条可其尺度严安其上光彩莹目因号为玉梁观至魏武时遣使取之至其山门去观数里亭午之际雷霆大震烈殿脊化为白龙擘烟雾而去没观之东山下自玉梁飞去后其处莫能近之皆为猛兽毒蛇所逼【玉笥山録】
　　玉局成都玉局观相传永夀初老君与张道陵至此有局脚玉牀自地而出老君升坐为陵説南北斗经既去而座隠地中因成洞穴故以玉局名之【彭乗记】
　　阳平沙门号曰道人阳平呼为道士【僧顺三破论】凡有二十四治而阳平一治最为大者今道士上章及奏符厌皆称阳平重其本也以上清为洞灵宝为洞真三皇为洞神故曰三皇【蜀记】张守珪有役人将去自云阳平洞谪仙守珪曰洞府大小与人间城阙相类否对曰二十四化各有一大洞或方千里五百里三百里其中皆有日月飞精谓之伏晨之根下照洞中与世间无异其中皆有仙王仙官卿相辅佐如世之职司有得道之人及积功迁仙返生之士皆居其中以为民庶毎年三元大节诸天各有上真下游洞天以观其所为善恶人世生死兴废水旱风雨预闗于洞中焉龙神祠庙血食之司皆为洞府所统二十四化之外青城峨嵋益登慈母繁阳嶓冡皆亦有洞不在十大洞天三十六小洞天之数【仙拾】太清宫亳州真源县太清宫老君降生之宅也九井三侩俱存咸通中厐勋据徐州欲夺宫为营垒有黒气自九井中出昏曀一川勋党迷道自相踪践广明中黄巢将领欲焚其宫亦有黒雾遍川迷失行路刺史潘稠奏云自大冦犯阙之后羣凶诛殄以来大小冦逆前后一十八度欲犯太清宫或迷失道途或龙神示见终挫凶计宫城宴然清移真源县就宫安置【道敎灵验记】














　　天中记卷三十六
<子部,类书类,天中记>
　　钦定四库全书
　　天中记卷三十七
　　明　陈耀文　撰
　　经典
　　经经径也典常也如径路无所不通可常用也【释名】圣制圣人制作曰经贤人着述曰传因记训曰诂因章句曰注【愽物志书钞】贤者著述曰记曰章句曰解曰论曰读【御覧】
　　五经作法五经运之天地稽之图象质于三王施之四海也【春秋演孔图】
　　羣言之祖三极彛训其书言经经也者恒久之至道不刋之鸿教也易张十翼书标观诗列四始礼正五经春秋五例义既极乎情性辞亦匠于文理可谓太山徧河润千里者也赞曰性灵镕匠文章奥府渊哉铄乎羣言之祖【文心雕龙】
　　道艺之渊正经为道艺之渊海子书为増深之川流犹景星之佐三辰林薄之禆乔岳者也【抱朴子】
　　文章之府诗之雅颂书之典谟文质足以相副玩之若近防之若逺浩乎文章之渊府也【子】
　　经海夫五经则四海也传记则四渎也诸子则泾渭也至于百川沟洫畎浍茍能通阴阳之气逹水泉之流以四海为归者皆益也【杨泉物理论】
　　府藏五经为府藏杂艺为庖厨【髙彪集】
　　庖厨六经为庖百家为异馔也【传干与蘓文师书】
　　琴筝退隠之士三坟为金玉五典为琴筝讲肆为钟皷百家为笙簧【抱朴子】
　　嘉论林薮易一曰连山二曰归藏三曰周易连山八万言归藏四千三百言古文尚书旧有四十五卷为十八篇古秩礼记有五十六卷古论语有一十一卷古孝经一卷二十章千八百七十二字今异者四百余字葢嘉论之林薮文义之渊海也【桓谭防论】
　　莫立君臣设尊卑杜将渐防未萌莫乎礼哀王道伤时政莫过乎诗导阴阳示悔吝莫过乎易明善恶知废兴吐辞令莫过乎春秋量逺近赋九州莫过乎尚书知人情动风俗莫过乎乐治刑名审法术莫过乎商韩载百王纪治乱莫过乎史汉式轲之徒溷淆其间世人见其才易登其意易过于是家着一书人书一法雅人君子投笔砚而髙视【蘓子】
