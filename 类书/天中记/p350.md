<!-- { "loadSidebar": true } -->
　　羖羊之裘赵简子敝车瘦马衣羖羊之裘其宰曰车新则安马肥则疾狐裘则温君宜改之【上】
　　出裘与寒景公时雪三日公披狐白之裘曰怪哉雪三日不寒晏子曰古之贤君饱而知人饥温而知人寒今君不知也公乃命出裘以与寒者发粟以与饥者【晏子】
　　反裘负刍晏子至中升赌冠反裘负刍者晏子曰子何者对曰我越石父也不免冻饿为人仆三年晏子觧左赎之也【上】
　　赐裘不受景公赐晏子狐白裘其贾千金晏子辞而不受三反曰君服之上而使婴服之下不可以为教【上】狗号羊鸣林既衣韦衣而朝齐景公公曰此君子服耶既作色曰服何足以端士行如君言衣狗裘当狗号羊裘当羊鸣乎今君衣狐意得无变乎【説】
　　麛裘孔子始用于鲁鲁人谤之曰麛裘而韠投之无戾韠而麛裘投之无邮用三年男行乎途左女行乎途右物之遗者民莫之举【吕覧】
　　皮裘负薪延陵季子适见路有遗金当夏五月有披裘而薪者季子呼取金薪者曰吾五月披裘而负薪岂取金者哉【吴越春秋】
　　爱毛魏文侯出游见反裘负刍者问之对曰爱毛也文侯曰尔不知皮尽而毛无所附也明年东阳上计其布十倍大夫贺之文侯曰民不増而税倍亦何异反裘负刍者厚取于下则上下不安此自危之道也子何用贺之乎【新序】
　　得狐白裘秦昭王囚孟尝君欲杀之孟尝君使人抵昭王幸姫求觧姫曰妾愿得君狐白裘此时孟尝君有一狐白裘值千金天下无双入秦献之昭王更无他裘孟尝君患之客最下坐为狗盗者臣能得狐白裘乃夜为狗盗以入秦宫藏中取所献裘奉姫姫为言于王王释孟尝君【史记】
　　委裘贾谊上书諌文帝曰天下咸知陛下之义卧赤子天下之上而安植遗腹朝委而天下不乱【汉书】服处曰言天下安虽赤子遗腹在位犹不危也孟康曰委裘若容衣太子未坐朝事先帝裘衣也
　　赐貂东平王苍来朝章帝以王触寒渉道赐乘舆貂裘【东观汉记】
　　服羊裘马援叹曰殖货财产贵其能施赈也不能守钱虏耳乃尽散以班昆弟故旧身服羊裘皮袴【后汉】
　　披裘泽中严光世祖时游学及世祖即位乃变名隠身不见帝思其贤乃令以物色访之后齐国上言曰有男子披羊裘钓泽中帝令赍纁聘之三聘而后至【上】着氊裘刘虞为函州刺史常着氊裘【谢承后汉书】
　　觧裘覆之高文惠为刺奸令史夙夜匪懈至拥袍文书而窹寐大祖常张微出观察诸吏见而哀之徐觧裘覆之而去【魏氏春秋】
　　子裘陆逊破曹休上为羣僚大防酒与逊对舞觧所着子裘赐逊【吴志】
　　盗御裘赵王伦字子彛初封琅邪郡王坐使散骑将刘缉买工所将盗御裘廷尉杜友正缉弃市纶当与缉同罪有司奏伦爵重属亲可不坐諌议大夫刘毅駮曰王法赏罚不阿贵贱然后可以齐礼制而明典刑也伦知裘非常蔽不语吏与缉同罪【晋书】
　　着裘走脱歩熊字叔罴好学兼术数赵王伦辟熊熊言伦死不乆不足应有人告伦伦怒遣兵围之熊使诸生着巳裘南走围者皆奔之熊密从北道走得脱【王隠晋书】遗母桓杀罗企生先是以羔裘遗企生所生母氏及企生遇害即日焚裘
　　鹤氅王恭裳披鹤裘氅渉雪行孟旭曰此神仙中人也故裘赐老王敦叅军挚瞻见敦以故坏裘赐老外部都督曰此裘虽故不如与卜吏敦曰何故瞻曰上服赐下貂蝉亦可赐下乎【上】
　　雉头裘大司马程据上雉头裘一领诏曰据此裘非常衣服清费功用其于殿前烧之勅内外有造异服诏罪之【晋咸宁起居注】
　　孔雀裘文帝制孔雀毛裘【齐书】文惠太子性奢侈制珍玩之物织孔雀毛为裘光采金翠过于雉头逺矣【上】青鼠裘唐邕字道和少明敏有治世才斛律金启太后曰唐邕强干一人当千题祖乃觧所服青防皮裘赐之云意在与卿共【北齐】
　　盛暑重裘汲乘盛暑重裘重茵使人扇之恚不清凉斩扇者军中谓之语曰仕为将军何可羞六月重茵披狐裘不识寒暑防人头【赵书】
　　羽裘少昊氏都于曲阜鞬鞮毛人献其羽裘【田休子】鹿裘尧之王天下也冬则鹿裘夏则葛絺【韩子】
　　珍裘渠搜之人服夏禹之德献其珍裘毛出五采光曜五色【田休子】
　　褐裘夏禹时渠搜国来献□裘也【帝王世纪】
　　裘有尾齐有盗狗子与胡跪子相夸盗狗子曰吾父之裘独有尾胡跪子曰吾父冬夏独有一足袴【韩子】
　　补淳于髠见邹忌曰狐裘虽不可补以黄犬之皮忌曰诺谨受教请择君子无杂小人其间【春秋后语】
　　送黒貂裘苏春説李兑兑送秦黒貂裘黄衣百镒【战国策】黒貂裘苏秦诣秦王上书十上而説不行黒貂之裘黄金百镒尽形容枯槁及归妻不下机嫂不为炊【上】吉光裘汉武帝大汉三年西国献吉光裘色黄盖神马之类入水不沉入火不灼【十洲记】
　　鹔鹴裘司马相如初与卓文君还成都居贫愁懑以所服鹔鹴裘就市人阳昌贯酒与文君为欢【西京杂记】
　　青羔裘成帝好蹴踘羣臣以蹴踘为劳体非至尊所宜帝曰朕好之可择似而不劳者奏之刘向作弹棊以献帝大悦赐青羔裘紫丝履服以朝觐【上】
　　白裘反衣杨兴谓史高曰将军所举不过门下賔客富人而列士不举是有狐白之裘而反衣也【汉书】
　　锦裘魏武与杨彪书曰今赠足下锦裘二领
　　布衣貂裘管宁自防安至孝每祭祀未尝不伏地流涕恒着布衣貂裘
　　鼲子裘魏文与孙权书曰今因赵咨致文马一匹鼲子裘一领
　　鸣皷撒裘魏朗字少英为郡功曹佐正旦掾吏顾龛被裘以加朝服朗以裘非臣服龛不敬勅卒撤去龛恚而不听朗右手鸣鼓左手撒裘以闻府君喜朗遂退龛以朗代之朗辞病不就【防稽典畧】
　　畏寒乞裘谢万就安乞裘云畏寒答曰君妾与语正欲以为豪具耳若畏寒无复胜绵者以三十斤绵与万【语林】鹄氅谢万与安共谐简文万来无衣帻可前简文曰俱但前不须衣帻即呼使入万着白纶巾鹄氅裘履板而前共谈移日大器重之【世説】
　　与狐议裘挟夫私计以论公政犹与狐议裘无时而可也【潜论】
　　着裘衣覆古者着裘于内而以缯衣覆之乃加以朝服防之时祖其朝服见裘里覆衣谓之禓禓之言露可见之辞所以示美呈好而为饰加以朝服谓之祖谓之禓大裘不覆反本以其质也【五经要义】
　　黼裘诸侯黼裘以誓田杂羔狐为黼文也【上】
　　千镒之裘或谓孟尝君曰太庙之掾非一水之枝也千镒之裘非一狐之皮也【战国防】
　　名裘毛氏国出名裘去朔方七千里【外国图】
　　与狐谋为千金之裘而与狐谋之其皮不可得也【符子】粹白之裘天下无粹白之狐而有粹白之裘取之于众白也【吕覧】
　　狐裘负笼夫夏日之不披裘者非爱之也暖有余于身也裘与蓑孰急见则裘不用上堂则蓑不御此代为帝者白狐之裘天子之披也而在朝堂然为狐计者不若走于泽披羊裘而赁固其事也狐裘而负笼甚可怪也哉【淮南子】
　　袴
　　胫衣袴胫衣也【説文】袴跨也两股各跨别也留幕冀州所名大褶下至者也留牢也幕络也言牢落在衣表也【释名】
　　倒顿齐鲁之间袴谓之褰或谓之襱闗西谓之袴大袴谓之倒顿小袴谓之芙蓉衫楚通语也【方言】
　　置儿袴中屠岸贾攻赵朔朔妻晋成公姊有遗腹公宫匿之生男屠岸贾索于宫中夫人置儿袴中祝曰赵宗若灭即号若不灭即无声乃索儿竟无声【史记】
　　凿新为孔郑人卜子使妻为袴曰冩吾故袴妻因凿新袴为孔【韩子】
　　经冬无袴孟尝君食客三千人上客食肉中客食鱼下客食菜冯暖经冬无袴靣有饥色【列士传】
　　俛出袴下淮隂屠中少年有侮韩信者众辱之曰信能刺我不能出我袴下于是信熟视之俛出袴下蒲伏一市皆笑信以为怯【汉书】
　　溺袴周仁为人隂重不泄当衣补衣溺袴甚为不洁清以是得幸景帝
　　大袴昌邑王贺衣短衣大袴【上】
　　褒衣大祒朱琅琊郡功曹官属多褒衣大祒谓大袴也【上】
　　穷袴多带昭帝上官后霍光外孙光欲后檀宠有于帝体不安左右及医皆阿意言宜内宫人使令皆为穷袴多其带后宫无进者【上】
　　锦袴更始所爵多羣小被服威仪不以衣冠或绣靣衣锦袴【东观汉记】
　　皮袴马援田牧至有牛马羊数千头尽散昆弟故旧身衣羊裘皮袴【后汉书】
　　韦袴祭遵赏赐与士共之家无私财身衣韦袴【上】曹掾无袴吴良字大仪齐国临淄人以清白守正称为郡议曹掾正旦掾吏入贺明下掾王望举觞上夀曰齐郡遭离盗贼今明府视事五年家给人足良跪曰门下掾侫謟明府勿受其觞盗贼未尽人庶困之今良为议曹掾尚无袴望曰议曹隋窳自无袴宁足为不家给人足耶太守曰此生言是赐良鳆鱼百枚【上】
　　冬无袴秦防清亷不受礼赂家贫衣服单露乡人歌之曰冬无袴有秦防【谢承后汉书】
　　贫无袴贾逵居贫无袴过其妻兄栁孚家宿其明无何着孚袴去时人谓为通逹【魏畧】
　　道还取袴许允闻李丰寺被收欲徃见大将军已出门遑不定中道还取袴丰等已收讫大将军闻允前遽怪之曰我自收丰等不知士大夫何为忽忽乎【上】布袴絮巾赵防避难至北海着布袴絮中在市中卖饼坏裳为袴刘穆之坏布裳为袴徃见武帝谓曰我中始举大义须一军中甚急谁堪其选穆之曰无见逾者帝笑曰卿能自屈吾事济矣【宋书】
　　緑丝布袴周刘题将之寻阳朝贤毕祖道题悬帛十疋约曰检衣来者以赏之众人竞改常服不过短长之间题曰将有甚于此矣既而正緑丝布袴轩昻而至折而取帛【梁书】
　　碧丝布袴元帝愍怀太子眤狎羣下好着微服常入朝见服中着碧丝布袴抠衣元帝见之帝大怪遣尚书周中正责之【上】
　　青绞罗袴王裕之常使二老妇女戴五条辨着青绞罗袴饰以朱彩【上】
　　作赐冻安成王秀为郢州冬月常作以赐冻者裂裙为袴何防永元中雀景惠围城人间无薪防悉伐园树以赡亲党景惠性好侠义欲交防防不顾之至是乃逼召防防裂裙衣为袴徃赴其军终日谈説不及军事其语黙之迹如此【上】
　　藏刀袴中丞相司马任胄主簿李世林都督郑仲礼房子逺等潜谋害神武自魏氏旧俗以正月十五日夜为打簇戱能中者即时赏帛胄令仲礼藏刀于袴中因神武临观谋窃发后败【北齐】
　　见贫遗袴孙畧冬日见贫士脱袴遗之【高士论】
　　绫罗袴武帝尝降王武子婢子百余人皆绫罗袴裙手擎饮食【世説】
　　袴待功昭侯使人藏袴侍者曰君上不以赐左右而藏之昭侯曰吾闻明主爱一嚬一笑有为嚬而嚬有为笑而笑今袴岂特嚬笑哉吾必待有功者故藏之【韩子】锦裁为袴孙兴公道曹辅佐才云白地明光锦裁为负板袴非无文防然酷无裁制【郭子】
　　文袴出郊谢仁祖年少时喜着刺文袴出郊郭外其叔父诮责之仁祖于是自改遂为名流【俗説】
　　直幅无杀晋中兴作袴者直幅为口无杀不大夫裁也王敦之微【搜神记】
　　柸文绮袴皇太子纳妃有降直文罗袴七防柸文绮袴【东宫旧事】
　　都尉布袴中朔字元游苍梧人为九真都尉布布袴乡邑欢慕之【广州光贺传】
　　披袴体兼司徒员外散骑常侍谢祭应着绛袴而祭披袴不以贯足有常体【蔡廊弹事】
