<!-- { "loadSidebar": true } -->
　　景星鳯鸟李渤字濬之与兄渉偕隠庐山更渉少室元和初以右拾遗召不拜洛阳令韩愈遗书曰有诏河南敦谕拾遗公朝廷士引颈东望若景星鳯鸟始见争先覩之为快想冠帯就车恵然肯来利加于时名垂将来踊跃懐企顷刻以兾【上】
　　泰山北斗昔孟轲拒杨墨去孔子才二百年愈排二家乃去千余岁拨衰反正功与齐而力倍之所以过况雄为不少矣自愈没其言大行学者仰之如泰山北斗云【上】
　　思其风烈裴度退然才中人而神观迈爽操守坚正善占对既有功名震四夷使外国者其君长必问度年今几状貌孰似天下用否其威誉徳业比郭汾阳而用不用常为天下重轻事四朝以全徳始终及殁天下莫不思其风烈【上】
　　佳壻独孤郁权相之子壻也歴掌内外纶诰有美名宪宗叹曰我女壻不如徳舆女壻【国史补】五年召充翰林学士郁以妇公辞内职宪宗曰徳舆乃有此佳壻【旧唐】城下水陆鸿渐名羽少事竟陵禅师师去世作寄情歌云不羡黄金垒不羡白玉杯不羡朝入省不羡暮入台千羡万羡西江水曽向竟陵城下来【国史补载】
　　刘九经宣州当涂隠居山岩有僧名彦范俗姓刘虽为沙门而通儒学邑人呼为刘九经执经受业者数十人年八十犹强健能饮穆兵部防事之最谨有得其遗彦范书云某偶忝名宦皆因善诱自居班列终日尘屑却思昔岁临清涧荫长松接侍座下获闻微言未知何时复遂此事遥瞻水中月岭上云但驰攀想而已和尚薄于滋味深于酒徳所食仅同婴儿所饮或如少壮常恐尊体有所不安中夜思之实懐忧恋其诚切如此日月之下称门人姓名状和尚前【语林】
　　爵禄尽受上元瓦官寺僧守亮通周易李卫公镇浙西以南朝旧寺多名僧求知易者帖下诸寺令择送至府守亮请行既至公初见未之敬及与言论分条析理出没幽公凡欲质疑亮已演其意公不觉前席命甘露寺设馆舍自于府中陈讲席命从事以下皆横经聴之逾年方毕既而请再讲讲将半亟请归甘露既至命浴浴毕整巾白公云大限今至不及回辞言讫而终公闻惊异明日率宾客致祭适有南海使送西国异香公于龛前焚之其烟如穿屋而上观者悲敬公自草祭文谓举世官爵俸禄皆加于亮亮尽受之可以无愧【语林】勤三事李袭誉好冩书谓子孙曰吾近京城有赐田十顷耕之可以充食河内有赐桑千株蚕之可以充衣江东所冩之书读之可以求官吾没之后尔曹但勤此三事何羡于人【读世説】
　　画像书室承晖贞祐初拜尚书右丞妻子留沧州沧州破妻子皆死宣宗迁汴与皇太子留守中都元兵至中都不守仰药死晖生而贵富居家寒素常置司马光苏轼像于书室曰吾师司马而友苏公【金史】
　　任诞
　　荒子产相郑有兄曰公孙朝有弟曰公孙穆朝好酒穆好色朝之室也聚酒千钟积麴成封望门百歩糟浆之气逆于人鼻方其荒于酒也不知世道之安危人事之悔吝室内之有无九族之亲疎存亡之哀乐也虽水火兵刃交于前弗知也穆之后庭比房数十皆择稚齿婑者以盈之方其于色也屏亲昵絶交防逃于后庭以昼足夜三月一出意犹未惬乡有处子之娥姣者必贿而招之媒而挑之弗获而后己子产以为戚造邓析谋之析曰子奚不喻以性命之重诱以礼义之尊乎子产用析之言因间以谒而告之朝穆曰凡生之难遇而死之易及以难遇之生俟易及之死可孰念哉且若以治国之能夸物失善治外者物未必治而身交苦善治内者物未必礼而好交逸若欲以彼术而教我哉子产忙然无以应之【列杨朱】
　　何贪须臾庄周病剧弟子对之泣应曰我今死则谁先更百年生则谁后必不得免何贪于须臾【桓谭新论】
　　天下无偶戴良字叔鸾少诞节母憙驴鸣良常学之以娯乐焉及母卒兄伯鸾居庐啜粥非礼不行良独食肉饮酒哀至乃哭而二人俱有毁容或问良曰子之居丧礼乎良曰然礼所以制情佚也情茍不佚何礼之论夫食防不甘故致毁容之实若味不存口食之可也论者不能夺之良才既髙达而论议尚竒多骇流俗同郡人季孝问曰子自视天下孰可为比良曰我若仲尼长东鲁大禹出西羗独歩天下谁与为偶【后汉】
　　化土为壶郑泉字文渊陈邑人博学有竒志而性耆酒其闲居每曰愿得美酒满五百斛船以四时甘脆置两头反覆没饮之惫即住而啖肴膳酒有斗升减随即益之不亦快乎临卒谓同曰必我陶家之侧庶百岁之后化而成土幸见取为酒壶实获我心矣【呉书】
　　醉眠妇侧阮公隣家妇有美色当垆酤酒阮与王安豊常从妇饮酒阮醉便眠其妇侧夫始殊疑之伺察终无他意【世説】
　　哭邻女阮籍邻家处子有才色未嫁而卒籍与无亲生不相识徃哭尽哀而去其达而无检皆此也【王隠晋书】求步兵歩兵校尉缺厨中有贮酒数百斛阮籍乃求为歩兵校尉【世説】
　　毋终饮酒阮籍性至孝母将死正与人围碁对者求止籍与决赌既而饮酒二十举声一号吐血数升及将食一蒸豚饮二斗酒然后临诀直言穷矣举声一号因又吐血数升毁瘠骨立殆致防性裴楷徃吊之籍散发箕踞醉而直视楷吊喭毕便去【晋书】籍遭母丧在晋文王坐进酒肉司何曽亦在坐曰明公方以孝治天下而阮籍以重丧显于公坐饮酒食肉宜流之海外以正风教文王曰嗣宗毁顿如此君不能共忧之何谓且有疾而饮酒食肉固丧礼也籍饮噉不辍神色自若【世説】魏晋之间有被发夷傲之事皆死忘生之人反谓行礼者籍为之也【于宝晋纪】
　　通达魏末阮籍嗜酒荒放露头散髪祼箕踞其后贵防子弟阮瞻王澄谢鲲胡母辅之之徒皆祖述于籍谓得大道之本故去巾帻脱衣服露丑恶同禽兽甚者名之为通次者名之为达也【王隠晋书】
　　穷途辄哭阮籍时率意独驾不由径路车迹所穷輙恸哭而反尝登广武观楚汉战处叹曰时无英雄使竖子成名【晋书】
　　遗形骸刘伶字伯伦放情肆志常以细宇宙齐万物为心与阮籍嵇康相遇欣然神觧携手入林初不以家产有无介意常乗鹿车携一壶酒使人荷锸而随之谓曰死便埋我其遗形骸如此【上】
　　裸形刘伶恒纵酒放达或脱衣祼形在屋中客有诣者见而讥之伶笑曰吾以天地为宅舍以屋宇为防衣诸君自不当入我防中又【阙】　　其自任若是【邓粲晋纪】作达阮浑字长成风气【阙】　似父亦欲作达歩兵曰仲容已预之卿不得复尔【世説】
　　围酌诸阮皆能饮酒仲容至宗人闲共集不复用常桮一酌以大瓮盛酒围坐相向大酌时有羣猪来饮直接去土便共饮之【上】
　　名教乐地王平子【澄】胡母辅之【彦国】诸人皆以任放为达或有祼体者乐广笑曰名教中自有乐地何为乃尔【上】字父胡母谦之字子光才学不及父而傲纵过之至酣醉常呼其父字辅之亦不以介意谈者以为狂辅之正酣饮谦之闚而厉声曰彦国年老不得为尔将令我尻背东壁辅之欢笑呼入与共饮其所为如此【晋书】
　　贻戚胡母彦国至湘州尔时三伏中彦国坐正衙摇扇视事其子子光从容顾语曰彦国复何为自贻伊戚八达光逸字孟祖以世难避乱渡江依胡母辅之初至属辅之与谢鲲阮放毕车羊曼桓彛阮孚散发祼袒闭室酣饮已累日逸将排戸入守者不聴逸便于户外脱衣露头于狗窦中窥之而大呌辅之惊曰他人决不能尔必我孟祖也遽呼入遂与饮不舍昼夜时人谓之八达【晋书】
　　江东步兵张季鹰【翰】纵任不拘时人号为江东歩兵或谓之曰卿乃可纵适一时独不为身后名邪荅曰使我有身后名不如即时一桮酒【世説】
　　不识寄载贺司空入洛赴命为太孙舍人经呉阊门在船中弹琴张季鹰本不相识先在金阊亭闻甚清下船就贺因共语便大相知説问贺卿欲何之贺曰入洛赴命正尔进路张曰吾亦有事北京因路寄载便与贺同发初不告家家追问廼知【上】
　　金貂换酒阮孚字遥集渡江为安东参军被髪饮酒不以王务婴心时元帝既用申韩以救世而率之徒未能无也虽然不以事任处之孚端拱啸咏以乐当年尝以金貂换酒为所司弹劾帝宥之【上】
　　露丑王导与周顗及朝士诣尚书纪瞻观伎瞻有爱妾能为新声觊于众中欲通其妾露其丑秽顔无怍色有奏免顗官诏特原之【邓灿晋纪】
　　方外司马谢奕字无奕与桓温善温辟为安西司马犹推布衣好在温坐岸防笑咏无异常日桓温曰我方外司马奕每因酒无复朝廷礼常逼温饮温走入南康主门避之主曰君若无狂司马我何由得相见奕遂携酒就聴事引温一兵帅共饮曰失亦老兵得亦老兵亦何所在温不之责【晋书】
　　游肆刘尹云孙承公狂士少诞任不覉家于会稽性好山水及求鄞县遗心细务纵意防肆名阜胜川靡不歴览每至一处赏翫累日或回至半路却返【中兴书】
　　白羊肉美罗友作荆州从事桓温为王洽集别友进坐良乆辞出温曰卿向欲咨事何以便去答曰友闻白羊肉美一生未曽得吃故冒求前耳无事可咨今已饱不复须驻了无惭色【世説】
　　乗醉吊王忱字元达性任达不拘末年尤嗜酒一饮连月不醒或祼体而防每叹三日不饮便觉形神不相亲妇父常有惨忱乗醉吊之妇父恸哭忱与宾客十许人连臂被髪祼身而入绕之三匝而出其所行多此【晋书】自娯谢安爱好声律朞功之不废妓乐衣冠效之遂以成俗王坦之非而苦諌之安遗坦之书曰知君思相爱惜之至仆所求者声谓称情义无所不可为聊复以自娯耳若絜轨迹崇世教非所拟议亦非所屑常谓君粗得鄙趣者犹未悟之濠上邪故知莫逆未易为人坦之答曰具君雅防此是诚心而行独徃之美然恐非大雅中庸之谓吾子少立徳行体议淹允加以令地优防自居佥曰之谈咸以清逺相许至于此事实有疑焉公私二三莫见其可以此为濠上悟之者得无鲜乎且天下之宝故为天下所惜天下之非何为不可以天下为心乎想君幸复三思书徃反数四安竟不从【坦之传】安又于土山营墅楼舘林竹甚盛每携中外子侄徃来防集肴馔亦屡费百金世颇以此讥焉而安殊不以屑意【安传】称名士王孝伯【恭】言名士不必须竒才但使常得无事痛饮酒熟读离骚便可称名士【世説】
　　为情死王长史【廞】登茅山大恸哭曰琅邪王伯舆终当为情死【上】
　　酒肆挽歌文帝尝召顔延之传诏频日寻覔不值文帝曰但酒店中求之自当得也传诏依防访覔果见延之在酒肆躶身自挽歌了不应对他日醉醒乃徃【谢绰宋拾遗録】游行经旬谢灵运以文帝不甚任遇意不平多称疾不朝直穿池植援种竹树重驱课公役无复期度出郭防行戒一百六七十里经旬不归既无表闻又不请急赐假东归与族弟惠连何长瑜荀雍羊璿之以文章赏会共为山泽之防时人谓之四友灵运因祖父之资生业甚厚奴僮既众门生数百凿山浚湖功役无已寻山渉岭必造险峻岩嶂数十重莫不备尽登蹑常着木屐上山则去其前齿下山去其后齿尝自始宁南山伐木开径直至临海从者数百临海大守惊骇谓为山贼知是灵运乃安【宋书】
　　好猎王僧达为宣城太守性好防猎而山郡无事僧达肆意驰骋或五日三日方归受辞辩讼多在猎所人或逢不识间府君所在僧达且曰在此【南史】
