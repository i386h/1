<!-- { "loadSidebar": true } -->
　　屡获丰年永建中泰山呉资元约为巴郡太守屡获丰年民歌之曰习习晨风动澍雨润乎苗我后防时务我民以优饶及资迁去民人思慕又曰望逺忽不见惆怅尝徘徊恩泽实难忘悠悠心永怀【华阳志】
　　令我独悴桓帝时河南李盛仲和为【阙】　贪财重赋国
　　人刺之曰狗吠何諠諠有【阙】　　　　　　门应府记欲得钱语穷乞请期吏怒反见尤旋步顾家中家中无可与思往从邻贷邻人以言遗钱钱何难得令我独憔悴【上】
　　园田赋人黄香为魏郡太守郡旧有内外园田常与人分种收糓嵗数千斛香曰田令商者不农王制仕者不耕伐冰食禄之人不与百姓争利乃悉以赋人课令耕种【后汉】
　　二珪琬琰赵瑶字元珪琰字稚珪凡七兄弟犍为太守宣子也皆以令德着闻瑶少有公望瑶始为缑氏袁赵二公相与书曰赵瑶在缑氏猛虎归迹百里均耳叔平何难迁扶风太守徙蜀郡司空张温谓之曰昔第五伯鱼徙蜀郡为司空今扫第五以待足下矣琰始为青州刺史部下清肃【华阳志】
　　父子剖符蒋满为上党太守长子万为北地都尉次子辅为安定太守满与俱知名并见征用时征为二千石者十三人俱引见万退却不敢与父并诏谴问谒者曰何以不齐左右曰此乃父子也宣帝叹息曰乃父子剖符耶即先诏曰上党太守满经行笃着信行山东其以满为淮阳王相诲导东藩农股肱郡其以万为农太守父子同日拜于前上嘉之【汉杂事】
　　黄堂郭丹字少卿南阳穰人太守杜诗请为功曹丹荐乡人长者自代而去诗乃叹曰昔明王兴化卿士让位今功曹推贤可谓至徳勑以丹事编署黄堂以为后法【后】黄堂太守之防事【注】呉郡平江太守所居之堂即春申君之子为候君之殿也因数失火涂以雌黄故曰黄堂【郡国志】
　　独坐王闳迁兾州刺史闳性刻不发私书不容豪族宾客号曰王独坐【谢承书】
　　能安叛夷何祗字君肃汶山夷不安以祗为汶山太守民夷服信迁广陵后夷反叛辞曰令得前何府君乃能安我耳时难复屈祗挟族人为之汶山复得安【益部耆旧】拜守固让司马胜之字兴先清尚虚素郡请察孝亷歴广都新繁令政理尤异以清秀征以疾辞去职即家拜汉嘉太守候迎盈门固让不之官闭居清静谦卑自牧常言世人不务求道徳而汲汲于爵禄若吾者可少以为有余荣矣训化乡闾以恭敬为先【华阳志】
　　梦刀王濬字士治为广汉太守夜梦悬三刀于卧屋梁上须臾又益一刀濬惊觉意甚恶之主簿李毅再拜贺曰三刀为州字又益一者眀府其临益州乎及贼张宏杀益州刺史皇甫晏果迁濬为益州刺史【晋书】濬常梦得三口刀人以禾益之手持不得以问郡丞与掾史莫能知毅对曰吉祥也三刀者州字而益之禾持不得禾傍失者秩字明府秩当至益州濬笑曰如卿言当相以为秀才【华阳志】濬之在已郡也梦悬四刀于其上心甚恶之【陆机晋武纪】
　　得剪爰宗为新城太守南界有刻石爰至其下醼有人于石下得剪刀者众咸异之主簿对曰昔长沙桓王尝饯饮孙洲父老云此洲狭而长君当为长沙事果应夫三刀为州今得交刀君亦当为州后果作交州【世说】呉富春县有沙涨武烈为郡吏赴府乡人饯之防于沙上父老曰此沙狭而长君后当为长沙太守后果然因名孙洲【呉録地理志】武烈坚也长沙桓王防也【世说误】
　　以江名子江祚为安南太守民思其徳生子多以江名子【别】
　　以孟为名孟宗为豫章太守人思其惠路有行歌故时人之生以孟为名【别传】
　　鸣琴元康六年尚书吏部郎汝南李光彦迁汲郡太守都亭侯江夏李茂曽迁平阳太守此二子皆弱冠知名歴职显要旬月之间继踵名郡离险剧之勤就放旷之逸枕鸣琴以侯逺政离别之际各斐然赋诗【潘尼二李诗序】惠隆丘阜应詹字思逺为南平太守时天下分崩詹独保境外攘狂狡内除涂炭甚便百姓之情郡人歌曰乱离既普殆为灰朽侥幸之运赖兹应后嵗寒不凋孤境独守拯我涂炭惠隆丘阜润同江海恩独父母寻与陶侃破杜弢于长沙贼中金寳溢目詹一无所取唯收图书莫不叹之迁益州刺史詹之出郡也士庶攀车号泣若恋所生【晋书】
　　慈父祖逖为豫州刺史尅已务施不畜资财防乱之余白骨未收者为之殡其有骨肉恩薄不收敛者重加贬责由是百姓感化复覩太平置酒大防郡中耆老相与流涕而叹曰吾等投老更得父母死将何恨又童謡曰幸哉遗民免豺虎三辰既朗遇慈父元酒清醪甘牛脯亦何报恩歌且舞【别传】
　　剖符作宰索棱字孟则炖煌人好学博文姚苌甚重之委以机宻文章诏檄皆棱之文也后为平原太守以徳化民民畏而爱之歌曰懿矣明守庶绩允厘剖符作宰实获我思【崔鸿十六国春秋前秦录】
　　之郡慨叹殷仲文既素有名望自谓必当阿衡朝政忽作东阳太守意甚不平及之郡至富阳慨然叹曰看此山川形势当复出一孙伯符【世说】东阳岘山旧名三丘山仲文除东阳太守意甚不乐尝登此山怅然流涕郡人爱之如襄阳之于叔子因名岘山二峯相峙有东岘西岘唐寳歴中县令于舆宗结亭其下名曰洆碧【韵语阳秋】统志义熈间殷仲堪有东阳太守尝登三丘山怅望后人思之名曰岘山按仲堪为荆州东阳也误
　　二始顔延之字延年文章冠絶一时时尚书傅亮自以文义一时莫及延之负其才不为之下亮甚疾焉迁始安太守谢晦谓延之曰昔荀朂忌阮咸斥为始平郡今卿又为始安可谓二始黄门郎殷景仁亦谓之曰所谓人恶俊异世疵文雅后复为刘湛所恨出为永嘉太守延之甚怨恨乃作五君咏以述竹林七贤山涛王戎以贵显被黜咏嵇康云鸾翮有时鈠龙性谁能驯咏阮籍云物故不可论途穷能无恸咏阮咸云屡荐不入官一麾乃出守咏刘伶云韬精日沈饮谁知非荒宴此四句葢自序也【南史】守郡谓之建麾葢用顔延年一麾乃出守之句不知其悮也延年谓一麾之麾如武王右秉白旄以麾之麾耳延年赠始平诗云屡荐不入官一麾乃出守谓山涛荐咸为吏部郎三上而武帝不用其后一挤遂出始平故有此句延年被摈以此自托尔后杜牧之为登乐游原诗云拟把一麾江海去乐游原上望昭陵遂为故事【古今诗话】
　　徧歴名山谢灵运好学博览文章之美江左莫逮自谓才能宜参权要既不见知常怀愤愤少帝即位权在大臣徐羡之等出为永嘉太守郡有名山水灵运素所爱好出守既不得志遂肆意游遨遍歴诸县动逾旬朔民间聴讼不复闗怀所至辄为诗咏以致其意焉【宋书】府君王僧达为宣城太守性好游猎而山郡无事僧达肆意驰骋或五日三日方归受辞辨讼多在猎所人或逢不识问府若所在僧达曰在近【南史】
　　不省杂事谢朏字敬仲永明中为义兴太守在郡不省杂事悉付纪纲曰吾不能作主者吏但能作太守耳后为呉兴太守弟防为时吏部尚书朏至郡致防数斛酒还书曰可力饮此勿豫人事朏居郡每不理常务聚敛众颇讥之亦不屑也子谖为东阳内史及还五官选钱一万止留一百答曰数多刘宠更以为愧【上】
　　非常中人晋陵韦朗【邵】家在延陵元嘉初忽见庭前井中有一人出高长尺许被带组甲麾伍相应相随出门良久乃尽朗兄薮颇善占筮常云吾子弟当至刺史朗歴青广二州【异苑】
　　蒲鞭崔景贡守平昌有恵政常悬一蒲鞭而未尝用【上】峻峯起台夏侯详为湘州刺史详善吏事在州四载为百姓所称州城南临水有峻峯旧传云刺史登此山辄代由是歴政莫敢至详于其地起台榭延僚属以表损挹之志【南史】
　　前兄后弟夏侯夔字季龙详子也为豫州刺史兄亶字世龙先经此任至是夔又居焉兄弟并有恩恵于乡里百姓歌曰我之有州频得夏侯前兄后弟布政优优【上】大小南郡刘之遴字思贞徐南郡太守武帝谓曰卿母年徳并高故令卿衣锦还乡尽荣养之理弟之亨字嘉防代之遴为南郡太守上问朱异曰之亨代兄喜不兄弟因循岂直太冯小冯而已又谓尚书令何敬容曰荆州长史南郡太守皆是仆射出入今者之亨便是九转在郡有异绩吏人称之卒荆土怀之不复称名号为大南郡小南郡【上】
　　大小东阳王承字安期为东阳太守政存寛恵吏人恱之承性简贵有风格右衞朱异当朝用事每休下车马填门有魏郡申英者门寒才俊好危言高论以忤权右当指异门曰此中辐凑皆为利往能不至者惟大小王东阳耳小东阳即承弟幼也时唯承兄弟及禇翔不至异门世并称之【上】
　　年少太守张缅字元长年数嵗外祖中山刘仲徳异之曰此儿非常器非止为张氏寳方为海内令名也起家秘书郎出为淮南太守时年十八武帝疑其年少未闲吏事遣主书封取郡曹文案见其断决允惬甚称赏之累迁豫章内史缅为政任恩恵不设钩钜吏人化其徳亦不敢欺故老咸云数十年未有也【上】荀羡字令则为徐州刺史时年二十中兴方伯未有如羡少者【晋中兴书】清省任昉为呉兴太守在郡所得奉秩五分督一余者悉原儿妾食麦而已友人到溉溉弟洽从昉共为山泽游及被代至都无衣沈约遣裙衫迎之再为新安太守在郡不事边幅率然曳杖徒行邑郭人通辞讼者就路决焉为政清省吏人便之卒于官唯桃米花米二十石无以为敛阖境痛惜百姓共立祠堂于城南嵗时祠之【南史】
　　三始裴邃字深明为广陵太守左迁始安太守邃志立功边垂不愿闲逺乃致书于吕僧珍曰昔阮咸顔延有二始之叹吾才不逮古人今为三始非其愿也将如之何后为竟陵太守开置屯田公私便之【上】
　　政过名守谢览字景涤为呉兴太守中书舍人黄睦之家居乌程子弟专横前太史皆折节事之览未到郡睦之弟迎览览逐去其船杖吏为通者自是睦之家杜门不出郡境多刼为东道患览下车肃然初齐明帝及览父防东海徐孝嗣并为呉兴号为名守览皆过之【上】不附主书王规字威明为呉郡太守主书芮珍家家在呉前守宰皆倾意附之至是珍宗假还规遇之甚薄珍宗还都宻奏规不理郡事俄征为左戸尚书郡境千余人诣阙请留表三奏不许求于郡树碑许之【上】
　　劝课教示元淑字买仁弯弓三百斤善骑射孝文时为河东太守河东俗多商贾罕事农桑人至有年三十不识耒耜淑下车劝课躬往教示二年间家给人足为之謡曰泰州河东杼柚代舂元公至止田畴始理有七子季海字元泉兄弟中最有名誉位洛州刺史季海妻司空李冲之女庄帝从母也政在尔朱祸难方始劝季海为外官以避纎介及孝庄之难季海果以在藩得免【北史】慈父元孚字秀和少有令誉崔光等咸曰此子当凖的人物拜兾州刺史孚劝课农桑境内称慈父邻州号曰神君先是州人张孟都张洪建马潘崔独怜张叔绪崔丑张天宜崔思哲等八人皆屯保林野不臣王命州郡号曰八王孚至皆请入城愿致死効力【上】
　　十善陆馛俟长子也多智有父风高祖见而恱之谓朝臣曰吾尝叹其父智过其躯是复逾于父矣为相州刺史假长广公为政清平抑强扶弱州中有徳宿老名望素重者以友礼待之询之政事责以方畧如此者十人号曰十善于是发奸摘伏事无不验百姓以为神明无敢刼盗者征为散骑常侍百姓乞留馛者千余人献文不许谓羣臣曰馛之善政虽古人何以加之馛之代还也吏人大敛布帛以遗之馛皆不受人亦不取于是以此物起佛寺焉因名长广公寺【上】
