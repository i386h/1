<!-- { "loadSidebar": true } -->
　　玉律武帝太康元年汲郡发魏襄王冢得古周时玉律及钟磬与新律声韵闇同于时郡国或得汉时故钟吹律命之皆应【晋志】主衣从上相承有周时铜尺一枚古玉律八枚今余七枚检考参差惟夹钟玉琯有昔题刻未必是舜时白琯观其玉色要非近物乃制为尺以相参验【钟律纬】毛爽云梁武时犹有汲冢玉律宋苍梧时鑚为横吹然其长短厚薄大体具存【隋志】
　　立均出度景王将铸无射问律于伶州鸠对曰律所以立均出度也古之神瞽考中声而量之以制度律均钟百官轨仪纪之以三平之以六成于十二天之道也夫六中之色也故名之曰黄钟所以宣养六气九徳也由是第之二曰太簇所以金奏赞阳出滞也三曰姑洗所以脩洁百物考神纳宾也四曰賔所以安靖神人献酬交酢也五曰夷则所以咏歌九则平民无二也六曰无射所以宣布哲人之令徳示民轨仪也为之六间以扬沈伏而黜散越也元间大吕助宣物也二间夹钟出四隙之细也三间中吕宣中气也四间林钟和展百事俾莫不任肃纯恪也五间南吕赞阳秀也六间应钟均利器用俾应复也律吕不易无奸物也【国语】六始为律六间为吕注阳为始隂为间于子为律于丑为吕【太元经】七律景王曰七律者何对曰凡神人以数合之以声昭之数合声龢然后可同也故以七同其数而以律龢其声于是乎有七律【国语】
　　七音齐侯至自田晏子曰五声六律七音八风九歌以相成也清浊小大短长疾徐哀乐刚柔迟速高下出入周疏以相济也君子听之以平其心【昭二十年】注武王伐纣自午及子凡七日王因此以数合之以声昭之故以七同其数以律和其声谓之七音
　　吹律知世孔子生不知其父其母匿之吹律自知殷宋大夫子氏之世也【论衡】孔子曰丘援律而吹命隂得羽之宫【演孔图】
　　黍谷方士传言邹衍在燕燕有谷地美而寒不生五谷邹子居之吹律而温气至而谷生今名黍谷【刘向别録】师旷之清角邹衍之吹律【列子】
　　东风入律武帝时有西胡月氏国王遣使献香曰臣国去此三十万里国有常占东风入律百旬不休青云千吕连月不散者阎浮国将有好道之君矣【十洲记】
　　协律汉初兴张苍定律乃推五胜之法以为水徳寔因战国官失其守后秦防乐其道浸微苍补缀之未获详究及孝武创制乃置协律之官用李延年以为都尉颇解新声变曲未达音律之源故其服色不得而定也【律谱】定氏京房字君明好钟律知音声房本姓李推律自定为京氏【汉书】
　　铜律平帝时王莽凡律度量衡以铜为之铜者名自名也所以同天下齐风俗也铜为物之至精不为燥湿寒暑变其节不为风暴露改其形介然有常有似于士君子之行是以用铜也用竹为引者事之宜也【汉书】钟律刘歆钟律书云春宫秋律百卉必雕秋宫春律万物必荣夏宫冬律雨雹必降冬宫夏律雷必发声【隋牛传】魏晋律后汉尺度稍长魏代杜防亦制律吕以之气灰悉不飞晋光禄大夫荀朂得古铜管校防所制长古四分方知不调事由其误乃依周礼更造古尺用之定管声韵始调左晋之后渐又讹谬【律谱】
　　以管候气北齐神武霸府田曹叅军信都芳深有巧思能以管气仰观云色尝与人对语即指天曰孟春之气至矣人往验管而飞灰已应每月所言皆无爽又为轮扇二十四埋地中以测二十四气每一气感则一
　　扇自动他扇并住与管灰相应若符契焉　　　　　　　　　　　　　　　　　　　　【志】祖珽谓芳曰律管吹灰术甚防妙絶来既乆吾思所不至卿试思之芳畱意十数日便报珽云吾得之矣然终须河内葭莩灰祖对试之无验后得河内灰用术应节便飞余灰即不动也为时所重竟不行用故此法遂絶【北史】
　　废八悬七后周明帝时裴政上书以为昔者大舜欲闻七始下洎周武爰制七音持林钟作黄钟以为正调之首及武帝读史书见武王克殷而作七始又欲废八悬七并除黄钟之正宫用林钟为调首长孙绍逺奏云天子悬八百王共轨下逮周武甫修七始之音详诸经义又无废八之典且黄钟为君天子正位今欲废之未见其可后竟废悬七绍逺疾中与齐树书云古之先圣殊涂一致逮周武克殷逆取顺守专用干戈事乖揖让反求经义是用七音盖非万代不易之典又命其子览曰夫黄钟者天子之宫太吕者皇后之位今废黄钟之位是禄去王室若用林钟为首是政出私门将恐八百之祚不得同姬周之永也【北史】
　　律谱陈毛爽受京房律法布管飞灰顺月皆验隋开皇九年遣爽及太乐令蔡子元等节气令爽草定其法名曰律谱其畧曰班氏汉志尽歆所出也司马彪志并房所出也爽兄喜陈武帝时以十二管衍为六十律私候气序并有证应【隋志】
　　协律郎协律郎掌和六律六吕以辨四时之气八风五音之节阳为六律所以统气类物仲冬为黄钟孟春为太簇季春为姑洗仲夏为賔孟秋为夷则季秋为无射隂为六吕所以振阳宣气季冬为大吕仲春为夹钟孟夏为仲吕季夏为林钟仲秋为南吕孟冬为应钟凡律管之数起干九以九相乘八十一以为宫三分去一五十四以为徴三分益一七十二以为商三分去一四十八以为羽三分益一六十四以为角黄钟为宫太簇为商姑洗为角林钟为徴南吕为羽还相为宫以生其气焉【唐六典】
　　造律以黍始求声者以律而造律者以黍自一黍之广积而为分寸一黍之多积而为龠合一黍之重积而为铢两此造律之本也故为之长短之法而着之于度为之多少之法而着之于量为之轻重之法而着之于权衡【唐志】
　　合天地之情周世旋宫因孝孙而再设京房灰管遇毛爽而重彰汉章和世实用旋宫汉世羣儒备言其义牛祖孝孙所由准的也杜防汉世之乐郎不识旋宫之义荀勉晋朝之博识莫知古律之则厯动而右移律动而左转律以厯合气以错行金奏随律而变宫以宣地灵登歌与厯而改调以应天气歌奏相命所以合天地之情也【刘贶太乐令壁记】
　　厯
　　诏作事昔者圣王之造厯数也察纪律之行观运机之动原星辰之迭中寤晷景之长短于是营仪以准之立表以测之下漏以考之布筭以追之然后元首齐乎上中朔正乎下寒暑顺序四时不忒夫厯数者先王以宪杀生之期而诏作事之节也使万国之民不失其业者也【徐干中论】
　　至精夫厯数者圣人之所以测灵耀之赜而穷妙之情也非天下之至精孰能致思焉
　　授时夫隂阳二气陶育羣品精象所寄是为日月羘生之性章为五才五才之灵五星是也厯所以拟天行而序七耀纪万国而授人时
　　正厯厯谱者序四时之位正分至之节以防日月五星之辰以考寒暑杀生之实故圣王必正厯数以定三统服色之制又以探知五星日月之防凶阨之患吉隆之喜其术皆出焉此圣人知命之术也非天下之至林其孰与焉【前汉志】
　　制术昔者圣人之作厯也观璿玑之运三光之行道之发敛影之长短斗纲所建青龙所躔参伍以变错综其数而制术焉【后汉志】
　　纪纲万物昔者圣人拟宸极以运璿玑揆天行而序景曜分辰野辨躔厯敬农时兴物利皆以系顺两仪纪纲万物者也然则观象设卦扐闰成文厯数之原存乎此也【晋志】
　　六徳夫厯有圣人之徳六焉以本气者尚其体以综数者尚其文以考类者尚其象以作事者尚其时以占徃者尚其源以知来者尚其流大业载之吉凶生焉是以君子将有兴焉咨焉而以从事受命而莫之违也【后汉志】受命治厯天道之动则当以数知之夫为国家者履端立极必体其元布政考绩必因其嵗礼动乐举必正其朔三农百工必顺其时五刑九伐必顺其气庶务有为必从其日月是以圣人受命必治厯数故五纪有常度庶徴有常应正朔行之于天下也【五代司天考王朴】
　　甲厯伏羲在位百一十年始有甲厯五运【通歴】
　　神农厯神农始治农功正节气审寒温为早晩之期故立厯日【杨泉物理论】
　　调厯炎帝分八节以始农功黄帝纪三纲而阐书契乃使羲和占日常仪占月车区占星气伶伦造律吕大挠造甲子首作筭数容成综斯六术考定气象建五行察发敛起消息正闰余述而着焉谓之调厯【晋志】容成氏造厯黄帝臣也【博物记】
　　天步有常张衡应间曰浑元初基灵轨未纪吉凶分错人用瞳蒙黄帝为斯深惨有风后者是焉亮之察三辰于上迹祸福乎下经纬厯数然后天步有常则风后之为也【后汉】风后善于伏羲氏之道故推演隂阳之事【春秋内亊】黄星黄帝有黄星之祥考定厯纪【拾遗记】
　　五官太史公曰黄帝攷定星厯建立五行起消息正闰余于是天地神祗物类之官是谓五官各司其序民有信神有明徳故神降之嘉生【史书】
　　律隂阳黄帝治天下力牧太山稽辅之以治日月之行律隂阳之气节四时之度正律厯之数【淮南子】
　　少昊厯郯子曰鳯鸟氏厯正也【左传】
　　厯宗魏董巴议曰伏羲始造八卦作三画以象二十四气黄帝因之初作调厯厯代十一更年五千凡有七颛帝以今之孟春正月为元其时正月朔旦立春五星防子天厯营室也冰冻始泮蛰虫始发鸡始三号天曰作时地曰作昌人曰作乐鸟兽万物莫不应和故颛帝圣人为厯宗也【晋律厯志】
　　絶地天通少皥之衰也九黎乱徳民神杂糅不可方物夫人作享家为巫史民匮于祀祸灾荐臻颛顼受之乃命南正重司天以属神命火正黎司地以属民使复旧常无相防渎是谓絶地天通【楚语】
　　申理当少昊清阳之末九黎乱徳重黎又相颛顼而申理之日月即次则重黎之为也人各有能因蓻受任鸟师别名四叔三官正无二业事不并济【应间】
　　立羲和官其后三苗服九黎之徳故二官咸废所职而闰余乖次孟殄防摄提无纪厯数失序【史记】尭复育重黎之后不忘旧者使复典教之故书曰乃命羲和钦若昊天厯象日月星辰敬授民时于是隂阳调和灾厉不作休徴时至嘉生蕃育民人乐康鬼神降福舜禹受之循而勿失也【中论】造厯者羲和之子也【尸子】
　　厯官文曜钩曰高辛受命重黎説文唐尭即位羲和立禅夏后制徳昆吾列神成周改号苌分官
　　革命治厯祐术开业淳燿天光重黎其上也承圣帝之命若昊天典厯象三辰以授民事立闰定时以成嵗功羲和其隆也取象金火革命创制治厯明时应天顺民汤武其盛也【后汉志】
　　瑞厯荀子日月星辰瑞厯是禹桀之所同也禹以治桀以乱注当时星辰书之名也【天论】
　　殷厯命厯序曰孔子治春秋退脩殷之故厯使其数可传于后春秋宜以殷厯正之今攷之交防不与殷厯相应【晋志】
　　丧其甲子夏后之时羲和淫湎废时乱日乃征之纣作淫雪丧其甲子武王诛之【后汉志】
　　日官夏殷承运周氏应期正朔既殊创法斯异传曰火出于夏为三月于商为四月于周为五月是故天子置日官诸侯有日御以和万国以协三辰至乎寒暑晦明之徴隂阳生杀之数啓闭升降之纪消息盈虚之节皆应躔次而无淫流故能该浃生灵堪舆天地【晋志】
　　和人道夫厯春秋者天时也列人事而因以天时以作事厚生易金火相革之卦曰汤武革命顺乎天而应乎人又曰治厯明时所以和人道也【前汉志】
