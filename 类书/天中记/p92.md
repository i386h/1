<!-- { "loadSidebar": true } -->
　　公主天子嫁女于诸侯必使诸侯同姓者主之诸侯嫁女于大夫必使大夫同姓者主之【公羊庄元】天子不亲主婚故谓之公主诸王即自主婚故其女曰翁主翁者父也言父主其婚也亦曰王主言王自主其婚也【汉书注】刘攽曰公主之称本出秦旧男为公子女为公主古者大夫妻称主故以公配之若谓同姓主之故谓之公主古之嫁女当如周使大夫主之何不谓之夫主乎然则谓之王主者犹言王子也谓之翁主者缘公而生耳　初学记云至周中叶天子女始谓之公主秦代因之岂因公羊传云然耶未详所据
　　尚主非古尚主之制非古也厘降二女陶唐之典归妹元吉帝乙之训王姬归齐宗周之礼以隂乗阳违天以妇陵夫违人违天不祥违人不义【后汉】
　　女乱汉家列侯尚公主诸侯则国人承翁主使男事女夫诎于妇逆隂阳之位故多士乱【前王吉传】
　　平阳武帝卫后字子夫为平阳主讴者帝祓霸上还过平阳主因见所偫美人既饮讴者进帝独説子夫帝起更衣子夫侍尚衣轩中得幸还坐驩甚赐平阳主金千斤主因奏子夫送人宫子夫上车主拊其背曰行矣强饭勉之即贵愿无相忘【前传】
　　升仙遗履公主山在华山中汉末王莾秉政南阳公主避莽乱于此峯学道后得升仙至今岭上有一只朱履传云公主既于山中得道驸马王咸闻追之不及故留一履以示之潘安仁有公主峯记【述异记】
　　夺沁水园窦宪字伯度恃宫掖声埶遂以贱直侵夺沁水公主园田主畏逼不敢计后章帝驾出过园指以问宪宪隂喝不得对后发觉帝大怒切责宪曰何用愈赵髙指鹿为马贵主园尚见枉夺何况小人哉【后汉】歌舞平阳第园亭沁水林【李适诗】平阳馆外有仙家沁水园中好物华【李乂诗】
　　望乡馆晋永嘉乱既已渡江诸公主不得随去安阳公主平城公主奔入两河界悉为民家妻常怏怏不悦有故乡之思村民感之共筑一台以居之谓之公主望乡之馆至今岿然王朗怀旧赋云将军出塞之台公主望乡之馆【述异记】
　　义阳神晋惠末羣盗蜂起义阳公主自洛中出奔至洛南士卒二千余人留守不去以卫京都刘曜攻破之主有殊色矅特逼之主手刃矅不中遂自刃曜竒其正节遣葬之立义阳公主祠民怜之为立庙今义阳神是也按晋书都不载此三公主事岂任昉独见晋别史耶
　　置面首宋山隂公主孝武女也适何戢景和中滛恣过度谓帝曰妾与阶下虽男女有殊俱托体先帝陛下六宫万数而妾唯驸马一人事不均平一何至此帝乃为主置面首左右三十人帝每出与朝臣常共陪辇主以吏部禇渊貎美就帝请以自侍帝许之【宋纪】帝召彦囘西上阁宿十日公主夜就之备见逼廹彦囘整身而立从夕至晓不为移志公主谓曰君须髯如防何无丈夫意彦囘曰囘虽不敏何敢首为乱阶【禇传】彦囘终不肯从与戢同居止凡月余由是特申情好【戢传】山隂名楚王天姻宋世诸主莫不严妬明帝每嫉之江斆当尚孝武女上乃使人为斆作表让婚曰伏承诏防尝以临海公主降嫔顇门寒族本隔天姻顾审輶蔽伏用忧惶虽门泰宗荣于臣非幸自晋氏以来配尚王姬者虽累经美胄亟有名才至如王敦慑气桓温敛威贞长佯愚以求免子敬炙足以违诏王偃无仲都之质而倮露于北阶何瑀阙龙工之姿而投躯于深井谢庄殆自同于蒙叟殷冲防不免于疆鉏王藻虽复疆狠颇经学涉戏笑之事遂为寃魂禇暧忧愤用致夭絶伤理害义难以具闻是以仰冒非宜披露丹实非唯止陈一已规全身愿实乃广申诸门忧患之切帝以此表遍谕诸主以讽切之并为戏笑【南史王诞传】
　　险虐武帝与殷叡故旧以女永兴公主妻其子钧自宋齐以来公主多骄滛无行永兴主加以险虐钧形貎短小为主所憎每被召入先满壁为殷叡字钧辄流涕以出主命婢束而反之钧不胜怒而言于帝帝以犀如意击立碎于背然犹恨钧【南史】
　　称下官豫章归魏明帝拜综太尉封丹阳王又尚帝女夀阳公主公主字莒犂客色美丽综甚敬之与公主语常自称下官及京师倾覆综弃州北走时尔朱世隆专权遣取公主至洛阳世隆逼之公主骂曰逆贼敢辱天王女乎世隆怒遂缢杀之【伽蓝记】
　　娘子军髙祖女平阳公主归柴氏举义兵于司竹园号娘子军即柴绍之妻也【南部新书】
　　毁垣太平公主武后所生后爱之倾诸女弟择薛绍尚之假万年县为婚馆门隘不能容翟车有司毁垣以入自兴安门设燎相属道樾为枯当时羣臣刘祎之诗云梦梓光青陛秾桃蔼紫宫元万顷云离元应春夕帝子降秋期任奉古云帝子升青陛王姬降紫宸郭正一云桂宫初服冕兰掖早升笄皆纳妃出降之意也【文馆记】光艶安乐公主中宗季女也下嫁武崇训光艶动天下【新唐】附防韦氏热可炙手道路惧焉万望见车骑连唾曰血腥血腥不可近也不乆而夷防矣【南部】
　　观拜萧嵩子衡尚永昌公主嵩夫人贺氏入观拜席宗呼为亲家母礼仪甚盛【旧唐】
　　观戏郑颢尚宣宗女万夀公主诏公主执妇礼皆如臣庶之法茍违吾戒必有太平安乐之祸颢弟顗尝得危疾上遣使问之还问公主何在曰在慈恩寺观戏塲上怒叹曰我怪士夫家不欲与我家为昏良有以也亟命召主入宫责之曰岂有小郎病不往省视乃观戏乎遣归郑氏由是责戚皆竞竞守礼法如东山衣冠之族【通鉴】折筯宣宗选于琮尚永福公主事忽中寝丞相上请圣防上曰此女子近因与之防食对朕辄折匕筯性情如此恐不可为士夫妻许别尚广徳公主【东观奏记】
　　进食千盘成徳军节度使王元逵自领藩垣颇革父风职贡结辙于道文宗诏尚夀安主公【新史绛王悟女】元逵遣叚氏姑诣阙纳娉礼叚氏进食二千盘并御衣战马公主糚奁及私白身女口等其从如云朝野荣之【旧唐】
　　合壁事类以千盘字为进食于牙盘大误观者
　　粉侯宋世以驸马都尉为粉侯文及甫抵书邢恕谓驸马韩嘉彦兄忠彦为粉兄【刘摰传】
　　明经俊才汉结叔髙晋姻武子【禇渊碑】叔髙以明经显于汉武子以俊才闻于晋

　　天中记巻十二
<子部,类书类,天中记>
　　钦定四库全书
　　天中记巻十三
　　明　陈耀文　撰
　　都邑
　　都邑都者国君所居人所都会也邑犹俋聚会之称也【释名】凡邑有宗庙先君之主曰都无曰邑邑曰筑都曰城【左庄二十八】
　　京师京师者何天子之居也京者何大也师者何众也天子之居必以众大之辞言之【公羊桓九】地方千里周城千雉宫室官府制度广大四方各以其职来贡莫不备具所以必自有地者治自近始【注】
　　径千里京师者千里之邑号也法日月之径千里王制曰天子之田方千里或曰夏曰夏邑殷曰商邑周曰京师尚书曰率割夏邑谓桀也在商邑谓殷也【白虎通】尔雅丘之絶髙大者为京谓非人力所能成乃天地性自然也左传莫之与京国语赵文子与叔向游于九京今京兆京师其义取于此【风俗通】
　　甸服天子畿方千里曰甸服甸服之内曰京师【世纪】五百里甸服【禹贡】祭公谋父曰夫先王之制邦内甸服甸服者祭【周语】晋文公请隧襄王曰昔我先王之有天下也规方千里以为甸服以供上帝山川百神之祀以备百姓兆民之用以待不庭不虞之患【上】千里之内曰甸京邑在其中央【王制】甸王田也服服其职业也【国语注】
　　统四方王者受命创始建国立都必居中土所以揔天地之和防隂阳之正均统四方旁制万国者也【五经要义】建王城昔先王之经邑也掩观九隩靡地不营土圭测景不缩不盈总风雨之所交然后以建王城【东京赋】神州昆仑东南方五千里谓之神州中有和姜乡方三千里五岳之城帝王之宅圣人所生也【王婴古今通论】
　　赤县昆仑东南有赤县之州风雨有时寒暑有节苟非此土南则多暑北则多寒东则多隂故圣人宅西焉【灵宪】广州凡立国都非大山之下必广州之上髙无近旱而水用足下无近水而沟防省因天材就地利故城国不必中规矩道路不必中凖绳【管子】
　　翼翼诗曰商邑翼翼四方之极【殷武】此成汤所以建至治保子孙化异俗而懐鬼方也【前匡衡传】
　　三亳殷有三亳二亳在梁国一亳在河南也谷熟为南亳即汤都也蒙为北亳即景亳汤所盟地偃师为西亳则盘庚所徙也【世纪】
　　宗周周自后稷至于文武皆都闗中号为宗周【博物志】二周王城者何西周也成周者何东周也【公羊昭】河南即郏鄏武王迁九鼎周公营以为都是为王城洛阳周公所营下都以迁顽民是为成周平王东迁之后所谓西周者豊鄗也东周者洛都也威烈王以后所谓西周者河南也东周者洛阳也何以称河南为西周自洛阳下都视王城则在西也何以称洛阳为东周自河南王城视下都则在东也【大事记】
　　地中大司徒以土圭之法测土深正日景以求地中日至之景尺有五寸谓之地中天地之所合也四时之所交也风雨之所会也隂阳之所和也然则百物阜安乃建王国焉制其畿方千里而封树之【周礼地官】畿方千里取象于日【注】土方氏以土圭之法以致日景以土地相宅而建邦国都鄙【夏官】
　　造邑量人掌建国之法以分国为九州营国城郭营后宫量市朝道巷门渠造都邑亦如之【夏官】
　　营国匠人营国方九里旁三门国中九经九纬经涂九轨左祖右社靣朝后市【冬官】
　　鄷鄗文王作鄷武王作鄗其民有先王之遗风【地理志】鄷邑在豊水之西镐京在豊水之东【诗文王有声注】周自武王克殷都于鄷镐雍州为王畿及平王东迁洛邑以岐鄷之地赐秦襄公则秦地累世都之【晋地理志】
　　四塞秦地被山带河以为固四塞之国也自缪公以来至于秦王二十余君常为诸侯雄岂世世贤哉其势居然也【过秦论】
　　金城秦孝公据崤函之固拥雍州之地始皇践华为城因河为池据亿丈之城临不测之渊以为固天下已定自以为闗中之固金城千里子孙帝王万世之业也【上】搤肮髙祖在洛阳娄敬説曰陛下都洛阳岂欲与周室比隆哉成王即位而营成周洛邑以此为天下之中也有徳则易以王无徳则易以亡夫与人鬬不搤其肮拊其背未能全其胜也今陛下入闗而都案秦之故此亦搤天下之肮而拊其背也【史敬传】
　　天府刘敬説高帝都闗中上疑之左右大臣皆山东人多劝上都洛阳曰东有成臯西有殽渑倍河向洛其固亦足恃张良曰雒阳四靣受敌此非用武之国也夫闗中左殽函右陇蜀沃野千里南有巴蜀之饶北有胡宛之利阻三靣而守独以一靣东制诸侯此所谓金城千里天府之国也【史】
　　百二秦形胜之国也带河阻山县隔千里持防百万秦得百二焉地埶便利其以下兵于诸侯譬犹居髙屋之上建瓴木也【前纪】
　　陆海汉兴去三河之地止灞浐以西都泾渭之南此所谓天下陆海之地秦之所以虏西戎兼山东者也【东方朔传】教化原本长安天子之都亲承圣化然其习俗无以异于逺方郡国来者无所法则或见侈靡而放效之此教化之原本风俗之枢机宜先正者也【匡衡传】
