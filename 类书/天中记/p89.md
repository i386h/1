<!-- { "loadSidebar": true } -->
　　唐媛昔在轩辕陶化正形刑于壶閤以临百官煌煌后妃紞是闲穆穆夫人爰采洁繁闗睢首化万国承流实有淑女允作好逑唐媛兴妫文母成周徳音不囘济大繇【皇甫规女师箴】古先哲王莫不明后妃之制顺天地之徳故二妃嫔妫虞道克昌任姒配周周室用光【魏收后魏书】魏收书皇后传亡此段见初学记因载之
　　翼夏降暨三代创业之君亦赖贤妃用佐厥勲涂山翼夏有莘賛殷【谢承三夫人箴】
　　三代兴灭夏之兴也以涂山而桀之放也用末喜殷之兴也以有娀及有防而纣之灭也嬖妲己周之兴也以姜嫄及太姒而幽王之禽也淫襃姒【史汉】
　　称号秦并天下多自骄大官备七国爵列八品【后汉】汉初因秦称号帝母称皇太后后称皇后而加以美人良人八子七子之属至孝武制媫妤之徒凡十四等降及乎晋母后之号皆因汉法自夫人以下世有增损焉【梁书】吕后迁园中元元年告祠高庙或曰吕太后不冝配食薄太后慈仁孝文皇帝贤明子孙赖福延至于今宜配食地祗髙庙今上薄太后尊号为髙皇后迁吕太后于园【东观观记】
　　求故剑汉宣帝许后起防贱及帝即位大臣议立后皆心仪霍光女亦未有言上乃诏求防时故劔大臣知防遂白立许后字平君【汉书】
　　沙麓兆祥元帝王皇后齐田氏之苗裔祖父翁孺自东平陵徙元城元城建公曰昔春秋沙鹿崩晋史卜之阳为隂雄土火相乗故沙鹿崩后六百四十五年宜有圣女兴其田氏乎今翁孺之住正值其地日月当之元城郭东有五鹿之墟即沙鹿地后八十年当有贵女兴天下翁孺生禁禁妻李氏方妊身梦月入其怀生女是为元后每许嫁未行所许者辄死卜相者云当大贵遂为元帝皇后生成帝【宋书】厯集周邦徽音克嗣气淳汉国沙麓发祥【宋书文帝路淑媛传一】清汉表灵曾沙应庆【齐后哀册】
　　白鷰衔石元后在家尝有白鷰衔白石大如指坠后绩筐中后取之石自剖为二其中有文曰母天地后乃合之遂复还合乃宝录焉后为皇后常并置玺笥中谓为天玺也【西京杂记】
　　辞辇孝成班偼伃居增成舍成帝游于后庭尝欲与偼伃同辇载偼伃辞曰观古图画贤圣之君皆有名臣在侧三代末主乃有嬖女今欲同辇得无近似之乎上善其言而止太后闻之喜曰古有樊姬今有班偼伃后赵后得幸偼伃退处东宫作赋以自伤云陈女图以镜监兮顾女史而问诗悲晨妇之作戒兮哀襃阎之为邮美皇英之女虞兮荣任姒之母周【前汉】
　　色如红玉赵飞鷰为皇后其女弟为昭仪在昭阳殿后体轻腰弱善行步进退昭仪不能及也但昭仪弱骨豊肌尤工笑语二人并色如红玉为当时第一皆擅宠后宫【西京杂记】
　　椒风哀帝宠爱董贤又召贤女弟以为昭仪位次皇后更名其舍为椒风以配椒房云【前汉】
　　国废投火平帝即位年九嵗成帝母太皇太后称制王莽欲以女配帝以固其权太后意不欲也莽设变诈奏言皇帝即位三年长秋宫未建掖庭尉媵未充令人奏言其女渐渍徳化有窈窕之容宜承天序奉祭祀诏遣防告宗庙杂加卜筮皆曰兆遇金水王相卦遇父母得位所谓康强之占逢吉之符也便时迎入未央宫立为后嵗余平帝崩立孺子婴尊皇后为皇太后莽簒改皇太后为安定公太后太后时年十八矣为人腕瘱有节操自刘氏废常称疾不朝防莽敬惮伤哀欲嫁之乃更号为黄皇室主令立国将军成新公孙建世子缘饰将毉往问疾后大怒笞鞭其旁侍御因发病不肯起莽遂不复彊也及汉兵诛莽燔烧未央宫后曰何面目以见汉家自投火中而死【前汉】
　　率八妾明帝明徳马皇后援之女也永平三年有司奏立长秋宫以率八妾上未有所言皇太后曰马贵人徳冠后宫即其人也遂立为后【东观汉记】先是数日梦有小飞虫无数附着身又入皮肤中而后飞出既正位宫闱愈自谦肃【本纪】
　　观画邓后美于色厚于徳帝用嘉之尝于观画过虞舜像见娥皇女英帝指之戯后曰恨不得如此为妃又前见陶唐之像后指尧曰嗟乎羣臣百僚恨不得为君如是帝顾而笑【陈思王画賛序】
　　日角偃月顺帝顺烈梁皇后名妠大将军商之女永建三年与姑俱选入掖庭相工茅通见之惊贺曰此所谓日角偃月相之极贵也太史卜兆得夀房遂以为贵人常特被引御从容辞于帝曰愿思云雨之均泽识贯鱼之次序帝加敬焉阳嘉元年有司奏立长秋宫【纪】帝贵人有宠者四人莫知所建议欲探筹以神定选胡广等上疏曰诏以立后大事欲假之筹防决疑灵神恃神在筮既不必当贤就值其人犹非徳选夫岐嶷形于自然伣天必有异表宜参良家简求有徳徳同以年年钧以貎稽之典经断之圣虑【广传】乗氏侯商元帝外戚春秋之义娶先大国梁小贵人宜配天祚正位坤极帝从之乃于夀安殿立贵人为皇后【纪】
　　抵玺献帝曺皇后名节操中女也操使华歆郗虑弑伏后明年立节为后魏簒汉遣使求玺绶后怒不与如此数辈后乃呼使者入亲数让之以玺抵轩下因涕泣横流曰天不祚尔左右皆莫能仰视【后汉】
　　月下聚雪先主甘后体貎特异玉质柔肌态媚容冶先主召入绡帐中于户外望者如月下聚雪河南献玉人髙三尺乃取玉人置后侧昼则讲説军谋夜则拥后而玩玉后与玉人洁白齐润观者殆相乱惑【拾遗记】
　　绛纱系臂胡贵妃名芳奋女也晋武帝多简良家子女以充内职自择其美者以绛纱系臂芳既入选拜为贵嫔时帝多内宠平吴之后复纳孙皓宫人数千自是掖庭殆将万人而并宠者甚众帝莫知所适常乗羊车恣其所之至便就寝宫人乃取竹叶插户以盐汁洒地而引帝车然芳最蒙爱幸殆有专房之宠焉帝尝与之摴蒱争矢遂伤上指帝怒曰此固将种也芳对曰北伐公孙西距诸葛非将种而何帝甚有惭色【晋传】
　　一夜齿生成恭杜皇后讳陵阳少有姿色然长犹无齿生有来求婚者辄中止及帝纳采之日一夜齿尽生【上】羊为徘徊宋文帝潘淑妃者本以貎进始未见赏帝好乗羊车经诸房淑妃每庄饰褰帷以并密令左右以咸水洒地帝每至户羊辄防地不去帝曰羊乃为汝徘徊况于人乎于此爱倾后宫【南史】
　　拟赋见意孝武殷淑妃南郡王义宣女也义宣败后帝密取之宠冠后宫假姓殷氏及薨帝常思见之遂为通替棺欲见辄引替覩尸如此积日形色不异追赠贵妃上痛爱不已精神罔罔立别庙于都下时有巫者能见鬼説帝言贵妃可致帝大喜令召之有少顷果于帷中见形如平生帝欲与之言黙然不对将执手奄然便歇帝尤哽恨于是拟李夫人赋以见意焉【止】葬毕数与羣臣至殷墓谓刘徳愿曰卿哭贵妃若悲当加厚赏徳愿应声便号恸抚膺擗踊涕泗交流上甚悦以为豫州刺史又令医术人羊志哭殷氏志亦呜咽他日有问志卿那得此副急涙志时新丧爱姬答曰我尔日自哭亡妾耳【宋传】赋见始平王子鸾传
　　寝卧云气齐髙昭刘皇后讳智容夀之女也后母栢氏梦吞玉胜生后时有紫光满室以告夀之夀之曰恨非是男栢笑曰虽女亦足兴家矣后寝卧见有羽盖防其上家人试察之常见其上掩蔼如似云气年十七裴方明为子求婚酬许已定后梦见先有迎车至犹如常家迎法后不肯去次又迎至龙旂豹尾有异于常后喜而从之既而与裴氏不成婚竟嫔于上【南史传】
　　景阳钟声武帝数逰幸诸苑囿载宫人从后车宫内深隐不闻端门鼓漏声置钟于景阳楼上宫人闻钟声早起装饰至今此钟唯应五鼓及三鼓也车驾数幸琅琊城宫人常从早发至湖北埭鸡始鸣【南齐传】故呼为鸡鸣埭【南史】
　　步生莲花东昏侯所爱潘贵妃名玉儿帝大起芳药诸殿又别为妃起神仙永夀玉夀三殿皆帀饰以金璧其玉夀中作飞仙帐四面绣绮窓间尽神仙又凿金为莲花以帖地令妃行其上曰此步步生莲华也服御极选珍宝虎珀钏一只直百七十万【南纪】齐亡梁武帝见玉儿有国色将留之王茂曰亡齐者此人留之恐贻外议帝乃出之军主田安启求为妇玉儿泣曰昔尝见遇时主今岂下匹非类死而后已义不受辱及见缢洁美如生舆出尉史俱行非礼【传四十五】
　　半面糚元帝徐妃讳昭佩妃无容质不见礼帝三二年一入房妃以帝眇一目每知帝将至必为半面糚以俟帝见则大怒而出妃性嗜酒多洪醉帝还房必吐衣中与荆州后堂瑶光寺智逺道人私通帝左右暨季江有姿容又与淫通季江每叹曰栢直狗虽老犹能猎萧漂阳马虽老犹骏徐娘虽老犹尚多情时有贺徽者美色妃要之于普贤尼寺书白角枕为诗相赠答【南史】
　　新声陈后主张贵妃名丽华年十嵗为龚良妇给使后主见而悦之因得幸甚被宠遇后主于光昭殿前起临春结绮望仙三阁极其瑰丽后主自居临春阁张贵妃居结绮阁龚孔二贵妃居望仙阁并复道交相往来又以宫人袁大舍等为女学士每引宾客游宴则命诸贵人女学士与狎客共赋新诗采其尤丽者以为曲调被以新声其曲有玉树后庭花临春乐等其畧云璧月夜夜满琼树朝朝新大抵所归皆美张贵妃孔贵嫔之容色也张贵妃尝于阁上靓糚临于轩槛宫中遥望飘若神仙后隋军克台城贵妃与后主俱入井隋军出之晋王广命斩之于青溪中【上】
　　铸金元魏故事将立皇后必令手铸金人以成为吉不成则不得立也后宫产子将为储贰其母皆赐死道武刘氏铸金人不成慕容氏成遂立之刘生明元道武末以旧法薨【魏书】
　　天地母宣武灵皇后胡氏国珍女也母皇甫氏产后之日赤光四照京兆山北县有赵胡者善于卜相国珍问之胡云贤女有大贵之表方为天地母生天地主勿过三人知也宣武闻其姿行召入掖庭为世妇生明帝后临朝得志逼幸肆情武泰初尔朱荣称兵沉之于河【上】杨白花杨华本名白花父大眼为魏明将华勇力容貎雄伟魏胡太后逼通之华惧及祸乃率其部曲来降胡太后追思之不能已为作杨白华歌辞使宫人昼夜连臂蹋足歌之辞甚凄惋焉【梁传】其词曰阳春二三月杨桞齐作花春风一夜入闺闼杨花飘荡落南家含情出户脚无力拾得杨花泪沾臆秋去春还双燕子愿衔杨花入窠里【古乐府】
　　握槊北齐武成胡后其母卢道约女初怀孕有胡僧诣门曰此宅葫芦中有月既而生后武成宠幸和士开每与后握槊因此与后奸通自武成崩后数出诣佛寺又与沙门昙献通布金钱于献席下又挂宝装胡牀于献屋璧武成平生之所御也置百僧于内殿以献为昭都统僧徒遥指太后以防献乃至谓之为太上者【北史】续命后主冯淑妃名小怜大穆后从婢也穆后爱衰以五月五日进之号曰续命慧黠能弹琵琶工歌舞后主惑之坐则同席出则并马愿得生死一处命淑妃处隆基堂淑妃恶曺昭仪所常居也悉令反换其地周平齐后主至长安请周武帝乞淑妃帝曰朕视天下如脱屣一老妪岂与公惜也仍以赐之及帝遇害以淑妃赐代王王甚嬖之
　　禅代愤惋周宣帝杨后名丽华隋文帝女也初宣帝不豫诏隋文入禁中侍疾受遗辅政后初不豫谋及嗣立防冲后知有异国意颇不平及行禅代愤惋愈甚隋文内甚愧之开皇初封后为乐平公主后又议夺其志后誓不许乃止
