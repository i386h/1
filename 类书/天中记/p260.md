<!-- { "loadSidebar": true } -->
　　五蕴五隂谓色受想行识也色谓色身有形或黄或白是也受谓一切受苦受乐受用是也想谓一切思念是也行谓所行之事识谓晓解世间事五蕴即五隂【道院集】五隂是色隂受隂想因行隂识隂
　　十善十善者身不犯杀盗婬意不嫉恚痴口不妄言绮语两舌恶口反十善者谓之十恶四过者上之所谓两舌恶口妄言绮语也【奉法要】
　　八正开八正之门大庇交丧【头陀碑】维摩经曰虽行八正道而乐行无量佛道是菩萨行僧肇论曰啓八正之平路坦众圣之夷涂大品经説八正曰正见正思惟正语正业正命正精进正念正定【注】
　　六入六情一名六衰亦曰六欲谓目受色耳受声鼻受香舌受味身受细滑心受识识者即上所谓识隂者也五隂六欲盖生死之源本罪苦之所由【奉法要】
　　禅法律金仙氏之道盖本于孝敬而后积以众徳归于空无其敷演敎戒于中国者离为异门曰禅曰法曰律以诱掖迷浊【江永州龙兴寺记】白居易问惟宽禅师法何以説法师曰无上菩提被于身为律説于口为法行于心为禅应用者三其致一也譬如江湖淮汉在处立名名虽不一水则无二
　　戒定慧法要有三曰戒定慧唐宣宗问辨禅师曰云何名戒对曰防非止恶谓之戒帝曰云何为定对曰六根涉境心不随縁名定帝曰云何为慧对曰心境俱空照览无惑名慧【五灯】
　　真如马师云真如有变易岂不闻善知识者能回三毒为三聚净戒回六贼为六神通回烦恼作菩提回无明作大智若真如无变易是外道也【上】古释云遣妄曰真显理曰如观法师云无法非真何妄可遣无法不如何理可显
　　三身六祖谓智通曰三身者清浄法身汝之性也圆满报身汝之智也千百亿化身汝之行也若悟三身即名四智大圆镜智平等性智妙观察智所作智【传灯】
　　慧日曜慧日于康衢则重昏夜晓【头陀碑】刘蚪曰菩萨员净照均明两故曰慧日【注】
　　慈云如来慈心如彼大云防注世界【鸡跖集】唐太宗手勅装云慈云欲卷收之廕四空慧日将昏朗之照八极舒朗之者其惟法师乎
　　止观止能舍乐观能离苦止能修心观能修慧止如镊镊刺观如剪剪发心法双亾止也心法双照观也戒寳大疾病中戒为良药大恐怖中戒为守护大暗防中戒为明灯三恶道中戒为桥梁五怖惧中戒为大船【智度论】
　　阿耨多罗三藐三菩提梵云阿此云无梵语耨多罗此云上梵语三此云正梵语藐此云等梵语菩提此云觉是阿耨多罗三藐三菩提者乃无上正等正觉谓无上真性也【心经注】
　　波罗蜜多梵经云波罗蜜多此云到彼岸彼岸者西土俗以设谕诸佛地谓之彼岸众生轮回作业之地如在海中谓之此岸则佛地所以谓之彼岸【上】经云到者有六焉一曰檀檀者施也二曰毗黎黎者持戒也三曰羼提羼提者忍辱也四曰尸罗尸罗者精进也五曰禅禅者定也六曰般若般若者智慧也然则五者为舟般若为导导则俱絶有相之流升无相之彼岸也故曰波罗蜜也【世説注】彼岸者引之于有则髙谢四流推之于无则俯六度【头陀碑】
　　阿毗昙逺法师阿毗昙叙曰阿毗昙者晋言大法也道标法师曰阿毗昙者秦言无比法也
　　和南僧家谓合掌作礼曰和南【禅苑清规】口礼者如合掌问讯也观音义疏云此方以拱手为恭外国以合掌为敬手本二边今合为一表不散诞专至一心【翻译】或云那漠婆南要律仪翻为恭敬善见论翻为度【一法】
　　六宗二六宗之后为二一曰清原思思传石头迁其下为曹洞云门法眼一曰南岳让让传马祖其下为临济沩仰是为五家宗道一而已一棒一喝一唱一和机用纵横
　　诸名义南无此云归命信顺也佛觉也菩提亦觉也道之极者称曰菩提菩提萨埵觉众生也阿罗汉总音杀恼贼逺离诸恶堪总供养更不受三界生也释迦能仁也牟尼寂防也弥勒慈氏也维摩诘净名也婆罗门梵志也辟支独觉也比丘乞士也上乞法下乞食也波罗蜜彼岸也多到也禅那静虑也般若聪慧也三昧正定也又等特也奢摩它止息也瑜伽相应也阿耨多罗无上也三藐正也般涅槃般普也涅出也槃烦恼也堵波塔也茶毘亦云阇维焚烧也僧伽蓝众园也娑婆堪忍也懴悔懴谓懴摩请忍也羯磨作法辨事也阿僧祗无数也
　　方等经慈悲为佛眼正念为佛头妙音为佛耳香林为佛鼻甘露为佛口四辩为佛舌六度为佛身四摄为佛首平等为佛指戒定为佛足种智为佛心四门入清凉地即方也所契之理平等大慧即等也
　　四经维摩经以不思议为宗金刚经以无住为宗华严经以法界为宗涅盘经以佛性为宗
　　三千大千千千重数故曰三十二过复千故曰大千迦维罗衞居其中也【智度论】
　　震旦葱河以东名为震旦以日初出耀于东隅故得名也【楼炭经】琳法师云东方属震是日出之方故云震旦或曰真丹或曰旃丹【翻译】
　　印度西域记云天竺旧云身笃或曰贤豆今从正音宜云印度印度者唐言月以其土圣贤继轨导凡御物如月照临五印度之境周九万余里三垂大海北背雪山北广南狭形如半月划野区分七十余国时特暑热地多泉湿成光子曰中天竺国东至震旦五万八千里南至金地国西至阿拘遮国北至小香山阿耨达亦各五万八千里则知彼为中国矣【上】互见日
　　四王印度常传赡部一洲四王所治东谓脂那主人王也西谓波斯主宝王也南谓印度主象王也北谓猃狁主马王也皆谓四国借斯以治【续装】
　　布萨布萨即説戒也净住者即布萨之翻名布萨天言净住人语或曰増进亦称长养通道殊俗俱禀修行所谓净身口意如戒而住故曰净住也【道宣净行法门序】
　　练神练神者闭情闗照期神旷刼幽灵不亡积习成圣阶十地而逾明迈九宅而髙蹈此什教所以也【周什道安二敎论】逺辞九宅宁罗氏族之拘【上】
　　般若航清凉禅师云夫般若者苦海之慈航昬衢之巨烛也
　　大愿船净土传云菩萨乗大愿船住生死海就此世界呼引众生上大愿船如是送至西方如有往者无不得生
　　理絶人区维摩经曰以四大海水入一毛孔中不挠鱼鼈等而彼大海本相如故又舍利佛住不思议菩萨断取三千大千国界如陶家轮着右掌中掷过恒河沙国界之外其中众生不觉不知又复还本处都不使人有往来相【后汉西域传注】
　　事出天外涅槃经曰阿阇王令醉象蹋佛佛以慈善根力舒其五指遂为五师子见尔时醉象惶惧而退【上】刹那无常者前灭后生刹那不住者也【梁武记注】刹那是天竺国音迅速之极名也【明九】俱舍云时之极少名刹那时之极长名为刼俱舍颂云极微字刹那色名时极少【翻译】虽年百嵗犹若刹那如东道之长波似西垂之残照击石之星火驰隙之迅驹风里之微灯草头之悬露临崖之朽树灿目之电光
　　天竺重文鸠摩罗什云天竺国俗甚重文制其工商体韵以入为善凡觐国王必有讃徳见佛之仪以歌叹为贵经中偈颂皆其式也但改梵为秦失其藻蔚虽得大义殊隔文体有似嚼饭与人非徒失味乃更呕哕也戒饮长老莎伽陀降伏庵婆罗提陀恶龙及为酒困不能折伏虾蟆故佛制戒小草头一滴亦不得饮下酒是恶本酒是魔事【梁武防酒肉文】
　　不杀释善伏云不杀者佛敎之都门也不能行之若讲礼而为倨傲耳又劝行六道供以先祖诸亡者无越此途【续二十一】
　　八闗斋一不杀二不偷盗三不淫邪四不妄语五不饮酒六不坐髙大牀七不着花鬘璎珞不用香油涂身董衣八不自歌舞不得辄往聴不过中食受此八戒名八闗斋
　　五辛修行者不得食五辛言五辛者一葱二薤三韭四蒜五兴渠【梵网经】释慧【阙】僧徒多迷五辛中兴渠或云芸薹胡荽或云阿魏唯净土集中别行尽又云五辛此土唯有四一蒜二韭三葱四薤阙于兴渠梵语稍讹正云形具余国不见回至于阗方得见也根麄如细蔓菁根而白其臭如蒜彼国人种取根食也于时冬天到彼不见枝叶薹荽非五辛所食无罪日亲见为验与【唐髙僧传】极乐中国之西数万里有国曰身毒释迦牟尼如来示现之地彼佛言曰西方过十万亿佛土有世界曰极乐佛号无量夀如来其国无有三恶八难众宝以为饰其人无有十纒九恼羣圣以为友有能诚心大愿归心是土者茍念力具足则往生彼国然后出三界之外【御净土记】凿大昬夫佛之道可以转惑见为真智即羣迷为正觉舍大闇为光明夫性岂异物耶孰能为余凿大昬之墉辟灵照之户广应物之轩者吾将与为徒【龙兴寺记】
　　懈慢国过此西方十二亿那由他有懈慢国快乐安闲人欲往生阿弥陀佛国若从此国过人多染着即愿生其中遂不得到阿弥陀佛国若人见此不贪不爱即得越过至安乐国此懈慢国亦曰疑城人遥见此城谓是极乐便生爱着【菩萨处胎经】
　　心灯意蘂心灯夜炳意蘂晨飞【晋安王书】
　　障火魔风障火焚心印魔风飏刼灰
　　由旬西域记云夫数量之称逾缮那者旧曰由旬逾缮那者自古圣王一日军行旧传一逾缮那四十里印度国俗乃三十里圣敎所载唯十六里大论云由旬三别大者八十里中者六十里下者四十里【翻译】
　　佛田供父母曰恩田供佛僧曰敬田供贫病曰悲田总名曰福田【见法论】
　　鬼宿佛敎上属鬼宿暗则佛敎衰【尚书故实】太子出家时见鬼星与月合诸天唱大声言大圣太子鬼宿已合今时至矣欲求胜法莫住于此【佛本行经】
　　沸星佛以二月八日沸星见时初成等正觉亦以二月八日沸星出时生以八月八日沸星出时转法轮以八月八日沸星出时取般涅槃【萨婆多论】
　　底栗车此云畜生婆沙云畜谓畜养谓彼横生禀性愚痴不能自立为他畜养故名畜生【翻译】
　　斋戒白争饭土言欲受八禁清净斋戒所谓不杀生不偷盗不婬妷不妄语不饮酒不两舌不恶口不无义语又愿不贪欲不瞠恚不愚痴不生邪见【本行经】
　　昙摩昙摩法也昙摩迦罗此云法时昙摩密多此云法秀昙摩流支此曰法希亦曰法乐昙亦法也昙无竭此云法勇亦云法上昙无徳此云法密【翻译】
　　达摩此翻为法唐明濬云契之于心然后以之为法在心为法形言为敎法有自相共相敎乃遮诠表诠【上】达摩流支此云法希
　　分衞善见论云此云乞食僧祗律云乞食分施僧尼衞护令修道业故云
