<!-- { "loadSidebar": true } -->
　　带益三副齐湣王亡居衞谓公王丹曰我何如主也王丹对曰王贤主也臣闻古人有辞天下而无恨色者臣闻其声于王而见其实王名称东帝实辨天下去国居衞容貌充满顔色发无重国之意王曰甚善丹知寡人寡人自去国居衞也益三副矣【过自理】
　　暴布人之目以照见之也瞑者目无由接而言见戎人见暴布者而问之曰何以为之莽莽也指麻而示之怒曰孰之壤壤也可以为之莽莽也【知接】
　　圈鹿栏牛杨子云作法言蜀冨人赍钱千万愿载于书子云不聴夫冨无仁义之行圈中之鹿栏中之牛也安得妄载【论衡失史】
　　不知栘中孝明之世读苏武传见武官名曰栘中监以问百官百官不知【论衡】
　　谒见仪汉司徒崔烈辟上党鲍坚为掾将谒见自忧不过问先到者仪适有答者曰随典仪口唱既谒见曰可拜坚亦曰可拜讃者曰就位坚亦曰就位因复着履上坐将离席不知履所在讃者曰着脚坚亦曰履着脚也【笑林】
　　奏载龚名后汉葛龚字元甫善文奏或有人请龚奏于人者龚为作之其人忘自载其名并冩龚名以进时语曰作奏虽工宜去葛龚【裴荣期语林】
　　鑚火魏人夜暴疾命门人鑚火是夕阴瞑督迫颇急门人忿然曰君责人亦大无理今闇如漆何以不把火照我当得覔鑚火具然后易得耳孔文举闻之曰责人当以其方也【笑林】
　　坟墓不思司马文王与刘禅宴为之乐故蜀技旁人皆为之感怆而禅喜笑自若王谓贾充曰人之无情乃可至于是乎虽使诸葛亮在不能辅之乆全而况姜维邪充曰不如是殿下何由并之他日王问禅曰颇思蜀否禅曰此间乐不思蜀郤正闻之求见禅曰若王后问宜改而答曰先人坟墓逺在陇蜀乃心西悲无日不思因闲其目防王复问对如前王曰何乃似郤正语邪禅惊视曰诚如尊命左右皆笑【三国志】
　　自谓身毛嘉魏明帝毛后父也封博平乡侯嘉本典虞车工卒报冨贵明帝令朝臣会其家饮宴其容止举动甚騃语輙自谓侯身时人以为笑【三国志】胡庆字文亮灵太后族孙也为左仆射度顽蔽每与人言自称仆射时人方之毛嘉【北史】
　　索米作陈寿将为三国志谓丁梁州曰若覔千斛米见借当为尊公作佳丁不与米遂不为立时论以此少论梁州敬礼子也【语林】
　　有情痴任育长【瞻】童少时神明可爱时人谓育长影亦好自过江便失志王丞相请先度时贤共至石头迎之犹作畴日相待一见便觉有异坐席竟下饮便问人云此为茶为茗觉有异色乃自申明云向问饮为热为冷耳尝行从棺邸下度流涕悲哀王丞相闻之曰此是有情痴【世】
　　熏鼠谢虎子【据】尝上屋熏鼠胡儿既无由知父为此事闻人道痴人有作此者戯笑之时道此非复一过太既了已之不知因其言次语胡儿曰世人以此谤中郎亦言我共作此胡儿懊热一月日闭斋不出太虚托引已之过以相开悟可谓徳教【上】
　　鬼兵相助王凝之羲之子也王氏世事张氏五斗米道凝之弥笃孙恩之攻防稽寮佐请为之备凝之不从方入靖室请祷出语诸将佐曰吾已请大道鬼兵相助贼自破矣既不设备遂为孙恩所害【晋书】
　　妙画通灵顾恺之字长康尝以一厨画糊题其前寄桓皆其深所珍惜者乃发其厨后窃取画而缄开如旧以还之绐云未开恺之见封题如初但失其画直云妙画通灵变化而去亦犹人之登仙了无怪色【上】戏防遥赞顾恺之矜伐过实少年因相称誉以为戯弄又为吟咏自谓得先贤风制或请其作洛生咏答曰何至作老婢声义熈初为散骑常侍与谢瞻连省乃于月下长咏瞻每遥賛之恺之弥自力忘倦瞻将眠令人代已恺之不觉有异遂申旦而止【晋书】
　　星渴入井秦符生时太白犯东井有司奏东井秦之分也太白罚星必有暴兵起于京师生曰星入井者必将渴耳何所怪乎【载记】
　　荧惑狂语南燕慕容徳建平四年妖贼王始聚众于太山莱芜谷自称太平皇帝号父冏为太上皇号兄休为征东将军太为征西将军假署公卿诳动百姓徳遣车骑将军慕容镇讨擒之将斩于马市有人谓之曰何为妖妄自贻族防父及兄弟何在答曰太上皇防尘在外征东征西为乱兵所害如朕今日复何聊頼其妻赵氏怒曰君止坐此口以至于死如何临刑犹自不革始答曰皇后不达天命自古迄今岂有不破之家不亡之国哉行刑者以刀镮筑其口始曰朕今为尔所苦崩即崩矣终当不易尊号徳闻而笑谓左右曰荧惑之人死犹狂语何可不杀【出十六国春秋】
　　图卤簿刘韫字彦文道欣子也人才凡鄙特为明帝所宠在湘州雍州使善画者图其出行卤簿羽仪常自披玩尝以图示征西将军蔡兴宗兴宗戯之阳若不觧画者指韫形问之曰此何人而在舆韫曰政是我其庸防如此【南史】
　　聚忧刘韫弟述字彦思亦甚庸劣从子俣疾危笃父彦节母萧对之泣述尝侯之便命左右取酒肉令俣进之皆莫知其意或问焉答曰礼云有疾饮酒食肉述又尝新有缌惨或诣之问其母安否述曰唯有愁惛次访其子对曰所谓父子聚麀葢谓麀为忧也【上】
　　不识士衡刘义綦封营道县侯凡鄙无识始兴王濬尝谓曰陆士衡诗云营道无烈心其何意苦阿父如此义綦曰下官初不识士衡何忽见苦其庸塞皆然
　　才语见向彭城王义康素无术学待文义者甚薄袁淑尝诣义康义康问其年答曰邓仲华拜衮之嵗义康曰身不识也淑又曰陆机入洛之年义康曰身不读书君无为作才语见向其浅陋若此【上】
　　忘诫误云刘义宣之败还江陵也甲尚万余人义宣既入城仍出聴事见客左右翟灵宝诫使抚慰众宾以臧质违指授之宜用致失利今治兵缮甲更为后图昔汉髙百败终成大业而义宣忘灵宝之言误云项羽千败众咸掩口而笑【宋书】
　　检觅鳯毛谢超宗鳯子也好学有文辞选补新安王子鸾国常侍王母殷淑仪卒超宗作诔奏之帝大嗟赏谓谢庄曰超宗殊有鳯毛恐灵运复出时右衞将军刘道隆在御坐出候超宗曰闻君有异物可见乎超宗曰悬磬之室复有异物耶道隆武人无识正触其父名曰旦侍宴至尊説君有鳯毛超宗徒跣还内道隆谓检覔鳯毛至暗待不得乃去【南史】
　　迁合朔阮佃夫尝正旦应合朔尚书奏迁元会佃夫曰元正庆会国之大礼何不迁合朔日耶其不稽古如此不识太傅张敬儿欲移羊叔子堕泪碑于其处置台纲纪諌云此羊太遗徳不宜迁动敬儿曰太是谁我不识
　　密室学楫张敬儿始不识书及为方伯乃习学读孝经论语初征为防军乃潜于密室中屏人学揖让答对空中俯仰妾侍窃窥笑焉将拜三司谓其妻嫂曰我拜后府开黄閤因口自为鼓声初得鼓吹羞便奏之于新林姥庙为妾祈子祝神口自称三公其鄙俚如此
　　猪狗子梁武丁贵嫔父道迁初为歴阳太守庐陵王续主武帝谓之贤女复育一男答曰莫道猪狗子世人以为笑
　　庙讳不忆侯景之篡也王伟请立七庙景曰何谓七庙伟曰天子祭七世祖考故置七庙并请七世讳敕太常具祭祀之礼景曰前世吾不复忆惟阿爷名摽且在朔州伊那得来敢是众闻咸笑之
　　鼓吹自娯胡僧祐梁元时拜领军将军厚自封殖以所加鼓吹恒置斋中对之自娯人曰此是羽仪公名望隆重不宜若此答曰我性爱之恒湏见耳出逰亦以自随人士笑之
　　自谓辞工胡僧佑性好读书爱缉缀然文辞鄙野多被嘲谑而自谓实工矜伐弥甚【南史】北齐并州有士族好为可笑诗赋轻蔑邢魏诸公众共嘲弄虚相称讃必击牛酾酒延之其妻明鉴人也泣而諌之此人叹曰才华不为妻子所容何况行路至死不觉【顔氏家训】
　　七秽何令贵隔势倾朝野笔迹疎漏遂遭十秽之书彼人防拜忽曰永感答人借车还白不具真本流合朝耻辱是其第七秽也【庾元威论书】
　　羊羊江南有一权贵读误本蜀都赋注觧蹲鸱芋也而为羊字后有人饷羊肉答书云损惠蹲鸱举朝惊骇不觧事义乆后寻绎方知如此【顔氏家训】
　　龙见源师字践言为尚书郎摄祠部后属孟夏以龙见请雩时髙阿那肱为録尚书事谓为真龙出见大惊喜问龙所在云作何顔色师整容云此是龙星初见依礼当雩祭郊坛非谓真龙别有所降阿那肱忿然作色曰汉儿多事强知星宿祭事不行师出窃叹曰国家大事在祀与戎礼既废也其能乆乎齐亡无日矣【北史贺传】北齐何处龙见作何物顔色隋传何乃于星宿
　　使鬼开府薛荣宗常自云能使鬼后主信之经古冢荣宗谓舍人元行恭是谁家行恭戯之曰林宗冢复问林宗是谁行防曰郭元贞父荣宗前奏曰臣向见郭林宗从冢出着大防吉莫靴挿马鞭问臣我阿贞来不【北齐】七十二世碑熊安生字植之在山东时歳歳逰诸从之者倾郡县或诳之曰某村古塜是晋河南将军熊光去七十二世旧有碑为村人埋匿安生掘地求之不得连年讼焉冀州长史郑大讙判之曰七十二世乃是羲皇上入河南将宣丧无此号诉非理记安生率其族向塜而号【北史】
　　髻中叵罗祖孝徴珽放纵不羇曽至交州刺史司马世云家饮酒遂藏铜叠二靣厨人请搜诸客果于孝徴懐中探得又魏神武尝宴僚属于坐失金叵罗窦太后令饮者皆脱防果在孝徴髻中见者以为深耻孝征怡然不
　　穿锥库狄干为太宰不知书署名为干字逆上画之时人谓之穿锥又有武将王周者署名先为告而后成其外二人至子孙始并知书【北齐】
　　孟劳多力谷梁传称公子友与莒拏相左右呼曰孟劳孟劳者鲁之宝刀名亦见广雅近在齐时有姜仲岳谓公子左右姓孟名劳多力之人为国所宝【顔氏家训】弱杖太山羊肃亦称学问读潘岳赋周文弱枝之条为杖防之杖世本容成造厯以厯为碓磨之磨【上】
　　王莽汉书王莽賛云紫色蛙声余分閠位谓以伪乱贞顔之推共人读书言及王莽形状有一俊士自许史学名价甚髙乃云王莽非直鸱目虎吻亦紫色蛙声寒蝉尉瑾外虽通显内阙风训意在引接名流而不知别好学呉人摇唇振足为人所哂见人好笑时论北之寒蝉又少威仪子徳载以蒲鞭责之便自投井瑾自临井上呼云儿出闻者皆笑【北史】
　　繁于苏威立条章每岁责民间五品不逊或答者乃云管内无五品之家不相应领多如此郎茂以为繁纡不急奏罢之【隋书】
　　不识皮弁李子雄明辨有器干焬帝甚任之新罗尝遣使朝贡子雄至朝堂与语因问其冠制所由其使者曰皮弁遗象安有大国君子而不识皮弁也子雄曰中国无礼求诸四夷使者曰自至以来此言之外未见无礼宪司以子雄失词劾奏其事竟坐免【隋书】
　　自挞呼走苏世长初在陜州部内多犯法世长莫能禁乃责躬引咎自挞于都街五伯嫉其诡鞭之见血世长不胜痛大呼而走观者咸以为笑议者方议其诈【旧唐】孟坚非固张由古有吏才而无学术累歴台省尝于众中叹班固有大才而文章不入选或谓之曰两都赋燕山铭典引等并入文选何为言无由古曰此是班孟坚文章何闗班固事闻者掩口而笑又谓同官曰昨买得王僧集【葢僧孺也】大有道理杜文范知其误应声曰文范亦买得佛袍集倍胜僧集由古竟不之觉【唐新语】坊州杜若杨纂为雍州长史尹伊任坊州司户尚药奏求杜若敕下度支有省郎以谢眺诗云芳州采杜若乃委坊州贡之尹君判申云坊州本无杜若应由读谢眺诗误华省名郎如此判事不畏二十八宿向下笑人耶太宗闻之改授雍州司法【御史台记及国史补】
