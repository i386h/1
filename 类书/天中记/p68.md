<!-- { "loadSidebar": true } -->
　　津波令尔朱荣之死也从子兆轻兵倍道掩袭京邑先是河邉有人梦神谓曰尔朱家欲渡河用尔作灅津波令为之缩水脉月余梦者死及兆至有行人自言知水浅处以草往往表挿而导焉忽失其所在兆遂防马涉渡是日暴风迅怒黄尘扬天骑叩宫门宿卫乃觉一时散走庄帝步出云龙门外为兆骑所擒【北史】
　　祭河伯后魏髙昂为西南道大都督径趣商洛祭河伯曰河伯水中之神髙敖曹地上之虎行经君所故相决酧【北史】
　　灵源天宝六载河渎封为灵源公【通典】祝文云惟神上通云汉光啓图书分导九枝旁润千里素秋戒序用率典常【上】
　　洋洋代宗初吐蕃犯便桥上幸陜常有紫气如盖以迎马首及回潼闗上叹曰河水洋洋送朕东去上至陜因望铁牛蹶然谓左右曰朕年十五六宫中有尼号功徳山屡抚吾背曰天下有灾遇牛方回今见牛也朕将回尔【杜阳杂编】
　　河渎亲家郭汾阳镇蒲欲造浮桥而急流毁墠公酹酒许以小女妻之其夕水退木立墠上遂成桥而小女寻卒因塑庙中人因立公祠号河渎亲家翁【干馔子】
　　疏导薛平始河溢匏子东泛滑距城才二里所平按求故道出黎阳西南因命其佐裴泰往请魏博节度使田正正许之乃籍民田所当者易以它地疏导二三十里以酾水绕还壖田七百顷于河南自是滑人无患【唐书】
　　沈诏李彦佐在沧景太和九年有诏召浮阳兵比渡黄河时冬十二月至济南郡使击冰进舟冰触舟舟覆诏失彦在惊惧令津波不得诏尽死吏惧具请公一祝祷于河冀凭肹飨而有以复也彦佐乃令具爵酒及祝语诘河词卒忽有声如雷河冰中断可三十丈乃沈钩一钓随钩而出封角如旧惟篆印防湿耳【唐阙史】
　　清流哀帝天祐二年朱全忠聚朝士贬官者三十余人于白马驿一夕尽投之投尸于河初李振屡举进士竟不中第故深嫉缙绅之士言于全忠曰此辈常自谓清流宜投之黄河使为浊流全忠笑而许之【唐书】
　　河源朶甘卫西鄙直马湖蛮部正西三千余里去云南丽江府西北一千五百里水从地涌出百余方七八十里履髙瞰之灿若星列因名星宿海畨名火敦脑儿东北流百余里汇为大泽又东流为赤宾河又合忽兰等河始名黄河又东北至陜西兰县始入中国又东北经沙漠地折而南流入山西境凡九千余里【元史】
　　土塞朱浮与彭宠书以区区渔阳而结怨天子此犹河滨之人捧土以塞河口多见其不知量也【后书】何武王嘉区区以一篑障江河用没其身【前书】张俭以区区一掌而欲堙江河终婴张让之乱【后书】
　　河赤晋昭公元年河赤于龙门三里梁恵成王四年河水赤于龙门三日【竹书纪年】河水赤下民恨【京房易占】
　　计式水兹国南有大河东流号计式水即黄河也于阗国名树枝水【魏书】
　　委虵河以委虵故能逺山以陵迟故能髙道以优游故能化【淮南】
　　淮
　　绕扬淮围也围绕扬州自北界东至海【释名】
　　均务淮出桐栢淮者均也均其务【説题辞】
　　巫支祈禹治水三至桐栢山惊风迅雷石号木鸣五伯拥川天老肃兵不能兴禹怒召集百灵乃命防龙桐栢千君长稽请命禹因囚鸿氏商章氏兜氏首卢氏犁娄氏乃获淮涡水神名无支祈善应对言语辨江淮之浅深原隰之逺近形若猿猴缩鼻髙额青躯白首金目雪牙颈伸百尺力逾九象抟击腾踔疾奔轻利倐忽间视不可久禹授之童律不能制授之乌木田不能制授之庚辰能制鸱脾桓胡木魅水灵山妖石怪奔号藂绕以千数庚辰持防遂去颈锁大索鼻穿金铃徙之淮阳之山足下俾淮水永安流注海也庚辰之后皆图此形者免淮涛风水之难【古岳渎经】水兽好为云禹锁之于军山之下其名巫支祈【山海经】
　　淮竭宋太始季年岷益有山崩淮水竭齐郡明僧绍窃谓其弟曰夫天地之气不失其序阳伏而不泄隂迫而不蒸于是乎有山崩川竭之变昔伊洛竭而夏亡河竭而商亡三川竭岐山崩而周亡五山崩而汉亡夫有国必依山川而为固山川作变不亡何待今宋徳如四代之季尔志吾言而勿泄也竟如其言【南史】
　　堰淮灌夀阳梁武帝时用魏降人王足计淮水以灌夀阳假康绚节督众二十万于钟离南起浮山北抵巉石堰将合淮水漂疾复决溃众患之或谓江淮多蛟能成风雨决壊崖岸其性恶铁乃引东西二冶铁器数千万斤仍伐树为干填以巨石逾年堰成其长九里军人列居其上其水清洁俯视邑居坟墓子【阙】皆在其下或谓绚曰四渎天所以节宣其气不可久塞乃凿湫东注魏夀阳城戍稍徙八公山居人散就冈垄绚征还张豹子不脩堰至其秋淮水暴长堰壊奔流于海杀数万人其声若雷闻三百里水中怪物随流而下或人头鱼身或龙形马首殊类诡状不可胜名【北史梁书康海传亦载】长源天寳六载淮渎封为长源公【通典】祝文云惟神源流深泌潜润溥洽阜成百谷疏涤三川青春伊始用遵典祑【上】杨溥二年正月封淮渎长源王【五代史】隋薛道衡祭文云仰惟导源桐栢长迈蓬莱标四渎而引百川擅五材而含七徳
　　淮神永泰元年楚州有渔人忽以淮中得古锁不絶以告官刺史李阳大集人力引之锁穷有狝猴跃出复没后有验山海经云水兽好为害禹锁之名无支祁【国史补】截海而渡鸡林僧云本国濒海岛上其水多卤或有如剉蘖投其中者惟淮波截海而渡味甘色彻愈病析酲其国或一嵗怠于朝贡则淮水为之不至且多羣疫水旱作【唐闗史】
　　赋渊肃宗驻彭原第五琦奏事云今之急在兵兵彊弱在赋赋所出以江淮为渊【唐书】
　　大计贞元八年淮南浙西大水权徳舆建言江淮田一善熟则旁资数道故天下大计仰于东南【上】
　　奥府江河淮海天之奥府众利所聚可以饶有【易林】都市江河淮海天之都市商人受福国人富有【上】汉延熹六年王延夀桐栢庙碑云淮水圣禹所导汤汤其逝惟海是造疏秽济逺柔顺其道弱而能强仁而能武昼夜不舎明哲所取寔为四渎与河合矩
　　济
　　济河而南济济也言源出河北济河而南也【释名】济齐也齐度也圆也【説题乱】济济其度星也【风俗通】
　　导沇禹贡导沇水东流为济入于河溢为荥孔泉源为沇流去为济
　　出王屋沇水自王屋山顶崖下澄渟不流至孟州济源县西二里平地潜源重发名济水王莽末旱此渠枯涸济水但入河而已不复截流而南【通典】
　　水尊麟徳二年十月上发东都至濮阳问许敬宗曰济水与济源断絶不相属何故对曰禹贡导沇水东流为济入于河自此潜流地下过河而南浸出为荥泽又潜流至曹濮之间散出平地渐合而东流为汶水自南至之古者五行皆有官守水官不失其职故辨其味与色潜流复出合而更分皆能识之尚书所载与今同矣上曰济水细防而称曰渎何也对曰尔雅云渎者独也言不因余水能独赴海也且天有五星运而为四时地有五岳流而为四渎人有五事用而为四支五阳数四隂数也阳者光曜隂者晦昧故星辰潜伏而难见济水潜流而数絶状虽细防其实尊也上称善【唐会要】
　　清泉天寳六载济渎封为清泉公【通典】祝文云惟神泉源清洁浸彼遐逺播通四气作纪一方冬肇节聿脩典制【上】
　　鬭口淀海畔有一沙阜髙一丈周回二里俗呼为鬭口淀是济水入海之处海潮与济相触故名今淀上有甘泉可食海潮虽大淀终不没百姓于其下煮盐【元和郡国志】与河等秩唐李甘济为渎问今尽济水之力载数石之舟广不能横深不能浮而曰与河同灵等秩吾不知先王班祀之意也
　　视诸侯四渎何以视诸侯能荡涤垢浊焉能通百川于海焉能出云雨千里焉为施甚大故视诸侯也【説苑】纪地晋高祖诏曰五岳承天四渎纪地【册府】
　　清济清济浊河足以为限长城巨防足以为塞【韩子】

　　天中记卷九
<子部,类书类,天中记>
　　钦定四库全书
　　天中记巻十
　　明　陈耀文　撰
　　洛
　　绎耀洛出熊耳山洛之为言绎也言水绎绎光耀也【春秋説题辞】
　　隂精之官洛水地理隂精之官帝王明圣书出文天以与命地以授瑞接河合际居中护羣王道和洽吐图佐神逆名乱教摘亡吊存故圣人观河洛也【河图】
　　龙见帝王始兴将起河洛龙见皆察其首黒者人正白者地正赤者天正【易干凿度】
　　吐符河以通干出天苞洛以流坤吐地符河龙图发洛书感王者沈礼焉【説题辞】
　　凤柙黄帝服斋于中宫坐扈洛水上与大司马容光左右辅周昌等百二十人临观凤凰衔图至帝前图以黄玉为柙【黄帝録】
　　轩游黄帝时天大雾三日帝游洛水之上见大鱼杀五牲以醮之天乃甚雨七日七夜鱼流始得图书今河图视萌篇是也【帝王世纪】
　　青鲤黄帝游于洛见鲤鱼长三丈青身无鳞赤文成字【河图】
　　赤光起尚书中曰尧率羣臣东沈璧于洛退至于下稷赤光起负书出赤文成字宋均注曰稷读曰侧
　　龙出虞舜时黄龙从洛水出诣舜鳞甲成字舜即位与三公临观黄龙五采负图出舜前【顾野王符瑞图】
　　天符洛书者天符也王者徳至渊泉则洛出书禹受舜禅洛出书六十五字是为洪范此谓洛出书者也【宋书】
　　黒玉天乙在亳诸邻国襁负归徳东观于洛习礼尧坛降三分沈璧退立荣光不起黄鱼双跃出济于坛黒鸟以雄随鱼亦止化为黒玉赤勒曰精天乙受神福伐桀克三年天下悉合【尚书中】
　　符周公摄政与成王观于洛沈璧礼毕青龙苍龙止于坛背甲刻书赤文成字周公援笔以世文写之书成文消堕甲而去其言自周公讫于秦汉盛衰之符【宋书】
　　二水鬭周灵王时谷洛鬭将毁王宫王欲壅之太子晋諌曰不可夫水聚于髙归于下今吾执政无乃实有所避而滑夫二川之神使至于争明以妨王宫王而饰之无乃不可乎王卒壅之王室大乱【国语】
　　洛絶晋定公二十年洛絶于周魏襄王九洛入城周山水大出【竹书纪年】
　　洛伯洛伯用与河冯夷鬭盖洛水之神也【竹书】昔者河伯筮与洛伯战而枚占昆吾占云不吉【归蔵】
　　黒头公秦始皇祀洛水有黒头公从河中出呼始皇曰来受天之宝乃与羣臣作歌云洛阳之水其色苍苍祠祭大泽倐忽南临洛滨醊祷色连三光【古今乐録】
　　玉鸡昭灵后名含始游洛池有玉鸡衔赤珠刻曰玉英吞此者王含始吞之生汉祖刘季【帝王世纪】
　　雒水造城沛国陈宣建武十年雒水出造天津城门或欲筑塞之宣諌曰昔王尊人臣正身金堤水退况圣主天所挺授邪言未絶而水去【谢承书】
　　激洛水徳阳殿周游容万人自偃师去宫四十五里激洛水于殿下【汉官典职】
　　洛雒字洛字或作雒初汉火行忌水故洛去水而加佳魏为土行土水之母水得土而流土得水而柔故去佳加水【鱼豢典畧】
　　洛神后魏虎贲洛子渊者洛阳人戌在彭城其同营人樊元寳假归附书令达其家云宅在灵台南近洛河元宝至忽见一老翁云是吾儿书引入屋宇显敞坐命婢取酒须臾见婢抱一死小儿而过俄而酒至色甚红香美异常兼设珍羞海陆具备饮讫送元宝出但见髙岸对水緑波东倾唯见一童子可年十五新溺死鼻中出血方知所饮酒是其血也及还彭城子渊已失矣方知是洛水之神也【伽蓝记】
