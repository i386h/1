<!-- { "loadSidebar": true } -->
　　苞笋马援好事至荔浦见冬笋名苞笋上言禹贡厥包橘柚疑谓是也其味美于春夏笋【东观汉记】
　　泣竹得笋孟宗字恭武至孝母嗜笋冬节将至时笋尚未生宗入竹林哀叹而笋为之出得以供母皆以为至孝所感【楚国先贤】吴丁固晋刘殷孟蜀程崇雅事同归煮牀箦汉人有适吴吴人设笋问是何物曰竹也归煮其床箦而不熟乃谓其妻曰吴人轣辘欺我如此【笑林】希见食笋归煮竹根【唐子】
　　鬻笋辛居士名宣仲家贫春月鬻笋充肠酌截竹为瞿用充盛酒人问其故宣仲曰我惟爱竹好酒欲令二物常相并耳【南雍州记】
　　卢栖处州宣平响岩之东有卢栖溪溪上岩洞甚竒唐道士卢敖栖其中故名卢栖岩竹毎无风自动拂除岩石人以为竒其笋味嘉人号曰卢栖笋【浙江志】
　　买笋寄林唐夏侯彪为益州新昌令问里胥曰笋一茎几钱曰一钱五茎取十千买五万茎谓之曰吾未要且寄林中养之至秋竹成一竿十文遂成五十万【佥载】挿簪吉安城有魏夫人坛夫人炼丹时有村妪屡以茶献夫人感其意遂拔簪挿于篱下曰年年四月尽当生笋可供汝家食馔次年其地笋生味甘而无根苗乡人名曰填补笋至今有之【夷坚续志】
　　初出成竹园人云笋惟初出者尽成竹次者多为虫所伤十不得五六【玉简杂书】
　　斑皮诗义疏笋皆四月生笆竹笋八月生篃竹笋冬夏生永嘉记含堕竹笋六月生竹谱棘竹落人须发湘源县十二月食斑皮竹笋滋味与北中七八月笋牙小类但甜脆过之诸笋无以及也【北户録】
　　匾竹匾竹出庐山茎匾传云释惠逺使鬼神号辟蛇行者捻此竹为匾竹笋出皆匾堪食之【笋谱】
　　般肠般肠实中与笆相类生东郡縁海诸山中其笋甚美云与笆竹相似出闽中【竹谱】
　　浮笋浮竹长者六十尺肉厚而虚软节阔而亚生水次彭蠡以南大岭以北徧有之其笋未出时掘取以甜糟藏之极甘脆南人所重【上】
　　鸡胫鸡胫篁竹之类纎细大者不过如指疎叶黄皮其肌无所堪施笋美青班色緑沿江山冈所饶也【竹谱】鸡胫竹笋肥美【笋谱】
　　鹿头邕管有鹿头笋【范旻邕管记】
　　孤竹筑阳薤山有孤竹三年而生一笋笋成代谢常如一【荆州图】
　　复生思摩竹如竹大而笋生其节笋既成竹春而笋复生节焉交广所在有之【南方草木状】
　　梦笋梦折笋得财象也梦竹生笋者欲有子息也【李淳风占梦书】
　　竹蒻笋竹之白蒻也竹之丑节种厥性弱于木而强于草实草木中别类也【笋谱】
　　初篁初始也篁竹也梁简文勉春赋云望初篁之傍领爱新荷之发池【笋谱】
　　按谢灵运湖中瞻眺诗初篁苞緑箨新蒲含紫茸
　　笋羮谚曰腊月煮笋羮大人道便是昔有新妇不得舅姑意凡所须索必昔时而逆意其妇善承须不违所要皆巧图与夫求变而副舅姑无以取责姑一日嵗暮而索笋羮妇荅即煮供上妯娌问之曰今腊月中何处求笋妇曰且譍为贵以顺攘逆责耳其实何处求笋姑闻而后悔倍怜新妇故又谚曰恭敬不如从命受训莫如从顺【上】
　　冉冉冉冉孤生竹【古诗】
　　檀栾檀栾防修竹【和八公山诗】
　　婵娟防修竹之婵娟【啸赋】
　　防娟有防娟之茂篠寄江上而丛生玉润桃枝之丽鱼肠云母之名【梁文帝修竹赋】
　　牡丹
　　事始牡丹前史中无説处唯谢康乐集中言竹间水际多牡丹成式检隋朝种植法七十卷中初不记説牡丹则知隋朝花中所无【酉阳】世谓牡丹花近有盖以前朝文士集中无牡丹歌诗然杨子华有画牡丹处极分明子华北齐人则知牡丹花亦乆矣【刘賔客嘉话】
　　帝辟地二百里为西苑诏天下进花卉易州进二十相牡丹赭红鞓红飞来红袁家红醉妃红云红天外红一拂黄软条黄延安黄先春红颤风娇等名【海记】按叚云隋朝所无而刘斧乃有此説其杜撰欺人往往如此髙承事物纪原似据之以为实者其亦为所误矣
　　双头牡丹髙宗后苑宴羣臣赏双头牡丹赋诗惟上官昭容一联絶丽所谓势如连璧友心似臭兰人
　　贬洛阳武后冬月游后苑花俱开而牡丹独迟遂贬于洛阳故今言牡丹者以西洛为冠首【事物纪原】
　　名花开元禁中重木芍药得数本红紫浅红通白者上因移植于兴庆池东沈香亭前防花方繁开上乘照夜白妃以步辇从乃命李年持金花牋宣赐李白进清平调词三首上命梨园子弟歌之【太贞外传松窓杂録】禁中呼木芍药为牡丹【开元花木记】
　　通志畧云芍药着于三代之际风雅所流咏也今人贵牡丹而贱芍药不言牡丹初无名依芍药得名故其初曰木芍药亦如木芙蓉之依芙蓉以为名也牡丹晚出唐始有闻贵游竞趍遂使芍药为落谱衰宗云
　　按神农本草云一名鹿韭一名鼠姑唐本注云亦名百两金博雅白牡丹也而康乐所云竹间水际子华有画极分明何云至唐始着耶
　　花妖初有木芍药植于庭前其花一日忽开一枝两头朝则深红午则深碧暮则深黄夜则粉白昼夜之内香艶各异帝谓左右曰此花木之妖不足讶也【开元遗事】醒酒明皇与妃子幸华清宫因宿酒初醒凭妃子肩同看木芍药帝亲折一枝与妃子递嗅其艶帝曰不惟萱草忘忧此花香艶尤能醒酒【天寳遗事】
　　百宝栏杨国忠初以贵妃专宠上赐以木芍药数本植于家园忠以百宝妆饰栏楯虽帝宫之内不可及也四香阁杨国忠用沈香为阁檀香为栏以麝香乳香筛土和为泥饰壁毎于春时木芍药盛开之际聚賔友于此阁上赏花焉禁中沈香之亭逺不逮此壮丽也鹿衔牡丹宫中牡丹品最上者御衣黄次曰甘草黄次曰建安黄次皆红紫各有佳名终不出三花之上他日宫中贡一尺黄乃山下民王文仲所接也花面几一尺髙数寸祗开一朶绛帏笼防之帝未及赏防为鹿衔去帝以为不祥有佞人奏云释氏有鹿衔花以献金仙帝私曰野鹿游宫中非佳兆也殊不知应禄山之乱【青琐髙议】花开一千朶开元末裴士淹为郎官奉使幽冀过汾州众香寺得一株白牡丹移置长安私第天宝中为都城竒赏当时名士裴给事看牡丹诗又房琯有言牡丹之防琯不与焉至徳中马仆射总镇太原又得红紫二色者今则至多与戎葵比矣兴唐寺昔有一株开花一千朶有正晕侧晕红紫黄白之色各不同【酉阳】
　　花师洛人宋单父字仲孺善吟诗亦能工艺术凡牡丹变易千种红白鬭色人亦不能知其术上皇召至骊山植花万本色様各不同赐金千余两内人皆呼为花师亦幻世之絶艺也【龙城録异人録】
　　斸牡丹长安贵游尚牡丹三十余年毎春暮车马若狂以不就玩为耻人种以求利一本有数万者元和末韩罢宣武节制始至长安私第有花命斸之曰吾岂效儿女辈耶【国史补】自从韩令功成后辜负秾华过此身【罗隠】合欢长安兴善寺素师院牡丹色絶佳元和末一枝花合欢【酉阳】徐仲雅题合欢诗云平分造化中分去折破春风两面开【湘湖近事】
　　杭州牡丹白乐天初为杭州刺史令访牡丹花独开元寺僧惠澄近于京师得之始植于庭栏圈甚密他处未之有也时景方深惠澄设油幕覆牡丹自此东越分而而种之矣防徐凝自富春来不知而先题诗曰此花南地知难种慙愧僧门用意栽海燕解怜频睥睨胡蜂未识更徘徊虚生芍药徒劳妬羞杀玫瑰不敢开惟有数苞红幙在含芳只待舍人来白寻到寺看花乃命徐同醉而归【云溪友谈】
　　覆以锦幄文宗朝朔方节度使李进贤苐阶前有牡丹数丛皆覆以锦幄【剧谈録】
　　白牡丹诗长安三月五日看牡丹奔走车马慈恩寺元果院牡丹半月开裴璘题诗于佛殿东头虚壁之上曰长安豪贵惜春残争赏先开紫牡丹别有玉杯承露冷无人肯向月中看太和中文宗自夹城出芙蓉园幸此寺见所题诗吟玩乆之因令宫嫔讽念及暮此诗满六宫矣【南部新书】
　　紫牡丹尊贤坊田正宅中门外有紫牡丹成树后发一徐朶花盛时毎月余有小人五六长尺余游于花上如此七八年人将掩之辄失所在【酉阳】
　　锦被堆王蜀号其苑曰宣华权相勲臣竞起第宅上下穷极奢丽皆无牡丹惟蜀主舅徐延琼闻秦州董成村僧院【蜀总志】有红牡丹一株所植年代深逺使人取之掘土方丈盛以木柜自秦州至成都三千余里歴九折七盘望云九井大小漫天悬险之路方至焉乃植之新第【王氏新编】至孟氏于宣华广加栽植名之曰牡丹苑广政五年牡丹双开者十黄者白者三红白相间者四后主宴苑中赏之【蜀总志】时彭门为辅郡典州者多其戚里得之上苑而彭门花之所始也天彭亦谓之花州而牛心山下谓之花村【成都记】蜀平花散落民间小东门外有张百花李百花之号皆培子分根种以求利毎一本或获数万【蜀总志】
　　花品洛中旧品独以姚魏为冠天彭则红花以状元红为第一紫花以紫绣毬为第一黄花以禁苑黄为第一白花以玉楼子为第一【上】彭门牡丹在蜀为第一承平洛阳花最盛独彭门有小洛阳之称【成都记】宋景文帅蜀以彭门牡丹锦被堆为第一【上】
　　姚黄姚黄初出邙山下白司马坂下姚氏酒寺水北谓寺间有之府中多取以进魏紫出五代魏仁浦枢密园池中岛上初出时园吏得钱以小舟载游人往过他处未有也【邵氏闻见録】
　　窃移钱仁伉尚父之孙也为元帅府中书检校司徒与中军都虞候金沼邻居沼所居堂东植牡丹花一本着花三百朶其色如血如之金含棱毎瓶子顶上有碎金丝如自然蛱蝶之状一城以为殊异毎嵗花开张宴仁伉预焉开宝七年春三月才一两朶开仁伉一夕洪饮击剑裎服中单背负大篮左手携篮腰揷大匕首逾墙而过沼中外无知者锄取牡丹置篮中乃平其地空中闻有吁叹之声防细若游蜂音辞曰一花三百朶含笑向春风明年三月里朶朶断肠红仁伉异之移植于亭后明日沼觉矣花为非人力所及来年花盛开乃宴召沼沼一见无语得疾以归至夜愤闷不已以刀决肠而卒肠皆寸寸断果符空中之语【洞防志】
　　作偈太祖问罪江南李后主用谋臣计欲兴王师法眼禅师观牡丹于大内作偈讽曰拥毳对芳丛由来趣不同发从今日白花是去年红艶曳随朝露馨香逐晚风何须待零落然后始知空后主不省王师渡江
　　酥煎牡丹孟蜀时兵部尚书李昊毎将牡丹花数枝分遗朋友以兴平酥同赠且曰俟花凋缷即以酥煎食之无弃秾艶也【东坡诗话】明日春隂花未老故应未忍着酥煎【复斋谩録】
　　欧碧洛中花工宣和中以药壅培于白牡丹如玉千叶一百五玉楼春等根下次年花作浅碧色号欧家碧嵗贡禁府价在姚黄上尝赐近臣外庭所未识也【墨庄谩録】碧花止一品名曰欧碧其花浅碧而开最晚独出欧氏故以姓着
　　无种淳熙三年二月桑子河堰东孝里庄园有牡丹一本无种而生明年三月花胜开始知紫牡丹也过者皆往观之有杭州观察推官东过通州见花甚爱欲移分一株掘土深尺许见一石如劒长二尺题曰此花琼岛飞来种只许人间老眼看遂不敢移以是乡老有生日值花开时必造花下饮酒为夀间亦有约明日造花所而花一夕凋谢者多不吉惟一人李嵩者三月八日初度自八十看花至一百九嵗而终【如皋志】
　　华王钱思公尝曰人谓牡丹为花王今姚黄真其王而魏紫乃其后也【欧阳永叔花什名】
