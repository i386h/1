<!-- { "loadSidebar": true } -->
　　九津禹东至抟木之地日出九津青羌之野鸟谷青邱之乡南至沸水漂漂九阳之山西至饮露吸气之民积金之山北至夏海之穷衡山之上积水积石之山不有懈堕【吕览】
　　三津勾践入吴吴王赦之归国范蠡执御至三津之上仰天长叹泪下沾襟曰嗟乎绍之屯厄谁念复生渡此津也【吴越春秋】
　　窦津汉武防行栢谷遇辱窦门又感其妻深识之馈既返玉阶厚赏赉焉赐以河津令其鬻渡今窦津者是也故潘岳西征赋酬匹妇其已泰胡厥夫之谬官【水经注】君子津云中定襄之间有津曰君子济汉桓帝十三年西幸榆中东行代地洛阳大贾赍金货随帝后行夜迷失道往投津长曰子封送之渡河贾人卒死津长埋之其子寻求父丧发冢举尸资费一无所损其子悉以金与之津长不受事闻于帝曰君子也即名其津为君子济【水经注】
　　白马津旧东郡白马县神马亭有神马寺去白马津可二十里许东南去白马县故城可五十里开山图所谓白马山也山上常有白马羣行悲鸣则河决驰走则山崩【上】河过黎阳县南为白马津石勒号为灵昌津【上】
　　湾
　　清湾清湾在县东南七里隋开皇中太守梁文谦涖官清洁取此湾水以自供后人思其徳号为清湾【鄱阳记】百家湾徐温尝自迎銮还至百家湾暴风起舟人相顾失色温乃袒裼以帛系璟首顾谓妾御曰吾善游傥溺不暇相救幸保此子言讫风浪渐息【九国志】
　　白璧湾沅水东歴临沅县西为明月池白璧湾湾状半月清潭镜澈上则风籁空传下则泉响不断行者莫不拥檝嬉游徘徊爱玩沅水又东歴三石防鼎足均峙秀若削成其侧茂竹便娟致可翫也【水经注】
　　三原湾乐城县三原亭去郡百二十里溪水清如镜曩昔有得一死鮎者防大五六围一鬐辄得数十斛鲊此湾无所不容有人能食者常自譬腹如三原湾无所不容【永嘉郡记】
　　浦
　　南浦南浦在江夏县南三里离骚曰送美人兮南浦其源出京首山流入大江春冬涸竭秋夏泛涨商旅往来皆于浦停泊以其在郭之南故称南浦【江夏记】送君南浦伤如之何【别赋】
　　水际上虞县有石駞步水际谓之步也步在吴中吴人卖于江畔因以名也江中有鱼步步湘中有灵妃步按吴楚间谓浦为步盖语讹耳【述异记】
　　沙
　　流沙流沙在玉门闗外南北二千里东西数百里有三断名曰三陇【广志】
　　沙城曹操征马超隔渭水娄子伯説曰今天寒可起沙为城以水灌之可一夜而成【曹瞒传】
　　沙长吴富春县有江沙涨武烈为郡吏赴府乡人饯之防于沙上父老曰此沙狭而长君后当为长沙太守后果然因名孙洲【吴録地理志】
　　沙米袁州有水春交则上白沙如米于两岸九十余里呼为米沙若一岸徧米其方丰熟【王孚记】
　　沙堆新昌水有一沙堆在县东北五十里其形状如覆船鲜浄特异每年丰稔其沙即堆积如旧若砂移向岸其年俭古来相传以为常验【鄱阳记】
　　玉女沙缑氏有八风溪溪水南流合三交水岸有沙细润可以澡濯隋代常进后宫杂以香药以当豆屑号曰玉女沙【寰宇记】
　　沙鸣沙州天气晴朗即沙鸣闻于城内又云人游沙山结侣少或未曽游即生怖惧莫敢前其沙或随人足自顿下经宿却自还山上【河西旧事】鸣沙山一名神沙山其山积沙为之峯峦危峭逾于山石四面皆为沙垅背有如刀刃人登之即鸣随足堕落经宿风吹落辄复如旧【地理志】有一泉水名曰沙井绵歴古今沙填不满水极甘美【上】
　　沙角山河西有沙角山峯崿危峻逾于石山其沙粒粗色黄有如干糒又山之阳有一泉云是沙井绵歴今古沙不填之人欲登峯必步下入穴即有鼓角之音震动人足【三秦记】
　　泉
　　异名水本曰源源曰泉正直上出曰槛泉从上溜下曰下泉涌出曰濆泉侧出曰氿泉泉所出同所归异曰肥泉异出同流曰瀵泉【尔雅诗注】
　　醴泉醴泉水之精也味甘如醴王者循理则出【符瑞志】神农脩徳作耒耜地应以醴泉【礼含文嘉】黄帝之时以醴泉为浆【徐整正厯】醴甘也取名醴酒尭只徳匪懈醴泉出文命盛徳俊义在官醴泉出山【尚书中】成康之隆醴泉涌出【春秋命厯序】禹本纪言河出昆仑其上有醴泉瑶池【史记】太山之东有醴泉其形如井本体石也欲取饮者皆洗心跪而挹之则泉出如流多少足用若汗慢则泉缩焉盖神明之异常者也【法苑珠林】
　　太公泉汲县北三十里有太公泉泉上又有太公庙庙侧髙林秀木翘楚竞茂相传云太公之故居也城西北有石夹水飞湍迅急人亦谓之磻溪言太公常钓于此也太公避纣之乱屠隠市朝遁钓鱼水何必渭滨然后磻溪茍惬神心曲渚则可磻溪之名斯无嫌矣【水经注】盗泉孔子至于胜母县暮矣而不宿过于盗泉渴矣而不饮恶其名也【尸子】水名盗泉仲尼不饮里名胜母曽子敛襟【论语撰考防】盗泉在泗水县源出髙径山之隂【元和志】温泉骊山汤旧説以三牲祭乃得入可以去疾消病俗云秦始皇与神女游而忤其防神女唾之则生疮始皇怖谢神女为出温泉而洗除后人因以为验【三秦记】凡水源有石流黄其泉则温或云神人所暖主疗人疾【博物记】骊山汤初始皇砌石起宇至汉武又加脩饰焉【汉武帝故事】拔剑泉汉髙帝入彭城尝闻于徐州为楚所困汉兵渇乏帝以剑挿地拔即泉涌出至今水不溢旱不枯土人呼为龙湫
　　五泉兰州五泉水在臯兰山下泉有五眼瀑布飞泻潺然可听众流成溪灌溉甚博俗谓霍去病以鞭卓之而出者【志】
　　酒泉福禄城谢艾所筑下有金泉味如酒故曰酒泉【西河旧事】汉宣帝时开泉味如酒故以名县【方舆记】金泉出数穴清澈无底【云阳宫记】有人饮此泉水见有金色从山中照水往取得金故名【雍州记】
　　贪泉吴隠之字处黙介立有清操桓欲救岭南之弊以隠之为广州刺史未至州二十里地名石门有水曰贪泉饮者懐无厌之欲隠之既至语其亲人曰不见可欲使心不乱越崖丧清吾知之矣乃至泉所酌而饮之因赋诗曰古人云此水一防懐千金试使夷齐饮终当不易心及在州清操愈厉【晋书】石门之水俗云经大庾则清秽之气分饮石门则缁素之质变即吴隠之酌饮之所也【南越志】隠之罢郡见妻箧中有沈香一斤遂投石门内水中后人谓之沈香浦亦曰投香浦【寰宇记】横流溪溪水甚小冬夏不干俗以为贪泉饮者辄冒于财贿同于广州石门贪流矣防介为二千石则不饮之昔隠之挹而不辞岂为能溷其真乎盖亦恶其名也【水经注】
　　聪明泉浔阳县落星山涧有五松桥昔恵逺法师与殷仲堪席防谈易于此而树下泉涌号聪明泉【寰宇记】永新有聪明泉水自山涌出古今学者饮之多成事土人谓之聪明泉【上】
　　孝感王彭旴人少丧母元嘉初父又亡家贫力弱营葬乡人助作砖砖须得水天旱穿井数十丈无水一旦砖灶前忽生泉用之事毕复竭助者嗟叹元嘉中改其里为通灵里【沈约宋书】安金蔵长安人为太常丞初丧母寓葬于都南阙口之北庐于墓侧躬造石坟石塔昼夜不息原上旧无水忽有涌泉自出【唐书】
　　太极泉宋孝武大明七年赦诏曰思散太极之泉以福无方之外【志】含文嘉曰礼天子灵台为万物获福于无方之源招太极之清泉以与稼穑之根【后乐志注一】仙药有太极井泉【酉阳杂俎】
　　狂泉宋袁粲尝谓周旋人曰昔有一国国中一水号曰狂泉国人饮此水无不狂惟国君穿井而汲独得无恙国人既并狂反谓国主之不狂为狂于是聚谋共执国主疗其狂疾火艾针药莫不毕具国主不任其苦于是到泉取酌水饮之饮毕便狂君臣大小其狂若一众乃欢然我既不狂难以独立比亦欲试饮此水矣【南史本传】梁泉兰州狄道县有梁泉昔梁晖者后周之将为羣羌围于白石山无水晖以所执鞭卓地以青羊祈山神而飞泉涌出榆木成林【郡国志】
　　玉浆卢勣隋初拜渭州刺史甚有恵政鸟鼠山俗呼为髙武陇其下渭水所出其山絶壁千寻由来乏水诸羌苦之勣马足所践忽飞泉涌出有白鸟翔止防前而乳民为之謡曰我有丹阳山出玉浆济我民夷神鸟来翔百姓因号其泉为玉浆【隋书】
　　汲食冯立唐太宗时出牧南海前后牧守率多贪冒蛮夷患之数为叛逆立不营生业衣食取给而已尝至贪泉叹曰此吴隠之所酌泉也饮一杯何足道哉吾当汲而为食毕饮而去【唐新语】
　　温泉天宝六载更温泉曰华清宫【地理志】上于华清宫新广一汤制度宏丽安禄山于范阳以白玉石为鱼龙鳬鴈仍以石梁及石莲花以献雕镌巧妙殆非人工上大悦命陈于汤中仍以石梁横亘汤上而莲花才出水际上因幸华清宫至其所解衣将入而鱼龙鳬雁皆若奋鳞举翼状欲飞动上甚恐遽命撤去而莲花今犹存又尝于宫中置长汤数十间屋环回甃以文石为银楼谷船及白香水船致于其中至于楫棹皆饰以珠玉又于汤中垒琴瑟及沈香为山以状瀛洲方丈【明皇杂録】
　　圣应泉杨朝晟正元中为邠宁节度使请城方渠合道木波以遏吐蕃路师次方渠无水师徒嚣然遽有青蛇乗髙而下视其迹水随而流晟使筑防环之遂为渟泉军人仰饮以足图其事上闻诏置祠焉命泉曰圣应【二唐书】
　　喷玉夀安县有喷玉泉石溪皆山水之絶胜也贞元中李宾客词为县令乃刬蘙荟开径隧人方闻而异焉太和中博陵崔为主簿标堠于道周人方造而游焉【传载】半月泉李绅题法华山天衣寺诗殿涌全身塔池开半月泉此泉隠于岩下虽月圆池中止见其半最为佳处绍兴初愚秃法聪遂凿开岩上易名满月池泉甚可惜也【西溪丛语】吴兴徳清慈相寺石壁下有半月泉晋咸和僧昙卓庵其处凿石罅如半月得泉清凉甘美名曰灵泉后人即其形似更名半月覆亭其上【西吴记】
　　甘泉泽州髙平有甘水一曰甘泉贞元元年令明济引入城号甘泉有省寃谷本杀谷宗幸潞州过之更名豊州西受降城北三百里有鸊鹈泉【地理志】
　　上善泉坊州中部州郭无水东北七里有上善泉开成二年刺史张怡架水入城以纾逺汲四年刺史崔骈复増脩之民获其利后思之为立祠【上】
　　明月泉吴洞庭山缥缈峯下有泉唐天祐四年刺史曹珪以明月名之【苏志】
　　金沙泉金砂泉在顾渚山碧泉涌砂粲如金星唐学士毛文锡有记唐贡泉用二银瓶其泉煮茶则味极嘉不与他泉比昔人逺相寄遗用瓶贮泉取泉畔小石养之则日久不壊【西呉记】湖州长城县啄木岭金沙泉每嵗造茶之所居常无水湖常二郡守至境具牲祭泉其夕清溢造御茶毕其水即防减太守造毕即涸太守或还斾稽期则示风雷之变或见鸷兽毒蛇水魅焉【张君房脞説】祈泉西蜀将王晖任集州刺史城中无水泉值岐兵攻城且絶其水路城内焦渇王公乃中夜祈请神只及寐梦一老父告曰州狱之下当有灵泉王惊寤迟明亟命畚锸于所止之处掘之乃有泉流居人活甚众岐兵以城中无水将坐俟其毙王公命汲泉水于城上扬而示之其寇乃去是日神泉亦竭【玉堂闲话】
　　祷泉宋思礼萧县簿防大旱井池涸母羸疾非泉水不适口思礼忧惧具祷有泉出诸庭味甘寒日不乏汲县人异之【唐孝友传】
　　瀑泉司空图旧隠三峯天祐末移居中条山王官谷周回十余里泉石之美冠于一山北岩之上有瀑泉流注谷中溉田田数十亩至今子孙犹存为司空之庄耳【南部新书】
