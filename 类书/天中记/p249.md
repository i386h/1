<!-- { "loadSidebar": true } -->
　　朱轓景帝诏曰夫吏者民之师也车驾衣服宜称吏守百石以上皆长吏也令长吏二千石车朱两轓千石至六百石朱左轓【纪】二千石皆皁葢朱两轓【后舆服志】
　　专郡太守专郡信理庶绩劝农赈贫决讼断辟兴利除害检察详奸举黜恶诛杀残暴者也【汉书解诂】
　　郡丞　别驾　治中　长史　司马
　　佐守秦置郡丞以佐守在邉为长史掌兵马【汉】景帝置郡丞黄绶武帝元朔六年改名长史为京兆尹置丞元帝时丞相于定国条州大小为设吏员治中别驾诸郡从事【汉官仪】隋改别驾治中为长史司马炀帝罢之而置郡賛治又又改为丞武徳初改曰别驾高宗改为长史试经请去周防字伟公年十六任郡小吏世祖巡狩汝南召掾史试经防尤能诵读拜为守丞防以未冠请去师事徐州刺史葢豫明经举孝亷拜郎中【汝南先贤传】雌伏赵温字子柔初为京兆郡丞叹曰大丈夫当雄飞安能雌伏遂弃官去【后】
　　賛务栁俭字道约为农太守俭清节愈励大业五年入朝郡国毕集帝谓纳言苏威吏部尚书牛曰其中清名天下第一者为谁威等以俭对帝又问其次威以涿郡賛务郭绚颍川賛务敬肃等二人对帝各赐绢令天下朝集使送至郡邸以旌异焉论者美之【北史】
　　干局郭绚歴数州司马长史皆有能名炀帝将有事于辽东以涿郡为冲要访可任者闻绚有干局拜涿郡丞吏人恱服【隋】
　　心如铁石敬肃字俭少以贞介知名歴长史司马俱有异绩炀帝嗣位迁颍川郡丞大业五年朝东都帝令司大夫薛道衡为天下羣官之状道衡状称肃曰心如鐡石老而弥笃【上】
　　独统大郡张允济为武阳令政绩尤异迁高阳郡丞时在郡将允济独统大郡吏人畏恱及贼帅王湏拔攻围在城中粮尽吏人取槐叶藁节食之竟无叛者【旧】捴录众事别驾从事校尉行部引总録众事【续汉志】汉志行为从事史一人从刺史行部别乗一乗传车故谓见之【旧】
　　题舆周景为豫州辟陈蕃为别驾不就景题别驾舆曰陈仲举座也不复更辟蕃惶惧起视职【谢承书】以谏争不合投传而去【本】
　　取柙击柱陈茂豫州刺史周敞辟为别驾从事与俱行部到頴川阳翟传舍传中有置美酒一柙者敞勑御驺载酒以行茂见于外取柙击柱破之敞问茂刺史年老酒益气别驾破柙亦何益茂答曰所过皆有以名使君车騑骖载酒非宜也【谢承书】
　　屏星孔恂字巨卿新涂人也为别驾车前后旧有屏星如刺史车曲翳仪式时刺史行部因怒命之恂曰明使君撤去屏星毁国旧仪此不可行别驾可去屏星不可省即投传而去【豫章列士传】
　　委以心腹袁绍领兾州以审配为别委以心腹并总幕府绍又以田丰为别驾劝迎天子绍不纳及后败曰吾慙田别驾【后】
　　别驾之功王祥徐州刺史吕防檄为别驾祥乃应吕防委以州事于时冦盗充斥祥率励兵士频讨破之州界清靖政化大行时人歌之曰海斥之康实赖王祥邦国不空别驾之功【晋书】
　　选举为允江统字应元太傅东海王越为兖州牧请君为别驾与君书曰昔王子师作豫州未下车辟荀慈明下车辟孔文举贵州人士有堪应此者不君举高平郗道防为贤良陈留阮宣子为直言济北程叔为方正皆于时选为允【家传】
　　君孝超卿顾和字君孝总角知名族人顾荣雅相器爱曰此吾家之骐骥也必振衰族时宗人顾球为扬州别驾顾荣谓球曰卿速步公孝如是超卿矣【别】
　　半刺别驾旧与刺史别乗同宣王化于万里者其任居刺史之半安可任非其人【庾亮答郭豫书】
　　守偏地益州刺史李貌防时居汉川与别驾姜显饯送刺史显忽貌貌曰大丈夫何至守偏地为姜显所陵即不复还家仍附船下自是十五年而镇梁汉显犹栖迟檄为别驾【续晋安帝纪】
　　江左之秀罗含字君章桓宣武辟为别驾以官廨諠扰于城西池小洲上立茅茨伐木为牀织苇为蓆布衣蔬食晏若有余桓公尝谓众坐曰此自江左之清秀岂唯荆楚而已含自在官舍有一白省栖集堂宇及致仕还家阶庭忽兰菊挺生岂非至行之征邪【别】
　　见牋驰唤桓下都羊孚时为兖州别驾从京来诣门牋云自顷世故暌离心事沦蕴明公启晨光于积晦澄百流以一源桓见牋驰唤前云子道子道来何迟即用为记室防军【世説】
　　伐皷穷欢王翰为汝州长史徙仙州别驾日与才士豪侠饮乐游畋伐皷穷欢坐贬道州司马【新】
　　见刺史孔若思为衞州刺史故事以宗室为州别驾见刺史骜放不肯致恭若思劾奏别驾赵道钦请讯状有诏别驾见刺史致恭【汉】
　　治中治中从事史一人居中治事主众曹文书汉制也【通典】司功曹从事即治中也【汉仪】别驾亦曰治中从事【白帖】笞掠无变陈禅为州治中从事时刺史为人苛刻受纳賍贿禅当传拷乃至笞掠无筭五毒毕加神意自若辞对无变事遂释【谢承书】
　　展骥厐统以从事守耒阳令不治免官鲁肃遣先主书曰厐士元非百里之才使处治中别驾之任始当展其骥足耳乃以为治中【蜀志】
　　交久益亲栁宗字伯骞为治中与人交结久而益亲其所拔进皆世所称致位牧守乡里为之语曰得黄金一笥不如栁伯骞所识【益部耆旧传】
　　单席于地张彦字伯春为治中从事刺史每坐高牀治中单席于地【上】
　　当朝正色唐彬檄为治中别驾忠肃公亮匡救违阙尽规诲以纳善不显諌以彰主当朝正色焉【王隠晋书】
　　车公不乐车字武子风姿美劭机悟敏率桓温在荆州取为从事一岁至治中既博学多闻又善于激赏当时每有盛坐必同之皆云无车公不乐太傅谢公游集之日开筵以待之【续晋阳秋】
　　荆州从事习凿齿少博涉才情透逸桓温竒之自州从事嵗中三转至治中【晋记】凿齿史才不常温器之未三十用为荆州治中谢牋曰不遇明公荆州老从事耳【世说】纲佐陆闲字遐业为齐始安王遥光扬州治中遥光作乱以纲佐不去被杀子襄字师卿为扬州治中襄父终此官固辞职高祖不许聴与府司马换廨居之【梁书南作别驾】洛阳主人赵肃字庆雍洛阳人也早有操行知名于时大统三年独孤信东讨肃率宗人为乡导授司州治中转别驾监督粮储军用不匮周文帝闻之谓人曰赵肃可谓洛阳主人也【周书】
　　同宣教化唐以堂吏朱俭亷为华州别驾给事中萧仿驳曰别驾古为治中从事秩六百石与刺史别乗同宣教化任居刺史之半岂宜以人吏兼副改之名【续通典】上佐别驾长史司马通谓之上佐【职源】
　　箕踞相对衞永君长为温公长史温公甚善之每率尔提酒脯就衞箕踞相对弥日衞往温许亦尔【世说】
　　为情死王长史廞登茅山大恸哭曰琅邪王伯舆终当为情死【上】
　　别榻孔休源字庆绪为晋安王府长史南兰陵太守别敇专行南徐州事休源累佐名藩甚得民誉王深相倚仗军民机务动止询谋常于中斋别施一榻云孔是孔长史坐人莫得预焉【梁书】
　　误宠崔敬嗣为房州刺史中宗为庐陵王安置在州官吏多无礼独敬嗣以亲贤待之供给丰赡中宗深徳之及登位有益州长史崔敬嗣既同姓名每进拟御笔超拜者数四后引与语方知误宠访敬嗣已卒乃授其子注官
　　不枉不漏张说字道济睿宗即位迁中书侍郎雍州长史景云初谯王重福于东郡搆逆而死留守捕系被党经时不决睿宗令说往按其狱一宿捕获重福谋主张灵的郑愔等尽得其情状其余被枉系禁者一切释放睿宗劳之曰知卿按此狱不枉良善又不漏罪人非卿忠正岂能如此【旧】
　　劾不孝李皋字子兰为温州长史摄行州事行县见一媪垂白面泣哀而问之对曰李氏之妇有二子钧锷宦游二十年不归贫无以自给时钧为殿中侍御史锷为京兆府法曹俱以文艺登科名重于时皋曰入则孝出则悌行有余力然可以学文若二子者岂可备于列位由是举奏并除名勿齿改处州别驾行州事以良政闻征拜衡州刺史【上】
　　方外司马谢奕字无奕桓温辟为司马奕既上犹推布衣交在温坐岸帻啸咏无异常日宣武每曰我方外司马遂因酒转无朝夕礼桓舍入内奕转复随去后至奕醉温往主许避之主曰君无狂司马我何由得相见【世说】毗賛房恭懿为泽州司马有异绩迁徳州司马理为天下之最文帝谓诸州朝集使称为劝励之首以为上天宗庙之所祐助岂朕寡薄能致下诏曰徳州司马房恭懿出宰百里毗賛二藩善政能官标映伦伍迁海州刺史【隋书】
　　善政能官安石为永昌令并州司马则天子制劳之曰文卿在彼善政表于能官明仁彰于镇抚如此称职甚慰朕怀俄拜并州刺史【世说】
　　天下甲门袁谊神功中为苏州刺史尝因视事司马清河张沛通谒沛即侍中文瓘之子谊揖之曰司马何事沛曰此州得一长史是陇西李亶天下甲门谊曰司马何言之失门戸须歴代人贤名节风教为衣冠顾瞩始可称举此老夫是也夫山东人尚于婚媾求于禄利作时柱石见危授命则旷代无人何可说之以为门户沛怀慙而退时人以为口实【旧】
　　将为司马有毉工崔怀自淮南小将为黄州司马勑至省郑余庆执之封还以为诸道散将无故受正员五品官是开徼幸之门且无阙可供言或遇理由是稍忤时权【上】
　　谪不介意白居易为太子左賛善大英防有恶于居易者摘摭居易言浮华无行其母因看花堕井而死而居易作赏花及新井诗甚伤名教不宜寘彼周行执政方恶其言事奏贬为江表刺史诏出王涯上疏论之言居易所犯状迹不宜治郡追诏授江州司马居易儒学之外尤通释典常以忘懐处顺为事都不以迁谪介意【上】五品按唐典上州司马秩五品嵗票月俸官足以庇身食足以给家州民康非司马功郡政坏非司马罪无言责无事忧为国谋则尸素之尤蠧者身谋则禄仕之忧穏者茍有志于吏隠者舍此官何求焉【口记】
　　从事长郡丞秦官惟掌兵马自汉迄唐其名不常曰别驾曰司马曰治中曰长史虽均号上佐其实从事之长耳故缇油屏轼下与主簿同赐而州牧或得辟置间以处王子及近臣之左降若起废者其于政事罕尝与闻邦国不空之謡宜其寥寥也【周必记】
　　通判
　　监军仁宗时中丞孙抃上言通判古监郡之职一州利害全籍论议与近下僚属不同乞今后大臣出移藩镇不得奏辟通判上曰州郡设通判本与知州同判一郡之事知州有不法者得举法之今既辟除自是恩地事有不可必不执守卿言极是自今只得辟签判一员【分纪】水晶灯笼刘随待制为成都通判严明通达人谓之水晶灯笼【东轩笔录】
　　梦告辨狱胡宿通判宣州有被诬以杀人者狱成议法将抵死公疑之呼囚以讯囚惮棰楚不敢言公正衣冠坐堂上思之俄而假寐梦有人来告曰呉姓也公遽引囚辟左右复讯之囚曰旦将之由县吏执以赴官不知其由也公取狱辞穷治乃被殴之妇与呉奸被奸者杀其夫与妇谋执平人以告也公之精诚格物如此【自警编】倅车王之倅车注倅乃副车今以通判为倅者周礼谓太守之副【职源】
　　佐治知成都席益奏州郡置倅所以佐郡守之治入则贰政出则按县【中兴防要】
　　府判常同劾陆寘疏云寘乃内侍王通之客为明州通判避通名改称府判今浙东州军有呼通判为府判自寘始【高宗之歴】
