<!-- { "loadSidebar": true } -->
　　景阳井景阳井陈末后主与张丽华孔贵嫔投其中以避隋兵旧云栏有石脉以帛拭之作胭脂痕一名胭脂井一名辱井【在法华寺】
　　圣井吴兴长兴广恵寺左有五井晋永嘉中邑人陈氏所穿陈武帝初生其一井泉涌出家人汲以浴之后相传谓之圣井
　　井叹武后时来俊臣家井中夜有嗟吁怨叹声【五行志】韩公井唐韩朝宗为襄州刺史城有昭王井言汲者死人虽渴而不敢视朝宗移书论神自此饮者无恙号韩公泉【思复传】
　　十丈建中时韩滉为润州刺史泾师之乱徳宗出幸滉以国家多难恐有永嘉渡江之事置馆第数十于石头城以为备预亦申儆自守也城中穿深井十丈近百所下与江平令丘涔督其役先贤坵墓多令毁废【旧唐】开井李臯字王兰贞元初为荆南节度使荆至乐乡凡二百里旅舎乡聚凡十数楚俗佻薄不穿井饮陂泽臯始命合钱开井以便人【上】
　　井竭贞元时夀州随军王迪家井忽然沸溢十日又竭见底井有声如婴儿之声至四月兄弟二人盲又一人死家事狼狈之应也【祥集验】
　　井涨集贤张希复言初授新州将拜相井忽涨才深尺余【酉阳】
　　井大贾躭在滑台于城北命筑八角井以镇黄河于是潜使人于凿所侦之有一老父来观问曰谁凿此井曰贾相公也父曰大好手但近东近西近南近北也躭闻之曰是井太大也惜哉【玉泉子】躭自记云满城控白马之津迩斥卤之溢里居者井无良焉掘井宜视水脉因便道求美泉得之于城濠之右开成八隅合为一甃【寰宇记】圣瑞穆宗有事于南郊将谒太清宫长安县主簿郑翦侍立于御院之西序见白衣老人云此下有井正值黄帝过路汝速实之不然罪在不测翦惶惧使脩之其处已陷数尺发之则古井也惊顾之际已失老人所在功徳使护军中尉刘规奏之帝至宫朝献毕赴南郊于宫门驻马宰臣及供奉官称贺遂命翰林学士韦处厚撰记令起居郎栁公权书于实井之上名曰圣瑞感应纪仍赐郑翦绯衣【唐统纪】
　　坠井白乐天之母因看花坠井后有排摈者以赏花新井之作左迁穆皇尝题柱曰此人一生争得水吃【南部新书】投珠王涯作相日庭穿一井金玉为栏严其锁钥天下宝玉珍珠投置其中汲其水供饮后广津被刑其骨肉之色并如金【独异志】
　　鸡声开成末永兴坊百姓王乙掘井过常井一丈余无水忽听向下有人语及鸡声甚喧闹近如隔壁王乙惧不敢掘【酉阳】
　　愈目吴兴余不乡韶村梁天监五年青州刺史沈子真宅一夕钟磬自鸣堂前井中放出毫光八道俄有龙腾空而去子真遂舍宅为八圣寺吴越王镠尝病目取此井水洗之即愈因赐旃檀作井栏【西吴记】
　　凿井八十牛存节为鄜州留后刘知俊叛奔李茂贞朱友珪立朱友谦叛附于晋西连凤翔存节东西受敌同州水咸而无井知俊叛梁以渇不能守而走故友谦与岐兵合围持久欲以渇疲之存节祷而择地凿井八十水皆甘可食友谦卒不能下【五代史】
　　银叶护井髙郁起于行阵为楚马殷谋臣贪而且僣尝以所居之井不甚清澈思所以澄汰之乃用银叶护井其四方内外皆然谓之拓里【五代史补】
　　御井善和坊旧御井故老云非可饮之井地卑水柔宜用濯开元中以骆驼防入大内以给六宫【国史补】
　　香井太山有上中下三庙庙前有大井水极香冷异于凡水不知何代所掘【从征记】
　　司命广州记曰郁林郡有石井半甘半淡潜通江波冬夏常盈名曰司命井周给阖境也其井水竭即土人疫稼穑不登以为【寰宇记】
　　二色井庐陵城中有一井中有二色水半青半黄黄者灰汁取作糜粥皆作金色土人名灰汁为金因名金井【异物志宋永初山川记】史宏水井赋庐陵之瑞空存二色之名明义井明义楼南有明义井夏有冷浆甘饮米饭罗扇绫扇羽扇有三浴堂上以浴王侯宰吏中以浴君子上流下以浴庶类也三伏之日炎暑赫曦男女行来其气短急望见义井则喜不可言未至而忧既至而乐号为欢乐井【夀阳记】
　　疗病宋时雍邱莱园人浚井得石刻铭云汉代功臣铭隠在秦城井得到靖康春方显千嵗景金贼乱天下诸贼皆来并瓮下有甘泉能疗千年病【侯鲭録】
　　银牀古舞曲曰淮南王自言尊百尺髙楼与天连后园凿井银作牀金瓶素绠汲寒浆许彦周言嘉祐时河滨人网得一石刻诗曰滴空阶晓无心换夕香井梧花落尽一半在银牀　井干井上木栏也字亦作韩其形四角或八角又谓之银牀皆井栏也
　　井谜鲍照井谜曰一八四八飞泉仰流盖合则五八五八四十也四十为井字一本载云二八三八钱昭度食梨诗云二八飞流绕齿寒
　　井神故井之精名观状如美女好吹箫以其名呼之即去【白泽图】一云井鬼名琼
　　穿井夀州刺史张士平中年以来夫妇皆瞽歴求方术不愈一旦有书生为开井一眼及得新水洗眼遂平复如初因留此法令转救世人以救疾苦用増隂隲其要曰子午之年五月戌酉十一月夘辰为吉丑未之年六月戌亥十二月辰巳寅申之年七月亥子正月巳午夘酉之年八月子丑二月午未辰戌之年九月申未三月寅丑巳亥之年十月申酉四月寅夘取其方位年月日时即为福地浚井汲泉必有良效矣士平再拜受言讫升天而去书生太白星官也【感遇传】
　　蜀井广陵蜀冈上大明寺西有井曰蜀井言水与西蜀相通茶品天下水有二十种而大明寺水为第七【扬州赋注】六井邺侯家传云杭州旧取陂湖贮水地暑多疟痢乃深穿隂沟引钱塘湖水于郭内穿六井也六井覆以大屋皆得寒泉有余则泄之于官河民遂无疾疠【海録】白居易为杭州刺史复浚李泌六井民赖其汲
　　池
　　停水孔安国曰停水曰池广雅云沼池也风俗通曰孙子有金城汤池之説后人因此开地为池以养鱼鼈圆曰池曲曰沼
　　辟池丰镐有天子辟池索隠曰即周天子辟雍之地【史封禅书】
　　池穆天子西征至于池三日休于池之上乃奏广乐而归是曰乐池【传】
　　瑶池穆天子觞西王母于瑶池之西王母为天子歌白云之謡【上】
　　昭华池齐景公出弋昭华之池【韩诗外传】
　　兰池秦始皇防行夜出逢盗兰池【史记】秦始皇作长池引渭水东西二百里南北二十里筑土为蓬莱山刻石为鲸鱼长二百丈【三秦记】
　　镐池秦始皇三十六年有人持璧遮使者曰为吾遗镐池君【史记】
　　昆明池昆明池汉武元狩三年所穿也初汉欲求身毒国为昆明夷所闭昆明有滇池方三百里名曰滇河汉将伐昆明以通身毒使谪卒伐棘上林象滇河作昆明池以习水战【汉书】昆明池刻玉石为鱼毎至雷鱼常鸣吼鬐尾皆动汉世祭之以祈往往有验【西京杂记】昆明池中有戈船楼船各数百艘楼船上建楼橹戈船上建戈矛四角悉垂幡旄旍葆麾盖照灼涯涘【上】
　　太液池建章宫北治大池渐台髙二十余丈名曰太液池中有蓬莱方丈瀛洲壶梁象海中神山鱼之属【汉书】日出旸谷浴于咸池至虞泉即暮此则象之【三辅旧事】酒池武帝作酒池以夸羌胡饮以铁杯重不能举皆抵牛饮【太平寰宇记】酒池北起台天子于上观牛饮者三千人在长乐宫秦始皇造武帝行船其中【西京记】酒池监于商辛追覆车而不悟【西征赋】
　　濯龙池帝在濯龙池【李云传】
　　鸿池汉威帝欲广开鸿池赵典諌曰鸿池泛溉已且百顷犹复増而深之非所以从唐虞之约已遵孝文之爱人也帝纳其言而止【典传】浚仪有鸿池魏献公射鸿于此【寰宇记】
　　武池武帝还邺作武池以肄舟师【魏志】
　　灵芝池黄初三年十一月是嵗穿灵芝池四年五月有鹈鹕集池上诏曰诗人所谓污泽也曹诗刺共公逺君子而近小人岂有贤智之士处于下位乎否则斯鸟何为而至【魏志】
　　天渊池黄初五年穿天渊池【魏志】天渊池在洛阳池中有魏文帝九花丛殿基【水经注】明帝天渊池南设流杯石沟燕羣臣【宋志】
　　芙蓉池魏文帝芙蓉池作诗乗辇夜行逰逍遥步西园【文选】
　　蒙汜池魏明帝凿蒙泛池种芙蓉于中张载赋激通渠于千金承瀍洛之长川
　　髙阳池汉侍中习郁于岘山南依范蠡养鱼法作养鱼池边有髙隄种竹当中筑一钓台是燕游名处也将亡勑其儿必葬我鱼池山简为荆州时每临此池未尝不大醉而还曰此是吾髙阳池也人为之歌曰山公出何许往至髙阳池日夕倒载归酩酊无所知时时能骑马倒着白接离举鞭问葛疆何如幷州儿疆家在幷州简爱将也【襄阳记】
　　天泉池晋孝武太元十年大旱井渎皆渇大官供膳皆资天泉池宋书云明帝泰始二年天泉池白鱼跃入御舟【龚颖运厯图】孝武帝游于清暑殿有一人黄衣自号天泉池神名淋岑君谓帝曰若见善待当福佑之帝恐怪投以佩刀神怒曰君为不道当使知之因不见遂闻鼓鼙之响而去帝乃请大沙门为斋夜转诵见一臂长三丈来摸经案甚怪之后帝与宫妓泛龙舟饮宴于池有慢神色乃见形攀龙舟沈帝遂溺死【图经】
　　天池汾阳有天池在燕京山上周回八里阳旱不耗隂霖不溢故老言常有人乗车风飘堕池有人获车轮于桑干泉后魏孝文帝以金珠穿鱼七头于此池放之后于桑干原得穿鱼犹为不信又以金缕拖羊箭射着此大鱼久之又于桑干河得所射箭山在岚州静乐县东北百四十里俗名天池曰祁连汭【洽闻记】隋炀帝尝于池南置宫毎夜风雨吹破竟不成【元和志】
　　祁连池秀容界有池三所在髙山之上清深不测相传曰祁连池魏言天池也尔朱新兴曽与其子荣游池上闻箫鼓之音新兴谓荣曰古老相传凡闻此声皆至公辅吾今年已衰暮当为汝耳汝其勉之【魏书】
　　流觞池柰林西有都堂有流觞池堂东有扶桑海皆有石窦流于地下西通糓水东连阳渠亦与翟泉相连若旱魃为害糓水注之不竭离毕滂润阳糓泄之不盈至于鳞甲异品羽毛殊类濯波浮浪如似自然也【伽蓝记】咸池寳光寺园中有一海号咸池葭菼被岸菱荷覆水青松翠竹罗生其旁京邑士子至于良辰美日休沐告归征友命朋来游此寺雷车接轸羽盖成隂或置酒林泉题诗花圃折藕浮以为兴适【上】
　　九龙洛中旧有灵芝九龙池魏太和中迁都洛阳经构宫极脩理街渠务穷隠发石视之尝无毁壊之石工细宻非今知所拟亦竒为精至也遂因用之【水经注】
　　积翠池太宗宴羣臣积翠池酣乐赋诗证赋西汉其卒章曰终借叔孙礼方知皇帝尊帝曰证言未尝不约我以礼【本传】汉积翠池中有瑚隋阅散乐于东京芳华苑积翠池侧隋樊子盖陪宴积翠池【本草图】
　　海池武后时鉴察御史王守慎避法官乞出家为僧释名法成长安中于京兆西市疏凿大坎号曰海池支分永安渠水注之以为放生之所穿池之际获古石铭云百年为市而后为池自隋朝置都市至于时正一百年矣【宋髙僧传】
