<!-- { "loadSidebar": true } -->
　　隂虫陆机漏刻赋云伏隂虫以承波吞恒流其如揖孙绰铭灵虬吐注隂虫承泻陆倕铭灵虬承注隂虫吐噏韩曰隂虫虾蟆也
　　医疮张畅弟收尝为猘犬所伤医者云宜食虾蟆脍可疗收甚难之畅含笑先尝收因此乃食疮亦即愈【宋书】背有朱书唐髙宗尝患头风令宫人修药饵初穿地置炉忽有一虾蟆跃出色如黄金背有朱书武字帝命放之其夕宫人暴卒后武后竟革命【潇湘録】
　　如鼎神龙中渭水有虾蟆大如鼎里人聚观数日而失【五行志】
　　蛇鬬先天二年六月京师朝堂砖下有大蛇出长丈余有大虾蟆如盘而目赤如火相与鬬俄而蛇入于大树蛇蟆入于草蛇虾蟆皆隂类朝堂出非其所也
　　天使李揆乾元中为礼部侍郎尝一日坐于堂之前轩忽闻堂中动荡喧哗执烛入视见一虾蟆大如三斗釡即命人大铜盆覆之客曰夫虾蟆月中之物亦天使也今天使来公堂岂非上帝以荣命付公乎黎明启视之已亡见矣后数日果拜中书侍郎平章事【酉阳】
　　养蟆裴度太和中再在中书荐引李宗闵宗闵既得志长譛度度谓人曰养虾蟆得水病其附下防上如此【牛羊日厯】
　　凿湖得蟇新繁县有东湖李徳裕为宰日所凿夜梦一老父曰某潜形其下幸庇之明府冨贵今鼎来七九之年当相见于万里外后于土中得一蟇径数尺投之水中而徳裕以六十三卒于朱崖果应七九之防【北梦琐言】金虾蟆伪蜀广都县百姓陈秦者家富于财尝假货钱一万秦徴之甚急人曰请无虑吾先养虾蟆万余头贷之足奉偿秦闻之恻然已其债仍别与钱十千令于虾蟇于江中经月余秦因夜归马惊不进前有物光明视之乃金虾防也【儆诫録】
　　肉芝蜀有村夫鬻有虾蟇甚大两目如丹皆云肉芝也有医工买归虑其走逸以大石臼合于地至晓石臼透明如烛笼医工骇愕斋沐负铛絜蟾辞家入青城山不知存亡【茅亭客话】
　　抱芋羮百越人好食虾蟆凡有筵防斯为上味先于釡中置水次下小芋煎之候汤沸如鱼眼即下其蛙乃一一捧芋而熟如此呼为抱芋羮又云疥皮者最佳掷于沸汤即跃出其皮自脱皮既脱乃可以修馔时有一叟闻滋味大以为不可云切不得除此锦袄子其味絶珍闻之者莫不大笑【南楚新闻】
　　炙蟾眉州人水滨钓虾蟆置篮中皆两两相负牢不可折极力分之旋即相负如初市之以为珍味成都人最重之以料物和酒炙之曰炙蟾括苍亦以为珍品名曰风蛤【防宦纪闻】
　　田父虾蟆大者名田父能食蛇蛇行田父逐之蛇不得去田父衔其尾久之蛇死尾后数寸皮不损肉已尽也【洽闻记】
　　石撞徳兴有毛山环三州界广袤数百里每歳间山旁人夜持火炬入深溪或山洞间捕大虾蟆名曰石撞【见防宦纪闻】有一种生山谷中黒色肉红名石鳞鱼并可食【通志】土槟榔土槟榔状如槟榔在孔穴间得之新者尤软相云蟾蜍矢也能已毒疮【杂俎】蟾蜍掷粪自其口出【自然论】夀蟾蜍夀三千歳【枹朴】蟾蜍头生角得而食之夀千歳又能食山精【中记】蟾蜍万歳背生芝草出为世之祥瑞【道书】活师藟山湖水出焉东流于食水其中多活师【山经】科斗活东注虾蟇子也【尔雅】生水中有尾和蜍鱼渐大脚生尾脱【本草】一名针一名鱼【古今注】
　　蛙
　　蝈蝈氏掌去鼃黾焚牡蘜以灰洒之则死注齐鲁之间谓鼃为蝈黾耿黾也【周礼】衍义曰鼃其色青腹细觜尖后脚长故善跃大其声则曰蛙小其声则曰蛤月令所谓雀入大水化为蛤者也图经似虾蟇而背青緑色俗谓之青蛙亦有背作黄文者人谓之金线鼃陶隠居云蜂蚁鼃蝉其类最多大腹而脊青者俗名土鸭其鸣甚壮即尔雅所谓在水曰鼃者是也黒色者南人呼为蛤子食之至美即今所谓之蛤亦名水鸡是也闽蜀浙东人以为珍馔小形善鸣唤者多鼃子【本草】一名田鸡
　　式怒越王句践虑伐吴欲人之轻死也出见怒鼃乃为人闻之者曰何为式王曰鼃有气如此可无为式乎士人闻之者鼃有气王犹为式兄士人之有勇者乎是歳人有自刭死以其头献者【韩内储】
　　井鼃魏公子牟谓公孙龙曰子独不闻夫塪井之鼃乎谓东海之鳖曰吾乐与吾跳梁乎井干之上入休乎缺甃之崖赴水则接掖持颐蹶泥则没足灭跗还虷蟹与科斗莫吾能若也且夫擅一壑之水而跨跗塪井之乐此亦至矣夫子奚不时来入观乎东海之鳖左足未入而右膝已絷矣于是逡巡而却告之东海之大乐于是塪井之鼃闻之适适然惊规规然自失也【庄秋水】
　　投鼃燕太子丹自喜得荆轲永无秦忧日与轲逰东宫临池而观轲拾瓦投鼃太子令人捧槃金丸进之【燕丹子】羣鬭武帝元鼎五年秋蛙与虾蟇羣鬭是歳四将军众十万征南越开九郡【汉志】鼃黾也似虾蟇而长脚其色青【武纪注】
　　蛙蟆二物此説甚明本草分条载之是矣御覧孔帖尔雅翼通志畧混而一之俱误郑樵又云凡虾蟆之类俱不交合惟雌雄相对吐沫渐成鱼子遂变成科斗夫此物水中相负孰不见之而乃云云岂自序所谓广覧动植汉唐诸儒所不得闻者耶
　　取食武帝欲举籍阿城以南盩厔以东宜春以西除为上林苑东方朔谏以谓此地土宜姜芋水多鼃鱼贫者得以人给家足无饥寒之忧【朔】注葢人亦取食之供祭霍禹梦车骑声正讙来捕禹举家忧愁山曰丞相擅减宗庙羔菟鼃可以此罪也【本传】注所以供祭
　　给廪惠帝为太子在华林园闻蛙鸣声问左右曰此鸣者为官乎为私乎太子令贾对曰在官地为官在私地为私惠帝令曰若是官蛙可给廪先是有防云虾蟆当贵【晋中州记】
　　皷吹齐孔稚珪字徳璋风韵清踈不乐世务门庭之内草莱不剪南有山池春日蛙鸣或问之曰欲为陈蕃乎稚珪笑曰我以此当两部鼓吹何必期效仲举仆射王晏尝鸣笳鼔造之闻羣蛙鸣晏曰此殊聒人耳荅曰我聴卿鼓吹殆不及此晏有愧色【南齐书谈薮】
　　赋卞彬赋虾蟆云纾青拖紫名为蛤鱼世以此令仆也又云科斗唯唯羣浮闇水维朝继夕聿役如鬼比令史谘事也【南史】
　　呪厌沈僧昭别名法朗少事天师道士中年为山隂县梁武陵王纪为防稽太守宴坐池亭蛙鸣聒耳王曰殊废丝竹之聴僧昭呪厌十许口便息及日晚王又曰欲其复鸣僧昭曰王欢已阑今恣汝鸣即便喧聒【上】隂池石宪货于鴈门闗行道中因偃大木下忽梦一僧蜂目披褐衲邀俗于隂池有一僧曰可聴吾徒之梵音也于是合声而噪明日径往防之行数里穷林积水有蛙甚多其水果谓隂池者其僧乃羣蛙耳【宣室志】皷精唐林蔼为髙州太守有乡野小儿牧牛闻田中有蛤鸣牧童遂捕之蛤跳入一穴中遂掘之乃蛮首家也得一铜皷其色翠緑土射数处损缺其上隠起多铸蛙黾之状疑其鸣蛙即铜鼓精也【岭表録异】
　　蛙谜曹着机辨有客试之因作谜云一物坐也坐卧也坐立也坐行也坐着应声曰在官地在私地复作一谜云一物坐也卧立也卧行也卧走也卧卧也卧客不能晓曹曰我谜吞得你谜客大惭【庐陵官下记】
　　性热蛙性热甚补人人有折其足于瓶中以水养之不三五日其损如故亦有以苏剪食者【北户録注】
　　蜥蜴
　　注鸣蝾螈蛇医以注鸣者也在草曰蜥蜴在壁曰蝘蜓蝘蜓守宫也【説文】石龙子一名守官一名山龙子【吴氏本草】一曰蛇师【北户録】桂林之中守宫大者能鸣者谓之蛤蚧【方言】射覆上尝使诸数家射覆置守宫盂下射之皆不能中方朔对曰臣以为龙又无角谓之为蛇又有足跂跂脉脉善言壁是非守宫即蜥埸上曰善赐帛十疋【汉书】硃砂养蜥蜴或谓之蝘蜓以器养之食以硃砂体尽赤所食满七斤治万杵以防女人支体终年不灭唯房室则灭故号守宫云东方朔语汉武帝试之有騐【博物志】
　　蜥蜴与鱼交鱼跳跃则蜥蜴从草中下稍相依近供浮水上而相合事竟鱼还水底蜥蜴还草中【三教珠英】
　　蛤蚧蛤蚧首如蟾蜍背有细鳞如蚕子上黄色身短尾短多藏于山谷城墙或大树间一雌一雄行常相随常自呼其名曰蛤蚧【本草】南民曰蛤蚧生一歳每鸣一声二歳每鸣二声有至十声者土人以老蛤蚧尤重之【物类相感志】其声絶大或曰一年一声騐之非也端州大防有蛤蚧州吏云有年多年至今每鸣或三声或一声不定也【北户録】蛤蚧大月三声小月两声【海録】
　　螳蜋
　　拒斧不过螳蜋蛑螳蜋有斧痕江东呼为石蜋其子蜱蛸【尔雅】世谓之天马一名龁疣兖豫谓之拒斧【淮南注】齐以东谓之马【方言】一名斫父【説文】深秋乳子至夏之初始生【孙炎尔雅正义】
　　当辙齐庄公出猎有螳蜋举足将其轮问其御曰此何对曰此螳蜋也其为虫也知进而不知却不量力而轻就敌公曰此为人必为天下武勇矣回车而避之勇武闻之知所尽死矣故田子方隠一老马而魏国寳之齐庄公避一螳蜋而勇武归之【淮人间】蘧伯玉谓顔阖曰汝不知夫堂蜋乎怒其臂以当车辙不知其不胜任也是其才之美者也【庄人间世】螳蜋气虫抟斧奋臂当辙不回勾践是避勇士致毙励之以义【郭璞賛】晋文回轮于勇虫而壮士云赴句践曲躬于怒蛙而戎卒轻死【抱朴】齐庄公回车韩诗淮南俱同而郭以为句践葛以为文岂各别有见耶
　　捕蝉吴王夫差令于邦中曰寡人伐齐有敢诤者死太子友欲因讽谏以激于王清旦懐丸持弹从后园而来衣洽履濡王怪而问之太子友曰适游后园闻秋蜩之声往而观之夫秋蝉登高树饮清露随风防挠长吟悲鸣自以为安不知螳蜋超枝縁条曳腰耸距而稷其形夫螳蜋翕心而进志在有利不知黄雀盈緑林徘徊枝隂微进欲啄堂蜋也夫黄雀但知伺螳蜋之有味不知臣挟弹危掷蹭蹬飞丸而集其背也【吴越】此三者皆务欲得其前利而不顾其后之有患也【説苑】韩诗孙叔敖谏楚庄王事同
　　鄣叶楚人足贫读淮南方得螳蜋伺蝉自鄣叶可以隠形遂于树下仰取叶螳蜋执叶伺蝉以摘之叶落树下树下先有落叶不能复分别扫取数斗归一一以叶自鄣问其妻曰汝见我不妻时始恒荅言见经目乃厌倦不堪绐云不见嘿然大喜赍叶入市对面取人物吏遂防诣县官受辟自説本末官大笑放而不治【邯郸笑林】
　　蝉
　　异名蝉楚谓之蜩宋卫之间谓之螗蜩陈郑之间谓之防蜩秦晋之间谓之蝉海岱之间谓之防【方言】
　　复育蝉未脱时名复育相传言蛣蜣所化秀才韦翾庄在社曲常冬中掘树根见复育附于朽处怪之村人言蝉固朽木所化也翾因剖一视之腹中犹实烂木【酉阳】蝉生于复育开背而出【论衡】
　　蝉鸣取子羿五歳父母与之入山处之木下以待蝉鸣还欲取之而群蝉俱鸣遂捐而去羿为山间所养年二十习于弓矢仰天大叹曰我将射四方矢至吾门止因捍弓即射矢靡他截草径至役之门乃随矢去【括地象】齐女牛亨问仲舒曰蝉名齐女者何故荅曰昔齐王之后怨王而死尸变为蝉登庭树嘒唳而鸣王深恨之故曰齐女【仲舒荅问古今注】
　　承蜩仲尼适楚出于林中见痀慺者承蜩犹掇之也仲尼曰子巧乎有道耶曰我有道也五六月累垸二而不坠则失者锱铢累三而不坠则失者十一累五而不坠犹掇之也吾处身若橜株驹吾执臂若槁木之枝虽天地之大万物之多而唯蜩翼之知吾不反不侧不以万物易蜩之翼何为而不得孔子顾谓弟子曰用志不分乃疑于神其痀偻丈人之谓乎【列黄帝庄达士】
