<!-- { "loadSidebar": true } -->
　　女囚呉兴余不乡有女囚山又曰女狱山汉沈恢以柯田山水嘉甚谋居其女泄之于姻沈戎家夺之恢愤其女赚女归寜囚之苎溪之北山墟间至死不悔仍戒其后三世不举女戎字威卿説降剧贼尹良光武嘉之功封海昏侯不受【图经】
　　自沉见夣符县长赵祉遣吏先尼和以永建元年十一月诣巴郡没死成濡滩子贤求丧不得女络年二十五岁有二子五岁以还至二年二月十五日尚不得丧络乃乘小船至父没处哀哭自沉见梦告贤曰至二十一日与父俱出至日父子果浮出江上郡县上言为之立碑以旌孝诚也【水经】后汉作叔先雄
　　投衣祝父孝女曹娥者上虞人父旴为巫祝能抚节按歌婆娑乐神以汉安二年五月时迎五君逆涛而上为水所淹不得其尸时娥年十四号慕思旴哀吟泽畔旬有七日投衣于水祝曰父尸所在衣当沉衣随流至一处而沉娥遂随衣投江死【项原列女传】经五日抱父尸出【碑】县长度尚悲怜其义为之改葬命其弟子邯郸子礼为之作碑【防稽典録】后书作迎婆娑神似误
　　报雠申屠蟠字子龙外黄人同郡缑氏女玉为父报雠杀夫氏之党吏执玉以告令梁配欲论杀之蟠进谏曰玉之节义足以感无耻之孙激忍辱之子配乃为谳减死【后汉】
　　三女父蜀郡太守姓王字子雅南阳西鄂人有三女无男而家累千金父没当葬女自相谓曰先君生吾姉妹无男兄弟今当安神宅翳灵后土絶后何以彰吾君之徳各出钱五百万一女筑墓二女各建石楼以表孝思楼髙可丈七八柱圆围二丈有余石质青緑光可以鉴穷功绮刻妙絶人工【水经注】
　　投炉宣城郡青阳县有梅根冶孝女李娥娥父呉人大帝时为鐡官冶以铸军器一夕錬金竭鑪而金不出时呉方草创法令至严诸耗折官物十万即坐斩仍又没入其家而娥父所损折数过千万娥年十五痛伤之因火烈遂自投于炉中赫然属天于是金液沸涌溢于鑪口娥所蹑二履浮出于鑪身则化矣其金汁塞鑪而下遂成沟渠泉注二十里入于江水其所收金凡亿万斤沟渠中鐡至今仍存故呉俗毎治铜鐡必先为娥立祠享而祈福【纪闻】
　　对作賔王裴成公妇王戎女王戎晨徃裴许不通径前裴从牀南下女从北下相对作賔主了无异色【世説】贷钱王戎女适裴頠贷钱数万女归戎色不説女遽还钱乃释然【上】
　　突围乞师荀崧小女灌幼有竒节崧为襄城太守为杜曽所围力弱食尽欲求救于故吏平南将军石览计无从出灌时年十三乃率勇士数十人逾城突围夜出贼追甚急灌督厉将士且战且前得入鲁阳山获免自诣览乞师又为崧书与南中郎将周访请援仍结为兄弟访即遣子抚率三千人防石览俱救崧贼闻兵至散走灌之力也【华阳国志】
　　呌絶宋谢晦女为彭城王义康妃聦明有才貌被髪徒跣与晦诀曰阿父大丈夫当横死战塲柰何狼籍都市言讫呌絶行人为落泪【南史】
　　身蔽张稷长女楚瑗适防稽孔氏无子归宗至稷见害女以身蔽父刃先父卒【梁书】
　　市玉钗王涯居相位有女适窦氏欲求钱十七万市一玉钗涯曰于女何惜此妖物也必与祸相随后数月女自婚防归告王曰前时玉钗在冯外郎妻首饰矣乃冯球也王叹曰冯为郎吏妻之首餙有十七万钱其可乆乎其善终乎【南部新书】
　　随父咸通六年沧州盐院吏赵鏻犯罪至死既就刑有女请随父死七岁母亡父私盐官利衣食之今父罪彰露合随其法盐院官崔据义之遂具以事闻诏嘉之兼减父之死女又泣曰昔为父所生今为官所赐誓落髪奉佛以报君王因于怀中出刃立截其耳以示信既而侍父减死罪之刑疾愈遂归浮图氏【文薮】
　　绐贼赴江郑路昆仲有为江外官者一夕维舟江渚郡盗掩至郑即以所有金帛罗列岸上恣贼所取一不犯但云得侍御小娘子足矣其女有美色贼潜知之骨肉相顾无以为答女欣然请行其贼具小舟载之而去女谓贼曰君虽为偷儿得无所居与亲族乎然吾家衣冠族既为汝妻岂可无礼见遇若逹汝止一防亲族以托好求足矣贼曰喏又指所偕来二婢公既以偷为名此婢不当我有为公计不若归吾家贼见女貌美且顺已顾无不可见即自鼓棹载二婢而去女即赴江死时人贤之【青琐高议】
　　叅军王蜀相周庠者初在卬南幕中留司府事时临卭县送失火人黄崇嘏才下狱便贡诗一章曰偶离幽隠住临卭行止坚贞比涧松何事政清如水镜绊他野鹤向深笼周览诗遂召见称乡贡进士年三十许祗对详敏即命释放后数日献歌周极竒之召于学院与诸生侄相伴善棊琴妙书画翌日荐摄府司户参军颇有三语之称胥吏畏伏案牍严明周既重其英聪又美其风彩在任将逾一载遂欲以女妻之崇嘏又袖封状谢仍贡诗一篇曰一辞拾翠碧江涯贫守蓬茅但赋诗自服蓝衫居郡掾永抛鸾镜画蛾眉立身卓尔青松操挺志铿然白璧姿幕府若容为坦腹愿天速变作男儿周览诗惊骇不已遂召见诘问乃黄使君之女幼失覆防唯与老嬭同居元未从人周益仰贞洁郡内咸皆叹异旋乞罢归临卭之旧隠竟莫知存亡焉【玉溪编事】
　　荆棺荆棺峡璧隙有棺以荆为之昔人有九子父死不能葬一女编荆为棺不知其人矣谚曰九子不葬父一女打荆棺【古今记】
　　外祖
　　虎冠吕后崩周勃等尽诛诸吕而琅邪王亦从齐至长安大臣议欲立齐王皆曰母家驷钧恶戾虎而冠者也汉以吕氏故防乱天下今又立齐王是欲复为吕氏也代王母家薄氏君子长者【汉纪】
　　述书杨恽母司马迁女也恽始读外祖太史公记颇为春秋以材能称【汉书】迁死外孙杨恽述其书遂宣布焉【上】解忿樊重字君云光武外祖也赀至巨万而加惠宗族外孙何氏兄弟争别重耻之以田二顷解其忿讼县中称美推为三老年八十余终【后汉】
　　无为外家王符字节信安定临泾人也少好学有志操与马融窦章张衡崔瑗等友善安定俗鄙庶孽而符无外家为乡人所贱【志】
　　品题殷顗庾恒并是谢镇西外孙殷少而率悟庾毎不推尝俱诣谢公谢公熟视殷曰阿巢故似镇西于是庾下声语曰定何似谢公续复云巢颊似镇西庾复云颊似足作徤不【志】
　　鞠养刘显字嗣芳瓛族子也父鬷字仲翔博识强正名行自居幼为外祖减质所鞠养质既富盛恒有音乐质亡后母没十许年毎闻丝竹之声未尝不歔欷流涕【南史】
　　中外之寳范岫字懋賔幼而好学早孤事母以孝闻外祖顔延之早相题目以为中外之寳【梁书】
　　都似风韵王筠清洁好学沈约见筠以为似外祖袁粲谓仆射张稷曰王郎非惟额类袁公风韵都欲相似稷曰袁公见人輙矜严王郎见人必娯笑惟此一条不能酷似【梁书】
　　阳元陆倕少为外祖张岱所异谓诸子曰此汝家阳元也【上】
　　自杖皇甫缋三岁而孤为外祖韦孝寛所鞠养尝与诸外兄博奕孝寛督以严训缋叹命左右自杖孝寛闻而对之流涕于是博渉经史【隋书】
　　抚背杨于陵生子嗣复外祖韩滉抚其背曰名与位皆逾其父此杨氏之庆也【本传】
　　舅甥
　　渭阳渭阳康公念母也康公之母晋献公之女文公遭骊之难未反而秦卒穆公纳文公康公时为太子赠送文公于渭之阳念母之不见也我见舅氏如母存焉【秦诗】
　　投璧秦伯纳晋公子重耳及河子犯以壁授公子曰臣负羁绁从君廵于天下臣之罪多矣臣犹知之而况君乎请由此亡公子曰所不与舅氏同心者有如白水投璧于河【左僖二十四】
　　三甥楚文王伐申过邓邓祁侯曰吾甥也止而享之骓甥聃甥养甥请杀楚子邓侯弗许三甥曰亡邓国者必此人也若不早图后君噬脐其及图之乎图之此为时矣邓侯曰人将不食吾余对曰若不从三臣抑社稷实不血食而君焉取余弗从还年楚子伐邓十六年楚复伐邓防之【庄六】
　　惩舅氏初叔向欲娶申公巫臣氏其母欲娶其党叔向曰吾母多而庶鲜吾惩舅氏矣【昭二十八】注言父多妾媵而庶子鲜少嫌母氏性不旷
　　报雠贾淑字子厚为舅宋瑗报雠于县中为吏所捕系狱当死郭林宗与语淑恳恻流涕太诣县令应操陈其报怨蹈义之士被赦县不宥之郡上言乃得原【谢承书】不召范滂外甥西平李颂公族子孙而为乡曲所弃中常侍唐衡以颂请宗资资用为吏滂非其人寝而不召资迁怒捶书佐朱零零仰曰范滂清裁犹以利刃齿腐朽今日寜受笞死而滂不可违资乃止【后汉】
　　嚼枣以哺平邱程末年十四时父没未抱尸号泣悲哀舅哀其羸劣嚼枣肉以哺之末见食歔欷不能吞咽【蔡邕进表】
　　殡吉闳幼有美名九岁明尚书舅何邈死家贫子幼闳自造坟茔殡葬之【三辅决録】
　　衣被不受黄香字文强年十二家业虚贫衣食不赡舅龙乡侯为作衣被不受【东观记】
　　宅相魏舒字阳元任城樊人也少孤为外家寗氏所养寗氏起宅相宅者云当出贵甥外祖母以魏氏甥小而慧意谓应之舒曰当为外祖成此宅相后为相国参军文帝曰魏舒堂堂人之领袖也【晋传】
　　败俗王夷甫父乂为平北将军有简书将免官夷甫年十七见所继从舅羊祜申陈事状辞甚俊伟祐不然之夷甫拂衣而起祜顾谓賔客曰此人必将以盛名处当世大位然败俗伤化者必此人也【晋阳秋】
　　朗照王济字武子卫玠之舅也儁爽有风姿见玠輙叹曰珠玉在侧觉我形秽【世説】济尝与玠同游语人曰昨日我与外甥并出冋若明珠在侧朗然来照人【别传】
　　含饭郗鉴值永嘉丧乱在乡里甚穷馁乡人以公名徳传共饴之公常兄子迈及外生周翼二小儿徃食乡人曰各自饥困以君之贤欲共济君耳恐不能兼有所存公于是独徃食輙含饭箸两颊邉还吐与二儿后并得存同过江郗公亡翼为剡县解职归席苦于公灵牀头心丧终三年【世説】
　　奕奕刘屿字庆孙弟昆字越石并为尚书郎郭奕之甥名著当时京师为之语曰洛中奕奕庆孙越石【史】牙慧殷中军云康伯未得我牙后慧【世説】韩康伯清和有思理舅殷浩称之曰康伯少自标置居然是出群之器及其发言遣辞徃徃有情致【上】
　　鼠辈郗愔字方回与姉夫王羲之有迈世之风献之兄弟愔子超未亡时尝见郗公蹑履问讯甚修外生礼及嘉賔死皆箸髙屐仪容轻慢命坐皆云有事不暇坐既去郗公慨然曰使嘉賔不死鼠辈敢尔【上】
　　形似桓豹奴【嗣】是王丹阳【混】外生形似其舅桓甚讳之宣武云不恒相似时似耳恒似是形时似是神桓逾不説【上】
　　刻簿卫江州在寻阳有知旧人投之都不料理唯饷王不留行一斤此人得饷便命驾李范【度】闻之曰家舅刻薄乃复驱使草木【上】
　　各美桓问刘太常曰我何如谢太傅刘答曰公髙太傅深又曰何如贤舅子敬答曰梨橘柚各有其美【上】坐越舅右习凿齿与其二舅罗崇罗友俱为州从事及迁别驾以坐越舅右屡经陈请温后激怒既盛乃超防其二舅相继为襄阳都督出凿齿为荥阳太守【志】此舅此甥王忱字元逹尝造其舅范寗与张相遇寗使与语正坐敛襟待其所发忱竟不与言失望便去寗让忱曰张呉中之秀何不与语忱笑曰张祖希欲相识自可相见诣寗谓曰卿风流儁望真后来之秀忱曰不有此舅焉有此甥【志】
　　大舅小舅庾怿尝以毒酒饷江州刺史王允之允之觉其有毒饮犬犬毙乃宻奏之帝曰大舅已乱天下小舅复欲尔邪怿闻饮酖而卒【晋书】
