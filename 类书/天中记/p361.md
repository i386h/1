<!-- { "loadSidebar": true } -->
　　不张盖五羖大夫之相秦也劳不坐乘暑不张盖【史记】倾盖夫子适郯郯子遇子于途倾盖而语终日而别命子路将束帛赠焉【孔丛子】
　　持盖孔子将行命从者持盖既而果【家语】
　　奉盖上官桀少时为羽林郎从武帝上甘泉天大风车不得行解盖投之桀奉盖虽风常属车下盖輙御上竒其材力焉【汉书】
　　蔽霜吴起与秦人战仆之盖足以蔽霜露【尉缭子】赐车盖黄覇为州刺史三年宣帝诏赐车盖持高一尺以彰有德【汉书】
　　登仙或言黄帝时建华盖以登仙王莾乃造华盖髙八丈一尺皆全羽葆载以秘机四轮车驾六马挽者皆呼登仙【王莾传】
　　五彩华盖灵帝时讲武平乐观建十重五彩华盖髙十丈建九重华盖髙九丈【续汉书】
　　门不容盖光武东廵时虞延从驾到鲁还经封邱城门门下小不容羽盖帝怒使挞御史延救之乃止【后汉书】以御盖覆曹休入皖城陆逊破之权令左右以御盖覆逊【吴志】
　　以盖自覆刘基孙权爱敬之尝从御楼舡时甚权以盖自覆又令覆基余人不得覆也【上】
　　青盖贺齐为将性奢绮兵甲器械极为精好所乘船雕刻丹镂青盖绛防弓弩矢箭咸取上材【上】
　　啣繖树庭徐干木年少时常夜梦见鸟从天上飞啣繖树其庭中如此凡三过啣来作恶声而去徐后果得织遂以恶终【俗语】
　　风飞輗盖桓游于水南飘风飞其輗盖后义兵起遂败【晋安帝记】
　　罩笠弃繖御史中丞荀伯子奏左卫将军何尚立公事每罩笠有亏体制建野笠于公门弃华繖而不御【宋元嘉十年起居注】
　　孔雀盖诃罗国奉孔雀盖一其【元嘉二十九年起居注】
　　风飘仪繖始安王遥光传江祐被诛东昏门遥光入殿告以祐罪遥光惧还省便佯狂号哭自此称疾不复入台先是遥光行还入风飘仪繖出城外遥光遂败【齐书】羽仪自摽殷孝祖与贼合战每常以鼓盖自随军中人相谓曰殷统军可谓死将至矣今与贼交锋而以羽仪自标显若此射者十手攅射欲不毙得乎是日中流矢死【南史】
　　笠伞覆靣王籍为中散大夫弥日忽忽不乐乃至徒行市道不怿交游有时途中见相识輙以笠伞覆面【梁书】莲荷衣伞湖城吏丁初忽见少妇人姿容可爱青衣戴伞呼初初疑而待顾妇自投波中是太苍獭衣伞皆是莲荷【搜神记】
　　繖乃枯叶义熈中乌伤小吏见女子戴青伞姿容絶色遂要之女至多电光乃是大狸抽刀斫杀其繖乃枯荷叶耳【异苑】
　　绣羽盖太上大道君授务成君绣羽盖双明珠【真人王君传】紫云盖紫阳山人周义山子通今会仙人在金屋铜门之内以紫云为【真人周君传】
　　屛风
　　障风屏风以屏障也扆在后所依倚也【释名】
　　扆扆纵广八尺画斧文今之屏风则遗象也【三礼图】侍吏记语孟尝君每侍客坐语屏风后常有侍吏主记所与客语知其亲戚居处客去后使使谢餽无所遗失【春秋后语】
　　掣衣走免荆轲入秦为燕太子报讐把秦王衣曰宁为秦地鬼不为燕地囚王美人弹琴作语曰三尺罗衣何不掣四面屏风何不越王因制衣而走得免【三秦记】睡触屏风陈万年字防公善事人赂外戚为御史大夫子咸字子康耳十八有异材抗直数言事刺讥近臣万年尝病召咸教诫于床下语至夜半咸睡着头触屏风万年大怒欲杖之曰乃公教戒汝汝反睡不听吾言何也咸叩头谢曰具晓所言大要教咸謟也万年廼不复言【汉书】
　　幄坐画屏班伯以侍中光禄大夫养病久之成帝出过临侯伯伯乃再视事自大将军薨后冨平定陵侯张放淳于长等始爱幸出为微行行则同舆执辔入则侍中设宴饮之会及赵李诸侍中皆引满举白时乘舆幄坐帐画屏风画纣醉踞妲己作长夜之乐上以伯新起数目礼之因顾指画而问伯曰纣为无道至于是乎伯对曰书云乃用妇女之言何有踞肆于朝所谓众恶归之不如是之甚者也上曰茍不若此此图何戒伯曰沉湎于酒微子所以告去也式号式謼大雅所以留连也诗书淫乱之戒其原皆载于酒上乃喟然叹曰吾久不见班生今日复闻谠言放等不怿【上】
　　设屏风成帝省减椒房掖庭用度许皇后上疏曰设妾欲作其屏风张于某所必绳妾以诏书矣【上】
　　翳云母屏王莾常翳云母屏风【上】
　　图画列女宋尝燕见御坐新施屏风图画列女帝数顾视之正容言曰未见好德如好色者上即为撤之上姊湖阳公主新寡上与共论朝臣微观其意主曰宋公威容徳器羣臣莫及上曰方图之后见上令主坐屏风后因谓曰谚言贵易交富易妻人情乎曰臣闻贫贱之交不可忘糟糠之妻不下堂上顾主曰事不谐矣【东观汉记】
　　置屏分隔郑为太尉举第五伦为司空班次在下每正朔朝见曲躬自卑上问知其故遂听置云母屏风分隔其间由此为故事【谢承后汉书】
　　补坏曹公雅性节俭帷帐屏风壊则补衲【魏书】
　　素屏风曹公平柳城班所获器物特以素屏风素凭几赐毛玠曰以君有古人之风故赐君以古人之风【魏志】竹屏吴隠之字处黙清贫刘裕拜太常卿以竹为屏风坐无氊席【晋书】
　　屏中制檄何毋忌母紏牢之姊毌忌与宋髙祖谋夜于屏风中制檄文母登屏风窥之大喜曰汝能如此吾讐雪矣【续晋阳秋】
　　妃妾排屏顔延之爱姬死以冬日临哭忽见妾排屏风以压延之延之惧坠地因病【宋书】
　　菜属排屏王琨俭于财用设酒不过两爵輙云此酒难遇防豉姜菜之属并排屏风酒浆悉置床下内外有求琨手自付之【上】
　　银泥漆屏元嘉中中丞刘祯奏风闻广州刺史韦朗于州作緑沉银泥漆屏风二十三床请以事免朗官【宋起居注】白字輙改明帝性多忌讳禁制廽避者数十百品亦恶白字屏风书古来名文有白字辙加改易黄朱紫遂宜代之【王琰宋春秋】
　　排屏压背宜都王铿年十嵗时与告景曜商畧先言往行左右误排柟福屏风倒压其背顔色不异言谈不辍亦不顾视【齐书】
　　古玊屏皇太子在雍有盗发古塜得玉屏风遣将还都赐屏武帝在东宫每幸悛坊闲言至夕赐屏风帷帐【俱同上】
　　屈曲蔽风王逺字景舒位光禄勲时人谓逺如屏风屈曲从容能蔽风露言能不物也【南史】
　　列女装屏太宗引虞世南为秦府十八学士尝令冩列女传以装屏风于时无本世南书之一无遗失【唐书】赐屏灵座田神功卒赐屏风茵褥于灵座【上】
　　著书写屏宪宗以天下无事留心典坟著书十四篇名曰前代君臣事迹写于六屏风以示宰相【上】
　　白瑠璃帝起神台其上扉屏风悉以白瑠璃作之光辉洞澈也【汉武旧事】
　　甲上起神明台上有金床象席杂玉为甲屏风【郭子横洞冥记】
　　紫瑠璃董偃尝卧延清之室设紫瑠璃屏风列灵麻之烛于户外视屏风若无屏风矣侍人惟见灯明以言无碍乃于屏风外扇偃偃曰玉石岂须扇而后清凉耶侍者乃郤扇以手摸之方知有屏风之碍矣【拾遗録】
　　石屏广川王去疾发魏哀王塜有石屏风【西京杂记】
　　云母屏赵飞鷰为皇后其女弟遗云母屏风瑠璃屏风七尺屛汉江都王建劲徤尝跳越七尺屏风【上】
　　刻镂屏风何敞为汝南太守和帝南廵过郡有刻镂屏风为帝设之帝命侍中黄香铭之曰古典务农雕镂伤民忠在竭节在修身【三辅决録】
　　有客立后杜陵萧彪字伯文为巴郡太守以父老归供养父有客常立屏风后自应使命【京兆旧事】
　　瑠璃屏孙亮作琉璃屏风甚薄而澈每于月下清夜舒之常爱宠四姬使坐屏风中外望之乃若无隔惟香气通于外耳【拾遗録】
　　镂瑞应图孙亮作瑠璃屏风镂作瑞应图一百二十种【古今注】
　　瑠璃屏满字武秋体嬴恶风侍坐武帝屡顾看云母幌武帝笑之云北窻瑠璃屏风实而似疎帝有难色答曰臣如吴牛见月则喘或云是胡质时魏明帝座【语林】闭屏风荀介子为荆州刺史荀妇大妬恒在介子斋中客来便闭屏风有桓客者时为中兵叅军来谒荀谘事论事已讫为复作余语桓时年少殊有姿容荀妇在屏风里便语桓云桓叅军君知作人不论事已讫何以不去桓狼狈便走【俗説】
　　床前叩屏谢方作吴兴郡其兄安时随至郡中方眠常晏起清朝便往床前叩屏风呼方起【上】
　　列女屏臣与黄门侍郎歆所校列女传种类相从为七篇以着祸福荣辱之効是非得失之分之于屏风四堵【刘向七畧别传】
　　歩障
　　青绫歩障王凝之妻谢氏有才辨凝之弟献之尝与宾客谈论调理将屈谢氏遣婢白献之曰欲与小郎解围乃施青绫歩障自蔽与客申献之前议客不能屈【晋书】铁歩障许度将弟出都婚诸人闻是度弟钦迓之既见乃甚痴便欲嘲防之度为之解纷诸人不能犯境刘贞长叹曰度为弟婚施千里铁歩障【语林】
　　歩障绕大将军刑周伯仁以歩障绕之经日已臭王曰周伯仁子弟痴何以不知取其翁尸周家然后収之【上】锦歩障石虎为洛台列鳯文锦歩障萦蔽于浴所【拾遗记】歩障围绕江夏王寳与崔惠景叛景败寳逃奔数日乃出帝召入后堂以歩障裹围之令羣少数十人鸣皷角绕其外遣人谓曰汝近围我亦如此少日乃杀之【齐书】
　　张幕施障琅琊王俨字仁威武成第三子也武成甚爱之仪卫甚盛帝尝与后在华林园东门外张幕施青绫障以观之【北齐书】
　　承尘
　　施上尘土承尘施于上以承尘土也【释名】
　　投金尘上雷义字仲公豫章鄱阳人也初为郡功曹能擢举善人不伐其功义常济人死罪罪者后以金二斤谢之义不受金主伺义不在黙投金于承尘上后葺理屋宇乃得金金主已死无所复还义乃以付县曹【后汉书】上有神语博陵刘伯祖为河东太守所止承尘上有神能语京师诏书若下消息輙豫告伯祖伯祖问其所食啖欲得羊肝买羊肝于前切之腐随刀不见尽两羊肝有一老狸在案前持刀者举刀欲斫之伯祖诃止自举着承尘上须臾大笑曰向者啖肝醉忽失形与府君相见大慙愧后伯祖当为司得先语伯祖云某月某日诏书当到至期如言及入司府神随在承尘上輙言省内事伯祖大恐怖谓神曰今职在刺举左右贵人闻神在此因以相害神答曰诚如府君所虑当相舍去遂无声【捜神记】
　　去毛置尘傅信事母母嬴病恒惊悸信乃取鸡鸭去毛置承尘上行落地母輙恐怖【语林】
　　麈尾
　　玊柄麈尾王衍夷甫盛才美貎明悟若神每捉玊柄麈尾与手同色【晋书】
　　礭床呼防何次道尝诣王丞相以麈尾礭床呼何共坐曰此君子坐也【郭子】孙安国往殷中军许共语左右进食冷而复暖者数四彼我掷麈尾悉堕落满饭中宾主遂至暮忘飡也【上】
　　悬帐王丞相尝悬一麈尾着帐中及殷中军来乃取之曰今当遗汝【世説】
　　勒置于壁石勒伪事王浚浚遗勒麈尾勒为不执置之于壁朝拜之云王公所赐如见公也【晋阳秋】
　　麈尾转视王长史病已笃寝灯下转麈尾而视之叹曰如此人曽不得满四十及亡刘尹临殡以犀柄麈尾置柩中因恸哭【郭子】
　　麈尾确机客问乐令防不至者乐亦不复剖析文句直以麈尾柄确机曰至不客曰至乐因又举麈尾曰若至者那得去客乃悟服【世説】
　　过防康法迅造庾公捉麈尾至彼公曰麈尾过丽何以得在咨亷者不求贪者不与故得在耳【语林】
