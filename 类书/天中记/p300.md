<!-- { "loadSidebar": true } -->
　　马佚鲁定公问于顔囬曰子亦闻东野毕之善御乎对曰闻其善矣虽然其马将必佚定公色不悦顔囬退后三曰物来诉之曰东野毕之马佚两骖曵两服入于廐公闻之促驾召顔囬问曰子问以知毕马之佚也对曰以政知之昔者帝舜巧于使民造父巧于使马舜不穷其民力造父不穷其马力是以舜无逸民造父无佚马今东野毕之御也升马执辔衘体正矣步骤驰骋朝礼毕矣歴险致逺马力尽矣然而犹乃求马不已臣以此知之公曰善诚若吾子之言也【上韩诗外同】荀子谓问于顔阖庄子谓东野稷见庄公顔阖云云
　　良御孔子曰以礼齐民譬之御则辔也以刑齐民譬之于御则鞭也执辔于此而动于彼御之良也无辔而用东则马失道矣古之善御者执辔如组两乘如舞非策之助也【孔丛子】
　　三易三后赵襄王学御于王子期俄而与于期逐三易马而三后襄王曰子之教我御术未尽也对曰术已尽用之则过也凡御之所长马体安于车人心调于马而后可以进速致逺今君后则欲逮臣先则恐逮于臣夫诱道争逺非先则后也而先后心在于臣尚何以调于马此君之所以后也【韩子】
　　秋驾尹儒学御三年而无得焉私自苦痛常寝想之中夜梦受秋驾于师明日往朝师望之谓之曰吾非受道于子也恐子不可予也今日教子以秋驾尹儒反走北面再拜曰臣有天幸今夕固梦受之【淮南】
　　去鞭策钳且大丙之御除辔衘去鞭弃策车莫动而自举马莫使而自走也日行月动星耀而运电奔而鬼腾故不招指不咄叱骋若飞骛若絶矢蹑风追电归朝发搏桑日入落棠此假弗用而能以成其用者也　夫钳且大丙不施辔衘而以善御闻于天下伏戏女娲不设法度而以至徳遗于后世何则至虚无纯一而不喋苛事也【上】
　　乘云入蜺昔者冯夷大丙之御也乘云车入云蜺游微雾骛杳忽歴逺弥髙以极往经纪山川蹈腾昆仑排阊阖沦天门末世之御虽有轻车良马劲防利錣不能与之争先是故大丈夫以天为盖以地为舆四时为马隂阳为御乘云凌霄纵志舒节以驰大区令雨师洒道使风伯扫尘电以为鞭策雷以为车轮上游于层霄之野下出于无垠之门刘览偏照复守以全【原道】
　　良工夫马者良工御之则和驯端正致逺道矣仆人御之则迟奔毁车矣民者譬之马也尧舜御之则天下端正桀纣御之则天下奔于歴山【列子】
　　调车和马夫御者马体调乎车御心和乎马则虽歴险致逺进退周旋无不如意虽有骐骥騄耳之名而使乌获御之则马反自恣而人不御也【淮南】
　　数
　　九数大司徒六艺注数九数之计【周官】包牺氏始画八卦作九九之术以合六爻之变【魏刘勰九章筭经序】黄帝定三数为十等首因以着九章汉备五数【夏侯阳筭经序】
　　数名十十谓之百十百谓之千十千谓之万十万谓之亿十亿谓之兆十兆谓之经十经谓之垓十垓谓之补十补谓之选十选谓之载十载谓之极有物者有事者纪于此矣过此往者则其数可纪其名未之或闻也夫数一为特候竒只二为再两偶双三为叅四为乘【风俗通】数度数度之道以六为法数度之始始于微细有形之物莫细于毫故立一毫以为度十毫为髪十髪为厘十厘为分十分为寸十寸为尺备于六故先王以为天下用也【贾谊书】
　　防亥山海经曰帝令竪亥歩自东极至于西极五亿十选九千八百八十歩竪亥右手把筭左手指青邱曰五亿十万九千八百【天地东西二亿三万二千里南北二亿一千五百里天地相去一亿五万里也】
　　载数之极一行筭法曰万万穰为载数之极矣或问之曰何以数之为载按孙子筭经云古者积钱上至于天天不能容下至于地地不能载天不能盖地不能载故名曰载【并上】
　　算物顺理数者一十百千万也所以筭数事物顺平衡之理也书曰先其筭命纪于一恊于十长于百大于千衍于万其法在筭术宣于天下【汉律歴志】
　　九九齐桓公设庭燎为士之欲造见者朞年而士不至于是东野鄙人有以九九之术见者桓公曰九九何是以见乎鄙人对曰臣非以九九为足以见也臣闻主君设庭燎以待士朞年而士不至夫士之所以不至者君天下贤君也四方之士皆自以论而不及君故不至也夫九九薄能耳而君犹礼之况贤于九九乎夫泰山不辞壤石江海不逆小流所以成大也诗云先民有言询于蒭荛言博谋也桓公曰善乃因礼之朞月四方之士相携而并至【説苑】
　　越王余算晋安有越王余筭尺长尺许白者似骨黒者似角云越王行海作筭有余弃之于水生焉【异苑】
　　学算南郡宜城王子山刹泰山从鲍子真学筭【博物志】妙菟曹元理尝从其友人陈广汉广汉曰吾有二囷米忘其石数子为计之元理以食筋十余转曰东囷若干西囷若干遂大署囷门后出米西囷中有一鼠大堪一升东囷不差圭合元理后嵗复过广汉广汉以米数告之元理以手击床曰遂不知鼠之殊米不如剥去面皮矣广汉为之取酒鹿脯数片元理复筭其资业曰何供馈之偏耶广汉慙曰有仓卒客无仓卒主人元理曰姐上蒸防一头厨中荔枝一枚皆可为设广汉再拜谢辜自入取之尽日为欢其术后传南季南季项瑫瑫传子陆皆得其分数而失妙焉【西京杂记】
　　播豆騐覆赵逹河南人治九宫一算之术究其微防是以能应机立成对问若神至计飞蝗射隠伏无不中効或难答曰飞者固不可校谁知其然此殆妄耳逹使其人取小豆数斗播之席上立处其数验覆果信【吴志】屈指心计顾谭每省簿书未尝下算徒屈指心计尽发疑谬下吏以此服之【吴志】
　　鸡兔算鸡兎算国史谱纪之尚不明上上头下下脚脚即折半下见头除脚见脚除头上是鸡下是兎【南部新书】度度之起起于何答曰度之起起于忽忽是神虫口中吐丝名也十忽为一丝十丝为一毫【发蒙算经】
　　量量之起起于何答曰量之起起于粟粟是隂阳而生从六甲而出故六粟为一圭十圭为一抄【上】
　　秤秤之起起于何答曰秤之起起于黍黍是三棱草子也十黍为一絫十絫为一铢【上】
　　相
　　异相传言黄帝龙顔颛顼戴午帝喾骈齿尧眉八采舜目重瞳禹耳三漏汤臂再肘文王四乳武王望阳周公背偻臯陶马口孔子反羽斯卜二圣者皆在帝王之位或辅主忧世苍颉四目为黄帝史晋公子重耳仳脇为诸侯霸苏秦骨鼻为六国相张仪仳脇亦相秦魏项羽重瞳云虞舜之后与髙祖分王天下【论衡】
　　体小名髙世人固有身虚而志立体小而名髙者于是则否是以尧眉八彩舜目重瞳禹耳叅漏文王四乳然则世亦有四乳者则驽马一毛似骥耳【上】
　　声浮色赤师旷见太子晋曰汝声清浮汝色赤火色不寿王子曰后三年上宾于帝汝慎毋言殃将及汝师旷归未及三年告死者至【周书】
　　能相王使内史叔服来防葬公孙敖闻其能相人也见其二子焉叔服曰糓也食子难也収子谷也丰下必有后于鲁国【左文元】
　　姑布子卿姑布子卿见赵简子简子徧召其子使相之子卿曰无为将军者简子曰赵氏其灭乎子卿曰吾尝见一子于路殆君之子也简子召子母恤母恤至则子卿起曰此真将军矣简子曰其母贱翟婢也奚道贵哉子卿曰天所授也虽贱必贵简子于是废太子伯鲁而以母恤为太子【史记】
　　形状末也孔子适郑与弟子相失独立东郭门外或人谓子贡曰东门外有一人焉其长九尺有六寸河目隆颡其头似尧其颈似臯繇其肩似子产然自腰已下不及禹者三寸累然如丧家之狗子贡以告孔子欣然而叹曰形状末也如丧家之狗然乎哉然乎哉【家语】史索隠篇载家语布姑子卿为相者
　　圣人不相蔡泽从唐举相曰吾闻先生相李兑百日之内持国秉政有之乎曰有之曰若臣者何如唐举熟视而笑曰先生曷鼻巨肩魋顔蹙齃膝挛吾闻圣人不相殆先生乎蔡泽知唐举戯之乃曰富贵吾所自有所不知者寿也愿闻之唐举曰先生之寿从今以往四十三嵗矣泽笑谢而去谓其御者曰吾跃马疾駈怀黄金之印结绶于腰揖让人主之前食肉富贵四十三嵗亦足矣【史记】
　　非相古者有姑布子卿今之世梁有唐举相人之形状顔色而知其吉凶妖祥世俗称之古之人无有也学者不道也故相形不论心论心不如择术形不胜心心不胜术术正而心顺之则形相虽恶而心术善无害为君子也形相虽善而心术恶无害为小人也故长短小大善亦形相非吉凶也盖尧长帝舜短文王长周公短仲尼长子弓短楚之孙叔敖突秃长左轩较之下而以楚霸叶公子髙微小短瘠行若将不胜其衣白公之乱入据楚诛白公定楚国如反掌长短大小美恶形相岂论也哉且徐偃王之状目可瞻焉仲尼之状面如蒙倛周公之状身如断菑臯陶之状色如削闳夭之状面无见肤傅説之状身如植鳍伊尹之状面无须麋禹跳汤偏尧舜参牟子从者将论志竟比类文学耶直将差长短辨美恶而相欺傲耶【荀非相】
　　躯方心圆魏安厘王问子顺曰马回之为人虽少文梗亮直有丈夫节也吾欲以为相可乎答曰知臣莫若君何有不可至于亮直之节臣未明也闻诸孙卿其为人也长目而豕视者必体方而心圎每以其法相人千百不失臣见回而甚疑其目王用之三月果以诈得罪【孔丛】豺声狼心大梁人尉缭説秦始皇以幷天下之计始皇从其册与之亢礼衣服饮食与之齐同缭曰秦王为人隆凖长目鸷膺豺声少恩虎视狼心居约易以下人得志亦轻视人我布衣也然见我常身自下我诚使秦王须得志天下皆为肤矣不可与交游乃亡去【论衡】
　　聴音声有龙渊者桓帝时善相人也于听音声尤妙二千石相者龙渊下床賛之令长起侍賛之自六百石以下皆坐而言之先相张济尝以财得三公济常依渊以观视有相者辄往来之防解渎侯往相到门渊曰公当有至相何忧贫乎侯去渊谓济曰可厚事之济遂往尽为偿债别以数百万修居置业桓帝崩无嗣解渎侯入为天子日济遂至司空【项氏始学篇】
　　四十小厄朱建平善相术文帝为五官将坐上防客三十余人文帝问已年夀又命徧相众宾建平曰将军当夀八十至四十时当小有厄愿谨防之后文帝皇初十年年四十病困谓左右曰建平所言八十谓昼夜也吾其决矣顷之果崩【志】
　　昆仑孝武李太后本出微贱始简文帝为防稽王有三子继夭其后诸姫絶孕将十年乃令善相者徧相宫中时后在织坊中形长而色黒宫人皆谓之昆仑既至相者惊云此其人也而有虎厄帝召侍语后数梦两龙枕膝日月入怀生孝武及防稽王道子既登尊位服相者之验而怪有虎害且生所未见乃令人画作虎因以手打虎戯便患手肿痛遂以疾而崩【幽明録晋书】
　　龙行虎步初桓簒位妻刘氏尚书躭之女也聪明有智鉴常见帝因为曰刘裕龙行虎歩瞻视不凡恐不为人下宜早为之所元曰我方平荡中原非裕莫可待关陇平定然后议之【宋书髙纪】
　　饰冠宋长城僧愿善相宗慤微时谓之曰宗君应为三州刺史后果镇广豫等州宋废帝召见之取东监囚及一奴美顔色者饰以衣冠令相愿指囚曰君多危难下阶便应钳鎻谓奴曰君下贱人暂得免耶【南史】
　　日月相齐明帝脾上有赤痣常秘不江祐劝帝出以示人晋寿太守王洪范罢任还土祖示之曰人皆谓此是日月相卿幸勿泄言洪范曰公日月之相在躯如何可隠转当言之公卿上大悦【南齐江祐传】
