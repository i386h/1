<!-- { "loadSidebar": true } -->
　　大小忽雷韩晋公奉使入蜀至洛谷山椒巨树耸茂可爱乌鸟之声皆异下马以探弓射其巅杪柯坠于下响震山谷有金石之韵使还戒县尹募樵夫伐之取其干载以归召良匠防之亦不知其名坚致如紫石复金色线交结其间匠曰为胡琴槽他木不可并遂为二琴名大者曰大忽雷小者曰小忽雷因便殿徳皇言乐遂献大忽雷及禁中所有小忽雷在亲仁里【南部新书】
　　授子不操衞次公子字从周善鼓琴为渭南尉京兆尹李齐运使其子交欢欲次公授之琴次公拒之由是终身未尝操弦【旧唐】
　　筝声琵琶声于頔尝令客弹琴其嫂知音聴于帘下叹曰三分之中一分筝声二分琵琶声絶无琴韵【国史补】心驱神遇赵璧弹五弦琴人问其术璧曰吾之五弦也始则心驱之中则神遇之终则天随之方吾浩然眼如耳如鼻不知五弦之为璧璧之为五弦也【语林】
　　灵开渠裴説寛之侄孙佐西川皋幕善鼓琴时称妙絶灵开山有美桐取而制以新様遂谓之灵开渠【南部新书】琴有气琴有气曽识一道者相琴知吉凶【酉阳杂爼】
　　拊琴去处士求婴性高古善拊琴去其作肉声有公子不善之婴作色曰如乐其声何不鼓闻者莫不大笑【葆光録】
　　五声丛鸣越客沈蚪子刘琴弦素丝七条其上备指一弄五声丛鸣鸣中有灵峯横空乌泉出云鳯龙腾【上】哀乌啼松吟风悲【舒元舆斵琴记】
　　洗凡清絶钱忠懿王能琴遣使物色良琴使者至天台宿山寺闻瀑布声止在檐外晨起视之瀑布下淙石处正对一屋柱而且向日私念曰若是桐木即良琴在是矣削之果桐也即赂寺僧易之取阳面二琴材以闻乞俟一年斵之既成献忠懿一曰洗凢二曰清絶遂为旷代之宝【琴书】
　　挟琴牧羊胜之逸人也常挟琴牧羊巨泽汉王知其贤将聘焉委以国政胜之曰王废牧羊之任而委四海之务是错乱天下颠倒人伦竟赴于隂山之中【大周正乐】鱼跃潜聴瓠巴六国时人也工琴好古因夏日俯于池亭鼓之感鱼跃潜藻而聴焉【上】
　　清风頴李氏处女年十五天宝中遘疾七日不食魂飞如升上景在云雾中于女仙人芦藕苖间受美清风等五十曲【琴书】
　　畅操凡琴曲和乐而作命之曰畅畅者言其道之美畅犹不敢自安也忧愁而作命之曰操操者言困阨危廹犹不失其操也【风俗通】
　　古琴清角黄帝之琴号钟齐桓公琴绕梁楚庄王琴緑绮司马相如琴焦尾蔡邕琴鳯凰赵飞鸾琴【上】

　　天中记卷四十二
<子部,类书类,天中记>
　　钦定四库全书
　　天中记卷四十三
　　明　陈耀文　撰
　　瑟
　　伏羲作庖牺氏作瑟瑟防也使人精洁于心淳一于行【世本】太昊伏羲氏作二十五弦之瑟以制婚姻之礼【通厯】或曰泰帝使素女鼓五十弦瑟悲帝禁不止故破其瑟为二十五弦【汉郊祀志】琴欲高张瑟欲下声【物理论】
　　悉隂气昔古朱襄氏之治天下也多风而阳气畜积万物散解果实不成故士达作为五弦瑟以采隂气以定羣生瞽叟乃拌五弦之瑟作以为十五弦之瑟命之曰大章以祭上帝舜立仰延乃拌瞽叟之所为瑟益之八弦以为二十三弦之瑟【吕览】
　　员山静瑟周穆王东巡西王母来奏环天之和乐列以重霄之宝器器有员山静瑟员山其形圆也有大林虽疾风震地而林木不动以其木为琴瑟故曰静瑟【拾遗记】举足骤师旷见太子晋师旷东躅其足曰善哉善哉王子曰太师乎何举足骤师旷曰天气之躅是以数举也王子曰请入座遂敷席注瑟师旷曰歌无射曰国诚宁矣逺人来观佾义经矣如乐无荒乃注色于王乎【周书】自言能鼔百里奚虞大夫晋君以女为秦穆夫人用奚为媵奚亡走宛楚人执之秦穆公知其贤欲厚货以求之恐楚不与乃以羖羊皮赎之号五羖大夫秦遂以覇奚相秦其妻佣洗入宫见琴者毁之自言能鼓瑟歌曰百里奚母以死葬南溪坟以瓦覆以柴舂黄藜搤伏鸡西入秦五羖皮今日富贵捐我为百里奚乃识之声音邪昔者孔子鼔瑟曾子子贡侧门而听曲终曾子曰嗟乎夫子瑟声殆有贪狼之志邪辟之行何其不仁趋利之甚子贡以为然不对而入夫子望见子贡有谏过之色应难之状释瑟而待之子贡以曽子之言告子曰嗟夫夫参天下贤人也其习知音矣乡者鼓瑟有鼠出防狸见于屋循梁微行造焉而避厌有曲脊求而不得以瑟滛其音参以为贪狼邪僻不亦宜乎诗曰鼓钟于宫声闻于外
　　北鄙之声子路鼓瑟有北鄙之声孔子闻之曰信矣由之不才也冉有侍子曰求来尔奚不谓由夫先王之制音也奏中声为中节流入于南不归于北南者生育之乡北者杀伐之域故君子执中以为本务生以为基故其音温和而居中以象生育之气忧爱悲痛之感不加乎心厉淫荒之动不存乎体夫然者乃治存之风安乐之为也彼小人则不然执末以论本务刚以为基故其音湫厉而微末以象杀伐之气和节中正之感不加乎心温严恭庄之动不存乎体夫杀者乃乱亡之风奔北之为也昔舜操南风之声其兴也勃焉至今王公述而不释纣为北鄙之声其废也忽焉至今以为笑今由也匹夫之徒布衣之丑也既无意乎先王之制又有亡国之声岂能保七尺之身哉冉有以告子路子路曰由之罪也小人不能自陷而入于斯宜矣夫子之言也遂自悔不食七日而骨立焉孔子曰由之过改矣【説苑】檀为瑟公输子巧用材也不能以檀为瑟【慎子】
　　害义齐宣王问匡倩曰儒者鼓瑟乎曰不也夫瑟以小弦为大声以大弦为小声是大小易序防贱易位儒者以为害义故不鼔也宣王曰善仲尼曰与其使民謟下也宁使民謟上【韩非子】
　　齐瑟选笙赋齐瑟秦筝注史记苏秦曰临菑其民无不吹竽鼓瑟歌录有齐瑟行曹子建诗齐瑟东讴秦筝发西岳
　　悲不书柱赵王遣使者之楚方鼓瑟而遣之诫之曰必如吾言使者曰王之鼓瑟未尝悲若此也王曰宫商固方调矣使者曰调则何不书其柱耶王曰天有燥湿弦有缓急宫商移徙不可知是以不书使者曰明君之使人也任之以事不制以辞遭吉则贺之凶则吊之今楚赵相去千有余里吉凶忧患不可豫知犹柱之不可书也诗云莘莘征夫每懐靡及【説】
　　奏瑟赵惠文王与秦王防渑池秦王曰窃闻赵王好音请奏瑟赵王鼓瑟蔺相如前曰窃闻秦王善为秦声请奉盆缻秦王以相娯乐秦王不怿为一击缻【史本传】渑池之防赵王耻为偏鼓【西征赋】
　　胶柱鼓瑟赵孝成王以赵括为将代亷颇蔺相如曰王以名使括若胶柱而鼓瑟耳括使能读其父书不知合变也【本传】或曰以徃圣人之法治将来辟犹胶柱而调瑟有诸曰有之【杨子先知】
　　尽力万石君石奋其父赵人姉能鼓瑟高祖曰若能从我乎曰愿尽力于是高祖召其姉为美人【汉书】
　　瑟起元鼎六年春既灭南越李延年以好音见上善之益召歌儿作二十五弦及空侯瑟自此起【志】
　　雅善杨恽报孙防宗书曰恽本秦人能为秦声妇赵女也雅善鼓瑟【汉书】赵女鼓瑟而凤舞【白帖】
　　触瑟莽何罗反走移卧内顾入行触宝瑟僵仆金日防得抱何罗因呼曰何罗反【汉书】
　　湘灵鼓瑟天宝十年钱起从乡荐居江湖客舍闻吟于庭中曰曲终人不见江上数峯青视之无所见矣明年崔暐试湘灵鼔瑟诗落句久不属即用为末句因中选人以为鬼謡【小説】
　　宝瑟卢迈有宝瑟四各直数十万有寒玉石罄响泉和志之号【南部新书】
　　好竽操瑟齐王好竽有求仕于齐者操瑟而徃立王之门三年不得入叱曰吾瑟鼓之能使鬼神上下吾瑟鼓之合轩辕氏之律吕客骂之曰王好竽而子鼓瑟瑟虽工如王不好何是所谓工于瑟而不工于求齐也今举进士于此世求禄利行道于此世而为文必使一世人不好得无与操瑟立齐门者比欤【韩陈】
　　雅瑟尔雅大瑟谓之洒疏云礼图旧云雅瑟长一尺一寸广一尺八寸二十三弦其常用者十九弦颂瑟长七尺二寸广一尺八寸二十五弦尽用之
　　义鼓夫瑟二十五弦其仆人鼓之则为笑贤者以其义鼓之欲乐则乐欲悲则悲虽有暴亦不为之变【尸子】瑶瑟唐相国李公集纪洪钟骇听瑶瑟清骨盻盻诗瑶瑟玉箫无意绪任从蛛网任从灰
　　云和瑟北李唐右史郑休范赠妓天仙歌曰严吹如何下太清玉朋无轸六铢轻虽知不是流霞酌愿听云和瑟一声
　　锦瑟何时诏取金钱防暂醉佳人锦瑟旁【杜曲江】锦瑟无端五十弦一弦一柱思华年【李隠诗】
　　用木人君冬至日使八能之士鼔黄钟之瑟瑟用槐木长八尺一寸夏至日瑟用桑木长五尺七寸【易卦】
　　正德白虎通曰瑟者闭也所以惩忿室欲正人之德也蔡邕月令章句曰前其柱则清却其柱则浊
　　撤瑟任彦升哭范仆射诗宁知安歌日非君撤瑟晨仪礼曰有疾病者齐撤瑟琴
　　钟
　　动物八音之列数者金为长金声之动物者钟为大【玉海】钟类有六凡金为乐器有六皆钟之类也曰钟曰鏄曰錞曰镯曰铙曰铎鏄如钟而大錞錞于也圆如锥头上大下小所谓金錞和鼓也镯钲也形如小钟军行为鼓节铙如铃而无舌有柄而执之铎如大铃【古今乐录】
　　造钟黄帝工人垂所造【宋志】炎帝之孙鼔延始为钟【山海经】正五钟黄帝作五声以正五钟一曰青钟大音二曰赤钟重心三曰黄钟洗光四曰景钟昧其明五曰黑钟隠其常五声既调然后作五行【管子】
　　十二钟黄帝又命伶伦与荣将铸十二钟以和五音以施英韶始奏之命之曰咸池【吕氏】鏄钟每钟垂一簨簴各应律吕之音即黄帝所命伶伦铸十二钟和五音也【隋志】鳯舞高辛氏使鼓人拊鞞击钟鳯凰鼓翼而舞【册府元】浮金颛顼居位乃揖四方之灵群后执珪以礼百辟各有班序受文德者锡以钟磬受武德者锡以干戈有浮金之钟沉明之磬以毛羽拂之则声振百里石浮于水上如萍藻之轻取以为磬不加琢磨【拾遗记】
　　教义禹之治天下也以五声听曰教寡人以义者击钟【鬻子】
　　无射景王二十三年将铸无射而为之大林单穆公曰不可王不德问律于伶州鸠对曰律所以立均出度也古之神瞽考中声量之以制度律均钟百官轨仪纪之以三平之以六成之于十二天之道也细钧有钟无如昭其大也大钧有鏄无钟鸣其细也王卒铸大钟二十四年钟成【周语】昭二十一年春天王将铸无射伶州鸠曰夫乐天子之职也音乐之舆也钟音之器也天子省风以作乐器以钟之舆以行之小者不窕大者不槬则和于物物和则嘉成今钟槬矣王心弗堪岂能久乎【左传】左右五钟尚书大传曰天子将出撞黄钟之钟右五钟皆应入则撞防賔之钟左五钟皆应太师于是奏乐疏黄钟阳声之首阳主动出则撞之右五钟谓林钟至应钟谓隂主静是动以告静者防賔在午隂生之月隂主静入亦是静左五钟谓大吕至中吕左阳主动入静以告动也太师以时奏采荠肆夏【韩诗外传同雄传注东都赋注周礼乐师注】景钟昔厉公充潞之役秦来图败晋公魏颗以其身郤还秦师于辅氏亲止杜囬其勲铭于景钟【晋语】崔骃达止铭昆吾之冶勒景襄之钟【后汉】景公之钟【注】
　　歌钟郑赂晋以歌钟六律及其鏄磬女乐二八晋侯以乐之半赐魏绛绛始有金石之乐【襄十年】
　　击钟宋左师向巢每食击钟【昭五】
