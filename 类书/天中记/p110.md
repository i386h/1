<!-- { "loadSidebar": true } -->
　　通徳郑康成北海髙宻人国相孔融深敬之吿髙宻令为康成特立一乡曰齐置士乡越有君子军皆异贤之意又谓公者仁义之正号不必三事大夫今郑公乡可广开门衢令容髙车号曰通徳门【本传】
　　昌门孙坚母生坚梦肠出绕呉昌门以告隣母隣母曰安知非吉祥也昌门呉郭门也献帝兴平中呉中谣言黄金车斑防耳开昌门出天子【宋符瑞志】
　　千秋一水自千秋门南流迳神虎门下东对云龙门二水衡之上皆列龙云风虎之状以大齐薄之及其晨见初起夕景斜晖霜文翠照陆离目又南流东转迳阊阖门南魏明帝上法太极于洛阳南宫起太极殿于汉崇徳殿之故处改雉门为阊阖门阊阖门外夹建巨阙以应天宿【水经注】
　　承明黄初元年十二月初营洛阳宫戊午幸洛阳注案诸书记帝居北宫以建始殿朝羣臣门曰承明陈思王诗曰谒帝承明庐是也【三国志注】承明门后宫出入之门常怪谒帝承明庐问张公云明帝作建始殿朝防皆由承明门【陆玑洛阳记】
　　塞门张昭谏孙权不从称疾不朝权恨之土塞其门昭又于内以土封之后权因出过其门呼昭昭辞疾笃权晓其门欲以恐之昭更闭户权使人灭火住门良久昭诸子共扶昭起权载以还宫【呉志】
　　题门广州卢躭仕州为治中冇仙术刺史歩骘恶之以状闻欲诛之躭后题其门曰诛门诛门国虽存无射年欲知此书卢躭还太守削之随削字更生【郡国志】
　　归厚稽含好学能属文家在巩县亳邱自号亳邱子门曰归厚之门室曰慎终之室【晋传】
　　朱门麴金城人也与游氏世为豪族西州为之语曰麴与游羊牛不数头南开朱室不望青楼【上】
　　私作元帝时廷尉张闿在小市居私作都门蚤闭晩开群小患之诣州府诉不得理遂至檛登闻鼓犹不被判闻贺司空出至破囧连名诣贺诉贺曰身被徴作礼官不闗此事羣小叩头曰若府君复不见治便无所诉贺未语令且去见张廷尉当为及之张闻即毁门自至方山迎贺贺出见辞之曰此不必见闗但与君门情相为惜之张愧谢曰小人有如此始不即知蚤已毁壊【世说】白门宋明帝末年多忌讳宜阳门谓之白门上以白门不祥讳之尚书右丞江谧尝误犯上变色曰白汝家门【本纪】
　　大夏洛阳北靣有二门西头曰大夏门汉曰夏门魏晋曰大夏门尝造三层楼去地二十丈洛阳城门楼皆两重去地百尺惟大夏门甍栋干云【洛阳伽蓝记】
　　朱白梁元帝令胡僧祐援王僧辩将发泣下谓其子玘曰汝可开朱白二门吾不防则死吉则由朱凶则由白也元帝闻而壮之前至赤沙亭防陆法和至乃并与军大败侯景将任约军禽约送江陵【南史】
　　露门武帝建徳三年正月壬戌朝羣臣露门【周书】沈重于露门馆讲论语【玉海】
　　久闭髙祖初为定州总管先是定州城西门久闭不行齐文宣帝时或请开之以便行路帝不许曰当有圣人来啓之及髙祖至而开焉莫不惊异【隋书】
　　县门万年县门宇文恺所造髙宗末太平公主出降于县为婚第以县门窄狭欲毁之髙宗勅曰其宇文恺所作不湏折于他所开门遂存【韦述西京记】
　　春明开元十七年五月丁邜侍臣以下燕于春明门外宁王宪元园池帝御花萼楼邀其廻骑更令坐饮递舞班赐有差【实録】王涯诗莫道两京非逺别春明门外即天涯
　　光范公主受册设册案便次于光范门及长乐门外【通典】韩愈上宰相书伏光范门外
　　门枢贵戚惧家之不吉而聚诸令名惧门之不坚而作为鐡枢卒其所以败者非苦禁忌少而门枢朽也常苦崇财货而行骄僣虐百姓而失民心尔【潜夫论】汉武世王侯深殿重阶金枢素墀【传子】
　　门闗鲁仲连先生见孟尝君于杏堂之门孟甞君曰吾闻先生有势数可得闻乎连曰势数者譬若门闗举之而便则可以一指持中而举之非便则两手不関非益加重两手非加罢也彼所起者非举势也彼可举然后举之所谓势数【鲁连子】大畜之干曰金柱鐡関胶固卫灾君子居之安安忧疑【易林】
　　屋
　　屋大屋曰庑庑幠也幠覆也并冀人谓之庌庌正也屋之正大者也【释名】屋奥也其中温奥也【上】客堂曰庌【通俗文】殷屋礼人君公室之制为殷屋也夏也卿大夫为夏屋隔半以北为正室中半以南为堂正室斋室也【崔恺防服节】黄屋黄屋非尧心【选】项羽围汉荥阳纪信诳楚乗王车黄屋左纛曰汉王降楚以故汉王出遁【汉书】天子车以黄缯为盖里【注】
　　白屋周公居冡宰之尊而犹下白屋之士日见百七十人【家语】萧望之说霍光曰恐非周公相成王躬吐握之礼致白屋之心【本传】白屋谓白盖之屋以茅覆之【注】
　　金屋武帝四嵗封胶东王长主数抱膝上问曰児欲得妇否长主指右左长御百余人皆云不用因指其女问曰阿娇好不笑对曰好若得阿娇作妇当作金屋贮之长公大恱乃苦要上遂成婚焉【汉武故事】
　　神屋上起神屋九间铸铜为柱以金涂之大五围赤王为阶椽以金刻玳瑁为龙虎禽兽以薄其上椽首皆作龙首衔铃流苏悬之铸铜为瓦以赤白石脂为泥椒汁和之以火齐薄其上扇屛悉以白琉璃作之光照洞彻以白珠为帘玳瑁压之以象牙为牀乃以琉璃珠玉明月夜光杂错天下珍寳为甲帐其次为乙帐甲以居神乙上自御之前庭植王树珊瑚为枝以碧玉为叶或青或赤悉以珠玉为之子皆空其中如小铃鎗鎗有声甍柎作金鳯轩翥若飞口衔流苏长十余丈有云母珊瑚虽昆仑元圃不是过也【汉武内传故事】
　　俸作钟离邑为堂邑令初到无屋意乃出俸钱作屋民赍柱趋作浃日而成毕为民士祝曰兴功役者令也如有祸崇令当之民大悦【东观汉记】
　　起屋是仪字子羽为人不治产业造屋舎才容足隣家起大宅孙权出望见起屋左右曰是仪家权曰是子羽俭必非也令人亲至果是隣舎【呉志】
　　三间蔡司徒在洛阳见陆机兄弟住参佐中三间屋士龙住东头士衡住西头士龙为人文弱可爱士衡长七尺余声作钟声言多忼慨【世说】
　　雕楹农王粹以贵公子尚主馆宇甚盛圗庄周于室广集朝士使稽含为之賛含援笔为序文文不加防其序曰帝壻王逺华池丰屋广延贤彦圗画真人于刻桷之室载退士于进趋之堂嗟乎先生髙迹何局生处岩岫之居死寄雕楹之屋托非其所没有余辱粹有愧色【晋传】
　　茅茨桓宣武以罗含为别驾以官寺諠扰非静黙所处乃与城西池小洲上立茅茨之屋竹果防宇伐木为牀织苇为蓆布衣疏食晏若有余【别传】
　　蒲屋杨于陵出为岭南节度使教民陶瓦易蒲屋以絶火患【本传】
　　板屋秦州俗上气力不耻冦盗弓马射猎以为工能其居八板为屋故诗曰在其板屋脩我甲兵及车辚辚四鐡小戎皆田狩之事【郡国志】
　　覆形伎之书起宅盖屋必择吉日夫屋覆人形宅居人体何患害于嵗月而必择之则夫装车治船亦当择日【论衡】
　　鬱金洛阳城有鬱金屋【戴延之西征记】
　　水精大秦国以青水精为屋【广志】
　　斋
　　读书大和中陈郡殷府君引水入城穿池殷仲堪又于池北立小屋读书百姓于今呼曰读书斋【王孚安成记】盘龙桓元镇姑孰屋壁悉畵盘龙于其上号为读书斋俄而元败将军刘毅居之毅小名盘龙【晋徴祥说】
　　髙斋襄沔记曰金城内刺史院有髙斋梁昭明太子于此斋造文选鲍至云简文为晋安王镇襄阳日又引刘孝威庾肩吾徐昉江伯操孔敬通恵子恱安徐陵王囿孔铄等于此斋综覈诗集于时鲍时亦在凡数木人资给丰厚日设肴馔于时别为髙斋学士雍州记云髙斋其泥色鲜净故此名焉南平世子恪临州有甘露降此斋前竹林昭明太子于斋宫集道义以时相继
　　白土白土斋南道又一斋以栗为屋梁武帝临州寝卧于此斋中常有五色云廻转状如盘龙屋上恒紫云腾起形似繖盖逺近望者莫不异焉梁武于此龙飞【上】下斋齐斋东北有一斋名曰下斋次于髙斋制度壮丽极爽嵦刺史辨决狱讼旧出此斋【上】
　　东府梁宣城王为扬州刺史顾野王及琅邪王褒并为賔客野王好善丹青王于东府起斋令野王画古贤命王褒书賛时人称为二絶【南史】
　　萧斋梁武造寺令萧子云飞白大书一萧字在焉李约自江淮竭产买归于洛中匣于小亭号曰萧斋【国史补】
　　灶
　　挿灶宜都山絶崖壁立数百丈有一大烬挿其崖间望可长数尺传云尧洪水人泊船此旁防余故曰挿灶崖【宜都县记】
　　燔柴臧文仲燔柴于灶者老妇之祭也盛于盆尊于瓶非所柴也文仲安知礼【礼噐】
　　踞觚仲尼作春秋老踞灶觚而聼之曰是何书也曰春秋也【庄子】
　　曲突淳于髠至隣家见其灶突之直而积薪在傍谓曰此直有火使为曲突而徙薪隣家不聼后果焚其屋隣家救火乃灭烹羊具酒以谢救火者不肯呼髠知士讥之曰曲突徙薪无厚泽焦头烂额为上客盖伤其贱本而贵末也【桓谭新论】汉书人为徐福上言霍氏事同
　　祀灶武帝时李少君以祠灶谷道郤老方见上言祠灶皆可致物致物而丹砂可化为黄金黄金成以为饮食噐则益寿益夀而海中蓬莱仙者乃可见之以封禅则不死黄帝是也于是天子乃亲祠灶【汉郊祀志】
　　养生昭帝元鳯元年燕王旦宫永巷中豕出圂壊都灶衔其鬴六七枚置殿前刘向以为近豕祸也灶者生养之本豕而败灶陈鬴于庭鬴灶将不用宫室将废壊也燕王不改卒伏其辜【五行志】厠中豕羣出壊大官灶【本传】风吹李南明于风角女亦晓家术为由拳县人妻晨诣防室卒有暴风妇便上堂从姑求归辞其二亲姑不许乃跪而泣曰家世传术疾风卒起乃吹灶突及井此祸为妇女主防者妾将亡之应因着其亾日乃聼还家如期病卒【本传】
　　请隣御史大夫张忠署孙寳主簿寳徙入舎祭灶请比隣【后汉】
　　鸡入卞伯玉作东阳郡灶正炽火有鸡遥从口入良久乃于突而入毛羽不焦鸣啄如故伯玉寻病殒
　　灶神黄帝作灶死为灶神【淮南子】灶神晦日归天白人罪【万毕术】灶神名隗状如美女又姓张名单字子郭夫人字卿忌有六女皆名察治常以月晦日上天白人罪状大者夺纪纪三百日小者夺算算一百日故为天帝督使下为地精己丑日日出邜时上天禺中下行署此日祭得福其属神有天帝娇孙天帝大夫天帝都尉天帝长兄硎上童子突上紫宫君太和君玉池夫人等一曰灶神名壤子也【酉阳杂爼】
　　钩注灶无故自湿润者赤虾墓名钩注居之去则止【上】梦卫灵公时弥子瑕有宠専于卫国侏儒有见公者曰臣之梦践矣公曰何梦对曰梦见灶为见公也公怒曰吾闻见人主者梦见日奚为梦灶曰夫物兼烛天下一物不能当也人君兼烛一国人一人不能拥也故将见人主者梦见日夫灶一人炀焉则后人无从见矣今或者一人有炀君者乎则臣虽梦见灶不亦可乎【韩子内储】
　　厠
　　溷说文曰厕清也释名曰厕言杂在上非一也又或曰溷言溷浊也或曰闻至秽之处宜常修治使洁清也偃观室者周于庙又适其偃焉【庄子】注偃谓屛厠也屛厠则以偃溲【庚桑篇】
　　防厠晋景公梦大厉觉召桑田巫曰不食新矣六月晋侯欲麦使甸人献麦馈入为之召桑田巫示而杀之将食张如厠防而卒小臣有晨梦负公以登天及日中负晋侯出诸厠遂以为殉【左成十】
