<!-- { "loadSidebar": true } -->
　　木藏肝木脏也生于木防所藏【説文】肝干也五行属木故其体状有枝干也凡物以木为干也【释名】
　　肝仁五脏肝仁肝所以仁者何肝木之精也仁者好生东方者阳也万物始生故肝象木色青而有枝叶目为之候【乐动声仪】
　　履肝武王伐纣纣鬬而死弃之玉门之外民之观者皆进蹴之蹈其腹蹷其肾践其肺履其肝周武王乃使人帷而守之民帷而入以石抵之者犹未止【贾子】
　　纳肝卫懿公有臣演有所干使翟人攻卫杀懿公尽食其肉独舍其肝演至报使于肝呼天而啼尽哀而止曰臣请为襮因自杀先出其腹实内懿公之肝齐桓公闻之复立卫于楚丘【吕览】
　　伤肝息夫躬絶命辞曰涕泣流兮兰心结愲兮伤肝【汉书】
　　刳肝生食防稽太守谢琰拒孙恩恩帷下都督张猛于后斫马琰堕地遂杀之髙祖左里之捷生擒猛送琰小子混混刳肝生食之【续晋阳秋】
　　全无心肝陈后主入隋文帝给赐甚厚数得引见班同三品后监守者奏言叔宝云既无秩位每预朝集愿得一官号隋文帝曰叔宝全无心肝【南史纪】
　　胆
　　胆腑胆连肝之腑也【説文】胆者肝之腑肝者目之精主仁者不忍故以胆断也是以仁者有勇故胆断也肝胆异处何以知相为腑也肝者木精木之为言牧也人怒无不色青目脤张者是其效也【白虎通】
　　六腑精胆部之宫六腑精胆胃大肠小肠膀胱三焦为六腑也太平经云精清成精故胆为六腑之精也【黄庭经】尝胆吴既赦越越王勾践反国乃苦身焦思置胆于坐坐卧即仰胆饮食亦尝胆也曰女忘防稽之耻邪【史记】愁心苦志悬胆于户出入尝之不絶于口【吴越春秋】
　　胆薄袁绍既并公孙瓒兼四州之地众十余万诸将以为不可敌公曰绍志大而智小色厉而胆薄土地虽广粮食丰适足以为吾奉也【魏志】
　　胆过贲育袁绍在黎阳将南渡时程昱有七百兵守鄄成太祖使人告昱欲益二千兵昱不肻曰袁绍拥十万众自以所向无前今见昱兵少必不来攻太祖从之绍果不往太祖谓贾诩曰程昱之胆过于贲育【上】
　　一身是胆赵云字子龙先主入益州云留守营曹公争汉中地运米北山下数千万囊黄忠以为可取云兵随忠取米过期不还云将数十骑出围视忠值曹公兵大出为前锋所击云前突其陈且鬬且却公军散已复合云陷敌还入营更大开门偃旗息鼓公军疑云有伏兵引去云雷鼓震天以戎弩于后射公军公军惊骇自相蹂践堕汉水中死者甚多先主明旦自来至云营围视昨战处曰子龙一身都是胆也军中号云为虎威将军【别】
　　如斗钟防既搆邓艾自称益州牧以叛欲授姜维兵五万人使为前驱魏将士愤发杀防及维【志】维死时见剖胆如斗大【世语】
　　明胆吕子春者精义味道研覈是非以为人有胆可无明有明便有胆嵇康谓明胆异用不能相生明以见事胆以决断专明无胆虽见不断专胆无明则违理失机【明胆论】
　　胆破太学生防稽魏准以才学为融所赏既欲奉子良而准鼓成其事太学生虞义丘国宾窃相谓曰竟陵材弱王中书无断败在眼中矣及融诛诏准入舍人省诰问遂惧而死举体皆青时人以准胆破【南史】
　　如升侯景之为逆也东阳人李瞻起兵为贼所执遂诣建邺景先出之市中断其手足刻析心腹破出肝肠瞻正色整容言笑自若见其胆者乃如升焉【上】
　　举身悉胆王雅周文时从战芒山时大军未利诸将皆退雅独拒之敌人见其无继步骑竞进雅左右奋击斩九级敌众稍退雅乃还周文叹曰王雅举身悉是胆也【北史】
　　胆决李标字云杰弼弟也长不盈五尺性果决有胆气为周文帝帐内都督从复农破沙苑时跨马运矛冲坚陷阵隐身鞍甲之中敌人见之皆避此小儿不知之形貌正自如此周文嗟叹之谓曰但问胆决如何何必要须八尺之躯也【上】
　　肠
　　两府小肠大肠心肺腑也主礼义礼义有分理肠亦大小相承受也肠为心肺主心为皮体主故为两腑【白虎通】烂肠殷洪逺云周旦腹中有三斗烂肠【金楼予】
　　无他卫绾为中郎将郎官有谴常蒙其罪不与他将争有功常让他将上以为亷忠实无他肠【史记】
　　九回司马迁与任安书曰仆以口语遇遭此祸肠一日而九回居则忽忽若有所亡出则不知其所如往【汉书】憋肠董卓将兵击韩遂诏徴卓为少府不肻就上书言所将湟中义从及秦胡兵牵挽臣车使不能制羌胡憋肠狗态臣禁不能止【后汉】
　　寸肠髙爽辩博多才孙挹为兰陵县爽诣之挹了无故人之怀爽出从阁下过取笔题鼓面云身有八尺围腹无一寸肠面皮如许厚被打未遽央挹体肥壮腰带十围故以此激之【谈薮】
　　浣肠北有浣肠之国从口中引肠出而浣濯之更递易其五脏浣毕啸傲而飞焉【舍遗记】
　　肠清欲得长生肠中清欲得不死肠无屎【抱朴子】
　　五脏目者肝之使肝者木之精苍龙之位也鼻者肺之使肺者金之精制割立断耳者心之侯心者火之精上为张星隂者肾之写肾者水之精上为虚危口者脾之门户脾者土之精上为北斗主变化者也【白虎通】
　　五性元帝时翼奉上封事曰五性不相害六情更兴废观性以歴观情以律【汉书】翼氏五性肝性静行仁甲已主之心性躁躁行礼丙辛主之脾性力力行信戊癸主之肺性坚坚行义乙庚主之肾性智智行敬丁壬主之也五仓成帝末年颇好方术谷永説上曰世有仙人服食不终之药化色五仓之术者皆奸人左道以欺罔世主【汉书】李奇曰思身中有五色腹中有五仓神五色存则不死五仓存则不饥【上】
　　仁尸夫人身并有三尸九虫人之生也皆寄形于父母胞胎五谷精气是以人腹中尽有尸虫为之大害常以庚申日夜上告天帝记人罪过絶人生籍欲令速死魂升于苍天魄入于黄泉唯有虫尸独在地上游走曰鬼或四时八节三牲祭祀不精辄与人作祸害心痛痊忤伐人性命上尸名彭倨好宝物中尸名彭质好五味下尸名彭矫好色欲三尸之为物常居人脾上尸彭倨名青服中尸彭质名白服下尸彭矫名赤口此三尸状如小儿或似马形状皆有须髪毛长三四寸人既死遂出作鬼耳如人生时形象衣服长短亲人见之谓是亡人还家实非亡人灵也【中山王柜经】欲生则三尸生欲灭则三尸灭去尸成道之速者先外制声色名利内平喜怒若怠荒不敬冒于寝寐贪于饮食尸乃千变万化随欲而归令人世患日深多愚早亡制之法每至庚申日夕不眠以守之令不得诉天帝罪满五百条其人必死三守庚申三尸振扶七庚申三尸长絶太镬汤煑而死矣尔乃精神安定五脏恬和不复搔扰【上清无始谱録】上尸一名青姑一本作青石中尸一名白姑一本作白石下尸一名血尸一本作血姑【玉柜经】三彭者三尸之姓也常居人身中伺人之过欲令人死每以庚申日条列人罪目奏于上天学仙之士不去三尸无由得道徒苦无益也【上籖】三焦三焦者包络府也水谷之道路气之所终始也故上焦若窍中焦若编下焦若渎【白虎通】言三焦者多矣而未的其实盖心肝肺三脏之上系管之中为三焦故中黄经云肺首为三焦当指其所也又焦者热也言肝心肺头焦热之义【梁丘子黄庭经注】
　　骨
　　肉核骨体之质也肉之核也【説文御览】骨滑也骨坚而滑也【释名】
　　食苦益骨人有三百六十节当天之数形体有骨肉如地之厚有孔窍血脉如川谷也多食甘者有益于肉而骨不利多食苦者有益于骨而筋不利多食辛者有益于筋而气不利【意林】
　　葬骨文王昼卧梦人登城而呼已曰我东北陬之槁骨也速以王礼葬我文王曰诺觉召吏视之信有焉文王曰速以人君葬之吏曰此无主矣请以五大夫文王曰吾梦中已许之矣柰何其倍之也士民闻之曰我君不以梦之故不倍槁骨况于生人乎于是下信其上【贾子】文王之葬枯骨无益众庶众庶悦之恩义动人也【新序】无骨徐偃王有筋而无骨【尸子】
　　骨朽孔子适周将问礼于老子老子曰子所言者其人与骨皆已朽矣独其言在耳【史记】
　　骨腾孔鲋谓陈王曰梁人有由者伎巧过人骨腾肉飞【孔丛子】
　　指骨戚姬以百链金为彄环照皆指骨上恶之以赐侍儿鸣玉耀光等各四枚【西京杂记】
　　葬骨陈宠字昭公为广汉太守先是雒县城南每隂雨常有鬼哭声宠使吏案行还言昔嵗仓卒时骸骨不葬者多宠乃勅县葬于田是即絶【东观汉记】
　　骨青蒋子文汉末为广陵尉自谓骨青死当为神【列异传】似无骨司徒蔡谟亲人有王蒙者单独常为蔡公所收养蒙长才五尺似为无骨登牀辄令抱上【续捜神记】
　　奇骨桓温字元子彛之子也生未朞而太原温峤见之曰此儿有奇骨可试使啼及闻其声曰真英物也彛以峤所赏故遂名之曰温峤笑曰果尔后将易吾姓也【晋书】正骨王右军目陈伯垒块有正骨【世説】
　　骨榦蔡叔子云韩康伯虽无骨榦然亦肤立【上】旧目韩康伯将肘无风骨【上】范啓云韩康伯似肉鸭【説林】
　　颡骨益大吕僧珍劝武帝攻郢州一夜僧珍忽头痛壮热及明而颡骨益大其骨法盖有异焉【南史】
　　红润梁昭明太子胫骨微红润泽异常【尚书故实】
　　锯骨自若长孙子彦少常坠马折臂肘上骨起寸余乃命开肉锯骨流血数升言戏自若时以为逾于闗羽【北史】羽为流矢贯左臂后疮虽愈每隂雨即痛医曰矢镞之毒入骨宜伸臂令医凿之臂血流离肉割炙饮酒自若【蜀志】
　　凿颊骨髙开道作乱幽州矢陷其颊召医使出之对以镞深不可出则俾斩之又召一人如前对则又斩之又召一人如前曰可出然王须忍痛因铍面凿骨置揳于其间骨裂开寸余抽出箭镞开道奏伎进膳不辍【隋唐嘉话】威骨唐贞观中侯君集与庶人承干通谋意不自安忽梦二甲士録至一处见一人髙冠奋髯叱左右取君集威骨来俄有数人操屠刀开其脑上及右臂间各取一骨片状如鱼尾因啽呓而觉脑臂犹痛自是心悸力耗至不能引一钧弓欲自首不决而败【酉阳】
　　鏁子李泌在表兄郑叔则家已絶粒多嵗身轻能行屏风上引指使气吹烛可灭每导引骨节皆珊然有声时人谓之鏁子骨【邺侯外】
　　凿髀骨苌从籍尝中流矢镞入髀骨命工取之工无良药欲凿其骨人皆以为不可从简遽使凿之工迟疑不忍下从简叱其亟凿左右视者皆若不胜其毒而从简言笑自若【五代史】
　　古骨长大蔡京崇宁末以使相就第赐第阊阖门外俗号梁门者脩筑之际往往得唐人旧冢志文皆云葬城西二里大梁实唐宣武节度梁门外知已为墓田矣盖多得妇人胫骨率长于今时长大男子几寸焉或谓尝亲陜晋间古长平为秦白起坑赵卒处白骨尚存其胫长大异隋唐时也知今人寖短小释氏之语或不妄【铁围山丛谈】
　　骨化沐胥国术人名尸罗常坐日中渐渐觉其形小或化为老人或为婴儿倏忽而死臭烂盈屋人有除烧其骸骨于粪土之中复还为人矣【拾遗记】
　　焚骨顿逊国人死鸟葬或火葬鸟葬者病因便歌舞送郊外有鸟如鹅緑色飞来万许啄食都尽敛骨焚之沈于海水此必生天上鸟若不食自悲伤乃就火葬取骨埋之【扶南传】
　　血
　　漂杵炎帝黄帝异母兄弟各有天下之半战于涿鹿之野血流漂杵【贾子】
　　血腥禹洪水杀相其血腥臰不可生五谷以其地为台相一名相仰【山经】
