<!-- { "loadSidebar": true } -->
　　天帝赐钱有周掔啧者贫而好道夫妇夜耕困卧梦天公过而哀之勅外有以给与司命案録籍云此人相贫限不过此惟有张车子应赐钱千万车子未生请以借之天公曰善曙觉言之于是夫妻戮力昼夜治生所为辄得赀至千万先时有张姬者常往掔啧家佣赁野合有身满月当孕便遣出外驻车屋下产得儿主人往视哀其孤寒作糜粥食之问当名汝儿作何姬曰今在车下而生梦天告之名为车子掔啧乃悟曰吾昔梦从天换钱外白以张车子钱货我必是子也财当归之矣自是银钱衰减车子长大富于周家【捜神记】
　　牛头蒋琬见推之后夜梦有一牛头在门前流血滂沱意甚恶之呼问占梦赵直直曰夫见血者事分明也牛角及鼻公字之象君位必当至公大吉之征也【蜀志】山上流水邓艾当伐蜀梦在山上而有流水以问殄虏防军爰邵邵曰按易卦山上有水蹇蹇繇曰蹇利西南不利东北孔子曰蹇利西南往有功也不利东北其道穷也往必克蜀殆不还乎艾怃然不乐【魏志】
　　三梦不同尝有问周宣曰吾昨夜梦见刍狗其占何也宣答曰君欲得美食耳有顷出行果遇丰膳后又问宣曰昨夜复梦见刍狗何也宣曰君欲堕车折脚宜戒慎之顷之果如宣言后又问宣昨夜复梦见刍狗何也宣曰君家欲失火当善防之俄遂火起语宣曰前后三时皆不梦也聊试君耳何以皆验邪宣对曰此神灵动君使言故与真梦无异也又问宣曰三梦刍狗而其占不同何也宣曰刍狗者祭神之物故君始梦当得饮食也祭祀既讫则刍狗为车所轹故中梦当堕车折脚也刍狗既车轹之后必载以为樵故后梦忧失火也【上】吞爻虞翻注易奏上曰臣郡吏陈桃梦臣与道士相遇放髪披鹿裘布易六爻烧其三以饮臣臣乞尽吞之道士言易道在天三爻足矣岂臣受命应当知经【别】梦食筋吴兴钱乗孙权时曽昼卧久不觉两吻沫出者数升其母怖而呼之曰适见一老公食以熇筋恨未尽而呼之乗本尫瘠既尔之后遂以力闻官至无难监【幽明録】陶法通梦人遗三驴防筋啖一防母呼觉同【角力记】与衫吴选曹令史长沙刘卓得病梦人以白越单衫与之语曰汝着此衫汗即火烧便洁也觉果有衫在侧后汗便火烧之【列异】
　　三马一槽魏武帝猜忌晋宣帝子非曹氏纯臣又尝梦三匹马在一槽中共食意犹憎之因召文明二帝告以所见并云防理自多无为横虑帝然之后果害族移器悉如梦焉【幽明録】
　　曹人之梦皇甫谧以九年冬梦至京师自庙出见车骑甚众以物呈庙云诛大将军曹爽寤以告梁柳柳答曰君欲作曹人之梦乎朝无公孙彊如何谧曰爽无叔振铎之请茍失天机则离已何恃于彊【晏春秋】
　　黒幔绕车惠帝时陆机为长沙王乂征河东王果夜梦黒幙绕车机擘出不得明旦被杀【晋书】
　　想因卫玠总角时问乐令梦乐云是想卫曰形神所不接而梦岂是想邪乐云因也未尝梦乗车入鼠穴捣噉铁杵皆无想无因故也卫思因经日不得遂成病乐闻故命驾为剖析之卫即小差乐叹曰此儿胷中当必无膏盲之疾【世説】
　　车傍斤杨雄为舂阳令举兵拒王敦城防为敦所擒初雄被执之日其夜梦乗车挂肉其旁占曰夫肉必有筋力也车傍于斤吾其戮乎寻为王敦所害【晋书】
　　葵生城符坚将欲南师也梦葵生城曰明以问妇妇曰若征军逺行出难为将也坚又梦地东南倾复以问云江右不可平也君无南行必败之应也坚不从卒败【异兑】孔墓符坚之遣慕容垂侍中权翼諌不听于是翼乃夜私遣壮士要路而击之垂是夜梦行路路穷顾见孔子墓傍墓有八觉而心恶之召占梦者占之曰行路穷道尽也不可行孔子名丘以八配丘此兵字路必有伏兵深宜慎之于是垂遂别路而进翼伏兵遂不擒之【续晋阳秋】买儿王导梦人欲以百万钱买大儿长豫【悦】导甚恶之潜为祈祷者备矣后作屋忽掘得一窖钱料之百万亿大不欢一皆藏闭俄而长豫卒【幽明録】
　　履迹刘曜末年梦三人金面丹唇东向逡巡不言而退曜拜履其迹太史令任义曰三者厯运之极东为震王者之始次也今为兑物衰落也唇丹不言事之毕也逡巡揖让舍之道也为之拜者屈伏为人履迹而行慎不出彊兵必大起后三年曜为石勒所擒【前赵録】
　　神告简文见防云晋氏祚尽昌明及孝武之在孕也李太后梦神人谓之曰汝生男以昌明为字及生东方始明因以名焉简文后悟为之流涕【晋书】
　　司马与铠陶侃为广州梦有司马与侃铠者长史陈协以为司马者国姓也铠者扞御之器节下当进位泰兴二年侃加平南将军【王隐晋书】
　　白鸡谢安石当桓温之世恒惧不全夜梦乗桓轝行十大里见白鸡而止不得复前莫有解此梦及温亡后果代居宰相歴十六年而得疾安方悟云十六里者十六年见鸡住者今太嵗在酉吾病殆将不起少日而卒【幽明録】
　　拔目中刺陈留周氏婢名与入山取樵忽梦见一女子曰吾目中有刺烦为拔之当有厚报此婢乃见朽棺髑髅草生眼中便为拔草即于某处得一双金指环【述异记】棺粪或问殷浩曰将莅官而梦棺将得财而梦粪何也浩曰官本臭腐故将得官而梦尸钱本粪土故将得钱而梦秽时人以为名言【晋书】索充初梦天上有二棺落充前索紞曰棺者职也当有京师贵人举君二棺者频再迁俄而司徒王戎书属太守使举充太守先署充功曹而举孝亷【晋传】
　　梦妻咸和初徐精逺行梦与妻寝有身明年归妻果产后如其言矣【幽明録】
　　吞土刘敬宣素晓天文知晋室当复在齐梦丸土吞之而于梦中问占者答曰此服土吞也既觉喜曰丸者桓也桓为吞矣我当复本土旬日中间败遂得归【晋安帝纪】白龙夹舫刘穆之尝梦与髙祖俱泛海忽值大风惊惧俯视船下见有二白龙夹舫既而至一山峯防耸秀林树繁密意甚悦之及髙祖克京城问何无忌曰急须一府主簿何由得之无忌曰无过刘道民髙祖曰吾亦识之即驰信召焉【宋书】
　　合舫升天刘穆之常渡子江宿梦合两船为舫上施华盖仪饰甚盛以升天既晓有一姥问曰君昨夜有佳梦否穆之乃具説之姥曰君必位居端相言讫不见后官至仆射丹阳尹以元功也【异苑】
　　共鬼争义崔浩三十九年昼夜无废专心思书忘寝与食至乃梦共鬼争义遂得周公孔子之要术始知古人有虚有实妄语者多真正者少【本】
　　秉火室初崔浩构害李顺基萌已成浩梦秉火顺寝室火作而顺死浩与室家羣立而观之俄而顺弟息号哭而出曰此辈吾贼也以戈击之浩投于河寤而恶之以告馆客冯景仁景仁曰此真不善也非复虚事夫以火人暴之极也阶乱兆祸复已招也商书曰恶之易也如火之燎于原不可向迩其犹可扑灭乎且兆始恶者有终殃积不善者无余庆厉阶成矣公其图之浩曰吾方思之而不能悛至真君十一年而族
　　登山无见乐平王丕之薨及日者薫道秀之死也髙允遂着筮论曰昔明元末起白台其髙二十余丈乐平王尝梦登其上四望无所见王以问日者薫道秀筮之曰大吉王黙而有喜色后事发王遂忧死而道秀弃市道秀若推六爻以对王曰易称亢龙有悔穷髙曰亢髙而无人不为善也夫如是则上宁于王下保于已福禄方至岂有祸哉今舍于本而从其末咎衅之至不亦宜乎与绢少帝凶暴日甚沈庆之犹尽言諌争遣庆之从兄攸之赍药赐死时年八十是嵗旦庆之梦有人以两疋绢与之谓曰此绢足度寤而谓人曰老子今年不免两疋八十尺也足度无盈余矣【宋书】
　　理钱徐羡之字宗文年少时尝有一人来谓曰我是汝祖羡之拜此人曰汝有贵相而有大厄宜以钱二十八文理宅四角可以免灾过此可位极人臣后羡之随亲之县住在县内尝暂出而贼自后破县县内人无免者鸡犬亦尽唯羡之在外获全【南史】
　　移牀徐孝嗣字始昌曽在率府昼卧北壁下梦两童子遽云移公牀孝嗣惊起壁有声行数步而壁倒压牀【谈薮】言别齐宜都王铿年七嵗出閤陶景为侍读八九年中甚相接遇后铿遇害时景隐山中梦铿来惨然言别曰某今命过无罪后三年当生某家景访之以幽中事多秘不出及觉即使人至都参访果与梦符景因此着梦记【梦记】
　　老公拜路孝文帝至北芒遂幸洪池命任城王澄侍升龙舟帝曰朕昨夜梦一老公头鬓皓白正理冠服拜立路左朕怪而问之自云晋侍中嵇绍故此奉迎神爽卑惧似有求焉澄对曰晋世之乱嵇绍以身卫主殒命御侧亦是晋之忠臣比干遭纣凶虐忠谏剖心可谓殷之良士二人俱死于王事坟茔并在于道周然陛下徙御殷洛经瀍墟而吊比干至洛阳而遗嵇绍当是希恩而感梦帝曰朕何德能幽感达士也然实思追礼先贤摽忠懿比干嵇绍皆是古之诚烈而朕务浓于比干礼畧于嵇绍情有愧然既而此梦或如任城所言于是求其兆域遣使吊祭焉【魏书】
　　积鹿皮吉士瞻字梁容出为西阳武昌二郡太守在郡清约家无私积始士瞻梦得一积鹿皮从而数之有十一领及觉喜曰鹿者禄也吾当居十一禄乎自其仕进所莅已九及除二郡心恶之遇疾不肻疗普通七年卒于郡【南史】
　　兵马避善傅昭天监十一年为安成内史安成自宋已来兵乱郡舍号凶及昭为郡郡内人夜梦见兵马铠甲甚盛又闻有人云当避善人军众相与腾虚而逝梦者惊起俄而疾风暴雨倏忽便至数间屋俱倒即梦者所见军马践蹈之所也自后郡舍遂安咸以昭正直所致【梁书】
　　父杖夏侯夬字元廷道迁子也性好酒居丧不戚醇醪肥鲜不离于口沽买饮噉多所费用父时田园货卖畧尽人间债犹数千余匹谷食至常不足弟妹不免饥寒初道迁知夬好酒不欲授国封夬未亡前忽梦见征虏将军房世宝至其家听事与其父坐屏人密言夬心惊惧谓人曰世宝为官少间必击我也寻有人至云官呼郎随召即去遣左右杖之二百不胜楚痛大呌良久乃悟流汗彻于寝具至明前京城太守赵卓诣之汗流衣湿谓夬曰卿昨夜当大饮溺水如此夬乃具陈所梦先是旬余秘书监郑道昭暴病卒夬闻谓卓曰人生何常唯当纵饮于是昏酣遂甚梦后二日不能言针之乃得语而犹虚劣俄而心闷而死洗浴者视其尸体大有杖处青赤隐起二百下许【北史】
　　求换曹武字士威为雍州刺史致见钱七千万性俭啬无所饷遗在襄阳独馈梁武谓曰卿必大贵我当不及见今以弱子相托每密送钱物并好马时帝在戎多乏就武换借未尝不得遂至十七万及帝即位忘其惠天监二年帝忽梦如田塍下行两边水深无底梦中甚惧忽见武来负武帝得过曰卿今为天下主乃尔忘我顾托之言耶我儿饥寒无衣昔所换十七万可还其市宅帝觉即使主书送钱还之使用市宅子世澄世宗并蒙抽擢三二年间迭为大郡【南史】
