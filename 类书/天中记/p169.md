<!-- { "loadSidebar": true } -->
　　倚槐庄帝在藩元顺梦一段黒云从西北直来触东南上日月俱破复翳诸星天地尽闇俄而云消雾散便有日出自西南隅甚明浄云长乐王日寻见庄帝从阊阖门入登太极殿唱万嵗者三百官咸加朝服谒帝唯顺集书省步廊西槐树下脱衣冠卧既寤告元晖业曰吾昨夜梦于我殊自不佳説梦因解之曰黒云气之恶者是北方之色终当必有北敌以乱京师害二宫残毁百寮何者日君象也月后象也众星百官象也以此言之京邑其当祸乎昔刘曜破晋室以为髑髅台前途之事得无此乎虽然彭城王勰有恩德于天下今梦其儿为天子积德必报此必然矣但恨其得之不久所以然者出自西南以时易年不过三载但恨我不见之何者我梦卧槐树下槐字木傍鬼身与鬼并复解冠冕此宁不死乎然亡后乃得三公赠耳皆如其梦【北史】
　　杨元慎意思深长善于解梦孝昌年广陵王元渊初除仪同三司总众十万讨葛荣夜梦着衮衣倚槐树而立以为吉徴问于元慎曰三公之祥渊甚悦之元慎退还告人曰广陵死矣槐字是木傍鬼死后当得三公广陵果为葛荣所煞追赠司空公终如其言【伽蓝】此事酉阳杂俎载之广记引入梦类按魏书广阳刘深字知逺为葛荣所杀非广陵也子湛字士渊袭封拜太尉时魏都洛已久固未有子以父讳为字者疑即子和之事而之纪闻之误耳段氏爱奇而忽正史且以葛荣为尔朱更误
　　索刀尔朱荣讨葛荣将战夜梦一人从葛荣索千牛刀葛荣初不肻与此人自称已是道武皇帝葛荣乃奉刀此人手持授荣寤而喜自知必胜【北史】
　　断头尔朱世隆曽昼寝其妻奚氏忽见一人持世隆首去奚氏惊就视而世隆寝如故既觉谓妻曰向梦人断我头持去意殊不适未几见诛【上】
　　断舌沈约齐末建议废齐和帝后病梦和帝以劔断其舌召巫视之巫言如梦乃呼道士奏赤章于天称禅代之事不由已出梁武帝大怒中使谴责者数焉约惧遂卒【梁书】
　　隂毛拂踝郦范字世则范阳涿人范尝夜梦隂毛拂踝他日説之时齐人有占梦者曰史进云豪于齐下矣使君临抚东秦道光海岱必当重牧全齐再禄营丘矣范笑而达曰吾将为卿必验此梦果如其言为青州刺史【后魏书】
　　铜柱莲花阳休之在洛将仕夜梦见黄河北驿道上行从东向西道南有一冢极髙大休之步登冢头见一铜柱跌为莲花形休之从西北登一柱础上以手捉一柱柱遂右转休之呪曰柱转三匝吾至三公柱遂三匝而止休之寻寤意如在邺城东南者荣贵之后所居之宅竟在其地【北史】
　　犬羊据御座大同中太毉令朱耽尝直禁省无何梦犬羊各一在御座觉而告人曰犬羊非佳物也今据御座将有变乎既而天子蒙尘景登正殿焉【南史】
　　焚书初太子梦侯景作秦始皇占者云此人复欲焚书景入太子募烧东宫图籍尽焚梦则应焉【三国典畧】
　　雷池君大宝三年陈霸先讨侯景进次大雷军人杜陵梦雷池君周何神自称征讨大将军乗朱航陈甲仗称下征侯景须臾便还云已杀景竟【陈书】
　　与席柳霞字子升其世父庆逺特器异之谓霞曰吾昔逮事伯父太尉公尝语吾云我昨梦汝登一楼楼甚峻丽吾以坐席与汝汝后名官必达恨吾不及见耳吾向聊复昼寝又梦将昔时座席还以赐汝汝之官位当复及吾特宜勉励以应嘉祥也【周书】
　　帝命放归江陵平梁御史中丞沈烱迁长安太祖授仪同三司甚礼待之烱恐太祖爱其文才恒闭门却扫无所交游时有文章随即毁弃不令流布尝独行经汉武通天台为表奏之陈已思归之意奏讫其夜烱梦见有宫禁之所兵卫甚严烱便以情事陈诉闻有人言甚不惜放卿还几日可至若一月内见闗出此恐不复由我寤而异之当时以为恍忽十余日便有命放还遂与王克等并得东归【三国典畧】
　　金板武帝初受禅之日其夜有奉朝请防稽人史普直省宿梦有人自天而下着朱衣武冠导从数十至太极殿前北面手持金板板上有字漙视之其文曰陈氏五主三十四年遂凌空而上旦日黄门侍郎孔宗范叹曰吾事去矣其为子孙忧乎自武帝已后并废帝五主自永定初迄祯明末共三十四年【陈书】
　　骑马登山侯景败文帝为吴兴太守韩子髙勤于侍奉恒防意防帝甚宠爱之未尝离于左右帝尝梦见骑马登山路危欲堕子髙推捧而升【上】
　　叛萧祯明初萧岩萧献降德教学士沈君道梦殿前长人朱衣武冠头出栏上攘臂怒曰那忽受叛萧误人事后主闻之忌二萧故逺散其众【南史纪】
　　洪水没城隋文帝梦洪水没城意恶之乃移都大兴术者云洪水即唐髙祖之名也【隋唐嘉话】
　　惜书武德四年东都平后观文殿宝厨新书八千许卷将载还京师上官魏梦见帝大叱云何因辄将我书向京师于时太府卿宋遵贵监运东都调度乃于陜州下书着大船中欲载往京师于河值风覆没一卷无遗上官魏又梦见帝喜云我已得书帝平存之日爱惜书史虽积如山丘然一字不许外出及崩亡之后神道犹怀爱恡按宝厨新书者并大业所秘之书也【大业拾遗】青衣赵文若开皇初病亡经七日而苏云冥中诸罪中杀生甚重更不食肉后因公事至驿忽梦一青衣女子求哀试问驿吏曰有何物食报云见备一羊甚肥嫩诘之云青牸也文若曰我不吃肉遂赎放之【报应记】
　　鳯集手上大业中有人尝梦鳯鸟集手上深以为善徴往诣萧吉占之吉曰此极不祥之梦梦者恨之而以为安言后十余日梦者母死遣所亲往问吉所以吉云鳯鸟非梧桐不栖非竹实不食所以止君手上者手中有桐竹之象礼云苴杖竹也削杖桐也是以知必有重忧耳【大业拾遗】集异记阳平宋堇为孙氏求官占梦同
　　双陆不胜武后问石泉公王方庆曰朕夜梦双陆不胜何也曰盖谓宫中无子意者恐可神灵儆夫陛下因陈人心在唐之意后大悟召庐陵王复其储位俾石泉公为宫相以辅翊之【李繁大唐説纂】新唐狄仁杰与方庆同云讲坐下听法中书令崔湜与尚书右丞卢藏用太平党同被流岭南俱行湜谓藏用曰家弟承恩或冀寛宥因迟留不速进行至荆州梦于讲堂照镜曰镜者明象吾当为人主所明也以告占梦人张由对曰讲堂者受法之所镜者于文为立见金此非吉徴其日追使至缢于驿中【旧唐】张猷谓卢曰坐下听讲法从上来也镜字金傍竟也其竟于今日乎【佥载】
　　下体生路顾琮为补阙尝有罪系诏狱当伏法琮一夕忧愁坐而假寐忽梦见其母下体琮愈惧形于顔色流辈问琮以梦告之自谓不祥之甚也时有善解者贺曰子其免乎问何以知之曰太夫人下体是足下生路也重见生路何吉如之吾是以贺也明日门下侍郎苏稷奏刑失入竟得免琮后至宰相【广异记】
　　飞鸟至庭张鷟字文成曽梦一大鸟紫色五彩成文飞下至庭前不去以告祖父云此吉祥也昔蔡衡云鳯之类有五其色赤文章鳯也青者鸾也黄者鹓雏也白者鸿鹄也紫者鸑鷟也此鸟为鳯凰之佐汝当为帝辅也遂以为名字焉鷟初举进士至怀州梦庆云覆其身其年对防考功员外骞味道以为天下第一又初为岐王属夜梦着绯乗驴睡中自怪我衣緑裳乗马何为衣绯却乗驴其年应举及第授鸿胪丞未经考而授五品此其应也【佥载】
　　冬丝给事中陈安平子年满赴选与乡人李仙药卧夜梦十一月养蚕仙药占曰十一月养蚕冬丝也君必送东司数日果送吏部【上】
　　井中负日宗梦入井有一兵士着绯襌背负而出明日使中寻访于苑中见一掌闗着绯裈便引见上问汝昨夜作何梦对曰从井中背负日出登天上覩其形状与梦相似乃问汝欲官乎答曰臣不解作官臣家贫遂勅赐钱五百千【定命禄】
　　鹿渡水死史朝义与骆悦等谋弑思明其夜思明梦而惊悟据牀惆怅曰吾向梦见水中沙上羣鹿渡水而至鹿死水干言毕如厠伶人相谓曰鹿者禄也水者命也胡禄命俱尽矣悦令人擒之缢于柳泉驿【旧唐】
　　防刺李辅国恣横无君代宗渐恶之因寝梦登楼见髙力士领数百铁骑以防刺辅国流血洒地前后歌呼自比而去遣谒者问其故力士曰明皇之命也帝觉不辄言及辅国为盗所杀帝异之方话其梦于左右【杜阳编】大还李虚中字常容最深于五行书将疾谓其友卫中行韩愈曰吾梦大山裂流出赤黄物如金有人曰是所谓大还者今三年矣虚中既殁愈追占其梦曰山者艮艮为背裂而流赤黄疽象也大还者其大归也告之矣【讳李墓铭】
　　坟大韦温字育防昌五年五月生于首召子壻张复鲁托以后事复鲁曰公去嵗两疮生头今始一尚微何言之深温曰吾年二十九官校书郎时梦二黄衣人赍符来追及浐将渡一人续至曰彼坟至大功须万日始成今未也遂不涉而寤今万日矣其可逃乎【樊川集】就婚复娶太学博士郑还古婚刑部尚书刘公之女纳吉礼后与道士冦璋宿昭应县夜梦乗车过小三桥至一寺后人家就与婚姻主人姓房惊觉与冦君细言以纸笔记其事冦君曰新婚偶为此梦不足怪也刘氏寻卒后数年向东洛再娶李氏于昭城寺后假宅拜席日正三桥宅主姓韩时房直温为东洛少尹是妻家舅筵馔之类皆房公主之【逸史】唐诗纪事刘氏作柳氏
　　昆脚皆头杜牧顷于宰执求小仪不遂请小秋又不遂尝梦人谓曰辞春不及秋昆脚与皆头后果得比部员外【尚书録】牧居下位心尝不乐将及知命得病自为墓志祭文又尝梦人告曰尔改名毕逾月奴自家来告曰炊将熟而甑裂牧曰皆不祥也俄又梦书行纸曰皎皎白驹在彼空谷寤寝而叹曰此过隙也吾生于角徴还于角为第八宫吾之甚厄也予自湖守迁舍人木还角足矣其年以疾终【旧唐】
　　梦者习段成式尝言闻于医曰藏气隂多则梦数阳壮则少梦梦亦不复记夫瞽者无梦则知梦者习也成式表兄卢有则梦看击鼓及觉小弟戏叩门为衙鼓也又姊婿襄元俗言羣从中有悦邻女者梦妓遗二樱桃食之及觉核坠枕侧李铉着李子正辩言至精之梦则梦中之身可见如刘幽求见妻梦中身也则知梦不可以一事推矣愚者少梦不独至人闻之驺皁百夕无一梦也【酉阳】
　　石桥得履郑昌图登第嵗居长安夜后纳凉于庭梦为人欧击擒出春明门至合大路处石桥上乃得解遗其紫罗履一只奔及居而寤甚困言于弟兄而牀前果失一履旦令人于石桥上追寻得之【闻奇録】
　　指飞佛旛梁刘仁恭微时曽梦佛旛于手指飞出占者曰君年四十九必有旌幢之贵后如其説果为幽帅焉【北梦言】
　　三梦段思平生有异兆蒙主杨干真忌之使人索捕思平逃匿饥摘野桃剖之核肤有文曰青昔思平拆之曰青乃十二月昔乃二十一日令杨氏政乱吾当以是日举义乎遂借兵车方众至河尾是夕思平梦人斩其首又梦玉瓶耳缺又梦镜破惧不敢进兵其军师董迦罗曰三梦皆吉兆也公为大夫夫去首为天天子兆也玉瓶去耳为王王者兆也镜中有影如人有敌镜破则无影无影则无敌矣三梦皆吉兆也思平乃决明旦遂引兵渡江逐杨氏而有蒙国遂改国号曰大理时晋天福二年也【载记】
　　刻腹纳星周王处讷梦人持巨鉴照天列宿灿然满中刻其腹纳之遂通星纬之学【谈苑】
