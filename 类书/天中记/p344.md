<!-- { "loadSidebar": true } -->
<子部,类书类,天中记>
　　钦定四库全书
　　天中记卷四十七
　　明　陈耀文　撰

　　韬髪冠贯也所以贯韬髪也
　　冠缨上古穴居野处衣毛而冐皮后代圣人易以丝麻观翚翟之文乃染帛以效之始作五采以为服见鸟兽有冠角胡之制遂作冠冕缨缕【与服志】
　　持髪人所以有冠者□也所以寺髪也人懐五常莫不贵徳示成礼有修饰文章故制冠以威首别成人也【白通】
　　布冠缁布冠始冠之冠也大古冠布斋则缁之今武冠则其遗象也太古未有丝缯殆麻布耳【三礼图】
　　冠等玉藻曰始冠缁布冠自诸侯下逹冠而敝之可也元冠朱组缨天子之冠也缁布冠缋緌诸侯之冠也元冠丹组缨诸侯之齐冠也元冠缁组缨士之齐冠也缟冠文武子姓之冠也缟冠素纰既祥之冠也垂緌五寸惰游之士也元冠缟武不齿之服也居冠属武自天子下逹有事然后緌
　　武之象冠之在首武之象也武貎之最严威者象在后反居首者武武至而不用者矣【春秋繁露】
　　三王皮弁素积冠义始冠之缁布之冠也大古冠布齐则缁之其緌也孔子曰吾未之闻也冠而敝之可也适冠于阼以着代也醮于客位加有成也三加弥尊喻其志也冠而字之敬其名也委貎周道也章甫殷道也母追夏后氏之道也周弁殷冔夏收三王共皮弁素积【礼记】五采天皇太帝比辰星也含元秉阳舒精吐光居紫宫中制御四方冠有五采文曰黄帝冠黄冠白帝冠曰又黒帝冠黒文【春秋合城图】
　　大帛狄人灭卫齐桓公封卫于楚卫国忘亡卫文公大布之衣大帛之冠【左闵公】
　　高冠昔齐桓公高冠慱带以治其国楚庄王鲜冠组缕绛衣慱袍以治其国【墨子】
　　遗冠齐桓公饮酒遗其冠耻之三日不朝管仲曰此有国家之耻公胡不雪之以政公曰善因发囷仓赐贫穷论囹圄出薄罪三日而民歌之曰公胡不复遗其冠乎【韩子】
　　鹬冠郑子华之弟子臧出奔宋好聚鹬冠郑伯闻而恶之使盗诱之八月盗杀之于陈宋之间君子曰服之不哀身之灾也【僖一十】
　　獬冠楚文王好服獬冠楚国效之赵武灵王具带鵕防而朝赵国化之【淮主术】
　　制冠庄王诛史里孙叔敖制冠澣衣【淮南】
　　貃冠公孙屈子曰屈到貃冠
　　简彛定王使单襄公聘于宋遂假道于陈以聘楚及陈氏灵公与孔寗仪行父南冠以如夏氏单于归告王曰陈我太姫之后也弃衮冕而南冠以出不亦简彛乎【囯语】豹冠范献子卜猎命人占之此其繇也曰君子得鼋小人遗冠范献子猎而无得遗其豹冠【琐语】
　　未能言冠哀公防晋侯吴子于黄池吴王夫差曰好冠来孔子曰大矣夫差未能言冠而欲冠也【谷梁】
　　舜冠哀公问孔子曰昔舜何冠孔子不对公曰有问于子不对何也对曰舜之为君好生恶杀任能授贤君舍此不遵而冠是问是以缓对【家语】
　　文竹成王将加元服周公使人来零陵取文竹为冠乌萃曽参锄三足乌来萃其冠【古今注】
　　枝木之冠盗跖责孔子曰尔作言造语言称文武冠枝木之冠带死牛之胁多辞缪説摇唇鼓舌擅生是非以迷天下之主【庄子】
　　制冠传记言魏牟北见赵王王方使冠工制冠于前问治国于牟对曰太王诚能重国若此二尺纵则治国且安王曰国所受于先人宗庙社稷至重比之二尺纵何也牟曰大王制冠不使亲近而必求良工者非为其败纵而冠不成与今治国不善则社稷不安宗庙不血食大王不求良士而任使其私爱此非轻国于二尺纵之制耶王无以应【桓子新论】
　　鵕防高祖时籍孺孝惠时闳孺婉侫贵幸与人卧起故惠帝时郎中皆冠鵕防具带传脂粉此闳籍之属【史记】不冠不见丞相公孙叔燕见上或时不冠至于汲黯见上不冠不见尝坐武帐中黯前奏事上不冠望见黯避帐中敬礼如此【上】
　　刘氏冠高祖为亭长以竹皮为冠至贵所谓刘氏冠也后令爵非公乘母得冠刘氏冠也【汉书】竹皮今之鹊尾冠高山冠郦食其谒沛公衣儒衣冠侧注注一名高山冠溺冠沛公畧地陈留麾下骑士郦食其里中子也食其见之曰沛公吾所欲从骑士曰沛公不喜儒诸客冠来者沛公輙觧其冠溺其中未可以儒生説也【上】
　　小冠杜钦字子夏家富而目偏盲茂陵杜业亦字子夏时人号钦为盲杜子夏以相别钦恶以疾诋乃为小冠广裁一寸由是京师更谓钦为小冠杜子夏而业为大冠社子夏【上】
　　冠大冠盖寛饶初拜卫司马冠大冠带长剑躬按行士卒之室【上】
　　歩摇冠江充召见衣纱縠禅衣冠禅纚歩摇冠飞翮之缨上见之燕赵固多竒士【上】
　　弹冠王阳与贡禹为友阳为益州刺史禹闻之弹其冠以待阳荐阳荐禹于成帝召为大夫【上】
　　挂冠王莾居摄子字谏莾杀之逢萌谓其友人曰三纲絶矣不去祸将及人即觧冠挂东门而去【东观汉记】
　　交让冠马援与公孙述有旧援入蜀述见之甚喜令冠交让之冠立旧友之位【上】
　　俭素为操刘虞为公孙瓉所诛初虞以俭素为操冠敝不改乃就补其穿及遇害瓉兵捜其内而妻妾服罗纨盛绮时人以此疑之【后汉书】
　　狭冠梁兾改舆服别制卑帻狭冠【续汉书】
　　法冠刘暾字长生转侍御史武库火尚书郭彰率百人自卫而不救火暾正色诘之彰怒曰我能截君角也暾勃然谓彰曰何敢恃宠作威作福天子法冠而欲截角乎求纸笔奏之彰伏不敢言众人觧释乃止【晋书】
　　敛髪袭冠慕容廆曽祖父慕容防见燕代少年多冠歩摇冠好之乃敛髪袭冠诸部因呼之为歩援其后音讹而为慕容遂以慕容为氏【崔鸿十六国春秋前燕録】
　　鹿皮冠张欣泰为直阁歩兵校尉领羽林监欣泰通渉雅好交结多士名素正直辄着鹿皮冠挟素瑟有以启武帝曰将家儿何敢作此举止【梁书】
　　鹿皮冠武帝幸刘悛第帝着鹿皮冠刘悛设兎毛衾于牗中宴乐以冠赐悛至夜乃出【齐书】
　　獭皮冠陈伯之济隂睢陵人也年十三四好着獭皮冠【梁书】
　　金长冠婆利国以璎珞绕身头着金长冠高尺余形如弁缀以七寳之饰【上】
　　崔逞旧冠崔休兼给事黄门侍郎叅定礼仪帝常阅故府得旧冠题曰南部尚书崔逞制顾谓休曰此卿家旧事也【后魏书】
　　金蝉翠緌帝临轩冠太子于太极殿旧制太子着逺避观金蝉蟾翠緌缨至是诏加金山【梁书】
　　进贤进贤冠古缁布遗象也盖文儒之服有五梁三梁两梁一梁人主五梁三公三梁卿大夫尚书两梁汉太官令冠两梁亲省御膳为重也士两梁崇儒也【晋舆服志】翼善冠贞观中太宗初服翼善冠赐贵臣进徳冠因谓侍臣曰幞起自周武帝盖取便于军容今四海无虞息武事此冠颇采古様兼类幞头乃宜常服可与袴褶通用【唐书】
　　冠加一星肃宗时司天韩颖奏五官正其官配五方臣请冠上加一星衣从方色【上】
　　冠髻在首令狐徳操帝尝问丈夫冠妇人髻比高大何邪徳操对曰冠髻在首君之象也晋之将亡君弱臣彊故江左士女衣小而裳大宋武帝受命君徳尊严衣裳随亦变改此近事验也
　　冠冕之制董晋金吾将军沈房有朞丧公除常服入閤帝疑以问晋又问晋对曰古者服冠冕以佩玉节歩堂上接武堂下布武君前趋进而已今或奔走以致颠仆在式朝臣皆绫五品而上金玉带所以尽饰而奉上故汉尚书郎含香老莱防服君父一也若然服絁缦亦非礼也帝然其言诏入閤官无趋走期以下丧不得以惨服防令羣臣衣本品绫袍金玉带自晋而复
　　玉叶冠太平公主玉叶冠虢国夫人夜光枕杨国忠鎻子帐皆轮代之寳不能计其直【明皇杂録】知有持盈玉叶冠【比红儿诗】
　　轻金冠寳政二年浙东贡舞女戴轻金冠以金丝结之为鵉鹤状仍餙以五防细珠玲珑相续可高一尺秤之无二三分【唐杜阳编】
　　狎荡不冠严武镇成都奏杜甫为参谋甫于浣花里种竹植树结庐枕江纵酒啸咏与田畯野老相狎荡无拘检武过之有时不冠其傲诞如此【旧史】
　　卖平天冠廖融潘居冲更唱迭和宋太宗惩五代之以词赋论防取士融曰岂知今日诗一似大市里卖平天冠并无人问耶【荆湖近事】
　　惠文武冠一曰惠文或曰赵惠文王所造或曰齐人见于嵗涸泽之神名曰庆忌冠乘小车疾驰因象其冠而服焉
　　裂冠梁邵陵王纶于娄湖立园广防酒后好聚众賔冠手自裂破投之唾壶皆莫敢言谢举常预宴王欲取举帻举正色曰裂冠毁冕下官弗敢闻命拂衣而退王屡召不返甚有惭色【南史】
　　华山宋钘尹文为华山之冠以自表【庄子】
　　示勇宋康王为无顔之冠以示勇【桓子新论】
　　加首冠虽敝礼加之于首履虽新法践之于地【六韬】通天冠通天冠一曰高山冠上之所服【三礼图】天子通天冠高九寸黒介帻金慱山【徐广舆服杂注】通天冠金山蝉谓之金顔【徐爰释】
　　逺逰冠逺逰冠诸王所服【三礼图】天子杂服逺逰冠太子及诸王逺逰冠制似通天也天子五梁太子三梁【徐广舆服杂注】皇太子逺逰冠翠緌【张镜宋东宫仪】魏文帝与于禁诏曰昔汉高脱衣以衣韩信光武觧绶以带李忠诚皆人主当时贵敬功劳今以逺逰冠与将军
　　章甫章甫殷冠名甫大夫也殷以之表章大夫也【释名】殷统十二月为正其餙微大故为章甫【白虎通】孔子曰某长居宋冠章甫之冠【礼记】宋人有资章甫而适于越越人防髪文身无所用之【庄子】
　　委貎端冠一曰委貎今之进贤则其遗象也夏曰母追殷曰章甫周曰委貎后世转以巧意改易其名耳【三礼图】周襄王赐晋文公命晋侯端委而入孔朝曰侯端之衣委貎之冠也【国语】委貎者何周朝廷理政事行道徳之冠名所谓委貎者周统十一月为正万物始萌冠餙最小故为委貎言委曲有貎也【白虎通】
　　鹖冠虎贲冠挿鹖尾鹖鸷鸟中之果劲者也每所樱撮应摧碎其尾上党所贡【汉官仪】武冠加双鹖尾为鹖鸡羽林虎贲冠之鹖鸡勇鬭死乃止故赵武灵王以表武士秦施用之【汉舆服志】
　　武弁武弁大冠也士服之或曰千嵗涸泽之神名庆忌冠大冠乘小车马好疾驰齐人服之【三礼图】武冠一曰武弁大冠武官冠之侍中常侍加黄金珰附蝉为餙谓之赵惠文冠【汉舆服志】武冠或曰繁冠今谓之大冠【蔡邕独防】陈思王植上疏曰臣若得辞逺逰戴武弁觧朱组佩青纹乃臣之至愿也【魏志】武弁世谓之笼冠也【宋志】
　　却敌冠却敌冠前广四寸后高三寸卫士服之【三礼图】却敌冠制似进贤卫士服之【汉舆服志】
　　却非冠却非冠宫殿门仆射服之高五寸礼不记又司马彪续汉书云挿以燕尾【三礼图】却非冠似长冠【汉舆服志】巧士冠巧士冠前高五寸后相通扫除从官服之礼不记【三礼图】巧士冠高七寸不常服唯郊天黄门从官四人冠之在卤簿中次乘舆车前以备宦者四星【汉舆服志】方山冠五防方山冠各以其防縠为之祠庙天子八佾乐五行舞人所服【三礼图】方山冠似进贤冠以五彩縠为之【汉舆服志】昌邑王贺为王时冠方山冠【汉五行志】
　　牟追母追夏后氏之道也【仪礼士冠礼】
　　收收夏后氏冠名也言收敛髪也【释名】夏收而祭谓之收者十三月阳气收本举生万物而逹出之故谓之收【白虎通】
