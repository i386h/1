<!-- { "loadSidebar": true } -->
　　经传表里左氏世后百余年鲁谷梁赤为春秋残畧多所遗失又有齐人公羊髙縁经文作传弥离其本事矣左氏经之与传犹衣之表里相持而成经而无传使圣人闭门思之十年不能知也【桓谭新论】
　　妇女读诵刘子正子骏伯玉三人珎重左氏下至妇女读诵【上】刘子政玩弄左氏童仆妻子皆呻吟之【论衡】道听涂説公羊髙道听涂説之书欲以乡曲之辨论圣人之经非其任也【袁淮正论】
　　诡辨之言杜预云公羊谷梁诡辨之言又非先儒所説也【王隠晋书】
　　备圣经文备三圣之度【春秋説题辞】
　　考符孔子作春秋陈天人之际记异考符【春秋握成图】国之建本公扈子曰有国者不可以不学春秋生而尊者骄生而富者傲生而富贵又无鉴而自得者鲜矣春秋国之鉴也春秋之中弑君三十六亡国五十二诸侯奔走不得保其社稷者甚众未有不先见而后从之者也【説苑】
　　礼
　　得事体礼体也言得事之体也【释名】礼者体也履也统之于心曰体践而行之曰履体之谓圣履之谓贤【郑序】得天中和礼者体也人情有哀乐五行有兴灭故立乡饮之礼终始之哀婚姻之宜朝聘之表尊卑有序上下有体王者行礼得天中和【斗居天中而有威仪王者法而备之是亦得天之中和也】礼得则天下咸得厥宜阴阳滋液万物调四时和动静常用不可须防惰也【春秋説题辞】
　　国之干子驷氏欲攻子产子皮怒之曰礼国之干也杀有礼祸莫大焉乃止【襄三十年】
　　天经地义子大叔见赵简子简子问揖譲周旋之礼焉对曰是仪也非礼也吉也闻诸先大夫子产曰夫礼天之经也地之义也民之行也天地之经而民实则之上下之纪天地之经纬也民之所以生也是以先王尚之故人之能自曲直以赴礼者谓之成人大不亦宜乎【昭】人之干公至自楚孟僖子病不能相礼乃讲学之茍能礼者从之及其将死也召其大夫曰礼人之干也无礼无以立吾闻将有逹者曰孔邱圣人之后也我若获免必属説【南宫敬叔】与何忌于夫子使事之而学礼焉以定其位故孟懿子与南宫敬叔师事仲尼【昭七】
　　可以为国陈氏厚施而民归之晏子对景公曰惟礼可以已之在礼家施不及国大夫不收私利公曰吾今而后知礼之可以为国也对曰礼之可以为国也久矣与天地并君令臣共父慈子孝兄爱弟敬夫和妻柔姑慈妇听礼也君令而不违臣共而不贰父慈而教子孝而箴兄爱而友弟敬而顺夫和而义妻柔而正姑慈而从妇听而婉礼之善物也公曰善哉寡人今而后闻此礼之上也对曰先王所禀于天地以为其民也是以先王上之【昭二十六】
　　御民齐景公登射晏子脩礼而待公曰射之礼寡人厌之矣吾欲得天下勇士与之图国晏子对曰君子无礼是庶人也庶人无礼是禽兽也夫臣勇多则杀其君子力多则弑其长然而不敢者惟礼之谓也礼者所以御民也辔者所以御马也无礼而能治国家者婴未之闻也景公曰善乃饬射更帝以为上客终日问礼【説苑】不法晏子使鲁仲尼命门弟子徃观子贡反报谓其不习于礼者晏子退见仲尼仲尼曰夫礼登阶不歴堂上不趋授玉不跪夫子反此礼乎晏子曰婴闻两楹之间君臣有位焉君行其一臣行其二君之来遫是以登阶歴堂上趋以及位也君授玉卑故跪以下之且吾闻之大者不逾闲小者出入可也晏子出仲尼送之以宾客之礼反命门弟子曰不法之礼惟晏子为能行之【晏子】礼之所起人生而有欲欲而不得则不能无求求而无度量分界则不能不争争则乱乱则穷先王恶其乱也故制礼义以分之以养人之欲给人之求使欲必不穷乎物物必不屈于欲两者相持而长是礼之所起也【荀子】三本礼者三本天地者生之本也先祖者类之本也君师者治之本也故礼上事天下事地尊先祖而隆君师是礼之三本也【上】
　　人道礼者人道之极也然而不法礼不足礼谓之无方之民法礼足礼谓之有方之士【上】
　　礼之时义夫礼者经天纬地本之则大一之初原始要终体之乃人情之欲顺之则宗祐固社稷宁君臣序朝廷正逆之则纪纲废政教烦阴阳错于上人神怨于下故曰人之所生礼为大也非礼无以事天地之神辨君臣长防之位是礼之时义大矣哉道防两楹义乖四术上自游夏之初下终秦汉之际愽物通人知今温古考前代之宪章参当时之得失是以所见各记旧闻错总鸠聚以类相附礼记之日于是乎在【礼正义序】
　　容典汉初天下创定朝制无文叔孙通颇采经礼参酌秦法虽适物观时有救崩敝然先王之典容葢多阙矣【后传曹褒论】
　　脩外孔子谓子夏曰礼以脩外乐以制内邱已矣夫【礼稽命徴】脩外饰容貎也脩内荡涤心性也【宋均注】六经之道同归而礼乐之用为急乐以治内而为同礼以脩外而为异同则和亲异则畏敬和亲则无怨畏敬则不争揖譲而天下治者礼乐之谓也【前礼乐志】
　　有序天地位日月明四时序阴阳和风节羣品滋茂万物宰制君臣朝仪尊卑贵贱有序咸谓之礼故曲礼云道徳仁义非礼不成教训正俗非礼不备分争辨讼非礼不决君臣上下父子兄弟非礼不定宦学事师非礼不亲班朝治军涖官行法非礼威严不行祷祠祭祀供给鬼神非礼不诚不荘是以君子恭敬撙节退让以明礼【史记正义】
　　崇让合敬诗者歌讽喻之声也礼者序尊卑之制崇让合敬也春秋者古史所记之制动作之事也【郑艺论】粉泽太公对文王曰礼者理之粉泽【六韬】
　　橘柚三王五帝之礼义法度其犹楂梨橘柚虽其味相反而皆可于口也【庄子】
　　孝经
　　至德要道曽子斯问曰孝文手駮不同何予曰吾作孝经以素王无爵禄赏斧钺之诛与先王以托权权自至徳要道以题行首仲尼以立情性言子曰以开号列曽子示辅诗书以合谋【孝经钩命央】
　　赤乌摩云孔子作孝经文成而天道立乃斋以白之天云涌北极紫宫开北门召亢星北落司命天使书题号李经篇曰神辰裔孔邱知元命使阳衢乗紫麟下告地主要道之君后年麟至口吐图文北落郎服书鲁端门隠形不见子夏往观冩之得十七字余文二十消灭飞为赤乌翔摩青云【孝经中契】
　　孝感元气混沌孝在其中天子孝天龙负图地龟出书夭孽消灭景云出游庶人孝则泽林茂浮珍舒恠草秀水出神鱼【孝经援神契】
　　万事之纪凡为天下治国家必务本而后末务本莫贵于孝人主孝则名章荣下服听天下誉人臣孝则事君忠处官亷临难死士民孝则耕芸疾守战固不罢北夫孝三皇五帝之本务而万事之纪也夫执一术而百善至百邪去天下从者其惟孝也【吕氏春秋】
　　孝名天子孝曰就就之为言成也天子德被天下泽及万物始终成就则其亲获安故曰就也诸侯孝曰度度者法也诸侯居国能奉天子法度得不危溢则其亲获安故曰度也卿大夫孝曰誉誉之为言名也卿大夫言行布满能无恶穪誉逹遐迩则其亲获安故曰誉也士孝曰究究者以明审为义士始升朝辞亲入仕能审资父事君之礼则其亲获安故曰究也庶人孝曰畜畜者含畜为义庶人含情受朴躬耕力作以畜其徳则其亲获安故曰畜也【援神契旧唐书礼志】
　　史
　　史官司籍班彪云唐虞三代诗书所及有史官以司典籍暨于诸侯国自有史【后传】华覈上防曰五帝三王皆立史官叙録功美垂之无穷【吴志】
　　太史令夏太史令终古见夏桀迷惑暴乱也乃泣执图法出奔如商殷内史向势见纣之愈乱迷惑也于是载其图法出亡之周晋太史屠黍见晋之乱也见晋公之骄而无德义也以其图法归周【吕氏春秋】史记周太史儋见秦献公曰始秦与周合而离离百百歳而复合合七十歳而覇王者出焉【周秦二义】
　　司典荀跞如周借谈为介景王谓借谈曰且昔而高祖孙伯黡司晋之典借以为大政故曰借氏及辛有之二子董之晋于是乎有董史汝司典之后也何故忘之借谈不能对【昭十五】
　　书法不隠赵穿攻灵公于桃园宣子未出山而复太史书曰赵盾弑其君以示于朝宣子曰不然对曰子为正卿亡不越境反不讨贼非子而谁宣子曰乌呼我之懐矣自诒伊慼其我之谓矣孔子曰董狐古之良史也书法不隠赵宣子古之良大夫也为法受恶【宣二】
　　古之良史崔杼者齐之相也弑庄公止太史无书君弑及贼太史不听遂书贼曰崔杼弑其君崔子杀之其弟又嗣书之崔子又杀之死者二人其弟又嗣复书之乃舍之南史氏是其族也闻太史尽死执简以往将复书之闻既书矣乃还君子曰古之良史【新序节士】
　　良史楚王与右尹子革语左史倚相趋过王曰是良史也子善视之是能读三坟五典八索九丘【昭十二】
　　习于春秋悼公与司马侯升台而乐问以德义对曰诸侯之为日在君侧以其善行以其恶戒可谓德义矣公曰孰能对曰羊舌习于春秋【国语】春秋纪人事之善恶而目以天时谓之春秋周史之法也时孔子未作春秋【注】申叔时对庄王曰教之春秋而为之耸善而抑恶焉以戒劝其心【楚语】以天时纪人事谓之春秋【注】
　　三途史之为务厌途有三彰善贬恶不避强御若晋之董狐齐之南史此其上也编次勤成欝为不杇若鲁之丘明汉之子长此其次也高才博学名重一时若周之史佚楚之倚相此其下也【史通】
　　太史公汉武时司马谈世为太史谈死子迁以世官复为太史公防史记石室金鐀之书序事如古春秋法司马氏本古周史佚后也作景帝本纪极言其短及武帝之过帝怒而削去之后坐举李陵陵降匈奴下迁蚕室有怨言下狱死【西京杂记】迁既被刑之后为中书令尊龙任职迁既死后其书稍出宣帝时迁外孙平通侯杨恽祖述其书遂宣布焉【汉】
　　非谊士永平十七年诏曰司马迁著书成一家名后世至以身防刑之故反防文讽刺贬损当代非谊士也【班固典引】魏明帝问王肃司马迁以受刑之故内怀隠切着史记非贬孝武令人切齿王肃对曰司马迁记事不虚美不隠恶刘向杨雄服其善叙事有良史之才谓之实録汉武帝闻其述史记取孝景及已本纪览之于是大怒削而投之于今此两纪有録无书后遭李陵事遂下迁蚕室此为隠切在孝武而不在于史迁也【魏志】
　　大敝塲道班彪继采前史而讥正得失其畧论曰司马迁采经摭传分散百家之事甚多疎畧不如其本务欲以多闻广载为功论议浅而不笃其论术学则崇黄老而薄五经序货殖则轻仁义而羞贫穷道游侠则贱守节而贵俗功此其大敝伤道所以遇极刑之咎也【后汉】赞曰史迁是非颇缪于圣人论大道则先黄老而后六经序游侠则退处士而进奸雄述货殖则崇执利而羞贱贫此其所蔽也呜呼以迁之博物洽闻而不能以知自全既防极刑齿而发愤书亦信矣夫唯大雅既明且哲能保其身难矣哉【前书】
　　目司马迁班固议者咸称二子有良史之才迁文直而事覈固文赡而事详信哉其能成名也固伤博物洽闻不能以智免极刑然亦身防大戮呜呼古人所以致论于目也【后汉】
　　非良史班固汉书因父得成论国体则饰主阙而抑忠臣叙世教则贵取容而贱直节述时务则谨辞章而畧事实非良史也【传子】
