<!-- { "loadSidebar": true } -->
　　异物张融字思光弱冠有名同郡道士陆脩静以白鹭羽麈尾扇遗之曰此既异物以奉异人又融临卒遗令建白旐无旐不设祭令人捉麈尾登复魂【宋书】
　　握麈尾张敷好读书善属文论弱冠初父邵使与髙士南阳宗少文谈系象往复数番少文欲屈握麈尾叹曰吾道东矣于是名价日重【上】
　　捉四十载周颙音辞辨丽长于佛理着三宗论言空假义西凉州智林道人遗颙书深相賛美言捉麈尾来四十余载颇见宗録惟有此涂白黒无一人得者非意此音猥来入耳见重如此【齐书】
　　况重席卢广有儒术为国子博士于学中讲説仆射徐勉以下毕至谢举造坐屡折广词理通逹广深叹服仍以所执麈尾赠之以况重席焉【梁书】
　　松枝可代张讥善讲论后主在东宫集官僚置妾时造玉柄麈尾新成后主亲执之曰当今虽复多士如林至于堪捉此者独张讥耳即手授讥后主尝幸钟山开善寺诏从臣坐于西寺西南松下勅讥讲议时索麈尾未至后主勅取松枝手以属讥曰可以代麈尾【陈书】
　　如意
　　琥珀吴主潘夫人之父坐法夫输入织室夫人容态少俦为江东絶色同幽者百余人谓夫人为神女敬而逺之有司闻于吴主使图其容貌夫人忧慼不食减瘦改形工人写其真状以进吴主吴主见图而嘉之琥珀如意抚按则折叹曰此神女也遂纳之【拾遗记】
　　水精孙和悦邓夫人尝置上和月下舞水精如意误伤夫人颊【上】
　　白玉时有掘地得铜匣长二尺七寸以琉璃为盖布云母于其上开之得白玊如意所执处皆刻螭虎如蝇蝉等形时人莫有识者吴大帝以问综综答曰昔秦始皇帝东游以金陵有天子气乃凿诸山冈起处輙埋寳物以当王者之气【胡综别传】
　　珊瑚崇有瑚如意长三尺二寸【石季伦本事】
　　如意帖之殷荆州有所识作赋是束晢慢戱之流殷甚以为有才语王公适见新文甚可观便于手巾凾中出之王既读殷笑不胜王看竟既不笑亦不言好恶但以如意帖之而已殷怅然自失【世説】
　　指四坐谢万北征尝以笑咏自髙未尝抚慰众士谢公从容谓万曰汝为元帅宜数呼诸将晏防以悦众心万从之于是召集诸将都无所説直以如意指四坐曰诸君皆是劲卒诸将甚恨之【上】
　　铁如意石崇与王恺争豪晋武帝恺之甥也每助恺以瑚髙二尺许恺以示崇崇以鐡如意击之应手瓦碎恺声色俱厉崇曰此不足恨乃命取瑚有三尺光彩溢目者六七株恺怅然自失【语林】
　　乌角太原邓澄之义熈初诸葛长民欲取为辅国谘议澄之不乐后为南康太守卢循反自广州长民以其谋先告因骋私恶収澄之以付廷尉将至大辟夜梦见一神人以乌角如意与之既便在其头侧可长尺余形制甚陋澄之遂得无它后从入关因以自随忽失所在【异苑】
　　为楯代仗苍梧欲害髙帝帝尝以书案下安鼻为楯以铁为书镇如意甚大以备不虞欲以代仗【齐书】
　　竹根明僧绍字烝烈平原聂人也隐长广郡劳山诏徴为正员外称疾不就赐竹根如意笋箨冠隠者以为荣【萧子显齐书】
　　金如意席阐文武帝将起兵阐文劝萧頴胄同焉仍遗客田祖恭私报帝并献银装刀帝报以金如意【梁书】白角韦叡拒魏于邵阳叡乘素木舆执白角如意以麾军一日数合【上】
　　犀如意殷钧字季和武帝与钧父叡有旧以女永兴公主妻钧公主骄淫险虐钧形貎短小为主所憎每被召先入满壁为殷叡字钧輙流涕以出主命婢束而反之钧不胜怒言于帝帝以犀如意击主碎于背然犹恨钧自侍中出为王府谘议【上】
　　击席李膺字公有才辨西昌侯藻为益州以为主簿使至都武帝悦之谓曰今李何如昔对曰今胜昔问其故对曰昔事桓灵之主今逢尧舜之君帝嘉其对以如意击席者久之乃以为益州别驾【上】
　　骨如意髙祖孝文欲试诸子志尚乃大陈寳物任其所取京兆王愉等竞取寳玩宣武皇帝惟取骨如意而已帝大竒之【后魏书】
　　羽如意广陵王羽为太子太保録尚书事孝文将南讨遗羽持节安抚六镇发其突骑夷夏宁悦还领廷尉卿及车驾发羽与太尉元王留守帝赐羽如意以表心焉竹节恩防赐臣犀缕竹节如意目所未覩【刘义庆啓事】
　　拂
　　旄牛尾拂今奉旄牛尾拂一枚可拂尘垢【秦嘉妇与嘉书】麻绳细拂武帝泰康四年有司奏先帝旧物麻绳为细拂以明俭约【晋书】
　　麻绳拂孝成大明中坏髙祖所居隂壁于其处起玉烛殿与羣臣观之床头有土障隂壁上挂葛灯笼麻绳拂侍中袁觊盛称上俭素之德孝武曰田舍翁得此已为过矣【宋书】
　　麈尾绳拂陈显逹子休尚为郢府主簿过九江拜别显逹谓曰凡奢侈者鲜有不败麈尾绳拂是王谢家许汝不须捉此即取于前烧除之【齐书】
　　白眊拂太子有白眊拂二【东宫旧事】
　　香炉
　　被中炉长安巧工丁谖作卧褥香炉一名被中香炉为机环转四周而缺体常平可置之褥被故取被褥以为名又作九层博山香炉镂以竒禽怪兽【西京杂记】
　　厠置香炉刘季和性爱香上厠置香炉主簿张坦曰人名公作俗人真不虚也季和曰荀令君至人家坐处三日香为我何如令君而恶我爱好色【襄阳记】
　　筮博香炉吴郡吴泰能筮防稽卢氏失山香炉使泰筮之泰曰此物质虽为金其象实山有树非林有孔非泉阊阖风至时发青烟此香炉也语其主处求即得之【集异记】
　　梦炉有娠陶景字通明丹阳秣陵人也父贞孝昌令初景母郝氏梦天子手执香炉来至其所已有娠矣【南史】
　　嫁女铜炉庾仲文贪贿何尚之奏选令史龙向臣説亦叹受纳之过言实得嫁女具铜炉四人举乃胜细葛斗帐等物不可称数【上】
　　覆炉灰江泌为南康王子琳侍读建武中明帝召诸王后泌忧念子琳访志公道人问其祸福志公覆香炉灰示之曰都尽无余后子琳被害【齐书】
　　炉堕侯景即位景床东邉香炉无故堕地景呼东西南北皆谓为厢景曰此东厢香炉那忽下地议者以为湘东军下之徴【梁书】
　　镂香炉石虎冬月为复帐四角安纯金凿镂香炉【邺中记】
　　梳箆
　　栉栉梳枇揔名也【説文】梳言其齿防也箆言其细相比也【释名】
　　侍执巾栉晋太子圉为质于秦将逃归谓嬴氏曰与子归乎对曰寡君之使婢子侍执巾栉以固子也从子而归弃君命也不敢从亦不敢言【左僖中】
　　昧爽栉梳季文德素善延笃谓公卿曰延笃有王佐之才欲引进之笃闻为书止文德曰吾当昧爽栉梳坐于客堂朝则诵虞夏之书厯公旦之典礼鉴仲尼之春秋当此之时不知天之为盖地之为舆慎勿迷其本弃其生也【续汉书】
　　以梳为枇徐季龙取十三种物着大箧中使管辂占之辂先説鸡子后道蚕蛹遂一一名之唯以梳为枇耳【魏志】渡溪坠栉临贺兴安县东邉有平石其上有栉履各一具俗云越王渡溪脱履坠栉于此【盛之荆州记】
　　解忧梦梳枇为忧解也虱尽去百病愈也【梦书】
　　刷
　　荔草荔草似蒲而小根可作刷【説文】
　　理发所以理发谓之刷【适俗文】
　　帅发上从刷帅也帅发长短皆令上从也【释名】
　　镊
　　摄发镊摄也摄取发也【释名】披减须髪谓之镊【通俗文】射卷县令施安上懐镊令郭璞射之璞曰此是镜物有两岐【洞林】
　　光铜彭城王义康饷沈熈光铜镊【沈约宋书】
　　镊鱼镊鱼长七寸头如镊【临海水土记】
　　掷镜镊髙祖恒令左右防白发隆昌王髙帝之孙年五嵗戯于床前帝曰儿言我是谁答曰太翁帝曰岂有为人曽祖防白髪乎即掷去镜镊
　　歩摇
　　垂珠后首饰曰副副覆也以覆于首上有埀珠步则摇也【释名】主人之女埀珠步摇【宋玊风赋】
　　黄金为山后入庙步摇以黄金为山题贯白珠桂枝相糺八爵九华熊虎赤罴天鹿辟邪【续汉书舆服志】
　　讹为慕容慕容廆曽祖慕防防魏初率其诸部入居辽西从宣帝伐公孙氏以功拜率义王始建国于棘城之北时燕代多冠步摇冠防防见之乃敛发袭冠诸部因呼之为步摇其后音讹遂为慕容焉【晋书】
　　金作相朴孙皓使尚方以金作步摇假髻以千数令宫人着以相扑朝成夕败輙命更作【江表传】
　　黄金赵飞燕为皇后其女弟上遗黄金步摇【西京杂记】禁物步摇蔽髻皆为禁物【晋令】
　　手巾
　　亲以拭泪王莾斥出王闳太后怜之闳伏泣失声太后亲自以手巾拭闳泪【汉名臣奏】
　　不宜借人在尊者前宜各具一手巾不宜借人巾用【英雄记】
　　手巾拭靣孙权尅荆州将吏悉皆归附而潘濬涕泣交横权慰劳与语使亲近以手巾拭其面【江表传】
　　手巾揷腰王戎虽为三司率尔私行廵省园内不从一人以手巾揷腰戎故吏多大官相逢輙下道避之【竹林七贤论】手巾为信欝州道祭酒徐诞常以治席为事有吴人姓夏侯来师诞忽疾死终冬涉春有长沙门从北来于道中见夏侯云被昆仑召不得辞师寄手巾为信诞得手巾乃本所送入棺者【名山畧记】
　　紫巾防稽人吴详见一女子溪邉洗脚呼详共宿明旦别去女赠详以紫巾详答以白手巾【志怪】
　　絮巾
　　着巾卖饼赵岐避难至北海着絮巾市中卖饼【魏畧】冬月絮巾石虎皇后出以女骑一千为卤簿冬月紫絮纶巾【邺中记】
　　匮
　　匮匮椟也匣也【説文】
　　椟漦夏之衰也褒人之神化二龙而言曰余褒之二君也夏后布币陈策而告之龙亡而漦在椟而藏之【国语】玊椟燕人归燕姬以瑶瓮玉椟【左昭七】
　　买椟还珠楚人卖其珠于郑者为木兰之椟薰以桂椒缀以珠玉饰以玖瑰缉以翡翠郑人买椟而还珠未可谓善鬻珠也【韩子】
　　匮鸣清悲甘卓家金匮鸣声似捶镜清而悲师言金匮将离是以悲鸣寻而卓下将军周虑等承望敦意害卓【王隠晋书】
　　开孔受物王伾下劣阘葺不能如叔文有大志唯务金帛寳玩为无门大柜上开一孔使足以受物夫妻寝止其上【唐书】
　　厨
　　琼厨郭况家富以玉器盛物故东京谓郭家为琼厨金窟【拾遗録】
　　厨床食宿扈累字伯重京兆人常随青牛先生先生姓方正晓知星厯风角鸟情得其术有妇无子后亦丧妇独知道侧以塼为障施一厨床食宿其中【魏畧】
　　母厨盛薪収范晔家乐器服玩普皆称丽奴妾亦盛饰母住止单陋惟有一厨盛柴薪【沈约宋书】
　　钗厨衡阳王钧母区贵人卒钧哀毁甚先是贵人以钗厨子赐钧以为玩弄贵人亡后毎嵗时及朔望輙开视再拜鲠咽见者皆为之悲【齐书】
　　书厨陆澄当世称为硕学读易三年不解文义欲撰宋书竟不成王俭戏之曰陆公书厨也【上】
　　须刘领军谢微临终语左右曰有一厨书须刘领军至可于前烧之愼勿开也【南史】
　　熨斗
　　火斗通俗文曰火斗曰熨
　　烂手纣欲重刑乃先作大熨斗以火之使人举不能胜烂手与妲己为戯笑【帝王世纪】
　　柄热韩康伯年数嵗母殷氏时大寒母方为作袴令康伯捉熨斗而谓之曰且着寻当作复袴康伯曰火在斗中而柄尚热今既着下亦当暖【晋书】
　　着火柄热张芜小时母谓其寒且作袴芜曰且作如熨斗着火柄亦热【列传】
