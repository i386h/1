<!-- { "loadSidebar": true } -->
　　避崩字郢州别驾黄泳字宋永年三嵗书一过目辄成诵大观二年应童子科赴阙引见徽宗摘毛诗如南山之夀之句以发诵泳应声曰不骞不坠上以崩字为问对曰诗人之言不识忌讳臣安敢复道上大悦乃引歴见后嫔争遗以金钱菓饵越明年赐五经及第【兴化旧志】童子科髙宗时小校子刘毂年五嵗善骑射补校尉朱虎臣浮梁人能排阵步射及诵七书补承信郎召见赐金带孝宗朝童子吕嗣兴衢州人四嵗能诵书切韵变四声画八卦召见面试吟诗授右从政郎赐钞三百缗【朝野杂记】晏殊首冠抚州何正臣名占临江皆童子举【文昌杂録】女神童淳熈元年女童林幼玉求试中书后者挑试所诵经书四十三并通四月辛酉诏特封孺人【朝野杂记】
　　聪敏
　　五行并下应奉字世叔汝南南顿人少聪明自为童儿及长凡所经履莫不暗记读书五行并下为郡决曹史行部四十二县録囚徒数百千人及还太守备问之奉口説罪系姓名坐状轻重无所遗脱时人竒之【后汉】亭长饮浆应奉少为上计吏许训为计掾俱到京师训自发乡里在路昼顿暮宿所见长吏卒奴仆训皆宻疏姓名欲试奉还郡出疏示奉奉云前食颍川纶氏都亭亭长胡奴名禄以饮浆来何不在疏坐中皆惊【谢承书】半面识应奉年二十时尝诣彭城相袁贺贺时出行闭门造车匠于内开扇出半面视奉奉即委去后数十年于路见车匠识而呼之【上】
　　游夏争匹延笃字叔坚南阳句犨人也笃欲写左氏传无纸唐溪典以废牋记纸不可写乃借本讽之粮尽辞归典曰卿欲写传何故辞归笃曰已讽之矣典闻之叹曰嗟呼延生虽复端木闻一知二未足为喻若使尼父更起于洙泗君当编名七十与游夏争匹也【先贤行状】分别姓名吴郡陆续初任郡户曹史饥荒太守君兴使续于都亭赈民饘粥续悉简阅其人讯以名氏事毕兴问所几因説六百余人皆分别姓名字无有误谬【谢承书】援笔书碑祢衡字正平黄射作章陵太守衡俱有所之见蔡伯喈所为碑正平一过视之叹之言好后各归章陵自恨不令史写之正平曰吾虽一过皆识其所言惟第四行中石尽磨灭两字不分明因援笔书之初无遗失惟两字不着【别】蔡伯喈荐衡疏云衡初涉艺文升堂覩奥目所一见辄诵于口耳所瞥闻不忘于心性与道合思若有神羊潜计安世黙识以衡准之诚不足怪【后汉】
　　闇诵张松为人短小放荡不治节操然识达精果有才干刘璋遣诣曹公曹公不甚礼公主簿杨脩深器之白公辟松公不纳脩以公所撰兵书示松松宴饮之间一看便闇诵脩以此益竒之【益部耆旧杂记】
　　摆棋王粲与人共行读道邉碑人问曰卿能闇诵乎曰因使背而诵之不失一字观人围棋局壊粲为覆之棋者不信以帊盖局使更以他局为之用相比校不误一道【魏志】
　　遍谈夏侯荣字幼权渊子也幼聪慧七嵗能属文诵书日千言经目辄识之文帝闻而请焉宾客百余人人一奏刺悉书其乡邑名氏世所谓爵里刺也客示之一寓目使之遍谈不谬一人帝深竒之【世语】
　　练究沈璞字道真林子少子也童孺时神意闲审有异于众年十许嵗智度便有大成之姿好学不倦善属文时有忆识之功尤练究万事经耳过目人莫能欺之【宋书】方王粲邢邵字子才十嵗能属文聪明强记日诵万余言尝因霖乃读汉书五日畧能遍之后因饮谑倦方广寻经史五行俱下一览便记无所遗忘文章典丽既赡且速年未二十名动衣冠尝与右北平阳固河东裴伯茂从兄罘河南陆道辉等至北海王昕舎宿饮相与赋诗凡数十首皆在主人奴处旦日奴行诸人求诗不得邵皆为诵之诸人有不认诗者奴还得本不误一字诸人方之王粲
　　比祢衡裴诹之字士正少好儒学释褐太学博士尝从常景借书百卷十许日便返景疑其不能读毎卷防问应荅无遗景叹曰应奉五行俱下祢衡一览便记今复见之于裴生矣
　　障面杨愔字遵彦聪记强识半面不忘每有所召问或单称姓或单称名或有误者后有选人鱼漫汉自言猥贱独不见识愔曰卿前在元子思坊骑秃尾草驴经见我不下以方麴障面我何不识卿漫汉惊服人调之曰名以定体漫汉果自不虚【北齐】
　　千言三徧栁庆字更兴僧习子也幼聪敏有器量博涉羣书不治章句好饮酒闲于古对年十三因曝书僧习谓庆曰汝虽聪敏吾未经特试乃令庆于杂赋集中取赋一篇千有余言庆立读三徧便即诵之无所遗漏【后周】目见口诵长孙绍逺字师魏上党王稚子也雅好坟籍聪慧过人时稚作牧夀春绍逺幼年甫十三稚管记王硕闻绍逺强记心以为不然遂白稚曰伏承世子聪慧之姿发于天性目所一见诵之于口此既歴世罕有窃愿验之于是命绍逺试焉读月令数纸才一徧诵之若流硕乃叹服【周书】
　　日下灿烂裴汉字仲霄聪敏好学尝见人作百字诗一览便诵大统五年为丞相府墨曹汉善尺牍尤善簿领理识明赡断剖如流相府为之语曰日下灿烂有裴汉【上】
　　手不执本崔仁师为度支郎中尝奏度支财物数千言手不执本太宗怪之令杜正伦賷本仁师对唱一无差殊太宗大竒之【旧唐】
　　一遍千言开元初潞州常敬忠十五明经擢第数年遍通五经上书自举云一遍诵千言十遍诵万言乎对曰未曽自试燕公遂出书非人间所见也谓之曰可十遍诵之敬忠危坐而读每遍画地为记读七遍起曰此诵已得燕公曰可满十遍敬忠曰若十遍即是十遍诵得今七遍已得何要满十燕公执本观览不暇而敬忠诵毕不差一字见者莫不嗟叹【语林】
　　一遍能记开元中有李幼竒者以艺干栁芳念有韵诗芳便暗记题之于壁谓幼竒曰此吾之诗也幼竒大惊徐曰相戏耳此吾所念诗也因谓幼竒曽念人所着文章皆一遍能记【上】
　　才格髙下萧颖士四嵗属文观书一览即诵尝与李华陆据游洛龙门共读诵路傍古碑颖士一阅即能诵华再阅据三方能记之议者以三人才格髙下亦如此【旧唐】一阅李畬至逺子也初为汜水主簿处事敏速有声称虽村童厮养之辈一阅之后无不知代替姓名者【上】千人无差顔真卿调犀浦主簿尝送徒益州亡其籍至廷口记物色凡千人无所差长史陆象先异之
　　援笔倒疏魏奉古授雍邱尉尝九日公宴有客草序五百言奉古言此旧文援笔倒疏之草序者黙然自失列座抚掌奉古徐笑曰适览记之非旧习也由是知名时张挺莅汴州召奉古前曰此聪明尉耶他日持廏目令示奉古一览便讽千余言挺惊起曰仕宦且四十年未尝见此
　　天下竒才张方平年十三入应天府学颖悟絶人家贫无书常就人借三史旬日辄还曰吾已得其详矣凡书皆一阅终身不再读属文未尝起草人曰天下竒才【墓志】
　　捷悟
　　听防客有见周公者应之于门曰何以道旦也客曰在外即言外在内即言内入乎将毋周公曰请入客曰立即言义坐即言仁坐乎将毋周公曰请坐客曰疾言则翕翕徐言则不闻言乎将毋周公唯唯旦也逾明日兴师而诛管蔡故客善以不言之説周公善听不言之説若周公可谓能听防言矣故君子之告人也防其救人之急也【韩诗外】
　　茅绖哭井楚子伐萧还无社与司马夘言号申叔展叔展曰有麦麴乎曰无有山鞠穷乎曰无河鱼腹疾奈何曰目于眢井而拯之若为茅绖哭井乃已明日萧溃申叔视其井则茅绖存焉号而出之【左宣十二】还萧大夫夘申楚大夫麦麴鞠穷所以御湿
　　防言响应驺忌子见威王三月而受相印淳于髠见之曰善説哉髠有愚志愿陈诸前驺忌子曰谨受教髠曰得全全昌失全全亡忌曰谨受令请谨受令前髠曰狶膏棘轴所以为滑也然而不能运方穿忌曰谨受令请谨事左右髠曰弓竹干所以为合也然而不能合疏罅忌曰谨受令请谨自附于万民髠曰狐裘虽弊不可补以黄狗之皮忌曰谨受令请谨择君子毋杂小人其间髠曰大车不较不能成其五音忌曰谨受令请谨脩法律而督奸吏髠説毕趋出至门而面其仆曰是人者吾语之防言五其应我若响之应声是人必封不乆矣【史记】齐有稷下先生喜议政事邹忌既为齐相稷下先生淳于髠之属七十二人皆轻忌以谓设以辞邹忌不能及乃相与俱往见邹忌淳于髠之徒礼倨邹忌之礼卑淳于髠等曰狐白之裘补之以敝羊皮何如邹忌曰敬诺请不敢杂贤以不肖淳于髠曰方内而员缸如何忌曰敬诺请谨门内不敢留宾客髠等曰三人共牧一羊羊不得食人亦不得息何如忌曰敬诺减吏省员使无扰民也于髠等三称忌三知之如应响于髠等辞屈而去忌之礼倨髠等之礼卑故所以尚干将莫耶者贵其立断也所以贵骐骥者为其立至也必且歴日旷久乎丝牦犹能挈石驽马亦能致逺是以聪明捷敏人之美材也【新序】
　　应对锋出武帝时东方朔射覆连中时有幸倡郭舎人滑稽不穷常侍左右曰朔狂幸中耳非至数也臣愿令朔复射朔中之臣榜百朔不能中臣赐帛乃覆树上寄生令朔射之朔曰是窭数也舎人曰果知朔不能中也朔曰生肉为脍干肉为脯着树为寄生盆下为窭数上令倡监榜舎人舎人不胜痛呼謈朔笑之曰咄口无毛声謷謷凥益髙舍人恚曰朔擅诋欺天子从官当弃市上问朔何故诋之对曰臣非敢诋之乃与为隠耳上曰隠云何朔曰夫口无毛者狗窦也声謷謷者乌哺鷇也凥益髙者鹤俯啄也舎人不服因曰臣愿复问朔隠语不知亦当榜即妄为谐语曰令壶龃老柏涂伊优亚狋吽牙何谓也朔曰令者命也壶者所以盛也龃者齿不正也老者人所敬也柏者鬼之廷也伊优亚者辞未定也狋吽牙者两犬争也舎人所问朔应声辄对变诈锋出莫能穷者左右大惊上以朔为常侍郎遂得爱幸【前汉】观相佩刀王尊迁东平相是时东平王以至亲骄奢不奉法度相连坐及尊视事奉玺书至廷中王未及出受诏尊持玺书归舎食已乃还致诏后谒见王太傅在前説相防之诗尊曰毋持布皷过雷门王怒起入后宫尊亦趋出就舎乃召敕于廏长节王出入驰驱后尊朝王王复延请登堂尊谓王曰尊来为相人皆吊尊也以尊不容朝廷故见使相王耳天下皆言王勇顾但负贵安能勇如尊乃勇耳王变色视尊意欲格杀之即好谓尊曰愿观相君佩刀尊举掖顾谓傍侍郎前引佩刀视王王欲诬相拔刀向王耶王情得又雅闻尊髙名大为尊屈酌酒具食相对极欢【上】
　　絶妙好辞魏武尝过曹娥碑下杨脩从碑背上见题作黄绢幼妇外孙□臼八字魏武谓脩曰解不荅曰解魏武曰卿未可言待我思之魏武乃曰吾已得令脩别记所知脩曰黄绢色丝也于字为絶幼妇少女也于字为妙外孙女子也于字为好□臼受辛也于字为辞所谓絶妙好辞也魏武亦记之与脩同乃叹曰我才不及卿乃觉三十里【世説】蔡邕避难过吴读碑文以为诗人之作无诡妄也因刻石旁作八字魏武见而不能了以问羣寮莫有解者有妇人浣于汾渚曰第四车解既而祢正平也衡即以离合义解之或谓此妇人即娥灵也【异苑】杨脩有才知魏文为世子歴陈太邱墓过见碑题曰黄绢幼妇外孙□臼魏文思之不解问徳祖即荅曰陈寔之墓蔡邕之辞钟繇之书此絶妙好辞也魏文曰才与不才相校四十里也魏武杀脩曰芳兰当门不得不除【典畧】
　　刘孝标云魏武杨脩未尝过江意当以此为正
　　人噉一口人饷魏武一桮酪魏武噉少许盖头上题合字以示众众莫能解次至杨脩脩便噉曰公教人噉一口也复何疑【世説】
