<!-- { "loadSidebar": true } -->
　　通分理圣人同死生愚人亦同死生圣人之同死生通于分理愚人之同死生不知利害所在【説山】
　　抱天心圣人懐天气抱天心执中含和不下庙堂而衍四海变习易俗民化而迁善若性诸已能以神化【防族】九拂圣人见祸福于重闭之内而虑患于九拂之外者也【上】
　　将养圣人之于百姓其犹赤子乎馁者食之寒者衣之将之养之育之长之唯恐其不至于大也【説苑】
　　郛郭虐政虐世然后知圣人之为郛郭也【杨吾子】
　　似水火圣人之言似于水火或问水火曰水测之而益深穷之而益逺火用之而弥明宿之而弥壮【杨问道】知而不用或问孔子之时诸侯有知其圣者与曰知之曰知之则曷为不用曰不能曰知圣而不能用也可得闻乎曰用之则宜从之从之则素其所习逆其所顺彊其所劣捐其所能冲冲如也非天下之至徳孰能用之【五百】
　　齐楚圣人张子侯曰杨子云西道孔子也乃贫如此吾应曰子云亦东道孔子也昔仲尼岂独是鲁孔子亦齐楚圣人也【极谭新论】
　　圣神儒者论圣人以为前知千嵗后知万世有独见之明独聴之聪事来则名不学自知不问自晓故称圣则神矣【论衡】
　　知天上天之心在圣人之胷其谴告在圣人之口世无圣人不能知天【上】
　　声通圣者声也通也言其闻声知情通于天地调畅万物【风俗通】
　　无外无内圣人俱受乾坤之醇灵禀造化之和气该百行之髙善备九徳之淑懿极鸿源之深闾穷品物之情类旷荡出于无外沉防沦于无内【孔融圣人优劣论】
　　禀于天圣人所禀于四时也所禀于元气也髙不可极深不可测穷神知化独见先识仁若春阳信若影响此所以禀于天也【姚信士纬】
　　生神川神州何以专生圣人圣人曽不产于絶域乎推此论之明神州者处干之正钟日月之精地形恺爽源流清畅其生民也长短应数仪状端正声音得节性理调良【上】
　　如天地圣人之道如天地诸子之异如四时四时相反天地合而通焉【子】
　　握杼圣人蹈机楃杼织成天地使万物顺焉人伦正焉【上】
　　躰道夫体道者圣游神者哲体道然后寄意形骸之外游神然后穷变化之端故寂然不动而万物为我用块然黙而众机为我运【华谭新论】
　　承照天者为万物之根本然而不言百姓生而不有其功万物成而不疲其劳圣者承天之照用天之业圣宣其道者也【殷仲堪天圣论】
　　兼应夫道以至虚顺通圣人以忘懐兼应【祖台之道论】知要圣人明君者非尽能其万物也知万物之要也故其治国也察要而已矣【啇子农战】圣人非能通知万物之要也故其治国举要以致万物故寡教而多功【上赏利】制民圣人见本然之政知必然之理故其制民也如以髙下制水如以燥湿制火【画防】
　　知河海识山石西南大荒中人身长十丈其腹围九丈践蛇戴朱鸟左手冯青龙右手凭白虎知河海斗斛识山石多少知天下鸟兽言语识土上人所道知百糓可食识草木咸苦名曰圣【俗曰圣人】一曰哲【俗曰睿哲】一曰先【俗曰知先】一曰通【俗曰通达】一曰无不达凡人见拜令神人智【此人天下神圣也】神异经
　　贤
　　道足以化哀公曰何谓贤人孔子曰所谓贤人者徳不逾闲行中规防言足以法于天下而不伤于身道足以化于百姓而不伤于本富则天下无宛财施则天下不病贫此则贤者也【家语】好恶与民同情取舍与民同统【大戴】三常凡治国有三常曰一君以举贤为常二曰官以任贤为常三曰士以敬贤为常夫然虽百代可知也【周书隂符】不治国之所以不治者三不知用贤此其一也或求贤不能得此其二也虽得弗能尽此其三也【文子】
　　审情贤人君子者通乎盛衰之时明乎成败之端察乎治乱之纪审乎人情知所去就故虽穷不处亡国之势虽贫不受污君之禄【説苑】
　　非礼不进古之贤人贱为布衣贫为匹夫然而非礼不进非义不受【孙卿子】
　　至徳为心夫贤人者至徳以为已心行道以为己任处则不求私名仕则不求私宠不为其身不阿其君积礼义于朝播仁风于民使天下之人翼翼焉向戴其君之尊欣欣歌舞其君之徳【任子】
　　达贤伤贤者殃及三世蔽贤者身当其害达贤者福流子孙嫉贤者其名不令【黄石公三畧】
　　为杖圣人居髙处上则以仁义为巢乘危履倾则以圣贤为杖【陆贾新语】
　　托贤夫朝无贤人犹鸿鹄之无羽翼是故絶江海者托于船致逺道者托于乘欲伯王者托于贤【説苑】
　　求贤自辅明君在上慎于择士务于求贤设四佐以自辅有英俊以治官【上】
　　国器夫贤者国家之器用也君人者勤于求贤而逸于得人故圣主必得贤臣而功业俊士亦明主以显其徳十载一防説论无疑翼乎如鸿毛之遇顺风沛乎若巨鱼之纵大其意如此则胡禁不止曷令不行【王褒圣主得贤臣颂】
　　比肩在金石曰坚在草木曰在人曰贤千里一贤谓之比肩故语曰黄金累千不如一贤【物理论】
　　得贤身定国安天下治必贤人得贤人国无不安名无不荣失贤人国无不危名无不辱先王之索贤人无不以也【吕覧】
　　积贤气之精者为神人之清者为贤治身者以积精为寳治国者以积贤为道夫欲致精者必虚静其形欲致贤者必卑谦其身形静志虚者气精之所趣也谦尊自卑者仁贤之所事也能致精则合明而寿能致贤则徳泽洽而国太平【春秋繁露】
　　折冲山有猛兽林木为之不斩野有螫虫葵藿为之不采国有贤人折冲千里【文子】
　　贤代以贤代贤谓之顺以不肖代不肖谓之乱【桓谭新论】大务南面之大务莫急于知贤【潜夫论】
　　举贤文王曰君务举贤不获其功何也太公曰举不容易文王曰举贤若何太公曰案贤察名选才考能则得之也【六韬】
　　礼贤周公旦曰吾不如者吾不与处累我者也与我齐者吾不与处无益我者也惟贤者必与贤于已者处贤者之可得与处也礼之也【吕观世】
　　悉夫伯禽就封于鲁周公戒伯禽曰我文王之子武王之弟成王之叔父我于天下亦不贱矣然我一沐三握发一饭三起以待士犹恐失天下之贤人子之鲁慎无以国骄人【史记】
　　分职召公贤者也明不能与圣人分职常战栗恐惧故舍于树下而聴断焉劳身苦体然后乃与圣人齐是周南无羙而召南有之【乐动声仪】
　　未遇百里奚之未遇时也亡虢而虏晋饭牛于秦鬻以五羊之皮公孙枝得而悦之献诸缪公三日请属事焉缪公曰买之五羊之皮而属事焉无乃天下笑乎公孙枝对曰信贤而任之君之明也让贤而下之臣之忠也君为明君臣为忠臣彼信贤境内将服敌国且畏夫谁暇笑哉缪公遂用之谋无不当举必有功【吕慎大】
　　贤大夫卫灵公与夫人夜坐闻车声辚辚至阙而止过阙复有声公问夫人曰知此谓谁夫人曰此必遽伯玉也公曰何以知之妾闻礼下公门式路马所以广敬也夫忠臣与孝子不为昭昭伸节不为冥冥堕行今伯玉卫国贤大夫也仁而有智敬于事上此其人必不以暗昧废礼是以知之公使人视之果伯玉也反戯之曰非也夫人进觞再拜贺之公曰子何以贺寡人夫人曰始妾谓卫独有伯玉耳今卫复有与之齐者是君有二贤臣也国多贤臣则国之福也妾是以贺公惊曰善哉遂语夫人其实焉【列女】
　　举士晋平公问叔向曰吾群臣孰贤对曰赵武贤武之立如不胜未言如不出口然其所举士者数十人皆令得其意而公家甚頼之况武子之生也不利其家死不托其孤臣敢以为贤【韩子】
　　佐多贤赵简子将袭卫使史黙徃赌之期以一月六月而后反赵简子曰何其久也史黙曰谋利而得害犹弗察也今遽伯玉为相史防佐焉孔子为客子贡使令于君前甚聴易曰涣其群元吉涣者贤也群者众也元者吉之始也涣其群元吉者其佐多贤也赵简子按兵而不动【吕召类】
　　养贤猎吾赵简子猎于晋山之阳抚膺而叹董安于曰敢问何叹简子曰吾有食糓之马数千多力之士数百欲以猎兽也吾恐隣国养贤以猎吾也【王孙子】
　　百福之宗孔子谓宓子贱曰子治单父众悦子何施而得之也对曰此地民有贤于不齐者五人不齐事之而禀度焉皆教不齐以治道孔子叹曰昔尧舜治天下务求贤以自辅夫贤人百福之宗神明之主也惜乎不齐之所治小也【家语】
　　推衣昔思革子成文子三人相与为友闻楚成王好士三子相与俱徃见之于豪嵚岩之间卒遇飘风暴俱伏于空桞之下衣寒粮乏度不俱活三人相视叹曰与其俱死也岂若并衣粮于一人哉二子以革为贤推衣让之【琴操】
　　饥渴鲁人有公仪休【潜】者砥节励行乐道好古恬于荣利不事诸侯子思与之友穆公因子思欲以为相谓子思曰公仪子必辅寡人参分鲁国而与之一子其言之子思对曰如君之言则公仪子愈所以不至也君若饥渴待贤纳用其谋虽蔬食水饮伋亦愿在下风今徒以髙官厚禄钩饵君子无信用之意公仪子之智若鱼鸟可也不然则彼将终身不蹑乎君之庭矣且臣不倿又不任为君操竽下钩以伤守节之士也【孔丛子】
　　达贤子思自齐反卫卫君舘而问曰先生鲁国之士然不以卫之褊小犹歩玉趾而慰存之愿有赐于寡人也子思曰臣覉旅于此而辱君之威尊亟临荜门其荣多矣欲报君以财币则君之府藏已盈而伋又贫欲报君以善言恐未合君志而徒言不聴也顾未有可以报君者唯达贤耳卫君曰贤则固寡人之所愿也【上】
　　诚用忠言谓申向曰吾所患者不知贤申向曰人之患不在乎不言用贤而在乎不诚用贤夫言用贤者口也却贤者行也言行相反而欲贤者用不肖者废不亦难乎人主诚用贤则境内贤者出矣不贤者至矣【吕覧】寡贤尹文子见齐宣王王叹国寡贤尹文子曰使国悉贤孰处王下王曰国悉不肖可乎尹文子曰国悉不肖孰理王朝王曰贤与不肖皆不可也尹文子曰不然有不肖故王尊于上臣卑于下进贤退不肖所以有上下也【尹文子】
　　六翮桓文汉髙皷群贤以为六翮托豪杰以为舟楫【抱朴】国纪贤者国之纪人之望自古帝王皆以之安危故书曰惟后非贤不乂惟贤非后不食昔者周公体大圣之徳而勤于吐握由是天下之士争归之向使周公骄而且吝士亦当髙翔逺去所至寡矣【语林】
　　处世贤者之处世犹金玉生于沙砾豫章产乎幽谷下不进之于上则无由而至也【钟子蒭荛论】
　　君子夫君子也者其贤宜君国而徳宜子民也宜处此位者唯仁义人故有仁义者谓之君子【潜夫论】
　　英雄夫草之精秀者为英兽之特群者为雄故人之文武代异取名于此是故聪明秀出谓之英胆力过人谓之雄英以其聪谋始以其明见机待雄之胆行之雄以其力服众以其勇排难待英之智成之然后乃能各济其所长也聪能谋始明以见机胆能决之然后可以为英张良是也气力过人勇能行之智足断事乃可以为雄韩信是也故英可以为相雄可以为将若一人之身兼有英雄则能长世髙祖项羽是也然英之分以多于雄而英不可以少也【人物志】
