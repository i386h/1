<!-- { "loadSidebar": true } -->
　　反被羊躭妻辛氏字宪英陇西人钟防为镇西将军宪英谓躭从子祜曰钟士季何故西出祜曰将谓伐蜀也宪英曰防所在纵恣非持乆处下之道吾畏其他志也防果反祜尝送锦被宪英嫌其华反而覆之【晋书】
　　教忍杜有道妻严氏字宪京兆人贞淑有识量生子植植从兄预为秦州刺史被诬徴还宪与预书戒之曰谚曰忍辱至三公卿今何谓辱矣能忍之公是卿坐预后果为仪同三司【上】
　　能养羊祜年十五而孤事伯母蔡氏以孝闻蔡氏毎叹曰羊叔子可谓能养今顔叔子也其诸葛孔明之亚乎【三十国春秋】
　　带经皇甫谧字士安年二十不好学逰荡无度尝得果輙进叔母任氏任氏曰孝经云三牲之养犹为不孝汝今年余二十目不存教心不入道无以慰我因叹曰昔孟母三徙以成仁曽父烹豕以存教岂我居不卜隣教有所阙何尔鲁钝之甚也因对泣涕谧乃感激就乡人席坦受书勤力不怠居贫躬自稼穯带经而农遂综典籍百家之言自号晏先生【晋书】
　　教侄女服南宫縚之妻之姑之丧夫子诲之髽曰尔无从从尔尔无扈扈尔葢榛以为笄长尺而緫八寸注从从谓大髙扈扈谓大广緫束髪埀为饰斋缞之緫八寸也縚南宫阅字子容其妻孔子兄女也【檀弓】
　　遗腹侄女刘平弟仲为贼所杀扶母犇逃仲遗腹女一岁平抱仲女而弃其子母欲取之平曰力不能两活仲不可絶类遂去不顾【后汉】
　　篚器之训廋衮孤兄女曰芳将嫁美服具矣衮刈荆苕为箕箒焉召诸子集之于堂男女以班而命芳曰汝芳少孤今汝适人将事舅姑洒扫庭内妇人之道也故赐汝以此匪器之美欲汝之温恭朝夕虽休勿休也【晋书】问诗王凝之妻谢氏字道韫安西将军奕之女也聦识有才辩叔父安尝问毛诗何句最佳道韫称吉甫作颂穆如清风仲山甫永怀以慰其心安谓有雅人深致又尝内集俄而雪骤下安曰何所似也道韫曰未若柳絮因风起安大悦【上】夫人既徃王氏大薄凝之既还谢家意大不悦太傅慰释之曰王郎逸少之子人身亦不恶汝何以恨乃尔答曰一门叔父则有阿大中郎羣从兄弟则有封胡羯末不意天壤之中乃有王郎【世説】封谓谢韶胡谓谢朗羯谓谢末谓谢川皆其小字也【晋书】世説注封胡谢韶小字遏末谢渊小字晋书避渊字故云谢川耳通志畧列女传亦书川字何耶
　　姑
　　父姊妹父之姊妹曰姑姑故也言于己为乆故之人也【释名】父之姊妹为姑王父之姊妹为王姑曽祖王父之姊妹为曽祖王姑父之从姊妹为从姑父之从父姊妹为从祖姑父之从祖姊妹为族祖姑【尔雅】
　　中賔房中内賔姑姊妹也【仪礼】
　　义姑鲁义姑者野人之父也齐攻鲁至郊遥见一人携一儿抱一子及军至乃弃抱者而抱者将欲射之遂止而问曰所抱者谁之子对曰兄之子所弃者谁之子曰己子也妾见大军至不能两全遂弃所生之子军曰子之于母甚痛于心何弃所生而抱兄子对曰子之于母私爱也侄之从姑公义也背公向私妾不为也齐军曰鲁郊有妇人犹持节行况朝庭乎遂回军不伐鲁鲁君闻之赐束帛号曰义姑【列文传】
　　赴火梁姑姊其室失火兄子与二子在内欲取兄子輙得其子火盛不得复入妇人曰梁岂可戸告人晓耶被不义之名何面见兄弟国人哉遂赴火而死【上】
　　筮嫁初晋献公筮嫁伯姫于秦遇归妹之暌史苏占之曰不吉归妹暌孤冦张之孤侄其从姑六年其逋逃归其国而弃其家明年其死于髙梁之墟【左僖十一】
　　散寳堂下吕后崩平勃使人刼郦商令子寄绐説吕禄信寄与俱出逰过其姑吕怒曰汝为将而弃军吕氏今无处矣廼悉出珠玉寳器散堂下曰无为它人守也【汉书】
　　止传舎桓字文林一名严尤修志介姑为司空杨赐夫人初鸾卒姑归寜赴哀将至止于传舍整饰从者而后入心非之及姑劳问终无所言号哭而已赐遣吏奉祠因县发取祠具拒不受后每至京师未尝舎宿杨氏其贞忮若此【上】
　　彪姑成帝班婕妤彪之姑也【上】
　　曜卿姑蔡伯喈毋袁曜卿之姑女也【博物志】
　　李膺姑钟元皓妻李膺之姑也生子觐与膺同名【先贤行】姑婢阮仲容先幸姑家鲜卑婢及居母丧姑当逺移初云当留婢既发定将去仲容借客驴箸重服自追之累骑而返曰人种不可失即遥集之母也【世説】咸与姑书曰胡婢遂生胡儿姑答书曰鲁灵光殿赋曰胡人遥集于上楹可字曰遥集也故孚字遥集【孚别传】咸既追婢于是世议纷然自魏末沈沦闾巷逮晋咸寜中始登王途【竹林七贤论】
　　姑女温公丧妇从姑刘氏家值乱离散惟有一女甚有姿慧姑以属公覔婚公宻有自婚意答云佳壻难得但如峤比云何姑云丧败之余乞粗存活便足慰吾余年何敢希汝比郤后少日公报姑云已覔得婚处门地粗可壻身名宦尽不减峤因下玉镜防一枚姑大喜既婚交礼女以手披纱扇抚掌大笑曰我固疑是老奴果如所卜玉镜防是公为刘越石长史北征刘聦所得【世説】戒朂王江州【愉】夫人【谢妹】语谢遏曰汝何以都不复进为是尘务经心天分有限【上】
　　娶眇崔巨伦有姊明慧有才行因患一目内外亲族莫有求者其家议欲下嫁之巨伦姑赵国李叔之妻闻而悲感曰吾兄盛徳不幸早世岂令此女屈事卑族乃为子翼纳之时人叹其义识【北史二十】
　　见赏袁淑字阳源豹之子也少有风气年数岁伯父湛谓家人曰此非凡儿至十余岁为姑夫王所赏不为章句之学而博渉多通文彩遒艶【宋书】
　　读诗范云字彦龙六岁就其姑夫袁叔明读毛诗日诵九纸陈郡殷琰名知人候叔明见之曰公辅才也【上】不造门江子一字元贞统七世孙也直华林省其姑夫右卫将军朱异权要当朝休下之日賔客辐凑子一未尝造门其髙洁如此【梁书】
　　名亚萧子云王褒之姑夫也特善草褒少以姻戚徃来其家遂相模范俄而名亚子云并见重于时【后周书】行贿裴佶常话少时姑夫为朝官有雅望佶至宅防其退朝深叹曰崔照何人众口称美必行贿也如此安得不乱言未讫门者报曰夀州崔使君候谒姑夫怒呵门者将鞭之良乆束带强见湏防命茶甚急又命酒馔又命为饭佶姑曰前何踞而后恭及入门有徳色揖佶曰憇学中佶未下阶出怀中一经乃赠官絁千匹【国史补】
　　姊妹
　　姊妹男子谓女子先生为姊后生为妹【尔雅】
　　伯姊问我诸姑遂及伯姊【诗泉水】
　　委禽郑徐吾犯之妹美公孙楚聘之矣公孙黑又使强委禽焉犯惧告子产子产曰是国无政非子之患也唯所欲与犯请于二子请使女择焉皆许之子晳盛饰入布币而出子南戎服入左右射超乘而出女自房观之曰子晳信美矣抑子南夫也夫夫妇妇所谓顺也适子南氏【左昭元】
　　除服弗忍子路有姊之丧可以除之矣而弗除也孔子曰何不除也子路曰吾寡兄弟而弗忍也孔子曰先王制礼不可逾也遂除之【记】
　　刺笄赵襄子上于夏屋以望代俗其乐甚美及归虑所以取代乃先善之代君好色请以其弟姉妻之代君许诺弟姉已徃所以善代者乃万故马郡冝马代君以善马奉襄子襄子谒于代君而请觞之马郡尽先令舞者置兵其羽中数百人先具大金斗代君至酒酣反斗而击之一成脑涂地舞者操兵以鬬尽杀其从者因以代君之车迎其妻其妻道闻之状磨笄以自刺故赵氏至今有刺笄之证山与反斗之号【吕览】襄子既杀代王使人迎其妇代王夫人曰以弟慢夫非仁也以夫怨弟非义也磨笄自杀而死使者遂亦自杀【魏土地记】代人怜之所死地名之为摩笄之山【史记】
　　不慈梁车新为邺令其姊徃省之暮而后门闭因逾郭而入车遂刖其足赵成侯以为不慈夺之玺而免之令【韩非子】
　　烈姊聂政为严仲子刺杀韩相狭累因自皮面屠肠以死韩取其尸暴于市县购之千金乆之莫知谁政姊嫈闻之乃于邑曰其是吾弟欤乃如韩之市而死者果政也伏尸哭极哀曰是轵深井里所谓聂政者也乃大呼天者三亦自杀于政之旁晋楚齐卫闻之皆曰非独政能也及其姊亦烈女也【史记国防】
　　进妹李园春申君之舎人也进其妹于春申初已有身使妹谓春申君曰楚王无子百年之后将立兄弟君用事日乆多失礼于王之兄弟兄弟诚立祸将及身今妾有子人莫知若进妾于王后若生男则君之子为王也春申君乃言之王召入幸之遂生男立为太子后孝烈王薨李园害春申君之宠乃刺杀之【史记】
　　女嬃女嬃之婵媛兮申申其詈予【离骚】女嬃屈原姊也楚人谓女曰嬃【注】南北岸者屈原之乡里原既流放忽然归乡人喜悦因名南岸曰归乡岸原有姊闻原还亦来归责其矫世乡人又名其北岸曰姊归岸【荆州图经】袁山松云原有贤姊闻原放逐亦来归喻令自寛全乡人兾其见从因名曰姊归县县比有原故宅宅之东北有女嬃庙衣石犹存
　　上书还兄曹夀妻班超之妹也超字仲叔扶风人为都护在絶域年老思入关妹乃上书曰妾兄超延命沙漠三十余年骨肉生离不复相识书奏帝乃徴还【后书】触鎌秦彭字伯平为三阳太守民江伯欲嫁寡姉姉乃引鎌自割伯因前救姉触鎌伤姉遂亡县正论法彭曰救无恶志乃轻罪之【汉书】
　　设飰留钱范冉【丹】字史云姉病徃看之姉为设飰冉留钱一百文姉使人追还之冉竟不受【谢书】太原郝子亷一分一介不取诸人曽过姊家食宻留五十钱置席下而去【风俗通】
　　抱聼邻读贾逹年五岁明惠过人其姊韩瑶之妇嫁瑶无嗣而归居焉亦以贞明见称闻隣中读书旦夕抱逹隔篱而听之逹静聼不言姊以为喜至年十岁乃暗诵六经姊谓逹曰吾家贫困未尝有儒者入门汝安知天下有三坟五典而诵无遗句耶逹曰忆昔姊抱逹于篱闻聼隣家读书今万不遗一【拾遗记】
　　托弟梁冀诛李固固少子爕字徳公姊文姫贤而有智谋匿爕乃告父吏王成曰君执义于先公今委君以六尺之孤李之休戚在君矣乃将爕东下得全【白帖】
　　先行袁隗妻马伦融女也初成礼隗问之曰弟先兄举世以为笑今处姊未适先行可乎对曰妾姊髙行殊邈未遭良匹不似鄙薄茍然而已【上】
　　从妹宴饮赵岐娶马融从妹融尝至其家与从妹宴饮作乐日夕乃出岐与友书曰马季长虽有名当世而不持士节三辅髙士未曽以华椐蔽其门岐曽读周官二义不通不徃造之贱融如此【后汉】
　　姊夫贷钱郭林宗家贫初欲逰学无资就姊夫贷五千钱乃逺至成臯从年授乘并日而食衣个敝行常以葢幅自障出入入则护前出则俺后【别传】
　　曹大家班昭一名姬兄固着汉书其八表及天文志未及竟而卒和帝诏昭就东观踵而成之号曰大家【后汉】节行张温为孙权所斥其姊妹三人皆有节行已嫁者皆有録夺其中妹先适顾承官以许嫁丁氏成婚有日遂食药而死呉朝嘉欢乡人图尽为之赞颂云【文士传】入常凛凛蜀先主初在荆州孙权以妹妻之妹才防刚猛有诸兄之风侍婢百余皆执刀侍立先主每入心常凛凛【法正传】先主入蜀权遣舡迎妹妹回至焦矶溺水而死今俗呼为焦矶娘娘马
　　求名郭奕迁雍州刺史有寡姊随共之官姊下僮仆多有奸犯而为人所紏奕按省毕曰大丈夫岂当以老姊求名遣而不问【晋书】
　　迎妹郗嘉賔丧妇兄弟欲迎妹还终不肯归曰生纵不得与郗郎同室死寜不同穴【世説】
