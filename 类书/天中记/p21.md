<!-- { "loadSidebar": true } -->
　　蒲萧祈雨僖宗时夏旱诏大京兆用器水鑪香蒲萧绛幡致于坊市门将以用旧法而召雨也罗隐上疏曰陛下以蒲萧辈为请者岂为其灵于岳渎者乎夫岳渎受祭据封尚未能为陛下出力彼蒲萧辈复何足以动天夫天之有雨泽犹陛下有渥恩雨泽可以委曲干之则陛下渥恩亦可以委曲干之矣请追癸巳日诏【文粹】笞龙五代周李元懿为青州北海县令泥龙求雨无应李令笞龙责之即日雨足【周史】
　　龙润李煜在国时自作祈雨文曰尚乖龙润之祥【清异録】蜥蜴求雨熈宁中京师久旱按古法令坊巷以瓮贮水插柳枝泛蜥蜴小儿呼曰蜥蜴蜥蜴兴云吐雾降雨滂沱放汝归去时蜥蜴不能尽得往往以蝎虎代之入水即死小儿更曰寃苦寃苦我是蝎虎似恁昏沈焉得甘雨【倦游杂録】
　　鹅鸭谏议宋绍兴乙卯以旱祷雨谏议大夫赵霈上言自来祈祷断屠止禁猪羊今后请并禁鹅鸭时胡致堂在两掖见之笑曰可谓鹅鸭谏议矣闻虏中有龙虎大王当以鹅鸭谏议当之
　　神龙池绛北有阳石山有神龙池黄帝时遣云阳先生养龙于此帝王歴代养龙之处国有水旱不时即祀池请雨【遁甲开山图】
　　桐木鱼董仲舒请雨秋用桐木鱼【淮南子】
　　方士呪龙使者甘宗所奏西域事云方士能神呪者临泉禹步吹气龙即浮出长十数丈更吹龙辄缩至数寸乃掇取着壶中或有四五龙以少水养之闻有旱处便赍龙往卖一龙直数十斤金发壶中出一龙着潭中复禹步吹之长十数丈须臾而云雨四集【抱朴子】
　　防古祷雨防古人之祷雨者非若方士惟取净水一盆浸石子数枚而已其大者若鸡卵小者不等然后黙持密呪将石子淘漉玩弄如此良久辄有雨石子名曰鲊答乃走兽腹中所产狗牛马者最妙【辍耕録杨瑀山居新语】枫子尔雅曰枫摄摄孙炎注摄木生江上有寄生高三四尺生毛一名枫子天旱以泥涂之即雨朝野佥载江东江南山中多有枫木人于枫树脚下生似人形长三四尺夜雷雨即长与树齐见人即缩依旧有人合以笠子明日看笠子挂在树上土人旱而欲雨以竹束其头揳之即雨人取以为试极验
　　虎骨南山久旱即以长绳系虎头骨以投有龙湫潭中入水即掣不定俄顷云起潭中雨亦随降而足乃取出龙虎敌也虽枯骨犹能激动如此【刘宾客嘉话尚书故实】
　　投犬舒州山下有九并其实九眼泉也旱则杀一犬投其中大雨必降犬亦流出焉【刘宾客嘉话】
　　鞭隂石狠山县有一山独立峻絶西北有石穴以独行百步许二大石其门相去一丈许俗名其一为阳石一为隂石水旱为灾鞭阳石则雨鞭隂石则晴【盛之荆州记】泥石牛郁林郡山东南有一池池邉有一石牛人祀之若旱百姓杀牛祈雨以牛血和泥泥石牛背礼毕则天雨大注洗牛背泥尽即晴【广州记】
　　焼崖山太原郡东有崖山天旱土人常焼土山以求雨俗传崖山神娶河伯女故河伯见火必降雨以救之今山上多生水草【酉阳杂俎】
　　举卧石荆州永丰县东乡里有卧石一丈九尺六寸其形似人面体青黄隐起状若雕刻境若旱便齐手而举之小举小雨大举大雨相传此石忽见于此【酉阳杂俎】雨母山湘东有雨母山山有祠坛每祈祷无不降泽以是名之【荆州记】温庭筠叙雨云铜姑尚注石姥方勤雨濑来阳县有雨濑此县时旱百姓共壅塞之甘雨普降若一乡独壅雨亦偏降应随方所其信若符刻【荆州记】罗霄石乳王孚安城记云宜春萍乡罗霄山泽水所出傍出石乳天旱吏人祝之因以大木长三四尺投井即雨水悬凑井溢辄令木涌出而雨止盖潜龙之穴宅以阳居隂精神上通故扣之必有感若蜀都赋所谓应鸣鼓而兴雨者也
　　神石交州记云九真去郡三里有珍山山有神石庙值天亢旱二千石亲到以水浇石即云雨立降
　　霁
　　雨止説文云霁雨止也霋雨霁也霩雨止云罢貌也禜门礼记曰雩禜祭水旱也三礼义宗云雩祈雨之祭禜止雨之祭每禜于城门
　　吹笛止雨周穆王时天下连雨三月穆王乃吹笛其雨遂止也
　　应魏祚延康元年大霖雨五十余日魏有天下乃霁魏受祚之应也【魏畧五行志】
　　苏峻灭咸和四年隂霖五十余日苏峻灭乃霁【晋中兴徴祥记】梦白头翁文防字仲孺为郡功曹时霖雨废民业太守忧悒召防补户曹掾防奉教斋戒在社三日夜梦见白头翁谓曰尔来何迟防具白所梦太守曰昔禹梦青绣衣男子称沧水使者禹知水脉当通若掾此梦将其比也明日果大霁【长沙耆旧传】
　　术止道士刘道合隐于嵩山高宗召入禁中深尊礼之及将封太山属久雨帝令于仪鸾殿作止雨之术俄而霁朗帝大悦【旧唐书】
　　诛二张长安四年九月后霖雨并雪凡隂一百五十余日至神龙元年正月五日诛二张孝和反正方晴霁【旧唐】书张柬之既迁则天于上阳宫中宗犹以皇太子监国告武氏之庙时累日隂翳御史崔浑奏宜正唐徽号毁武氏庙以顺天下之心中宗深纳之制命既行隂云四除万里澄廓咸以为天人之应【唐新语】
　　诛窦懐真先天二年四月隂至六月一百余日至七月三日诛窦怀真等一十七家方晴【旧唐书】
　　立太子贞元二十一年顺宗风疾叔文用事连月霖雨不霁乃以宪宗为皇太子制出日即晴传所谓皇之不极厥罚恒隂皆此类也【上】
　　祷鸡翁温造初赴镇汉中遇大雨平地水深尺余乃祷鸡翁山祈晴俄而疾风驱云即时开霁文宗尝闻其事会造入对言之乃诏封鸡翁山为侯【上】
　　宣宗自责大中初京师尝淫雨涉月将害粢盛分命祷告百无一应宣宗一日在内殿顾左右执鑪降阶践泥焚香仰视若自责者久之御眼沾湿感动左右旋踵而急雨止翌日而凝隂开比秋而大有年【真陵十七事】
　　狱决而霁崔碣晖裔孙也为河南尹邑有大贾王可久转货江湖间值厐勋乱尽亡其赀不得归妻诣卜者杨干夫咨在亡干夫名善数而内悦妻色且利其富既占阳惊曰乃夫殆不还矣即隂以百金谢媒者诱聘之妻乃嫁干夫遂为富人它年徐州平可久困甚丐衣食归闾里往见妻干夫大怒诟逐之妻诣吏自言干夫厚纳贿可久反得罪再防复坐诬可久恨叹遂失明碣之来可久陈寃碣得其情即敕吏掩干夫并前狱吏下狱悉发赇奸一日杀之以妻产还可久时淫潦狱决而霁都民相语歌舞于道【唐阙史】
　　露
　　隂液露者隂液也释为露结为霜【月令章句】
　　从地出和气津液凝为露露从地出【五经通义】
　　甘露瑞应图曰甘露者美露也神灵之精仁瑞之泽其凝如脂其甘如饴一名膏露一名天酒白虎通曰甘露者美露也降则物无不盛董仲舒云露结珠而成甘结润而成膏
　　天乳星列星图曰天乳一星在氐北主甘露占明润则甘露降礼斗威仪曰君治政则轩辕之精散为甘露松栢竹受耆老得敬则松栢受甘露尊贤爱老不失细微则竹受露【孙氏瑞应图】
　　天地合老子曰天地相合以降甘露人莫之令而自均【书林事録】
　　寳露坛高辛时丹丘之国献玛瑙瓮以盛甘露瓮至尭时犹存甘露在其中盈而不竭谓之寳露以颁赐羣臣至舜时露已渐减舜迁寳瓮于衡山之上故衡山之岳有寳露坛舜于坛下起月舘以望夕月舜南巡至衡山百辟羣后皆得露泉之赐时有云气生于甘露坛又迁寳瓮于零陵之上东方朔寳瓮铭曰寳云生于露坛祥风起于月舘望三壶如盈尺视八鸿如萦带【拾遗记】冬下桀无道露冬下【春秋序】
　　三危掲雩伊尹説汤曰水之美者三危之露和之美者掲雩之露其色紫【吕氏春秋】
　　沾衣子胥谏吴王王怒暮归举衣出宫宫中羣臣皆曰天无霖雨宫中无泥露相君举衣行高何为子胥曰吾以越谏王王心迷不聴吾言宫中生草棘雾露沾吾衣羣臣闻之莫不悲伤【吴越春秋】
　　濡履吴欲伐齐王令曰敢有谏者死太子友知子胥忠而不用太宰嚭佞而专政欲切言之恐罹尤也乃以讽谏激于王清旦怀丸持弹从后园而来衣袷履濡王怪而问之曰子何为袷衣濡履体如斯也太子友曰适游后园闻秋蜩之声往而观之夫秋蜩登高树饮清露随风防挠长吟悲鸣自以为安不知螳螂超枝縁条曵腰耸距而稷其形夫螳蜋翕心而进志在有利不知黄雀盈緑林徘徊枝隂微进欲啄螳蜋夫黄雀但知伺螳蜋之有味不知臣挟弹危掷蹭蹬飞丸而集其背今臣但虚心志在黄雀不知空埳其傍闇忽埳中陷于深井臣故袷体濡履几为大王取笑王曰天下之愚莫过于斯但贪前利不覩后患太子曰天下之愚复有甚者【吴越春秋】刘向説苑吴欲伐荆少孺子者云云
　　玉杯仙掌汉武帝故事曰帝作金茎擎玉杯以承云表之露和玉屑服之以求仙又曰作铜承露盘上有仙人掌以承露也西都赋抗仙掌以承露擢双立之金茎西京赋立脩茎之仙掌承云表之清露卫觊立魏明帝疏曰汉武信求神仙之道谓当得云表之露以餐玉屑故立僊掌以承高露
　　五色露东方朔游吉云之地汉武帝问朔曰何名吉云曰其国俗常以云气占吉凶若吉乐之事则满室云起五色照着于草木皆成五色露露味甘帝曰吉云五色露可以得否朔乃东走至夕而还得黄青露盛之琉璃器以授帝帝遍赐羣臣得露尝者老者少疾病皆愈【洞记】
　　降未央元康元年三月诏曰鳯皇集秦山陈留甘露降未央宫其赦天下【宣纪】
　　树汁新蔡郑敬都尉高懿防前槐树有白露类甘露懿问椽属皆言是甘露敬曰明府德政未致甘露但树汁耳懿不悦称疾而去【汝南先贤传】
　　降陵明帝永平十七年梦见先帝光烈皇后梦见喜觉悲不能寐明旦上陆其日甘露降于陵树帝令百官采之帝伏御牀流涕也【东观汉记】
　　政感山阳百里嵩为济南相甘露降于郡安帝嘉其露徴祥拜大鸿胪为徐州刺史甘露再降防事前树【谢承书】芳林园露魏志曰明帝铸承露盘茎长十二丈铜龙绕其根立于芳林园甘露乃降明帝与东阿王诏曰昔先帝时甘露屡降于仁寿殿前灵芝生芳林园中自吾建承露盘已未甘露复降芳林园仁寿殿前曹植魏德论曰德洞幽飞花上蒸甘露以降蜜淳氷凝覩阳弗晞琼爵是承承露盘舘曰气之清者莫如【阙】
　　玉杯吴猛将弟子登庐山过石梁见一老坐桂树下以玉杯承甘露与猛【述异记】
　　五明囊农邓绍八月旦入华山采药见一童子执五防囊承栢叶上露皆如珠满囊问之云赤松先生取以明目言终便失所在【齐谐记】八月一日作五明囊盛取百草头露洗眼眼明【述征记】
　　佳祥晋翟铿启庾翼述甘露曰甘露降学堂柳树与干吏共尝味极甜宜表贺翼答曰甘露自古佳祥而顷天下多故何以致此且其味尚薄未知瑞应否而近得一白兔少羸小且养之并上
　　嘉露元嘉中甘露频降状如细雪二十四年七月江夏王义恭上嘉禾甘露颂云兰林甫树嘉露频流【宋符瑞志】午降元嘉二十七年四月豫章南昌戊牛午时天气晴明有彩雾映覆郡邑甘露又自云降太守刘思考以上闻两致崔鸿字彦鸾光子也领郎中以父忧解任甘露降其庐前树世宗以本官徴鸿四年复有甘露降于京兆宅之庭树【魏书】
