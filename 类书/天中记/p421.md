<!-- { "loadSidebar": true } -->
　　识时貂蝉古服也貂者取其有文而不焕外柔而易内刚而劲也蝉者取其清虚而识时变也在位者有文而不自耀有武而不示人清虚自牧识时而动【古今注】五徳昔人称蝉有五徳头上有緌则其文也含气饮露则其清也黍稷不亨则其廉也处不巢居则其俭也应候守节则其信也【陆云寒蝉赋】
　　翳叶顾恺之好谐谑人多爱狎之尤信小术以为求之必得桓尝以一柳叶绐之曰此蝉所翳叶也取以为蔽人不见已恺之喜引叶自蔽就溺焉恺之信其不见已也甚以珍之【晋书】
　　青林乐唐时京城防手夏日采蝉货之唱曰只卖青林乐妇人小儿争买以笼悬户间亦有騐其声长短为胜负者【清异録】
　　蟋蟀
　　异名蟋蜶蛬刘邵注云谓蛚蜻也孙炎曰梁国谓之蛬【尔雅】南楚谓之王孙【方言】一名吟蛩一名蛩济南呼为懒妇一名纺纬【古今注】幽州人谓之促织里语趣织鸣懒妇惊【诗义疏】蟋蟀食蝇而化成【诗义问】
　　代箫管道贲闻蟋率曰时闻此声是代箫管【髙僧传】金笼蟋蟀每至秋时宫中妃妾辈皆以小金笼捉蟋蟀闭于笼中置之枕函夜聴其声庶民之家皆效之也【开天遗事】
　　苇化朽苇之为蛬也稻之为也【捜神记】
　　蜂
　　异名蜂燕赵之间谓之蠓螉大者有蜜谓之尽蜂或呼笛师【方言】
　　蜂君蜂有君礼也【化书】蜂无王而尽死【自然伦】圣人师蜂立君臣师蜘蛛立网罟师拱防制礼师战蚁置兵【闗尹子】兼采蜜蜂以兼采为味【张璠易法序】
　　蜂舟周武王东伐纣夜济河时云明如昼八百之族皆齐而歌有大蜂状如丹鸟飞集王舟因以鸟画其族翌日而枭纣名其船曰蜂舟鲁哀公二年郑人击赵简子得其蜂旗则其类也【拾遗记】
　　垂芒蜂虿垂芒【捜神记】邾人以须句故出师公卑邾不设备而御之臧文仲曰国无小不可易也无备虽众不可恃也君其无谓邾小蠭虿有毒而况国乎【僖二十二】
　　附车豫章严丰字孟侯为郡主簿太守贾萌举兵欲诛王莽有飞蜂附萌车衡丰谏以为不祥之徴萌不从果见杀【谢承书】
　　集船陶侃以袁谦为高凉太守未至百余里浦中有蜜蜂蔽日而下谦船上明早进西南卒遇大风飞砂天地晦合不复得还浦遂殁海中【王隠晋书】
　　懐袖卒惊邹湛对武帝曰猛禽在田荷戈而出凡人能之蜂虿作于怀袖勇夫为之惊骇出于意外故也【晋书】逐贼元嘉元年建安郡山贼百余人掩破郡治抄掠百姓子女资产遂入佛图抟掠财宝先是诸供养具别封置一室贼破户忽有蜜蜂数万头从衣麓出同时噬螫羣贼身首肿痛眼皆盲合先诸所掠皆弃而走【宣记】孔升翁东都龙门有一处天宝寺北宗雅禅师于此建兰若庭多古柏枝榦拂地一年中桐始华有异蜂声如人吟咏禅师谛视之具体人也但有翅长寸余禅师异之乃网取一焉置纱笼中意嗜桐华采苑置其傍终日集于一隅微聆吁嗟之声忽有数人翔集笼外若相慰状又一日其类数百有乗车舆者其大小相称积于笼外语声甚细亦不惮人僧蜜聴之有曰孔升翁为君筮不祥颇记元有曰君已除死籍又何惧焉有曰叱叱予与青桐君奕胜获琅玕纸数十幅君出可为扎星子词当为料理语皆非人世事终日而云禅师举笼放之因视谢之次日有人长三尺黄罗衣衣虚止禅师屠蘓前曰我三清使者上伯仙致意多谢指顾失所在【酉阳】鸾蜂贞元八年吴明国贡鸾蜂蜜云其虫之声有如鸾鳯而身被五彩大者可重十余斤为巢于深岩峻岭间大者占地二三亩国人采其蜜不逾三二合如过度即有风雷之异若螫人则生疮以石上菖蒲根之即愈久食之令人长夀顔如童子髪白者应时而黒【桂阳编】怒螫皇甫湜性褊急尝为蜂螫手指因大躁怒命臧获及里中小儿辈箕敛蜂窠购以善价俄顷出窠于庭命碎于杵白绞取津液以酧所痛【唐阙史】
　　防蜂刘恂曽逰宣歙门见彼中人好食蜂儿状如蚕蛹而璧白大蜂结房于山林间其大如巨钟其中不知几百层村人采时必以草衣蔽身以毒螫复以烟火逼散蜂母然后攀援崖树防其根一扇有蜂儿五斗或一石二分之一翅足具矣即入盐酪炒之曝干以小【阙】贮之寄入京洛以为方物【岭表録异】
　　射覆丁文果善射覆宋太宗一日置一物急令射之果乃曰葩葩华华山中采花虽无官职一日两衙启之乃数蜂也【玉壶清话】
　　若壶赤蚁若象蜂若壶【楚辞】五原蔡诞云昆仑山大蜂一丈其毒杀象【抱朴】
　　蜂房夫牛蹄之涔不能生鳣鲔而蜂房不容鹄卵小形不足以苞大体也【淮记论】
　　蜘蛛
　　喜母蛸长踦【尔雅】小鼅鼄长脚者一名蛸一名长踦俗呼为喜子【防】蛸长足蜘蜘也【诗义问】一名长脚荆州河内人谓之喜母此虫来着人衣当有亲客有喜也幽州人谓之亲客亦知蜘蛛为罗网居之【陆机防】赤班者俗名络新妇【本草陶】
　　网虫网虫垂户织夕鸟傍檐飞【沈休文学省愁卧诗】
　　结网太昊师蜘蛛而结网【抱朴】
　　解网汤出见罗者汤下车命解其三面置其一面更致祀曰昔蛛蝥作网今人学结欲左者左欲右者右欲髙者高欲下者下吾取其犯命者【帝王世纪】
　　执晋公子重耳奔齐与五臣游乎大泽中见蜘蛛布网曳绳执而食之公子重耳乃抚扑之于驻驷而观之顾谓其臣咎犯曰此虫也智之薄者矣而犹役其智布其网曳其绳执而食之况乎人之有智而不能廓垂天之网布络地之罟以供方丈之御是曽不如蜘蛛之智孰可谓之人乎咎犯曰公子慎勿言也若终行之则有邦有嗣矣【符子】
　　蜘蛛隠楚国龚舍初随楚王朝宿未英宫见蜘蛛大如栗四面萦罗网有虫触之而死者退而不能得出焉舍乃叹曰吾生亦如是耳仕宦者人之网罗也岂可淹歳于是挂冠而退时人笑之谓舍为蜘蛛之隠【金楼子】如栗张文成景云二年为鸿胪寺丞帽带及緑袍并防啮有蜘蛛大如栗当寝门縁丝上经数月大赦加阶授五品【佥载】
　　如轮相裴旻山行有山蜘蛛垂丝如匹布将及旻引弓射杀之大如车轮因断其丝数尺收之部下有金疮者剪方寸贴之血立止【酉阳】
　　饭化道士许相之言以盆覆寒食饭于暗室地土入夏悉化为蜘蛛【上】
　　蛛嘲洛阳有歌妇杨苎罗聪惠有才思解嘲辨杨凝式甚怜之时有僧云辨者善讲经有口才杨尤重之长夀年五月云辨对讲歌者忽有蜘蛛于檐前垂丝而下正对杨与云辨前杨笑谓歌者曰试嘲得着奉绢二匹歌者不思应声嘲之意不离云辨辨体充肚大杨见诗絶倒大叫和尚将绢来云辨慙且笑与绢五匹诗曰吃得肚婴撑寻思绕寺行空中设罗网只待杀虫生【洛阳旧闻记】为妖江夏城南铁佛寺内有蜘蛛井世唐时有红白二蜘蛛化为妖妇以媚人故铸铁佛镇王【志】
　　蚁
　　驹十有二月驹贲驹者也螘也贲者走于池中也【大戴礼】牛亨问曰蚁名驹者何也荅曰河南人并河而见人马数千万皆如黍米逰动往来从旦至暮家人以火烧之人皆是蚊蚋马皆是大蚁故今人呼蚊蚋曰黍民名蚁曰驹也【古今注】吾见驹之步雉之晨呴也【法言】
　　蚍蜉蚍蜉大螘其子蚳【尔雅】其场谓之坻或谓之垤【方言】戴粒东海有鼇焉冠蓬莱而浮游于沧海腾跃而上则干云之峯类迈于羣岳沈没而下则隠天之丘潜峤于重川有蚳蚁闻而悦之与羣蚁相要呼海畔欲观鼇之形月余鼇潜未出羣蚁将反遇长风激浪崇涛万仞海水沸地雷震羣蚁曰此将鼇之作也数日风止雷黙海中隠起如岊羣蚁曰彼之冠山何异我之戴粒逍遥封壤之巅归伏乎窟穴之下此乃物我之适自已而然何用数百里劳形而观之乎【符子】
　　知水管仲隰朋从于桓公而伐孤竹行山中无水隰朋曰蚁冬居山之阳夏居山之隂蚁壤一寸而仞有水乃掘地遂得水【管子】
　　娱意空城寥廓所闻者悲风所见者鸟雀昔陈司空为邑宰所在幽闲独坐愁思幸赖游蚁以娱其意以今况之知不虚矣【应与曹昭伯牋】
　　牛鬭殷仲堪父病虚悸闻牀下蚁动谓是牛鬭孝武不知是殷公问仲堪有一殷病如此不仲堪流涕而起曰臣进退唯谷【世説】
　　蚁王吴富阳董昭之尝乗船过钱塘江中央见一蚁着一短芦走一头回复向一头甚遑遽畏死因以绳系芦着舡船至岸蚁得出其夜梦一乌衣人谢云仆是蚁中之王也感君见济之恩君后有急难当相告语厯十余年时所在刼盗昭之被横録为刼主系余姚昭之忽思蚁王之梦结念之际同被禁者问之昭之具以实告其人曰但取三两蚁着掌中语之昭之如其言夜果梦乌衣云可急投余杭山中天下既乱赦令不及也既寤蚁齧械已尽因得出狱过江投余杭山旋遇赦遂得无他【齐谐记】
　　蚁宫西京化度废寺有礓石径三尺余孔穴通连若栏橹楼台之状号曰蚁宫昔有于中见蚁金色其大若蜂动逾因掘地及泉得此石焉【两京记】
　　蚁城忠州垫江县吏冉端唐开成初父死有严师者善山冈为卜地云合有王气羣聚之物掘深丈余遇蚁城方数丈外重雉堞皆具子城谯橹工若雕刻城内分径街小垤相次每垤有蚁数十憧憧不絶径甚净滑楼中有二大蚁一紫色长寸余足作金色一有羽细腰稍小白翅翅有经脉疑是雌者众蚁约有数解其城隅小坏上以坚土为葢故中楼不损既掘露蚁扰扰若求救状端惧而掩之【酉阳】
　　长尺马绪谪潮得巨蚁长尺余盐渍之归夸北人【续博物志】蚍蜉王徐之夜读书有人物如粟粒数百皆具甲胄拥一赤帻紫衣者行案上呼曰蚍蜉王欲观渔于紫石潭一赤帻紫衣者凡数百齐入砚中获小鱼数千头之以书卷之执烛以观一无所见【异闻集】之舍卷而寝方寐间忽被甲士逮去其王曰蚍蜉王其官有马知螱飞其防有候两殿陵云台之梦觉明日掘得蚁穴如三石缶尽焚之【纂异记】
　　有君蝼蚁之有君也一拳之宫与众处之一块之台与众临之一粒之食与众蓄之一虫之肉与众师之一罪无疑与众戮之【化书】
　　化虾岭南暑月欲雨则朽坏中白蚁蔽空而飞入水翅脱化为虾土人遇夜于水次乗烛蚁见火光悉投水中则以竹漉取抟之每以豚脔糁之为鲊号天虾鲊又有大赤蚁作窠于木梢如数升器者取其卵并蚁以糁泊姜盐酿焉味极辛辣【倦防録】
　　蚁酱交广溪洞闻酋长多蚁卵陶令净卤以为酱酱或云其味酷似肉酱非官客亲友不可得也【岭表録异】
　　蝴蝶
　　鳯车蛱蝶一名野蛾一名风蝶江东呼为挞末色白皆青者是也其大如蝙蝠者或黒色或青斑名曰鳯子一名鳯车一名鬼车生江南柑橘园中【古今注】
　　化陵舄得鬰栖则为乌足乌足之根为蛴螬其叶为胡蝶胡蝶胥也【庄至乐】木蠧生虫羽化为蝶【捜神记】麦之为蛱蝶也羽翼焉眼目成焉心智存焉此自无知知而化为有知而气易也【上】
　　梦蝶梦者庄周梦为蝴蝶栩栩然胡蝶也自喻适志与不知周也俄然觉则蘧蘧然周也不知周之梦为胡蝶与胡蝶之梦为周与周与胡蝶则必有分矣此之谓物化【庄子】
　　大如燕刘子卿居庐山有五防双蝶来逰花上其大如燕夜间有二女子曰感君爱花间之物故来相谐君子岂有意乎子卿曰愿伸缱绻二女曰今宵让姊次夜姊曰昨夜之欢今留于汝自是每旬一至者数年庐山有庙泥塑二神女容貎如二妇人【六朝録稽神秘苑】
