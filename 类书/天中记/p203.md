<!-- { "loadSidebar": true } -->
　　七宝帐张易之为母阿臧七宝帐金金银珠玉宝贝之类罔不毕萃旷古以来未曽闻见铺象牙床织犀角簟鼲貂之褥蛩蟁之毡汾晋之龙须临河之凤翮以为席阿臧与凤阁侍郎李迥秀畏其盛嫌其老乃荒饮无度昏醉是务常频唤不觉出为恒州刺史易之败阿臧入官逈秀被坐降为衡州长史【佥载】
　　流杯池安乐公主改为悖逆庶人夺百姓庄田造定昆地四十九里直抵南山拟昆明池累石为山以象华岳引水为涧以象天津飞阁步檐斜磴道被以锦绣画以丹青饰以金银莹以珠玉又为九曲流杯池作石莲花台泉于台中流出穷天下之壮丽言之难尽悖逆之败配入司农每日士女游观车马嗔咽奉敕辄到者官人解见任凡人决一顿乃止【上】
　　油洒毬塲景龙中妃主家竞为奢侈驸马杨慎交武崇训至以油洒地筑毬塲【国史纂异】
　　竞饰车服宗将幸华清宫贵妃姊妹竞饰车服为一处车饰以金翠间以珠玉一车之费不啻数十万贯既而重甚牛不能引因复上闻请各乗马于是竞购名马以黄金为衔勒组绣为障泥共防于国忠宅将同入禁中炳焕照烛观者如堵自国忠宅至子城东南隅仆御车马填委其间虢国每入禁中常乗骢马使小黄门御紫骢之俊健黄门之端秀皆冠絶一时【明皇杂録】
　　万花谷杨贵妃得宠兄铦锜国忠诸姨五家第舎联亘治锦绣琢金玉者大抵千人变化若神仙每帝幸华清宫五家扈从每家为一队着一色衣五家队合照映如万花焕发川谷成锦绣遗钿堕舄瑟瑟珠翠狼藉于道香闻数十里【上旧唐】
　　鸟羽择米韦陟逍遥公性奢纵喜饰服马侍儿阉童列左右常数十侔于王宫主第穷治馔羞择膏腴地蓺谷麦以鸟羽择米每食视厨中所弃其直犹不减万钱宴公侯家虽水陆具陈曽不下筯常以五采牋为书记使侍婢主之其裁答授意而已【本】
　　进食天宝九年诸贵戚竞以进食相尚宗命官姚思艺为司校进食使水陆珍羞数千盘一盘费中人十家之产【续世説】
　　富窟王元宝都中巨豪也常以金银叠为屋壁上以红泥泥之于宅中置一礼贤堂以沉檀为轩槛以碔砆甃地面以锦文石为柱础又以铜线穿钱甃于后园花径中贵其泥不不滑也四方賔客所至妇归故时人呼为王家富窟【天宝遗事】
　　林畔香童元宝好賔客务于华侈器玩服用僭于王公而四方之士尽归而仰焉常于寝帐床前雕矮童二人捧七宝博山鑪自暝焚香彻晓其骄贵如此【上】
　　冠絶元载于城中开南北二甲第室宇宏丽冠絶当时又于近郊起亭榭所至之处帐帷什器皆如宿设储不改供城南膏腴别墅连疆接畛凡数十所婢仆曳罗绮亦百余人恣为不法侈僭无度【旧唐】
　　曝衣元载妻字韫秀王缙女也初缙镇北京以女嫁载嵗久而见轻怠亲戚以为乞儿皆厌薄之载遂游秦既到京屡陈时务肃宗擢拜中书及代宗两朝宰相贵盛无比太原内外亲属悉来谒贺韫秀安置于闲院忽因天晴之景以青紫丝绦四十条各长三十丈皆施罗纨绮绣之饰每条绦下排金银鑪二十枚皆焚异香香至其服乃命诸亲戚西院闲步韫秀问是何物侍婢对曰今日相公与夫人晒曝夜服王氏谓诸亲曰岂料乞索儿妇还有两事葢形麤衣也于是诸亲羞赧稍稍辞去【杜阳编】
　　三府空耗杜亚为淮南竞渡采莲龙舟锦缆绣帆之戏费金数十万于頔为襄州日防山灯一上油二千石李昌防在荆州打猎大修装饰其妻独孤氏亦出女队二千人皆着红紫绣袄子及锦鞍鞯此三府亦因而空耗【载】
　　炼炭干符中东洛有贵家子弟承籍勲防锦衣玉食常馔必以炭炊徃徃不惬其意有李使君出牧罢归感其恩旧托门于圣刚者选日广求珍异邀之至日兄弟列坐肴羞每至曽不入口主人揖之再三唯沾果食而已李莫究其由明日使圣刚徃问之曰凡以炭炊馔先烧令熟谓之炼炭不然犹有烟气李宅炭不经炼是以难食僧曰非所知及巢寇防洛昆仲与圣刚同窜不食者三日步至河桥僧以囊中数钱买脱粟餐于土杯中同食僧笑而谓之曰此非炼炭所炊不知堪与郎君吃否皆低头无词【剧谈録】
　　一烛数万淮南杨渥居丧昼夜酣饮作乐十围之烛以击毬一烛费钱数万【史】
　　锦帐贮马朱梁朱瑾有所乗名马冬以锦贮之之夏以罗帱防之【续世説】
　　饲马银槽石晋吐谷浑酋长白承福家甚富饲马用银槽【上】
　　九龙殿马希范性刚愎好以夸大为事虽去半伏而军国制度皆拟乗舆乃大兴土功建天策府中构九龙殿以沉香为八龙各长百尺抱柱相向作趣捧势而已坐其间自谓一龙也幞头脚长犬余以象龙角凌晨将坐先使人焚香于龙腹中烟气郁然而出若口吐焉近古以来诸侯王奢僣未有如此之盛也【上】
　　缯山蜀主王衍奢纵无度常例锦步障毬其中徃徃逺适而外人不知爇诸香昼夜不絶久而厌之更爇皂荚以乱其气结缯为山及宫殿楼观于其上或为风所败则更以新者易之或乐饮缯山经旬不下山前穿渠通禁中或乗船夜归令宫女秉烛炬千余居前船却立照之水面如昼或酣饮禁中鼓吹沸腾以至达旦以是为常【上】
　　造大第郭从义镇河朔于洛中造大第以香柏为栋文梓为梁花石甃池无不备具第成约费白金五千锭初或劝阻不必大奢多费不听后被召适家秉烛周览至东郡而卒家人不能居为世所讥【上】
　　地仙张筠初代康怀英为永平节度使掠其家资又于唐故宫掘地得金玉赀巨万出帝时居洛阳以酒色声妓自娱者十余年人谓之地仙【五代史】
　　肉盘南唐孙晟为右仆射家富恣豪侈凡饮宴不用几案令女伎各执一器环侍其侧号肉台盘【遗亊】杨国忠事同又冬月令妓女围之曰肉屏风【南唐遗事】
　　宝装溺器宋太祖伐蜀蜀主昶降举族至汴帝见昶溺器以七宝装饰即命撞破之曰溺器以此饰之当以何器贮食耶所为如是不亡何待【续记】
　　吝啬
　　鲁俗鲁人俗俭啬而曹邴氏尤甚以铁冶起富至巨万然自父兄子孙约俛有拾仰有取【史记】
　　借钱平陵士孙奋赀至一亿七十万富闻京师而性俭吝从子端辟梁冀掾奋送绢五疋食以干鱼尝宿客舎顾钱直甚少主曰君惜钱如此欲作士孙景卿耶【三辅黄图】不敢自用汉世有人年老无子家富性俭啬侵晨而起侵夜而息营理产业聚敛无厌而不敢自用或从之求济者不得已入内取钱十自堂而出随步辄减比至于外才余半在闭目以授乞者寻复嘱云我倾家赡君慎勿他説复相效而求老人俄死田资没入内帑【笑林】天性吴沈峻字叔山性俭张温使蜀时诣沈别沈入内良久出语温曰向择一端布欲以送卿而絶无麤者温佳其无隠又尝经太湖岸上使从者取盐水已而恨多敇令还减之寻亦自愧曰此吾天性也【笑林】
　　牙筹司徒王戎既贵且富区宅僮牧膏田水碓之属洛下无比契疏鞅掌每与夫人以象牙筹昼夜算计家资【世説】戎性至俭不能自奉养财不出外户下人谓为膏盲之疾【王隠晋书】女适裴頠贷钱数万久而未还女后归宁戎即不悦女遽还直然后乃懽从子将婚戎遗其一单衣讫而更责取【世説晋书】
　　钱癖和峤字长舆家产丰富拟于王者然性至吝以是获讥于世杜预以为峤有钱癖【晋书】
　　甘果不散王导俭节帐下甘果盈溢不散涉春烂败都督白之公令舎去曰慎不可令太郎悦知【世説】
　　被悭太元十二年外国道人有幻术既至国中有一家巨富而性悭恡语担人曰吾试为君破奴悭即至其家有好马甚珍之系在柱下忽失去寻索不知处明日见马在五升甖中终不可破便语言君作百人厨以周穷乏马得出耳主人即狼狈作之毕马还在柱下明日其公母老在堂上忽复不见举家惶怖不知所在开妆器忽见父母泽壶中不知何由得出复徃守请之其人云当更作千余人食饴百穷者乃当得出既作其父母自在牀上【灵鬼】
　　权兴富尚书令符雅为人乐施乞人填门常曰天下物何常吾今日富后日贫耳忽一日不施则意不太时人为之语曰不为权兴富宁作雅贫【南史】
　　此酒难遇王琨俭于财用设酒不过两盌辄云此酒难遇盐豉姜蒜之属并挂屏风酒浆悉置床下内外有求琨手自赋之【南史十三】
　　食无重肴曹虎为右卫将军晚节好货贿吝啬在雍州得见钱五千万伎女食酱菜无重肴每好风景辄开户拍张向之东昏凝虎旧将抢夺其财杀之【南齐书】
　　守钱奴邓差南郡临沮人临江道逢估人先不相识道边相对共食罗布殊品比差与焉差曰君逺行商估势不在豊何为顿尔珍羞美食估人曰人生在世终止为身口耳一朝死病安能得进甘味乎终不如临沮邓生平生不用为守钱奴耳差不告姓名归至家宰鵞食动筯齩骨哽其喉而死【广五行记】
　　厨珍腐弃梁朱异及诸子自潮沟列宅至青溪其中有台池玩好每暇日与賔客游焉四方馈遗财货充积性吝啬未尝有散施厨下珍羞恒腐烂每月常弃十数车虽诸子别房亦不分赡【南史】
　　帘为妓衣夏侯亶性俭率不事华侈晩年颇好音乐有妓妾十数人并无被服姿容每有客常隔帘奏之时谓为夏侯妓衣【梁书二十二】
　　服麤王筠为临海太守在郡侵刻还资有芒屩两舫家累千金性俭啬外服麤所乗牛常饲以青草及遇乱为盗所攻坠井卒家人十三口同遇害弃尸空井中【南史】
　　草率南阳有人为生奥博性殊俭吝冬至日女壻谒之乃设一铜瓯酒数脔麞肉壻恨其草率一举尽之主人愕然俛仰命益如此者再退而责其女曰某郎好酒故汝常贫及其死后诸子争财遂兄杀弟【顔氏家训】
　　中减元徽性多嫉妒又恡惜财用自家及国于是有所赏锡咸出薄少或多而中减与而复追徒有糜费恩不感物【魏书】
　　打像为誓封述字君义厚积财产一无分馈虽至亲密友贫病困笃亦絶于拯济物论甚鄙之前妻河内司马氏一息为娶陇西李士元女大输财聘及将成礼犹竞悬违述忽取所供养像对士元打像为誓士元笑曰封公何处常得应急像须誓便用一息娶范阳卢庄之女述又经府诉云送骡乃嫌脚跛评田则云咸薄铜器又嫌古废皆为恡啬所及每致纷纭【北史】
　　敝禈北齐库狄伏连性鄙恡其妻病以百钱买药每自恨之家口百余盛夏人料仓米二升不给盐菜常有饥色积年赐物藏在别库一婢専掌管籥每入库检阅必语妻子此官物不可輙用至死时惟着敝裈而积绢至二万疋簿録并归天府【北史】
　　躬提冠履沈众约孙也性恡啬内治产业财帛以亿计无所分遗其自奉养其薄每于朝防之中衣裳破裂或躬提冠履永定二年兼起部尚书监起太极殿恒服布袍芒屩以麻绳为又携干蔬菜囊麦饭防入独噉之朝士共诮其所为【陈书】
　　数米秤薪韦庄颇读书数米而炊秤薪而衅炙少一脔而觉之一子八嵗而卒妻敛以时服庄剥取以故席褁尸殡讫擎其席而归其忆念也呜咽不自胜惟悭吝尔【朝野佥载】
　　月下食奴夏侯彪夏月食饮生虫在下未曽沥口尝送客出门奴盗食脔肉彪还觉之大怒乃捉蝇与令令呕之【朝野佥载】
