<!-- { "loadSidebar": true } -->
　　金鳯宣帝以皂葢一乗赐霍光悉以金铰具至夜夜车辖上鳯凰辄亡去莫知所之至晓乃还如此非一守车人亦尝见后南郡黄君仲北山罗鸟得鳯凰入手即化成紫金毛羽冠翅宛然具足可长尺余守车人列上云今月十二日夜车辖止鳯凰俱飞去晓则俱还今则不返恐为人所得光甚异之具以列上后数日君仲诣阙上鳯凰云今月十二夜北山罗鸟所得帝闻而疑之置承露盘上俄而飞去帝使寻之直入光家止车辖上乃知信然帝取其车每防行即乗御之至帝崩鳯凰飞去莫知所在稽康诗云翩翩鳯辖逢此网罗【齐谐记】
　　威鳯宣帝元康四年南郡获威鳯【宋志】宣帝神爵元年诏曰南郡献白虎威鳯为宝晋灼云鳯之有威仪者与尚书鳯凰来仪同意【纪】威鳯以难见为神走麝以遗香不捕【闗尹子】孙盛与桓温牋云州遣从事观采风声进无威鳯来仪之美退无鹰鹯抟击之用徘徊湘川将为怪鸟【晋书】梁简文为太子时与刘孝仪令曰贤从弟遵威鳯一羽足以见其五徳【南史刘传】太宗尝追思王业艰难佐命之力乃作威鳯赋赐长孙无忌曰有一威鳯憇翮朝阳晨逰紫雾夕饮霜资长风以举翰唳天衢而髙翔【旧唐】五色五鳯三年诏曰三月辛丑鸾鳯集长乐宫东阙中树上飞下止地文章五色留十余刻吏民并观【前汉纪】羣鸟向立露三年二月鳯凰集新蔡羣鸟四面行列皆向鳯凰立以万数【宋志】
　　五彩建武十七年鳯凰至髙八九尺毛羽五彩集颖川郡羣鸟从之葢地数顷留十七日乃去【东观记】
　　将九子晋穆帝升平四年二月辛亥鳯皇将九子见郧乡之丰城十二月甲子又见丰城众鸟随从【宋志】
　　衔诏石季龙与皇后在观上有诏书五色纸着鳯口中鳯既衔诏待人放数百丈绯绳辘轳回转鳯凰飞下鳯以木作之五色漆画硃脚皆用金【邺中记】
　　鳯里文帝元嘉十四年大鸟二集秣陵民王觊园中李窠上状如孔雀头足下小毛羽鲜明文彩五色音声谐和众鸟如山鸡者随之行三十步顷东南飞去彭城王义康以闻改鸟所集永昌里谓之鳯凰里【宋志】起台于山因名鳯凰台【金陵志】鳯凰楼在鳯凰台上【宫苑记】
　　鹄引孝武帝孝建元年正月庚申鳯凰见丹徒愒贤亭双鹄为引众鸟陪从征虏将军武昌王浑以闻【宋志】翊从长夀三年十一月陈州上言苑丘县鳯凰集众鸟数万前后翊从行列齐整色别为羣后三日改元仪鳯【唐志】
　　冠如金杯宗景徳元年五月七日午时白州有三鳯自南入城众禽周绕至万歳寺前栖髙木上身如龙长九尺髙五尺其文五色冠如金杯至申时飞向北去州画图来上【贻谋録】
　　鳯集得劒金泰和四年六月磁州武安县南皷山北石圣台鳯凰见鳯从东南来众鸟周围之大者近内卜者在外以万万计地在屯区村村民惧为官司所扰谋逐去之驱牛数十头击柝从之牛未至二里即有鸷鸟振翼而起翼长丈余下击二水牯肉尽见骨水牯即死于是众始报官鳯凰髙丈余尾作鲤万状而色殷九子差小翼其傍鳯为日景所照则有二大鸟更迭盘旋庇廕之至日入则下留三日乃从西北摩空而上县中三日无鸟雀鳯去后人视其处有鲤鱼重五六十斤者食余尚有数头台傍禽鸟粪两沟皆满小禽不敢飞动饿死者不可胜计村民疑台下有异私掘之三尺余石罅中直挿金剑一取不能尽击析得其半以火煆欲分之剑见火光金蝉散飞而去【癸辛杂志】
　　鳯头徐知谔知润州好奇宝怪物所蓄不可计有蜀估持鳯首至自言得之徼外蛮夷状如雄鸡广五寸冠上正平可用为枕朱冠金喙文彩焕烂如生人咸异之【陆防南唐书】
　　扇女洞本行经云西方卫罗国王有女字曰配瑛与鳯共处于是灵鳯常以羽翼扇女面后十二年中女忽有胎王意怪之因斩鳯头埋着长林丘中后生女名曰皇妃王女思灵鳯之好驾而临之长林丘中歌曰杳杳灵鳯绵绵长归悠悠我思永与愿违万刼无期何时来飞是鳯鬰然而生抱女俱飞迳入云中
　　仁鸟梅福上成帝书云夫防鹊遭则仁鸟増逝愚者録则知士深退【本防音縁鸱也】
　　梧禽梧禽不与鸱枭同枝麟虞不与豺狼连羣【抱朴子交际篇】梧禽激响于朝阳麟云觌灵而来出龙吐藻于河湄景老摛耀于天路【诘鲍篇】
　　灵鸟箫韶未九成灵鸟未纡仪也【抱朴】灵禽嗈嗈于阿阁仪禽均仪禽于唐序同舞兽于虞庭【张率舞马赋】
　　五鳯五鳯皆五色为瑞者一为孽者四其四皆似鳯并为妖一曰鹔鹴鸠喙圆目身义戴信婴礼膺仁负智至则役之感也二曰发明乌喙大颈身仁戴智婴义膺信负礼至则丧之感也三曰焦明长喙防翼圆尾身义戴信婴仁膺智负礼至则水之感也四曰幽昌兊目小头大身细足胫若鳞叶身智戴信负礼膺仁至则旱之感也国语曰周之兴也鸑鷟鸣岐説文曰五方神鸟东方曰发明南方曰焦明西方曰鹔鹴北方曰幽昌中央曰鳯凰【乐叶图征】青鳯谓之鹖赤鳯谓之鹑黄鳯谓之鸾白鳯谓之鹔紫鳯谓之鷟【禽经】凡五方之鸟皆似鳯而非也东方发明全身总青西方鹔鹴全身总白南方焦明全身总赤北方幽昌亦曰退居全身总黒中央鸟名玉雀亦曰鳯凰全身总黄【人镜经】
　　鳯杯南恩州北山壁立千仞有瀑水飞下猿狖不能至鳯凰巢其上彼人呼为鳯凰山所食亦虫鱼遇大风雨或飘堕其雏小者犹如鹤而足差短南人截取其觜谓之鳯凰杯【尔雅翼】
　　在笯屈原赋鳯凰在笯兮鸡雉翔舞【笯鸟笼也】
　　朱鸟思赋纚朱鸟以承旗朱鸟鳯也楚辞曰鳯凰翼其承旗也
　　吊鸟李彤四部曰吊鸟山俗曰鳯死于上歳七月至九月羣帝来集其上
　　刻鳯公输之刻鳯也冠距未成翠羽未树人见其身者谓之鸠鵄见其首者名曰鴮鸅皆訾其丑而笑其拙及鳯之成翠冠云耸朱距电摇锦身霞散绮翮炎发翽然一翥翻翔云栋三日而不集然后讃其奇而称其巧【刘子】
　　鸾
　　火离火离为鸾【元命包】天枢得则鸾集【运斗枢】
　　瑞鸟鸾瑞鸟一曰鸡趣首翼赤曰丹鳯青曰羽翔白曰化冀曰隂翥黄曰土符【禽经】
　　鳯凰之佐鸾鸟者赤神之精鳯凰之佐鸡身赤色色亦被五彩鸣中五音肃肃雍雍喜则鸣舞人君进退有度亲踈有序则至一本曰心识钟律律调则至鸣舞以和之【瑞应图】
　　鳯鸟之亚鸾者鳯鸟之亚始生类鳯久则五彩变易故字从变省礼斗仪曰天下太平安宁则见其音如铃峦峦然也周之文物大备法车之上缀以大铃如鸾之声也后改为銮【禽经注】
　　女牀女牀之山有鸟焉其状如翟而五彩文名曰鸾鸟见则天下安宁【西山经】
　　自歌轩辕之国诸夭之野鸾鸟自歌鳯鸟自舞鳯凰卵民食之【海外西经】广都之野鸾鸟自歌【海内经】沃野鸾鸟自歌【大荒西经】北狄之国有桂山有五彩鸟三名一曰皇鸟一曰鸾鸟一曰鳯鸟【上】孔颖达曰燕雀有啁噍之感鸾鳯有歌舞之容【説文】
　　长离长丽前掞光耀明瓉曰长丽灵鸟也故相如赋云前长离而后矞皇旧説云鸾也张衡思赋亦曰前长丽使拂羽【汉乐志】后书思注长离鳯也潘岳赎陆机诗婉婉长离凌江而翔英英朱鸾来自南冈咸赠何劭王济诗双鸾防兰渚二离清晖皆以离为鳯
　　雌和昆仑图云鸾鸟似鳯而白缨闻乐则蹈节而舞至则国安乐其雌曰和【抱朴子】
　　氐羌献成王时氐羌献鸾【説文】
　　苍鸾西王母曰神仙药次有灵丘苍鸾【汉武内传】
　　舞庭王阜为重泉令鸾鸟集止学宫阜使掾沙叠为张雅乐击磬乌举足垂翼应声而舞止县庭留十余日乃去【东观记】
　　栖槐辛缮字公文治春秋防纬隠居华隂光武徴不至有大鸟髙五尺鸡头鷰颔虵颈鱼尾五色备举而多青栖缮槐树旬时不去农太守以闻诏问百寮咸以为鳯太史令蔡衡对曰凡象鳯者有五多赤色者鳯多青色者鸾多黄色者鹓雏多紫色者鸑鷟多白色者鹄今此鸟多青乃鸾非鳯也上善其言王公闻之咸逊位避缮不起【决疑注】
　　对镜舞宾国王结罝峻岐之山获一鸾鸟王甚爱之欲其鸣而不能致乃饰以金樊享以珍羞而鸾对之愈戚三年不鸣夫人曰闻鸟见其类而后鸣可悬镜以映之王从言鸾观影感契慨焉悲鸣哀响中宵一奋而絶【范太鸾鸟诗序】
　　鸾陂豫章洪井有鸾冈洪厓先生乗鸾所憇泊也谢庄尝逰豫章观井赋诗言鸾冈四周有水谓之鸾陂【水经注】红鸟梁武帝太清元年舍身光严重云殿时海中浮鹄山去余姚岸可千余里上有女人年三百歳有女官道士四五百人年并出百但在山学道遣使献红席帝方舍身时其使适至云此草尝有红鸟居下故其为名观其图状则鸾鸟也【南史本纪】
　　仪鸾隋炀帝大业十一年有二孔雀自西苑飞集宝城朝堂前亲卫校尉髙徳孺十余人见之奏以为鸾时孔雀已飞去无可得騐于是百官称贺诏以徳孺诚心防防肇见嘉祥擢拜朝散大夫余人皆赐束帛仍于其地造仪鸾殿【通鉴杂记云马徳儒】炀帝好闻祥瑞常有野雀集于殿上当卫校尉唱云此是鸾鸟有卫士报云村野之中大有此物校尉乃令卫士仍奏为鸾炀帝不究真虚即以为瑞仍名此殿为仪鸾嗤笑至今未弭【唐防要】
　　绣鸾轩渠国多九色鸟青口緑颈紫翼红膺绀顶丹足碧身缃背尾亦名九尾鸟亦名锦鳯其青多红少谓之绣鸾常从弱水西来或云是西王母之禽也【通典大秦后】鸾吪鳯翥鸾举百羽从之鳯靡鸾吪百鸟瘗之【禽经】天胜干臯断舌则坐歌孔雀拍尾则立舞人胜之也鸾入夜而歌鳯入朝而舞天胜之也【埤雅】
　　特栖感鸾鹥之特栖兮悲淑人之希合【思赋】驷玉虬以乗鹥兮溘埃风余上征王逸曰鹥鳯别名也广雅曰鹥鳯属也山海经曰蛇山有鸟五色飞蔽日名鹥鸟九疑山有五彩之鸟名鹥
　　鹏
　　图南北溟有鱼其名为鲲鲲之大不知其几千里也怒而飞其翼若垂天之云是鸟也海运则将徙于南溟溟者天池也齐谐者志怪者也谐之言曰鹏之徙于南溟也水击三千里抟扶摇而上者九万里去以六月息者也故九万里则风斯在下矣而后乃今培风背负青天而莫之夭阏者而后乃今将图南【庄子】
　　【阙】

<子部,类书类,天中记,卷五十八>
<子部,类书类,天中记,卷五十八>

　　大夫家皆养之鸡鸣时亦鸣【诗义防】鹤知夜半【説题辞】鹤水鸟也夜半水傍感其生气则喜而鸣不止或问曰多言有益乎对曰虾蟇日夜鸣口干而人不聴之鹤鸡时夜而鸣天下振动多言何益【墨子】
　　警露鸣鹤戒露此鸟性警至八月白露降流于草上滴滴有声因集髙鸣相警移徙所宿处虑有变害也【风土记】露禽鹤也露下则鹤鸣凡鹤之驯养于家庭者饮露则飞去【禽经注】
　　鹤千载则变苍又千载则变黒所谓鹤也【古今注】鹤羮离骚曰縁鹤饰玉后帝具飨古帝谓殷汤也言伊尹始仕縁烹鹤鸟之羮修饰玉鼎以事殷汤汤贤之遂以为相也李峤攀龙台砰蓄图于縁鹤之鼎
　　丹鹤周昭王时涂修国献青鳯丹鹤各一雌一雄以潭臯之粟饴之以溶溪之水饮之【拾遗记】
　　化鹤周穆王西征一军尽化君子为猿为鹤小人为虫为沙【抱朴子】
　　献血天子饮于孟氏爰舞白鹤二八【穆天子】至于巨搜氏巨搜之人乃献白鹤之血以敬天子【上】
