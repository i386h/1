<!-- { "loadSidebar": true } -->
　　水火之际明堂在辰巳者言在水火之际辰木也巳火也木生数三火成数七故在三里之外七里之内【合成图】布政之宫明堂古者天子布政之言在国南十里之内七里之外黄帝享百神于朝廷是也唐虞为五府夏为大庙为世室殷人为路寝为重屋周人为五府为明堂夏后氏一堂之上为五室南面三阶五室者象载于五行也五行生于四时故每室四逹一室八牕周人有圆屋九月大亨五帝于明堂心为天子明堂或以明堂独以一室耳【礼记外传】
　　通神明堂所以通神灵感天地正四时出教化崇有徳章有道也【礼含文嘉】
　　异名黄帝曰合宫有虞氏曰总章殷人曰阳馆周人曰明堂此皆所以名休其善也【尸子】
　　古制自古者明堂之制下之润湿弗能及也上之雾露弗能入也所以飨上帝礼鬼神示人知节也【淮南】
　　立朝昔者五帝三王之莅政施教乃立明堂之朝行明堂之政以调隂阳之气以和四时之节以辟疾病之菑【上】
　　五室案礼及孝经援神契并云明堂有五室天子每月聴朔布教祭五帝之神配以功徳之君大戴礼曰明堂者所以明诸侯尊卑也许慎五经异义曰布政之宫故称明堂明堂盛貌也周官匠人职称明堂有五官郑云周人明堂五室帝一室也【齐礼志】
　　法则天地孝武帝议立明堂于长安城南许令褒等议曰按五经礼乐传记曰圣人之教制作之象所以法则天地比类隂阳以之宫室本之太古以昭令徳茅屋采椽土阶素舆越席皮弁盖兴于黄帝尧舜之世是以三代修之也【三辅黄图】
　　善恶之状孔子观乎明堂覩四门墉有尧舜之容桀纣之象而各有善恶之状兴废之诫焉又有周公相成王抱之负斧扆南面以朝诸侯之图焉孔子徘徊而望之谓从者曰此周之所以盛也【家语】
　　蒿宫或以为明堂者文王庙周时德泽和洽蒿茂大以为宫柱名曰蒿宫【礼论】
　　上明堂图天子封泰山泰山东北址古时有明堂处处险不敞上欲治明堂奉髙旁未晓其制度济南人公王带上黄帝时明堂图明堂中有一殿四面无壁以茅盖通水水圜宫垣为复道上有楼从西南入名曰昆仑天子从之入以拜祀上帝焉于是上令奉高作明堂汶上如带图【汉郊祀志】
　　万象神宫拱二年毁乾元殿就其地创造明堂凡髙二百九十四尺东西南北各广三百尺凡有三层下层象四时各随方色中层法十二辰圆盖盖上盘九龙棒上层法二十四气亦圆盖亭中有巨木十围上下通贯刻木为瓦纻漆之明堂之下施铁渠以为辟雍之象号为万象神宫【唐书】
　　通天宫证圣元年正月明堂后复室大延烧明堂三年又令重造如明堂髙广如旧制上制宝鳯号为通天宫也【上】
　　辟雍
　　辟雍天子曰辟雍诸侯曰泮宫【礼王制】
　　行礼宣化天子立辟雍者何所以行礼乐宣徳化也辟者何象璧以法天相雍者何雍之以水象教化流行【白虎通】
　　象四海辟雍水四周于外象四海也【三辅决録】
　　承天地王者作圆池如璧形实水其中以圜壅之故曰辟雍言其上承天地以班教令流转王道周而复始【桓谭新论】
　　乡饮处辟雍天子乡饮之处【説苑】
　　修礼乐王朗云辟雍所以修礼乐大学所以集儒林【魏志】白虎通曰辟廱外圆内方明徳当圆行当方蔡邕明堂论曰辟廱外圆内方拟王者动作法天地水环四周譬徳广四海也不知泮水象诸侯行不当方徳不当广乎其释辟廱虽明而于泮水则碍【兰丛识遗】
　　庄子言歴代乐名黄帝尧舜禹汤武王有咸池大章韶夏濩武中曰文王有辟廱是以辟廱为天子学亦非也诗言于论皷钟于乐辟廱又云镐京辟雍无思不服亦无养才之意庄子去古未逺必有传授【鼠璞】释奠
　　祀孔顔配昔武王入殷而封先代之后盖追思其徳也孔子大圣终于陪臣未有封爵至汉元帝时孔霸以帝师号褒成侯奉孔子后魏黄初二年以议郎孔羡为宗圣侯奉孔子祀魏齐王正始二年始太常释奠以太牢祀孔子于辟雍以顔回配【晋礼志】
　　太学尚书符太常曰按洛阳图宫南自有太学国子辟雍不相预也舍辟雍以太学辟雍便为无事虚谈汉魏旧事皆言释奠祠先圣于辟雍未有言太学者又咸和中成皇帝释奠于中堂之前台中故事亦曰辟雍是为汉魏之世初自两立至释奠便在辟雍犹存今废辟雍而立二学中兴以来相违太常王彪之答魏帝齐王使有司释奠于辟雍此是魏之大事非晋书旧典大始元康释奠太学不在辟雍大始五年元康五年二行向礼皆于辟雍不在太学是则释奠于太学行向于辟雍有留已行之准也中朝有辟雍犹在太学况无辟雍唯有太学更当不在太学乎宰相从太常【晋尚书大传】
　　丁戊仲春上丁释奠于孔宣父以顔回配焉其七十二弟子及先儒并从祠仲秋之月亦如之仲春上戊释奠于齐太公以留侯张良配焉仲秋之月亦如之凡州县皆治孔宣父庙以顔回配仲春上丁州县官行释奠之礼仲秋上丁亦如之【唐典】
　　不及公旦晋范坚书问冯懐曰汉氏以来释奠先师唯享仲尼不及公旦何也冯答曰若如来谈亦当宪章尧舜文武岂唯周旦乎
　　先圣先师贞观二十一年诏以孔子为先圣更添左邱明等二十二人与顔子俱配宣父于太学并为先师永徽中制令改周公为先圣黜夫子为先师顔回左邱明从祀开元八年勅改顔生等十哲为坐像悉应从祀曽参大孝徳冠同列特为塐像坐于十哲之次二十七年制夫子追赠谥为文宣故昔縁周公南面夫子西坐自今以后夫子南面而坐内出王者衮冕之服以衣之十哲等东西列侍顔子优秩兖国公【通典】
　　舍菜凡学春官释奠于先师秋冬亦如之释奠即舍菜舍菜即祭菜然则国子入学以苹蘩告诚祀其师以示敬道也菜芹之属【礼记】
　　吕氏春秋仲春上丁命乐正入舞舍采注命乐官正率卿大夫之子入学宫习舞也舍犹置也初入学宫必礼先师置采帛于前以贽神也周礼春入学舍采舍舞秋讼学舍声以六乐之防正舞位此之谓也此云习舞释菜郑云将舞必释菜于先师以礼之夫临祭岂方习舞释奠岂独用菜乎
　　耤田
　　教养耕耤所以教诸侯之养也【祭义】
　　耤千畆帝耤千畆者使民如借故谓之耤【説文】耤者借也天子耕千畆但三推发未正岱而止借民力治之所耕之谷藏于神仓以供事天地宗庙神祗人鬼之用也天子以身先天下以建寅之日而郊郊而后耕郊用辛日而耕用亥日享先农而后耤田【礼外传】
　　亲耕天子升坛公卿耕讫啬夫下种耤田千畆亦曰帝耤亦曰亲耕亦曰王耤【汉官仪】
　　致孝天子耤田千畆孟冬啓蛰既郊之后率公卿大夫而亲耕焉所以先百姓而致孝敬【五经要义】
　　土象人立春东耕为土象人男女各二执耒鉏钱或列土牛象人土牛未毕而耕也从气应时示帅下也【论衡】
　　冠
　　贯髪冠贯也所以贯韬髪也【释名】
　　作冠上古穴居野处衣毛而冐皮后代圣人易以丝麻观晕翟之文乃染帛以效之始作五采以为服见鸟兽有冠角胡之制遂作冠冕缨緌【舆服志】
　　礼始故曰冠者礼之始也嘉事之重者也是故古者重冠重冠故行之于庙行之于庙者所以尊重事尊重事而不敢擅重事不敢擅重事所以自卑而尊先祖也【冠义】着代适子冠于阼以着代也醮于客位加有成也三加弥尊喻其志也冠而字之敬其名也【郊特牲】
　　三王冠异孟懿子曰始冠必加缁布之冠何也孔子曰示不忘古太古冠布斋则缁之其緌也吾未之闻今则冠而币之可也懿子曰三王之冠其异何也孔子曰周弁殷哻夏収一也三王共皮弁素緌委貌周道也章甫殷道也毌追夏后氏之道也【家语】
　　周公之制天子冠者武王崩成王年十有三而嗣立周公居冡宰摄政以治天下明年夏六月既葬冠成王而朝于祖以见诸侯亦有君也周公命祝雍作颂曰祝王逹而未防祝雍辞曰使王近于民远于年啬于时惠于财亲贤而任能其颂曰令月吉日王始加元服去王防志服衮职钦若昊命六合是式率尔祖考永永无极此周公之制也【上】
　　成人赵文子冠见韩献子献子曰戒之此谓成人成人在始与善始与善善进善不善蔑由至矣始与不善不善进不善善亦蔑由至矣如草木之产也各以其物人之有冠犹宫室之有墙屋也粪除而已何又加焉见张老而语之张老曰物备之志在子是先生覆露子也【晋语】假钟磬晋侯以公宴于河上问公年季武子对曰防于沙随之嵗寡君以生晋侯曰十二年矣是谓一终一星终也国君十五而生子冠而生子礼也君可以冠矣大夫盍为冠具武子对曰君冠必以祼享之礼行之以金石之乐节之以先君之祧处之今寡君在行未可具也请及兄弟之国而假备焉晋侯曰诺公还及衞冠于成公之庙假钟磬焉礼也【襄九】
　　诸侯冠邾隠公既即位将冠使大夫因孟懿子问礼于孔子子曰其礼如世子之冠懿子曰天子未冠即位长亦冠也孔子曰古者王世子虽防其即位则尊为人君人君治成人之事者何冠之有懿子曰然则诸侯之冠异天子与孔子曰君薨而世子主丧是亦冠也已人君无所殊也懿子曰今邾君之冠非礼也孔子曰诸侯之有冠礼也夏之未造有自来矣今无讥焉【家语】
　　章甫哀公问曰夫子之服其儒服与孔子对曰某少居鲁衣逢掖之衣长居宋冠章甫之冠【儒行】郊持牲云章甫殷道也盖缁布冠殷世则名章甫章明也所以表明求夫故谓之章甫耳
　　裂苞楯为冠楚汉会于鸿门项籍图危髙祖樊哙闻急乃裂苞楯以为冠排入羽营【周廷舆服杂事】
　　冠辞孝昭帝冠辞曰陛下摛显先帝之光耀以承皇天之嘉禄钦奉仲春之吉辰普尊大道之郊域秉率百福之休灵始加昭明之元服推逺冲孺之防志蕴积文武之就徳肃勤髙祖之清庙六合之内靡不蒙徳永永与天无极【博物志】
　　惠文冠汉侍中冠武弁大冠亦曰惠文冠加金珰附蝉为文貂尾为饰侍中服则左貂常侍服右貂金取坚刚百链不耗蝉取居髙食洁貂取外劲悍而内温润此本赵武灵王胡服之制秦破之得其冠以赐侍中庾杲之为蝉冕所映弥有华采【职林】
　　自莅冠马防子钜为常从小六年正月斋宫中上欲冠钜夜拜为黄门郎御章台下殿陈鼎爼自莅冠之【东观汉记】金石宿设江左诸帝将冠金石宿设百僚陪位豫于殿上铺大床御府令奉冕帻簪导衮服以授侍中常侍太尉加帻太保加冕太尉跪念祝文曰令月吉日始加元服皇帝穆穆思衮职钦若昊天六合是式率尊祖考永永无极眉寿惟祺介兹景福【晋礼志】
　　人伦之始阮孝绪字士宗年十三徧通五经十五冠而见其父彦之彦之诫曰三加弥尊人伦之始宜思自朂以庇尔躬答曰愿迹松子于瀛海追许由于穹谷庻保促生以免尘累【南史】
　　冠仪晋王堪冠礼仪云宗人申诫之曰以嵗之正以月之令兄弟具来咸加尔服弃尔防志顺尔成徳敬慎威仪惟人之则寿考惟祺永受景福冠者髙跪而冠【通典】无定时王彪之以为礼冠自卜日不必以三元也又礼夏冠用葛履冬冠用皮履明无定时也【礼论】
　　太子冠邢文伟歴太子典膳丞时孝敬罕见宫臣文伟即减膳上书曰古者太子既冠则有司过之史亏膳之宰死不书过死之宰不彻膳死之【新唐】
　　大经冠婚之义礼之大经【上】
　　婚姻
　　婚姻婚姻者何谓昏时行礼故曰婚妇人因夫而成故曰姻【白虎通】妻父曰婚壻父曰姻【上】
