<!-- { "loadSidebar": true } -->
　　按察景云三年置十道按察使开元二年曰十道按察采访处置使乾元元年改曰观察置使以丰稔为上考省刑为中考办税为下考【唐百官志】
　　亷察舜以五长绥四国若今之节制也周以十聫率诸侯若今之亷察也【白集】
　　木偶署名李勉为江西观察使部人有父病以蛊道为木偶人署勉名位瘗于其陇或以告曰为父禳灾亦可矜也舍之【旧唐】
　　货物投海李勉除广西刺史兼岭南节度观察使前后西域舶泛海至者嵗才四五勉性亷洁舶来都不检阅故末年至者四千余在官累年器用车服无増饰及代归至石门停舟悉搜家人所贮南货犀象诸物投之江中耆老以为可继前朝宋璟卢奂李朝隠之徒人吏请阙请立碑代宗许之【上】
　　刺史戎服令狐峘授吉州刺史齐映亷察江西行部过吉州故事刺史始见观察使皆戎服趋庭致礼映虽尝为宰相然骤达后进峘自恃前辈有以过映不欲以戎服谒入告其妻韦氏耻抹首趋庭谓峘曰卿自视何如人白头走小生前卿如不以此礼见映虽黜死我亦无恨峘曰诺即以客礼谒之映虽不言深以为憾映至州奏映糺前政过失鞠之无状不宜按部临人贬衢州别驾【上】
　　银瓶八尺齐映为江西观察使常以顷为辅相无大过而罢冀其复入用乃倍敛贡奉及为大金银器以希防先是银瓶高者五尺余李兼为江西观察使乃进六尺者至是因帝诞日端午映为瓶高八尺以献【上】
　　配学官享常衮建中初起为福建观察使始闽人未知学衮至为设乡校使作为文章亲加讲导与为客主钧礼观游燕飨与焉由是俗一变嵗贡士与内州等其后闽人春秋配享衮于学官云【新】
　　美誉四腾呉凑德宗初出为福建观察使政勤清美誉四腾与宰相窦参有憾参数加短毁又言凑风痹不良趋走帝召还验其疾非是繇是不直参擢凑陜虢观察使代李翼翼参党也【上】
　　吏称神人崔咸字重易陜虢观察使自旦至暮与宾僚痛饮恒醉不醒簿领堆积咸夜分省览部判决断无毫厘之差胥吏以为神人【上】
　　立祠刻石韦丹字文明为江南西道观察使丹计口受俸委余于官罢八州冗食者收其财始民不知为瓦屋草茨竹椽久燥则戛而焚丹召工教为陶聚材于场度其费为估不取赢利有吏主仓十年丹覆其粮亡三千斛丹曰吏岂自费邪籍其家尽得文记乃权吏所夺丹召诸吏曰若恃权取于仓罪也与若期一月还之皆顿首谢及期无敢违大和中裴谊观察江西上言为丹立祠堂刻石纪功不报【上】
　　清忠思民王纬字文卿大厯中与李泌俱为路嗣恭江西观察判官泌见恶于元载嗣恭希意欲杀之纬防解仅免泌执政奏于已有私恩徳宗许为泌报故进纬给事中淅西观察使缺泌拟纬帝曰是朕为君报徳者乎黄门要地独不留议事耶对曰浙西赋入尤剧纬清而忠能惠养民故请遣之制可【上】
　　爱宣州元和中郎吏数人省中纵酒话平生各有爱尚及憎怕者或言爱圗画及奕或怕妄与佞工部员外周愿独云爱宣州观察使怕大虫【传载】
　　世官宣宗因读元和实录见故江西观察使韦丹政事卓异问宰臣孰为丹后宰臣周墀奏臣近任江西观察使见丹行事余风遗爱至今在人其子宙见任河阳观察判官上曰速与好官持宪者闻之奏为侍御史【东观奏记】久之拜江西观察使政简易南方以为世官宙弟岫字伯起卢举进士陋甚岫独谓必大用携执政岫自泗州刺史擢福建观察使云【新】
　　兰亭絶唱元稹字微之为淅东观察使防稽山水竒秀稹所辟幕职皆当时文士而镜湖秦望之游月三四焉而讽咏诗什动盈卷帙副使窦巩海内诗名与稹酬唱最多至今称兰亭絶唱【旧】
　　三世观察崔郾字广畧昭愍时为陜州观察使旧有上供不足夺吏俸以益之嵗八十万郾以亷使常用之直代之居二年政绩闻于朝迁鄂岳淅西观察使至用寛政安疲人及居鄂渚则峻法严刑未尝贯一死罪江湖之间蒲是丛因造冲小舰上下千里期而月尽获羣盗凡三按亷车率由清简少事财用有余人遂宁泰子瑶歴淅西鄂岳观察使瑾为湖南观察使【上】俭于自奉李徳裕为淅西观察使先是润州承王国清兵乱之后前使窦易直倾府藏赏给军旅骄财用殚竭徳裕俭于自奉留州所得尽以赡军虽施与不丰将卒无怨二年之后赋舆复集【旧】
　　下诏褒扬江岭之间信巫祝惑鬼怪有父母兄弟厉疾者举室弃之而去李徳裕欲变其风择乡人之有识者谕之以言绳之以法数年之间弊风顿革属郡祠庙按方志前代名臣贤后则祠之四郡之内除淫祠一千一十所又罢私邑山房一千四百六十以清冦盗人乐其政优诏嘉之【上】
　　献丹扆箴敬宗荒僻日甚大臣罕得进言李德裕身居亷镇倾心王室意在切谏不欲斥言遣使献丹扆箴六首以画意宵衣讽坐朝稀晩也正服讽服御乖异也罢献讽征求玩好也纳诲讽侮弃谠言也辨邪讽信任羣小也防防讽轻出游幸也帝虽不能尽用其言命学士处厚殷勤答诏颇嘉纳其心焉【上】
　　游曲江裴休亷察宣城未离京值曲江荷花盛发同省与名士游赏自慈恩寺各屛左右随以小仆至紫云楼下见数人坐于水滨裴与朝士憩其旁中有黄衣半酣轩昻指顾笑语轻脱裴意稍不平揖而问之吾贤所任何官率尔对曰诺即不敢新授宣州广徳令反问裴曰押衙所任何职裴效之曰喏郎不敢新授宣州观察使于是狼狈而走朝士抚掌大笑不数日布于京华后于铨司访之云有广徳令请换罗江矣宣皇在藩邸闻是说与诸王每为戏谈及龙飞裴入相因书麻制回谓枢近曰喏即不敢新授中书门下平章事【剧谈录】
　　梦郑处诲族父朗为定州节度使时处诲为工部侍郎因早朝假寐于待漏院忽梦已为淅东观察使经过汴州而朗为汴帅留连饮饯仰视屋栋饰以黄土宾从皆所识明年朗果自定州镇宣武辟重掌书记重将行处诲告以所梦明年秋处诲授浙东观察使行及潼闗朗遣从事迎劳仍致家书令先疏所梦比至汴宴于清暑亭宾佐悉符梦中同仰视屋栋曰此亦黄土也四座感叹移时处诲继为美梦刻诗防事以尽思朗之悲【旧】
　　京兆尹
　　京兆尹地高曰京左传曰莫之与京十亿曰兆大众所聚故曰京兆【汉注登瀛秘录】
　　河南尹河南尹所治周地也洛阳本成周周之衰防分为东西周秦兼天下置三川洛河伊也汉更名河南武帝更云太守世祖中兴徙都洛阳改号为尹尹正也诗云赫赫师尹【应劭汉官仪】
　　平反隽不疑字曼倩为京兆尹京师吏民敬其威信每行县录囚徒还其母辄问不疑有所平反活防何人即不疑多有所平反母喜笑为饮食语言异于他时或亡所出母怒为之不食故不疑为吏严而不残后赵广汉为京兆尹言我禁奸止邪行于吏民至于朝廷事不及不疑逺甚【汉书】
　　发奸摘伏赵广汉字子都为京兆尹以和顔接士推功于掾吏发于至诚吏见者皆输写心腹广汉精于吏事尤善为钩钜以得民情其发奸擿伏如神冬狱当断先为请棺皆曰死无所恨后以魏相夫人杀婢事为萧望之劾奏下廷尉吏民守阙号泣者数万人或言臣生无葢为官愿代赵京兆死使得牧养小民广汉竟坐要斩广汉虽坐法诛为京兆尹亷明威制豪强小民得职京兆政清吏民称之不容口长老传以为自汉兴以来治京兆者莫能及百姓追思歌之至今【上】
　　发伏禁奸张敞字子高时颍川太守黄霸以治行第一入守京兆尹霸视事数月不称罢归颍川于是以敞守京兆尹自起广汉诛后比更守尹如霸等数人皆不称职市师废长安市偷盗尤多百贾苦之敞既视事求问长安父老偷盗酋长数人皆召见责问因贳其罪把其宿负令致诸偷以自赎一日捕得数百人穷治所犯或一人百余发尽行法罚由是枹鼓稀鸣市无偷盗天子嘉之其治京兆畧循赵广汉之迹方畧耳目发伏禁奸不如广汉京兆典京师长安中浩穰于三辅尤为剧久者不过三年惟广汉及敞为久任职敞为京兆朝廷每有大议引古今处便宜公卿皆服天子数从之后以杨恽厚善被劾奏寝不下敞使贼捕掾絮舜有所案验舜以敞劾奏当免不肯为敞竟事私归其家人或谏舜舜曰吾为是公尽力多矣今五日京兆耳安能复案事敞闻舜语即部吏收舜系狱验治舜致竟其死事舜当出死敞使主簿持教告舜曰五日京兆竟何如冬月已尽延命乎乃弃舜市【上】
　　拨剧整乱王尊字子赣成帝时南山羣盗傰宗等数百人为吏民害发军击之不能得王鳯荐尊为京兆尹旬月间盗贼清后以劾匡衡被劾左迁为高陵令病免吏多称惜之湖三老公乗兴等上书讼尊治京兆功效曰长安宿豪大猾为百姓豺狼更数二千石二十年莫能禽讨尊以正法案诛皆伏其辜尊拨剧整乱诛暴禁邪皆前所稀有名将所不及尊以京师废乱羣盗并兴选贤征用起家为卿贼乱既除豪猾伏辜即以佞巧废黜一尊之身三期之间乍贤乍佞岂不甚哉奏书复以尊为徐州刺史【上】
　　以选代王章字仲卿成帝时为司校尉大臣贵戚敬惮之王尊免后代者不称职章以选为京兆尹时帝舅王鳯辅政章虽为鳯所举非鳯专权不亲附鳯防日蚀章奏封事召见言鳯不可任用遂为鳯所陷罪至大逆章为京兆二嵗死不以其罪众庶寃之号为三王王骏即王阳子也【上】
　　三王王骏为司校尉奏免丞相匡衡迁少府成帝欲大用之出骏为京兆尹试以政事先是京兆有赵广汉张敞王尊王章至骏皆有能名故京师称曰前有赵张后有三王【上】
　　抟击豪强翟方进字子威为丞相司直旬嵗间免两司朝廷由是惮之上以为任公卿欲试以治民徙方进为京兆尹抟击豪强京师畏之时胡常为青州刺史闻之与方进书曰窃闻政令甚明为京兆能则恐有所不宜方进心知所谓其后少弛威严【上】
　　名重朝廷袁安字邵公为河南尹政号严明然未曽以臧罪鞠人常称曰凡学仕者高则望宰相下则希牧守锢人于圣世尹所不忍为也闻之者皆感激自励在职十年京师肃然名重朝廷【后汉】
　　二君延笃字叔坚为京兆尹其政用寛仁忧恤民黎擢用长者与参政事郡中欢爱三辅咨嗟焉先是陈留边鳯为京兆尹亦有能名郡人为之语曰前有赵张三王后有边延二君【上】
　　天下惬心杨彪字文先为京兆尹光和中黄门令王甫使门生于郡界辜官财物七千余万彪发其奸言之司司校尉杨球因此奏诛甫天下莫不惬心【上】恩威爱训李燮字徳公为京兆尹时既以货赂为官诏书复横发钱三亿以实西园尹上封事荡此横调并陈祸败辞意深切遂止不发尹履洁白之节秉执忠良吏民爱敬作歌曰我府君道教举恩如春威如虎爱如毋训如父【别传】
　　长揖争礼董卓废少帝自公卿已下莫不卑下于卓唯京兆尹葢勲长揖争礼见者皆为失色卓问王允曰欲得快司谁可者允曰唯有葢京兆可卓曰此人明智有余然不可假以雄职乃以为越骑校尉复出为颍川太守【英雄记】
　　私请不行司马芝字子华黄初中为河南尹抑彊扶弱私请不行曽内官欲以事托芝不敢发言因芝妻伯父董昭昭犹惮芝不为通芝为教与羣下曰葢君能设教不能使吏必不犯也吏能犯教而不能使君必不闻也夫设教而犯君之劣也犯教而闻吏之祸也君劣于上吏祸于下此政事所以不理也可不各勉之哉于是下吏莫不自励【魏志】
