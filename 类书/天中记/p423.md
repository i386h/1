<!-- { "loadSidebar": true } -->
　　白巾女孟州王双宋元帝元嘉初忽不欲见明常取水沃地以菰蒋覆上眠息饮食悉入中云恒有女着青裙白领中来就其寝母聴闻荐下有声厯厯发之见一青色白缨蚯蚓长二尺许云此女常以一奁香见遗气甚清芬奁乃螺殻香则菖蒲根于时咸谓双暂同阜螽矣【异苑】
　　为羮食姑隋炀帝大业中河南妇人养姑不孝姑两目盲妇以蚯蚓为羮以食之姑怪其味窃藏一脔以示儿儿还欲送妇诣县未及忽然雷雨乃失其妇少顷从空而落身衣如故易为白狗头语言不异因问其故荅云以不孝姑天神所罚【防报记】
　　众鸣成曲上都浑令宅防门外一小槐树有穴大如钱每夏霁后有蚓大如巨臂长二尺余白颈红班领蚓数百条如索縁树枝干及晓悉入穴或时众鸣往往成曲学士张乗言浑令时堂前忽有树从地涌出蚯蚓遍挂其上【酉阳】
　　蚓毒昔有病腹大夜闻蚯蚓鸣于身有人教用盐水浸之而愈崇宁末年陇州兵士暑月中在倅防前跣立防下为蚯蚓所中遂不救后数日又有人被其毒博识者教以先饮盐汤一杯次以盐汤浸足乃愈【本草】
　　啖蚓闽越江北山间蛮夷啖蚯蚓脯为羞容州人好食虀菜人以为讳或云以蚯蚓为之【广志蕃禺记】
　　土精蚯蚓土精无心之虫交不以分淫于阜螽触而感物乃无常雄【郭璞賛】阜螽如蝗虫江东人呼为蚱蜢与蚯蚓虽异类而为雌雄蚯蚓鸣则阜螽跳跃五月五日伺其偶合收而佩之令人相爱【物类相感志】
　　蝎
　　虿防负虫巨者多化为蝎蝎子多负于背旧説过满百为蝎所螫蝎前谓之螫后谓之虿蝎常为蜗牛所食以迹规之蝎不复去【酉阳】今人或为蝎螫者取蜗涎以涂之痛立此【相感志】杜伯虿蝎也
　　大琵琶安阳城南有亭宿者辄死有书生入亭宿明掘得老蝎大如琵琶毒长数尺亭遂安静【捜神记】安邑县北门县人云有一蝎如琵琶大每出并不毒人【载】
　　螫人为乐北齐南阳王绰为定州刺史后主髙纬徴至行在问在州何者最乐对曰多取蝎混蛆中观之极乐后主即夜索蝎一斗比及二三升置诸浴斛使人祼卧其中号叫宛转帝与绰临观喜噱不已谓绰曰如此乐事何不早驰驿奏闻【本】通志多取蝎混蛆中观之【通鉴作狙】主簿虫润州金坛县大厯中【杂俎云开元中】有北人为主簿以竹筒赍蝎十余枚置于防事之树后遂孳育数百枚为土气所蒸而不能螫人南人不识呼为主簿虫【载】万蝎螫黄靖国死见防中治武后狱以大瓮贮万蝎螫之【吉凶影响録】
　　蛜蝎小者名蛜【蜀本草】
　　蜈蚣
　　制蛇蝍蛆蜈蚣也【广雅】蝍且带司马彪曰带小蛇也蝍蛆喜食其帯【庄齐物】蜈蚣性能制蛇见大蛇便縁而噉其脑【本草】
　　禁蛇南人入山皆以竹管盛活蜈蚣蜈蚣知有蛇之地便动作于管中如此则草中便有蛇也蜈蚣见蛇能以气禁之蛇即死【抱朴】蛇虺见之而蟠伏蝍蛆当其前似施禁法蛇即为之开口蝍蛆入食其肠复穴其旁而出【物类相感志】
　　肉唐杜暐使岭南至康州见蜈蚣大如筝天宝四载广州因海潮浮一蜈蚣死则割其得肉一百二十斤【纪闻】
　　骨砚李勉在汴州得异骨一节可为砚南海时得于海商云是蜈蚣脊骨【续博物志】
　　作脯开宁县多蜈蚣大者其皮可以鼓取其肉曝为脯美于牛肉【南越志】晋安东南吴屿山蜈蚣千万积如山云长丈余者以作脯味似大虾【临海异物志】
　　噉牛东南海中蜈蚣长数文能噉牛里人秋冬间遇之则鸣鼔然火炬以驱逐之【异物志】
　　吸绥安县多蜈蚣大者能以气吸兔小者吸蜥蜴相去三四尺骨肉自消【酉阳】
　　如翠屏珠崖人每明睛见海中逺山罗列如翠屏而东西不定悉蜈蚣也【岭南异物志】
　　畏蜗蜈蚣畏蛞蝓不敢过所行之路触其身则蜈蚣死【本草】蜈蚣制蛇而畏蚯蚓每遇蚯蚓即不敢动蚯蚓以涎沫绕其足尽落【通志】他书不见此説疑郑误
　　互食蝍蛆食蛇蛇食蛙蛙食蝍蛆互相食也【关尹子】蜘蛛洒溺以杀蜈蚣【鹤林玉露】
　　蜣蜋
　　蜣蜋蜣蜋一名蛣蜣一名弄丸一名转丸【古今注】俗名推丸【本草】一名天社一作天桂【广雅】
　　转丸蛣蜣之知在于转丸而笑蛣蜣者乃以苏合为贵【庄齐物注】
　　无鼻蛣蜣无鼻而闻香【冲波传】蝉洁肌不羡蜣蜋秽饱【抱朴】
　　蝡白蜣蜋转丸丸成而精思之而有蝡白者存丸中俄去殻而蝉彼蜣不思彼蝡奚白【闗尹子】
　　蝗
　　异名食苗心螟食叶蟘食节贼食根蟊【尔雅】
　　梵字蝗虫腹下有梵字或自天下来者乃切利天梵天来者西域騐其字作木天坛法禳之今蝗虫首有王字固自不可晓或言鱼子变近之矣旧言虫食者部吏所致侵鱼百姓则虫食糓虫身黒头赤武吏也头黒身赤儒吏也【酉阳】
　　胡蝗司冀青雍蝗茅草皆尽石勒与蝗竞取民禾百姓谓之胡蝗【晋阳秋】
　　蜻蚨
　　鱼伯蟱鱼伯青蚨也【广雅】南方有虫名蠋如蝉而状稍大其味辛美可食每生子必依草叶大如蚕子人将子归其母亦飞来不以近逺虽潜取其母必知处杀其母涂钱子涂贯用钱则自还【捜神记】谓之青鳬束暂云青鳬可以还钱或云青蚨【郡国志】其雄雌常处不相舍人采得以法制之用涂钱以货易昼用夜归【异物志】
　　蜮
　　域一名水狐【中记】一名短狐射工射影【抱朴】溪鬼虫【本草】水弩【録里记】深山穷谷多毒虐之物气则有瘴疠人则有工虫兽则有虎鸟则有鸩蛇则有蝮虫则有射工沙虱草则有钩吻野葛其余则蛟蟒之属生焉【博物志】
　　天中记卷五十七
<子部,类书类,天中记>
　　钦定四库全书
　　天中记卷五十八
　　明　陈耀文　撰
　　鳯
　　羽虫之长羽虫三百六十而鳯为之长也【家语】
　　鹑火之精鳯凰鹑火之禽之精也徳能致之其精毕至【鹖冠子】
　　火精鳯火精也【孔汉图】雄曰鳯雌曰凰其雏为鸑鷟或曰鳯凰一名鸑鷟一名鶠毛【毛诗草虫经】鳯非梧桐不栖非竹实不食非醴泉不饮在天为朱雀【诗义防】
　　六像九包鳯有六像九包六像者一曰头像天二曰目象日三曰背像月四曰翼像风五曰足像地六曰尾像纬九包者一曰口包命二曰心合度三曰耳聴达四曰舌诎伸五曰彩色光六曰冠矩州七曰距锐钩八曰音激九曰腹戸行鸣曰归嬉止鸣曰提扶夜鸣曰善哉晨鸣曰贺世飞鸣曰郎都知我唯黄持竹实来故子欲居九夷从鳯嬉【论摘衰圣】
　　丹穴丹穴之山其上有鸟焉其状如鸡五采而文名曰鳯凰首文曰徳翼文曰义背文曰礼膺文曰仁腹文曰信是鸟也饮食自然自歌自舞见则天下安宁【南山经】夫木行为仁为青鳯头上青故曰戴仁也金行为义为白鳯缨白故曰缨义也火行为礼为赤鳯背赤故曰负礼也水行为智为黒鳯胸黒故曰向智也土行为信为黄鳯足下黄故曰蹈信也【抱朴子】
　　至徳鳯凰之翔至徳也雷霆不作风雨不兴川谷不澹草木不摇而燕雀佼之以为不能与之争于宇宙之间还至其曽【髙】逝其万仞之上翺翔于四海之外遇昆仑之防圃饮砥柱之湍濑邅回汜之渚尚佯冀州之际径蹑都广入日抑节羽翼弱水暮宿风穴当此之时鸿鹄鸧鸖莫不僤惊伏窜注喙江裔又况直燕雀之类乎【淮覧防】鳯凰上击九千里絶云霓负苍天翺翔乎杳鳯象黄帝即位宇内和平思见鳯凰之象以问天老天老曰夫鳯象鸿前而麟后虵头而鱼尾龙文而身燕颔而鸡喙骈翼而中注首戴徳项掲义背负仁心抱忠翼挟信足履正尾系武小音合钟大音合鼓延颈奋翼五彩备举光动八风气应时而食有质饮有仪往即文始来即嘉成防必择所饥不妄下其鸣也雄曰节节雌曰足足昏鸣曰保章举鸣曰上翔集鸣曰归昌此谓鳯像夫唯鳯为能究万物通天祉象百状达于道律五音成九徳去则有灾见则有福覧九州观八极备文武正王国严照四方仁圣皆伏故得鳯像之一者则鳯过之得二者鳯下之得三者则春秋下就之得四者则四时下之得五者则终身居之黄帝曰于戯盛哉于是乃备黄冕带黄绅斋于中宫鳯乃蔽日而降黄帝降自东阶西面稽首曰皇天降兹敢不承命于是鳯乃遂集东囿食帝竹实栖帝梧树终身不去【韩诗説】
　　阿阁黄帝黄服斋于中宫坐于扈洛水之上有鳯凰集不食生虫不履生草或止帝之东园或巢于阿阁或鸣于庭其雄自歌其雌自舞黄帝以问天老天老曰臣闻之国安其主好文则鳯凰居之国乱其主好武则鳯凰去之今鳯凰翔于东郊而乐之其鸣音中夷则与天相副以是观之大有严教以赐帝帝勿犯也【宋志】黄帝治天下鳯凰翔于庭【律之初生写鳯之音】二皇鳯至于庭【伏羲神农】三代鳯止于门【尧舜禹】周室鳯至于泽徳弥浇所至弥逺徳弥精所至弥近【淮南】
　　声若箫诗曰鳯凰秋秋其翼若干其声若箫有鳯有凰乐帝之心此不蔽之福也【详觧蔽篇】逸诗帝葢谓尧也【注】鳯凰跄跄匪尧之庭【杨子】
　　衔米舜父有目失在家调治邑市而居舜父夜卧梦见一鳯凰自名为鸡口衔米以食已言鸡为子孙视之是鳯凰以黄帝梦书占之此子孙当有贵者舜占犹之比年籴稻糓中有钱舜也乃三日三夜仰天自告过舜前防之目霍然开【刘向孝子】
　　司晨帝舜曰朕惟不入百兽鳯晨【中候】百兽率舞鳯凰司晨鸣【注】元帝论云鳯阙司晨之功火无内照之美【梁书】食竹实孟戯人首鸟身其先为虞氏驯百禽夏后之末民始食卵孟戯去之鳯凰随焉止于丹山去九疑万八千里此山多竹长千仞鳯凰食竹实孟戯食木实【括地图】翠虬覩化益而登云灵鳯值孟戯而反丹穴【抱朴子】麟鳯以形状为别圣人以心神为异古者太平之世鳯凰常居其国而生乳至夏后始食卵而鳯去之此则鳯有种明矣【上】
　　鳯雏成王时防涂国献鳯雏育于灵禽苑及封泰山禅社首之后文彩炳耀飞走之类不复喧鸣至成王崩冲飞而去【拾遗】洪迈光尧挽诗鼎湖龙去逺社首鳯来迟【上】琴操周公旦摄政七年制礼作乐鳯凰翔庭成王援琴而歌曰鳯凰翔兮于紫庭余何徳兮以感灵赖先王兮恩泽凑【臻】于胥乐兮民以宁琴操成王着仪鳯之歌【宋志】鸣鸟耉造徳不降则鸣鸟不闻矧曰其能有格【书君奭】鸣鸟谓鳯也【郑注】魏明帝诏管宁曰夫以姬公之圣而茍徳不降则鸣鸟弗闻【国志】
　　居积石庄子曰老子见孔子从弟子五人问曰为谁对曰子路为勇其次子贡为智曽子为孝顔回为仁子张为武老子叹曰吾闻南方有鸟其名为鳯凰之所居也积石千里河水出下鳯鸟居止天为生食其树名琼枝髙百仞以璆琳琅玕为实天又为生离珠一人三头递卧递起以伺琅玕鳯鸟之文戴圣婴仁右智左贤【逸篇】九色西王母曰仙之上药有九色鳯脑次药有山白鳯之脯【汉武内传】
