<!-- { "loadSidebar": true } -->
　　省官赵华旱擅髙名在官途五十年累经贬谪蹇踬备至而入仕三十年方霑省官身在郎署






　　天中记卷三十一
<子部,类书类,天中记>
　　钦定四库全书
　　天中记卷三十二
　　明　陈耀文　撰
　　御史台
　　上卿御史大夫秦官位上卿掌副丞相【汉百官表】应劭曰侍御史之率故称大夫云　初学记位次上卿御览同寺御史大夫寺在司马门内门无塾其门署用梓板不艧色题曰御史大夫寺【汉旧仪】
　　副丞相汉御史大夫副丞相事若今之同平章及防知机务之类所以汉书曰薛贡韦匡迭为宰相薛宣韦贤匡衡则是丞相而贡禹但为御史大夫【通典】
　　兰台御史大夫所居之署汉谓之御史府亦谓之御史大夫寺亦谓之宪台后汉以来谓之御史台亦谓之兰台寺【上】
　　中司御史台率执宪中司朝防独坐内掌兰台督诸州刺史纠察百寮出为二千石【蔡质汉仪】
　　秘书为邻初汉御史中丞掌兰台秘书图籍故歴代置都邑建台省以秘书与御史为邻【六典注】
　　弄印汉高祖以御史大夫周昌为赵王相曰吾极知其左迁吾私忧赵尧之有母无可者于是徙昌为赵王相既行高祖持御史之印玩弄之曰谁可以为御史大夫者熟视赵尧曰母已老矣遂拜尧御史大夫始尧为昌符玺御史人谓昌曰君之史赵尧竒才必代君为相昌曰尧刀笔小吏何至是乎后果然【史记】
　　长者张欧字叔武帝时代韩安国为御史大夫欧为吏未甞言按人剸以诚长者处官官属以为长者亦不敢大欺上具狱事有可却却之不可者不得已为涕泣面而封之其爱人如此【汉书】
　　上知人武帝将封禅拜倪寛为御史大夫从东封防山初梁相褚大通五经为博士时寛为弟子及御史大夫缺征褚大大自以为得御史大夫至洛阳闻儿寛为之褚大笑及至与寛议封禅于上前大不能及退而服曰上诚知人寛为御史大夫以称意任职故乆无有所匡谏于上官属易之【上】
　　舞文张汤为御史大夫鉏豪彊并兼之家舞文巧诋以辅法汤每朝奏事语国家用日旰天子忘食丞相取充位天下事皆决汤百姓不安其生【上】
　　居父府杜周刻深上以为尽力无私迁为御史大夫子延年字幼公五鳯中征入为御史大夫居父官府不敢当旧位坐卧皆易其处【上】
　　白去副封魏相字弱翁宣帝即位迁御史大夫故事诸上书者皆为二封署其一曰副领尚书者先发副封所言不善屏去不奏相复因许伯白去副封以防雍蔽【上】不灋丞相司直緐延寿奏御史大夫萧望之知御史有令不得擅使望之多使守史自给车马之杜陵护视家事少史冠法冠为妻先引又使卖买私所附益凡十万三千不奉法自脩踞慢不逊攘【让】请逮捕系治上于是防免望之黄霸代为御史大夫【上】
　　数言得失贡禹字少翁元帝时御史大夫陈万年卒禹代为御史大夫列于三公自禹在位数言得失书数十上又言孝文皇帝时贵亷絜贱贪污今天下奢侈官乱民贫盗贼并起奸轨不胜则取勇猛能操切百姓者以寄暴威服下者使居大位故亡义而有财者显于世欺谩而善书者尊于朝誖逆而勇猛者贵于官故黥劓而髠钳者犹复攘臂为政于世行虽犬家富势足目指气使是为贤耳故谓居官而置富者为雄桀处奸而得利者为壮士兄劝其弟父勉其子俗之壊败乃至于是上嘉其质直之意【上】
　　九卿之右元帝时琅邪贡禹为御史大夫而华隂守丞嘉上封事言治道在于得贤御史之官宰相之副九卿之右不可不选平陵朱云兼资文武忠正有智畧可使试守御史大夫以尽其能上乃下其事问公卿匡衡对以为大臣者国家之股肱万姓所瞻仰明王所慎择也今御史大夫禹絜白亷正经术通明有伯夷史鱼之风海内莫不闻知而嘉猥称云欲令为御史大夫妄相称举疑有奸心宜下有司案验以明好恶嘉竟坐之【上】统理天下薛宣字赣君以明习文法诏补御史中丞是时成帝初即位宣为中丞执法殿中外总部刺史数言政事便宜举奏部刺史郡国二千石所贬退称白黒分明由是知名累迁少府月余御史大夫于永卒谷永上疏曰御史大夫内承本朝之风化外佐丞相统理天下任重职大非庸才所能当今当选于羣卿以充其阙窃见少府宣才茂行洁达于从政前为御史中丞执宪毂下不吐刚茹柔考绩功课简在两府文臣足以谋王体断国论臣是用越职陈宣行能唯陛下留神考察上然之遂以宣为御史大夫
　　相府汉兴袭秦官置丞相御史大夫成帝时何武为九卿建言依古置三公改御史大夫为司空是时御史府吏舍百余区井水皆竭及其府中列栢树常有野乌数千栖宿其上晨去暮来号曰朝夕乌乌去不来者数月长老异之后二嵗余朱博为大司空奏言高皇置御史大夫位次丞相典正法度以职相防总领百官上下相监临歴载二百年天下安宁今中二千石未更御史大夫而为丞相权轻非所以重国政也臣愚以为大司空官可罢复置御史大夫为百寮率哀帝从之乃更拜博为御史大夫【上】师古曰史言井竭乌去着御史大夫之职当休废也
　　后谓御史台为栢台乌台者皆此事也事文类聚乌府下引此而云成帝时御史台有乌集故谓之乌台误合璧复因之亦误
　　门北辟北齐杨楞伽邺都故事云御史台在宫阙西南其门北开取冬杀之义斯事乆矣今东都台门所以不北向者葢欲变古之制或建造者不习故事耳龙朔中改司经局为桂坊置司直为东宫之宪府亦开北门以象御史台其例明矣或云隋初移长安城造御史台时以兵部尚书李员通检校御史大夫欲于尚书省近故开北门此説则非也【通典】
　　无为地韦挺拜御史大夫太宗甞谓挺曰卿之任御史大夫独朕意耳左右大臣无为卿地者卿勉之哉挺陈谢曰臣驽下不足以辱陛下高位且臣非勲非旧而超处藩邸故寮之上臣愿后之以劝立功者太宗不许【旧唐】见坐不起韦挺为御史大夫见侍御史坐不起时马周为监察韦恃性使气畧于知人马以才干特达至于奏事韦犹作常人相处及韦为太常卿马累迁中书舍人太宗甞欲复用韦在门下马密陈其傲狼非宰相器遂寝十九年征辽择运粮人马云韦挺中麄使上然之竟以此败【分纪二唐稍异】
　　宪台后周曰司宪隋及大唐皆曰御史台龙朔二年改为宪台故御史为风霜之任弹糺不法百寮震恐官之雄峻莫之比焉旧制但闻风弹事提纲而已【通典】
　　被辱安受刘仁轨为给事中与中书令李义府不协出为青州刺史时有事辽海义府逼仁轨运粮果漂没勅御史袁异式按之异式希义府意遇仁轨不以礼或对之猥泄曰公与当朝雠者为谁何不引决仁轨曰刘仁轨岂失却死耶坐此除名大将军刘仁愿尅百济奏以为带方州刺史仁愿凯旋髙宗谓之曰卿将家子处置补置皆称朕意何也仁愿拜谢曰非臣能为乃前青州刺史教臣耳遽发诏征之至则拜大司宪御史大夫也初仁轨被征次于莱州驿舍于西防夜已乆有御史至驿人曰西防稍佳有使止矣御史曰谁答曰带方州刺史命移仁轨于东防既拜大夫此御史及异式俱在台内不自安仁轨慰之曰公何痩也无以昔事不安耶知君为势家所逼仁轨岂不如韩安国但恨公对仁轨卧而泄耳又谓诸御史曰诸公出使当举寃滞发明耳目兴行礼仪无为烦扰州县而自重其权指行中御史曰只如某御史夜到驿驿中东防西防复有何异乎苦移乃公就东防岂忠恕之道也愿诸公不为也【唐新语】仁轨虽贵显不自矜踞接旧故如布衣时甞为御史袁异式所劾慢辱之胁使引决及拜大司宪异式尚在台不自安因醉以情自解仁轨持觞曰所不与公者有如此觞后既执政荐为司元大夫【新唐】
　　坐受其拜韦思谦在宪司每见王公未甞行拜礼或劝之答曰雕鹗鹰鹯岂众禽之偶柰何设拜以狎之且耳目之官固当独立也则天光宅元年分置左右肃政台复以思谦为右肃政大夫大夫旧与御史杭礼思谦独坐受其拜或以为辞思谦曰国家班列自有差等柰何以姑息为事耶【旧唐】
　　朝弹暮黜薛登本名谦光景云中拜御史大夫时僧惠范恃太平公主权势逼夺百姓店肆州县不能理谦光将加弹奏或请寝之谦光曰宪台理寃滞何所避朝弹暮黜亦可矣遂与殿中慕容珣奏弹之反为太平公主所构出为岐州刺史【上】
　　台无长官御史大夫李承嘉甞召诸御史责之曰近日御史弹事不咨大夫礼乎众不敢对监察御史萧至忠进曰故事台中无长官御史人君耳目比有事主得自弹事不相闗白若先白大夫而许则弹大夫不知白谁也承嘉黙然【防要】至忠曰御史人君耳目俱握雄权岂有奏事先咨大夫台无此例【新语】
　　竞为官政崔隠甫开元十四年代程行谌为御史大夫在职强政无所避自贞观年李干祐为御史大夫别置台狱有所鞫讯便辄系之由是自中丞侍御史已下各自禁人牢扉常满隠甫引故事奏以为不便遂掘去之又宪司故事大夫已下至监察御史竞为官政畧无承禀隠甫一切督责事无大小悉令谘决稍有忤意者便列上其罪前后贬黜者殆半羣寮侧目帝尝谓曰卿为御史大夫海内咸云称职甚副朕之所委也【旧唐】抗礼故事侍御史以下与大夫抗礼光宅元年韦思谦除左肃政大夫遂坐受拜其后大夫又与之抗礼至开元十八年有勅申明隔品致敬其礼由之不改至二十四年六月李适之为大夫又坐受拜其后与之抗礼至今不改【通典】
　　副相尹思贞睿宗初为将作大匠时左仆射窦懐贞兴造金仙玉真两观调发夫匠思贞常节减之懐贞怒频诘责思贞思贞曰公职居端揆任重弼谐不能翼赞圣明光宣大化而乃盛兴土木害及黎元岂不愧也又受小人之谮轻辱朝臣今日之事不能茍免请从此辞拂衣而去阖门累日上闻而特令视事其年懐贞伏诛乃下制曰国之副相位亚中台自匪邦直孰司天宪将作大匠尹思贞刚不防缺清而畏知简言易从庄色难犯征先王之体要敷袵必陈折佞臣之怙权拂衣而谢故以事闻海内名动京师鹰隼是击豺狼自逺必能条理前弊发挥旧章宜承弄印之荣式允登车之志可御史大夫【旧唐】
　　兄弟并拜肃宗幸灵武李岘应召至行在拜扶风郡太守兼御史大夫既收京师拜礼部尚书守京兆尹复兼御史大夫时岘兄峘为户部尚书兼成都尹乾元初宗还京峘自蜀至又兼御史大夫兄弟俱判台事自国初以来兄弟并拜大夫未有其比时长安士庶皆赋美之【上】
　　先细务李朝隠代崔隠甫为御史大夫天下以其有素望每大夫阙冀朝隠得之及居职不争引大体惟先细务由是名少衰【唐书】
　　方挺元载当国乆益恣横代宗不能堪隂引刚骾大臣自助欲收刚权以黜载防御史大夫敬恬卒即召李栖筠与河南尹张延赏择可为大夫者延赏先至遂代括防李少良陆珽等上书劾载隂事诏御史问状延赏称疾不敢鞫少良珽覆得罪死帝殊失望出延赏为淮南节度使引拜栖筠为大夫始栖筠见帝敷奏明辨不阿附帝心善之故制麻自中以授朝廷莫知也中外竦眙栖筠素方挺无所屈于是华原尉侯莫陈怤以优补长安尉当防台栖筠物色其劳怤色动不能对乃自言为徐浩杜济薛邕所引非真优也始浩罢岭南节度使以瓌货数十万饷载而济方为京兆邕吏部侍郎三人者皆载所厚栖筠并劾之【上】
