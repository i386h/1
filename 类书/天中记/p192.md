<!-- { "loadSidebar": true } -->
　　排调
　　嘲戏嘲相调戏相弄也【説文】
　　滑稽滑谓乱也稽同也以言辩捷之人言非若是説是若非能乱同异也楚词云将突梯滑稽如脂如韦崔浩云滑音骨稽流酒器也转注吐酒终日不已言出口成章词不胜穷若滑稽之吐酒故雄酒赋云鸱夷滑稽腹大如壶尽曰盛酒人复借沽是也又姚察云滑稽犹俳谐也滑读如字稽言计也以言谐语滑利其知计疾出故云滑稽也
　　靳之宋万归宋公靳之曰始吾爱子今子鲁囚也吾不爱子矣万病之遂弑闵公【左庄十一】御览敬作爱注戏而相愧曰靳白帖御览作戏而相狎
　　持狭欲奢齐威王八年楚大发兵加齐齐王使淳于髠之赵请救兵赍金百斤车马十驷于髠仰天大笑冠缨索絶王曰先生少之乎髠曰何敢王曰笑岂有説乎髠曰今者臣从东方来见道傍有穰田者操一豚蹄酒一盂而祝曰瓯窭满篝污邪满车五谷蕃熟穰穰满家臣见其所持者狭而所欲者奢故笑之于是威王乃赍金璧车马至赵楚闻之夜引兵去【史记】
　　人中八寸汉武帝对羣臣云相书云鼻下人中长一寸年百嵗东方朔在侧因大笑有司奏不敬方朔免冠云臣诚不敢笑陛下实笑彭祖面长耳帝问之朔曰彭祖正八百嵗果如陛下之言则彭祖人中可长八寸以此推之彭祖面长一丈余矣帝大笑【别】
　　滑稽之雄东方朔名过实者以其该达多端不名一行应谐似优不穷似智正諌似直秽徳似隠非夷齐而是栁下蹠戒其子以上容首阳为拙柱下为工饱食安步以仕易农依隠玩世诡时不逢其滑稽之雄乎【前汉】夷齐愚夫武帝见画伯夷叔齐形像问东方朔此何人曰古之愚夫帝曰天下防士何为愚夫耶对曰贤者居世与时推移不凝滞于物何不泛泛然如水中之鳬与波俱逝何自苦于首阳乎【朔】
　　邪揄光武令王霸至蓟市中募人将以击王郎市中人皆大笑举手邪揄之霸慙懅而还【东观汉记】□□手相笑也【説文】
　　三牲备身汉有牛通为陇西主簿马文渊为太守羊喜为功曹凉部云三牲备身【风俗通】
　　妲己赐周公初曹操攻屠邺城袁氏妇子多见侵畧而操子丕私纳袁熈妻甄氏孔融与操书称武王伐纣以妲己赐周公操不悟后问出何经典对曰以今度之想当然耳后操讨乌桓又嘲之曰大将军逺征萧条海外昔肃慎氏不贡楛矢丁零盗苏武羊可并案也【后汉】淫具简雍字宪和时天旱禁酒酿者有刑吏于人家索得酿具论者欲令与作酒者同罚雍与先主游观见一男女行道谓先主曰彼人欲行淫何以不缚先主曰卿何以知之雍对曰彼有其具与欲酿者同先主大笑而原欲酿者【蜀志】
　　谈啁流速张裔领留府长史比诣诸葛亮谘事送者数百车乗盈路裔还书与所亲曰近者涉道昼夜接宾不得宁息人自敬丞相长史男子张君嗣附之疲倦欲死其谈啁流速皆此类也【上】
　　蜀吴蜀张奉使呉于权前列尚书阚泽姓名以嘲泽泽不能荅薛综下行酒因劝酒曰蜀者何也有犬为独无犬为蜀横目勾身虫入其腹奉曰不当复列君吴耶综应声曰无口为天有口为吴君临万邦天子之都于是举坐大笑【吴志】费祎聘吴诸葛恪云有水者浊无水者蜀云吴下临沧海天子帝都【江表】
　　向天穿针诸葛恪对南阳韩文晃误呼其父字晃诘之曰向人子前呼其父字为是礼也恪笑而荅曰向天穿针而不见者非离于天意有所在耳孙权使太子嘲恪曰诸葛元逊食马矢一石恪荅曰臣得戏君子得戏父荅明太子未敢上曰可恪曰乞太子食鸡卵三百枚上问恪曰人令君食马矢卿令人食鸡卵何也恪荅曰所出同耳呉主大笑【啓顔録】
　　父名钟为黄门郎有机警在司马师坐燕饮时陈羣子伯武周子元夏同在坐共嘲毓师曰臯繇何如人对曰古之懿士顾谓伯元夏曰君子周而不比羣而不党【世説】
　　五伯市魁贾充尝宴朝士而庾纯后至充谓曰君行常居人前今何以在后庾曰且有小市井事不了是以来后世言纯之先尝有五伯者充之先有市魁者充纯以此相讥焉【晋书】
　　俗物败人意嵇阮山刘在竹林酣饮王戎后往步兵曰俗物已复来败人意王笑曰卿辈意亦复可败耶【世説】勿作常怪荀鸣鹤陆士龙二人未相识俱防张茂先坐张令其语以其并有大才可勿作常语陆举手曰云间陆士龙荀荅曰日下荀鸣鹤陆曰既开青云覩白雉何不张尔弓布尔矢荀荅曰本谓云龙骙骙定是山鹿野麋兽弱弩彊是以发迟张乃抚掌大笑
　　风至尘飞陆机诣王武子武子有百解羊酪指以示之曰卿东吴何以敌此陆曰有千里莼羮未下盐豉耳机在坐潘安仁至陆便起去安仁曰清风至尘飞陆应声荅曰众鸟集凤凰翔【语林】
　　无勲颁赉元帝皇子生普赐羣臣殷洪乔谢曰皇子诞育普天同庆臣无勲焉而猥颁厚赉中宗笑曰此事岂可使卿有勲邪
　　聚溷谢幼舆谓周侯曰卿类社树逺望之峨峨拂青天就而视之其根则羣狐所托下聚溷而已荅曰枝条拂青天不以为髙羣狐乱其下不以为浊聚溷之秽卿之所保何足自称
　　图作佛何次道往瓦棺寺礼拜甚勤阮思旷语之曰卿志大宇宙勇迈终古何曰卿今日何故忽见推阮曰我图数千郡尚不能得卿乃图作佛不亦大乎
　　忘食孙安国往殷中军许共论往反精苦客主无间左右进食冷而复煗者数四彼我奋掷麈尾悉脱落满餐饭中宾主遂至暮忘食殷乃语孙曰卿莫作强口马我当穿卿鼻孙曰卿不见缺鼻牛人当穿卿颊
　　遇物斯乗顾恺之见谢万因论神仙顾问云仙者之乗或羊或鹿使君当乗何物耶对曰居家者遇物斯乗卿辈即辕中客也【顾氏家】
　　鬼揶揄晋罗友家贫乞禄桓温虽以才学遇之而谓其诞肆非治民才许而不用同府人有得郡者温为坐序别友亦被命至尤迟晚温问之荅曰臣昨奉教旨出门于中路见鬼揶揄云我只见汝送人上郡何不见人送汝上郡友始怖终慙不觉成淹缓之罪温笑其滑稽而顾愧焉后以为襄阳太守【晋宫故事续晋阳秋】
　　牵船刘道贞遭乱于河侧自牵船见一老妪采梠刘调之曰女子何不调机弄杼因甚傍河采梠妪荅曰丈夫何不跨马挥鞭因甚傍河牵船又尝与一人共饮牵拌草舎中食见一妪将两小儿过并着青衣刘调之曰青羊将两羔妪荅曰两猪共一槽道真无以对【语林】
　　锥槌祖士言与钟雅相嘲钟云我汝颍之士利如锥卿燕代之士钝如槌祖曰以我钝槌打尔利锥钟曰自有神锥不可得打祖曰既有神锥亦有神槌钟遂屈【啓顔録】王母辛恭静见司马太傅问卿何处人荅曰西人太傅应声戏之曰在西颇见西王母不恭静荅曰在西不见西王母过东已见东王公太傅大愧【语林】
　　一物二称谢公始有东山之志后严命屡臻势不获已始就桓公司马于时人有饷桓公药草中有逺志公取以问谢此药又名小草何一物而有二称谢未即荅时郝隆在坐应声荅曰此甚易解处则为逺志出则为小草谢甚有愧色桓公目谢而笑曰郝防军此过乃不恶亦极有防
　　更相推前王文度范荣期俱为简文所要范年大而位小王年小而位大将行更相推在前既移久王遂在范后王因谓曰簸之之糠粃在前范曰洮之汰之沙砾在后
　　着絮挂阂王文度在西州与林法师讲韩孙诸人并在坐林公理每欲小屈孙兴公曰法师今日如着敝絮在荆棘中触地挂阂
　　禁脔孝武属王珣求女壻曰王敦桓温磊砢之流既不可复得且小如意亦好豫人家事酷非所须正如真长子敬比最佳珣举谢混后袁山松欲拟谢婚王曰卿莫近禁脔
　　刻画无盐庾元规语周伯仁诸人皆以君方乐周曰何乐谓乐毅邪庾曰不尔乐令耳周曰何乃刻画无盐以唐突西子也
　　弹棊发八势王裕之字敬桓姊夫也形状短而起坐端方桓谓之弹棊发八势所居舎亭山林涧环周备登临之美故时人谓之王东山【南史】
　　妳母何承天徐广之甥也除著作佐郎年已迈诸佐郎并名家年少颍川荀伯子嘲之常呼为嬭母何曰卿当云凤凰将九子何言嬭母耶【谈薮】晋穆帝升平四年凤凰将九雏见于丰城
　　须古物江夏王乂恭性爱古物常遍就朝求之侍中何朂已有所送而王征索不已何意不平常出行于道中见狗枷败犊鼻乃命左右取之还以箱擎送之牋云承复须古物今奉李斯狗枷相如犊鼻【谢绰宋拾遗録】
　　父讳殷淳字粹逺子孚有父风尝与侍中何朂尝共食孚羮尽朂云益殷莼羮朂司空无忌子也孚徐辍筯曰何无忌讳【南史】
　　流湎谢瀹字又洁庄子也尝与刘悛饮推让久之悛曰谢庄儿不可云不能饮瀹曰茍得其人自可流湎千日悛甚慙无言悛刘勔子也【上】
　　连璧王俭与王敬则同拜开府仪同三司时徐孝嗣于崇礼门因嘲之曰今日可谓连璧俭曰不意老子遂与韩非同【上敬别】
　　许而不与张融尝乞假还武帝问所居荅曰臣陆居无屋舟居无水上未解问其从兄绪绪曰融近东出未有居止权牵小船上岸住在其间上大笑太祖尝面许融为司徒长史敕竟不出融乗一马甚痩太祖曰卿马何痩给粟多少融曰日给一石帝曰何痩如此融曰臣许而不与明日即除司徒长史融与帝寳积俱谒太祖融与御前放气寳积起谢曰臣兄触忤宸扆上笑而不问须臾食至融排寳积不与同食上曰何不与贤弟同食融曰臣不能与泄气之口同盘上大笑【谈薮】
　　执鍮释寳海尝因讲经执鍮石香炉梁武帝曰法师虽断悭贪香炉非鍮不执海应声曰陛下位居宸极帽簮非纛不戴帝大悦众咸惊叹【髙僧】
　　戴纛梁周舍学通内外兼有口才谓沙门法云曰孔子不饮盗泉之水法师何以捉鍮石香炉荅曰檀越既能戴纛贫道何为不执鍮【谈薮】
　　不游髙座齐仆射东海徐孝嗣脩葺髙座寺多在彼宴息法云师亦治萧寺日夕各游此二寺隣接而不相往来孝嗣常谓法云曰法师尝在髙座而不游髙座寺荅曰檀越既事萧门何不至萧寺【谈薮】
　　学作贵人到溉掌吏部尚书时何敬容以今防选事有不允溉辄相执敬容谓人曰到溉尚有余臭遂学作贵人初溉祖彦之初以担粪自给故世以为讥云【南史】到洽一日问刘孝绰吾甚欲买东隣地以益宅而其主难之奈何绰曰但多辇粪于其旁以苦之洽怒竟因事害之劾勉之
　　一目角防济州长史李翥常为主人朝士咸集幽州长史陆仁恵不来翥甚衔之周彦渊曰一目之罗岂能获鸟翥眇一目陆号角防又崔儦谓彦渊曰我拙于书不能儦字使好彦渊曰正可长牵人脚斜飘麃尾【谈薮】使知寒暑徐陵字孝穆摛子也太清二年使魏魏人授馆宴宾是日甚热其主客魏收嘲陵曰今日之热当由徐常侍来陵即荅曰昔王肃至此为魏始制礼仪今我来聘使卿复知寒暑收大慙【南史】
　　殷余梁陆晏子聘魏魏遣李谐郊劳过朝歌城晏子曰殷之余人正应在此谐曰永嘉南渡尽在江外【谈薮】不林下立卢思道尝在宾客日中立内史李徳林谓之曰何不就树防思道曰热则热矣不能林下立【酉阳】共甑分炊北齐卢思道聘陈设宴聮句作诗先留者讥北人云榆生欲饱汉草长正肥驴谓北人食榆吴地无驴故有此句思道即续之曰共甑分炊饭同铛各煮鱼谓南人无义同炊异馔也吴人愧之【谈薮】
　　罗刹鬼国隋令卢思道聘陈陈主用观世音语弄思道曰是何商人赍持重寳思道即以观世音语报曰忽遇恶风漂堕罗刹鬼国陈主大慙【啓顔録】
