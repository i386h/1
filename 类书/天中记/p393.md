<!-- { "loadSidebar": true } -->
　　素馨广州城西九里曰花田弥望皆植素馨花南征録云南汉刘隠时美人死葬骨于此至今花香异于他处【广东志】刘玉女塜在肇庆府阳江县玉女名素馨死葬于此其墓上生那悉茗花因名素馨【广志陵葬】其花旧名那悉茗因生于素馨冢上故名【或云隠之女】
　　那悉茗那悉茗花末利花皆胡人自西国移植于南海南人怜其芳香竞植之陆贾南越行纪曰南越之境五谷无味百花不香此二花特芳香者縁自胡国移至不随水土而变与夫橘北为枳异矣彼之女子以防丝穿花心以为首饰【南方草木状】
　　末利末利花似蔷蘼之白者香愈于那悉茗【上】
　　豆豆花其苗如芦其叶似姜其花作穗嫩叶卷之而生花微红穗头深色叶渐舒花渐出旧説此花食之破气消痰进酒増倍泰康二年交州贡一篚上试之有验以赐近臣【上】
　　指甲指甲花其树髙五六尺枝条弱柔叶如嫩榆与那悉茗末利花皆雪白而香不相上下亦胡人自大秦国移置于南海而此花极繁细才如米粒许彼人多折置襟袖间盖资其馥芬耳一名散沫花【南方草木状】
　　金银金银花一名鸳鸯草又曰老翁须藤蔓而生黄白花对开傍水依山处处有之食蕈中毒者生啖之可解治痈疽肿毒尤妙或服或之皆可【沈存中良法所载】本草名忍冬草【墨庄谩録】
　　草
　　卉草卉也木谓之华草谓之荣不荣而实者谓之秀荣而不实者谓之英【尔雅】草盛曰菶木茂曰葆【服防通俗】凡生草而初逵谓之防防小也荄杜根也东齐曰杜或曰茇【方言】知嵗黄帝问师旷曰吾欲知嵗之苦乐善恶可知不对曰嵗欲丰甘草先生甘草荠也嵗欲俭苦草先生苦草者葶苈也嵗欲恶恶草先生恶草者水藻也嵗欲旱旱草先生旱草者蒺莉也嵗欲潦潦草先生潦草者蓬也【师旷占】
　　朱草炎帝敎民耒耜百谷滋阜朱草蔓于阶【拾遗记】徳至草木朱草生朱草赤草也可以染绛别尊卑也【白虎通】君乘木而王其政升平则福草生庙中朱草别名【礼斗威仪】朱草日生一叶至十五日生十五叶十六日一叶落终而复始【大戴明堂篇】徳光地序则朱草生【书大传】朱草草之精也世有圣人之徳则生【宋志】
　　屈轶黄帝时羣瑞毕臻有屈轶之草生于庭佞人入朝则草指之是以佞人不敢进【博物志】太平之时屈轶生于庭之末若草之状主指佞人【论衡】惟袁与薛人中屈轶【唐书】萐莆萐莆瑞草也尧时生于庖防扇暑而凉【説文】萐莆一名倚扇状如蓬大枝叶小根根如丝转而成风杀蝇尧时生于防【宋志】君和则孳于庖防【潜潭巴】一名倚萐倚扇賔闾舜时生于防【瑞应图】
　　龙刍东海岛龙驹川穆天子养八骏处岛中有草名龙刍马食之日行千里古语云一株龙刍化为龙驹【述异记】虹草山戎之北有草茎长一丈叶如车轮根大如毂花如朝虹之色齐桓时山戎献其种乃植于庭以表霸者之瑞【拾遗记】
　　茂枯邻人谓展禽曰鲁聘夫子夫子三黜无忧何也禽曰春风鼔百草敷蔚吾不知其茂秋霜降百草零落吾不知其枯【符子】
　　不生刺草鲁城北孔子茔中不生刺人草木【金楼子】不死祖洲上有不死之草人已死三日者以草覆之即活服之令人长生昔秦始皇大中多枉死者横道有鸟如乌状衔此草覆死人面当时起坐而自活也有司闻奏始皇遣使者赍草以问北郭鬼谷先生鬼谷先生云此草是东海祖洲上有不死之草生琼田中或名为养神芝其叶似菰苗丛生一株可活一人始皇乃使使者徐福发童男童女入海采之【十洲记】
　　精秀夫草之精秀者为英兽之特羣者为雄故人之文武茂异取名于此是谓聪明秀出谓之英胆力过人谓之雄聪能谋始明能见机胆能决之然后可以为英张良是也气力过人勇能行之智足断事乃可以为雄韩信是也【人物志】
　　梦草有梦草似蒲色红昼缩入地夜则出亦名懐草懐其叶则知梦之吉凶立验也帝思李夫人之容不可得朔乃献一枝帝懐之夜果梦夫人因改曰懐梦草【洞防记】却睡有五味草初生味甘花时味酸食之使人不眠名曰却睡草武帝时多末国献此草【上】桂林有睡草见之则令人睡一名醉草亦呼懒妇箴出南海也【述异记】宵明宣帝时背明国贡宵明草夜视如列烛昼则无光自消灭也有黄渠草映日如火其坚靭若金食者焚身不热有闻遐草服者耳聪香如桂茎如兰【拾遗记】
　　书带郑司农常居不其城南山中敎授黄巾乱乃避遣生徒崔琰王经诸贤于此挥涕而散所居山下草如薤叶长尺余坚靭异常土人呼为康成书带草【三齐畧记】神草魏明时中有合欢草状如蓍一株百茎昼则众条扶疎夜则合为一茎万不遗一谓之神草【拾遗记】吉利吉利草其茎如金钗股形类石斛根类芍药交广俚俗多蓄蛊毒惟此草解之极验吴黄武中江夏李俣以罪徙合浦始入境遇毒其奴吉利者偶得是草与俱服遂解吉利即遁去不知所之俣因此济人不知其数遂以吉利为名【草木状】
　　救穷武当县石堦山西北角有大松树树下生草名救穷冬夏不枯日食三寸絶谷不饥登之度世陶先生谓之西岳佐命是也【福地记】
　　醒醉兴庆池南岸有草数丛叶紫而心殷有一人醉过于草傍不觉失其酒态后有醉者摘草嗅之立然醒悟故目为醒醉草【天宝遗事】
　　芝
　　神草芝神草也芝为瑞服之神仙故曰神草【説文】芝生于土土气和故芝草生【论衡】王者慈仁则芝生采食之则延年不终与真人同【古瑞命记】
　　三秀芝一嵗三华瑞草一名菌【尔雅】采三秀兮于山间【九歌】冀一年之三秀【思赋】煌煌灵芝一年三秀【嵇叔夜诗】
　　圣王休祥山川云雨五行四时隂阳昼夜之精以生五色神芝皆为圣王休祥焉【神农芝论】饮六醴之清液兮食五芝之茂英【冯涓志赋】五芝含秀而晨敷【天台赋】青芝曰龙芝赤芝曰丹芝黄芝曰金芝白芝曰玉芝黒芝曰芝紫芝曰木芝【本草】赤者如瑚白者如截肪黒者如泽漆青者如翠羽黄者如紫金而皆光明洞彻如坚氷也晦夜去之二三百步便望见其光矣【抱朴子】
　　九茎金色元封二年甘泉宫产芝有九茎金色六叶朱实夜有光乃作芝房之歌神爵元年金芝九茎产于函徳殿铜池中铜池承霤也【汉旧仪】甘泉歌美函徳书竒大真红芝西王母云仙之上药有大真红芝草【汉武内传】紫芝建初三年零陵泉陵女子宁宅土中忽生芝草五本长者尺四五寸短者七八寸茎叶紫色葢紫芝也太守沈酆遣门下掾衍盛奉献皇帝悦怿赐钱衣食诏以芝告示天下【论衡】
　　如冠章帝元和二年芝生沛如人冠又生章武如人抱三子状建初五年芝出颍川常以六月中生一叶五嵗五重春青夏紫秋白冬黒色十月后黄气出上尺五寸【古今注】
　　似瑚魏青龙元年神芝生长平芝习阳其色紫肜上别为三干分为九枝散为三十六茎有似瑚之形缪袭賛曰煌煌紫芝吐葩荣曩披其图今握其形【艺文】锄芝蔡诞求仙三年饥冻还家欺家云吾为老君守视班龙与诸仙博戏忽输此龙为此罪见责送吾付昆仑山下芸锄芝草三四顷并皆生细石中多荒秽治之勤苦不可论法当十年乃得原防偓佺子王乔诸仙来按行吾守请之并为吾作力且自放归当更自修理求去【抱朴子】
　　孝感崔希乔以孝友称丁内忧哀毁过礼为郑县丞芝草生所居堂一宿而葩盖盈尺【唐新语】
　　三花肃宗上元二年七月甲辰延英殿御座梁上生玉芝一茎三花亲制玉灵芝诗三章章八句曰玉殿肃肃灵芝煌煌重英发秀连夜分房紫防间采白蕣呈色载啓瑞图庶符皇极放此灵质贲其王猷神惟不爱永荷天休【防要】汉甘泉宫九茎效异唐延英殿三花吐秀榻下生仁宗降诞章懿后榻下生灵芝一本四十二叶以应享国四十二年之瑞云【邵氏闻见后録】
　　兆祸政和中宗室士顿所居钝轩忽生白芝数本于梁栋上因赐名芝轩賔客咏歌以为和气次年士顿死王黼赐第有白芝生于正寝附卧榻后屏风而出又一本在防事照壁上隔六年而黼诛【宣政杂録】
　　梁生宣和间王将明赐第既而以梁生芝草为奏车驾临幸适乆雨梅润芝坠地京师无名子有为十七字诗曰相公新赐第梁上生芝草为甚脱下来胶少【古今诗话】神芝名山生神芝不死之草上芝为车马形中芝为人形下芝为六畜形【博物志】
　　芝圃仙都有芝圃悉种灵芝或如车骑或如华盖或如楼阁或如飞鸟五色【广异记】
　　芝田昆仑山九层有芝田蕙圃羣仙种耨焉【拾遗记】
　　菖蒲
　　菖叶耕获冬至五旬七日菖始生菖者草之先生者也于是始耕【吕览】
　　玉衡散玉衡星散为菖蒲逺雅颂着倡优则玉衡不明菖蒲冠环【运斗枢】
　　昌本醢人朝事之豆其实有昌本麋臡郑云昌本昌蒲根切之四寸为菹【周礼】
　　兰荪菖蒲一名尧韭一名昌阳【吴氏本草】世又谓之兰荪【衍义】益聪菖蒲益聪【援神契】菖蒲放花人得食之长年【风俗通】菖蒲圣功济天下者尧也天降精于庭为薤感百隂为菖蒲焉【典术】
　　嗜屈到嗜芰文王嗜菖蒲非正味也【韩十六】
　　飨有菖歜王使周公阅来聘飨有菖歜【左】
　　服韩众服菖蒲十三年身上生毛日视书万言皆诵之冬袒不寒【抱朴子】
　　九节汉武帝上嵩山忽见仙人长可二丈问之曰吾九嶷山人也闻中岳有石上菖蒲一寸九节食之长生故来采之忽然不见【内传】
　　忘老熙安县东北有菖蒲涧盘石上水从上过味甘冷异于常流【广州记】涧昔交州刺史陆之所开也至今重之毎旦辄倾州连汲以充日用虽有井泉不足食大元中襄阳罗友累石涧侧容百许人坐游之者以为洗心之域咸安中姚成甫尝采菊涧侧遇一丈夫谓成甫曰此涧菖蒲昔安期生所饵可以忘老于是徊翔俯仰倐然不知所终葢仙者焉【南越志】
　　生花兆祸永元中御刀黄文济家斋前种菖蒲忽生花光影照壁成五采其儿见之余人不见也少时文济被杀【南齐志】
　　见花富贵梁太祖后张氏尝于室内忽见庭前菖蒲生花光彩照灼非世中所有后惊视谓侍者曰汝见不曰不见后曰尝闻见者当富贵因遽取吞之是月产武帝见花建寺孝文帝南巡至新野临潭水而见菖蒲花乃歌曰两菖蒲新野乐遂为建两菖蒲寺以美之【后魏典畧】瑞蒲吴兴徳清有沈姓者其宅傍有潭水涯忽产蒲叶长几寻仞俗以为异遇重午争来斩其叶以辟瘟腊其根以入药遂表蒲以为瑞因名潭为瑞蒲潭【西吴记】
　　苔
　　緑钱苔藓空室无人行则生或紫或青一名贠藓一名緑钱一名緑藓一名緑苔【古今注】苔钱亦谓之泽葵又名连钱草亦呼为员藓南人呼为垢草【述异记】
　　垣衣一名昔邪一名乌韭一名垣嬴一名天韭一名鼠韭在屋曰屋游瓦苔在石上谓之乌韭在地上谓之地衣在井中谓之井中苔在墙垣则谓之垣衣土马騣泽中石上谓之陟厘浮水中者名苔【本草】藫石衣也【尔雅】苔水衣也【説文】石发石衣也【广雅】石发水衣也青緑色皆生于石也【风土记】海藻一名海苔或曰海罗【南越志】
