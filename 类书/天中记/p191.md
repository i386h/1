<!-- { "loadSidebar": true } -->
　　耳语崔咸字重易独行守正时望甚重裴度自兴元入觐李逢吉不欲度复入中书京兆尹刘栖楚逢吉党也栖楚等十余人驾言排度而朝士持两端者日拥度门一日度留客命酒栖楚矫求度之欢曲躬附裴耳而语咸疾其矫举爵罚度曰丞相不当许所由官嗫耳而语度笑而饮之栖楚不自安趋出坐客皆壮之【旧唐】
　　饿死不为长安中争为碑若市贾大官薨其门如市至有喧竞不由丧家裴均之子乞铭于韦贯之缣帛万匹却之曰宁饿死不茍为之【国史补】
　　不犯韩愈与人交荣悴不易而观诸权门豪士如仆隷焉瞪然不顾穆宗以愈为京兆尹六军不敢犯法私相谓曰是尚欲烧佛骨何可犯之【续世説】
　　闻语矍然李师中字承之为童子时论其父纬之功于朝久不报自诣漏舎以状白韩魏公公曰君果读书自当取科名不用纷纷论赏也承之云先人功罪未辩深恐先犬马沟壑无以见于地下故忍痛自言若欲求官消释字第二人及第固不难魏公王尭臣榜第二人登科承之故云公闻其语矍然或云魏公徳量服一世独于承之终身不能平承之既登第官浸显益有直声后王安石相神宗以三不足畏为述承之深诋之至吕献可中丞死承之以诗哭之有奸进贤须退忠臣死国忧吾生竟何益愿卜九泉游之句安石之党吕恵卿益怨之终其身不至大用【邵氏闻见録】
　　逺佞王安石初防大政一日因阅晏元献小词安石曰为宰相何讵作词王安国曰彼亦偶然自喜而为尔顾其事业亦不止此时吕恵卿为馆职亦在坐遽曰为政必先放郑声况自为之乎平甫正色曰放郑声不若逺佞人吕大惭【东轩杂録】
　　不受谒神宗尝对章惇称张安道之美问惇识否惇退以告吕恵卿恵卿明日与安道同行入朝告以上语且曰行当大用矣安道缩鼻不对其夕安道适与客坐惇呵引到门谒入安道使谢曰素不相识不敢受谒惇慙怍而退
　　雅量
　　絶缨楚庄王赐羣臣酒日暮酒酣灯烛灭有引美人之衣者美人援絶其冠缨告王趣火来上视缨絶者王曰赐人酒使醉失礼奈何欲显妇人之节而辱士乎乃命羣臣百余人皆絶去其冠缨而上火尽懽而罢居三年晋与楚战有一臣常在前五合五奋首却敌卒得胜之庄王怪问之对曰臣乃夜絶缨者也【説苑】
　　隠过张安世字子孺为光禄勲郎有醉小便殿上主事白行法安世曰何以知其不反水浆邪如何以小过成罪郎淫官婢婢兄白言安世曰奴以恚怒诬污衣冠告曰适奴其隠人过失皆此类也【前汉】
　　污车茵丙吉字少卿宣帝时为丞相于官属掾吏务掩过善吉驭吏嗜酒数逋荡尝从吉出醉呕丞相车上西曹主吏白欲斥之吉曰以醉饱之失去士使此人将复何所容西曹地忍之此不过污丞相车茵耳遂不去也【上】
　　优容何武字君公九江太守戴圣礼经号小戴者也行治多不法前刺史以其大儒优容之及武为刺史行部録囚徒有所举以属郡圣曰后进生何知乃欲乱人治皆无所决武使从事防得其罪圣惧自免后为博士毁武于朝廷武闻之终不其恶而圣子宾客为羣盗得系庐江圣自以子必死武平心决之卒得不死自是后圣慙服【上】
　　差彊人意吴汉字子显性彊方每从征伐诸将见战陈不利或多惶惧失其常度汉意气自若唯整厉器械激士吏帝时遣人观大司马何为还言方脩战攻之具乃叹曰吴公差彊人意隠若一敌国矣【后汉】
　　认马卓茂为丞相史时尝出行有人认其马茂问失马几日对曰月余日矣茂曰然此马畜已数年遂解马与之曰即非所失幸至丞相府还我乃步挽车去后马主自得马慙媿诣茂叩头谢之【东观记】
　　长者刘寛尝行有人失牛者乃就寛车中认之寛无所言下驾步归有顷认者得牛而送还乃谢曰慙负长者寛曰物有相类事容悮脱幸劳见归何为致谢【后汉】掷杯郭林宗常不睡夜间命作粥魏徳公为之进焉林宗一歠以杯掷地怒而呵之曰为粥不加味如何可食如此之进一呵徳公无变色【别】
　　隠几孔融领青州刺史为袁谭所攻自春至夏战士所余裁数百人流矢集戈矛内接融隠几读书谈笑自若【后汉】
　　锄园司马徽有人伦鉴识时人有以人物问徽者初不辨其髙下每辄言佳其妇諌曰人质所疑君宜辨论而一皆言佳岂人所以咨君之意乎徽曰如君所言亦复佳刘表子琮往徽遣问在不防徽自锄园琮左右问司马君在邪徽曰我是也琮左右见其丑陋骂曰死佣将军诸郎欲求见司马君汝何等田奴而自称是邪徽归家头着帻出见琮左右见徽故是向老翁恐向琮道之琮起叩头辞谢徽乃谓曰卿真不可然吾甚羞之此自锄园唯卿知之耳【别】
　　可人费祎字文伟魏军次于兴势假祎节率众往御之光禄大夫来敏至祎语别求共围棊于时羽檄交驰人马擐甲严驾已讫祎与敏留意对戏色无厌倦敏曰向聊观试君耳君信可人必能办贼者也祎至敌遂退【蜀志】豁情豫章太守顾劭是雍之子劭在郡卒雍盛集僚属自围棊外啓信至而无儿书虽神气不变而心了其故以爪掐掌血流沾褥宾客既散方叹曰已无延陵之髙岂可有丧明之责于是豁情散哀顔色自若【説苑】
　　眼光出牛背王夷甫尝属族人事经时未行遇于一处饮燕因语之曰近属尊事那得不行族人大怒便举樏掷其面夷甫都无言盥洗毕牵王丞相臂与共载去在车中照镜语丞相曰汝看我眼光乃出牛背上【世説】白眼遂作王夷甫与裴景声志好不同景声恶欲取之卒不能回乃故诣王肆言极骂要王荅已欲以分谤王不为动色徐曰白眼儿遂作【上】
　　如意帖文殷荆州有所识作赋是束晳慢戏之流殷甚以为有才语王恭适见新文甚可观便于手巾函中出之王读殷笑之不自胜王看竟既不笑亦不言好恶但以如意帖之而已殷怅然自失【上】
　　麤食致饱宗慤字元干少任气好武不为乡曲所称孝建中累迁豫州刺史监五州军事先是乡人庾业家甚富豪方丈之膳以待宾客而慤至设以菜葅粟饭谓客曰宗军人串噉麤食慤致饱而去至是业为慤长史带梁郡慤待之甚厚不以前事为嫌【宋书】
　　不竞刘訏字彦度家甚贫苦并日而食隆冬之月或无氊絮訏处之晏然人不觉其饥寒也自少至长无喜愠之色每于可竞之地辄以不竞胜之或有加陵之者莫不退而愧服【南史】
　　象逸不动梁武帝开讲于同泰寺防者数万人南越所献驯象忽在逸众皆骇散唯臧盾裴之礼嶷然不动帝甚嘉焉【续世説】
　　杀鹄不罪梁安成王秀性仁恕喜愠不形于色左右尝以石掷杀所养鹄斋师请治其罪秀曰吾岂以鸟伤人在京师日临公事厨人进食误而覆之去而登车竟朝不饭亦不之诮也【梁书】
　　把诏温子升字鹏举庄帝杀尔朱荣也子升预谋当时赦诏子升词也荣入内遇子升把诏书问是何文字子升顔色不变曰勅荣不视之【北史】
　　击坠长笑崔康带毋极令时甄琛为长史曽因公事言竞之间以拳击琛坠牀琛以本县长笑而不论【魏书】让田元文遥字徳逺初自洛迁邺惟有地十余顷家贫所资衣食魏之将季宗姓被悔有人冒相侵夺文遥即以与之及贵此人尚在乃将家逃窜文遥大惊追加抚慰还以与之彼人愧而不受彼此俱让遂为闲田【北齐书】痴人崔暹字季伦好荐人士言邢邵宜亲重言论之际邵遂毁暹文襄不悦谓暹曰卿説子才长子才専言卿短此痴人也暹曰子才言暹短暹説子才长皆是实事不为痴也【北史】
　　简澹韦夐字敬逺志尚夷简澹于荣利所居之宅枕带林泉夐对翫琴书萧然自逸时人号为居士焉至有慕其闲素者或载酒从之夐亦为之尽欢接对忘倦子瓘行随州刺史因疾物故孝寛子总复于并州战殁一日之中凶问俱至家人相对悲痛而夐神色自若谓之曰死生命也去来常事亦何足悲援琴抚之如旧【周书】射牛不问牛弟弼好酒而酗尝因醉射杀驾车牛来还宅其妻迎谓之曰叔射杀牛矣闻之无所怪问直荅云作脯坐定其妻又云叔忽射杀牛大是异事曰已知之矣顔色自若读书不辍【隋书】
　　僮误不言唐临俭薄寡欲不治第宅服用简素寛于待物尝欲吊丧令家僮自归家取白衫家僮误将余衣惧未敢进临察知之使召谓曰今日气逆不宜哀注向取白衫且止之也又尝令人煑药失制潜知其故谓曰隂闇不宜服药宜即弃之竟不言其过其寛恕如此【旧唐】遗犀碎盘裴行俭尝令医人防药请犀角麝香送者误遗失已而惶惧潜窜又有勅赐马及新鞍令史辄驰骤马倒鞍破令史亦逃行俭委所亲招到谓曰尔曹岂相轻耶皆错误耳待之如故初平都友遮匐大获环寳蕃酋将士愿观之行俭因宴设遍出歴示有玛瑙盘广二尺余文彩殊絶军吏王休烈捧盘歴阶趣进误摄衣足跌便倒盘亦随碎休烈惊惶叩头流血行俭笑而谓曰尔非故也何至于是更不形顔色【旧唐】韩琦吏碎玉盏【事同】宠辱不惊卢承庆总章初考内外官有一官督运遭风失米卢考之曰监运失粮考中下其人容止自若无一言而退卢重其雅量改注曰非力所及考中中既无喜容亦无愧词又改曰宠辱不惊考中上【国史异纂】
　　莫窥其际娄师徳朴忠沈厚心无适莫狄仁杰入相也师徳宻荐之及为同列颇轻师徳频挤之外使师徳知之而不憾则天觉之问仁杰曰师徳贤乎对曰为将谨守贤则臣不知又问师徳知人乎对曰臣尝同官未闻其知人则天曰朕之用卿师徳所荐也亦可谓知人矣因命左右取筐箧得十许通荐表以赐仁杰仁杰大慙退而叹曰娄公盛徳我为其所容莫窥其际也吾不逮逺矣【新语语林新书】王旦荐寇准事同
　　墨污娄师徳在夏官注选选者就案阅簿师徳曰容我择之可乎选者不去乃洒笔曰墨污尔【新书】
　　断杀子宋则家奴执弩断误杀其子则不之罪【独异】为父禳灾李勉字卿为江西观察使部人有父病以蛊道为木偶人署勉名位瘗于其垅或以告勉勉曰为父禳灾亦可矜也舍之【旧唐】
　　酒沐不动武元衡之西川大宴从事杨嗣复狂酒逼元衡大觥不饮遂以酒沐之元衡拱手不动沐讫徐起更衣终不令散宴【干子】
　　以米易酒阳城尝絶粮遣奴籴米奴以米易酒醉卧于路城怪其故与弟迎之奴未醒乃负以归及觉奴痛咎谢城曰寒而饮何责焉【唐书】房文烈性温柔未尝嗔怒为吏部郎中时霖絶粮遣婢籴米因以逃窜三四日方还文烈徐谓曰举家无食汝何处来竟无捶挞【北史】僮折马足归登寛博容物尝使僮饲马蹄防僮怒击折马足登知而不责晩年颇好服食有馈金石之药者且云先尝之矣登服之不疑药发毒几死方讯云未之尝他人为之怒登视之无愠常慕陆象先之为人论者亦以为近之【旧唐】
　　羽化栁公权字诚信志躭书学不能治生为勲戚家碑板问遗嵗时钜万多为主蔵竖海鸥龙安所窃别贮酒器杯盂一笥缄縢如故其器皆亡讯海鸥乃曰不测其亡公权哂曰银杯羽化耳不复更言所寳唯笔砚图画自扃鐍之【上】
　　盗饮具王潜夜宴盗入其家尽取饮具逮明方知笑曰亦好饮耶竟不问【九国志】
　　血纸堕食吴越王钱俶在国日尝大防宾客食鱼羮而庖人因刃伤手以纸濡血纸堕食器中俶得之蔵之袖间顾左右曰无令掌膳者知【家王故事】
　　屋崩不问王崇文任兼将相而平居被服儒雅风度夷旷在武昌方阅骑士于鞠场旁古屋数十间忽崩声震数里闻者莫知所为崇文指麾号令讫事不失常度竟亦不问【唐书纪】
