<!-- { "loadSidebar": true } -->
　　让木黄金山有柟树一年东边荣西邉枯后年西边荣东边枯年年如此张华曰交让者此是也【浔阳记】雉山有木名交让众木敷荣后方萌芽亦更嵗更荣枯也【武陵郡记】楠木植之成行列枝叶若相回避然谓之让木【选注】骰柏骰柏楠出西番及马湖纹理纵横不直其中有山水人物等花者价高亦难得又谓之骰子香楠【格古要论】
　　杉
　　柀煔煔似松生江南可以为船及棺材作柱埋之不腐【尔雅】孤树太液池中有小池名孤树池池中有一洲洲上有檆树一株十余围望之如车葢故取名之【西京杂记】
　　休徴合浦东二百里有一杉树叶落含风入洛阳城内汉时善相者云此休徴当出王者故遣千人伐树役夫多死三百人坐断株上食过足相容【交州记】
　　覆谷西山有汉太陈蕃墓遥望两杉树耸柯出岭垂阴覆谷【南康记】
　　柏补侍御史秦武奏平陵前道东杉树一株僵死以柏栽补之请収陵令推劾【晋咸康起居注】
　　枫
　　欇欇尔雅云枫欇欇孙炎云生江南有寄生枝高三四尺生毛一名枫子天旱以泥泥之即又注枫赋云枫木叶厚无风自动天则止【相感志】尔雅谓枫为欇欇言天风则鸣聂聂也説文解字云枫木厚叶弱枝善摇汉宫殿中多植之至霜后叶丹可爱故骚人多称之【图经】景福殿赋云若充庭槐枫被宸説文曰宸屋宇也【选】械化黄帝杀蚩尤于黎山之丘掷其械于大荒之中宋山之上其械化为枫木之林【王瓘广轩辕本纪】
　　灵枫南中有枫子鬼枫木之老者人形亦呼为灵枫焉【述异记】五岭之间多枫木嵗久则生瘤瘿一夕遇暴雷骤其树赘暗长三五尺谓之枫人越巫取之作术有通神之验取之不以法则能化去【南方草木状】
　　枫天江东江西山中多有枫木人于枫树下生似人形长三四尺夜雷即长与树齐见人即缩依旧曾有人失笠于明日看笠子挂在树头上旱时欲以竹束其头禊之即人取以为式盘极神验枫天枣地是也【佥载】枫天枣地置之槽则马骇置之辄则车覆【兵法】枫子留为式桐孙待作琴【庾信诗】
　　枫香枫脂一名白胶香【雅翼】枫脂入地千嵗为琥珀【金楼子】化人老枫化为羽人【化书】
　　椿
　　二种椿木樗木形干相类但椿木实而叶香可噉樗木疎而气臭膳夫亦能熬去其气北人呼樗为山椿江东人呼为鬼目叶脱处有痕如樗蒱子又如眼目故得此名【图经】
　　立涂惠子谓庄子曰吾有大树人谓之樗其大本拥肿而不中绳墨其小枝卷曲而不中规矩立之涂匠者不顾今子之言大而无用众所同去也庄子曰何不树之于无何有之乡广莫之野彷徨乎无为其侧逍遥乎寝卧其下【庄逍遥】
　　婆娑罗洛阳北山谓之邙山其上无大树大叶都城之北岭上有古樗树不知其来早晚婆娑周四五畆以来在伊阙正南相当越公等将建都城之日据此树以为南北定准嫌樗木名恶号曰婆娑罗树矣【河洛记】大椿楚之南有冥灵者以五百嵗为春五百嵗为秋上石有大椿者以八千嵗为春八千嵗为秋【庄子】
　　注椿一名橓橓木槿也夫明曰大椿矣而乃以为木槿岂专以无穷无极槩之耶
　　栎
　　柞栎栎其实梂栎橡实也梂盛实之房也【尔雅】秦风山有苞栎陆玑云秦谓柞栎为栎唐风云集于苞栩陆云今柞栎也徐州人谓栎为杼或谓为栩其子为皂或言皂斗其殻为汁可以染皂今京洛及河内言杼斗谓栎为杼五方通语也然则柞栎也杼也栩也皆橡栎之通名也【本草】吴越之间名柞为栎【风土记】杼实曰橡【古今注】
　　不出火十二月其树栎之可以为车毂木不出火惟栎为然亦应隂气也【淮南】
　　散木匠石之齐至乎曲辕见栎社树其大蔽牛絜之百围其髙临山十仞而后有枝其可以为舟者旁十数观者如市匠伯不顾遂行不辍弟子厌观之走及匠石曰自吾执斧斤以随夫子未尝见材如此其美也先生不肯视行不辍何邪曰散木也以为舟则沈以为棺椁则速腐以为器则速毁以为门户则液满以为柱则蠧是不材之木也无所可用故能若是之寿匠石归栎社则梦曰若将比予于文木耶使予也而有用且得有此大也耶【庄人间世】合壁樗下引文木误
　　楝
　　楚楚荆也牡荆蔓荆也【广雅】一名羊栌一名空疏【六甲阴符】心方楚焞以荆为之燃以灼必以荆者凡木心圆荆心方也【礼弓矢图】
　　三种宁浦有三种荆金荆可作枕紫荆堪作牀白荆堪作履与他处牡蔓荆全异又彼境有牡荆指病自愈节不相当者日晕时刻之与病人身齐等置牀下虽危困亦愈【南方草木状】
　　笞王荆文王得葆申曰先王卜以臣为葆吉今若此王之罪当笞王曰愿请变更而无笞葆申曰臣承先王之令不敢废也王曰敬诺引席王伏葆申束细荆五十跪而加之于背如此者耳谓王起矣王曰有笞之名一也遂致之申曰臣闻君子耻之小人痛之耻之不变痛之何益葆申趣出自流于渊请死罪文王曰此不谷之过也葆申何罪王乃变更召葆申后荆国兼国三十九【吕覧】牡荆梁天监三年上将合神仙饭奉敕论牡荆曰荆花曰多子子麄大历历疎生不过三两茎多不能圆或褊或异或多似竹节叶与与荆不殊蜂多采牡荆牡荆汁冷而甜余荆被烧则烟火气若牡荆体慢汁实烟火不入其中主治心风第一于时逺近防覔不得犹用荆叶今之所有者云【登真隐诀注】郊祀志以牡荆为幡竿【汉书】金荆五年南方置北景林邑海阴三郡北景在林邑南大海中与海阴接境或云马援铸柱尚存地暑热多大林木高者数百防有金荆生于高山峻阜大者十围盘屈瘤蹙文如美锦色艶于真金中夏时有于海际得之工人数用甚精妙贵于沉檀【大业拾遗録】炀帝令朱寛征留仇国还得金荆瘤数十片木色如真金密致而文彩盘蹙有如美锦甚香极细可以为枕及案面虽沉檀不能及【佥载】
　　五加
　　五加皮五加皮树本是白楸其上有叶如蒲叶者其叶三花是雄五叶花是雌一名村漆一名节俗名为追风使【本草】
　　金塩舜尝登苍梧山曰厥金玉之香草朕用偃息正道此乃五加也又异名曰金塩昔西域真人王屋山人王常言何以得长久何不食石蓄金塩母何以得长寿何不食石用玉豉玉豉者即地榆也五加地榆皆是煑石而饵得长生之药也昔尹公度闻孟绰子董士固共相与言曰宁得一把五加不用金玉满车宁得一斤地榆安用明月寳珠【东华真人煑石经】
　　五车之精大王君云五加葢天有五车之星精也人应五湖人应五徳位应五方物应五车故青精入茎则有东方之液白气入节则有西方之津赤气入华则有南方之光精入根则有北方之固黄烟入皮则有戊巳之灵五神镇生相转肓成用之者真仙服之者反婴也【本草】
　　楤木
　　阳精木者阳精生于阴故水者木之母也木之为言触气动跃也其字八推十为木八者阴合十者阳数【元含苞】本末草洪者为本而杀者为末禽兽之性大者为首而小者为尾末大于本则折尾大于腰则不折故食其口而百节肥灌其本而枝叶美【淮南】
　　五方古礼男子生而射天地四方其文云东方之弧以梧桐者东方之草春木也南方之弧以栁栁者南方之草夏木也中央之弧以桑桑者中央之木也西方之弧以棘棘者西方之草秋木也北方之弧以枣枣者北方之草冬木也【青史子】
　　三时木名三时草命一嵗若椿从春楸从秋榎从夏所谓木名三时芓从予蔩从寅茒从夘莤从酉荄从亥从丁茂从戊芑从巳莘从辛葵从癸之类命以一嵗支干故曰草命一嵗也【董子】
　　宾连王者继嗣平明则賔连生于户阔达生于房连累相承象继嗣也【白虎通】賔连阔达生于房室王者御后妃有节生【宋志】
　　平露王者使贤不肖位不相逾则平露生庭状如葢政平则正不平则倾【白虎通】平露如葢以察四方之政其国不平则随方而倾【宋志】
　　紫脱王者仁义行则生紫脱【瑞应图】君乗木而王政太平蔓竹紫脱为之常生【礼斗】
　　华平植华平于春圃【东京赋】其枝正平王者有徳则生徳刚则仰徳弱则低【宋志】
　　睾苏仑者之山有木焉其状如谷而赤理其汗如漆其味如饴食者不饥可以什劳其名曰白防可以血玉【山经】櫔木历儿之山其上多橿多櫔木是木也方茎而圆叶黄华而毛其实如楝服之不忘【山经】
　　千嵗狼山有异木人无见其朽者其名千嵗叶似枣色似桑冬夏青贞强少节【宜都山川记】
　　长生上林苑有千年长生树十株万年长生树十株【西京杂记】金华殿后有皇后浴室种双长生树枝条交于栋上团团车葢形冬日不凋叶大如掌至八九月乃生华华色白子赤大如橡子不中啖也世人谓之西王母长生树【邺中记】华林园有万年树十四株【晋官阁名】
　　不死树圆丘山有不死树食之乃寿【博物志】
　　模模木生周公塜上其叶春青夏緑秋白冬黯以色得其正也【淮南王草木谱】
　　楷楷木生孔子冢上其干枝疏而不屈以质得其直也【上】蜀中有木类柞众木荣时如枯枿隆冬方萌芽布阴蜀人呼为楷木
　　仁寿晋人为介之推起思烟台种仁寿木木似柏而枝长柔软其花堪食吕覧云木之美者有仁寿之华【拾遗记】恒春方丈山有恒春之树叶如莲花芬芳如桂花随四时之色昭王之末仙人采焉列国咸贺王曰寡人得恒春矣何忧太清不至恒春一名沉生如今之沉香也【上】木兰七里洲中有鲁班刻木兰为舟舟至今在洲中诗家所云木兰舟出于此也木兰川在浔阳江中多木兰树昔呉王阖闾植木兰于此用构宫殿也【述异记】
　　返魂聚窟洲有返魂树伐其根心于玉釡中煑取汁煎之令可丸名曰惊精香或名震灵丸或名返生香或名却死香死尸在地闻气乃活【十洲记】
　　君子树华林园有君子树三株【晋宫阁记】
　　娑罗晋永康元年巴陵显安寺僧房床下忽生一树随发随生如是非一树生愈疾咸共异之置而不剪旬日之间植柯极栋遂移房避之自尔以后树长便迟但极晩秀夏中方有花叶枝落与众木不殊多历年稔人莫识也后外国僧见之攀而流涕曰此娑罗树也佛处其下湼盘吾思本事所以泣耳而花开细白不足观采元嘉十一年忽生一花形色如芙蓉树今见在此亦一方之竒迹也【荆南记续髙僧】天寳初安西进娑罗枝状言臣所管四镇有防汗那最为密近木有娑罗树特为竒絶不庇凡草不止恶禽耸干无惭于松栝成阴不愧于桃李近差官防汗那使令采得前件树枝二百茎如得托根长乐擢颖建章布叶垂阴隣月中之丹桂连枝接影对天上之白榆【酉阳】
　　生儿大食国王尝遣人乗船将衣粮入海经涉八年未极西崖于海中见一方石石上有树枝赤叶青树上忽生小儿长六七寸见人不语而皆能笑动其手脚头着树枝人摘取入手即干黒其使得一枝还今在大食王处【唐书】端正长安西端正树去马嵬一舍之程及徳宗幸奉天观其蔽芾钖以佳名也后有文士题诗曰昔日偏霑露荣徳皇西幸赐佳名马嵬去此无多地合向杨妃冢上生【抒情集】上发马嵬行至扶风旁花畔见石楠树爱玩之因目为端正树葢有所思也【杨太真外传】
