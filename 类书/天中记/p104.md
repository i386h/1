<!-- { "loadSidebar": true } -->
　　辍材魏徴当朝重臣也所居室宇卑陋太宗欲为营第辄谦让不受洎徴寝疾太宗将营小殿遂辍其材为造正堂五日而就开元中此堂犹在家人不谨遗火焚之子孙哭临三日朝士皆赴吊【封氏闻见记】后裔孙謩相宣宗居旧第焉【长安志】
　　避恶名明教坊龙兴观西南隅开府宋璟宅南门之东国子司业崔融宅璟造宅悉东西相对不为斜曲以避恶名融奉诏为哀策用思精苦下直马过其门不觉文就而卒【两京记】
　　栢梁宗楚客造一宅新成皆是文栢为梁沉香和红粉以泥壁开则香气蓬勃磨文石为阶砌及地凡客至着靴者行则仰仆楚客被逮昌王推得万余贯兄弟配流太平公主就其宅看叹曰观其行坐处我等虚生浪死一年追入为鳯阁侍郎景龙中为中书令韦氏之败被诛【朝野佥载】
　　崇丽则天以后王侯妃主京城第宅日加崇丽至天寳中御史大夫王鉷有罪赐死县官簿録鉷太平坊宅数日不能遍宅内有自雨亭从檐上飞流四注当夏处之凛若髙秋又有宝钿井栏不知其价他物称是【封氏见闻记】宅气浮图与张説置永乐东南第一宅有永巷者戒曰此宅西北隅是王地慎勿于此取土越月至熟视谓燕公曰此宅气忽然索漠甚必恐有取土于西北隅者公与偕行至宅西北隅果有取土坑三数坑皆深丈余大惊曰祸事令公富贵一身而已更二十年外诸郎君皆不得天年燕公大骇曰填之可乎曰客土无气与地脉不相连今欲填之亦犹人有疮痏纵以他肉补之终无益也燕公子均垍皆为禄山委任克复后均赐死垍长流之【常侍言旨】
　　夺宅贵妃姊虢国夫人恩倾一时尝治第宅栋宇之盛世无与其比所居本韦嗣立旧宅韦氏诸子亭午方偃息于堂庑间忽见一妇人衣黄披衫降自歩辇有侍婢数十笑语自若谓韦氏诸子曰闻此宅欲货其价几何韦氏降阶言曰先人旧庐所未忍舍语未毕有工人数百登两厢掘其瓦木韦氏诸子既不能制乃率家童挈其琴书委于衢路而自叹曰不才无为势家所夺古人之戒将见于今日乎而与韦氏隙地十亩余其他一无所得【杂録】
　　胜絶崇仁坊西南隅长宁公主宅既承恩盛加雕饰朱楼绮阁一时胜絶又有山池别院山谷亏蔽势若自然中宗及韦庶人数逰于此第留连弥日赋诗饮宴上官昭容操翰于亭子柱上写之韦氏败公主随夫为外宫初欲出卖木石当二千万山池别巧仍不为数遂奏为观词人名士竟入逰赏【两京记】
　　玉盏浮图云长安永宁坊东南是金盏地安邑里西是玉盏地后永宁为王太傅锷地安邑为马北平燧地后王马皆进入官王宅累赐韩令及史宪诚李戴义等所谓金盏破而成焉马燧为奉诚园所谓玉盏破而不完也【传戴】李吉甫宅师谓其地形为玉柸牛僧孺宅为金柸云玉柸一破无复全全柸或伤重可完僧孺宅在新昌里本天宝中将作大匠康防宅防自辨图阜以其地当出宰相毎命相防必引颈望之宅卒为僧孺所得吉甫宅至徳裕贬其家灭矣【卢氏杂説】
　　万花谷引传载以为僧一行误又云桑道茂号长安公卿宅有金杯玉盌之号
　　木妖大厯十四年七月毁元载马璘刘忠翼之第自天寳中京师堂寝已极宏丽而第宅未甚逾制然卫国公李靖庙已为嬖人杨氏矣及安史二逆之后大臣宿将竞崇栋宇无界限力穷乃止人谓之木妖而马璘之堂尤盛计钱二十万贯他室称是璘卒于军以防归京师士庶欲观之假名于故吏投刺会吊者数十百人故命撤毁之自是京师楼榭之逾制者皆毁【徳宗实録】肃宗时京都第宅屡经残毁代宗即位宰辅及朝士当权者争修第舎颇为烦议者以为土木之妖无何皆易其主矣【封氏闻见记】
　　修筑郭子仪所居宅内诸院往来乗车马僮客于大门出入各不识词人梁锽尝赋诗云堂髙凴上望宅广乗车行盖此之谓郭令曽将出见修宅者谓曰好筑此墙勿令不牢筑者释锤而对曰数十年来京城达官家墙皆是某所筑只见人自改换墙今见在郭令闻之怆然动心遂入奏其事因固请老【封氏见闻録】
　　鬻业萧复字履初为太子仆广徳中连嵗不稔谷价翔贵家贫将鬻昭应别业时宰相王缙闻其林泉之美心欲之乃使弟纮诱焉曰足下之才固宜居右职如以别业奉家兄当以要地处矣复对曰仆以家贫而鬻旧业将以拯济孀防耳傥以易美职于身令门内冻馁非鄙夫之心也缙憾之乃罢复官沉废数年复处之自若【旧唐】俭徳韩滉性持节俭居处薄陋才蔽风雨弟泳尝于里宅増修廊宇滉自江南至即命撤去之曰先公容焉吾辈奉之常恐失坠所有摧圮葺之则已岂敢改作以伤俭徳【旧唐书】
　　履道白乐天得杨慿宅竹木池馆有林泉之致因为池上篇曰都门风水土木之胜在东南东南之胜在履道里其宅有池水可泛舟乐天毎命賔客绕船以百十油囊沉水中随船而行一物尽则左右又取之蔵盘筵于水底也【宋景文鸡跖及穷齿记】
　　不奉权贵杨损家新昌里与路岩第接岩方为相欲易其廐以广第损族仕者十余人议曰家世盛衰系权者喜怒不可拒损曰今尺寸土皆先人旧赀非吾等所有安可奉权臣耶穷达命也卒不与【唐书】
　　居寝郁然杨行密尝在楚州登城见王茂章营第曰天下未定而茂章居寝鬰然渠肯为我忘身乎茂章遽毁损【上】
　　宅泣顾全武于越中广捜楩楠建宅甚宏壮毕工之际梁栋皆出水户牖渍湿竟不得入斯屋而卒人谓之宅泣【葆光録】
　　侵居杨玢仕蜀至显官随王衍归后唐以老致仕归长安旧居多为邻里侵占子弟欲诣府防其事玢批状尾云四隣侵我我从伊毕竟须思未有时试上含元殿基望秋风衰草正离离子弟不敢复言【谈苑】
　　华丽孟知祥至蜀时魏王继岌灭王衍尚驻于府舎知祥乃舘于徐延璚之第延璚即衍之舅衍尝幸其第悦其华丽于壁上书孟字以戱之盖蜀中以孟为不任故也延璚以红纱笼之知祥见而笑曰踈狂霸竪亦预知与我为代知我居此耶【蜀梼杌】
　　三不得宋神宗时丞相陈升之治第于州极为宏壮绵亘数百歩宅成升之已疾甚唯肩舆一登西楼而已人谓之三不得居不得卖不得修不得【笔谈】
　　两枝梁理宗时丞相崔与之归蜀建第甚丽里有豪商李姓者亦从而效之即用崔府匠人规制落成崔往观之归召匠问曰汝与某建宅固佳但少两枝梁耳匠曰此一依相府规模者崔曰一枝是没思量一枝是没酌量当时以资谈笑【夷坚续志】
　　四事人之有宅东阁延贤南轩引景北牖招风西櫺映月主人端居中霤以收四事之用焉【萧琛难神灭论】
　　宅宜凡宅东下西髙富贵雄豪前髙后下絶无门户后髙前下多有牛马凡宅地欲平坦名曰梁地后髙前下名曰晋地居之并吉南髙北下名曰鲁土居之富贵当出贤人前髙后下名曰楚土居之凶四靣髙中央下名曰卫土居之先富后贫【宅经】
　　宅无吉防设为三公之宅而命愚人居之必不为三公可知也夫夀夭之不可求甚于贵贱然则择百年之宫而望殇子之夀处孤另之地以速彭祖之夭必不几矣然则果无宅也是性命自然不可求矣【嵇康论】
　　亭
　　停集亭停也人所停集也【释名】
　　寓望春秋国语有寓望谓今亭也民所安定也亭有楼从髙省丁声也汉家因秦大率十里一亭亭留也今语有亭待盖行旅宿食之所舘也亭亦平也民有讼诤吏留办处勿失其正也【风俗通】
　　万嵗武帝元封元年幸缑氏登太室闻山呼万嵗声者三故立万嵗亭【汉书】曲城齐城东有万嵗水水北有万嵗亭【三齐畧记】夏门亭长注洛阳北靣西头门外有万夀亭【后李固传】
　　千秋建武元年四月行至鄗命有司设坛场于鄗南千秋亭五成陌【光武纪】常山国髙邑故鄗光武更名【郡国志】惟元康二年三月壬寅弱子生五月之长安壬寅次于新安之千秋亭甲辰而弱子夭乙巳瘗于亭东【潘岳伤弱子序】亭有千秋之号子无七旬之期【西征赋】谢灵运与王之诸人出千秋亭饮酒倮身大呼孟顗深不堪遣信相闻灵运大怒曰身自大呼何闗痴人事【南史】
　　雒阳巡守猎还公卿以下陈雒阳亭前街上乗舆到公卿以下拜天子下车公卿识顔色然后还宫【独断】洛阳二十四街街一亭十二城门门一亭【汉官典职】十里一亭十亭一乡【汉百官志】十里一亭有亭长亭后五里一邮邮相去二里半司奸盗亭长持更板以劾贼索绳以执贼【后百官志】十里五里长亭短亭言十里一长亭五里一短亭【白帖】芜蒌王郎起光武自蓟东南驰晨夜草舎至饶阳芜蒌亭时天寒烈众皆饥疲冯异上豆粥【本传】
　　鹊巢苍梧广信女子苏娥行宿髙安鹊巢亭为亭长龚夀所杀及婢致富取其财物埋致楼下交阯刺史周敞行部宿亭觉夀奸罪奏之杀夀【谢承后汉书】列异传云鹄奔亭捜神记方掘其户时有双鹄来奔其亭故名鹄奔文选江淹书鸿亭之鬼无恨于灰骨
　　冠盖襄阳南二十里冠盖山下有冠盖亭后汉灵帝末天下大乱尝有去官及见居职四郡守七都尉二卿两侍中一黄门二侍郎三尚书六刺史二十长史刘表以其豪盛乃题其山道口亭刋石铭之曰峨峨南岳烈烈离明实敷俊义君子以生唯此君子作汉之英徳为龙光声化鹤鸣此碑永嘉中为人毁坏【图经】
　　陇亭楚煜为天水太守之官与故太守丧会于陇亭堂吏移丧避煜煜让坐于正堂闗西称之【张璠汉记】
　　夕阳董卓得何进私召将兵入朝又以胁太后太后使諌议大夫种邵宜往止之卓不受使其军士以兵胁邵邵怒称诏叱之军士皆披遂前质责卓卓辞屈乃还军夕阳亭【通鉴】武帝以贾充镇闗中将之镇百寮饯于夕阳亭【晋书】
　　思贤徐孺子墓在郡南十四里曰白杜亭吴嘉禾中太守长沙徐熈于墓种松太守南阳谢景于墓侧立碑永安中太守梁夏侯嵩于碑邉立思贤亭松碑亭今并在松大合抱亭世世修治至今之谢君亭【豫章记】
　　白楼江夏太守宋辅于重山南白楼亭立学教授沛国桓俨避地至会稽闻陈业贤而往之不见临去入交州留书系白楼亭柱而别【会稽记】重山西大夫文种之所葬也山上有白楼亭亭本山下县令殷朗移置今处沛国桓俨避地会稽闻陈业履行髙洁往不见俨后浮海南入交州临去遗书与业不因行李系白楼亭柱而去升陟逺望山湖满目也【水经注】孙兴公许度共在白楼亭共商畧先往名达林公既非所闗聴讫云二贤故自有才情【世説】亭在山隂临流映壑也【会稽记】
　　新亭过江诸人每至美日辄相邀新亭借卉饮宴周侯中坐而叹曰风景不殊正自有山河之异皆相视流泪唯王丞相愀然变色曰当共戮力王室克复神州何至作楚囚相对泣耶及简文崩桓温入赴山陵【晋书传】止新亭大陈兵卫将移晋室呼谢安王坦之欲于坐害之【文章志】王惶遽问谢曰当作何计谢神意不变谓文度曰晋祚将亡在此一行相与俱前王之恐状转见于色谢之寛容愈表于貎【世説】举目徧厯温左右卫士谓温曰安闻诸侯有道守在四邻明公何有壁间着阿堵辈温笑曰正自不能不尔于是矜庄之心顿尽命部左右促燕行觞笑语移日【文章志】王谢旧齐名于此始判优劣【世説】冶亭袁宏字彦伯谢安赏其机捷辨速自吏部郎出为东阳郡乃祖之于冶亭时贤皆集安欲卒迫试之执手将别顾左右取一扇而赠之宏应声荅曰辄当奉扬仁风慰彼黎庶合坐叹其敏防【续晋阳秋】
