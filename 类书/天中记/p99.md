<!-- { "loadSidebar": true } -->
　　曹子建七啓温房则冬服絺绤清室则中夏含霜此云汉书误
　　栢梁武帝太初元年栢梁殿灾于是作建章宫前殿下视未央其西则唐中殿受万人又有防圃鸣銮竒华铜柱函徳二十六殿【黄图】
　　鸳鸯未央殿东有鸳鸯殿【潘岳闗中记】
　　紫殿帝又于甘泉宫起紫殿雕文刻镂黼黻以玉饰之【黄图】成帝设云帐云幄云幕于甘泉紫殿世谓三云殿汉掖庭有云灮殿九华殿不在簿籍皆繁华窈窕之所栖宿焉【西京杂记】
　　明光尚书奏事于明光殿省中以丹朱漆地故曰丹墀尚书伏其下奏事黄门侍郎揖防受事【汉官仪】
　　金华班伯少受诗于师丹大将军王鳯荐班伯宜劝学召见宴昵殿拜为中常侍时上方乡学郑寛中张禹朝夕入讲尚书论语于金华殿中诏伯受焉数年金华之业絶【叙传】刘尹与桓共聴讲礼记桓云时有入心处便觉咫尺门刘曰此未闗至极自是金华殿之语【世説新语】八区武帝时后宫八区有招阳飞翔増城合欢兰林披香鳯凰鸳鸯等殿后有増修安处常宁茝若椒风发越蕙草等殿为十四位【黄图】
　　昭阳成帝赵皇后居昭阳殿【黄图】后宠少衰而弟絶幸为昭仪居昭阳殿其中庭彤朱而殿上髤漆砌皆铜防冐黄金涂白玉阶壁带往往为黄金釭函蓝田璧明珠翠羽饰之自后宫未尝有焉【前传】昭阳特盛隆于孝成屋不呈材墙不露形【西都赋】
　　灵波甘泉宫南有昆明池池中有灵波殿皆以桂为殿柱风来自香【黄图】
　　阳明严遵字子陵建武五年诏召遵设宴阳明殿命宴会暮留宿其夜客星犯天子宿【会稽典録】
　　徳阳明帝欲起北宫尚书仆射钟离意上书谏出为鲁相后起徳阳殿殿成百官大会上谓公卿曰钟离尚书若在不得成此殿【东观汉记】正月旦天子幸徳阳殿临轩公卿将相大夫百官各陪朝贺蛮貊胡羌朝贡毕见属郡计吏皆陛觐庭燎宗室诸刘杂防【蔡质汉仪】偃师去宫四十三里望朱雀五阙徳阳其上郁律与天运【洛阳宫阁疏】逮至显宗既新崇徳遂作徳阳啓南门之特闱立应门之将将其内则含徳章台天禄宣明温饬迎春夀安永宁飞阁神行莫我能形【东京赋】皇穹垂象以示帝王紫微之侧灵诞弥光大汉体天承以徳阳崇髙丽包受万方内摠朝贡外供遐荒【李尤徳阳殿赋铭】徳阳殿周旋容万人激洛水于殿下【汉官典职】
　　九龙明帝青龙三年洛阳崇华殿灾丁巳行还洛阳宫命有司复崇华殿改名九龙殿【魏志】帝复崇华殿时郡国有九龙见故改曰九龙殿【髙堂隆传】
　　太极魏明帝上法太极于洛阳南宫起太极殿于汉崇徳殿之故处【水经注】魏有太极九龙芙蓉九华承光诸殿【洛阳宫殿簿】太极殿周制路寝也秦汉曰前殿今称太极曰前殿洛宫之号始自魏案史记秦皇改命宫为庙以拟太极魏号正殿为太极盖采其义而加以太亦犹汉夏门魏加曰大夏耳咸康中散骑侍郎庾阐议求改大为泰盖谬矣【山谦之丹阳记】
　　百子景福殿赋遂及百子后宫攸处注韦诞景福殿赋曰美百子之时居嘉休之令名毛诗笺云太姒十子众妾则宜百子殿名盖取于此【文选】
　　神龙太初宫中有神龙殿去县三里左太冲吴都赋云抗神龙之华殿施荣楯而捷猎是也【建康宫殿簿】
　　赤乌赤乌殿在县东北五里吴昭明宫内制度上应星宿呉都赋云崇临海之崔嵬饰赤乌之暐曜是也【上】谦光张骏霸西河于姑臧起谦光殿画以五色饰以金玉穷尽珎巧四靣各起一殿东方曰宜春青殿南方曰朱阳赤殿西方曰政刑白殿北方曰武黒殿各同方色各以时居之【晋书】
　　清暑烈宗起清暑殿防者曰清暑反语楚声也为殿以酸楚之声为号非吉也顷烈宗崩桓自号楚【晋中兴书】太极孝武太元三年仆射谢安作新宫太极殿欠一梁有梅木流至石头城下因取用之画梅花于梁上以表瑞焉因名梁殿厯宋齐后为梁武帝所居【金陵览古】孝武帝造太极殿郭璞筮云二百十年此殿为奴所壊后梁武帝毁之舍身为奴【晋中兴书】
　　璞明帝时为王敦所杀已五十余年误
　　玉烛宋永初所居唯称西殿及孝武更造正光玉烛紫极诸殿雕栾绮节珠窻网户【南史】
　　玉夀齐东昏出防火烧璿仪曜灵诸殿乃大起芳乐仙华等殿又别为潘淑妃起神仙永夀玉夀三殿皆帀饰以金璧其玉夀中作飞仙帐四靣绣绮牕间尽画神仙【南史纪】
　　樟柱初侯景之平也火焚太极殿梁元议欲营之独缺一柱至陈永定二年有大樟木大十八围长四丈五尺流泊陶家后渚监军邹子度以闻诏中书令沈众大府卿蔡俦起太极殿【陈书】昔晋朝缮造文杏有阙梅梁瑞至画以摽花自是迄今又获神物即樟树□殿之某间即某柱是也【太极殿铭】
　　麟趾宗懔名重南土江陵平与王褒等入闗明帝初与褒等在麟趾殿刋定羣书数宴赐【周书】武帝开麟趾殿招集学士萧大圜预焉【上】
　　观风隋炀帝北巡宇文恺造观风行殿上容侍卫者数百人离合为之下施轮轴推移倐忽有若神功戎狄见之莫不惊骇【本传】
　　中华武徳九年四月甘露降于中华殿之桐木如氷雪以示羣臣【会要】永徽初髙宗召宰臣文馆学士坐中华殿问何修而王何若而伯令狐徳棻曰王任徳霸任刑【旧传】
　　丹霄太宗宴羣臣于丹霄殿命魏公围棊赐尚乗马并金装鞍辔勒【魏公链録】
　　飞霜贞观二十年七月宴五品已上于飞霜殿丝竹递奏羣臣上夀赐绫锦殿在元武门北因地形髙敞层阁三成引水为洁渌池以涤炎暑【实録】
　　两仪贞观十六年帝谓侍臣曰因览刘聪传为刘后将起防仪殿陈元达諌朕于蓝田市木将别为一殿取制两仪仍建重阁逺想聪事而止【旧唐】中宗宴两仪殿令胡人唱合笙武平一上书谏曰两仪承庆殿者陛下受朝聴讼之所比大飨羣臣不宜以倡优媟狎【上】
　　瑶池太宗尝御瑶池殿顾谓侍臣曰西蕃通来几时【魏郑公谏録】
　　相思贞观十六年薛延陀真珠可汗请使其侄实利设纳币及献馔上御相思殿大飨羣臣设十部乐【通鉴】紫防贞观二十一年七月帝逰幸勅奉御王孝积于显道门内起紫防殿十三间文甓重基髙敞宏壮帝见之甚悦【实録】
　　紫宸龙朔三年四月移仗就蓬莱宫始御紫宸殿聴政百寮奉贺【会要】
　　麟徳明皇天性顺睦虽谗説无以摇时有鹡鸰千数集麟徳殿廷木翔栖浃日魏光乗作颂以为天子友悌之祥帝喜亦为作颂【宁王宪传】金銮西南曰长安殿长安北曰仙居殿仙居西北曰麟徳殿此殿三靣故以三殿名大福殿在三殿北拾翠殿在大福殿东南【两京记】
　　金銮李白天寳中贺知章言于宗召见金銮殿论当世事奏颂一篇赐食亲为调羹【本传】大明宫紫宸殿北曰蓬莱殿西龙首山支陇起平地上有殿名金銮殿殿旁坡名金銮坡【两京记】殿因金銮坡以为名与翰林院相接【五代防要】
　　含元大明宫龙朔三年移伏就蓬莱宫新作含元殿【会要】含元路寝大朝会之所御也【五行志】含元殿左右立栖鳯翔銮二阁有龙尾出于阁前殿门去南门五里元会来朝者仰瞻玉座如在霄汉【康骈剧谈録】
　　九龙马希范作九龙殿以八龙绕柱自言身一龙也太和玉清宫中有寥阳殿太和殿【登真隠诀】

　　天中记卷十三
<子部,类书类,天中记>
　　钦定四库全书
　　天中记卷十四
　　明　陈耀文　撰
　　楼
　　楼狭而修曲曰楼【尔雅】楼重屋也樔泽中守草楼也【説文】楼有户牖诸孔慺慺然也【释名】
　　十二方士有言黄帝时为五城十二楼以神人于执期名曰迎年【封禅书】昆仑山有积金为天墉城上安金台五所玉楼十二所【十洲记】
　　昆仑济南人公玉带上黄帝时明堂图中有一殿为复道上有楼从西南入命曰昆仑【郊祀志】
　　飞翼范蠡为勾践立飞翼楼以象天门为两蟉绕栋以象龙角【吴越春秋】
　　九柱老子庙有皇天楼九柱楼静念楼皆画仙人云气【濑乡记】
　　虞氏虞氏者梁之富人登髙楼临大路击搏楼上而笑有侠客相随而行飞鸢适坠其腐鼠而中之侠客曰虞氏富乐已乆吾不侵犯乃以此辱我此无以立慬于天下遂率其属以灭其家【列説符】
　　丽谯徐无鬼见武侯曰君亦必无盛鹤列于丽谯之间无徒骥于锱坛之宫注丽谯战楼也谓华丽而嶕峣【庄子】陈胜攻陈守丞与战谯门中师古曰楼一名谯故谓美丽之楼为丽谯【汉书】赵充国为堑垒木樵师古曰樵与谯同【本传】
　　初学记魏有丽谯盖即庄子中事白帖乃云魏武有丽谯楼合璧事类及韵府俱因之误【本传】
　　井干武帝立神明台井干楼高五十丈辇道相属师古曰井干楼积木而高为楼若井干之形也井干者井上木栏也【郊祀志】攀井干而未半目转而意迷【西都赋】神明崛其特起井干叠而百层【西京赋】
　　赤楼公孙述造十层赤楼也【东观汉记】
　　升楼黄昌为郡守陜县彭氏造高楼临道昌行县彭氏妇人辄升高楼而观昌乃杀之【后汉】
　　落星吴嘉禾元年于桂林苑落星山起三重楼名曰落星楼【金陵地记】数军实乎桂林之苑飨戎旅乎落星之楼【吴都赋】吴有白雀楼【吴纪】
　　百尺洛阳城内西北角有重城东北角有楼其高百尺魏文帝造也【洛阳杂记】殷中军废后恨简文曰上人着百尺楼上儋梯将去【世説】
　　登楼当阳县城楼王仲宣登之而作赋【荆州记】当阳东南七十里有楚昭王墓登楼则见所谓昭邱【荆州图记】
　　鳯皇洛阳有鳯皇楼总章观仪鳯楼在观上广望观之南又别有翔鳯楼又有庆云楼伺星楼【晋宫阁名】
　　四望石虎于太极殿前起楼高四十丈结珠为帘垂五色玉佩风至铿锵和鸣清雅盛夏之时登高楼以望四极奏金石丝竹之乐以日继夜时方早春杂寳异香为屑使数百人于楼上吹散之名曰芳尘【拾遗】
　　庾公庾亮在武昌诸佐吏殷浩等乗秋夜佳景共登高楼俄而不觉亮至众将避之公曰老子于此兴复不浅便坐谈咏至今名庾公楼【九江録】观名与天壤齐者有若豫章之滕王阁九江之庾楼吴兴之消暑楼宣城之叠嶂此外不过更二三所而已【滕宗谅上范希文诗序】互见月门入汉义熈八年于石头东城内起高楼加累入于霄汉连堞带于积水署曰入汉楼【晋书】
　　万嵗有黄鹤山在县界晋王恭为刺史改创西南楼名万嵗西北名芙蓉楼至今存焉【京口记】俗传此楼飞向江外以铁锁縻之方已【舆地志】又楼上时见一道白气如烟刺史必死轻者贬州人至今为常【羊头山记】
　　桐亭浦阳江自山东北迳太康湖车骑将军谢田居所在右濵长江左傍连山平陵修通澄湖逺镜于江曲起楼楼侧悉是桐梓森耸可爱民居号为桐亭楼楼两靣临江尽升眺之趣芦人渔子泛滥满焉【水经注】景阳宋元嘉二十二年修广华林园筑景阳山始造景阳楼孝武大明元年紫云出景阳楼状如烟廻薄乆之诏改为紫云楼【舆地志】
　　栖霞江陵城西百余歩有栖霞楼宋临川康王义庆置【荆州记】栖霞楼俯临通隍吐纳江流【水经注】
　　烽火齐武帝登烽火楼诏郡臣赋诗萧頴胄诗合防帝谓頴胄曰宗室便不乏才【本传】
