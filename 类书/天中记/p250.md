<!-- { "loadSidebar": true } -->
　　有螃无蠏宋初惩藩镇之置通判以贰州事既非官属故尝与知州争权毎云我是监郡朝廷使我来监汝举动无所制有钱昆少卿者余杭人嗜蟹常求补郡人问其所欲昆曰但得有螃蟹无通判则可至今以为口实【归田录青箱杂记】
　　推官
　　坚正韩退之武寜节度使张建封倅府推官操行坚正鲠言无所忌【唐】徐州张建封又请为其宾佐【旧】
　　刚正狄兼谟字汝谐仁杰族孙也元和末解褐襄阳推官言行刚正使府知名【旧】辟襄阳府使刚正有祖风【唐】鞠狱钱若水字澹成一字长卿释褐同州观察推官录事尝贷富民钱不获因其女奴亡遂诬父子谋设而沉其尸具狱上州官审覆无异若水独留不决乆之得女奴其人倾赀饭僧为祈福【自警编】
　　击蛇孔道辅字原鲁为宁州军事推官数与州将争事有蛇出天庆观真武殿中一郡以为神州将帅官属往殿拜之欲上其事道辅径前以笏击蛇碎其首观者初惊后莫不叹服【宋史】
　　困以事苏子瞻神宗召见直言无隠王安石不恱命权开封府推官将困之以事轼决断精敏声闻益逺【上】
　　县令
　　县正周官有县正各掌其县之政令而赏罚之春秋时列国相灭多以其地为县则县大而郡小故传云上大夫受县下大夫受郡县邑之长【通典】鲁谓之宰仲尼为中都宰是也齐谓之大夫齐威王封即墨大夫烹阿大夫是也楚谓之尹沈尹戍为方城之外县尹是也亦谓之公叶公诸梁是也【册府】凡县万户以上为令减万戸为长侯国为相秩次亦如之皆秦制也汉因之【通典】
　　举不避讐中牟无令晋平公问赵武曰中牟三国之股肱邯郢之肩髀寡人欲得其良令也谁使而可武曰刑伯子可公曰非子之讐也曰私讐不入公门公又问曰中府之令谁使而可曰臣子可故曰外举不避讐内举不避子赵武所荐四十六人及武死舍就宾位其无私德若此【韩子】
　　制锦子皮欲使尹何为邑子产曰少未知可否子皮曰愿吾爱之使往而学焉子产曰吾子爱人则以政犹未能操刀而使割也其伤实多子有美锦不使人学制焉大官大邑身之所庇而使学者制之其为美锦不亦多乎【左襄十一】
　　白首共载子竒年十八齐君使之治阿既行矣悔之使使追之曰未至阿及之还之已至勿还也使者及而之不还君问其故对曰臣见所与共载者白首也夫以老者之智以少者之决必能治阿矣是以不还至阿铸其库兵以为农耕器出仓廪以赈贫穷阿县大化【新序】弹鸣琴子贱治单父弹鸣琴身不下堂而单父治巫马期以星出以星入日夜不处以身亲之而单父亦治巫马期问于子贱子贱曰我任人子任力任人者佚任力者劳人谓子贱则君子矣【韩诗】
　　忧臞宓子贱治单父有若见之曰子何臞也宓子曰君不知贱不肖使治单父官事急心忧之故臞也有若曰昔者舜皷五歌南风之诗而天下治今以单父之细也治之而忧治天下将奈何乎故有术而御之身坐于庙堂之上有处女子之色无害于治无术而御之身虽瘁臞犹未有益【韩子】
　　惜所治小孔子谓宓子贱曰子治单父众恱子何施而得之也子语丘所以为之者对曰不齐之治也父恤其子其子防诸孤而哀防纪孔子曰善小节也小民附矣犹未足也曰不齐所父事者三人所兄事者五人所友事者十一人孔子曰父事三人可以教孝矣兄事五人可以教悌矣友事十一人可以举善矣中节也中人附矣犹未足也曰此地民有贤于不齐者五人不齐事之而禀度焉皆教不齐所以治之道孔子叹曰其大者乃于此乎有矣昔尧舜听天下务求贤以自辅夫贤者百福之宗也神明之主也惜乎不齐之以所治者小也【家语】所师者一人足以虑无遗防举无败功矣【韩诗】
　　收玺请复西门豹为邺令清克洁慤秋毫之端无私利也而甚简左右左右固相与比周而恶之居期年上计君收其玺豹自请曰臣昔者不知所以治邺今臣得矣愿请玺复以治邺不当请伏斧锧之罪文侯不忍而复与之豹因重敛百姓急事左右期年上计文侯迎而拜之豹对曰往年臣为君治邺而君夺臣玺今臣为左右治邺而君拜臣臣不治矣遂纳玺而去文侯不受曰寡人曩不知子今知矣愿子勉为寡人治之遂不受【韩外储】晏子治东阿事同【说苑】
　　积信西门豹为邺令仓无积粟府无储钱兵甲官无计防人数言其过于文侯文侯身往行其县果若人言文侯曰翟黄任子治邺大乱子能变道则可不能将加诛于子西门豹曰王主富民霸主富武亡国富府库今君欲为霸者也臣敢为绩于民君以臣臣请先登皷之甲兵粟米可立具也乃登城而皷之致甲笴操兵弩而出再皷服捷载粟米而出文侯曰罢之西门豹曰信非一日积也一举而欺之其后不可复用也燕尝侵魏入城臣请北击之以复侵地遂举兵击燕复地而后反【册府】増秩昭帝时人焦贡为小黄令路不拾遗囹圄空虚诏迁贡百姓挥涕守阙求索还贡天子聴増贡之秩千石贡之风化犹存其民好学多贫此其风也【陈留风俗】蝗不入界卓茂字子康为宓令劳心谆谆视人如子吏人亲爱而不忍欺之数年教化大行道不拾遗平帝时天下大蝗河南二十余县皆被其灾独不入宓县界督邮言之太守不信自出案行见乃服焉光武初即位先下诏曰前宓令卓茂束身自修执节淳固诚能为人所不能为夫名冠天下当受天下重赏今以茂为太傅封褒徳侯【后】
　　暴虎成狸钟离意迁东平暇丘令男子倪直勇悍有力三日一饭十斤肉五斗米饭便弓弩飞射走兽百不脱一桀悖好犯长吏意到官召署捕盗掾勑谓之云令昔尝破三军之众不用尺兵尝暴虎不用尺防但以良计为之尔掾之气势安若宜慎之因复召直子涉置门下将游徼私出入寺门无所闗白收涉鞭之直走之寺门吐气大言言无上下意勑直能为子屈者自谢令不则鞭杀其子直果自意告曰令前告汝曹暴虎不用尺防汝自视何如虎自耶勑狱械直父子结连其头对榜之欲死掾吏陈谏乃贷之由是相率为善所谓上徳之政鹰化为鸠暴虎成狸此之谓也【别传】
　　赠送万人钟离意为堂邑令有诏征公车县人陈张送意到洛阳过颍阳太守问汝君与太守孰贤张曰明府之征邑赠送者万人男子攀车于路女子号哭于室以此观之殆不及也
　　谕冦彭循字子阳建武二年海贼丁仪等万人据呉太守秋君闻循勇谋以守命循与仪相见陈说利害应时俱散民歌之曰时嵗仓卒贼纵横大防长弩不可当赖得贤令彭子阳【呉录】
　　休遣徒系虞延字子大建武初除细阳令毎至嵗时伏腊辄休遣徒系各使归家并感其恩徳应期而还有囚于家被病自载诣狱既至而死延率吏掾史殡于门外百姓感恱之【后】
　　置膏不润孔奋字君鱼守姑臧长七年诏书以为奋在姑臧治有絶迹赐爵闗内侯奋素孝供养至谨在姑臧唯老母极珍膳妻子饭食葱芥时人笑之或嘲奋曰置脂膏中不能自润而奋不改其操【东观记】
　　政化仁爱鲍昱字文泉为泚阳长政化仁爱境内清净邑人赵坚杀人系狱其父母诣昱自言年七十余唯有一子适新娶今系狱当死长无种类涕泣求哀昱怜其言令将妻入狱解械止宿遂任身有子【上】
　　双鳬俗说叶令王乔有神术毎月朔望尝自县诣台朝帝怪其来数而不见车骑宻令太史伺望之言其临至辄有双鳬从东南飞来于是候鳬至举罗张之但得一只舄焉乃诏上方诊视则四年中所赐尚书官属复也毎当朝时叶门下皷不击自鸣闻于京师乔卒百姓乃为立庙号叶君祠牧守毎班录皆谒先拜之吏人祈祷无不如应若有违犯亦立为作祟帝乃迎取其皷置都亭下畧无复声焉【风俗通后书】
　　按左传叶公子高忍于社稷万民欣戴白公胜作乱子西等刼恵王以兵叶公自叶而入与国人攻白公奔山而缢生烹石乞迎反恵王整肃官司退而老于叶及其终也叶人追思而立祠功施于民以劳定国兼兹二事固祀典之所先也此乃春秋之时何有近孝明乎国家畏天之威思求谴告故于上西门城上候望近太史寺令丞躬亲灵台位国之赐惧有得失所参之也何有伺一飞鳬遂建其处乎世之矫诬岂一事哉【风俗通】此皆应劭说也范书爱竒遗其通义后人据以为县令事矫诬抑又甚矣
　　轩绥明帝临观见洛阳令车骑意河南尹及至而非尤其太盛勑去轩绥时偃师长治有能名以事诣台因取赐之下县遂以为故事【汉官仪】
　　安静元和二年诏曰安静之吏悃愊无华日计不足月计有余如襄城令刘万吏人同声谓之不烦虽未有他异斯亦殆近之矣【纪】
　　三英鲁恭字仲康为中牟令政有三英虫不犯境化及鸟兽竪子有仁心河南尹袁安美其治以励属县是嵗嘉禾生恭便坐廷中恭谦不矜功封以言府府即奏上尹以檄劳曰君以名徳久屈中牟物产之化流行天降休瑞应行而生尹甚嘉之【续汉书】
　　神筭王涣字稚子初为河内温令路不拾遗卧不闭门民歌之曰王稚子世未有平徭役百姓喜【华阳志】拜洛阳令以平正居身得寛猛之宜又能以谲数发摘奸伏京师称叹以为有神筭【后书】元兴元年卒百姓痛哭二县吊祭行人商旅莫不祭之贾胡左威遭其清理制服三年洛阳歌之为立祠天子悼惜毎下诏书徳令必赐后嗣【志】延熹中桓帝事黄老道悉毁诸房祀唯特诏密县存故太傅卓茂庙洛阳留王涣祠焉【后汉】
　　号时明宰罗衡字仲伯为不茂陵令治化浃洽徙西城阆中令号时明宰衡为万年令路不拾遗人家牛马皆系道邉曰属罗公三府争辟拜广汉长二县皆为立祠【华阳志】
　　以有明君阎宪字孟度为绵竹令以礼让为化民莫敢犯男子杜成夜行得遗物一囊中布锦二十五疋求其主还之曰县有明君何敢负其化童謡歌曰阎尹赋政既明且昶去苛去辟动以礼譲迁属郡民泣涕送之以千数【上】
　　方耳断狱方储字圣明为洛阳令功曹窦宪客为宪所讽汝杀人断头着奁中置廏门下欲令储去官储摩死者耳邉问谁所杀有顷曰死人言为功曹所杀收功曹栲扭具服【谢承书】
　　治道致祥建宁中李翕为沔池令治殽嵚之道有黄龙白鹿之瑞其后守武都又有嘉禾甘露木连理之祥人皆图画其像刻石翕之于西狭颂侧【南丰金石录跋】
　　运糓乞还繁阳令杨君富波相牧之子震孙也遭叔父太尉秉薨委荣轻举吏民攀辕守阙上书运糓万斛助官赈贫以乞君还【集古录】
　　长大勤学袁遗字伯业绍从兄为长安令河间张超尝荐遗于太尉朱隽称遗有冠世之懿干时之量其忠允亮直固天所纵若乃包罗载管综百氏登高能赋覩物知名求之今日邈焉靡俦【超集】曹公称长大而能勤学者惟吾与袁伯业耳【英雄记】
　　三河表胡绍为河内怀令三日一视事十日一诣仓受俸米于阁外炊作干饭食之不设釡灶得一强盗问其党与得数百人皆诛之政教清平为三河表【续汉书】诸城首吕义字季阳迁新都绵竹令乃心隠恤百姓称之为一州诸城之首【蜀志】
　　无双徐字圣通为山隂令县俗刚强大姓兼并到官诛剪奸桀豪右敛手商旅路宿道不拾遗童歌之曰徐圣通政无双平刑罚奸宄空【防稽典录】
