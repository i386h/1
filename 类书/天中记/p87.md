<!-- { "loadSidebar": true } -->
　　雀登鸡背中宗为丞相时有鸡雏者而雀飞集其背驱而复来如此再三占者云鸡者酉酉者金火雀变而来赴之即王践阼之象也又云元帝时三雀共登一雄鸡皆三入安东防占者以为当进三爵为天子【洞林记】青气出社武帝咸宁元年大风吹帝社树折有青气出社中占者以为东筦有天子气时琅邪武王伷封东筦伷元帝祖也初武帝伐呉琅邪武王伷率众出涂中而王浑逼歴阳王濬已次近路孙皓欲降送天子玺绶近越二将而逺送诣伷识者咸怪之【宋志】
　　倒柳忽生康宁初为呉王成帝咸和六年五月曲阿有柳树倒地六载是月忽复起生九年五月甲戌呉雄家有死榆树是日因风起生与汉上林防桞起生同象于时虽改封琅邪而犹食吴郡为邑是帝超正体飨国之象也曲阿先亦吴地象见吴邑雄之舍皆天意也【晋志】僵栗起生孝武帝始四嵗时哀帝兴宁三年五月庐陵西昌县脩明家有僵栗树是日忽复起生及得位嗣统识者窃曰西昌脩明之祥帝讳实应之矣是与汉宣帝同象也【上】
　　神告玉璧晋安帝时冀州释法称将死告其弟子普严曰嵩山神告我江东有刘将军汉家苗裔当受天命吾以璧三十二枚并镇金一饼与之刘氏卜世之数也严告同学法义法义以义熙十三年于嵩庙石坛下得玉璧三十二枚三十二者二三十也宋有天下相承八帝享祚六十年【广古今五行记】
　　社树重盛汉光武社于南阳汉末而其树死刘徳有蜀乃应之而兴及晋季年旧根始萌至宋武初而盛【南史纪】
　　醉卧异形宋帝少时诞节嗜酒自京都还息于逆旅逆旅妪曰室内有酒自入取之帝入室饮于盎侧辞卧地时司徒王谧有门生居在丹徒还家亦至此逆旅逆旅妪曰刘郎在室内可入共饮酒此门生入室惊出谓妪曰室内那得此异物妪遽入则见帝已觉矣妪密问向何所见门生曰见有一物五采如蛟龙非刘郎门生还以白谧谧戒使勿言而与结厚【宋志】帝表贫尝负刁逵社钱三万经时无以还被逵执谧密以已钱代偿由是得释【南史纪】
　　龙章武帝尝游京口竹林寺独卧讲堂前上有五色龙章众僧见之惊以白帝帝独喜曰上人无妄言行止时见二小龙附翼樵渔山泽同侣或亦覩焉及贵龙形更大又经客下邳逆旅防一沙门谓帝曰江表当乱安之者其在君乎【上】
　　乗龙逐日齐髙帝年十七时尝夣乗青龙上天西行逐日又孙奉伯亦梦见帝乗龙上天于下捉龙脚不得及觉叙梦因谓曰兖州当大庇生灵而弟不得与也【南纪】天十九子参军崔灵运夣天谓已萧道成是我第十九子我去年已使授其天子位考自三皇五帝以降受命之次至帝为十九也【上】元徽四年帝为领军从南郊望气者陈安宝见太祖身上黄紫气属天安宝谓亲人王洪范曰我少时未尝见人身有如此气也【志】
　　九锡齐太祖在淮隂里城堑掘得古锡九枚下有篆书荀伯玉诸人皆不能识时纪僧贞独言曰何须辨此乆逺之物锡而有九九锡之徴也帝喜而赏之【谈薮】
　　天坠王玺升明三年四月二十四日荣阳郡人尹千于嵩山东南隅见天石坠地石开有玉玺在其中玺方三寸文曰戊丁之人与道俱肃然入草应天符扫平河洛清魏都又曰皇帝兴千奉玺诣雍州上刺史萧赤斧赤斧以献【南史纪】
　　异梦武帝讳愿字宣逺小讳龙儿生于建康青溪宅其夜陈孝后刘昭后同梦龙据屋上故字上焉【南齐纪】年十三梦举体生毛发生至足又梦人指上所践地曰周文王之田又梦虚空中飞又梦着孔雀羽衣廋温云雀爵位也又梦鳯皇从天飞下青溪宅斋前两翅相去十余丈翼下有紫云气及在襄阳夣着桑皮行度太极殿阶廋温云屐者运应木也及在郢州夣人从天飞下头插笔来画上衣两边不言而去廋温释云者山龙华虫也【志】
　　居室云气梁武帝生而有异光状貎殊特日角龙颜重岳虎颧舌文八字项有浮光身映日无景两骻骈骨项上隆起有文在右手曰武帝为儿时能蹈空而行及长所居室中常若云气人或遇者体輙肃然初为卫军王俭一见深相器重谓何宪曰此萧郎三十内当作侍中出此则贵不可言王融识鉴过人尤敬异帝谓所亲曰宰制天下必在此人行经牛渚逢风入泊龙渎有一老人谓帝曰君龙行虎步相不可言天下方乱安之者其在君乎问其名氏忽然不见【南史纪】
　　六龙守柱初齐髙帝梦屐而登殿顾见武明二帝后一人手张天地图而不识问之答曰顺子后及崔慧景之逼长沙宣武王懿入援至越城夣乗马飞半天而坠帝所驭化为赤龙腾虚独上时台内有宿卫士为觋常见太极殿有六龙各守一柱末忽失其二后见在宣武宅时宣武为益州觋乃往蜀伏事及宣武在郢此觋还都乃见六龙俱在帝所寝斋遂去郢之雍中途遇疾且死谓同侣曰萧雍州必作天子具以前事语之【上】
　　手文王字隋文帝为人龙顔额上有五柱入顶其光外射有文在手曰王周文帝见而叹曰此儿风骨不似世间人定州城门久闭不行齐文宣时或请开之以便行路文宣不许曰当有圣人来启之及帝除揔管至而开之莫不惊异【隋书】
　　唐兴西京朝堂北头有大槐树隋曰唐兴村门首文章移长安城将作太监髙颎常坐此树下检校后栽树行不正欲去之帝曰髙颎坐此树下不须杀之至今先天一百三十年其树尚在柯叶森竦根株盘礴与诸树不同承天门正当唐兴村门首今唐家居焉【朝野佥载】武徳初大行山大声曰唐国兴理万年【太原事迹杂记】
　　天子气隋末望气者云龙门有天子气连太原甚盛故帝置离宫数游汾阳以厌之后髙祖起义兵汾阳遂有天下【咸定录】
　　阿婆隋帝与神尧俱是独孤外家后因赐宴炀帝于众中因戱神尧神尧髙额面皱帝目为阿婆面神尧忿恚怏怅归语窦后窦后欣跃曰公封于唐阿婆乃是堂主堂者唐也神尧喜悦与秦齐诸王私相贺焉【芝田录】空中言是天子唐髙祖仕隋为殿内少监时尚食奉御郭道善相言于髙祖曰公天中伏犀下接于眉此非人臣之相髙祖取道银盆置地引弓射之谓曰向言有验当一发中之既发应而中道曰愿公事验之日赏赐金盆髙祖大悦后为太原留守镇并州时武士彠诘朝尝于街内独行闻空中有言曰唐公是天子士彠寻声不见有人乃以白髙祖并进兵书髙祖悦之其夜士彠梦髙祖乗龙上天旦以状闻髙祖大悦于是出入卧内委以心腹后起兵太原次临汾去绛郡二十余里有紫云如华盖楼阁之形正临髙祖之上
　　石中靴迹武徳六年车骑将刘山涛上书言髙祖龙潜时数往来洛郊之庄曾践二石靴迹见于石中至今犹在髙祖令凿之深二寸余其迹愈明乃止
　　名在图箓许世绪并州人见隋祚将亡言于髙祖曰天道辅徳人事与能临机不发必贻后悔今隋政不纲天下鼎沸公姓当图箓名应歌謡【旧唐】窦抗与髙祖少相亲狎及杨感作乱髙祖统兵陇右抗言于髙祖曰感抑为发纵耳李氏有名图箓可乗其便天之所启也髙祖曰无为祸始何言之妄也【上】
　　帝王之徴髙祖将举义师西入长安夜梦忽身死坠于牀下为羣蛆所食及觉甚恶之乃诣智满禅师而密话之满即贺曰公得天下矣帝大惊谓满曰何谓也满曰人臣不敢直指天子故曰阶下死是毙也坠牀是下也蛆趋附也羣蛆共所食者是亿兆趋附至尊之象也甚吉又曰贫道为沙弥日尝工易今敢为公占之及卦成曰得干飞龙在天又是帝王之徴也帝至霍邑又梦甲马无数飞满空中帝问是何军伍对曰是公身中之神也若无此何以威制天下言讫并飞入帝身帝觉召太宗言之复曰吾事济矣太宗拜于前连呼万嵗者数四帝复大悦其后即位即命复营其寺赐额为兴义寺以太原帝旧宅产业并赐之永充常住今之寺内见有图梦堂及塑师像并在【洛中纪异】
　　服泰阶羲宁二年五月甲子髙祖即位本宫曰甲水宫曰子支干相生成字为李虽子卯不举而以是为戒此臣子所以服泰阶也【顾况髙祖造唐表】
　　命名髙祖之临岐州太宗时年四嵗有书生自言善相谒髙祖曰公贵人也且有贵子见太宗曰龙鳯之姿天日之表年将二十必能济世安民矣髙祖惧其言泄将杀之忽失所在因采济世安民之义以为名焉【旧唐成定録作太宗生之三日】太宗为秦王髙祖有制诗云圣徳合皇天五宿连珠见和风拂世民上下同欢宴帝于宫西造宅初成髙祖送玉玺以至于帝所缙绅相谓曰诗及玉玺盖秦国之祥瑞者欤【册府】
　　龙饮池中太宗未建义时常饮酒醉卧刘文静家文静坐楼上见宅南大池中有白龙下饮水池中大鱼皆跃上岸以百数良久乃隐家人共见极惊骇太宗睡觉谓文静云醉中渴甚梦入公家池中饮水极清冷快意文静视其体犹湿也【寓简】
　　紫云属天髙祖既举义师之日太宗所居处有紫云当其上俄变为五色状如飞龙武徳八年拜中书令尝夜于嘉徳门见神人长数丈素衣冠呼太宗曰我当令汝作天子太宗再拜忽不见所居义宫中有一大池常时有佳气郁郁数百尺太宗心独异之至九年其气转盛上属于天六月定内难立为皇太子又有方士乔伏仁善言命见建成元吉俱有争心因谓所亲曰秦王上应天箓当为元君此二人乃驱除耳息隐海陵之未发也太史奏云太白入南斗秦王得天下其锋不敢当自非皇天眷顾何以得此【册府】
　　蜗迹成天睿宗初生含凉殿则天乃于殿内造佛氏有玉像焉及长闲观其侧玉像忽言尔后当为天子【册府】为冀王时寝斋壁上蜗迹成天字上惧拭去之经数日如初及即位雕玉铸黄金为蜗形分置于释道像前【酉阳杂爼】坠楼无损宗始三嵗封楚王时则天因御髙楼抱之眺望误坠于地左右失声奔下扶拥帝怡然无亏损之状则天甚竒之
　　紫云在上宗兼潞州别驾州境有黄龙白日升天尝出畋有紫云在其上后从者望而得之前后符瑞凡一十九事所居宅外有水池浸溢顷余望气者以为龙气四年四月中宗幸其第因游其池结防为楼船令巨象踏之【旧唐】潜龙变海池亦呈庆【册文】
　　赤龙据案宗临潞州景龙二年四月十七日在防事假寐白鹤观道士宋大辨等三十人同见赤龙据案【潘炎赋十四】上微时尝至洛阳令崔日知具供膳尚未熟明皇因寝庭前一架藤花初开日知见巨蛇食藤花逡巡不见上觉曰机甚梦中食藤花甚美日知乃知他日启圣之验也【逸史】
　　蓍立四年中宗将祀南郊来朝京师将行使术士韩礼筮之蓍一茎孑然独立礼惊曰蓍立竒瑞非常之事也不可言【旧唐】将入朝有军人韩凝礼自谓知兆上因以食箸试之既布卦一箸无故自起凡三偃三起观者以为大吉徴【国史纂异隋唐佳话】凝礼曰大人之瑞也【潘炎赋】
　　寝堂紫气上还京后州内所居寝堂上有紫气七日不散宅内及州街有大人迹长二尺五寸唐隆元年六月二十日夜除妖孽明日索崇嗣闻空中有人云临淄王诛韦氏相王得天下【玉海】
