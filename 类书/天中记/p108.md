<!-- { "loadSidebar": true } -->
　　马台睢阳县城中有掠马台台东有曲池池东有一台谓之清泠台北城慿隅又结一池台晋灼曰或说平台在城中东北角亦或言兔园在平台侧如淳曰平台离宫所在今城东二十里有台寛广而不甚极髙俗谓之平台按汉梁孝王传称王以功亲为大国筑东苑方三百里广睢阳城七十里大治宫室为复道自宫东出扬州之门左门阳即睢阳东门也连属于平台则近矣属之城西则不能是知平台不在城中也梁王与邹枚相如之徒懽游于其上故亦一时之盛事谢氏赋雪亦曰梁王不恱游于园今也歌堂沦宇律管埋音孤墓磈立无复曩日之望矣【水经】缀平台之遗响【宋书灵运传论】
　　汉书晋如注见水经者今本删削殆尽因备録之统志云谢恵连于此赋雪又名雪台夫谢居江左赋假相如安得云于此赋雪耶通志因之俱误
　　吹台陈留风俗传曰县有仓颉师旷城上有列仙之吹台梁王层筑以为吹台城隍夷灭畧存故迹其台方一百许歩即阮嗣宗咏怀诗所谓驾言发魏都南向望吹台箫管有遗音梁王安在哉晋世防乱乞活慿居削堕故基遂成二层上基犹方四五十歩高一丈余世谓之乞活台又谓之婆台城【水经注】后有繁姓居侧因亦名繁台【郡国志九域志】
　　蠡台梁孝王所筑于园中廻道似蠡因名之【述征记】司马彪郡国志曰睢阳县有卢门亭城内有高台甚秀广巍然介立超然独上谓之蠡台亦曰升台焉当昔全盛之时故与云霞竞逺矣续述征记云廻道似蠡故谓之蠡台非也阙子所谓虎圈台者【水经注】
　　柏梁元鼎二年春起柏梁台【武纪】武帝铸柏梁铜柱【郊祀志】梁以香柏为之香闻数十里【三辅旧事】起柏梁台以处神君【武帝故事】帝甞置酒其上诏羣臣二千石有能为七言诗者乃得上座【三辅黄图古文范】
　　通天元封二年作甘泉通天台师古曰通天者言此台髙通于天也汉武故事筑通天台于甘泉去地百余丈望云雨悉在其下去长安三百里望见长安城武帝时祭太乙上通天台舞八嵗童女三百人置祠祀招仙人祭太乙云令人升通天台以天神天神既下祭所若大流星乃举烽火而就竹宫望拜上有承露盘仙人掌擎玉杯以承云表之露元鳯间自毁椽桷皆化为龙鳯从风雨飞去亦曰神台又曰望仙台以神明望神仙也【黄圗】左右通天台髙三十余丈祭天时于此天神下也【関中记】
　　神明陛下以城中为小圗起建章左鳯阙右神明号称千门万户【方朔传】神明台武帝造祭仙人处上有承露盘有铜仙人舒掌捧铜盘玉杯以承云表之露以露和玉屑服之以求仙道【庙记】武帝初起神明台时掘地入三十丈得泉水色黄傍有人居无日月光明昼夜以火照中有人食土饮水服赭布之衣汉人问汝何时在此荅曰商王无道使兆人入地千丈求青坚之土以作瓦起瑶宫金堂工人皆以防入地里负噐取土多有压陷死者今犹二人在耳汉人问何得独存荅曰我以玉为衣金为环身有金玉故心气不灭汉人问汝欲更出为人否荅曰食土饮泉与蝼蚁为伍宁望日月乎乃引出三日自死骨肉靡成灰惟心如弹丸大坚如石以物扣之则是干血耳【洞冥记】神明台髙五十丈上有九室常置九天道士百人【汉宫阁疏】神明台上有九台今谓之九子台【黄圗】望风太初二年起甘泉望风台于台上得珠望之如照月因名照月珠【洞冥记】
　　腾光建元二年帝起腾光台以望四望常有飞光如星集于台上亦曰经星台集方士说仙事
　　招仙武帝起招仙之台于明庭宫北明庭宫者甘泉之别名也于台上撞碧玉之钟挂悬黎之磬吹霜涤之箎唱来云依日之曲使台下聼而不闻管歌之声
　　登仙嵩中岳也东谓太室西谓少室相去十七里嵩髙总名也武帝作登仙台在少室峯下【戴延之西征记】
　　寻真嵩髙山有玉女台云武帝见三仙玉女因以名台【山记】
　　寻真帝登寻真之台斋至七月七日夜天西南如白云起顷王母至【汉武内传】帝登延灵之台盛斋存道其四方之事权委于冡宰焉七月七日王母至【广记引内传】
　　通灵钩弋夫人从至甘泉而卒既殡尸香闻十余里葬云阳帝哀悼疑其非常人也乃起通灵台于甘泉宫有一青鸟集台上徃来至宣帝时鸟不至【王褒云阳记】
　　望恩武帝寤戻太子无辜被杀作思子宫为归来望思之台于湖天下闻而悲之【汉书黄圗】
　　桂台昭帝元始元年穿林池广千歩池南起桂台以望逺东引太液之水时命水嬉游燕永日以文梓为船木兰为柁刻飞燕翔鹢餙于船首随风轻漾毕景防归起商台于池上【拾遗记黄图】
　　避风帝常以三秋闲日与飞燕戯于太液池以沙棠木为舟贵其不沈浮也每清风时至飞燕殆欲随风入水帝以翠缨结飞燕之裙常怨曰妾防贱何复得预缨裙之游今太液池尚有避风台即飞燕结裙之处【拾遗记】月影汉掖有月影台云光殿九华殿鸣銮殿殿开襟阁临池观不在簿籍皆繁华窈窕之所栖宿焉【西京杂记】类白虎成帝幸王根第见园中土山渐台似类白虎殿于是上怒以让车骑将军音【外戚】
　　温明洺州温明台后汉世祖昼卧此殿耿弇入造牀下劝即位处【郡国志】
　　云台周党光武引见伏而不谒范升奏毁曰愿与坐云台之下考试圗国之道【逸民传】永平初马援女立为皇后显宗圗画建武中名臣列将于云台以椒房故独不及援东平王苍观圗言于帝曰何故不画伏波将军像帝笑而不言【本传】中平二年二月己酉南宫云台灾夫云台者乃周家之所造也圗书术籍珍玩寳怪皆所藏在也【五行志】
　　景升沔水南有层台号曰景升台盖刘表治襄阳之所筑也言表盛游于此常所止憇表性好鹰甞登此台歌野鹰来曲其声韵似孟逹上堵吟矣【水经】
　　读书华阳有读书台诸葛孔明相蜀筑此台以集诸儒兼以待四方贤士号曰读书台【寰宇记】
　　避暑隆中诸葛亮故宅有旧井一今涸无水盛之记云井深五丈广五尺堂前有三间屋地基坵极髙云是孔明避暑台宅西山临水孔明尝登之鼓琴以为梁父吟因名此为乐山先有董家居此宅衰殄灭亡后人不敢复憇焉齐建武中有人脩井得一石枕髙一尺二寸长九寸献晋安王习凿齿又为宅铭【南雍州记】
　　三台魏武帝于邺城西北立三台中台名铜雀台南名金虎台此名氷井台【陆翽邺中记】三台皆因城为基巍然崇举其髙若山建安十五年魏武所起其中曰铜台髙十丈有屋百余间台成命诸子登之并使为赋陈思王下笔成章美防当时亦魏武望奉常王叔治之处也南则金雀台髙八丈有屋一百九间北曰氷井台亦髙八丈有屋一百四十间上有氷室室有数井井深十五丈藏氷及石墨焉石墨可书又然之难尽亦谓之石炭又有粟窖及盐窖以备不虞今窖上犹有石铭存焉左思魏都赋曰三台列峙而峥嵘者也【水经】文宣天保九年发丁匠三十万人营三台于邺因其旧业而髙博之大起宫室及游逸园至是三台成改铜雀曰金鳯金虎曰圣应氷井曰崇光十一月登三台御乾象殿朝燕羣臣并命赋诗【北齐书】
　　陵云文帝黄初二年筑陵云台【魏志】陵云台楼观精巧先称平众木轻重然后造构乃无锱铢相负掲台虽髙峻常随风摇动而终无倾倒之理魏明帝登台惧其势危别以大材扶持之楼即頽坏论者谓轻重力偏故也【世说】凌云台髙二十三丈登之见孟津【杨龙骧洛阳记】凌云台在明光殿西髙八丈累塼作道通至台上登髙防眺究观洛邑暨南望少室亦山之秀极也【述征记】明帝景初元年铸作黄龙鳯皇竒伟之兽餙金墉陵云台陵霄阙百役繁兴作者万数公卿以下至于学生莫不展力帝因遂躬掘土以率之髙堂隆上疏切谏【本传】
　　烛台文帝筑土为台基髙四十丈列烛置于台下名曰烛台逺望如列星之坠地以处美人薛灵芸焉【拾遗记】钓台孙权于武昌临钓台饮酒大醉使人以水洒羣臣曰今日酣饮惟醉堕台中乃当止耳张昭曰昔纣为糟邱酒池长夜之饮当时亦以为乐不以为恶也权黙然有慙色遂罢酒【吴志】呉主以潘夫人为神女每以游昭宣之台志意幸惬又与夫人游钓台得大鱼主大喜夫人曰昔闻泣鱼今乃有喜有喜必忧以为深戒呉主于是罢宴夫人果见弃逐钓台基今尚存马【拾遗记】
　　阅马邺漳水北有赵阅马台基髙五丈列观其上石虎每讲武于其下升观以望之虎自于台上放鸣镝之矢以为车骑出入之节矣【水经】
　　芳尘石虎于太极殿前起楼髙四十丈盛夏之时登髙楼以望四极奏金石丝竹乐以日继夜时亢旱春杂寳异香为屑使数百人于楼上吹散之名曰芳尘台上有铜龙腹容数百斛酒使胡人于楼上酒风至则望之如露名之曰粘雨台用以洒尘楼上戯笑之声震空中【拾遗记】
　　灵钧凉张茂筑灵钧台周轮八十余堵基髙九仭武陵人阎曽夜叩门呼曰武公遣我来曰何故劳百姓而筑台乎姑臧令辛岩以曽妖妄请杀之茂曰吾信劳人曽称先君之令何谓妖乎大府主簿马鲂曰今世难未夷唯当宏尚道素不宜劳役崇餙台榭比年以来转觉众务日奢于徃每所经营轻违雅度实非士女所望于明公茂曰吾过也命止作役【晋书】
　　冲天赫连勃勃起冲天台于南山欲登之望长安【十六国春秋】
　　学台范为豫章太守大设庠序逺近至者千余人资给众费一出私禄并取郡四姓子弟皆充学生课诵五经文起学台功用弥广【本传】
　　波若姚兴集沙门五千余人有大道者五十人起造净圗于永贵里立波若台居中作湏弥山四靣有崇岩峻璧珍禽异兽木草精竒仙人佛像俱有人所未闻皆以为希竒【长安志】
　　灵芝千秋门内道北有西游园园中有凌云台即魏文帝所筑者台上有八角井髙祖于井北造凉风观登之逺望目极洛川东有灵芝钓台累木为之出于海中去地二十丈风生户牖云起梁栋刻石为鲸鱼背负钓台既如从地踊出又似空中飞下钓台四靣凡四殿皆有飞阁向灵芝徃来三伏之月皇帝在灵芝台以避暑【洛阳伽蓝记】
　　静轮魏天师道塲坛东北旧有静轮宫魏神防四年造抑亦柏梁之流也台髙广超出云间欲令上延霄客下絶嚣尘【水经】
　　花梁武帝时有云光法师讲经于此台感得天雨赐花天厨献食杨无为诗云空书来震旦康乐造渊防贝叶深山译曼花半夜飞香清虽透蘃散不霑衣旧住白莲老逺公应望归【六朝事迹】
　　乐善髙斋之后有堂堂西有射堂五间射堂南有大池池上有台名曰乐善台【南雍州记】
　　玉女李轨字处别武威姑臧人也大业末自称河西大凉王后僣称尊号不受唐官时有胡巫惑之曰上帝甞遣玉女从天而降遂徴兵筑台以玉女多所縻费百姓患之及败叹曰人心去矣天亡我乎携妻子上玉女台置酒为别安脩仁执送寻伏诛【旧书】
　　讼台景龙中韦庻人置石台于朱雀门街在开化一方之间雕刻防镂上建防台蛟龙蟠绕下有石马石狮子侍卫之像初韦氏矫称衣箱有五色云气使畵工圗像以示于朝及节愍太子遇害韦氏乃上中宗圣威神武颂刋石以纪其事谓之讼台上官昭容之文也并勒公卿姓名于上谄词伪事有乖典实景云元年毁之【长安志】望月宗八月十五日夜与贵妃临太液池凭栏望月不尽帝意不快遂勑令左右于池西岸别筑百尺髙台与吾妃子来年望月后经禄山之兵不复置焉惟有基址而已【天寳遗事】
