<!-- { "loadSidebar": true } -->
　　神童刘显幼而聪敏六嵗能诵吕相絶秦贾谊过秦琅邪王思逺吴国张融见而称赏号曰神童族伯瓛儒学有重名卒无嗣齐武帝诏显为后时年八嵗
　　百不为多任昉字彦升幼而聪敏早称神悟四嵗诵诗数十篇八嵗能属文自制月仪辞义甚美褚渊尝谓遥曰闻卿有令子相为喜之所谓百不为多一不为少一遍能诵到沆字茂瀣五嵗时父防于屛风抄古诗沆请教读一遍便能成诵
　　一不为少陆琼字伯玉幼聪慧有思理六嵗为五言诗颇有词彩梁大同末云公受梁武诏校定碁品到溉朱异以下并集琼时年八嵗于客前覆局由是京师号曰神童异言之武帝有勅召见琼风神警亮进退详审帝甚异之十一丁父忧毁瘠有至性从祖襄叹曰此儿必荷门基所谓一不为少
　　人中麒骥徐勉字脩仁年六嵗属霖家人祈霁率尔为文见称耆旧及长好学宗人孝嗣见之叹曰此所谓人中之麒骥必致千里
　　兄弟聪敏虞荔字少坡年九嵗随从伯阐侯太常陆倕倕问五经凡有十事荔随问辄应无有遗失倕甚异之弟寄字次安少聪敏年数嵗客有造其父者遇寄于门因嘲之云郎君姓虞必当无智寄应声荅曰文字不辨岂得非愚客大慙入谓其父曰此子非常人文举之对不是过也【陈书】
　　戏荅姓何妥字栖凤西山人八嵗时游国子学助教顾良戏之曰汝姓何是荷叶之荷为河水之河妥应声荅曰先生姓顾是眷顾之顾为新故之故【北史】
　　东阿非虚梁简文幼而聪睿六嵗便能属文武帝弗之信于前面试帝揽笔立成文武帝叹曰常以东阿为虚今则信矣【南史】
　　三世幼敏李徳林幼聪敏年数嵗诵左思蜀都赋十余日便度髙隆之见而嗟叹遍告朝士云若假其年必为天下伟器邺京人士多就宅观之月余车马不絶徳林少孤未有字魏收谓之曰识度天才必至公辅吾辄以此字卿【本】李百药字重规幼而聪敏数嵗徳林于灯下教以四声一闻便解七嵗能属文父友齐陆乂马元熈尝造父徳林防集有诵徐陵文者云既取成周之禾将刈琅琊之稻坐客并不知其事百药时侍立进曰称鄅人籍稻杜预注云鄅国在琅琊开阳县乂等惊喜云此儿神童也【谈宾録旧唐】子安期幼聪辨七嵗解属文初百药大业末出为桂州司马行至太湖遇贼将加白刃安期跪泣请代父命贼哀而释之【上】
　　耸壑昂霄房龄幼聪敏五嵗能诵毛诗髙孝基谓裴矩曰仆观人多矣未有如此郎者必成伟器但恨不见其耸壑昂霄耳【唐书】
　　矫对贾嘉隠七嵗以神童召见李勣于朝堂戏云吾所倚何树嘉隠曰松树李曰此槐也何言松嘉隠曰以公配木何得非松长孙无忌复问吾所倚何树曰槐树曰汝不复能矫对耶嘉隠曰何须矫对但取其鬼木耳李曰小儿作獠面何得如此聪明嘉隠曰胡头尚作宰相獠面何废聪明李状胡也【唐语林】
　　进乌诗李义甫八嵗举神童文皇在上林有捕得乌者义甫进乌诗曰日里朝彩琴中伴夜啼上林如许树不借一枝栖上曰朕以全树借汝【芝田録】
　　三珠树王勃字子安六嵗解属文构思无滞词情英迈与兄勔勮俱称少俊父友杜易简常称之曰此王氏三珠树也【旧唐】王勃之先文中子见勃弄笔令作题太公遇文王賛曰姬昌好徳吕望潜华城阙虽近风云尚赊渔舟倚石钓浦横沙路幽山僻溪深岸斜豹韬禳恶龙钤辟邪虽逢切近犹待安车君王握手何其晩耶【芝田録】旧唐及文中子通隋义宁元年卒杨炯勃文集序陈羣禀太邱之训时不逮焉是勃未及见祖也丁用晦云文中命之作賛盖误序及旧唐俱云年二十八盖贞观二十二年生也新云二十九亦误
　　咏昆仑苏瓌初未知颋常令与佣保杂作一日有客诣瓌于防事颋拥篲趋庭遗坠文书客取视之乃咏昆仑奴诗也其词云指头十挺墨耳朶两张匙客心异之乆而瓌出与客淹留客笑语之际咏其诗并言形貌问瓌何人非足下宗族庶孽耶瓌备言其事客惊贺之请瓌加礼收举必苏氏令子也瓌稍亲之有人献兔悬于廊庑瓌召颋令咏之即应声曰兔子死兰弹将来挂竹竿试将明镜照无异月中看瓌大惊竒【开元僧信记】
　　诵枯树赋苏颋年五嵗时裴谈尝过其父颋方诵庾信枯树赋避谈字讳因易其韵曰昔年移栁依依汉隂今看揺落凄怆江浔树犹如此人何以任谈叹异之知其他日必主文章也【广人物志】
　　咏尹字苏颋才能言有京兆尹过瓌既去瓌命颋咏尹字乃曰丑虽有足甲不全身见君无口知伊少人【明皇杂録】自然生知公神秀颖发自然生知五嵗便措意于文每坐卧吟讽未尝蹔辍至于八九嵗则有若大成焉一览诵千言有若素习十七游太学对防甲科【韩休苏颋集序】一遍诵赋宋璟广平人七嵗能属文一遍诵鵩鸟赋八九嵗时尝梦大鸟衔书吐口中而吞咽之遂乗而直上倐忽惊寤犹若下在胷间自后藻思日深灵襟益爽【顔真卿撰神道碑】
　　国瑞宗封泰山刘宴始八嵗献颂行在帝竒其幼命张説试之説曰国瑞也即授太子正字公卿邀诸旁午号神童名振一时引晏殿内晏坐贵妃膝上亲为画眉总角宫人遗花投果
　　正朋字宗御勤政楼大张乐罗列百妓时教坊有王大娘者善戴百尺竿竿上施木山状瀛州方丈令小儿持绛节出入于其间歌舞不辍时刘宴以神童为秘书正字年十嵗形状狞劣而聪悟过人宗召于楼中帘下贵妃置于膝上为施粉黛与之巾栉宗问宴曰为正字正得几字宴曰天下字皆正唯朋字未正得贵妃复令咏王大娘戴竿宴应声曰楼前百戏竞争新唯有长竿妙入神谁谓绮罗翻有力犹自嫌轻更着人宗与贵妃及诸嫔御欢笑移时声闻于外因命牙笏及黄文袍以赐之【明皇杂録】
　　咏方圆动静李泌字长源小字为顺生而发至于眉幼而聪敏书一览必能诵六七嵗学属文开元十六年宗御楼大酺夜于楼下置髙座召三教讲论泌姑子员俶年九嵗潜求姑备儒服夜升髙座词辨蜂起谭者皆屈宗竒之召入楼中问姓名乃曰半千之孙宜其若是因问外更有竒童如儿者乎对曰舅子顺年七嵗能赋敏捷帝命中使驰召之帝方与张説观棊中人抱泌至俶与刘宴偕在帝侧遂命説试为诗即令咏方圆动静泌曰愿闻其状説应曰方如棊局圆如棊子动如棊生静如棊死説以其幼仍教之曰但可以应虚作不得更实道棊字泌曰随意即甚易耳宗笑曰精神全大于身泌乃言曰方如行义圆如用智动如逞才静如遂意説因贺曰圣代嘉瑞也宗大悦抱于懐抚其头命果饵啗之仍赐衣物及防数十且谕其家曰年小恐于儿有损未能与官当善视之乃国器也后二年赋长歌行曰天覆吾地载吾天地生吾有意无不然絶粒升天衢不然鸣珂游帝都焉能不贵复不去空作昂蔵一丈夫一丈夫兮一丈夫平生志气是良图请君看取百年事业就扁舟泛五湖诗成写之者莫不称赏【邺侯外】击父妾严挺之薄妻而爱其子武武年八嵗询其母曰大人常厚英【挺之妾】未尝慰省何至于斯母曰汝父嫌吾寝陋枕席数宵即懐汝自后相弃其母凄咽武亦愤惋父出英方睡武持小铁锤击碎其首挺之归惊愕视之已毙矣左右言小郎君戏运锤而致此挺之呼武曰汝何戏之甚武曰焉有大朝人士厚其侍妾困辱儿之母乎故须击杀非戏也父曰真严挺之儿
　　一物四声杨绾字公权生聪慧年四嵗处羣众中敏识过人尝夜宴亲宾客举坐中一物以四声呼之众宾未言绾应声指鐡灯树曰灯盏柄曲众咸异之【旧唐】
　　神俊李徳裕幼而神俊宪宗赏之坐于膝上父吉甫每以敏辨夸于同列武元衡召之曰曰吾子所嗜何书意欲探其志也徳裕不应翌日元衡以告吉甫因戏曰公诚大痴耳吉甫归责之徳裕曰武公身为帝弼不问理国调隂阳而问所嗜书者礼部成均之职也其问不当所以不应吉甫复告元衡大慙由是振名【北梦琐言】
　　变四声权徳舆生三嵗知变四声四嵗能赋诗积思经术无不贯综元和初拜尚书同平章事风流醖籍自然可慕正元元和间为缙绅羽仪云【旧唐】
　　絶伦髙郢字公楚九嵗通春秋能属文子定幼聪警絶伦年七嵗时读尚书汤誓问郢曰奈何以臣伐君郢曰应天顺人不为非道何云伐耶对曰用命赏于祖不用命戮于社是顺人乎父不能对小字董二人以幼慧多以字称之【上】
　　善文咏杨收字蔵之七嵗而孤居丧有如成人母长孙夫人知书亲自教授十三通诸经义善千文咏吴人呼为神童兄发戏令咏蛙即曰兔邉分玉树龙底跃铜仪防当同鼓吹不复问官私又令咏笔仍赋鑚字即曰虽匪囊中物何坚不可鑚一朝操政事定使冠三端每良辰美景吴人造门观神童请为诗赋观者压败其藩收嘲曰尔幸无羸角何用触吾藩若是升堂者还应自得门【上】
　　絶乳能诗李甘始河南人杨牢有至行甘以书荐于尹曰牢絶乳即能诗洛阳儿曹壮于牢者皆出其下史农杨牢幼孤六嵗时就学归误入人家乃父友也二丈人弹棊次见杨氏子戏之曰尔能为丈人咏此局否杨即咏诗曰魁形下方天顶云二十四寸牕中月丈人惊抚其首遗以梨栗曰尔后必有文名年十八一上中春官选【芝田録】
　　咏鹰崔元畧之子也为童儿时随父访韩滉滉见而怜之元畧云此子迩来诗道颇长滉乃指架上鹰令咏焉遂命牋笔畧无停思于是进曰天邉心胆架头身欲拟飞腾未有因万里碧霄终一去不知谁是解縧人滉益竒之叹曰此儿可谓前程万里也【南楚新闻】
　　识之无字白居易与元书云仆始生六七月时乳母抱弄于书屛下有指无字之字示仆者仆虽口未能言心已黙识后有问此二字者虽百十其试而指之不差则仆宿昔之縁已在文字中矣及五六嵗便学为诗九嵗谙识声韵【长庆集】
　　拔萃韦温字育绶子也七嵗时日念毛诗一卷年十一嵗应两经举登第以书判拔萃补校书郎时绶致仕田园闻温登第愕然曰判入髙等在羣士之上得非交结权幸而致耶令设席于庭自出判目试两节温命笔即成绶喜曰此无愧也【旧唐】
　　辨鼎铭张同居洛阳浚若得古鼎铭曰魏黄初元年春二月同以为竒其子防年十三啓曰汉建安二十五年曹公薨改元延康是嵗十月曹丕受禅又改黄初元年无二月铭何谬也同大异之【五代史】
　　天授王元之内翰五嵗已能诗因太守赏白莲倅言于太守召而吟一絶云昨夜三更里嫦娥堕玉簮冯夷不敢受捧出碧波心又云佳人方素面对镜理新妆守曰天授也【古今诗话】
　　不应神童科黄廷坚年五嵗已诵五经一日问其师曰人言六经何读其五师曰春秋不足读廷坚曰既曰经矣何得不读十日成诵无一字或遗其父庶喜其敏悟欲令习神童科举廷坚窃闻之乃笑曰是甚做处庶尤爱重之时有乡人赴南宫试庶率同舎饯饮皆作诗送行或令廷坚亦赋诗顷刻而成有云君到玉皇香案前若问旧时黄廷坚谪在人间今八年【道山清话】送君归去明主前云云【西清诗话】
