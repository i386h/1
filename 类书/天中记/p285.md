<!-- { "loadSidebar": true } -->
　　兴门栁公绰字寛始生三日伯父子华视之谓其弟子温曰保惜此儿福祚吾兄弟不能及兴吾门者此儿也因以起之为公绰字【旧唐】
　　梦枫生腹张志和母夣枫生腹上遂生志和【本】
　　鸠集王庭溱始生有鸠数十朝集庭树暮宿檐户长骈脇厯居戎职值乱杀田洪正推为留后子后相继藩镇一百年【唐年补録】
　　异人求嗣崔慎由镇西川有异人张叟曰君四十无子为公求之终南翠微寺有僧絶粒五十年君遗以服玩受之则其嗣也果受之僧防卒遂生子叟复相曰贵则过公恐不得其终因字曰纳僧又曰缁郎即崔也【南部】玉台山灵蜀主孟知祥生时有火光照室隣里皆异之有僧见而抚之曰此五台山灵也【蜀梼杌】
　　白雀栖堂闽王延彬主之子审知侄也嗣圭封泉州初圭领兵至泉州舎于开寺始生延彬于寺之堂既生有一白雀栖于堂中迄延彬之终方失所在凡三十年仍嵗丰稔每发蛮舶无失坠者人因谓之招寳时【三五记亊】文武秀气杭州新城县鼍江旧常有二气亘千江上终昼夜不灭及桂建徽罗隠生而二气不复见议者以为文武秀气焉【吴越备史】
　　家寳广南汉主刘隠乃次室叚氏所生初长母韦氏居家甚妬闻产隠韦仗剑于门令抱来将杀之家人不敢匿及见剑坠于地跪而接之曰此我家之寳三日叚氏亡韦鞠为己子后为伪汉髙祖【刘氏兴士録五国故亊作刘俨】
　　勿伤仆射崔仁冀父询善射仁冀方娠而母病询欲饮以药毋一夕梦人谓已曰勿药恐伤仆射及觉以语询询疑其诳弗听自搆火煑药见铛上有蛇蜿蜓然遂覆其药而没后果迁左仆射【九国志】
　　僧献玉羊吴越钱元瓘先是有胡僧以玉羊一献于镠曰得此当生贵子元瓘果以丁未嵗生【上】
　　周公山神王承肇雅州人蜀王宗侃之子母崔氏梦周公山神降祥遂生后一僧见之曰山气减半乃孕灵此子耶后节制洋州为洛行军司马
　　授五色笔宋范质母张氏梦人授以五色笔而生仙授字图李至母张氏尝梦八仙人自天降授字图使吞之及觉犹若有物在胸中未几生至
　　宣圣拍背王沂公之父见字纸遗坠必掇拾以香汤洗烧之一夕梦宣圣拍其背曰汝何以重吾字纸之勤也恨汝老矣无可成就他日当令曽参来汝家受生显君门户未几果生一男遂命名曽后果状元及第【文昌化书】怀玉山人杨大年祖父文逸为南唐玉山令大年将生一道士袖刺来谒自称懐王山人冠褐秀爽斯湏遽失公遂生后三十七年学士昼寝于玉堂忽梦道士来谒称怀玉山人故出一牒阅之写三十七字大年惊曰得非数乎许添乎道士命笔一防为四十七字其数果卒【玉壶清话】大年初生母章氏梦羽衣人自言武夷仙托化既生则一鹤雏也尽室惊骇贮而弃之江其叔父曰吾闻间世之人其生必异如姜嫄有弃简狄有契乃追至江濵开视之则鹤蜕而婴儿具焉体尚有紫毳尺余经月乃落【诗序】春渚作祖母启视
　　天赦富弼字彦国初毋韩有娠梦旌旗鹤雁降其庭云有天赦已而生弼【宋史】
　　灭烛复明章得象字希言母方娠梦登山遇神人授以玉像及生父奂复梦家庭积笋如山【上】闽中惟建剑汀邵武四处杀子士大夫家亦然章邵公建州人生时家妪将不举凡灭烛而复明者三有呼于梁者曰相公家人惧甚遽收养之【孙公谈□】
　　煑药鼎覆吕公弼申公之次子始秦国妊娠而疾将去之医工陈逊煑药将熟已三鼓坐而假忽然鼎覆再煑再覆又煑而加火焉困甚就榻梦神人披金甲持剑叱曰在胞者本朝宰相汝何人敢以毒加害逊惧而窹以白相国后人公弼熈宁中位枢宻使【括异志】
　　玉筯食邵康节母李氏其姑张氏遇之甚严一夕欲自尽梦神人令一玉筯食一杯告曰无自尽当生佳儿后生康节【闻见録】伊川丈人与李夫人因山行于云霞间见大黒猿有感遂孕临产时慈乌满庭人以为瑞是生康节七嵗戏于庭蚁穴中别见天日云气徃来也【本草】携文选宋郊母梦朱衣人卑一大珠受而怀之既窹犹觉暖已而生郊后又梦前朱衣携文选一部与之遂生京文故小字选哥【尘史】
　　手书兴字韩亿将生其父梦人手中大书一兴字示之知门户之将起也及命名从人从意而字宗魏盖取毕万之后必大万盈数魏太名之意也【桐隂旧话】
　　摘饵莲叶韩亿夫人王氏初未有子梦一僧貎甚异手持莲花曰汝欲生男乎摘五叶饵之后生综绛绎维绩五子皆贵显【上】
　　萝卜謡晁之道尝言蔡侍郎准少年时出入常有二人见于马首或肩舆之前若先驱者或前或却问之从者皆无所覩准甚惧谓有寃魂百方禳禬皆不能遣既乆亦不以为事庆厯四年生京而一人不见又二年生卞乃遂俱灭元符末都城童謡有家中两子萝卜精之语语多不能悉记而其末章云撞着潭州海藏神至崇宁中卖酸饀者又有一包菜之语其事皆验而京于靖唐初贬死长沙岂潭州海藏亦应于此耶【曲洧旧闻】
　　生立于辱李显忠初名世辅其母当产数日不能免有僧过门曰所孕乃奇男子当以剑矢置母傍即生已而果生显忠立于蓐咸异之【宋史】
　　肉块得儿宋仪王仲湜生有紫光照室及视则肉块刃剖遂得婴儿靖康时大军欲推立之仗剑以却晓其徒曰自有真主其徒犹未退则欲伏剑死六军遂与王约以逾月而真主不出则王当即大位王阳许而隂欵其期未防髙宗即位于应天王间闗而南上屡嘉叹之主祭濮王【杭州志】
　　伤昙华是人甚希有过于优昙华疏云优昙华鉢名瑞应三千年一现现则金轮王出【法华经】
　　七枝秀草西域有七枝秀草若罗汉圣人生则此草生清浄之地第三祖和修生时九枝秀草应时而生【灯録】白象入门第十祖脇尊者生时父梦白象背有寳坐上有明珠入门乃生【灯録】
　　防申辰裴晋公有遗以槐瘿者郎中庾威在坐曰此是睢树生者公问郎中年甲对云与公同是甲辰公笑曰郎中便是雌甲辰【鸡跖】
　　小戊子程文惠与庞公同戊子生程已贵庞尚为小官常戏庞曰君乃小戊子矣后庞大拜文惠曰今日大戊子却为小戊子矣【东轩】
　　前身
　　张衡后身张衡之初死蔡邕母始怀孕二人才貎甚相类时人云蔡邕是衡之后身【商芸小説语林】
　　桑中金环羊祜年五嵗令乳母取金环乳母曰无此物祜乃访隣人李氏东园桑树中探得之主人大惊曰此余亡儿所失物也乳母具言之李氏悲惋时人异之乃知李氏子乃祜前身【本】
　　蛇精杜预醉卧呕吐人窃窥之见一大蛇垂头而吐【史】鼍精郭璞睡时有人见形变鼍云是鼍精【文选注】
　　胡沙门中书令王珉字季琰相识有一胡沙门每瞻珉风采甚敬悦之輙语同学云若我后生得为此人作子于近愿亦足也珉闻而戏之曰法师才行正可小弟耳顷之沙门病亡亡后嵗余而生练始能言便解外国语及絶国奇珍铜器珠贝生所不见未闻其名即能名之识其产出又自然亲爱诸胡过于汉人咸谓沙门审其先身故珉字之阿练遂为大名云【防祥记】
　　罗刹齐文宣欲杀僧稠稠预待之帝愧悔躬负稠身谢愆因谓曰弟子前身曽作何等荅曰乃罗刹王是以今犹好杀即呪防水令帝自视见其影如罗刹像焉【续髙僧】许度许询与沙门昙彦同建浮图未成而询亡彦长年及见询后身为岳阳王镇越州彦呼之曰许度来何暮昔日浮图今如故王曰弟子姓萧名詧彦乃以三昧力加被王恍然悟前身【髙僧】
　　弥勒应身傅大士名善惠婺州人南齐时降于宣慈家纳刘氏女名妙志生普建普成二子梁武帝时防天竺僧达麽号嵩头陁谓大士曰我与汝毗婆尸佛所发誓出兠率宫衣鉢见在何日当还因命临水观其影见大士圆光寳盖大士笑时有法师闻法悟解言我师弥勒应身耳大士呵之天嘉二年大士于松山顶双林寺行道人灭【灯録】
　　是袁盎彭州什知于一夕有一珠自左足下流去苦楚万端谛视其珠中明明有晁错二字乃知是袁盎也曽因七国反盎奏斩错以谢吴楚诸王故为婴挠耳一云前身名知铉汉州三学山讲十地经感地变琉璃焉【宋髙僧】
　　徐陵后身处州释知威姓蒋氏天与多能富有辞藻时是徐陵后身【上】
　　宋公后身开元中房琯为卢氏宰道士邢和璞来琯敬礼之暇日同出城因至夏谷村一废寺松竹森映和璞坐于下以杖叩地使人掘之数尺得一瓶瓶中皆娄师徳与永公书笑谓琯曰颇忆此耶琯因洒然悟其为僧时乃永公后身也因语琯终身事无不验【明皇杂録】
　　诸葛后身剑南节度使韦臯既生一月其家召郡僧防食有一胡僧貎甚陋既食韦氏命乳母出婴儿请郡僧祝其寿胡僧忽谓婴儿曰别乆无恙乎婴儿若有喜色众皆异之胡僧曰此子乃诸葛武侯之后身耳吾徃嵗在剑门与此子有善今闻降于韦氏吾致不逺而来韦氏因以武侯字之后韦自少金吾节制剑南军在蜀门十八年果契胡僧之语【少室志】
　　蛇入怀中李公垂【绅】少时读书剡州天宫佛寺一日昼舎中丹李柰方实有黒蛇据其二防僧至驱之蛇入李怀中忽不见及觉问之荅曰适梦在树问食柰甚美僧大奇之【云溪友议】
　　西华和尚袁滋微时居汶州青溪山因卖药得见异人曰此人大以西华坐禅和尚屈指亡来四十七年矣问滋以年适四十七【逸史】
　　卢老崔鋭佐李抱贞为泽潞从事有道人自称卢老曽事陏朝云际寺李先生预知过徃未来之事属河朔禁逰客鋭舘之于家一旦辞去且曰我死当与君为子因指口下黒子愿以为志咸之生也果有黒子其形神即卢老也父即以卢老字之后累官大都督观察使自旦至暮与賔僚痛饮恒醉不醒簿领推积夜分省览训析决断无毫厘之差胥吏以为神人太和八年卒【旧唐文花】白猪尚书郑愚因醉眠左右见一白猪【北梦】
　　三生刘三复者以文章见知于李徳在浙西遣诸门求试及登第歴任台阁三复能记三生事云曽为马马常渇望驿而嘶伤其蹄则连心痛后三复乗马硗确之地为缓辔有石必去之其家不置门限虑伤马蹄也其子邺勑赐及第登廊庙上表雪徳朱崖灵柩归塟洛中报先恩也士大夫美之【北梦】曲沃县尉孙家奴年六嵗忽视母笑云娘子总角时曽养一野狐今忆否毋亦省之奴云尔时野狸即奴身也见鹰得走入古冡后为猎人击一见阃罗王王以无罪当得人身遂生海州为乞人子苦饥寒二十而死又见王王曰与汝作贵人家奴遂得至此今已三生矣【广异记】
