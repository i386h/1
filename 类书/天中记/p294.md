<!-- { "loadSidebar": true } -->
　　荆台隐士梁震唐末豋第开平间归蜀过江陵高季昌爱其才识留之震终身止称前进士季昌甚重之以为谋主呼曰先軰后从诲时震曰先王待我如布衣交以嗣王嘱我今嗣王能自立不坠其业吾老矣不复事人矣遂固请退居从诲为筑室于土州震披鹤自称荆台隐士每诣府跨黄牛至防事从诲时过其家【五代史】灌园苏云卿少与张浚为友绍兴间来豫章东湖结庐灌园人莫测也浚为相属豫章帅及漕亲为致之帅漕宻物色得灌园苏翁因更服入其圃案上有西汉书意是云卿也扣其乡里徐曰广汉客曰张德逺翁当识之曰然何如人曰贤人也苐长于知君子短于知小人德有余而才不足因问张今何官客曰今朝廷起张公欲了此事翁曰恐未便了得在客起致张意因出书币翁意色若自咎者二客力请共载辞以诘朝上谒旦伺之翁已遁矣帅漕复命浚拊几叹悔作箴识之【宋史】
　　退休杨万里退休十有六年宁宗初与朱元晦同召杨不起朱与书速之杨决意不出有江风山月之赞
　　医
　　赭鞭黄帝赭鞭鞭百草尽知其平毒寒温之性臭味所主以播百谷故号神农皇帝【搜神记】神农拖赤鞭而欧毒【杨炯药图序】黄帝使岐伯甞味草木典医疗疾今经方本草之书咸出焉【帝王世纪】岐伯祖世之师曰僦贷季【素问】神农甞草殆死者数十黄帝稽首受针于岐伯【理惑论】
　　巫咸巫咸以鸿术为帝尧之医【郭璞巫咸山赋序】刘聦信用王沉等诛王琰等陈元达等谏曰陛下心腹四肢无处无患后诛巫咸戮扁鹊臣恐成桓侯膏肓之疾后虽欲疗之其如病何【载记】巫彭作医【吕氏春秋】古医曰苗父【説苑】
　　腠理扁鹊见蔡桓公立有间扁鹊曰君有疾在腠理不治将恐深桓侯曰寡人无病扁鹊出桓侯曰医之好治不病以为功居十日扁鹊复见曰君之病在肌肤不治将益深桓侯不应扁鹊出桓侯又不悦居十日扁鹊复见君之疾在肠胃不治将益深桓侯又不应扁鹊出桓侯又不悦居十日扁鹊望桓侯而还走桓侯故使人问之扁鹊曰疾在腠理汤熨之所及也在肌肤鍼石之所及也在肠胃火齐之所及也在骨髓司命之所属无奈何也今在骨髓臣是以无请也居五日桓侯体痛使人索扁鹊已逃秦矣桓侯遂死故良医之治病也攻之于腠理此皆争之于小者也夫事之祸福亦有腠理之地故曰圣人蚤从事焉【韩喻老】
　　刺骨古扁鹊之治其病也以刀刺骨圣人之救危国也以忠拂耳刺骨故小痛在体而长利在身拂耳故小逆在心而久福在国故甚病之人利在忍痛猛毅之君以福逆耳忍痛故扁鹊尽巧拂耳则子胥不失夀安之术也病而不忍痛则失扁鹊之巧危而不拂耳则失圣人之意如此长利不逺垂功名不久立【安危】
　　上池水扁鹊者姓秦氏名越人长桑君过扁鹊私坐间与语曰我有禁方年老与公乃出其怀中药予扁鹊饮是以上池之水三十日当知物矣乃悉取其禁方尽书与扁鹊扁鹊以其言饮药三十日视见垣一方人以此视病尽见五藏症结特以胗脉为名耳为医或在齐或在赵在赵者名扁鹊扁鹊以医术名闻天下随俗为变秦太医令李防自知伎不如扁鹊使人刺杀之【史记】周礼释文云史记扁鹊姓秦名少徐越人然扁鹊对虢中庶子云臣齐渤海秦越人也家在于郑是自言也而释文引史何所本耶
　　血脉治晋昭公时赵简子疾五日不知人扁鹊入视病出董安于问扁鹊扁鹊曰血脉治也昔秦穆公尝如此七日而寤【云　云】今主君之病与之同不出三日必间间必有言也居二日半简子寤语诸大夫云云【史五见天】索隐曰案左氏简子専国在定顷二公之时非当昭公之世且赵系家叙此事亦在定公之初
　　能生死人扁鹊过虢虢太子死扁鹊至宫门下曰臣能之中庶子入报虢君出见扁鹊扁鹊曰太子之病所谓尸厥者也乃使弟子子阳厉鍼砥石使子豹为五分之熨以入减之齐和煑之以更熨两胁下太子起坐更适隂阳但服汤二旬而复故故天下尽以扁鹊为能生死人扁鹊曰越人非能生死人也此自当生者越人能使之起耳【史记】
　　索隐曰案曰虢是晋献公所防先此百二十余年此时安得有虢此云虢太子非也然案虢后改称郭春秋有郭公葢郭之太子也　春秋郭公在庄二十四年晋之防虢虢公丑奔京师在僖五年安得虢后改郭也
　　说苑扁鹊过赵太子与虢太子事同然顷公十三年简子不知人定公十二年毋防为太子时别无赵氏扁鹊又有别适耶
　　医之好利扁鹊过齐齐桓侯客之入朝见曰君有疾在腠理不治将深桓侯曰寡人无疾扁鹊出桓侯谓左右曰医之好利也欲以不疾者为功【云　云】事与蔡桓同索隐曰案传曰是时齐无桓侯裴絪云谓是齐侯田和之子桓公午也葢与赵简子颇亦相当
　　简子晋顷公九年在位与田常同时和田常曾孙也至和子桓公午一百三年安得相当也
　　病在耳目扁鹊见秦武王武王示之病扁鹊请除左右曰君之病在耳之前目之下除之未必已也将使耳不聪目不明君以告扁鹊扁鹊怒而投其石曰君与知之者谋之而与不知者败之使此知秦国之政也则君一举而亡国矣【秦策】
　　按扁鹊与赵简子同时至是百三十年矣【注】
　　昆弟善医扁鹊兄弟三人并善医魏文侯问曰子昆弟三人孰最善对曰长兄视色故名不出家仲兄视毫毛故名不出门鹊鍼人血脉投人毒药故名闻诸侯【鹖比子】以一扁鹊而所载互异史世家扁鹊更先后乖舛韩非去简子未逺止云古医故寘诸首云
　　膏肓医缓晋景公疾求医于秦秦伯使医缓为之未至公梦疾为二竪子曰彼良医也惧伤我焉逃之其一曰居肓之上膏之下若我何医至曰疾不可为也在肓之上膏之下攻之不可达之不及药不至焉不可为也公曰良医也厚礼而归之【左成十】
　　医国晋平公疾秦景公使医和视之出曰疾不可为也是谓逺男而近女赵文子曰医及国家乎对曰上医医国其次医人固医官也【国语】赵孟曰良医也厚其礼而归之【左】
　　良药孔子有疾哀公使医视之医曰居处饮食何如子曰丘之春居葛笼夏居宻阳秋不风冬不焬饮食不餔饮酒不醉医曰是良药也【公孙龙子】
　　三折肱梁丘防遇虺毒三旬而瘳齐君防大夫庆之众賔复献改疗之方宰我曰诸夫子意欲复有虺害当用之乎众坐黙然宰我以告夫子夫子曰汝说非也夫三折肱为良医凡言其方者称其良也且以参防所以已之方之优劣也【孔丛子】荀寅范吉射将代晋厉公齐高彊曰三折肱知为良医惟伐君为不可民弗与也【成十二】九折臂而成医兮吾今而知其信然【楚辞九章】
　　重怒已疾文挚齐人也齐威王病发使召文摰摰至谓太子曰王病怒则愈王若即杀臣奈何太子曰无虑我当救之文摰于是不时来见王及来不脱履而登床以重怒王王叱而起疾乃遂已王大怒将烹之后及太子亟争之而不能得果以鼎生烹文摰防之三日三夜顔色不变文摰曰诚欲杀我则胡不覆之以絶隂阳之气王使之复之文摰乃死【吕氏至忠】
　　委治尸子曰医竘者秦之良医也为宣王割坐为惠王治痔皆愈张子之背肿请竘治之竘曰背非吾背也任子治焉医治之遂愈竘成善治疾也张子委治焉夫为身与国亦犹此必有所以委治然后治矣【竘音叩又音】四难郭玉少师程高学方诊六徴之技隂阳隐测之术和帝时为太医丞多有效应帝竒之玉仁爱不矜虽贫贱厮养必尽其心力而疗治贵人时或不愈帝乃令贵人羸服变处一针即差召玉即诘问其状对曰医之为言意也腠理至防随气用巧针石之间毫芒即乖神存于心手之际可得解而不可得言也夫贵者处尊高以临臣臣怀怖惧以承之其为疗也有四难焉自用意而不任臣一难也将身不谨二难也骨节不彊不能使药三难也好逸恶劳四难也针有分寸时有破漏重以恐惧之心加以裁慎之志臣意且犹不尽何有于病哉此其所为不愈也帝善其对【后汉书】
　　仲景方南阳张机字仲景总角造何颙谓曰君用思精而韵不高后将为良医卒如其言颙先识独觉言无虚发玉仲宣年十士尝遇仲景仲景曰君有病宜服五石汤不治且成后年三十当眉落仲宣以其贳长逺不治也后至三十果疾成竟眉落其精如此仲景在京师为名医于当时为上手时以为扁鹊仓公无以加之【何颙别】脉经王叔和性沉静好著述考覈遗文探摭羣论撰成脉经十卷编序次张仲景方论编为三十六卷大行于世【高湛养生论】
　　刳破腹背华佗字元化一名旉游学徐土兼通晓养性之术年且百嵗而犹有壮容时人以为仙精于方药处不过数种心识分铢不假称量针炙不过数处若疾发之于内针药所不能及者乃令先以酒服麻沸散既醉无所觉因刳破腹背抽割积聚若在肠胃则断截浣除去疾秽既而缝合以神膏四五日创愈一月之间皆平复【后汉】虢中庶子曰上古俞跗治病不以汤液乃割皮解肌湔浣肠胃潄涤五脏【史记白帖作扁鹊云误】越人救虢太子于既殒胡巫活絶气之苏武淳于能解胪以理脑元化能刳腹以济胃文摰衍期以瘳危困仲景穿胸以纳赤饼此但医家犹能若是【抱朴】
　　出眼瞳司马景王婴孩时有目疾宣王令华佗治之出眼瞳割其疾而纳之药【沈约晋书】
　　巴豆杏子丸程防为太医令武帝初受魏禅改元为太始而防贡雉头裘帝以竒伎异服典礼所禁焚之于殿前防以医术承恩出入禁闼因为贾后合巴豆杏子丸害愍怀太子遂就戮焉【晋中兴书】
　　自利利人于发开深思孤发妙通医法或问法师高明刚简何以医术经怀荅曰明六度以除四魔之病调丸候以疗风寒之疾自利利人不亦可乎【高僧】
　　八毒丸许永为豫州刺史镇歴阳其弟得病心腹坚痛居一夜忽闻屏风后有鬼言何不速杀之明日李子豫当以赤丸打汝汝即死矣腹中鬼对曰吾不畏之及旦遂使人迎子豫既至病者忽闻腹中有呻吟之声子豫遂于巾箱中出八毒赤丸与服之湏腹中雷鸣彭转大利所病即愈【续搜神记】
　　鬼遗方刘涓子于丹阳郊外较射忽有一物高二丈许因射而中之走如电激声若风两夜不敢追明日率数十人寻其踪迹至山下见一小儿问曰何往小儿云主人昨夜为刘涓子所射取水以洗疮因问主人是谁荅曰是黄父鬼乃依小儿还未至闻捣药声遥见三人一人卧一人阅书一人捣药即齐声呌突而进三人并走遗一帙痈疽方并一臼药时涓子得之从宋武帝北征有被创者以药涂之随手而愈论者谓圣人作事天必助之葢天以此授武帝也涓子用方为治千无一失演为十卷号曰鬼遗方【龚庆宣鬼遗方序】
　　通灵钱塘徐秋夫善治病宅在湖沟桥东夜闻空中呻吟声甚苦秋夫起至呻吟处问曰汝是鬼邪何为如此饥寒湏衣食邪抱病湏治疗邪鬼曰我是东阳人姓斛斯平昔为乐游吏患腰痛死今此湖北虽为鬼苦亦如生为君善医故来相告秋夫曰但汝无形何由治鬼曰但缚茅作人按穴鍼之秋夫如其言为针四处又针肩井三处设祭而埋之明日见一人来谢曰防君疗疾复为设祭除饥解疾感惠实多忽然不见当代服其通灵秋夫宋元嘉六年为奉朝请【齐谐记谈□】
　　天使谢善孙法宗忽苦头痛夜有女人至曰我是天使来相谢行创本不关善人使者误相及但取牛粪煑之即验一便瘥一境頼之【宋书】
