<!-- { "loadSidebar": true } -->
　　先公昔先圣王之治天下也必先公公则天下平矣尝试观于上志有天下者众矣其得之必以公其失之必以偏凡主之立也生于公故洪范曰无偏无党【吕氏春秋】舆策势者君之舆威者君之防臣者君之马民者君之轮势固则舆安威定则防劲臣顺则马良民和则轮利为国失此必有覆车奔马折轮败载之患安得不危【邓析子】以国位为车以势为马以号令为辔以刑罚为鞭防使尭舜御之则天下治桀纣御之则天下乱则贤不肖相去逺矣【韩非子】国者君之车也势者君之马也夫不处势以禁诛擅爱之臣而必徳厚以与天下齐行以争民是皆不乗君之车不因马之利舎车而下走者也【上】五壅人主有五壅臣闭其主曰壅臣制财利曰壅臣擅行令曰壅臣得行义曰壅臣得树人曰壅臣闭其主则主失位臣制财利则主失徳臣擅行令则主失制臣得行义则主失名臣得树人则主失党此人主之所以独擅也非人臣之所以得操也【上】
　　三道圣人之所以为治道者三一曰利二曰威三曰名夫利者所以得民也威者所以行令也名者上下之所同道也非此三者虽有不急矣【上】
　　二柄明主之所导制其臣者二柄而已矣二柄者刑徳也杀戮之谓刑庆赏之谓徳乃明君之行赏也暧乎如时雨百姓利其泽其行罚也畏乎如雷霆神圣不能解也故明君无偷赏无赦罚赏偷则功臣堕其业赦罚则奸人易为非是故诚有功则虽疏贱必赏诚有过则虽近爱必诛近爱必诛则疏贱者不怠而近爱者不骄也【上】
　　身察为之人主而身察百官则日不足力不给且上用目则下饰观上用耳则下饰声上用虑则下繁辞先王以三者为不足故舎己能而因法数审赏罚先王之所守要故法省而不侵独制四海之内聪智不得用其诈险躁不得阙其佞奸邪无所依逺在千里外不敢易其辞势在郎中不敢蔽善饰非朝廷羣下直凑单不敢相逾越故治不足而曰有余上之任势使然也【上】
　　立功成名明君之所以立功成名者四一曰天时二曰人心三曰技能四曰势位故得天时则不务而自生得人心则不趣而自劝因技能则不急而自疾得势位则不推进而名成若水之流若船之浮守自然之道行无穷之令故曰明主【上】
　　步骤驰骛三皇步五帝骤三王驰五霸骛或称帝王接上称天子明以爵事天接下称帝王明以号令臣下【孝经钩命诀】
　　英华根核帝者得其英华王者得其根核霸者得其附心故帝道不行不能王王道不行不能霸霸道不行不能守其身【礼斗威仪】
　　任徳帝不先义任道徳王不先力尚仁义霸不先正尚武力【论语摘辅象】
　　明一明一者皇察道者帝通徳者王谋得兵胜者霸【管子】居中人君者降礼尊贤而王重法爱人而霸好利多诳而危欲近四旁莫如中央故王者必居天下之中也【荀子】义立用国者义立而王信立而霸权谋立而亡三者明王之所谨择也【荀子】粹而王駮而霸无一焉而亡【上】体太一帝者体太一王者法隂阳霸者则四时君者用六律秉太一者牢笼天地弹压山川含吐隂阳伸曳四时纪纲八极经纬六合覆露照导普汜无私蠉飞蠕动莫不仰徳而生隂阳者承天地之和形万殊之体含气化物以成埒类赢缩巻舒沦于不测终始虚满转于无原则四时者春生夏长秋收冬蔵取予有节出入有时开阖张歙不失其叙喜怒刚柔不离其理用六律者生之与杀也赏之与罚也予之与夺也非此无道也故谨于权衡准绳审乎轻重足以治其境内矣【淮南子】体太一者明于天地之情通于道徳之伦聪明照于日月精神通于万物动静调于隂阳喜怒和于四时覆露皆道溥洽而无私蜎飞蠕动莫不依徳而生徳泽流于方外名声传乎后世法隂阳者承天地之和徳与天地防光明与日月并照精神与鬼神齐灵戴圆履方抱表寝绳内能理身外得人心发施号令天下从风则四时者春生夏长秋收冬蔵取与有节出入有量喜怒刚柔不离其理柔而不脆刚而不折【淮南作鞼】寛而不肆肃而不悖优防委顺以养羣类其徳含愚而容不肖无所私爱也用六律者伐乱禁暴兴贤良废不肖匡邪以为正攘险以为平矫枉以为直明于施舎开塞之道乗时因势以服役人心者也帝者不体隂阳即侵王者不法四时即削霸者不用六律即辱君者失准绳即废故小而行大即穷塞而不亲大而行小即狭隘而不容【文子】
　　道治徳化夫上古称三皇五帝而次有三王五伯此皆天下君之冠首也故言三皇以道治五帝用徳化三王由仁义五伯以权智其説之曰无制令刑罚谓之皇有制令而无刑罚谓之帝赏善诛恶诸侯朝事谓之王兴兵约盟以信义矫世谓之伯王者往也言其恵泽优防天下归往也王道纯粹其徳如彼伯道驳杂其功如此俱有天下而君万民垂统子孙其实一也图王不成亦可以霸【桓谭新论】
　　步骤优劣易称天先春而后秋地先生而后凋日月先光而后幽是以王者则之亦先教而后刑三皇结绳五帝画像三王肉刑五霸黠巧此言步骤稍有优劣也【风俗】垂防系手三皇垂防而五帝系手唐虞按辔禹汤驰辕虽使周公御衡仲尼促节固不已也【陆子】
　　道一道一者帝徳充者王依仁仗义者霸无为而治者道也为能不待者徳也存三亡国仁也责贡不入义也【孙绰子】
　　依道三皇依道五帝仗徳三王施仁五霸行义强国任智盖优劣之异薄厚之降也【阮籍通考论】
　　含天光人主含天光据玑衡齐七政操八极故君明圣人道得正则日月光明五星有度【春秋感精符】
　　天枢春生夏长秋收冬蔵天之正也不可干而逆之逆之者虽成必败故人君亦有天枢生养成蔵亦复不别干而逆之逆之虽盛必衰此天道人君之大纲也【鬼谷子】承天意天之生人也盖非以为君也天之立君也盖非以为位也夫为人君行其私欲而不顾其人是不承天意忘其位之所以宜事也【説苑】
　　经世至人不役志以经世而虚心以应物诚信着于天地不争畅于万物然后万物归懐天地不逆故徳音发而天下响防景行彰而六合俱应而后始可以经寒暑涉治乱而不与逆迕也【庄子注】
　　孤寡不谷人之所恶唯孤寡不谷而王公以为称【老子】顔斶对齐宣王曰老子曰虽贵必以贱为本虽髙必以下为基是以侯王称孤寡不谷是其贱之本与非夫孤寡者人之困贱下位也而侯王以自谓岂非下人而尊贵士与【战国策】南面称寡而不以侈大【吕览务大】
　　孤晋悼公言于诸大夫曰孤始愿不及此孤之及此天也抑人之有元君将禀命焉二三子为令之不从故求元君而访焉孤之不元废也其谁怨【国语】晋文公出猎前有大蛇文公还车反宿斋三日清于庙曰孤有三罪蛇死【新序】孔子曰凡天下有三徳生而长大美好无双少长贵贱见而皆説之此上徳也知维天地能辩诸物此中徳也勇悍果敢聚众率兵此下徳也凡人有此一徳者足以南面称孤矣【庄子】髙帝使使召田横横谓其客曰横始与汉王俱南面称孤今汉王为天子而横乃为亡虏北面事之其媿固已甚矣【前汉】
　　不谷齐桓公伐楚谓屈完曰岂不谷是为先君之好是继与不谷同好何如【左僖四年】襄王出居于郑使来告难曰不谷不徳得罪于母弟之宠子带鄙在郑地况敢告叔父【二十四】越师围吴王吴王惧使人行成曰昔不谷先委制于越君君告孤请成许君成以至于今【国语】楚庄王谓申公巫臣曰以不谷之不肖而羣臣莫吾违吾国几于亡乎【荀子尭问】曲礼云诸侯与民言自称寡人庶方小侯自称曰孤其在四夷虽大曰子于内自称不谷礼记虽为定例事在临时所称【春秋疏】
　　正义称号古之正义东西南北茍舟车之所达人之所至莫不率服而后云天子泽厚焉泽湛焉而后称帝又加美焉而后称皇今称号甚美而实不出长城【贾子】道机合者称皇【钩命诀】徳象天地为帝仁义所生为王【乐稽嘉耀】称号丞相王绾等议曰古有天皇有地皇有泰皇【史记】上古天子庖牺氏神农氏称皇尭舜称帝夏殷周称王秦承周末为汉驱除自以徳兼三皇功包五帝故并以为号汉髙祖受命功徳宜之因而不改也【独断】
　　天王天王诸夏之所称天下之所归往故称天王【上】国家封禅记云诏百官以次下国家随后明日太医令问国家起居国家云不劳【汉官仪】
　　天家百官小吏称天子曰天家天子无外以天下为家故称天家【独断】
　　大家亲近侍从官称天子为大家【上】
　　天辟如淳曰天辟谓天子也京房易传曰弃正作淫厥妖木断自属妃后有颛木仆反立断枯复生天辟恶之【汉五行志】春秋潜潭巴曰里社明此里有圣人出其呴百姓归天辟亡宋均曰呴鸣之怒者圣人怒则天辟亡矣【明鸣同】
　　官家鲍白令之对秦始皇曰天下官则让贤是也天下家则世继是也故五帝以天下为官三王以天下为家【説苑】五帝官天下故传之贤三王家天下故传之子今指天子为官家则犹言帝王也【蒋齐万几论】安帝义熈初童謡曰官家养芦化作荻【晋五行志】太宗尝问杜镐曰天子何以呼官家对曰三皇官天下五帝家天下上甚悦【儒林公议】真宗问李仲容何故谓天子曰官家遽对云蒋济言三皇官天下五帝家天下兼三五之徳故曰官家【湘山野録】宅家至尊以天下为宅四海为家不敢斥呼故曰宅家亦犹陛下之义【资暇集】
　　钜公武帝东巡海上至东莱羣臣有言见一老父牵狗言吾欲见钜公已忽不见郑氏曰天子也张晏曰天子为天下父故曰钜公也【郊祀志】
　　县官霍禹曰县官非我家将军不得至是霍山曰今丞相用事县官信之如淳曰县官谓天子【前汉】
　　大尊乐运陈宣帝八失曰内史御正职在弼谐皆须防议共治天下大尊比来小大之事多独断之【周书顔之仪传】崖公宗宴蕃客唐崇勾当音声言甚明辨上极欢长入人许小客一日过崇曰今日崖公甚蚬斗散乐呼天子为崖公以欢为蚬斗以每日在至尊左右为长入【唐语林教坊记】万花谷前集以崖公为天误
　　震旦南诏以十二月十六日谓之星回节日游于避风台命清平官赋诗骠信诗曰自我居震旦翊卫类防契元昶同一心子孙堪贻厥清平官赵叔达曰下令俚柔洽献賝弄拣来其国谓天子为震旦词臣为清平官谓朕曰元卿曰昶百姓俚柔也【玉谿编事】
　　幸御汉有天下号曰皇帝自称朕人臣称之曰陛下其命令曰制诏衣冠车马器械百物曰乗舆所在曰行在所至曰幸所居曰某禁中所追曰御【汉杂事】
　　龙首王者之道如龙之首髙居而逺望深视而审听神其形而散其精若天髙而不可极若渊深而不可测故可怒而不怒臣乃为虎可杀而不杀大贼乃发【六韬】帝王之祚帝王之祚必有明圣显懿之徳丰功厚利积累之业然后精诚通于神明流泽加于生民故能为鬼神所福飨天下所归往未见运世无本功徳不纪而能屈起在此位者也【班彪王命论】
　　帝王之起帝王之起必有天下瑞应自然之符明统显祚丰懿之业加以茂徳成功贤智之助而后居世临臣为神所保佑永世所尊崇未见运叙无纪次勲泽不加于民而可力争觊觎神器者也【彦林王令叙】
　　神器夫体睿穷几含灵独秀谓之圣人所以能君四海而役万物使动植之类莫不各得其所百姓仰之懽若亲戚芬若椒兰故为旗章舆服以崇之玉玺黄屋以尊之以神器之重推之于兆民之上自中智以降则万物之为役者也【宋志】
