<!-- { "loadSidebar": true } -->
　　溺虎元时有贡狮子者首类虎身如狗青黒色宫中以为不类所画者疑非眞其使牵入虎牢皆俯首帖耳不敢动狮子遂溺于虎之首虎亦莫敢动也乃知为眞狮子【癸辛杂志】
　　畏钩防狮子五色而食虎于巨山之岫一噬而百人仆惟畏钩防【束晳发防记】
　　筋能絶弦释氏书言狮子筋为弦鼔之众弦皆絶西域有黒狮子棒狮子旧説苏合香狮子粪也【酉阳杂俎】
　　西海聚窟洲在西海中艮方之地地方三千里北接昆仑二十六万里有狮子辟邪巨齿天鹿长牙铜头铁额之兽【十洲记】
　　吼譬如大狮子吼小狮子闻悉皆勇健一切禽兽逺避窜伏【新华严】僧伽彼或似多此云狮子僧伽梁云小师子【翻译名义】
　　象
　　摇光星散摇光之星散而为象【运斗枢】
　　希见人希见生象也而得死象之骨按其图以想其生也故诸人之所以意想者皆谓之象也【韩子解老】
　　豫象之大者曰豫贾侍中云不害于物
　　白象神灵滋液百寳为用则白象至【援神契】王者自养有道则白象至负不死药来【瑞应图】
　　梁山南方之美者有梁山之犀象焉【尔雅】
　　象耕舜苍梧下有羣象常为之耕禹葬防稽祠下有羣象耕田【帝王世纪】
　　至味伊尹説汤以至味曰肉之美者腥腥之唇旄象之约【吕本味】
　　驾白象仙人王子乔驾白象游于髙安之荷山其象化为石山中有池多红莲【豫章记】
　　焚身晋范宣子为政子产寓书于子西以告宣子曰长国家者非无贿之患而无令名之难象有齿以焚其身贿也【襄二十四】
　　燧尾吴伐楚鍼尹固与王同舟王使执燧象奔吴师杜预曰烧燧火系象尾吴师惊却之【左定四】
　　久识旧説象性乆识见其子皮必泣一枚重千斤【酉阳杂俎】庄周妇死而歌曰通性命者以卑及尊死生不悼周不可论也夫象见子皮无逺近必泣周何忍哉【庄子万机论】牙为火笼汉制天子以象牙为火笼【西京杂记】
　　献驯象武帝时南海献驯象成帝咸康六年林邑王献象一能拜跪【汉书】
　　象庄河南府有象庄旧传汉时西域僧以象防经至洛阳化为石今石象犹存【山川纪异】
　　舟称孙权遣使诣阙献驯象二头魏太祖欲知其斤重咸莫能出其理时邓王冲尚幼乃曰置象大船刻其所至称物以载之可知也太祖大悦即施行焉【江表传】作乐舞象贺齐还新都孙权出祖道作乐舞象权谓齐曰今定天下都中国使殊俗贡珍狡兽率舞非君而谁【吴书】
　　手顿象鼻魏文帝时南越献白象子在帝前任成王曹彰手顿其鼻象伏不动【拾遗记】
　　伤人伏罪晋时南越致驯象于臯泽中养之为作车黄门鼔吹数十人令越人骑之每正朝大防皆入充庭帝行则以象车导引以试桥梁后象以鼻击害人有司祝之而杀象象垂鼻泣血流地不敢动自后朝议以象无益于事悉送还越【晋诸公賛】
　　梦会稽张茂尝梦大象以问万推曰君当为大郡而不能善终夫象者大兽取其音兽者守也象以齿焚其身后必为人所杀茂永昌中为吴兴太守値王敦问鼎执正不移敦遣沈充杀之而取其郡【异】
　　大客始兴郡阳山县人行田忽遇一象以鼻卷之遥入深山见一象脚有巨刺此人牵挽得出病者即起载入入一纡绌地以鼻掘出数条长牙送还本处本境苗稼常为象所困其象俗呼大客因语曰我田稼在此恒为大客所犯若念我者勿见侵便觉踯躅如有驯觧于是一家业絶无其患【上】
　　自格宋沈攸之为荆州刺史时有象三头至江陵城北数里攸之自出格杀之【南史】
　　坏墙元魏永平二年干罗国胡王献白象背施五彩屏风七寳坐牀容数人眞是异物常养象于乘黄曹象尝坏屋败墙走出于外逄树即拔遇墙即倒百姓惊怖奔走交驰太后令徙于永桥南道象坊【伽蓝记】
　　束刃于鼻周军通江陵梁人出战梁以二象被之以甲束刃于鼻令昆仑奴驭之周军使众射之象反走【三国典略】掘坑陷象隋文帝遣大将军刘方等击林邑其王梵志乘巨象而战方军不利方乃多掘小坑草覆其上因以兵挑之方与战伪北梵志逐之其象陷军遂乱方大破之志弃城走方入其郡获其庙主十八枚皆铸金为之盖其国十有八世【北史】
　　四牙五足髙宗时周澄国遣使上表云诃伽国有白象首垂四牙身运五足象之所在其土必丰既有威灵又弭灾患力兼十象强制百兽以水洗牙饮之愈疾请发兵迎取以献之上谓侍臣曰夫作法于俭其弊犹奢谁能制之故圣人越席以昭俭茅茨以诫奢书云珍禽竒兽不育于国知无益之源不可不遏朕安用其象令其逺献乃劳其使而遣之【唐书】
　　舞象明皇每赐酺御楼引大象犀牛或拜或舞动中音律及西幸蜀禄山驱掠舞象舞马尽入洛阳一日大设声乐出幽燕戎王畨胡酋长多未之见因出象绐之曰此自南海奔至以吾有天命虽异类必拜舞左右教之象皆瞪目愤怒略无拜舞者禄山慙怒尽坑杀之【明皇杂録】放驯自永徽以来文单国累献驯象凡三十有二皆拳于禁中颇有善舞者以偹元防充庭之饰及德宗即位曰王者不尚异物不贵难得之货今官用费而物性不得非宜也悉放于荆山之阳【旧书】宏词独孤绶所司试驯象赋及其本上上吟其句曰化之式孚则必受乎来人物或违性斯用感于至仁上以绶为知去就故特书第三先是代宗朝越人献象三十有二上悉放之于山之南而绶不辱其受献不伤其放弃故赏其知去就焉【杜阳编】又云返诸林邑之野归尔梁山之隅时在寝兵岂婴乎燧尾上惟贱贿宁惜乎焚躯
　　象胆宋淳化中上苑一象毙太宗命取胆不获徐铉曰当在前左足果得之问其故铉曰象胆随四时在足今方春故知之【类】
　　龙象龙象六十嵗骨方足今荆地象色黒两牙江猪也象胆随四时在四腿春在前左夏在前右如无定体也鼻端有爪可拾针肉有十二般唯鼻是其本肉陶贞白言夏月合药宜置牙于药傍南人言象尤恶犬声猎者裹粮登髙树构熊巢伺之有羣象过则为犬声悉举鼻吼呌循守不复去或经五六日困倒则下潜刺杀之耳穴薄如鼔皮一刺而毙胷前小横骨灰之酒服令人能浮水出没食其肉令人体重
　　红牙广之属郡潮循州多野象牙小而红最堪作笏潮循人或捕得象争食其鼻云肥脆偏堪作炙或云象胆不附肝随月转在腿肉楚越之间象皆青黒唯西方拂林大食国即多白象刘恂有亲表曾奉使云南彼中豪族各家养象负重致逺如中夏之畜牛马者蛮王宴汉使于百花楼帐前入舞象曲动乐作优倡齐入象以金羁络首锦绣垂身随拍腾蹋动头摇尾皆合节奏【岭表録异】知人曲直安南有象能知人曲直有鬬讼者行立而齅之有理者即过负心者以鼻卷之掷空中数丈以牙接之应时碎矣莫敢竞者【朝野佥载】
　　供牡环王国野象成羣一牡管牝三十余牝者牙才二尺迭供牡者水草卧则环守牝象死共挖地埋之号吼移时方散又国人养驯者可令代樵【酉阳】
　　哀雌昔人南贡四象各有雄雌其一雌死于九贡至南海百有余曰其雄泥土著身独不饮酒食肉长史问其所以辄流涕焉【博物志】象被伤则羣党相扶将去则向南跪拜鸣三匝以木覆之【寰宇记】
　　象死首南向林邑人杀象象怒布阵以鬭人人登树取衣挂树枝縁它树而走象见衣以为人存以鼻汲水灌树且枝倒不见人怒踏碎其衣而去象病首必向南而死肉麄连皮煑易熟牙笋足掌肉稍佳【安南志】
　　跪象自咎骠国王宫有巨白象高百尺讼者焚香跽象前自思是非而退有灾疫王亦对象跽自咎【唐书】其王近适则舁以金绳牀逺适则乘象【旧唐】
　　践罪南蛮环王卫兵五千战乘象率象千马四百分前后不设刑有罪者使象践之【旧唐】
　　藏牙象牙长一丈余脱其牙则深藏之削木代之可得不尔穷其主得乃已【南越志】俗传象牙嵗脱犹爱惜之掘地而藏之人欲取当作假牙潜徃易之则不藏【异物志】乳象三嵗一乳【説文】古训言象孕子五嵗始生【酉阳】
　　性妒祷过之山多象注性妒不畜滛子【山经】
　　牙生理什氏书言象牙生理必因雷声【酉阳】
　　山性发象耳中有油出谓之山性发徃徃奔逸伤人牧者视象耳有油出则多以索縻之【孔平仲谈苑】
　　模象僧顺法师三破论云或有三盲模象得象耳者争云象如簸箕得象鼻者争云象如舂杵虽获象一方终不得全象之实説泥洹是死眞模象之一盲矣【明集】青象凡象白者西天有之又供御陀国有青象皆中夏所无也【北户録】
　　象鞋郑文振潮阳人言象为南方之患土人苦之不问蔬谷守之稍不至践食之立尽性嗜酒闻酒香辄破屋壁入饮之人皆于其来处架高木若望火楼然常有人知象独畏烟火先用长竿接茅把于其杪望见其来共然火把持竿以指之即去随之三数里方敢回恐其复来也眼恶蝇蚋有日色则不出羣行者犹庶几其独行者最喜伤人盖势孤恐人害之也土人悬巨木设机压之能杀惟象鞋者用厚木当中凿深窍方容其足中植大锥其末上向窍之外周回浚凿之如今之唾盂而加峻密密埋于其徃来之所以草覆之倘投足木上必滑下窍中其既着锥洞贯其足不能自拔即仆负其痛不能食展转谓之着鞋然犹能以牙伤人人未敢近数日后稍困则众鎗攒杀之而分其肉留其皮趂湿切作条絣干连枷等用自潮阳来必经由防江岭此处最多先使人行前探之或遇其大羣有数日不去不敢行者监司巡歴则其保甲鸣逻鼔赶逐之顽然若无闻也必俟其自散去乃敢过【宋莘视听抄】
　　明罪燕京昔有一雄象甚大凡伤死数人官使杀之不得已乃明其罪象遂帖耳就杀凡得象油四十八大瓮【癸辛杂志】
　　献佛牙有一僧行遇羣象上树避之象随倒树负之至林中有一病象足疮而卧引沙门手至所苦处乃竹刺沙门为拔去之裂裳与裹俄顷一象持金函授病象病象转授沙门发视之乃佛牙也【西域记】
　　伽郍梁禅法师云象一名伽郍【北戸録】或那先【翻译】
　　讃象之为兽形体特诡身倍数牛目不逾豕鼻为口役望头若尾驯良承教听言则跪素牙玉洁载籍所美服重致逺形如丘徙【南州异物志】
　　犀
　　食棘祷过之山多犀兕注云犀形似水牛猪头庳脚脚似象有三蹄大腹黑色三角一在顶上一在额上一在鼻上在鼻上者小而不堕食角也好噉棘口中常洒血沫【山经】犀出九德县其毛如豕蹄有三甲头如马有三角鼻上角短额上头上角长【刘欣明交州记】山犀二角以额上者胜【本草】犀体兼五种肉舌有棘常食草木棘刺不食棘叶也【异物志】
　　骇鸡太公使南宫适至义渠得骇鸡犀以献纣【韩诗】楚王献骇鸡犀为上瑞【国策】
　　文犀武帝时吠勒国贡文犀四头状如水犀角表有光因名明犀置暗中有光影亦曰影犀织以为簟如锦绮之文【洞记】
　　黄攴元始二年黄攴国献犀牛应劭曰黄攴在日南之南去京师三万里【平纪】
　　白犀章帝元和元年曰南献白雉白犀【东观汉记】
　　除凶西南夷土有异犀三角夜行如大炬火照数千步或时解脱则藏于深密之处不欲令人见之王者贵其异以为簪能消除凶逆【梁祚魏国统】
