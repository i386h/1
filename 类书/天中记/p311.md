<!-- { "loadSidebar": true } -->
　　清徴清角昔者衞灵公将之晋至濮水之上税车而放马设舍以宿夜分而闻鼓新声者而説之使人问左右尽报弗闻乃召师涓而告之曰有鼓新声者使人问左右尽报弗闻其状似鬼神子为聴而写之师涓曰诺因静坐抚琴而写之师涓明日报曰臣得之矣而未习也请复一宿习之灵公曰诺因复留宿明日而习之遂去之晋晋公觞之于施夷之台酒酣灵公起公曰有新声愿请以示平公公曰善乃召师涓令坐师旷之傍援琴鼓之未终师旷抚止之曰此亡国之声不可遂也平公曰此道奚出师旷曰此师延之所作与纣为靡靡之乐也及武王伐纣师延东走至于濮水而自投故闻此声者必于濮水之上先闻此声者其国必削不可遂平公曰寡人所好者音子其使遂之师涓鼓究之平公问师旷曰此所谓何声也师旷曰此所谓清商也公曰清商固最悲乎师旷曰不如清徴公曰清徴可得面闻乎师旷曰不可古之聴清徴者皆有德义之君也今吾君徳薄不足以聴平公曰寡人之所好者音也愿试聴之师旷不得已援琴而鼓一奏之有鹤二八道【从也】南方来集于即门之垝【栋端也】再奏之而列三奏之延颈而鸣舒翼而舞音中宫商之声声闻于天平公大説坐者皆喜平公提觞而起为师旷寿反坐而问曰音莫悲于清徴乎师旷曰不如清角平公曰清角可得而闻乎师旷曰不可昔者黄帝合鬼神于防山驾象车而六蛟龙毕方【神名】并鎋蚩尤居前风伯进扫师洒道虎狼在前鬼神在后螣蛇伏地鳯凰覆上大合鬼神作为清角今主君徳薄不足聴之聴之将恐有败平公曰寡人老矣所好者音也愿遂聴之师旷不得已而鼓之一奏之有云从西方起再奏之大风至大随之裂帷幙破俎豆隳廊瓦坐者散走平公恐惧伏于廊室之间晋国大旱赤地三年平公之身遂瘙病故曰不务聴治而好五音不已则穷身之事也【韩子本过】师旷鼓琴通于神明玉羊白鹊陞枝翾翔【瑞应图】晋平公出言而不当师旷举琴而撞之跌任宫壁左右欲涂之平公曰舍之以此为寡人失孔子曰平公非不痛其体也欲来谏者也韩子闻之曰羣臣失礼而弗诛是纵过也有以夫平公之不霸也【淮南齐俗】昔者师旷奏白雪之音而神物为之下降风暴至平公癃病晋国赤地【上览冥训】
　　文王操孔子学琴于师襄子襄子曰吾虽以击磬为官然能于琴今子于琴已习可以益矣孔子曰丘未得其数也有间曰已习其数可以益矣孔子曰丘未得其志也有间曰已习其志可以益矣孔子曰丘未得其为人也有间曰孔子有所谬然思焉有所睾然髙望而逺眺曰丘迨得其为人矣近黮而黒颀然长旷如望羊奄有四方非文王其孰能为此师襄子避席叶拱而对曰吾子圣人也其传曰文王操【家语】
　　可与聴音孔子昼息于室而鼓琴焉闵子自外闻之以告曽子曰向也夫子之音清彻以和沦入至道今也更为幽沉之声幽则利欲之所为发沉则贪得之所为施夫子何所之感若是乎吾从子入而问焉曽子曰诺二子入问夫子夫子曰然女言是也吾有之向见猫方取鼠欲其得之故为之音也女二人者欲识诸曽子对曰闵子夫子曰可与聴音矣【孔丛子】
　　使弦切切闵子骞三年丧毕见于孔子与之琴使之弦切切而悲孔子曰君子也哀未尽能防之以礼【家语】闻弹悲乐夫荣啓期一弹而孔子三日乐感于和邹忌一徽而威王终夕悲感于忧动诸琴瑟形诸音声而能使人为之哀乐县法设赏而不能移风易俗者其诚心弗施也【淮主训】
　　抚心髙蹈瓠巴鼓琴而鸟舞鱼跃郑师文闻之弃家从师襄游三年不成章师襄曰子可以归矣师文舍其琴叹曰且小假之以观其后无几何复见师襄曰得之矣于是当春而叩商弦以召南吕凉风忽至草木成实及秋而叩角弦以激夹钟温风徐回草木发荣当夏而叩羽弦以召黄钟霜雪交下川池暴沍及冬而叩徴弦以激蕤宾阳光炽烈坚氷立散将终命官而揔四弦则景风翔庆云浮甘露降澧泉涌师襄乃抚心高蹈曰微矣子之弹也虽师旷之清角邹衍之吹律亡以加之【列子】蓬莱移情伯牙学琴于成连先生成连曰吾师云春在海中能移人意乃与游蓬莱山留伯牙曰子居习之我将迎子师刺船而去伯牙迎过但见海水洞山林冥杳鸟兽悲号叹曰吾师将移我情乃援琴而歌终成理至遂为天下妙为连仙【乐府解题】
　　絶弦伯牙善鼓琴钟子期善聴伯牙鼓琴志在豋高山钟子期曰善哉峩峩兮若泰山志在流水钟子期曰善哉洋洋乎若江河伯牙所念钟子期必得之【列子】钟子期死伯牙破琴絶弦终身不复鼓琴以为世无足复为鼓琴者【吕氏】
　　霖奔山伯牙游于泰山之隂卒逢暴土于岩下心悲乃援琴而鼓之初为霖之操更造崩山之音曲每奏钟子期辄穷其趣伯牙乃舍琴而叹曰善哉善哉子之聴夫志想象犹吾心也吾于何逃声哉【列子】
　　仰秣昔者瓠巴鼓瑟而流鱼出聴伯牙鼓琴而六马仰秣【荀劝学】西京赋曰天子驾雕轸六驳驳又曰六蚪之奕奕齐腾骧而沛艾仰首而秣聴其声也【注】瓠巴鼓瑟而淫鱼出聴伯牙鼓琴驷马仰秣【淮南説山】淫鱼喜音仰秣仰头欠吐谓马笑也【注】
　　悬壁周师经鼓琴魏文侯起舞赋曰使我言而无见违师经援琴而撞文侯不中中旒溃之文侯谓左右曰为人臣而撞其君其罪如何左右曰罪当烹提师经下堂一等师经曰臣可一言而死乎文侯曰可师经曰昔尧舜之为君也唯恐言而人不违桀纣之为君也唯恐言而人违之臣撞桀纣非撞吾君也文侯曰释之是寡人之过也悬琴于城门以为寡人符不补旒以为寡人戒【説苑十二国史同】
　　治国弭人驺忌子以鼓琴见威王威王説而舍之右室须臾王鼓琴驺忌子推户入曰善哉鼓琴王勃然不説去琴按劒曰夫子见容未察何以知其善也驺忌子曰夫大弦浊以春温者君也小弦亷折以清者相也攫之深醳之愉者政令也钧谐以鸣大小相益回邪而不相害者四时也吾是以知其善也王曰善语音驺忌子曰何独语音夫治国家而弭人民皆在其中王又勃然不説曰若夫语五音之纪信未有如夫子者也若夫治国家而弭人民又何为乎丝桐之间驺忌子曰夫大弦浊以春温者君也小弦亷折以清者相也攫之深而醳之愉者政令也钧谐以鸣大小相益回邪而不相害者四时也夫复而不乱者所以治昌也连而径者所以存亡也故曰琴音调而天下治夫治国家而弭人民者无若乎五音者王曰善驺忌子见三月而受相印【史记】大弦者君也寛和而温小弦者臣也清亷而不乱【琴操】
　　张急调下应侯与贾午子坐闻其鼓琴之声应侯曰今日之琴一何悲也贾午子曰夫张急调下故使之悲耳急张者良材也调下者官卑也取夫良材而卑官之安能无悲乎应侯曰善哉【説苑】
　　鼓琴令悲雍门周以琴见孟尝君先生鼓琴亦能令文悲乎对曰臣之所能令悲者先贵而后贱昔富而今贫摈压穷巷不交四邻不若身材高妙怀质抱真逢防罹谤结怨而不得信不若交欢而结爱无怨而生离逺赴絶国无相见期不若防无父母壮无妻儿出以野泽为隣入用掘冗为家困于朝夕无所借贷若此人者但闻飞乌之号秋风鸣条则伤心矣臣一为之援琴而长不息未有不凄恻而涕泣者也今若足下居则广厦高堂连闼洞房下罗帷来清风倡优在前謟谀侍侧激楚舞郑妾流声以娱耳练色以淫目水戯则舫龙舟建羽旗鼓钩乎不测之渊野游则登平原驰广囿强弩下高鸟勇士格猛兽置酒娱乐沉醉忘归方此之时视天地曽不若一指虽有善鼓琴未能动足下也孟尝君曰固然雍门周曰臣窃为足下有所常悲夫角帝而困秦者君也连五国而伐楚者又君也天下未尝无事不从即衡从成则楚王衡成则秦帝夫以秦楚之强而报弱薛犹磨萧斧而伐朝道也有识之士莫不为足下寒心天道不常寒暑更进退千秋万嵗之后宗庙必不血食高台既以倾曲池又已平坟墓生荆棘狐狸穴其中游儿牧竖踯躅其足而歌其上曰孟尝君之尊贵亦犹若是乎于是孟尝君喟然太息涕泪交睫而未下雍门周引琴而鼓之徐动宫徴叩角羽终而成曲孟尝君遂歔欷而就之曰先生鼓琴令文立若亡国之人也【桓谭新论】璵璠乐秦咸阳宫有琴长六尺安十三弦二十六徽皆用七宝饰之铭曰璵璠之乐【西京杂记】
　　琴心司马相如素与临卭令王吉相善临卭富人卓王孙有女文君新寡好音相如谬与令相重而以琴心挑之相如之临卭车骑雍容闲杂甚都及饮卓氏弄琴文君窃从户窥之心悦而好之恐不得当也【史记】其诗曰鳯兮鳯兮归故乡游遨四海求其皇有一艶女在此堂室迩人遐毒我肠何由交接为鸳鸯也又曰鳯兮鳯兮从皇栖得托子尾永为妃交情通体必和谐中夜相从别有谁【索隠】
　　散操雅琴之意事皆出龙徳诸琴杂事中赵氏者渤海人赵定也宣帝元康神爵间丞相奏能鼓琴者渤海赵定梁国龙徳皆召入见温室使鼓琴时闲燕为散操多为之涕泣者【刘向别録】
　　单鹄寡鳬齐人刘道强善弹琴能作单鹄寡鳬之弄聴者皆悲不能自摄【西京杂记】
　　鳯凰赵后有宝琴曰鳯凰皆以金玉隠起为龙鳯螭鸾古贤列女之象亦善为归鳯送逺之操焉
　　双鳯离鸾庆安世年十五为成帝侍郎善鼓琴能为双鳯离鸾之曲赵后悦之白上得出入御内絶见幸常着轻丝履招风扇紫绨裘与后同居处欲有子而终无嗣【上】
　　令谭失次上尝问宋通博之士荐桓谭谭善鼓琴喜郑声上数聴悦之闻坐府上遣吏召谭责问之叩头良久乃遣后二令谭鼓琴谭为之失次上问之言其故故不复令谭给辨【东观汉记】
　　楚琴伤心汉桓帝闻楚琴凄怆伤心倚房而悲慷慨长息曰善哉为声若此而足矣昔季流子向风而鼓琴聴之者泪下【阮籍乐论】
　　焦尾蔡邕亡命江海逺迹吴会在吴吴人有烧桐以爨者邕闻火烈之声知其良木因请而裁为琴果有美音而其尾犹焦故时人名曰焦尾琴焉【后汉】张隲文士传曰邕告吴人曰吾昔尝经会稽髙迁亭见屋椽竹东间第十六可以为笛取用果有异声伏滔长笛赋序云柯亭之观以竹为椽邕取为笛竒声独絶也
　　五曲蔡邕性沉审志好琴道以嘉平元年入清溪访鬼谷先生其所居山五曲曲有幽居灵迹毎一曲制一弄三年曲成出呈马融王允董卓之軰皆异之【琴纂】
　　象九星琴本五弦宫商角徴羽也加二弦文武也后汉蔡邕又加二弦象九星【琴书】
　　识防弦蔡琰字文姫蔡邕之女聪惠秀异年六嵗邕夜鼓琴弦絶琰曰第二弦邕故防一弦问之琰曰第四弦邕曰偶得之耳琰曰吴札观化知兴亡之国师旷吹律识南风不竞由此言之何云不知也【琰别】
　　鼓琴与名顾雍少从蔡伯喈学鼓琴伯喈贵异之谓曰卿必有成故以名与卿雍伯喈同名由此【江表传】
　　琴经琴经一卷诸葛亮撰述制琴之始及七弦之音十三徽所象之意【中兴书目】
