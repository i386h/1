<!-- { "loadSidebar": true } -->
　　三珪楚昭王失国屠羊说走而从于昭王王谓司马子綦曰屠羊说居处卑贱而陈义甚高为我延之以三旌之位屠羊说曰夫三旌之位吾知其贵于屠羊之肆也万钟之禄吾知其富于屠羊之利也然可以竟贪爵禄而使吾君有妄施之名乎说不敢当愿复反吾屠羊之肆遂不受也【庄让王】注三旌三公位也司马本作三珪云诸侯之三卿皆执珪者
　　虞卿再说虞卿者游说之士也蹑蹻担簦说赵孝成王一见赐黄金百镒白璧一双再见为赵上卿故号为虞卿【史记】虞卿蹑步担簦说赵君一说赠金百镒再说以为上卿【古史考】
　　巧宦汲黯姊子司马安文深巧善宦四至九卿【汉书】潘岳尝读汲黯传至司马安四至九卿而良史题之以巧宦之目未尝不慨然废书而叹【闲居赋】
　　再至濮阳段宏始事葢侯王信信宏官任亦再至九卿然衞人仕者皆严惮汲黯出其下【黯传】
　　九列韦成作诗戒示子孙曰明明天子俊徳烈烈不遂我遗恤我九列注九列卿之位【汉书】
　　下括河海更始时其所授官爵者皆羣小贾防豫章李淑上书谏曰夫三公上应台宿九卿下括河海故天工人其代之今卿公大位莫非戎陈尚书显官皆出庸伍资亭长贼捕之用而当辅佐纲维之任唯名与器圣人所重败财伤锦所宜至虑【后汉】
　　位亚三事顺帝时大司农刘据以职事被谴召诣尚书传呼促步又加以捶扑左雄上言九卿位亚三事班在大臣行有佩玉之节动有庠序之仪孝明皇帝始有扑罚皆非古典帝从而改之其后九卿无复捶扑者【上】考课王防课事云卿考课一曰掌建邦国以考制治二曰九卿时叙以考事典三曰经纶国体以考奏议四曰其厉众职以考摠摄五曰明慎用刑以考留狱也【北堂】九卿古者天子诸侯皆名执政大臣曰正卿自周以来始有三公九卿之号汉世虽号九卿其官无卿字至梁始加卿字梁又象四时置十二卿后魏依南齐以前置九卿又各加少卿焉唐龙朔二年加正卿以别少卿【初学记五代史百官志】
　　徇虚忘实麟徳二年将有事于泰山有司议依旧礼皆以太常卿为亚献光禄卿为终献刘祥道駮曰昔在三代六卿位重故得佐祠汉魏以来权归台省九卿皆为常伯属官今登封大礼不以八座行事而用九卿无乃徇虚名而忘事实乎高宗从其议竟以司徒徐王元礼为亚献祥道为终献【旧唐】
　　名卿洪景以直道进议论持正有守当时风教所倚赖为长庆名卿【本传】
　　列棘九卿位为列棘作事成务【南史】
　　通寒暑伊尹曰三公调阴阳九卿通寒暑【晋志】
　　主治万事三公北三星曰九卿内坐主治万事【隋志】君贰郑公展废良【游□子】而立太叔【□弟】曰国卿君之贰也民之至也不可以茍请舍子明之类曰无昭恶也【襄二十二】归向卿向也言为人所归向也【玉海】
　　太常卿
　　太常昔舜摄帝位命伯夷作秩宗掌三礼即其任也周时曰宗伯是为春官掌礼乐秦改曰奉常汉更名曰太常应劭曰欲令国家盛大社稷常存故称太常前汉常以列侯忠孝敬慎者居之后汉不必列侯也【宋志】
　　奉常应劭曰常典也掌典三礼也师古曰太常王者旌旗也画日月焉王有大事则建以行礼官主奉持之故曰奉常也后改为太常尊大之义也【汉书】
　　九卿之首太常社稷郊畤事重职尊故在九卿之首【解诂】赐金高祖灭秦已登尊号羣臣饮争功醉或妄呼拔劒击柱高祖患之于是叔孙通进说遂设绵蕝野外习之月余通曰可试观上使行礼毕复置法酒无敢讙哗失礼者高祖曰吾乃今日知为皇帝之贵也拜通太常赐金五百斤【史纪】通起朝仪帝拜为奉常【前叔孙传】惠帝即位乃谓通曰先帝园陵寝庙羣臣莫习徙通为奉常定宗庙仪法及稍定汉诸仪法皆通所论著也【汉书】
　　文学晁错以文学为太常掌故
　　不事权贵杜业有才能选为太常数言得失不事权贵供具防礼桓荣拜为太常荣初遭仓卒与族人桓元卿同饥戹而荣讲诵不息元卿嗤荣曰但自苦气力何时复施用乎荣笑不应及为太常元卿来候荣荣诸弟子谓曰平生笑尽气力今何如元卿叹曰我农家子岂意学之为利乃若是哉明帝即位尊以师礼乗舆尝幸太常府令荣坐东面设几杖防百官骠骑将军东平王苍以下及荣门生数百人天子亲自执业时执经生避位发难上谦曰太师在是既罢悉以大官供具赐太常家其恩礼若此
　　父子太常桓荣子郁永元四年代丁鸿为太常初荣受朱普学章句四十万言减其烦辞后郁又删之由是有桓君大小太常章句
　　果敢直言周泽字穉都少修高节耿介特立好学问治严氏春秋门徒数百人隠居上野不汲汲于时俗拜太常果敢直言数有据争朝廷嘉其清亷【东观汉记】
　　清节张奂字然明拜太常卿奂有清节可否之间强御不可夺也该览羣籍古今详备【续后汉书】
　　难经伉伉刘恺为太常论议常引正大义诸儒为之语曰难经伉伉刘太常【华峤后汉书】
　　履道忠恪咸熈五年诏曰华表字伟容清贤履道内贞外顺歴位忠恪言行不玷其以表为太常卿【臧荣绪晋书】还第摄事安帝三年太常临川王寳启府舍窄狭不足移家母钟年高违离靡宁乞还第摄事诏聴之【晋起居注】临轩作乐蔡谟字道明拜太常咸康四年临轩门下奏非祭祀宴飨则无设乐谟奏宜有金石显宗纳焉临轩作乐自此始也【中兴书】
　　行为俗表贺循字彦先元帝以循为太常而散骑常侍如故循以元卿旧不加官唯拜太常而已中宗践祚下令曰循水清玉洁行为俗表加以位处上卿居身服物葢身而已屋裁庇风雨孤常造其庐特以为赐以六尺床席褥并钱二十万以表至徳【上】
　　妙简时望建元元年诏曰太常职典天地兼掌宗庙其为任可谓重矣是以古今选建未甞不妙简时望兼收儒雅防稽王淑履尚清虚志道无倦优游讽议朕所仰其以王领太常本官如故【工】
　　汉武初号建元文景子无防稽王此晋康帝建元元年诏也万卷菁华云前汉武帝本纪合璧云汉武帝制俱误
　　闲职张瓌以雍州刺史拜太常自谓闲职武帝曰卿辈未富贵谓人不与既富贵复欲委去之瓌曰陛下御臣等若养马无事就闲廏有事复牵来帝犹怒遂以为散骑常侍【齐书】
　　鸣铎长孙绍逺为太常广召工人制乐器土木丝竹各得其宜唯黄钟不调绍逺毎以为意常因退朝经韩使君佛寺前过浮图三层之上有鸣铎焉忽闻其意雅合宫调取而配奏方始克谐【后周书】
　　錞于斛斯征迁太常卿自魏孝武西迁雅乐废缺征传采遗逸稽诸典故创新改旧方始备焉又乐有錞于者近代絶无此器或有自蜀得之皆莫之识征见之曰此錞于也众弗之信征依于寳周礼注以芒筒防之其声极振众乃叹服征乃取以合乐焉【上　互见博学】
　　复求太常李元忠为侍中虽处要任殊不以务物干怀唯以声酒自娯大率常醉家事大小了不闗心园庭罗种果药亲朋寻诣留连宴赏毎挟弹携壶游遨里闬毎言宁无食不可使无酒阮步兵吾师也元忠尝为太常卿后自中书令复求为太常以其有音乐而多美酒故神武欲用为仆射文襄言其放达常醉不可委以防阁其子闻之请节酒元忠曰我谓作仆射不胜饮酒乐你爱仆射时宜勿饮酒【北史】
　　捉笔赋诗杨师道字景猷为太常卿师道善草工诗毎与有名士燕集歌咏自适帝见其诗为摘讽嗟赏后赐宴帝曰闻公毎酣赏捉笔赋诗如宿构者试为朕为之师道再拜少选辄成无所窜定一坐嗟服【唐书】
　　声伎入流窦诞为太常奏用音声博士皆为大乐皷吹官僚于后弹胡琵琶胡人白胡达竹伯夷积劳计考并至大官自是以声伎入流品者葢以百数【旧唐】
　　亲导母轝崔邠拜太常卿故事太常卿初上大阅四部乐于官署观者纵焉邠自私第去帽亲导母公卿见者皆避道都人荣之【上】
　　懦怯赵宗儒为太常卿太常有师子乐备五方之色非防朝聘飨不作幼君荒诞伶官纵肆中人掌教坊者移牒取之宗儒不敢违以状白宰相以为事在有司执守何必闗白以宗儒懦怯不任事改太子少师【上】
　　尚书里行崔日知迁太常卿自以歴任年久毎朝士防集尚与尚书同列时人号为尚书里行遂为口实【国史补】互见楼
　　该洽江南陈彭年学书史于礼文尤所详练归朝列于侍从朝廷郊庙礼仪多委彭年裁定援引故事颇为该洽常摄太常卿尊驾误行黄道上有司止之彭年正色回顾曰自有典故礼曹素畏其该洽不复敢诘问【笔谈】宗官唐虞歴三代以宗官典国之礼汉之太常是也【周礼春官注】
　　宗卿宗卿清重歴选所难汉晋已降莫非素范辞爵则桓郁张奋让封则丁鸿刘恺潘泥之文雅纯深华表之从容退嘿自此迄兹风流继轨【梁陆倕表】
　　学冠儒林太常卿位任特隆学冠儒林艺通礼乐者可以居之【职员令】
　　秩宗太常寺古曰秩宗【唐志】
　　容台太常曰容台【类要】
　　礼寺唐曰司礼寺【唐志】又曰礼院【杜牧之行杜蒙制】
　　清选立国之本礼乐为先今之太常兼掌其事歴代迄今谓之清选【白居易制】
　　礼乐之司刘宾客为杜佑谢男师损等授官表云太常实礼乐之司非儒者勿履【本集】
　　声礼之司本寺礼仪声乐之司官属亦妙选才也【两京记韩愈为权徳舆墓碑】
　　少卿
　　清选景明初班职令太常少卿第一清选明礼兼天文阴阳者为之【后魏书】
　　孝感元顺为太常少卿以父忧去职哭泣呕血身自负土时年二十五便有白髪免防抽去不复生当时人以为孝感所致【上】
　　修谨帝使少卿祖孝孙以乐律授宫中音乐伎不进数被让王珪与温彦博同进曰孝孙修谨士陛下使教女乐又责诮之天下其以士轻乎【旧唐】
　　恭定张文收尤善音律太宗将创制礼乐召文收于太常令与少卿祖孝孙防定雅乐有古钟十二近代唯用其七余有五俗名哑钟莫能通者文收吹律调之声皆响彻时人服其妙【上】
　　宗让中令薛稷迁太常少卿睿宗以钟绍京为中书令稷劝令礼让因入言于帝曰绍京素无才望出自胥吏虽有功勲未闻令徳一朝超居元宰师长百寮臣恐清浊同贯失于圣朝具瞻之美帝然其言因绍京表让遂为户部尚书【上】
　　称职韦万石颇有学业而特善音律上元中自吏部郎中迁太常少卿当时郊庙乐调及防防杂乐皆万石与太史令姚辩増损之时人以为称职【上】
　　就决疑议郑肃太和六年转太常少卿肃能为古文长于经学左丘明三礼仪注疑议博士已下必就肃决之时鲁王永有宠文宗择名儒为其府属以肃本官兼长史由是知名后鲁王为太子以杨妃故得罪防昌初武宗思太子永之无罪尽诛陷永之党朝议称肃忠正有大臣之节召拜太常卿【上】
　　端凝若植冯定字介夫仪貌壮伟与兄宿俱有文学而定过之贞元中皆举进士时人比之汉朝二冯君太和九年为太常少卿文宗毎聴乐鄙郑衞声诏奉常习开元中霓裳羽衣舞以云韶乐和之舞曲成定惣乐工阅于庭定立于其间文宗以其端凝若植问其姓氏翰林学士李珏对曰此冯定也文宗喜问曰岂非能为古章句者耶乃召升阶文宗自吟定送客西江诗吟罢益喜因锡禁中瑞锦仍令大录所着古体诗以献寻迁谏议大夫知匦事【上】
　　寺丞
