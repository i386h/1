<!-- { "loadSidebar": true } -->
<子部,类书类,天中记>
　　钦定四库全书
　　天中记卷四十九
　　明　陈耀文　撰
　　榻
　　近地长狭而卑曰榻言其榻然近地也小者曰独坐主人无二独所坐也【释名】
　　悬榻徐穉字孺子豫章人陈蕃为太守不接賔客惟穉来特设一榻去则悬之【谢承书】周璆字孟玊陈蕃为太守璆来置一榻去则悬之【上】
　　独榻简雍性简傲佚荡自诸葛亮以下则独擅一榻项枕卧语无所为屈【蜀志】
　　合榻周瑜荐鲁肃孙权引肃合榻对饮言议【吴志】
　　常坐木榻管宁自越海及归常坐一木榻五十余年未尝箕踞榻上当处皆穿【皇甫谧髙士】
　　连榻坐客杜预拜镇南将军朝士悉至客皆在连榻于稚舒后至日杜元凯复以连榻坐客不坐便去【郭子】方榻当阳侯刘彦节既贵士子自非三署不得上方榻时以此少之【宋书】
　　引见独榻顔延之为秘书监光禄勲太常时沙门释惠林以才学为文帝所赏朝廷政事多与之谋士庶归仰上每引见常升独榻延之甚嫉焉因醉曰昔子同骖乘袁丝正色此三台之坐岂可使刑余居之上变色【上】诣直登榻王瞻字明远一字升鸾负气傲俗好贬裁人初仕宋为王府叅军常指刘彦节直登榻曰君侯是公孙仆是公子引满促惟余三人彦节外虽酬之意甚不悦【上】
　　别施榻孔休源字庆绪博学为晋王府长史甚得人誉王深相倚仗常于中斋别施一榻云此是孔长史坐人莫得预焉其见敬如此【齐书】
　　见榻哽塞元顺为吏部尚书右仆射及上省登阶向榻见榻甚故问都令史徐仵起仵起曰此榻曽经先王坐顺即哽塞涕泗交流久而不能言遂令换之【魏书】
　　不置连榻临汝侯猷为益州颇僣滥客筵内遂有香灯不置连榻武帝知之以此为僣还都以忧愧成疾卒【梁书】侧置宗命太常韦縚读时令每月一篇每孟月朔日上御宣政殿侧置一榻东置面案令韦縚坐而读之【唐书】政堂置榻李岘为相元载于政事堂置榻邀宣事中官坐岘至叱左右去榻【上】
　　悬石脩羊公者魏人也止华隂山石室有悬石榻卧其上石尽穿陷【列仙传】
　　胡床
　　好胡床灵帝好胡床董卓拥胡兵之应也【风俗通】
　　挂柱裴潜为兖州刺史常作一胡床及去官留以挂柱【魏志】
　　僣坐胡床张景真僣侈武帝拜陵还景真白服乘舴艋坐胡床观者咸疑是太子【齐书】
　　矢贯胡床武帝军至新林杨公则自越城移此领军府叠北楼与南掖门相对尝登楼望战城中遥见麾盖纵神锋弩射之矢贯胡床左右皆失色公则曰虏几中吾脚谈如初【梁书】
　　挂装胡床武城胡后与沙门昙献通布金钱于献席下又挂装胡床于献屋壁武城平生之所御者也【北齐书】床上常设侯景既纂时着白纱防而上披责抱头挿象牙梳床上常设胡床及筌蹄着鞾垂脚坐【梁书】
　　卧具
　　斫卧具扶风蘓不违父为司秉李暠所迁司农不违穿府北垣径上防事斫暠卧具暠一宿数还【风俗通】
　　竒温朱百年隠居山隂家素贫母以冬月亡衣并无絮自此不衣绵帛尝寒时就孔觊饮酒醉眠觊以卧具覆之百年不觉也既觉引卧具去体谓觊曰绵定竒温因流涕悲恸觊亦为之成伤【宋书】
　　割半谢眺尝行还过候江革时天寒雪见革絮单席而枕觉不倦眺嗟叹久之乃脱其所着并手割半毡与革充卧具而去【齐书】
　　僧物色刘孝绰与到溉兄弟甚狎溉少孤宅近僧寺孝绰往溉宅适见黄卧具孝绰谓僧物色也抚手笑溉知其防奋拳击之伤口而去【上】
　　囊
　　囊槖囊谓橐也橐车上大囊也【説文】
　　掩囊自关而西食囊为之掩囊【方言】
　　巨囊哀公曰齐景死舍立陈乞迎阳生使力士举巨囊而至开之则公子阳生也乞曰此君也诸大夫皆再拜稽首自是往杀舍【公羊】
　　五谷囊昔鲁哀公祖载其父孔子问曰宁设五谷乎哀公曰五糓囊者起伯夷叔齐让国不食周粟而饿首阳之山恐魂之饥故作五糓囊吾父食味舍哺而死何以此为【王肃丧服要记】
　　鸤鴺吴王杀申胥盛以鸤鴺而投之于江【国语】
　　頴脱赵王使平原君入楚求定从约其客有文武者二十人偕得十九人未有可以备二十者毛遂请行平原君曰贤士处世譬如锥之处囊其锋立见今先生处胜门下三年无所闻是先生无所能也遂曰臣乃今日请处囊中耳若早处囊中乃頴脱而出非特未见也平原乃许与偕【春秋后语】
　　囊盛惠帝尝与赵王同寝处吕后欲杀之而未得后帝早猎王不能夙兴吕后命力士于被中缢杀之及死吕后不之信以緑囊盛之载以小羊车入见乃厚赐力士力士是东郭门外官奴帝后知已斩之后不知也【西京杂记】锦囊帝见王母有一卷书盛以紫锦之囊母曰此吾真形图也【汉武内传】
　　书囊为帷文帝集上书囊以为殿帷【东方朔传】
　　持囊簪笔张安世持囊簮笔事孝武数十年见谓忠谨赤白囊邴吉驭吏习知邉塞尝出适见驿骑持赤白囊邉郡发犇命书驰来至知虏入云中代郡遽归府见吉白状【上】
　　緑囊报书成帝许美人乳诏使婢严持乳医及五种和药丸三送美人所后诏使严持緑囊书与许美人告严曰美人当有以予女受来置饰室中美人以苇箧一合盛所生儿缄封及緑囊报书予严【上】
　　移载囊槖王阳好车马衣服鲜明而迁徙转移所载不过囊槖时人怪其奢伏其俭故传王阳能作黄金【上】缣囊盛土岑彭与吴汉围隗嚣壅谷水以缣囊盛土为堤灌西域【东观汉书】
　　布被囊光武尝召见诸郡计吏问前后守令能否蜀郡计掾樊显曰渔阳太守张堪昔在蜀仁以惠下威能讨奸前公孙述破时珍寳山积卷之物足富十世而张堪去职之日乘折辕车布被囊而已【后汉书】
　　绯囊杨璇为零陵太守以绯囊盛石灰于车上系布索于马尾防战从风鼓灰贼不得视因以火烧布布烧马惊奔贼阵【上】
　　纪囊范滂被诘受纪囊賍赇滂曰曽为北部督邮汝阳今有纪囊表里六尺若以此为賍賍真六十耳【汝南先贤】缣囊扑杀和熹邓后临朝杜根以安帝长宜亲政事乃上书直谏太后怒収根盛以缣囊扑杀之执法者以根知名私语行事人使不加力而载出城外根得苏【后汉】褁足而战马超为司督军从事讨郭援为流矢所中乃以囊褁其足而战斩援首诏拜徐州刺史【典畧】
　　韦囊自随大秦国王有五官相去各十里王一旦至一宫听事止宿明旦复至一宫遍而还出行尝以一韦囊自随有上言者収辞囊中还宫乃省之【魏畧】
　　盛沙塞江歩隲表言北降王潜筭説北箱部伍图以东向多作布囊欲以盛沙塞江孙权见吕范诸葛恪云每读隲表輙独失笑此江与开辟俱生宁有可囊塞理乎【吴録】
　　囊入枣郎枣嵩用事于王浚时人謡曰十囊五囊入枣郎【王隠晋书】
　　囊儿投外孙恩败以囊簏盛婴儿投之于外而告之曰贺汝先登仙堂我寻后就汝【晋中兴书】
　　青囊书郭公居河东精卜筮郭璞从之受业公以青囊中书九卷与之璞由是洞晓其术【晋书】
　　囊燋贻母吴郡人陈遗少为郡吏母好食珰底饭遗在后恒一囊每煑食輙録其燋以贻母【宋书】
　　遗囊付主张防威昼在涂见一遗囊恐其主求失因令左右负之而行后数日物求主认悉以付之【隋书】
　　紫罗囊谢年少时好着紫罗香囊垂覆手太傅患之而不欲伤其意乃谲与戱赌得则烧之【世説】
　　赌囊珍玩刘承少有淹雅之才王庾温公皆素与周旋闻其至共载看之刘倚被囊了不与王公言神味亦不相酧俄顷宾退王庾甚怪此意未能觧温曰承好赌新下必有珍寳当有市井事令人视之果见向囊皆珍玩正与胡父诣贾【语林】
　　锦囊石崇厮内两婢锦囊是筹也【上】
　　藿囊何承天顔延年俱为郎何问顔曰藿囊是何物顔答曰此当复何解耶藿囊将是卿【俗説】
　　囊锦送吏阎宪字孟度为绵竹令男子杜成行于路得遗装囊开视有锦二十五疋明送诣吏【益部耆旧传】
　　遗囊炭碎新安郑微年少时见人遗一囊云中有物欲碎便为凶兆微宻开看乃是一梃炭意甚秘之年八十病笃语子弟云吾齿老矣可试启此囊见炭悉碎折于是遂死【异】
　　囊香渍水石虎为俗台皆用瑜石珷玦为隄岸或以虎魄中渠为缾杓夏则自渠水以内池池中皆纱縠为囊盛百杂香渍于水里【拾遗録】
　　掫囊人而不学命之曰视皮学而不行命之曰撮囊【庄子】
　　箧
　　馈箧锦叔鲋求货于卫淫刍荛者卫人使屠伯馈叔向羮与一箧锦叔向受羮反锦曰晋有羊舌鲋者黩货无厌亦将及矣【昭十三】
　　谤书一箧魏文侯命乐羊将攻中山三年而防之乐羊反而论功文侯示之谤书一箧【春秋后语】
　　惟有书箧胡质为荆刺史史及囊无余财惟有赐衣书箧而已【魏志】
　　文史溢箧张华身死之日家无遗财有文史溢于几箧【晋书】
　　扇
　　五明扇五明扇舜所作也既受尧禅广开视听求贤人以自辅故作五明扇秦汉公卿大夫皆用之魏晋非乘舆不得用也【古今注】
　　雉尾扇雉尾扇起于殷世髙宗时有雊雉之祥服章多用翟羽周制以为王后夫人之车服舆卑有翣即缉雉羽为扇翣以障翳风尘也汉朝乘舆服之后以赐梁孝王魏晋以求无常准诸王皆得用之【上】
　　鹊翅为扇周昭王时涂脩国献青鳯丹鹊各一雌一雄孟夏之时鳯鹊皆脱易毛羽聚鹊翅以为扇缉鳯羽以饰车盖也扇一名游飘二名反影时东瓯献二女一名延娟二名延娱使二人更摇此扇侍于王侧轻风四散冷然自凉【拾遗记】
　　羽扇麾军诸葛武侯与先主在渭滨将战武侯乗素舆葛巾白羽扇指摩三军三军皆随其进止【语林】
　　扇障靣王大将军在西朝时见周侯輙扇鄣靣不得住后渡江左不能复尔王叹曰不知吾进伯仁退【世説】披纱扇温峤娶姑女既婚交礼女以披纱扇抚掌大笑曰我嫌是老奴果如所拟【上】
　　雪讃书扇羊孚作雪讃云资清以化乘气以霏值象能鲜即洁成晖桓遂以书扇【上】
　　摇扇贻戚胡母彦国至湘州坐防事断官尔时三伏中傍摇扇视事其儿子光从容顾谓曰彦国复何为自贻伊戚【语林】
　　毛扇故物庾翼为荆州都督毛扇上成帝疑是故物侍中刘邵曰栢梁云搆匠者先居其下管繁奏防牙先聆其音之上扇以好不以新季防闻之曰此人宜在帝左右【上】
　　画不防睛顾虎头为人畵扇作稽元而都不防眼精主问之顾答曰那可防精防精便语【世説】
　　羽扇画水吴猛好道术常渡江以白羽扇画水横流直过不用舟檝【续搜神记】
　　梦扇别母髙平擅茂宗义熈中丧亡其母刘氏梦见宗云方求违离今以此扇奉别母流涕觉于屏风间得扇上皆如蜘蛛络【异苑】
　　盖
　　覆盖盖在上覆盖人也【释名】
　　繖盖张帛避谓之撒盖【通俗文】
　　华盖华盖黄帝所作也与蚩尤战于涿鹿之野常有五色云气金枝玊叶于帝上有花蘤之象故因而作华盖【崔豹古令注】
　　曲盖曲盖太公所作武王伐纣大风折盖太公因折盖之形而制曲盖焉战国常以赐将军自汉朝乘舆用之因谓睥睨盖有军号者赐其一焉【上】
　　直盖齐侯伐晋夷仪敝无好死于霤下齐侯谓夷仪人曰得敝无好者以五家免乃得其尸公禭之与之犀轩直盖【左定下】
