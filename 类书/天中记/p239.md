<!-- { "loadSidebar": true } -->
　　决疑平法于定国为廷尉为人谦恭尤重经术其决狱平法务在衰鳏寡罪疑从轻加审慎之心朝廷称之曰张释之为廷尉天下无寃民于定国为廷尉民自以不寃【上】潘岳杨荆州诔曰惟此大理国之宪章君莅其任视民如伤庶狱明慎刑辟端详聴防皋吕称侔于张【选】皋皋陶也虞书曰帝曰皋陶汝作士明于五刑吕吕侯为周王司冦周书曰穆王训夏赎刑作吕刑
　　号称详平孔光为廷尉光久典尚书练法令号称详平时定陵侯淳于长坐大逆诛长小妻乃始等六人皆以长事未发觉时弃去或更嫁及长事发丞相翟方进等议乃始等于法无以解请论光以为夫妇之道有义则合无义则离乃始等或更嫁义已絶而欲以为长妻论杀之名不正不当坐有诏光议是【前汉】
　　决生子范延夀宣帝时为廷尉时燕赵之间有三男共娶一妻生四子长各求离别争财分子至闻于县县不能决断谳之于廷尉于是延寿决之以为悖逆人伦比之禽兽生子属其母以子并付母尸三男于市奏免郡太守令长等无师化之道天子遂可其言【谢承后汉书】称有号盛吉字君达为廷尉性多哀怜其妻谓吉曰君为天下执法不可使一人滥罪殃及子孙其囚无嗣者令其妻妾得入使有遗类视事十二年天下称有防【防稽典录】
　　世掌法郭躬字仲孙元和三年为廷尉家世掌法务在寛平及典理官决狱断刑多依矜恕躬弟子镇自廷尉左监迁廷尉凡郭氏为廷尉者七人【后汉】
　　奏附经典永元六年陈宠代郭躬为廷尉性仁矜及为理官数议疑狱常亲自为奏毎附经典务从寛恕帝辄从之济活者甚众其深文刻敝于此少衰宠又钩校律令条法溢于甫刑者除之賛曰陈郭主刑人赖其平【上】法名家顺帝时廷尉河南呉雄季高以明法律断狱平起自孤宦致位司徒雄少时家贫防母营人所不封土者择其中防事趣办不问时日医巫皆言尚族灭而雄不顾及子防孙恭三世廷尉为法名家【上】
　　施防开怨范坚字子常为廷尉奏王典吏邵广盗官幔合布四十疋依律弃市广息云宗二人自没为官婢奴以赎父尚书议可特聴坚驳之曰此为施一恩于今开万怨于后显宗从之正广刑【晋中兴书】
　　贱刑名文帝时议置六卿将除大理卢道思奏曰省有驾部寺留太仆省有刑部寺除大理斯则重畜产而贱刑名也【隋书】
　　所断无言唐临为大理卿初莅职断一死囚先时坐死者十余人皆他官所断防太宗幸寺亲录囚徒他官所断死囚称寃不已临所断者嘿而无言太宗怪之问其故囚对曰唐卿断臣必无枉滥所以絶意太宗叹息久之曰为狱固当若是囚遂见原太宗亲为之考词曰形若灰死心如鐡石【唐新语二唐俱作高宗】新唐自述其考云抵罪无怨张文礶迁大理卿至官旬日决遣疑事四百余条无不允当自是人有抵罪者皆无怨言文礶尝有疾系囚相与斋祷愿其视事当时咸称其执法平恕以比戴胄上元二年拜侍中兼太子宾客大理诸囚闻文礶改官一时恸哭其感人心如此【旧唐】大理卿袁仁敬暴卒系囚闻之皆恸哭歌曰天不恤寃人兮何遽夺我慈亲兮有理无申兮痛哉安诉陈兮【通典开元二十一年事】
　　详刑龙朔二年改大理为详刑光宅元年改为司刑【旧唐】中外推重王正雅字光谦穆宗时为大理卿防宋申锡事起狱自内出卒无证验是时王守澄之威权郑注之宠势虽宰相重臣无敢显言其事者唯正雅与京兆尹崔绾上疏请出造事者付外考验其事别具状闻由是狱情少缓申锡止于贬官中外翕然推重之【上】
　　执奏张仁愿开运初为大理卿隰州刺史王澈犯赃朝廷以功臣子欲宥之仁愿执奏竟遣伏法议者赏之执方廷尉卿梁国初建曰大理天监元年复改为廷尉有正监平三人元防廷尉三官与建康三官皆法冠衣朝服以蓝东西中华门手执方木长三尺方一寸谓之执方【唐官品志】
　　大理少卿
　　明刑职法廷尉少第四品上第二请用思理平允断明刑职法者【后魏职令】
　　二絶宋世轨为廷尉少卿时大理正苏珍之亦以平干知名寺中为之语曰决定嫌疑苏珍之视表见里宋世轨时人以为寺中二絶卒官廷尉御史诸囚皆哭曰宋廷尉死我等岂有生路也【北齐书】
　　执法一心赵绰为大理少卿时刑部侍郎辛亶尝衣绯裈俗云利于官上以为厌蛊将斩之绰曰据法不当死臣不敢奉诏上怒甚谓绰曰卿惜辛亶而不自惜也命左仆射高颎将绰斩之绰曰陛下宁可杀臣不得杀辛亶至朝堂解衣当斩上使人谓绰曰竟何如对曰执法一心不敢惜死上良久乃释之他日又令斩二人绰曰此人当坐杖杀之非法上曰不闗卿事绰曰陛下置臣法司欲误杀人岂得不闗臣事上曰撼大木不动者当退绰曰臣冀撼【感】天心何论撼【动】木上乃止时薛胄为大理卿俱名平恕胄断狱以情而绰守法俱为称职【隋书】正人戴胄有干局明法令太宗常谓侍臣曰大理之职人命所悬当须妙选正人用心存法无过戴胄者乃以为大理少卿【唐新语】胄性既强正处断明速议者以为法官称职亊无寃滥武德以来一人而已【旧】
　　人命所系徐有功名敏以字行转司刑少卿与皇甫文备同按狱诬有功纵逆党久之文备坐事下狱有功出之或曰彼尝陷君于死今生之何也对曰尔所言者私忿我所守者公法不可以私害公【新】尝谓所亲曰今身为大理人命所悬必不顺防诡辞以求茍免故前后为狱官以谏奏枉诛者三经断死而执志不渝酷吏由是少衰时人比汉之于张焉或曰若狱官皆然刑措何逺【旧】初鹿城主簿潘好礼慕有功为人论之曰昔称张释之为廷尉天下无寃人然释之当汉文帝时中外无事守法而已有功居革命之际周兴来俊臣等掩义隠贼崇饰恶言以诬盛德有功守死明道身滨殆者数矣此其贤于释之明甚或称有功仁恕过汉于张起居舍人卢若虚曰徐公当雷霆之震而能全仁恕虽千载未见其比【新】猗欤徐公獬豸之精世皆纷浊不改吾清【旧讃】兄弟守正崔昪兄暐知政事先是来俊臣周兴等诬陷良善冀圗爵赏因缘籍没者数百家暐固陈其枉状则天乃感悟咸从雪寃则天季年宋璟劾奏张昌宗谋为不轨暐亦屡有谠言则天乃令法司正断其罪暐弟昪时为司刑少卿又请寘以大辟其兄弟守正如此【旧】
　　诘责无惧桓彦范为司刑少卿凡所奏议若逢人主诘责则辞色无惧争之愈厉又尝谓所亲曰今既躬为大理人命所悬必不能顺防诡辞以求茍免【上】
　　守法一定太和四年大理少卿崔杞奏大理寺即陛下守法之司一定之制不可摇动若朝示而暮改同罪而异刑则人何所措其手足哉【续通典】
　　寺丞
　　守法权善才高宗朝为将军中郎将范怀义宿卫昭陵有飞骑犯法善才绳之飞骑因番请见先涕泣不自胜言善才等伐陵栢大不敬高宗悲泣不自胜命杀之大理丞狄仁杰断善才罪止免官高宗大怒命促行刑仁杰曰法是陛下法臣但守之奈何以数株小栢而杀两臣请不奉诏高宗涕泣曰善才斫我父陵上栢我为子不孝以至是知卿好法官善才等终须死仁杰固谏侍中张文瓘以笏筑令出高宗曰善才情不可容法虽不死朕之恨深矣须法外杀之仁杰曰陛下作法悬诸象魏徒流及死具有等差岂有罪非极刑特令赐死法既无恒万方何所措其手足陛下必欲变法请今日为始高宗意乃解曰卿能守法朕有法官命编入史又曰仁杰为善才正朕岂不能为朕正天下耶授试御史【大唐新语】司刑丞杜景俭徐有功并为司刑丞与来俊臣侯思正同制狱人称之曰遇徐杜必生遇来侯必死【通典】
　　活法死法李日知为司刑丞尝免一死囚少卿胡元礼硬判杀之与日知徃复至于再三元礼怒遣府吏谓曰元礼不离刑曹此囚无活法日知报曰日知不离刑曹此囚无死法竟以两闻日知果直【唐新语】
　　寺正
　　何公陵何比干汉武时丞时公孙举为廷尉右平狱无寃民号曰何公【三辅决录注】比干学尚书于晁错武帝时为廷尉正与张汤同时汤持法深而比干务仁恕数与汤争虽不能尽得然所济活者以千数【后何敞传】比干家少卿何敞六世祖也经明行修兼通法律为汝隂县狱吏决曹掾平活数千人后为丹阳都尉狱无寃囚淮汝号曰何公征和三年三月辛亥天大隂雨比干在家日中梦贵客车骑满门觉以语妻语未已而门有老妪可八十余头白求寄避雨雨甚而衣履不霑渍雨止送出门乃谓比干曰公有隂徳今天锡君策以广公之子孙因出怀中符策状如简长九寸凡九百九枚以之授比干子孙佩印绶者当如此算比干五十八嵗有六男又生三子本始元年自汝隂徙平陵代为名族【何家世传】庭中称平黄霸字次公昭帝时俗吏尚严酷以为能而霸独用寛和为名防宣帝即位在民间时知百姓苦吏急也闻霸持法平召以为廷尉正数决疑狱庭中称平守丞相长史坐公卿大议庭中知长信少府夏侯胜非议诏书大不敬霸阿从不举劾皆下廷尉系狱当死霸因从胜受尚书狱中再隃久积三嵗乃出【汉书】
　　南土秀望顾荣字彦先入洛以南土秀望累迁廷尉正【晋书中兴】
　　惮其清严顾恊少清介有志操初为廷尉正冬服单衣薄寺卿蔡法度欲解褐与之惮其清严不敢发口谓人曰我愿解身上襦与顾郎顾郎难衣食者竟不敢以遗之【南史】
　　推察得情苏琼为廷尉正时毕义云为御史中丞以猛暴任职理官忌惮莫敢有违琼推察务在得情雪者甚众寺署台按始自于琼也【北史】
　　应正论王志愔为大理正奏言法令者人之隄防不立则人无所禁窃见大理官员多不奉法以纵罪为寛恕以守文为苛刻遂上应正论以见志【唐书】
　　评事
　　始置宣帝诏曰今遣廷史与郡鞠狱任轻禄薄其为置廷平秩六百石员四人其务平之以称朕意于是选于定国为廷尉求明察寛恕黄霸等以为廷平狱刑号为平矣时涿郡太守郑昌上疏言圣王置谏争之臣者非以崇徳防逸豫之生也立法明刑者非以为治救衰乱之起也今明主躬垂明徳虽不置廷平狱将自正若开后嗣不若删定律令律令一定愚民知所避奸吏无所防矣今不正其本而置廷平以理其末也政衰聴怠则廷平将招权而为乱首矣宣帝始置左右而决录注云何比干汉武帝为廷尉右平谬矣【汉书通典】
　　据家传则与前后书俱不同
　　行能高洁马宫字游卿为丞相史司直师丹荐宫行能高洁迁廷尉平【汉书】
　　济者甚众顾荣迁廷尉平时赵王伦诛淮南王允收允官属下廷尉议罪荣具明刑理不宜广滥伦意解赖荣济者甚众【晋中兴书】
　　上便宜事何攀字惠兴居心平允莅官整肃为荥阳令上便宜十事甚得名称除廷尉平时廷尉卿诸葛冲以攀蜀士轻之及攀断疑冲始叹服【晋书】
　　罗则则天时左台御史中丞来俊臣司刑评事康卫遂忠等同恶相济招集无赖数百人令其告事共为罗织千里响应【旧唐】
　　诘对五六延和中沂州人有反者诖误坐者四百余人将余于司农未即路系在州狱大理评事敬昭道援赦文判而免之时宰相切责大理奈何免反者家口大理及正等失色引昭道以见执政执政怒而责之昭道曰赦云见禁囚徒沂州反者家口并系在州狱此即见禁也反覆诘对至于五六执政无以夺之诖误者悉免【唐新语】
