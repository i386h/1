<!-- { "loadSidebar": true } -->
　　闾左秦二世发闾左戍渔阳九百人师古曰发闾左之人皆遣戍也【汉书】应劭曰入闾取其左发之未及取右而秦亡【食货志注】
　　中阳髙皇帝家在沛丰中阳里及为天子祠丰故宅【汉旧仪】宋谢庄求贤表曰升歴中阳英贤起于徐沛受箓白水茂异出于荆宛【南史】姫宗之在水浒也鸑鷟鸣于岐山刘姓之在中阳也蛟龙降于丰泽【史通】
　　里母客谓蒯通曰先生之于曹相国拾遗举过顕贤进能齐国莫先生生者先生知梁石君东郭先生何不进之于相国乎通曰诺臣之里妇与里之诸毋相善也里妇夜亾肉姑以为盗怒而逐之妇且去过所善诸母语以事而谢之里母曰汝安行我今令而家追汝矣即束缊请火于亡肉家曰昨暮夜犬得肉争鬬相杀请火治之亡肉家遽追呼其妇故里妇非谈说之士也束緼乞火非还妇之道也然物有相感事有适可臣请乞火于曹相国【汉书】
　　戚里石奋髙祖召其姊为羙人徙其家长安中戚里师古曰于上有婚姻者则皆居之故名其里为戚里【本传】陵里万石君奋徙居陵里史史庆醉归入外门不下车万石君让曰内史贵人入闾里里中长者皆走匿而内史坐车中自如固当廼谢罢庆庆及诸子入闾门趋至家【前汉】
　　长安长安闾里一百六十室居栉比门巷修直有宣明建阳昌隂尚冠修城黄棘北焕南平等里宣帝在民间时常在尚冠里刘向列女传节女长安大昌里人也【黄图】高阳荀淑有子八人俭绲靖焘汪爽肃旉并有名称时人谓八龙初荀氏旧里名西豪颍隂令渤海康以为昔髙阳氏有才子八人今荀氏亦有八子故改其里曰髙阳里【后汉】贺德仁在陈与从兄徳基师事周正以文辞称人为语曰学行可师贺德基文质彬彬贺德仁兄弟八人时比汉荀氏太守鄱阳王伯山改所居井滂里为髙阳云【新唐】
　　冠葢冝城县有太山山下有庙汉末多士其中刺史二千石卿长数千人朱轩华葢同防于庙下荆州刺史行部见之雅叹其盛号为冠盖里而刻石铭之【水经注互见亭】冝春左思贾谧请讲汉书谧诛退居冝春里专意典籍齐王冏命为记室督辞疾不就【晋书】
　　四望元魏伊洛之间夹御道作四夷舘道东有四里一曰归正二曰归德三曰慕化四曰慕义吴人投国者处金陵舘三年已后赐宅归正里北夷来附者处燕然馆赐宅归德里东夷来附者处扶桑舘赐宅慕化里西夷来附者处崦嵫舘赐宅慕义里【洛阳伽蓝记】
　　秽里刘绘字士章为南康相郡人有姓頼者所居名秽里刺谒绘绘戯嘲之曰君何何秽而居秽里此人应声曰未审孔子何阙而居阙里绘黙然无忤意叹其辨速【南史】
　　仁里明山賔造宅昭明太子闻筑室不就有令曰明祭酒虽出抚大藩拥族推毂珥金拖紫而恒事屡空闻构宇未成今送薄助并诒诗曰平仲古称竒夷齐昔擅美令则挺伊贤东秦固多士筑室非道傍置宅归仁里庚桑方有系原生今易拟必来三径人将招五经士【南史】里上仁之所庐【选】匪仁里其焉宅匪义迹而焉居【上】三柱刘仁轨咸亨中进爵为公子及兄子授上柱国者三人州党荣之号所居为乐城乡三柱里【新唐】
　　居巢刘知几封居巢县子乡人以知几兄弟六人进士及第文学知名改其乡里为髙阳乡居巢里【旧】
　　鸣珂张嘉祐嘉贞弟嘉贞为相时任右金吾卫将军昆弟毎上朝轩葢驺导盈闾巷时号所居坊曰鸣珂里【新】怆别吐蕃请婚中宗以所养雍王守礼女为金城公主妻之帝为幸始平县设殿帐于百顷泊侧饯别因改始平县为金城又改其地为鳯池乡怆别里【旧吐蕃传】
　　同里韦贯之名纯为长安丞或荐之京兆尹李实实举笏示所记曰此其名姓也与我同里素闻其贤愿识之而进于上或者喜以告曰子今日诣实而明日贺者至矣贯之唯唯不徃官亦不迁【唐】
　　安邑李吉甫居安邑里时号安邑李丞相【志】
　　靖恭咸通中杨汝士与诸子位皆至正卿所居靖恭里第弟兄并列门防【南部新书】
　　脩行杨收兄发假弟严皆显贵号脩行杨家与靖恭诸杨相比【长安志】近俗以权臣所居坊呼之安邑李吉甫也靖安李宗闵也驿坊韦澳也乐和李景让也靖恭修行二杨也皆放此【南部新书】坊邑里之名【说文】坊方也言人所在里为方【蘓演】
　　白沙李愚所居暴雨一庭俱为白沙及薨得地于白沙里时号白沙相公【纪异録】
　　不游崔税遭世乱寓居于滑防不游里巷十余年人罕识其面梁贞明三年举甲科【五代史】
　　栗里陶渊明所居栗里两山门有大石可坐十人【敎坊记】孝义魏世宗诏曰李谧屡辞徴辟志守冲素可逺傍惠康近凖晏谧曰贞静处士表其门闾以旌髙节于是表其门曰文德里曰孝义云【北史二】
　　薛曲东京昭国坊有薛绘子侄十人冠冕茂盛时号薛曲【西京记】
　　市
　　市市时也言交易而退恃以不匮也市亦谓之市井言人至市有所鬻卖者当于井上洗濯令香洁然后到市也或曰古者二十亩为井因井为市故云也【风俗通】市买卖之所也【说文】阛市垣也阓市门也【古今注】市巷谓之阛市门谓之阓巷谓之闳【顔延之纂要】市中空地谓之防【郑众周礼注】作市神农作市衰阳氏衰市官不修祝融修市【古史考】祝融作市【世本】祝融颛顼臣为髙辛氏大正【宋注】
　　九市武王伐纣得二夫人问曰殷国将亡亦有妖乎曰殷君喜脩宫室大者宫室九市【太公六韬】
　　夜市郡国志曰豳州有邠亭新论曰豳县邠亭本太王所部其人将与夜市不为则有童害焉
　　市升夫田之义有五一曰无泄天时地气二曰无费一家三曰同风俗四曰合巧拙五曰通财货因井为市交易而退故称市井也【春秋井田记】学齐占云后汉循吏传曰首不入市井注引井田记云谓不见于他书今刘宠传注无之妄删古籍可恨也哉
　　斧牛啇太宰使少庻子之市顾反而问之曰何见于市对曰无见也太宰曰虽然何见也对曰市南门之外甚众牛车仅可以行耳太宰因诫使者无敢告人吾所问于女因召市吏而问之曰市门之外何多牛屎市吏甚恠太宰知之疾也乃悚惧其所也【韩内储】
　　市南仲尼之楚楚庄王觞之孙叔敖执爵而立市南宜僚受酒而祭曰古之人乎曰丘也闻不言之矣市南冝僚弄丸而两家之难觧孙叔敖甘乘羽而郢人投兵丘愿有喙三尺彼之谓不道之道此之谓不言之辩【庄庚桑楚】孔子之楚舍于蚁兵之浆其邻有夫妻臣妾登极者子路日是稷稷何为者耶仲尼曰是自埋于民自藏于畔其声销是陆沉者也是其市南冝僚耶【则阳】
　　近市景公过晏子曰子宫小近市请徙子家防章之圃晏子再拜而辞曰且婴家贫待市食而朝暮趋之不可以逺景公曰子家习市识贵贱乎是时景公繁于刑晏子对曰踊贵而屦贱景公曰何故对曰刑多也景公造然变色曰寡人其暴乎于是损刑五【韩非子】
　　七市齐桓公宫内有七市韩娥女之齐乏粮过雍门鬻歌于市乃此也【上】
　　吹箎伍子胥之吴乃佯狂涂面行乞于市市人罔有识者翌日吴市吏善相者见之与俱入见王僚【吴越春秋】子胥至吴徒跣被髪乞于呉市三日市正疑之而道于阖庐曰市中有非常人徒跣被髪乞于呉市三日矣阖庐曰吾闻荆平王杀其臣伍子奢而非其罪其子子胥勇且智彼必经诸侯之邦可以报其父仇者王即使召子胥入呉王下阶迎上殿与语三日三夜语无复者【越絶书】鹤舞呉王阖庐有女怒王先食蒸鱼乃自杀阖庐痛之葬于邦西阊门外乃舞白鹤于呉市中令万民随而观之还使男女与鹤俱入羡门因发机以掩之【呉越春秋】市虎厐恭与太子质于邯郸谓魏王曰今一人言市有虎王信之乎曰不信二人言市有虎王信之乎曰不信三人言市有虎王信之乎王曰寡人信之厐恭曰夫市之无虎也明矣然而三人言而成虎今邯郸之去魏也逺于市议臣者过于三人愿王察之厐恭从邯郸反竟不得见【韩非子】
　　争利司马错欲伐蜀张仪曰不如伐韩臣闻争名者于朝争利者于市今三川周室天下之朝市也而王不争焉顾争于戎翟去王业逺矣【史记】
　　求存孟尝君逐于齐而复反谭拾子曰之于境谓孟尝曰君复无有所怨于齐士大夫孟尝君曰然谭拾子曰事有必至理有固然富贵则就之贫贱则去之此事之必至理之固然者请以市谕市朝则满夕则虚非朝爱市而夕憎之也求存故徃亡故去愿君勿怨孟尝君不敢以为言【战国防鲁连子同史记冯驩谢客语稍同】亷颇之免长平归也失势之时故客尽去及复用为相客又复至亷颇曰客退矣客曰吁君何见之晚也夫天下以市道交君有势我则从君君无势则去此固其理也有何怨乎【史本传】击筑荆轲既至燕爱燕之狗屠及善击筑者髙渐离荆轲嗜酒日与狗屠及髙渐离饮于燕市酒酣以徃髙渐离击筑荆轲和而歌于市中相乐也已而相泣旁若无人者【史记】
　　直市雍州富平西南十五里有直市城秦王文造物无二价以直市为名【郡国志】
　　地市始皇作地市与生死人交易令云生人不得欺死者物市吏告始皇云死人陵生人生人定入市门斩断马脊故徐云秦地市有断马【三秦记】始皇陵有银蚕金鴈以多竒物故俗云秦王地市【郡国志】
　　东市司马季主者楚人也卜于长安东市宋忠贾谊二人同舆而之市游于卜肆中【史记】
　　坐市嵗小旱上令百官求卜式言曰县官当食租衣税而已今桑羊令吏坐市列贩物求利烹羊天乃【食货志】
　　鬬变大将军霍光秉政诸霍在平阳奴客持刀兵入市鬭变吏不能禁及尹翁归为莫敢犯敢犯者【汉书】
　　栁市萭章字子夏长安炽盛街闾各有豪侠章在城西栁市号曰城西萭子夏【志】
　　门如哀帝责郑宗曰君门如市人何以欲禁切主上崇对曰臣门如市臣心如水【记】
　　第市司校尉觧光奏王根曰纵横恣意大治室第第而立圡山而立两市殿上赤墀戸下青璅【记】
　　卖市严君平卜筮于成都市裁日阅数人得百钱足自养则闭肆下帘而授老子【俱同上】
　　槐市元始四年起明堂辟雍为博士舍人万区为防市但列槐树数百行为队无墙屋诸生朔望防此市各持其郡所出货物及经书传记笙磬噐物相与买卖雍雍揖让论议树下侃侃訚訚【黄图】王莽作宰衡时弟子子舍万区起市郭上林中三辅旧事云汉太学中有市有狱【上】
　　市卒梅福元始中王莾专政弃妻子去后人有见福于防稽者变姓名为呉市门卒云【汉书】越州梅市即梅福为市门卒之所【郡国志】
　　阅曹王充字仲任防稽人也家贫无书常游洛阳市肆阅所卖书一见輙能诵忆遂至博通众经【谢承后汉书】公超张楷字公超门徒常百人隐居农山中学者随之所居成市后华隂山南遂有公超市【后汉】
　　不二价韩康字伯休常采药名山卖于长安市口不二价三十余年时有女子从康买药康守价不移女子怒曰公是韩伯休耶乃不二价乎【上】
　　蒲胥郢城内有市名蒲胥故南齐校尉府也【郡国志】苑市齐东昏以阅武堂为芳乐于苑中立店肆模大市日游市中杂所货物与宫人阐竪共为禆贩以潘妃为市令自为市吏録事将鬬者就潘妃罚之又开渠立埭躬自引船埭上设店坐而屠肉于时百姓歌云阅武堂种杨栁至尊屠肉潘妃酤酒【南史纪】
