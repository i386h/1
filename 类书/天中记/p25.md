<!-- { "loadSidebar": true } -->
　　美人虹异苑曰古者有夫妻荒年菜食而死俱化成青绛故俗呼为美人虹郭云虹为雩俗呼为美人
　　扬辉春秋考异邮曰虹蜺出乱惑弃和荀爽贻李膺书曰不谓夷之初旦明而未融虹蜺扬辉弃和取同夜光易是类谋曰昼视无日虹蜺煌煌夜视无月彗孛将将又曰天卑地高雷谁公行星昼奔蜺夜光
　　五色虹五色迭至照于宫殿有兵革之事【春秋潜潭巴】九虹九女并御则九虹并见【感精符】
　　婚姻失序夫隂阳不和婚姻失序即生此气【月令章句】天陂断霓天陂垂【杜牧弄水亭】
　　纷错宋务光云虹霓纷错隂阳之沴也
　　天中记卷三
<子部,类书类,天中记>
　　钦定四库全书
　　天中记卷四
　　明　陈耀文　撰
　　四时
　　四时四时四方各一时时期也不失期也物之生死各应节期而止也【释名】
　　隂阳大经隂阳者天地之大理也四时者隂阳之大经也刑徳者四时之合也刑徳合于时则生福诡则生祸【管子】
　　四方东方曰嵗星其时曰春其气曰风风生木南方曰日其时曰夏其气曰阳阳生火西方曰辰其时曰秋其气曰隂隂生金北方曰月其时曰冬其气曰寒寒生水【管子】
　　四选四时天之四选也春者少阳之选夏者太隂之选秋者少隂之选冬者太隂之选四选之中各有孟仲季故一嵗之中有四时一时之中有三长天之节也【春秋繁露】六合孟春与孟秋为合仲春与仲秋为合季春与季秋为合孟夏与孟冬为合仲夏与仲冬为合季夏与季冬为合孟春始盈孟秋始缩仲春始出仲秋始内季春大出季秋大内孟夏始缓孟冬始急季夏徳毕季冬刑毕【淮南子】
　　隂阳专精隂阳之专精为四时四时之散精为万物斗指斗指东方曰春斗指南方曰夏斗指西方曰秋斗指北方曰冬【公羊隠元年注】
　　日行日行北陆谓之冬西陆谓之秋南陆谓之夏东陆谓之春【后律歴志】
　　四禁明王有四禁春无杀伐无割大陵伐大木斩大山行大火诛大臣收谷赋钱夏无遏水逹名川塞大谷动土功射鸟兽秋无赦过释罪缓刑冬无爵赏禄伤伐五藏故春政不禁则五谷不成夏政不禁则草木不荣秋政不禁则奸邪不胜冬政不禁则地气不藏四者俱犯则隂阳不和风雨不时【管子】
　　至禁天下之君发号施令必顺于四时四时不正则隂阳不调寒暑失常如此则嵗恶五谷不登圣主发令必审于四时此至禁也【越絶】
　　天生天生四时地生万物春道生万物荣夏道长万物成秋道敛万物盈冬道藏万物静盈则藏静则复起【六韬】乘时授事魏相奏曰明王谨于尊大慎于养人故立义和之官以乘四时节授民事髙帝时谒者赵尭举春李舜举夏児汤举秋贡禹举冬四人各职一时【汉书】
　　时政和帝时欝林养奋对策曰天有隂阳隂阳有四时四时有政令春夏则子惠布施寛仁秋冬则刚猛盛威行刑赏罚杀生各应其时则隂阳和四时调五谷升【广州先贤传】
　　太顺夫春生夏长秋收冬藏此天地之大经也弗顺则无以为天下纪纲故曰四时之大顺不可失也【司马迁传】隂阳太少立天之道曰隂与阳隂阳各有少太是生四时少阳为春太阳为夏少隂为秋太隂为冬也【蔡邕月令章句】四时解春之言蠢也万物蠢然而生也夏假也寛假万物使生长也秋緧也緧迫万物使时成也冬终也物终成也【释名】
　　玉烛四时和为玉烛【尔雅】
　　皇帝王伯夫三皇象春五帝象夏三王象秋五伯象冬皇王徳运也伯者继空续乏以成厯数故其道驳【汉王莽传】立四时神农治天下立四时之节【居子】
　　代御日月递照四时代御繁啓蕃长于春夏畜积收藏于秋冬是禹桀之所同也禹以治桀以乱治乱非时也【荀天论】
　　翻校老成子学防于尹文先生遂能存亡自在翻校四时【列穆王】
　　邦禁范子曰天生万物之时圣人命之曰春春不生遂者故天不重为春春者夏之父也故春生之夏长之秋成而杀之冬受而藏之春肃而不生者王徳不究也夏寒而不长者臣下不奉主命也秋顺而复荣者百官刑不断也冬温而泄者发府库赏无功也此所谓四时者邦之禁也【越絶书】
　　四时之节春者阳气始上故万物生夏者阳气毕上故万物长秋者隂气始下故万物收冬者隂气毕下故万物藏故春夏生长秋收冬藏四时之节也【管子】
　　将心将军之心滔滔如春旷旷如夏湫漻如秋典凝如冬因形而与之化随时而与之移【淮南子】
　　物系于时夫名之系于实也犹物之系于时也生物者春也吐华者夏也布叶者秋也收成者冬也斯无为而自成者若强为之则伤其性矣【徐干中论】
　　万物根本夫四时隂阳者万物之根本也所以圣人春夏养阳秋冬养隂以从其根故与万物沉浮于生长之门逆其根则伐其本壊其真矣故隂阳四时者万物之终始也【黄帝素问】
　　万类咸冝春生之夏长之秋成之冬敛之万咸宜百姓日用而不知【文中子】
　　春
　　嵗始公羊传曰春者何嵗之始也注春者天地开辟之端养生之首法象所出四时本名也
　　青阳尔雅云春为青阳一曰发生汉郊祀歌青阳开动根荄以遂羣生啿啿惟春之祺抱朴子用刑篇青阳阐陶育之和素秋厉肃杀之威融风扇则枯瘁摅藻白露凝则繁英雕零郭璞诗青阳畅和气谷风穆以温发陈春三月此谓发陈天地俱生万物【素问】
　　布徳方春东作布徳之元阳气开发养道万物【后即顗传】敷和东方生风风生木其徳敷和敷和之纪木徳周行阳舒隂布五化宣平【素问】
　　日行东陆日春行东方青道曰东陆【昜通统图】
　　斗柄指东斗柄指东天下皆春【鹖冠子】
　　招摇东指黎景熈上书曰招摇东指天下识其春人君布徳率懐其惠【周书】
　　大皥执规汉书魏相奏曰东方之神大皡乘震执规司春月令春月其日甲乙其帝大皡其神勾芒注此苍精之君木官之臣自古以来着徳立功者也
　　勾芒五行之官也木正曰勾芒者物始生皆勾屈而芒角因用为官名也【三礼羲宗】
　　精华结纽春秋元命苞曰春者神明推移精华结纽注神明犹隂阳也相推使物精华结成纽结要也
　　物出东方者何也动方也物之动也何以谓之春春出也物之出也故谓之东方春也【尚书大传】
　　春为忠春为忠也东方而春春动也是故鸟兽孕荣华生万物遂忠之至也【尸子】
　　苍灵顔延年曲水诗序春宫聮事苍灵奉涂注苍灵青帝也尚书帝命验曰帝者承天立五府苍曰灵府郑曰苍帝灵威仰之府
　　佳辰淑节梁元帝纂要曰春曰芳春青春阳春三春九春风曰阳风春风暄风柔风惠风景曰媚景和景韶景时曰良时嘉时芳时辰曰良辰嘉辰芳辰节曰华节芳节嘉节良节韶节淑节草曰弱草芳草芳卉木曰华木华树芳树阳树林曰茂林芳林乌曰阳乌时乌候乌好乌禽曰阳禽时禽好禽
　　发生之令立春之节初五日东风解冻次五日蛰虫始振后五日鱼上氷次水气初五日獭祭鱼次五日鸿鴈来五日草木萌动次仲春惊蛰之节初五日小桃华次五日仓庚鸣后五日鹰化为鸠次春分气初五日鸟至次五日雷乃发声芍药荣后五日始电次季春清明之日初五日桐始华次五日田鼠化为鴽牡丹华后五日虹始见次谷气初五日萍始生次五日鸣鸠拂其羽后五日戴胜降于桑凡此六气一十八候皆春阳布发生之令故养生者必谨奉天时也【王氷素周注】
　　斗指周天玉衡六间曰大寒后十五日斗指艮为立春后十五日斗指寅为水后十五日斗指甲为惊蛰后十五日斗指夘为春分后十五日斗指乙为清明后十五日斗指辰为谷【孝经纬】
　　春律正月律谓之大簇何太亦大也簇者凑也言万物始大凑地而出也二月律谓之夹钟何夹者孚也言万物孚甲种类分也三月律谓之姑洗何姑者故也洗者鲜也言万物皆去故就新莫不鲜明也【白虎通】
　　月辰正月之辰谓之寅寅者律也谓生物之律途也二月之辰名为夘夘者茂也言阳气生而孳茂也三月之辰名为辰辰者震也谓时物尽震动而不长也【晋乐志】春为规春为规规之为度也转而不复圆而不堄复而不纵广大以寛感动有理发通有纪优优简简百怨不起规度不失生气乃理【淮南子】少阳者东方东动也阳气动物于时为春春蠢也物蠢生乃动运故为规【前律厯志】东方春龙房位其规仁好生不贼其帝青表圣明行趋徳【尚书纬】
　　春台众人熈熈若亨大牢如登春台【老子】
　　春风风人管仲曰吾穷必矣吾不能以春风风人不能以夏人吾穷必矣【説】
　　负暄宋国有田夫常衣黂緼以过冬暨春东作自暴于日不知天下之有广厦隩室绵纩狐貉顾其妻曰负日之暄人莫知者以献吾君将有赏【博物志】
　　养之如春帝王之道包之如海养之如春【朝错新书】
　　【阙】


　　仲阳纂要曰二月曰仲阳又曰令月张子归田赋云仲春令月时和气清
　　晩春纂要曰三月曰暮春末春晩春
　　去祅邪贾佩兰云在宫中时正月上辰出池边盥濯食蓬饵以去祅邪【西京杂记】
　　献果史记曰孝惠帝曽春出游离宫叔孙生曰古者有春尝果令方樱桃熟愿陛下因取樱桃献宗庙上乃许之诸果献由此兴也
　　议贷汉文帝诏曰方春时和草木羣生之物皆有以自乐而吾百姓或阽于死亡其议所以振贷之
　　展月汉书曰王温舒事张汤为酷吏及为河内太守及春温舒顿足曰嗟乎令冬益展一月足了吾事矣其不爱人如此也
　　春行太守常以春行县至县劝人农桑振救乏絶第五伦为太守因春行见乡啬夫郑竒之置都邮【续汉志】戒伐树木章帝行幸敕御史司空道桥所过歴树木方春月无得有所伐辂车可引避也【东观汉书】
　　助阳育物章帝元和二年春正月诏三公曰方春生养万物孚甲冝助萌阳以育时物其令有司罪非殊死且勿案验【后汉书】
　　取红花北齐卢士深妻崔林义之女有才学春日以桃花靧儿面呪曰取红花取白雪与儿洗面作光悦取白雪取红花与儿洗面作光华取白雪取花红与儿洗面作华容【虞世南史略】
　　武后宣诏花发武后天授二年将游上遣宣诏曰明朝游上火急报春知花湏连夜发莫待晓风吹于是凌晨名花瑞草布而开若有神助【卓异记】
　　赐栁圈髙宗春幸梨园并渭水祓除赐羣臣细栁圈辟厉帝有所感即赋诗【李适传】
　　击春曲明皇好羯鼓云八音之领防诸乐不可为比尝遇三月初诘旦巾栉方毕时宿初晴景色明丽小殿亭前栁杏将吐暏而叹曰对此景物岂可不与他判断乎左右相目将命备酒独髙力士遣取羯鼓旋命之临轩纵击一曲名春光好神思自得反顾杏栁皆已发折指而笑之谓嫔嫱内宦曰此一事不唤我作天工可乎皆呼万嵗【羯鼓録】
　　防花铃天寳初寜王少时好声色风流醖借诸王弗如也毎春时于后园中纽红丝绳缀金铃挂系花梢之上有鸟鹊翔集则令园吏掣铃索以惊之号防花铃【天寳遗事】随蝶幸开元末明皇每春时旦莫宴于宫中使嫔妃辈争挿艳花帝亲捉粉蝶放之随蝶所止幸之后杨妃专宠遂不复用此戏【开元遗事】
　　探春宴都人士女每至正月半后各乘车跨马供帐于园囿或郊野中为探春之宴【天寳遗事】
