<!-- { "loadSidebar": true } -->
　　罗图【见上】注罗列图籍以为席蓐一説罗图车上席也七十化黄帝生隂阳上骈生耳目桑林生臂手此女娲所以七十化也【淮南子黄帝古天神】女娲之肠化为神处栗广之野横道而处【山海经】女娲古神女而帝者人面蛇身一日中七十变其腹化为此神栗广野名【注】女娲链得五方气变化成形补天地三十六变世应知七十二化处其位【麻姑紫坛歌】
　　二皇泰古二皇得道之柄立于中央神与化游以抚四方是故能天运地滞轮转而无废【淮南】注二皇伏羲神农也
　　为师故不言之令不视之见此伏牺神农之所以为师也故民之化也不从其所言而从所行【淮南】
　　尝百草古者民茹草饮水采树木之实食蠃蛖之肉时多疾病毒伤之害于是神农乃始教民播植五谷相土地宜燥湿肥墝髙下尝百草之滋味水泉之甘苦令民知所避就当此之时一日而遇七十毒【上】神农以为走兽难以乆养民乃求可食之物尝百草实察醎苦之味教民食谷【贾谊书】神农尝百草分五谷蒸民乃粒食【陆景典畧】或云神农尝百药之时一日百死百生其所得三百六十物以应周天之数
　　化如神神农之治天下也神不驰于胷中智不出于四域懐其仁诚之心甘雨时降五谷蕃植春生夏长秋收冬蔵月省时考嵗终献功以时尝谷祀于明堂明堂之制有盖而无四方风雨不能袭寒暑不能伤迁延而入之养民以公其民朴重端慤不忿争而财足不劳形而功成因天地之资而与之和同是故威厉而不杀刑错而不用法省而不烦故其化如神其地南至交阯北至幽都东至谷西至三危莫不听从当此之时法寛刑缓囹圄空虚而天下一俗莫懐奸心【淮南】
　　戴玉理有神人名石年苍色大眉戴玉理驾六龙出地辅号皇神农【春秋命厯叙】
　　问太一神农稽首再拜问于太一小子曰凿井出泉五味煎煮口别生熟后乃食咀男女异利子识其父曽闻太古之时人夀过百无殂落之咎独何气使然耶太一小子曰天有九门中道最良日月行之名曰国皇字曰老人出见南方长生不死众耀同光神农乃从其尝药以救人命【神农本草】
　　夫负妻戴神农氏夫负妻戴以治天下尭曰朕之比神农犹旦与昏也【尸子】神农之教曰士有当年不耕者则天下或受其饥矣女有当年不绩者则天下或受其寒矣故夫亲耕妻亲绩【吕览】
　　纪纲四时神农黄帝窍领天下纪纲四时和调隂阳于是万民莫不竦身而思戴徳而视故治而不和【文子】赤帝神农为赤帝【繁露】
　　黄轩邈矣黄轩应天载灵【牵秀黄帝颂】
　　徳冠黄帝徳冠帝位【春秋合诚图】
　　调日月黄帝治天下而力牧太山稽辅之【淮南】调日月之行治隂阳之气节四时之度正律厯之数别男女明上下使强不掩弱众不暴寡民保命而不夭嵗时熟而不凶百官正而无私上下调而无尤法令明而不闇辅佐公而不阿田者让畔道不拾遗市不预贾故于此时日月星辰不失其行风时节五谷丰昌凤凰翔于庭麒麟游于郊【文子】青龙进驾飞黄伏皂诸北儋耳之国莫不献其贡赋【淮南】
　　兰席黄帝使百辟羣臣受徳教者先列珪玉于兰席上燃沈榆之香舂杂寳为屑以沈榆之胶和之为泥以涂地分别尊卑华戎之位也【拾遗记事出封禅记】王融疏云天移云动勒封岱宗咸五登三追踪七十集三烛于兰席聆万嵗之祯声岂不韪哉【南齐书】
　　四面子贡问孔子曰古者黄帝四面信乎孔子曰黄帝取合己者四人使治四方不谋而亲不约而成大有成功此之谓四面也【尸子】吕氏春秋云黄帝立四面
　　三百年宰我问于孔子曰昔者予闻诸荣伊曰黄帝三百年请问黄帝者人耶抑非人耶何以至于三百年子曰生而民得其利百年死而民畏其神百年亡而民用其教百年故曰三百年【大戴礼】
　　九行黄帝置四史以主图籍使九行之士以统万国九行者孝慈文信忠恭勇义以观天地以祠万灵亦为九徳之臣【拾遗记】
　　任风力举风后力牧常先大鸿以治民【史记】黄帝梦大风吹天下之尘垢皆去又梦人执千钧之弩驱羊万羣帝寤而叹曰风为号令执政者也垢去土后在也天下岂有姓风名后者哉夫千钧之弩异力者也驱羊数万羣能牧民为善也天下岂有姓力名牧者也于是依二占而求之得风后于海隅登以为相得力牧于大泽进以为将【帝王世纪】黄帝师于风后风后善于伏羲氏之道故推演隂阳之事【春秋内事】黄帝察三辰于上迹祸福于下经纬厯数然后天步有常则风后之为也【后张衡传】黄帝得力牧而为五帝先大禹得咎繇而为三王祖【前鼂错传】黄帝所以垂衣裳而天下理者任风力也帝尭所以光宅天下者任稷卨也【旧唐卢懐慎】
　　陶天下黄帝问于伯髙曰吾欲陶天下而以为一家为之有道乎伯髙对曰请刈其莞而树之吾谨逃其□牙则天下可陶而为一家【管子】
　　合鬼神昔者黄帝合鬼神于泰山之上驾象车而六蛟龙毕方并鎋蚩尤居前风伯进扫师洒道虎狼在前鬼神在后螣蛇伏地凤凰覆上大合鬼神作为清角【韩非子十过】
　　置法黄帝之治天下也其民不引而来不推而往不使而成不禁而止故黄帝之治也置法而不变使民安其法者也【管子任法】
　　问道黄帝闻广成子在于崆峒之上故往见之曰我闻吾子达于至道敢问至道之精吾欲取天地之精以佐五谷以养民人吾又欲官隂阳以遂羣生为之奈何治身奈何而可以长久广成子蹷然而起曰至道之精窈窈冥冥至道之极昏昏黙黙【庄子】
　　游天衢黄帝之游天衢奏钧天之鼓建日月之旗乗雕云之舆驾六翼之龙彭祖前驱松乔侠毂光景流而不见长风逐而不及发轫紫宫不崇朝而匝六合也【孙绰子】适昆虞黄帝将适昆虞之邱中路逢容成子乗翠华之盖建日月之旗骖紫虬御双鸟黄帝命方明游路谓容成子曰吾将钓于一壑栖于一邱【符子】
　　龙骧黄帝之初养性养民不好战伐而四帝各以方色称号交共谋之邉城日惊介胄不释黄帝叹曰君危于上民安于下主失于国其臣再嫁厥病之由非养寇耶今处民萌之上而四盗亢衡递震子师于是遂即营垒以灭四帝向令黄帝若不龙骧虎变而与俗同道则其民亦嫁于四帝矣【蒋子万几论】
　　黄灵思赋黄灵詹而访命兮樛天道其焉如注黄灵黄帝也詹至也访谋也樛求也如之也
　　黄炎黄炎故用水火矣共工氏固次作难矣五帝固相与争矣递兴废胜者用事【吕览荡兵】夫兵者所以禁暴讨乱也炎帝为火灾故黄帝擒之共工为水害故颛顼诛之【淮南子】
　　世及干宝晋武革命论云鸿黄世及以一民也黄帝内禅体文徳也【晋纪】左传史克曰昔帝鸿氏有不才子贾逵杜预曰帝鸿黄帝也按山海经帝俊生帝鸿帝鸿生白民干云世及则贾杜似误唐逢行珪鬻子注云轩辕氏少典次子父曰帝鸿氏路氏谓帝鸿为黄帝子帝俊是黄帝字无稽
　　纪三纲炎帝分八节以始农功轩辕纪三纲而阐书契【晋律厯志】
　　制法穷圣神备道徳滋萌元气开辟太初斯乃天皇氏之所以应乎天也依土地明神灵驾六羽而上腾度九州而下济斯乃人皇氏之所以顺乎人也造书契教畋渔合五纬而节四时登九天而类万物斯乃牺皇氏之所以制人法也务播殖该变通尝药以救兆人聚货而交天下斯乃农皇氏之所以兴人利也振防皷载龙旗天则女授符帝则黄神降斗斯乃轩辕氏之所以除人害也【崔融啓母庙碑】
　　乗时乗时设教必生大圣以首之庖羲氏甄才焕文君人子天神农以之首于皇而体至道也轩辕氏推防命官度方顺纪颛顼奉之首于帝而法徳也【常仲孺文宣王庙碑】无言三皇无言而化流四海故天下无所归功帝者体天则地有言有令而天下太平君臣让功四海化行百姓不知其所以然【武经七书】
　　五帝
　　五帝黄帝少昊颛顼帝喾唐尭虞舜为五帝六人而云五帝者以其俱合五帝座星也【康成】黄帝颛顼帝喾唐尭虞顺为五帝【史记】少昊颛顼髙辛唐虞为五帝【孔安国】康成以女娲为皇轩辕为帝轩辕之徳不劣女娲何故不为称皇而沦之入帝仍为六人哉司马迁近遗少昊而逺收黄帝甚为疎畧唯安国为定论【兼明书】
　　神圣五帝神圣其臣莫能及故自亲事处于法宫之中明堂之上动静上配天下顺地中得人故众生之类亡不覆也根着之徒亡不载也烛以光明亡偏异也徳上及飞鸟下至水虫草木诸产皆被其泽然后隂阳调四时节日月光风时膏露降五谷熟妖孽灭贼气息民不疾疫河出图洛出书神龙至凤鸟翔徳泽满天下灵光施四海此谓配天地治国大体之功也【前晁错传】
　　道化五帝之世道化淳备【谷梁注】
　　朱宣河图曰白帝朱宣宋均曰少昊氏也王元长防秀才文五正置于朱宣下民不忒
　　少昊穷桑氏嬴姓以金徳王故号金天氏也或曰宗师太昊之道故曰少昊【古史考】少昊以主西方一号金天氏亦曰金穷氏时有五凤随方之色集于帝庭因曰凤鸟氏【拾遗记】
　　勤民昔在金天勤于民事命春鳸以耕稼召夏鳸以耘耡秋鳸所以收敛冬鳸于焉盖蔵【晋食货志】
　　献裘少昊都于曲阜鞬鞮毛人献其羽裘渠捜之人服禹之徳献其珍裘毛出五采【田俅子】王者奉五行教民种柏以时则渠捜来献裘徳茂盛不耻恶衣则四夷献其白裘【孙氏瑞图】
　　絶地天通楚观射父曰少皥之衰也九黎乱徳民神杂揉不可方物【汉书作放】家为巫史享祀无度黩齐明而神弗蠲嘉生不降祸灾荐臻莫尽其气颛顼受之乃命南正重司天以属神火正黎司地以属民使复旧常亡相侵黩是谓絶地天通【楚语前郊祀志】
　　揖灵颛顼居位竒祥众祉莫不总集不禀正朔者越山航海而皆至也帝乃揖四方之灵羣后执珪以礼百辟各有班序受文徳者锡以钟磬受武徳者锡以干戈【拾遗】縁道昔者帝颛顼年十五而佐黄帝二十而治天下其治天下也上縁黄帝之道而行之学黄帝之道而常之【鬻子】
　　日慎一日颛顼曰功莫美于去恶而为善罪莫大于去善而为恶故非吾善善而已也善縁善也非恶恶而已也恶縁恶也吾日慎一日其此而已也【贾太傅新书】
　　法天地良人请问十二纪文信侯曰尝得学黄帝之所以诲颛顼矣爰有大圜在上大矩在下汝能法之为民父母盖闻古之清世是法天地凡十二纪者所以纪治乱存亡也【吕览】
　　铭器天和元年诏曰昔周王受命请闻颛顼庙有戒盈之器室为复礼之铭【后周书】
　　帝喾昔者帝喾年十五而佐帝颛顼三十而治天下其治天下也上縁黄帝之道而明之学帝颛顼之道而行之【鬻子】
　　信仁帝喾曰徳莫髙于博爱人而政莫髙于博利人故政莫大于信治莫大于仁吾慎此而已也【贾太傅新书】叙三辰颛顼氏其相戴干其号髙辛厥职神灵徳行只肃迎逆日月顺天之则能叙三辰以固民【潜夫论】
　　戴干帝喾骈齿上法日参秉度成纪以理隂阳【河图矩起】帝喾戴干是谓清明发节移度盖像招摇【元命苞】
　　道徳帝喾有天下号髙辛髙辛者道徳大信也喾者极也言其能施行穷极道徳也【白虎通】喾者考也成也言其考明法度醇美喾然若酒之芬香也【风俗通】
