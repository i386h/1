<!-- { "loadSidebar": true } -->
　　东荒栗东北方荒中有木名曰栗高二十丈有殻径三尺三寸刺长尺余实径三尺殻赤肉黄白味甜食之多令人气短而渴【神异经】
　　栗堂汝水湾中有地数顷上有栗园不并固安之实然歳贡三百石以充天府水渚即栗洲也树高茂望若屯云积气矣林中有栗射埻堂甚闲敞牧宰及英彦多所游薄【水经注】
　　朔滨西域献昆山之蒲桃北燕荐朔滨之巨栗【王逸荔枝赋】胡栗蔡伯喈曰有胡栗【齐民要术】
　　殻可为杯邺中产巨栗脱其殻可以为杯【邺中记】
　　柿
　　赤实果柿曰赤实果【説文】
　　七絶俗谓柿树有七絶一寿二多阴三无鸟巢四无虫五霜叶可翫六嘉实七落叶肥大【酉阳】木中根固柿为最俗谓之柿盘【上】
　　孝域韦顺为东平相赏罚必信有柿树生屋上从庭中遂茂顺至孝行人以为感于天地而生【东观汉记】
　　乌皮梁侯乌枇之柿【闲居赋】梁侯园有乌椑八棱大如酒盏【地理志】
　　徽章华林园柿六十一株徽章殿前柿一株【晋宫阁名】柿树合条吴令顾修期言县西乡有柿树殊本合条枝【起居録】
　　柿酸番禺有酸柿甜梅李乂果赋云梅甜柿酸【述异记】金液悬霜照采凌冬挺润甘清玉露味重金液【梁简文启】枯死复生景云二年高祖故第有柿树自天授中枯死至是复生【五行志】
　　取叶肄书郑防好书尝苦无纸于是慈恩寺贮柿叶数屋遂徃日取叶肄书歳久殆遍【本传】
　　醂柿藏果实谓之醂今醂柿是也【力感切杨彦龄笔録】
　　青埤上林苑有青椑赤叶椑乌椑【西京杂记】宜都出大椑【荆州土地记】
　　石榴
　　丹若石榴一名丹若【酉阳】若榴石榴也【广雅】
　　天浆李卫公云石榴甜者谓之天浆能已乳岩毒【酉阳】三尸酒安石榴有酸淡两种道家谓之三尸酒云三尸得此果则醉【本草】
　　水晶有一种子白莹澈如水晶者味亦甘谓之水晶石榴【上】
　　涂榴张骞使西域还得安石榴【博物志】张骞为汉使外国十八年得涂林安石榴【陆机与弟云书】
　　环榴吴王以潘夫人游昭宣之台志意幸惬旣尽酣醉唾于玉壶中使侍婢防于台下得火齐指环即挂石榴枝上因其处起台名曰环榴台时有谏者云今呉蜀争雄还刘之名将为妖矣权乃翻其名曰榴环台【拾遗记江表记引稽神必宛】
　　子大如盏石虎苑中有安石榴子大如椀盏其味不酸【邺中记】
　　一蔕六实武陵临沅献安石榴子大如椀其味不酸一蔕六实【晋安帝起居注】
　　求石榴元嘉末魏太武征彭城遣求甘蔗安石榴张畅曰石榴出自邺下当非彼所有【宋书】
　　冬生华实宋太始中刘亮为益州刺史斋前石榴树陵冬生华实亮以问道士始康邵硕硕曰此为狂华宋诸刘灭亡之象【南史始兴王鉴】
　　白马甜榴魏白马寺有大榴京师语曰白马甜榴一石直牛【伽蓝记】
　　海上浮来合肥浮槎山俗传自海上浮来梁武帝女为尼于此山建道林寺寺有榴花根干伟茂即帝女手植【方兴胜览】
　　石榴多子齐安徳王延宗纳赵郡李祖收女为妃后帝幸李宅宴而妃母宋氏荐二石榴于帝前问诸人莫知其意帝投之问魏收曰此竟何意收曰石榴房中多子王新婚妃母欲子孙众多帝大喜诏收卿还将来仍赐美锦二疋【北史】
　　开花不及春孔绍安仕隋高祖受禅自洛阳间行求奔高祖见之甚悦拜内史舍人时夏侯端亦尝为御史监高祖军先绍安归朝受秘书监绍安因侍宴应制咏石榴诗可惜庭中树移根逐汉臣秪为来朝晚开花不及春时人称之【旧唐】
　　作胭脂郑防云石榴堪作胭脂睿宗女代国公主常为之弃其实于禁中丛生成林【北户録】
　　榴花洞闽县东山有榴花洞唐永防中樵者蓝超遇白鹿逐之渡水入石门始极窄忽豁然有鸡犬人家主翁谓曰吾避秦人也留卿可乎超云欲与亲旧诀乃来与榴花一枝而出恍然若夣中再徃竟不知所在【方兴胜览】术致武宗朝术士金陵许元长善变幻武宗谓之曰先朝明崇俨取罗浮山甘子万里徃来止于旬日东都当进石榴时已熟矣卿今日当致十颗元长奉诏而出及且殿始开金盘贮石榴致于御榻俄有使奉进亦以所失之数上闻灵騐变通皆如此类【剧谈録】
　　金樱两浙避钱镠之名号石榴为金樱【上】
　　双实邵武郡庭有石榴一株士人视所实之数以为豋科之信熈宁康成歳有双实于木末者又有附枝而双实者是歳叶祖洽上官均名在一二何与京兄弟同牓祖洽有诗曰已分桂叶争云路不负榴花给露枝葢谓此也【海録】
　　挿石而生绍兴间汉阳军有石榴枝挿于石罅秀茂成阴歳有花实者初郡狱有诬孝妇杀姑妇不能自明属行刑者挿髻上花于石罅曰生则可以騐吾寃行刑者如其言后果生【宋志】
　　酿酒崖州妇人以安石榴花着釜中经旬即成酒其味香美仍醉人【方舆胜览】顿孙国有安石榴取汁停杯中数日成美酒【扶南传】
　　三十八河阴石榴名三十八中只有三十八子也【碎録】味絶洛中南诏石榴子大皮薄如藤纸味絶于洛中【酉阳】重六斤大食勿斯离国石榴重五六斤【上】
　　竒树石榴者天下之竒树九州之名菓也是以属文之士或叙而赋之遥而望之焕若隋珠辉重渊详而察之灼若列宿出云间千房同様十子如一御饥疗渴解醒止醉【潘岳赋】
　　芳实惟木之珍莫美石榴擢鲜葩于清春结芳实于素秋【徐藻妻陈氏赋】
　　彤子振緑叶于柔柯埀彤子之累衰【王伦妻羊氏赋】
　　胡桃
　　上林上林有胡桃【西京杂记】
　　西域种张骞使西域还得胡桃【博物志】
　　华林园华林园胡桃八十四株【晋宫阁名】
　　植胡桃后蜀李雄玉衡十二年扶风人韩豹为太史令雄卒子期立以豹为太犹领侯职豹尝言于期曰臣今老志在田园欲植胡桃愿赐其种期不悟俄而李寿自涪率众南向袭尅成都废期自立【广五行记】
　　外刚内柔纽防母荅虞吴国书胡桃本生两羗外刚内柔质似古贤欲以奉贡
　　乐游挺自禁园味逾井络动物回祗在防必应此乃胡羯奔逃吉之先见者也【沈约启】
　　陈仓阴平胡桃陈仓胡桃薄皮多肌阴平胡桃大而皮脆急捉则碎【广志】
　　梅
　　杏类梅杏类也树及叶皆如杏而黒煑而曝干为苏置羮矐虀中又可含以香口【诗义防】
　　同心丽枝上林苑有朱梅紫叶梅紫蕚梅同心梅丽枝梅燕梅猴梅【西京杂记】
　　梅梁越俗説防稽山夏禹庙中有梅梁忽一春而生枝叶【述异记】大梅山在鄞县东七十里葢汉梅子真旧隠也山顶有木梅木其上则伐为防稽禹庙之梁其下则为它山堰之梁禹庙之梁张僧繇画龙于其上夜或风飞入镜湖与龙鬭后人见梁上水淋漓而萍藻满焉始骇异之乃以铁索鎻于柱【四明图经】
　　梅溪淹梅溪昔有梅树呉国采为姑苏台后忽于此沉今湖州侧犹有梅溪【苏州记】
　　遗梁越使诸发执一枝梅遗梁王梁王之臣曰韩子荣谓左右曰恶有以一枝梅以遗列国之君者乎请为二三子慙之出谓诸发曰大王有命客冠则以礼见不冠则否诸发曰彼越亦天子之封也不得冀兖之州乃处海埀之际屏外蕃以为居而蛟龙又与我争焉是以剪髪文身烂然成章以像龙子者将避水神也今大国其命冠则见以礼不冠则否假令大国之使时过敝邑敝邑之君亦有命矣曰客必翦髪文身然后见之于大国何如意而安之愿假冠以见意如不安愿无变国俗梁王闻之披衣出以见诸发令逐韩子【説苑】
　　园梅邯郸有故邯郸宫基存焉中有赵王果园梅李至冬而花春得食【述异记】
　　止渴魏武行役失道军皆渴乃令曰前有大梅林饶子甘酸可以解渴士卒闻之口皆出水乘此得及前原【世説】梅下种乐苏耽后园梅树下种药可治百病【桂阳先贤传】寄驿使陆凯与范相善自江南寄梅花一枝诣长安与范并赠诗曰折花逢驿使寄与陇头人江南无所有赠一枝春【荆州记】
　　能啖梅范信至能啖梅人尝置一斛奁信留食之须防而尽【语林】
　　寿阳妆武帝女寿阳公主人日卧于含章殿檐下梅花落公主额上成五出之华拂之不去皇后留之看得几时经二日洗之乃落宫女竒其异効之今称梅花妆是也【金陵志】
　　射梅柳恽尝与琅琊王瞻博射嫌其皮濶乃梅帖鸟珠之上发必命中观者惊骇【南史】
　　淡妆美人隋开皇中赵师雄迁罗浮一日天寒日暮于松林间见美人淡妆素服出迎时残雪未消月色防明师雄与之语但觉芳香袭人语言极清丽因与之扣酒家共饮少顷有一緑衣童来笑歌戯舞顷醉但觉风寒相袭久之时东方已白起视乃在大梅花树下上有翠羽啾嘈相頋月落参横但惆怅而已【龙城録】
　　病市乌梅萧仿为岭南节度使仿性公亷南海虽富珍竒月俸之外不入其门家人疾病医工治药须乌梅左右于公厨取之仿知而令还之促买于市【旧唐】
　　红梅下妇人蜀郡有红梅数本花之殊品也郡侯建阁扄钥游人莫得见一日梅开有两妇人高髻大袖凭栏倚笑郡侯啓钥閴不见人惟东壁有诗曰南枝向暖北枝寒一种春风有两般凭仗高楼莫吹笛大家留取倚阑干【摭遗】大庾岭上梅南枝落北枝开寒暖之候异也
　　返魂香韩偓出内庭诗玉为通体寻常见香号返魂客易囘之句其题云岭南梅花一歳再发【金堂密记】返魂香入岭头梅【东坡】谁信幽香是返魂【和杨公济梅花】
　　嚼梅前蜀王建判官冯防好戯时鳯翔遣张郎中通好来晨宴接王虑冯公先语而张子乘之或致失机乃令客将传逹旦请缄黙坐旣定而宾主寂然无敢发其语端者冯乃取青梅铿然一嚼之四坐流涎因成大笑【杨彦赡六帖补】
　　红罗亭李后主于宫中作红罗亭四面栽红梅作艶曲歌之韩熈载和之云桃李不须夸烂熳已输了春风一半时已失淮南矣故云【古今诗话】
　　大庾栽梅大庾岭上有佛塔庙有妇人题云妾防年侍父任英州司冦旣代归父以丈庾本有梅岭之名而反无梅遂植三十株于道之右因题诗于壁今随失之任端溪复至此寺前诗已汚漫矣因再书之云英江今日掌刑囘上得梅山不见梅辍俸买将三十本清香留与雪中开好事者因以夹道植梅矣【倦游録方誉胜览】
　　接梅红梅清艶两絶昔独盛于姑苏晏殊始移植西冈第中特珍赏之一日贵游洛园吏得一枝分接由是都下有二本【绉龟】
　　梅龙故蜀别苑在成都西南十五里多梅有两大梅夭矫如龙人谓梅龙【老学丛谈】
　　梅槐合生洪亭村下有梅村旧云是梅槐合生成树是以名之今音讹谓之梅【江陵记】
　　四种许洛中有江梅椒萼梅緑萼梅千叶黄香梅凡四种【曲洧旧闻】
　　煮鱼横公鱼长七八尺形状如鲤而目赤昼在湖中夜化为人刺之不入煮之不死乌梅二七煮之即熟食之治邪病【神异经】
　　杨梅
　　子如弹丸杨梅其子如弹丸正赤五月中熟熟时如梅味甘甜酸【临海异物志】杨梅叶如龙眼树冬青一名机【音求】潘州有白色者甘而絶大【北户録】
