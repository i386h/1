<!-- { "loadSidebar": true } -->
　　顶有伏龙梁武帝初为同州刺史有沙门自称僧晖谓帝曰君顶有伏龙非人臣也复求莫知所之【梁书】
　　竒声侯相武帝起兵时吕僧珍一夜忽头痛壮热及明而颡骨益大其骨法盖有异焉又尝语亲旧曰吾昔在防县热病发黄时必谓不济主上见语卿有富贵相必当不死俄而果愈及僧珍童儿时从学有相工歴观诸生指僧珍曰此有竒声封侯相也后随武帝起义平东昏封平国侯南兖州刺史【齐书】
　　许负之术宣修容善许负之术曽正防登楼还语人曰太尉今年必当不济时靖惠王【宏】尚康胜或以为不然曰行歩向前气转殊下若其不尔不复言相至其年末靖惠王薨及昭明入朝又云必无嗣立之相俄而昭明薨【金楼子】
　　九州骨成梁宜丰侯修叅军陈晃善相人修因法防将晃自随令相简文有天下否晃言简文九州骨成必践帝位而地部过弱非但王畿蹙侵兼恐不得善终【三国典畧】五十小厄梁元帝初从刘景授相术因讯以年答曰未至五十当有小厄禳之可免帝曰茍有期防禳之何益及四十七为魏所灭【南史】
　　相不可慿庾乔子幼少聪慧家富于财好宾客食必列鼎又状貌丰美頥颊开张人皆谓其必为方伯无馁乏之虑及魏尅江陵卒致饿死时又有水军都督禇萝面甚尖危有从理入口竟保衣食而终【上】朱建平善相钟繇以为唐举许负何以复加然相王肃年逾七十位至三公肃六十二终于终领军耳史氏以为蹉跌吾以为相不可凴也
　　不相念贤字盖卢为儿童时在学中读书有善相者遇学诸生竟诣之贤独不往笑谓诸生曰男儿生死富贵在天也何遽相乎【周书】
　　脸薄顾速东魏御史贾子儒善相太常卿崔暹引子儒潜观齐王儒曰人有七尺之形不如一尺之面一尺之面不如一寸之眼大将军脸薄顾速非帝王相也皇甫王又窃观王于道曰此不作物防是流涕者谓太原公洋【三国典畧】
　　相貌非常厐晃知髙祖非常人深自结纳及髙祖去官归京师晃迎见髙祖于襄邑髙祖甚欢晃因白髙祖曰公相貌非常名在图箓九五之日幸愿不忘髙祖笑曰何妄言也顷之有雌雉鸣于庭髙祖命晃射之曰中则有赏然富贵之日持以为验晃射而中髙祖抚掌大笑曰此是天意公能感之而中也【隋书】
　　非人臣相郭道字大实善相谓隋髙祖曰公天中伏犀下相接于眉此非人臣之相愿深自爱髙祖取道银盆置之于地引弓射之谓道曰向言有验当一发中之既发应而中道曰愿公事騐之后赏金盆髙祖大悦【唐书】
　　四五得大官来和善相术同郡韩则尝诣和相谓之曰后四五当大官人初不知所谓则至开皇十五年五月而终人问其故和曰十五年为三五加以五月为四五大官椁也和言多此类着相经四十卷【相经】
　　头目贱人乙弗礼善占相初刺史泗州薛大鼎隋时当坐事没为奴贞观初与数人诣礼次至大鼎曰君奴也欲何所相咸曰何以知之礼曰观其头自真是贱人但不知余处何如耳大鼎有惭色乃解衣视之礼曰看面不异前言占君自腰以下当为方岳之任其占相皆此类也贞观末卒焉【唐书】
　　伏犀贯脑马周诣袁天纲相纲曰马侍御伏犀贯脑兼有玉枕又背如负物当富贵不可言近代以来君臣道合罕有如公者公面色赤命门色暗耳后骨不起耳无根恐非寿者周后至中书令年四十八卒【旧唐】岑文本谓所亲曰马君论事防文切理无一言可损益听之纚纚令人忘倦苏张终贾正应此耳然鸢肩火色腾上必速恐不能久【新】
　　息必贵袁天纲相窦轨伏犀贯玉枕当于益州立功名果然又相李峤曰睡则气从耳出名息必贵【芝田録】贵人在舟袁客师常与一书生同过江登舟讫遍视中舟人顔色谓同侣曰不可速也遂相引登岸私语曰吾视舟中数十人皆鼻下黒气大厄不久岂可知而从之但少留舟未发间忽见一丈夫神色髙朗跛一足负杖驱驴登舟客师见此人乃谓侣曰可以行矣贵人在内吾侪无忧矣登舟而发至中澪风涛忽起危惧虽甚终济焉询驱驴丈夫乃是娄师徳也后位至纳言焉【定命録】预乞放杖孙思邈年百余嵗善医术谓髙仲舒曰君有贵相当数政刺史若为齐州刺史邈有一儿作尉事使君虽合吃杖君当忆老人言愿放之后果如其言已剥其衣讫忽记忆遂放【上】
　　被落更拣张柬之任青城县丞已六十二矣有善相者云后当位极人臣众莫之信后应制策被落则天怪中第人少令于所落人中更拣有司奏一人策好縁书写不中程律故退则天览之以为竒才召入问策中事特异之即収上第拜王屋县尉后至宰相封汉阳王【上】虎厄处厚在开州也常有李潼崔冲二进士来谒留连百余日会有过客西川军将某者能相术于席上言李潼三日内有虎厄后三日处厚与诸客游山寺自上方抵下方日已暮矣李先下崔冲后来冲大呼李云待冲来李闻待冲来声谓虎至颠蹶坠下山趾絶而复苏数日方愈及军将回谓李曰君厄过矣【载】
　　占事若神常相衮之在福建也有僧某者善占色言事若神相国惜其僧老命弟子就学其术僧云此事天性非其造次为传某常于相君左右见一人可教遍召得小吏黄彻焉相命就学老僧遂于闇室中置五色彩丝架令视之曰世人皆用眼力不尽淬熟看之旬日后乃稀认其白者后半载看五色即洞然而得矣命之曰汝若闇中之视五防回之白昼占人因其方诀且言后代当无加也李忠公吉甫云黄彻之占袁许之亚次也相隠市中五代钱镠县録事钟起有子数人多窃从之游豫章人有善术者望斗牛间有王气斗牛钱塘分也因游钱塘占之在临安遂以相灋隠市中隂求其人私谓起曰占君县贵人求之市中不可得视君之相贵矣然不足当之术者过起家镠适从外来见起反走术者望见之曰此真贵人也召之熟视之顾起曰君之贵因此人乃慰镠曰子骨法非常愿自爱【传】
　　真将相李周卢岳谓之曰吾少学星厯且工相入子方頥隆凖眉目踈澈身长七尺真将相也吾占天象晋必有天下子宜留事晋以图富贵【上】
　　言事多中术士崔豹以相法言人事多中庄宗尤信重之以为北京巡官明宗为内衙指挥使重诲欲试豹乃使他人与明宗易服而坐明宗于下坐召豹相之豹曰内衙贵将也此不足当之乃指明宗于下坐曰此是也因为明宗言其后贵不可言明宗即位思豹以为神召至京师赵鳯谏曰好恶上所谨也今陛下神其术而召之则倾国之人皆将奔走吉凶之説明宗遂不复召【上】
　　下狱相宋齐邱微时日者相之曰君贵不可言然亚夫下狱相君实有之位极之日当早引退庻几保全齐邱登相位数载致仕复以大司徒就徴未几坐陈觉诗干纪事乃赐死【南唐】
　　足下文晋太常卿程逊足下有文尝召相者视之相者告曰君终有沉溺之厄其后使于浙右竟葬于海鱼之腹常读李固传云固足履文而位至三公卒无水害同事而异应也【玉堂闲话】足履文者二千石【相书】耳白于面欧公尝曰少时有僧相我耳白于面名满天下唇不着齿无事得谤其言颇验【仇池笔记】
　　眼似王敦李承之在仁宗朝官州县因邸吏报包拯拜叅政或曰朝廷自此多事矣承之正色曰包公无能为今知鄞县王安石眼多白甚似王敦他日乱天下者此人也【邵氏録】
　　得龙一体庆厯中河南道士许众妙善相以为曽鲁公脊骨如龙王荆公目睛如龙盖人能得龙之一体者皆贵极人爵见豫章人黄庠手曰左手得龙虽得魁天下而不仕若右手得之则贵之庠果为南省第一未及廷对而死【老学庵笔记】
　　跛履嘶声萧注临江新喻人熈宁中上殿奏对上问今臣僚中孰贵曰文彦博其次韩琦又问王安石何如注曰牛形人任重而道逺又一説云裕陵问文彦博跛履韩琦嘶声何为皆贵注曰若不跛履嘶声陛下不得而臣因问韩绛王安石冯京注云安石牛耳虎头视物如射径行直前敢当天下大事然不如绛得和气多【清波杂志】骨相所招东坡自谪海南归人有问其迁谪艰苦者坡答曰此乃骨相所招少时入京师有相者云一双学士眼半个配军头异日文章当知名然有迁徙不测之祸今日悉符其语【瑞桂堂暇録】
　　百日伯主蜀人云李顺败后逃至荆渚入一僧寺有僧熟视曰汝有异相当为百日偏伯之主何自在此汝宜急去今年不死尚有数十年寿又云方顺之作有术士拆顺名曰是一百八日有西川耳安能久也如期而败【老学庵笔记】
　　论心相形不如论心心相有三十六善不近小人不忘故旧不念旧恶常行隂徳之类三十六善全有位极人臣谚曰有心无相相逐心生有相无心相随心灭【青箱杂记】贵人福三贵人之福有三爱谈清虚常亲文史衣不嫌旧食无重味此修福贵人志愿许国气义迈伦好贤乐善急流勇退此积福贵人广务华饰惯为奢侈多欢少忧深居简出此享福贵人又云文人似武必率武人似文必执畧举此数事则知相非止于气色形神今之议相徒啓其幸心增其妄想尔故荀子有云择术之谓也【就日録】
　　画品
　　画广雅云画类也尔雅云画形也説文云画畛也象田畛畔所以画也释名云画挂也以彩色挂象物也存形陆士衡云丹青之兴比雅颂之述作美大业之馨香宣物莫大于言存形莫大于画
　　六法谢赫云画有六法一曰气韵生动二曰骨法用笔三曰应物写形四曰随类傅彩五曰经营位置六曰传模移写【画品】
　　成化助伦夫画者成教化助人伦穷神变测幽微与六籍同功四时并运发于天然非由述作古先圣王受命应箓则有字效灵龙图呈寳自巢燧已来皆有此瑞迹暎乎瑶铃事传乎金册庖牺氏发于荣河中典籍图画萌矣黄轩氏得于温洛中籕苍颉状焉【歴代名画记】观画曹子建云观画者见三皇五帝莫不仰戴见三季暴主莫不悲惋见簒臣贼嗣莫不切齿见髙节妙士莫不忘食见志节死难莫不抗首见放臣斥子莫不叹息见淫夫妬妇莫不侧目见令妃顺后莫不嘉贵是知有乎鉴者画也【上】
　　图画之宗世本云史皇作图黄帝臣也其唐虞之文章夏后之鼎象则图画之宗也其后绘事逾精丹青转妙画难易客有为齐王画者齐王问曰画孰最难者曰犬马难孰易者田鬼魅最易夫犬马人所知也旦暮罄于前不可类之故难鬼神无形者不罄于前故易之也【韩子】周公辅成汉孝武帝欲以钩弋赵婕妤少子为嗣命大臣辅之惟霍光任重大可属社稷乃使黄门画者画周公辅成王朝诸侯以赐光【图画见闻志】
　　案图召幸元帝后宫既多不得常见乃使画工图形案图召幸之诸宫人皆赂画工独王嫱不肯遂不得见匈奴入朝求美人为阏氏于是上案图以昭君行及去召见貌为后宫第一善应对举止闲雅帝悔之而名籍已定帝重信于外国故不复更人乃穷案其事画工皆弃市籍其家资皆巨万画工有杜陵毛延寿为人形丑好老少必得其真安陵陈敞新丰刘白龚寛并工为牛马飞鸟众势人形好丑不逮延寿下杜阳望亦善画尤善布色樊育亦善布色同日弃市京师画工于是差稀【西京】观古图画成帝游于后庭欲以班婕妤同辇载婕妤辞曰观古图画圣贤之君皆有名臣在侧三代末主乃有嬖幸今欲同辇得无近似之乎上善其言而止太后闻之喜曰古有樊姫今有班婕妤【图画见闻志】
