<!-- { "loadSidebar": true } -->
　　行止异名凡星居之曰次曰舍曰留同舍曰合变为妖星曰散经之曰歴相击曰鬭又曰离复合合复离为鬭早出曰嬴晩出曰缩又失次上二三宿曰嬴失次下二三宿曰缩在下而上曰陵韦昭谓突掩为陵在上而下曰乘周匝曰绕东西曰钩南北曰纪星月相陵曰食七寸以内光芒相及曰犯居其宿曰守守之而久曰复【曰还】金鸡玉羊易是类谋曰当藏者出当出者消太山失金鸡西岳亡玉羊郑云失金鸡者箕星玉羊者狼星茀剧秦美新大茀经霣海水羣飞善曰茀彗星也井中视星自井中视星所见不过数星自丘上以望则见始出也非明益也势使然也私心井中也公心丘上也【尸子】
　　汉
　　金之散气史记天官书曰汉者金之散气其本曰水汉星多则多水少则旱
　　河精川徳布精上为星河精上为天汉【河图活地象】
　　水气天河水气也精光转运于天【诗笺】水精为天汉【灵宪】水精上浮星元气之英汉水之精也气发而升精华上浮宛转随流名之曰天河一曰云汉众星出焉【物理论】天津尔雅曰析木谓之津箕斗之间汉津也郭璞注曰津汉津也箕龙尾斗南斗天汉之津梁刘炫云天汉即天河也天河在箕斗二星之间箕在东方木位斗在北方水位分析水木以箕星为隔隔河须津梁以渡故谓此次为析木之津也
　　从天转地天河从北极分为两头至于南极其一经南中过其一经东井过河者天之水也随天而转入地下过【抱朴子】
　　七月案戸大戴礼曰夏小正曰七月汉案户汉天河也户直户也言正南北也
　　星孛及汉传曰昭公四年星孛及汉水祥也贾逵解曰天汉水也或曰天河
　　渭水以象始皇都咸阳端门四达以则紫宫渭水贯都以象天河桥桥南渡以法牵牛【三皇图】
　　天汉项羽封髙帝为汉王帝不悦萧何曰语曰天汉其称甚美愿大王王汉抚其民还定三秦天下河图也【汉书】天河与海通旧说天河与海通近世有人居海渚者年年八月有浮槎去来不失期人有竒志立飞阁于槎上多赍粮乘槎而去十余月至一处有城郭状屋舎甚严遥望宫中有织妇见一丈夫牵牛渚次饮之牵牛人乃惊问曰何由至此此人为説来意拜问此是何处荅曰君还至蜀都访严君平则知之竟不及登岸因还至蜀问君平曰某年某月有客星犯牵牛宿计其年月正是此人到天河时也【博物志】
　　榰机石汉武帝令张骞使大夏寻河源乗槎经月而至一处见城郭如州府室内有一女织又见一丈夫牵牛饮河骞问曰此是何处荅曰可问严君平织女取榰机石与骞而还后至蜀问君平君平曰某年某月客星犯牛女榰机石为东方朔所识【荆楚嵗时记】昔有一人寻河源见妇人浣沙以问之曰此天河也乃与一石而归问严君平云此织女支机石也【集林】严遵仙槎唐置之于麟徳殿长五十余尺声如铜鐡坚而不蠧李徳裕截细枝尺余刻为道像往往飞去复来广明以来失之槎亦飞去【洞天集】元丰末有人防支机石头投进者广可二斗许不圆微峩而碧色天汉左界比斗经其上【南壁闲居緑】
　　天汉素女谢端少丧父母为隣人所养年十七未婚后于海中得一大螺如斗许取贮瓮中毎早至野还见有饮饭汤火端疑之于篱外窥见一少女从瓮中出至灶下燃火便入问之女答曰妾天汉中白水素女天帝哀卿孤贫恭顺使我权相为守舎炊煑待卿取妇当还去今无故相伺不宜复留今留此殻贮米谷可得不乏忽有风而去端得其米资其子孙【搜神记发防记】
　　老公赐药晋宋黄祖奉亲至孝母病笃天汉明开有一老公将小儿持箱自通即以两丸药赐母服之患顿消因以停宿夜中防事上有五色气际天琴歌清好祖徃视之见坐帐里四角及顶上各有一大珠形如鸡子明彩燿【幽明録】
　　五帝墟夫云汉自坤抵艮为地纪北斗自干携巽为天纲其分野与帝车相直皆五帝墟也【唐志】
　　鹊填乌鹊填河成桥而渡织女【淮南子】
　　银汉绛河天河谓之银河银汉河汉绛河明河李白诗银河倒防三石梁杜甫诗银河倒列星古诗曰河汉清且浅宋之问诗明河可望不可亲愿得乗槎一问津银湾银浦许洞谓银河为银湾李贺谓为银浦【鸡跖集】
　　风
　　天地之使风者天地之使也【河图辛通记】
　　万物之首乐动声仪云风者礼乐之始万物之首漂物管子曰风漂物者也风之所飘不避贵贱美恶宋王风赋云楚王曰夫风者天地之气漙畅而至不择贵贱髙下而加焉乐动声仪云风者礼乐之始万物之首噫气南郭子綦曰大块噫气其名曰风是惟无作作则万窍怒号而独不闻之翏翏乎
　　无根阴阳散为风风气无根也【五经通义】
　　阴阳怒淮南子曰天之偏气怒者为风春秋元命苞曰阴阳怒为风
　　太中精风太之中精故能动化百物而行乎天上风阴也而其发为阳【子华书】
　　天之号令翼氏风角曰风者天之号令所以谴告人君者郎顗曰风者号令天之威怒蔡伯喈上封事曰风者天之号令所以教人也张奂防曰风为号令动物通气四正四维风者阴阳乱气激发而起者也犹人之内气因喜怒哀乐激越而发也故春气温其风温以和喜风也夏气盛其风熛以怒怒风也秋气劲其风清以凄清风也冬气实其风惨以烈固风也此四正之风也又有四维之风东北明庶庶物出幽入明也东南融风其道以长也西南清明百物备成也西北不周方潜藏也此八风者方土异气徐疾不同和平则顺违逆则凶非有使之者也气积自然怒则飞沙扬砾发屋防树喜则不摇枝动草顺物布气天地之性自然之体也【物理论】八风易纬曰八节之风谓之八风立春条风至春分明庶风至立夏清明风至夏至景风至立秋凉风至秋分阊阖风至立冬不周风至冬至广莫风至春秋考异邮曰八风杀生以节翺翺风之为言萌也其立字防动于几中者为风吕氏春秋曰何谓八风东北曰炎风【一曰融风】东方曰滔风东南曰薫风南方曰巨风西南曰凄风西方曰飂风西北曰厉风北方曰寒风
　　喜气怒气黄帝风经曰调畅祥和天之喜气也折扬奔厉天之怒气也风者气也得怒之气则暴得喜之气则和得金之气则凉得木之气则温得火之气则炎得水之气则烈
　　祥风黄帝占曰风不及地和缓而来谓之祥风符瑞图曰祥风者瑞风也一名景风尸子述太平事云其风春为发生夏为长嬴秋为方盛冬为安静四气和为通正谓之永风礼稽命徴曰出号令合民心则祥风至孝经援神契云徳至八方则祥风至尚书大传曰王者徳及皇天则祥风起
　　五风女娲没大庭氏之王有天下五风异色枚乗七发曰众芳芬鬰乱于五风【遁甲开山图】
　　夣风得相黄帝夣大风吹天下之尘垢皆去窹而叹曰风为号令执政者也垢去土后在也天下岂有姓风名后者哉于是依占而求之得风后于海隅登以为相【帝王世纪】
　　脯翣尧时厨中自生肉脯其薄如摇动则风生使食物寒而不臭名曰脯翣【世纪】
　　解愠阜财舜作五之琴以歌南风歌曰南风之薫兮可以解吾民之愠兮南风之时兮可以阜吾民之财兮【世纪】
　　恊风国语史伯对郑桓公曰虞幕能聼恊风以成乐生物者也虢文公谏周宣王曰先时五日瞽告有恊风至陆机诗恊风旁骇陆云诗恊风应律
　　折葢武王伐纣大风折葢太公因折葢之形而制曲葢【崔豹古今注】
　　雷电以风周公居东二年为诗以贻王名之曰鸱鸮秋大熟未获天大雷电以风禾尽大木斯防邦人大恐王与大夫尽弁以啓金縢之书乃得周公请代武王之説王执书以泣曰昔公勤劳王家唯予冲人弗及知今天动威以彰周公之徳王出郊天乃反风禾则尽起【尚书金縢】
　　别风韩诗外传曰成王时越裳重译而来朝曰久矣天之不迅风疾也海不扬波也意者中国殆有圣人乎尚书大传曰天无烈风淫意中国有圣人乎文心雕龙云尚书大传有别风淮帝王世纪云烈风淫别列淮淫字似潜移淫列义当而不竒淮别理乖而新异传毅制咏已用淮雨固知爱竒之心古今一也
　　爰居避国语曰海鸟曰爰居止于鲁国东门之外臧文仲使国人祭之展禽曰今兹海其有灾乎夫广川之鸟兽恒知而避其灾也是嵗也海多大风冬燠虞翻注曰是爰居之所避也贾逵注曰爰居杂县也
　　六鹢退六鹢退飞过宋都风也
　　占老子将去周出关以升昆仑关令尹喜占风逆知当有神人来过乃归道见老子老子知喜命应得道乃停关下以长生之事授之【神仙传】
　　袭齐殿庶女者齐之寡妇养姑姑女利母财而杀母以告寡妇妇不能自解以寃告天大风袭于齐殿【史记】御风列子御风常以立春归于八荒立秋游乎风穴是风至则草木发生去则摇落谓之离合风【陆机要覧】列子曰列子师老啇氏友伯髙子进二子之道乗风而归庄子曰列子御风冷然旬有五日而后返
　　萧萧荆轲入秦燕太子丹送别易水上歌曰风萧萧兮昜水寒壮士一去兮不复还楚辞秋风浏以萧萧【史记】雄风雌风楚襄王游于兰防之宫宋玉景差侍有风飒然而至王乃披襟而当之曰快哉此风寡人所与庶人共者耶宋玉对曰此独大王之风耳庶人安得共之夫风入于深宫经于洞房清清冷冷愈病析酲发眀耳目宁体便人此谓大王之雄风夫庶人之风塕然起于穷巻之间动沙堁吹死灰憞防郁邑殴温致湿此谓庶人之雌风也
　　以占风孝武坐未央前殿天新东方朔屈指独语上问之对曰殿后栢上有鹊立枝上东向而鸣视之果然问朔何以知之对曰此以人事知之风从东方来尾长傍风则顺背风则蹶必当顺风而立是以知也【朔传】李孝贞咏散东立朝霁南飞夜月明
　　避风防拾遗记云汉成帝与赵飞燕戱于太液池毎轻风时至飞燕殆欲随风入水帝以翠缨结飞燕之裙今太液池尚有避风防即飞燕结裙之处杨妃外传云明皇覧汉成帝外传以赵飞燕身轻置七宝避风防谓妃子曰尔则任吹多少妃子对曰霓裳一曲足以髙掩【前世】郑公风射的山南有白鹤山此鹤为仙人取箭汉太尉郑尝采薪得一遗箭顷有人觅还之问何所欲识其神人也常患若邪溪载薪为难愿旦南风暮北风后果然故若邪溪风至今犹然呼为郑公风也【孔灵符会稽记】手指葛行过神庙乗车不下须有大风逐埃尘涨天大怒曰小邪敢尔即举手指风风便止【神仙传】少女风管辂过清河倪太守时天旱倪问辂期辂曰今夕当树上已有少女微风树间又少男风起众鸟和鸣其应至矣须至【别传】刘孝威诗电舒长男气枝摇少女风
　　扇蔽庾亮出镇江州以帝舅故内执朝权王不能平时王在冶城坐大风扬尘王輙举扇拂尘曰元规尘污人【世説】
　　仁风晋阳秋曰袁宏为东郡守谢安执宏手授扇宏曰谨当奉扬仁风慰彼黎庶
　　清风谢安云小时在殿廷防见王丞相便觉清风来拂人青鸟啣符呉真君尝遇大风书符置屋上有青鸟啣去风即止【续仙传】
　　司风令史明帝体肥憎风夏月常着小皮衣拜左右二人为司风令史风起方靣輙先起闻【宋书】
　　长风宋书曰宗慤字元干少时从父征士炳问其志荅曰愿乗长风破万里浪　髙唐赋曰长风至而波起西京赋长风激于别隯起洪涛而扬波江赋长风颹以増扇
　　小人风齐神武时芒山之役风从西来入营李业兴曰小人风来当大胜神武曰若胜以尔为本州刺史后果验【北史】
