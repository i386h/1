<!-- { "loadSidebar": true } -->
　　五水水有大小又有逺近水之出于山而流入于海者命曰经水水别于他水入于大水及海者命曰枝水山之沟一有水一无水者命曰谷水水之出于他水沟流于大水及海者命曰川水出地而不流者命曰渊水此五水者因其利而往之可也因而扼之可也而不久常有危殆矣
　　至徳天下之物莫柔弱于水然而大不可极深不可测脩极于无穷逺沦于无涯息耗减益通于不訾上天则为露下地则为润泽万物不得不生百事不得不成大包羣生而无所私泽及蚑蛲而不求报富赡天下而不既徳施百姓而不费行而不可得穷极也防而不可得把握也击之无创刺之不伤斩之不断焚之不然淖溺流遁错缪相纷而不可靡散利贯金石强济天下动溶无行之域而翺翔万物之上邅回川谷之间而滔腾大荒之野有余不足任天下取与禀受万物而无所前后是故无所私而无所公靡滥振荡与天地鸿洞无所左而无所右蟠委错缪与万物始终是谓至徳夫水所以能成其至徳于天下者以其淖溺润滑也【淮南子】异名水中可居者曰洲亦曰潭小洲曰渚小渚曰沚亦曰小沚曰坻又小沚曰碛凡水邉皆曰垂曰涯曰畔曰干曰渍曰滨涯上下坦曰漘一曰隄重涯曰岸岸上地曰浒曲涯曰澳一曰隈水草交曰湄草増水邉土人所止曰澨水曲曰汭水北曰阳水南曰隂水出山石间曰潾山夹水曰防水注川曰谿水注谿曰谷水通谷曰壑石絶水曰梁筑土遏水曰塘一曰隄又曰防大防曰坟水所钟曰泽广泽曰衍泽曲曰臯障曰陂泽无水有草木曰薮水通流曰川水本曰源源曰泉泉正出曰槛泉侧出曰氿泉泉所出同所归异曰肥泉异出同流曰瀵深水曰潭急水曰流砂石上曰濑亦曰湍曰滩曰碛水别流曰派大水有小口别通曰浦风吹水涌曰波亦曰浪大波曰涛小波曰沦平波曰澜直波曰径水朝夕而至曰潮风行水成文曰涟水波如锦文曰漪水行曰涉逆流而上曰泝洄顺流而下曰泝游亦曰防流絶流而渡曰乱以衣涉水曰厉繇膝以下曰揭繇膝以上曰涉渡水处曰津亦曰济潜行水下曰泳【尔雅释名説文】
　　水善上善若水水善利万物而不争处众人之所恶故几于道【老子】
　　君子观孔子观于东流之水子贡问曰君子见大水必观焉何也孔子曰夫水徧与诸生而无为也似徳其流也卑下倨句必循其理似义浩浩乎不居似有道其赴万仭之谷不惧似勇主量必平似法盈不求概似正绵弱防达似察以出以入就洁似善发源必东似志是以君子见大水必观焉【孙卿子】孔子曰夫水者君子比徳焉遍予而无私似徳有所及者生似仁浅者流行深者不测似知受恶不让似包不清以入鲜洁以出似善化【説苑】
　　智者乐夫智者何以乐于水也曰夫水者縁理而行不遗小间似有智者动而下之似有礼者蹈深不疑似有勇者障防而清似知命者歴险致逺卒亦不毁似有徳者天地以成羣物以生国家以宁万事以平品物以正此智者所以乐于水也【韩诗外传】　得之则生失之则死其似有徳者淑淑渊渊深不可测其似圣者【説苑】
　　准物水准也平准物也【广雅】非水无以准万里之平非水无以通逺道任重也【尚书大传】
　　四徳顾夷子与子华游于东池子华曰水有四徳沐浴羣生泽流万世仁也扬清激浊荡去滓秽义也柔而难犯弱而难胜勇也导江疏河变盈流谦知也【顾子】
　　灰止往古之时四极废九州裂水浩瀚而不息于是女娲积芦灰以止滔水【淮南子】
　　水瑞共工氏受水瑞百官师长以水为号水瑞水也君乘土而王其政太平则水出于山焉【瑞应图】
　　壤堙洪水滔天鲧窃帝之息壤以堙洪水【山海经】
　　神瀵禹治水土为之一国无风雨雾露不生鸟兽有山名壶领顶有口若圆环名曰滋穴有水涌出名曰神瀵臭过椒兰味过醪醴【列子】
　　狎翫郑子产谓子太叔曰唯有徳者能以寛服民其次莫如猛夫火烈人望而畏之故鲜死焉水懦弱民狎而翫之则多死焉故寛难【左传】
　　洒除景公问晏子曰防正而长久其行何也晏子对曰其行水也美哉水乎清其浊无不定涂其清无不洒除是以长久也【晏子春秋】
　　辩水味白公问于孔子曰人可与防言乎孔子不应白公曰若以石投水如何孔子曰吴之善游者能取之曰若以水投水何如孔子曰淄渑之合易牙尝而知之白公曰人故不可以防言也【列子】
　　香水吴故宫有香水溪俗云西施浴处人呼为脂粉塘呉王宫人濯妆于此溪上源至今犹香古词云安得香水泉濯郎衣上尘又香水在幷州其水香洁浴之去病【述异记】
　　沫水沫水自山至南安而溷崖山脉漂疾故害舟船歴代为患蜀郡太守李冰发卒凿平溷崖河神赑怒冰乃操刀入水与神鬭遂平溷崖通正水路开处即冰所穿也【水经】
　　水府汉沔防流处岸上有石铭云下至水府三十一里皆传李斯刻石于此【述异记】天下水府一十八处
　　神水负局先生上吴山语下人曰吾欲还蓬莱山为汝曹下神水崖头一旦有水白色流从石间来下服之多愈疾【列仙传】
　　回复水蜀有回复水江神尝流杀人文翁为守祠之劝酒不尽拔剑击之遂不为害【水经注】
　　竹王水汉武时有竹王兴于遯水有一女子浣于水滨有三节大竹流于女子足间推之不去闻有声持破之得一男儿遂雄夷濮氏竹为姓所损破竹于野成林王祠竹林是也王尝从人止大石上命作羮从者白无水王以剑击石出水今竹王水是也【上】
　　斩石人玉箱记云前汉刘子光西征过山而渴无水子光在山南见一石人问之曰何处有水石人不荅乃拔剑斩石人须臾穷山水出【独异志】
　　菊水南阳有菊水其源旁悉芳菊水极甘馨又中有三十家不复穿井即饮此水上夀百二十三十中夀百余七十犹以为夭汉司空王畅太傅袁隗为南阳令县月送三十余石饮食澡浴悉用之太尉胡广父患风羸南阳恒汲饮水此疾遂瘳此菊短葩大食之甘美异于余菊广又收其实种之京师遂处处传置之【荆州记】
　　争水割指阳安令赵规与朗陵太守黄萌争水规割指诅曰随血所流入阳安界萌怒杀规小吏王朔复刺杀萌朗陵官属又杀朔民于京山上为朔作祠坛每旱辄往祈祷【汝南先贤传】
　　饮水朱仓字云卿什邡人也受学于蜀郡张宁飱豆饮水以讽诵同业怜其贫资给米肉终不受【华阳国志】
　　饮水有娠汉末零陵太守史满有女悦门下书佐使婢取盥手残水饮之遂有娠既而生子至能行太守抱儿使求其父儿匍匐直入书佐懐中书佐推之儿仆地为水具省前事太守以女妻吏【捜神记】
　　禁水左慈赵明等以气禁水水为逆流一二丈禁水着中庭露之大寒不冰【抱朴子】
　　大金元精诸葛孔明时有蒲元者剑术同欧冶风胡常为孔明铸刀剑言蜀惟江水爽烈是天分其野大金之元精也汉水钝弱及涪水皆不任淬刀剑或以涪水襍江水辄能辨之【蒲元传】
　　水脉孙权赤乌八年遣校尉陈勲漕句容中道凿破碑掘得一黒物无有首尾形如数百斛船长数百丈蠢蠢而动有顷悉融液成汁时人莫能识得此之后获泉源或谓是水脉每至大旱余渎皆竭唯此巨流焉【异苑】卖水王猛攻邺慕容评拒猛而恒卖水与军人众思为乱猛因得破之【车頴秦书】
　　地镜符坚时长安有水影逺观若水视地则见人至坚晩年而止宋文帝元嘉二十五年冬青州城南逺望见地中如水有影谓之地镜唐神龙二年二月壬子洛阳城东七里地色如水树木车马歴歴见影渐移至都月余乃灭长安街中往往见水影大厯末深州束鹿县中有水影长七八尺遥望见人马往来如在水中及至前则不见水
　　女水临淄牛山下有女水齐人谚曰世治则女水流世乱则女水竭慕容超时干涸弥载及宋武北征乃激洪流【述征记】燕建平六年水忽暴竭明恶之寖病而亡燕太上四年女水又竭超恶之燕祚遂沦【水经】
　　让水范栢年汉中人尝谒宋明帝言次及广州贪泉因问栢年卿州中复有此水不荅曰臣州中惟有文川武乡防泉让水又问卿宅在何处曰居防让之间帝善其对【南史】
　　凿城遇水沈攸之事起齐武帝据湓口城掘堑得一大钱文曰太平百嵗于时城内乏水欲引水入城始凿城内遇伏泉涌出者九处用之不竭【上】
　　沙池不漏荆州城内有沙池常漏水萧頴胄为长史水乃不漏及頴胄亡乃复竭【南齐书】
　　八功徳水梁天监中有胡僧昙隠寓锡于蒋山山中乏水时有厐眉叟相谓曰予山龙也知师渴饮措之无难俄而一沼沸出后有西僧继至云本西域八池已失其一似竭彼盈此也其泉一清二冷三香四柔五甘六浄七不涸八蠲疴故名八功徳自梁以来皆取给御府曰饮之可以愈疾【方舆胜览】一甘二冷三耎四轻五清浄六不臭七饮时不损喉八饮已不伤腹【顺正理论】
　　脩仁水韶州之曲江县脩仁水西南注连水有三枫亭五渡水齐范云为始兴太守至脩仁水酌而饮之赋诗曰三枫何习习五渡何悠悠且饮脩仁水不挹背邪流【韶州图经】
　　见水神北齐卢元明聘于梁其妻乘车送至河滨忽闻水有香气异常顾见水神涌出波中牛乃惊奔曳车入河其妻溺死兄子十住尚幼与同载投下获免【北史】杯水奉饯赵轨为齐州别驾考绩入朝父老相送者各挥涕曰别驾在官水火不与百姓交是以不敢以壶酒相送公清若水请酌一杯水奉饯轨受而饮之【隋书】鹦鹉水武徳元年七月新丰鹦鹉谷水清世传此水清天下平开皇初暂清复浊至是复清【唐书】
　　槖水槖水即鲁水也西北入城百姓赖之呼为利人渠是也【陜县图经】武徳元年陜东道行台金部郎中长孙操自郡东又引水入城以代井汲百姓赖之与上渠俱利于民【唐史】
　　水入帝寝髙宗幸万年宫山水暴至夜突武门宿卫皆散走薛仁贵曰当天子缓急安可惧死遂登门大呼以警宫内帝遽出乗髙俄而水入帝寝帝曰赖卿以免始知有忠臣也【唐书】
　　丹水懐州北有丹水其源出长平山传云秦杀赵卒其水变赤因以为名上在太原知其故诏改懐水【国史异纂】置坐孔若思常谓人曰仕至中郎足矣及迁库部郎乃置一石止水于坐右示止足之意【唐书】
　　滴水安西境内有前践山山下有伽蓝其水滴溜成音可爱彼人每嵗一时采缀其声以成曲调故耶婆瑟鸡开元中用为羯鼓曲名乐之最难其状音之术进寺近其滴水也【宋髙僧传】
　　遏水头李敬宅在洛阳毓财坊土地最灵家人张行周事之有应未大水前预梦告求饮食至其日率其类遏水头并不冲圯【南部新书】
　　水乐元子于山中尤所耽爱者有水乐水乐是南磳之悬水淙淙然闻之多美于耳尤便【元次山水乐记】
