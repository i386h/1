<!-- { "loadSidebar": true } -->
　　蓬莱隔弱水谢自然闻司马承祯居玉霄峯遂诣焉后告别承祯挈一席以投于海泛于波上随新罗船载之俄到一山独游一处有一道士花冠霞帔自然入谒道士问欲何往自然曰蓬莱寻师道士笑曰蓬莱隔弱水此去三十万里非舟楫可行非飞仙莫到承祯名在丹台身居赤城乃良师也【续仙传】西域传乌弋国去长安万五千余里西行可百余日至条枝国临西海长老传闻有弱水西王母云东夷传亦曰长城外数千里亦有弱水皆所未见也淮南子云弱水出穷石穷石今之西郡郡冉盖其派别之源耳【山海注】昆仑之弱水鸿毛不能起【中记】弱水在夫余北不胜毛羽【广志】汉武时月支国遣使献香云乗毳车而济弱渊防骥足以度飞沙契阔遥途辛勤蹊路【十洲记】
　　南水代宗朝李季卿刺湖州至维扬逢陆鸿渐抵扬子驿将食李曰陆君别茶闻扬子南水又殊絶今者二妙千载一遇命军士谨慎者深入南陆利器以俟俄而水至陆以杓扬水曰江则江矣非南似临岸者使者曰某掉舟深入见者累百敢有绐乎陆不言既而倾诸盆至半陆遽止之又以杓扬之曰自此南者矣使者蹶然驰白某自南赍至岸舟荡覆过半惧其尠挹岸水増之处士之鉴神鉴也其敢隠焉【温庭筠采茶録】水戏张志和酒酣为水戏铺席于水上独坐饮酌啸咏其席来去迟速如刺舟声【续仙传】
　　圣水汴宋观察使令狐楚言亳州圣水出饮者疾辄愈裴度判曰妖由人兴水不自作命在所禁塞【唐书】寳厯二年亳州言出圣水饮之者愈疾李徳裕奏曰臣访闻此水本因妖僧诳惑狡计丐钱数月以来江南之人奔走塞路每三二十家都顾一人取水拟取之时疾者断食荤血既饮之后又二七日蔬飱危疾之人俟之愈病其水斗价三贯而取者益之他水防路转以市人老疾饮之多至危笃昨防两浙福建百姓渡江者日三五十人臣于防山渡已加捉搦若不絶其根本终恐无益黎甿昔吴时有圣水宋齐有圣火事皆妖妄古人所非乞下本道观察使令狐楚速令填塞以絶妖源从之【旧唐】圣水获利人转相惑徳裕在浙西命于大市集人置釜取其水令取猪肉五斤煮云若圣水也肉当如故逡巡肉熟烂自此人心稍定妖者寻而败露【传载】
　　辨水李徳裕居庙廊日有亲知奉使于京口李曰还日金山下杨子江泠水与取一壶来其人举棹日醉而忘之泛舟至石城下方忆乃汲一瓶于江中归京献之李公饮后叹讶非常曰江表水味有异于顷嵗矣此水颇似建业石城下水其人谢过不敢隠也【中朝故事】
　　水递李徳裕在中书喜饮常州恵山井泉自毗陵至京置递铺号水递有僧诣谒徳裕曰所谒相公者为相公通常州水脉京师一眼井与恵山寺泉脉相通李大笑真荒唐也僧曰相公但取此泉徳裕曰井在何坊曲曰昊天观常住库后是也李乃以恵山一甖昊天一甖襍以八瓶以十瓶暗记出处遣僧辨析僧因啜尝取恵山寺与昊天余八乃同味徳裕大竒之当时停其水递人不告劳浮议弭焉【芝田録】
　　水变芳醪宣皇在藩时常从驾堕马雪中寒甚因渇求水于巡警者曰我光王也及以水进举杯悉变为芳醪【玉泉子】
　　主给用水契真先生李义范住北邙山元观咸通末有李生者诣其所异常欵狎忽一夕谓先生曰某将辞世矣某受命于防曹主给一城户口逐日所用之水今月限既毕后三日死矣先告别因曰人世用水不过日用三五升过此极有减福折算切宜慎之及期果卒【録异记】
　　水母王芝夜见一道士因随之行在西江水底月光中不见泥沙水随自开路傍一物如龙又如蛇长十丈许道士曰此水母也见者长生【王氏神仙传杜光庭】
　　雍观熈宁时王荆公当国有人授泗州盱眙令自陈乞改名雍观怪问其故云梦中神告如此后之官自城还邑渡浮桥没于淮水事闻朝廷荆公云向疑此人无故改名及阅山海经乃知其为水官之名固虑其有水厄今果然后县僚或梦雍观驺从甚盛往来淮岸疑其死为水官也【睽车志】
　　贡水天下贡赋惟长安县贡土万年县贡水【南部新书】重水凡物有水水由土地故江东宜绫纱宜纸镜水故也蜀人织锦初成必濯于江水然后文彩焕发郑人荥人酿酒近邑水重斤两与逺郊数倍【国史补】
　　缋水陈防记曰襄邑涣水出其南睢水经其北云睢涣之间出文章故其黼黻絺绣日月华虫以奉宗庙御服焉述异记曰睢涣二水波若五色有文章故名缋水陈琳为曹洪与魏文书云游睢涣者学藻缋之防锦水成都道西城故锦官也锦江织锦濯于江中则鲜明濯佗水则不如故名锦里城【华阳国志】
　　湘水湘水出自阳朔至清深五六丈澄清见底了了然石子若樗蒱白沙如霜雪赤岸若朝霞【罗含湘川记】长沙志云涉湘千里闻渔父吟中流相和其声绵逺可听所谓过清湘燃楚竹欵乃一声山川动色岂俗渔境界耶孝水潘安仁西征赋澡孝水而濯缨嘉善名而在兹字林曰孝水在河南郡
　　紫水武都紫水有泥其色紫而黏贡之用封玺书故诏诰有紫泥之美【陇右记】
　　益水益阳县在长沙郡界水在其阳县治东望时见长沙城隍人马形色悉可审辨或亭午览瞩移晷乃渐散灭县去长沙尚三百里跨越重山理絶表显将是山岳炳露防像所传者乎【録异记】
　　鸣水髙安鸣水碧涧飞流空谷振响絶顶有石髙数丈以物扣之其声如鼓因以名之【华阳实録】
　　琼浆水广汉盐亭负戴山有飞龙泉喷下南流入梓潼江水色清冷其味甘美时以为琼浆水【寰宇记】
　　六时水蜀青城有延庆宫西有常道观其南有六时水六时洒水以代漏刻于阳时即洒然而下隂时即无昼夜凡六时洒水故名六时水【方舆记】
　　丁东水葛璝化宫之西巨石之下有丁东水出于崖腹滴于洼石窍中积不加久旱不竭人或汚之立致枯涸【七籖百二十二】
　　粉水巴县有清水穴巴人以此水为粉则膏辉鲜芳贡粉京师因名粉水故世谓江州堕林粉也【华阳国志】筑阳县粉水源出房陵取其水为粉鲜洁异于余水【荆州记】萧何夫人渍粉处也【南雍州记】
　　绛水绛水出绛山东至寒泉奋涌波北注县流奔壑十一丈许青崖若防黛素湍若委练望之极为竒观矣【水经】浍水出河东绛县东浍交东髙山左传晋景公谋去故绛欲居郇瑕魏献子曰不如新田有汾浍以流其恶遂居新田又谓之绛盖在綘浍之阳【上】
　　千秋水桂阳郴县万嵗山山有石室室中有钟乳山上悉生灵夀木溪下即千秋水也水侧民居号万嵗村【上】圆水郴县南湘陂村村有圆水广圆可二百步一邉暖一邉冷冷处极清緑浅则见石深则无底暖处水白且浊素既殊凉暖亦异厥名除泉其犹江乗之半汤泉也水盛则泻黄溪水耗则津径辍流
　　笼水梁邹城西有笼水云齐孝妇诚感神明涌泉发于室内潜以绩笼覆之由是无瓮汲之劳家人疑之时其出而捜其室试发此笼而泉遂涌流漂居宇故名笼水【续述征记】
　　石门水庐山山北有石门水水出岭岭端有双石髙竦其状若门因有石门之目焉水导双石之中悬流作飞泉近三百许步下散漫十数步上望之连天若曳飞练于霄中矣下有磐石可坐数十人冠军将军刘敬宣每登陟焉【水经】
　　白水白水在黄龙南即瀑布也水出山复挂流三四百丈飞湍林表望若悬素注处悉巨井其深不测其水下入江渊【庐山记】
　　疎水中庐县疎水中有物如三四嵗小儿鳞甲如陵鲤射之不可入七八月中好在碛上自曝膝头似虎掌爪常没水中出膝头示人小儿不知者欲取弄戏辄便杀人或曰人有生得者摘其鼻耳可小小使之名曰水虎【襄沔记】
　　伊水伊水上源经新城陆浑二县男女无少长皆病瘿俗云水土所致伊水不可饮也【西征记】
　　鬼弹汉时永昌郡不韦县有禁水水有毒气唯十一月十二月差可渡自正月至十月迳之无不害人其气中有恶物不见其形其作有声如有所以投击内中木则折中人则害土俗号为鬼弹故郡有罪人徙之禁防不过十日皆死也【捜神记】左思蜀都赋云鬼弹飞丸以褫礉火井腾光以赫曦【世説注今本无】
　　泸水泸津水东迳不韦县北两岸皆髙山泸峰最为杰秀孤髙三千余丈水之左右马步之径裁通而特有瘴气三月四月迳之必死非此时犹令人闷吐五月以后行者差得无害故诸葛亮表言五月渡泸并日而食臣非不自惜也顾王业不可偏全于蜀故也【水经】泸水两峰有杀气暑月旧不行故武侯以夏渡为艰【益州记】今昆明道渡所有武侯道在【按地记】水浚急而多巉石土人以牛皮为船方涉津矣【十道记】
　　梵音水黎州城南有梵音水唐僧三蔵至此持梵音而泉涌出故名色如米沈味甘宋政和间太守宇文侯过而饮之曰佳泉也易名粲玉泉泉南数十步有二巨石一号袈裟石五色相间一号晒经石皆三蔵遗迹【地志】相思水鄜州东百里有水名相思河河岸有邮置亦曰相思铺令狐挺题壁以诗曰谁把相思号此河寒垣车马往来多只因自古征人泪洒向空川作浪波【宋朝类苑】国水齐之水道躁而复故其民贪粗而好勇楚之水淖弱而清故其民轻果而贼越之水浊重而洎故其民愚疾而垢秦之水泔最而稽淤滞而杂故其民贪戾罔而好者事齐晋之水枯旱而运淤滞而杂故其民谄谀而逆诈巧佞而好利燕之水萃下而弱沈滞而杂故其民愚戆而好贞轻疾而易死宋之水轻劲而清故其民简易而好正是以圣人之化世也其解在水治于世也其枢在水【管子】
　　水所轻水所多秃与瘿人重水所多尰与躄人甘水所多好与美人辛水所多疽与矬人苦水所多尫与伛人【吕氏春秋】
　　方圆凡水其方折者有玉其圆折者有珠清水有黄金龙渊有玉英【尸子】
　　六水何谓六水曰河水赤水辽水黒水江水淮水【淮南子】清浊清水音小浊水音大湍水人轻迟水人重【上】水宜白水宜玉黒水宜砥青水宜璧赤水宜丹黄水宜金清水宜汾水蒙浊而宜麻济水通和而宜麦河水弱浊而宜菽雒水轻利而宜禾渭水多力而宜黍汉水重安而宜竹江水肥仁而宜稻平土之人慧而宜五谷【淮南子】
　　帝之神泉河水出昆仑东北陬赤水出其东南陬洋水黒水出其西北陬凡四水者帝之神泉以和百药以润万物【山海淮南】
　　帝台浆水髙前之山其上有水焉甚寒而清帝台之浆水也【山海经】
　　寒暑水大荒之隅有山而不合名曰不周有寒暑之水【工】
　　軨軨空桑之山有兽曰軨軨其状如牛而虎文其鸣自叫见则天下大水剡山有兽名曰合窳见则天下大水敖岸之山有兽曰夫诸其状如鹿而四角见则其邑大水
　　蛮蛮崇吾之山有鸟一翼一目相得乃飞其名曰蛮蛮见则天下大水玉山有鸟其状如翟而赤名曰胜遇见则其国大水
　　州水州在北海中去南岸十万里上有芝生涧涧水如蜜服之长生【鱼龙河图】
　　甜水甜水去虞渊八十里有甜溪水味如蜜东方朔游此水得数斛以献帝投水于井井水常甜而寒洗浴则肌理柔滑【洞冥记】
　　悉唐西海岛间水如脂而黒他物盛之皆滴漏惟牛角可贮南海以媒野象涂少许于树叶间象拂着身必迟回不去昆仑奴亦涂身便乗之而归若家畜焉【路史】畔怯婆罗门诸国有畔茶怯水出山石臼中有石象人守之水有七种色或冷或热能销草木金铁人手探入辄烂以槖驼髑髅转注瓠中【新唐书】
