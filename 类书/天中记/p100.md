<!-- { "loadSidebar": true } -->
　　畅沈约齐隆昌元年以吏部郎出为东阳太守题八咏诗于元畅楼时号絶唱后人因更元畅为八咏楼云【金华志】崔颢题隠侯八咏楼诗梁守歩城东为楼望越中严维诗明月双溪水清风八咏楼
　　统志云宋郡守冯伉更此名唐书有冯伉不为郡守宋人更名严维安得预有此句耶
　　青楼齐武帝兴光楼上施青漆世人谓之青楼东昏曰武帝不巧何不纯用琉璃【本纪】
　　北固大同十年幸兰陵因赋还旧乡诗己酉幸京口城北固楼改名北顾因幸囘賔亭宴帝故乡老及迎者少长数千人各赍钱二千【梁书】初京城之西有别岭入江高数十丈三靣临水号曰北固蔡谟起楼其上以置军实是后崩壊顶犹有小亭登降甚狭及上升之下辇歩进南徐州刺史萧正义乃广其路傍施栏楯翌日上幸遂通小舆上悦登望乆之敕曰此岭不足须固守然京口实乃壮观乃改曰北顾【南史】
　　三层陶景齐永明初于句容之句曲山更筑三层楼景处其上弟子居其中賔客至其下与物遂絶唯一家僮得至其所
　　文选襄阳有文选楼金城内刺史院有高斋昭明太子于此斋造文选【襄沔记】隋炀帝自达广陵尝幸昭明文选楼车驾未至先命宫娥数千人升楼迎侍微风东来宫娥衣被风绰直泊肩项帝观之色荒愈炽【南部烟花録】统志云昭明聚贤士刘孝感庾肩吾徐防江伯操孔敬通田子悦徐陵王囿孙烁鲍至十余人号曰高斋学士着文选于此今有台址存
　　南史云庾肩吾初为晋安王国常侍王毎徙镇肩吾常随府在雍州被命与刘孝威江伯摇田子悦徐摛孔铄等十人抄撰众籍号高斋学士襄沔记同志云昭明学士误
　　清徳后周长孙俭为荆州刺史吏民请为俭建清徳楼立碑颂徳诏许之
　　迷楼隋炀帝至广陵建迷楼择下俚稚女居之使衣轻罗单裳倚槛望之势若飞举又爇名香于四隅烟气霏霏常若朝雾未散谓之香雾杜牧之有咏迷楼诗云炀帝雷塘路迷蔵有旧楼谁家唱水调明月满扬州王观扬州赋云四帐无所兮失迷蔵之楼
　　迷楼记云浙人项升能搆宫室先进图本帝大悦诏有司营之经嵗而成工巧之极自古无有帝幸之大喜顾左右曰使真仙游其中亦当自迷也可目之曰迷楼后帝幸江都唐帝入京见迷楼曰此皆民膏血所为乃命焚之经月火不灭【青琐高议】
　　按烟花録以迷楼在江都而牧之王观皆同刘斧乃妄搆虚词谓在长安是地里之莫辨也其海山开河等记可尽信耶
　　统志云楼在扬州而分注引记中语
　　汜水孔徳绍事窦建徳为中书侍郎尝草檄毁薄太宗贼平执登汜水楼责曰尔以檄谤我云何对曰犬吠非其主帝怒曰贼乃主耶命壮士捽殒楼下【新唐】
　　望春初潼水御苑有望春楼韦坚于其下凿为潭以通漕宗为升楼诏羣臣临观赐名广运潭【本传】代宗时姚南仲上防云且王者必据高明烛幽隠先皇所以因龙首而建望春也【本】
　　望仙上皇正在望仙楼太真同凭栏干立楼上楼前尽珠翠炫转荧煌照天地【元稹连昌宫词】
　　观风此时上御观风楼水光山影相参差【津阳门诗】楼在宫外东北隅属夹城而连于内前临驰道周视山川【注】红楼安国寺红楼睿宗在东宫时造元和中广宣上人住此上有诗名时号为红楼集【酉阳杂俎】
　　望省崔日知厯职中外恨不居八座及为太常卿于都寺防事后起一楼与尚书省相望时人谓之崔公望省楼【国史纂异】
　　望京浚仪城西门楼本无名唐文宗太和二年节度使令狐绹重修因登临赋诗曰夷门一镇五经秋未得朝天未免愁因上此楼望京国便名楼作望京楼【寰宇记】祈祥刘辟为西川节度使以术家言五福大一舎于蜀乃造大楼以祈祥【新唐】
　　万巻田正性忠孝好功名起楼聚书万余卷通春秋左氏与賔属讲论终日【本传】
　　明月吴兴刺史杨杰次公明月楼诗云江南地暖少严风九月炎凉正得中溪上玉楼楼上月清光合作水晶宫吴兴因此谓之水晶宫【方舆胜览】
　　海棠海棠楼李囘出为剑南西川节度使于成都建海棠楼以会僚佐郑谷诗上国休夸红艶杏深溪自照緑苔矶一枝低带流莺睡数片犹如舞蝶飞
　　迎仙髙骈于府第别建道院院有迎仙楼延和阁髙八十尺饰以珠玑金钿侍女数百皆羽衣霓服和声度曲拟之钧天日与吕用之高守一三人授道家法箓谈论于其间賔佐罕见其靣【旧唐】用之以神仙好楼居请骈公廨邸北跨河为迎仙楼其斤斧之声昼夜不絶费数万緍半嵗方就自成至败竟不一游扄鐍俨然以至灰烬【妖乱志】
　　齐云昭宗干宁三年鳯翔李茂贞欲搆难犯于神京上欲幸太原行止渭北华州韩建迎归郡中上郁郁不乐时登城西齐云眺望明年秋制菩萨蛮词二首【中朝故亊】百尺唐主于宫中作百尺楼命众臣观之众皆叹美萧俨曰恨楼下无井耳唐主问其故对曰所以不及景阳楼唐主怒贬于舒州【续世説】木平和尚者南唐保太初徴在阙下常出入禁中他日从上登百尺楼上曰新建此楼制度佳否木平曰尤宜望火上初不喻其防居数载木平卒淮甸大扰自夀阳置烽以应龙安山旦夕上多登览以瞻动静【南唐】
　　书红楼王蜀先主所建防绘华侈初颍川人华洪随先主入蜀赐姓王名宗侃至是造红楼城中相率来观曰看画红楼先主以为应华洪之防乃诛之【成都古今记】玳瑁西魏文帝毁东宫造嫔嫱诸院起玳瑁楼
　　散花唐成都有散花楼河东有薫风楼
　　披云北齐有披云楼隋有乗云楼
　　浴日上阳宫有丽春台浴日楼【韦述两京杂记】
　　凌云三十六国有凌霄楼【玉海】
　　观风此时新搆观风楼楼高百尺堆华榱楼南更起闻鸡殿神光山影相参差【津阳门诗】
　　朝日六朝有朝日楼夕月楼【玉海】
　　万嵗北齐有万嵗楼千秋楼
　　逍遥蒲州有逍遥楼唐宗登楼诗云黄河分地络飞观接天津苏颋和云楼观分迤逦河山防萦纡【文苑英华】北齐有逍遥楼【玉海】
　　鸳鸯孙逖奉和御制登鸳鸯楼应制诗云玉辇下离宫琼楼上半【英莘】北齐有鸳鸯楼鹦鹉楼【玉海】
　　翡翠崔湜梨园亭子侍宴应制诗云草緑鸳鸯殿花明翡翠楼【英华】翡翠为楼金作梯谁人独宿倚门啼【李太白】七重西域泥婆罗宫中有七重楼覆铜瓦楹栋皆大琲杂寳四隅置铜槽下有金龙口激水仰注槽中
　　七鳯于阗有七鳯楼【五代史】
　　栏干堕和罗属国曰陀洹一云耨陀洹俗喜楼居谓为栏干【唐书外夷传】
　　临肆李晦为雍州长史私第有楼下临酒肆其人尝晦言曰微贱之人虽则礼所不及然家有长幼不欲外人窥之家逼明公之楼出入非便请从此辞晦即日毁其楼【谈賔録】唐书初晦第起观阁下临肆区
　　看街李景让为御史大夫大臣贵戚有看街楼阁皆泥之畏其紏弹也【金华子】
　　阁
　　阿阁黄帝时鳯凰集东园止于阿阁【韩诗外传】
　　扈阁黄帝坐于扈阁鳯凰衔书致帝前其中得五始之文【春秋纬】黄帝坐元扈楼上与大司马容光临观鳯凰之至【河图録运法】
　　凌云凌云阁秦二世造【汉宫阁疏】秦二世起云阁欲与山齐【三辅故事】秦结云阁冠南山【东京赋】乗云阁而上下【甘泉赋】石渠石渠阁萧何造其下礲石为渠以导水若今御沟因为阁名所蔵入关所得秦之图籍至于成帝又于此蔵秘书焉【三辅黄图】韦元成甘露中受诏与太子太傅萧望之及五经诸儒杂论同异于石渠阁条奏以对上亲制临决【传】葛龚考天文于兰阁览羣言于石渠【反遂初赋】天禄天禄麒麟萧何造以蔵秘书处贤才【汉宫阁防】天禄石渠并在未央大殿北以蔵秘书【三辅故亊】天禄石渠典籍之府【西都赋】校文之处【西京赋】天禄阁蔵典籍之所【三辅黄图】刘向于成帝之末校书天禄阁专精覃思夜有老人着黄衣植青藜杖登阁而进见向暗中独坐诵书老父乃吹杖端烟燃因以见向説开辟已前向因受五行洪范之文恐辞説繁广忘之乃裂裳及绅以记其言至曙而去向请问姓名云我是太乙之精天帝闻金夘之子有博学者下而观焉乃出懐中竹牒有天文地图之书余畧授子焉至向子歆从向授其术向亦不悟此人焉【拾遗记】哀帝命子歆嗣父之业乃徙温室中书于天禄阁上歆遂总羣篇撮指要着七畧大凡三万三千九十卷【隋经籍志】王莽以符命自立时杨雄校书于天禄阁上治狱使者欲收雄雄从阁上自投下几死莽闻之曰雄素不与事有诏勿问然京师为之语曰惟寂寞自投阁爰清静作符命【汉书】
　　麒麟天防麒麟阁萧何造以蔵秘书画贤臣【汉宫殿疏】宣帝甘露三年二月单于始入朝上思股肱之美乃图霍光等至苏武凡十一人于麒麟阁明着中兴辅佐列于方叔召虎仲山甫焉【苏武传】
　　白虎未央宫有白虎阁属车阁【三辅黄图】
　　延阁孝武建蔵书之防置写书之官注如淳曰刘歆七畧曰外则有太常太史博士之职内则有延阁广内秘室之府【艺文志】延阁栈道【淮南子】结阳城之延阁【蜀都赋】西阁杨恽观西阁上画人指桀纣画谓乐昌侯王武曰天子过此一二问其过可以得师矣【本传】
　　阿阁马严显宗时拜将军长史将敕严过武库祭蚩尤帝亲御阿阁观其士众时人荣之【马援传】周书曰明堂咸有四阿然则阁有四阿谓之阿阁【文选注】四阿若今四注屋古诗阿阁三重阶【周礼注】
　　仁夀明章重儒术四方钜儒鸿生负笈自逺而至者不可胜算石室兰台弥以充积于东观及仁夀阁集新书校书班固傅毅等典掌焉并依七畧为书部因又编为汉艺文志
　　三阁魏氏采掇遗亡蔵在秘书中外三阁【隋经籍志】魏郑黙拜秘书郎中掌中外三阁删省繁文除其浮秽始制中经【本传】陆机表云身登三阁注谓秘书郎掌内外三阁经书也晋令曰秘书郎掌三阁经书【文选】
　　秘阁孝武帝好览文艺敕著作郎徐广科秘阁四部见书凡三万六千卷【续晋阳秋】陆士衡诗升降秘阁注即尚书省也又曰絜身跻秘阁注秘书省亦为秘阁【文选】
　　麟趾兴和三年诏羣臣于麟趾阁议定新制谓之麟趾格【北史】封隆之参议麟趾阁新制【上】
　　凌烟大极宫中有凌烟阁在凝隂殿内功臣阁在凌烟阁南颉利既平置酒于此【韦述两京记】贞观十七年二月二十八日诏曰自古皇王褒崇勲徳既勒名于钟鼎又图形于丹青是以甘露良佐麟阁着其美建武功臣云台纪其迹长孙无忌等二十四人宜酌故实并图画凌烟阁庶念切之懐无谢于前载旌贲之义永贻于后昆【防要】河间元王叚志元碑并云图形戢武阁意凌烟先名戢武后改之尔【金石録】
　　翔鸾栖鳯大明宫中丹鳯门内正殿曰含元殿夹殿两阁左曰翔鸾右曰栖鳯阁下即朝堂肺石登闻皷【唐六典】凝晖李淳风上浑天仪皆用铜帝称善令置于凝晖阁【天文志】
　　朝元元宗幸温泉宫登朝元阁赋诗【旧史】天寳初元宗尝登朝元阁赋诗近臣属和帝以席豫诗最工因诏曰诗人冠冕也【本传】元宗幸骊山登朝元阁命羣臣赋诗正字刘飞诗最清拔特激赏【闻见记】神之本以朝为大干之徳以元为髙【孙翊仁赋】
　　仪仙起草仪仙阁【宋之问诗】
