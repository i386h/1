<!-- { "loadSidebar": true } -->
　　玉醴瀛洲有玉石髙且千丈出泉如酒味甘名之为玉醴泉饮之数升辄醉令人长生【十洲记】
　　八泉灵池山在翁源县上有八泉曰涌泉曰甘泉曰温泉曰震泉曰龙泉曰玉泉曰衡泉【水衡记】
　　荣泉汉书赤雁歌象载瑜白集西食甘露饮荣泉注荣泉言泉有光华
　　白泉泉色白自出山泽得礼制则泽谷之白泉出饮之使人长夀【瑞应图】
　　玉泉昆仑及蓬莱其上鸟兽饮玉泉皆长生不死也【抱朴】太泉恒山有太泉神草十九种服之可度世【五岳图】赤泉英泉员邱之山上有赤泉饮之不老神宫有英泉饮之眠三百嵗乃觉不知死【括地图】
　　帝之神泉昆仑四水者帝之神泉以和百药以润万物【淮南子】
　　孔子泉城东北三百步有孔子泉其水甘馨虽帝浆无以过也【荆州记】
　　龙泉山西有龙泉精舎初逺法师遣诸道人行卜地息此而渇法师因以杖掘地即泉出天旱法师令道人读海龙王经泉中有物如蛇而出角腾空中去须臾而雨【周景式燕山记】
　　灵泉河东霍太山有岳庙甚灵鸟雀不栖其林猛虎常守其庭又有灵泉以供祭事鼔动则泉流声絶则水竭湘东隂山县有昙山上有灵坛经前有石井深数尺居常无水及临祈祷则甘泉涌出眉川则已亦其比也【水经注】
　　汤泉张勃吴録曰丹阳江乗县有汤山汤出其下大小凡六处汤防绕其东西冬夏常热禽鱼之类入者辄烂以煮荳糓终日不熟草木濯之辄更鲜茂旧有汤泉者今废【寰宇记】
　　舒姑泉临城县南四十里有盖山登百许步有舒姑泉昔有舒氏女与其父斫薪于泉处坐牵挽不动父还告家比还唯见清泉女母曰吾女本好音乐乃弦歌泉涌泪流见朱鲤一双今作嬉戏泉故涌出【宣城记】
　　金线泉齐州城西有金线泉澄澈见底池心南北有金线一道防起水面以油滴之则线文还云或以杖乱之则线辄不见水止如故天隂亦不见【湘山野録】
　　妒女泉太原广阳有妒女泉初出大如车轮水色清碧傍有祠土人视之妇人袨服靓妆必兴雹故曰妒女故老相传此泉中有神似鼈昼伏夜游神出水随水而涌【元和志】
　　潮泉鸡笼山下防中有数十处累石若有人功水常深天余朝夕辄有涌泉溢出如潮水时刻不差前望尤大号为潮泉常如沸汤【浔阳记】
　　交旋如盘龙允街县有泉泉眼中水交旋如盘龙或挠破之寻手成龙状畜生将饮者皆畏避而走谓之龙泉【水经注】
　　灌田郴州温泉下流有田资以灌溉常十二月下种至明年三月新谷便登也【相感志】
　　雌雄梁山县多喜山有雌雄二泉一名浴丹井夏春则左盈右竭秋冬则右盈左竭
　　圣泉蜀武阳有圣泉其水碧色患疮疾者洗之多愈投银即成金色孕妇饮之堕胎俗以为圣泉【寰宇记】
　　田公泉华阳雷平山有田公泉即栁汧泉一名栁谷泉饮之除腹中三虫与隠泉水味同云是玉沙之流津也用以浣衣不用灰以此为异盖古有田叔者居雷平山后得道名泉以此【酉阳杂俎】
　　石泉谯郡有功曹天统中济南来府君出除谯郡时功曹清河崔公恕弱冠有令徳于时春夏积旱送别者千余人至此上众渴甚思水升直万钱矣来公有思水色恕独见一青乌于中乍飞乍止怪而就焉乌起见一石方五六寸以鞭拨之清泉涌出因盛以银瓶瓶满水立竭唯来公与恕供疗而已议者以为盛徳所感致焉时人异之故以如此【上】
　　鹿泉韩信将下赵闻陈余不用李左车之计引兵方出井陉口师患无井筮之得知山下有泉焉信遣胡将周而索之见二白鹿跑地有泉涌出后人于泉左立胡王祠祀之【金周义记】
　　神泉炖煌有悬泉一名神泉出龙勒山腹梁州异物志云汉贰师将军李广利伐大宛还士众渇乏广利乃引佩刀刺山飞泉涌出三军赖以获济今有祠甚严郡侯嵗谒【寰宇记】
　　红泉谢灵运山居赋飘丹砂于红泉又题华子冈铜陵映碧涧石磴泻红泉
　　玉女投泉新阳县恵泽中有温泉冬月未至数里遥望白气浮蒸如烟上下采映状若绮疏又有车轮双辕形世传昔有玉女乗车自投此泉今人时见女子姿仪光丽往来倐忽【荆州记】
　　飞泉夷道县句将山下有三泉传云本无此泉居者皆苦逺汲人人多卖水与之有一女子孤贫防缕无以贸易有一乞人衣麄貌丑疮痍竟体村人见之无不秽恶唯女子独加哀矜割饭饴之乞人食毕曰我感姬行善欲思相报为何所须女荅曰何恩可报且今所须之物非君能得因问所须女子曰正愿此山下有水可汲乞人乃取腰中书刀刾山下三处即飞泉涌出因便辞去忽然不见【上】
　　徳润泉雍熈二年五月癸酉凤翔府言岐山县周公庙有泉忽涌出耆旧相传时平则流世乱则竭唐安史之乱泉竭至大中年复流号徳润泉自后又涸今忽涌清澄甘洁甚异于常因图之以进晏殊为賛曰隠显以时灵符孔彰【玉海】
　　神泉庐山锦绣峯下有神泉宋绍兴间皇甫履隠斯山髙宗名其居曰清虚庵光宗在东宫问履所乏履曰但水差逺光宗持书神泉二字履持归庵傍穿小井方施畚锸而泉遂出故名【九江志】
　　井
　　解井清也泉清洁者也【释名】井通也物所通用【易传】周云井以不变更为义师説井以清洁为义【字林】井深也【广雅】井法也节也言法制居人令节其饮食无穷竭也【风俗通】作井黄帝始穿井【周书】伯益作井【世本】昔者苍颉作书而天粟鬼夜哭伯益作井而龙登云神栖昆仑【淮南子】九井隋郡重山有一穴父老相传云神农所生地中有九井相传神农既育九井自穿又云汲一井则众井水动即以地为神农社年常祀之【荆州记】
　　老子井襄邑县南濑乡老子之旧乡也有老子庙庙中有九井能洁斋入祠者水温清随人意念【幽明録】
　　玉羊鲁哀公使人穿井三月不得泉得一玉羊哀公甚惧孔子曰丘闻水之精为玉土之精为羊此羊肝乃土耳公使人杀羊其肝即土也【韩诗外传】季桓子穿井获如土缶其中有羊焉使问之仲尼曰吾穿井而获狗何也对曰以丘之所闻羊也丘闻之木石之怪曰防蝄蜽水之怪曰龙罔象土之怪曰坟羊【国语】
　　抱罋子贡过汉隂见一丈夫方将为圃畦凿隧而入井抱罋而出灌子贡曰有械于此后重前轻汲水若抽名曰桔槹日浸百畦用力少而见功多子不欲乎圃者曰有机事必有机心机心存乎胸中则道之所不载也【庄子】得人宋丁氏无井常一人溉汲于外及自穿井喜而告人吾穿井得一人传之者闻于宋君召问其故对曰得一人之使非得一人于井中也【吕览】
　　厄井板渚津津南原上有厄井父老去汉祖与楚战败走逃走逃此井追军至见两鸠从井中出故得免厄因名厄井【西征记】上有蜘蛛网因免【郡国志】
　　灌婴铭湓城灌婴所筑建安中孙权经此城自标井地令人掘之正得故井有石铭云汉六年颍隂侯所开卜云三百年当塞塞后不满百年当为应运者所开权见铭欣悦以为己瑞时咸异之井甚深大江有风浪此井辄动土人呼为浪井【寻阳记】
　　买傅井湘州南寺之东贾谊宅有井水而深上敛下深状似壶即谊所穿井【荆州记】谊有井上圆下方【寰宇记】井竭朱博为御史大夫府吏舎百余区井水俱竭长老异之后果废焉【汉书】
　　投辖陈遵嗜酒每饮宾客取辖投井中虽有急终不得去【上】
　　通仙井益州严贞观有通仙井相传此井与广汉绵竹君平宅井相通有人淘井得铜钱三径可二寸因恍惚不安复投井中立愈或云此君平卜卦钱也
　　井溢元帝时謡曰井水溢灭灶烟灌玉堂流金门至成帝北宫井泉溢王莽之征也【汉书】
　　拜井耿恭之攻匈奴以疏勒城傍有涧水可固五月乃引兵据之七月匈奴复来攻恭恭募先登数千人直驰之敌骑散走匈奴遂于城下拥絶涧水恭于城中穿井十五丈不得水吏士渴乏笮马粪汁而饮之恭仰叹曰闻昔贰师将军拔佩刀刺山飞泉涌出今汉徳神明岂有穷哉乃整衣服向井再拜为吏士祷有顷水泉奔出众皆称万嵗恭亲自挽笼于是令士且勿饮先和泥涂城并扬示之敌出不意以为神明遂引去【后汉】其水名悬泉有灵车马大至即出多小至即出少【元和志】李嗣业为疏勒镇使汉耿恭故井久涸祷已泉复出【唐书】
　　饮牛淳于恭门侧有井乡里小儿争饮牛恭恶之多致水器汲水满之【东观汉记】
　　设器管宁所居屯落防井汲水或男女错杂或争井鬭阋宁患之乃多买器分置井傍汲以待之又不使知来者得而怪之问知宁所为乃各相责不复鬭讼【髙士传】井有丹砂临沅县有廖氏家世世夀考后子孙徙去转多夭折他人居其故宅复累世夀考乃知是宅之所为而不知何故疑其井水殊赤乃试掘井左右得古人埋丹砂数十斛去数尺此丹砂汁因泉渐入井是以饮其水而得夀【抱朴子】
　　绮栏明帝九龙殿前为玉井绮栏蟾蜍含受神龙吐水【魏畧】
　　緑珠井白州双角山下有緑珠井昔梁氏之女有容貌石季伦为交趾采访使以圆珠三斛买之梁氏之居旧井存焉耆老传云汲饮此水者诞女必多美丽里闾有识者以美色无益于时遂以巨石填之迩后虽时有产女端严则七窍四肢多不完全异哉州界有一流水出自双角山合容州畔为緑珠江亦犹归州有昭君村村盖取美人生处名矣【岭表録异】
　　七靖井晋永嘉中旌阳令许逊尝炼丹于艾城之黄龙山有蛟魅为渊薮辄作洪水欲漂丹室逊擒之钉于石壁还郡时海昏有巨蛇据山为穴吐气为云逊诛之法北斗七星每擒置一靖井以镇之讃曰海昏之地府当阳南昌之州龙安之场上缭艾县古城之冈地连蛇穴侵截川江占其地土防民之殃于今立靖万古吉祥【地理志】
　　让饮阮瞻尝羣行冒热渴甚逆旅有井众人竞趋之籍独逡巡在后须臾饮者毕乃进其夷退无竞如此【晋书】三龙谢晦字宣时宅南路上有古井以元嘉二年汲者忽见三龙甚分明行道往观莫不嗟异有人入井始知是塼隠起作龙形【异苑】
　　沸井升平二年延陵季子庙沸井之北北忽闻金石声疑有异凿深三尺得沸井奔涌若浪其地又响即复凿之又得一井涌沸亦然井中得一木简长一尺广二分上有隠起字曰庐山道人张陵再拜谒简大坚白字色乃黄【南史】
　　出锦南齐时荆州城东天子井出锦于时士女取用与常锦不异经月乃歇【呉均齐春秋】
　　买水梁何逺为武昌太守武昌俗皆汲江水盛夏逺患水温毎以钱买人井寒水不取钱者则连水还之【南史】玉井河间王琛置玉井金罐以金五色绩为绳【伽蓝记】王鉷以宝钿为井【唐书】
　　祝井三国典畧曰东魏以平鉴为懐州刺史鉴乃于故轵开道筑城以防西军寻西魏骠骑将军杨议同长孙庆明率兵东伐是时新筑之城少粮乏水众情大惧内有一土井随汲即干鉴乃整衣冠俯井而祝俄而泉涌城内皆足扬水示无功而退【北史亦载】
　　政感房豹字仲干迁乐陵太守风教脩理称为美政郡濒海水味多醎苦豹命凿一井遂得甘泉遐迩以为政化所致豹罢归后井味复咸【北史】
　　得船乌山下无水魏末有人掘井五丈得一石函函中得一大如马蹄积炭五枝于函傍复掘三丈遇盘石下有水流汹汹然遂凿石穿水北流甚驶俄有一船触石而匠人窥船上得一杉木板板刻字曰吴赤乌二年八月十日武昌王子义之船
