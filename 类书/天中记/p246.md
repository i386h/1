<!-- { "loadSidebar": true } -->
　　惊以为神张文定公方平知开封府府事繁为尹者皆书板以记事公独不用默记数百以决决遣不遗毫髪吏民惊以为神不敢复欺【东坡集】
　　少尹
　　少尹京兆少尹魏晋以来治中之任隋文帝改为司马炀帝又改为賛治后又改为丞武徳初复为治中永徽元年以太皇讳改为司马开元元年并改为少尹【通典】亚尹故事内史未补间亚尹得行大京兆事试可而即真者往欲有之【白张平叔少尹制】虽有忠贤委为尹正承而贰之实资亚理【上孟存少尹制】大京兆京兆尹也小京兆少尹也亦谓之亚尹【海录】
　　决三辅渠李元纮开元初为京兆少尹寻有诏令元纮疏决三辅渠时诸王公权要之家皆縁渠立硙以害水田元纮令吏人一切毁之百姓大获其利【旧唐】
　　公直正法李憕为东京少尹特萧炅为尹依倚权贵莅事多不法憕以公直正之用系赖又道士士孙甑生以左道求进托以修功徳往来嵩山求请无度憕必挫之副牧务郭行余擢累京兆少尹尝值尹刘栖楚不肯避栖楚捕导从系之自言宰相裴度颇为谕止行余移书曰京兆府汉时有尹有都尉有丞皆诏自除后循而不改开元时诸王为牧故尹为长史司马即都尉丞耳今尹总牧务少尹副焉未闻道路间有下车望尘避者故事犹在栖楚不能答【上】
　　使行聘礼李承勲累迁至太原少尹刘守光之僣号也庄宗遣承勲往使伺其衅端承勲至幽州见守光如藩方交聘之礼谒者曰燕王为帝矣可行朝礼承勲曰吾大国使人太原亚卿是唐帝除授燕主自可臣其部人安可臣我哉守光闻之不恱拘留于狱数日出而讯之曰臣我乎承勲曰燕君能臣我王则我臣之吾有死而已安敢辱命防王师讨守光承勲竟没于燕中【后唐】
　　刺史
　　州牧黄帝立四监以治万国唐有九州舜置十二州有牧夏为九州牧殷周八命曰牧
　　郡守汉景帝更名郡守为太守凡在郡国皆掌治民进贤劝功决讼检奸
　　吏民之本宣帝以为太守吏民之本数变易则下不安民知其将久不可欺罔乃服从其教化每拜刺史守相辄亲见问观其所繇退而考察所行以质其言有名实不相应必知其所以然常称曰庶民所以安其田里而亡叹息愁恨之心者政平讼理也与我共此者其唯良二千石乎是故汉世良吏于是为盛称中兴焉【前汉】学比齐鲁文翁景帝末为蜀郡守仁爱好教化见蜀地辟陋有蛮夷风【上】本无学士文翁遣相如东受七经还教吏民于是蜀学比于齐鲁故地里志曰文翁倡其教相如为之师汉家得士盛于其世【蜀志】至于武帝时乃令天下郡国皆立学校官自文翁为之始云文翁终于蜀吏民为立祠堂嵗时祭祀不絶至今巴蜀文雅好文翁之化也【前汉】张寛字叔文蜀承秦后质文刻野太守文翁遣寛诣士东受七经还以教授于是蜀学比于齐鲁巴汉亦化之景帝嘉之命天下郡国皆立文学由文翁倡教蜀为之始也【华阳国志】始文翁立文学精舍讲堂作石【玉】室永初后堂遇火太守陈留髙防【统志作朕】更修立又増造二石室【上】始作礼殿以祀先圣周公画三皇五帝七十二子及三代两汉君臣像于殿壁【志】
　　卧治汲黯为东海太守治官好清静择丞史任之责其大指而已不细苛黯素多病卧阁内不出嵗余东海大治召为淮阳太守黯辞之上曰君薄淮扬邪吾今召君矣顾淮扬吏民不相得吾徒得君重卧而治之乃行【上】治道泰甚黄霸字次公为颍川太守宣帝诏居官赐车葢特高一丈别驾主簿车缇油屏泥于轼前以章有徳霸米盐靡宻初若烦碎然霸精力能推行之吏民见者语次寻绎问它隂伏以相防考识事聪明咸称神明奸人去入它郡盗贼日入霸力行教化而后诛罚务在成就全安尝曰凡治道去其太甚者耳霸以外寛内明得吏民心户口嵗増治为天下第一前后八年郡中愈治是时鳯凰神爵数集郡国颍川尤多天子以霸治行终长者下诏称扬曰颍川太守霸宣布诏令百姓乡化孝子弟弟贞妇顺孙日以众多田者让畔道不拾遗养亲鳏寡瞻助贫穷狱或八年亡重罪囚吏民乡于教化兴于行谊可谓贤人君子矣书不云乎股肱良哉其赐爵闗内侯【上】五鳯三年代邴吉为丞相霸材长于治民及为丞相总纪纲号令风采不及邴魏于定国功名损于治郡时【上】御览良哉下有元首明哉句　袁甫曰人各有能有不能黄霸驰名于州郡而息誉于京邑【晋书】宣风化益州刺史王褒欲宣风化于众庶闻王褒有俊材请与相见使褒作中和乐职宣布诗选好事者令依鹿鸣之声习而歌之因奏褒有轶材上乃征褒既至诏褒为圣主得贤臣颂【上】
　　带牛佩犊宣帝时渤海废乱以龚遂为太守遂对曰海濒遐逺不霑圣化其民困于饥寒而吏不恤故使陛下赤子盗弄陛下之兵于潢池中耳臣闻治乱民犹治乱绳不可急也唯缓之然后可治臣愿丞相御史且无拘臣以文法得一切便宜从事上许焉遂移书勑属县悉罢捕逐盗贼吏单车独行至府郡中翕然盗贼亦皆罢民有带持刀劒者使卖劒买牛卖刀买犊曰何为带牛佩犊【上】
　　不干以私尹翁归字子兄【况】征拜东海太守过辞廷尉于定国定国家在东海欲属托邑子两人令坐后堂待见定国与翁归语终日不敢见其邑子既去定国乃谓邑子也此贤将汝不任事也又不可干以私翁归治东海明察郡中吏民贤不肖及奸邪罪名尽知之以一警百吏民皆服恐惧改行自新莫敢犯禁东海大治以高第入守右扶风满嵗为真选用亷平治如在东海故迹在京师畏其威严扶风大治盗贼课常为三辅最翁归为政虽任刑其在公卿之间清洁自守语不及私然温良嗛退不以行能骄人甚得名誉于朝廷三子皆为郡守【上】
　　少府召信臣字翁卿为上蔡长其治视民如子所居见称述迁南阳太守其治如上蔡吏民亲爱之号曰召父荆州刺史奏信臣为百姓兴利郡以殷富迁河南太守治行常为天下第一竟宁中征为少府非法食物悉奏罢省费嵗数千万信臣年老以官卒元始四年诏书祀百辟卿士有益于民者蜀郡以文翁九江以召父应诏书嵗时郡二千石率官属行礼奉祠信臣冢而南阳亦为立祠【上】
　　二君冯立字圣卿竟宁中为五原太守徙西河上郡立居职公亷治行畧与野王相似而多知有恩贷好为条教吏民嘉美野王立相代为太守歌之曰大冯君小冯君兄弟继踵相因循聪明贤知惠吏民政如鲁衞徳化钧周公康叔犹二君后迁为东海太守下湿病痹天子闻之徙立为太原太守更歴五郡所居有迹【上】
　　杜母杜诗字君公为南阳太守性节俭而政治清平以诛暴立威善于计畧省爱民役造作水排【阙】
　　力少见功多时人方于召信臣故南阳人为之诗曰前有召父后有杜父【东观汉记】
　　总大体马援字文渊为陇西太守务开寛信恩以待下任吏以职但总大体而已宾客故人日满其门诸曹时白外事辄曰此丞掾之任何足相烦若大姓侵小民黠羌欲旅距此乃太守事耳【上】
　　夷朝拜泣蔡彤为辽东太守彤之威声扬于北方胡夷皆来外附野无风尘乃悉罢缘邉屯兵及形卒乌桓解卑追思无已每朝京师过彤家拜谒即大号泣乃去【上】苇杖刘寛歴典三郡吏民有过蒲鞭示辱【后】安陆王碑南阳苇杖未足比其仁【选】蒲鞭苇杖示有刑【曹子建对酒歌】时郭伋为颍川化如时雨【决录】颍川时雨无以丰其泽为守得父蜀郡任嘉年三四嵗时父腾为诸生于汉中就师有盗贼道路断絶蜀亦覆没客处长沙为州郡吏后嘉为长沙太守腾为奏曹掾默知嘉实其子也嘉母语次谓嘉曰奏曹任掾则汝父也但差老耳嘉曰天下岂独有一任夫人何以老更生淫意母曰咄我守养汝数十年无嫌议岂以垂没更失计哉顾实真父不可弃捐后嘉问掾声音可类太守何州里耶掾曰本为武阳人蓬转流宕则此母察审谛又识左耳前赘因出抱持对之流涕嘉自投榻歔欷哽咽【风俗通】
　　乞侯侯霸字君房为淮平【临淮】大尹政理有能名及三本败霸固保自守卒全一郡更始元年遣使征霸百姓老弱相擕号哭遮使者或当道而卧皆曰愿乞侯君复留期年民乃诫乳妇勿得举子侯君当去必不能全使者虑霸就征临淮必乱不敢授玺书而具以状闻【上】借寇寇恂字子翼为颍川太守郡中政理盗贼不入【东观记】代朱浮为执金吾后颍川盗起从驾南征恂从至颍川盗贼悉降而竟不拜郡百姓遮道曰愿从陛下复借寇君一年乃留恂长社镇抚吏人受纳余降【后】
　　得耿耿纯字伯山钜鹿人请治一郡尽力自効上笑曰卿乃欲以治民自効乃拜纯为东郡太守后坐事免上过东郡数千人号呼涕泣云愿复得耿君上复以纯为东郡太守【东观记】
　　得人心爱第五伦字伯鱼为防稽太守性节俭虽身居二千石位常蔬食布衣妻自炊爨初到代发当百姓老少閴府门攀车扣马号呼曰舍我何之其得人心见爱如此【上】
　　九伯之冠谢夷吾字尧卿为荆州刺史迁钜鹿太守所在爱育人物有善绩司徒第五伦令班固荐之曰防稽谢夷吾出自东土英资挺特加以少膺儒雅韬含六籍应选作宰惠敷百姓爰牧荆州威行邦国寻功简能为外台之表聴声察实为九伯之迁守钜鹿政合时雍诚社稷之元大汉之栋甍【后】
　　致瑞沈丰字圣达为零陵太守为政慎刑重杀罪法辞讼初不歴狱嫌疑不决一断于口鞭杖不举市无刑戮僚友有过初不暴扬有竒谋异畧辄为谈述曰太守所不及也到官一年甘露降芝草生【东观记】
　　名子为任任延为九真太守不识父子之性夫妇之道延乃遗书属县各使男女皆以年齿相配同时相娶者二千余人是嵗风雨顺节糓稼丰衍其产子者始知种姓咸曰使我有是子者任君也多名子为任【上】左转睢阳令九真吏人生为立祠拜武威太守帝见亲戒之曰善事上官无失名誉延对曰臣闻忠臣不私私臣不忠履正奉公臣子之节上下雷同非陛下之福善事上官臣不敢奉诏帝叹息曰卿言是也【后】
　　男女名宗宗庆字叔平为长沙太守民养子者三千余人男女皆以宗为名
　　乐不可支张堪为渔阳太守乃于狐奴开稻田八千余顷劝民耕种以致殷富百姓歌曰桑无附枝麦穂两岐张君为政乐不可支【后】帝尝召计吏问守令能否蜀计掾樊显进曰渔阳太守张堪昔在蜀其仁以惠下威能讨奸前公孙述破时珍寳山积卷握之物足富十世而堪去职之日乗折辕车布被囊而已帝闻良久叹息【上】五袴亷范为蜀郡太守成都民物丰盛邑宇逼侧旧制禁民夜作以防火灾而更相隠蔽烧者日属范乃毁削前令但严使储水而已百姓为便乃歌之曰亷叔度来何暮不禁火民安堵平生无襦今五袴【上】来时我单衣去时重五袴【华阳志】
　　生独一时岑熈为东郡太守招聘隠逸与参政事无为而化视事二年舆人歌之曰我有枳棘岑君伐之我有蟊贼岑君遏之狗吠不惊足下生牦含哺皷腹焉知防灾我喜我生独丁斯时美矣岑君于戏仁慈【华乔志】惠及死陈临为苍梧太守有人遗腹子报父怨捕得系狱临伤其无子令其妻入狱遂产得男人歌之曰苍梧陈君恩广大令死罪囚有后代徳参古贤天报施【册】苍梧府君恵及死能令死人不絶
　　吏皆孝友张霸字伯饶为防稽太守举贤士劝请教授一郡慕化但闻书声又野无遗寇民语曰城上乌呜哺父母府中诸吏皆孝友【益郡耆旧】
