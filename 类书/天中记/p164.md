<!-- { "loadSidebar": true } -->
　　识微心纎也所识纎微无物不贯于心也【释名】心者火之精成于五故人心长五寸【元命包】
　　君位心之在体君之位也九窍之有职官之分也心处其道九窍循理耳目者视听之官也夫心有欲者物过而目不见声至而耳不闻也故曰上离其道下失其事【管心术】
　　智舍洁其宫阙其门宫者谓心也心也者智之舍也故曰宫洁之者去好过也【上】神者智之渊也神清则智明智者心之府也智公则心平【文子】
　　心欲小老子曰凡人之道心欲小志欲大智欲圆行欲方所谓心小者虑患未生戒祸慎微不敢纵其欲也志欲大者兼包万国一齐殊俗是非辐辏中为之毂也智圆者终始无端方流四逺渊泉而不竭也行方者立直而不挠素白而不污穷不易操达不肆志也故心小者禁于微也志大者无不怀也智圆者无不知也行方者有不为也【上】孙思邈告卢照隣曰胆欲大而心欲小智欲圆而行欲方诗曰如临深渊如履薄冰谓小心也赳赳武夫公侯干城谓大胆也不为利回不为义疚行之方也见机而作不俟终日智之圆也【旧唐】
　　形之主心者形之主也神者心之宝也形劳而不休即蹷精用而不已则竭是以圣人遵之不敢越也以无应有必究其理以虚受实必穷其节恬愉虚静以终其命【文子】
　　国心老子曰主者国之心也心治则百节皆安心扰则百节皆乱故其身治者支体相遗也其国治者君臣相忘也【上】
　　灵台万恶不可内于灵台司马云心为神灵之台【庄庚桑楚】工倕旋而盖规矩指与物化而不以心稽故其灵台一而不桎【达生】灵台郁蔼望横野灵台心也【黄庭】
　　天君耳目鼻口形能各有接而不相能也夫是之谓天官心居中虚以治五官夫是之谓天君圣人清其天君正其天官【荀天论】
　　神明之主心者形之君也而神明之主也出令而无所受令自禁也自使也自夺也自取也自行也自止也故口可刼而使墨云形可刼而使曲中心不可刼而使易意【解蔽】
　　五脏之主夫心者五脏之主也所以制使四支流行血气驰骋于是非之境而出入于百事之门户者也【淮原道下】众智之要心者众智之要物皆求于心【意林】
　　难知孔子曰凡人心险于山川难于知天【庄子】
　　精神子思问于夫子曰物有形类事有真伪必审之奚由子曰由乎心心之精神是谓圣推数究理不以疑周其所察圣人难诸【孔丛子】
　　粪心人皆知粪其田莫知粪其心田粪不过苗利得粟粪心易行而得所欲何谓粪心博学多闻何谓易行一欲止淫【孟子见御览】
　　若镜至人之用心若镜不将不逆应而不藏故能胜物而不伤【庄子】
　　义制目好色耳好闻口好味接而説之不知利害嗜欲也食之不宁于体听之不合于道视而不便于性三宫交争以义为制者心也【淮诠言】
　　潜心或问神曰心潜天而天潜地而地天地神明而不测者也心之潜也犹将测之况于人乎况于事伦乎【杨子】七窍王子比干諌纣以为妖言妲己谓曰吾闻圣人之心有七窍窍有九毛遂剖视之【列女】
　　心荡楚武王代随入告夫人邓曼曰余心荡矣邓曼曰王禄尽矣盈而荡天之道也故临武事将发大命而荡王心焉若师徒无亏王薨于行国之福也王遂行卒于樠木之下【左庄】
　　心异柯陵之防单襄公见晋厉公视逺步髙告鲁成公曰夫君子目以定体足以从之是以观其容而知其心矣目以处义足以步目今晋侯视逺而足髙目不在体而足不步目其心必异矣目体不相从何以能久【国语】心疾景王将铸无射泠州鸠曰王其以心疾死乎夫乐天子之职也和声入于耳而藏于心心亿则乐窕则不咸槬则不容心是以感感实生疾今钟槬矣王心弗堪其能久乎【昭二十一】
　　三心梁丘据问晏子曰子事三君君不同心而子俱顺焉仁人固多心乎晏子对曰婴闻之顺爱不懈可以使百姓暴强不忠不可以使一人一心可以事百君三心不可以事一君仲尼闻之曰小子识之晏子以一心事百君者也【晏子】
　　心斋顔囘曰敢问心斋仲尼曰若一志无听之以耳而听之以心无听之以心而听之以气听止于耳心止于符气也者虚而待物者也唯道集虚虚者心斋也【庄养生主】死灰南郭子綦隐几而坐顔成子游立侍乎前曰何居乎形固可使如槁木而心固可使如死灰乎【齐物论】换心鲁公扈赵婴斋有疾同请扁鹊求治鹊曰公扈志强而气弱足于谋而寡于断婴斋志弱而气强故少于虑而伤于专若换汝之心则均于善矣遂饮二人毒酒迷死三日剖胷探心易而置之投以神药既寤如初于是公扈反婴齐之室而有其妻子妻子不识婴齐亦反公扈之室有其妻子妻子亦不识也【列汤问】
　　心虚龙叔谓文挚曰吾有疾子能已乎文挚乃命龙叔背明而立文挚自向明而望之既而曰噫吾见子之心矣方寸之地虚矣几圣人也子心六孔流通一孔不达今以圣智为疾者或由此乎非吾浅术所能已也【仲尼】心醉郑有神巫曰季咸知人之死生存亡祸福寿夭期以嵗月旬日若神郑人见之皆弃而走列子见之而心醉【庄应帝王】阮咸与籍为竹林之游太原郭奕髙爽有识量少所推先见咸心醉不觉叹焉【晋书】
　　悬旌苏秦为赵合从于楚威王曰秦虎狼之国不可亲也寡人卧不安席食不甘味心揺揺如悬旌而无所终薄【防史】
　　两心武帝以任安见兵事起欲坐观成败有两心【田叔】金石光武于大防中指王常谓羣臣曰此家率下江诸将辅翼汉室心如金石真忠臣也是日迁常为汉忠将军【后汉】
　　刀开郑师马融三载无闻融遣还过树隂下假寐梦一人以刀开其心谓曰子可学矣于是寤而即返遂洞精之典籍后东归融曰诗书礼乐皆东矣【异苑】
　　心动魏武常言人欲危已已辄心动因语所亲小人曰汝怀刃密来我侧我必説心动执汝使行刑汝但勿言其使无他当厚相报执者信焉不以为惧遂斩之此人至死不知也左右以为实谋逆者挫气矣【世説】
　　如秤诸葛孔明云吾心如秤不能为人作轻重
　　刳心杜恕与宋权书曰吾年五十二不见废弃颇亦遭明达君子亮其本心若不见亮使人刳心着地正数片肉相似耳何足有所明耶【笃论】
　　如丹孙秀诈称诏斩张华华曰臣先帝老臣中心如丹臣不爱死惧王室之难祸不可测也遂害之【晋书】
　　君子心刘庆孙在太傅府干时人士多为所构唯庾子嵩纵心事外无迹可间后以其性俭家富説太傅令换千万冀其有吝于此可乘太傅于众坐中问庾庾时頽然已醉帻堕几上以头就穿取徐答云下官家故可有两娑千万随公所取于是乃服后有人向庾道此庾曰可谓以小人之虑度君子之心【世説】
　　难测地顾和始为州从事月旦当朝未入顷停车州门外周侯诣丞相歴和车边和覔虱夷然不动周既过反还指顾心曰此中何所有顾搏虱如故徐应曰此中最是难测地周侯既入语丞相曰卿州吏中有一令仆才【上】
　　狗心符朗初过江王忱与兄国宝命驾诣之沙门法汰问朗曰是王吏部兄弟乎朗曰非一狗面人心又一人面狗心者是耶忱丑而才国宝美而狠故也【秦书】
　　万箭攅心梁沈约家藏书十二万卷然心僻恶闻人一善如万箭攅心
　　如泥周兴嗣为散骑常侍聪明多才思武帝出千言无章句令嗣次之因成千字文归而两目俱丧及死开视之心如掬操泥【独异志】梁武教诸王书令殷铁石于大王书中撮一千字不重者每字一片纸杂碎无叙武帝召兴嗣谓曰卿有才思为我韵之兴嗣一夕编次进上鬓髪皆白而赏锡甚厚【刘宾客嘉话】
　　心神北齐文宣天保年御史李广勤学博物夜梦见一人出于其身中谓广曰君用心过苦非精神所堪今辞君去因而恍惚数日便遇疾积年而终【广古今五行记】李广博览羣书脩史夜梦一人曰我心神也君役我太苦辞去俄而广疾卒【独异志】
　　如面縡字宜事为文典丽性又敏速虽军国大事下笔辄成未尝起藁后为便佞所衔谮下狱陈后主遣使谓縡曰我欲赦卿卿能改过不縡对曰臣心如面臣面可改则臣心可改后主怒赐死狱中【陈书二十四】
　　山岳建成元吉将谋害太宗以书招尉迟敬德仍赐以金银器物一车敬德辞之寻以啓闻太宗曰公之素心郁如山岳积金至斗知公情不可移送来但取宁须虑也若不然恐公身不安【旧唐】新书赠金皿一车
　　万事主张素为太子少詹事时承干居春宫颇以游畋废学素上书諌曰骑射游畋酣歌戯玩以悦耳目终秽心神渐染既久必移情性古人有言心为万事主动而无节即乱臣恐殿下败德之源在于此矣承干并不能纳【上】
　　铁石契苾何力讨平髙昌诏许觐省其母姑减夫人其部落皆愿从薛延陀共执何力置可汗前何力箕踞而坐割左耳以明志不夺可汗怒欲杀之为其妻所抑而止初太宗闻何力之延陀明非其本意或曰人心各乐其土何力今入延陀犹鱼之得水也太宗曰不然此人心如铁石必不背我防有使自延陁至具言其状太宗泣谓羣臣曰契苾何力竟如何【上】
　　凿心尹知章少勤学尝梦神人以大凿开其心以药内之自是日益开朗尽通诸经精义未几而诸师友北面受业焉
　　心疾韦绶李蟠俱以心疾废蟠常疑遇毒鎻井而饮李益少而疑病心亦心疾也心灵府也为外物所中终身不全多心虑多疑惑病之本也【国史补】
　　五脏王心为国主五脏王身有三百六十神心为主不出户知天下不下堂知四方神以虚受心为栖神之宅故为五脏王
　　赤城童子黄童黄庭真人一名赤城童子绛宫者赤城中童子所安之处一名紫房一名玉房一名洞房五脏六腑异神同归总御绛宫上下相随【黄庭经】
　　九原心为九原真人太一处其中也一名明堂【上】火精心火之精也南方尊阳在上卑隂在下礼有尊卑故心象火色赤而鋭也人有道尊天本在上故心下鋭也耳为之候何耳能遍内外别音语火照有似于礼上下分明【白虎通】
　　支主目为心视口为心谈耳为心听鼻为心嗅是其支体主也【上】
　　管籥心有管籥须言而发人皆知涤其器而莫知洗其心【子】
　　不朽无咸民食土死即埋之其心不朽百年复生去王闗四万六千里【括地图】
　　腹
　　脏总腹厚也【説文】腹肚也【増韵】腹为五脏之总【书正义】
　　空洞王丞相枕周伯仁膝指其腹曰卿此中何所有答曰此中空洞无物然容卿辈数百人【世説】
　　蝉腹檀珪诉王僧防求禄不得与僧防书曰蝉腹龟肠为日已久饥彪能吓人遽与肉饿驎不噬谁为落毛【南史】实腹徐之才造汝南周舍宅听老子舍为设食乃戯之曰徐郎不用心思义而但事食乎之才答曰盖闻圣人虚其心而实其腹舍嗟赏之孝绰云徐郎燕颔有班定逺之相【北史】
　　李洛姬肚宗道晖好着髙翅帽大屐州将初临辄服以谒见仰头举肘拜于屐上冀州人为之语曰显公钟宋公鼓道晖屐李洛姬肚谓之四大显公沙门也宋公安德太守也洛姬妇人也【上】
　　垂膝安禄山腹垂过膝尝自称重三百斤上尝戏指其腹曰此胡腹中何所有其大乃尔对曰更无余物止有赤心耳【通鉴】
　　腹负东坡闻子由痩云十年京国厌肥羜日日糕花压红玉从来此腹负将军今者固宜安脱粟俗云大将军食饱扪腹而叹曰我不负汝左右曰将军固不负此腹此腹负将军未尝少出智虑也【志林】或云是党进
　　肝
