<!-- { "loadSidebar": true } -->
　　遂八风伶州鸠对周景王曰琴瑟尚宫钟尚羽石尚角匏竹利制大不逾宫细不过羽故乐器重者从细轻者从大是以金尚羽石尚角瓦丝尚宫匏竹尚徴革木一声吕以和乐律以平声金石以动之丝竹以行之诗以道之歌以咏之匏以宣之瓦以賛之革木以节之物得其常曰乐极极之所集曰声声应相保曰和细大不逾曰平如是而铸之金磨之石系之丝木越之匏竹节之鼓而行之以遂八风【国语】
　　六代之乐周用六代之礼乐故有云门咸池大韶大防大夏大武也鲁受四代之礼乐故不舞云门咸池示有降杀也【頴谷春秋释例】
　　説新声平公説新声师旷曰公室其将卑乎君之明兆于衰矣夫乐以开山川之风以耀徳于广逺也风徳以广之风山川以逺之风物以聴之修诗以咏之修礼以节之夫德广逺而有时节是以逺服而迩不迁【国语】四时之声师涓者出于衞灵公之世能写列代之乐善造新曲以代古声故有四时之乐春有离鸿去鴈应苹之歌夏有明晨焦泉之华流金之调秋有商飚白云落叶吹蓬之曲冬有凝河流隂沉云之操此四时之声奏于灵公公情湎心惑志于政事蘧伯玉谏曰此虽以发气律终为沉湎靡曼之音无合于风雅非下臣宜荐于君也灵公乃去新声而亲政务故衞人美其化焉师涓悔其违于雅颂失为臣之道乃退而隐迹伯玉焚其乐器于九逵之衢恐后世传造焉其歌曲湮灭世代迹逺唯纪其篇目之大意也【拾遗记】
　　自正正人孔子至齐郭门之外遇一婴儿挈其壶相与俱行其视精其心正其行端孔子谓御曰趣驱之趣驱之韶乐方作孔子至彼闻韶三月不知肉味故乐非独以自乐也又以乐人非独以自正也又以正人矣哉【説尔】潇湘之乐洞庭之山浮于水上其下金堂数百间帝女居之四时闻金石丝竹之音彻于山顶楚怀王之时与羣才赋诗于水湄故云潇湘洞庭之乐聴者令人难老虽咸池萧韶不能比焉每四仲之节王尝绕山以游宴各举四仲之气以为乐章惟仲春律中夹钟乃作轻流水之诗宴于山南时中蕤宾乃作皓露秋霜之曲【拾遗记】感天通神夫乐者圣人所以感天地通神明安万民成性类者也故聴者无不虚已竦神悦而承流是以海内徧知上德被服其风光辉日新化上迁善而不知所以然至于万物不夭天地顺而嘉应降故诗曰磬管锵锵降福穰穰【汉书】
　　秦汉乐沈约宋书曰秦乐曰五行【始皇所改】汉乐曰文始【髙祖改韶舞为之】武徳【髙祖造舞人执干戚以象天下乐已行武以除乱】安世【旧曰房中秦改为寿人孝惠改为安世】昭容【髙祖造生于武徳】礼容【髙祖造生于文始五行】嘉至【叔孙通造以迎神】四时【文帝所造】昭徳【孝武帝造荐之太宗庙】盛徳【孝宣造荐之太宗庙】云翘育命【并汉乐以祀天地】巴渝【汉初巴渝助汉有功作此舞】魏乐曰昭武【改汉巴渝】正世【改汉安世又为享神歌】迎灵【改汉嘉至】武颂【改汉武徳】昭业【改汉昭容】鳯翔【改汉云翔】灵应【改汉育命】大韶【改汉文始】大武【改汉五行】
　　采菱阳阿奏雅乐者始如阳阿采菱【淮南】夫歌采菱发阳阿鄙人聴之不若此延路阳局【上】邯郸师有出新曲者托之李竒诸人皆争学之后复知其非也而皆弃其曲此未始知音者也【上】注楚乐之名也楚辞曰陈钟案皷造新歌涉江采菱发阳阿
　　济南新调济南公姚邕字子和兴之弟也尤喜音乐皆能度其盈虚増改曲调世咸传之号济南新调【十六国春秋】知音气北齐神武霸府田曹参军信都芳代号知音能以管候气观云色尝与人对语即指天曰孟春之气至矣人往騐管而飞灰已应每月所候言皆无爽又为轮扇二十四埋地中以测二十四气每一气感则一扇往并与管灰相应若合符契焉【古今乐録】
　　嗣真察音髙宗时章懐太子作寳庆曲阅于太清观李嗣真谓道人刘槩曰宫不召商君臣也角与徴戾父子疑也死声多且哀若国家无事太子任其咎俄而太子废嗣真常曰隋乐府有堂堂曲明唐再受命此日有侧堂堂挠堂堂之谣侧不正也挠危也皇帝病日侵事皆决中宫持权与人收之不易宗室虽众居中制外势且不敌诸王殆为后所蹂践吾见难作不乆矣后皆验【唐旧】
　　裴知古神龙元年正月享西京太庙乐作大乐令裴知古宻语万年令元行冲曰金石谐婉将有大庆其在唐室子孙乎是月唐中宗复位复国为唐【上】
　　播迁之祸明皇时凉州献新曲帝召诸王观之宁王进曰此曲虽加臣有闻焉夫音者始于宫散于商成于角徴羽莫不根抵槖籥于宫商也斯曲也宫离而少徴商乱而加暴臣闻宫君也商臣也宫不胜则君势卑商有余则臣事僣卑则逼下僣则犯上发于防忽形于声音播之咏歌见于人事臣恐一旦有播迁之祸帝黙然果安史乱方知宁王审音之妙云【开天传信记】
　　流寓入破天宝后调人多为流寓之思及寄兴于江湖僧寺而乐曲亦多以邉地为名至其曲遍繁声谓之入破盖破碎云【唐五行志】
　　考钟得徴宋沈善音律太常久亡徴调沈考钟律得之【国史补】
　　不举乐郑从谠在汴时以兄处诲常为镇师殁于是郡讫临政受代不于公署举乐【唐书】
　　宫声尅羽后唐清防初王仁裕从事梁苑范延光师之春正月郊野尚寒引诸臣寮饯朝客于柳柳亭乐作于羽而响独有宫声意不谐王独讶之私谓李巨唐献曰今日必有诪张之事盖乐音不和今举羽而有宫声且羽为水宫为土水土相尅得无忧乎少时筵散范引宾客约鹰犬大猎于王婆店此为奔马所坠不救于彼自辰巳至午后絶而复苏【玉堂闲话】
　　聴乐知争王仁裕性晓音律高祖初定雅乐宴羣臣于承福殿奏黄钟仁裕闻之曰音不纯肃而元和声当有争者起于禁中已而两军校鬭升龙门外声闻于内人以为神【五代史】
　　变黎庻乐所以上事宗庙下以变化黎庶【史记】
　　五音别名尔雅什乐云宫谓之重商谓之敏角谓之经祉谓之迭羽谓之柳郭璞注言皆五音之别名其义未闻也刘歆云宫者中也君也为四音之纲其声重厚如君之徳而为重商者章也臣者其声敏疾如臣之节而为敏角者触也民也其声圆长经贯清浊如民之象而为经徴者祉也事也其声抑逓续其音如事之续而为迭羽者宇也物也其声低平掩映自下而高五音借成如物之聚而为柳也【徐京安乐书】
　　音乐重大刘韶钟律书曰春官秋律百卉必凋秋宫春律万物必荣夏宫冬律雹必降冬宫夏律雷必发声夫音乐至重所感者大故曰知礼乐之情者能作知礼乐之文者能述【风俗通】
　　闻声闻宫声无不温雅而和也【五经通义】闻商音无不割防而亡事也【邯郸绰五经折疑】闻角音无不恻隠而慈者【上】闻徴音无不善养而好施者也【通义】
　　八音凡乐音有八鼓谓之革钟谓之金磬谓之石琴瑟谓之丝箫鼓谓之竹埙谓之土柷敔谓之木笙谓之匏是谓八音【五经要义】
　　三肆周礼钟磬皆编悬之二八十六而在一谓之堵磬一堵谓之肆春秋传曰歌钟二肆此之谓也【上】夷乐舞四夷之乐明徳泽广被四表也东夷之乐曰抹离南夷之乐曰任西夷之乐曰禁北夷之乐曰昧【五经通义】
　　琴
　　反天真伏羲作琴以修身理性反其天真也【琴操】
　　削桐伏羲削桐为琴面圆法天底平象地龙池八寸通八风鳯池四寸象四气【蔡邕论琴】
　　乐之统琴者乐之统也君子所常御不离于身非若钟鼓陈于宗庙列于悬也以其大小得中而声音和大声不諠哗而流漫小声不湮灭而不闻适足以和人意气感发善心也【风俗通】
　　正人心琴者禁也禁止于邪以正人心也【白虎通】
　　君臣琴长三尺六寸六分广六寸文上曰池下曰滨前广后狭象尊卑也上圆下方法天地也五弦象五行大弦为君小弦为臣文王武王加二弦以合君臣之恩【琴操】文王加一武王加一今称二弦为文武弦【释智匠乐録】唐时有安涗者世称善琴且知音杨收问五弦外其二云何涚曰世谓周文武二王所加者收曰能为文王操乎涚即以黄钟为宫而奏之以少商应大弦收曰止如子之言少商武弦也且文世安得武声乎涗大惊【唐书】
　　象六合伏羲作琴广六十象六合【琴操】蔡邕琴操曰伏羲氏作琴弦有五象五行【演连珠记】农瑟羲琴逹灵成性象物昭功【晋志】伏羲弦琴农皇制瑟【后魏乐志】伏羲氏琴长七尺二寸上有五弦【广雅】伏羲乐曰立基造琴瑟以律吕【乐书】削桐昔者至人伏羲氏王天下也仰观象于天俯察法于地逺取诸物近取诸身始画八卦削桐为琴【琴书】神农琴琴禁也神农所作洞越练朱五弦周加二弦【説文】神农始作五弦之琴以具宫商角徴羽之音歴九代至文王复増其二弦曰少宫少商【帝王世纪】神农始削桐为琴绳丝为弦以通神明之徳合天地之和今琴四尺五寸法四时五行又曰神农氏为琴七弦足以通万物而考理乱也【桓谭新论】神农氏琴长三尺六寸有五弦曰宫商角徴羽文王増二曰少宫少商【广雅】神农初作瑟以归神反望及其天心也【淮南】
　　朱襄琴昔古朱襄氏之治天下也多风而阳气蓄积万物散解果实不成故士逹作为五弦琴【吕氏】
　　黄帝琴古琴名有清角黄帝之琴【梁元帝纂要】黄帝作清角合鬼神于防山之上【韩非子】
　　尧琴尧使无句作琴五弦【通礼纂】神人畅尧帝所作尧弹琴感神人现故制此弄也【谢希逸琴论】
　　歌南风舜弹五弦之琴歌南风之诗而天下治南风之诗者生长之音也舜乐好之乐与天地同意得万国之驩心故天下治【史乐书】理重华之遗操【选琴赋】琴道曰舜操者舜圣徳逺遂升天子喟然念亲巍巍上帝之位不足保援琴作操【注】舜弹五弦天下化尧弹二弦以合君臣之恩【杨雄琴清英】舜游歴山见乌飞思亲作思亲操【古今乐録】上防稽禹上会稽者禹之所作也决江河上会稽山自是之后百姓降邱黎庶乂安弹琴以自叹【大周正乐】
　　练弦朱弦古者帝王升歌清庙大琴练弦逹越大琴朱弦逹越以为鼓谓之搏拊【尚书大传】
　　周公琴越裳操者周公之所作也周公辅相成王天下太平万国和防江黄纳贡越裳重九译而来献周公援琴而歌【大周乐正】
　　颂琴初穆姜死使择美槚自以为榇与颂琴【左传】
　　南音晋侯观于军府见钟仪问其族曰伶人也与之琴操南音公曰君子也言称先职不背本也乐操本风不忘旧也【上】
　　鞭师初衞侯有嬖妾使师曹诲之琴师曹鞭之公怒鞭师曹三百【左】
