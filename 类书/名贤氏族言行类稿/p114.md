<!-- { "loadSidebar": true } -->
　　姓纂文王四友南宫适之后周有南宫极南宫嚚宋有南宫牛南宫长万鲁桓公后孟僖子生阅号南宫敬叔生路生防生防南宫氏见代本
　　史记南宫括字子容鲁人　三复白圭之玷
　　端木【千百三十】
　　史记端木赐字子贡卫人孔子弟子利口巧辞孔子常黜其辨
　　巫马【千百三十一】
　　史记巫马施字子期鲁人孔子弟子
　　澹台【千百三十二】
　　史记澹台灭明字子羽武城人孔子弟子状貌甚恶孔子曰以貌取人失之子羽
　　漆雕【千百三十三】
　　史记漆雕徒父漆雕开漆雕哆并孔子弟子

　　名贤氏族言行类稿卷五十五
　　钦定四库全书
　　名贤氏族言行类稿卷五十六
　　宋　章定　撰
　　诸葛【千百三十四】
　　姓纂本葛氏夏殷侯国葛伯之后英贤传云旧居琅邪诸县后徙阳都先有葛时人谓之诸葛氏因以为氏焉风俗通云葛婴为陈涉将军有功非罪而诛汉文追封其孙为诸县侯因以为氏世本云有熊氏之后为詹葛氏齐人语讹以詹葛为诸葛
　　前汉诸葛丰字少季琅邪人以明经为郡文学特立刚毅擢司校尉刺举无所避京师为之语曰间何阔逢诸葛上嘉其节加秩光禄大夫
　　魏志诸葛诞字公休
　　蜀志诸葛亮字孔明躬耕陇亩好为梁父吟　徐庶目为卧龙　先主曰孤之有孔明犹鱼之有水　不求闻达先主三顾于草庐之中率军攻祁山关中响震以木牛流马运粮　屯田渭濵　天下竒才　推演兵法作八阵图　星陨营中俄而亮卒　治戎为长竒谋为短器能政理管萧之亚
　　诸葛乔字伯松
　　诸葛瞻字思逺屡迁至尚书仆射　蜀人咸爱其才敏毎朝廷有一善政佳事虽非瞻所建倡百姓皆传相告曰葛侯之所为也
　　吴志诸葛瑾字子瑜事继母恭谨为人有容貌思度于时服其宏雅　以徳度规检见器当世　子恪名盛当世瑾常嫌之谓非保家之子恪字元逊少有才名孙权见而竒之曰蓝田生玉真不虚也
　　晋诸葛侯字道明转临沂令为政平和王导尝曰明府当为黒头公为防稽太守政绩第一
　　诸葛长民有文武干用　贫贱常思富贵富贵必履危机
　　南史文学诸葛朂为国子生作云中赋又作东冶徒赋隐逸诸葛璩字幼珉安贫守道悦礼敦诗如其简退可清厉俗举秀才不就
　　北史诸葛頴炀帝时为著作郎帝尝赐诗有曰参翰长洲苑侍讲肃成门名理穷研覈英华恣讨论
　　申屠【千百三十五】
　　姓纂周幽王申后兄申侯之后支子居安定屠原因以为氏一説申徒狄夏贤人后叶音转改为申屠氏或云申徒楚官号
　　史记申屠嘉梁人以材官蹶张迁为队率　孝文时迁御史大夫至为丞相封故安侯为人廉直门不受私谒
　　申屠蟠字子龙郡召为主簿不行隐居精学博贯五经不为燥湿轻重不为穷达易节司马温公称申屠
　　蟠见几而作不俟终日卓乎其不可及已
　　淳于【千百三十六】
　　风俗通春秋小国也一号州公元和初避上嫌名改为于氏
　　史记太仓公者齐太仓长临淄人也姓淳于名意少而喜医方术受师于元里公乗阳庆为人治病决死生多騐文帝时当刑意有五女少女缇萦随父上书上悲其意乃除肉刑
　　淳于髠齐之赘婿也长不满七尺滑稽多辨　此鸟不飞则已一飞冲天不鸣则已一鸣惊人　楚王发兵加齐齐王使淳于髠之赵请兵髠仰天大笑冠缨索絶曰臣从东方来见道傍有禳田者操一豚蹄酒一盂祝曰瓯窭满篝污邪满车五谷蕃熟穰穰满家臣见其所持者狭而所欲者奢故笑之　威王问曰先生能饮几何而醉髠对曰臣饮一斗亦醉一石亦醉威王曰先生饮一斗而醉恶能饮一石哉髠曰赐酒大王之前执法在傍御史在后恐惧俯伏而饮不过一斗若亲有严客奉觞上夀不过二斗若朋友交游乆不相见卒然相覩欢然道故私情相饮可五六斗若乃州闾之防男女杂坐六博投壶相引为曹握手无罚目眙不禁【徐广曰眙吐甑反直视貌】此可饮八斗日暮酒防合尊促坐男女同席履舄交错堂上烛灭主人留髠而送客罗襦襟解防闻芗泽当此之时髠心最欢能饮一石故曰酒极则乱乐极则悲万事尽然言不可极极之而衰以讽谏焉齐王曰善乃罢长夜之饮
　　前汉佞幸孝成时士人则淳于长
　　后汉淳于恭字孟孙善説老子清静不慕荣名举动周旋必由礼度客隐琅琊美其素行除为议郎引见极日访以政事所荐名贤无不征用进对陈政皆本道徳及卒赐谷千斛刻石表闾
　　晋艺术淳于智字叔平能易筮
　　魏志淳于瑗为袁绍将
　　南史淳于量字思明有干畧便弓马为车骑将军北史淳于诞字灵逺归魏陈伐蜀计宣武嘉纳之
　　鲜于【千百三十七】
　　姓纂子姓殷后周武王封箕子于朝鲜支子仲食采于于子孙因以鲜于为氏
　　南史孝义鲜于文宗七嵗丧父以种芋时亡明年此时对芋呜咽如此终身
　　北史鲜于世荣渔阳人立忠节
　　宋朝鲜于侁字子骏阆州人也性任重力学举进士第庆厯中天下旱诏中外言事侁上书论灾异之兴言甚剀切稍迁秘书丞知绵州英宗初为皇嗣侁上疏请选经术士以为羽翼神宗初诏求直言侁为蔡河拨发应诏言十六事皆人君谨始者神宗谓滕甫曰其文类王陶可嘉也遂用为利州路转运判官初建助役法诏诸路监司各定所役缗钱转运使李瑜定四十万侁曰利路民贫二十万足矣与瑜议不合各具利害以闻神宗是侁议因以为诸路率即罢瑜以侁为转运使利州守周永懿贪虐不法前使者不敢问侁举按其罪编管衡州又为京东转运使所代吴居厚以掊敛虐下侁继之务行寛大司马光尝谓苏轼曰子骏福星也京东人困甚且令子骏救之然安得百子骏布之天下乎元祐初召为太常少卿拜右谏议大夫请外除集贤殿修撰知陈州卒　侁长于楚词甞作九诵苏轼见之谓其近古屈原宋玉友其人于冥漠续防学之将坠者　东坡先生云自朝廷更法以来奉法之吏尤难其人刻急则伤民寛厚则废法二者其理难通而山陜地民贫役重其推行为尤难子骏世家南隆亲族故人散处所部以亲则害法以法则伤恩二者其势难全是三难者萃于子骏而子骏为之九年其声蔼然闻之四方上不害法下不伤民中不废亲自讲议措置至于立法定制皆成于其手吏民举欣欣焉而子骏亦自治园囿亭榭赋诗饮酒雍容有余如异时为监司者君子以是知其贤
　　太史【千百三十八】
　　姓纂齐太史之后
　　吴志太史慈字子义少好学仕郡奏曹史　后于神亭战败为孙防所执防曰子义州名士以信义为先常与参论诸军事　子亨字元复
　　南史儒林太史叔明少善荘老兼通孝经论语礼记尤精三每讲説聴者常五百人
　　第五【千百三十九】
　　姓纂出自齐诸田之后田氏汉初徙园陵者多故以次第为氏
　　后汉第五伦字伯鱼其先齐诸田之后　举孝廉拜防稽太守受俸裁留一月粮余皆贱贸与民之贫羸者禁民屠牛祭神　或问伦有私乎曰昔有与千里
　　马者虽不受毎三公有所选举心不能忘而亦终不用吾兄子病一夜十徃退而安寝子有疾虽不省视竟夕不眠岂可谓无私乎
　　第五访字仲谋补新都令政平化行三年之间隣县归之戸口十倍　迁张掖太守嵗饥乃开仓赈给吏惧谴争上言访曰太守乐以一身救百姓遂出谷赋人玺书嘉之
　　第五种字兴先伦曽孙少厉志义为吏冠名州郡以司徒掾使异州廉察灾害举奏刺史二千石刑免甚众弃官奔走者数十人以奉使称职拜髙宻侯相盗贼惮之桴鼓不鸣流民归者嵗中至数千家　后坐徙朔方臧昊上书言其在乡曲无苞苴之嫌步朝堂无择言之阙故论者説清髙以种为上序直士以种为首
　　唐第五琦字禹圭京兆人肃宗驻彭原琦奏事谒见即陈今之急在兵兵彊弱在赋赋所出以江淮为渊若假臣一职请悉东南寳赀飞饷函洛唯陛下命帝悦拜监察御史勾当江淮租庸使兼诸道盐鐡铸钱使盐鐡名使自琦始当军兴随事趣办人不益赋而用以饶迁戸部侍郎判度支进同平章事郭子仪表为粮料使
　　尉迟【千百四十】
　　姓纂与后魏同起号尉迟馆如中华之诸侯国孝文改为尉迟氏
　　北史尉迟逈字薄居后为都督益潼等州明赏罚布恩威人夷懐而归之比及征入朝蜀人立碑颂徳　弟纲字婆罗从周文征伐常陪侍帏幄出入卧内　子运少彊济志在立功周宣帝在东宫武帝选忠谅鲠正者以匡弼之以运为右宫正
　　唐尉迟敬徳名恭以字行朔州善阳人武徳二年与寻相举地降引为右府统军从撃王世充防寻相叛诸军疑敬徳囚之王释之引见卧内曰大丈夫以气相许小嫌不足置胸中因赐之金　从讨刘黒闼贼以竒兵袭李勣敬徳率壮士驰入贼　隐太子尝以书招之赠金皿一车固辞太子怒而止敬徳以闻王曰公之心如山岳然虽积金至斗岂能移之　其战善避　每单骑入贼羣刺之不能伤
　　屈突【千百四一】
　　姓纂本居朔后徙昌黎孝文改为屈氏至西魏又复本姓
　　唐屈突通其先盖昌黎人其后家于长安仕隋为虎贲郎将文帝命覆陇西牧簿得隐马二万疋帝怒欲杀监牧官吏千五百人通进顿首曰臣愿身就戮以挺众死帝悟乃免　涖官劲正有犯法者虽亲无所回纵其弟盖为长安令亦以方严显时语曰宁食三斗艾不逢屈突盖宁食三斗葱不逢屈突通髙祖起义代王遣通守河东战乆不下或劝之降曰吾国厚恩事二主安可逃难每自摩其头曰要当为国家受一刀其训勉士卒必流涕后从讨王世充通口与心誓以死许国帝太息曰烈士狥节吾今见之　二子寿铨
　　司空【千百四二】
　　姓纂禹为尧司空支孙氏焉帝尧后有隰叔孙士蒍为晋司空亦因氏
　　唐司空图字表圣河中人咸通末擢进士王凝辟置幕府召为殿中侍御史卢擕属于卢渥曰司空御史髙士也渥表为僚佐景福中拜谏议大夫不赴图本居中条山王官谷有仙人田遂隐不出作亭观素室悉图唐兴节士文人名亭曰休休作以见志自目为耐辱居士
　　公西【千百四三】
　　史记鲁郡公西赤字子华公西蒧字子上公西舆如并孔子弟子
　　公冶【千百四四】
　　史记公冶长字子长齐人孔子弟子
　　公仪【千百四五】
　　史记循吏公仪休鲁博士以髙第为鲁相　不受客之遗鱼　食茹而美拔其园葵而弃之见其家织布好而疾出其家妇燔其机云欲令农士工女安所售其货乎
　　公仪仲子鲁人见礼记
　　公羊【千百四六】
　　鲁有公羊髙子夏弟子着春秋传
　　谷梁【千百四七】
　　鲁谷梁赤治春秋传子夏门人也尸子云谷梁俶字元始鲁人亦传春秋十五篇

　　名贤氏族言行类稿卷五十六
　　钦定四库全书
　　名贤氏族言行类稿卷五十七
　　宋　章定　撰
　　皇甫【千百四八】
　　姓纂子姓宋戴公之子充石字皇父子孙以王父字为氏汉兴改父为甫后汉定安都尉皇甫携生棱始居安定棱子彪有八子号八祖皇甫氏为姓
　　后汉皇甫规字威明举贤良后为中郎将讨诸羌诸羌慕其威信相劝降者十余万　党事起天下名贤多见染逮规虽为名将素誉不髙自以西州豪杰耻不得预乃自上言云云臣宜坐之朝廷知而不问时人以规为贤
