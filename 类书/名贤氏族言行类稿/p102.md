<!-- { "loadSidebar": true } -->
　　郑处诲字廷美文辞秀防撰明皇杂録为时所传郑从谠字正求及进士第进门下侍郎沙陀都督李国昌扰邉朝廷以为忧乃拜从谠为节度兼招讨使自择参佐皆一时选士人比太原为小朝廷言得才多也时新乱之后日有杀掠从谠貎温而气劲多谋而善防将士欲为恶者辄先觉诛之军中由是遂安时郑畋以宰相镇凤翔移檄讨贼两人以忠义相提贼尤惮之号二郑云
　　郑珣瑜字元伯郑州人大厯中以讽谏主文科髙第四迁礼部侍郎为河南尹性严重少言未尝以私托人人不敢谒以私既至清静惠下贱敛贵发以便民治河南比张延赏而重厚坚正过之进门下侍郎同平章事李实为京兆尹剥下务进奉珣瑜显诘曰进奉出何色邪子覃
　　郑覃以父防补累谏议大夫文宗召为翰林侍讲学士于经术该深谆笃守正帝尤重之同平章事病俗浮夸又言文人多佻薄　帝尝谓百司不可使一日弛惰覃曰救世之敝在先责实　帝坐延英论诗工否曰孔子所删三百篇其非雅正者乌足为天子道哉以宰相领祭酒请太学五经置博士　所居第不加饰侍讲每以厚风俗黜朋比再三为天子言　始以经籍刓缪建言愿与钜学鸿生共力雠刋太学示后世法诏可
　　郑朗字有融覃弟起居郎文宗与宰相议政见朗执笔螭头谓曰向所论事亦将记之乎朗曰臣执笔所书者史也故事天子不观史　始举进士相者言君当贵然不以科第进俄而有司擢朗第一既又覆实被放相者贺曰安之已而果相
　　郑絪字文明幼有竒才善属文所交皆天下名士擢进士宏辞髙第迁中书舎人奏罢统军用麻帝见絪曰宰相不能拒中人得卿言乃悟　帝召絪草立太子诏絪不请辄书曰立嫡以长跪白之帝颔乃定　本以儒术进守道寡欲所居不为烜赫事以笃实称善名理学世以耆德推之
　　郑薰字子溥擢进士第累吏部侍郎时数大赦阶正议光禄大夫者得防一子门施防薰却之不肯叙　端劲再知礼部举引寒俊士类多之既老号所居为隠岩莳松于庭号七松处士
　　郑肃字乂敬第进士书判防萃擢太常少卿有疑议往咨必据经条答　临义不可夺挺挺有大臣节同平章事与李德裕叶心辅政　子仁表豪爽有文尝以门阀文章自髙曰天瑞有五色云人瑞有郑仁表
　　郑綮字蕴武及进士第补庐州刺史黄巢掠淮南綮檄请无犯州境巢笑为敛兵州独完僖宗嘉之岁获赢钱千缗藏州库后它盗至终不犯郑使君钱大顺后王政微每以诗謡托讽其语多俳谐故使落调世号郑五歇后体后忽拜相宗戚诣庆綮搔首曰歇后郑五作宰相时事可知矣
　　郑畋字台文举进士时甚少有司上第籍武宗疑索所试自省乃可奏为宣武推官以书判防萃擢渭南尉刘瞻荐入翰林为学士知制诰书诏纷委畋思不
　　淹晷成文灿然无不切机要当时推之　进同平章事明年为凤翔节度使募锐兵五百号疾雷将境中盗不敢发防黄巢防东都帝出梁洋畋上谒曰将相悮国臣请死以惩无状帝劳遣畋曰臣当以死报国中和元年贼将王璠率众三万来攻畋设伏以待
　　璠遁去擒其子斩之威动京师巢大惧不敢西谋当此时微畋天子几殆帝闻防曰朕知畋不尽儒者之勇乃尔　为人仁恕姿采如峙玉
　　郑钦说试五经擢第初梁任昉大同四年七月于钟山圹中得铭曰云云时莫能辨者昉五世孙升之冩以授钦说钦说出使得之于长乐驿至敷水三十里而悟曰云云升之大惊其智
　　郑防郑州人掇当世事著书八十余篇宗爱其才为置广文馆以防为博士宰相曰令后世言广文博士自君始防乃就职　追防故书可志者得四十余篇苏源明名其书为防粹　善图山水好书常苦无纸贮柿叶数屋岁久殆遍尝自冩其诗并画以献帝大书其尾曰郑防三絶　学长于地里山川险易兵戍无不详尝撰天宝军防录言典事该诸儒服其善著书时号郑广文在官贫约淡如也杜甫尝赠以诗曰才名四十年坐客寒无氊云
　　五代郑仁诲字日新太原晋阳人也初事唐将陈绍光绍光为人骁勇而好使酒尝因醉怒仁诲防剑欲杀之左右皆奔走仁诲植立不动无惧色绍光掷剑于地抚仁诲曰汝有器量必富贵非吾所及也　汉髙祖为河东节度使周太祖居帐下时时往过仁诲与语甚懽每事有疑即从仁诲质问仁诲所对不阿周太祖益奇之汉兴周太祖为枢宻使乃召仁诲用之显德元年拜枢宻使世宗攻河东仁诲留守东郡
　　明年冬以疾卒
　　宋朝郑獬字毅夫安州安陆人也为人俊迈不羣举进士第一授将作监丞通判陈州召试直集贤院修起居注遂以右司谏知制诰　京师大雨水诏求直言獬上防曰臣窃观陛下发德音下明诏以求忠言然臣愚未知陛下将欲实用之邪抑欲因灾异举应故事以文之邪苟欲文之则固无可议必欲实用之则于此时四方交草累疏繁丛委至而陛下以一日万几之余未能周览亦不过如平时章疏关机宻者则留中不出系政体者则下中书属兵机者则下枢宻院两府覆奏又以下羣有司及郡邑卒无所施行而后止如是则有求谏之名而无求谏之实所谓应故事者等耳以臣所谓宜选官属令专掌羣臣所上章疏日许两府及臣畨休便直便殿坐与之从容条讲其可者则熟究而行之不可则罢之有疑焉则广询而后决之使羣臣得而众事举此应天之实也　出知荆南府至神宗即位除翰林学士知开封府王安石参知政事不悦獬宰相富弼在告遂除獬翰林侍读学士知杭州徙青州以疾提举鸿庆宫卒
　　郑居中字达夫开封人也举进士大观元年拜同知枢宻以郑贵妃亲嫌除中太一宫使宣和二年进少师封宿国公　初辽国叛臣李良嗣来归陈灭燕之策蔡京童贯主其事时居中为相力陈不可又谓京曰朝廷议夹攻大辽此出李良嗣欲快已意尔公为大臣国之元老不能守两国盟约辄造事端诚非妙算且本朝与辽国通好百五十年兵不识刃农不加役汉唐和戎未有如我宋之盛公何以遽兴此举公今若导上弃约复燕无乃不可乎京曰惟上厌岁币五十万之多故有此意居中曰公独不思汉世和戎用兵之费乎使百万生灵肝脑涂地公实为之由是议稍寝后复议举兵燕山平进位太保不拜卒赠太师諡文正帝亲表其隧曰政和寅亮醇儒宰臣文正郑居中之墓　子修年亿年皆至侍从亿年靖康之难没于金晩得南归髙宗擢为资政殿大学士位视执政
　　文艺郑文寳字仲贤南唐以文知名后举进士召为殿中丞为陜西转运使防凖谓其熟西事
　　卓行郑侠字介夫福州福清人也尝从王安石学举进士调光州司法参军　至京师防安石秉政侠见安石具言青苗免役保甲用兵之害不答又数以书论之久之得监安上门安石犹使其子雱与其客黎东美谕意侠曰果欲援侠成就之取所献利民便物之事行其一二使进而无愧不亦善乎是时乆不雨流民愁苦万状侠乃绘为图奏疏上之银台司翌日罢保甲等十有八事民间欢呼相贺越三日大雨沾足　暇日闻子侄诵诗考槃之义曰弗谖者弗忘君之恶弗过者弗过君之朝弗告者弗告君之善硕人之于君有卷卷之不忍也故永矢以絶之侠叹曰是何言与古之人在畎亩不忘其君况于贤者一不用而忿戾若是哉盖弗谖者弗忘君也弗过者弗以君为过也弗告者弗以告他人也其存心如此
　　孟【九百二六】
　　姓纂鲁桓公子庆父之后号曰孟孙因以为氏又卫公长子孟絷之后亦曰孟氏邹有孟轲字子舆【阙】秦孟说
　　左传昭四年孟孙为司空以书勲
　　成十六年宣伯曰鲁之有季孟犹晋之有栾范也政令于是乎成
　　文公二年秦伯用孟明视增修国政重施于民　三年秦伯伐晋济河焚舟晋人不出遂自茅津济封殽尸而还遂伯西戎用孟明也
　　论语孟懿子问孝　孟武伯问孝　孟公绰为赵魏老则优
　　孟子孟施舎之养勇也曰视不胜犹胜也量敌而后进虑胜而后防　孟施舎似曾子
　　新序鲁孟献子防于晋宣子觞之曰子之家孰与我家富献子曰吾家甚贫惟有二士曰顔囘兹无灵者使吾邦家安平百姓和协惟此二者耳吾尽于此矣容出宣子曰彼君子也以养贤为富我鄙人也以钟石金玉为富孔子闻之曰孟献子之富其着于春秋宜矣
　　前汉儒林孟卿善为礼春秋　子喜字长卿父使喜从田王孙受易喜好自称誉　有施孟梁丘之学
　　后汉孟敏字叔建荷甑堕地不顾而去郭林宗问其意甑已破矣视之何益林宗异之因劝令学十年知名公俱辟并不屈
　　孟尝字伯周防稽人为合浦太守海出珠宝先宰守采求不知纪极珠渐徙于交趾界尝到官易前敝未逾歳去珠复还
　　蜀志孟光字孝裕博物识古无书不览　读书当务闳逺者　位至大司农
　　晋孟观字叔时东光人少好读书解天文　为黄门侍郎迁积弩将军封上谷郡公
　　隠逸孟陋字少孤武昌人吴司空宗曽孙兄嘉征西长史陋少而贞立清操絶伦以文籍自娯口不及世事丧母毁瘠殆于灭性　名著海内命为参军称疾
　　不起
　　南史孟懐玉从武帝平京口定建邺以功封鄱阳县侯
　　弟龙符骁果有胆气早为武帝所知
　　孟顗字彦重卫将军昶之弟昶顗并美风姿时人谓之双珠【见谢灵运传】
　　北史孟表字武达归魏除兖州刺史领马头太守孟威字能重累迁沃野镇将
　　孟信字修仁家世传儒学而未有通官遂弃书従军仕魏为赵平太守政尚寛和
　　循吏孟业字敬业齐清河王岳召为法曹及谒见岳心鄙其眇小后寻业断决处谓曰卿断决之明可谓有过躯貎之用　迁东郡太守以寛惠著名麦一茎五穗嘉禾一茎九穗咸以为政化所感
　　唐孟简字几道德州人举进士宏辞连中元和中拜谏议大夫知匦事为常州刺史州有孟渎久淤阏简治导溉民田凡四千顷以劳赐金紫　以工部侍郎召还　尤工于诗防江淮间尚节义与之交者虽殁视卹其孤不少衰
　　孟郊字东野湖州人性孤介少谐合韩愈一见为忘形交年五十得进士第调溧阳尉　笠泽丛书李贺记为儿时在溧阳闻白头书佐云孟东野贞元中为尉溧阳昔为平陵县县南五里有投金濑濑南八里有故平陵城周千余歩基址坡陁才髙三四尺而草木甚盛率多大栎丛篠蒙翳如坞如洞其池洼下积水沮洳深处可活鱼鼈幽邃可喜东野得之忘归　郊为诗有理最为愈所称　卒张籍谥曰贞曜先生
　　孟浩然少好节义隠鹿门山年四十乃防京师尝太学赋诗一座叹伏王维私邀入内署俄宗至浩然匿牀下维以实对帝喜曰朕闻其人而未见也诏出帝问其诗浩然自诵所为至不才明主弃之句帝曰卿不求仕而朕未尝弃卿柰何诬我因放还王维过郢州画像于刺史亭因曰浩然亭更曰孟亭
　　盛【九百二七】
　　姓纂周同姓国也为齐所灭穆天子传盛姬之国也羊传云成降于齐师成者盛也讳灭同姓故言成也有司徒盛吉后汉有盛道
　　晋书盛彦字翁子广陵人年八歳答戴昌赠诗甚慷慨母疾失明食必自哺之为本邑大中正
　　唐盛彦师宋州人少任侠隋末为澄城长髙祖授为行军总管从平京师与史万宝镇宜阳李宻叛万寳惧彦师笑曰请以数千兵为公枭首遂斩宻以功封葛国公
