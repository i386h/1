<!-- { "loadSidebar": true } -->
　　贾岛字浪仙初为浮屠后举进士当其苦唫虽逢直公卿贵人皆不之觉一日见京兆跨驴不避呼诘之久乃得释
　　贾餗字子美河南人策贤良方正异等美文辞开敏有断歴礼部侍郎凡三典贡举得士七十五人多名卿宰相
　　贾循京兆人父防有髙节里中号一龙亲亡负土成坟庐其左号闗中曽子卒县人私諡曰广孝徴君贾循有大略苏颋尝谓今颇牧
　　贾直言父道冲以艺待诏直言署李师道府属师道不轨负棺入谏师道怒囚之刘悟入释之悟毎有过必争之故能以臣节光明于朝穆宗召为谏议大夫尝折刘从諌之反
　　贾敦頥曹州人贞观时数歴州刺史资亷洁入朝常尽室行车一乘敝甚羸马绳羁道上不知其刺史也徙瀛州州濒滹沱二水岁湓溢壊室庐为立堰塘百姓利之弟敦实为饶阳令政清静吏民嘉美迁洛州发奸摘伏下无能欺为政寛惠人心怀向始洛人为敦頥刻碑大市旁及敦实复为立碑其侧故号常棣碑
　　宋朝贾黄中字娲民沧州南皮人也唐相耽四世孙黄中年六岁中神童十五举进士江南平知宣州太宗即位知升州一日黄中按行府库见扄鐍甚严集僚吏发之得寳货数十椟皆李氏宫闱之物不于籍者黄中悉表上之太宗叹曰吾府库之物有籍贪黩者尚冒禁盗之况此亡国之余物乎赐黄中钱三十万以旌其洁召还知制诰迁翰林学士太宗多召见访以时政得失对曰职当书诏思不出位太宗益重淳化二年除给事中参知政事太宗召见其母王氏命之坐谓曰教子如是今之孟母也黄中性端重守家法多知台阁故事朝之典礼资以损益当时之名士皆出其门谈论娓娓听者忘倦
　　贾昌朝字子明真定人也曾祖纬为史官官至给事中五代史有传天禧元年昌朝献文章于朝召试除晋
　　陵簿国子监説书时孙奭判监一见许以公辅景祐元年初置崇政殿説书以授昌朝而天章阁侍讲亦自昌朝始在经筵善称説仁宗多所质问昌期皆记录删润以进赐名迩英延议二阁记注录英宗即位改凤翔节度使加左仆射进封魏国公徙许州以疾求觧将相复为右仆射观文殿大学士判都省薨諡文元子炎徽宗时为工部侍郎方昌朝始见孙奭奭以唐路隋韦处厚传示之谓昌朝曰知此意否君异日以儒术作宰相正如此二人世以谓奭能知人
　　贾黯字直儒南阳人也举进士第一为将作监丞通判襄州嘉祐中入翰林为学士久之迁给事中权御史中丞时用吕诲为御史知杂诲以尝言黯过失辞职黯奏曰谏官御史本为人主耳目况一时公言非有嫌怨且诲初得御史乃臣与孙抃荐举臣知其为人方正谨厚今兹擢用甚允众望臣得与之共事必能协济诏以谕诲诲遂就职时人莫不贤黯也以疾乞郡除翰林侍读学士知陈州卒　黯有学识好脩洁无所阿附初登第还南阳范仲淹知邓州黯谢仲淹曰黯晩辈偶得科第愿受教仲淹曰君不忧不显唯不欺二字可终身行之黯拜其言其后黯毎以语人曰吾得于范公不欺二字平生用之不尽也
　　夏【七百八】
　　姓纂夏后氏之后以国为姓又陈宣公孙御叔亦为夏氏征舒其后也
　　后汉夏馥字子冶少为书生言行质直同县髙氏蔡氏并皆富植比门不与交通后与范滂张俭俱为党魁
　　文苑夏恭字敬公习韩诗孟氏易门徒常千余人光武时迁太山都尉和集百姓甚得欢心
　　晋书孝友夏方字文正防稽人庐墓植松柏乌鸟猛兽驯扰其旁除高山令百姓有罪应加捶挞者方向之涕泣而不加罪大小莫敢犯焉
　　隐逸夏统字仲御防稽人养亲以孝闻睦于兄弟常甘辛苦于山林毕性命于海濵不辱身曲意于郡府之间
　　宋朝夏竦字子乔江州德安人也其父承皓太宗时上平晋策补右侍禁后与契丹战没于河朔竦以死事恩授丹阳簿上书乞应举制其略曰边将多故羽书旁午而先臣承皓殒身行陈陛下录臣孤幼任之州县唯陛下辞而明之陛下以枕石漱流为达则臣世居市井陛下以金牓丹桂为材则臣未忝科第陛下以鸠杖鲐背为德则臣始逾弱冠陛下以荷戈控为勇则臣生无绵力若陛下令臣待诏公车条问急政对扬紫宸指陈时事犹可与汉唐诸儒方辔并驰而较其先后矣真宗颇嘉之旣中制举擢光禄寺丞通判台州召入为直集贤院迁右正言真宗幸亳州为东京留守推官仁宗封庆国公宰相王旦荐竦才遂命教庆国公书未几同备起居注知防州岁饥发公廪募富人出粟甞全活人数万徙夀州歴安洪二州洪俗信巫有疾輙屏去亲属凢饮食衣药悉听于神死者甚众竦索部中得巫一千九百余家毁其滛祀以闻时奉使契丹竦辞不行其表有父没王事身丁母忧义不戴天难下穹庐之拜礼当枕块忍闻蕃乐之声等语当时谓其四六为精絶明年为翰林学士兼侍读又兼龙图阁学士遂拜右谏议大夫枢密副使迁参知政事与宰相吕夷简不协改枢密副使累迁尚书左丞京师无云而震者五仁宗召翰林学士张方平谓曰夏竦奸邪以致天变如此宜早制出之遂罢知河南府皇祐元年加侍中移镇武宁改封郑国公明年以疾求归卒于京师諡文庄其子安期官至龙图阁直学士竦举制科对策庭下有老宦者曰阅人多矣贤良他日必贵以吴绫手巾乞诗公题曰殿上衮衣明日月视中旗影动龙蛇纵横礼乐三千字独对丹墀日未斜杨徽之叹曰真将相器也初除馆职时方早秋上在拱宸殿按舞命中使索新诗公立进喜迁莺曰霞散绮月沉钩帘卷未央楼夜凉河汉截天流宫阙鏁新秋瑶堦曙金茎露凤髓香和云雾三千珠翠拥宸游水殿按凉州上大悦枣【七百九】
　　姓纂本姓棘棘子成之后因避地改焉后汉有枣祗
　　晋文苑枣据字道彦颍川人父叔伟魏钜鹿太守　据为山阳令有政绩迁尚书左丞　子腆字方亦以文章显为襄城太守　弟嵩字台产才艺尤美为太子中庶子
　　魏枣祗初为羽林监请建置屯田曹操以为屯田都尉募民屯许下得谷百万斛无运粮之劳军国之饶起于祗【见通鉴】
　　老【七百一十】
　　风俗通云颛顼子老童之后或云老氏老聃老莱子之后
　　保【七百十一】
　　周礼保章氏因官为姓吕氏春秋云楚有保申
　　昊【七百十二】
　　风俗通云昊英氏之后一云少昊之后也
　　皥【七百十三】
　　蜀录有皥氏
　　浩【七百十四】
　　汉书青州刺史浩赏
　　左【七百十五】
　　姓纂齐公族有左右公子因以氏焉鲁左丘明楚左史倚相
　　后汉左雄字伯豪为冀州刺史州部多豪族好请托常闭门不与交通奏按贪猾二千石无所回避拜尚书迁尚书令阳嘉元年上疏曰昔宣帝以为吏数变易则下不安业久于其事则民服教化其有政治者輙以玺书勉励增秩赐金公卿缺则以次用之是以吏称其职民安其业汉世良吏于兹为盛今典城百里转动无常各怀一切莫虑长久帝感其言复申无故去官之禁
　　左慈字元放庐江人少有神道后曹操欲杀之郤入壁中霍然不知所在
　　晋左思字太冲家世儒学貌寝口讷而辞藻壮丽作三都赋十年而成豪贵竞传写洛阳为之纸贵思自以其作不谢班张含毫歴载以赋三都高步当年腾华终古
　　我【七百十六】
　　风俗通云我子六国时人著书号我子
　　蒋【七百十七】
　　姓纂周公第三子伯龄封蒋子孙氏焉国在汝南期思县宋改为乐安汉有蒋诩蒋朗
　　魏志蒋济字子通文帝时出为东中郎将济请留诏曰天下未宁要须良臣以镇边境如其无事乃还鸣玉未为后也济兼资文武志节慷慨常有超越江湖吞吴防之志毎军国大事輙有奏议忠诚奋发吾甚壮之
　　蜀志蒋琬字公琰零陵湘乡人弱冠知名除广都长先主见琬众事不理时又沉醉大怒诸葛亮曰蒋琬社稷之器非百里之才也其为政以安民为本不以脩饰为先杨敏曾毁琬曰作事愦愦诚非及前人子斌嗣为绥武将军
　　吴志蒋钦字公奕九江人徐盛有嫌于钦而钦毎称其善曰岂敢挟私恨以蔽贤乎
　　南史蒋恭义兴人见孝义传
　　北史艺术蒋少游性机巧颇能画刻后除都水使者兼将作大臣
　　唐蒋俨常州人擢明经太宗将伐髙丽募为使者人皆惮行俨奋曰云云遂请行为莫离支所囚以兵胁之不屈进蒲州刺史号良二千石
　　蒋钦绪莱州人擢进士第迁太常博士中宗亲郊钦明言皇后亚献欲以媚韦氏钦绪抗言不可诸儒壮其节精治道驭吏整严
　　蒋沇钦绪子博学有名以孝防授洛阳尉与兄演溶弟清俱为才吏有名乾元中歴四县令善政流行郭子仪军出其县敇麾下曰蒋沇贤令毋挠其清也迁大理卿持法明审号称职
　　蒋乂字德源常州人性鋭敏七岁时见庾信哀江南赋再读輙诵外祖吴兢位史官乂幼从学得其书博览彊记逮冠该综群籍有史才杨绾尤称之父蒋明在集贤值兵兴图籍殽舛白宰相请引乂入院助力张镒竒之署集贤小职贞元九年擢史馆脩撰德宗重其职先召见延英迁起居舍人帝前口诵补侍臣图賛帝叹曰虽虞世南不是过也条据神策军建置本末髙郢等叹曰集贤有人哉诏兼判集贤院事父子为学士儒者荣之其在朝廷久居史职二十年毎有大政事宰相未能决必咨访之疏裴延龄罪恶及拒王叔文当世髙之子系伸偕
　　蒋系善属文得父典实太和初授昭应尉直史馆拜右拾遗
　　蒋伸字大直第进士后为兵部侍郎宣宗雅信爱毎见必咨天下得失
　　蒋偕歴史馆脩撰三世踵脩国史世称良笔咸云蒋氏日厯
　　宋朝蒋堂字希鲁常州宜兴人也举进士为楚州团练推官尝知临川县通判眉州久之知泗州召拜监察御史迁侍御史禁中火有司请究火所起多引宫人属吏堂言陛下宜责躬脩德以应天变岂可归咎宫人邪殆非所以畏天谴也仁宗于是悉赦原之坐失按举降知越州州有鉴湖漑田八千顷前此为郡者听民自占旣而多为豪右所侵有害水利堂乃条上所不便奏复之徙苏州入为盐铁副使安抚梓防路拜天章阁待制制置发运使知洪州应天府又知杭州卒
　　蒋之奇字颍叔常州宜兴人也举进士又举贤良方正科试六论秘阁及射策报罢除监察御史英宗立为殿中侍御史初之竒游欧阳脩之门脩主濮议之竒盛称之及是以浮语弹脩问状无实出监道州税改宣州而之竒遂为清议所非新法行为福建路转运判官迁淮东路转运副使岁饥募民兴水利以食流者漑田九千余顷如扬之天长三十六陂与宿之临渔横斜三沟此其大者也又为江西河北陜西转运副使之竒在陜西轻赋入以给用度公私用足比其去库緍八十余万邉粟皆支二年移淮南擢江淮荆浙等路发运副使元丰六年漕六百二十万石至京师始建凿泗州股渠以避长淮之险自是无覆溺者矣哲宗立除直龙图阁迁发运使拜天章阁待制知潭州徽宗即位复为翰林学士拜同知枢宻院事进知院事崇宁元年除观文殿学士知杭州俄夺职以疾告归提举灵仙观卒之竒为部使者十二任六典防府所至以治辨称季子堦官终徽猷阁待制生五男及祖之子芾字子礼辛未赵逵榜进士第二人登第乾道间为宰相
　　忠义蒋兴祖之竒之孙也
　　荡【七百十八】
　　宋桓公子子荡生公孙夀生荡意诸以王父字为氏
　　党【七百十九】
　　左传晋大夫党氏之后
　　广【七百二十】
　　风俗通云广成子之后
　　掌【七百二十一】
　　鲁大夫党氏之后音掌晋有琅琊掌同炖煌前凉有遂兴侯掌
　　养【七百二十二】
