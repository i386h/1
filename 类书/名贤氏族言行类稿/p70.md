<!-- { "loadSidebar": true } -->
　　呉志周瑜字公瑾庐江舒人年二十四呉中皆呼为周郎　败魏师八十万于赤壁性度恢廓程普曰与公瑾交若饮醇醪不觉自醉　文武筹略万人之英少精意音乐謡曰曲有误周郎顾　建独断之明出众人之表　子循循弟
　　周泰字幼平九江人胆气倍人
　　周鲂字子鱼呉郡人尝举孝防为宁国长又为鄱阳太守谲略多竒卒破曹休斩获万计功名当书之竹帛在郡十三年赏善罚恶威恩并行
　　晋书周处字子隠膂力絶人不修细行尝除去三害迁新平太守抚和戎狄雍土美之后转广汉太守郡多滞讼有经三十年而不决者处详其枉直一朝决遣又迁御史中丞凡所纠劾不避宠戚　子玘字宣佩不妄交游名重一方尝举秀才除议郎为呉兴太守甚有威　子勰字彦和终临淮太守　玘弟札字宣季　察孝防除郎中　札兄子筵卓荦有才干拜呉兴太守
　　周访字士达常周穷振乏家无余财　智勇过人为中兴名将　慨然有平河洛之志　子抚字道和彊毅有父风迁平西将军　抚子楚字元孙进冠军将军楚子琼劲烈有将畧为建武将军　琼子虓字孟
　　威执心忠烈不屈苻坚　抚弟光为浔阳太守　光子仲孙宁州刺史
　　周浚字开林当移镇秣陵賔礼故老捜求俊乂甚有威徳　子嵩字仲智　次子谟歴丹阳尹
　　周馥字祖宣　迁吏部郎选举精宻　为镇东将军振缨中朝素有俊彦之称　子宻字泰时人称为清士位至尚书郎
　　周顗字伯仁少有重名神彩秀彻　贲嵩见之叹曰汝颍固多竒士　拜秘书郎累迁尚书吏部郎后转尚书左仆射　初以雅望获海内盛名后颇以酒失为仆射畧无醒日号为三日仆射　王导尝指其腹答曰此中空洞无物然足容卿辈数百人杀诸贼奴取金印如斗大　后为王敦所害王导曰吾虽不杀伯仁伯仁由我而死幽冥之中负此良友　子闵字子骞歴衡阳建安临川太守
　　忠义周该　周﨑
　　周颙字彦伦顗之七世孙　宋元徽中诏为郯令有恩百姓思之　又为山阴令彦伦于钟山西立隠舍休沐则归之　迁中书郎兼著作　转国子博士太学诸生慕其风争事华辩　孔稚圭作北山移文有曰蕙帐空兮夜鹤怨山人去兮晓猿惊　长于佛理着三宗论言空假义　子舍字升逸弱冠举秀才除太学博士仕梁累迁鸿胪卿尚书吏部郎虽居职屡徙而尝留省内二十余年未尝离左右帝以为有公辅器　称为贤相　歴侍中太子詹事
　　周正字思行舍弟之子年十五补国子生于国学讲易诸生传习其义　善理为世所宗　陈宣帝立授右仆射寻敕侍东宫讲论语孝经太子以其徳望素重有师资之敬焉　弟譲陈初领太常卿
　　周直字思方仕陈位太常卿　气调髙于次昆或问三周孰贤人曰若蜂腰矣　子确字士潜博涉经史笃好言位都官尚书
　　周山图字季寂与人周旋白首不异　在齐累迁镇北司马转黄门郎
　　周盘龙　齐髙帝进号右将军　与其子奉叔大败魏军父子由是名播北国　形甚羸而临军勇果　后表年老求解职还为散骑常侍武帝戯之曰卿着貂蝉何如兠鍪盘龙曰此貂蝉从兠鍪中生耳　奉叔勇力絶人为东宫直阁将军
　　周文育字景徳　尝曰取富贵但有大槊耳　累征有功除南海令及平侯景累迁散骑常侍　子寳安字安人为猛烈将军文帝寄以心膂精卒多配焉
　　周铁虎尝平侯景定建邺録前后功进爵为侯
　　周敷字仲逺为郡豪族　胆力劲果超出时辈轻财重士后为安西将军
　　周炅字文昭豪侠任气有将帅才以军功迁江州刺史文学周兴嗣字思纂尝宿逆旅夜有人谓曰子才学迈世初当见识贵臣卒被知英主后为给事中
　　隠逸周续之字道祖通五经五纬号曰十经名冠同门闲居读老易隠于庐山征命并不就
　　北史周几代人也　太武以其有智勇遣镇河南威信着于境外
　　周观代人骁勇有膂力
　　周摇字世安仕隋为幽州总管修鄣塞谨斥堠边人安之
　　周罗防字公布仕陈为句容令后与齐师战勇冠三军除右军将军　又出为晋陵太守进爵为侯
　　周法尚字徳迈少果劲有风槩好读兵书仕隋拜巴州刺史破三鵶叛蛮复击走陈防迁衡州总管
　　唐周允元豫州人同平章事武后宴宰相诏陈书传善言允元曰耻其君不如尧舜
　　周墀字徳升汝南人及进士第长史学属辞髙古迁起居舍人时帝御紫宸召左右史咨质所宜墀最为天子钦瞩俄知制诰　武宗即位拜义城节度使宿将暴謷不循令者墀命鞭其背一军大治
　　周曾本李希烈部将与王玢姚詹韦清志相善号四公子
　　五代周徳威字镇逺朔州马邑人也为人勇而多智能望尘以知敌数其状貎雄伟笑不改容人见之凛如也事晋王为骑将小字阳五当梁晋之际周阳五之勇闻天下梁军围晋太原下令军中曰能生得周阳五者为刺史有骁将陈章者号陈野义常乗白马被朱甲以白异出入阵中求欲必生致之徳威因戒其部兵曰见白马朱甲者当佯走以避之两军皆阵徳威防服杂兵伍中陈章出挑战兵始交徳威部下见白马朱甲者因退走章果奋矟急追之徳威伺章已过挥铁锤击之中章堕马遂生擒之以破夹城功拜振武节度使梁遣王景仁将兵击赵赵乞师于晋庄宗自将出賛皇会徳威于石桥进距柏郷五里营野河北晋兵少而景仁所将神威龙骧拱宸等军皆梁精兵人马铠甲饰以组绣金银其光耀日晋军望之色动徳威勉其众曰此汴宋贩儿徒饰其外耳其中不足惧也其甲之直数十千得之适足为吾资无徒望而爱之当勉以往取也退而告于庄宗曰梁兵甚锐未可与争宜少退以待之庄宗曰吾提孤军出千里其利速战今不乗势急击之使敌知吾之众寡则吾无所施矣徳威曰不然赵人能城守而不能野战吾之取胜利在骑兵平原广野骑兵之所长也今吾军于河上迫贼营门非吾用长之地也庄宗不恱退卧帐中诸将无敢入见徳威谓监军张承业曰王怒老兵不速战者非法也且吾兵少而临贼营门所恃者一水隔耳使梁得舟檝渡河吾无类矣不如退军鄗邑诱敌出营扰而劳之可以坐胜也承业入宫曰徳威老将知兵愿无忽其言庄宗遽起曰吾方思之耳已而徳威获梁游兵问景仁何为曰治舟数百将以为浮梁徳威引与俱见庄宗笑曰果如公所料乃退军鄗邑徳威晨遣三百骑叩梁营挑战自以劲兵三千继之景仁怒悉其军以出与徳威转闘数十里至于鄗南两军皆阵梁军横亘六七里汴宋之军居西魏滑之军居东庄宗防马登髙望而喜曰平原浅草可前可却真吾之胜地也乃使人告徳威曰吾当为公先公可继进徳威持马谏曰梁军轻出而逺来与吾转战其来必不暇赍粮糗纵其能赍亦不暇食不及日午人马俱饥因其将退而击之胜诸将亦皆以为然至未申时梁军东偏尘起徳威鼓噪而进麾其西偏曰魏滑军走矣又麾其东偏曰梁军走矣梁阵动不可复整乃皆走遂大败自鄗追至于柏乡横尸数十里景仁以十余骑仅而免刘守光僣号于燕晋遣徳威将兵三万出飞狐以击之以功拜卢龙军节度使庄宗勇而好战尤锐于见敌徳威老将常务持重以挫人之锋故其用兵常伺敌之隙以取胜十五年徳威将燕兵三万人与镇定等军从庄宗于河上自麻家渡进军临濮以趋汴州军宿胡栁陂黎明候骑报曰梁军至矣庄宗问战于徳威徳威对曰此去汴州信宿而近梁军父母妻子皆在其中而梁人家国系此一举吾以深入之兵当其必死之战可以计胜而难与力争也且吾军先至此粮爨具而营栅完是谓以逸待劳之师也王宜按军无动而臣请以骑军扰之使其营栅不得成樵爨不暇给因其劳乏而乗之可以胜也庄宗曰吾军河上终日俟敌今见敌不击复何为乎顾李存审曰公以辎重先吾为公殿遽督军而出徳威谓其子曰吾不知死所矣明宗时加赠太尉配享庄庙晋髙祖追封徳威燕王子光辅官至刺史
　　周知裕字好问幽州人也为刘仁恭骑将奔梁为归化军指挥使梁晋相距河上十余年其摧坚陷阵归化一军为最庄宗入汴知裕降庄宗尤宠待之为房州刺史明宗时歴绛淄二州刺史迁宿州团练使安州留后所居皆有善政
　　宋朝周行逢武陵人也周世宗授武平军节度使国初加兼中书令行逢在镇尽心为治所用官属率皆防介之士条教简约民皆恱之行逢既为帅夫人不为屈不入府治躬率奴仆耕织以自给赋调必先期输送行逢止之不从曰税官物也若主帅自免何以率下乎
　　周起字万卿淄州邹平人也母得吉梦而生起父异之谓必大其门因名之曰起举进士累擢知制诰真宗东封还自泰山羣臣多献文章以颂徳起独上书言天下之势常患恬于安逸而忽于兢业愿陛下毋以告成为恃真宗嘉之起素患贡举之弊因建议糊名以革之至今为着令知开封府听防明审廷无留事仁宗初降诞起方奏事真宗谓曰知朕有喜乎起曰臣不知也真宗曰朕始生子即入禁中懐出金钱赐起出知河中府拜给事中同知枢宻院事既而又为礼侍枢宻副使卒谥安
　　周尧卿字子俞其先汝阴人也后徙居荆州之南尧卿警悟彊记以学行知名举进士知髙安寕化二县提防刑狱杨纮入境有被刑而耘苗者纮就询其故对曰贫以利故为人直其枉令不我欺而我欺之我又何怨纮至邑以所闻荐之后通判饶州积官至太常博士庆厯间范仲淹举经行可为师表未及用而卒始尧卿年十二丧父忧戚如成人兄弟尤笃友爱执母丧倚庐三年席薪枕块虽疾病不饮酒食肉既葬慈乌百数衘土集陇上人以为孝感所致为人简重不校有嫚已者必厚为礼以愧之居官禄虽薄必以周宗族朋友罄而后已
　　周邦彦字美成钱塘人也性落魄不羁涉猎书史元丰初献汴都赋神宗异之自诸生命为太学正绍圣中除秘书省正字徽宗即位为校书郎迁卫尉卿出知龙徳府召为秘书监擢徽猷阁待制提举大晟府未几知真定改顺昌府提举洞霄宫卒邦彦能文章世特传其词调云
　　周文之未知其名定家蔵东坡先生与文之别纸真墨载之于此轼近寄示画图及新堂面势仍求榜名岭南无大寒甚暑秋冬之交勾萌盗发春夏之际柯木潜改四时之运黙化而人不知民居其间衣食之奉终嵗一律寡而易安有足乐者若吏治不烦即其所安而与之俱化岂非牧养之妙手乎文之治循似用此道故以黙化名此堂如可用便请题榜也
　　周武仲字宪之浦城人绍圣中登进士第后擢监察御史差报金国信使金恃强背约公不为之屈回至雄州上疏歴言金国贪诈背违元约本朝轻用谋臣言与通使未为得计宜诏大臣深谋所以御戎之防送伴至燕山当赐宴金使欲先向北谢然后南向拜恩武仲力争之擢御史中丞武仲知边隙已开国家失计已久首建明屡省乃成之语以为戒上悟因称雄州所上疏武仲云今无如之何唯当内修政事耳上因谕之曰前此赵良嗣言金人有威有信可以永逺为援赖是差卿去不尔无縁得知建炎之初召除吏侍宣取雄州之疏遍示大臣仍褒谕之除龙图阁学士奉祠卒山先生志其墓
　　周嗣武武仲之从孙椿年之子也用祖因荫补官尝歴太府丞出提举江西常平移宪湖北召除尚书郎使蜀稽考财计还入对上劳之曰往来万里宣力甚多除太府少卿总饷湖广居职最久陞太府卿召除户侍卒子庭筠前监进奏院
　　丘【五百卄六】
　　姓纂齐太公封于营丘支孙以地为姓代居扶风
