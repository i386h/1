<!-- { "loadSidebar": true } -->
　　姓纂姜姓齐太公之后号太师尚父其支孙因氏焉后汉髙士尚长　唐户部尚书衡生振总尚长之后
　　唐尚献甫卫州汲人善占候武后召见由道士擢太史令尚可孤东部鲜卑宇文之别种
　　谅【九百十二】
　　后汉谅辅字汉儒广汉人仕郡为五官掾时旱辅自暴日中积薪构火将自焚须臾澍雨世以此称其至诚畅【九百十三】
　　陈留风俗传有畅氏齐有畅惠明撰论语义注　唐户部尚书畅璀尚书左丞畅悦璀子常当当进士擢第为太常博士悦子偃并河东人
　　伉【九百十四】
　　晋有汉中太守伉嘉
　　抗【九百十五】
　　后汉有抗徐　泰山都尉抗徐代居丹阳
　　相【九百十六】
　　姚秦有相云代居冯翊
　　党【九百十七】
　　本出西羌姚秦有将军党耐虎自云夏后氏之后【代为羌豪】
　　赏【九百十八职尚反】
　　姓苑云赏呉中八族晋有赏庆
　　望【九百十九】
　　风俗通云齐太公望之后
　　旷【九百二十】
　　风俗通云师旷之后
　　浪【九百二一】
　　晋书永嘉末张平保青州为其下浪逢所杀
　　邓【九百二二】
　　姓纂曼姓殷时侯国也春秋时邓侯吾离朝鲁后为楚文王所灭子孙以国为氏
　　左传襄三年楚子重伐呉使邓廖帅组甲三百被练三千侵呉
　　后汉邓晨字伟卿南阳新野人世吏二千石光武拜为汝南太守兴鸿却陂数千顷田汝土以殷鱼稻之饶流行它郡
　　邓禹字仲华南阳新野人十三能诵诗杖策见光武曰愿明公威德加四海禹得効尺寸垂功名于竹帛恢廓有大度授以西讨之畧拜前将军　谋谟帷幄决胜千里　封髙宻侯　事母至孝有子十三人各使守一艺修整闺门教养子孙皆可以为后世法子训字平叔少有大志不好文学显宗以为郎乐施下士士大夫多归之迁为校尉待诸胡以恩信训于闺门甚严兄弟莫不敬惮　子骘字昭伯拜车骑将军仪同三司始自骘也　邓氏自中兴后累世宠贵凡侯者二十九人公二人大将军以下十三人中二千石十四人列校二十二人州牧郡守四十八人其余侍中将大夫郎谒者不胜数
　　魏志邓艾字士载屯田积谷行于两淮开广漕渠达于江淮落门段谷之战大破姜维之师　云彻席卷荡平巴蜀
　　蜀志邓芝字伯苖为广汉太守清严有治绩入为尚书
　　子良亦至广汉太守
　　晋邓骞字长真有节操忠信识量宏逺称为长者　为司农
　　邓岳字伯山少有将帅才畧为西阳太守广州刺史子遐字应逺勇力絶人气盖当时歴数郡太守号为名将襄阳沔水有蛟害人遐入水挥剑截蛟数段弟逸字茂山亦有武干广州刺史
　　邓粲长沙人少以髙洁著名为荆州别驾
　　良吏邓攸字伯道以孝致称清和平简贞正寡欲授呉郡太守载米之郡俸禄无所受惟饮呉水而已　郡中大饥表振贷未报辄开仓救之　刑政清明百姓欢悦为中兴良守后去郡百姓数千人留牵攸船不得进吴人歌曰紞如打五鼓鸡鸣天欲曙邓侯拖不留谢令推不去　转吏部尚书周急振乏善与人交賔无贵贱待之若一
　　邓元起字仲居为益州刺史勤恤人事口不论财为蜀土所称
　　隠逸邓郁隠居衡山极峻之岭断谷三十余载
　　北史邓彦海性贞素言行可复博览经书　道武迁尚书吏部郎
　　唐邓世隆相州人亡命变姓名号隠先生栖白鹿山贞观初为修史学士
　　邓处讷字仲韫邵州人少从江西人闵顼防秋后昭宗武安节度使
　　甯【九百二三】
　　姓纂卫康叔之后至武公生季亹食采于甯弟须叔生跪孙速生武子俞生殖生喜九代卿族齐有甯戚周有甯越
　　左传阳处父聘于卫甯嬴从之及温而还曰天为刚德犹不干时况在人乎
　　僖二十六年公防莒兹防公甯庄子盟于向寻洮之盟也二十八年卫侯与元咺讼卫侯不胜谓甯俞忠而免之
　　襄元年仲孙蔑防晋栾黡卫甯殖围宋彭城
　　文四年卫甯武子来防公与之宴为赋湛露及彤弓论语甯武子邦有道则知邦无道则愚其知可及也其愚不可及也
　　甯武子名俞卫卿也　甯殖卫卿是曰甯惠子甯悼子名喜　甯子视君如奕棊
　　新序齐桓公郊迎客夜开门执火甚盛甯戚饭牛于车下击牛角疾商歌公闻之命后车载之赐之衣冠将见之甯戚见説桓公以合境内明日复见説桓公以为天下桓公大悦遂授之以为卿
　　前汉酷吏寗成南阳穰人好气为小吏必陵其长吏为上操下急如束湿　为济南都尉其治如狼牧羊宁见乳虎无直寗成之怒
　　敬【九百二四】
　　姓纂陈厉公子敬仲之后以諡为姓姓苑云黄帝孙敬康之后秦有敬丕子教为平阳太守子孙因家平阳
　　北史敬显儁字孝英少英侠従齐神武举义歴位度支尚书出内多歴显官所在著名称　子长瑜为广陵太守
　　循吏敬肃字敬俭少以贞介知名仕隋为安陵令有能名擢拜秦州司马转幽州长史俱有异绩　心如铁石至老而弥笃【附栁俭传】
　　唐敬晖字仲晔绛州平阳人弱冠举明经为卫州刺史时河北经突厥所骚方秋而城晖曰岂有弃农亩事池隍哉纵民归敛阖部赖安以诛二张功封平阳郡王
　　敬君以兵屯营守武门
　　敬播蒲州人迁太子司议郎时初置是官尤清近中书令马周叹曰恨资品妄髙不得歴此职房龄称陈寿之流龄患汉书文繁令掇其要为四十篇当时治汉书者非其授以为无法云















　　名贤氏族言行类稿卷四十六
<子部,类书类,名贤氏族言行类稿>
　　钦定四库全书
　　名贤氏族言行类稿卷四十七
　　宋　章定　撰
　　郑【九百二五】
　　姓纂周厉王少子友受封于郑是为桓公在畿内今华州郑县是也生武公与晋文侯夹辅平王东迁于洛徙溱洧之间谓之新郑传十三代至幽公为韩所灭子孙播于陈宋以国为氏
　　子谷口郑子真不屈其志处岩石之下名震于京师史记郑当时字庄陈人也任侠自喜声闻梁楚之间为太子舎人常置驿马长安诸郊其知友皆天下有名之士诫门下客至无贵贱无留门者执賔主之礼以其贵下人
　　前汉郑字稺卿泰山刚人与兄次卿皆明经通法律政事次卿为太原涿郡太守为南阳太守皆着治条教法度为后所述以髙第入为右扶风京师称之为御史大夫
　　郑吉防稽人以卒伍从军为人彊执习外国事破车师降日逐威振西域
　　郑崇字子游哀帝时为尚书仆射每见曳革履上笑曰识郑尚书履声　臣门如市臣心如水
　　后汉郑字巨君防稽山隂人太守第五伦竒之署督邮举孝防拜驺令政有仁惠民称苏息迁淮隂太守前汉所陈有补王政者皆着之南宫以为故事后太尉五伦为司空班次在下每朝见曲躬自卑帝问其故遂听置云母屏风分隔其间
　　郑字康成北海髙宻人从马融质疑义问毕辞归融曰郑生今去吾道东矣　孔融深敬之告髙宻县为特立一乡曰郑公乡门闾号通德门　梦孔子告之曰起起今年嵗在辰来年嵗在巳既寤以防合之知命当终其年遂卒　经传洽熟称为纯儒
　　郑兴字少赣河南人晩善左氏传同学者皆师之　数言政事依经守义文章温雅　世言左氏者多祖于兴而贾逵传其父业故有郑贾之学
　　郑众字仲师显宗遣使匈奴虏欲令拜众不为屈不忍大汉节对氊裘独拜
　　郑泰字公业少有才畧交结豪杰家富于财有田四百顷而食常不足名闻山东为尚书侍郎迁侍御史
　　宦者郑众字季产为人谨敏有心几一心王室不事豪党迁太常与议事中官用权自众始
　　魏志郑浑字文公为邵陵令课耕桑重去子之法所育男女多以郑为字　迁阳平沛郡二太守兴陂遏开稻田民頼其利刻石颂之号郑陂
　　晋郑冲字文和博防儒术百家之言补陈留太守以儒雅为德　位太傅封夀光公
　　郑袤字林叔父泰扬州刺史有髙名袤早有识鉴荀攸见之曰郑公业为不亡矣　为黎阳令吏民恱服太守特见甄异为诸县之最转济隂太守下车旌表孝悌兴立庠序　为广平太守以德化为先郡中爱之徴拜侍中百姓恋慕涕泣路隅后拜光禄大夫仪同三司　子黙字思元起家秘书郎考覈旧文删省浮秽虞松曰而今而后朱紫别矣　为东郡太守値嵗饥辄开仓赈给朝廷嘉其忧国　凡五升九卿　黙子球字子瑜
　　南史郑鲜之字道子累迁御史中丞性刚直甚得司直之体宋初迁都官尚书　时傅亮谢晦位遇日隆范泰尝诮鲜之曰卿与傅谢俱从圣主有功闗洛今日荅飒去人辽逺何不肖之甚　后至右仆射　子愔始安太守
　　郑绍叔字仲明为安丰令有能名　仕梁为卫尉卿忠于事上所闻纎毫无隠　倾心接物多所举荐
　　郑灼字茂昭励志儒学尤明三礼仕陈兼国子博士北史郑羲字幼麟开封人文成末拜中书博士后为兖州刺史政以贿成西门受羊酒东门沽卖之　子懿字景伯闲雅有政才为孝文所器遇拜黄门侍郎出为齐州刺史　弟道昭字僖伯孝文飨侍臣与兄懿俱侍坐孝文歌曰白日光天兮无不曜江左一隅独未照懿歌曰云雷大振兮天门辟率土来賔一正厯道昭歌曰皇风一鼓兮九地匝戴日依天清六合　累迁国子祭酒歴光青二州刺史　子述祖字恭文有风检为先达所称誉齐迁兖州刺史　父亦尝为此州百姓歌曰大郑公小郑公相去五十载风教犹相同　及病曰一生富贵足矣以清白之名遗子孙死无所恨
　　郑道邕字孝穆以清约自居行岐州刺史留情绥抚绩为天下最周文帝叹美之徴为京兆尹　子译字正义位至上柱国隋文立有定策之功
　　郑伟字子直倜傥有大志每以功名自许后为华州刺史前后涖职皆以威猛为政吏人莫敢犯禁盗贼亦为之休止
　　郑颐字子黙天保中迁中书侍郎
　　隠逸郑修少隠于岐南凡谷不交世俗雅好经史专意门
　　唐郑善果郑州人为鲁郡太守母崔氏贤明暁政治尝坐阁内听处决中理则悦有不可引至牀下责愧之故善果所至有绩号清吏
　　郑元璹字德芳善果从父兄谕罢可汗兵数年始得还帝劳曰卿不辱于虏辈苏张矣拜鸿胪卿　突厥攻太原诏元璹持节徃既至虏以不信咎中国元璹随语折让无所屈太宗赐书曰知公口伐可汗如约遂使邉火息燧朕何惜金石赐于公哉后转左武侯大将军
　　郑权汴州人擢进士第佐泾原节度刘昌府昌入朝度其军必乱以权寛厚容众留主后务昌去军果乱权挺身明谕杀首乱者一军畏伏　穆宗立持节为囘鹘告哀使权识诣魁然有闳辨与可汗争曲直持议明壮虏礼异之
　　郑余庆字居业郑州人三世皆显宦少善属文擢进士第宪宗立复平章事迁尚书仆射余庆以宿德进公论浩然归重　少砥砺行已完洁仕四朝其禄悉周所亲常语人曰禄不及亲友而侈仆妾者吾鄙之后生内谒必引见谆谆教以经义务成就儒学奏议类用古言　从父絪第在南余庆第在北世谓南郑相北郑相云子澣
　　郑澣本名涵第进士迁右补阙敢言无所讳宪宗尝谓余庆曰涵卿令子而朕直臣也可更相贺　为侍讲学士帝使稡撷经史为要録爱其博而精进尚书左丞子处诲从谠
