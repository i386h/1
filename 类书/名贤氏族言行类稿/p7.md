<!-- { "loadSidebar": true } -->
　　魏志钟繇字元常为大理迁相国　文帝赐繇五熟釡铭曰于赫有魏作汉藩辅厥相惟钟实干心膂靖共夙夜匪遑安处百寮师师楷兹度矩　后迁太尉子毓字稚叔十四为散骑侍郎机捷谈笑有父风累迁御史中丞侍中廷尉　都督荆州
　　钟会字士季繇之子为镇西将军都督关中　平巴蜀降姜维
　　晋书钟雅字彦胄举四行除汝阳令入为佐著作郎迁御史中丞直去绳违百寮皆惮之　遭苏峻之难而雅匪石为心寒松比操
　　王浑妻钟氏字琰数嵗能属文博覧记籍　礼仪法度为中表所则
　　南史文学钟嵘字仲伟好学有思理明周易　两为记室专掌文翰　兄岏字长丘为建康令　弟屿字季望永嘉郡丞
　　唐钟传为镇南节度使　广明后州县不乡贡惟传嵗荐士行乡饮酒礼率官属临观故士皆不逺千里走传府少射猎醉遇虎与鬬虎其肩而传持虎不置会人斩虎然后免既贵悔之戒诸子曰士处世尚智与谋勿効吾暴虎也
　　龙【十一】
　　姓纂曰尚书舜臣龙为纳言子孙以王父字为氏又董父已姓赐氏豢龙氏龙且楚人为项羽将急就章龙未央亦楚人也
　　孟子龙子曰治地莫善于助莫不善于贡又曰不知足而为屦我知其不为蒉也
　　后汉龙伯髙名述京兆人为山都长　马援尝戒其兄子曰龙伯髙敦厚周慎口无择言谦约节俭防公有威吾爱之重之愿汝曹効之効伯髙不得犹为谨勅之士所谓刻鹄不成尚类鹜者也光武由是擢拜零陵太守见马援传
　　五代龙敏字欲讷幽州永清人少仕州摄参军刘守光乱敏避之沧州遂客于梁久不调敏素善冯道监军张承业辟敏监军巡官使掌奏记荘宗即位召拜司门员外郎为兴唐尹事祖父以孝闻　累拜吏部侍郎　歴晋为太常卿使于吴越是时使吴越者见吴越王皆下拜敏独揖之迁工部侍郎
　　终【十二】
　　姓纂曰陆终之后以王父字为氏
　　前汉终军字子云济南人年十八迁为博士弟子太守闻其异材甚竒之与交结军揖太守而去至长安上书武帝异其文拜为谒者　上白麟竒木之对　入关弃繻请受长缨羁南越王　年二十余世谓之终童
　　宫【十三】
　　姓纂曰虞大夫宫之竒之后唐殿中侍御史宫志恽居河东今河东有宫氏大厯兼侍御史宫顼或云恒州人
　　左传晋荀息请假道于虞以伐虢公曰宫之竒存焉刘向新序曰晋献公假道于虞以伐虢宫之竒谏曰唇亡则齿寒今日亡虢明日亡虞可谓忠臣之谋也
　　家语孔子曰独居思仁公言言义一日三复白圭之玷是宫縚之行也
　　丰【十四】
　　姓纂曰左传郑穆公子丰之后以王父字为氏有丰施丰卷鲁有丰防宋有丰衍
　　宋朝丰稷字相之明州鄞县人也举进士为谷城令稍擢监察御史里行言王安礼不可知制诰及安礼迁翰林学士复力言之除著作佐郎迁吏部员外郎提防利州路刑狱哲宗即位徙成都府路召为工部员外郎迁殿中侍御史右司諌改国子司业起居舍人太常少卿国子祭酒兼侍讲拜刑部侍郎时苦雨雪稷上疏曰自二圣临御以来朝廷清明何嘉禾未臻而沴气期应岂应天之实未至事天之礼未备畏天之诚未孚与岂宫掖之臣有关预政事者与天道聪明茍无其事变不虚生愿陛下昭圣徳畏天戒延问名臣总正万事任贤责成而不受浸润之譛恵民以实而不尚姑息之政言如春阳动如祥风六亲和于内百官和于朝万民和于下则天地和应而灾沴消矣以集贤院学士知颍州移江宁府召为吏部侍郎出知河南歴真定颍昌应天府湖州杭州徽宗即位以左諌议大夫召道除御史中丞稷对首论蔡京之罪京贬又论章惇误国惇黜又言宣仁佐佑哲宗垂帘聴政退黜小人洎小人复用遂造诬谤今宜辨明又史官修神宗实録辄以王安石日録乱之今修
　　哲宗实録愿择史臣申饬成书又数上疏言近习之非会曾布由内侍进将拜相稷谓防属曰盍共论之迁工部尚书布遂相徙礼部以枢宻直学士知苏州改越州蔡京相改寳文阁待制俄夺职知常州贬海州团练副使睦州安置移道州别驾台州居住又除移建州徙婺州提举明道宫卒
　　蒙【十五】
　　姓纂曰风俗通东蒙主以蒙山为氏
　　史记蒙恬齐人也大父蒙骜事秦昭王官至上卿后为秦将骜子曰武武子曰恬恬弟曰毅恬尝书狱典文学因家世得为秦将攻齐大破之拜为内史　恬威振匈奴始皇甚尊宠蒙氏信任贤之而亲近蒙毅位至上卿出则骖乗入则御前恬外任事而毅常为内谋名为忠信故虽诸将相莫敢与之争焉
　　东【十六】
　　舜七友东不訾之后
　　桐【十七】
　　神仙传桐君为庐着药録白日升仙
　　僮【十八】
　　老僮之后或为僮氏山阳后汉有吴郡太守僮和
　　弓【十九】
　　鲁大夫叔弓之后以王父字为氏汉有光禄勲弓祉也太原弓祉之后后魏有博陵太守弓翊曽孙逸唐陈仓令生羲之逹之羲之徳州刺史离石公生志和志志元彭祖　志陈州刺史生嗣宗祠部员外郎嗣业洛州司马　志元右金吾将军相州刺史阳曲公　彭祖杨府长史蒲州刺史晋阳公生嗣初嗣説嗣初雍州司功
　　躬【二十】
　　何承天姓苑云人姓
　　融【二十一】
　　世本云祝融之后
　　肜【二十二】
　　本姓彤氏彤伯之后因避仇改姓肜今道士
　　中【二十三】
　　何承天纂要云汉少府中京
　　雄【二十四】
　　舜七友雄陶之后　广陵今扬州有雄氏
　　戎【二十五】
　　齐人戎夷之后盖戎子驹支之汉功臣有栁丘侯戎赐宣帝戎婕妤生中山哀王竟　扶风防州刺史戎昱岐州人
　　茙【二十六】
　　见姓苑春秋茙律　河南后魏书官氏志茙眷氏改为茙
　　虫【二十七】
　　汉功臣曲成侯虫进
　　充【二十八】
　　急就章汉有充申仙人充尚之后见洞传
　　通【二十九】
　　巴大夫食采通州因氏焉
　　红【三十】
　　楚元王交子红侯刘富之后
　　鸿【三十一】
　　天鸿之后左传卫有鸿聊魋
　　公【三十二】
　　左传鲁昭公子衍公为之后汉主爵都尉公俭
　　功【三十三】
　　风俗通云晋大司功景子之后
　　风【三十四】
　　伏羲氏风姓之后风后黄帝辅臣
　　【三十五】
　　古风字纂要文云人姓
　　嵩【三十六】
　　史记有嵩极子
　　酆【三十七】
　　周文王第十七子酆侯之后以国为姓左传酆舒有二隽才
　　崇【三十八】
　　夏殷时侯国也崇侯彪为文王所灭
　　冬【三十九】
　　前燕録慕容晃左司马冬夀
　　恭【四十】
　　殷末侯国周文王侵阮徂恭见之毛诗
　　共【四十一】
　　共工氏之后或云郑共叔段之后今河内共城是其地左传郑有共仲鲁有共刘
　　彤【四十二】
　　尚书彤伯周同姓为成王宗伯
　　佟【四十三】
　　辽西北燕有佟万以文章知名
　　雍【四十四】
　　风俗通云周文王第十二子也雍伯之后以国为姓今或音雍州之雍郑大夫有雍糺楚有雍子齐有雍廪宋有雍鉏汉什邡侯雍齿沛人也
　　从【四十五】
　　从东莞从音七松反汉将军从公
　　松【四十六】
　　见姓苑
　　翁【四十七】
　　汉有翁伯贩脂而倾县邑
　　唐翁承賛字文饶莆田人父巨隅尝为荣阳府参军承賛干宁间登进士第继擢宏词　天祐初以右拾遗受诏册王审知为琅琊王寻为右諌议大夫福建盐铁使后除门下侍郎同中书门下事于使闽时建阳别旧识僧亚齐诗云潇潇风雨建阳溪溪畔维舟见亚齐一轴新诗剑潭北十年旧识华山西吟魂惜向江村老空性元知世路迷应笑乗轺青琐客此时无暇聴猿啼　又咏槐诗云雨中妆防望中黄勾引蝉声送夕阳忆得当年随计吏马蹄终日为君忙
　　宋朝翁彦国字端朝建之崇安人也举进士宣和初自六路发运召除户侍擢御史中丞以徽猷阁直学士知杭州　子之以门廕入仕为衢之西安尉士夫称其能复召对改秩终太府寺丞
　　翁绩字徳功崇安人也该博能文躬践履之学士负笈从之逰者以百数诲之无倦率多成就建炎三年虏由马家渡入建康统军王拥兵先遁以寻驾为名突经县境县官民庶疑其剽刼生事皆窜匿山间绩独毅然迎谕以逆顺邑赖以安寻盗发建阳绩纠义甲擒斩殆尽庙堂録功状命之以官歴惠黄二州推幕继宰桂阳之临武以卒孙华字至实登乙未进士第
　　容【四十八】
　　帝王纪黄帝臣容成造厯舜举八凯有仲容或云其后以王父字为氏何承天姓苑云礼记容居吴人也庸【四十九】
　　庸蜀殷时侯国周武王时来助伐纣子孙以国为氏汉有庸光又有胶东庸生
　　重【五十】
　　风俗通颛顼重黎之后少昊时南正重司天
　　名贤氏族言行类稿卷二
<子部,类书类,名贤氏族言行类稿>
　　钦定四库全书
　　名贤氏族言行类稿卷三
　　宋　章定　撰
　　江【五十一】
　　姓纂云嬴姓颛顼孙伯益之后爵封于江后为楚所灭以国为氏
　　史记儒林瑕丘江生为谷梁春秋
　　前汉江充字次倩赵国邯郸人也为人魁岸容貌甚壮武帝异之曰燕赵固多竒士　拜为直指绣衣使者督三辅盗贼禁察逾侈贵戚近臣多奢僣充皆举劾奏请没入车马
　　后汉江革字次翁事母孝乡里称曰江巨孝　举孝防复举贤良方正转諌议大夫诏县以谷千斛赐之巨孝之称行于天下
　　晋江统字应元静黙有逺志时语曰嶷然稀言江应元转太子洗马在东宫累年甚被亲礼　子虨字思
　　终于国子祭酒　惇字思悛孝友淳粹髙节迈俗虨之昆弟江左驰声
　　江逌字道载殷浩北伐请为谘议参军　用防鸡以烧贼营　后迁太常在职多所正諌　道载之正諌洋洋盈耳
　　江灌字道羣举秀才为治中别驾领晋陵太守迁御史中丞性方正视权贵蔑如也不屈节于权臣　子绩字仲元为御史中丞奏劾无所屈挠
　　南史江夷字茂逺少自藻励为后进之美　仕宋歴吏部尚书为吴郡太守后为右仆射　子湛字徽深仕宋转吏部尚书饷馈盈门一无所受在选职公平无私不受请谒
　　江斆字叔文湛之孙为丹阳丞袁粲为尹叹曰风流不坠政在江郎　仕齐为吏部郎转都官尚书不为权幸降意　子蒨字彦标仕梁歴尚书吏部郎　蒨弟昙字彦徳少学渉有器度位太子詹事　昙弟禄字彦遐笃学有文章形貌短小神明俊发位録事参军蒨子紑字洁好荘老言尤善佛义　父卒墓
　　庐终日号恸不絶声　紑子揔字揔持仕陈歴尚书令
　　江智深夷之弟子爱好文雅辞采清赡迁尚书吏部郎江秉之字叔祖逌在宋为乌程令以善政著名东土征为建康令为政严察部下肃然后为山隂令人戸三万政事繁扰秉之御繁以简常得无事　补新安太守转临海并以简约见称在郡作一书案去官留以付库
　　江谧字令和秉之孙为于湖令强济称职仕齐以有才干迁掌吏部
