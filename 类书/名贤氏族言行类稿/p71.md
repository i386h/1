<!-- { "loadSidebar": true } -->
　　说苑孔子行游中路见丘吾子拥鎌带索而哭孔子问曰夫子何哭之悲也丘吾子曰吾有三失吾少好学问周遍天下还没吾亲一失也事君奢骄谏不遂二失也厚交友而后絶三失也请从此辞孔子曰此足为戒也于是弟子归养亲者十三人
　　南史文学丘灵鞠呉兴人少好学善属文褚顔回曰此郡才士唯有丘灵鞠仕梁领东观祭酒曰人居官愿数迁使我终身为祭酒不恨也在宋时文名甚盛子迟字希范辞采丽逸防缀映媚似落花依草拜中书侍郎　从孙仲孚字公信王俭曰东南之美复见丘生迁山阴令甚有声称百姓謡曰二傅沈刘不如一丘长于拨烦号称神明政为天下第一迁豫章内史更励清节
　　丘巨源兰陵人少举孝防后除武昌太守不乐曰古人云寕饮建邺水不食武昌鱼乃以为余杭令
　　孝义丘杰字伟跱呉兴人十四遭丧以熟菜有味不尝于口
　　北史丘堆初以忠谨入侍明帝立拾遗左右
　　唐丘和河南洛阳人歴资梁蒲三州刺史以寛厚著名善抚吏士得其心大业末海内苦吏侵数怨畔帝以和所莅称淳良而黄门侍郎裴矩亦荐之拜交阯太守抚接尽情荒憬安之
　　丘行恭有力善骑射聚兵保郿城人多依之盗不敢窥境累从战功多锡劳甚厚所守严烈僚吏畏之太宗常思其功初讨王世充流矢着太宗马行恭回射之发无虚镞贼不敢前遂下拔箭以已马进太宗步执长刀大呼导之斩数人突阵而还贞观中诏斵石为人马象拔箭状立昭陵阙前旌武功
　　优【五百卄七】
　　姓纂史记优孟乐人也子孙氏焉
　　史记滑稽优孟故楚之乐人也长八尺多辩常以谈笑讽谏
　　优旃者秦倡朱儒也善为笑言然合于大道
　　邹【五百卄八】
　　姓纂子姓宋愍公之后正考父食邑于邹生叔梁纥遂为邹氏齐有邹衍邹忌
　　新序邹忌以鼓琴见齐宣王善之邹忌曰夫琴所以象政也遂为王言琴之象政状
　　史记邹阳齐人也狱中上梁孝王书王使人出之卒为上客　太史公曰邹阳辞虽不逊然其比物连类有足悲者亦可谓抗直不挠矣　文辩著名长裾曳王门为人有知略慷慨不茍合　狱中书云明月之珠夜光之璧以闇投人于道莫不按剑相眄者无因至前也
　　邹衍事燕王左右譛之被系于狱仰天而哭盛夏天为之降霜
　　晋文苑邹湛字润甫南阳人少以才学知名累迁为国子祭酒邹湛之持论实南阳之人杰　子捷字太应亦有文才为散骑侍郎
　　宋朝邹浩字志完常州晋陵人也举进士召对除右正言时既已废孟后遂立刘氏为皇后浩上疏哲宗怒除名新州羁管徽宗即位移袁州酒税寻召还复为右正言迁司谏改起居舍人拜中书舍人歴吏部兵部侍郎以寳文阁待制知江宁府改杭越二州大观元年复直龙图阁自章表还亲侧凡六年而卒
　　邹应龙字景初武邵泰宁人徽之子也绍熙丙辰擢进士第一人今为部侍郎衡之子应麟应传俱继登第楼【五百卄九】
　　姓纂夏少康之后周封杞东楼公支孙以楼为氏秦有相楼缓
　　新序秦赵战于长平赵王计未决楼缓从秦来赵王与楼缓计之
　　前汉游侠楼护字君卿齐人结士大夫无所不倾为人短小精辩议论常依名节听之者皆竦与谷永俱为五侯上客长安号曰谷子云笔札楼君卿唇舌举方正为谏大夫使郡国奏事称意擢天水太守
　　后汉儒林楼望字次子习严氏春秋操节清白有称乡闾教授不倦世称儒宗永平初为侍中入讲省内
　　南史隠逸楼明字智逺有道术居金华山征召并不至
　　仇【五百三十】
　　姓纂左传宋大夫仇牧之后
　　后汉仇览字季智【一名香】为蒲亭长劝人生业农事毕乃令子弟还就黉学期年称大化有陈元者母告其不孝览惊云云乃到元家与其母子饮为陈人伦孝行譬以祸福元卒成孝子乡邑谚曰父母何在在我庭化我鸱枭哺所生　考城令王涣署览为主簿谓曰主簿闻陈元之过不罪而化之得无少鹰鹯之志邪览曰鹰鹯不若鸾鳯涣谢遣之曰枳棘非鸾鳯所栖百里岂大贤之路

　　名贤氏族言行类稿卷三十一
<子部,类书类,名贤氏族言行类稿>
　　钦定四库全书
　　名贤氏族言行类稿卷三十二
　　宋　章定　撰
　　游【五百三一】
　　姓纂左传郑穆公子偃字子游后以王父字为氏春秋氏族图郑国游氏子游子太叔公孙楚游速
　　左传成公六年郑伯如晋拜成子游相授玉于东楹之东襄公二十四年晋侯使张骼致楚师求御于郑郑人卜宛射犬吉子太叔戒之曰大国之人不可与也
　　定公六年郑游速帅师灭许以许男斯归
　　北史游雅字伯度　太武时知名征拜中书博士出为雍州刺史在任防白甚有政征为秘书监从祖弟明根字志逺尝于白渠坎为窟读书积嵗余太武擢假散骑常侍使宋宋孝武称其长者迎送礼加常使迁兖州刺史为政清平为仪曹长清约恭谨致仕为五更凡国有大事恒玺书访之歴官内外五十余年处身以仁和接物以礼譲时论贵之　子肇字伯始博综经史谦素敦重文雅见任带魏郡太守为政清简为畿内大使黜陟善恶赏罚分明歴御史中尉直防所举莫非伤风败俗于吏事断决反覆至于再三然后下笔虽宠势干请终无回挠方正之操时人服之　子祥字宗良
　　节义游元字楚客仕周歴夀春令谯州司马俱有能名宋朝游酢字定夫建州建阳人也兄醇与酢俱以文行知名酢初受业于程颢颢知扶沟县以道学为己任酢为掌其事由是学问益进又事程颐颐器之举进士为萧山尉除博士佥判泉州召为监察御史寻知和州又知汉阳军歴舒濠二州寓居歴阳卒陈正同知建宁因立像设祠于学而属晦庵朱公熹记其事曰先生逺矣学者登是堂而拜其像于是记也考其师友之渊源退访其书而读之于以求先生之所以学者果恶乎在幸而他日得之则亦无以异乎亲而炙之矣诗曰人之好我示我周行又曰髙山仰止景行行止熹虽不敏愿与承学之士勉焉以无忘陈公之徳晦庵所谓退访其书而读之即公所着易説诗二南义中庸义论语孟子杂解也
　　游子操字存诚有家学宣和三年擢进士第绍兴中迁秘书少监权礼部侍郎晩居旴江奉祠卒
　　游师雄字景升京兆武功人也举进士久之除宗正寺主簿迁军器监丞吐蕃防边朝廷择可使者与边臣措置以师雄行听以便宜从事既至请于帅刘舜卿分兵为两道姚兕将而左神谊将而右兕破六逋宗城攻讲朱城断莫河飞桥青唐十万家不得度谊遂破洮州擒鬼章及大酋领以师雄为陜西转运判官后还秦移陜州以卒
　　牛【五百三二】
　　姓纂宋防子之后司□牛父子孙以王父字为氏战国时赵有牛剪秦有牛缺
　　北史牛字里仁安定鹑觚人好学博闻仕周歴内史上士専掌文翰修起居注仕隋授秘书监表请开献书之路拜礼部尚书上明堂议除太常卿作乐府歌并议乐事拜吏部尚书先徳行后文才所有进用并多称职隋室旧臣始终信任悔吝不及唯一人而已【隋书亦有传】
　　唐牛仙客泾州人初为县小史令傅文静器之河西节度使王君防召为判官清勤不懈接士大夫以信萧嵩荐为凉州节度使始在河西啬事省用仓库积钜万器械犀锐帝恱
　　牛僧孺字思黯隋仆射竒章公之裔幼孤下杜樊乡有赐田数顷依以为生工属文第进士元和初以贤良方正对防第一条指失政其言鲠直不避宰相宰相怒故杨于陵郑敬韦贯之李益等坐考非其宜皆谪去穆宗初徙御史中丞按治不法内外澄肃宿州刺史李直臣坐赇尝赂宦侍为助具狱上帝曰直臣有才朕欲贷而用之僧孺曰彼不才者持禄取容耳天子制法所以束防有才者禄山朱泚以才过人故乱天下帝异其言乃止赐金紫服以户部侍郎同中书门下平章事始韩入朝其子公武用财赂权贵杜塞言者俄而公武卒孙弱不能事帝遣使者至其家悉收赀簿校计出入所以饷中朝臣者皆在至僧孺独注其左曰某月日送钱千万不纳帝善之谓左右曰吾不谬知人繇是遂以相寻迁中书侍郎敬宗立进封竒章郡公是时政出近幸僧孺数表去位授武昌节度使同平章事鄂城土恶亟圮嵗増筑赋蓑茅于民吏倚为扰僧孺陶甓以城五年毕鄂人无复嵗费文宗立李宗闵当国屡称僧孺贤不宜弃外复以兵部尚书平章事幽州乱杨志诚逐李载义帝不时召宰相问计僧孺曰是不足为朝廷忧夫范阳自安史后国家无所系休戚前日刘总挈境国荒财耗力且百万终不得范阳尺帛斗粟入天府俄复失之今志诚繇向载义也苐付以节使扞奚契丹彼且自力不足以逆顺治也帝曰吾初不计此公言是也因遣使慰抚之进门下侍郎文馆大学士是时吐蕃请和约弛兵而大酋悉怛谋举维州入之剑南于是李徳裕上言韦臯经略西山至死恨不能致今以生羌三千人烧十三桥捣虏之虚可以得志帝使羣臣大议请如徳裕防僧孺持不可曰吐蕃绵亘万里失一维州无害其彊今修好使者尚未至遽反其言且中国御戎守信为上应敌次之彼来责曰何故失信賛普牧马蔚茹川若东袭陇坂以骑缀回中不三日抵咸阳桥则京师戒严是虽得百维州何益帝然之遂诏返降者中尉王守澄引纎人窃议朝政他日延英见宰相曰公等有意于太平乎何道以致之僧孺曰臣待罪宰相不能康济然太平亦无象今四夷不内扰百姓安生业私室无彊家上不壅蔽下不怨讟虽未及至盛亦足为治矣而更求太平非臣所及退谓他宰相曰上责成如是吾可久处此耶固请罢乃检校尚书左仆射同平章事为淮南节度副大使天子既急于治故李训等投罅得售其妄几至亡国司马温公曰君明臣忠上令下从俊良在位佞邪黜逺礼修乐举刑清政平奸宄消伏兵革偃戢诸侯顺附四夷懐服时和年丰家给人足此太平之象也于斯之时阍寺専权胁君于内弗能逺也藩镇兴兵陵慢于外弗能制也士卒杀逐主帅拒命自立弗能诘也军旅嵗兴赋敛日急骨血纵横于原野杼轴空竭于里闾而僧孺谓之太平不亦诬乎当文宗求治之时僧孺位居承弼进则偷安取容以窃位退则欺君诬世以盗名罪孰大焉僧孺治第洛之归仁里多致嘉石美木与賔客相娯乐为山南东道节度使赐彞樽龙勺诏曰精金古器以比况君子卿宜少留僧孺固请乃行子蔚丛最显
　　蔚字大章老以右仆射致仕子徽
