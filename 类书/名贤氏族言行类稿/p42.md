<!-- { "loadSidebar": true } -->
　　髙若讷字敏之并州榆次人也十嵗丧父寓家卫州因居焉举进士授彰徳军节度使推官知咸阳金堂商河三县商河多圭田旧令或假民工种以治之若讷独弃而不耕人以为清入为监察御史里行再迁知谏院时范仲淹知开封府与宰相吕夷简争论于上前贬知饶州余靖尹洙相继被黜欧阳修移书责若讷为谏官阿附宰相而不言若讷忿而缴奏其书修亦谪夷陵令而若讷遂为士君子所耻至谓为不肖以右谏议大夫为御史中丞贾昌期与吴育数争事明年春大旱仁宗从容问所以然者若讷引洪范故事以为大臣不肃则雨不时若于是昌期与育皆罢而若讷遂代育为枢宻副使公议非之改工部侍郎参知政事拜枢宻卒諡曰文庄
　　髙赋字正臣中山人也父尹右卫将军赋以父任为右班殿直复举进士改奉礼郎迁太常博士累至太常少卿迁光禄卿特拜秘书监加直龙图阁其守唐也増户万一千三百八十给田三万一千三百二十八顷而山林榛莽之地皆为良田嵗益税二万二千二百五十七作陂堰四十有四诏曰召杜南阳世称循吏其亡久矣朕尚思之卿招懐饥流垦辟荒梗缮修陂堰绩效具昭前人之良何以逺此赋再治唐凡五嵗与前守赵尚寛皆褒诏赋自直龙图阁至集贤院学士悉以垦辟之功也赋尝言二府大臣或僦舍委巷散处京城间有第宅亦公私非便宜仿前代丞相于端门前列置大第俾居之又言国家置提防刑狱司盖欲平反狱讼使民不寃今诸路多以一员兼河渠农政常平贼盗兵甲而刑书繁多省阅不给若委之吏则为大弊请逐路置检法官以专平谳疏駮事多施行退居襄阳卒　赋为人刚严内实平恕所居皆有善政吏民纪之衢唐二郡民为立生祠云
　　髙怿字文悦髙祖季兴唐末徙荆南之地子孙因家焉怿少孤养于外氏年十三能属文通经史闻种放隠终南山怿亦筑室豹林谷放见而竒之与张嶤许勃号南山三友冦凖荐之不起景祐中朝廷録国初侯王后怿推其弟忻得一官范雍守京兆延怿诏诸生经从之者数百人康定中杜衍请赐以处士号特除大理评事怿固辞仁宗嘉其守改赐安素处士文彦博又荐其经行先尝赐良田五顷矣至是复赐第一区既又除光禄寺丞辞不受卒常梦白衣持书目为白鹿洞主因作诗识之后二十年昼寝复梦之其卒葬白鹿乡
　　髙荷字子勉故南王平苗裔元祐太学生也号还还先生作诗数千篇拔出笔墨畦迳篇各有新意上黄鲁直长篇警句云蜀天何处尽巴月几囘弯因此得名鲁直跋其诗云子勉以杜子美为标凖用一事如军中之令置一字如闗门之键而充之以博学行之以温恭天下士也歴官陜西漕属改秩燕山平献凯歌除直龙图阁知涿州而终
　　髙俅者本东坡先生小史笔札颇工东坡自翰苑出帅中山留以予曽文肃文肃以史令已多辞之东坡以属王晋卿元符末晋卿为枢宻都承防时祐陵为端王在潜邸日已自好文故与晋卿善在殿庐侍班邂逅王云今日偶忘记带箆刀子来欲假以掠鬓可乎晋卿从腰间取之王云此様甚新可爱晋卿言近创造二副一犹未用少刻当以驰内至晩遣俅赍往值王在园中蹴鞠俅报之际睥睨不已王呼来前询曰汝亦解此技邪俅曰能之漫令对蹴遂惬王之意大喜呼辈云可任传语都尉既谢箆刀之况并所送人皆辍矣由是日见亲信逾月王登宝位上优宠之眷渥甚厚不次迁拜其侪类援以祈恩上云汝曹争如彼好脚迹邪数年间建节循至使相遍歴三衙者二十年领殿前司职事自俅始也父敦复为节度使兄伸自言业进士直赴殿试后登八座子侄皆为郎充正员恩幸无比极其富贵然不忘苏氏毎其子弟入都则给养问防甚勤靖康初祐陵南下俅从驾至临淮以疾为解辞归京师当时侍行如童贯梁师成辈皆坐诛而俅独死于牖下【见王明清挥尘録】
　　朱胜非云髙伸者因其兄俅随上皇宠居八座父死夺情予时在馆中见之而王相黼翰林承防丁忧李相邦彦左承丁忧亦皆起复王未终制为执政李方逾年拜右相日者髙抡颇滑稽或诮其所言不騐抡曰古术于今诚为无验且如父母丧在命术大灾今但为虚惊或更曰激发耳【见长篇】
　　毛【三百九十五】
　　姓纂周文王第九子毛伯受封毛国因以为氏支孙为周卿士毛伯过毛伯得并毛公之后也赵有毛遂汉有毛公治诗赵人也为河间王博士毛苌亦治诗为古训
　　左传僖公二十四年富辰曰周公封建亲戚鲁卫毛文之昭也
　　文公元年王使毛伯卫来赐公命
　　史记毛遂赵使平原君合从于楚约与门下文武备具者二十人偕得十九人毛遂愿备员而行平原君曰夫贤士之处世若锥之处囊中其末立见今先生处胜门下三年未有所闻先生不能遂曰乃今日请处囊中耳使蚤得处囊中乃頴脱而出非特其末见而已卒定从而归胜曰毛先生至楚而使赵重于九鼎大吕以三寸之舌强于百万之师遂以为上客【出平原君传】
　　魏志毛玠字孝先为丞相东曹掾典选举其所举用皆清正之士贵宠之臣舆服不敢过度　请谒不行时人惮之　居显位常布衣蔬食赏赐以振施贫族家无所余
　　晋书毛宝字硕真为庐江太守豫章州刺史有重勲死于王事　子穆之字宪祖果毅有父风为襄阳益州刺史　安之字仲祖有武干迁右卫将军　璩字叔琏以讨桓功诏曰夫贞松标于嵗寒益州刺史璩匡翼之勲实感朕心进征西将军　自宝至璩三叶拥旄开国者四人　德祖兄弟五人皆有武干累迁冠军司州刺史　次弟嶷嶷弟辩并有志节
　　南史毛修之字敬文祖武生伯父璩并益州刺史父瑾梁秦二州刺史　修之为右司马行司州事戍洛阳修立城垒武帝善之赐衣服玩好当时评直二千万两
　　毛喜字伯武少好学善草　陈文帝立喜自周还和进好之策能结二国之好　后除黄门侍郎典军国机宻授永嘉内史不授俸秩政尚清净人吏安之
　　毛遐字鸿逺世为酋帅祖天爱太武至定州刺史传至遐四世不絶遐任侠有智谋世为豪右士流贫乏者多被赈赡　弟鸿宾状貌颇异氐羌见者皆畏之明帝以为雍州刺史诏曰此以昼锦荣卿也
　　唐毛若虚绛州人眉长覆目天宝末为武功丞以酷吏称
　　臯【三百九十六】
　　臯陶之后左传越大夫臯如风俗通汉有司徒长史臯诲广陵后汉梁鸿传有臯伯通晋有扬州从事臯蒿【三百九十七】
　　见姓苑
　　敖【三百九十八】
　　颛顼师大敖之后
　　褒【三百九十九】
　　姒姓国禹后今梁州褒是也周幽王后褒姒也　河南官氏志达勃氏改为褒
　　桃【四百】
　　山阳姓苑云今山阳有此姓　范阳石赵将桃豹又特进桃刚建平人
　　劳【四百一】
　　其先居东海劳山因氏焉　渤海晋有三公郎劳霸后蜀有尚书左丞劳彦逺　琅琊后汉盗帅劳丙牢【四百二】
　　仲尼弟子琴牢之后以王父名为氏　汉中书仆射牢梁石显党后汉有牢慎又党锢传牢修

　　名贤氏族言行类稿卷二十
　　钦定四库全书
　　名贤氏族言行类稿卷二十一
　　宋　章定　撰
　　何【四百三】
　　姓纂周成王弟唐叔虞裔孙韩王安为秦所灭子孙分散江淮间音以韩为何遂为何氏
　　前汉何并字子廉为大司空掾何武髙其志节举能治剧为长陵令道不拾遗　迁颍川太守名次黄霸
　　何武字君公蜀郡郫县人治易以射策甲科为郎举四行谓质朴端厚逊让有行义行也　弟显家有市籍租常不入市啬夫求商捕辱显家显怒武曰以吾家租赋繇役不为众先奉公吏不亦宜乎卒白太守召商为卒史　举贤良射策拜諌议大夫迁扬州刺史二千石有罪应时举奏　为刺史二千石行部必行即学宫见诸生试其诵论问以得失然后入传舍以为常后为御史大夫改大司空　好进士奬称人之善为楚内史厚两龚在沛郡厚两唐及为公卿荐之朝廷　所居无赫赫名去后常见思功名畧比薛宣
　　后汉何敞字文髙为汝南太守以寛和为政举寃狱郡中无怨声百姓化其恩礼推财相让者二百许人
　　何休字劭公质朴讷口雅有心思精研六经世儒无及者作公羊墨守左氏膏肓谷梁废疾
　　党锢何颙字伯求显名太学有声荆豫之域后辞司空府毎三府防议莫不推颙之长
　　魏志何防字叔龙以孝友称魏初拜尚书仆射又为太子太傅以亲则有辅弼之勲以贤则有醇固之茂
　　晋何曽字頴考少好学博文位太傅进太宰侍中明朗髙亮执心毅可谓旧徳老成国之宗匠者也　性至孝闺门整肃无声乐嬖幸之好然务在华侈帏帐车服穷极绮丽日食万钱犹无下筯处二子遵劭劭字敬祖迁司徒骄奢简贵亦有父风　遵四子嵩绥机羡　绥字伯蔚位至侍中及弟汰侈尤甚与人书疏词札简傲城阳王尼见绥书谓人曰伯蔚居乱世而矜豪乃尔其能免乎人曰伯蔚闻卿言必相危害尼曰伯蔚比闻我言自已死矣及永嘉之末何氏无遗种
　　何充字次道器局方槩有万夫之望徙中书令充居宰相以社稷为己任凡所选用皆以功臣为先不以私恩树亲戚
　　何无忌刘牢之之甥酷似其舅累迁江州刺史　义师之举防赞大勲皆以筭略攻取为效
　　何琦字万伦事母色养常患甘鲜不赡乃为郡主簿母死不仕
　　何凖字幼道穆章皇后父髙尚寡欲弱冠知名兄充为骠骑将军劝其仕凖曰第五之名何减骠骑兄弟中凖居第五散带衡门唯诵佛经而已
　　何攀字惠兴荣阳令上便宜十事甚得名称迁大司农转兖州刺史居心平允涖官整肃虽居显职家甚贫素惟以周穷济乏为事
　　何澄字季清正有器望累迁秘书监
　　南史何尚之字彦徳曽祖凖尚之仕宋累为尚书令今执衡当朝畏逺权柄亲故一无荐举初为尚书令致仕于方山着退归赋以明所守议者咸谓尚之不能固志　子偃字仲转吏部尚书尚之去选未五载偃复袭其迹世以为荣　子戢字惠景为吏部尚书吴兴太守　求字子有偃弟之子为丹阳郡丞清退无嗜欲后隠于吴虎丘山　求弟防字子晢世论以为孝隠士大夫多慕从之时人称重通号曰游侠处士　防弟字子季仕齐为建安太守政有恩信人不忍欺毎伏腊放囚还家依期而反　后为中书令解职隠居若邪山兄弟皆隠世谓何氏三髙　烱字士光十五从受业一期并通五经章句从兄戢曰此子非止吴门之宝亦为一代伟人解褐为扬州主簿举秀才累迁记室侍书御史
　　何昌富字俨望尚之弟子少独立不羣所交必当世清名是以风流籍甚　歴湘东南郡二太守皆以清白称卒于侍中　子敬容字国礼仕梁为建安内史清公有义绩吏人称之守吏部尚书铨序明审号为称职　为吴郡太守勤防人隠辨讼如神政为天下第一吏人诣阙请树碑
　　何承天宋初为尚书祠部郎性刚愎不能屈意朝右后除著作佐郎撰国史时年已老而诸佐郎并年少荀伯子嘲之常呼为妳母　博见古今为一时所重曽孙逊字仲言弱冠举秀才范云见其策曰顷观文人质则过儒丽则伤俗其能舍清浊中古今见之何生矣　梁初兼尚书水部郎　逊从叔僴字彦夷亦以才着闻官初不达作拍张赋以喻意至台郎
　　何宪字子思任昉执秘阁四部书问其所知自甲至丁书説一事莫见所遗位国子博士
