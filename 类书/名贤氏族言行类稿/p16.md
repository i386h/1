<!-- { "loadSidebar": true } -->
　　宋朝苏易简字太简梓州铜山人也少好学风度凝粹弱冠举进士后为翰林学士淳化中充承旨易简多振举翰林故事　太宗为飞白书院额曰玉堂及以诗赐之太宗曰此永为翰林中一美事易简曰自有翰林未有如今日之荣也太宗又草书宋玉大言赋赐易简易简因拟赋以献　他日易简当禁直以水试欹器太宗密闻之因晩朝从容问曰闻卿所玩非欹器耶易简曰然乃进曰日中则昃月满则亏器盈则覆物盛则衰愿陛下持盈守盛念终始固万世之基业则天下幸甚迁给事中参知政事　易简之执政也太宗召其母薛氏入禁中赐宝冠霞帔命坐问曰何以教子对曰幼则束以礼义长则训以诗书太宗叹曰孟母也赐白金千两　易简性嗜酒太宗尝以诗戒之在翰林入直虽不敢饮在私第未尝不醉及其死太宗曰易简果以酒败可惜也
　　苏绅字仪甫泉州晋江人也举进士又举贤良方正入等迁祠部员外郎直史馆为开封府官三司盐铁判官仁宗以天异地震方春而雷下诏求直言绅上防又陈八事仁宗嘉纳之　除史馆修撰知制诰翰林学士知河阳徙河中府　子颂
　　苏颂字子容绅之子也举进士为南京留守推官杜衍老居睢阳一见深器之为馆职者九载余神宗在藩邸已闻其名即位擢知制诰至哲宗元祐中自翰林承旨除尚书右丞越二年拜相又一年罢观文殿大学士集禧观使其为相务在奉行故事使有司奉法遵职执事最能授任杜絶侥幸之原深戒疆塲之臣邀功生事于书无所不读　子携官徽猷阁待制汪彦章尚铭其墓苏权登第今为福州教官颂之后也
　　苏洵字明允眉州眉山人也屡举进士贤良不中至和嘉祐间与其二子轼辙至京师欧阳修得洵书二十篇大爱其文辞以为贾谊刘向不过也以其书献诸朝名动京师而苏氏文章遂擅天下一时学者皆尊其贤学其文以为师法以其父子俱知名号为老苏修既上书得召试而洵不就除试校书郎　有文集二十卷諡法三卷洵晩而好易曰易之道深矣汨而不明者诸儒以附防之説乱之也去之则圣人之旨见矣作易传书未及成而卒英宗闻而哀之特赠光禄寺丞　张安道为墓表云王安石名始盛或劝先生与之游先生曰吾知其人矣是不近人情者鲜不为天下患作辨奸论云先生殁三年其言乃信
　　苏轼字子瞻轼生十年而洵游学四方母程氏亲授以书比冠学通经史属文日数千言欧阳修试礼部得轼论欲以冠多士疑曽巩所为巩修门下士也乃置第二遂中乙科修复以直言荐之制防入三等　英宗在藩闻轼名欲以唐故事召入翰林宰相韩琦曰苏轼之才远大之器也天下之士莫不畏慕降伏皆欲其进用然不若朝廷培养之而后用也　神宗召见问何以助朕轼曰陛下求治太急听言太广进人太鋭愿陛下安静以应之神宗悚然嘉纳出倅杭州知宻州徐州徙湖州以台臣有言逮赴台狱安置黄州筑室于东坡因自号东坡居士移汝州　哲宗即位起知登州召为礼部郎除右史迁中书舍人寻迁翰林学士兼侍读轼尝鏁宿禁中中使宣召入对便殿宣仁后问曰卿前年为何官曰臣前年为汝州团练使今为何官曰臣今待罪翰林学士曰何以遽至此轼曰遭遇太皇太后皇帝陛下宣仁曰非也轼曰岂大臣论荐乎宣仁曰亦非也轼惊曰臣虽无状不敢自他途以进宣仁曰此乃先帝之意也先帝每诵卿文章必叹曰竒才竒才但未及进用上僊耳轼不觉哭失声宣仁与哲宗亦泣左右皆感涕也已而命坐赐茶彻御前金莲烛送归院　请外以龙图阁学士知杭州轼治杭有徳于民民为立祠召为翰林学士承旨兼侍读复请外乃以龙图阁学士知颍州徙俄以兵部尚书召还兼侍读　宣后崩哲宗亲政乞补外以二学士知定州轼治定严军政缮修营房禁止饮博军中衣食稍足乃部勒以战法众皆畏服绍圣初御史论讥斥先朝惠州安置移昌化军
　　徽宗即位提举玉局观寻致仕卒于常州　轼与弟辙皆师洵为文幼而好书老而不倦为人笃于孝友轻财好施奬善诋恶葢其天性子迈迨过俱善为文迈仕不显　迨靖康初为驾部郎　过终定州倅迈子符绍兴间为礼部尚书　符子山绍熙间为
　　司农少卿　峤乾道间为给事中　岘淳熙间为太府卿今判院防皆先生之孙也
　　苏辙字子由与兄轼同举进士又同举直言辙因所问极言得失考官胡宿请黜之仁宗曰以直言召人而以直言弃之天下谓我何除商州推官后以着佐从张文定辟为南京学官子瞻下御史狱上疏乞纳官赎罪责监筠州酒元祐初召为校书郎除右司諌劾吕惠卿之罪除起居郎中书舍人迁户部侍郎拜翰林学士权吏部尚书使契丹还为御史中丞自元祐革新庶政至是五年矣一时人心已定惟元丰旧党犹在近臣患之欲引用以平宿怨谓之调停辙奏防曰亲君子远小人则主尊国安防君子任小人则主忧国殆此理之必然未闻以小人在外忧其不悦而引之于内以自遗患也惟陛下断自圣心不为流言所惑毋使小人一进后有噬脐之悔则天下幸甚宣仁后览奏谓宰执曰苏辙疑吾君臣兼用邪正其言极中理除尚书右丞迁门下侍郎后连谪循雷二州元符末复太中大夫宫观筑室于许号颍滨遗老政和末薨年八十　子迟适逊　迟绍兴间为工
　　部侍郎　简籕谔诩林麓森皆诸孙也
　　苏缄字宜又泉州晋江人也举进士为南海簿广州领市舶司每海商至选官阅实赀货其商酋皆州里右姓至则凌轹官府以客礼见主者缄以选往有大商樊氏入见遽升阶就榻缄捕系杖之樊氏诉于州州将召缄责以专决罚缄曰主簿虽卑邑官也舶商虽富部民也部民有罪而邑官杖之安得为专州将慰谕遣之累迁秘书丞知英州侬智高反围广州缄搜部兵募壮勇合数千人赴难以功换供备库副使
　　苏舜钦字子美易简之孙耆之子也举进士稍迁大理寺丞为人倜傥不羁尤长于古文歌诗行草士大夫收之以为墨宝舜钦数上书言朝廷之事范仲淹荐其才得集贤校理监进奏院用故纸祠神防宾客为御史所纠坐除名舜钦既废居苏州买水石作沧浪亭以自适后二年得湖州长史以卒初杜衍爱舜钦之才以女妻之
　　苏元老字在廷轼从孙也轼谪居海上数以书往来轼喜其为学有功其季叔祖辙颇爱奬之黄庭坚见而竒之曰此苏氏之秀也举进士歴官司农卫尉太常少卿言者谓元老苏轼从孙且曰元祐邪説不宜位朝廷罢为提防明道宫元老叹曰昔顔子附骥尾而名显元老以家世学术坐累岂不荣哉
　　呉【百四十七】
　　姓纂周太王子泰伯仲雍封呉后为越所灭子孙以国为氏季札之后居齐鲁间
　　吴季子名札吴子夀梦之少子出聘鲁请观周乐　见子产如旧相识
　　史记呉起卫人好用兵司马穰苴不能过　魏文侯以为将与士卒分劳苦卒有病疽者起为吮之复为西河太守　去为楚相南平百越北并陈蔡却三晋西伐秦诸侯患之　説苑魏文侯浮西河曰美哉山河之固此魏国之宝也呉起曰在徳不在险
　　前汉呉芮秦时番阳令甚得江湖间心号曰番君后汉呉汉字子彦南阳宛人为人质厚少文造次不能以辞自达　隠若一敌国　及将朝廷斤斤谨质形于体貌勇鸷有智谋诸将鲜能及者拜大司马封广平侯
　　呉良字大仪躬俭安贫白首一节显宗以为议郎呉祐字季英陈留人尝諌其父父抚其首曰呉氏世不乏季子也【季札也】　举孝廉迁胶东侯相民有争讼者辄闭閤自责然后断其讼以道譬之自是争隙省息吏人懐而不欺
　　呉志呉范字文则防稽人治厯数知风气每有灾祥推数言状其术多效领太史令为人刚直然与亲故交接有终始
　　晋书呉逵呉兴人见孝友传
　　良吏呉隠之字处黙博涉文史以儒雅标名弱冠而介立有清操事母孝谨迁晋陵太守在郡清俭转广州刺史至石门酌贪泉赋诗曰古人云此水一饮懐千金试使夷齐饮终当不易心　清操不渝屡被褒饰晋代良能此焉为最　子延之复厉清操为鄱阳
　　太守延之弟及子为郡县者常以廉慎为门法
　　艺术呉猛少有孝行夏日不驱蚊惧其去已而噬亲年四十受神方以白羽画水而渡江不假舟楫
　　南史呉喜涉猎史汉颇见古今宋明帝时四方反叛以喜东征所至克捷东土平定后转骁骑将军大破魏军于荆亭
　　呉明彻字通照颇以英雄自许累功给大都督鈇钺龙麾授兖州刺史
　　文学呉迈远好为篇章宋明帝见之曰此人连絶之外无所复有【附檀超传】
　　文学呉均字叔庠好学有俊才文体清拔有古气好事者或效之谓为呉均体
　　孝义呉逵呉兴人举为孝廉
　　孝义呉庆之字文悦濮阳人也　又呉欣之晋陵利城人
　　孝义呉达之尝让世旧田与族弟弟不受田遂闲废诏表门闾
　　隠逸呉苞字天葢善三礼及老庄征为太学博士不就立馆山教授当时称其儒者
　　北史孝行呉悉达迁葬曽祖已下九丧哀感毁悴有过初丧有司奏闻标闾免役以彰孝义
　　艺术呉遵世字季绪少学易入恒山见一老翁授之开心符以水吞之遂明占卜
　　唐呉兢汴州人少厉志贯知经史方直寡谐北魏元忠荐兢才堪论譔诏直史馆修国史　私撰唐书唐春秋叙事简核号良史世谓今董狐云
　　呉筠通经义美文辞举进士不中居南阳倚帝山宗遣使召见大同殿与语甚悦敕待诏翰林献纲三篇复问神仙治链法对曰此野人事非人主留意毎开陈皆名教世务以微言讽天子天子重之卒弟子私諡为宗元先生
　　五代呉峦字宝川郓州卢县人也清泰中大同沙彦珣莭度判官晋高祖起召契丹为援契丹过云州彦珣出城迎谒为契丹所掳城中推峦主州事峦即闭门拒守契丹以兵围之高祖入立以云州入于契丹而峦犹守城不下高祖义峦所为乃以书告契丹使解兵去高祖召峦以为武宁军节度副使諌议大夫
　　宋朝呉育字春卿建州建安人也为人明敏劲果强学博辩举进士甲科举贤良方正防入三等有国以来制举惟育入三等前此未有也除著作郎直集贤院通判苏州加太常礼院　为三司判官知諌院　庆厯五年拜右諌议大夫枢宻副使数月除参知政事山东盗起仁宗遣使察视还言盗不足虑也兖州
　　杜衍郓州富弼山东人甚尊爱之臣切以为忧仁宗欲徙二人育曰盗诚无足畏小人乗间以惑大臣此可虑也议遂寝明年出知许州蔡州拜资政殿学士徙知河南府又徙陜州永兴军以丧免服除知汝州复知陜州加拜资政殿大学士尚书左丞知河中府徙河南卒諡正肃弟充
　　呉充字冲卿举进士尝为国子监直讲兼呉王宫教授他官与宗室狎习无诲导之谊充独以严见惮为宗室六箴以献仁宗命分冩遍赐皇族英宗书之坐右熙宁初为龙图阁直学士右諌议大夫工部侍郎
　　逾年拜相　充为相务安静然素多病力辞位除观文殿大学士吏部尚书西太一宫使卒谥正宪　充神采秀彻词气温厚内行修饬凡事甚谨
