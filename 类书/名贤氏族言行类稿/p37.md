<!-- { "loadSidebar": true } -->
　　便【避偏反　三百四十九】
　　汉有少府便乐成
　　颛【三百五十】
　　颛臾风姓国伏羲之后或称颛氏或号臾氏又颛顼支孙亦为颛氏神仙传有太女颛和
　　専【三百五十一】
　　左传吴刺客専诸
　　鱄【三百五十二】
　　専诸亦作鱄也
　　船【三百五十三】
　　见姓苑
　　拳【三百五十四】
　　左传卫大夫拳弥
　　肩【三百五十五】
　　见姓苑



　　名贤氏族言行类稿卷十七
　　钦定四库全书
　　名贤氏族言行类稿卷十八
　　宋　章定　撰
　　萧【三百五十六】
　　姓纂宋防子之后支孙封于萧萧叔大心子孙有功因邑命氏焉代居丰沛至不疑为楚春申君客
　　史记萧何沛丰人也转漕闗中给食不乏　赐带劒履上殿入朝不趋　位为相国功第一　封酂侯食邑八千户　汉髙帝纪镇国家抚百姓给饷餽不絶粮道　次律令　太史公曰何秦时为刀笔吏録録未有竒节汉兴依日月之末光谨守管籥为一代宗臣位冠羣后声施后世
　　萧望之字长倩东海兰陵人治齐诗射策甲科为郎上疏陈灾异宣帝在民间闻其名曰此东海萧生耶拜为谒者累迁谏大夫丞相司直嵗中三迁　选为平原太守望之雅意在本朝为郡守内不自得上疏征入守少府宣帝察其材任宰相欲详试其政事复以为左冯翊　迁大鸿胪为御史大夫左迁太子太傅又拜前将军　元帝诏望之傅朕八年道以经书厥功茂焉赐爵闗内侯　本以师傅见尊重数宴见言治乱陈王事　有八子至大官者育咸由　望之堂堂折而不挠身为儒宗有辅佐之能近古社稷臣也【传赞】
　　萧育字次君以父任为太子庶子后拜司校尉守大鸿胪少与朱博为友长安语曰萧朱结绶言其相荐达也
　　南史萧思话孝懿皇后弟子也外戚令望早见任待歴十二州杖节监督者九焉　长子惠开迁御史中丞百寮惮之拜益州刺史严用威刑蜀人号曰卧虎后除少府加给事中益不得志曰大丈夫入管喉舌出莅方伯乃复低头入中邪毎谓人曰人生不得行胷懐虽夀百嵗犹为夭也　次弟惠明亦有时誉为吴兴太守　子眎素梁天监中位丹阳尹丞武帝赐钱八万一朝散之亲友　荣利不闗于中喜怒不形于色后为诸暨令到县十余日挂衣冠于县门而去諡曰真文先生　惠明弟惠基善书及奕碁累迁太常加给事中立身退素朝廷称为善士　子洽字宏称累迁临海太守为政清平不尚威猛人俗便之惠基弟惠休仕齐为广州刺史　子介字茂镜齐武帝曰萧介甚贫可处以一郡复曰始兴郡频无良守可以介为之及至甚着威徳防侍中阙帝曰我门中久无此职宜用萧介为之应对左右多所匡正迁都官尚书毎军国大事必先访介帝谓朱异曰端右材也　子允字叔佐晋安王镇湘州以为长史蔡征曰公年徳并髙国之元老从容坐镇旦夕自为列曹何为辛苦藩外　后拜光禄大夫　允弟引字叔休善书为当时所重陈宣帝尝披奏事指引署名曰此字笔趣翩翩似鸟之欲飞引谢曰此乃陛下假其毛羽耳性抗直不事权贵为库部侍郎在职一年而器械充足宦者李善度蔡脱儿等多所请属引皆不许族子宻谏之引曰吾之立身自有本末亦安能为李蔡致屈
　　萧琛字彦瑜惠开从子仕梁歴左户度支二尚书侍中尝预御筵醉伏武帝以枣投琛琛取栗掷上正中面曰陛下投臣以赤心臣敢不报以战栗上毎呼为宗老
　　萧摩诃字元骁勇有名累以功授骠骑大将军讷于言恂恂长者至临戎对宼志气奋发所向无前　子世亷有父风
　　萧济字孝康预平侯景功封松阳侯
　　萧叡明字景济兰陵人见孝义传
　　北史萧赞字徳文仕魏为都督齐州刺史机辩文义颇有可观而轻薄俶傥犹有父风
　　萧正表字公仪质貌丰美性理短暗至仪同三司萧只字敬式为扬州刺史于时政寛人慢只独涖以严切梁武悦之　子放字希逸居父丧以孝闻庐室前有二慈乌来集各据一树为巢时以为至孝之感
　　萧退在梁位青州刺史　子慨深沉有体表善草隶书南士众称为长者歴著作佐郎
　　萧泰字世怡授蔡州刺史政存简惠深为吏人所安子宝字季珍未弱冠名重一时仕隋至吏部侍郎
　　萧防字智遐温裕有仪表魏使至梁武帝以防辞令可观令兼中书侍郎授币于宾馆　仕魏为上州刺史为政以礼让为本　元日放狱囚归家三日并依限而至吏人称其惠化
　　萧圆肃字明恭风度淹雅敏而好学周明帝时拜咸阳郡守甚有政绩改太子少傅作少傅箴太子见而悦之
　　萧大圜字仁显四嵗能诵三都赋及孝经论语周文帝时位仪同三司心安闲放尝云闾阎有优游之美朝廷有簪佩之累　北山之北弃絶人间南山之南超逾世网借纎草以防长松结幽兰而援芳桂　歌纂纂唱乌乌可以娱神可以散虑
　　儒林萧谈笃学诗书春秋礼记并通大义尤精汉书甚为贵逰所礼拜国子博士
　　唐萧诜后梁宣帝曽孙也少贫佣书事母孝炀帝以外戚擢罗川令
　　萧瑀字时文梁明帝子爱经术善属文尝以刘孝标辩命论诡悖不经乃著论非之瑀毎上便宜上诏曰得公言社稷所赖朕既宝之故赐黄金一函　上言便宜建封建又上尝谓瑀不可以利怵死惧社稷臣也赐诗曰疾风知劲草板荡识诚臣又曰公守道耿介古无以过
　　萧钧有才誉为谏议大夫卢文操盗库财髙宗以自盗罪死钧曰若是则天下谓陛下重货轻法帝曰真諌议也诏原死
　　萧嵩姚崇称其逺到　会吐蕃陷瓜州囘纥杀凉州守帝徙河西节度使懐保边人诸部威憺十七年兼中书令在公谨宻人莫见其际
　　萧复字履初为学自力非名士夙儒不与游以清操显为同州刺史嵗歉州有京畿观察使储粟复辄发以贷人有司劾治刺史吊之复曰茍利于人胡责之辞上言宦者监军权望太重是曹止可委宫掖事
　　萧俛字思谦及进士第又以贤良方正对策异等元和中皇甫镈荐为御史中丞　王播赂权幸求宰相俛劾播纎佞不可汚台宰
　　萧仿字思道擢进士第累迁给事中　上以李璲为岭南节度使已赐节仿封还诏书上以法当罚孔温裕曰给事中驳奏为朝廷论得失与有司论奏不类不应罚　懿宗喜佛道仿諌以为天竺法非帝王之所尚
　　萧遘字得圣擢进士第气孤峻慕李徳裕为人　遘负大节以王佐自任既当国风采峭整天子器之自瑀逮遘凡八叶宰相
　　萧至忠沂州人迁监察御史劾奏苏味道赃贪至忠长击防誉闻当时　至忠谓御史曰故事台无长官御史天子耳目也其所请当专　授平章事陈时政出为晋州刺史治有名
　　萧昕字中明中博学宏辞科请建崇太学以树教本持节吊囘纥　荐张镐来瑱等相继并为名将相
　　萧徳言字文行明左氏春秋太宗欲知前世得失诏徳言等裒次经史百世帝王所以兴衰者上之帝爱其书博而要曰使我稽古临事不惑者公等力也晩节苦学妻子諌曰老人何终日自苦答曰对先圣之言何复惮劳
　　萧頴士字茂挺四嵗属文十嵗补太学生观书一览即诵通百家谱系书籕学举进士对策第一补袐书正字名播天下卢异等皆执弟子礼号萧夫子　谓司马迁作本纪等失褒贬不足以训乃依春秋为传百篇　倭国入朝自陈国人愿得萧夫子为师者　后客死汝南逆旅门人共諡曰文元先生　乐闻人善以推引后进为己任　李华与頴士齐名世号萧李有奴事之十年笞楚严惨或劝其去答曰非不能
　　爱其才耳
　　五代萧希甫宋州人也少举进士为梁开封尹袁象先掌书记象先为青州节度使以希甫为判官希甫不乐乃弃其母妻变姓名亡之镇州自称青州掌书记谒王镕镕以希甫为参军尤不乐居嵗余又亡之易州削髪为僧居百丈山庄宗将建国于魏置百官求天下隠逸之士幽州李绍宏荐希甫为魏州推官庄宗灭梁遣希甫宣慰青齐希甫始知其母已死而妻袁氏亦改嫁矣希甫乃发哀服丧居于魏州人有引汉李陵书以讥之曰老母终堂生妻去室时传以为笑明宗即位召为諌议大夫是时复置匦函以希甫为使希甫建言自兵乱相乘王纲大坏侵欺凌夺有力者胜凡掠人之妻女占人之田宅奸赃之吏刑狱之寃者何可胜纪而匦函一出投诉必多至于功臣贵戚有不得绳之以法者乃自天成元年四月二十八日昧爽以前大辟已上皆赦除之然后出匦函以示众
　　刁【三百五十七】
　　姓纂风俗通齐大夫竖刁之后　战国时刁勃汉刁间齐人以富闻子孙居渤海
　　前汉货殖刁间齐俗贱奴虏间独爱贵之桀黠奴人之所患惟刁间收取使之逐鱼盐商贾之利起数千万
　　后汉刁韪字子荣彭城人迁尚书在朝有鲠直臣节出为鲁东海二郡相性抗厉有明略在所称职常以法度自整家人莫见堕容
　　晋刁协字亮父攸为御史中丞协少好经籍博闻强记元帝初拜左仆射久在中朝谙练旧事凡所制度皆禀于协深为当时所称许　子彛字大伦歴尚书吏部郎徐兖二州刺史　彛子达字伯道
　　北史刁廱字淑和协之曽孙魏明元假为镇东将军迁徐州刺史以西土乏雨表求凿渠溉公私田又表造城储谷诏名为刁公城　后以耆年锡廱几杖劒履上殿日致珍羞　作行孝论以诫子孙　子遵字奉国少不拘小节长更修改卒洛州刺史　曾孙冲字文朗学通诸经隂阳图纬筭数天文莫不闗综四方受业者嵗有数百諡曰安宪先生
　　刁整字景智少有大度颇涉书史解音律轻财好施交结名胜　子柔字子温少好学留心仪礼仕齐迁国子博士
　　刁双字子山少好学兼涉文史位西河太守为政清简吏人安悦
　　宋朝刁约字景纯丹徒人举进士嘉祐中尝充北使后为直史馆浩然有山林之志乃挂冠而归一时名流皆宗仰之作藏春坞为州间胜絶之景日逰其中以自乐东坡先生有赋藏春坞诗云白首归来种万松倚看千尺舞霜风年抛造物陶甄外春在先生杖履中杨栁长齐低户暗樱桃烂熟滴阶红何时却与徐元直共访襄阳厐徳公
　　条【三百五十八】
　　姓纂曹州寃句有条氏条定石赵时条假冉闵时为司空苻秦録有北都尉条理
　　左传定公四年殷民七族条氏帅其宗氏辑其分族以法则周公
　　尧【三百五十九】
　　姓纂帝尧之后支孙以諡为姓
　　北史尧暄字辟邪聪敏美容貌为千人军将太武以其恭谨擢为中散前后从征及出使皆有克己奉公之称　孙雄
　　尧雄字休武轻财重气为瀛州刺史接下以恩为吏人所懐
　　节义尧君素炀帝时为鹰郎将　后领河东通守以拒义师朝廷赐金券待以不死君素卒无降心常曰吾是隋国藩邸旧臣至于大义不得不死
　　铫【三百六十】
　　见姓苑　颍川郏县后汉卫尉安城侯铫期生丹生统传封四代
　　后汉铫期字次况颍川人容貌絶异矜严有威光武以为魏郡太守郡界清平郡中服其威信拜卫尉封安城侯重于信义自为将有所降下未尝掳掠及在朝廷忧国爱主其有不得于心必犯顔諌诤
　　姚【三百六十一】
　　姓纂虞舜生于姚墟子孙以姚为氏焉左传郑大夫姚句耳汉有諌议大夫姚平舜后胡公封陈至敬仲仕齐又为田氏至田丰王莽封为代睦侯奉舜后子恢避莽乱过江居吴郡改妫氏五代孙敷又为姚氏
　　晋载纪姚弋仲其先有虞氏之苗裔石季龙召之迁冠军大将军清俭鲠直屡献谠言无所回避朝之大议靡不参决公卿亦惮而推下之后请降于晋封髙陵郡公
