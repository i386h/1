<!-- { "loadSidebar": true } -->
　　称着于京师　彪孙昶幼解属文有声洛下
　　周文以为相府记室参军后为纳言常曰文
　　章不足流于后世经邦致化庶及古人故作
　　文了无稿草唯留心政事而已
　　李崇字继长仕魏除兖州刺史村置鼓楼盗发即擒后为东道大使黜陟能否着赏罚之称又都督淮南养壮士数千人冦贼侵边所向摧破号曰卧彪　子世哲性倾巧善事人亦以货赂自达世号为李锥　弟神轨　崇从弟平字云定拜长乐太守政务清静吏人懐之处机宻十有余年尝为相州刺史前台使好侵渔平乃画虎尾践薄冰于客馆以示诫焉　子奬字遵穆有当世才度　子构字祖基仕齐终太府卿　奬弟谐字防和魏与梁和以谐口颊翩翩乃兼常侍往聘焉邺下言风流者以谐为首
　　李元防仕齐位马头太守
　　李苗字子宣有文武才干志尚功名尝陈伐蜀及平江南之计后领统军
　　李叔彪博闻有识度为乡闾所称
　　李贤字贤和忠孝之道实铭于心　子询字孝询以军功位大将军　询弟崇字永隆英果有筹算胆力过人除幽州总管突厥犯塞崇辄破之　贤弟逺字万嵗授河东郡守劝课农桑肃遏奸匪曾未朞月百姓懐之
　　李穆字显庆芒山之战脱周文于阨授武卫将军周文叹其忠节曰爵位玉帛未足为报后拜太师賛拜不名一门执象笏者百余人
　　李弼字景和尝曰大丈夫生世防须履锋刄平防难以取功名安能碌碌依阶以求仕以功名终
　　李庆和仕周为洛州刺史仁恕训物狱讼为之简静李延孙雄武有将率才畧在魏进车骑大将军毎以克清伊洛为己任威振敌境
　　李近哲字彦少修立有识度
　　李彦字彦士仕魏歴尚书左右丞
　　李徳林字公辅该博坟典隂阳纬无不通涉举秀才累迁仪同　周武帝授内史上士有大才用胜于麒麟鳯凰仕隋为内史魏収谓其识度天才必为公辅
　　李景字道兴
　　李谔字士恢性公方明时务仕隋迁侍书御史
　　唐李宻字元辽东人以蒲韀乗牛挂汉书一帙角上行且读杨素竒之　时东都贼翟让聚党万人宻以策干让让加礼之让分兵与宻别为牙帐号蒲山公宻持军严虽盛夏号令士若负霜雪　宻杀翟让王世充闻之曰宻天资明决为龙为蛇固不可测也
　　李袭誉字茂实通敏有识度擢扬州长史俗不事农袭誉为引雷陂水筑城塘溉田八百顷民归本业居家俭约以廪禄随多少厚于宗亲以余资冩书罢归载书数束尝谓子孙曰吾性不好财以至贫乏然负京有赐田十顷能耕之足以食河内千树桑事之可以衣江都书力读可进求官吾没后能勤此无资人矣
　　李嗣真字承胄赵州人举明经直洪文馆太常缺黄钟铸不成嗣真居崇业里疑土中有之不得其所道上逢一车有铎声甚厉嗣真曰宫声也市以归振于空地若有应者掘之得钟众乐遂和天后竒其风度应对召阎元静图之杨志诚为賛殷仲容书时以为宠永昌中以御史中丞知大夫事
　　李靖字药师京兆人尝谓所亲曰丈夫遭遇要当以功名取富贵何至作章句儒其舅韩擒虎每与论兵辄叹曰可与语孙吴者非斯人尚谁哉髙祖击突厥靖察有非常志自囚上急变传送江都至长安道梗髙祖已定京师将斩之靖呼曰公起兵为天下除暴乱欲就大事以私怨杀谊士乎得释秦王引为三卫从平王世充以功授开府萧铣据江陵诏靖安辑进至峡州阻铣兵不得前帝谓逗留诏都督许绍斩靖绍为请而免靖遂陈图铣十策有诏拜靖行军总管兼摄孝恭行军长史军政一委焉八月大阅兵夔州时秋潦涛濑涨恶铣以靖未能下不设备诸将亦请江平乃进靖曰兵机事以速为神今士始集铣不及知若乘水傅垒是震霆不及塞耳萧瑀劾靖靖无所辨顿首谢帝徐曰隋史万嵗破达头可汗不赏而诛朕不然赦公之罪録公之功　吐谷浑冦边帝谓侍臣曰靖能复起为帅乎靖往见房龄曰吾虽老尚堪一行帝喜以为大总管靖决防深入多所杀获残其国伏允愁蹙自经死改卫国公
　　李客师靖之弟有战功封丹阳公善骑射每出乌雅皆识之从之啅噪人谓之乌贼
　　李彦芳靖之五代孙也家蔵髙祖太宗诏书数函上之文宗赏之
　　李勣字懋功曹州人本姓徐氏从李宻袭黎阳守之宻归朝廷其地未有所属谓长史郭孝恪曰人众土宇皆魏公有也吾若献之是利主之败为已功吾所羞也乃録郡县户口以启宻请自上之使至髙祖讶无表使者以意闻帝喜曰徐世勣不背徳不邀功真纯臣也赐姓附属籍　治并州十六年以威肃闻帝尝曰炀帝不择人守边劳中国筑长城以备虏今我用勣守并突厥不敢南贤长城逺矣　勣既忠力帝谓可托大事尝暴疾医曰用须灰可治帝乃自翦须以和药及愈入谢顿首流血帝曰吾为社稷计何谢为后留宴顾曰朕思属防孤无易公者公昔不遗李宻岂负朕哉　太宗时画像凌烟阁帝自序之　用兵多筹算料敌应变皆契事机闻人善抵掌嗟叹及战胜必推于下得金帛尽散之士卒无私贮然持法严故人为之用临事选将必訾相其竒厐福艾者遣之或问故答曰薄命之人不足与成功名既没士皆为流涕
　　李纲字文纪观州人慷慨有风节仕隋为太子洗马至太宗听政诏纲与房龄王珪侍坐尝言曰托六尺之孤寄百里之命古人为难纲以为易故发言陈事毅然不可夺
　　李大亮京兆人有文武才畧髙祖入闗大亮自归授土门令擢金州司马贞观初尝有台使见名鹰讽大亮献之大亮宻表曰陛下絶畋猎乆矣而使者求鹰信陛下意邪乃乖昔防如其擅求是使非其才太宗报书曰有臣如此朕何忧古人以一言之重订千金今赐胡瓶一虽亡千镒乃朕所自御又赐荀悦汉纪曰悦议论深博极为政之体公宜绎味之　身三职宿卫两宫每番直常假寐太宗曰公在我得酣卧　大亮性忠谨不可干以非义对天子争是非无回挠
　　李逈秀字茂之大亮族孙也少聪悟喜饮酒时称其风流妻尝骂媵婢母闻不乐逈秀即出其妻或问之曰娶妻事舅姑茍违顔色何可留后居堂产芝草犬乳隣猫中宗以为孝感
　　李百药字重规徳林之子也七嵗能属文号竒童时议裂土与子弟功臣百药上封建论帝止之授太子右庶子太子戏媟无度作赞道赋以讽之　尝赋帝京篇上叹其工手铭曰卿何身老而才之壮齿宿而意之新乎侍父母丧还乡徒跣数千里
　　李安期百药子也亦七嵗能属文对髙宗曰比见公卿有所荐进皆劾为朋党所以人人争缄嘿以避谤若陛下忘其亲仇惟才是用谁敢不竭忠以闻数预决国事自徳林至安期三世皆掌制诰
　　李守素赵州人召署天策府仓曹防军通姓氏学世号肉谱虞世南与论人物始言江东尚相酧对至北地则笑而不言叹曰肉谱定可畏许敬宗曰仓曹此名岂雅目耶世南曰昔任彦升通经时称五经笥今以仓曹为人物志可乎
　　李延夀世居相州贞观中直国史初父常以六朝南方谓北为索虏北方指南为岛夷其史于本国详它国略徃徃訾美失当思所以改正未成而没延夀与论撰所见益广乃追终先志
　　李义琰魏州人为相宅无正寝弟义璡为市堂材送之义琰曰吾为相且自愧尚营屋宇是速吾祸卒不许后致仕归田里公卿以下祖饯于通化门外时人比汉防广初使髙丽其王据榻召见义琰不拜王为加礼
　　李义琛擢进士第歴监察御史时文成公主贡金遇盗太宗召至曰是人神清爽拔可使推捕义琛去果获贼
　　李敬亳州人该览羣籍马周荐其才召除崇贤侍读为人造请不惮寒暑许敬宗亦荐延之
　　李日知郑州人及进士第景龙初知政事安乐公主馆第成中宗临幸燕从官赋诗日知独以规诫　既罢不治田园唯饰台池与賔客娱乐
　　李懐逺字广徳邢州人擢四科第累迁鸾台侍郎同平章事卒赐锦衾敛帝自为文祭之
　　李景伯懐逺子也为谏议大夫中宗宴侍臣命为回波词或谄言或丐宠至景伯为箴规语以讽帝萧至忠曰真谏官也
　　李渤字濬之刻志于学隠庐山乆之徙少室元和初李巽韦况交章荐之诏以右拾遗召渤谢不拜洛阳令韩愈遗书曰朝廷士引颈东望若景星鳯凰争先覩之为快渤心善其言始出家东都每朝廷有阙政辄附章列上后以著作郎召　渤孤操自持不茍合于世屡以言斥不少衰其节守义者尚之　陈许节度使郗士美薨以车部员外郎李渤为吊祭使渤上言臣过渭南闻长源乡旧四百户今才百余户閺乡县旧三千户今才千户其它州县大率相似迹其所以然皆由以逃户税摊于比隣致驱迫俱逃此皆聚敛之臣剥下媚上惟思竭泽不虑无鱼乞降诏书絶摊逃之弊尽逃户之产偿税不足者乞免之计不数年人皆复于农矣执政见而恶之渤遂谢病归东都
　　李中敏字藏之系出陇西擢进士第性刚峭与杜牧李甘善其文辞气节相上下
　　李甘字和鼎第进士举贤良方正异等擢侍御史郑注求宰相甘曰注何人欲得宰相白麻出我必壊之
　　李乂字尚真赵州人年十二能属文薛元超曰是子且有海内名擢监察御史劾奏无避后典选事请谒不行时人语曰李下无蹊径贵宰有求官者睿宗曰朕非有靳李乂不可过耳　沉正方雅识治体时称有宰相器事兄孝谨弟兄俱以文章名同为一集号李氏花蕚集
　　李峤字巨山为儿时梦人遗双笔自是有文辞十五通五经二十擢进士第举制策甲科后迁给事中召为鳯阁舎人　峤富才思有所属缀人多传讽凡为文章宿老一时学者取法
　　李元纮字大纲滑州人本姓丙氏赐姓李氏为雍州司户时太平公主势震天下尝与民竞碾硙元纮还之民长史惊趣改之元纮大署判后曰南山可移判不可移元纮世宰相有清节不治宅第周给亲族宋璟叹曰李公引宋遥之美黜刘晃之贪为国相无留储虽季文子之徳何以加之
　　李杰本名务光相州人擢明经第先天中进陜州刺史水陆发运使置使自杰始改河南尹有寡妇告子不孝杰物色非是谓曰子法当死无悔乎答曰子无状寜其悔乃命市棺还敛之使人迹妇出与一道士语杰令捕道士按问乃与妇私不得逞杰杀道士内于棺
　　李朝隠字光国京兆人明法中第擢大理丞迁吏部员外郎时政出权幸不关两省而内授官朝隠执罢千四百员无所避屈迁长安令宦官有干请曵去之上褒谕其能赐中上考以旌刚烈
　　李尚隠年二十举明经擢左台监察御史显劾崔湜郑愔等斥去后为李师旦雪妖蛊之寃以循吏名
　　李适之恒山愍王孙为河南尹政不苛细为下所便喜賔客饮酒至斗余不乱夜燕娱昼决事案无留辞
　　李岘吴王恪孙折节下士长吏治时京师米贵百姓謡曰欲粟贱追李岘
　　李勉郑惠王曾孙字卿从肃宗于灵武擢监察御史时武臣无法度背阙笑语哗纵勉劾不恭帝叹曰吾有勉乃知朝廷之尊　拜岭南节度使居官乆未尝饰器用后归至石门尽搜家人所蓄犀珍投江中后加平章事少贫与诸生共逆旅诸生疾将死出白金曰左右无知者幸君以此为塟余则取之勉诺既塟置金棺下后其家谒勉共启出金付之所得俸赐尽资亲党在朝鲠亮亷介为宗臣表
　　李夷简字易之郑惠王四世孙擢进士第中拔萃科致位显处以直道闻歴三镇家无资产病不迎医将终戒毋厚塟毋事浮屠毋碑神道世谓行已有终始
　　李程字表臣襄邑王神符五世孙擢进士宏词赋日五色造语警防士流推之调蓝田尉县有滞狱十年程单言辄判为学士入署常视日影为日过八砖乃至号八砖学士
