<!-- { "loadSidebar": true } -->
　　杜黄裳字遵素京兆人擢进士第中宏辞郭子仪辟佐朔方府　贞元末迁太常卿王叔文用事黄裳未尝过其门壻韦执谊辅政黄裳劝请太子监国执谊曰公始得一官遽开口议禁中事黄裳怒曰吾受恩三朝岂以一官见卖即拂衣去　刘辟叛唯黄裳固劝不赦因奏罢中人监军而专委髙崇文凡兵进退黄裳自中指授无不切于机蜀平羣臣贺宪宗目黄裳曰卿之功　上与黄裳论及藩镇黄裳曰德宗自经忧患务为姑息不生除节帅有物故者先遣中使察军情所与则授之中使或私受大将赂归而誉之即降旄钺未尝有出朝廷之意者陛下必欲振举纲纪宜稍以法度裁制藩镇然后天下可得而理也上深以为然于是始用兵讨蜀以至威行两河皆黄裳啓之也上与宰相论自古帝王或勤劳庶政或端拱无为互有得失何为而可黄裳对曰茍慎选天下贤才而委任之有功则赏有罪则刑选用以公赏刑以信则谁不尽力何求不获哉明主劳于求人而逸于任人此虞舜所以能无为而治者也至于簿书狱市烦细之事各有司存非人主所宜亲也昔秦始皇以衡石程书魏明帝自按行尚书事隋文帝卫士传飱皆无补于当时取讥于后来其耳目形神非不勤且劳也所务非其道也夫人主患不推诚人臣患不竭忠茍上疑其下下欺其上将以求理不亦难乎上深然其言
　　杜兼正伦五世孙为濠州刺史
　　杜亚字次公京兆人肃宗在灵武上书论时事迁諌议大夫兴元初拜淮南节度使至则治漕渠人皆悦赖
　　杜审言字必简襄州人擢进士才髙尝语曰吾文章得屈宋作衙官吾笔当得王羲之北面　武后召将用之令赋欢喜诗叹重其文为修文馆直学士初审言病宋之问武平一省候答曰甚为造化小儿相苦少与李峤崔融苏味道为友世号崔李苏杜
　　杜甫字子美审言孙少贫李邕竒其才先往见之举进士不中第困长安宗朝献三大礼赋帝竒之使待制集贤院肃宗拜右拾遗与房琯为布衣交　闗辅饥辄弃官去客秦川流落剑南严武表为参谋检校工部员外郎性旷放好论天下事与李白齐名时号李杜　为歌诗伤时悯俗情不忘君人怜其忠
　　杜牧字牧之佑之孙善属文第进士复举贤良方正拜殿中侍御史时刘从谏守泽潞何进滔据魏博骄蹇不循法度牧追咎长庆以来朝廷措置亡术复失山东钜封剧镇所以系天下轻重不得承袭轻授皆国家大事嫌不当位而言实有罪故作罪言云云上策莫如自治中防莫如取魏下策为浪战　迁中书舎人刚直有竒节不为龊龊小谨敢论列大事指陈利病尤切至　初牧梦人告曰尔应名毕复梦书皎皎白驹字俄而炊甑裂牧曰不祥也乃自作墓志悉取所为文章焚之牧于诗情致豪迈人号为小杜以别杜甫云
　　杜顗字胜之牧弟举进士礼部侍郎贾餗语人曰得杜顗足敌数百人授秘书正字善属文与牧相上下
　　宋朝杜镐字文周常州无锡人也少好学初应举将试有防衔孝经疏置榻前镐怪之取以熟诵果试题出其中遂与选镐博学又有记问兄为法官有毁其父之画象为近亲所讼疑不能决镐曰僧道毁佛老像此可比也兄从之众服其审　将南郊慧星见宰相赵普问镐镐曰当祭而日食犹废祭况慧星见如此乎普言于太祖而罢其礼翌日迁著作佐郎累迁工部员外郎太宗问西汉赐予多用黄金而近代不能何也镐曰当汉时佛事未兴故金甚贱太宗以为然景徳初直龙图阁待制因以命镐加都官郎中从幸澶渊遇懿徳皇后忌日疑军中鼓吹之礼时镐先还备仪仗命驰骑问镐镐以武王载木主前歌后舞为对　王钦若劝真宗为祥瑞以镇服四裔真宗疑焉因问镐河出图洛出书果何事镐遽对曰此圣人以神道设教耳真宗意遂决议者谓祥瑞事啓自钦若而成于镐云　预修册府元详定东封仪注进秩礼部侍郎　镐博闻强记凡所检阅必戒书吏云某事某书在某卷几行覆之一无差每得异书多召问之必手疏本末以闻士大夫有所撰著多访以古事虽晩辈卑品请益应答无倦年逾五十犹日治经史数十卷或寓直馆中四鼓则起诵春秋所居僻陋仅庇风雨处之二十载不迁徙燕居暇日多挈醪馔以待賔友性和易清素有懿行士类推重之　子渥大理寺丞　孙字伟长以镐廕补将作监主簿知建阳县强敏有才闽俗老而生子辄不举使伍保相察犯者得重罪累拜天章阁待制环庆路经略安抚使知庆州　兄植以文雅知名终少府监弟枢亦强敏为比部员外郎
　　杜衍字世昌越州山隂人擢进士甲科知干州权知鳯翔府及罢归二州民邀留境上曰何夺我贤太守也提防河东路刑狱迁尚书祠部员外郎按行潞州折寃狱知州王曙为作辩狱记髙继升知石州人告其连蕃族谋变衍辩其诬　为河北都转运使迁工部郎中不増赋于民而用足
　　以谏议大夫知天雄军特召为御史中丞兼判吏部流内铨吏多受赇出缩为奸衍视事即敕吏函铨法问曰尽乎曰尽矣力阅视具得本末曲折明日令诸吏勿升堂各坐曹司听行文书铨事悉自予夺吏不能为奸利改知审官院裁制如判铨时权知开封府逺近闻衍名莫敢干以私拜同知枢密院事改枢密副使夏竦上攻守策宰相欲用出师衍曰侥幸成功非万全之计争议久之求罢不许特赐手诏敦勉为河东宣
　　抚司有善政　拜吏部侍郎枢密使契丹与元昊战黄河外参知政事范仲淹宣抚河东欲以兵自从衍曰二国方交鬭势必不来我兵不可妄出仲淹争议帝前诋之甚切仲淹尝出衍门下时为参知政事数争事帝前衍初无愠色而仲淹益敬服之会契丹驸马刘三嘏避罪来归边臣欲以官縻之衍以为本朝与契丹结好久不可以生事还之四年拜同平章事　衍为相与富弼韩琦范仲淹同革弊事以修纲纪而衍尤抑絶侥幸凡内降恩泽者一切不与每积至十数必面纳之仁宗尝谓谏官欧阳修曰外人知衍封还内降耶吾居禁中有求恩泽者每以衍不可告之而止者尚多于衍所封还也由是权幸寖不说　衍为相凡百日而罢上印绶乃以太子少师致仕谢事十余年累迁太子太师封祁国公衍清介有守旧无居第既退方葺舎南都出
　　入如平日无轩冕者好吟诗晩喜草书临终戒后事皆有法作遗疏千余言其畧曰勿以久安而忽边防之戒勿以既富而轻财用之靡又请早建储副以安天下心卒諡正献　衍尝言父母之讳在我而已他人何预帅弁门吏请家讳衍曰下官无所讳惟讳取枉法赃
　　古【六百五十一】
　　【阙】





　　鲁【六百五十二】
　　姓纂周公子伯禽封鲁至顷公三十四代九百余年为楚所灭子孙以国为氏
　　史记鲁仲连者齐人也好竒伟俶傥之画防而不肯仕宦任职好持高节　新垣衍曰吾闻鲁仲连先生齐国之髙士也又曰吾乃今日知先生为天下之士也燕将保守聊城田单攻之不下鲁仲连乃为书约之矢以射城中遗燕将书云云燕将乃自杀　齐欲爵鲁连鲁连逃隐于海上曰吾与富贵而诎于人宁贫贱而轻世肆志焉
　　后汉鲁恭字仲康扶风人与弟丕俱居太学习鲁诗拜中牟令专以德化为理　政有三异　后为司徒
　　鲁丕字叔陵兼通五经为世名儒举贤良方正髙第迁野令州课第一关东号曰五经复兴鲁叔陵
　　吴志鲁肃字子敬周瑜尝就肃求资粮肃家有两囷米各三千斛乃指一囷与之少有壮节好为竒计一见孙权便説拒曹公而论帝王之畧　虽在军阵手不释卷子淑为昭武将军严整有方干
　　晋书良吏鲁芝字世英有名德为西州豪族举孝亷除郎中为并州刺史迁大鸿胪　洁身寡欲和而不同服事华髪以礼终始
　　隐逸鲁胜字叔时为建康令称疾去官再征博士举中书郎皆不就
　　隐逸鲁褒字元道好学多闻以贫素自立伤时贪鄙着钱神论以刺之
　　南史鲁悉达字志道归陈授江州刺史不以富贵骄人雅好词赋招礼贤才　弟广逹字徧览少慷慨立志功名虚心爱士江总题其棺为诗曰黄泉虽抱恨白日自留名悲君感义死不作负恩生
　　北史儒林鲁世达隋时为国子助教授毛诗章句义疏唐鲁炅幽州蓟人长七尺为陇右节度使哥舒翰引为别奏顔真卿谓翰曰君兴郎将亦尝得人乎炅时立阶下翰指炅以对　破安禄山画攻守势于帝前封金乡公俄拜御史大夫襄邓十州节度使
　　宋朝鲁宗道字贯之亳州人也少孤苦学以文谒戚纶纶哭异之举进士为定远尉又为海盐令疏治东南旧港口导海水至邑下人以为利号公浦天禧元年诏两省置谏官六员下兼他职考所言以为殿最宗道与刘同选自通判河阳擢为右正言谏章由閤门始得进而罕赐对宗道请得面论事而上奏通进司自是为故事迁左谕德　真宗一日遣中使召之至其家俟之久方从酒家还使者曰即上讶来迟其将何词以对宗道曰第实言之中使曰然则当得罪宗道曰饮酒人之常情欺君臣子之大罪也中使嗟叹而去真宗果问使者具如宗道之言真宗问宗道何故私至酒家宗道谢曰有故人自乡里来臣家贫乏杯盘故就酒家觞之也眞宗善其无隐自是有大用之意拜右谏议大夫参知政事迁礼部侍郎章献问宗道唐武后何如主对曰武后几危社稷唐之罪人也章献黙然时有上书请立章献七庙者章献以问辅臣宗道力以为不可曰若立刘氏七庙如嗣君何章献与仁宗将同幸慈孝寺欲以大安辇前行宗道曰妇人有三从之义在家从父既嫁从夫夫没从子章献乃从后行宗道在政府裁仰侥幸不肯以名器私人时枢宻使曹利用有所凭恃肆为骄横宗道屡折之凡贵戚近习莫不敛迹薨諡肃简
　　鲁有开字元翰本青州寿光人也从父宗道仁宗朝参知政事始居亳后徙京师有开事亲以孝闻知确山县独治一大姓能撼邑事者县遂无事兴废陂溉民田数十顷飞蝗不入境富弼谓有开有古循吏风荐之后知冀州河决小吴水不至城下数里有开议増筑防城隄人皆谓初无水患何以劳役为有开曰当备未然后水至而民不病计之上也卒成之明年河决水至以有备州以无患朝廷遣使安抚河北冀州民遮使者言有开治效擢拜膳部郎中
　　庾【六百五十三】
　　姓纂尧时掌庾大夫以官命氏至春秋时周有大夫庾皮皮子过邑于缑氏卫有庾公差
　　后汉庾乘字世游游学宫为诸生佣后能讲论自以卑第每处下坐诸生博士皆就雠问由是学中以下坐为贵后征不起号征君
　　晋书庾亮字元规美姿容谈论元帝辟为西曹掾拜中书郎领著作侍讲东宫迁给事中黄门侍郎后为都督出镇武昌佐吏殷浩之徒秋夜登南楼亮至诸人将避亮曰老子于此处兴复不浅便据胡牀与浩等谈咏竟夕亮将葬何防之叹曰埋玉树于土中使人情何能已子三彬羲龢　彬年数嵗雅量过人　羲少有时誉　龢字道季好学有文章为丹阳尹表除众役六十余事亮四弟怿字叔预　冰字季坚　条字防序　翼字稚恭少有经纶大畧为都督镇武昌戎政严明经畧深远雅有大志欲以灭蜀为己任徙鎭襄阳绥来荒远务尽招纳之宜稚恭慷慨亦擅雄声
　　庾峻字山甫祖乗高才退让惟修德行伯父嶷苏林曰尊伯为当世令噐君兄弟复俊茂此尊祖积徳之所由也子敳字子嵩雅有逺韵有重名为搢绅所推
　　庾纯字谋甫博学有才艺为世儒宗歴河南尹　子旉字允臧少有清节
　　庾衮字叔褒事亲以孝称察孝亷举秀才清白异行皆不降志世号之为异行
　　文苑庾阐字仲初鄢陵人拜给事中领大著作
