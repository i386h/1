<!-- { "loadSidebar": true } -->
　　唐桞子厚记其先友六十有四人自姜公辅而下功名事业见诸史传者过半定先辰阳公时交友皆天下士徃来亲墨什袭具在共四十有九人道徳勲名其视姜公辅之俦固已凌厉超越而先君虽微实与荣也定肃列宦位于右
　　陈丞相【俊卿】　叶丞相【颙】　王丞相【淮】　周丞相【必大】京丞相【镗】　谢叅政【字开之】叶枢宻【义问】　析枢宻【彦质】林尚书【大鼐】　韩尚书【元吉】　张尚书【大经】　张尚书【杓】洪内相【迈】　朱待制【熹】　林侍郎【机】　韩待制【驹】李侍郎【安国】　顔侍郎【度】　应侍郎【孟明】　刘侍郎【国瑞】周侍郎【武】　章侍郎【焘】　苏给事【峤】　张侍讲【栻】陈舍人【居仁】　熊舍人【克】　林侍御【行可】　徐察院【诩】苏大卿【谔】　施大卿【温舒】　詹大卿【体仁】　王大卿【齐舆】汪大卿【作砺】　邵祭酒【知柔】　李提举【若川】　黄太监【永存】陈左司【仲谔】　黄右司【适】　郎中【自得】　黄郎中【公度】娄宫师【夀】　林郎中【枅】　虞郎中【似良】　赵郎中【不逷】吴郎中【冲】　刘湖州【清之】　黄敷文【仁荣】　吕宝文【企中】沈运使【度】
　　康【四百四十三】
　　康继英字伯雄保裔战殁特授六宅使后为桂州观察使继英谓戎人虽内附而终蓄奸谋乃大索其所反覆者荡除于是威震西鄙继英严于驭军而厚于抚宗族故其卒也家无余财
　　苌【四百四十四】
　　姓纂左传周大夫苌之后大厯有奉天尉苌总
　　五代苌从简陈州人也事晋为军校力敌数人善用槊庄宗用兵攻城从简多为梯头庄宗爱其勇以功累迁步军都指挥使庄宗与梁军对阵梁军有执大旗出入阵间者庄宗登髙丘望见之叹曰彼猛士谁能为我取之者从简因前请徃庄宗惜之不许从简潜率数骑驰入梁军夺其旗而还军中皆鼓噪庄宗壮之赐与甚厚从简尝中流矢镞入髀骨命工取之工无良药欲凿其骨人皆以为不可从简遽使凿之工迟疑不忍下从简叱其亟凿左右视者皆若不胜其毒而从简言笑自若后降晋厯镇忠武武宁入为左金吾卫上将军卒
　　常【四百四十五】
　　姓纂卫康叔支孙封常邑因氏焉一云黄帝臣常先后
　　前汉常惠太原人自奋应募随苏武使匈奴拘留十余年还拜为光禄大夫奉使乌孙封长罗侯　后为典属国明习外国事勤劳数有功卒諡壮武
　　魏志常林字伯槐自非手力不取之于人　带经耕鉏梁习荐州略名士于太祖以为南和宰治化有成超迁博陵太守幽州刺史所在有绩　魏初拜尚书转大司农时论以林节操清峻欲致之公辅林遂称疾笃拜光禄大夫能不繋心于三司以大夫告老美哉
　　北史常爽字仕明少而聪敏严正有志槩家人僮未尝见其寛诞之容　明习纬侯五经百家多所研究置舘温水之右教授门徒七百余人号为儒林先
　　生髙允称之曰文翁柔胜先生刚克立教虽殊成人一也　孙景字永昌雅好文章初为协律博士后为雍州録事参军带长安令甚有恵政人吏称之召还修仪注兼中书舎人善与人交终始若一澹于荣利不事权门耽好经史爱翫文辞清徳自居不事家业
　　唐常衮京兆人及进士第不妄交游为中书舍人文采赡蔚长于应用誉重一时鱼朝恩倚宠兼判国子监衮奏成均之任当用名儒不宜以宦官领职　又天子诞日诸道争以侈丽献衮以为若易刍粟以减贫民之赋天下之福也代宗嘉纳拜门下侍郎同平章事衮苛细而以清俭自贤　元载王缙之为相也上日赐以内厨御馔遂为故事衮与朱泚上言餐钱已多乞赐停馔许之衮又欲辞堂封同列不可而止时人讥衮以为朝廷厚禄所以飬贤不能当辞位不当辞禄　司马温公曰君子耻食浮于人衮之辞禄亷耻存焉与夫固位且贪禄者不犹愈乎诗云彼君子兮不素餐兮如衮者亦未可以深讥也　建中初为福建观察使始闽人未知学衮至为设乡校使作为文章亲加讲导与为客主钧礼观游燕飨与焉由是俗一变岁贡士与内州等卒后闽人春秋配飨衮于学官云
　　常达陜州人从髙祖征伐帝曰君忠节正可求之古人五代常思字克恭太原人也初从唐庄宗汉髙祖入立领武胜军节度使初思微时周太祖方少孤无依食于思家以思为叔后思与周太祖俱遭汉以取富贵周太祖已即位每呼思为常叔拜其妻如家人礼广顺间徙镇归徳
　　宋朝常安民字希古蜀人也防頴悟力学举进士为成都府教授代还上书论强国之本元祐中公卿荐其才召为太常博士迁太常正丞开封府推官绍圣初召对极论元祐言者以熈丰为非今日言者以元祐为非是皆一偏也愿择其中又论蔡京奸足以惑众辩足以饰非巧足以移夺人主之视听力足以颠倒天下之是非内结宦侍外连台谏合党缔交以图柄任陛下不早逐之它日悔将安及董敦逸再为御史复欲弹苏轼兄弟安民止之敦逸乃言安民主元祐谪监滁州盐酒务除永兴路提防刑狱蔡京用事改通判郓州入党籍卒
　　常秩字夷甫颍州汝隂人也长于春秋居于陋巷二十余年澹如也欧阳修王安石闻而称之士论亦翕然归重嘉祐中修荐于朝以为颍州教授又除国子监直讲又以为大理评事知长葛县皆不赴于是声名愈髙神宗闻其名诏有司以礼敦遣入对神宗问曰当今何以免民冻馁秩言法制不立当今之大患也熈宁七年除宝文阁待制兼侍读归颍卒初秩隠居求志不肯出仕世以为髙及介甫更新法秩以为是被召遂起云
　　庄【四百四十六】
　　姓纂芊姓楚庄王之后以諡为姓楚有大儒庄生六国时为漆园吏庄周著书号庄子齐有庄贾周有庄辛
　　新序白公之难楚人庄善者辞其母将徃死之其母曰弃其亲死其君可谓义乎庄善曰吾闻事君者内其禄而外其身今所以飬母者君之禄也身安得无死乎
　　史记庄子人名周尝为漆园吏其学无所不闚著书十余万言诋孔子之徒明老子之术自王公大人不能器之终身不仕
　　匡【四百四十七】
　　姓纂左传鲁匡邑宰匡句须之后庐山记威王时有匡裕先生
　　史记匡衡东海人也从博士授诗数射防不中至九乃中丙科后迁御史大夫为丞相封乐安侯十年之间不出长安城门而至丞相　汉书云孔稚圭诸儒为之语曰无说诗匡鼎来匡语诗解人頥　当世少双子咸亦明经歴位九卿家世多为博士者
　　南史孝义匡昕字令先有至性母病亡已经日昕奔还号呌母即苏皆以为孝感所致【见觧叔谦传】
　　强【四百四十八】
　　姓苑丹阳有强氏将石赵常山太守强容
　　北史艺术强练
　　唐强循字季先凤州人累迁雍州司士叅军华原无泉人畜多渇死循教人渠水以浸田一方利之号强公渠
　　皇朝强献明字可季汪藻尝铭其墓曰钱塘强氏以文学显熈宁间有子五人曰浚明渊明伟明陟明献明兄弟复以文学踵相蹑登进士第渊明入翰林为学士承防諡文献浚明自尚书郎奉使吴中伟明陟明皆有名绩以没献明召掌戸部架阁文字浚明子行父亦能世其家
　　郎【四百四十九】
　　姓纂鲁懿公孙费伯城郎因居之子孙氏焉
　　后汉郎觊字雅光父宗学京氏易能望气占吉防觊少父业兼明经典昼研精义夜占象度顺帝时拜章论灾异后拜郎中辞病不就
　　北史郎基字世业泛涉文籍尤长吏事仕齐为侍御史不惮权威后带颍川郡守积年案状数日判尽　条网既踈狱讼清静　清慎无所营求尝语人云任官之所木枕亦不须作况重于此乎唯颇令人冩书潘子义遗之书云在官冩书亦是风流罪过　子茂字蔚之七岁诵骚雅日千余言以博学称除卫国令厯年辞讼不诣州省开皇中迁戸部侍郎
　　节义郎方贵弟双贵方贵尝为舟人折臂双贵恚恨遂殴杀舟人执送州县兄弟争坐死隋文特原其罪表其门闾后为州主簿
　　唐郎余令定州人祖頴字楚之与兄蔚之俱有名余令擢进士第授霍王府叅军从父知年亦为王友元轨曰郎家二贤皆入府不意培塿而松柏为林也　徙幽州録事叅军有为浮屠者积薪自焚长史率官属将观余令曰违蔑教义公当察之长史按之果得其奸
　　郎余庆为吏清而刻于法髙宗时为万年令道无拾遗
　　方【四百五十】
　　姓纂周大夫方叔之后风俗通云方雷氏之后
　　唐方干隠居鉴湖任情渔钓有诗集一编葛常之尝称其野渡波摇月空城雨翳钟之句
　　方字达源严之桐庐人元祐中为御史三子元修元若元矩皆有才名于宣政间元修宣和末曾入徐择之大名幕府元若尝为右史少卿元矩亦典郡元修子即务徳也
　　莆田诸方唐末一名琡者来于光州之固始一名阅者元居白杜塘之西一名达者五代间为泉州长史因家于方山及游洋镇琡之下则有谨言尝为谏议大夫阅之下则有防终显谟阁待制子容守恵州东坡时谪居与之徃还家藏坡公墨迹甚富容长孙畧崇宁间登进士第厯潮琼二州广东运副达之下则有偕为天章阁待制充江淮发运三家之后时有登科者
　　方崧卿字季申亦莆田居不知何别也隆兴初登进士第继中教官厯守南安庐陵广东提刑转漕广西京西莆田人物志谓其平时接物和气三十年安分有守始终所得禄俸半为抄书之费子信孺今倅肇庆商【四百五十一】
　　姓纂殷或号曰商以国为氏鲁有商瞿仲尼弟子秦有卫鞅本卫公子也受封于商子孙氏焉
　　国语夫成天地之大功者其子孙未尝不章虞夏商周是也商契能和合五教以保于百姓其后皆为王公侯伯
　　左传襄二十三年齐侯伐卫商子车御侯朝商子游御夏之御防
　　史记商瞿鲁人字子木孔子传易于瞿
　　商泽家语曰字子季
　　昌【四百五十二】
　　风俗通云黄帝子昌意之后
　　南史昌义之乌江人少有武干梁武帝用为辅国将军每战必克大破魏军进号军师将军又为徐州刺史为将能得人死力及居藩任吏人安之
　　名贤氏族言行类稿卷二十六
　　钦定四库全书
　　名贤氏族言行类稿卷二十七
　　宋　章定　撰
　　黄【四百五十三】
　　姓纂陆终之后受封于黄后为楚所灭以国为氏
　　史记黄歇楚人也封为春申君既相楚与孟尝君等方争下士招致賔客以相倾夺辅国持权客三千余人其上客皆蹑珠履　新序云楚使黄歇使于秦秦昭王方使白起与韩魏共伐楚黄歇适至闻其计上书于昭王昭王乃止黄歇受约归楚解弱楚之祸全强秦之兵黄歇之谋也
　　黄霸淮阳人也为颍川太守治以礼义道不拾遗男女异路狱无重囚赐爵关内侯召为京兆尹后至丞相汉书云霸字次公为颍川守力行教化而后诛罚
　　咸称神明　不易聋丞　田者让畔治为天下第一霸材长于治民及为相功名损于治郡　所居民富所去见思【循吏传】
　　后汉黄宪字叔度汝南人陈蕃周举尝相谓曰时月之间不见黄生则鄙吝之萌复存乎心郭林宗曰叔度汪汪若千顷波澄之不清淆之不浊　初举孝防又辟公府暂到京师而还竟无所就　隤然其处顺渊乎其似道
　　黄琼字世英江夏人公卿多荐之公车征拜议郎迁尚书仆射初随父在台阁习见故事及后居职练逹官曹争议朝堂莫能抗夺转太尉封邧乡侯居公位举奏州郡素行贪汚至死徙者十余人海内由是翕然望之
