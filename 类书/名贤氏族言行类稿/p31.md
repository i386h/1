<!-- { "loadSidebar": true } -->
　　韩安国字长孺梁成安人事梁孝王为中大夫　后抵罪狱吏田甲辱之安国曰死灰独不复然乎　武帝拜为御史大夫　与王恢辩议和亲　所举皆天下名士　天子以为国器徙为才官将军　材器有益于公家【王嘉传】首防两端【灌夫传】
　　韩延夀字长公燕人为谏议大夫迁淮阳太守治甚有名　所至必聘贤士　吏无追捕之苦民无棰楚之忧入守左冯翊不肯行县恐重烦扰　有昆弟讼田延寿大伤之闭阁思过两昆弟自悔皆肉袒谢终死不敢复争　孙威至将军亦多恩信得士死力
　　后汉韩歆字翁君南阳人封扶阳侯好直言无隠讳尝证嵗将饥防指天画地言甚刚切
　　韩棱字伯师五迁为尚书令肃宗赐以宝剑自署其名曰韩棱之龙渊以其渊深有谋故也迁南阳太守特聴过家上冢乡里以为荣
　　韩韶字仲黄颍川人为嬴长贼闻其贤相戒不入境余县迁流入界者甚众愍其饥困开仓赈之所禀赡万余戸主者争不可韶曰长活沟壑之人以此伏罪含笑入地矣
　　逸民韩康字伯休卖药于长安市口不二价公车连徴不至
　　方术韩説字叔儒善图纬之学言日食火灾皆验魏志韩暨字公至迁太常崇明正礼废去淫祀多所匡正在官八年以疾逊位诏曰暨澡身浴徳志节髙洁年逾八十守道弥固可谓纯笃老而益劭者也以为司徒处以静居行化出以任职流称
　　吴志韩当字义公累迁将军加都督　江表之虎臣也晋书韩伯字康伯留心文艺能自标置居然是出羣之器胜气笼霄飞谈卷雾　转吏部尚书　子璯官至衡阳太守
　　韩阶长沙人亷谨笃慎为闾里所敬爱见忠义传隠逸韩绩字兴齐少好文学以潜退为操东土并宗敬为召拜博士称病不起
　　载记韩恒字景山张载竒之曰王佐才也博览经籍无所不通　慕容隽时为烈将军后傅东宫从太子入庙隽顾谓左右曰此一代伟人未易继也
　　韩子髙仕陈除右军将军
　　南史孝义韩系伯事父母谨孝齐时蠲表门闾
　　孝义韩懐明上党人父防负土成坟母终号哭不絶声有白鸠巢其庐
　　北史韩延之字显宗仕晋位建威将军仕魏为武牢镇将
　　韩秀字白武文成称秀聪敏清辨才任喉舌遂命出纳王言并掌机宻　子务性端谨有吏干为郢州刺史
　　韩茂字元兴仕魏初为虎贲郎将终于侍中为将善于抚众勇冠当世为朝廷所称　均字天徳有将畧歴定青冀三州刺史
　　韩麒麟孝文时拜齐州刺史在官寡于刑罚立性恭慎恒置律令于坐旁　子显宗字茂亲举秀才对防甲科除著作佐郎
　　韩贤字普贤壮健有武用齐神武起拜建州刺史韩轨字伯年齐神武起賛成大防迁秦州刺史甚得边和神武巡秦州欲以轨还仍赐人戸绢布两匹州人七千戸皆辞不受惟乞留轨　以勲庸歴登台铉常以谦恭自处不以富贵骄人　子晋明诸勲贵子孙中最留心学问好酒朝廷欲处之贵要地必以疾辞告人云废人饮美酒对名胜安能作刀笔吏披反故纸乎
　　韩果字阿六拔破稽胡于北山稽胡惮其劲勇趫防号为着趐人
　　韩褒字业好学而不守章句位骠骑大将军仪同三司
　　韩雄字木兰有将率材畧慷慨有立功之志仕周进骠骑大将军　子禽字子通少慷慨以胆畧称有雄杰之表隋文拜为庐州总管为先锋伐陈　及平金陵诏曰以名臣之功成太平之业申国威于万里宣朝化于一隅髙名塞于宇宙盛业光于天壤
　　唐韩瑗字伯玉京兆人少负节行博学晓吏事永徽三年同中书门下三品监修国史　王后之废瑗雪泣谏云云褚遂良贬潭州瑗上言愿寛遂良罪不聴自表归田里
　　韩仲良瑗之父武徳初兴定律令清崇寛简以示惟新终刑部尚书
　　韩思彦字英逺邓州人举下笔成章志烈秋霜科擢第授监察御史常言当世得失髙宗加二阶待诏洪文馆巡察剑南益州髙赀兄弟相讼累年不决思彦敕厨宰饮以乳二人寤泣曰吾乃夷獠不识孝义公将以兄弟共乳而生邪请辍讼防蜀大饥开仓赈民然后以闻玺书褒美　后太白昼见劝帝修徳荅天谴至官阅月自免去放迹江湖间乆之补建州司户
　　防军帝召为御史罢客汴州张僧彻者庐墓三十年诏表其闾请思彦为颂饷缣二百不受僧彻固请为受一匹命其家曰此孝子缣不可轻用
　　韩琬字茂真落魄少崖检有姻劝举茂才名动里中刺史行乡饮饯之主人觯曰孝于家忠于国今始充赋请行无算爵儒林荣之　景云初上书言事出监河北军兼按察使先天中赋绢非时于是谷贱缣贵丁别二缣人多徙亡琬曰御史乃耳目官知而不言尚何赖又上言须报则弊已甚移檄罢督乃闻诏可
　　韩思复字绍出京兆人举秀才髙第家窭嵗饥杜瑾以百绫饷思复思复方并日食而绫完封不发调梁府仓曹防军防大旱辄开仓赈民州劾责对曰人穷则滥不如因而活之转汴州司戸仁恕不行鞭罚　迁滁州刺史有黄芝五生州署民为刻颂其祥　开元初为谏议大夫山东大蝗宰相姚崇遣使分道捕瘗思复言天灾流行庸可尽瘗望陛下悔过责躬其驱蝗使一切宜罢宗然之迁御史大夫性恬淡不喜为绳察卒天子亲题其碑曰有唐忠孝韩长山之墓子朝宗孙佽皆仕宦有名
　　韩休京兆人工文辞举贤良宗在东宫令条对国政中乙科出为虢州刺史　侍中裴光庭卒帝敕萧嵩举所以代者称休志行遂拜黄门侍郎同平章事休直方不务进趋既为相天下翕然宜之　请治程伯献贪僭罪帝不许固争曰陛下不出伯献臣不敢奉诏帝不能夺大率坚正类如此宋璟曰休仁者之勇休峭鲠时政所得失言之未尝不尽　帝尝猎或张乐必视左右曰韩休知否已而疏辄至引鉴不乐左右曰自韩休入朝陛下无一日欢何不逐去之帝曰吾虽瘠天下肥吾用休社稷计耳
　　韩滉休之子字太冲以防补三迁吏部员外郎性强直明吏事莅南曹五年簿最详致以户部侍郎判度支为镇海军节度使绥辑百姓不逾年境内称治李
　　希烈防汴州滉遣王栖耀等破走之漕路无梗完靖东南滉功多时里胥有罪辄杀无贷人怪之滉曰此辈皆乡县豪黠不如杀之用年少者惜身保家不为恶　闻京都未平乃筑石头五城以为朝廷有永嘉南走事然滉握强兵而调发粮帛以济朝廷者繦属时实赖之贞元元年检校左仆射同平章事性节俭衣裘茵衽十年一易居处陋薄门当列防以父时第门不忍坏乃不请　居重位清洁好鼓琴书得张旭笔法画与宗人韩相埒尝言不能定笔不可论书画幼时有美名所与游皆天下豪俊初判度支李晟以禆将白军事滉待之加礼后晟终立大功
　　韩臯滉之子字仲闻资质重厚有大臣器防贤良方正异等入拜尚书右丞貌类父既孤不复视鉴生知音律常曰长年后不愿聴乐以门内事多逆知之闻鼓琴至止息叹曰美哉康之为是曲其当晋魏之际乎其音主商商为秋秋者天将摇落肃杀其嵗之晏乎晋乘金运商又金声此所以知魏方季而晋将代也缓其商弦与宫同音臣夺君之义知司马氏之将簒也王淩母丘俭文钦诸葛诞继为扬州都督咸有兴复之谋皆为司马懿父子所杀康以扬州故广陵地陵等皆魏大臣故名其曲曰广陵散言魏散亡自广陵始止息者晋虽暴兴终止息于此其哀愤躁蹙痛廹胁之音尽于是矣永嘉之乱其兆乎
　　韩洄字幼深滉之弟刘晏表为屯田员外郎晏罢乃擢洄户部侍郎判度支上言请罢江淮七监又言天下铜铁冶乃山泽利当归王者积米长安万年二县各数十万石视年丰耗而发敛焉故人不艰食
　　韩游瓌灵州人始为郭子仪禆将禄山反诱河曲九蕃府六胡叛部落五十万子仪使游瓌击破之进邠宁节度使奉天之狩兵未集游瓌以兵三千来赴难功第一　李懐光叛诱为变游瓌白发其书帝曰卿可谓忠义矣破朱泚咸阳京师平论功第一　吐蕃请修清水盟以归侵地诏问游瓌荅曰西戎弱则请盟彊则入冦今侵地益深而乞盟诈我也帝不从防盟平凉游瓌以劲骑五百待非常瑊被刼驰以免虏见兵出即解去
　　韩清州人举明经不中学骑射贞元十五年充宣武节度使汴军骄不可制察素恣横者三百人一日数其罪斩之自是无敢肆者拜中书令为人庄重寡言沈谋勇断齐蔡平而后请觐天子尊宠异等　子公武为执金吾性恭逊不以富贵自处
　　韩充之弟依舅李元元尝谓宾佐曰充后当贵诸君必善事之擢金吾卫将军斥军士虚名不如令者七百人穆宗立为义成军节度使防汴军逐李愿以李主留事帝谓充素为汴士悦向诏节度宣武兼统义成兵讨战破之遂入汴驰至城下汴人望见充欢跃无复贰者始帝遣人问破贼期充对汴天下咽喉一月可破方二旬即克帝喜曰充料敌若神内外按堵汴人赖之充虽将家性俭节歴三镇居处服玩如儒生乘机决防无余悔世推善将
　　韩朝宗李白与之书云生不用封万户侯但愿一识韩荆州
　　韩愈字退之邓州人生三嵗而孤读书日记数千百言通六经百家学擢进士第操行坚正鲠言无所忌迁监察御史上防极论宫市徳宗怒贬阳山令有爱在民民生子多以其姓字之　元和初权知国子博士既才髙数黜乃作进学解以自谕执政览之竒其才改比部郎中史馆修撰转考功知制诰进中书舍人初宪宗将平蔡命裴度使诸军及还具言贼可灭与宰相议不合愈奏言平蔡在断与不断耳度奏愈行军司马元济平迁刑部侍郎　宪宗遣使者往凤翔迎佛骨入禁中愈表言之帝怒将抵死裴度谏曰愈言讦牾内懐至忠愿少寛假乃贬潮州既至潮以表哀谢帝得表颇感悔欲复用皇甫鏄忌乃移袁州刺史　初愈至潮问民疾苦皆曰恶溪有鳄鱼食民畜产且尽民以是穷数日愈自往视之令其属以一羊一豚投溪水而祝之一夕暴风震电起溪中数日水尽涸西徙六十里自是潮无鳄鱼之患　召拜国子祭酒转兵部侍郎镇州乱杀田洪正而立王廷凑诏愈宣抚既行众危之愈至廷凑严兵迓之愈大声曰天子以公为有将帅才故赐以节岂意同贼反耶愈归奏其语帝大悦转吏部侍郎为京兆尹　性明鋭不诡随与人交终始不少变成就后进士往往知名皆称韩门弟子凡内外亲若交友无后者为嫁遣孤女而防其家　每言文章自汉司马相如太史公刘向扬雄后作者不出世故愈深探本原卓然树立成一家言其原道原性师説等数十篇皆奥衍闳深与孟轲扬雄相表里而佐佑六经云至他文造端置辞要为不蹈袭前人者然惟愈为之沛然若有余至其徒李翶皇甫湜从而效之遽不及逺甚从愈游者若孟郊张籍亦皆自名于时
　　韩偓字致光京兆人擢进士第偓尝与崔定防诛刘季述昭宗反正为功臣为中书舍人其后韩全诲等刼帝西幸偓夜追及鄠见帝恸哭至凤翔迁兵侍天祐二年挈其族依王审知云　帝疾宦人骄横欲尽去之偓曰云云帝前膝曰此事始终属卿偓荐御史大夫赵崇劲正雅重可以凖绳中外帝知偓崇门生也叹其能让　宰相韦贻范母丧诏还位偓当草制上言贻范处丧未数月使视事伤孝子心学士使马从皓逼偓求草偓曰腕可断麻不可草　帝欲相者三四让不敢当
　　韩翃唐徳宗时制诰阙人上批曰与韩翃时有与翃同姓名者为江淮刺史又具二人同进上复批曰春城无处不飞花寒食东风御栁斜日暮汉宫传蜡烛青烟散入五家与此韩翃
