<!-- { "loadSidebar": true } -->
　　南史庾悦字仲豫亮之曽孙仕晋为司徒右长史入宋迁建威将军江州刺史　族弟登之字元龙少以强济自立后为司徒长史东海太守
　　庾仲容字子仲博学少有盛名
　　庾杲之字景行刘勔见而竒之曰见卿足使江汉崇望杞梓发声王俭用为长史萧曰庾景行泛渌水依芙蓉何其丽也时人以王俭府为莲花池　尝兼侍中柳世隆曰庾杲之为蝉冕所映弥有华采
　　庾荜字休野杲之叔父为荆州别驾清身率下杜絶请托布被蔬食妻子不免饥寒齐明帝手敕褒美州里荣之迁防稽郡丞唯守公禄清节愈厉
　　庾易字防简性恬静不交外物以文义自乐诏征不就子黔娄字子员仕齐为编令政有异绩县多猛兽黔娄至猛兽皆度徃临沮界时以为仁化所感　父亡居丧过礼庐于冡侧　除蜀郡太守在职清素百姓便之　弟于陵字介拜太子洗马梁武帝曰官以人清岂限甲族　弟肩吾字慎之简文开文德省置学士肩吾充其选
　　庾域字司太梁武帝辟为郢州主簿叹美其才曰荆南杞梓其在斯乎　仕梁至辅国将军　子舆字孝卿梁初为尚书郎
　　孝义庾震字产文父母无以葬赁书以营事至手掌穿刘虬为撰孝子传【见解叔谦传】
　　孝义庾道愍有孝行能属文仕齐位射声校尉族孙沙弥亦以孝行着　沙弥子待字元德性至孝父忧居丧过礼官至少府卿
　　隐逸庾诜字彦宝经史百家无不该综　性托夷简特爱林泉　諡贞节处士
　　隐逸庾承先字子通是非不渉于言喜愠不形于色经释典靡不该悉九流七畧咸所精练隐居土台山
　　北史庾业延魏道武时为外朝大人参预军国从平中原拜安远将军　为将有谋畧士众服其智勇名冠诸将
　　文苑庾信字子山博览羣书为文绮丽世号为徐庾【徐谓徐陵】后进竞相模范仕周累迁散骑常侍聘于东魏文章辞令盛为邺下所称
　　庾自直隋授著作佐郎解属文尤善五言诗
　　艺术庾季才　庾质
　　唐庾敬休字顺之邓州人擢进士第中宏辞拜起居舍人再为户部侍郎言蜀道米价腾踊百姓流亡请以本道阙官职田赈贫民诏可为左丞
　　祖【六百五十四】
　　姓纂子姓殷后殷王祖甲祖乙丁支庶因氏焉殷有祖已祖伊汉有祖沂始家涿郡
　　尚书髙宗肜日髙宗祭成汤有飞雉升鼎耳而雊祖已训诸王　西伯戡黎祖伊恐奔告于王曰天既讫我殷命格人元罔敢知吉祖伊祖已殷贤臣
　　晋祖逖字士雅轻财好侠慷慨有节尚散谷帛以赒贫乏有賛世才具　中夜闻鸡起舞　为奋威将军北伐及渡江中流击楫誓清中原　兄纳字士言最有操行性至孝为军谘祭酒
　　祖台之字元辰官至侍中撰志怪书行于世
　　南史文学祖冲之字文远稽古有机思解褐徐州参军明厯法解钟律又特善筭尝造指南车又造欹器又造千里舩等器　子顺之字景烁少传家业究极精微亦有巧思入神之妙
　　北史祖莹字元珍父季贞多识前言往行位中书侍郎钜鹿太守莹八嵗诵诗书亲属呼为圣小儿高允曰此子伟器非诸生所及终当远至以才名拜大学博士与袁翻齐名时为语曰京师楚楚袁与祖洛中翩翩祖与袁累迁国子祭酒秘书监以文学见重常云文章须自出机杼成一家风骨何能共人同生活性爽侠有节气士有穷厄必见存拯　子珽字孝征少驰令誉为世所推
　　文苑祖鸿勲父慎仕魏歴鴈门咸阳太守政有能名鸿勲位至髙阳太守
　　武【六百五十五】
　　姓纂周平王少子生而有文在手曰武遂以为氏汉武臣为赵王又有武陟功臣表梁邹侯武彪传六代后居沛国
　　晋武陔字元夏父周为魏卫尉陔沉敏有器量早获时誉与二弟韶叔夏茂季夏并总角知名刘公荣见周三子曰皆国士也元夏最优有辅佐之才位至开府仪同三司韶位至散骑常侍茂位至尚书
　　唐武平一名甄博学通春秋工文辞武后时畏祸不敢与事隐嵩山屡诏不应　初崔日用自言明左氏春秋诸侯官族他日学士大集日用折平一曰君文章固耐久若言经则败绩时崔湜张説素知平一该习劝令酬语平一乃请所疑条举始末无留语日用曰吾请北靣合坐大笑孙元衡儒衡
　　武元衡字伯苍举进士德宗钦其才擢御史中丞尝对延英帝目送之曰是真宰相器元和二年拜门下侍郎同平章事帝素知坚正有守眷礼异他宰相时蜀新定使元衡至绥靖约己寛民比三年上下完实蛮夷怀归雅性庄重虽淡于接物而开府极一时选八年还秉政李吉甫李绛数争事帝前元衡独持正无所违附帝称其长者　淮蔡用兵帝悉以机政委之
　　武儒衡字廷硕元衡从父弟姿状秀伟不妄言与人交终始一节知谏议大夫事皇甫鏄以宰相领度支剥下以媚天子儒衡疏其状议论劲正有风节且将大用时元稹倚宦官知制诰儒衡鄙厌之防食瓜蝇集其上儒衡挿以扇曰适从何处来遽集此一坐皆失色
　　宋朝武行德太原榆次人也身长九尺余气貌洪伟少负薪道遇晋髙祖见其魁梧甚竒之因留之帐下仕晋为宁国军都虞侯　周世宗授保大军节度使封宋国公国初改封韩再镇忠武移安逺召为太子太傅卒
　　萭【六百五十六】
　　急就章萭改卿
　　前汉游侠萭章字子夏在长城西号曰城西萭子夏为京兆尹门下督从至殿中侍中诸侯贵人争欲揖章莫与京兆言者　门车常接毂
　　禹【六百五十七】
　　夏禹之后
　　羽【六百五十八】
　　左传郑大夫羽颉又虏姓后魏羽弗氏改为羽氏
　　宇【六百五十九】
　　见何氏姓苑
　　鄅【六百六十】
　　鄅子国在琅琊其后以国为氏
　　甫【六百六十一】
　　风俗通甫侯之后
　　府【六百六十二】
　　风俗通汉有司徒掾府悝
　　舞【六百六十三】
　　见姓苑
　　辅【六百六十四】
　　左传晋大夫辅跞
　　主【六百六十五】
　　见姓苑
　　姥【六百六十六】
　　见何承天姓纂
　　堵【六百六十七】
　　左传郑有堵叔
　　扈【六百六十八】
　　风俗通赵有扈
　　虎【六百六十九】
　　风俗通汉有太守虎旗其先八元伯虎之后
　　邬【六百七十】
　　邬郡太守司马牟之后因以为氏
　　普【六百七十一】
　　后魏十姓献帝次兄为普氏

　　名贤氏族言行类稿卷三十七
<子部,类书类,名贤氏族言行类稿>
　　钦定四库全书
　　名贤氏族言行类稿卷三十八
　　宋　章定　撰
　　尹【六百七十二】
　　姓纂少昊之子封于尹城因氏焉风俗通云师尹三公官也以官为姓周有尹吉甫
　　汉尹翁归字子兄河东平阳人文武兼备唯所施设拜东海太守于定国欲属托邑子两人与语终日不敢见其邑子旣去谓曰此贤将不可干以私治东海明察郡中吏民贤不肖及奸邪罪名尽知之县各有记籍以高第入守右扶风缓于小弱急于豪强京师畏其威严课常为三辅最在公卿间清洁自守语不及私甚得名誉于朝廷
　　酷吏尹齐东郡人以刀笔吏稍迁至御史督盗贼斩伐不避贵势
　　酷吏尹赏字子心钜鹿人以三辅高第选守长安为虎宂以大石覆其口收捕奸猾以次内其中百人为辈覆以大石数日一发视皆相枕藉死三辅吏民甚畏之四子皆至郡守长子立为京兆尹皆尚威严有治办名
　　后汉尹勲字伯元河南人刚毅直方毎读书得忠臣义士之事未尝不投书而仰叹桓帝时以有道征为尚书令
　　尹敬字幼季习尚书建武中上疏陈洪范消灾之术拜郎蜀志尹黙字思潜通诸经史专精左氏后拜谏议大夫晋载记尹纬字景亮少有大志不营产业毎览书传至宰相立勲之际常辍书而叹姚苌起为佐命元功
　　唐尹思贞京兆人弱冠以明经第授司府少卿时卿侯知一亦厉威严吏为语曰不畏侯卿杖秪畏尹卿笔其家坎地获古防十二俄而门树防时人异焉为青州刺史治州有绩蚕岁四熟黜陟使路敬濳至部叹曰是非善政致祥乎表言之
　　尹知章绛州少时忽梦人持巨凿破其心内若剂焉惊悟志思开彻遂徧明六经诸生尝讲授者更北面受大义转国子博士性和厚人不见有喜愠子欲广市樵米为岁中计知章曰如而计则贫人何以取资
　　尹元凯坐事免栖迟不出者三十年又有富嘉谟吴少微等并负文辞时称北京三杰
　　宋朝尹洙字师鲁河南人兄源字子渐与洙俱以儒学知名举进士范仲淹荐其才遂知怀州官至太常博士卒洙少举进士为正平簿河南府户曹邵武军判官举书判拔迁山南东道掌书记知伊阳县王晦叔荐其才召试充馆阁校勘迁太子中允范仲淹贬饶州谏官御史不肯言洙上书言仲淹臣之师友愿得与俱贬贬监唐州税复太子中允知河南县充经略使韩琦所深知也沈存中笔谈云师鲁与一佛者谈师鲁自言以静退为乐其人曰此犹有所系不若进退两忘师鲁顿若有所得隐凡之日文正来哭之师鲁忽举头曰已与公别安用复来死生常理希文岂不达此乃揖而逝俄顷又举头曰亦无鬼神亦无恐怖言讫长往师鲁所养至此可谓有力矣尚未能脱有无之见得非进退两忘犹存于胷中欤其孙焞字彦明以文学行义老于山林
　　闵【六百七十三】
　　姓纂仲尼弟子闵损字子骞鲁人
　　左襄公二十三年闵子马曰祸福无门惟人所召为人子者患不孝不患无所若能孝敬富倍季氏可也
　　论语徳行顔渊闵子骞冉伯牛仲弓
　　史记闵损字子骞鲁人不仕大夫不食污君之禄晋薛兼同闵鸿等号五隽张华见之曰皆南金也后汉侯霸辟仲叔旣至不及政事徒劳苦而已仲叔恨曰始嘉命且喜且惧今见明公喜惧皆去以仲叔为不足问耶不当辟也辟而不问是失人也
　　允【六百七十四】
　　允格之后又古允姓之戎居州
　　隐【六百七十五】
　　吴志有廷尉监隐蕃云鲁隐公之后以諡为姓
　　阮【六百七十六】
　　姓纂殷有阮国在岐渭之间周文王侵阮徂恭见毛诗子孙以国为姓后汉有巴吾令阮敦
　　晋书阮籍字嗣宗任性不羁方外之士不崇礼典能为青白眼见礼俗之士以白眼对之为步兵校
　　阮咸字仲容与叔父籍为竹林之游居道南北阮富而南阮贫七月七日以竿挂大布犊鼻于庭曰未能免俗歴散骑侍郎补始平太守顔延年作五君咏咏咸云屡荐不入官一麾乃出守其子瞻字千里见王戎戎问圣人贵名教老庄明自然其防同异瞻曰将无同戎咨嗟良久即命辟之时人谓之三语掾孚字遥集以金貂换酒时望所归拜丹阳尹
　　阮脩字宣子百钱挂杖头当世富贵不肯顾自得于林阜之间
　　阮放字思度迁吏部郎在铨管之任甚有称绩　裕字思旷以德业知名拜临海东阳二守及还剡山有肥遯之志或问其辞征聘而宰二郡何耶曰虽屡辞王命非敢以为高也吾少无宦情
　　阮种字德猷察孝防为府掾举贤良擢第一转中书郎朝廷咸惮其威容拜南阳太守为政简惠百姓称之
　　南史循吏阮长之字景茂除临海太守在官常拥败絮一生不侮闇室所莅官皆有风政为后人所思宋世言善政者咸称之
　　文学阮卓笃志经籍尤工五言尝聘于隋隋文帝夙闻其名赐遣加礼
　　隐逸阮孝绪字嗣宗十三徧通五经屏居一室非定省未尝出户呼为居士
　　宛【六百七十七】
　　姓纂左传楚有宛春郑有宛射犬汉有下邳相宛暹吴兴太守宛方
