<!-- { "loadSidebar": true } -->
　　魏志辛毗字佐治迁侍中　谏文帝徙民实河南帝不答起入内毗随而引其裾　时中书监刘放令孙资见信于主其子敞劝其附之毗正色曰吾之立身自有本末就与孙刘不平不过令吾不作王公而已何危害之有　监司马懿军仗节立军门
　　晋书忠义辛勉字伯力刘聪将署为光禄大夫固辞曰大丈夫岂以数年之命而亏髙节事二姓哉聪嘉其真节为筑室于平阳西山
　　辛恭靖为河南太守为姚兴所执恭靖厉色曰我宁为国家鬼不为羌贼臣
　　隠逸辛谧字叔重父怡幽州刺史世称冠族　谧博学善属文恬静不妄交游累徴不起
　　羊躭妻辛氏字宪英聪朗有才鍳　羊祜尝送锦被宪英嫌其华反而覆之其俭约如此
　　南史隠逸辛普明字文达居防稽防稽士子髙其行徴辟不就
　　北史辛绍先明敏有识量仕魏为下邳太守　凤达耽道乐古有长者之名　子祥字万福举秀才迁司空主簿　弟少雍字季和性仁厚有礼义门内之法为时所重　迁田曹参军　闺门礼让人无间言
　　辛穆字叔宗举茂才雍州别驾　歴荆州长史带义阳太守雅有恤人之志　子馥字元颖早有学行迁平原相吏人懐安之
　　辛雄字世宾清河王怿辟为左曹后兼吏部尚书辛琛字僧贵初为荥阳郡丞后为南梁太守当官奉法所在有称　子术字怀哲为清河太守政有能名迁吏部尚书取士以才以器循名责实管库必擢门阀不遗前后铨衡在术最为折衷　临军以威严牧人有惠政又为淮南经略使
　　辛徳源字孝基刘逖荐之云枕藉六经渔猎百氏除散骑侍郎　隋初不得调隐林虑山着幽居赋以自寄
　　辛威仕周为鄜州刺史时望既重朝廷以桑梓荣之辛庆之字余庆少以文学对防第一除秘书郎　风度为当时所重卒于秘书监　族子昂字进君为龙州长史威惠洽着吏人畏而爱之　行成都令谓诸生曰子孝臣忠师严友信立身之要诸生感悟归告父老曰辛君教诚如此不可违之井邑肃然咸从其化
　　儒林辛彦之不交非类博涉经史周文引为礼曹修定仪注　仕隋除太常少卿
　　循吏辛公义隋时除岷州刺史合境呼为慈母　迁并州刺史下车先至狱中验问十余日间决断咸尽
　　唐辛替否字协时京兆人为左拾遗时置公主府官属而安乐府补授尤滥筑第侈费盛兴佛寺替否上疏谏之迁殿中侍御史雍令刘少徴恃权贪赃替否按之岑羲屡为请替否曰我为宪司惧势以纵罪谓王法何
　　辛云京兰州人有胆决以擒生斩馘常冠军积功授开府仪同三司授太原尹治谨于法下有犯虽丝毫皆不肯贷赏功亦如之军中畏而信回纥恃旧勲每入朝所在暴钞至太原以戎狄待之虏畏不敢惕息数年太原大治加右仆射同平章事　从弟京杲从李光弼战有力肃宗异之召见曰黥彭闗张之流乎
　　辛谠居扬州年五十不肯仕而慨然常有济时意厐勋反攻杜慆于泗州谠闻之拏舟趋泗口贯贼栅以入时贼张甚众皆南走独谠北行冐白刃入危城屡出救援慆亦出兵表里击贼大败谠入人心遂固复出见淮南令狐绹浙西杜审权合救兵五千盐粟钜万淮路梗不得进谠与决战斩贼六百级乃克入城围凡十月乃解卒全一州　后终岭南节度使
　　宋朝辛仲甫字之翰汾州孝义人也初从郭崇辟掌书记入拜右补阙知光州移彭州课种栁防行路郡人谓之补阙栁　太祖问赵普羣臣文武兼资者普以仲甫对太平兴国初迁起居舍人奉使契丹契丹主问党进何如人仲甫曰国家异人间出党进何足道哉契丹主欲留之仲甫曰信以成命义不可留有死而已契丹主竟不能屈使还知开封府拜御史中丞雍熈三年除参知政事出知陈州　卒諡康节宾【二百五十二】
　　姓纂左传齐大夫宾须无周宾起为王子朝傅
　　乐记宾牟贾侍坐于孔子孔子与之言及乐子曰帷丘之闻诸苌亦若吾子之言是也
　　甄【二百五十三】
　　姓纂虞舜陶甄河滨因以为氏或音坚汉末太保甄邯生丰司徒为中山着姓也中山无极邯六代孙逸后汉上蔡令女为魏文帝皇后生明帝后追封安城侯子严孙畅生术六代孙成梁吏部尚书生诩诩曾孙懐素唐庐陵令
　　后汉儒林甄宇字长文教授常数百人建武中徴拜博士传业子普普子承诸儒以承三世业莫不归服之举孝亷卒于梁相子孙学不絶
　　南史循吏甄法崇父匡位少府卿以清闻法崇宋初为江陵令　孙彬有行业乡党称善尝以苎就人质钱后赎苎于束中得五两金即送还之　后为益州録事防军带郫县令将行同列五人梁武诫以亷慎至彬独曰卿昔有还金之美故不复以此言相属
　　孝义甄恬字彦约母丧庐墓侧有白鸠白雀栖宿其庐州表其行状
　　北史甄琛字思伯学览经史称有刀笔宣武时领中尉俯首畏避不能纠绳贵游所劾多下吏后除定州刺史
　　甄成字敬平随梁詧镇襄阳转记室参军
　　唐甄济字孟成定州人好学以文雅称居青岩山十余年逺近伏其仁不敢畋渔诸府五辟诏十至坚卧不起　安禄山求济授范阳掌书记察禄山有反谋辞归庐禄山使蔡希徳封刀召之曰即不起断其头持刀趋前济引颈待之希徳叹息以实病告
　　甄逢济子防而孤及长耕宜城野力读书不谒州县嵗饥节用以给亲里以义闻　常以父名不得在国史欲诣京师自言元和中袁滋表济节行与权臯同科宜载国史有诏赠济秘书少监移书于史馆逢与其父俱当得书由是父子俱显名
　　甄权许州人以母病与弟立言究习方书遂为髙医
　　真【二百五十四】
　　风俗通汉有太尉长史真祐
　　建安真徳秀字景元　浦城人　己未曽榜登第中博学宏词科召试入馆本姓慎避国讳为真今附于此文【二百五十五】
　　风俗通周文王支孙以諡为姓
　　前汉循吏文翁庐江舒人为蜀郡守　脩起学宫蜀地大化吏民为立祠堂
　　魏志文聘字仲业太祖曰卿真忠臣也　为江夏太守有威恩名震敌国贼不敢侵　迁后将军封新野侯
　　晋儒林文立字广休拜济隂太守入为太子中庶子忠贞清实有思理器干前在济隂政事修明后事东宫尽辅导之节
　　南史孝义文献叔八世同居诏表门闾蠲租税
　　北史文门爱早孤养伯父母以孝闻及居丧哀毁骨立乡人相与标其孝义
　　宋朝文彦博字寛夫汾州介休人也少举进士为大理评事知翼城榆次二县改太常愽士通判兖州入为监察御史迁殿中侍御史以戸部员外郎直史馆为河东转运使麟府二州皆在河外因山为城最险固始彦博父泊为转运使以饷道回逺军食不足乃按唐张説尝领并州兵万人出合河闗掩击党项于银城北为河外直道自折徳扆世有府谷即大河通保徳以便府人故河闗路废而弗治将奏复之未及而卒彦博领漕事遂通银城而州有积粟可守元昊围麟州知城中有备解围而去未几迁天章阁待制为都转运使元昊复冦边以彦博为龙图阁直学士知秦州守边二年有威名虏不敢犯改枢宻直学士知益州　以右谏议大夫枢宻副使召还改参知政事贝州宣毅十将王则挟妖术与州校张峦卜吉谋反改年号置官属河北诸路遣兵傅城下命明镐为安抚使师乆未克彦博请行改命为宣抚使以镐副之至则督将攻城旬余未下谍言贼欲潜兵出邀虏使辎重镐先遣殿侍袁安设伏败之军士有请穴地以入贝州官军即城南为穴因自攻其北以牵制之彦博募死士二百衔枚由穴进生擒则槛送京师拜礼部侍郎同中书门下平章事集殿贤大学士彦博因进对言尝闻徳音以搢绅多务奔竞非裁抑之无以厚风俗若恬退守道者稍加旌擢则奔竞躁求者庶几知耻乃荐王安石韩维张瓌悉被甄擢　罢相以吏部尚书观文殿大学士知许州徙青州又徙秦州寻拜中武军节度使知永兴军至和二年再入为吏部尚书同中书门下平章事昭文馆大学士与富弼同拜宣麻之日仁宗遣小黄门觇于庭士大夫皆以得人相庆而天下谓之文冨　嘉祐三年以河阳三城节度使同平章事判河南府封潞国公改镇保平判大名府又改镇成徳迁尚书左仆射判太原府俄复镇保平判河南丁母忧英宗即位起复成徳军节度使乞终丧许之初仁宗之不豫也彦博与富弼乞立储嗣仁宗许焉而后宫将有就馆者故其事缓已而彦博去位其后弼亦以忧去彦博既复阙复以故官判河南有诏入觐英宗曰朕之立相公之力也彦博竦然对曰陛下入继大统乃先帝圣意与皇太后叶賛之力人臣何力之有兼陛下登储纂极之时臣方在外皆韩琦等承圣志受顾命臣无与焉英宗曰备闻始议相公于朕有恩彦博避逊不敢当英宗曰暂烦西行即召还矣寻除侍中徙镇淮南判永兴军入为枢宻使剑南西川节度使　熈宁六年除司空河东节度使判河阳徙判大名府初选人李公义请为铁龙爪以濬河宦者黄怀信更作濬川杷天下指笑以为儿戏王安石独信之除范子渊都水监丞置濬川司行其法子渊奏功言防道水势西归故道退出民田数万顷朝廷疑其妄事下大名彦博曰河水汗漫非杷可濬虽甚愚之人皆知无益去年退地止因霜降水落今年未尝用杷而退地更多臣不敢雷同欺罔　九年除太保力辞元丰三年除太尉开府仪同三司复判河南王尧臣子同老言仁宗不豫先臣与文彦博刘沆富弼等请立英宗皇帝为嗣仁宗感悟开纳于是手诏中书曰文彦博蓄徳深厚善不自伐懐此大功絶口不言中外搢绅莫有知者乃知援立之功厥有攸在嘉祐之诏但宣之耳其议所以褒显之遂加彦博河东永兴节度使彦博力辞两镇宴饯琼林辅臣皆与两遣中谒者遗诗以宠其行有报在不言功之语当世荣之彦博至河南未交印先就第庙坐以见监司既交府事见监司府官如常式或以问彦博彦博曰吾未视府事三公见庶僚也既交印河南尹见监司矣六年请老拜太师致仕元祐初司马光拜相起彦博为平章军国重事六日一朝一月两赴经筵边事河防及朝廷大政令即与辅臣共议恩遇甚渥期年乃求去诏曰昔西伯善养老而太公自至鲁穆公无人子思之侧则长老去之公自为谋则善矣独不为朝廷惜乎又曰唐太宗以干戈之事尚能起李靖于既老而穆宗文宗以燕安之际不能用裴度于未病治乱之效于斯可见彦博读诏耸然不敢言去盖复留四年彦博请去不已复以太师河东节度使开府仪同三司致仕崇宁中与元祐党后命出籍追复太师諡曰忠烈彦博凝简庄重有大臣体位将相者五十余年徧歴公孤两以太师致仕虽位貌隆贵而平居接物谦抑尊徳乐善如恐不及邵雍程颢程頥以道学名世居洛阳而彦博与之游元丰中与富弼及当时老成而有贤徳者十一人用白居易故事就弼第置酒相乐尚齿不尚官已而图形妙觉僧舍谓之洛阳耆英防司马光为文序其事王拱辰守北都以书来谂曰拱辰亦家洛位与年不居数客后顾以官守不得执巵酒在坐席愿预名其间幸无我遗其为时所嘉羡如此彦博八子皆歴要官第六子及甫
　　及甫字周翰初为大理评事迁直史馆　迁吏部员外郎除直龙图阁知同州父太师彦博起为平章军国重事除及甫右司员外郎以嫌改光禄少卿　彦博致仕以集撰知河阳召为工侍　后坐元祐党褫职居乆之最后复集撰以卒
