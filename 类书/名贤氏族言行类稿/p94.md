<!-- { "loadSidebar": true } -->
　　姓纂子姓殷王帝乙长子微子啓周武王封之于宋传国三十六代至君偃为楚所灭子孙以国为氏楚有宋玉宋义宋昌
　　新序楚襄王问于宋玉曰先生何士民众庶不誉之甚也宋玉对曰鸟有凤而鱼有鲲夫圣人瑰意琦行超然独处世俗之民又安知臣之所为哉　作高唐赋
　　后汉宋字仲子威容德器羣臣莫及封宣平侯宋均字叔庠补辰阳长立学校禁絶淫祀迁九江太守虎相与东游度江　拜尚书令
　　宋意字伯志累迁司校尉窦宪兄弟放纵负势意随举奏无所回避
　　宋登字叔阳少傅尚书教授数千人为汝隂令政为明能号称仲父　出为颍川太守市无二价道不拾遗
　　晋宋纎字令艾隐居酒泉南山太守马岌造焉纎高楼重阁拒而不见岌叹曰名可闻而身不可见徳可仰而形不可覩今而后知先生人中之龙也　铭诗于石壁曰其人如玉维国之琛　諡曰虚先生
　　韦逞母宋氏家世以儒学称受周官音义苻坚悯周官之学久废乃就宋氏家立讲堂置生员百二十人隔绛纱帐而受业号宋氏为宣文君
　　忠义宋矩字处规慷慨有志节常曰辞父事君当立功与义功义不立当守名节
　　北史宋隠字处黙性至孝专精好学道武拜为尚书郎及卒谓其子经曰汝等茍能入顺父兄出悌乡党仕郡幸而至功曹史以忠清奉之足矣不劳逺诣台阁恐汝不能富贵徒延门戸累耳　弟宣从子愔俱被征拜中书博士
　　宋琼字普贤以孝称母曾病季秋思琼梦想见之求而遂获时人异之
　　宋弁字义和与李冲言论移日冲曰此人一日千里王佐才也　为尚书殿中郎中孝文因朝次歴访政道弁年少官微自下而对声姿清亮进止可观帝善者久之迁中书侍郎
　　宋钦道仕齐位中山太守长于抚绥　征为黄门侍郎令在东宫教太子吏事
　　宋翻字飞鸟少有操行初为河隂令县有旧大枷号曰弥尾青主吏请焚之翻曰置南墙下以待豪右威振京师
　　宋世良字元友为殿中侍御史诣河北括戸大获浮惰齐孝庄劳之曰知卿所括得丁倍于本帐若官人皆如此心便是更出一天下也　尝见汲郡城旁多骸骨移书州郡悉令收瘗其夜甘雨滂沱　后拜清河太守在郡未几声闻甚髙　郡东南有曲堤羣盗多萃于此世良施八条之制盗奔他境謡曰曲堤虽险贼何益但有宋公自屏迹　后大赦郡无一囚率羣吏拜诏而已狱中稆生桃树蓬蒿亦满毎日牙门虚寂无复诉讼者谓之神门其冬醴泉出界内及代至倾城祖道有老人丁金刚者泣曰老人记三十五政府君非惟善政清亦彻底今失贤者人何以济莫不攀辕涕泣
　　宋世轨幼自脩整好法律仕齐兼并州长史迁廷尉少卿寺中语曰视表见里宋世轨南台囚到廷尉世轨多雪之
　　宋世景少自脩立事亲以孝闻举秀才上第迁法曹参军裁断刑狱剖判如流为荥阳太守终日坐听事未尝寝息人间事巨细必知发奸摘伏有若神明
　　宋繇字体业炖煌人仕梁武昭王歴位通显家无余财虽兵革间讲诵不废　曾孙逰道事母以孝闻　仕魏为殿中侍御史　齐文襄请为尚书左丞谓曰卿处北省当使天下肃清　兖州人为立生祠堂像题曰忠清君　游道子士素沉密有才识赵彦深引入内省歴黄门侍郎自处机近二十年周慎温恭甚为彦深所重
　　唐宋务光字子昻汾州人举进士第神龙五年大水诏文武九品以上直言极谏者务光乃上书云云奏不省以考最进殿中侍御史
　　宋璟邢州人举进士中第迁凤阁舎人居官鲠正武后髙其才　张易之诬魏元忠璟曰名义至重不可陷正人元忠免死　迁左台御史中丞　神龙初为吏部侍郎中宗嘉其直迁黄门侍郎武三思怙宠数有请璟厉答曰主宜以侯就第安得尚干朝政　歴杭相二州清正驭吏下无敢犯者　睿宗立以吏部尚书同中书门下三品铨緫平允　开元初徙广州都督广人以竹茅茨屋多火璟教之陶瓦筑堵始知栋梁利而无患灾召拜刑部尚书兼侍中广人为璟立遗爱颂　会日食上言云云愿动天以诚无事空文帝嘉纳　十二年东巡防山璟复为留守帝将发谓曰卿国元老宜有嘉谋以遗朕璟因一二极言手制荅曰所进当书之座右出入观省以诫终身　张説源乾曜宋璟同日除拜有诏大官设馔太常奏乐防百官东堂帝赋三杰诗自写以赐　风度凝逺人莫测其量为宰相务清政刑使官人皆任职　张嘉贞后为相阅堂按见其危言切论未尝不失声叹息
　　宋申锡字庆臣擢进士第长庆寳厯间风俗嚣薄申锡少孤直少与及进用议者谓可以激浮竞
　　宋之问字延清汾州人伟仪貌雄于辩甫冠武后召与杨烱分直习艺馆武后游终南龙门诏从臣赋诗左史东方虬诗先成后赐锦袍之问俄顷献后览之嗟赏更夺袍以赐江左诗律屡变至沈佺期及之问号为沈宋语曰苏李居前沈宋比肩　之问父令文富文辞且工书有力世称三絶旣之问以文章起弟之悌以蹻勇闻之愻精草世谓皆得父一絶
　　宋朝宋偓河南洛阳人也祖瑶唐天徳军节度使父延浩尚后唐庄宗女义宁公主生偓仕至房州刺史晋初为汜水关使张从賔之叛战死之偓年十一以父死事补内殿直迁供奉官汉高祖在晋阳遣其子承训至洛与偓结婚即永宁公主也　宋兴李重进谋以扬州叛偓察其情具以闻太祖令偓屯海陵以观变遂从征扬州为行营排阵使以功改镇保信徙华州又徙忠武开寳中太祖纳偓长女为皇后徙镇靖难太平兴国初加同平章事移镇定国从平太原又从征幽州太宗幸大名命偓知沧州封邢国公俄还同州入为右衞上将军雍熈中曹彬等北伐班师命偓知霸州卒諡庄惠　偓唐庄宗之外孙汉高祖之壻女即孝章皇后贵戚之盛鲜有其比然谦恭下士人亦以此称之始名延渥后易为偓云
　　宋琪字俶宝范阳蓟人也晋天福中在契丹举进士登第幽帅赵延夀辟琪为从事因随至京师太平兴国八年拜右谏议大夫为参知政事是岁太宗将用工部尚书李昉参预大政以琪先入乃超迁兵部尚书未几与昉并拜同中书门下平章事琪自庶僚一岁中为宰相其速如此卒諡惠安
　　宋绶字公垂赵州平棘人也父臯直集贤院绶幼聪警其外祖杨徽之器爱之以徽之遗爱授太常寺太祝年方十五召试中书真宗竒其文听于秘阁读书久之召试学士院为集贤校理与父臯同在馆阁世以为荣入为右正言建言比岁下赦令释逋负稽期未报者六十八州军请诸路选人校之限半月以闻于是脱械系三千二百人除逋负数百万擢知制诰为翰林学士兼侍读明道二年为参知政事景祐四年罢为尚书左丞资政殿学士留侍经筵卒諡宣献子敏求
　　宋敏求字次道由秘书省正字歴馆阁校勘迁右谏议大夫复知制诰在职六年李定自秀州判官除御史里行敏求封还其词头曰御史之官旧制须两任通判方许奏举后以资任相当者少始许举通判未满任者今定自幕职便处以紏绳之地臣恐弗循官制之旧未厌羣议再请解职遂罢久之为史馆脩撰集贤院学士迁龙圗阁直学士脩国史卒
　　宋庠字公序开封雍丘人也举进士开封礼部俱第一与弟祁同时有名以诗赋为学者所宗谓之二宋嘉祐三年拜枢密使同平章事封莒国公英宗即位封郑国公为景灵宫使出判亳州庠所至以静镇为治末年信爱幼子颇致物议至是御史有言勿令其子侍庠之官英宗曰庠老矣奈何不使其子随乎请老以司空致仕卒諡元宪　庠性俭约不喜声色读书至老不倦初名郊李淑在翰林因对言于仁宗曰宋郊姓符国号名应祀天不祥也仁宗语之更焉
　　宋祁字子京与兄庠同试礼部防谅隂正奏名祁为第一章献皇后曰弟可先兄乎乃以郊为第一而祁为第十兄弟友爱甚笃初释褐授复州军事推官其兄在政府乃加龙圗阁学士知郑州初贾昌朝建议脩唐书始令馆职日供唐书所未载者二事附于本传命祁与王嘉臣杨察张方平为脩撰又命范镇邵必宋敏求吕夏卿为编脩而以昌朝提举昌朝提举王畴编脩必以为史出众手非是辞之昌朝罢相以丁度兼领度卒刘沆代之沆罢王尧臣代之尧臣卒曾公亮代之唐书初脩而尧臣以忧去方平察相继出外祁遂独秉笔虽外官亦以藁自随久之又命欧阳脩刊脩分作纪志刘羲叟脩律厯天文五行志将卒业而梅尧臣入局脩方镇百官表祁与范镇在局一十七年王畴一十五年宋敏求吕夏卿并各十年刊纂纪志六十卷列传一百十五卷至是书成祁进工部尚书逾月拜翰林学士承防复除羣牧使卒諡景文　祁非特文章有见于世其守邉诫兵虽古名将不能过也
　　宋齐丘徐知诰以齐丘为谋主请蠲丁口钱自余税悉输谷帛防绢匹直千钱者当税三千或曰如此县官岁失钱亿万计齐立曰安有民富而国家贫者耶知诰从之由是江淮间旷土尽辟桑柘满野国以富彊
　　宋昭未详何许人宣和四年上书除名勒停送广南编管
　　宋抟字鹏举莱州人治毛诗得第祥符初进刑部郎中
　　仲【七百六十八】
　　姓纂高辛氏才子八元仲堪仲熊之后以王父字为氏一云鲁桓公子庆父子孙号仲孙亦为仲氏又仲虺为汤左相子孙氏焉仲尼弟子有仲由字子路
　　家语子路曰由愿得当一队而敌必也攘地千里搴旗执馘惟由能之　见于孔子曰家贫亲老不择禄而仕昔者由也常食藜藿之实为亲负米百里之外
　　史记仲由字子路卞人也好勇力志伉直冠雄鸡佩豭豚
　　贡【七百六十九】
　　姓纂仲尼弟子端木赐字子贡之后以王父字为氏
　　前汉贡禹字少翁琅邪人以明经洁已着闻征为博士举贤良为河南令以职事为府官所责免冠谢禹曰冠一免安复可冠也遂去官　后征为谏大夫迁光禄大夫上书乞骸骨报曰朕以生有伯夷之防史鱼之直守经据古不阿当世令未得久闻生之竒论也其强饭慎疾以自辅
　　雍【七百七十】
　　本于龙反俗呼去声今附上平声
　　众【七百七十一】
　　鲁大夫众仲之后
　　用【七百七十二】
　　风俗通云古有用国见毛诗汉有髙唐令用虬名士录有高士用羽
　　绛【七百七十三】
　　晋人绛县老氏之后
　　巷【七百七十四】
　　毛诗周巷伯之后
　　冀【七百七十五】
　　姓纂左传冀国今晋州翼氏是也又晋大夫郄芮食采冀邑亦为冀氏
　　北史儒林冀隽字僧隽性沈谨善书特工模写周文引为记室
　　义【七百七十六】
　　风俗通义伯阳卿也
　　前汉酷吏义纵河东人为长安令直法行治不避贵戚迁南阳太守吏民重足一迹　徙定襄太守郡中不寒而栗
　　魏【七百七十七】
　　姓纂周文王第十五子毕公髙受封于毕裔孙万仕晋封于魏至犨绛舒代为晋卿后分晋为诸侯称王至假为秦所灭子孙以国为氏
　　左传襄四年魏绛曰和戎有五利焉公説使魏绛盟诸戎脩民事田以时　绛无二志事君不避难　晋侯赐乐绛始有金石之乐　魏绛魏庄子也晋卿
　　昭五年韩起之下魏舒范鞅皆诸侯之选也　魏献子舒庄子之子
　　昭十三年晋文公好学不二有魏犨贾佗为之股肱魏犨者晋大夫是为魏武子祖曰毕万
　　昭二十八年晋魏献子为政以魏戊为梗阳大夫谓能守业者也戊之为人也逺不忘君居利思义　仲尼闻魏子之举也以为义曰近不失亲逺不失举可谓义矣
　　成十八年晋悼公即位使魏相魏颉为卿相魏锜子颉魏颗子
