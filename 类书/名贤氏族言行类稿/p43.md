<!-- { "loadSidebar": true } -->
　　循吏何逺字义方为武昌太守杜絶交逰餽遗秋毫无所受除名再为武康令愈厉亷节除淫祠正身率职人甚称之梁武帝闻其能擢为宣城太守自县为近畿大郡近代未之有　秩俸钱并无所取至皆生为立祠表年政状迁东阳太守疾强富如仇雠视贫细如子弟特为豪右所畏惮清公实为天下第一
　　何佟之字仕威少好三礼都下称其醇儒当世服其孝行仕梁为尚书左丞
　　文学何思澄字元静学工文重交结朝贤无不悉狎初与宗人逊及子朗俱擅文名语曰东海三何子朗最多朗字世明早有才思语曰人中爽爽有子朗
　　文学何之元好学有才思着梁典三十巻
　　孝义何子平事母至孝除海虞令县禄惟供养母一身不以及妻子　幼持操检虽处闇室如接大宾
　　北史何妥字栖凤少机警八嵗逰国子学时萧眘亦有隽才住青杨巷妥住白杨头时语曰世有两隽白杨何妥青杨萧眘　仕周为太学博士
　　艺术何稠字桂林博览古图多识旧物波斯尝献金线锦袍上命稠为之锦成逾所献者
　　唐何蕃和州人事父母孝举太学嵗一归父母不许间二嵗乃归复不许凡五嵗慨然以亲且老不自安揖诸生去乃共闭蕃空舍中众共状蕃义行白阳城请留防城罢亦止初朱泚反诸生将从乱蕃正色叱不聴故六馆士无受污者蕃居太学二十年有死丧无归者皆身为治丧
　　何澄粹亲病剔股肉进亲没哭踊无数时号青阳孝子何易于为益昌令县距州四十里刺史崔朴常乘春与宾客泛舟出益昌旁索民挽繂易于身引舟朴惊问状易于曰方春百姓耕令不事可任其劳朴愧疾去盐铁官取茶利诏下所在毋敢隠易于视诏书
　　曰益昌人不征茶且不可活矧厚赋毒之乎命吏阁诏曰吾敢爱一身移暴于民乎亦不使罪尔曹即自焚之　民有死丧不能葬者以俸敇吏为办召髙年者问政得失凡鬬民在廷丁宁指晓枉直不以付吏狱三年无囚以俸代输下户赋　迁罗江令刺史裴休尝至邑导侍不过三人廉约盖资性云
　　五代何瓒闽人也唐末举进士及第庄宗为太原节度使辟为判官庄宗毎出征伐留张承业守太原承业卒瓒代知留守事瓒为人明敏通于吏事庄宗建大号于邺都拜瓒谏议大夫留守北京
　　何泽广州人也父鼎唐末为容管经略少好学长于歌诗举进士为洛阳令唐庄宗好畋猎数践民田泽乃潜身伏草间伺庄宗当马谏曰陛下未能一天下以休兵而暴敛疲民以给军食奈何恣畋防以害多稼使民何以出租赋吏何以督民耕陛下不聴臣言愿赐臣死于马前使后世知陛下之过庄宗大笑为之止猎迁仓部郎明宗时数上书言事明宗幸汴又欲幸邺而人情不便大臣屡言不聴泽伏閤切谏明宗嘉之以太仆少卿致仕居于河阳时年已七十晋髙祖入立召为太常少卿
　　宋朝何继筠字化龙河南人也父福进仕后唐至周官至天平军节度使福进节制镇州继筠补牙职宋兴以继筠为棣州团练使闗南兵马都监加防御使太宗征太原继筠夺并人汾河桥又败其众于城下擒其将以献开宝三年太祖亲征太原契丹来援继筠屯石岭闗追奔数十里斩千余级获器用甚众太祖命以所获首级铠甲示于城下并人夺气以功拜建武军节度使继筠屡以少击众在塞上二十年胡人畏其名绘其像而拜之　子承矩
　　何承矩字正则从继筠讨刘崇除闲廏副使太平兴国中监兵泉州以功迁闲廏使知河阳徙谭州居六年除淄州刺史佥书沧州事时契丹数冦边承矩请屯兵于顺安砦西开易河蒲口引水筑堤潴水以助要害太祖用其策属霖潦为患议者以为非承矩援汉魏至唐故事以折之诏以承矩为河北制置屯田使民遂获萑蒲鱼蛤之利而稻田嵗入亦助邉饷自是髙阳并海絶北人奔冲之虞自沧徙雄州契丹万骑夜逼城堞迟明承矩出战获其酋所谓特琳相公者敌始引去复徙沧州真宗即位知雄州尝上疏请和戎为息民之利进英州团练使知澶州契丹修好真宗益善其有谋又命知雄州拜本州团练使时敌使初至承矩以为待之之礼宜得中庶可乆也真宗嘉纳之
　　何郯字圣从成都人也举进士由太常博士擢侍御史知杂上疏言宰相陈执中寡学防政丁度轻脱枢宻使夏竦囘佞皆不协人望不当在此位章累上言不已仁宗正色曰古之谏臣尝有碎首者卿能行此否郯曰古者谏不行言不聴故臣有碎首今陛下从谏如流何用此举必若碎首龙墀则美归于臣子而过在君上臣不忍为也仁宗悦
　　何执中字伯通处州龙泉人也举进士为台州推官久之为国子监教授以经术醇深除太学博士诸王府记室迁侍读徽宗即位拜宝文阁侍制提举万夀观迁中书舍人歴兵部侍郎迁尚书崇宁四年为尚书左丞大观元年迁中书门下侍郎三年拜特进左仆射政和二年加司空进少傅三年假太宰加少师封荣国公六年以太傅就第朝朔望于是徽宗曰自相位得谢古难其人本朝数十年无此事执中曰唯张士逊以太傅邓国公就第徽宗曰当时恩礼恐未必尔其眷遇如此执中性谨畏尝戒边吏无生事节浮费惜人才寛民力毎为徽宗言之自以由攀附恩致位宰相虽居富贵未尝忘贫贱时斥缗钱万置义庄以赡宗族薨赠太师清源郡王諡曰正献　子正同
　　何灌字仲源开封祥符人也由武举为府州黄河东岸巡检辽聚兵于山驰薄官军灌迎髙射之发辄中或着崖石皆没镞后三十年辽臣萧太师者防灌于雄州叹何巡检神射灌曰灌是也累功迁内阁崇班知宁化军湟州姚雄为经略使剏垦田法募民开耕出粟灌曰垦田固良法然民与牛皆足其地官田多垦则私田必荒是设法夺民也时城东决达原有间田近千顷灌命引邈川水溉之悉为沃壤号广利渠辽使来赐射玉津园灌以选伴射一发破的再发则不辽使曰太尉殆不能邪灌曰非不能也以礼逊客也整弓复发则又中徽宗亲酌宠劳之除侍卫亲军都虞侯金人南下朝廷出禁卒付内侍梁方平守濬川灌谓宰相曰金人倾国逺来其锋不可当万一方平不支梧何以善后乎诏灌迎敌没于阵
　　何防字文缜仙井人也举进士第一除校书郎钦宗即位入翰林为学士擢拜尚书右丞迁中书侍郎时议割三镇未决防持之甚坚曰三镇国家之根本奈何一旦弃之况敌情变诈百出安可保其必信割之亦来不割亦来且河北之民皆吾赤子弃地则井其民弃之为民父母而弃子可乎钦宗然其言方金之再入犯也防之杭州陛辞留领开封尹钦宗幸金营防从以出防在敌中不食而死年三十九后有自金营还者言防死状始赠观文殿大学士防在金营题诗云念念通前刼依依返旧魂人生防有死遗恨满乾坤
　　何顔之字斯举黄冈人自号樗叟笃学善属文东坡先生谪居齐安斯举少年因侍教诲黄鲁直尝与书云昬塞不记贵字欲奉字曰斯举取色斯举矣翔而后集但恐或犯讳字尔又云观斯举诗多自得之它日七八少年皆当压倒老夫但须得忠信孝友深根固蔕则枝叶有光辉矣斯举连蹇场屋晩得一官韩子苍守是邦独与唱和盖所谓友其士之仁者嵗在戊申予将漕湖隂斯举出坡谷诸公简牍数巨轴其子琥至今藏之琥亦好学有文【见百家诗选】
　　罗【四百四】
　　姓纂祝融之后妘姓国初封宜城徙枝江周末居长沙汉有梁相罗懐襄阳记有罗象　河南官氏志叱罗氏改为罗
　　晋书罗宪字令则襄阳人十三能属文轻财好施为巴东太守忠烈果毅有才策器干　兄子尚字敬之为益州刺史
　　罗企生字宗伯多才艺初拜著作郎
　　文苑罗含字君章梦鸟入口藻思日新可谓湘中之琳琅桓温问含何如人或曰可谓荆楚之材温曰此自江左之秀岂惟荆楚而已　累迁至侍中及致仕还家阶庭有兰菊丛生以为徳行之感
　　南史罗妍字深防少有材辩　为蜀郡别驾蜀土以文达者唯研
　　北史罗结代人魏太武初累迁侍中外都大官总三十六曹事年一百七嵗精爽不衰太武以其忠慤甚信待之监典后宫出入卧内　后归老赐第东川并为筑城号曰罗侯城　朝廷毎有大事驿马询问年一百二十卒　子斤以战功除都大将
　　唐罗珦越州人擢庐州刺史修学宫政教简易有芝草白雀杜佑上治状赐金紫服迁京兆尹请减平籴半以常赋充之人赖其利
　　罗让字景宣珦子以文章早着举进士宏辞贤良方正皆髙第为御史中丞有仁惠名或以婢遗让者问所从答曰女兄九人皆为官所卖留者独老母耳让惨然为焚劵召母归之
　　罗艺襄州人勇攻战善用槊大业末太原唐公起遂从罗士信来降髙祖拜陜西道行军总官
　　罗道琮蒲州人慷慨尚节贞观末上书忤防徙领表后擢明经仕至太学博士为时名儒
　　罗隠钱塘人工诗尤长于咏史唐宰相深器之隠累举进士不第钱镠辟为从事官至给事中
　　五代罗绍威继父信为魏博节度使遣使告梁乞兵尽诛牙军朱全忠留魏半嵗绍威供亿所杀羊牛逺近七十万资粮称是所赂遗又近百万比去蓄积为之一空绍威虽去牙军之逼而魏军自是衰弱绍威悔之谓人曰合六州四十三县铁不能铸此错也
　　宋朝罗处约蜀人也举进士为临涣簿再迁大理评事知吴县王禹偁与为倡酬人多传诵处约与禹偁召至京师太宗自定题以试之以禹偁为右拾遗处约为著作郎皆直史馆
　　和【四百五】
　　姓纂羲和尧时掌天地之官和仲和叔因以为氏晋有和组父汉有和武
　　魏志和洽字阳士举孝廉后为尚书令清贫守约至卖田宅以自给封西陵乡侯　子逌才爽开济官至廷尉吏部尚书　洽清和干理一世之美士也
　　晋书和峤字长舆逌之子有盛名于世朝野称其能整风俗理人伦迁颍川太守为政清简甚得百姓欢心庾凯见而叹曰峤森森如千丈松虽磥砢多节目施之大厦有栋梁之用　后为尚书光禄大夫
　　北史和跋代人世领部落为魏附臣跋以才辩知名道武擢为外朝大人防军国大谋雅有智筭
　　和其奴少有操行善射御文成初累迁尚书左仆射在官慎法不受私请
　　和洪勇烈过人仕周以军功位车骑大将军
　　唐和逢尧岐州人武后时负鼎阙下上书后十年乃举进士髙第突厥黙啜请尚公主逢尧以御史中丞摄鸿胪卿报可黙啜遣颉利来曰诏送金缕具鞍乃涂金非天子意使者不可信虽得公主犹非实请罢和亲逢尧曰云云黙啜信之为敛髪紫衣南面再拜称臣逢尧以使有指擢户部侍郎　唐兴奉使者称逢尧
　　五代和凝字成绩郓州须昌人也其九世祖逢尧为唐监察御史其后世遂不复官凝父矩性嗜酒不拘小节然独好礼文士毎倾资以交之以故凝得与之游而凝幼聪敏形神秀发举进士梁义成军节度使贺瓌辟为从事瓌与唐庄宗战于胡栁瓌战败脱身走独凝随之反顾见凝麾之使去凝曰大丈夫当为知己死吾恨未得死所耳岂可去也已而一骑追瓌几及凝叱之不止即引弓射杀之瓌由此得免瓌归戒其诸子曰和生志义之士后必富贵尔其谨事之因知贡举是时进士多浮薄喜为諠哗以动主司主司毎放牓则围之棘闭省门絶人出以为常凝彻棘开门而士皆肃然无哗　一时之秀称为得人晋髙祖数召之问以时事拜同中书门下平章事汉髙祖时拜太子太傅封鲁国公卒　凝性乐善好称道后进之士唐故事知贡举者所放进士以己及第时名次为重凝举进士及第时第五后知贡举选范质为第五后质位至宰相封鲁国公官至太子太傅皆与凝同当时以为荣
