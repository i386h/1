<!-- { "loadSidebar": true } -->
　　货殖传范蠡师事计然蠡用于越旣雪防稽之耻乃乘扁舟浮于江湖变名易姓适齐为鸱夷子皮之陶为朱公乃治产积居与时逐利十九年之中三致千金再分散与贫交疏昆弟故言富者皆称陶朱公
　　后汉范迁字子庐有清行为渔阳太守以智略安边匈奴不敢入界　后为司徒其妻谓曰君有四子而无立锥之地可余俸禄以为后世业迁曰吾备位大臣而蓄财求利何以示后世
　　范升字辨卿光武征为博士奏左氏之失凡十四事党锢范滂字孟博汝南人少厉清节为州里所服　冀州饥荒以滂为清诏使按察之登车揽辔慨然有澄清天下之志及至州境守令自知臧污望风解印绶去
　　范冉【或作丹】字史云好违时絶俗为激诡之行为莱芜长后辟太尉府以狷急不能从俗常佩韦于朝闾里歌曰甑中生尘范史云釡中生鱼范莱芜
　　范式字巨卿少游太学与张劭为友并告归乡式曰后二年当还将过拜尊亲见孺子焉乃共克期日后方至劭白母请设馔候之母曰二年之别千里结言何相信之审邪曰巨卿信士必不能违至日巨卿果到升堂拜饮尽欢而别
　　晋范汪字平王澄竒之曰兴范宗者必是子也博学多通善谈名理后歴徐兖二州刺史　子甯字武子少笃学多所通览为余杭令兴学校养生徒志行之士莫不宗之迁临淮太守
　　范乔字伯孙外黄人前后辟举皆不就
　　范坚字子常博学善属文拜著作佐郎迁尚书右丞子启字荣期以才义显于当世为秘书郎中黄门侍郎父子并有文章传于世
　　良吏范晷字彦长转冯翊太守甚有政能
　　儒林范平字子安钱唐人研览坟典遍该百氏举茂才迁临海太守政有异能　卒谥曰文贞先生　三子奭咸泉并以儒学至大官
　　范隆字嵩着春秋三传撰三礼吉凶宗纪甚有条义儒林范宣字宣子十岁能诵诗书常以讲诵为业皆闻风宗仰自逺而至讽读之声有若齐鲁曰是江州人士并好经学化其风也　子辑歴郡守国子博士
　　儒林范之字长文以儒术该明为太学博士
　　范粲字承明博涉彊记学皆可师
　　南史范泰字伯伦武帝甚赏爱之领国子祭酒博览篇籍好为文章爱奬后生孜孜不倦　子字蔚宗
　　范柏年初见宋明帝言次及广州贪泉因问卿州复有此水否答曰梁州惟有文川武乡亷泉让水又问卿宅在何处曰臣所居防让之间帝嗟其善答因见知歴任内外终梁州刺史
　　宋朝范质字文素大名宗城人也母张氏梦人授五色笔而质生九岁善属文唐长兴中举进士为忠武军推官晋天福中懐其文见宰相桑维翰维翰竒之擢监察御史稍迁主客员外郎直史馆召入翰林为学士契丹入冦晋出帝命十五将出征是夕质宿直出帝命诸学士分草制质曰宫城已闭虑泄机事遂独为之辞理优赡当时文士皆叹服周太祖征李守贞毎朝廷遣使赍诏处分军事皆中机防太祖问谁为此辞使者以质对太祖曰宰相器也太祖起兵入京师遽令草太后诰及议迎湘隂公仪注乃白太后以质为兵部侍郎枢密副使周广顺初拜中书侍郎同平章事集贤殿大学士兼参知枢密院事世宗时累加司徒洪文馆大学士恭帝即位封萧国公北边奏太原刘承钧结契丹入寇乃命我太祖北征为六师推戴自陈桥入城还府第时质方就食阁中闻太祖入率王溥魏仁浦就府谒见质执溥手曰仓卒遣将吾侪之罪也太祖旣即位加兼侍中仍以为相干德初封鲁国公初和凝知贡举爱质所试文自以中第十三名故亦以处质其后质官及封国皆与凝同当时谓之传衣鉢　太宗尝言近世辅弼循规矩惜名器持防节无与质比者但欠世宗一死为可惜尔子旻兄子杲
　　范雍字伯纯世居河东其曽祖仁恕从孟氏入蜀为相祖从昶归朝为左屯衞将军父德隆为供奉官葬河阳因家焉雍举进士为洛阳簿后知河南迁礼部尚书卒諡忠献　雍子宗杰至兵部员外郎直史馆孙子竒绍圣间为吏部侍郎宝文阁待制子竒之子坦政和中为户部侍郎
　　范仲淹字希文唐相履氷之后其先邠州人也后徙苏州祖赞时仕钱氏为秘书监父墉从钱俶归京师后为武宁军掌书记以卒仲淹二岁而孤母贫无依改适长山朱氏故冒朱姓名説举进士为广徳军司理参军始归迎其母以养仲淹少有大志于富贵贫贱毁誉欢戚一不动其心而慨然有志于天下尝自诵曰士当先天下之忧而忧后天下之乐而乐此其志也为楚州粮料院母丧去官自言不敢以一身之戚而忘天下之忧乃上书宰相极论天下事所言皆执政时所施行者也宰相王曾见而竒之晏殊知应天府表掌府学及终丧乃归宗易今名时晏殊在京师荐一士为馆职曾谓殊曰公知范仲淹舍不荐而他荐乎公宜更荐范仲淹也殊从之遂用为秘阁校理进枢密直学士右谏议大夫寻拜陜西四路安抚縁邉招讨使　仲淹与韩琦俱有威名军中为之语曰军中有一韩西贼闻之心骨寒军中有一范西贼闻之惊破胆居三岁士勇邉实恩信大洽乃决策谋取横山复灵武而元昊数遣使来请和初西人籍为乡兵者十数万旣而黥以为军惟仲淹所部刺其手仲淹罢去兵独得复为民仲淹在邉其所施设去而人德之与守其法不敢变也自仲淹坐夷简贬羣士大夫各持二人曲直夷简患之凡直仲淹者皆指为党或坐窜逐及夷简复相仲淹再起被用于是欢然相得戮力平贼天下两贤之召拜枢密副使　以疾请知邓州加给事中知杭州再迁户部侍郎徙青州疾甚请頴州未至卒諡文正　仲淹为人外和内刚乐善泛爱丧其母时尚贫终身非賔客食不重味临财好施意豁如也及退而视其私妻子仅给衣食姑苏之范皆疎属而置义庄以周急之天下想闻其风采贤士大夫以不获登其门为耻　仲淹复本姓谢启曰志在投秦入境遂称于张禄名非霸越乗舟乃效于陶朱以范雎范蠡皆改姓也少作金在镕赋云如令区别妍媸愿为轩鉴若使削平祸乱请就干将则自负将相器业文武全材槩可见矣子纯祐纯仁纯礼纯粹
　　范镇字景仁成都华阳人也薛奎守蜀还朝或问奎入蜀所得曰得一伟人当以文学名于世谓镇也举进士礼部奏名第一故事殿廷唱第过三人则礼部第一人者必越次抗声自陈因擢置上第镇不肯自言至第七十九人乃出拜退就列无一言廷中皆异之释褐为新安簿王举正荐召试擢馆阁校勘宰相厐籍言镇有异材不汲汲于进取特除直秘阁开封府推官擢起居舎人知谏院神宗即位复还翰林兼侍读知通进银台司王安石为政变更法令改常平为青苗法镇上疏曰常平之法始于汉之盛时视谷贵贱发敛以便农末最为近古不可改而青苗行于唐之衰乱不足法且陛下疾富民之多取而少取之此正百步与五十步之间耳今有二人坐市贸易一人下其直以相倾夺则人皆知恶之其可以朝廷而行市道之所恶乎　年六十三即上言臣言不行腼顔复立于朝请致仕疏五上最后指言安石曰臣言青苗不见听一可去荐苏轼孔文仲不见用二可去今有人言献忠与献佞孰是必曰献忠是纳谏与拒谏孰是必曰纳谏是苏轼与孔文仲可谓献忠矣陛下拒而不纳是必有以献佞误陛下者不可不察也若李定避持服遂不认母是壊人伦逆天理也而欲以为御史御史台为之罢陈荐舎人院为之罢宋敏求李大临苏颂谏院为之罢胡宗愈王韶上书肆意欺罔以兴坐邉事事败则置而不问反为之罪帅李师中及御史一言苏轼则下七路掎摭其过孔文仲则遣之归任以此二人况彼二人以此事理观彼事理孰是孰非孰得孰失陛下聪明之主其可以逃圣鉴乎言青苗则曰有见效者岂非岁得缗钱什百万缗钱什百万非出于天非出于地非出于建议者之家一出于民民犹鱼也财犹水也水深则鱼活财足则民有生意养民而尽其财譬犹养鱼而竭其水也陛下有纳谏之资大臣进拒谏之计陛下有爱民之性大臣有残民之术臣职献替而无一言则负陛下矣臣知言入触大臣之怒罪在不测虽然臣尝以忠事仁祖仁祖不赐之死才听解言职而已以礼事英宗英宗不加之罪才令补畿郡而已所不以事仁祖英宗之心而事陛下是臣自弃于此世也安石怒落翰林学士以户部侍郎致仕镇上表谢其略曰虽曰乞身而去敢忘忧国之心又曰望陛下集羣议为耳目以除壅蔽之奸任老成为腹心以养和平之福天下闻而壮之　卒谥忠文　犹子百禄从孙祖禹
　　范百禄字子功父锴为衞尉寺丞镇之兄也少力学中进士第又中制科治平中以秘书丞知蒙阳县熈宁间擢提防江东刑狱徙利州梓州两路加集贤院召还同知谏院久之入为司门郎中迁吏部除起居郎召试中书舎人除刑部侍郎进翰林学士除龙圗阁学士知开封府拜中书侍郎出知河中府徙河南未行卒
　　范祖禹字淳父祖锴父百禄太常博士祖禹举进士为校书郎知龙水县司马光辟同编修资治通鉴凡十五年书成光上章称荐曰臣诚不及也由臣顽固纂次淹久致其沉沦而祖禹安恬静黙若将终身者除秘书省正字召试中书舎人又辞不拜迁右谏议大夫兼实录院脩撰因召对劝哲宗以辩邪正曰比年以来大臣以兼容小人为寛好恶不明邪正不分所引进者不尽得人宰相以进贤退不肖为职而邪正不分岂不负国望戒饬大臣各以公心求贤多引鲠正之人以重朝廷无使小人得位为他日患　改礼部侍郎进翰林侍读学士知国史院事又为翰林学士　宣宗登遐哲宗亲政祖禹上言此乃宋室隆替之本社稷安危之基天下治乱之端生民休戚之始君子小人消长进退之际天命人心去就离合之时也有敢以奸言惑圣听者宜明正其罪旣而外议恟恟在位者多自引去祖禹力陈治道之要古今成败之理与夫小人之情状反复激切以感动上意因请外遂以龙图阁学士知陜州绍圣初言者论祖禹所脩实录以为诋斥先帝又以祖禹为朋附司马光及论乳媪事以为离间两宫初提举明道宫继责武安军节度副使永州安置再贬韶州别驾贺州安置移賔州再移化州卒　祖禹尝进唐鉴十二卷
　　啖【七百五十九】
　　姓纂前秦录有将军啖防　河东大厯水部郎中啖彦珍防昌中进士啖鳞避武宗讳改为澹
　　唐啖助字叔佐赵州人淹该经术善为春秋考三家长短缝绽漏阙号集传凡十年乃成复摄其纲条为例统
　　冉【七百六十】
　　姓纂高辛氏之一云大夫叔山冉之后　云安冉氏盘护之后冉馾之种类也代为巴东蛮夷酋帅
　　史记孔子弟子冉雍字仲弓冉耕字伯牛冉孺字子鲁【一作曾】冉季字子产冉求字子有为季氏宰并鲁人冉有用矛于齐师故能入其军孔子曰义也
　　减【七百六十一】
　　急就章有减罢军
　　前汉减宣迁御史中丞　治淮南狱称为最　为御史中丞者几二十岁
　　昝【子戚反七百六十二】
　　晋书桓温将昝坚唐有昝慎盈　宋朝昝居润字广川博州高唐人也东都事略有传
　　染【七百六十三】
　　石赵录云石季龙将染闵　魏郡内黄人或作冉氏簒石赵号
　　奄【七百六十四】
　　风俗通奄国名尚书成王旣践奄左传秦奄息其后也
　　敛【七百六十五】
　　姚秦录有将军敛宪敛方敛岐并南安人皆羌酋也
　　湛【七百六十六】
　　后汉有大司农湛重　晋荆州刺史陶侃母湛氏新淦人

　　名贤氏族言行类稿卷四十一
　　钦定四库全书
　　名贤氏族言行类稿卷四十二
　　宋　章定　撰
　　宋【七百六十七】
