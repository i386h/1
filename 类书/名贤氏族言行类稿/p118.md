<!-- { "loadSidebar": true } -->
　　徐诩字元美建之浦城人散翁徐彭年之子也绍兴间第进士尝监防货务参政李彦頴荐之召见上称之曰知卿进退不事请谒即日除监察御史出宪广西移湖北成都利路又改成都转运知遂宁府除直徽猷阁移温陵道改漕江东以卒所至之政必先学校尝捐公钱七千余緍市田一百六十畆以廪成都之府学且笃于宗亲周卹中表葬死者之无归营孤女之未嫁唯嗜学尤邃于经熟于左氏春秋资治通鉴有诗文奏议经解八千卷号曰东野居士集子达前为司农寺簿诚斋杨万里铭其墓曰颃颃徐公军杭而逆风曰予其通方轮而九曲曰予其速惟金玉尔身皭然不尘以对于古人
　　陈尧臣婺州人善丹青精人伦宣和间尝以画学正擢水部郎假尚书使辽绘天祚像以归并图道中所歴山川险易以上上大喜除右司谏继迁侍御史焉此挥尘録所载与长编小异
　　李成字咸熈营丘人也五代末以诗酒游公卿间善摹冩山川至得意处殆非笔墨所成人欲求者先为置酒酒酣落笔烟云万状世传以为寳子觉仕太宗时歴国子博士觉子宥仕至谏议大夫知制诰
　　唐郇王祎十二世孙涛为五代汉相本朝以兵部尚书莒国公致仕至子承休　承休子仲容为戸侍仲寳赠宫保至三子景圭景山景亮　景山子昭玘字成季元祐间为右史自号乐静居士成季与犹子汉老皆居温陵汉老子纪生子闻是戸部侍郎秦少游为李公撰行状云逺祖涛少仕湖南一子留江南公其裔孙也所以今为南康人世号山房李氏涛之弟潮仕石晋为内相后仕契丹亦显汉老弟唐老建炎初守越亦随乌珠北去仕宦有声
　　南渡髙宗中兴之初蜀中有大族犯御名之嫌者而游宦参差不齐仓卒之间各易其姓仍其字而更其音者勾涛是也加金字者钩光祖是也加丝字者絇纺是也加草头者苟谌是也改为句者句思是也増而为勾龙者如渊是也繇是析为数家累世之后昬婣将不复别文潞公自云敬晖之后以在国初不习祖讳而改今有茍氏子孙与文氏所云相同盖本一族
　　李定字仲求洪州人晏元献公之甥欲预赛神防而苏子美以其俗子拒之致兴大狱梅圣俞谓一客不得食覆鼎伤众賔者也其孙即俞老彭以诗名列江西派中又李定字资深扬州人元丰御史中丞其孙方叔正民兄弟皆显名一时又李定嘉祐治平以来以风采闻尝遍歴天下诸路计度转运使官制未行老于正卿乃敦老如冈之祖盖济南人也同姓名者凡三人世亦多指而为一不可不辨【李豸阳翟人东坡先生门下士亦字方叔两方叔俱以文鸣】广陵君云李资深墓碑吕惠卿撰蔡卞书章子厚篆盖
　　韩持国宋元宪荐赐第入馆嘉祐中与司马文正吕正献王荆公号为四友元祐初为政府后坐弃地入党籍谪居均州遇赦复官以朝议大夫致仕年八十四以卒元龙元吉即其后也
　　李邯郸命诸子名世人难晓后见孙长文云邯郸之长子夀朋取三夀作朋之义次子复圭本三复白圭幼子徳刍以三徳苾刍其指如此宜乎人所不解也
　　林仲平槩仁宗朝耆儒也二子希旦邵顔早擅克家之业仲平没有二防子尚在襁褓未名既长两兄乃析其名示不忘父训曰希曰旦邵曰顔后皆为闻人
　　靖康中蔡元长父子既败言者攻之发其奸恶不遗余力李泰发时为侍御史独不露章且劝勿为太甚坐是责监汀州酒税谢表云当垂涕止弯弓之射人以为狂然临危多下石之徒臣则不敢士大夫多称之右九事见之挥尘録　李泰发参政未见传挥尘所载止此一事
　　昌黎诸序
　　送陆参
　　陆君之道行乎朝廷则天下望其赐刺一州则专而不能或谓先一州而后天下岂吾君与吾相之心哉
　　送孟东野
　　物不得其平则鸣　择其善鸣者而假之鸣
　　送许志雍
　　财已竭而敛不休人已穷而赋愈急其不去为盗也亦幸矣
　　上巳日燕太学聴弹琴武公作歌诗以美之
　　有一儒生魁然其形抱琴而来歴阶而升坐于罇俎之南鼓有虞氏之南风赓之以文王宣父之操优防夷愉广厚髙明追三代之遗音想舞雩之咏叹及暮而退皆充然若有所得也
　　送齐皥下第
　　吾观于人有不得志则非其上者众矣亦莫计其身之短长也若齐生者既不得志矣而曰我未至也不以闵于有司其不亦鲜乎哉吾用是知齐生后日诚良有司也能复古者也公无私者也知命不惑者也
　　送陈宻
　　子诵其文则思其义习其仪则行其道则将谓子君子也爵禄之来也不可辞矣科宁有利不利耶
　　送李愿归盘谷
　　东坡云文忠公言唐无文章唯送李愿归盘谷序一篇
　　送牛堪登第
　　由是而观之若堪之用心其至于大官也不为幸矣
　　送董邵南
　　燕赵古称多感慨悲歌之士董生举进士连不得志于有司懐抱利器郁郁适兹土吾知其必有合也董生勉乎哉
　　赠崔复州
　　崔君为复州其连帅则于公愈以为崔君之仁足以苏复人于公之贤足以庸崔君有刺史之荣而无其难为者将在于此乎
　　赠张童子
　　愈将进童子于道使人谓童子求益者非欲速成者
　　送杨仪之
　　知其客可以信其主者宣州也知其主可以信其客者湖南也
　　送何坚
　　何与韩同姓为近　坚归吾将贺其见鳯而闻其鸣也
　　送王含
　　惜乎吾力不能振之而其言不见信于世也于其行姑与之饮酒
　　送孟琯
　　善虽不吾与吾将强而附不善虽不吾恶吾将强而拒
　　送陈彤
　　始吾见之颀然其长薫然其和吾目其貌耳其言因以得其为人及其乆也果若不可及
　　送王埙
　　故求观圣人之道者必自孟子始今埙之所由既几于知道如又得其船与檝知沿而必知止呜呼其可量也哉
　　裴均杨慿唱和诗序
　　存志乎诗书寓辞乎咏歌　铿锵发金石幽感鬼神信所谓材全而能钜者也
　　送幽州李端公
　　国家失太平于今六十年矣夫十日十二子相配数穷六十其将复平平必自幽州始
　　送区册
　　有区生者誓言相好自南海拏舟而来升自賔阶仪冠甚伟坐与之语文义卓然荘周云逃空虚者闻人足音跫然而喜矣况如斯人者岂易得哉
　　送殷侑使回鹘
　　今人适数百里出门惘惘有离别可怜之色持被入直三省丁宁顾婢子语刺刺不能休今子使万里外国独无几防出于言面岂不真知轻重大丈夫哉
　　送杨巨源
　　予遇病不能出不知杨侯去时城门外送者几人车几两马几匹道旁观者亦有叹息知其为贤与否
　　送权秀才
　　宫商相宣金石谐和寂寥乎短章舂容乎大篇
　　送李正字
　　离十三年幸而集处得燕而举一觞相属此天也非人力也
　　石洪已附本传
　　温造
　　韩昌黎送之序云乌公镇河阳之三月以石生为才以礼为罗罗而致之幕下未数月也以温生为才于是以石生为媒以礼为罗又罗而致之幕下东都虽信多才士朝取一人焉拔其尤暮取一人焉拔其尤相为天子得人于朝廷将为天子得文武士于幕下求内外无治不可得也愈縻于兹不能引去资二生以待老今皆为有力者夺之其何能无介然于懐耶
　　送郑权
　　若岭南帅得人则一边尽治不相冦盗贼杀无风鱼之灾水旱厉毒之患故选帅常重于他镇非有文武威风知大体可畏信者则不幸徃徃有事　可谓贵而能贫为仁者不富之效也
　　送韩约归治所
　　今天子方举羣防以収太平之功宁使士有不尽用之叹懐竒见而不得施设也
　　送郑涵
　　三为属吏经时五年观道徳于前后聴教诲于左右可谓亲薫而炙之矣其髙大逺宻者不敢隐度论也其勤已而务博施以己之有欲人之能不知古君子何如耳
　　韦处厚诗序
　　得利则跃跃以喜不得利则戚戚以泣若不可生者儒者之于患难茍非其自取之其拒而不受于懐也若筑河堤以障屋霤其容而消之也若水之于海氷之于夏日其翫而忘之以文辞也若奏金石以破蟋蟀之鸣虫飞之声况一不快于考功盛山一岀入息之间哉韦侯所为诗方且以入溪谷上岩石追逐云月不足日为事读而咏歌之令人欲弃百事徃而与之防不知其出于巴东以属朐防也
　　名贤氏族言行类稿卷六十
