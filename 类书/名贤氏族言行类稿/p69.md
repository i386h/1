<!-- { "loadSidebar": true } -->
　　刘敞字原父袁州临江人也举进士甲科召试直集贤院判尚书考功敞博闻彊记素习知山川道里时顺州有异兽如马而食虎豹契丹不知以问敞敞曰此所谓駮也为言其形状声音皆如所见契丹益叹其博物治平中判太常寺力求便郡英宗曰如刘敞者岂易得哉遂出知汝州卒敞为文敏赡在西掖时一日追封皇子公主九人敞将下直为之立马卸坐一挥九制文词典雅各得其体　东坡先生云昔为鳯翔幕过长安见刘原父留吾剧饮数日酒酣谓吾曰昔陈季弼告陈元龙曰闻逺近之论谓明府骄而自矜元龙曰夫闺门雍穆有徳有行吾敬陈元方兄弟渊清玉洁有礼有法吾敬华子鱼清修疾恶有识有义吾敬赵元达博闻彊记超逸卓荦吾敬孔文举雄姿杰出有王霸之略吾敬刘徳所敬如此何骄之有余子琐琐亦安足録哉因仰天太息此亦原父之雅趣也吾后在黄州作诗云平生我亦轻余子晩嵗谁人念此翁盖记原父语也原父既没久矣尚有贡父在每与语今复死矣何时复见此俊杰人乎悲夫【见东坡杂记】
　　刘攽字贡父出通判泰州题馆中壁云壁门金阙倚天开【一作壁门楼阁起崔嵬】五见宫花落井槐明日扁舟沧海去却从云气望蓬莱王介甫见而讽咏之仍书于扇【见百家诗选】
　　刘昌祚字子京真定人也父贺内殿承制战没于定州朝廷以昌祚为右班殿直稍迁通事舍人夏人以百余骑防刘沟堡昌祚出援夏人伏万骑黑山外伪遁昌祚卒遇之战不解夏人锐甚大酋突而前昌祚抽矢一发殪之贼遁去自西事以来以寡抗众未有如昌祚者时朝廷议以四砦归夏人昌祚力陈不可以为狄人之情弃前恩而欲无餍今解仇结好往来不已其志岂浅也哉异日请兰州亦将许之乎卒谥毅肃昌祚气质雄深外严内寛射箭出百步之外夏以为神畏之
　　刘舜卿字希元开封人也父钧死于敌朝廷以舜卿为供奉官累至左蔵库副使神宗慨然有经略西边之志近臣有以舜卿名闻者曰此将帅才也神宗命总京东九郡将兵训之尝以所部一军阅于内殿神宗曰坐作有度其可用也尔无忘尔父之讐惟忠与孝勉之哉舜卿再拜泣谢以为阁门通事舍人　夏人聚兵天都尽召十二监马军结连西羌欲大举以防边舜卿召将佐讲议出兵方略大将姚兕种谊请公从两路破之擒鬼章以献并获首领五人斩馘数千牛羊器械以万计卒谥毅敏
　　刘恕字道源筠州人也父涣字凝之举进士为颍上令以刚直不屈于上位即弃官而归家于庐山之阳时年五十欧阳修与涣同年进士也髙其节作庐山髙诗以美之涣居庐山三十余年环堵萧然饘粥以为食而游心尘垢之外超然无戚戚之意以夀终恕少頴悟俊拔读书过目即成诵年八嵗坐客有言孔子无兄弟者恕应声曰以其兄之子妻之一坐惊异年十八试经义说书皆第一释褐为钜鹿簿迁和州令恕为人彊记博闻于书无所不览有史学司马光修资治通鉴奏请同编修恕于魏晋以后事尤能精详考证前史差谬光悉委而取决焉王安石与恕有旧欲引恕修三司条例恕以不习金谷为辞因言天子方属公以政事宜恢张尧舜之道以佐明主不应以财利为先光判西京留台奏迁书局于洛阳恕奏请乞身诣光议修书事朝廷许之恕居母丧又诏就第续成前书丧未除而卒
　　刘挚字莘老东光人也少举进士礼部奏名第一遂中甲科用韩琦荐除馆阁校勘为监察御史里行尝请立监司考绩之制擢尚书右丞改左丞为中书侍郎迁门下侍郎挚与同列奏事论及人才难得能否不一性忠实而才识有余上也才识不逮而忠实有余次也有才而难保可借以集事又其次也懐邪观望随势改变此小人终不可用二圣然之且曰卿常能如此用人国家何忧元祐六年拜右仆射兼中书侍郎卒谥忠肃
　　刘庠字希道彭城人也幼能诗蔡齐妻以子用齐遗奏补将作监主簿举进士迁太常博士英宗以灾异求直言庠上书论时事遂除监察御史里行因日食乞罢役苑宴游以只畏天戒会圣宫修仁宗神御殿宏丽过常庠言非所以昭先帝俭徳乞损其制奉宸库失盗庠劾奏近侍领皇城司职事者以严宫城之禁愿陛下不以近习挠天下法初禁销金庠言法行当自贵近始又言两省封驳之任名存实亡御史员阙不补非盛世事神宗即位迁殿中侍御史为右司谏庠陈中国御戎之策守信为上昔元昊之叛五来五得志天下为之困弊今莫若示大信舍近功为国家长利除集贤殿修撰河东转运使擢天章阁待制改河北都转运哲宗即位加枢宻直学士知渭州卒宣仁后曰帅臣极难得刘庠可惜也
　　刘正夫字徳初衢州西安人也举进士徽宗即位除左司谏擢起居舍人召试中书舍人迁礼部侍郎大观三年拜尚书右丞迁中书侍郎徽宗稍厌蔡京纷更思欲裁损以寛民力命郑居中为太宰正夫为少宰未几得疾丐出徽宗赐诗宠之疾作卒于道谥文宪
　　刘庭式字得之齐州人也举进士苏轼守宻州庭式为通判始庭式未第时议娶其乡人之女既约而未纳币也庭式及第其女以疾丧明女家躬耕贫甚不敢复言或劝纳其幼女庭式笑曰吾心已许之矣岂可负吾初心哉卒娶之女死于宻州庭式丧之逾年而哀不衰不肯复娶轼问之曰哀生于爱爱生于色今君爱从何生哀从何出乎庭式曰吾知丧吾妻而已吾若縁色而生爱縁爱而生哀色衰爱弛吾亦哀忘则凡袂倚门目挑而心招者皆可以为妻也耶轼深感其言庭式后监太平观老于庐山絶粒不食而面目奕奕有紫光步上下峻坂往复六十里如飞以夀终
　　刘季孙字景文世家开封父平任环庆将赵元昊防延州以孤军来援遂力战骂贼而死景文以防典得官少笃学能诗文东坡先生守钱塘景文为左蔵库副使两浙兵马都监先生喜其人上章荐其练达武经讲习边政除知隰州先生尝答书其略云公每发言雄如风樯阵马迅霆激电不意于中复有祥光异彩纡余致腻盎盎如阳春淑艳时美女诚不足比其容色态度此所谓不测之谓神也又跋其诗文曰刘景文有英伟气如陈元龙之流读此诗可想见其人以中夀卒于隰哀哉死之日家无一钱但有书三万轴画数百幅尔【见百家诗选】
　　刘韐字仲偃建州崇安人中进士第后举提陜西平货司召对赐五品服时西宁州兵仰给县官竭六路转输犹不给命公専饷河内公私便之除陜西转运使徽猷阁待制知越州方腊陷睦杭二州公葺营垒练兵为备贼陷衢婺侵越冲突至城下公麾众出战贼大溃宣和四年有防充宣抚司参谋官初边臣奏契丹败于白水奔遁且思内附请以师接朝廷命童贯蔡攸为使副公始至而都统种师道军已溃公廼请诣军前就师道议归语贯曰敌势尚盛燕人固守未可轻进　郭药师请马以益其军朝廷尽给以河北战马公曰空内郡马付一降将非国之利奏疏罢之是冬金人入防知真定有备长驱内向朝廷议和敌兵复攻城公以彊弩射之敌知不可胁遂退　金围太原朝廷悉闗陜兵付姚古种师中援之两军败绩上急欲围解拜韐河北路制置使未行复拜河北东宣抚副使兵未至真定陷召对便殿时敌已渡河除提举京城四壁守御使敌骑薄城公言宜有以纾目前而为后图者宰相谓公沮国摇民城陷宰相绐以割地遣公往金以韩正馆之于城南夀圣院正言国相尼玛哈知公名欲用公公曰偷生以事二姓死不为也　光尧即位诏曰刘韐死节不为敌用赠特进资政殿大学士谥忠显　子子羽为徽猷阁待制晩知泉州孙珙为同知枢宻卒谥忠肃
　　刘夙字賔之莆田人绍兴间举进士第后除秘书省正字孝宗龙御垂意人物尤重馆阁公预其选八月除枢宻院编修官十月令编修国史公力辞时有臣僚以文字留公曰刘某文字优长议论坚正难以从所乞迁佐著作郎丐外知衢州改温州奉祠归甫一年卒公为人挺特以天下之重自任不以色假人久而人益爱之在家如守官在外如立朝虽闲居闻守令小有疵累必极口规正是嵗王龄没芮司业又没吕祖谦为诗悼之曰诸老收身尽佳城又到公苍天那可问吾道竟成穷
　　刘崧字伯髙峤字仲髙岑字季髙吴兴人也东坡先生所赋吴兴文人之诗刘孝叔诸孙也三公才学官位士夫例能称之汪彦章尝铭仲髙之墓仲髙任福建提刑日书武夷山三大字甚竒金石刻尚存

　　名贤氏族言行类稿卷三十
　　钦定四库全书
　　名贤氏族言行类稿卷三十一
　　宋　章定　撰
　　周【五百卄五】
　　姓纂帝喾生后稷至太王邑于周文王以国为氏
　　新序周舍事赵简子立简子之门三日三夜简子使人问之曰子何以令我周舍曰愿为谔谔之臣墨笔操牍随君之后司君之过而书之
　　国语史伯曰夫成天地之大功者其子孙未尝不章虞夏商周是也周弃能播殖百谷疏以衣食民人者也其后皆为王公侯伯
　　史记周勃沛人也以织薄曲为生为人吹箫给丧事材官引彊从髙帝攻战赐爵号绛侯　木彊敦厚帝以为可属大事不好文学椎而少文　孝恵时为太尉诛诸吕文帝以为右丞相　子亚夫封条侯为将军军细栁缓急真可任
　　周昌沛人也从兄曰周苛苛为御史大夫昌为中尉后为御史大夫封汾阴侯　为人彊力敢直言　为人吃　期期不奉诏
　　周緤沛人也常为髙祖参乗后为蒯成侯
　　儒林周堪字少卿齐人事大夏侯胜元帝时擢光禄勲后汉周荣字平孙举明经辟司徒府排奏窦宪由此显名自郾令擢为尚书令后为山阳太守所歴郡县皆见称纪　子兴少有名誉陈忠荐其博物多闻拜为尚书郎子景字仲飨迁豫州刺史河内太守拔才荐善常恐不及每嵗时延请举吏入上后堂宴会数四乃遣赠送什物无不充备后为司空举奏诸宦官奸猾皆坐黜朝廷莫不称之
　　周章字次叔为郡功曹太守欲私谒窦宪谏不听前拔佩刀絶其马鞅乃止后举孝防
　　周磐字坚伯居贫养母俭薄不充乃就孝防之举及母没公府征之遂不应后嵗朝令其二子曰吾日者梦见先师东里先生与我讲于阴堂之奥岂吾齿之尽乎
　　儒林周防字伟公受尚书明经举孝防拜郎中
　　周举字宣光姿貎短陋而博学洽闻为儒者所宗京师语曰五经纵横周宣光　举茂才为平丘令上书言得失辞甚切直　拜尚书名重于朝廷左右惮之又迁谏议大夫　迁侍中与八使巡行天下号曰八俊劾奏贪猾表荐公清朝廷称之拜光禄大夫卒　朝廷赐钱十万以旌委蛇素丝之节　子勰字巨胜时梁冀贵盛前后三辟竟不能屈自勰曾祖父至勰孙恂六世一时皆知名
　　酷吏周纡字文通尝拜洛阳令下车先问大姓主名吏数闾里豪强以对纡厉声怒曰本问贵戚辈岂能知此卖菜佣乎　贵戚局蹐京师肃清　后为御史中丞
　　周泽字穉都拜太常清洁循行尽敬宗庙尝卧疾斋宫妻问之泽大怒以妻干犯斋禁收送诏狱谢罪时人语曰生世不谐作太常妻一嵗三百六十日三百五十九日斋一日不斋醉如泥
　　周党字伯况建武中被征不得已乃着短布单衣糓皮绡头待见尚书及引见自陈愿守所志遂隠居黾池
　　周嘉字文拜零陵太守零陵颂其遗爱吏民为立祠弟畅字伯持为河南尹夏旱因收葬客死骸骨万余人应时澍雨
　　蜀志周羣字仲直尝占天有征　为儒林校尉
