<!-- { "loadSidebar": true } -->
　　日者传司马季主楚人也卜于长安东市
　　后汉司马均字少賔信诚行乎乡里乡人有争辄令祝少賔不直者终无敢言
　　魏志司马芝字子华歴甘陵沛阳太守所在有绩入为河南尹抑彊扶弱私请不行　在公卿间直道而行子岐为廷尉
　　司马朗字伯逹十二试经为童子郎为堂阳长治务寛惠不行鞭杖而民不犯禁
　　晋司马彪字绍统不交人事博览羣籍为秘书丞　作续汉书
　　南史司马褧字元表少传家业手不释卷　仕梁除尚书祠部郎时创定礼乐建议多施行
　　儒林司马筠字贞素博通经术尤明三礼梁初为既阳令有清绩入拜尚书祠部郎
　　文学司马宪字景思待诏东观为学士口辩有才地使魏见称于北【见丘巨源传】
　　孝义司马暠字文升防聪警有至性丁内艰孺慕过礼及丁父忧庐守墓侧有两鸠栖宿庐所驯狎异常
　　恩幸司马申字季和陈时为秣陵令以清能见纪有白雀集于县庭
　　北史司马休之字季豫
　　司马楚之字徳秀少有英气能折节待士仕魏为朔州刺史在边二十余年以清俭着闻
　　司马裔字遵周文帝时领河内郡守安集流人歴信潼二州刺史　清约不事生产俸禄散之亲戚
　　唐司马承祯字子防事潘师正传辟谷道引术无不通师正异之卒谥贞一先生
　　宋朝司马池字和中陜州夏县人也少好学推家财数十万与其诸父尝奏名礼部将入试殿廷一日心动不能寐曰吾母素多疾能无恙否及至内门徘徊不能入盖母亡为友人所匿也因语其友而友止告以闻有疾池遂号恸而归后举进士曹利用荐为羣牧判官辞不就朝廷固授之其后利用贬其党畏罪多从而毁之独池在朝明利用之枉除开封府推官为中贵人所沮方出知耀州为利州路转运使知鳯翔府召知谏院表恳免仁宗曰人皆嗜进池独嗜退何也更三司副使以天章阁待制知河中府改同州徙杭州江钧张从革时为两淛转运使恶池招摇其事条奏之降知虢州池未谪闻吏有盗官银称为钧偿私费而从革之婣犯税隂遣人私请或谓可以此报池独不较人以为长者徙晋州卒子光
　　司马光字君实父池光为儿童时凛然如成人七嵗闻讲左氏春秋大爱之退为家人讲即了其大义自是手不释卷至不知饥渴寒暑初以父位为将作监主簿举进士甲科佥书武成军判官改大理评事为国子直讲厐籍为枢密副使荐召试除馆阁校理同知太常礼院中官麦允言死特给卤簿光言孔子不以名器假人繁缨以朝犹且不可允言近习之臣非有元勲大劳不可假以名器今给以卤簿其为繁缨不亦大乎厐籍为郓州徙并州皆辟光通判州事迁同知諌院改天章阁待制兼侍讲仍知谏院除龙图阁直学士改右谏议大夫神宗即位擢翰林学士光以不能四六辞神宗曰如两汉制诏可也光趣出神宗遣内臣趣光入谢遂为御史中丞兼翰林院侍读学士登州有不成婚妇谋杀其夫伤而不死者吏疑其狱诏光与王安石议安石以谋与杀为二事光言谋杀犹故杀也皆一事不可分若谋为所因与杀为二则故与杀亦可为二邪自文彦博以下皆附光议然卒用安石言至今天下非之王安石始为政剏立制置三司条例司建为青苗助役水利均输之政置提举官四十余员行其法于天下谓之新法光上疏逆陈其利害以为法如是是使百姓无有丰凶长无休息之期贫者归尽富者亦贫臣恐十年之后富者无几矣其后卒如先言神宗问朝廷每更一事举朝詾詾何也光曰青苗出息平民为之尚能使蚕食下戸至饥寒流离况县官法度之威乎惠卿曰青苗法愿取则与之不愿不强也光曰愚民知取债之利不知还债之害非独县官不强富者亦不强也臣闻作法于凉其犹贪作法于贪将若之何神宗一日问光青苗法曰此周礼泉府之职周公之法也光曰陛下容臣不识忌讳臣乃敢冒死言之昔刘歆用此法以佐王莽至使农商失业涕泣于市卒以亡天下安足为圣朝法也且王莽以钱货民使为本业计其所得之利什取其一此于今日嵗取四分之息犹为轻也韩琦上疏论青苗之害神宗感悟欲罢其法安石称疾求去防拜光枢宻副使上章力辞至六七日曰陛下诚能罢制置条例司追还提举官不行青苗助役等法虽不用臣臣受赐多矣不然终不敢受命神宗遣人谓光枢宻兵事也官各有职不当以他事为辞光言臣未受命则犹侍从也于事无不可言者安石起视事青苗卒不罢光亦卒不受命则以书喻安石三徃反开论苦至犹幸安石之至而改也且曰巧言令色鲜矣仁彼忠信之士于公当路时虽龃龉可憎后必徐得其力谄谀之人于今诚有顺适之快一旦失势必有卖公以自售者意谓吕惠卿对賔客輙指言之曰覆王氏者必惠卿也小人本以利合势倾利移何所不至其后六年而惠卿叛安石上书告其罪茍可以覆王氏者靡不为也神宗犹欲用光光不可以端明殿学士出知永兴军顷之上疏曰臣之不才最出羣臣之下先见不如吕诲公直不如范纯仁程颢敢言不如苏轼孔文仲勇决不如范镇此数人者覩安石所为抗章对防极言其害而镇因乞致仕臣闻居其位者必忧其事食其禄者必任其患茍或不然是为盗窃臣虽无知尝受教于君子不忍以身为盗窃之行今陛下唯安石之言是信安石以为贤则贤以为愚则愚以为是则是以为非则非谄附安石者谓之忠良攻难安石者谓之防慝臣之才识固安石之所愚臣之议论固安石之所非今日所言于陛下亦安石之所谓防慝者也若臣罪与范镇同则己依镇例致仕若罪重于镇或或诛唯陛下裁处移知许州不赴遂乞判西京留司御史台以归自是絶口不论事凡居洛十五年再任留司御史台四仕提举崇福宫拜资政殿学士神宗崩光赴阙临卫士见光入皆以手加额曰此司马相公也民遮道呼曰公毋归洛留相天子活百姓所在数千人聚观之光惧防放辞谢遂径归洛　除知陈州且过阙入见使者劳问相望于道至则拜门下侍郎光力辞诏曰先帝新弃天下天子防冲此何时而君辞位邪光乃不敢辞是时民日夜引领以观新政而进説者以为三年无改于父之道光慨然争之曰先帝之法其善者虽百世不可变也若安石惠卿等所建为天下害非先帝本意者改之当如救焚拯溺犹恐不及况太皇太后以母改子非子改父众议乃定　山陵毕迁正议大夫光自以未尝受顾命不敢当不许元祐元年光始得疾拜左仆射疾稍间将起视事诏免朝觐许以肩舆三日一入都堂或门下尚书省光不敢当曰不见君不可以视事诏肩舆至内东门子康扶入对小殿且曰毋拜光惶恐入对延和殿数月复病薨于位赠太师温国公谥文正光忠信孝友恭俭正直出于天性自少及老语未尝妄其好学如饥之嗜食于财利纷华如恶恶臭诚心自然天下信之于学无所不通音乐律厯天文书数皆极其妙晩节为冠婚防祭法适古今之宜自始立朝至于为相自以遭遇圣明言聴计从欲以身狥天下躬亲庶务不舍昼夜賔客见其体羸曰诸葛孔明二十罚以上皆亲之以此致疾公不可以不戒光曰死生有命也为之益力病革谆谆不复自觉如梦中语然皆朝廷天下事也既没其家得遗奏八纸上之皆手札论当世要务百姓闻其丧罢市而徃吊粥衣而致奠巷哭而过车盖以万千数而京师民画其像刻印鬻之众置一本饮食必祝焉四方皆遣人求之京师时画工有致富者绍圣初章惇擅政用周秩为监察御史秩小人也方光薨时秩为博士议光谥为文正及是乃谓光改更法为尽废先帝政事于是追赠谥及仆所赐神道碑再贬清海军节度副使又追贬朱崖军司戸参军元符三年复太子太保蔡京为相复追降左光禄大夫寻除名入党籍大观中复太子太保靖康元年赠太师复赐谥配享哲宗庙廷　初光患歴代史繁重学者不能徧读请于上遂约战国至秦二世如左氏体为通志以进英宗命光续其书置局秘阁以其所素贤者刘攽刘恕范祖禹为属凡十九年而成神宗尤重其书以为贤于荀俊亲为制叙赐名资治通鉴诏迩英读其书云子康
　　康字公休幼端谨不妄言笑事父母至孝凛然有光之风以明经擢第为富平簿光修资治通鉴奏为检阅文字除秘书省正字迁校书郎以父丧免服除召为著作佐郎兼侍讲康上疏曰王者以民为天民以食为天自古祸乱之兴皆由饥馑为国必有九年之蓄乃可偹水旱除右正言以亲嫌不就上疏歴陈前世治少而乱多祖宗剏业之艰难积累之勤劳以劝上及时向学守天下大器曰徳曰才曰识三者皆由于学又劝太皇太后每于禁中训导其言切至又言孟子为书最醇正陈王道尤明白所宜观览寻讲孟子迁左司谏以疾除直集贤院提防崇福宫方病召医李积于兖州积时年七十除老于家于是乡民闻之告积曰百姓受司马相公恩深今其子病愿速徃来告者日夕不絶积未至而康卒
　　司马朴字文季丞相光兄旦之孙也少丧母育于外祖范纯仁绍圣初党议起父宏坐尚书论辩得罪纯仁亦坐救党人责永州目疾失明客至必令朴导以见时方七嵗进揖应对如成人客皆惊叹以纯仁遗恩补官宏死朴年十七徒跣防柩还人称其孝调晋宁军士曹参军通判不法转运使王似讽朴伺其过朴不可曰守贰为长官使下吏得陷之不唯乱常人且不食吾余矣死不敢奉教似贤而荐之靖康初党禁解同判西京国子监召为虞部员外郎迁右司金人再次汴京郊以朴使金营金斡里雅布问其家世朴以大父丞相告喜曰大贤之后也甚加礼乃吐腹心谕以亟割地讲和以间尼玛哈朴两徃返以其情话执政促其议而任事疑不决朴争甚苦已而城遂陷钦宗思其言亟召对以为兵部侍郎朴请复使金帐及两宫北狩又贻书金人请存立赵氏金人惮之挟以北去其后金欲用之朴不可竟握节而死朝廷知其忠特赠兵部尚书
　　夏侯【千百二十二】
　　姓纂夏禹之后至东楼公封为杞侯至简公为楚惠王所灭弟他奔鲁悼公以他夏后授爵为侯因氏焉后去鲁之沛分沛立谯为郡人
　　前汉夏侯婴沛人也号滕公封汝隂侯常为太仆夏侯始昌鲁人通五经以齐诗尚书教授　明于隂阳先言栢梁台灾日至期日果灾　子胜
　　夏侯胜字长公从始昌受尚书及洪范五行传説灾异为学精熟征为博士光禄大夫为人质朴守正简易无威仪　又为谏议大夫给事中迁太子太傅　常谓诸生曰士病不明经术经术苟明取青紫如俯拾地芥学经不明不如归耕胜从父子建字长卿自师事胜又从诸儒问与尚书相出入者具文饰説胜非之曰建所谓章句小儒破碎大道建亦非胜为学疏畧难以应敌建卒自专门名经为博士至少傅
　　魏志夏侯惇字元让累迁大将军七子二孙爵皆关内侯
　　夏侯渊字妙才累迁拜征西将军　从曹操数战胜虎步关右所向无前
　　晋夏侯湛字孝若幼有盛才文章宏富掞蔚春华时摽丽藻　湛与潘岳友善京都谓之连璧　举贤良中第拜郎中　为野王令以卹隐为急而缓于公调政清务闲优游多暇居邑累年朝野多叹其屈除中书侍郎　湛弟淳字孝冲　子承字文子
