<!-- { "loadSidebar": true } -->
　　钦定四库全书　　　　　子部十一
　　海録碎事　　　　　　　类书类
　　提要
　　【臣】等谨案海録碎事二十二卷宋叶廷珪撰廷珪字嗣忠崇安人政和五年进士初知徳兴县绍兴中为太常寺丞与秦桧忤以左朝请大夫出知泉州军州事王之望汉濵集有所作廷珪除官制极称其学问葢亦以博洽著名当时者也其书皆类聚故事分条别目以备检用共计为部一十有六为门五百八十有四而廷珪乃自称百七十五门颇抵牾不合又宋史艺文志载此书作二十三卷文献通考又作三十三卷目次亦有异同疑后人已有所分并增益非其旧矣书中体例乃于史子及诗文中摘其新隽字句以供行文者襞绩之助盖为四六材料而设与他类书用意稍有不同中间如分守令县令为两门而太守事实乃入留守门又如韩偓玉山樵人贺知章四明狂客张志和元真子之类皆其自号而载入私諡门其分目多有未协又如赵至书中所云鸡鸣戒旦飘尔晨征日薄西山马首靡托者乃自叙行役之词而入于军旅门又梁书作神龙仁兽阙仁兽本是仁虎乃唐之史臣避讳而改此类皆仍其旧文不为考正亦不免失之疎漏然其征摭繁富轶闻琐事往往而在颇足以资考证在南宋类书中犹为善本云乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　　费　墀

　　海録碎事原序
　　始予为儿童时知嗜书家本田舍贫无书可读曾大父以差法押纲至京师倾行槖市书数十部以归因得尽读之其后肄业郡学升贡上庠登名桂籍牵丝入仕盖四十余年见书益多未尝一日手释卷帙食以饴口怠以为枕虽老而不衰每闻士大夫家有异书无不借借无不读读无不终篇而后止尝恨无赀不能尽得写间作数十大册择其可用者手抄之名曰海録其文多成片段者为海録杂事其细碎如竹头木屑者为海録碎事其未知故事所出者为海録未见事其事物兴造之原为海録事始其诗人佳句曽经前軰所称道者为海録警句图其有事迹着见作诗之由为海録本事诗独碎事文字最多初谓之一四録言其自一字至四字有可取者皆録之后改为碎事每读文字见可録者信手録之未尝有伦次阅岁既久所编猥繁检阅非易尝以为病绍兴十八年秋得郡泉山公余无事因取而类之为门百七十五为卷二十有二虽摘裂章句破碎大道要之多新竒事未经前人文字中用实可以为文章佽助岂小补哉十九年五月二十七日左朝请大夫知泉州军州主管学事叶庭珪序

　　海録碎事原序
　　余往则闻黄淳父有所谓海録碎事者秘之以为人所未见书后余乃求得之他所则固亦爱之夫类事以多为贵故昔人有疏锦被事漏言致祸者是博闻多识自昔尚哉然近闻人论诗以不使事不用才以浑成者为最上乗文亦如之及其有所考质援引徴据能无借于典籍载纪哉且尔则人亦不必读书自可肆意纵横无不可者惜未见其人乃亦有谓才固足矜若学问则无不可及者借闭门读书数年患不足耶余谓此亦天授虽读之愈勤愈无所得廼有援笔自恣衍绎宣叙训释防要述详奥幽则才虽蠭起亦空疎缪虚诞罔无据乃复拥书满案采缉掇拾则众篇浩繁简策重复有非一时可索者故惟兹编出于宋泉州守叶廷珪既猎其英华而举其要领凡事见于他者率彚为一而分条别类枝析派疏无不详载虽断简残篇片词只字罔遗逸焉使欲有所考索一举而尽是岂待劳于徧求羣书而卒不能悉哉则是编之为助于学岂有量者昔在唐以前则有脩文御览华林编畧二书今不可得玉海纪原指南旧有本惟虞世南艺文类聚徐坚初学记刻于嘉靖间今余宗侄大防倬之子诵已上春官而夭孙应广敏睿而文学有渊源家畜是书遂梓以传其嘉惠来者之意一何广也夫礼云记问之学不足以为人师然人多患苦于不能记忆昔之为书不易多题之竹简而简易紊乱且重大难胜故古之书尤不易传左史倚相能读三坟自外谁能者况遭秦燔弃孔壁之余及羽陵所得能几何者惟后所撰述益以烦滋而丘索藐矣难以语古哉余不敏而好习学然得则忘之乃穷年卒岁空空如也是天不畀余以记问之学其若之何又若欲秘之自私与今之梓以传者其度之广狭可知矣万厯戊戌孟冬朔日沛国刘鳯撰

　　钦定四库全书
　　海录碎事卷一　　　　　宋　叶庭珪　撰天部上
　　天门
　　曽穹
　　蹀足循广除瞬目矖曽穹【文选谢惠连诗】
　　天阃
　　天阃决地垠开【扬雄作甘泉赋】
　　紫防
　　发响九臯翰飞紫防【北史】
　　錬石补天
　　淮南子曰昔者女娲氏錬五色石以补苍天
　　三六玉皇
　　为君持此凌苍苍上朝三十六玉皇【李贺诗】
　　天末
　　沧波渺川汜白日隐天末【李白诗】
　　碧罗天
　　坡词初歇洗出碧罗天
　　洪覆
　　漫漫方舆廻廻洪覆天也【补亡诗】
　　大圆
　　恢恢大圆天也【补亡诗】
　　天碧深
　　后主诗日映仙云薄秋高天碧深
　　日门【庆瑞灾食附】
　　扶光
　　谢宣远诗扶光迫西汜注扶光日也
　　西汜
　　见上注西汜日入处也
　　頽阳
　　颓阳照通津夕阴暧平陆注云頽阳落日也【谢宣远诗】
　　日重光
　　汉明帝作太子乐人歌四章以賛太子一曰日重光【出崔豹古今注】
　　时竟
　　时竟夕澄霁云归日西驰时竟谓日暮之时竟尽一日也【谢灵运诗云一作空】
　　半规
　　宻林含余清远峯隐半规谓日落峯外半见日形也【谢灵运诗】
　　倾羲
　　頽魄不再圆倾羲无两旦【谢灵运诗】
　　曜灵
　　曜灵运天机四节代迁逝曜灵日也【潘安仁诗】
　　坠景
　　如彼坠景则不可振言如落日也【陆士衡诗】
　　半西山
　　白日半西山桑梓有余晖【王仲宣诗】
　　华景
　　轻葢承华景腾步蹑飞尘日光也【选诗】
　　南流景
　　愿为南流景驰光见我君南流景日也【曹子建诗】
　　阳景
　　微阴翳阳景注日也【曹子建诗】
　　日华
　　日华川上动风光草际浮【谢晖诗】
　　初晣
　　桐林带晨霞石壁映初晣【谢灵运诗】
　　日完其朔
　　日完其朔月不掩望言日月无薄蚀【顔延年应诏诗】
　　奉离光
　　刘孝绰咏日诗园葵一何幸倾叶奉离光
　　西薄
　　谢灵运善哉行云旸谷曜升虞渊引落景曜东隅晼晩西薄
　　日居上枝
　　山海经大荒之中汤谷有扶桑木十日所浴九日居下枝一日居上枝
　　初日
　　薛逢诗初日晖晖上彩旄
　　红洒洒
　　李贺十二月乐词日脚淡光红洒洒薄霜不消桂枝下
　　衔烛龙
　　天东有若木下置衔烛龙【李贺诗】
　　頳玉盘
　　谁揭頳玉盘东方发红照【李贺诗】
　　日三竿
　　南齐天文志永明五年十一月丁亥日出三竿朱色红色赤晕
　　郁华结邻
　　七圣记郁华赤文与日同居结邻黄文与月同居皆日月之神名
　　日正南
　　风土记曰天日正南黄钟践长粥饘追萌微纳休昌
　　万里晖
　　白日沦西河素月出东岭遥遥万里晖荡荡空中景【选诗】
　　细柳
　　日旦出扶桑暮入细柳西方日入之地【论衡】
　　日窟
　　东卷日窟西骈月阿【陶景赋诗】
　　天鸡
　　桃都山有大桃树有天鸡日出即鸣天下鸡皆鸣
　　日五色
　　尸子曰少昊金天氏邑于穷桑日五色下照穷桑
　　踆乌
　　淮南子曰日中有踆乌注踆趾也谓三足乌也
　　日小还
　　淮南子曰日靡于鸟次是谓小还廻于女纪是谓大还日昃之时也
　　日悬车
　　淮南子曰爰止羲和爰息六螭是谓悬车言日暮之时也六螭六龙也
　　亭午
　　日在午曰亭午日在未曰映日晩曰旰【纂要】
　　山无影
　　梁简文诗云日倒山无影城斜汉屡廻
　　日再中
　　新垣平言臣日再中居顷之日郤复中于是始更以十七年为元年
　　曾晖
　　曾晖薄澜澳注曾晖日光也【顔延年诗】
　　丽飞甍
　　白日丽飞甍【谢晖诗】
　　曜灵俄景
　　曜灵俄景继以望舒曜灵日也俄邪也望舒月御也
　　九阳
　　旦晞榦于九阳楚辞曰夕晞余身乎九阳
　　天晷
　　协风傍骇天晷仰澄天晷日也【陆士衡诗】
　　炎晖
　　清云却炎晖【王仲宣诗】
　　朱光
　　朱光驰北陆朱光日也【张孟阳诗】
　　日西匿
　　白日忽西匿【选诗】
　　日西頽
　　日杳杳而西頽【楚辞】
　　日母
　　流揽无穷归神日母言涛如此春秋内事云日者阳德之母
　　登光
　　登光辨色谓日上也【选注】
　　利眼
　　利眼临云不能垂照朗璞防垢不能吐晖注利眼日也天有日月犹人有眼故以日为利眼【陆士衡演连珠】
　　日中王字
　　帝王世纪汉文帝时日中有王字
　　日变
　　永和诏今日变方远地揺京师是时零陵言日食京师不觉
　　曈昽
　　曈昽日出也【秋兴赋】
　　曚朦
　　曚日未明也朦月将入也【说】文
　　月门
　　纎阿
　　束晳补亾诗纎阿案晷注云月御也
　　頽魄【见日门】
　　圆景光
　　圆景光未满众星灿以繁圆景月也【曹子建诗】
　　嘉月
　　成装良辰漾舟陶嘉月陶乐也【谢惠连诗】
　　皛皛【胡了切】
　　凉风起将夕夜景湛虚明昭昭天宇濶皛皛川上平谓月光照水上平净貌【陶渊明诗】
　　四五
　　三五明月满四五蟾兎缺【选古诗】
　　烛烛
　　烛烛晨明月谓平晓之际月犹在也【选古诗】
　　亮月
　　皎皎亮月丽于高隅【嵇叔夜杂诗】
　　晨月
　　清风动帷帘晨月烛幽房注晓月也【张茂先情诗】
　　升月
　　落日隠櫩楹升月照栊【谢灵运七月七日诗】
　　宵月
　　夕阴结空幕宵月皓中闺【谢惠连捣衣诗】
　　二八
　　始出西南楼纎纎如玉钩末映东北墀娟娟似蛾眉三五二八时千里与君同【鲍明远翫月诗】
　　东北墀【见上】
　　方晖
　　方晖竟户入圆影隙中来光逐门户而方竟尽也【沈休文月诗】
　　桂华孤
　　古桂华曲可怜天上桂华孤为问嫦娥更要无月中幸有闲田地何不中央种两株
　　玉蟾蜍
　　星斗离披烟霭收玉蟾蜍耀海东头【褚载月诗】
　　兎月
　　兎月半轮明狐闗一路平【江总诗】
　　千峤月
　　远树冷笼千峤月夜船闲载一汀风【李九龄诗】
　　三五月
　　闗山三五月客子忆秦川【徐陵诗】
　　桂月
　　南窻北牖桂月光【古乐府】
　　月死为灰　　月苏
　　释名晦灰也月死为灰月光尽似之也朔苏也月死复苏生也
　　端正月
　　三秋端正月今夜出东溟
　　嫦娥奔月
　　嫦娥奔月是为蟾蜍【张衡灵宪记】
　　月精
　　淮南子羿请不死之药于王母嫦娥窃之奔月宫羿妻也入月中为月精
　　夜光
　　夜光何德死而又育厥利维何顾在腹楚辞也皇甫谧年厯曰月羣阴之宗光内日影以宵曜名曰夜光广雅又曰夜光谓之月
　　清月
