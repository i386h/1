<!-- { "loadSidebar": true } -->
　　麒麟楦
　　朝野佥载杨炯每见朝官目为麒麟楦言如弄假麒麟刻画头角修饰皮毛覆之驴上廵塲而走及脱皮掲还是驴焉无徳而衣朱紫与覆麒麟皮何别许怨切
　　一条冰
　　陈彭年在翰林兼数职皆文翰清秘之目人谓其官衔为一条冰【国老闲谈】
　　髙议云台
　　结绶金马之庭髙议云台之上【江文通书】
　　官应黄纸
　　王源官品应黄纸臣辄奉白简以闻【沈休文弹文】
　　四户
　　通典北齐中书舍人四员各居一户时人谓之四户【亦见中书舍人门】
　　武贵门
　　貂珰右挿【见冠冕门】
　　金吾鸟【见飞鸟门】
　　皂襜
　　入拥皂襜出持红斾【四六集】
　　文通武达
　　檀珪与王僧防书曰仆一门虽谢文通乃忝武达
　　鸿飞将军
　　尉古真为鸿飞将军镇大洛
　　寄军政于六卿
　　后汉百官志注引刘邵爵制曰古者天子寄军政于六卿居则以田警则以战故啓伐有扈召六卿大夫此在军为将者也及周之六卿亦以居军
　　节楼
　　唐百官志节度使辞日赐双旌双节行则建节立六纛入境州县筑节楼迎以鼓角
　　双旌双节【见上】六纛【同上】
　　节度使
　　唐开元中分天下州县制为诸道每道置使治于所部即采访防御等使是也其邉方有寇戎之地即加以旌节谓之节度使
　　鹘衔绶【见印绶门】
　　酒阿郎【见情欲门】
　　居府如真
　　后汉赵憙字伯阳代云延行太尉事居府如真
　　近侍门
　　论思
　　班固西都赋序言语侍从之目若司马相如吾丘夀王王褒刘向之属朝夕论思日月献纳
　　国华
　　毗佐之选妙尽国华
　　中台近臣
　　诸葛恪平山越孙权使尚书仆射薛综劳军曰故遗中台近臣迎致犒赐
　　通名侍郎
　　汉凡诸郎皆掌更直执防宿衞诸殿门以侍衞之故通谓之侍郎武帝拜方朔为郎时谓之官不过侍郎位不过执防是也隋以尚书六曹各置侍郎以二尚书改诸司侍郎但曰郎则今郎中之职
　　上笏
　　和惠颁上笏恩渥浃下筵注上笏大夫之爵下筵下席也【袁淑诗】
　　雍容侍从
　　凡此数子于雍容侍从实其人也谓陈徐刘应
　　箴阙记言
　　箴阙记言校文讲议之官采遗于内輶车朱轩懐荒振逺之使论徳于外【顔延年诗序】
　　书笏珥彤
　　书笏珥彤纪言事于仙室【王元长诗序】
　　禁直门
　　护朝衣
　　太官供宿膳侍史护朝衣【苏员外直宿】
　　并命
　　并命登仙阁分宵直礼闱【沈佺期】
　　直宿郎
　　雄作緜竹颂成帝时直宿郎杨荘诵此文帝曰此似相如之文即召见
　　待诏承明
　　召雄待诏承眀庭注以材术见知直于承眀待诏即见故曰待诏
　　直庐
　　陆士衡诗夕息旋直庐注直宿之庐也汉书注直宿曰庐
　　限清风
　　对禁限清风顔延年在东宫郑尚书在中台故云对禁限隔也
　　月印天
　　范质诗朝趋建礼露烘日夜直承眀月印天
　　青春直
　　屡换青春直闲随上苑遨【李徳裕诗述内署事】
　　述梦诗
　　李徳裕在润州忽梦赋诗怀禁掖旧游因为述梦诗
　　昼诏
　　遥思禁苑青春夜坐得官人书诏廻【李徳裕诗】
　　史馆门
　　杀青
　　刘向别録曰杀青者直用青竹简书耳
　　笔狱
　　谓史才操贤与愚以笔为狱
　　心神
　　独异记北齐侍御史李广博览羣书众史梦一人曰我心神也君使我太苦辞去俄而卒
　　左右司门
　　详整称重
　　武元衡迁左司郎中时以详整称重
　　左右司
　　隋炀帝于尚书都司初置左右司郎一人品同诸曹郎贞观间改为郎中武后又置贠外郎
　　都公
　　二十四曹呼左右司为都公
　　郎官门
　　用第二人
　　江彪将拟王坦之为尚书郎坦之曰自过江东尚书郎止用第二人何得以此见拟
　　清郎【见清白门】
　　太微积星名为郎位
　　后汉杨秉上疏先王建国顺天制官太防积星名为郎位
　　瑞锦窠
　　唐礼部郎中掌省中文字谓之南宫舍人百日须知制诰又谓员外郎为瑞锦窠【退朝録】
　　南宫舍人【见上】
　　双笔
　　尚书郎月赐赤管大笔一双隃麋墨一丸
　　青缣被
　　郎官入直官供青缣白绫被或以锦緤为之给帷帐褥通中枕太官物汤官饼饵
　　懐香握兰
　　懐香握兰趋走丹墀
　　剧曹郎
　　欲传清庙略为取剧曹郎孙逖送赵都防
　　正贠郎
　　眀时独拜正员郎【卢纶诗】
　　山郎
　　郎官故事令郎出钱市财用给文书廼得出名曰山郎杨恽为中郎将罢之注山财用之所出故取名焉
　　转曹
　　郑谷诗三转郎曹自勉防又郎署转曹虽乆次
　　水曹郎
　　李余庆上张水部省中官最美无似水曹郎
　　为子求郎【见公主门】
　　门生藜藿
　　赵彦为水部郎中门生藜藿
　　台官门
　　软饼中丞【见时号喻物门】
　　霜棱
　　老持台宪减霜棱【林逋】
　　骢马御史
　　后汉桓典拜侍御史执正无所廻避常乗骢马时人语曰行行且止避骢马御史
　　白兔御史
　　唐王洪义贱时求傍舍瓜不与及为侍御史乃腾言园有白兎县为集众捕逐畦蓏无遗内史李昭徳曰昔闻苍鹰狱吏今见白兎御史
　　缩葱侍御
　　唐侯思止以告变拜左台御史尝命作笼饼谓膳者曰与我缩葱为之故时人号云缩葱侍御
　　南司
　　南史江淹为御史中丞帝谓曰君为南司足以振肃百寮
　　南牀
　　唐承徽以来御史杂端最为雄剧坐之南设横榻号南牀殿中监察不得坐亦号痴牀言居其上使人骄傲如痴也
　　痴牀【见上】
　　三独坐
　　汉光武特诏御史中丞与司校尉尚书令防同专席而坐京师号三独坐
　　烘堂笑
　　唐制三院上堂絶言笑杂端大笑则合坐皆笑谓之烘堂
　　合口椒
　　唐贾忠言撰御史本草以里行为合口椒最有毒监为开口椒毒微歇殿中为萝卜侍御史为脆梨渐入佳味迁员外为柑子言可以乆
　　冷峭御史
　　唐御史官紏察羣司众呼为冷峭御史【御史台记】
　　唱黄麞
　　赵仁奬附宦官拜监察御史无他能惟善歌黄麞姚崇见之曰此黄麞御史
　　三秽
　　唐王怡为御史中丞为宪台之秽吏部侍郎姜晦为铨衡之秽黄门侍郎崔泰为门下之秽【朝野佥载】
　　尃道而行
　　齐朝中丞得专道而行
　　给三驺
　　梁天监中御史中丞车前依尚书二丞给三驺执乗印囊
　　侧陛坐
　　魏置殿中御史簪白笔侧陛而坐
　　班心
　　东坡次韵张舜民张自御史出作倅云樊口凄凉已陈迹班心突兀见长身注常同游武昌樊口又台吏谓御史立处为班心
　　辱台
　　御史大夫谓之亚相旧説除亚相百日有人大拜即谓之辱台【金华子】
　　泥楼
　　李景让为御史大夫内臣贵戚有看街楼阁皆泥之畏其纠弹【金华子】
　　獬豸
　　武后时侍御史侯思止本卖饼人以罗告授五品官乞作御史后曰卿不识字思止曰獬豸岂识字但能为国触罪人而已后悦即授之【朝野佥载】
　　金牛御史
　　武后时严升期摄侍御史廵察江南嗜牛肉而多受金号为金牛御史【朝野佥载】
　　南北榻
　　公堂防食杂端在南榻主簿在北榻旧仪也
　　松防
　　御史台礼察防谓之松防言有古松也【因话録】
　　柏署
　　柏署迹如遗言柏台也【皎然诗】
　　鬼参
　　御史上事日吏人参谒亦无通賛忽于堦下齐拜黙然而退谓之鬼参
　　独击鹘
　　王素在宪台风力甚劲时号独击鹘【牧竖闲谈】
　　簮白笔
　　魏制殿中侍御史簮白笔书人主过
　　弹劾
　　李彪始居司直执志径行其所弹劾应而倒赫赫之威振于下国肃肃之称着自京师
　　肃肃之称【见上】
　　鐡冠白笔
　　李白赠潘侍御绣衣柱史何昂藏铁冠白笔横秋霜
　　绣服
　　绣服挥清词蓬山振雄笔谓卢校书常侍御皆有诗
　　杷椎御史
　　武后时颇为滥杂謡曰补阙连车载拾遗平斗量杷椎侍御史腕脱校书郎
　　署用梓板
　　汉有御史大夫寺其门署用梓板不艧色题曰御史大夫寺
　　御史府　　兰台寺
　　汉御史大夫所居之署谓之御史府又御史台谓之兰台寺
　　台卿
　　赵岐生于御史台因名台卿
　　三台
　　汉尚书为中台御史为宪台谒者为外台【通典】
　　南台
　　后魏北齐或谓御史台为南台
　　门北辟
　　御史台门北辟主隂杀也北齐杨□伽邺都故事云御史台在宫阙西南其门北辟取冬杀之义今东都台门所以不北向者盖欲变古之制或建造者不习故事耳
　　风霜之任
　　御史为风霜之任弹纠不法官之雄峻莫之比焉
　　风闻访知
　　旧制御史台不受诉讼有过辞状者立于台门御史御史竟住门外収采知可弹者略其姓名皆云风闻访知永徽中崔义立为大夫始定受事御史人知一日劾状题告人姓名或诉讼之事
　　台狱
　　台狱鞫案禁系旧委大理贞观末李干佑以囚自大理徃来滋奸多为大理所反乃奏于台中置东西二狱以自系劾
　　符光禄
　　宋书云二台劾奏符光禄加禁止不得入殿省光禄主殿门
　　肃政台
　　武后改御史台为肃政台
　　中执法
　　汉谓中丞为御史中执法
　　居殿中
　　中丞在殿中兰台掌图籍秘书故曰中丞
　　引喤
　　中丞给威仪十人其七人唱呼入殿引喤
　　分路
　　晋百官表中丞故事与洛阳令相过则分路而行
　　绛驺
　　宋顔延之为中丞何尚之遗书曰綘驺清路白简深刻取之仲容有或亏耶
　　大司宪
　　龙朔二年改中丞为大司宪
　　柱后史
　　侍御史一名柱后谓以鐡为冠柱取其不挠柱后惠文冠
　　毦笔
　　辛毗对魏文帝曰旧时御史簮白笔侧陛而坐以奏不法今者直备位但毦笔耳音饵
　　截卿角
　　尚书郭彰呵御史刘暾曰我不能截卿角耶以御史着法冠有两角故也暾曰天子法冠而欲截角命纸笔奏之
　　台端
　　侍御史号为台端他人称之曰端公其知杂事者谓之杂端
　　杂端【见上】
　　副端
　　殿中侍御史号为副端
　　监察御史
　　秦以御史监理诸郡谓之监察御史
　　检校御史
　　检校御史晋太元中始置
　　监察御史
　　隋开皇改监校御史为监察御史
　　居父官
　　杜周子延年为御史大夫以居父官不敢当旧位坐卧皆易其处
　　侧鞍防
　　旧御史遇长官于涂皆免防降乗长官戢辔辞而止焉干封中王本立为侍御史意气颇髙涂逢长官端揖而已自是诸人或降而立或一足至地或侧鞍防轻重无常开元以来但举鞭耸揖而已
　　承诏
　　唐制侍御史于殿中随仗入分居两行承诏者各五日有防召御史不召则承诏者出
　　鹰隼撃
　　常恐鹰隼撃时菊委严霜【谢晖】
　　朝夕乌
　　成帝时置三公官罢御史大夫先是府中列柏树常有野鸟数千栖宿其上晨去暮来号朝夕乌乌去不来者数月
　　白简
