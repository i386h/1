<!-- { "loadSidebar": true } -->
　　本朝二百年之间，降为荒落之邦，北连许汝，民居稀少，土产卑薄，人才之能通姓名于上国者，如晨星之相望，况至于建炎绍兴之际，群盗出没于其间，而被祸尤极，以迄于今。虽南北分画交据，往往又置于不足用，民食无所从出，而兵不可由此而进，议者或以为忧，而不知其势之足用也。其地虽要为偏方，然未有偏方之气，五六百年而不发泄者，况其东通吴会，西连巴蜀，南极湖湘，北控关洛，左右伸缩，皆足以为进取之机。今诚能开垦其地，洗濯其人，以发泄其气而用之，使足以接关洛之气，则可以争衡于中国矣。是以形势消长之常敷也。陛下慨然移都建业，百司庶府，皆从草创，军国之仪，皆从简略，又作行宫于武昌，以示不敢宁居之意。常以江淮之师，为金人侵轶之备，而精择一人之沈鸷有谋，开豁无他者，委以荆襄之任，宽其文法，听其废置，抚摩振厉于三数年之间，则国家之势成矣。石晋失卢龙一道，以成开运之祸，盖丙午、丁未岁也。明年，艺祖皇帝始从郭太祖征伐，卒以平定天下，其后契丹以甲辰败于澶渊，而丁未戊申之间，真宗皇帝东封西祀以告太平，盖本朝极盛之时也。又六十年，而神宗皇帝，实以丁未岁即位，国家之事，于此一变矣。又六十年丙午丁未，遂为靖康之祸，天独启陛下于是年，而又启陛下以北向复雠之志。今者去丙午丁未，近在十年间耳，天道六十年一变，陛下可不有以应其变乎？此诚今日大有为之机，不可久安以玩岁月也。臣不佞，自少有驱驰四方之志，尝数至行都，人物如林，其论皆不足以起人意，臣是以知陛下大有为之志孤矣。辛卯壬辰之间，始退而穷天地造化之初，考古今沿革之变。以推极皇帝伯王之道，而得汉魏晋唐长短之由，天人之际，昭昭然可考而知也。始悟今世之儒士，自以为得正心诚意之学者，皆风不知痛痒之人也。举一世安于君父之雠，而方低头拱手以谈性命，不知何者谓之性命乎？陛下接之而不任以事，臣于是服陛下之仁。又悟今世之才，臣自以为得富国强兵之术者，皆狂惑以肆叫呼之人也，不以暇时，讲究立国之本末，而方扬眉伸气以论富强，不知何者谓之富强乎？陛下察之而不敢尽用，臣于是服陛下之明。陛下属志复雠，足以对天命，笃于仁爱，足以结民心，而又明足以照临群臣一偏之论，此百代之英主也。今乃委任庸人，笼络小孺，以迁延大有为之岁月。臣不胜愤悱，是以忘其贱而献其愚。陛下诚令臣毕陈于前，岂惟臣区区之愿，将天地之神，祖宗之灵，实与闻之。书奏孝宗，赫然震动，欲朝堂以励群臣，用种放故事，召令上殿，将擢用之。左右大臣，莫知所为，惟曾觌知之。将见亮，亮耻之，垣而逃，觌以其不诣己不悦。大臣尤恶其直言无讳，交沮之，乃有都堂审察之命。宰相临以上旨问所欲言，皆落落不少贬，又不合，待命十日，再诣阙上书曰：恭惟皇帝陛下厉志复雠，不肯即安于一隅，是有大功于社稷也。然坐钱塘浮侈之隅以图中原，则非其地；用东南习安之众以行进取，则非其人；财止于府库，则不足以通天下之有无；兵正于尺籍，则不足以兼天下之智勇。是以迁延之计遂行，而陛下大有为之志垂矣！此臣所以不胜忠愤，斋沐裁书，献之阙下，愿得望见颜色，陈国家立国之本来，而开大有为之略。论天下形势之消长，而决大有为之机，务合于艺祖经画天下之本旨。然待命八日，未有闻焉。臣恐天下豪杰，有以测陛下之意向，而云合响应之势不得而成矣。又上书曰：臣妄意国家维持之具，至今日而穷，而艺祖皇帝经画天下之大指，犹可恃以长久，苟推原其意而变通之，则恢复不足为矣。然而变通之道有三，有可以迁延数十年之策，有可以为百五六十年之计，有可以复开数百年之基。事势昭然，而效见殊绝，非陛下聪明，度越百代，决不能一一以听之。臣不敢泄之大臣之前，而大臣拱手称旨以问，臣亦始取其大体之可言者三事以答之。其一曰：二圣北狩之痛，盖国家之大耻，而天下之公愤也。五十年之余，虽天下之气销铄颓惰，不复知雠耻之当念，正在主上与二三大臣，振作其气，以泄其愤，使人人如报私雠，此春秋书卫人杀州吁之意也。其二曰：国家之规模，使天下奉规矩准绳以从事，群臣救过之不给，而何暇展布四体，以求济度外之功哉！其三曰：艺祖皇帝用天下之士人，以易武臣之任事者，故本朝以儒立国，而儒道之振，独优前代。今天下之士，熟烂委靡，诚可厌恶，正在主上与二三大臣，反其道以教之，作其气而养之，使临事不至乏才，随才皆足有用，则立国之规模，不至戾艺祖之本旨，而东西驰聘以定祸乱，不必专在武臣也。臣所以为大臣论者，其略如此。书既上。帝欲官之，亮笑曰：吾欲为社稷开数百年之基，宁用以博一官乎？亟渡江而归，日落魄，醉酒与邑之狂士饮中戏为大言，言涉犯上，一士欲中亮，以其事首刑部侍郎何澹，尝为考试官黜亮。亮不平语数侵澹，澹闻而之，即缴状以闻，事下大理笞掠，亮无完肤。诬服为不轨。事闻，孝宗知为亮，尝遣左右廉知其事，及奏入取旨，帝曰：秀才醉后妄言，何罪之有？划其牍于地。遂得免。居无何，亮家僮杀人于境，适被杀者尝辱亮父，次尹其家，疑事由亮闻于官，苔榜僮死而复苏者数不服，又囚亮父于州狱，而属台官论亮情，亮情重下大理，时丞相准知帝欲生亮，而辛弃疾，罗点素，高亮才，援之尤力复得不死。亮自以豪侠屡遭大狱，归家益厉志读书，所学益博。其学自孟子后，惟推王通尝曰：研穷义理之精微，辩析古今之同异，原心于杪忽，较礼于分寸，以积累为功，以涵养为正，面盎背，则于诸儒诚有愧焉。至于堂堂之阵，正正之旗，风雨云雷，交发而并至，龙蛇虎豹，变现而出没，推倒一世之智勇，开拓万古之心胸，自谓差有一日之长，亮意盖指朱熹、吕祖谦等。云高宗崩，金遣，使来吊简慢，而光宗由潜邸判临安府。亮感孝宗之知，至金陵视形势，复上疏曰：有非常之人，然后可以建非常之功，求非常之功，而用常才，出常计，举常事以应之者，不待知者，而后知其不济也。秦桧以和误国，二十余年，而天下之气索然无余矣。陛下慨然有削平宇内之志，又二十余年，天下之志始知所向，其有功于宗庙杜稷者，非臣区区所能诵说其万一也。高宗皇帝春秋既高，陛下不欲大举，惊动慈颜，抑心俯首，以致色养，圣孝之盛，书册之所未有也。今者高宗既已庙，天下之英雄豪杰，皆仰首以观陛下之举动。陛下其忍使二十年间，所以作天下之气者，一旦而复索然乎？天下不可以坐取也，兵不可以常胜也，驱驰运动，又非年高德尊者之所宜也。东宫居曰：监国。行曰：抚军。陛下何以不于此时，命东宫为抚军大将军，岁巡建业，使之兼统诸司尽护诸将，置长史司马以专其劳，而陛下于宅忧之余，运用人才，均调天下，以应无穷之变，此肃宗所以命广平王之故事也。高宗与金有父兄之仇，生不能以报之，则死必有望于子孙，何忍以升遐之哀，告诸仇哉？遗留报谢三使，继遣金帛宝货千两连发，而金人仅以一使如临小邦，哀祭之辞，寂寥简慢，义士仁人，痛切心骨，岂以陛下之圣明智勇，而能忍之乎！陛下傥以大义为当正，抚军之言为可行，则当先经理建业，而后使临之，纵今岁未为北举之谋，而为经理建康之计，以振动天下，而与金绝。陛下之初志，亦庶几于少伸矣。陛下试一听臣，用其喜怒哀乐之权，鼓动天下大略，欲激孝宗恢复，而是时孝宗将内禅不报。由是在廷交怒以为狂怪，先是卿人会宴末，胡椒特置亮羹中，盖村俚敬待异礼也。同坐者归而暴死，疑食异味有毒。已入大理，会吕兴，何念四，欧吕天济且死，恨曰：陈上舍使杀我，县令王恬实其事台官，谕监司，选酷吏讯问无所得，取入大理，众意必死。
　　少卿郑汝谐，阅其单辞，大异曰：此天下奇材也。国家若无罪而杀士，上干天和，下伤国脉矣。力言于光宗，遂得免。未几，光宗策进士，问以礼乐刑政之要，亮以君道师道对，且曰：臣窃欢陛下之于寿皇，莅政二十有八年之间，宁有一政一事之不在圣怀，而问要视寝之余，所以察辞而观色，因此而得彼者，其端甚众，亦既得其机要，而见诸施行矣，岂徒一月四朝，而以为京邑之美观也哉！时光宗不朝重华宫，群臣更进迭冻，皆不听，得亮策，乃大喜，以为善处父子之间，奏名策三，御笔擢第一。既知为亮，则大喜，曰：朕擢果不谬。孝宗在南内，宁宗在东宫，闻之皆喜，故赐第告词，曰：尔蚤以艺文首贤能之书，旋以奏动慈宸之听，亲阅大对，嘉其渊源，擢置举首，殆天留以遗朕也。授签书建康府判官厅公事，未至官一夕卒。亮之既第而归也，弟充迎拜于境，相对感泣，亮曰：使吾他日而贵，泽首逮汝，死之日，各以命服见先人于地下足矣。闻者悲伤其意，然志存经济，重许可人。人见其肺肝，与人言，必本于君臣父子之义。虽为布衣荐士，恐弗及，家仅中产，畸人寒士，衣食之久不衰。卒之后，吏部侍郎叶适请于朝命补一子官，非故典也。端平初谥文毅，更与一子官。
　　【元一统志】
