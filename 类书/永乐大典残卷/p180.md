<!-- { "loadSidebar": true } -->
　　相如病酒，只因思此，免使文君眉皱。入鼎调羹，攀林止渴，功业还依旧。看看飞燕衔将春去，又是欲黄时候。争如向金盘满捧，共君对酒。
　　【孙济师词】
　　《菩萨蛮》：一声羌管吹呜咽，玉溪半夜梅翻雪。江月正茫茫，断桥流水香。含章春欲暮，落日千山。雨一点著枝酸，吴妃先齿寒。
　　青梅
　　【白氏六帖】
　　前蜀王建不识文字，而好谦下节，判冯涓大夫好戏时，凤翔请判官结欢好，略同张郎中也。来晨宴接虑冯公先语，而张子乘之。或致失机，乃令客将传达，且请缄默。坐既安，而宾主寂然，无敢发其语端者。冯公乃取盘中青梅，铿然一嚼之，四坐流涎，因成大笑。
　　【事类合壁】
　　五代赵康凝、杨方宴食青梅，康凝顾曰：勿多食，发小儿热。诸将以为慢，仍贬康凝海陵。
　　【蔡端明集】
　　《和吴省副青梅》：梅华畏高寒，独向江南发。那知汴阳野，青颗摘春月。持之今所无，归思动楚越。愿君侑清樽，行恐新芳歇。
　　【梅圣俞宛陵集】
　　梅叶未藏禽，梅子青可摘。江南小家女，手弄门前剧。齿软莫胜酸，弃之曾不惜。宁顾马上郎，春风满行陌。
　　【王之道相山集】
　　疏白欺人侵短鬓，老红乘酒驻衰颜。食梅已判非吾事，把读清诗忆故山。
　　【曹勋松隐集】
　　《和子忱惠八月青梅》：神仙闻水部，妙物与长生。鼎饪元滋味，山樊好弟兄。佳音当有象，短韵已驱兵。试咽甘酸处，行看雪里英。
　　【洪平齐集】
　　《敬和老人青梅》：雪水迎风细作鳞，青青又是故园春。只知和鼎非凡子，岂料升盘有苦人。还我核来机转熟，寄渠花去意犹新。侧生底事摇车类，空作渔阳一点颦。
　　【方澄孙锦小稿】
　　《青梅如豆》：春去雨霏霏，青梅未接时。青青几万斛，可惜不充饥。
　　【杨弘道小亭集】
　　《青梅》：诗名籍籍何益，吾道悠悠可哀。莫谓闲身已老，齿牙不惮青梅。
　　【廉文靖公集】
　　管灭青萼生，雨去雪琼英粲。余香嘉实成，韫味终应玩。
　　【蒲道源顺齐丛藁】
　　《青梅》：豆颗轻盈绿褪肤，仙姿高卦月清癯。府蓝天上新移种，素艳清香世绝无。
　　【山阴韦集】
　　累累酸实酿馀春，小摘枝头可荐新。之子深能保自固，中含天地发生仁。
　　【葛天民无怀集】
　　《尝青梅》：疏影横斜处，忽忽入夏看。绿阴遮得暗，青子结来酸。因病全疏酒，如痴犹凭栏。杨花无藉在，风急正漫漫。
　　【中州乐府】
　　《李钦叔为飞伯赋青梅》《江梅引》：汉宫娇额倦涂黄，试新妆，立昭阳，萼绿仙姿高髻碧罗裳。翠袖卷纱闲倚竹，暝云合，琼枝荐暮凉。
　　璧月浮香摇玉浪，拂春帘，莹绮窗。冰肌夜冷滑无粟，影转斜廊。冉冉孤鸿，烟水渺渺三湘。青鸟不来天也老，断魂些清霜静楚江。
　　【叶石林词】
　　与干誉才卿步西园始见青梅《定风波》：破萼初惊一点红，又看青子映帘栊。冰雪肌肤谁复见，清浅，尚余疏影照晴空。
　　惆怅年年桃李，伴肠断只应芳。信负东风，待得微黄。春亦莫，烟雨，半和飞絮作。
　　【吴文英梦窗稿】
　　《赋瑶圃青梅枝上晚花》《西江月》：林里一痕雪在，叶藏几豆春浓。玉奴最晚嫁东风，来结梨花幽梦。
　　香力添熏罗被，瘦肌犹怯冰销。绿阴青子老溪桥，羞见东邻娇小。
　　青梅汤
　　【食经诸品】
　　《青梅汤》：梅汤家家不同，初造时香味亦无甚来去。藏之经月，若制造未到，一毫失法，便烂熟如黄梅汤。盖有数说于后：一者须用稍青者，小满前采，破核去仁，不犯手，以竹夹捶碎，银匙抄拨打拌，摊在净洁筛子中，令水脉略干爽；二者甘草生用不见火；三者炒盐待冷，不可热用；四者生姜不须经水浸去皮，一半切丝条，一半擂碎，不犯手搅；五者青椒，不可带叶，旋采晾干。制度俱依法了，用银匙或银筋或竹筋拌匀，不可犯手抄，入净干磁器内，不可大，恰好盛得十盏料满者，仍用少炒盐，掺在面上，不可用箬箨作掩面，只用两层油单，夹一层厚表纸，紧紧扎定，必依法，然后可全脆青。黄梅
　　【宋刘漫塘集】
　　林稍脆实荐辛酸，尚记儿时刮目看。老去齿牙无复昔，晓枝犹喜堕金丸。
　　【方澄孙锦小稿】
　　双雀啄余芳，长记来时路。瞥见金弹丸，相呼远飞去。
　　【韦诗】
　　青子才看遍绿阴，转头红绽又垂金。未应功到和羹尽，更为苍生大作霖。
　　【王炎双溪类稿】
　　《县圃黄梅半堕草间》：荷锄芟草唤畦丁，手拾黄梅绕树行。结子青青随雨老，开花白白本冰清。尝新争擘红泥酒，知味谁调玉鼎羹。齿软眉颦遭弃掷，误从雪里竞掀荣。
　　【黄人杰可轩集】
　　《柳稍青》：恰则年时，风前雪底，初见南枝。可晒，花才清瘦，子已红肥。
　　安排酒盏相随，看金弹累累四垂。渴后情怀，鼎中风味，惟有心知。
永乐大典
卷之二千八百十一
卷之二千八百十一
　　八灰梅
　　蜡梅
　　【范成大梅谱】
　　蜡梅本非梅类，以其与梅同时，香又相近，色酷似密脾，故名蜡梅，凡三种。以子种出不经接，花小香淡，其品最下，俗谓之狗蝇梅。经接花疏，虽盛开花常半含，名磬口梅，言似僧磬之口也。最先开，色深黄如紫檀，花密香，名檀香梅，此品最佳。蜡梅香极清芳，殆过梅香，初不以形状贵也。故难题咏。山谷简斋但作五言小诗而已。此芳多宿叶，结实如垂铃，尖长寸余，又如大桃奴子在其中。宋度宗于宫中种蜡梅，筑亭于中，名亭曰“别是一家春”遂成谶。
　　【周紫芝太仓米集】
　　东南之有蜡梅，盖自近时始余为儿童时，犹未之见。元间鲁直诸公方有诗，前此未尝有赋此诗者。政和间李端叔在姑溪元夕见之僧舍中，尝作两绝。其后篇云：程氏园当尺五天，千金争赏凭朱栏。莫因今日家家有，便作寻常两等看。观端叔此诗，可以知前日之未尝有也。
　　【杭州府志】
　　东坡有在杭日《赠赵景贶蜡梅诗》云：蜜蜂采花作黄蜡，取蜡为花亦寄物。又云：万松岭山黄千叶，玉蕊檀心两奇绝。今此花亦有数品，以檀心磬口者为佳。
　　【镇江志】
　　木身与叶如蒴，香气似梅而加郁烈。华亦五出，类刻蜡而成。又与梅开同时，故名蜡梅，实非梅也。以花瓣之肥大者为贵，细薄如蝇翅者为下。
　　【会稽志】
　　蜡梅越中近时颇有，剡中为多。花有紫心者，青心者，紫者色浓香烈，谓之辰州本。蜡梅声名自苏黄始，徐师川诗所谓江南旧时无蜡梅，只是梅花腊月开。王梅溪剡馆蜡梅诗：非蜡复非梅，谁将蜡染腮。游蜂见还讶，疑自蜜中来。
　　【温革琐碎录】
　　铜瓶浸蜡梅花水有毒，不可饮。
　　【黄庭坚豫章集】
　　《戏咏蜡梅二首》：山谷书此诗后云：京洛间有一种花，香气似梅，花亦五出，而不能晶明，类女功拈蜡所成。京洛人因谓蜡梅。木身与叶乃类蒴。窦高州家有灌丛，能香一园也。《王立之诗话》云：蜡梅，山谷初见之，戏作二绝，缘此盛于京师。金蓓锁春寒，恼人香未展。虽无桃李颜，风味极不浅。集韵曰：蓓蕾，始华也。蓓，音倍。蕾，音磊。乐天诗：愁锁乡心锁不开。老杜诗：韦曲花无赖，家家恼杀人。桃李颜，本作桃杏红，后改之。太白诗：松柏本孤直，难为桃李颜。风味见上注。《晋书》庾亮曰：老人于此处，兴复不浅。
　　体薰山麝脐，色染蔷薇露。披拂不满襟，时有暗香度。林逋梅诗：小园烟景正凄迷，阵阵寒香压麝脐。陶隐居注本草云：麝形似獐，食柏叶，或有夏食蛇虫。多至寒香满。入春患急痛，自以脚踢出。人有得之者，此香绝胜。雷公云用蹄尖弹脐，此香价与明珠同。杨文公《谈苑》云：金陵宫中人挪蔷薇水染生帛。一夕，忘收，为浓露所渍，色倍鲜翠。按今岭南蔷薇露染衣辄黄。庄子曰：风起北方，一西一东，孰居无事而披拂是。《文选》陆士衡诗：循形不盈衿。林逋梅花诗：暗香浮动月黄昏。“披拂不满襟”，一本作“不盈怀”。按《文选》古诗云：馨香盈怀袖，路远莫致之。天工戏剪百花房，夺尽人工更有香。埋玉地中成故物，折枝镜里忆新妆。剪花房，谓其作蜡。乐天诗“点缀花房小树头”，末句盖有所寄驸马都尉王诜晋卿尚蜀国公主。主已下世，故有埋玉之句。“新妆”，用寿阳公主梅花妆之意。《风俗通》云：张伯偕仲偕兄弟形貌相类，仲偕妻新妆。镜中忽见伯偕，问曰：今日妆饰好否？此略采其意。《从张仲谋乞蜡梅》：闻君寺后野梅发，香密染成宫样黄。不拟折来遮老眼。欲知春色到池塘。寺，谓宦寺。老杜诗：江路野梅香。《传灯录》：僧问药山为什么看经？师曰：我只图遮眼。老杜诗：皇天无老眼。谢灵运诗：池塘生春草。此引用言仲谋当有诗兴。
　　【孔武仲诗】
　　《蜡梅二绝黄鲁直云王都尉有之，邀同赋》：蜡梅直何如，但闻郑家说。淡日明晨霜，凉酥点春雪。
　　清嫌水麝俗，淡学池鹅黄。情知不是蜡，风定有余香。
　　【张舜民画墁集】
　　《和陈宪车蜡梅》：黄宫暖律暗相催，腊后春前见蜡梅。青帝不知无蝶至，黄华先赏有蜂来。风飘嫩蕊添莺羽，雪驾寒香入酒杯。尽道此花居第一，如何更有百花开。
　　【苏东坡集】
　　《蜡梅一首赠赵景贶》：天工点酥作梅花，此有蜡梅禅老家。蜜蜂采花作黄蜡，取蜡为花亦奇物。天工变化谁得知，子仁曰：杜诗，苍天变化谁料得。我亦儿戏作小诗。厚曰：韩诗，又不媚笑语，不能伴儿戏。君不见，万松岭上黄千叶，次曰：第七卷先生留刘景文诗亦云。德操按杭州图经，万松岭在钱塘旧治正南，到县十一十里。玉蕊檀心两奇绝。次曰：李白诗：光景两奇绝。醉中不觉渡千山，夜闻梅香失醉眠。归来却梦寻花去，梦里花仙觅奇句。此间风物属诗人，我老不饮当付君。君行适吴我适越，次曰：先生将有会稽之请故也。笑指西湖作衣钵。子仁唐摭言，状元以下到主司主事，请谢衣钵，谓与主司名第同者。任曰：禅家谓传法为传衣钵。
　　【刘才邵文集】
