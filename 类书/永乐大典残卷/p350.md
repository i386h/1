<!-- { "loadSidebar": true } -->
　　唐八郎者，本青城赵氏子。父曰赵老，居山下，喜接道流。唐年十许岁，似有所遇，家人失之，愈两月，得于山后磐石上，取以归。自是率意狂言，尝升木秒大呼曰：“青城市中水且至。”明日，县乃大火。又尝摩附一巨木，咨嗟其傍。或问之，曰：“是将为吾父柩。居亡何，赵老果死。”久之，告人曰：“张天师在仙井，我将从之游。”弃家而行至仙井。每夜卧室中，白气被其体如月，外间皆见。邑人员彦材老矣，自谓行运与何文缜丞相同，必继魁多士。绍兴庚午赴廷试，既行，唐访其家，悉取器皿之属，倒置于地。曰：“秀才出去状元归，可贺也。”一家皆喜。彦材既入试，误有所识于白兰上，为内侍所发，当罢归，以有升甲恩，特旨列于五甲末，乃悟倒置之意。士子十数辈，将应举来谒唐。唐云：“君辈皆非虞任之比，任之者，虞育也。是年育免举，众士但不利。”员显道兴宗家以肉菹作饼，食而余其四。其日晚唐至索食，显道曰：“适无一物可以为先生供。”唐笑曰：“肉饼尚有四枚，何靳也？”凡所见皆类此。隆兴初，成都村民挽车入市，逢道人遗交子二千，授以书曰：“倩汝送与仙井唐八郎。”民接书即行，同辈稍黠者咤曰：“吾闻八郎异人也。书中得非有奇药方书乎？”发视之，白纸也。急复缄封之。才至仙井，唐迎骂曰：“何不还吾书？”民再拜谢罪，唐执书再三读叹曰，又迟了我二十四年。不乐而去，至今犹存。
　　郭八郎
　　【太平广记】
　　河中少尹郑复礼，始应进士举，十上不第。有千福寺僧弘道者，人言昼闭关以寐，夕则视事于阴府。郑访之，僧曰：“勉旃进取，终成美名。然其事颇异，不可言也。”郑拜请其期，僧曰：“须四事相就，然后遂志，四缺其一不可。其一须国家改元之第二，其二须是礼部侍郎再知贡举，其三须是第二人姓张，其四同年须有郭八郎。”郑谢而退，直至改元宝历二年始登第，果第二人姓张名知实，同年郭八郎名言扬。郑奇叹且久，因纪于小书之杪。
　　九郎
　　【梁昭明太子事实】
　　昭明，武帝长子也。而世以九郎为称，盖不知其何故，而泰山神祠亦以此纪之。岂非功德及民而登秩于岳，则所谓九郎者，其泰山以郎序次诸神之号耶？
　　十郎
　　【唐书】
　　《安禄山传》：唐安禄山初拜御史中丞，时李林甫以宰相贵甚，群臣无敢钧礼，惟禄山倚恩入谒倨。林甫欲讽寤之，使与王钅共偕，钅共亦位大夫。林甫见钅共，钅共趋拜卑约，禄山惕然，不觉自罄折。林甫与语揣其意，迎剖其端，禄山大骇，以为神。每见，虽盛寒必流汗，林甫稍厚之，引至中书，覆以己袍。禄山德林甫，呼十郎。麾下刘骆谷每奏事还，先问十郎何如。有好言辄喜，若谓大夫好检校，则反手据床曰：“我且死，优人李龟年为帝学之，帝以为乐。”旧传云，禄山以为神明。《程元振传》：元振，京兆三原人，少以官人直内侍省。张皇后谋立越王，元振见太子发其奸，与李辅国助讨难，立太子是为代宗。拜右监门卫将军，知内侍省事。帝以药子昂判元帅行军司马，固辞。乃以命元振封保定县侯，再迁骠骑大将军分阝国公，尽总禁兵。不逾岁，权震天下，在辅国右，凶决又过之，军中呼“十郎”。
　　王十四朗
　　【太平广记】
　　《玉藻》：王素贞元初应举，齐名第十四。每诣往还家，通王十四郎，或问曰藻也素也。
　　十八郎
　　【唐书】
　　《寿王瑁传》：瑁，玄宗十八子也，初名清。瑁母武惠妃，开元元年见幸，宠倾后宫，频产夏悼王，怀哀王、上仙公主、皆端丽，襁褓不育。及瑁之初生，让帝妃元氏，请瑁在于邸中牧养，妃自乳之，名为己子。十余年在宁邸，故封建之事晚于诸王。宫中常呼为十八郎，十三年三月封为寿王，始入宫中。
　　二十五郎
　　【数类】
　　唐章怀太子贤子分阝王守礼，玄宗兄也，时呼为二十五郎。元稹诗曰：“飞上九天歌一声，二十五郎吹管逐。”谓分阝王也。
　　小郎
　　【晋书】
　　《王澄传》：王衍妻郭性贪鄙，欲令婢路上担粪。澄年十四，谏郭以为不可。郭大怒，谓澄曰：“昔夫人临终，以小郎属新妇，不以新妇属小郎。”因捉其衣裾，将杖之。澄争得脱，逾窗而走。王凝之妻谢道韫，献之与客谈论，辞理将屈。道韫遣婢白献之曰：“欲为小郎解围。施青步帐自蔽，伸前议，客不能屈。”
　　【资治通鉴】
　　唐宣宗大中二年，万寿公主适起居郎郑颢。颢弟岂页，尝得危疾，上遣使视之。还问公主何在，曰：“在慈恩寺观戏场。”上怒，叹曰：“我怪士大夫家不欲与我为昏，良有以也。”亟命召公主入宫，立之阶下，不之视。公主惧，涕泣谢罪。上责之曰：“岂有小郎病，不往省视，乃观戏乎？”遣归郑氏。由是终上之世，贵戚皆兢兢守礼，礼法如山东衣冠之族。
　　【宋张文潜宛丘集】
　　子来不见身长短，姑试小郎衣更长。
　　越公儿郎
　　【新唐书】
　　《杨弘礼传》：弘礼，隋尚书令素弟之子也。从太祖征辽东，拜兵部侍郎。驻跸之后，领步骑二十四军，跳出贼背，所向摧靡。帝自山下望其众，袍仗精整，人人尽力。壮之，谓许敬宗曰：“越公儿郎，故有家风。”
　　障车儿郎
　　【太平广记】
　　元和元年，淮西帅吴元济，诏裴丞相击之。度命深城壕，得一石铭云：“障车儿郎且须缩。”障车儿郎，谓兵士也。且须缩，谓退守也。详铭。
　　女郎
　　【程大昌演蕃露】
　　乐府有木兰，乃女子代父征戌，十年而归，不受爵赏者也。乐天诗云：“怪得独饶脂粉态，木兰曾作女郎来。”
　　张女郎
　　【太平广记】
　　沈譬使秦陇，过张女郎庙，宿传舍，见女郎仲妹奉屈携手登车。至则具酒肴，大女郎弹箜篌，小女郎援琴，相与酣歌。警顾小女郎曰：“润玉此人可念也。”因留伴寝。警乃赠以指坏，小女郎赠警金缕合欢结，大女郎赠以瑶镜子而别。至馆，怀中探得二物。详鬼
　　石女郎
　　【太平广记】
　　虔州有石人山，三石形似人，中为君，右曰女郎，左曰夫人。
　　东海女郎
　　【宋书】
　　贾希镜孝武时，青州发古冢铭曰：“青州世子，东海女郎。”帝问学士，并不能悉。希镜曰：“此是司马越女嫁苟唏儿。检访果然，由是见遇。
　　墓中女郎
　　【酉阳杂俎】
　　长白山西有夫人墓。魏孝昭之世，搜扬天下才俊，清河崔罗什弱冠有令望，被徵诣州。夜经于此，忽见朱门粉壁，楼台相望。俄有一青衣出，语什曰：“女郎须见崔郎。”什况然下马，入两重门内，有一青衣通问引前，什曰：“行李之中，忽蒙厚命。素既不叙，未宜深入。”青衣白：“女郎平陵刘府君之妻，侍中吴质之女，府君先行，故欲相见。”什遂前入，就床坐其户。女在户东立，与什温凉。室内二婢秉烛，呼一婢令以玉夹膝置什前。什素有才藻，颇善风咏，虽疑其非人，亦惬心好也。女曰：“比见崔郎，息驾庭树。嘉君咏啸，故欲一叙玉颜。”什遂问曰：“魏帝与尊公书，称尊公为元城令，然否？”女曰：“家居元城之日，妾生之年。”什乃与论汉魏大事，悉与魏史符合，言多不能备载。什曰：“贵夫刘氏，愿告其名。”女曰：“狂夫刘孔才之第二子，名瑶，字仲璋。比有罪被摄，乃去不返。什因下床辞出。”女曰：“从此十年，当更相逢。”什遂以玳瑁簪留之，女以指上玉坏赠什。什上马行数十步回顾，乃见一大冢。什届历下以为不详，遂请僧为斋，以环布施。天统末，什为王事所牵，筑河堤于垣冢。遂于幕下话斯事于济南奚叔布，因下泣曰：“今岁乃是十年，可如何也？”作罢，什在园中食杏，唯云：“报女郎信，我即去。”食一杏未尽而卒。什十二为郡功曹，为州里推重，及死，无不伤叹。
　　月夜逢女郎
　　【续齐谐记】
　　王敬伯，年十八，仕为东宫扶侍。赴假还都，行至吴通波亭，维舟中流，月夜理琴，有一美女子从二少女披帷而入。施锦席于东床，设杂果，命绾发者酌酒相献酬。令小婢取箜篌作宛转歌，婢甚羞，低回殊久云：“昨宵在雾气中弹，今夕声不能畅。”女迫之，乃解裙中，出黄带，长二尺许，以挂箜篌，弹弦作歌。女脱头上金钗扣琴和之。歌曰：“月既明，西轩琴复清，寸心斗酒争芳夜，千秋万岁同一清。歌宛转，宛转妍以哀。愿为星与汉，光景共徘徊。”又曰：“悲且伤，参差泪成行。低红掩翠芳无色，金徽玉轸为谁锵？歌宛转，清复悲，愿为烟与雾，氤氲共容姿。”天明女留锦四端，卧具绣枕腕囊并各一双，赠敬伯。王以牙火笼玉琴瓜答之。来日，闻吴令刘惠明亡女，船中失锦四端，及女郎卧具绣枕腕囊等。检括诸同行，至敬伯船而获之。敬伯具言夜来之事，及女仪状，从者容质，并所答赠物。今使检之，于帐后得牙火笼，中箱内箧中得玉琴瓜。令乃以婿礼敬伯，厚加赠遗而别。敬伯访部伍人云：“女郎年十六，字丽华，去冬遇疾而逝。未亡之前，有婢名春条，年十六，一婢名桃枝，年十五，皆能弹箜篌。又善宛转歌，相继而死，并有姿容。昨从者，是此婢也。”
　　帝郎
　　【真诰】
　　接玄引奇，友于帝郎。详象郎。
　　师郎
　　【事类全书】
　　南人率不信释氏，虽有一二佛寺，课民为僧，以督责释之土田，设有三数。僧亦拥妇食肉，但居家不能少解佛事。土人以女配僧，呼为师郎。或有疾以纸为钱，致佛像旁。或请僧设食，翌日宰羊豕啖之，曰除斋。《投荒杂录》
　　雷郎
　　【类说】
　　民家女或为神所依，即呼为雷，郎得子曰雷子。
　　宰相牙郎
　　【膳夫经手录】
　　牛羊日历，宝历中，李愿有爱妾曰真珠，愿以年老，恐为后祸，谋于司封郎中杨汉公。汉公曰：“牛相访求一美色久矣，今司空不过求大镇，不若将与牛相。牛相得妓，司马得镇，不亦可乎？”愿悦，乃以真珠归于僧孺。汉公遂为狎客，以真珠为赏心之具，京师号为“宰相牙郎”。
　　互市牙郎
　　【通鉴纪事本末】
　　史干者，与安禄山同里，先后一日生。及长，相亲爱，皆为互市牙郎，以骁勇闻。
　　【能改斋漫录】
　　《刘贡父诗话》：谓今人谓驵会为牙，谓之互郎，主互市事也。唐人书互作乐，乐似牙字，因转为牙。予考《萧宗实录》，安禄山为互市牙郎，资羊事，然以乐为牙，唐已然矣。
　　卖国牙郎
　　【宋史】
