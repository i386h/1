<!-- { "loadSidebar": true } -->
　　【农桑通诀】：后稷，名弃。其母有邰氏女，曰姜，为帝喾元妃。姜出野，见巨人迹，践之而身动如孕者。居期而生子，以为不祥。弃之隘巷，牛羊腓字之。弃之平林，会伐平林迁之。弃之渠中水上，鸟覆翼之。姜以为神，遂收养，长之，初欲弃之，因名曰弃。弃为儿时。如巨人之志。其游戏，好种植麻麦。及为成人，遂好耕农。相地之宜，宜谷者稼穑之，民皆法之。帝尧闻之，举为农师。帝舜曰：弃，黎民阻饥。汝后稷播时百谷。《诗》曰，思文后稷，克配彼天。立我民，莫非尔极。帝命率育，奄有下国，俾民稼穑。豳风《七月》之诗，陈王业之艰难，盖周家以农事开国，实祖于后稷。所谓配天社而祭者，皆后世仰其功德，尊之之礼，实万世不废之典也。
　　【罗泌路史】《高辛纪》：上妃有邰氏曰姜，衣帝衣，履帝敏，居期而生弃。弃惟元子，披颐象亢。弃之每异，乃收之，爰名曰弃。而字之曰庆辰。性敷而仁，戏惟稷黍。《列女传》云：性敷而仁。简狄教之，时艺桑麻。长研耕稼，为唐天官。及事虞夏，以耕织为本，教发粪土，别五土之宜，教民时艺嘉谷，致饴有相之道，封疆为田，顺土造区。迪民降岌而后萌，人各得其所。志云：稷始为田，以二耜为耦。广尺深尺长终亩，一亩三，一夫三百，而播种于中。故孔子曰：后稷天下之为烈也，岂一年一足哉？虞帝乃国之邰，号后稷励百谷，而山死取女吉人。是生邰虫尔，世济其德。邰虫尔生叔均，是代其父。及稷播谷，是为田祖。自商以来，祀之详帝。
　　【古今列女传】：姜之性，清净专一，好种稼穑。及弃长，而教之种树桑麻。弃之性明而仁，能率其教，卒致其名。尧使弃居稷官，更国邰地。遂封弃于邰，号曰后稷。
　　【兼金合璧】《舜典》：帝曰：弃，黎民阻饥，汝后稷播时百谷。注：众人之难，在于饥。汝后稷布种是百谷，以济之。疏，王肃云，尧遭洪水，民不粒食。故众民之难，在于饥也。云云，帝言汝君，此稷官布种是百谷，以济救之。追美其功，以劝勉之。
