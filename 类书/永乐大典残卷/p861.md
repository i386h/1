<!-- { "loadSidebar": true } -->
　　【蔡定斋集】《上汪制置》：某不佞，结发学问，每阅前史，见古之名世钜公，与夫忠义豪杰之士，莫不敛袂正色，遐想而景慕之。及观苏东坡论司马温公之德，至于感人心，动天地，巍巍如此，而蔽以二言，曰诚，曰一。某废卷太息，恨不与公同时端拜而师之。晚从儒林文人游，因论诚一之学。皆曰：得温公之传者，丞相赵公而已。赵公以是传之阁下。某方在龆龀，而赵公亡矣，不可复见矣。吾道所寄者，阁下也。某愿见阁下垂二十年，阁下道德日彰，名闻日流，又为天子侍从之臣。一介之士，仰之如神人。某也自度愚鲁无用之躯，不足以进于大君子之门，退而学焉。幸其有成，以求一言之质。不谓阁下出典方面，自闽而蜀。某为贫所驱，随牒迁徙，愿见阁下又不可得。夫以二十年钦慕愿见之切，一旦偿所志焉。事有不可遇而卒遇，殆天有以启之也。恭惟阁下，挟天人之资，蹑圣贤之躅。少时隽声洋溢，老师先生无与对衡者。射策宸庭，一笔万言。敷陈治道，天子擢为第一。天下之士，比阁下以贾谊。方持权者用事，屈伸肘足，以荣辱人。稍稍附会，立登青云，阁下未尝目逆而心动。闭门却扫，澹然无营。视钟鼎富贵屑焉，而唾去唯恐不速。心如山岳，积金至斗，莫能移之。天下之士，比阁下以黄宪。逮阁下受知两宫，游璧水，登瀛州，历天官贰卿，文昌八座，为君药石，为国蓍龟，为学者宗师。天下之士，比阁下以韩愈，殊不知阁下之道，得于二公之传。惟诚惟一，穷天地，亘古今，而不渝天下之士。因其所见而言之，阅三十年而三变，其说是未知阁下者也。方今圣天子励精图治，寤寐反席，以待阁下，行将柄用矣。二公相于元绍兴之初，经纶之业，用而未既，传之阁下。阁下涵养滋久，隐而未施。当朝廷艰难，岂容释然于斯时哉？不有施于今日，万世惜之。伏念某莆阳人，齿少且贱，无他技能，惟知读古圣贤之书，以笔舌鸣其穷。雅尚气节，不肯与世浮沉。岁丁丙戌，随诸生试有司。偶在选中，天子亲策于庭。问以当今之弊，某纵口所言，抵冒忌讳，罪在不赦。天子哀其狂愚，置之异等。某感慨奋发，誓有以报万一。中夜屡起，辍食兴叹，葸葸然忧在宗社。每念材智驽下，议论浅短，无以自效。兹幸阁下召节东来，某负弩道傍，仰瞻仪刑，侧聆謦亥欠，厌快夙昔钦慕之志。私窃自省，某所愿学者，二公也；阁下之道，二公之道也。今某亲今大君子而师之，其可自暴自弃，嘿嘿而无所言哉？某秉牍为贽，以勤馆人者，非敢私也。如蒙阁下呼置坐隅，设问以观所存，傥或可教，怜其区区之诚，告以一二，某当与学者共之。固某所愿也，非敢所望也。冒犯威严，震俟命。 
　　【卫宗武秋声集】：王宸《道院原一堂记》：道一而已。冲漠无朕，兆于泰初。形生气化，散于群有。圣人因之，以建人极，垂世范。替两仪之化，而成其能；遂万物之宜，以致其利。根于命谓之性，众性出焉，乃立教以顺导之，而归于正。动于欲，系乎情，众慝萌焉，乃立政以严防之，而杜其非。古者所以同民心而出治道，莫能易也。是道也，帝王之道也，儒道也。帝王之世，儒之功用，光明卓绝，而隐于无名。木铎振于夫子，而儒名始彰。老聃生于周，为柱下史。夫子自鲁驾而问道焉，又从而问礼焉。谓非儒不可也。其著五千言，说者訾其尚道德，贬政教，与儒不相谋。噫！是未溯其源耳。盖自惟精惟一之传既远，上之道化微，下之情伪炽，违行而取仁，先利而后义。礼至于慝，乐至于淫，风靡澜倒，愈变愈下。聃也思欲得古圣人功，化密融于无声无臭之中，使夫人丕变于不识不知之际。及其太朴之天，以还邃古之风，遂为是愤世矫俗之论，而不觉其激也。孔子不云乎？礼乐，则吾从先进。其亦救弊之辞欤。今观其言，养生，修身，去声色，贱货利，戒穷黩，贵慈让，与儒不殊，而所谓得一以贞，即贞夫一也。无为而无不为，即寂然不动，感而遂通也。我无欲而民自朴，即意诚心正而天下平也，安有异旨哉？故鲁论轲书斥隐怪，距杨墨，而无片辞非诋老氏。至子云，有提绝灭之讥。及昌黎河洛诸儒目为异端，与释并言，其故何哉？良由学仙者尽诿其说于老氏末流之弊，杂以方伎诡谲幻怪，而宗主吾道者，乃不得不隐同斥异。明有所尊，理势然也。然其论道，穷玄造微，未易探索，而近不遗家国，细不弃民物。汉之君相法之，成一代之治，是讵可以仙术概之哉？是以朱文公嘉与之，谓文帝曹参得其皮肤。伊川《指谷神》一篇最佳。涑水注《道德论》，而后山亦据古说，谓关老之书，本于六经。微言至论，要不可泯，信乎。其辞之愤世矫俗，虽少贬于儒，而道则无二也。余束发诵经史，暇辄窥其书。久有志焉。繇毗陵归，以先庐为考妣祠而于中祠老子，犹然以地临，不足徕寄玄栖白之士。历纪且半，乃卜余山西隅，倚高临清鼎，建靖宇为楹逾百。殿以奉祀天之主宰焉，阁以奉祀三清得气之先者焉，祠以奉祖考上至曾高，存报本反始之敬焉。为堂一纳老氏之流混而处，为室四迎儒士之侣列而居。堂之左右，为复宇以位主副。阁之东南，为联屋以肄职掌。首之崇闳，翼之边廊，贯之中庑。殿以明轩，周旋有地，燕息有所，廪储庖澡溷有舍，坛土单垣墉靡不具体。经始以己卯之秋，落成于癸未之夏。阁之下宏深轩敞，建斋藏事率于此集。扁以原一，取道原于一之义。使知道者护而通之，繇少思寡欲，见素抱朴，以至归根复命，儒犹是也。自惩忿窒欲，闲邪存诚，以至尽性至命，老亦犹是也。夫如是，则此心混然太极，与道为一，而齐人我，忘得丧，等生死于昼夜。能事毕矣，奚必上增城造县圃，如先儒所云，下视人间，犹瓮盎而后为高哉！苟徒校是非，辨同异，纷纷与物相刃相靡，借拘儒之说，惟世欲之徇，而以肖天地之形，同草木而腐，则宁不负此生邪？予负有生者也，因记岁月，爰笔其说，勒诸珉，为学道勉。所割原田，给院之众。为租四百七十余亩，而赢经费缮修咸在焉。乡保亩步详，载副碑，为吾后者续广可也。虽至困乏，谨母觊斗斛尺寸之取。又系之，以为子子孙孙戒。
　　【瀛州集】《则堂先生一庵说》：斯道之传，由羲黄以迄于尧舜禹汤文武周公孔子，一而已矣。及周中世，老子兴焉。史称其多识前言往行，尚德而好礼。夫子尝就而问之以礼，遗言在《礼记?曾子问》等篇，犹可考也。老子实吾圣人之徒，孰云其外正传而自为教乎？而世所传《道德经》者，乃云失道而后德，失德而后仁，失仁而后义，失义而后礼。至谓礼为忠信之薄，可以无讲。先儒因是，以绝灭礼学为老教之疵，与瞿昙氏同其屏远。吾不知闻令授书之老子，即柱史乎？非耶？何其言礼后先枘凿如此。汉去古未远，当时有为黄老之言者，以老子之道，同乎黄帝。矧同黄帝，则同乎尧舜，同乎孔益，道统由是而出。夫岂西竺之苦空，列庄之虚诞，可得同日而语？而论者未之察焉耳。易川道士丁全真，求余作一庵说。余语之曰：吾圣人言一，尔之师亦言一。一之义甚大，自其切于治心修身者而言，主一无适而已矣。主一无适，主乎敬者也。造次于是，颠沛于是，敬之所在，即礼之所存，此吾与尔师老子之所同也。盖礼者理也，自然而然，与生俱生者。礼之体也，羲黄设之以为教，尧舜著之于治，夫子垂之于经，亦因其自然之理而品节之，以为之礼，体之达于用者也。是故，经礼三百，曲礼三千，敬而已矣，一而已矣。主乎敬者，主乎一者也。一之而不贰，纯之而不杂，夫然后礼与心为一，心与道为一。吾意夫子之问，老子之答，如斯而已。若乃外礼而言仁外仁，而言道，非吾之所敢知也，子归而求之有余师。遂书此，为之说。
　　【元李希遽云阳集】《题周道士止一卷》：天下之理，必会于一。故天下之士，必归于一。一者，造化之本源，道德之枢要也。昔之言道者，曰抱一，曰守一。说金丹者，又有所谓三五一，万事毕者。至青霞高士周君，乃复以止一为号。盖学道而能止于一，则非常道矣。人心万变，纷纭交错，而莫知其所止者，总总也。苟非知道之深，慕道之笃，探其本原而执其枢要者，其孰能知所止哉？又孰能止于一哉？吾于是知所敬矣，故为书其大概云。
　　【采真集】：香溪先生云：大哉一乎！粤自太极未判纯一，纯一命之曰太乙。及其分而为天地，转而为阴阳，变而为四时，散而为万物，则是一也，无乎不在。故天地以是一而独化，阴阳以是一而不测，四时以是一而变通，鬼神以是一而体物不遗，万物以是一而各正性命。其在人也，喜怒哀乐未发之先，意我必固举绝之际，混然纯全，亦人之太乙也。及夫目得之而视，耳得之而听，口得之而言，四体得之而动作，则是一也，无乎不在。故视以是一而明，听以是一而聪，言以是一而从，动作以是一而顺。由是一而不知者为愚，知是一者为智，守是一者为贤，性是一者为圣，至于圣则无往而不一矣。是故，会万物以为一身，一体之也；合物万殊为一物，一同之也；洞万理为一致，一贯之也；冥万世为一息，一通之也；摄万善于一德，一该之也；应万变于一心，一统之也。至于一天人，一有无，一死生，一内外，无往而不一，用能与天地配其体，与鬼神即其灵，与阴阳挺其化，与四时合其诚，天地鬼神四时阴阳，吾之一与之为一矣。其于天下有哉！论一至此，盖性是一者也，则于圣人何有哉？
　　【声律大成】：赋句。精以无二，纯而不思；所统不离乎一贯，其归宁有于殊途；浑融此性，纯以不杂，流畅其间，二之则窒；
　　在易为元，乃善性之本然，在书为精，亦道心之妙者；
　　精以惟微，脉络三圣人之旨，虑而同致，根源六君子之传；
　　其举远兮，悉均仁者之视，其为式兮，孰外圣人之抱；
　　即危微之内，而有一中之执，自忠恕之外，莫知一贯之由；
　　体乾卦之纯，偕至偕极，谨中庸之独，或安或利；
　　道无所杂，发作修己，德极其纯，推为劝贤；
　　精以入神，妙蠖伸蛇蛰之蕴，一而达道，有鱼跃鸢飞之妙；
　　会尧之精，为立极之标准，守禹之一，探传原之符契。
　　一氏
　　【古今姓氏辨正】：邵氏曰：姓书无一氏，今江南彭泽有之，当是姓乙，讹为一也。
永乐大典
卷之二万三百九
卷之二万三百九
　　二质一
　　玉清境太一经
