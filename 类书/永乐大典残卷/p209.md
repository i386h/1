<!-- { "loadSidebar": true } -->
　　《刻意篇》：形劳而不休则弊，精用而不已则劳。劳则竭，水之性，不杂则清，莫动则平。郁闭而不流，亦不能清，天德之象也。故曰：纯粹而不杂，静一而不变，淡而无为，动而以天行，此养神之道也。夫有干越之剑者，押而藏之不敢用也，宝之至也。精神四达并流，无所不极，上际于天，下蟠于地，化育万物，不可为象，其名为同帝。纯素之道。唯神是守，守而勿夫。与神为一。一之精通，合于天伦。野语有之曰：众人重利，廉士重名，贤士尚志，圣人贵精。故素也者，谓其无所与杂也。纯也者，谓其不亏其神也。能体纯素，谓之真人。
　　【曾类说】
　　夫欲养神，先须养气，养气先须养脑，养脑先须养精，养精先须养血，养血先须养唾，养唾先须养水凹。九还七返者，大而论之一年，小而论之一日。北斗一日一夜一周天，天降地腾，从寅至申为七返，却到坤为九还。
　　含精养神
　　【魏伯阳参同契】
　　含精养神，通德三元。三元，上中下之三田也。含精之久，力到功深，则精神内藏，和气充周于一身，而百骸万窍无不贯通，自然如天河之流转。
　　忘气养神
　　【采真集】
　　《宋齐丘化书》：圣人穷通塞之端，得造化之源。忘形以养气，忘气以养神。
　　俭视养神
　　【采真集】
　　香溪先生云，俭于听，可以养虚。俭于视，可以养神。
　　葆气养神
　　【涧泉日记】
　　葆气者寿，养神者无往而不自明。神气相宣而万化举。
　　啬气养神
　　【宋苏颖滨集】
　　《再祭张宫保文》：啬气养神，以终其身。中忘我以发照，外忘物而远尘。至于委化之日，泊然天真。
　　保形以养神
　　【云笈七签】
　　《修真经告》曰：有者因无而生，形者须神而立。故有无为之宫。形乃神之府，莫不全宅以安主，保形以养神。
　　恬和养神
　　【云笈七签】
　　《修真品》曰：神静而心和，心和而形全。神躁则心荡，心荡则形伤。将全其形，先在理神。故恬和养神，则自安于内。清虚栖心，则不诱于外也。又参同契曰：含精养神，道德三元。
　　真道养神
　　【老君宝绿】
　　老君谓尹喜曰：伪道养形，真道养神。神真道通，能亡能存。神能飞形，亦能移山。形为灰土，其可识焉。耳目声色，为子留愆。鼻口所喜，香味是冤。身为恼本，痛痒寒温。意为形累，愁毒忧烦。弗疾去，则志气日耗。寿命不延，其来久矣。子当先损诸欲，莫令意逸。闲居静处，精思斋室。丹书万卷，一如守一。常以虚为身，以无为心，无身之身，无心之心，可谓守神。守神玄通，是谓道同。其犹高山大泽，非欲虫鱼鸟兽。而虫鱼鸟兽归之，人能虚无无为。非欲于道，道自归之矣。
　　摩火养神
　　【关尹子】
　　摩火以养神，神之所以不穷也。
　　吸风养神
　　【关尹子】
　　吸风以养神，精之所以不穷也。
　　忘机养神
　　【会真记】
　　绝念忘机，可以养神。
　　太上养神
　　【文子】
　　《下德篇》云：老子曰：治身，太上养神，其次养形。神清意平，百节皆宁，养生之本也。肥肌肤，充腹肠，供嗜欲，养生之末也。
　　出神
　　【吴中旧事】
　　范文正公长子监簿纯佑，自幼警悟，明敏过人。公所料事，必先知之，善能出神。公在西边，凡虏情机事，皆预遥知。盖出神至虏廷得之，故公每制胜，料敌如神者，监簿之力也。一日因出神为人所惊，自此神观不足，未几而亡。时甚少也。张子贤闻之公之族子门言彦和云。
　　【盘山语录】
　　昔有道人，坐中忽然神出外游。数百步复回，乃见本形依然端坐。如是数次，亦不为奇特。乃与平常念头出外一般，只为些子分明。若认为功，便是着邪也。
　　【悟真篇】
　　夫炼金丹，忘机绝虑勤而行之，定出神也。
　　酒乱其神
　　【荀子】
　　《解蔽篇》：醉者越百步之沟，以为步之浍也。，与跬同，半步曰跬。浍，小沟也。俯而出城门，以为小之闺也。酒乱其神也。闺，小门也。
　　酒浊其神
　　【淮南鸿烈解】
　　《汜论训》：夫醉者俯入城门，以为七尺之闺也。超江淮，以为寻常之沟也，酒浊其神也。
　　知几其神
　　【张子正蒙】
　　知几其神，由经正以贯之。则宁用终日断可识矣。几者，象见而未形也，形则涉乎明，不待神而后知也。吉之先见云者，顺性命，则所先皆吉也。
　　人服其神
　　【临川志】
　　陈儒，字汉卿，临川人。幼聪慧，刻志于学。登绍兴十八年第，授明州推官。有盗穿库藏，久弗获。连逮无辜，公疑必守藏者。讯之果然，人服其神。
　　常拘其神
　　【胎息经】
　　学道人之，常拘其神以为身主。主既不去，身岂倾坏也。
　　内养其神
　　【仙传】
　　崔希范曰：外忘其形，内养其神，是谓登真之路。
　　谷神
　　【老子】
　　《成象章》：谷神不死，是谓玄牝。谷，养也。
　　【张子正蒙】
　　谷之神也，有限，故不能通天下之声。圣人之神，惟天，故能周万物而知。
　　【朱子语类】
　　正淳问谷神不死，是谓玄牝。曰：谷虚，谷中有神。受声所以能响，受物所以生物。
　　【采真集】
　　作复之证，则为刍狗。消息之机，则为橐。生化之原，则为谷神。又谷神之能虚能应，是生生化化之原也。无应则无生，无虚则无化。有生有化，故橐受之以为嘘吸，而刍狗随之以为新陈。
　　【沈明远寓简】
　　夫天谷者，泥丸者也。泥丸之神，是曰谷神。谷神主以天真之气为体。
　　【黄氏日抄】
　　谷神不死，是谓玄牝。谷云虚也，声达焉则响应之，乃神化之自然也。玄，妙也，牝是有所受而能生物者也。至妙之理，有生生之意焉。
　　【上阳子】
　　外鼎者，亦名谷神，亦名神器，亦名玄关。
　　丧妻伤神
　　【韵府群玉】
　　魏荀粲妻亡，不哭而伤神，岁余亦卒。
　　典选伤神
　　【玉融新对】
　　《唐书》曰：陆元方素清慎，武后时，再执政，每进退群臣，后必先访问，外莫知。临终曰：吾当寿，但领选久，耗伤吾神。
　　久饮伤神
　　【山居备用】
　　久饮酒者，腐肠烂胃，溃髓蒸筋，伤神损寿。
　　多笑伤神
　　【山居备用】
　　多笑伤神。
　　阳民神
　　【古三坟书】
　　阳民神，神变万物，阳之民也。
　　独立守神
　　【黄帝素问】
　　黄帝曰：余闻上古有真人者，提挈天地，把握阴阳，呼吸精气，独立守神，肌肉若一，故能寿蔽天地，无有终时。
　　天地守神
　　【鬼谷子】
　　圣人者，天地之使也。世无可抵，则深隐而待时。有可抵，则为之谋。此道可以上合，可以检下，能因能巡，为天地守神。注曰：言能因循此道，则大宝之位可居，故能为天地守其神器也。
　　涂隙守神
　　【庄子】
　　《大运篇》：其声能短能长，能柔能刚，变化齐一，不主天常。在谷满谷，在坑满坑。涂隙守神，以物为量。
　　无耳守神
　　【酉阳杂俎】
　　鳖无耳，为守神。
　　不如守神
　　【观文经】
　　人之守身，不如守神。
　　心藏神
　　【黄帝素问】
　　岐伯曰：夫心藏神，肺藏气，肝藏血，脾藏肉，肾藏志。
　　无言而神
　　【文子缵义】
　　老子曰：人无为而治，有为也即伤。无为而治者为无为，为者不能无为也。不能无为者，不能有为也。人无言而神，有言也即伤。无言而神者载无，无言则伤有神之神也。
　　【淮南鸿烈解】
　　《说山训》：人无言而神，无言者，道不言也。道能化，故神也。有言者则伤。道不贵言，故言有伤。无言而神者载无，道贵无言，能致于神载。行也，常行其无言也。有言则伤其神之神者。道贱有言而多反有言，故自伤其神。
　　任智自神
　　【罗泌路史后纪】
　　共工央皮狠明德，任智自神。
　　可以役神
　　【关尹子】
　　《七釜篇》：有诵咒者，有事神者，有墨字者，有变指者，皆以役神御气，变化万物。惟不诚之人，难于自信而易于信物。故假此为之，苟知为诚，有不待彼而然者。
　　明则神
　　【管子】
　　《心术上》：去欲则宣，宣则静矣。静则精，精则独立矣。独则明，明则神矣。神者，至贵也。故馆不辟除，则贵人不舍焉。
　　不知其神
　　【阴符经】
　　不知其神，而所以神也。
　　神之又神
　　【庄子】
　　《天地篇》：视乎冥冥，听乎无声。冥冥之中。独见晓焉。乘声之中，独闻和焉。故深之又深，而能物焉，神之又神，而能精焉。
　　体性抱神
　　【庄子】
　　《天地篇》：夫明白入素，无为复朴，体性抱神以游世俗之间者。汝将固惊邪。
　　解心释神
　　【庄子】
　　大同乎溟，解心释神，莫然无魂。
　　丧神
　　【鬼谷子】
　　《阴符篇》：志不养则心气不固，心气不固则思虑不达，思虑不达则志意不实，志意不实则应对不猛，应对不猛则失志而心气虚，志失而心气虚则丧其神矣。
　　用神
　　【韩非子】
　　《解老篇》：众人之用神也，躁。躁则多费，多费之谓侈。圣人之用神也，静。静则少费，少费之谓啬。啬之谓术也，生于道理。夫能啬也，是从于道而服于理者也。
　　诚信生神
　　【荀子】
　　诚信生神，夸诞生惑。
　　七返生神
　　【龙文经】
　　火炎于上。七返生神。
　　积阳生神
　　【黄庭经】
　　积阳生神，上以丽乎天者，星与辰。
　　火中生神
　　【龙文经】
　　恍恍惚惚，火中生神。
　　焦心劳神
　　【西汉补遗】
　　朱买臣难公孙弘辞曰：陛下为万民父母，守先帝基业，其体甚大，其忧甚深。非若小夫细人，爱惜铢两，保守筐箧，裘冬夏，食甘饱肥，唯一身也。所为焦心劳神，以天下也。
　　受命合神
　　【太平广记】
　　上元夫人语汉武帝曰：阿母今以琼笈妙韫，发紫台之文，赐汝八会之书，五岳真形，可谓至珍且贵，上帝之玄观矣。子自非受命合神，弗见此文矣。
　　炼灵合神
　　【云笈七签】
　　炼灵合于至神，炼神合于至道。
　　体国在尊神
　　【春秋演繁露】
　　《立元神篇》：体国之道，在于尊神。尊者所以奉其政也，神者所以就其化也，故不尊不畏，不神不化。夫欲为尊者，在于任贤。欲为神者，在于同心。贤者备股肱，则君尊严而国安。同心相来，则变化若神，莫见其所为而功德成，是谓尊神也。
　　栖神
　　【茅君传】
