<!-- { "loadSidebar": true } -->
　　《访陆羽处士不遇》：太湖东西路，吴王古山前。所思不可见，归鸿自翩翩。何山赏春茗，何处弄春泉。莫是沧浪子，悠悠一钓船。《往丹阳寻陆处士不遇》：远客殊未归，我来几惆怅。叩关一日不见人，绕屋寒花笑相向。寒花寂寂过荒阡，柳色萧萧愁暮蝉。行人无数不相识，独立云阳古木边。凤翅山中思古寺，鱼竿村口望归船。归船不见见寒烟，离心远水共悠然。他日相期那可定，闲僧着处即经年。《杼山禅居寄东溪吴处士》：青云何润泽，下有贤人隐。路入菱湖深，迹与黄鹤近。野风吹白芷，山月摇清轸。诗祖吴叔庠，到君才不尽。身当青山秀，诗曰：家住青山下，青下有吴均。故宅后改为吴均山。文体多郢声。澄澈湘水碧，沉寥楚天清。时人格不同，至今罕知名。昔贤敦师友，此道独君行。既得庐霍趣，乃高雷远情。别时春风多，扫尽雪山雪。为君中夜起，孤坐石上月。悠然遗尘想，邈矣达性说。故人不在兹，幽桂惜未结。《答胡处士》：田山禅隐比求闻，长道唯应我与君。书上无名心忘却，人间聚散似浮云。
　　【薛逢诗】
　　《题独孤处士村居》：江上园庐荆作扉，男驱耕犊妇鸣机。林峦当户茑罗暗，桑柘绕村姜芋肥。三亩稻田还谓业，两间茅舍亦言归。何如一被风尘染，到老云云相是非。
　　【陈图南诗】
　　《偶题》：十年踪迹走红尘，回音青山入梦频。紫陌纵荣争及睡，朱门虽贵不如贫。愁闻剑戟扶危主，闷见笙歌聒醉人。携取旧书归旧隐，野花啼鸟一般春。
　　【温庭筠诗】
　　《题处士卢姑山居》：西溪问樵客，遥识楚人家。古树老连石，急泉清露沙。千峰随雨暗，一径入云斜。日暮飞乌散，满山乔麦花。
　　【宋蔡端明诗】
　　《送张处士》：垂垂秋雨没鞯泥，经昼门前无马嘶。乘静因题送行什，江南归思已凄迷。梁园尘土著人腥，不似淮山照眼明。爱君心迹曾无系，一片孤云去就轻。《访陈处士》：桥畔修篁下碧溪，君家万在此桥西。来时不似人间世，日暖花香山鸟啼。
　　【寇准诗】
　　《赠魏野处士》：人间名利走尘埃，惟子高闲晦盛才。欹枕夜风喧薜荔，闭门春雨长莓苔。诗题远岫经年得，僧恋幽轩继日来。却恐明君征隐逸，溪云谁得共徘徊。《寄赠笠泽处士》：笠泽渔人高节奇，白头独自着蓑衣。吟过竹院僧留宿，钓罢烟江鹤伴归。花落砌边春雨歇，酒醒林际夕阳徵。中朝名士皆知已，多说东来信亦稀。
　　【宋元宪公集】
　　《和梵才寄林逋处士》：白首江湖传散人，天解尽有天真。汉家不惜青蒲费，终为枚生一裹轮。
　　【稣子美集】
　　《送安素处士高文悦》：皇天稔臣憨，羌虏稽显戮。庙算忽小丑，王师数倾血刃。秦民著暴敛，惨惨生意蹙。贼气愈张王，锋锐不可触。帷幄监前败，降心间白屋。尺诏下中天，公车塞章牍。策虑尽颇牧，勇决过贲育。先生胸臆大，经术内自足。逸韵脱庠尘，素节抱冰玉。独耻论兵战，因时射君禄。不唯吾志乖，亦使王道局。放怀但文史，散发自溪谷。近臣上荐书，天子渴高躅。旅帛三及门，不免至京毂。万钟非所好，大议戛钧轴。孤鸾入紫烟，网罟安可束。天风万里长，沆瀣朝满腹。更期下翔集，以为苍生福。
　　【梅圣俞宛陵集】
　　《同道损持国访孔处士》：高庐当大道，节士不肯过。穷巷独秉德，车马一何多。势力走谀谄，礼义服委佗。是以被褐人，长甘北山阿。曰今岂有愧，渔上有行歌。
　　【范文正公集】
　　《访陕郊魏疏处士》：贤哉先处士，天书召不起。云夫嗣孤风，复为隐君子。有石砺其齿，有泉洗其耳。下瞰红尘路，荣利无穷已。孜孜朝市人，同在风波里。大为高士笑，誓不舍青紫。我说宠辱流，所幸无愠喜。进者道之行，退者道之止。矧今领方面，岂称长城倚。来访卧云人，而请益诸已。得无长者言，佩之玉非美。《赠馀杭异处士》：名动公卿四十秋，相逢仍作旅人游。青山欲买难开口，白发思归易满头。厌入市如海燕，可堪云水属江鸥。故乡知已方都督，千树春浓种橘休。时胡侍郎守馀杭。《和沈书记同访林处士》：山中宰相下岩扃，静接游人笑傲行。碧嶂浅深骄晚翠，白云舒卷看春晴。烟潭共爱鱼方乐，樵爨谁欺雁不鸣。莫道隐君同德少，樽前长揖圣贤清。《寄赠林逋处士》：唐虞重逸人，束帛降何频。风俗因君厚，文章至老淳。玉田耕小隐，金阙梦高真。罢钓轮生蠹，慵冠鉴积尘。饵莲攀岳顶，歌雪扣琴身。墨妙青囊秘，丹灵绿发新。岭霞明四望，岩笋入诸邻。几侄簪裾盛，诸生礼乐循。朝廷唯荐鹗，乡党不伤麟。吊古夫差国，怀贤伍相津。剧谈来剑侠，腾啸骇山神。有客瞻冥翼，无端预荐绅。未能忘帝力，独待补天均。早晚功名外，孤云可得亲。《与人约访林处士阻雨因寄》：闲约诸公扣隐扃，江天风雨忽飘零。方怜春满王孙草，可忍云遮处士星。蕙帐未容登末席，兰舟无赖寄前汀。湖山早晚逢晴霁，重待寻仙入翠屏。
　　《寄西湖林处士》：萧索绕家云，清歌独隐沦。巢由不愿仕，尧舜岂遗人。一水无涯静，群峰满眼春。何当伴闲逸，尝酒过诸邻。《寄林处士》：片心高与月徘徊，岂为千钟下钓台。犹笑白云多事在，等闲为雨出山夹。《寄安素高处士》：吏隐南阳味日新，幕中文雅尽嘉宾。满轩明月清谭夜，共忆诗书万卷人。《送邢昂处士南游》：落落崆峒一大儒，四方心逸忆江湖。东南赖有林君复，万里清风去不孤。
　　【赵清献公集】
　　《赠蔡山玉处士》：蔡山深处隐林泉，远离尘纷仅十年。已得琴中平淡意，有弦终日似无弦。《送张处士》：下峡孤舟快似飞，西江归去一天涯。乡人故眼知君否，功行如今无不为。《赠濮阳高蒙处士》：事了还家不记年，三茅俦侣尽真仙。恰如少华希夷子，十度花残一觉眠。先祖太傅赠陈抟之句。
　　【司马温公传家集】
　　《寄清逸魏处士》：乡树三摇落，临同歌式微。徒嗟俗缘重，端使素心违。茅阁杉松冷，山园药草肥。不能如海燕，岁岁一飞西。
　　【陆放翁诗】
　　《读林逋魏野二处士诗》：君复仲宣真隐论，笔端亦自斡千钓。闲中一句终难道，何况市朝名利人。
　　【王黄州小畜集】
　　《赠种放处士》：媒雉不诱凤，由鹿不致麟。终南有嘉士，天子不得臣。板舆入穷谷，同隐之推亲。种木山之阿，采兰涧之滨。务本不务末，求力不求人。致孝在尽欢，饮水犹欣欣。富贵不以道，引鼎奚足云。行是有馀力，稽古且学文。稽古不为禄，学问非饰身。立言复垂教。杨孟时有伦。我生落世网，碌碌随缙绅。直躬多龉龃，左官苦漂沦。妻孥困斗粟，亲老无重茵。入山非隐遁，去国颇悲辛。犹顾贰车禄，縻絷丹河滨。羡君脱羁鞅，生计在水云。羡君遗荣利，居处绝嚣尘。躬耕方肯食，恐蠹力穑民。学优终不仕，孰为观国宾。去去谢桂籍，行行避蒲轮。巢由自高尚，尧舜徒圣神。况我蜉蝣辈，最希鸾鹤群。犹期不远复，一问迷途津。他年解郡职，愿许我为邻。《寄潘阆处士》：烂醉狂歌出上都，秋风时节忆鲈鱼。江城卖药长将鹤，古寺看碑不下驴。一片野心云出岫，几茎吟发雪侵梳。算应冷笑文场客，岁岁求人荐子虚。《赠郝处士》：尽见闲人话息机，唯君的个厌轻肥。盘中药菜真僧舍，箧裹烟霞旧道衣。江渚鸥鹇情已狎，洛阳樱笋梦应稀。县斋喜与书斋近，公暇何妨扣竹扉。《寄汶阳田告处士》：汶水年来涨渌波，先生居此兴如何。门连别浦闲垂饵，宅枕平沙好种莎。治水共谁言鲧禹，曾著禹元经，大言治水事。著书空自继丘轲。可怜垂白无人问，却伴渔翁着钓衰。《寄郓城萧处士》：收藏家谱恐人寻，雨笠烟蓑自称心。夜踏月华三迳小，晓耕秋色一犁深。庭园纵窄犹栽药，活计虽贫不卖琴。应笑驱驱未名客，九衢尘土满衣襟。
　　【张舜民画墁集】
　　《庚辰岁仲夏，冲照处士王筌子真，自渭上游三茅。是时仆趋召京师，分袂于永城，聊写长言，用浼行色。》：君为天下都散汉，我是人间大丈夫。君往茅山往岩岭，我乘汴水入京都。翩翩云鹤惊飚驭，汩汩尘埃满客裾。只看此行皆可见，不须开口说贤愚。
　　【宋景文公诗】
　　《李处士》：江天退卧久沉冥，秋入颠毛翠葆惊。原宪桑枢贫不病，子真岩石老归耕。樵风挂席晨昏至，屐齿登山上下平。稻已收霜橘熟，深心宁遂彻候荣。
　　【王沂伊滨集】
　　《乐善处士》：刘君陈谊竟何如，潇洒城南小隐居。倾盖交通皆国士，挥金振恤自乡闾。易名不愧群贤谥，潜德生辉太史书。他日相逢通姓字，定应惊座耸簪裾。
　　【稣颍滨集】
　　《赠王复处士》：候潮门外王居士，平昔交游遍海涯。本种杉松为老计，晚将亭榭付邻家。为生有道终安隐，好事来游空叹嗟。犹有东坡旧诗卷，忻然对客展龙蛇。王君旧有园亭，子瞻兄名之曰“种德”，其亭顷以贫故，鬻之矣。
　　【韦先生集】
　　《赠项子后处士》：介似於陵可谓清，老来志操益坚成。胁肩傅会羞衰俗，茹优游书此生。只以图书养高性，不繇林薮市虚名。谁编野史防遗逸，当为先生作独行。
　　【刘元城尽言藁】
　　《集句留别李子玉守素处士》：行藏由命不由身，一卧东山三十春。谁谓他乡各异县，与君相见即相亲。故里心期柰别何，几时回首一高歌。镜中丝发悲来惯，他日相逢应更多。
　　【詹敦仁诗】
　　《寄刘乙处士》：音问相忘二十秋，天教我辈到南州。无穷风月随宜乐，有分溪山取次收。好语传来如昨梦，离情欲剖带春愁。何时载酒从东下，细与刘君叙昔游。
　　【赵叔灵南阳集】
　　《赠张处士》：应问秋云学得闲，飘然如不在人间。青藤箧里诗多怪，紫栗枝边药更殷。江客对棋曾赌鹤，野僧分屐借登山。仍闻昨日来城市，又抱孤琴踏月还。
　　【张元干归来集】
　　《次韵奉呈公泽处士》：屏迹苕溪少往还，时危尤觉故人欢。相期腊尽屠苏酒，速享春来苜蓿盘。雪夜剧谈金贼入，风江绝叹铁衣寒。何年天上旄头落，并灭穹庐旧契丹。
　　【赵蕃淳熙藁】
　　《赠徐处士》：南朝文士数徐陵，骑省流风篆法存。翰墨了知无异道，丹青今复见诸孙。规模要自胸中具，绳尺嫌于笔下论。太息艺成头已白，谁能持使献金门。
　　【吴仲孚诗】
　　《赠任处士》：故园不恋恋西湖，赁得民居作隐居。开口不离仁义字，闭门惟读圣贤书。老无子息偏怜鹤，闲有工夫尽钓鱼。酒熟自斟诗自和，功名一念已消除。
　　【吕居仁诗】
