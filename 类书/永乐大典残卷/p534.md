<!-- { "loadSidebar": true } -->
　　崔群，字敦诗。贞元八年陆贽下及第，与韩愈为友，群佐宣州幕，时愈与群书论交略云：考之百行而无瑕，窥之阃奥而不见，畛域明白，淳粹辉光日新者，唯吾君一人。仆愚陋无所知，然晓圣人书无所不读。其精粗巨细出入晦明，唯不尽识，抑不可谓不涉其源者也。以此而推之而广之，诚足下出群拔萃，无谓仆从何而得也。陇西李舟与齐相国映友善，映将相，舟为布衣，而舟致书于映，以交不以贵也。时映左迁于夔舟，书曰：三十三官，足下近年已来，宰臣当国，多与故人礼绝，仆以礼处足下，则足下长者，仆心未忍，欲以故人处足下，则虑悠悠之人，以仆为诡几，欲修书，逡巡至今。忽承足下出守夔国，于苍生之望则为不幸，为足下谋之，则名遂身退斯，又为准？仆昧时者，谨以为贺，但鄱阳云安，道阻且长，音尘寂蔑，永望增叹，仆所疾沈痼，方率子弟力农与世疏矣。足下亦焉能不疏仆耶，足下素仆所知之，其于得丧，固怡如也。然朝臣如足下寡矣，明主岂当不察之耶？惟强饭自爱，珍重珍重。《毛杰与卢藏用书》：月日云梦子毛杰，谨致书于卢公足下，杰闻君所贵者，道也。所好者，才也。故才高则被襟而论翰墨，道狎则言事而至谈笑。何必鸡鸣狗盗始资侥幸之能，箪食瓢饮不顾清虚之用。自公立名休代，博物多能。帝曰：尔谐擢为近侍，所以从容禁省，出入琐闱。忠弼在躬，优柔荐及，杰时在草莽，运厄穷愁。思折俎而无因，差扫门而不逮，岂知群邪构逆，联声嗷嗷，紫夺我朱，远诣恶土。赖公神色自若，心行不逾，饵芝术以食闲，坐烟篁而收思。杰梁鸿远旅闵仲未归，留恋德音，徘徊失路。互乡童子当愿接于宣尼，苏门先生竟未言于阮籍，公于杰者如彼，仆于公者若此。百年朝夕，何事惜于交游四海弟兄，何必轻于行路。贾生不云乎：达人大观，物无不可。小智自私，贱彼贵我。况公拂衣高尚，习静闲扃，世事都捐，尤精道意。岂有自私而已无大观者哉。傥能怜云壑奖无知，心敏张良小子，说鸿蒙之偈，遗黄石之书，虚往实归沾雾露之微润，裒多益寡落丘山之一毫，则知足下之眷深焉。小人之庆毕矣。卢答毛公：毛子足下，勤身访道，不毒氛瘴裹粮鬼门，放荡云海，有足多矣。一昨不遗，猥辱书礼，期我遐意询于道真，使人惭愧也。仆知之矣。士之生代，则有冥志深蔽，灭木穹窒，练九丹以咽气，味三秀以咏言。固将养蒙全理，不以能鸣夭性。则其上也。义感当途，说动时主，怀全德以自达，裂山河以取贵，又其次也，至于诚信不申，忠孝胥，独御魑魅永投豺虎，无面目以可数。推心膺以问天，斯最下也，仆在壮年，常慕其上，先贞后黩，卒罹尤患，负家为孽，置身于此，何颜复讲道德哉？虽然少好立言，亟闻长者之说，老而弥笃，犹怜薄暮之晷。加我数年庶无大过，览庄生昆鸟鹏之喻，则乾坤龙马之旨可好矣。培风连海，则六九之源无差矣。之正气，则洗心藏密有由矣。开卷独得，恬然会真，不知寰宇之寥廊，不知生之与谢，斯亦暖昧所守，何必为是？傥吾人起余，指掌而说，今之隐几，不亦乐乎，道在梯稗无相阻，曷为区区过劳按剑也，顷风眩成瘵下泪，复厉笔力此还答，无所诠次，淹速庶几不在我，卢藏用顿首。
　　【宋文鉴】
　　王回告友古之言天下达道曰：君臣也，父子也，夫妇也，兄弟也，朋友之交也。五者各以其义行而人伦立，五者义废则人伦亦从而亡矣。然而父子兄弟之亲，天性之自然者也。夫妇之合，以人情而然者也。君臣之从，以众心而然者也。是虽欲自废，而理势持之何能也？惟朋友者举天下之人莫不可同，亦举天下之人莫不可异，同异在我则义安所卒归乎？是其渐废之所繇也。君之于臣也，父之于子也，夫之于妇也，兄之于弟也，过且恶，必乱败其国家，皆受其难被其名，而终身不可辞也。故其为上者，不敢不诲。为下者，不敢不谏世治道行，则人能循义而自得。世衰道微，则人犹顾义而立刚。有不若其亦无害于众焉耳，此所谓理势持之，虽百代可知也。亲非天性也。合非人情也，从非众心也，群而同，别而异，有善不足与荣，有恶不足与辱。大道之行，公于义者可至焉。下斯而言其能及者，鲜矣。是以圣人崇之，以列于君臣、父子、兄弟、夫妇，而一为达道也。圣人即没，而其义益废，于今则亡矣。夫人有四支，所以成身，一体不备，则谓之废疾，而人伦缺焉，何以为世。呜呼！处今之时而望古之道难矣，姑求其肯告吾过也。而乐闻其过者与之乎？
　　【朱晦庵大全集】
　　《跋黄仲本朋友说》：人之大伦其别有五，自昔圣贤皆以为天之所叙，而非人之所能为也。然以今考之，则惟父子、兄弟为天属而以人合者居其三焉。是则若有可疑者，然夫妇者，天属之所由以续者也。君臣者，天属之所赖以全者也。朋友者，天属之所赖以正者也。是则所以纪纲人道，建立人极，不可一日而偏废。虽或以人而合，其实皆天理之自然有不得不合者，此其所以为天之所叙而非人之所能为者也。然是三者之于人，或能具其形矣，而不能保其生，或能保其生矣，而不能存其理。必欲君臣、父子、兄弟、夫妇之间交尽其道而无悖焉。非有朋友以责其善辅其仁，其孰能使之然哉，故朋友之于人伦，其势若轻而所击为甚重，其分若疏而所关为至亲。其名若小而所识为甚大，此古之圣人修道立教，所以必重乎此而不敢忽也。然自世教不明，君臣、父子、兄弟、夫妇之间，既皆莫有尽其道者，而朋友之伦废阙为尤甚。世之君子虽或深病其然，未必深知其所以然也，予尝思之：父子也，兄弟也，天属之亲也。非其乘离之极固不能轾以相弃，而夫妇君臣之际，又有杂出于情物事势而不能自已者，以故虽或不尽其道，犹得以相牵联，比合而不至于尽坏。至于朋友，则其亲不足以相维，其情不足以相固，其势不足以相摄而为之者，初未尝知其理之所从，职之所任，其重有如此也。且其于君臣、父子、兄弟夫妇之间，犹或未尝求尽其道，则固无所籍于责善辅仁之益，此其所以恩疏而义薄，轻合而易离，亦无怪其相视漠然，如行路之人也。夫人伦有五，而理则一。朋友者，又其所籍以维持是理，而不使至于悖焉者也。由夫四者之不求尽道，而朋友以无用废，然则朋友之道尽废，而责善辅仁之职不举。彼夫四者，又安得独力而久存哉？呜呼！其亦可为寒心也已。非夫强学力行之君子，则孰能深察而亟反之哉。始予读王深甫告友之篇，感其言若有补于世教者，徐而考之。则病其推之不及于天理之自然，顾以夫妇君臣一出于情势之偶合，至于朋友，则亦不求其端，直以为圣人强而附于四者之间也。诚如是也。则其残坏废绝，是乃理分之当然无足深叹，而其至是亦晚矣。近得黄君仲本朋友说读之，其言天理人伦之意，乃若有会于予心者，然于朋友之道废。所以独至于此，则亦恐未究其所以然也。因书其后如此，庶乎其有发云。
　　【宋道学名臣言行录】
　　朱晦庵，跋胡文定公与吕尚书帖曰：朋友之交，责善所以尽吾诚，取善所以益吾德，非以相为赐也。然各尽其道而无所苟焉，则丽泽之益自有不能已者。读此帖使人凛然起敬，若严师畏友之在其左右前后也。呜呼！若子者，其可谓尽朋友之道而无所苟矣。其卓然有以自立于当年，而遗风馀烈可传于世者，岂徒然哉。
　　【司马温公传家集】
　　《友箴》：余何游乎？将游圣人之门，仁人之里，非圣不师，非仁不友可乎？未可不若游众人之场，闻善而迁，观遏而改。
　　【李忠宇公集】
　　《友箴》：古之君子，取友必端，以文会友，以友辅仁。今之君子慕禄贪位，而友非心，见利忘义，握手指天，如见肝肺，转足已非自为得计。势利之交，何异狗彘，探汝之情，伺汝之过，汝不自慎而欲重其祸耶。
　　【艺文类聚】
　　《周禾氐执友箴》：四辅扬辉，伐木幽林。抚乔鸾飞，爰逮姬衰。俗遂凋成，交缘利昵。用因伪情，谷风兴哀。繁霜夏零，道之未尽。弘焉由人，自室有回。过门则亲，微言绵邈。清谈辍响，金虽能照。尘积翳朗，西河感离。口悟投杖，慊慊文侯。友贤好学，英英燕昭。礼郭致乐，推诚岁寒。功标松竹，落落高札。辽辽庄惠，解带一愚。道映万世，人亦有言。贵则易交，利重太山。道轾鸿毛，久而致敬。见之晏平，霜雪既至。劲柏各青。
　　【元郝经陵川集】
　　《友箴》：入门而父兄，出门而朋友，获于上说，于亲无不在。辅其仁成其德者无不有，弃挟论世必召厥真，去益即损必贻其咎，无比周以相阿，无面谀以背诟，无舍义而即利，无重新而轾旧，无轻怒以相绝，无私惠以相佑。有胥仵者勿较，有忠告者必受。无以昵而相狎，是构离而结斗无殉已而绝人，是起秽以自臭，友兮友兮，以有德兮，以有志兮，无志而无德，又奚友之为。
　　【张文潜宛丘集】
　　《得友赋》：答子邕余趋世之僻迂，独孑孑而无朋。信所乐以直前常媒仇而贾憎。惟勿态之多艰，抚危心而自惊。甘默默以退藏，抱薄技而无成。何吾迹之不常，旅成周之故京。眷吾游之悠远，耿谁语兮吾情。惟夫子之好修，昔固闻乎德声。独顾我而忘勤，握未暖而心倾。发键钅仑而不疑，奏金石之铿皇，内端肃而粹温，外炳焕而清明。嗟我鄙而子奇，谓欲合而莫能。援古义而见交，愧此意之何胜。既两尽而莫疑，亦交规而共评。驱昔懑之无馀，抚新乐而生矜，岂目前之欢愉，实未得乎生平。惟清洛之名都，窥园沼之清澄，语寒堂之夜烛，醉春圃之朝英。徵逸事于古初，亦穷微而造精。投明珠之的历，报白辟之煌荧。惟此乐之无穷，使我爱日而兢兢。虽所历之万殊，原勿疾兮兹诚。
　　【乐府诗集】
　　《善哉行》：月没参横，北斗阑干。亲友在门，忘寝与冫食。《古歌辞》：结交在相知，骨肉何必亲，甘言无忠实，世薄多苏秦。又采葵莫伤根，结交莫羞贫。伤根葵不生，羞贫交不成。
　　【杜工部诗】
　　《贫交行》：翻手作云覆作雨，纷纷轻薄何须数。君不见管鲍贫时交，此道今人弃如土。《结交行》：古人结交惟结心，今人结交但结面。结心可以同死生，结面何堪共贫贱。九衢鞍马日纷纭，追攀谒报无晨昏。座中慷慨出妻子，酒边伏拜犹弟昆。一关微利已交绝，况复大患能相亲。君不见，以柳易播诚细事，至今书传高其人。
　　【李翰林诗】
