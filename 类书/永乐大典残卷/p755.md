<!-- { "loadSidebar": true } -->
　　自齐威宣时，驺子之徒，论著终始五德之运。如淳曰，今其书有五德终始，五德各以所胜为行，秦谓周大德，威火者水，故自谓水德。师古曰，驺子即驺衍。及秦帝而齐人奏之，故始皇用之。秦兼天下，颇推五胜。而自以为获水德，乃以十月为正，色上黑。汉兴，方纲纪大基庶事草创，袭秦正朔。以北平侯张苍言，用颛帝历，然正朔服色，未睹其真云。高祖立为沛公，旗帜皆赤，由所杀蛇白帝子，所杀者赤帝子也。赞曰，汉承尧运，德祚已盛。断蛇著符，旗帜皆赤。协于大德，自然之应，得天统矣。高祖曰：北我而起，亦自以为获水德之瑞。虽明习历，及张苍等，咸以为然。是时天下初定，方纲纪大基，高后女主皆未遑，故袭秦正朔服色。文帝时，贾谊以为汉兴二十馀年，宜当改正朔。易服色制度。乃草具其仪法，色上黄，数用五，帝谦逊未遑也。文帝十六年，鲁人公孙臣上书曰：始秦得水德，及汉受之，推终始传，则汉当土德。土德之应，黄龙见，宜改正朔，服色上黄。张苍以为汉乃水德之时，河决金其符也。年始冬十月，色外黑内赤，十月阴气在外，故外黑。阳气尚伏在地，故内赤也。或曰，十月百草外黑内赤也。与德相应。公孙臣言非是，罢之。明年，黄龙见成纪，天水之县也。文帝召公孙臣，拜为博士。与诸生申明土德，草改历服色事。新垣平玉杯诈觉，是后文帝怠于改正服鬼神之事。武帝即位，天下义安，缙绅之属，皆望天子封禅，改正度也。赵绾王臧，议草改历服色事，未就，窦太后不好儒术，使人按绾臧自杀。元封七年，司为迁等言历纪坏废，宜改正朔。是时御史大夫倪宽明经术，上乃诏宽曰，今宜何以为正朔，服色何上？宽与博士赐等议，皆曰，帝王必改正朔，易服色，所以明受命于天也。创业变改，制不相复。推传序文，则今夏时也。于是乃诏以七年为元年，大初元年夏五月正历。以正月为岁首，色上黄数用五。张晏日，汉据土德，土数五，故用五。定官名，协音律。班固曰：汉兴之初，庶事草创，唯一叔孙生，略定朝廷之仪。若乃正朔服色，郊望之事，数世犹未章焉。至于孝文，始以夏郊。而张苍据水德，公孙臣贾谊，更以为土德。卒不能明。孝武之世，文章为盛，大初改制，而儿宽司马迁等犹从臣谊之言。服色数度，遂顺黄德。彼以为五德之传，从所不胜。秦在水德，故汉据土而克之。刘向父子以为帝出于震，故包羲氏始受木德，其后以母传子。终而复始。自神农黄帝，下历唐虞三代，而汉得火焉。故高祖始起，神母夜号，着赤帝之符，旗章遂赤，自得天统矣。刘向父子虽有此议，时不施行，至光武乃用火德耳。昔共工氏以土德，间于木火，与秦同运，非其次序，故皆下永。由是言之，祖宗之制，盖有自然之应，顺时宜矣。
　　【史记】
　　《列传》：张苍为计，相时绪，正律历，以高祖十月始至霸上。因故秦时，本以十月为岁首，弗革。推五德之运，以为汉当水德之时，尚黑如故。吹律调乐人之音声，及以比定律令，注：如淳曰此谓五音清浊，各有所比也。以定十二月律之法，令于乐官，使长行之。瓒曰，谓以比故取类，以定法律与条令也。若百工天下作程品，注，如淳曰：若，顺也。百工为器物，皆有尺寸两，皆使得宜，此之谓顺。晋灼曰，若，预及之辞。注，索隐曰，晋灼说为得。至于丞相卒就之，故汉家言律历者本之张苍。
　　【汉书】
　　《光武记》：建武二年正月，始正火德，色上赤。汉初土德色尚黄，至此始明火德，徵帜尚赤服。
　　【三国志】
　　魏文帝以汉元康元年十一月受禅，给事中博士苏林董巴上表曰，魏之氏族，出自颛顼，与舜同祖。舜以土德承尧之火，今魏亦以土德承汉之火。于行运合于尧舜授受之次，遂改延康元年为黄初元年。议改正朔，易服色，殊徽号，承土行，十二月幸洛阳，以夏数得天，故即用夏正，而服色尚黄。又诏，以汉火行也，火忌水，故洛去“水”而加“隹”；魏于行次为土，土，水之壮也，水得土而乃流，土得水而柔，故除“住”加“水”，变“雒”为洛。明帝景初元年，春正月壬辰，山庄县言黄龙见，于是有司奏以为魏得地统，宜以建丑之月为正。三月定历改年，为孟夏四月。初，文皇帝即位，以受禅于汉，因循汉正朔弗改。帝在东宫著论，以为五帝三皇礼不相袭，正朔自宜改变。以明受命之运。及即位，优游者久之。史官复著言宜改，乃诏三公，特进，九乡中郎将，大夫，博士，议郎，千石，六百石博议。议者或不同。帝据古典。甲子诏曰，夫太极运三辰五星于上。元气转三统五行于下，登降周旋，终则又始，故仲尼作《春秋》三微之月，每月称王，以明三正迭相为首。今推三统之次，魏得地统，当以建丑之月为正月。考之群艺。厥义章矣。其改青龙五年三月为景初元年四月，服色尚黄，畜牲用白，戎事乘黑首白马，建大赤之旗，朝会建大白之旗，改大和历曰景初历。其春夏秋冬，孟仲季月，虽与正岁不同，至于郊祀迎气，祠蒸尝，巡狩田，分至启闭，班宣时令，中气早晚，敬授民事，皆以正岁斗建为历数之序。初高堂隆以为改正朔，易服色，殊徽号，异器械，自古帝王，所以神明其政，变民耳目。故三春称王，明三统也。于是敷演旧章，奏而改焉。帝从其议，改青龙五年春三月，为景初元年孟夏四月，服色尚黄，牲用白，从地正也。齐王芳以景初三年即位，十二月诏曰，烈祖皇帝以正月弃皆，天下臣子，永惟忌日之哀。其后用夏正，虽违先帝通三统之义，斯亦礼制所由变改也。又夏正于数为得天正，其以建寅之月为正始元年正月，以建丑月为后十二月。
　　【晋书】
　　《武帝纪》：太始元年，即位。二年九月，群公奏唐尧舜禹，不以易祚改制。至于汤武，各推行数。宣尼答为邦之问，则曰行夏之时，略冕之制，通为百代之言。盖期于从政济治，不系于行运也。今大晋继三皇之踪，踵舜禹之迹，应天从民，受禅有魏，宜一用前朝正朔服色，皆如有虞遵唐故事，于义为弘。奏可。史臣曰，晋为金行，服色尚赤，考之天道，其违甚矣。元帝以丁丑岁，称晋王，置宗庙，使郭璞筮之云，享二百年。自丁丑至禅代之岁，年在庚申，为一百四岁。然丁丑始系西晋庚申终入宋，年所馀惟一百有二岁耳。璞盖以百二之期促，故婉而倒之为二百也。
　　【习凿齿传】
