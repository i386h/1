<!-- { "loadSidebar": true } -->
　　清夜横斜烛影窗，赢得相思，魂梦悠扬。玉溪山外水云乡，茅舍疏篱，不换金章。
　　《玉蜡梅枝》：
　　闲寻杯酒，清翻曲语，相与送残冬。天地推移，古今兴替，斯道岂雷同。
　　明窗玉蜡梅枝好，人情淡，物华浓。个样风光，别般滋味，无梦听飞鸿。
　　【李端叔姑溪集】
　　丑奴儿《谢人寄蜡梅》：
　　春风似有灯前约，先报佳期，点缀相宜。天气犹寒蝶未知。嫩黄染就蜂须巧，香压团枝。淡注衣方士，临门未起时。
　　【吴师孟词】
　　锦里阳和，看万木凋时，早梅独秀。珍馆琼楼畔，正绛趺初吐。华将茂国艳天葩，真淡伫雪肌清瘦。似广寒宫铅华未御，自然妆就。
　　凝睇倚朱栏，喷清香暗度。易量襟袖，好与花为主。宜秉烛频观，泛湘酎，莫待南枝随乐府新声吹后对。赏心人，良辰好景，须信难偶。
　　【喻明仲词】
　　晓日初长，正锦里，轻阴小寒天气，未报春消息。早瘦梅先发，浅苞织纤蕊。玉匀香，天赋与风流标致。问垅头人音容万里，待凭谁寄。
　　一样晓妆新，倚朱楼凝。素秧如坠，映月临风处，度几声羌管，愁生乡思。电转光阴，须信道飘零容易。且频欢赏柔芳，正好满簪同醉。
　　又
　　爱日初长，正园林才。见万木凋黄，槛外朝来。已见数枝，复欲掩映回廊。赐与东皇，付芳信妆点江乡。想玉楼中，谁家艳质，试学新妆。
　　桃李苦寻芳，纵成蹊，岂能似恁清香。素艳妖饶，应是尽夜，曾与明月添光。瑞雪冰霜，浑疑是粉蝶轻狂。待拼吟赏，休听画楼横管悲伤。
　　【卢俦尊白堂集】
　　满庭芳色染莺黄，枝横鹤瘦。玉奴蝉蜕花间，铅华不御，慵态仅欹鬟，冷淡琐窗烟雾，来清供，莞尔怡颜。狂蜂蝶，还须敛衽。何得傍高闲。
　　西山招隐处，寒云缭绕，流水回环。念风前绰约，雪后清孱。别是仙标道韵，应羞对舞袖弓弯。怀真赏，今宵归梦，一饷许跻攀。
　　【周忘机词】
　　园林萧索，亭台寂静，万木皆冻凋伤。晓来初见，一品蜡梅芳。疑是黄酥点缀超群哉，独占中央。堪闲习，檀心紫蕊，清雅喷幽香。华堂欢会处，陶陶共赏。相劝瑶觞，逞风流开早，不畏严霜。才子佳人，属意搜新句，吟咏诗章。歌筵罢，醺醺归去，蟾影照回廊。
　　《瑞鹧鸪》：
　　汉宫铅粉净无痕，蜡点寒梢水伴村。忍犯冰霜欺竹柏，肯同雪月吊兰孙。
　　骚人咏去清诗健，驿使传来旧典存。病眼浑疑春思早，一枝聊洗画图昏。
　　《蜡点梅花》：
　　柳未回青兰未芽，谁知此物在君家。绿窗借得春先手，黄蜡吹成耐冻花。衣麝暗熏香仿佛，山蜂误认影横斜。凭君说与徐熙道，翰墨从今不足夸。
　　【张孝祥词】
　　《风入松》：
　　玉妃孤艳照冰霜，初试道家妆。素衣嫌怕娥，染成宫样鹅黄。宫额娇涂飞燕，缕金愁立秋娘。
　　湘罗百濯蹙香囊，蜜露缀琼芳。蔷薇水蘸檀心紫，郁金薰染浓香。萼绿轻移云袜，华清低舞霓裳。
　　【葛郯词】
　　《洞仙歌》：
　　丹青明灭，霜着谁家树。满眼风光向谁许，送寒鸦万点。流水孤村，归来晚，月影三人夜舞。
　　金英秋已老，蜡缀寒葩，空里时闻暗香度。任一枝瓶小，数点钗寒。
　　佳人笑，饮尽床头玉露。看窗绡红，日上三竿，把蝶影梢，空在花深处。
　　【赵秉文词】
　　《满江红》：上清宫蜡梅，杰观雄楼相照映。此花幽独，谁解识？蕊珠仙子，道家装束，蜡带紫苞融烛泪。檀心浅晕团金粟，渐蜂儿展翅上南枝。风掀绿，落落伴湖心玉。萧萧映坛边竹。记月痕曾上小栏干曲，输与能诗潘道士。梦为蝴蝶花间宿向。夜深霜重不胜寒，骑黄鹄。
　　【梅苑词】
　　权无染《南歌子》：
　　照水金莲小，披风宝麝浮。雪中开占百花头，一味潇潇洒洒自风流。
　　病态含春瘦，芳魂傍月愁。轻烟微雨更清幽，遮莫姚黄相并也应羞。
　　又
　　一点檀心紫，千重粉翅光。蔷薇水浸淡鹅黄，别是一般风韵断人肠。
　　有艳难欺雪，无花可比香。寻思无计与幽芳，除是玉人清瘦道家妆。
　　【孔虔度词】
　　《鹧鸪天》：
　　却月凌风度雪清，何郎高咏照光明。一枝弄碧传幽信，半额涂黄拾晚荣。
　　春思淡，暗香轻，江南冷雨若为情。犹胜远隔潇湘水，忽到窗前梦不成。
　　又
　　别得东皇造化恩，黛销铅浅自天真。耻随庚岭花争白，疑是东篱萼返魂。
　　风淡淡，月盈盈，麝煤沉馥动孤根。寒蝉冷蝶知何处，惟有蜂房不待春。
　　【邵叔斋词】
　　不比江梅粉作华，天香肯并俗香夸。高悬蜡蜂房蜜，遍挂金钟雁字斜。
　　侵月影，上窗纱，中央颜色自仙家。玉人插向乌云伴，浑似灵犀正透花。
　　【毛泽民词】
　　《踏莎行》：
　　栗玉玲珑，壅酥浮动，芳跗染得胭脂重。风前兰麝作香寒，枝头烟雪和春冻。
　　蜂翅初开，蜜房香弄，佳人寒睡愁如梦。鹅黄衫子茜罗裙，风流不与江梅共。
　　【李子召花萼词】
　　《西江月》：可是江梅开晚，从教蜡雪来迟。此花清绝胜南枝，过春风第一。蘸蜡女工斗巧，涂黄汉额偏宜。腮相倚并开时，认取东君深意。
　　【洪觉范词】
　　《西江月》：
　　黄蜡谁将点缀，红膏不许施妆。孤根来自水云乡，风味天然酝酿。
　　看取玉奴呵手。摘来珠露沾裳。翠鬟斜插一枝香，似簇蜂儿头上。
　　又
　　万木经霜冻折，孤根独报春来。前村雪里一枝开，将换月华光彩。
　　一点唇红不褪，妆如传粉皑皑。和羹端自禀天才，终日庖人鼎鼐。
　　【韩元吉南涧集】
　　《菩萨蛮》：
　　江南雪里花如玉，风流越样新装束。
　　恰恰缕金裳，浓熏百和香。
　　分明篱菊艳，却作妆梅面。
　　无处柰君何，一枝春更多。
　　【李士举词】
　　《菩萨蛮》：
　　重沉刻蜡工夫巧，蜜脾锁碎金钟小。别是一般香，解教人断肠。
　　冰霜相与瘦，清在江梅右。念我忍寒来，恰君特地开。
　　【洪忠宣公词】
　　《和蜡梅》《减字木兰花》：
　　蜂房余液，写就南枝凌正色。折干垂芳，点缀如生秘暗香。寿阳妆样，纤手拈来簪髻上。恍若还家，暂睹真花压百花。
　　【叶少蕴词】
　　《减字木兰花》：
　　鹅黄初吐，无数蜂儿飞不去。别有香风，不与南枝斗浅红。凭谁折取，拟把蛮笺分付与。碧玉搔头，淡淡霓裳人倚楼。
　　又
　　园林衰槁，一品梅花开太早。紫蕊檀心，独占中央色似金。幽香清远，对景开樽同赏玩。雅称仙姿，莫是多情染相思。
　　【马古洲词】
　　《十拍子》：
　　点缀莫窥天巧，名称却道人为。香蜜脾分几点，色映乌云倚一枝。遥看倒透迟。
　　映水不嫌疏影，娇春也自同时。红树落残风乍暖，塞管声长晓更催。此花知不知。
　　《浪淘沙》：
　　娇额尚涂黄，不入时妆，十分轻脆柰风霜。几度细腰寻得蜜，错认蜂房。
　　东阁又凄凉，江路悠长，休将颜色较芬芳。无奈世间真若伪，赖有幽香。
　　【吴梦窗词】
　　《天香》：
　　蝉叶粘霜，蝇苞缀冻，生香远带风峭。岭上寒多，溪头月冷。
　　枝北瘦，枝南小。王奴有姊，先占立墙阴春蚤。初试宫黄淡泊，偷分寿阳纤巧。
　　银烛泪珠，未晓酒钟，悭贮愁多少。
　　记得短亭归，马暮衙蜂闹。
　　窦蔻钗头恨里，但恨望天涯，岁华老。远信难封，吴云雁杳。
　　【叶石林词】
　　《千秋岁》：
　　晓烟溪畔，曾记东风面，化工更与重裁剪，头黄明艳粉，不共妖红软。凝露脸多情，正似当时见。
　　谁向沧波岸，特地移闲馆。情一缕，愁千点，烦君搜妙语，为我催清燕。须细看纷纷乱蕊空凡艳。
　　【李易安词】
　　《玉楼春》：
　　蜡梅先报东君信，清似龙涎香得润。黄轻不肯整齐开，此着江梅仍更韵。
　　纤枝瘦绿天生嫩，可惜轻寒摧损横。刘郎只解误桃花，惆怅今年春又尽。
　　【房舜卿】
　　《独脚令》：
　　蕙子兰孙小样儿，化工蹙就寄南枝。笑他兰蕙，虽韵带轻肥。
　　香蔼紫檀和露重，色攒黄蜡界金微。有人潇洒，插向鬓边宜。
　　又
　　谁到花房采蜜脾，剪成黄蜡小花儿。恶嫌朱粉，不肯肖青枝。
　　檀吐暗香兰许韵，月移芳影雪生肌。不妨花蕊，羌笛仅教吹。
　　【王履道词】
　　《蝶恋花》：
　　剪蜡成梅无著意，黄色浓浓，对萼眉妆缀。百和薰肌香旎旎，仙裳衣洒蔷薇水。
　　雪径相逢人半醉，手折低枝，拥髻云争翠。馥蕊枝无限思，玉真未洒黎花泪。
　　【王逸民词】
　　《添字浣溪沙》：
　　密室蜂房别有香，腊前偏会泄春光。凝伫清容何所以，笑姚黄。
　　蜡蛀金钟诚得意，风飘气味压群芳。不似寿阳夸粉面，道家装。
　　《桃源忆故人》：
　　寒苞初吐黄金莹，色染蔷薇犹嫩。枝上紫檀香喷，洒落饶风韵。
　　南枝一种同春信，何事不朱粉。自称霓裳孤令，怨感宫腰恨。
　　【郑宣抚词】
　　《一剪梅》：
　　汉粉重番内样妆。新染冰肌，浅浅莺黄。广寒宫迥阻归期，襟袖空余黯淡香。
　　江路迢迢楚塞长，梦里题诗欲寄将。觉来斜月又沈西，一点檀心半染微霜。
　　【王晋卿词】
　　《花心动》：
　　春欲来时，看雪里新梅品流珍绝。气韵楚江颜色，中央数朵巧香蜡，嫩苞珠泪。圆金烛，娇腮润，蜂房微缺。画栏悄，佳人道妆，醉吟风月。
　　淡白轻红谩说，算何事东君用心偏别。赋与异姿，添与清香，甚向苦寒时节。但教开后金樽满，休惆怅落时歌阕，断肠也，繁枝为谁赠折。
　　【张子野词】
　　《汉宫春》：红粉苔墙，透新春信息梅粉先芳。奇葩异卉，汉家宫额涂黄。何人斗巧，运紫檀剪出蜂房。应为是中央正色，东君别与清香。
　　仙姿自称霓裳，更孤标俊格，排雪凌霜。黄昏院落，为谁密解罗囊。银瓶注水，浸数枝小阁幽窗。春睡起纤条在手，厌厌宿酒残妆。
　　【赵明发词】
　　《好近事》：
　　雪里晓寒浓，已见蜡梅初折。应是月娥仙挂，与娇魂香魄。
　　玉人挨鬓一枝斜，不忍更多摘。酒面暗沉疏影，照鹅儿颜色。
　　又
　　潇洒点疏丛，浑似蜜房雕刻。不爱艳妆浓粉，借娇黄一拂。
　　有情常恁早相逢，须信做尤物。已是恼人风韵，更芝兰香骨。
　　又
　　造化有深功，缀就梢头黄。剪刻翻成新样，与江梅殊别。
　　半开微露紫檀心，潇洒对风月，素手偏宜折取。向乌云斜插。
　　又
　　剪缀寒条，标韵自然奇绝。不待陇头春信，喜一枝先折。
