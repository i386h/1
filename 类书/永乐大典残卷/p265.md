<!-- { "loadSidebar": true } -->
　　《胡无人》：严风吹霜海草凋，筋竿精坚胡马骄。齐贤曰：出自《蓟北门行》，曰：严秋筋竿劲，虏阵精且强。注：竿，箭竿，公旦切。士贝斌曰：《梁元帝纂要》：冬月厉风严风寒。《周礼?冬官》：凡为弓，冬析干而春液角，夏治筋，秋合三材，寒奠体，水析氵爵。鲍照诗：何用独精坚。《古诗》：胡马依北风。汉家战士三十万，将军兼领霍票姚。齐贤曰：《史记》阗颜之后，汉马十万骑负，私从马凡十四万匹，粮重不与焉。朔方之巡，武帝勒兵十八万骑，以见武节，使郭吉风告单于，此汉兵至盛也。亦未至三十万。而太白云尔，岂合步骑言乎？抑讨禄山之师自有三十万乎？《汉书》大将军受诏，予壮士为票姚校尉。于是上曰：票姚校尉去病，斩首捕虏二千二十八级，封去病为冠军侯。服虔音飘摇。师古曰：票，匹妙切。姚，羊召切。票姚，劲疾之貌。荀悦《汉纪》作票鹞字，去病后为票骑将军，尚票姚之字耳。今读书者，音飘摇，不当其义。诗人限于韵，既有二音，姑从其一。士贝斌曰：票姚字音辩，见第五卷《塞下曲》第三首末句下注。流星白羽腰间插，剑花秋莲光出匣。齐贤曰：陈孔璋笺曰：飞兔流星，注，言疾也。《家语》曰：白羽若月。《上林赋》曰：弯番弱满白羽。《士贝斌》曰：魏文帝《典论》：选兹良金，命彼国王，精而炼之，淬以清章。光似流星，名曰飞泉。崔豹《古今注》：吴有白蛇、紫电、辟邪、流星、青冥、百里六剑。《吴越春秋》：秦客薛烛善相剑，吴王取纯钓示之，薛曰：光乎如芙蓉始生，其纹如星行，其光如波溢于溏。郭元振《剑歌》：琉璃匣里吐莲花，错镂金环生明月。天兵照雪下玉关，虏箭如沙射金甲。齐贤曰：唐武德二年，析甘州之福禄，瓜州之玉门，置肃州。有玉门县，玉门关。开元中，没吐蕃，因其地置玉门军。士贝斌曰：西域高昌传，正观四年，侯君集讨定高昌。先是，国谣曰：高昌兵，如霜雪。唐家兵，如日月。日月照霜雪，几何不殄灭。东汉《西域论》曰：临西海以望大秦，拒玉门阳关者，四万余里，靡不周尽焉。又《臧宫论》闭玉关以谢西域之质。云龙风虎尽交回，太白入月敌可摧。敌可摧，旄头灭。齐贤曰：易乾卦：云从龙，风从虎。《酉阳杂俎》曰：太白闻禄山反，作《胡无人诗》曰：太白入月敌可摧，禄山死日，果见太白食月。《史记》天官书：旄头，胡星也。士贝斌曰：此诗必作于上元之间，据太史之占而言也。按唐书《天文志》：上元元年，五月癸丑，月掩昴，占曰胡王死。三年建子月癸巳，月掩昴出昴北，八月丁卯又掩昴。后汉《天文志》曰：太白主奎娄胃昴毕觜参，又主边兵。又晋《天文志》曰：昴七星，又为旄头胡星。李白统言之以太白也。自兹数年之后，安史相继灭亡，恢复两京，即此诗而验诸史，盖可知矣。履胡之肠涉胡血。悬胡青天上，埋胡紫塞傍。齐贤曰：崔豹《古今注》：秦筑长城，土色皆紫，汉塞亦然。故曰紫塞。士贝斌曰：刘向《新序》曰，野人之用兵，鼓声则似雷，号呼则动地。尘气充天，流矢如雨，扶伤举死，履肠涉血。无罪之民，其死者已量于泽矣。而图之存亡，主之生死，犹未可知也。其离仁义则远矣。或曰紫塞者，岱之有紫疆城，城傍有草，草生紫色，故曰紫塞。胡无人，汉道昌。士贝斌曰：《左传》，子毋谓秦无人。《汉文叙传》曰：登我汉道。《武帝制》曰：浸明浸昌之道。诗至汉道昌，一篇之意已足。“陛下之寿三千霜，但歌大风云飞扬，安用猛士兮守四方”。一本云无此三句者是也。使苏子由见之，必不肯轻致不识理之诮矣。东坡云：今太白集之有悲来乎？笑矣乎？及赠怀素草书数诗，决非太白作，盖唐末五代间齐巳辈诗也。仆亦曰此诗末后三句，安知非此辈所增乎？致使太白贻讥于数百载之后，惜哉！虽然，东坡能辩之，颖滨直致讥焉，是亦足以定二苏之优劣。今遂删去，后人具正法眼藏者，必蒙赏音。
　　【僧贯休诗】
　　《胡无人》：霍嫖姚，赵充国，天子将之平朔漠。肉胡之肉，烬胡帐幄，千里万里，唯留胡之空壳。边风萧萧，榆叶初落，杀气昼赤，枯骨夜哭。将军既立殊勋，遂有胡无人曲。我闻之天子富有四海，德被无垠，但令一物得所，八表来宾，亦何必令彼胡无人？
　　【宋张舜民画墁集】
　　《胡无人》：洛阳一少年，善达古今事。意欲隳单于，慨然陈五饵。当时长老以为笑，今日施行获其利。信哉敢谓胡无人，岁岁叩关来请吏。
　　【薛季宣浪语集】
　　《胡无人》：胡无人，非无人，银山蹀躞胡马群。甲光射日开金鳞，续长飞雨旌填云。轰庭雷鼓声辚辚，柔然之地阵困轮。倾河鞭石居逡巡，浩歌但来轻比邻。白登豳国公当闻，帝久作溟漠君。高辛狗食吴将军，胡儿孤矢非周身。控弦虽多将累人，狼跳鸟击虚游魂。骄矜一息为微尘，枭雏井底蛙弥尊。余殃积恶天公嗔。胡无人，闻不闻。卫青去病迹已陈，窦侯乳臭椒房亲。胡无人，燕然错落铭王勋。
　　【唐吴融诗】
　　《人》：复盈盈，何年坠玉京。见人还道姓，羞客不称名。故事谙金谷，新居近石城。脸横秋水溢，眉拂远山晴。粉薄涂云母，簪寒水晶。催来两桨送，怕起五丝萦。髻学盘桓绾，床依宛转成。博山凝雾重，油壁隐车轻。额点梅花样，心通棘剌情。搔头邀顾遇，指约到平生。鱼网徐徐襞，螺卮浅浅倾。芙蓉褥已展，豆蔻水休更。赵女怜胶脸，丁娘爱烛明。炷香龙荐脑，辟魇虎输精。管咽参差韵，弦嘈亻登声。花残春寂寂，月落漏丁丁。柳絮联章敏，椒花属思明。剪罗成采字，销蜡脱朱樱。邂逅当投，艰难莫拊楹。熨来身热定，舐得面痕平。匣镜金螭怒，帘旌绣兽狞，颈长堪鹤并，腰细任蜂争。滴泪泉饶竭，论心石未贞。必双成凤去，岂独化蝉鸣。书远肠空断，楼高胆易惊。数钱红带结，门时草旧裙盛。映柳阑干小，侵波略约横。夜愁遥寄雁，晓梦半和莺。翼只思鹣比，根长羡藕并。可怜衣带缓，休赋重行行。
　　【白居易长庆集】
　　《人定》：人定月胧明，香销枕簟清。翠屏遮烛影，红袖下帘声。坐久吟方罢，眠初梦未成。谁家教鹦鹉，故故语相惊。
　　【徐凝诗】
　　《白人》：暖风入烟花漠漠，白人梳洗寻山薄。泥郎为插珑王忽钗，争教一朵牙云落。
　　【刘驾诗】
　　《吊西人》：河湟父老地，尽知归明主。将军入空城，城下吊黄土。所愿边人归，岁岁生禾黍。
　　【陈羽诗】
　　《伏翼洞送人》：洞里春晴花正开，看花出洞几时回？殷勤好去武陵客，莫引世人相逐来。
　　【刘宾客诗】
　　《送人之桂州》：旌旆过湘潭，幽奇得遍探。莎城百粤地，荇路九疑南。有地多生桂，无家不养蚕。听歌难辨曲，风俗自相谙。
　　【杜牧诗】
　　《送人》：鸳鸯帐里暖芙蓉，低泣关山几万重。明钅监半边钗一股，此生何处不相逢。
　　【杜荀鹤诗】
　　《送人寄德清》：乱世人多事，耕桑或失时。不闻宽赋敛，因此转流离。天意未如是，吾心毋自欺。能依四其字，可立德清碑。
　　【弘秀诗集】
　　《释无闷暮春送人》：折柳亭边手重携，江烟淡淡草萋萋。杜鹃不顾离人意，更向落花枝上啼。
　　【左偃诗】
　　《送人》：一茎两茎华发生，千枝万枝梨花白。春色江南独未归，今朝又送还乡客。
　　【徐凝诗】
　　《送人》：惆怅人间万事违，两人同去一人归。生憎平望亭前水，忍照鸳鸯相背飞。
　　【江端本诗】
　　《送人》：年衰岁晚有谁从，井臼无人伴敬通。当户秋山横积翠，拥阶霜叶委残红。倦游自笑裘先敝，赴敌谁知甲已衷。看取功名垂竹帛，不须咄咄更书空。
　　【元邓文原诗】
　　《送人》：蟋蟀已在宇，凉风吹角巾。别离低壮士，富贵改全人。旅食貂裘敝，交游白发新。萧萧一樽酒，落日大江滨。
　　【耶律铸双溪醉隐集】
　　《送行人》二首：十年鞍马往来程，学剑读书两不成。故国英雄应笑我，苦吟佳句送行人。经过离亭知几度，从前端的一千场。只疑折尽无情柳，不意东风吹又长。
　　【丁复桧亭藁】
　　《送人》：千年客榜铜官下，秀色留人忆更看。平天头晚日薄，断蛟桥北风雪寒。金陵乃见高公子，彩笔能惊獬豸冠。近日教官浑不称，荐来休谓阻修翰。
　　【萨天锡石林诗集】
　　《送人》：适意无南北，相逢江海边。乡关千里外，风雨一灯前。呼酒吾同醉，论文子独贤。分襟在今日，携手问何年。
　　【史轻邦梅溪词】
　　醉客魂《浙江送人》：江痕妥贴，日光熨动黄金叶，阑干直下愁相接，一朵红莲，飞上越人楫。鲤鱼波上叮咛切，诗筒如线不曾别。明年好个春风客，五鹗交飞，身在玉皇阙。
　　【唐杨凌诗】
　　《即事寄人》：中禁鸣钟日欲高，北窗欹枕望频搔。相思寂寞青苔合，唯有春风啼伯劳。
　　【崔道融诗】
　　《寄人》：花上断续雨，江头来去风。相思春欲尽，未遣酒樽空。澹澹长江水，悠悠远客情。落花相与恨，到地一无声。
　　【张泌诗】
　　《寄人》二首：别梦依依到谢家，小廊回合曲栏斜。多情只有春庭月，犹为离人照落花。酷怜风月为多情，还到春时别恨生。倚柱寻思倍惆怅，一场春梦不分明。
　　【高僧诗集】
　　《秋日寄人》：白鸟行从山觜没，青鸥群向水湄分。松斋独坐谁为侣，数片闲飞槛外云。
　　【陶弼诗】
　　《再过阳朔寄人》：昔日儒衫今武车，重来耆老尚奔趋。后人相继皆清德，小吏回看半白须。条教谩为新楷法，官资犹作旧称呼。里门不闭田畴辟，好买丹青别画图。
　　【元耶律铸双溪醉隐集】
　　《寄人》：囊括乾坤计未竦，不知月去箧竟何如。如何万里惊尘下，未奉平安一纸书。
　　【刘文贞公集】
　　《寄人》：香满檀心雪满枝，梨花开近海棠时。陇西鹦鹉藏金，海底珊瑚绞铁丝。劲画快心观晋字，清光在眼读唐诗。功名富贵非吾事，唯有幽人是所思。
　　【马清泉需庵集】
　　《寄人》：双鬓星星，更能消几番离别。人北去，直教孤负清明时节。何处池塘春草梦，谁家院落梨花月。便子规枝上劝人归，空啼血。思往事，云千叠。休倚仗，心如铁。叹风埃褴缕浩歌长铗。和气已从天上日，暮寒洗尽山阴雪。待我公飞步到三台，须调燮。右调《满江红》
　　【唐曹邺诗】
　　《答人》：偶来松树下，高枕石头眠。山中无历日，寒尽不知年。
　　【宋邵尧夫诗】
