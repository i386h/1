<!-- { "loadSidebar": true } -->
　　赵达善治九宫一算之法，公孙腾师事达，拜跪而请。达曰：“吾先人得此术图，为帝王师。至仕来三世，不过太史郎，诚不欲复传。且此术微妙，头乘尾除，一算之法，父子不相语。以子笃好不倦，真相授矣。”达取索书两卷大如指曰：“当写读此自解，数日当以相与。”腾如期往，达阳惊言失之。
　　十二为郎
　　【数类】
　　梁明山宾博通经传，年十二，起家奉朝请。
　　选郎
　　【数类】
　　《后汉书》：和帝元兴元年，引三署郎，召见禁中，选除七十五人，补谒者长相。
　　置郎
　　【唐林语】
　　长庆初，李尚书降议置郎官十人，分判南曹吏人，不便，旬日出为东都留守。自是选曹成状，常亦速毕。
　　田郎
　　【汉书】
　　长陵田凤宇季宗，为尚书郎。仪貌端正。凡入奏事，灵帝目送之。乃题柱曰：“堂堂乎张，京兆田郎。”
　　孙郎
　　【吴志】
　　《孙策传》：策为人美姿颜，好笑语，性阔达。时年少，虽有位号，而士民皆呼为孙郎。袁术尝叹曰：“使术有子如孙郎，虽死复何恨。”征刘繇，百姓闻孙郎至，皆失魂魄。
　　周郎
　　【吴志】
　　《周瑜传》：瑜长，壮有姿貌，孙策同年，尤相友善。后佐策渡江，时二十四，军中皆呼为周郎。瑜少精意于音乐，虽三爵之后，其有阙误，瑜必知之，知之必顾，故明人谣曰，曲有误，周郎顾。
　　沈郎
　　【吴志】
　　《孙权传》：沈友，吴郡人，弱冠博学，多所贯综。华歆行风俗，见而异之，因呼之曰：“沈郎！可登车语乎？”友逡巡却曰：“君子讲好，会宴以礼。今仁义陵迟，圣道渐坏。先生衔命，将以裨补先生之教，整齐风俗。而轻脱威仪，犹负薪救火，无乃更崇其炽乎？”歆惭曰：“自桓灵以来，虽多英彦，未有幼童若此者。”
　　陆郎
　　【吴志】
　　《陆绩传》：绩年六岁，于九江见袁术，术出橘，绩怀三牧去。拜辞，堕地。术谓曰：“陆郎作宾客而怀橘乎？”绩跪答曰：“欲归遗母。”术大奇之。
　　符郎
　　【晋书】
　　《符坚传》：坚初年七岁，高平徐统有知人之鉴，遇坚于路，异之。执其手曰：“符郎！此官之御街小儿，敢戏于此，不畏司隶缚耶？”坚曰：“司隶缚罪人，不缚我小儿戏也。”
　　孔郎
　　【世说新语】
　　晋孔愉车骑少有嘉遁意，四十余岁，始应安东命。未仕官时，尝独寝，歌吹自箴悔，自称孔郎，游散名山。百姓谓有道术，为生立庙。今犹有孔郎庙。
　　王郎
　　【世说新语】
　　晋王凝之、谢夫人既往王氏，大薄凝之。既还谢家，意大不说。大傅慰释之曰：“王郎，逸少之子，人身亦不恶，汝何以恨乃尔？”答曰：“一门叔父，则有阿大、中郎；群从兄弟，则有封、胡、遏、末。封胡，谢韶小字。遏末，谢渊小字。韶，字穆度，万子，车骑司马。渊，字叔度，奕第二子，义兴太守。时人称其尤彦秀者。或曰，封、胡、遏、末。封谓郎，遏谓玄，末谓韶，朗，玄渊，一作胡谓渊，遏谓玄，末谓韶也。不意天壤中，乃有王郎。
　　【梁书】
　　《王筠传》：筠清静好学，沈约见筠，以为似外祖袁粲。谓仆射张稷曰：“王郎非惟额类袁公，风韵都相似。”稷曰：“袁公见人辄矜严，王郎见人必娱笑。惟此一条，不能酷似。”《王惠传》：惠幼而夷简，素不与谢灵运相识。尝得交言，灵运辨博，辞义蜂起，惠时然后言。时荀伯子在坐，退而告人曰：“灵运固自萧散，直上王郎，有如万顷波焉。”
　　【资治通鉴】
　　唐昭宗天复元年正月，朱全忠取河中。王珂妻遗李克用书曰：“儿旦暮为俘虏，大人何忍不救？”克用报曰：“今贼兵塞晋缝，众寡不敌。进则与汝两亡，不若与王郎举族归朝。”注：自晋以来，妇翁皆呼婿为郎，迨今犹然。
　　【马明叟实宾录】
　　唐王仙客者，建中中朝臣刘震之甥。初仙客父亡，与母刘同归外氏。震有女曰无双，小仙客数岁，皆幼稚，戏弄相狎。震之妻常戏呼仙客为王郎子云。
　　【萍州可谈】
　　王迥美姿容，有才思。少年时，不甚持重，为狎雅辈所诬，播入乐府。今六么所歌，奇俊王家郎者，乃迥也。元丰中蔡持正举之，可任监司。神宗忽云：“此乃奇俊王家郎乎？”持正叩头谢罪。
　　【江少虞类苑】
　　魏公在政府，蜀人苏轼往见公。公因问轼云：“近有人来荐王邪，其为人如何？学士相识否？”轼云：“为人奇俊。”公不谕意。后数日，公宴，出家妓有歌新曲《六么》者，公方悟轼之言。盖歌有奇俊王家郎也。既而公语诸子云：“苏轼学士，文学过人，然岂享大福德人也？”
　　【黄庭坚豫章集】
　　《留王郎诗》：王纯亮，字世弼，山谷之妹婿。见于《黄氏世谱》。河外吹沙尘，江南水无津。言南北相望之远。《文选》谢灵运诗：河洲多沙尘，风悲黄云起。《书》曰：若涉大水，其无津涯。骨肉常万里，寄声何由频。《角弓诗序》曰：骨肉相怨。《汉书?赵广汉传》曰：界上亭长。寄声谢我。我随简书来，顾影将一身。《诗》曰：畏此简书。曹子建《责躬表》曰：形影相吊，五情愧赧。《资治通鉴》：晋李密言：吾独立于世，顾影无俦。退之诗：念汝将一身，西来曾几年。留我左右手，奉承白头亲。《晋书?邵续传》：续谏成都王颍讨长沙王。又曰：兄弟如左右手。小邦王事略，虫鸟声无人。小邦谓德安镇。《诗》曰：王事靡监。谢灵运诗曰：虚馆绝诤讼，空庭来鸟雀。退之《琴操》曰：四无人声。王甥解鞍马，夜语鸡唤晨。《尔雅》曰：姐妹之子为甥。母慈家人肥，女惠男垂绅。《礼记?礼运》曰：父子笃，兄弟睦，夫妇和，家之肥也。王介甫作《鄞女墓志》曰：吾女生惠异甚。按：惠与慧同。《礼记?玉藻》曰：童子之节也，缁布衣，锦录缘绅。又曰：绅垂足。有田为酒事，豚韭及春秋。酒事，谓曲蘖事。见下茗事注。《礼记?王制》曰：庶人春荐韭，秋荐黍，韭以卯，黍以豚。生涯得如此，旧学更光新。庄子曰：吾生也有涯。《易》曰：君子以笃实光辉，日新其德。索去何草草，小留慰艰勤。老杜诗：闻君适万里，取别何草草。百年才一炊，六籍经几秦。百年一炊，用邯郸梦。事见上注。选东坡赋注曰：盖六籍不能谈。李善注：引《封禅书》曰：六经载籍之传。王介甫《虔州学记》曰：周道微，不幸而有秦烧诗书，杀学士，然是心，非独秦也。当孔子时，既有欲毁乡校者矣。介甫又著《桃源行》曰：天下纷纷今几秦？要知胸中有，不与迹同陈。庄子曰：机心存于胸中。又《天运篇》：老子曰：六经先王之陈迹也，岂其所以迹哉？郢人怀妙质，聊欲运吾斤。庄子曰：庄子过惠子之墓，谓从者曰：“郢人垩漫其鼻端，若蝇翼，使匠石斫之。匠石运斤成风，听而斫之，尽垩而鼻不伤，郢人立不失容。宋元君闻之，召匠石曰：‘尝试为我为之。’匠石曰：‘臣则常能斫之。虽然，臣之质死久矣。’自夫子之死也，吾无以为质矣。”又，《送王郎诗》：酌君以蒲城桑落之酒，唐信诗云：蒲城桑落酒，灞岸菊花秋。按：《续古今注》云：索郎酒，桑落时美，故因以为名。《齐民要术》载：酿桑落酒法，亦以九月。或云桑落河名，非也。泛君以湘累秋菊之英。《汉书》：杨雄作《反骚》曰：钦吊楚之湘累。注：谓屈原赴湘死，故曰湘累。楚辞曰：日餐秋菊之落英。赠君以黟川点漆之墨，黟音伊，汉旧县令属歙州。《墨谱》云：江南黟歙之地，有李廷王圭墨尤妙。廷王圭本易水人，唐末，渡江居歙，造墨有名。萧子良答王僧虔书云：仲将之墨，一点如漆。送君以阳关堕泪之声。王维诗：劝君更尽一杯酒，西出阳关无故人。李商隐诗：断肠声里唱阳关。《堕泪碑》：见《晋书?羊传》。酒浇胸次之磊隗，《世说》：王逊问王忱：“阮籍何如司马相如，”忱曰：“阮籍胸中磊隗，故须浇之。言同相如，唯有酒异。”庄子曰：喜怒哀乐，不入于胸次。菊制短世之颓龄。渊明诗：菊为制颓龄。班固《幽通赋》：道修长而世短。墨以传万古文章之印，歌以冀一家兄弟之情。印，如释氏所谓传佛心印。诗曰：以为我忧。王仲宣诗：冀为忧思情。江山千里俱头白，骨肉十年终眼青。山谷此对极有妙处，前辈多使之。老杜云：别来头并白，相对眼中青。又曰：身更万事已头白，相对百年终眼青。又曰：看镜白头知我老，平生青眼为君明。又曰：故人相见尚青眼，新贵如今多白头。又曰：江山万里将头白，骨肉十年终眼青。其用青眼对白头非一，而工拙各有异耳。建床夜语鸡戒晓，书囊无底谈未了。《文选》：《赵景真答嵇茂齐书》曰：呜鸡戒旦，则飘尔晨征。颜师古曰，注《急就章》曰：有底曰囊，无底曰橐。《世说》：卫与谢鲲，达旦微言。太白诗：语笑示了风吹断。有功翰墨乃如此，何恨远别音书少。选诗：粲粲翰墨场。炒沙作縻终不饱，《楞严经》曰：若不断淫修禅定者，如蒸沙石，欲成其饭，经百千劫，只名熟砂。何以故？此非饭，本砂石成故。《世说》曰：宾客指陈，大丘使元方季方炊。二人听客议论，忘著箪，皆成縻。佛书又曰：譬如说食，终不能饱。镂冰文章费工巧。《盐铁论》曰：内无其质而外学其文，若画脂镂冰，费日损功。《考工记》曰：工有巧。要须心地收汗马，孔孟行世日杲杲。谓道义战胜，胸中开明。乃晓然见圣贤用心处。《史记?晋世家》：文公曰：矢石之难，汗马之劳，此复受次赏。孟子曰：子夏、子张、子游，以有若似圣人，欲以所事孔子事之。曾子曰：不可。江汉以濯之，秋阳以暴之，皓皓乎不可尚矣。注曰：秋阳，周之秋，夏之五六月，盛阳也。皓皓，甚白也。皓音杲。《诗》曰：其雨其雨，杲杲出日。山谷答王雩书曰：想以道义，敌纷华之兵，战胜久矣。古人云：并敌一向，千里杀将。要须心地收汗马之功，读书乃有味有弟有弟力持家，妇能养姑供珍鲑。老杜《同谷歌》云：有弟有弟在远方。古乐府云：健妇持门户。《南史?瘐升之》传：任日方戏曰：谁谓庚郎贫？鲑常有二十七种。鲑，户佳反。切韵曰：鱼名，出《吴志》。儿大诗书女丝麻，公但读书煮春茶。《礼记》曰，治其丝麻。
　　江郎
　　【世说】
　　诸葛恢女，嫁庚亮子，既寡，誓不嫁。女性凶强。恢许江昏，乃诳女云：“宜徙。”家人皆去，独留女在后不得出。江暮来，女哭骂弥日。江暝而入宿，对床诈魇。女乃呼婢唤江郎觉，江于是跃来就之，情谊遂笃。
　　【齐书】
　　江教，湛孙也，为宋丹阳丞。袁粲为尹，见之曰，风流不坠，政在江郎。
