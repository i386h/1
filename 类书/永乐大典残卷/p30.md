<!-- { "loadSidebar": true } -->
　　文出升平世，禾生大有年。四充今日月，六合古山川。反朴次三五，古文丁一千。王功因各定，代作不相沿。主化布于下，人心孚自天。上方求士切，公亦立仁先。才行苟并至，位名尤两全。末由弓冶手，安比父兄肩。幸及布衣仕，宜希守令先。尺刀元互用，丹白且同研。去吏多甘老，休兵坐力田，干戈包已久，永卜本支延。欧阳永叔戏为也。小儿初作字，点书稍多，即难措笔，必简易则易为力。故小学有上士由山水，中人坐竹林之语。欧公此诗，当亦为儿辈设也。小说中载宫人诗云：朝来自觉承恩最，笑倩傍人认绣球。一本云：承恩醉，殊害义理。又杜荀鹤《春宫怨》落句云：年年越溪女，相忆采芙蓉。一本云：相伴，则上下支离，不成语矣。东坡诗：口业向诗犹小小，眼花因酒尚纷纷。又云：口业不停诗有债，眼花乱坠酒生风。若眼花，则或然或否。若口业，则信有之。东坡聚星堂雪诗，禁体物语，而有欲浮大白追馀赏，幸有回风惊落屑之句。或以谓落屑亦体物语，或者之言非也。此盖用陶侃竹头木屑事耳。纳纸投名愧巳深，更教门外久沈吟。事穷计急烧牛尾，不是田单素有心。此诗不知何人所作。索谒固可耻，然士当穷困，摇尾乞怜于人，亦可愍也。前辈又有云：门前人立处，席上欲言时。此真所谓不经此境，不能道此语者。《李华寄赵七诗》云：丹丘忽聚散，素壁相奔冲。出于老杜：秦山忽破碎，泾渭不可求。李白《瀑布诗》云：海风吹不断，江月照还空。而陆蟾《咏瀑布》云：岳色染不得，神工裁亦难。可谓天冠地屦矣。乐天《咏草》云：野火烧不尽，春风吹又生。狄燠《咏柳》云：翠色折不尽，离情生更多。盖皆摸写李白体。而蜀妓《赠陈希夷》则云：帝王师不得，日月老应难。是又其变也。杜诗：酒债寻常行处有，人生七十古来稀。此以意对耳。故前人谓之十四字句，或者说子美诗无一字浪发者。人止知此以意对，不知寻常与七十，正为切对也。盖八尺曰寻，倍寻曰常，寻常亦数也，故得对七十。或者之言非是。如秦州《杂诗》云：近按西南境，长怀十九泉。西南，非数也。此诗西南字，虽非其数，而预四方之名，与数相近准。或者之言犹介借用。如杜位宅《守岁》云：四十明朝过，飞腾暮景斜。岂飞腾亦为四方之名耶。或者之言不可信。李义山诗：古木含风久。凡两用。摇落对云：疏萤怯露深。《戏赠张书记》对云：平芜尽日闲。其优劣大不相侔，览者自当见之。《咏槿花》云：月里宁无姊，云中亦有君。又《咏李花》云：月里谁无姊，云中亦有君。月姊，云君，用之于槿花虽新奇，固不若用之于李花之为高洁也。然谁无姊，语太径庭。谁字止宜作宁。根非生下土，叶不坠秋风。因寻樵子舍，误到葛洪家。自不害为佳句。而后人论诗者，以为此皆假对。意谓下土与秋风，樵子与葛洪，不相偶属，故借下为春夏之夏，子为朱紫之紫。尘俗哉。李益《鹳雀楼》诗：事去千年犹恨速，愁来一日即知长。鲁直《初至叶县》诗云：千年往事如飞鸟，一日倾愁对夕阳。全用李句，然其意不逮李远矣。欧诗：欢时虽索寞，得酒便豪横。老苏诗：佳节屡从愁里过，壮心还傍酒中来。二老诗意正同。老杜《寄高适岑参》云：高岑殊缓步，沈鲍得同行。休文明还。意惬关飞动，篇终接混茫。举天悲杨骆，富嘉谟。近代惜卢王。似尔官仍贵，前贤命可伤。以此诗登《戏为》等篇，则此老未尝鄙四杰也。老杜《送高三十五书记》师字韵诗，言意娓娓不尽，予当欲学作一篇，自顾浅鄙，不敢措手。人言百尺竿头，更进一步，予谓此诗，百尺竿头，更进百尺。许浑《灞上逢元处士东归》诗云：何人更结王生袜，此客空弹贡禹冠。薛逢《上崔相公》云：公车未结王生袜，客路空弹贡禹冠。二人所对皆同，然许语似畅于薛。东坡《赠王子直》诗首云：万里云山一破裘，杖端闲挂百钱游。其第三联云：水底笙歌蛙两部，山中奴婢橘干头。晋阮修，字宣子。常步行，百钱挂杖头，至酒店，便独酣畅而饮。今改云：杖端。盖避下句橘千头之头。孔稚圭门庭之内，草莱不翦，中有蛙鸣。或问之曰：欲为陈蕃乎？稚圭曰：我以此当两部鼓吹，何必效蕃邪？鼓吹者，所谓卤簿之鼓吹也。稚圭自以蛙鸣为鼓吹，今以蛙鸣为笙歌，亦似与本事不类。邻韵而叶者，诗家间用之，谓之辘轳格，又谓之出入格。或以谓自宋人始。非也。此自有诗以来有之，盖古人文体宽简，不专以声病为工拙也。然为律诗，则其格有二，有前后相错者，有前后两叠者。如李贺《咏竹》云：入水文光动，抽空绿影春。露花生笋径，苔色拂霜根。织可承香汗，裁堪钓锦鳞。三梁鲁入用，一节奉王孙。则其相错者也。如《示弟》云：别弟三年后，还家十日馀。酉录今日醉，缃帙去时书。病骨独能在，人间底事无。何须问牛马，抛掷任枭卢。则其两叠者也。孟郊《失志夜坐思归楚江》诗云：死辱片时痛，生辱长年羞。青桂无直枝，碧江思旧游。又《失意归吴寄刘侍郎》云：至宝非眼别，至音非耳通。因缄俗外辞，远寄高天鸿。夫穷通得失，固自有命。郊一踬，便尔忿怼欲死。又自以至宝至音，非人耳目所能及。因之缀缉语言，布露当世。则郊之为丈夫也何其浅邪？人言郊及第后，有一日看尽长安花之句，知其必不远到。何待巳第时语，但观此未第时语，巳足以见其人矣。予寓赵在摄府事，李君坐坐客谈诗。或曰：必经此境，则始能道此语。余曰：不然。此自其中下言之。彼其能者，则异于是。不一举武，六合之外无不至到。不一扌戾眼，秋毫之末无不照了。是以谓之才也。才也者，犹之三才之才，盖人所以与天地并也。使必经此境，能道此语，则其为才也狭矣。子美《咏马》则云：所向无空阔，真堪托死生。子美未必曾跨此马也。长吉《状李凭箜篌》则云：女娲炼石补天处，石破天惊逗秋雨。长吉岂果亲造其处乎？以其不经此境，能道此语，故子美所以为子美，长吉所以为长吉，一坐为之嘿然。太白《寄远》云：三鸟别王母，衔书来相过。又云：念此送短书，愿同双飞鸿。又云：本作一行书，殷勤坐相忆。一行复一行，满纸情何极。瑶台有黄鹤，为报青楼人。朱颜凋落尽。白发一何新。又云：寄书白鹦鹉，西海慰离居。《大内》云：安得秦吉了，为人道寸心。《寄内》云：北雁春归看欲尽，南来不得豫章书。《代别》云：天涯有度鸟，莫绝瑶台音。《答元丹丘》云：青鸟海上来。今朝发何处。口衔云锦笺，为我忽飞去。《酬岑勋》云：黄鹤东南来，寄书写心曲。倚松开其缄，忆我肠断续。此皆以禽鸟寄书见意。其原出于苏子卿《上林雁》及《汉武帝故事》，盖以为相思契阔，无由寄声，而行空度远，莫若飞鸟之疾，愿托劲翮，犹或可以致我万一之心焉。是固诗人陶写性情言叹不足之馀旨也。司马温公诗：太白大如李，东方三丈高。又：雨不成游布路归，逢花值柳倍依依。于李字、路字下，俱注云：恐误。此实不误而云误者。本自装板之时，无人校雠。偶不知所出，而便自以为误也。老杜诗自高古，后人求之过当，往往反为所累。如：纨绔不饿死，儒冠多误身。乃云：本乎天者亲上，本乎地者亲下。旌旗日暖龙蛇动，宫殿风微燕雀高。谓为藩镇跋扈，朝多小人。老妻画纸为棋局，稚子敲针作钓钩。谓为纵横由妇人，曲直在小儿。如此等类，又岂足与言诗邪。《国风》：方秉简兮，赠以芍药，贻我握椒之类，皆以为外藉芳香可玩之物，持赠所怀。既以尽其交结往来之欢，且以表其深相爱慕之情也。《楚辞》曰：折疏麻兮瑶华，将以遗兮离居。王逸曰：疏麻，神麻也。枣据《逸民赋》曰：沐甘露兮馀滋，握春兰兮遗芳。谢灵运诗《越岭溪行》云：想见山河人，薜萝若在眼。握兰勤徒结，折麻劳莫展。又《南楼迟客》云：瑶华未堪折，兰苕亦屡持。路阻莫赠问，云何慰离析。凡此一本于诗人之意，乃知后世折柳寄梅，未必真有事实也。海外逢寒食，春秋不见饧。洛阳新甲子，何日是清明。沈亻全期诗也。黄鲁直极爱此诗，以为二十字中婉而有味，如人序百许言者。而石林乃云：今历家家论节气，有清明无寒食，流俗但以清明前三日为寒食。既不知清明，安能知寒食？此不可解也。石林此说得矣。沈诗止述南北风俗之异，及夫远客思归之意。今以为不知清明，安能知寒食，一何所见僻邪。李白诗：玳瑁筵中怀里醉，芙蓉帐底柰君何。朝共琅之绮食，暮宿鸳鸯之锦衾。已极淫媒矣。至云：秋草秋蝶飞，相思愁落晖。何由一相见，灭烛解罗衣。若此等类，又可谓不可道者也。其何以示子孙？陶弼诗《冬日喜许陟见过》云：扁舟兴尽且休去，五岭以南皆洞庭。案五岭横列于虔林桂道之间，北望洞庭甚远。弼谓五岭以南皆洞庭何邪？大抵诗家立意贵纵夺，造语贵激昂，弼之此意，亦以见其一时相慕恋云耳。李陵诗：行人难久留，各言长相思。安知非日月，弦望自有时。李周翰曰：我心相思如日月，当有弦望无极时也。翰说非是，弦则月半之明，望则月满之明，朔则日月相合也。李陵意谓今虽相别各出相思之言，安知人生之离合，非若日月之有离合乎？日月之弦望有时，人生之聚散亦自有时也，但当期远久耳。故下云：努力崇明德，皓首以为期。曹子建《公宴》诗：公子敬爱客？终宴不知疲。应《德琏传》：五官中郎将《建章台宴集诗》云：公子爱敬客，乐饮不知疲。左太仲《咏史》诗云：吾希假干木，偃息藩魏君。吾慕鲁仲连，谈笑却秦军。当世贵不羁，遭难能解纷。功成耻受赏，高节卓不群。临纽不肯纟木世，对王圭宁肯分。谢灵运《述祖德》诗云：段生藩魏国，展季救鲁人。弦高犒晋师，仲连却秦军。临组乍不纟木世，对王圭宁肯分。案《魏志》云：文帝为五官中郎将，为文学。为丕文学，则必非碌碌者。而灵运之文章，沈约称美，以为江左莫及。二君制作，必不剽掠前人。然则全用子建语，灵运则全用太冲语。何也？当时爱赏之极，时时讽咏，不觉误为己有耳。谢诗复云：惠初辞所赏，厉志故绝人。一篇之中，押两人字，在古虽有此体，终不免为此类，此岂率尔而为邪？陈述祖德，固无率尔之理，是又何哉？又代君子《有所思》云：蚁壤漏山阿，丝泪毁金骨。盖谓事有可忧者，虽小可以丧生。故下云：器忌含满欹，物忌厚生没。而李善指谗邪之人，似不类也。按《家语》孔子曰：吾闻宥坐之器，虚则欹，中则正，满则覆。此诗当云含满覆，而谓含满歌者，又明远之误也。陆士衡《别士龙》诗云：分途长林侧，挥袂万始亭。伫目兮要暇景，倾耳玩馀声。谢灵运《别从弟惠连》诗云：中流袂就判，欲去情不忍。顾望月豆未，汀曲舟已隐。东坡《既别子由复寄》诗云：登高回首坡垅隔，惟见乌帽出复没。文章气焰，天机所到。虽云今古一辙，至其写手足之爱，道违离之苦，千载而下，读其诗则犹能使人酸鼻。此其真有物以触之，特诗人能道人情之所同，然人易为之感动耳。
