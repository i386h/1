<!-- { "loadSidebar": true } -->
　　【元史】《百官志》：大都上都柴炭局各一。至元十二年置。秩从六品，十六年改提举司。升五品。大德八年仍为局。降正七品，置达鲁花赤各一员，正七品。大都大使一员，上都大使二员，各正七品。副使各二员，正八品。直长各一人，掌苇场典吏各一员。柴炭局秩从七品，提领一员，大使一员，副使一员。至元二十年，以东宫位下，民一百户烧炭二月，军一百人采薪二月，供内府岁用。立局以主其出纳。设官三员，俱各受詹事院。大德十一年，隶徽政院。藏珍，文成，供须，三库，秩俱从五品。各设提点二员，大使三员，副使二员，分掌金银珠玉宝货段匹丝绵皮毡鞍辔等物。国初詹事出纳之事，未有官署印信。至元二十七年，分为三库。各设官六员，及库子有差。至元二十年，八剌哈赤不花纳等，管领收支柴炭。元贞二年，礼部降到从七品，铜印一颗，设官四员，俱受徽政院付。大德一年，徽政院启准。御位下柴炭局，一体换受敕牒官四员，达鲁花赤提领各一员，从七品。局使一员，并受中书省付。直长一员，受院官三员，首领官典吏一员。至治二年，衙门例革。至顺三年，复立。礼部降到从七品，铜印一颗，设官三员，俱受院。提领、大使、副使、攒典、管领打捕人匠所。元系本管打捕皮货等户。乙未壬子年，夺罗歹大使臣重阳所管。至元十四年，奏属皇太子位下。至元十五年，启奉令旨夺罗歹孙子杪儿歹管的打捕户，三百三户，与皇太子出气力者。至元十六年，奉省部符文，拨属位下当差。至元二十八年抄儿歹身故，斡脱儿赤承袭，管领本所官达鲁花赤。从五。提领一。相付官一，都目，司吏，实有人户二百四十三户，岁办钞八锭四十两，皮货四百十五张，税粟六百二十一石四斗三升五合。
　　供徽局
　　【元史】：局根脚隶昭功万户府。至顺二年十一月，昭功万户府官奉圣旨立一个正七品供徽局衙门。设典史一员，库子四名，本把二名，秤子二名，钦此。又至顺三年六月建都班副使等奏，新立来的供徽局里达鲁花赤提点执事是从四品，正五品，行使的是正七品印信。有本库勾当库子秤子本把人等，至今不曾与准设。有可怜见呵。依着中兴武库例与准设，俸钱六十个月满，常选里与除授呵。怎生奏呵。奉圣旨那般者，钦此。中书礼部铸给到本局从五品，铜印一颗，行使。至元六年，十一月十四日，昭功万户府例革，拨属本院。至正九年，九月初八日，中书省奏准，添设都达鲁花赤一员。本局官库达鲁花赤从五。提点同，大使从六，副使从七，首领官，库子四，本把二。概管人户答剌赤酒匠二百二十八户，房舍九十八间，院地十亩一分五厘。
　　典制局
　　【元史】：典制局秩从五品，大使副使各一员，直长二员。又秩从七品，大使一员，副使一员，直长二员。
　　琉璃局
　　【元史】：琉璃局，大使副使各一员，中统四年置。又中统四年，始置设提领三员。至元十四年，改置大使等员。今定置大使一员，副使一员。
　　玉局
　　【元史】：玛瑙玉局，秩从八品，直长一员，掌琢磨之工。至元十二年始置。至元十四年立。置局使副使各一员，直长二员，俱受院。大德四年，给品印。十一年，大使副使受敕牒，直长受省。至治三年罢。今定置大使受敕。副使直长受院。玉局提举司秩从五品，提举一员正七品，同提举一员从七品，副提举一员正八品。中统二年，以和林人匠置局造作，始设直长。至元三年，立王匠局。用正七品印。十五年，改提举司。
　　【茅亭客话】：王氏复玉局。王先主自天复甲子岁，封蜀王霸盛之后，展拓城于西南，收玉局化，起五凤楼，开五门署。曰：得贤楼为当代之盛。玉局化尊像。并迁龙兴观。时杜天师诣崔尊师曰：今主上迁移仙化，其有证应乎？崔叹息良久，言曰：皇嗣作难尔。甲戌岁，果为皇太子元膺叛，寻伏诛。后杜天师为崔曰：有道之士先识未然。崔曰：动局子乱，必然之事。何有道先识者哉？杜天师曰：此化毕竟若何？崔曰：局必须复，非王氏不可也。先主殂，必主嗣位。明年再起仙化以为王氏复局之验也。宋大中祥符，知州事凌策移王先主祠，取其材植以修此化，土木备极，楼殿壮丽。工木未毕，玉局洞中，五色云见。崔所言王氏复局之事，证应何其远哉。
　　【杜光庭广成集】《奏于龙兴观醮玉局子》：右臣先蒙今年十月二十二日，宣赐旧玉局洞门官舍一所，并石像老君一座，移在当观。其舍今于殿后讲堂基上起立功毕，便用安置石像老君，焚修供养，伏以名山大川，二十四化，春秋常祀，著在旧仪。其玉局化所修常醮，伏请起。天汉元年，二月八日委本府县只就龙兴观玉局石像老君前修设，冀免旷阙，以叶恭敬。人北邙在隽州，积年已来，醮祝居率土之内，宜申咸秩之文。前件二化，今亦欲就龙兴观一处，与玉局同用延祝景贶，永福圣朝。谨举如前，伏听敕旨。
　　【宋吕净德先生集】《送戴正仲大夫归玉局》：请得琳宫别未央，西行行色重增光。官曹冷淡如通客，风物鲜明类故乡。归去林泉谋已定，闲中诗酒味偏长。市桥长畔邻居日，应许过从亦道装。
　　【汪元量湖山类藁】《汪元量玉局诗》：联骑来登卯酉山，老君玉局护阑干。步虚殿上香云绕，空翠萧森北斗寒。
　　【陆游渭南集】《玉局歌》：玉局祠官殊不恶，衔如冰清俸如鹤。酒壶钓具常自随，五尺新篷织青箬。倚楼看镜待功名，半世儿凝晚方觉。何如醉里泛桐江，长笛一声吹月落。蒋公新冢石马高，谢公飞凌秋涛。微霜莫遣侵鬓绿，从今二十四考书。玉局。
　　珠翠局
　　【元史】《百官志》：至元三十年立，置大使、副使各一员，受院。直长一员，受府。大使一员，副使一员，直长一员。
　　明金局
　　【元史】《宦者传》：童贯性巧媚，徽宗立，置明金局于杭，贯以供奉官主之。
　　金银局
　　【元史】：金局秩从七品。二十四年改为提举司，秩正六品。大德间，升从五品。银局秩从七品，大使一员，直长一员，掌金银之工，至元十二年始置。
　　【经世大典】：银局，掌成造御用金银器盒系腰诸物，提领一员。
　　销金局
　　【经世大典】：销金局，中统四年始置，掌诸殿宇装鋈之工，提领一员，管勾二员。
　　砑金局
　　【元史】《百官志》：至元二十年立，置大使一员，受本府。大使一。
　　烧红局
　　【经世大典】：至元元年始置，掌诸宫殿所用心红颜料，提领二员。
　　金丝子局
　　【元史】《百官志》：至元十二年，立金丝子局，以掌金丝子匠造作之事。置大使、副使各一员，直长二员，俱受詹事院。三十一年，改受徽政院。大德七年给八品印。十一年，大使副使受敕，而直长受省。至治三年罢。仍俱受院大使一员，副使一员，直长二员。
　　犀象牙局
　　【经世大典】：中统四年四月始置，秩从六品，设大使一员，司吏一人。至元五年，增副使一员。十六年，增直长一人。管匠户百五十，两都宫殿营缮犀象龙床卓器系腰，置大使、副使、直长各一员，司吏一人。大使一员，副使一员，直长一员，司吏一人。又至元十一年始置，掌宫殿象牙龙床之工，提领一员，管勾一员。
　　温犀玳瑁局
　　【元史?百官志】：温犀玳瑁局，秩从八吕，至元十五年置大使一员。
　　貂鼠局
　　【元史】《百官志》：貂鼠局，提举司秩从五品，提举一员，同提举、副提举各一员，至元二十年置。
　　花木局
　　【金史】：都监同监旧设。接手官四人。泰和元年罢。复以诸司人内，置都监、同监二员。贞三年罢都同监，以同乐园管勾兼。熙春园都监同监三员。泰和四年置，贞三年省。同乐园管勾二员，每年额办课程，隶南运司。宣宗南迁罢课，改为随朝职正八品。
　　大木小木局
　　【元史】《百官志》：大木局，中统二年始置。掌殿阁营缮之事，提领七员，管勾三员。小木局，中统四年始置。提领二员，同提领一员。副提领三员，管勾二员，提控四员。大小木局，至元十八年立。置使副各一员，受詹事院。三十一年，改受徽政院。元贞元年，并领皇后位下木局。大德十一年，依八品，印受敕。至治三年，定置受院。大使、副使、直长各一员。大使一员，副使一员，直长一员。
　　司属雕木局
　　【经世大典】：至元十一年始置，掌宫殿香阁营缮之事。提领一员。
　　【元史】《百官志》：从八品，至元十五年置。大使一员。
　　抽分竹木局
　　【国朝诸司职掌】：龙江抽分竹木局，大使一员，副使四员，俱未入流。大胜港抽分竹木局，大使一员未入流。
　　漆纱冠冕局
　　【元史】《百官志》：至元十五年，置大使、副使各一员。大同路采砂所，至元十六年置。管领大同路，拨到民一百六户，岁采磨玉夏水砂二百石，起运大都，以给玉工磨石龙之用。大使一员。
　　浮梁磁局
　　【元史】《百官志》：秩正九品，至元十五年立，掌烧造磁器并漆造马尾棕藤笠帽等事。大使、副使各一员。
　　旋局
　　【经世大典】：中统四年始置。掌成造御用异样木植器物之工。提领二员。
　　器物局
　　【元史】《百官志》：秩从五品，掌造铁器内府营造钉线之事。大使一员，副使一员，直长二员。中统四年始置。御用器物局，置总管、副使各一员，受省。用从五品印，隶少府监。至元七年，改为器物局。省总管，置大使、副使、直长等员，掌内府宫殿京城门户诸寺观公厂解等营缮，及御用各位下鞍辔忽哥轿子帐房车辆金宝器盒磕鞘宝儿赤行程什物。凡精巧之艺，及额造减铁系腰十有五条，犀系腰十花木系腰二百，柏木杂带二百，象牙系腰五十，小佩刀五百，鞍辔百四十，柳器六百，杂作匠户四百，咸隶焉。总定置官吏七人，大使一员，副使一员，直长二员，吏目一员，司吏二人。
　　颜料局
　　【国朝诸司职掌】：秩正九品，隶工部。大使一员，副使一员。
　　采石局
　　【元史】：至元四年始置，大都兼山场石局总管以杨琼为之。寻受印信银符。九年，改授金符总管夫匠，营造内府殿宇寺观桥闸石材之役。十一年于大都近地拨采石之夫二千馀户，常任工役，改置大都等处。采石提举司，秩正五品，设达鲁花赤一员，提举一员，同提举一员，副提举一员。二十六年，罢提举司，为采石局。秩从七品。今定置大使一员，副使一员。
　　泥瓦局
