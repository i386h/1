<!-- { "loadSidebar": true } -->
　　方储为郎中。章帝使文郎居左，武郎居右。储正位中，曰：“臣文武兼备，在所施用。”上嘉其才，以繁乱丝付储，使理。储拔佩刀而断之曰：“反经任势，临事宜然。”
　　亲御郎
　　【晋书】
　　《刘曜记》：曜召公卿已下子弟有勇干者为亲御郎，被甲乘铠马，动止自随，以充折冲之任。
　　西省郎
　　【南史】
　　《王韶之传》：晋自孝武以来，常居内殿。武官主书于中通呈，以省官一人管诏诰，住西省，因谓之西省郎。义兴十一年，宋武帝以韶之博学，补通直郎，领西省事。
　　同直郎
　　【云谷杂记】
　　予在龙舒日，得太湖县白云山海会寺《建经藏记》云，同直郎、守殿中丞、前知太湖县事李钅享撰。观者皆讶同直郎，不知何代之官制。予曰：“作文者，必天圣明道间人。”读至末，果得天圣十年岁月。咸问予何以知之，予曰：“同直本通直，避庄献太后父讳，故云。”庄献同昭陵听政，乃天圣明道间，以故知其为彼时也。明道以后，不复讳矣。盖庄献上仙。臣寮即上言云：“自大行皇后同听政之日，天下章奏臣寮白事皆回避‘通’字，从其先讳。今车并车上仙，山园将毕，不可滥九庙而存讳，宜尽复三朝之遗法。欲乞有若以通进司为承进司，通奉大夫为中奉大夫，通事舍人为宣事舍人，通州为崇州，通判为同判，通直郎为同直郎，通引官为承引官，普通门为普和门之类，及将来举人程式，一切俾复如旧，无有所避。”此事出于一时权宜，而仅行于十年之间。非因石刻，后世无从见之。欧阳公、赵明诚、洪文惠多以碑刻为书传之证，正由此类。
　　紫薇郎
　　【能改斋漫录】
　　刘萃老挚《贺宋舍人启》曰：总为赞书，其任乃古之内史；观诸上象，其文犹天之紫微。《唐六典》：“中书令，开元元年改为紫微令，五年复旧。”《唐会要》：“中书舍人，开元元年十二月一日，改为紫微舍人，五年复为中书舍人。”故开元二年十二月二十日，紫微令姚崇奏：“紫微舍人六员，每头商量事，诸舍人同押。”盖紫微皇居，以比天文紫微宫。有令，有舍人。紫微，宫中官属也。白乐天为舍人诗云：“独坐黄昏谁作伴？紫微花对紫微郎。”然则以紫微为舍人，不可也。
　　探花郎
　　【戴埴鼠璞】
　　《摭言》载：唐进士赐燕曲江，置团司。年最少为探花郎。本朝胡旦榜、冯拯为探花。太宗赐诗曰：“二三千客里成事，七十四人中少年。”《蔡宽夫诗话》亦言：“期集择少年为探花。”是杏园赏花之会，使少年者探之，本非贵重之称。今以称鼎魁，不知何义。《东轩笔录》谓：“期集，选年少三人为探花，使赋诗。”熙宁余中为状元，乞罢宴席探花，以厚风俗。从之。恐因此讹为第三人。
　　【王明清挥尘录】
　　李昌武宗谔之子昭进，十八岁锁听及第。昭进子杲卿，杲卿子士廉，皆不逾是岁登甲科。凡三世曾鲁为探花郎，亦衣冠之盛事也。
　　【宋黄裳演山集】
　　《赠探花郎》诗：探花车骑似游龙，未入桃园先阆风。衫上十分新染翠，衣间一点半开红。身如骥子无双俊，人报鳌山第几宫。便是醉仙何处去？上林园在五云中。《代探花郎》诗二首：蟾宫兄弟满清都，竞向花前醉索扶。昨夜碧桃源里去，蕊香多少上蜂须。鞭上芦花柳色中，忽忽须放状元红。东君己播芳菲令，莫倚雕栏待晚风。
　　武卫中郎
　　【高似孙纬略】
　　魏许褚从太祖征马超、韩遂，破之，迁武卫中郎将。武卫中郎号自此始。
　　侍芝郎
　　【续后汉书】
　　《孙皓传》：有鬼目菜生工人黄苟家，依缘枣树长丈余，茎广四寸，厚三寸，《东观案图》名鬼目。遂以苟为侍芝郎，银印青绶。
　　平虑郎
　　【续后汉书】
　　《孙皓传》：有买菜生工人吴平家，高四尺，厚三分，如枇杷形。上广尺八寸，下茎广五寸，两边生叶绿色。《东观案图》名买菜，作平虑草，遂以平为平虑郎，银印青绶。
　　夕郎
　　【青箱杂记】
　　《职林》曰：初，秦汉别有给事、黄门之职，后汉并为一官，故有给事黄门侍郎。余案《汉旧仪》曰：“黄门郎，属黄门令。每日暮入，对青琐门拜，名曰夕郎，亦谓之夕拜。”案：《刘公嘉话》云：“崔造以夕郎拜相。”又，《南唐近事》云：“相弟有呼庐之会，夕拜预焉。”盖唐镐时为给事中也。青锁门在南宫。卫注《吴都赋》曰：“青锁，户边青镂也。一曰天子门，内有眉格，再重青画曰琐。”案：柳子厚云：“夕之名，则朝拜之偶也。”古者旦见曰朝，暮见曰夕。《诗》曰：“邦君诸侯，莫肯朝夕。”《左传》曰：“百官承事，朝而不夕。”《记》曰：“暮不废夕。”又曰：“日入而夕。”晋侯将杀竖襄，叔向夕，楚子之留乾谷，右尹子革夕，齐之辞子我夕，赵文子砻其椽，张老夕。智襄子为室美，士茁夕。皆暮见也。汉仪，夕则两郎向琐闱拜，谓之夕郎。亦出此名也。又应劭注《汉书》云：“天子春朝日，秋夕月。朝日以朝，夕月以夕。”又《汉仪》注：“郊泰田寺，皇帝平旦出竹宫，东向揖日。其夕，西向揖月。”颜氏曰：“春朝朝日，秋暮夕月，此常礼也。郊泰田寺而揖日月，此又别仪《摭言》云：罗隐开平中，累徵夕郎不起。罗衮以诗赠之云：“向夕便思青琐拜，近年寻伴赤松游。”
　　【容斋四笔】
　　唐人呼给事郎为夕郎。
　　【步里容谈】
　　元间，顾子敦临为夕郎，封驳任情。吕汲公太防，谋之于吕正献。吕曰：“迁临耶？躁进者效之。责临耶？畏懦者不敢。今令治河之议未决，宜遣相河。”因此赏罚，皆由非封驳也。
　　【宋北涧禅师诗集】
　　《贺陈中书除夕郎》：小舟回擢清苕曲，林下新传拜夕郎。品固自高庸借重，官非因大始腾芳。人都不至天游处，马尚能寻夜直堂。只尺钧衡住无屋，万间庇士可曾忘？
　　山郎
　　【西汉书】
　　《杨恽传》：郎官故事，令郎出钱市财，用给文书乃得出，名曰山郎。张晏公曰：山，财用之所出，故取名焉。移病尽一日，辄偿一沐。注言出财用者，虽非休沐，常得在外，而贫者以实病，却以沐偿之，或至岁余不得沐。其豪富郎者出游戏，贷赂流行。杨恽为郎中将，乃罢山郎。
　　正郎
　　【事物纪原】
　　汉制，尚书郎初上称守郎中。晋武帝始置诸曹郎，中唐以来号正郎。
　　【太平广记】
　　汉刘禹锡时为礼部员外，方与日者从容。段文昌入谒，日者匿于箔下。既去，日者谓禹锡曰：“员外若图省转，事势殊远。须待十年后此客入相，方转本曹正郎耳。”自是禹锡失意，连授外官十余年。文昌相，方除禹锡礼部郎中。
　　【元一统志】
　　宋太祖初兴，西蜀未下，三泉县令间道驰骑，赉贺表先至国，太祖喜。平蜀后，诏三泉不隶州郡，遇庆贺许发表章。元符末，龚言序为县尉，妇江第子之薄游至邑，令薄与言序不叶，游山未回。徽宗登极，言序急宣诏称贺，就令子之奉表。曾布当国，将上取旨，特补河南府助教，后亦至正郎。
　　台郎
　　【抱朴子】
　　汉末有祢衡者，年二十三。孔文举齿过知命，身居九列，才举冠群，名位殊绝。始友衡于布衣，又荐之于朝，以为宜使起家作台郎。
　　【会稽典录】
　　盛宪为台郎，尝出逢一童子，容貌非常。宪怪而差问之，是鲁国孔融，谈接知其不凡，便结为兄弟。
　　丞郎
　　【唐书】
　　潘孟阳，年未四十，为侍郎。母曰：“以尔之才位丞郎，使吾忧之，试会尔同列，吾将观之。”因召深熟者。容至，夫人喜曰：“皆尔仆也，不足忧。”未坐少年何人也？曰：“补阙杜黄裳。”曰：“此人别，必是卿相。”
　　【老学庵笔记】
　　唐所谓丞郎，谓左右丞，六曹侍郎也。尚书虽序左右丞上，然亦通谓之丞郎，犹今言侍从官也。俗又谓之两制，指内制而言。然非翰苑西掖，亦曰两制。正如丞郎之称。契丹僭号，有高坐官亦侍从之比。坐字本犯御名，或谓丞郎为左右丞，中书门下侍郎，亦非也。
　　【魏泰东轩笔录】
　　种放往华山访陈搏，搏熟视之曰：“君他日甚显，官至丞郎。”后竟如抟之相也。
　　【太平广记】
　　虑隐，从兄携为相，特除右司员外郎。崔沆不听，沆曰：“员外前日入省，时议未息。今复除纠司员外，省中固不敢辞，他曹惟相公命。”携大怒，驰入曰：“舍弟极屈，即当上陈。”既上，沆乃求假，携即时替沆官。沆谓人曰：“吾见丞郎出省郎，不见省郎出丞郎。”
　　朝郎
　　【嘉禾郡志】
　　宋王明清，字仲言，本汝阴人。宁宗庆元间，寓居是邦，官至朝郎。有史才，尝著《挥尘录》及《玉照新志》。
　　三参政一侍郎
　　【锦绣万花谷】
　　燕山窦禹钧五子，仪、俨、称、侃、僖，皆登第。禹钧每对客，即三参政、一侍郎、一起居皆侍焉，天下荣之。
　　脆梨侍郎
　　【御史台记】
　　唐贾言撰《御史本草》以侍郎为脆梨。
　　梦徐侍郎
　　【夷坚志】
　　衢州人徐生，为新喻丞，被宪司檄，鞠狱于庐陵。行未至吉水三十里，值暮，将宿客邸。大姓徐叟者，力邀迎，止其家，烹羊置酒，主礼勤甚。丞意以谓叟特以宗盟故耳，至夜，密告曰：“老人居此，未尝与士大夫接。昨夕梦大官行李过门，先牌题云‘徐侍郎’，而今日君至，君必且贵不疑，愿以子孙为托。”丞少年登科，自待良不薄，闻其语欣然，且约还日复过之。遂去抵郡。逾月而托事东归，径谒叟。叟馆犒如初，然礼敬颇衰矣。临别愀然曰：“丞公是行，得无有欺方寸乎？畴昔之夜，梦神人告我，谓君受人钱五百千，鞠狱故不以实，官爵当削除，而年寿亦不远。君何不自重，负吾负期。”丞惊愧不能答，既还家，曾荐员满品，诣临安改秩。甫受告，即得疾，死逆旅中。其父本米僧也，随子之官，日夜导以不义。庐陵之役，本富民欧杀人，丞纳民赂，抑民仆使承，仆坐死，故阴谴及之。既亡而父犹在，凡所获亦随手散去，其贫如初。刘敏士文伯说。
　　碧落侍郎
　　【容斋笔记】
　　采伯王考，未第时，谒灵康，梦神赠金鱼一盘，空中呼为碧落侍郎。尉剡时，梦樗浦庙神，延见七层塔上。金书牌相字，下有谢某名，乃知鼎贵已前定。岂容人力。
　　【葛洪类说】
　　沈义将飞升，忽有白鹿青龙车，羽衣持节，以青玉界丹玉板，拜为碧落侍郎。
　　明晨侍郎
　　【茅山志】
