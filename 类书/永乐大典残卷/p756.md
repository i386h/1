<!-- { "loadSidebar": true } -->
　　凿齿临终，上疏曰，臣每谓皇晋，宜越魏继汉，不应以魏后为三恪，而身微官卑，无由上达。怀抱愚情，三十余年。今沉沦重疾，性命难保。遂尝怀此，当与之朽烂。区区之情，窃所悼惜。谨力疾著论一篇，写上如左。愿陛下考寻古义，求经常之表，超然远览。不以臣微贱，废其所言。论曰：或问魏武帝功盖中夏，文帝受禅于汉，而吾子为汉终有晋，其实理乎？且魏之见废，晋道亦病。晋之臣子，宁可以同此言哉？答曰，此乃所以尊晋也。但绝节赴曲，非常耳。所悲见殊心异，虽其莫察，请为子言焉。昔汉氏失御，九州残隔。三国乘间，鼎数世。干戈日寻，流血百载。虽各有偏正，而其实乱也。宣皇帝势迫当年，力制魏氏。蠖从时，遂霸戎役。晦明掩耀，龙潜下位。俯眉重足，鞠躬屏息。道有不容之难，躬蹈履霜之险，可谓危矣。魏武既亡，大难获免。始南擒孟达，东荡海隅。西抑劲蜀，旋抚诸夏。摧吴人入侵之锋，扫曹爽见忌之党。植灵根以跨中岳，树群才以翼子弟。命世之志既恢，非常之业亦固。景文继之，灵武冠世。克伐贰违，以定厥庸。广卷梁益，奄征西极。功格皇天，勋侔右烈。丰规显祚，故以灼如也。至于武皇，遂并疆吴，混一宇宙。又清四海，同轨二汉。除三国之大害，静汉末之交争。开九域之蒙晦，定千载之盛功者，皆司马氏也。而推魏继汉，以晋承魏，比义唐虞，自托纯臣，其不异哉？今若以魏有代王之德，则其道不足有静乱之功，则孙刘鼎立道不足，则不可谓制当年。当年不制于魏，则魏未曾为天下之主。王道不足于曹，则曹未始为一日之王矣。昔共工伯有九州，秦政奄平区夏，鞭挞华戎，专总六合，犹不见存于王，沦没于战国。何况暂制数州之人，威行境内而已，便可推为一代者乎？苟以晋当事魏，惧伤皇德，拘惜禅名，谓不可割，则惑之甚者。何者？隗据陇，公孙帝蜀，蜀陇之人，虽服其役。取之大义，于彼何有？且吴楚代号，周室未亡，子文延陵，不见贬绝。宣皇帝官魏，逼于性命，举非择木，何虚德美。禅代之义，不同尧舜。校实定名，必章于后。人各有心，事胡可掩。定空虚之魏，以屈于已，孰若仗义，而以贬魏哉？无命世之人，正情遇物。假之际会，必兼义勇。宣皇祖考，立功于汉。世笃尔劳，思报亦深。魏武越超，志在倾主。德不素积。义险永薄。宣帝舆之，情将何重。虽形屈当年，意申百世，降心全已，愤慨于下。非道服北面，有纯臣之节。毕命曹氏，忘济世之功者也。夫成业者，系于所为，不系所籍。立功者，其言所济，不言所起。是故汉高禀命于怀王，刘氏乘毙于亡秦，一伪以远嗣，不论近而计功：考五德于帝典，不疑道于力政。季无承楚之号，汉有继周之业。取之既美，而已德亦重故也。凡天下事，有可借喻于古，以晓于今。定之往昔，而足为来证者。当春秋之时，吴楚二国，皆号之王也。若使楚庄推鄢郢以尊有德，阖闾举三江以奉，命世之君，有德之主，或籍之以应天，或抚之而光宅，彼必自系于周室，不推吴楚以为代，明矣。积勋累功，静乱宁众，数之所录，众之所与，不资于燕哙之授，不赖于因籍之力，长辔庙堂，吴蜀两毙，运奇二纪，而平定天下。服魏武之所不能臣，荡累叶之所不能除者哉！自汉末鼎沸，五六十年，吴魏犯顺而强，蜀人伏正而弱。三家不能相一，万姓旷而无主。夫有定天下之大功，为天下之所推，孰如见推于暗人，受尊于微弱，配天而为帝，方驾于三代，岂比首于曹氏，侧足于不正，即情而常实，取之而无惭，何与诡事而托伪，开乱于将来者乎是故故旧之思，可封魏后。三属之数，不且见列。以晋承汉，功实显然。正名当事，情体亦厌。又何为虚尊不正之魏，而亏我道于大通哉？昔周人咏祖宗之德，追述翦商之功。仲尼明大孝之道，高称配天之义。然后稷勤于所职，聿来未以翦商。异于司马氏仕乎曹族，三祖之寓于魏世矣。且夫魏自君之道不正，则三祖臣魏之义未尽。义未尽。义未尽。故假涂以运高略。道不正，故君臣之节有殊。然则弘道不以辅魏，而无逆取之嫌；高拱不劳汗马，而有静乱之功者，盖勋足以王四海，义可以登天位，虽我德惭于有周，而彼道异于殷商故也。今子不疑共工之不得列于帝王，不嫌汉之系周而不系秦，何至至于一魏，犹凝滞而不他哉？夫欲尊其君，而不知推之于尧舜之道；欲重其国，而友厝之不足胜之地，其君子之高义。若犹未悟，请于是止矣。
　　【北史】
　　后魏道武天兴元年十二月，诏百司议定行次。尚书崔玄伯等奏从土德，服色尚黄。数用五，末祖辰腊牺牲白，五郊立气，宣赞时令，敬授民时，行夏之正。时有司奏国家继黄帝之后，宜为土德。故神兽如牛，牛土畜，又黄色显曜其符也。于是始从土德。天兴中，李先之子密问于先曰，子今为魏臣，将复事他主也。先告曰，未也，国家政化长远，不可卒穷。自始皇至齐受禅，实五百余载矣。孝文太和十四年八月，诏曰，丘泽初配，尚宜定五德相袭，分叙有常。然异同之论，著于往汉。未详之说，疑在今史。群官百辟，可议其所应。必令合衷，以成万代之式。中书监高闾议以为，帝王之作，百代可知。运代相承，书传可考。虽祚命有长短，德政有优劣，至于受终严祖，殷荐上帝，其致一也。故敢述其前载，举其大略。臣闻居尊据极，允应明命者，莫不以中原为正统。神州为帝宅。苟位当名全，化迹流洽，则不专以世数为与夺，善恶为是非。故尧舜禅楫，一身异尚。魏晋相代，少纪运殊。桀纣至雪，不废承历之叙，厉惠至昏，不阙周晋之录。计五德之论，始自汉刘。一时之议，三家致别。故张苍以汉为水德，贾谊公孙以汉为土德，刘向以汉为火德。以为水德者，正以当有水溢之应，则不推运代相承之数也。以为土德者，则以亡秦继历相。即为次不推逆顺之异也。以为火德者，悬登赤帝斩蛇之符，弃秦之暴，越恶承善，不以世次为正也。帮以周为火德，自兹厥后，乃以为常。魏承汉火生土，故魏为土德。晋承魏土行金，故晋为金德。赵承晋金生水，故赵为水德。燕承赵水生木，故燕为木德。秦承燕木生火，故秦为火德。秦之未灭，皇魏未克，神州秦民既亡，大魏称制玄朔。故平文之庙，始称太祖。以明受命之证。如周在岐之阳，若继晋，则晋亡已。若弃秦，则中原有寄。推此而言，承秦之理，事为明验。故以魏承秦，魏为土德。又五纬表验，黄星曜采。考氏定实，合德轩辕。承土祖木，为事为著矣。又秦赵及燕，虽非明圣，各正号赤县。统有中土。郊天祭地，肆类成秩。明刑制礼，不失旧章。奄岱逾河，境被淮汉。非若促边方，替拟之属。远如孙权刘备，近若刘裕道成，事系蛮夷，非关中夏。伏惟圣朝，德配天地，道被四海，承干统历，功侔百王。光格同于唐虞，享祚流于周汉。正位中境，奄有万方。今若并弃三家，远承晋氏。则蔑中原正次之实，存之无损于此，而有成于彼。废之无益于今，而有伤于事。臣愚以为宜而尚黄，定为土德。又前代之君，明贤之史，皆因其可褒褒之，可贬贬之。今议者偏据可绝之义，而不录可全之理。所论事大，垂之万业，宜并集中群儒，人人别议。择其所长，于理为悉。书丞臣李彪，著作郎崔光等议，以为尚书闾议继近秦氏，臣职掌国籍，颇览前书，惜此正次，慨彼非绪，辄仰推帝始，远寻百王。魏虽建国君民，兆朕振古，祖黄制朔，绵迹有因，成此帝业，神元为首。按神元晋武，往来和好。至于桓穆，洛京破亡。二帝志摧，总勒思存。晋氏每目力刘琨，申威并冀。是以晋室御扶救之仁，越石深代王之请。平文太祖，抗衡符石，终平燕氏，大造中区。是则司马祚终于郏乡，而元氏受命于云代。盖自周之灭，及汉正号几六十年，著符尚赤。后虽张贾殊议暂疑，而卒从火德，以继周氏。排虐嬴以比共工，蔑暴项而同吴广。近蠲谬伪，远即神正。若此之明也，宁使白蛇徒斩，雕云空结哉？自有晋倾沦，暨登国肇号，亦几六十馀载。物色旗帜，率多取黑。是又自然合应，玄同汉始。且秦并天下，革创法度，汉仍其制，少所变易。犹仰推五运，竟踵隆姬。而况刘石符燕，世业促礻扁，纲纪弗立，魏接其弊，自有夷典。岂可异汉之承木，舍晋而为土耶？夫皇统崇极，承运至重，必当推协天绪，考审王次，不杂以僭窃。参之强狡，神元既晋武同世，桓穆与怀愍接时。晋室之沦，平文治太庙号太祖，抑亦有由。绍晋金德，孰曰不可。而欲次兹伪僭，其非惑乎？臣所以惜之，唯垂察纳。诏令群臣议之。十五年正月，侍中司空长乐王穆亮，侍中尚书左仆射，平原王陆睿，侍中吏部尚书中山王王元孙，侍中尚书驸马都尉南平王冯诞，散骑常侍都曹尚书新泰候游明根，散骑常侍南部令邓侍祖，秘书中散李恺，尚书左丞郭祚，右丞霸城子卫庆，中书侍郎贾元寿等言，臣等受敕共议中书监高闾，秘书丞李彪等二人，所议皇魏行次。尚书高闾以石承晋为水德，燕承石为木德，以秦承燕为火德，大魏次秦为土德。皆以地据中夏，以为德统之征。皇魏建号，事接秦末。晋既减亡，天命在我。故因中原有寄，即而承之。彪等据神元皇帝，与晋武并时，桓穆二帝，仍修旧好。始自平文，逮于太祖。杭衡秦赵，终平慕容。晋祚终于秦方，大魏与于云朔。据汉弃秦，承周之义。以皇魏承晋为水德。二家之论，大略如此。臣等谨共参论，伏惟皇魏世王玄朔，下迄魏晋赵秦二燕，虽地据中华，德祚微浅，并获推获叙，于理未惬。又国家积德修长，道光万载。彪等职主东观，详究图史。所据之理，其志难夺，今欲从彪等所议，宜承晋为水德。诏曰，越近承远，情所未安。然考次推时，颇亦难继。诸贤所议，其朕能有违夺。便可依为水德，祖申辰腊。
　　【册府元龟】
　　后周闵帝元年春正月辛丑，即天王位。是日魏槐里献赤雀，百官奏议云，帝王之兴，必更正朔。明受之于天，革民视听也。逮于尼甫，稽诸阴阳，云行夏之时，后王所不易。今魏历告终，周室受命。以木乘水，是当行绿，正用夏时。式遵圣道，惟文王诞玄所之祥，有黑水之谶，服色乌。制曰可。
　　【隋书】
　　《文帝纪》：开皇元年六月癸未，诏以初受天命，赤雀降祥，五德相生，赤为火色。其郊及社庙，依服色之仪。而朝会之服，旗帜牺牲，各令尚赤。戎服以黄。七月乙卯，帝始服黄，百僚毕贺。
