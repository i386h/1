<!-- { "loadSidebar": true } -->
　　唐元集虚，河南人。入五老峰，临相思涧居焉，足不至城市。元和中，白居易访之，题其亭云：怪君不喜仕，又不游州里。今日到幽居，了然知所以。宿君石溪亭，潺声满耳；饮君螺杯酒，醉卧不能起；见君五老峰，益悔居城市；爱君三男儿，始叹自无子。余方炉峰下，构室为居士。山北与山南，往来从此始。自是数相往还。颜诩隐白鹿洞三十年，孟宾于诗云：园林萧洒闻来久，欲访因循二十秋。今日开襟吟不尽，碧峰重叠水长流。为诩作也。
　　【唐书】
　　田游岩，隐嵩山，频诏不起。高宗幸嵩山，亲访岩家，帝营奉天宫，游岩旧宅直宫左，诏不听毁。天子自书榜其门曰：“隐士田游岩宅”。《庐藏用传》：藏用能属文，举进士不得调，乃隐终南少室二山，学练气为辟谷，附太平公主。始隐山时，然有意当世，人目为随驾隐士，司马承祯尝召至阙下，将还山，庐藏用指终南山曰：“此中大有嘉处。”称曰：“以仆视之，仕宦之捷径。”藏用惭，后进尚书右丞。晚乃徇权利，务为骄纵，素节尽矣。
　　【太平广记】
　　庐藏用征拜左拾遗，迁尚书右丞，与陈伯玉、赵贞固友善。隐居之日，颇以贞白自炫。往来于少室、终南二山，时人称“随驾隐士”。
　　【钓矶立谈】
　　山东有隐君子者，素负杰人之材，与昌黎韩熙载同时南渡。初以说于宋齐丘，为五可十必然之论，大抵多指汤武伊吕事，齐丘谢曰：“子之道大，吾惧不能了此。”因引以见，烈祖曰：“江南之埒如覆瓯，子幸何以教我？”对曰：“昔阙中父老语刘德舆云：‘长安千门万户，是公家百姓；五陵联络，是公家坟墓，舍此，将欲何之？’故小人亦以是为明。使君愿倘不能拓定中土，王有京雒，终不是言也。”烈祖颇喜其言，然以南国初基，未能用也，遂擢为校书郎。縻以群从事，雅非其所欲也，于是放意泉石，以诗酒自娱。及嗣主登位，韩叔言表荐其名，召将用之，见于便殿曰：“臣草野之人，渔钓而已。邦国大计，非臣所能知。”嗣主赐以酒饮，即径醉，溺于殿陛之下，上笑曰：“真隐士也。”赐五亩以遣之，遂卒不仕。
　　【锦绣万花谷】
　　皮日休为鹿门隐士，著书六十篇。
　　【资治通鉴】
　　《后唐潞王纪》：清泰二年，荆南节度使高从诲，性明达，亲礼坚士，委任梁震，以兄事之。震常谓从诲为郎君，楚王希范好奢靡，游谈者共夸其盛，从诲谓僚佐曰：“如马王可谓大丈夫矣。”孙光完对曰：“天子诸侯，礼有等差，乳臭子骄侈僭忄太，取快一时，不为速虑。危亡无日，又足慕乎？”从诲久而悟曰：“公言是也。”他日谓梁震曰：“吾自念平生奉养，固已过矣。”乃捐去玩好，以经史自娱。省刑薄赋，境内以安。梁震曰：“先生待我如布衣交，以嗣王属我。今嗣王能自立，不坠其业，吾老矣。不复事人矣。”遂固请退居，从诲不能留，乃为之筑室于土洲。震披鹤氅，自称荆台隐士。每诣府，跨黄牛至听事。众诲时谒其家，四时赐予甚厚，自是悉以政事属孙光宪。臣光曰：“孙光宪见微而能谏，高从诲闻善而能从，梁震成功而能退。自古有国家者能如是，夫何亡国败家丧身之有？”
　　【赵希循会心录】
　　隐士苏云卿，广汉人，与张丞相德远为故交。五路之陷，避地灌园于南昌东湖之上，人称之为苏公。负锄抱瓮，无顷刻怠，四时之蔬无缺，鬻之易售，夜则织履，履坚而良，人竞买之，然莫知其为士者。一日，张公移书师漕，以访求苏云卿为祝。且致书币，两司物色，久而未得。一日闻其所居，微服过入，与语颇款。延入其庐煮茶饮客，案间亦有《西汉书》一二册。良久客吐实，以张公书币授之。稣色变愠见，二公欲邀致授馆，辞以翌日上谒。明日，候之不至。令人造其庐，庐空无人，独所委书制缄封如故在焉。
　　【类说】
　　真宗祀汾阴，登山，望林麓中有亭槛，乃隐士魏野居。当遣使召之，野方鼓琴教鹤舞，闻使至，抱琴逾垣遁去，上叹美。
　　【江少虞类苑】
