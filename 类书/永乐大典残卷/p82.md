<!-- { "loadSidebar": true } -->
　　《拟古》：羲画阐人文，立德继玄旨。斯道古攸敦，卒乃滋末技。词华鄙雕琢，何况靡工致。既贻俗眼嗤，还为知音弃。鱼目殆非珍，燕石浑瑶珥，绮丽炫颓波，澹泊启高致。焉知大雅音，诠讽含六羲。神龙蛰重渊，岂偶介与鳞。变化入冥漠，倏忽致屈伸。藏深苟无欲，此性安可驯。清晨涤尘虑，拂拭龙唇琴。冰丝映玉轸，宫徵发徽音。一鼓别鹤起，再鼓紫凤吟。自非山水工，曷契钟子心。贞士失知己，何自免陆沉。嘉遇良难必，聊且慰冲衿。褰衣涉湘渚，崇兰泛幽香。折以遗所思，柰此道路长。采芳须及时，过时萎且黄。不念桃李年，离别隔两乡。何当早还归，慰此饥渴肠。宝气吐光芒，夜烛霄汉上。孰云久沦晦，精采动星象。由来至神物，变化非可状。离合迹靡同，显隐何由杖。冥思掘狱初，博识启浮奖。先正邈云迈，名流若晨星。余光安足仰，竟莫资典刑。羲农殆黄虞，去余几千龄。淳源就湮塞，徒兹守群经。苟非述作功，群寐何由醒。炳炳垂懿则，颇恻昧与冥。四壁但萧然，蓬蒿蔽幽居。岂复计贫馁，志在古人书。我来慕高谊，仰止将焉如。清风百代上，遗言良起予。在昔炎运熄，余火焦起良图。君臣及际遇，鱼水相与俱。乃知长啸时，兴怀佐朝谟。贤辅著伊吕，兹士顾不殊。秉耒南阳者，孰识为凤雏。出师戒两立，恳恳忘勤劬。功名照前代，千载擅八区。《拟古杂诗》：抱美不自献，孰识爨下才。乃知荆山珍，终以石见猜。凤雏未高举，秉耒南阳隈。何以答三顾，赴敌山亦摧。八阵布雄略，出师真壮哉。淳浇无异源，靡靡逐时变。柰何迁末运，公麽伺其便，长揖采芝叟，不作市城恋，忻与木石俱，何意谋自见。边隅尚传警，风尘暗寓县。前修迈高节，岂为来者劝。食薇可终身，深期弭龙战。哀哀我征夫，远役在边戌。雨雪忽载涂，凄其岁年莫。从戎始虽壮，容鬓巳非故。甘心许徇国，勋业苦难树。枕戈愤巳盈，孤征尚谁诉。比目折中路，眷恋情所私。浩浩燕与越，驱车欲焉之。别近恒恻恻，别远宁不思。寄语室中人，远游非所陈。昔闻诗与礼，忆在过庭趋。耳熟严训及，愧我昧反隅。中道逢荡析，念此气不苏。深惟素履愿，窃比逢掖符。咄嗟岁月驶，莫遂砭厥愚，穷生贵殉义，时流重进谀。弥怜虎口脱，敢冀蜗氵全濡。屡空中岂怍，宁为末俗驱。鲁连蹈东海，却秦乃权宜。战国固多士，卓然一见之。余本寒乡民，弓矢居河之湄。尚友笃嗜古，深衷切自私。一获展良悟，如扌求渴与饥。遐踢邈千载，遗矩诚足追。因之激忠愤，愧乏熊虎姿。滥吹诚窃禄，哂此齐庭竽。定从才一言，忝与碌碌俱。古称贤达人，高谊耿不诬。鱼目固非珍，窃混明月珠。贵耳恒贱目，把玩复自娱。穷达有恒理，敢昧待贾沽。兵尘昧遐瞩，藏深复潜需。荏苒春又夏。芳序不我延。所思邈山海，迢递隔远天。寄书云中雁，旷绝贻厥言侃。荣耀有衰歇，寸心终莫迁。如何结发亲，负此桃李年。朱唇扬妙音，岂计终取怜。当年纨扇谣，安得今尚然。婉怀哀伤，愿比金石坚。躞蹀下闺闼，何由巳。高牖照初日，水木涌清辉。拂拭朱丝弦，山水调更微。钟子不我遇，自与聋俗远。无弦寄高兴，此意良未非。折腰卑巳辱，岂是昧事机。骏奔计已得，迈迹非可几。古道就芜秽，末流滋诳谲。溯求竟何稽，谁作复谁辍。知愚虽两致，宁与较县绝。污隆逐时变，譬彼凉与热。朔风吹大漠，夜作千里雪。阴晴苦难恃，舒惨一何别。默悟元化工，喧啾息哗说。惟昔事远游，发轫自兹始。辛勤三十载，倏忽一瞬耳。未明辙环踪，窃究怀居旨。祚运厄阳九，历稔未云已。郑重携挈心，干禄为亲喜。出身忝逢掖，残毁谅非美。多艰亦屡遘，破陷辄中止。自省几寡言侃，所幸免誉毁。远别同气亲，昕夕竟何恃。於焉限阳朔，旷阔非所拟。相思只长恸，一坐致频起。寒门婴变故，延祸及先妣，肠裂五内伤，憔悴复何似。永抱终夭痛，不得返乡里。蕙帷拥虚位，徒见字盈纸。旅魂不可招，痛绝真欲死。忍闻属纩言，离乱念诸子。层云起遥空，阳曦黯沦没。倏焉光采歇，变化何仓卒。穷居念离索，终朝恒兀兀。杪冬寒气惨，凛凛伤肌骨。暖律谅可回，推迁任飘忽。《杂诗》河宿烂宵分，严霜歇芳物，南飞雁，声逐浮云没。征夫怀远役，戈船连暝发。孰遣严程缓，柰此苦寒月。大布不御冬，况值霜断骨。命微难自保，去去冒驰突。亲知惨别离，割痛永相恤。归来良有期，会见早宁谧。晨起凄风厉，霜气欲断肌。暄凉谨代谢，推迁理无违。念我蓬居，悬罄心自怡。寝食列鼎，遑恤冻与饥。富贵何足羡，贱士安坦夷。严城喧夜柝，呜咽鸣羌管。清辉鉴檐隙，桂魄光复满。秋声动寥廓，边鸿起撩乱。荣茂就衰歇，关河音信断。客寝不遑安，孰遣愁心缓。疏散巳成癖，杜门养愚蒙。矫厉非素习，甘此退与穷。由来方凿资，不与圆柄通。孜孜为利者，只自取劳躬。廉立启贪懦，将谢夷惠功。余生苟可毕，何须问污隆。《拟古十首次刘闻廷韵》：逆节圯崇纲，横溃肆狂伴。宗主炳麟史，昧此谋宁缓。民彝讵宜泯，四维遽云断。畴能靖群凶，未觉事功罕。岂不念无辜，忧来气恒短。卓彼一正功，其人独称管。骑射息芳辰，余间端可卜。戏玩足娱心，辕门抛蹴。蹴高齐浮云，式骇众观目。将军夸巧捷，接踢最称速。噫彼暴殄余，穷欲未云足。恢恢忱弗私，恶稔祸胥促。自从丧乱来，东西安所之。山谷弗可居，浮海弗可期。余黎摩孑遗，中边悉如兹。藩维弛臣节，不腼死独迟。遁辞尚可托，徒劳播声诗。愧尔忝章甫，哀号奚用悲。夷叔卓杰识，时议骇且惊。始也议形色，终焉心靡平。登山迹既迈，薇蕨岂可生。去余已千代，昭然无隐情。后贤昧厥旨，较若失万程。何须重此文，修辞费将迎。子房闵韩亡，捷足骋高志。修名列三杰，式侈运筹事。圯桥期屡失，讵谓偶相值。钟姿良粹美，神降会元气，明哲既保身，声名照天地。汉楚兹辽哉，邈矣隔淮泗。飞鸿堕遣音，云有帛书字。光党著高节，明王礼不宾。藏深靡求，高蹈岂无因。商岭芝可茹，楚泽兰堪纫。买斧事樵采，兹焉毕晨昏。伊人不守沔，胡为乃栖筠。俯仰终愧怍，信罹辶与辶屯。负固扰南纪，从昔著苗民。虞廷一振旅，舞干义常陈。只缘类莫殄，囿此弗顺身。啸聚仍续武，徒劳逻与巡。纲维遽云断，那能一朝伸。玄端袭儒服，亦复岸此巾。徒守子云学，谩夸首阳仁。投畀息群愤，母令浼斯人。世无柳下惠，畴宽此夫薄。全生已亏行，奚用咨流落。词纵工丽，未足俾述作。边廷驰羽檄，扰扰夜喧柝。流血川谷殷，疮痍曷清廓。忠臣炳休光，鼠辈尚安托。经德贵不回，吾否悔宁晚。老去莫知非，暝行亦亡返。堂堂寻阳守，重义知所本。捐躯著忠节，欲救天步蹇。修名光简册，不愧巡与远。尔独恋乡井，归心入私忖。安成不可即，何计遂耕垦。谩补登山屐，徒怀浮海舟。孰抱乐毅才，谁卧元龙楼。往事成悒悒，来今怅悠悠。戈舸杂游卒，川途不可游。畴能念涂炭，积此巳十秋。人命亦可怜，焱欠入水上沤。皇风被九宇，讴吟良不休。《绝句》：飞来双粉蝶，还为落红迷。不惜余香在，随风过槛西。幽居偏寥寞，树午绿阴团。更有双飞燕，新巢次第完。闭门花落尽，稍稍觉春归。只忆山中好，云深笋蕨肥。缄情聊寄远，一望去程贝余。杳杳飞孤鹜，微茫近落霞。树色偏宜晚，涵烟接古城。伤心遥驻目，荆杞乱来生。昔时歌舞地，处处长蒿莱。黄说茅檐底，今朝有燕来。楚山不可极，楚水欲千重。雨逐飞云度，相从认去踪。长飙中夕起，空闺幽思多。忽闻啼杜宇，柰此单居何。飞花随雨急，欹树向风斜。不识春归路，愁来倍忆家。怪得春多雨，农家未力耕。云涛生近渚，驾得海舟轻。《谩成》：官柳摇青浅学眉，舞腰纤瘦似蛮儿。多情只解牵离思，剪尽烟中数尺丝。
　　【杨叔能小亨集】
　　《李太白诗》：长庚昔入梦，名与少陵齐。陈隋诸作者，稍觉气焰低。轩昂傲权贵，反为嬖幸挤。也一青蝇，安能点白圭。采芝谢家英，白骨埋黄泥。《效孟东野》闻昔有廉士，井饮投青钱。嗟余七尺身，眠食须人怜。夜归借卧榻，朝起寻炊烟。喟然长太息，俯仰羞前贤。曲肱一榻上，梦与汗漫期。或登高山颠，或步清溪湄。形开日已昃，身世交相悲。愿言长不寤，梦里心怡怡。我愿如蚯蚓，食土能充肠。我愿如鹪鹩，自然羽而翔。人生岂不贵，岁暮天雨霜。不知冬日短，但觉冬宵长。袍不息耻，恐污君衣裳。粝食不自难，恐辱君膏梁。青蝇点白石，白璧亦无光。一人向隅泣，一室皆感伤。《读徐汉臣诵雪诗》：颖守多宾客，玄冬燕赏时。聚星成故事，刻梓播妍辞。吾子追遐躅，儒官下绛帷。高吟三十韵，拟学二贤诗。前朝阀阅有光辉，南国衣冠欲奋飞。雨地因缘春梦断，百年事业壮心违。四民失职士为最，数口无依谁与归？鬓发苍浪五十一，天教去采故山薇
永乐大典
卷之九百五
卷之九百五
　　二支诗
　　诸家诗目一
　　李陵诗
　　【苏东坡集】
　　《跋李陵诗后》余本不识陈君式。谪官黄州，倾盖如故。会君式罢去，而余久废作诗，念无以道离别之怀。历观古人之作，诵约而意尽者，莫如李少卿赠苏子卿三篇，故书以赠之。春秋之世，三百五篇，皆以见意，不必已作也。
　　王粲诗
　　【文献通考】
　　《王粲集》八卷。晁氏曰：后汉王粲仲宣也，高平人。为魏侍中。粲博物多识强记善算，属文举笔便成，无所改定，时人以为宿制，然正复精意覃思，亦不能加。著诗赋论议垂六十篇，今集有八十一首。按《唐?艺文志》，粲集十卷，今亡两卷。其诗文反多于史所记二十余篇，与曹植集同。
　　张司空诗
　　【文献通考】
　　《张司空集》三卷。
　　晁氏曰：晋张华茂先也范阳人。惠帝时为司空，为赵王伦所害。华，学业优赡，词藻温丽，图纬方伎等书，莫不详览。家有书三十乘，天下奇秘悉在。博物洽闻，世无与比。集有诗一百二十，哀词册文二十一，赋三。
　　陈氏曰。前二卷为四言五言诗，后一卷为册祝哀诔等文。
　　陶潜诗
　　【文献通考】
　　《陶靖节集》十卷。《诗注》四卷。
　　【周紫芝太仓米集】
　　周紫芝《书陶渊明归田园诗后》。
