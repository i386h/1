<!-- { "loadSidebar": true } -->
　　【瓮牖闲评】
　　杜子美诗云：片云头上黑，应是雨催诗。世多疑诗字是时字。而苏东坡诗云：飒飒催诗白雨来。又诗云：急雨岂无意，催诗走群龙。盖与子美意同，则知子美诗，是用诗字无疑。《遁斋闲览》，尝称罗可雪诗云：斜分潘岳鬓，横上马良眉。诚佳句也。不知如何是佳句，而遁斋称之若此。每笑青矜诗，其《咏席》云：孔堂曾子避，汉殿戴凭重。殆与罗可雪诗无异。许慎《说文》云：琼，赤玉也。然前辈多以比白物。韩退之《雪诗》云：今朝踏作琼瑶迹，为有诗从凤沼来。又《雪诗》云：屑琼瑰琼。本是赤玉，今以比雪则误矣。故晏元献公《拒霜花》云：江城嘉号木芙蓉，金蕊琼芳绽晓风。又《红梅》诗云：巧缀王周琼蕊色丝，三千宫女宿燕脂。又《红蓼》诗云：绛英琼粒傲霜前，冷落池台亦自妍。其意盖欲证退之之误耳。余观微之《石榴花》诗云：寥落山榴深映叶，红霞浅带碧霄云。趋尘枝下年年见，别似衣裳不似裙。谓榴花不可以比裙也。至欧阳公《榴花》诗云：东堂榴花好，点缀裙腰鲜。又《榴花》诗云：榴花最晚今又拆，红绿点缀如裙腰。乃特以比裙者，岂亦证微之之误邪。
　　余先父作诗至少，每得句须不凡。其《和倪彦达雪诗》云：猛穿窗纸寒无敌，乱积檐茅晓未知。此一联绝佳。尝谓前辈作诗正不欲区区比类，惟善形容者，自能体贴。使人一见便知咏某物，如此方为奇特。老父之作，正有合前人之意矣。又尝作绝句《嘲雪》云：六出匀如剪，无根散乱开。倚风轻薄甚，佯困贴梅腮。其句清绝如此，足见其胸中洒落，而非俗者也。苏东坡诗云：水面风生人未知，低昂巨叶先零乱。巨叶，荷也。此二句殊有佳致，非才藻过人者，未易及此。此恰如郑毅夫诗也。毅夫诗云：料得凉风消息近，萧萧已在柳梢头。比之东坡诗句语虽别，而意极同。此是知前人锦乡肾肠，凡吐出者皆新奇，初非蹈习者也。苏东坡《壶中九华诗》板本首句云：我家岷蜀最高峰。然余家收得东坡亲书此诗石本，首句乃云：清溪电转失云峰。此首句以不若板本之奇，疑后来经改也。王介甫不作纤艳等语，余尝疑浓绿万枝红一点，动人春色不须多。非介甫之词。后观《方勺泊宅编》云：陈正敏谓此唐人诗，介甫常题于扇上尔。是余之所见，为不妄也。洪觉范诗云：丽句妙于天下白，高才俊似海东青。此一联甚佳。天下白者，越女天下白也。海东青者，海上一鸟名，能一日渡海者也。杜子美诗云：白白江鱼入馔来。余深爱其田入馔二字。后观《黄太史家书》云：笋四时入馔。又洪驹父诗云：溪毛入馔光浮。亦爱其用入馔二字，与余所见同也。秦少游《赠鲜于子骏》诗云：击强雕鹗健治剧，辟鸟艺苑雌黄。病其句中不见馀刃之意，遽云辟鸟不可，彼盖不知少游用杜子美之诗耳。子美诗云：锋莹辟鸟，所谓辟鸟者，盖此尔，非少游之误也。《懒真子录》载杜子美《独酌》诗云：步履深林晚，开樽独酌迟。仰蜂粘落絮，行蚁上枯梨。《徐步》诗云：整履步青芜，荒亭日欲晡。芹泥随燕觜，花蕊上蜂须。且《独酌》则无献酬也。《徐步》则非奔之也。以故蜂蚁之类，微细之物，皆能见之。若夫与客对谈，急趋而过，则何暇详视，至于如此哉。余以是知苏东坡在惠州，其子过赴州会未归，而东坡有诗云：卧看月窗盘蜥蜴，静闻风幔落虫伊虫威者，亦是意也。人多病苏东坡诗，不向如皋闲射雉，归来何以得卿卿。谓《左氏传》如训往御以如皋者，盖为妻之御而往皋也。今曰不向如皋，则是便指如皋为地名非是，彼乃不知后人误写向字在不字下尔，非东坡之误也。余尝亲见东坡一纸书此诗，乃向不诚是也。与如皋地名略不相妨，见前辈文字不能详究，辄妄自讥语，岂不重可笑欤？
