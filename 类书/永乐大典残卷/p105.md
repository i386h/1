<!-- { "loadSidebar": true } -->
　　【册府元龟】：夫师严道尊，民乃贵学；束修受业，人知向方。是故传先圣之训，有在三之重焉。若乃列徒著籍，而博喻不倦；升堂窥奥，而请益弥坚。心志既通，行业增广，道之所在，义亦至焉。故有庐墓尽哀，去官行服，或咏叹其至德；或撰集其绪言；或罔避严刑，上章以讼其枉；或不敢受爵，让封以归其功；或藐是孤遗，窜身以全受；或罹于刑辟，冒禁以收瘗。是皆诚发于衷，义形于外，足以报师资之德，敦风教之本，诚士大夫之懿行哉！汉于定国为廷尉，乃迎师学《春秋》，身执经，北面备弟子礼。侯芭，钜鹿人。常从杨雄居，受其玄法焉。雄卒，芭为起坟，丧之三年。云敞，平陆人。师事同县吴章，治《尚书》为博士。章坐王莽子宇腰斩。初，章为当世名儒，教授尤盛，弟子千余人。莽以为恶人党，皆当禁锢，不得仕宦，门人尽更名他师。敞时为大司徒掾，自劾吴章弟子，收抱章尸归棺敛之，京师称焉。车骑将军王舜高其志节，比之栾布，表奏以为掾，荐为中郎谏大夫。桓荣，少习欧阳《尚书》，事博士朱普，至王莽篡位，乃归。会朱普卒，荣奔丧九江，负土成坟。荣门徒常四百余人，何汤为高弟。明帝始立为皇太子，选求明经，乃擢荣弟子豫章何汤为虚贲郎中将，以《尚书》授太子。光武从容问汤，本师为谁？汤对曰：“事沛国桓荣。”帝即召荣，令说《尚书》，甚善之，拜为议郎。桓荣门徒何汤，字仲弓。以明经当授太子，推荐荣。荣拜五更封阁内侯。荣常言曰：“此何仲弓之力也。”欧阳歙，字王思，传伏生《尚书》，为汝南太守。在郡教数百人，徵为司徒。坐赃千万，下狱。汝南人高获，字敬公。与光武有素，旧师事歙。下狱当断，获冠铁冠，带铁质，诣阙请歙。又诸生守阙，为歙求哀者千余人。至有自剔者。平原震礼年十七，闻狱当断，驰之京师。行到河内获嘉县自系，上书求代歙死。书奏，而歙已死。杨政，字子行，京兆人。从博士范升受《易》。光武时，升尝为出妇所告，坐系狱。政乃肉袒，以箭贯耳，抱升子潜伏道傍，候车驾而持章叩头，大言曰：“范升三娶，惟有一子，今适三岁，孤之可哀。”武骑虎贲惧惊乘舆，举弓射之，犹不肯去。旄头又以戟义政，伤胸，政犹不退。哀泣辞请，有感帝心。诏曰：乞生师。乞读曰气。即尺一出升。政由是显名。郑弘，会稽人。为郡督邮，举孝廉。弘师同郡河东太守焦贶。楚王英谋反，发觉，以疏引，贶疏，书也。被收捕，疾病于道亡没。妻子闭系，诏狱掠考连年。诸生故人惧相连及，皆改变姓名，以逃其祸。弘独头，负铁诣阙，上章，为贶讼罪。明帝觉悟，即赦其家属。弘躬送贶丧及妻子还乡里。弘由是显名，拜为驺令。乐恢，字伯奇，京兆人。为尚书仆射，数上疏言窦宪兄弟。称疾，乞骸骨归乡里。宪风厉州郡迫胁，恢饮药死。弟子挽者数百人，众庶痛伤之。赵康，字叔盛，南阳人。隐于武当山，清静不仕，以经传教授。同郡朱穆为侍御史，时年五十，乃奉书称弟子。及康没，丧之如师。穆尊德重道，为当时所服。延笃，字叔坚，南阳人。为平阳侯相。以师丧，弃官奔赴，五府并辟不就。廉范，京兆人。受业事博士薛汉。后辟公府，会汉坐楚王英事诛，故人门生莫敢视，范犯往收敛之。吏以闻，明帝大怒，召范入，诘责曰：“薛汉与楚王同谋，交乱天下。范公府掾，不与朝廷同心，而反收敛罪人，何也？”范叩头曰：“臣无状愚戆，以为汉等皆已伏诛，不胜师资之情。当万坐。”帝怒稍解，问范曰：“卿廉颇后邪？与右将军褒、大司马丹有亲属乎？”范对曰：“褒，臣之曾祖；丹，臣之祖也。”帝曰：“怪卿志胆敢尔！”因贳之，由是显名。李，字孟节。为司空。卒。门人上党冯胃独制服，心丧三年，时人异之。孔昱，字元世。鲁国人。为议郎，补洛阳令。以师丧，弃官卒于家。李固，字子坚。官至太尉。为梁冀所诛，露尸于四衢，令有敢临者，加其罪。固弟子汝南郭亮，年始成童，游学洛阳，乃左提章钺，章，谓所上章也，钺，斧也。右秉铁，诣阙上书，乞收固尸，不许。因往临哭，陈辞于前，遂守丧不去。夏门亭长呵之曰：“李杜二公为大臣，不能安上纳忠，而兴造无端。卿曹何等腐生，公犯诏书，干试有司乎？”亮曰：“亮含阴阳以生，载乾履坤，义之所动，岂知性命，何为以死相摧？”亮长叹曰：“居非命之世，天高不敢不，地厚不敢不，耳目适宜视听，口不可以妄言也。”梁太后闻而不诛。董班，南阳人。少游太学，宗事固。闻固死，乃星行奔赴，哭泣尽哀。遂守尸，积十日不去。梁太后、桓帝怜其义烈，听许送丧，到汉中赴葬毕而还。二人由此显名。三公并辟，班遂隐身，莫知所归。又，弟子赵承等悲叹不已，乃共论固言迹，以为德行一篇。固所授弟子颖川杜访、杜南郑遂、河内赵承等七十二人，相与哀叹悲愤，以为眼不复瞻固形容，年不复闻固嘉训，乃共论集《德行》一篇。王成，为李固门生。固诛，下郡收固二子，皆受害。少子燮年十三，其姊文姬乃告成曰：“君执义先公，有古人之节。今委君以六尺之孤，李氏存灭，其在君矣。成感其义，乃将燮乘江东下入徐州界内，令变姓名为酒家佣。而成卖卜于市，各为异人，阴相往来。燮从受学，酒家异之，意非常人，以女妻燮。燮专精经学。十余年间，梁冀既诛，而灾眚屡见。明年，史官上书，宜有赦令，又当存录大臣死者子孙。于是大赦天下，并求固后嗣。燮乃以本末告酒家，酒家具车重遣之，皆不受，遂还卿里追服。后成卒，燮以礼葬之，感伤旧恩，每四节为设上宾之位而祠焉。荀淑，字季和。颖川人。为当涂长，去职还乡里。当世名贤李固、李膺等皆师宗之。淑卒，李膺时为尚书，自表师丧。二县皆为立祠。又云，淑有高才，王易、李膺皆以为师。刘焉，江夏竟陵人。鲁恭王后也。少仕州郡，以宗室拜郎中，以师祝公丧去官。司徒祝恬也。魏王朗，字景兴。东海郯人。以通经拜郎中，徐丘长，师大尉杨赐。赐薨，弃官行服。夏侯，沛国人。年十四就师学。人有辱其师者，杀之，由是以烈气闻，后终大将军。王肃，字子雍。为中领军散骑常侍。薨，门生者以百数。晋霍原，字休明。燕国人。以贤良徵不到。山居积年，门徒百数。后为王浚所害，悬其首，诸生悲哭，夜窃尸共埋殡之。远近骇愕，莫不痛之。郭，字元瑜，敦煌人。少有超俗之操，东游张掖，师事郭荷。尽传其业，精通经义。雅辩谈论，多才艺，善属文。荷卒，以为父生之，师成之，君爵之，而五服之制，师不服重，盖圣人也。遂服斩，庐墓三年。隐于临松薤谷，太守辛章遣书生三百人就受业焉。南齐刘王献，字子。沛国人。少笃学，聚徒教授，除步兵校尉，不拜。姿状纤小，儒学冠于当时，京师士子贵游，莫不下席受业。性谦率，不以高明自居，尝诣故人，惟一门生持胡床随后，主人未通，便坐问答。住在檀桥，瓦屋数间，上皆穿漏，学徒敬慕，不敢指斥，呼青奚谷焉。竟陵王子良，亲往修谒，表武帝，为王献立馆，以扬烈桥故主第给之。生徒皆贺。王献曰：“室美岂为人哉？此华宇岂吾宅邪？幸可诏作讲堂，犹恐见害也。”未及徙居，遇病，子良遣从王献学者彭城刘绘、顺阳范缜将厨于王献宅营斋。及卒，门人受学并吊服临送。梁张充，武帝时为国子祭酒。长于义理，登堂讲说，皇太子以下皆至。时王侯多在学，执经以拜，充朝服而立，不敢当也。阳城，为国子司业。有薛约者，尝学于城，狂躁以言事得罪。窜连州，客无根蒂，吏踪迹求得之城家。城坐吏于门，与约饮食，诀别涕泣，选上郊外。德宗闻之，以城为党罪人，出为道州刺史。太学生鲁郡李赏等二百七十人诣阙乞留。经数日吏遮止之，疏不得上。
　　【唐书】：员半千，本名余庆。与彦先同师事学士王义方。甚嘉重之，尝谓曰：“五百年生一贤，足下当之矣。”因改名半千。及义方卒，半千与彦先皆制师服，丧毕而去。
　　【吕原明集记】：吴坦求在太学时，常谒姜先生。先生时方闭门谢客，坦求从牖间窥之，见其俨然危坐如对大宾，知其不为无人而辍也。遂师事之。
　　【师友杂志】：范之才文甫、之翰申甫兄弟，富公外孙，皆师事伊川先生。大观间，被省檄至真州。时东莱公迎侍荣阳公，在真州船场官舍。文甫日来见公，颇尽事师之礼。故谏大夫陈次升坐元符言，官远谪归真州。次升尝论荣阳公，自外召还为秘书少监太骤。文甫欲谒次升，闻其曾论荣阳公，遂拆去刺子，曰：“此人曾论吕公，吾岂可见耶？”申甫尤笃厚。学问有渊源，德无常师，主善为师。此论最善。以言学者不主一门，不私一人，善则从之。荣阳公初以师礼事伊川，后从诸老先生甚众。后来程门弟子如谢显道、杨中立，亦皆以师事荣阳公。
　　【言行龟鉴】：彭公汝砺。少师事桐庐倪天隐，及官保信，迎天隐于学，执弟子礼事之。天隐殁，无子，公为葬其母及妻。又割俸嫁其女，经理其后，不啻如家人，盖其笃行如此。晦庵先生晚年伪学有禁，门人蔡季通编置道州，郡县逮捕季通甚急，季通色不动。既行，先生与尝所游从百余人，会别萧寺，互感叹有泣下者。先生微视季通，不异平时，因曰：“朋友相爱之情，季通不挫之志，可谓两得之矣。”陈后山，师道。字无巳，师事南丰先生，终身其门，誓不易师。尝言：“向来一瓣香，敬为曾南丰。”其殁也，作《妾薄命》二诗，以见志。诗略云，王家十二楼，一身当三千。古来妾薄命，事主不尽年。忍着主衣裳，为人作春妍。王公存与人交，久而益亲。视孤藐流落者，恩意尤笃。少时师事颍川陈浚，浚死无子。公贵，求得其弟之子官之，且衅其家终身。
