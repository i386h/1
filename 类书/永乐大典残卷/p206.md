<!-- { "loadSidebar": true } -->
　　后汉何休，木讷多智，三坟五典，阴阳算术，河洛谶纬，以及远年古谚，历代图籍，莫不咸诵也。门徒有问者，则为注记，而口不能说，作《左氏膏肓》《公羊废疾》《谷梁墨守》，谓之三阙。言理幽微，非知机藏往，不可通焉。及郑康成锋起而攻之，求学者不远千里，赢粮而至，如细流之赴巨海。京师谓康成为经神，何休为学海。
　　【文潞公集】
　　《经神赋》：明识经旨能若神矣昔郑康成，英聪挺生，擅穷经之妙誉，著响德之嘉名。识洞精微，我则惟变所适；学臻几奥，我则用晦而明。岂不以温故知新，博闻强识，明光典之奥义，晓圣人之遗则。足以道并无方，功侔不测，下帏靡怠，莫穷乎变化，云为开卷精可验乎？聪明正直，岂止夫游心万仞，皓首一经，爰因学以知道，遂表人之最灵。阐扬乎黄卷青箱，难述祸福；讲贯乎三坟五典，可洞幽冥。岳岳腾芳，孜孜擅美，允符得一之义，克配害盈之理，敦诗罔倦，应道岳降之言；学易弥勤，自合著圆之旨。若夫彼之神兮，于冥漠而足称此之神兮，在探讨以为能。谅咸因于广博，固靡自于依凭。皇士安之书淫，岂能言方轨；杜元凯之传僻，诚宜服膺。厥号堪嘉，斯言可度，盖经明之是务，岂石言之有讠乇多文为美，知福善以攸同；非圣不谈，信依然而宛若。伟哉斯人！扬名立身，以学优而既显，将诚感以斯亲，有同乎周季刘臻，皆称汉圣；且异夫隋初杨素，止号江神。是何盛德昭然。遗芬若此。当一时之攸仰，俾千载而可韪。神兮神，与百神而有殊，吾亦祷之久矣。
　　薛灵芸针神
　　【王子年拾遗记】
　　魏文帝时，常山有美女，姓薛，名灵芸，年至十五，容貌绝世。常山守谷永献之文帝，帝名之曰：夜来。妙于针功，虽处于深帷重幄之内，不用灯烛之光。裁制立成，非夜来缝制，帝则不服。宫中号为针神也。
　　【类说】
　　魏文帝美人薛灵芸，少选入宫。芸别父母升车，以玉唾壶承泪，壶皆红色。帝遣文车一乘迎之，望而叹曰：昔言朝为行云暮为行雨，今非云非雨，非朝非暮。因名夜来。
　　诗神
　　【金门岁节】
　　贾岛祭诗神。出《韵府群玉》
　　钱神
　　【晋书?鲁褒传】
　　褒以贫素自立。元康之后纪纲大坏，褒伤时之贪鄙，乃隐姓名而著《钱神论》以刺之。其略曰：钱之为体，有乾坤之象。内则其方，外则其圆。其积如山，其流如川。动静有时，行藏有节。市井便易，不患耗折。虽折象寿，不匮象道，故能长久，为世神宝。亲之如兄，字曰孔方。失之则贫弱，得之则富昌。无翼而飞，无足而走。解严毅之颜，开难发之口。钱多者处前，钱少者落后。处前者为君长，在后者为臣仆。君长者丰衍而有余，臣仆者穷竭而不足。诗云哿以富人，哀此茕独。钱之为言泉也，无远不往，无幽不至。京邑衣冠，疲劳讲肄。厌闻清谈，对之睡寐。见我家兄，莫不惊视。钱之所，吉无不利，何必读书，然后富贵。昔吕公欣悦于空版，汉祖克之于赢二，文君解布裳而被锦绣，相如乘高盖而解犊鼻，官尊名显，皆钱所致。空版至虚，而况有实，嬴二虽少，以致亲密，由此论之，谓为神物。无德则尊，无势而热。金门而入紫闼，危可使安，死可使活，贵可使贱，生可使杀。是故忿争非钱不胜，幽滞非钱不拔。怨仇非钱不解，令问非钱不发。洛中朱衣，当涂之士，爱我家兄，皆无已已。执我之手，抱我终始。不计优劣，不论年纪。宾客幅凑，门常如市。谚曰：钱无耳，可使鬼。凡今之人，惟钱而已。故曰：军无财，士不来。军不赏，士不往。仕无中人，不如归田。虽有中人，而无家兄，不异无翼而欲飞，无足而欲行。盖疾时者，共传其文。
　　酒神
　　【云仙散录】
　　《醉录》曰：酒席之上九吐不减其量者，为酒神。
　　洞神
　　【罗泌路史】
　　《二灵记》：灵书八会，自然洞神。《三皇经》云：三星自然之文，皆以金玉为用。天皇所授玄王为简，青玉为文；地皇所授，黄王为简，白王为文。盖遒家者流，以《三皇经》为三坟。《大洞经》云：《三皇经》者，玉真洞清、上清洞玄、太清洞神也。《三洞苍元经》云：洞真，上清也。洞玄，灵宝也。洞神，三皇也。然近代三坟书非此也，有跋，见发挥。
　　大郎神
　　【能改斋漫录】
　　本朝乐府有《二郎神》，非也。按《唐乐杂录》曰：《离别难》，武后朝有一士人，陷冤狱，籍其家，妻配入掖庭，善吹栗，乃撰此曲，以寄情焉。初名《大郎神》，盖取良人第行也。既畏人知，遂三易其名，曰《悲切子》。又曰《怨回鹘》。乃以大为二，传写之误。
　　兽名骇神
　　【太平广记】
　　后汉张衡，字平子。南阳西鄂人。善画。建州浦城县，山有兽名骇神，豕身人首，状貌丑恶，百鬼恶之，好出水边石上。平子或往写之，兽入水中不出，或云：此兽畏写之，入不出。遂去纸笔，兽果出。
　　自称未神
　　【江湖纪闻】
　　开元末，有人好食羊头者，尝晨出，有怪在门，羊头人身，衣冠甚伟。告其人曰：吾未之神也，以汝好食羊头，故来求汝。汝辍食则已，若不尔，吾将杀焉。其人大惧，遂不复食。
　　豕为亥神
　　【能改斋漫录】
　　陈升之在相位，尝夙兴未出。其皆集厅前，忽有大豕奔逸而去，众以升之未出，而外门又未启，乃相与掩而缚之。以箦缭而藏诸密室，期以送升之，至待漏，即归共烹也。及归发钥取之，空箦而已。莫不惊怪，俄而，语达升之母，曰：吾儿生于辛亥，豕为亥神。今受系而没，岂吾儿当被灾乎？是夕焚香于臂，告天曰：老妾无益于世，男儿方尽心于国。不宜辄去，愿以老身代儿薄命。阅二十日，母果无疾而终。
　　圣神
　　【敬斋泛说】
　　《书曰》：帝德广运，乃圣乃神。《孟子》曰：大而化之之谓圣，圣而不可知之之谓神。明圣神为二物也。而晦庵解孟子援伊川一言，曰：圣不可知，谓圣之至妙，人所不能测，非圣人之上又有一等神人也。南轩亦曰：神则是圣人之妙，不可得而测者。不疾而速，不行而至，是也。非圣人之外复有所谓神也。二先生之说曲矣，孟子明言：乐正子，二之中，四之下，则信固优于善，美固优于信，大固优于美，圣固优于大，神固优于圣也。六者自下而上，譬犹登阶而至于堂，等等不同，级级有异。今二先生以为圣人之上，余无可进者，虽有神为可优，亦必与圣同功。但以不可测度，似高于圣耳。不得又以为一等也。以若所说，乃所以为曲矣。夫有状之可诘，初不若无状之状也；有象之可执，初不若无象之象也；有名之可道，信不若无名之可名也。然则无所不知，圣也，是人得以指名之；变化无方，神也，杳乎无得而名焉。无得而名而强名之神，亦无可奈何云尔。有名之与无名，定名之与强名，其相悬也如此，如之何混而为一区，等而为一物也。
　　聪明圣神
　　【春秋繁露】
　　同类相动：天有阴阳，人亦有阴阳。天地之阴气起，而人之阴气应之而起。人之阴气起，而天之阴气亦宜应之而起，其道一也。明于此者，欲致雨，则动阴以起阴。欲致晴，则动阳以起阳。故致雨非神也，而疑于神者，其理微妙也。非独阴阳之气可以类进退也，虽不祥祸福所由生，亦由是也。无非己先起之，而物以类应之而动者也。故聪明圣神，内视反听，言为明圣，内视反听。故独明圣者，知其本心，皆在此耳。
　　英杰为圣神
　　【王充论衡】
　　夫古人之才，今人之才也。今谓之英杰，古以为圣神。
　　辅养圣神
　　【续宋鉴长编】
　　宝元二年，知谏院韩琦请自今双日止御后殿视事，上问辅臣以故事，张士逊对曰：唐五日一开延英，盖资闲燕以辅养圣神。上曰：与夫宵衣肝食，固不侔也。前代帝王靡不初勤政事，而后失于逸豫，不可不戒也。时上感小疾，太医数进药，故琦有是请，上讫不从。
　　天胙圣神
　　【宋苏东坡集】
　　《谢宣召入院表》：生资文武，天胙圣神。
　　其知如神
　　【史记】
　　《尧本纪》：其仁如天，其知如神。就之如日，望之如云。
　　取胜如神
　　【苏子由古史】
　　《白起传》：范睢往见白起曰：君尝以寡击众，取胜如神。况以强击弱，以众击寡乎？
　　诚信如神
　　【荀子】
　　《致士篇》注：诚信则如神，言物不能欺也。
　　奄忽如神
　　【西汉书】
　　《酷吏传》：河南太守严延年，为人短小精悍，敏捷于事。然疾恶大甚，中伤者多。尤巧为狱文，善史书，所欲诛杀，奏成于手中，主簿亲近史，不得闻知，奏可论死，奄忽如神。
　　决遣如神
　　【西汉书】
　　《朱博传》：博为刺史行部，吏民数百人遮道，自言官寺尽满，从事白请且留此县录见诸自言者。事毕乃发，欲以观试博，博心知之。告外趣驾，既白驾办，博出就车。见自言者，使从事明敕告吏民：欲言县丞尉者，刺史不察黄绶。各自诣郡，欲言二千石墨绶长吏者，使者行部还诣治所；其民为吏所冤，及言盗贼辞讼事，各使属其部从事。博驻车决遣，四五百人皆罢去，如神，吏民大惊。
　　用兵如神
　　【续后汉书】
　　《郭嘉传》：嘉谓曹操曰：袁绍好为虚势，不知兵要。公以少克众，用兵如神，军人恃之，敌人畏之。
　　发如神
　　【西汉书】
　　《赵广汉传》：广汉为颖川太守，颖川俗豪杰相朋党，民莫敢发。广汉为受吏民投书，使相告讦，无善为钩距，以得事情。具知闾里奸邪，吏治得失，
　　发奸伏如神。
　　【晋书】
　　《李传》：为成都令，每发奸伏，所在如神。
　　【南史】
　　梁范云性机警且善属文，为吏部尚书。居选部，寄任隆重，书牍盈按，宾客满门，应答如流，无所壅滞，官曹文墨，发如神。时人莫不服其明赡，又顾宪之。为建康令，发奸伏，号曰如神。
　　奸如神
　　【宋史】
　　《程师孟传》：师孟累领剧镇。为政简而严，罪非死者，不以属吏。其奸如神，豪恶不逞跌宕者，必痛惩艾之，至剿绝乃已，所部肃然。
　　【宋汪藻浮溪集】
　　《开封程振大尹谢上表》：惟三辅幅员之大，萃四民囊橐之多，必奸如神，方胜之讼，苟抚循非术，能无鼓之惊？
　　政化如神
　　【南史】
　　《王籍传》：籍仕齐为余杭令，政化如神，尤善于伏。下至吏卒民庶，举莫能欺也。
　　辨讼如神
　　【南史】
　　《何敬容传》：敬容为吴郡太守，为政勤恤人隐，辨讼如神。视事四年，政为天下第一。吏人诣阙请树碑，诏从之。
　　惠化如神
　　【南史】
