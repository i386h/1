<!-- { "loadSidebar": true } -->
永乐大典
卷之一万三千一百三十五
卷之一万三千一百三十五
　　一送梦
　　梦唐尧
　　【黄光大积善录】
　　蓬人野人，一夕梦衣缝掖，冠章甫，而至一古宫室，茅茨土阶，米椽不斫。仰而瞻之，见服衮冕者，垂拱于上。仆乃稽首拜手拱而立。左右曰，此尧帝故宫也。子来何欲？仆曰，小人生千载之下，思见盛德之圣人，梦想而至此耳。帝乃命曰，汝生有道之世，学圣人之道，日对圣贤，何必见朕。仆曰，臣自览载籍以来，常怪三代而下，时君世主，治道无及于陛下者。不识陛下何修何饰，而圣德治功掩冠千古，而后王不可及也，臣愿有请。帝曰，朕在位七十载，为治之道，不过稽古任贤耳。二典具载，汝其不观乎？仆曰，臣固知陛下由是而致巍巍之治，为有道之主。奈何后世庸主，不能祖述圣德，而作聪明乱旧章，区区从事于繁文末节，不知为君之大道，故其治道无足观焉，此后世言治者所必称尧舜也。帝曰，汝之主，何如主？仆曰，臣之主，有道之主。聪明仁孝勤俭刚断，善于稽古，乐于任贤。汉唐以来，未之有。臣之所以愿入告者，亦必以是道。帝曰，俞，往钦哉，尔其能以尧事君者也。
　　梦大舜
　　【罗泌路史余论】
　　按《纂异记》，有张生至蒲关，梦舜召之，问以何习。对曰，孔孟。问孟何人，及诵其书。至往于田，号天怨慕之语。帝曰，孟有不知而作之者。朕舍天下千八百年矣，秦汉典籍泯其帝图，号天怨慕，非朕之所行者。莫之为而为者，天也，莫之致而至者，命也。朕之泣，怨已之不合于父母。何轲之不知？答，传圣人之意，愿如是乎？吁而不已，拊琴而歌之。歌曰，南风薰薰号草芊芊，妙有之音号归清弦。荡荡之化号繇自然，熙熙号吾道全，薰薰号思可传。歌讫鼓琴为南风咏，发声称妙，故南风之德大矣。
　　梦傅说
　　【书】
　　《商书说命篇》：王庸作书以告曰，以台正于四方，台恐德弗类兹，故弗言。恭默思道，梦帝赉予良弼。其代予言，乃审厥象，俾以形，旁求于天下。说筑傅岩之野，惟肖，爰立作相，王置诸其左右。注，高宗恭默思道之心。纯一不二，与天无间。故梦寐之间，帝赉良弼。其念虑所孚，精神所格，非偶然而得者也。
　　【史记】
　　《殷本纪》：帝武丁即位，思复兴殷，而未得其佐。三年不言，政事决定于家宰，以观国风。武丁夜梦得圣人，名曰说。以梦所见，视群臣百吏皆非也。于是乃使百工营求之野，得说于传险中。是时说为胥靡，筑于传险。见于武丁，武丁曰，是也。得而与之语，果圣人。举以为相，殷国大治。
　　【张横渠经学理窟】
　　高宗梦传说，先见容貌，此事最神。夫梦不必须圣人然后梦有理，但天神不间人，入得处便入也。万顷之陂，与污沱之水，皆足受天之光。但放来平易，心便神也。若圣人起，一欲得灵梦之心，则心固已不神矣，神又焉有心。圣人心不艰难，所以神也。高宗只是正心，思得圣贤，是以有感。横渠曰，寤所以知新于耳目，梦所以缘旧于习心。医言专语气于五脏之变，有取焉耳。屏山日，此言常梦，其德为多，如非常之梦，传说之梦武丁，竖牛之梦穆叔，横渠之言败矣。当以东莱之古为解，语在《左氏博议》。
　　【路史发挥】
　　《太公舟人篇》：胥靡之贤，武丁岂不之知，而必曰梦帝赉予者。武丁虽已知之，而天下未之知。天下未之知，故不得不托之梦。然则，文王之不得不托之于卜也，审矣。知武丁之梦为非梦，则知文王之卜为非卜矣。武丁之梦，文王之卜，是或一道也。
　　【黄光大积善录】
　　予常读书，夜分而假寐。梦至一石室，榜曰传。予俯而视之，有叟援琴而笑曰，子之来何异也？予曰，先生无乃相高宗者乎？叟曰，然。予稽首再拜，请曰，仆幸得见圣贤于千载之下，夕死无憾，然愿闻夫子所以致高宗之道也。叟曰，吾何术，惟勉君师古从谏耳。师古从谏，二帝以是而为圣帝，三王以是而为圣王。高宗所以能为商之贤王者，从吾斯言也。使不能从斯言，吾焉能致之于有道耶？子能以吾言告子之君，而子之君又能听子之言，则君亦高宗，而子亦传叟耳，宁有异乎？子归而勉之，予实有望于子也。
　　梦周公
　　【论语】
　　子曰，甚矣，吾衰也。久矣，吾不复梦见周公。
　　【黄光大积善录】
　　予常请谒归而昼寝，忽午梦谒周公。见其候门者，或朱紫，或青纶，或韦布。有顷，周公吐哺而出，获请者数人，而仆在其列。仆因造前而请曰，太师，圣人也。不骄于富贵，不间于势位。待士不倦，凡造门者，皆与进。则太师不其劳乎？公笑曰，见其可见者而已。其不可见者，何来之有？仆又请曰，何谓见其可见者？公曰，有道义之可重，有才德之可观者，必见之。为其有善之可间也。匪是则见予何以？予亦何暇见也？仆又请曰，太师以圣人之德而辅成王，制礼作乐，庶事大备，刑措四十余年，后之人臣不可及。奈何？后世人臣，欲致君泽民者，果无术乎？公曰，负材器学术，而不欺其君者，皆可以致君泽民，患乎无材器学术耳。苟无才器学术，而尸大臣之位者，虽尽忠，亦无补于事，矧欺君者也？后世人臣所以不及三代之臣者，其以此也。仆既闻斯二者之命，殆将拜而退。公复命曰，子其有志者也。凡有欲闻古人之所为者，子必以是告矣。庶几士知王公大人，不可以无闻而往见。人臣而负材器学术者，不可有欺君之失。言竟，恍然而觉。茫然而书，自是而后，不复梦周公矣。
　　【资治通鉴】
　　唐高祖武德元年，李密破宇文化及还。其劲卒良马夕死，士卒疲病。王世充欲乘其弊击之，恐人心不一，乃诈称左军卫士张永通，三梦周公，令宣意于世充，当勒兵相助击贼，乃为周公立庙，每出兵必先祈祷。世充令巫宣言，周公欲令仆射急讨李密，不即兵皆疫死。世充兵多楚人，信妖言，皆请战。遂击密，大败之。
　　【儒学警悟】
　　商宗文武皆言梦，孔子亦言梦。然孔子特以时无圣人，伤已道之不行也。曰，周公之不可见，虽梦寐间尚不见之。盖叹之云尔。而或者便谓孔子实欲梦见周公，此是痴人前不得说梦尔。伊川谓孔子梦周公之事，与常人之梦自别，则又梦中说梦也。予读《东轩笔录》，周师厚者为荆湖北路提举常平，人呼为梦见公，以其姓周也。蒲宗孟为湖北察访，因奏师厚昏不晓事，致吏民呼为梦见公，师厚竟以此罢去。此乃是梦中又占其梦耶？可以一笑。
　　梦孔子
　　【东汉书】
　　《郑玄传》：五年春，梦孔子告之曰，起起，今年岁在辰，来年岁在已。既寤，以识合之，知命当终，有顷寝疾。注云，北裔刘画撰《高才不遇》传，论玄曰，辰为龙，巳为蛇，岁至龙蛇贤人嗟。玄以识合之，盖谓此也。故宋子京撰《文节哀词》云，霜露卜婴疾，龙蛇巳丧贤。东坡撰《孔原父挽词》云，岂意日斜庚子后，忽惊岁在巳辰年。此则泛用也。余有二友人，皆易箦于乙巳之岁，余为哀词哭之。一云，典午昔年忧值酉，康成令岁怯龙蛇。一云，月酉届时司马卒，龙蛇行岁郑公萎。此用故事，叙实事也。
　　【五代史补】
　　周高祖登极，改乾为广顺。是年兖州慕容彦超反，高祖亲征。城将破，忽夜梦一人，状貌甚伟异，被王者之服，谓高祖曰，陛下明日当得城。及觉，天犹未晓。高祖私谓征兆如此，可不预备乎。于是躬督将士，戮力急攻。至午而城陷，车驾将入。有司请由，王方哨鞘而进，遂取别巷。转数曲，见一处门墙甚高大，问之云夫子庙。高祖意豁然，谓近臣曰，寡人所梦，得非夫子乎？不然，何取路于此也？因下马观之，才升堂，睹其圣像，一如梦中所见者。于是大喜，叩首再拜，近臣或谏以为天子不合拜异世陪臣，高祖曰，夫子，圣人也，百王取则。而又梦告寡人，得非夫子幽替所及耶？安得不拜。仍以庙侧数十家为洒扫户，命孔氏袭文宣王者，长为本县令。
　　【郴学大成文集】
　　宋王沂公父，虽不学问，而酷好儒士。每遇故纸，必掇拾涤以香水。常发愿曰，愿我于孙以文学显。一夕，梦宣圣抚其背曰，汝敬吾教，何其勤欤？恨汝已老，无可成就，当遣曾参来生汝家。晚年果得一子，乃沂公也。因以曾字名之，竟以状元及第，官至中书侍郎门下平章事，封沂公。
　　【瑞阳志】
　　李涧言，瑞州蒙山银场，界袁临瑞二郡之间，俗习竞利好争，环十数里无儒家。北人俟提举欲化其俗，使知理法，谋于士人邹氏则兄弟，辟水口山，创书院，构大成殿，扁正德，立门庑，备塑像。申台省，设学官，仍买田养士。公余率僚属子弟听讲。规模甫就，同寅忌之，以擅兴土木为言。侯去，有白莲道人请于齐提举，乞改为白莲堂，齐妻喜佛从之。将卜日，齐夫妻与子同日重病。妻沈困中，神情恍惚。如有人驱至殿庭间，见一王者垂旒中坐，环侍之人皆冠簪，呵曰，汝夫妻欲坏吾庙当死，且绝祀，械送曹王。于是哀泣乞怜，有绯衣者劝解而寤。觉而历历言之，齐曰，吾欲改文庙，此其谴乎？急以香币谢之。又数日妻病小愈，从夫诣文庙祈福，及见神像庙宇，骇然曰，此正吾梦中所见。乃知曹王者，蒙山土神也。绯衣者，书院后土神也。愈惧许修葺，齐病愈，完修齐舍，仍为置壤。春秋二丁，自出已俸，率吏民致祭。申宁司给榜勉励，今为有额书院矣，岂非夫子之灵邪？君子曰，子不语怪神，然昔者夫子亦尝征梦矣。贤哉侯君，此念既发，天地鬼神临之。佛尚不争，以一乡之内，莲堂不知其几，今仅一书院，佛有灵，岂肯与吾夫子争一片之土哉？齐君欲改作，其如山灵川后之不欲何？然能改过，了侯君未了之事，亦可谓明也已。
　　【太平广记】
　　黔南军校姓謇者，不记其初名，性耿直，贫而乐。所居邻宣父庙，家每食新，必先荐之，如是累年。咸通二年，蛮寇侵境，廉使阅兵，择将未获。謇忽梦一人，冠服若王者，谓曰，吾则仲民也。愧君每倾心于吾，吾当助若。仍更名宗儒，自此富贵矣。既觉，喜而请行，兼请易名。是时人尽难之，忽闻宗儒请行，遂遣之。一战而大破蛮寇，余孽皆遁。黔帅表上其功，授朗州刺史。秩满诣京师，累迁司农卿，赐赉复多。数年卒官。
　　【黄光大积善录】
