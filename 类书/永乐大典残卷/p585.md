<!-- { "loadSidebar": true } -->
　　石道叟，公辙乡里名士。有朱夷行希言殁于东都。朱之兄通直，昌言字达可，闻讣告，质产迎其丧，不足则贷祀闾里。未辨方忧不知所为，而道叟已送柩在门矣。先是道叟为太学诸生，夷行病疫，远客无亲党在都。道叟独谒医为治疗。既不起，则空其囊，为具棺敛，买舟载之归。初道叟未四十得眼疾，至是舟行过大热，疾遂剧，几丧明。夜梦夷行如平生，目疾奈何，有尔朱先生药，其效如神。觉而异之，明日至京口岸滨，有二人者自相语曰，尔朱何义也？公忆昨梦，即叩之。其人曰，前小街中有卖尔朱先生眼药者，不知所谓，卿复论之耳。道叟乃相与访求之，不百步已至其处。门求药，出百许贴，皆细如芥子。问其直曰，贴须三钱尔。因尽买之，服未一顷，视人如著水。舟行至东，则视瞻已清明复初矣。其后年八十，手自校书灯下，作牛尾小字，如年少书生，岂冥报欤？道叟绍兴初，以特奏名第一人，赐同进士出身，仕至大宗正司，主管宗室财用云。
　　梦何仆射
　　【太平广记】
　　何致雍者，买人之子也，幼而爽俊好学。尝从叔父泊舟皖口，其叔夜梦一人，若官吏乘马，从数仆，来往岸侧，偏阅舟船人物之数。复一人自后呼曰，何仆射在此，勿惊之。对曰，诺，不敢惊。既寤，偏访邻舟之人，皆无姓何者。乃移舟入深浦中。翌日大风涛，所泊之舟皆没，唯何氏存。叔父谓致雍曰，我家世贫贱，吾复老矣，何仆射必汝也，善自爱。致雍后从知湖南为节度判官，会楚王殷自称尊号，以致雍为户部侍郎翰林学士。致雍自谓当作相，而居师长之任。后楚王希范嗣立，复去帝号，以致雍为节度判官校仆射，竟卒于任。
　　梦天子
　　【金楼子】
　　《杂记?下》：孔静居出阴，宋武徽时，以静东豪，故往候之。静时昼寝，梦人语曰，天子在门。觉寤，即遣人出看，而帝亦适至。
　　【夷坚志】
　　清泰中，晋高祖潜龙于并部也。尝一日从容谓宾佐云，近因昼寝，忽梦若顷年在洛京时，与天子连镳于路。过旧第，天子诣某入集第。其逊请者数四，不得已即促辔而入。至厅事下马，自阼阶，西向而坐，天子已驰车而去矣。其梦如此，君僚莫敢有所答。是年冬，果有鼎革之事。
　　【钱塘遗事】
　　度宗入宫，将册为皇太子。理宗忽梦有告之曰，此十年太平天子也。
　　梦立太子
　　【左传】
　　昭公七年，卫襄公夫人姜氏无子。嬖人生梦絷，孔成子梦康叔谓巳立元。余使羁之孙围，与史苟相之。史朝亦梦康叔谓巳，余将命而子苟，与孔丞之曾孙圉相元。史朝见成子，告之梦，梦协。晋韩宣子为政，聘于诸侯之岁。生子名之曰元，孟絷之足不良能行。孔成子以《周易》筮之曰，元尚享卫国，主其社稷。遇屯又曰，余尚立絷，尚克嘉之。遇屯之比，以示史朝。史朝曰，元享，又何疑焉？成子曰，非长之谓乎？对曰，康叔名之，可谓长矣。孟非人也，将不列于宗，不可谓长。且其繇曰，利建侯，嗣吉何建？建非嗣也。二卦皆云，子其建之，康叔命之，二卦告之，筮袭于梦。武王所用也，弗从何为？弱足者居侯主社稷，临祭祀，奉人民，事鬼神，从会朝，又焉得居？各以所利，不亦可乎？故孔成子立灵公，十二月癸亥葬卫襄公。昭公二十五年，十一月，宋元公将为公故如晋。梦太子乐即位于庙，已与平公服而相之。旦召六卿，公曰，寡人不佞，不能事父兄，以为二三子忧，寡人之罪也。若以群子之灵，获保首领以没，唯是所以籍干者，请无及先君。仲几对曰，君若以社稷之故，私降昵宴，群臣弗敢知。若夫宋国之法，死生之度，先君有命矣。群臣以死守之，弗敢失坠。臣之失职，常刑不赦。臣不忍其死君命，祗辱宋公遂行。已亥卒于曲棘，太子乐即位。
　　【册府元龟】
　　南燕慕容德，初迎其兄子超于长安，及是而至。德夜梦其父曰，汝既无子，何不早立超为太子。不尔，恶人生心。寤而告其妻曰，先帝神明所赦，观此梦意吾将死矣。乃下书以超为皇太子，大赦境内。子为父后者人爵二级，其月死。
　　梦见王者
　　【夷坚志】
　　南城士人利，字处厚。绍熙癸丑岁，为南丰严氏馆客。梦入宫庭，望殿上王者赭袍玉带，容貌甚少。一金紫人导之升殿，自言姓颜。觉而喜为吉梦，试数近时朝士颜氏之达才，几圣尚书已逝，鲁子侍郎又久外且老，更无他颜可屈指。而少年之主，莫敢测言。但意其兆应尚远，姑大书颜字于壁间，不以告人。至庆元丙辰，礼部奏名其程文，乃在著作郎颜能甫房中。是年适无廷对，而集英引见赐第，盖主上临轩也。
　　【宋史】
　　杨砺，端拱初，真宗在襄邸，砺迁库部员外郎，充记室参军。初，周广顺初，世宗节制澶州，砺贽文见之，馆接人间，殿上王者秉南向，总三十余，砺升谒之，最上者，前有按置簿，录人姓名。砺见已名居首，因请示休咎。王者曰，我非汝师。指一人曰，此来和天尊，异日汝主也。当问之，其人笑曰，此去四十年，汝功成，予名亦显矣。砺再拜，寤而志之。盛初名励，籍作砺，遂改之。至是受命谒见藩府，归谓子曰，吾见襄王仪貌，即所梦来和天尊也。
　　梦任城王
　　【太平御览】
　　《后魏书》：元熙于任城王澄薨前，梦有人告之曰，任城当死。死后二百日外，君亦不免。若其不信，试看任城家。熙梦中顾瞻任城第舍，四面墙崩，无遗堵焉。熙恶之，觉而告所亲，及熙之死，果如所梦。
　　梦北平王
　　【南唐】
　　《马仁裕列传》：仁裕母方娠，梦传呼北平王来归。及生时紫气满庭。数岁学兵法，通解若素习。
　　梦列土王
　　【五代史补】
　　高季兴为梁太祖裨将，出为郢州防御使。时荆南成征鄂州不利而卒，太祖分季兴为荆南留后。到未几，会土豪雷彦恭作乱。季兴破之，遂以功授荆南节钺。唐庄宗定天下，季兴首入觐，因拜中书令，封南平王。初季兴尝从梁太祖出征，引军早发。至逆旅未晓，有妪秉烛迎门，其礼甚厚。季兴疑而问之，对曰，妾适梦有人叩关，呼曰速起速起，有列土王来。及起盥漱毕，秉烛开门，而君子奄至。得非所谓王者耶？所以不敢亵慢耳。季兴喜，及到荆南，竟封王。
　　梦吴越王
　　【古今事通】
　　洪迈论高宗谥号孝宗，云太上时，有老中云，太上临生徽宗，梦吴越王引衣云，我好来朝，便留住我。须还我山河，我教第三子来。指叔也。迈记父皓在北买一妾，东平人，偕其母来。母曾在明节后阁，言显仁太上母也。梦金甲人自称钱武肃王，寤而生太上。钱年八十一，太上亦八十一，亦不偶然也。
　　梦光王
　　【太平广记】
　　太子宾客卢贞，有犹子曾为桑门。沙汰归俗。会昌中，荫补光王府恭军。一日梦前师至而问讯，卢则告毕官屑屑，常思落发，再披缁褐。师曰，汝诚有是志，象教兴复非晚也。语未觉，俄四面见日月，千乘万骑，喧言迎光王即皇帝位。未几，武宗崩，宣宗果即帝位。
　　梦端王
　　【赵希循会心录】
　　钦圣方正位中宫，极有贤誉。尝因产厄，遂告上乞免临幸，左右嫔御多被吸引。一夕夜分，忽见列炬荧然，上下传呼曰，车驾至矣。后起迎拜，从容告上曰，陛下岂偶忘妾前所请邪？上曰，不然，偶有一事。故来言之。少定，屏去左右，密谓后曰，吾适梦端儿徽宗据吾位以坐，是何祥也？时哲宗已位储极，故上以为疑。后对曰，陛下每抚惜之，故有此梦。亦偶然耳，不足怪也，亦不必言也。上默然而归。哲宗登遐，皇嗣未立。钦圣称制，因忆上语。遂定议以端王继大统，是为徽宗。始初清明，勤于政理，有小仁宗之誉，中外交贺。未几贤否杂进，颇有导之奢继者。后闻之啧曰，吾作赵家新妇，不了事矣。
　　梦襄公祖
　　【左传】
　　昭公七年，楚子成章华之台，还启疆来召公。公将往，梦襄公祖，梓慎曰，君不果行，注，梦见襄公祖祭道神，襄公之适楚也。梦周公祖而行。今襄公实祖，君其不行。子服惠伯曰，行先君未尝适楚，故周公祖以道之。襄公适楚矣，而祖以道。君不行何之？三月，公如楚。
　　梦康叔
　　【史记】
　　《卫世家》：襄公有贱妾，幸之有身。梦有人谓曰，我康叔也。今若子必有卫，名而子曰元。妾怪问孔成子，成子曰，康叔者，卫祖也。及生子男也，以告襄公。襄公曰，天所置也。名之曰元，襄公夫人无子，于是乃立元为嗣，是为灵公。
　　梦启北首
　　【左传】
　　宋景公无子，取公孙周之子得与启，畜诸公宫。未有立焉，公卒。得梦启，北首而寝于卢门。卢门，宋东门也。北首，死处在门外，失国之像也。已为鸟而集于上，味加于南门。尾加于桐门，桐门，北门。曰，余梦美，必立。立得。
　　梦诛曹爽
　　【续后汉书】
　　《曹爽传》：曹爽未诛，先是梦二虎衔雷公，若二升，置庭中。爽恶之，以问灵台丞马训。曰，忧兵。训退，告其妻曰，爽以兵亡，不出旬日。九年冬，安定皇甫谧梦至雒阳，自庙出见车骑甚众。以物呈庙云，诛大将军曹爽。
　　梦杀侯景
　　【南史】
　　《陈本纪》：高祖武皇帝讳霸先，初讨侯景，进次大雷。军人杜，梦雷池君周何神，自称征讨大将军，乘朱航，陈甲仗，称下征侯景。须臾便还，云已杀景竟。
　　梦杀李辅国
　　【杜阳杂编】
　　李辅国恣横无君，上切齿久矣。因寝，梦登楼见高力士，领兵数百铁骑，以戟刺辅国首，流血漉地，前后歌，自北而去，遣谒者问其故，力士曰，明皇之令也。上觉，亦不敢言。辅国寻为盗所杀，方以梦话于左右。
　　梦别陈无己
　　【春渚纪闻】
　　建中靖国元年，陈无巳以正字入馆。未几，得疾。楼异世可为登封令，夜梦无巳见别，行李遽甚。楼问是行何之，曰，暂往杏园。东坡少游诸人在彼已久。楼起视事，而得参寥子报云，无巳逝矣。
　　梦刘豫将废
　　【夷坚志】
　　绍兴三年，刘彦修子才知兴元府，往谒灵显王庙，欲知秋冬间边事宁否。夜梦入庙中，神召升殿，刘如所欲言扣之。神曰，方请于帝，吾亦未知。临出门，使妇人持一拌示之，曰，贺废刘。视其物唯猪肺一具，石榴一颗。觉而窃喜，知刘豫且废矣。又四岁，豫果灭。
　　梦秦桧将败
　　【宋名臣言行录】
