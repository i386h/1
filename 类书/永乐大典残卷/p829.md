<!-- { "loadSidebar": true } -->
　　天辅十五年，宋绍兴二年，岁在壬子，或见帝在御街衢间，内有一老叟自称亦是京师人。与上皇话旧，云：天城陷日为虏流移到此，见上皇每每相对泣下。又言正月无夕鳌山风景。于门下金盏赐酒，相持大哭，偶城中主者年老胡官乘马遇其前，怒曰：安可放他于是处，乃以鞭犯上皇背，少帝亦遭此辱，老叟皇服亦遭笞擎十余。遂令左右复引二帝入小室闭门，自此不容出入，无复到街衢。或日监守者阿计替曰：今日此城主老胡官已死矣，可再出游，不妨纵步。人民无敢与帝语者，亦无敢供馈食者，问其前日老叟，则云死矣。至人静处。阿计替于怀中出片纸，上书绍兴二字示帝，曰：且喜江南渐平，以淮为界矣。帝曰：绍兴者何？阿计替曰：南朝皇帝年号。又曰：间之相杀尚未十分定。恐南朝能复河南河北之地矣。帝曰：我在此思之惟乞死矣。何瞰更论此事。或曰：五国新城同知到。即金虏太守也。名曰瓜欧，自燕京来，乃一少胡，列侍妾数人坐庭上，二帝于庭下语之，赐酒肉曰：此地去燕京稍远，可以保护。自屏后呼其妻出拜二帝曰：此女汝家人也。妇人出拜，已衣胡服。二帝不能识之，乃云记得父是今上官家弟，不知为何王名位，自此稍得其夫妇相顾，颇缓枸禁。或日有牌使至五国城，宣北国皇帝敕曰：契勘皇后赵氏，已废为庶人赐死。今瓜欧妻赵氏，是庶人亲妹。及统国不律介妻，亦是庶人亲妹，并合赐死。令瓜欧夫妻拜命讫。妇人泣下如雨，其夫亦泪下。牌使遣人以棒敲杀之，取其首去，且戒瓜欧夫妇数日不止。自此复拘二帝如前，又戒阿计替善监视，且不知废后之由。或日阿计替得所闻事白帝曰：先是南朝肃王女为郎主妻，前日因妒忌已杀之，又以荆王女为妃，生一男生一女，今已立为皇后，因在宫中与郎主奕蓁，言语犯之，郎主厉声曰：休道我敢杀赵妃也。敢杀赵后，后泣下而起，衣冠待罪。金主怒不已，送入外罗院即宫掖间所囚也。内侍雄喝利者，又谮后有私于人，又有怨言，又与韦夫人密语殿内。言讫泣下。每月朔望焚香南面再拜，似此言二十余事。金主遂大怒，赐死外罗院，以至与后族属。为燕京官妻十余人，并赐死，故及瓜欧之妻也。自赵之死，上皇因拘系日急，又虑朝廷不测，乃绞衣成索，经梁柱间欲自尽。少帝觉而持下，泣曰：不可如此，且臣子不孝无道，致君父于若此。陛下求死，臣何容于世，为万世罪人矣。监者或知之者，以汤见饮。自此不能食者数日，日既困惫。虽便溺之往，少帝从行，况室中只可容二人。临近则护送所止，监者阿计替则时以宽容见勉，终不能食。日久卧室中土几上，阿计替时以不云木煎汤馈之，云此中无药物。有疾者只煎此木作汤饮之自愈。其不云木者，初生无枝叶，暗地中生，城北最盛。天气晴和，则掘地求之，色如枯杨柳，木小如筋，蔓延数十步，屈曲而生。上皇服之少定，又云此木可以占病之吉凶。初煎沸汤数次之间，其子浮者病即愈。沉者即死。半沉浮者病久不愈。或日天气凝冱，天雨雹大者如鸡子，小者如弹子，盈地数寸，百鸟皆死，人避之不及亦有少损。是日阿计替有疾，语不出口，昏默困卧。少帝忧之，令监守求不云木，帝手自煎汤有木浮于汤面如旋转状不止。帝自持令阿计替服之。是夜出汗如雨，遂无馀疾。是岁郎主以赐到布帛等，但冬月极寒，必居土坑中容身以避寒气。天辅十六年春正月间，金主生辰不赐酒肉，云郎主以疾免宴，或云郎主已归天，或云皇孙即位，流闻不一。元宵亦不放灯。后一日大雪，有雷雹。俄顷雪止日蚀，天地晦暗，经夕乃复。或曰天气大和。阿计替曰：今日寒食节，北国例并祭光祖烧纸钱，埋肉脯，游赏外各在水际。或为主者所戒，不敢放二帝出外观之。是日城中大火，屋宇焚荡皆尽，死者六十馀人。护卫人亡失大半，阿计替左肩臂亦靡乱，鬓发皆焦。帝所居室烧及大半，帝与上皇因火势甚，手搭其窗，窗折身体亦有伤，衣服皆焦。二帝相谓曰：初见火起时，言愿死于火中，及至火至室前，如有人扶掖而出，并不犯折窗之事。是日饮食都无，后数日或定。或日有甲兵至，自言从西明州来，知此处有火，故来救援。斫采林木营造屋舍修葺如故，后去官宇再作帝所居室等。阿计替因火焚损一臂，不可持扬。少帝因火变，亦疾二指不可屈伸。或日天大风，昼瞑不见人物，天雨稗子如豆，地深数寸不知何来，彼人亦有磨而作食者。大火之后，非此不可养人，固知造物乘除，自有成理，不可以常理测也。或日阿计替曰：此日乃十月一日也，我从二人今已七年，何时后还燕京，得见父母。今天渐寒，衣袂又无，大火之后为之奈何。忽闻有新差同知到官，乃一北胡人，坐于庭上，引二帝至庭下，呼阿计替曰：朝廷令汝监守赵某今已七八年，前日大火起，莫是有生事如此煞好公事。呼左右鞭背三十。阿计替叫呼不已，乃赦之。自此阿计替不后亲迎二帝，每对彼人，则佯大骂。或日新差至者，命酒肉坐于庭上，若宴饮状，半醉。有一奴自外突入，手持刀径升庭休新主者，断其首。呼众曰：我有父曰遂碎，因小过为他所杀，有母又为他所私，我又日受鞭笞不能堪，母自屏后出。持刀入室尽杀其老幼。二十馀人自外入，又执其母并奴，断其首而去。内中有一人云：我本不至此，缘赵某父子在此，我等自燕京五千馀里远来至此，遭此毒害，今日若不杀灭赵某父子，则他是不无损害乎人，则我等亦无由回京。今乘乱而杀之，官家亦不罪我。帝自室中闻之，祝曰：死且不怨，但免兵为幸。二十馀人欲向帝室，有一人或止之曰：不可。若杀之，我等安敢归燕京？莫若分十馀人持双首以达西明州。次日有一胡人引阿计替至室前相谓曰：昨日非我劝止，汝与我众人皆死。是日阿计替之子并其妇，并为人所杀，不知是何人，盖乘其乱也。阿计替先以其妇杀其弟，故其妇又为人杀之。二帝缘前夕之乱惊悸愈不安，二帝神情不安，有如风疾。或日秋至，阿计替共将羊尾众缉命胡妇织以成服，稍可御寒，而二帝每起居闻高声大呼，必震惊失措以为人将害己。阿计替时以不云木煎汤上供，然亦时时亲来视帝。是岁中亦如常年，掘土坑以居，饮食或有或无。具载在前。天辅十七年，宋绍兴四年，岁在甲寅，或日金主生辰已过，例有少酒肉，不数日间，有虏人数辈尽白衣，以布缠头，且白帝曰：金国皇帝已归天。命左右及市民并二帝，并以白衣缠首。且云曰：二月十八日归天，立太子完颜为君即位，改元天眷，有赦到此，时亦得少缓。或日传金主已葬讫。新天子以兵五万，发二太子往湖南取地界去也。先皇谥曰：至圣文武大德圣皇帝，朝号太宗。或日有人走报主者，云岐王到来，请出城迎接。良义岐王至坐庭上，二帝自窗外望之堂堂然。有人立室前曰：此完颜亮。良久使人引二帝至庭下面责曰：汝南国人无道，劳我师徒连年不息，杀尽江南人，取尽江南地，却来与你理会未晚。呼左右曰：且牵去牢固防护。或曰有众人称今朝十月一日，上皇感泣谓少帝曰：不见天宇八年矣，今视此身恐去死不远，难以复去中原，汝直壮年，可以勉强以祖宗基业为念，思雪父母之仇。汝与九哥二人兄弟共之。言讫，二帝并泣下不止。自此上皇又耳聩行步不前，终日伏在土塌而已。或日雪深数尺，有天使乘马过五国城，自宣言北国皇帝已灭南宋，立刘皇帝为君，南朝人已为大军驱迫入海矣。帝泣下移时不止，相谓祖宗二百年之统绪，灭于吾父子之手，为万世笑，踵迹怀愍不若矣。天眷二年正月初，有百姓扶老携幼至五国城者数百人，皆曰由燕京到此悉有罪之人流徙而来。自此城中，稍稍人有经营人所至者，流言已获南朝康王。即九哥也。在燕京狱中，吾所等数百人皆是说朝廷事者，计会合诛，遭皇帝诞日赦得免罪，流于此地。时有到官府中帝所居室前货饼者，言皆如此。帝相谓曰：前闻改绍兴，私自意非吉兆，盖刀居口上也。或日春深，草木不甚萌茂，有一使到官府中呼二帝到庭下，且言宣北国命曰：新皇帝即位，已收得康王在燕京，赵某父子更移往均州，却令康王入均州。即日发行，次日出城，时百姓皆在城外野涂。阿计替曰：从均州去又五百里，路极艰恶，然有民人千馀，故乃契丹之福州。缘京国破契丹日，本州人不归顺，举兵围之，力穷乃降，故改今名。约行六十里，日色已黑，路不可辨。狐狸悲啸林麓间，微风细雨，殆不顺人世。随行有三十余人，皆有斥责之语，不甚明晓耳。鬼火纵横，终无止宿处，皆坐于地至天晓又行，有赍干粮者于路傍坎中取水口舀之，良久众皆喉痛不能发言，盖其为水所伤，移时方退，喉舌乃开。二帝至是愈缓行至晚，又如前宿于林中，地皆硗确，或有水泽草莽蔽野，若非人所常行之路。阿计替曰：此恐非正路。遂历问随行人，其中有一人曰：我曾往均州，此非正途，乃僻恶小迳耳。遂复倒行，上皇不能徒步，少帝或负之。及三里路许，方及正路。入一大林涉水而过乃得平正。其路甚广，然其地皆浮沙，每举足必如行泥淖中，浅至踝常不见足面。时众人皆失鞋履，帝及上皇亦失之，为瓦砾所损，血流趾间，苦楚不能行步，坐息于小坡石上。日已晡矣，方上早食，迨至所经行一二十里，路中所逢者三五人，时有老番奴在路心疾而死，遂卧于沙中，以手拥之而去。如此行数日，只见天色阴晦，若重雾罩人，其气入口鼻中嗽，人皆出血。或日行次见野雉二十余双飞鸣于地，如争谷粒。视之乃就食一蛇，已为咀嚼，尚有七八尺。其首三岐，体皆青碧色无麟，顷剖口舀啄无复少留，其雉飞鸣更相斗掷。或至死者，移时尤存大雉雄出。众余死于地者十七八双，中有一胡人年十余，手持一刀与大雉高下飞执之断其首，饮其血，逡巡皆分裂肚腹，手所持刀不落。俄顷有人自地升空杳杳而去，左右擎愕，不知其为何故也。初虏人见蛇雉闻鸣，皆稽首北面再拜数次，乃举取雉去。或日行至一古庙，无藩篱之类，惟有石像数身，皆若胡中酋长。镌刻甚巧，其一人能言，此乃春秋时将军李牧祠。不知其建庙之因，其像堂前有井，皆石砌，其面好莹如玛瑙，其井相传深百丈。每汉盛则井泉枯竭，胡盛则井泉泛溢。以土块投其中，则其声如牛吼。其水以能治病，其人曰：契丹未灭日，庙皆彩绘，屋宇甚壮丽，其毁折已十年矣。我在幼时见说，此像，乃唐颉利可汗，自长安携石匠至此，采石作像。工甚奇巧，其随行之人，各于腰下取皮袋俯首就井中取水，其水清澈，饮之甚甘。阿计替曰：此水甘掬金国福无尽矣。二帝见神祝曰：金国之威，井水可卜。传闻九哥之遭系缚，吾国已灭，未见的耗，若神有灵，容我一占以见。乃白神曰：吾国复兴，望神起立，帝之意盖为中国不复兴，如神之不能立也，故有此视谩求之耳。良久石像闻有声如雷，身或遥振，如踊跃之状。众视之起立于室中，纹理接续如故。众大骇。帝遽拱手稽首，父子再拜称庆。上皇谓少帝曰：吾父子之归期可作一卜。少帝欲再卜之。徙者促行不果而去。或日行至一城，荒索间有屋宇市肆及官府，阿计替随行人曰：汝众中有五国城中人否？有即可前行。时有三人令前行至庭下，见二三小儿立于庭上，皆衣毳，执弓矢皆击搏笑语，见帝与众人，循柱攀梁忽尔不见。俄有明官坐庭上，引见二帝，言语而不可晓。少顷帝出巡行衢，似有疏放，饮食亦有可意者。是日夕阴日壹，木尝和煦。历数日在城中听其居民言语，皆不可晓，其称呼惟有三人是五国城。随二帝及众人至此地者，常以彼处人言语为之释。或日众人及帝在市井间，见百姓十数人，皆彼土人击鼓扬兵仗旗帜。牵二牛上各坐一男一女，皆断其首以缚其牛背，流血满身，其小儿首用索缚于牛项之下。云往官府祝神去也。帝相随至官府中庭下，鸣鼓拔刀刃，互相斗舞，请神祝祷，亦有巫者彩服画冠，振铃击鼓，于前罗列，血流布地。请为首者皆跪膝胡拜，言尤不可辩。少顷就牛上取男女于地，复碎其肉，列器皿中，又进庭剌牛血盛器中。其二男女首乃于庭上梁间作声如雷。有三儿三人自梁栋中循柱而下，弓矢在手，跳跃笑语，皆毳衣跣足。近视之并有三口，取器中血，举而顿食之。其庭下鼓声大作，逡巡食其半。鼓舞大喜而不食，径趋于二帝前拜伏，如小儿见长者之状，移时不起。少帝以遽答拜，上皇不之见，少帝乃语之。礼毕又欲回身走避，其小儿兴身复升庭循柱于梁间作声如雷，不复见矣。彼人皆向帝作言语云云，然不可辩。五国城人解曰：我祀此人数世于此地，初未尝见有此归伏之礼，有如此之敬，帝必天人也。遂以其血并肉作食，众啖之而去。帝令阿计替问何神，云胡中之妖神，每岁两祭，率用人牛。每喜则雨及时，怒则风雨失候，常执人以口啮肉吸其血而止。令拜于帝前，可知大王无穷前途也。或日有一人持食一器曰：此是均州所产稻米也。视之坚硬如麦饭，内有双仁，嚼破食之，数日不饥，腹痛泄泻。久而方定。上皇食之，手足软弱，不可行步执物。其人说此物初生，多在沙碛中，苗如芦苇，高七八尺，盛暑中结穗，每穗可一二合外有黑壳，用木捧打开取仁食之，彼人呼没加。又有荼肭草，其树高三尺，叶如南栋华而紫色。皆有白点黄花。花开四出如手大，碧色，或有八出者。结实大如拳。便熟可食，其甘若蜜，彼人呼其果曰荼肭子。又有野患草生布盈野，如南方艾蒿之属，彼人种而方生，采以为茹，至夜无灯，惟此城中北大石坑中水，渍没加及荼肭野患草三种。其水稠如南方之油，冬间大雪，尤自弥漫广野，经旬有不止者，人皆入土坑中伏居止。布没加诸草苗于其中，自然温暖。其他异于人世者不一，今不复录，皆淫慝事也。二帝凡在均州经夏及冬，上皇疾甚不食已旬日，不复有药，彼中疾者止取荼肭子啖即愈。少帝使求皮令上皇口舀之，言其味甚苦吐之不及下咽，而喉间已而成疮疾布满矣，又为从行人移置泥地湿淖中居止，因此大困，天眷三年，宋绍兴六年，岁在丙辰，正月量，其彼以相贺，但二人相见以手交腋，歌舞笑语为礼而止。至元宵亦张灯，皆以坑水渍没加荼肭子等，以苗茎为炷而燃之。是日其他含男女合婚，皆以高低色泽相等者为偶合之式，会于城北，大择日从民便自配之，仍于其地即便交加。事毕，男负女而归。或日梅寻部大王来均州市易打搏，至其人约十馀，皆毳衣跣足，言语不可晓，物亦不可名。缺易罢杀牛与均州人同饮其血，以代酒也，色缺者如啖藕蔗，复以物两筐送输官而去。或帝自土坑中顾上皇则僵踞死矣。少帝鸣咽不胜其恸。阿计替勉帝日：可就此中埋藏。问其后乃云无埋瘗地，此地死者，必以火焚尸及半以杖击之，投州石坑中，由是此水可作灯油也。语未已，即护人已白官中，乃引彼王人五七人，径入坑中以木共贯上皇而去。少帝号泣从之，直至石坑之间，傍尸於其架，用荼肭及野蔓焚之。焦烂及半，复以水灭之，以木杖贯其尸，曳弃坑中。其尸直下至坑氐。少帝止之不可，但踯躅於地大哭而已。少帝亦欲投坑中，左右拽其裾止之曰：古来有生人投死于中，不可作油。此水顿清，争力挽之。少帝究其日月则天三年三月六日也。阿计替与众人促帝行甚速。或日有牌使到州，引帝至庭下宣圣旨曰：天郡公赵某比闻已死，其子天水侯可特与移往源昌州听命。少帝闻之大哭。阿计替曰：且喜。帝曰：何以为喜？阿计替曰：此地去源昌州六百里，却是南地，若去燕京稍近，此乃郎主知上皇死，将大王移入近地也。来日遂起发均州，行从西南去，随行人北来时又死及半，止有十三人。内人死亦有焚弃坑中，此行少帝与计替并众人共十五人而已。帝日日哭泣不止，衣裙破弊，随行人及帝皆如鬼形，所行之路，犹平坦好行，非昔日往来之路矣，亦有人物居息。路傍闲花野草，生花皆青白二色合成一花。日夕所食皆干粮。或日至一河，水不甚深广，遂於下流浅水中，众人步水。时帝及人从皆跣足，计替曰：今路已近南，稍稍可行，间问於人，言去燕京为正路，惟大王勉强之。帝曰：千辛万苦，父母妻子俱死，一身伶仃独在，不死何为？倘北国皇帝恩造早赐诛戳，亦犹生耳。庶免如此劳苦，自东京至此跋涉，已六千里路矣。计替曰：赖我随行，若他人则大王已死久矣。帝曰：所苦者上皇之崩非其地，投弃坑水，不幸之大。计替曰：勿思可也。其路途间亦时有人来往，皆胡虑人也。或日登一小山坡，引领南望，尘埃竟天。帝曰：吾见此尘埃，精神已折丧，在云中五国城雨三次，惊怛而已。左右曰：此北国城同知出猎也。时天气颇和，近四月，天高日明，狐兔纵逸皆出坡下，大石而死者三四头。人从或取之，以刀刮石取火，以草焚之，用狐肠胃炙而食之，从此又行五六日达源昌州。或日入城，见其邑甚壮，其同知者，乃是阿骨打。从兄孙，名赤黎喝。计替引帝至庭下见之。少帝视其人，紫衲金带，左右列侍三十馀人，面颜莹白如妇女之姿，极为俊丽。谓帝日：汝是南朝少帝乎？远来辛苦。帝唯唯。又曰：闻汝父母皆死，北国皇帝故推恩移汝在此。无苦烦恼。命左右曰：以杯酒脔肉赐帝，与同食於庑下。食毕，赤黎喝召帝至庭下话问曰：汝年若干而头白若此？帝曰：某年三十六，而跋涉数千里之远，安得不头白？时帝髭绕长数寸馀。赤黎喝云：吾北国皇帝太祖在日，与契丹不足虏并之於其他，故锐意欲灭其国。岂敢南望宋朝，而汝国中贼人，不顺天命。妄与我家自结边衅，奸邪斗喋以至於此，而固不可解矣。今皇帝是我侄孙，此间有兵万馀，镇守此地，汝但安心莫尤，令引帝出居小室，其中有床褥，但日夕所食粗粝。乃与计替同宿。计替曰：赖得同知见大王甚喜，且安心，恐便有移南之理，乃天眷三年四月二十八日也。凡在源昌州居止经年馀。至天眷四年终而止。
