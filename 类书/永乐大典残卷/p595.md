<!-- { "loadSidebar": true } -->
　　《外戚世家》：汉王入织室见薄姬有色，诏内后宫。岁余不得幸，始姬少时与管夫人赵子儿相爱，约曰：“先贵无相忘。”已而管夫人赵子儿先幸汉王，汉王坐河南宫成皋台，此两美人相与笑薄姬初时约。汉王闻之，问其故，两人俱以实告。汉王心惨然怜薄姬，是日召而幸之。薄姬曰：“昨暮夜妾梦苍龙据吾腹。”高帝曰：“此贵征也。吾为女遂成之，一幸生男。是为代王，代王立十七年高后崩，迎代王立为孝文皇帝，而太后改号曰皇太后。
　　梦龙入怀
　　【太平广记】
　　汉董仲舒梦蛟龙入怀，乃作《春秋繁露》。
　　梦两龙枕膝
　　【续晋阳秋】
　　李太后在会稽王宫，梦两龙枕膝，日月入怀。其后果以相者之言见幸太宗，凡生烈宗会稽王道子，及鄱阳公主焉。
　　梦龙飞而落
　　【晋书】
　　《佛图澄传》：嘉平十四年三月，石季龙梦飞西南自天而落。旦而问澄，澄曰：“祸将至矣。宜父慈子孝深以慎之。”季龙引澄入东阁，与其后杜氏问讯之。澄曰：“胁下有贼不出十日，自浮图以西，此殿以东，当有血流。慎勿东也。”杜氏后曰：“和尚耄邪！”何处有贼？澄即易语云：“六情所受皆悉是贼。老自应耄，但少者不昏即好耳。”遂便寓言不腹彰的，后二日宣果遣人害车舀于佛寺中，欲因季龙临丧杀之，季龙以澄先灭故获免。
　　梦龙降池中
　　【元史】
　　《吴澄传》：澄生前一夕，其邻媪复梦有物蜿蜒降其舍旁池中，旦以告于人而澄生。
　　梦龙据屋
　　【南史】
　　《齐武帝纪》：帝生之夕，孝皇后、昭皇后并梦龙据屋，故小字帝为龙儿。帝年十三。梦人以笔画身左右为两翅，又著孔雀羽裳空中飞举，体生毛发长至足，有人指上所践地曰：“周文王之田也。”
　　梦龙绕殿
　　【南唐近事】
　　烈祖帝昼寝，梦一黄龙缭绕殿楹。鳞甲炳焕，逼而视之蜿蜒如故。上既寤，使视前殿即齐王凭槛而立。侦上之安否问其至止时刻，及视向背皆符所梦。上曰：“天意人谋信非偶尔。成吾家事其惟此子乎！”旬月之间遂正储位，即元宗也。
　　梦龙徙居
　　【绍熙仪真志】
　　六合县西南有慈济龙王庙，父老相传池龙。一日忽见梦于灵严寺主僧，以为池旁居民多不洁，愿徙居岩下，异听法音。旦率众西望迎至果起雷雨，今山立白龙祠。
　　【太平广记】
　　陇州吴山县，有一人乘白马夜行，凡一县人皆梦之语。曰：“吾欲移居暂候尔牛。”言讫即过。其夕数百家牛及明，皆披体汗流如水，于县南山曲出一湫方圆百余步，里人以湫龙因牛而迁，谓之特牛湫也。
　　梦龙降室
　　【渔隐从话】
　　诗说隽永云：王咸平黼为校书郎，日尝梦龙降其室，故韩子苍作《咸平生日书》云：昔年亲擢校书郎，夜梦苍龙绕屋梁，异事那知今日应，六龙深驻载赓堂。
　　梦龙踞堂
　　【夷坚志】
　　黄若讷字敏仲，邵武人。寓居临川。淳熙十三年冬入都赴省试，中涂会暮到旅邸，行商走卒充满其间，无可栖泊之地。黄谓主店者曰：“昏暗如此，欲前进不得。苟不见容讷将使我安之耶？”主者不得辞，旋空一室与之处。室距主翁家不远，翁夜梦黄龙从外至以爪抉门入，蟠踞中堂，光焰赫奕，惊而寤，疑必有贵客在邸，未黎明，起访焉。历视十数客皆不足当，独黄君为士子。意其兆应是也。又问知姓黄，益自信。戒仆俟盥栉毕，具茶汤诣之为话宵梦，乞志之于壁。黄固心喜，然亦不敢率而拒却。翁退复遣二儿来，皆儒衣冠度，不可已。勉书数语而去。暨来春揭榜则遭黜，或人云：龙虽贵证，尚尔沉郁。盖未即日腾辶卓飞天也。”黄失意，留连舍于张定叟侍郎之馆。时有南举先生者，道命术多中，往扣之。卦成，南曰：“好命，只是事事迟。更三年后却做官，但有一虑尊府君恐有不测，宜急归，是时黄老父在家，适得信报其抱疾，闻南语瞿瞿不自安，即日西还。至仲冬，父果卒。黄当免举，可应庚戌试。而正月在礻覃制中计无由可会。有旨以首春雪寒，恐远方布衣来者愆期，特展锁院半月。于是兼程而往于大院期已不及。乡人为委曲作道地，以门客避嫌试别所，遂登科。黄龙之祥，未知验于何日也。
　　梦龙入井
　　【文苑英华】
　　刘蜿朱氏梦龙解。一作辨。吴郡朱氏言昔之夜梦龙入井，客之好诞者作佳占以祥朱氏曰：“予未尝识周公孔子者也，然而使予得梦一丈夫苟冠衣之古者，因谓之周公孔子。人必知其自欺也。未尝识越，不知越之城郭宫室途巷，苟或梦之。未可自知其何城也。然则朱氏之所梦入井者，朱氏安知其龙乎？岂非常见画者。屈其脊，拿其爪，施甲鬣云气于身，则似乎其所入井者耶？是朱氏之梦画者也。殆非梦龙矣。自夏后以来，人不见龙，然而言龙者信其画而已。汉魏之数，见者见其画者也。薄姬之娠者亦画者也。时门之关者亦画者也。史皆谓之龙，且明史之妄，况朱氏之学妄哉！夫龙不轻出，又不可艺乎妇人有德不斗，故知皆非龙也。呜呼！龙以变化为德也，或者谓如所画亦可谓之龙也，则朱氏所梦曾何龙乎？”
　　梦龙感孕
　　【北史】
　　齐武明皇后娄氏，凡孕六男二女皆感梦。孕文襄，则梦一断龙。孕文宣，则梦大龙首尾属天地，张口动目，势壮惊人。孕孝昭，则梦蠕龙于地。孕武成，则梦龙浴于海。孕魏二后，并梦月入怀。孕襄成博陵二王，梦鼠入衣下。梦龙无尾。
　　【南史】
　　《陶弘景传》：初弘景母梦青龙尾，自地升天，弘景果不娶无子。
　　梦龙出腋下
　　【维杨志】
　　宋泰始七年，荀伯玉梦太祖乘船在广陵北渚，见上两腋下有翅不舒。伯玉问何当舒？上曰：“伯玉梦中自谓是咒师，向上唾咒之，凡六咒有六龙出两腋下，翅皆垂还而敛。元徽二年，而太祖破桂杨，威名大震。五年而废苍梧，太祖谓伯玉曰：“卿时乘之梦今且效矣。
　　梦龙出身中
　　【青锁高议】
　　隋炀帝生，帝母梦龙出身中，飞高十余里堕地。
　　梦龙出颔下
　　【宋史世家】
　　初张文表将攻长沙，犹豫未决，有小校梦文表龙出额下，明日以告，文表喜曰：“天命也”。及败袅首于朝市。
　　梦龙衔符
　　【百川学海】
　　龙城录上皇初登极，梦二龙衔符自红雾中来。上大隶“姚崇宋”四字挂之两大树上，蜿蜒而去，梦回，上召申王圆兆王进曰：“两木，相也。二人名为天遣，龙致于树，即姚崇宋当为辅相兆矣。”上叹异之。
　　梦龙食莴苣
　　【周恽清波杂志】
　　五代时，有僧某卓庵道边艺蔬丐钱。一日昼寝，梦一金色黄龙食所艺莴苣数畦。僧寤惊，且曰：“必有异人至。”已而见一伟丈夫于所梦之所取莴苣食之僧，视其状貌凛然，遂摄衣延之，馈食甚勤，顷刻告去。僧嘱之曰：“富贵无相忘。”因以所梦告之，且曰：“公他日得志，愿为老僧只于此地建一大寺。”伟丈夫乃艺祖也，既即位，求其僧尚存，遂命建寺，赐名普安。都人称为道者院。则寿皇圣帝王封之名以兆于此。
　　梦龙求经
　　【孙公谈圃】
　　荆公为江西漕，梦小龙呼相公求夹注维摩经十卷。久而忘之，后至友人家，见佛堂中有是经，因录而送庙。及在相府梦小龙来谢。
　　梦龙吐棋经
　　【棋经】
　　王积梦青龙吐棋经九部授儿，其艺顿精。
　　梦斩泾河龙
　　【西游记】
　　长安城西南上有一条河，唤作泾河。贞观十三年，河边有两个渔翁，一个唤张梢，一个唤李定。张梢与李定道：“长安西门裹有个卦铺，唤神言山人。我每日与那先生鲤一尾，他便指教下纲方位，依随着百下百着。”李定曰：“我来日也问先生则个。”这二人正说之间，怎想水里有个巡水夜叉听得二人所言：“我报与龙王去。”龙王正唤做泾河龙，此时正在水晶宫正面而坐。忽然夜叉来到言曰：“岸边有二人却是渔翁，说西门里有一卖卦先生能知河中之事。若依着他算，打尽河中水族。龙王闻之大怒，扮作白衣秀士入城中，见一道布额，写道：“神相袁守城于斯讲命”。老龙见之就对先生坐了，乃作百端磨问。难道先生问何日下雨？”先生曰：“来日辰时布云，午时升雷，未时下雨，申时雨足。”老龙问：“下多少？”先生曰：“下三尺三寸四十八点。”龙笑道：“未必都由你说。”先生曰：“来日不下雨到了时，甘罚五十两银”。龙道：“好，如此，来日却得厮见。”辞退，直回到水晶宫，须臾一个黄巾力士言曰：“玉帝圣旨道你是八河都总泾河龙，教来日辰时布云，午时升雷，未时下雨，申时雨足。”力士随去，老龙言不想都应着先生谬说，挫了时辰，少下些雨，便是问先生要了罚钱。
