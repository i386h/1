<!-- { "loadSidebar": true } -->
　　西铭有个劈下来底道理，有个横截断底道理。窃意当时语意，似谓每句直下而观，则事天事亲之理皆在焉。全篇中断而观之，则上专是事天，下专是事亲，各有攸属。西铭一篇正在“天地塞吾其体，天地之帅吾其性”两句。乾为父，坤为母，便是理一而分殊，子兹藐焉。混然中处，便是分殊而理一。问：天地之塞如何塞？曰：塞与帅字，皆张子用字之妙处，塞乃孟子塞天地之间体，乃孟子气体这充者。有一毫不满不足之处，则非塞矣。帅即志气之帅，而有主宰之意。问西铭。曰：更须子细看他说理一而分殊。而今道天地不是父母，父母不是天地，不得，分明是一理。乾道成男坤道成女，则凡天下之男皆乾之气，凡天下之女皆坤之气，从这理便彻上彻下，都即事一个气。朱子语。张南轩与朱子书曰：西铭近日常读理一分殊之指，龟山后书终未之得。盖斯铭之作，政为学者私胜之流，昧夫天理之本然，故推明理一，以极其用，而其分之殊自不可乱，盖如以民为同胞，谓尊高年为老，其老，兹孤弱为幼其幼，是推其理一，而其分固自在也。故曰：分立而推理一以止私胜之流，仁之方也。龟山以无事乎推为理一，引圣人“老者安之，少者怀之”为说，恐未知西铭推理一之指也。朱子曰：熹既为西铭解，后得尹氏书云《杨中立答伊川论西铭书》，有“释然无惑”之语。伊川读之曰：杨时也未释然，乃知此论所疑。第一书之说，伊川盖亦未之许也。问自恶旨酒至勇于从，而顺令此六圣贤事可见理一分殊乎？曰：恶旨酒育英材是事，天顾养及锡类，则是事亲。每一句皆存两义，推类可见。明道曰：西铭某得此意，只是须得子厚，如此笔力，他人无缘做得。孟子已后未有人及此，得此文字省多少言语，要之仁孝之理备于此，须臾而不于此，则便不仁不孝也。西铭原道之宗祖，自孟子后未见此书。观西铭能养浩然之气者，游酢得西铭读之，即涣然不逆于心。曰：此中庸之理也，能求之语言之外者也。又论弘毅曰：西铭言弘之道。西铭自首至末皆是理一分殊，乾父坤母固是一理，分而言之，便见乾坤自乾坤。父母自父母。晦庵先生朱熹淳熙十五年始出《太极通书》《西铭》二书，解义以授学者。
　　【敬斋泛说】
　　张子厚以戏言戏动，自诬诬人长，恶遂非，莫斯为愚，作铭戒之。目曰：砭愚，以父天母地，民吾同胞，忍为残贼，莫斯为顽，作铭戒之。目曰：订顽，久之又以始目克核之太至，乃改砭愚曰东铭，订顽曰西铭。是固以长者之心，出长者之辞，名长者之名也。亦岂知人之状万殊，而人之情又万万之殊乎？故贤者以贤治人，终不若以人治人，以贤治人者，君子以情用。以人治人者，乃小人以刑用也。二铭以贤治人，高矣，远矣，其辞婉矣。柰之何贤者一，而否者百千也耶。吾若与张子并世，必语之曰：盖从其初。惜吾之生也后。
　　【张横浦先生集】
　　《西铭统论》：余观西铭大意，以谓人梏于形体，而不知我乃天地之子。下与动植同生上，与圣贤同气，要当穷神知化不愧屋漏，存心养性，以尽为子之道。又当恶旨酒育英材，以为持己接人之方，以合天地之心。而遇困苦，遭患难，当如舜、如申生、如曾参、如伯奇。以听天地厚我，贫贱尤戚。为天地之成我，存则顺天地。没则安天地，乃为大孝之子尔。鸣呼！岂浅学小识所能见此兮，学者当自重焉。《西铭解》乾称父，坤称母，予兹藐焉，乃混然中处。乾吾父，坤吾母，吾乃乾坤之子，与人物混然处于中间者也。故天地之塞吾其体。吾之体，不止吾形骸，塞天地之间，如人如物，如山川，如草木，如禽兽，昆虫皆吾体也。天地之帅吾其性。吾之性，不止于视听言貌思，凡天地之间，若动作、若流峙、若生植，飞翔潜泳必有造之者，皆吾之性也。民吾同胞物吾与也。既为天地生成，则凡与我同生于天地者，皆同胞也。既同处于天地间，则凡林林而生蠢蠢而植者皆吾党与也。大君者，吾父母宗子也。其大臣宗子之家相也。大君谓人主：吾为天地之子，人主主天地之家事，是大君吾父母宗子也。
　　大臣相天子以继天地之业，是宗子之家相也。尊高年，所以长其长，高年先我生于天地间者，有若吾兄，吾能尊之是长天地之长也。慈幼孤，所以幼其幼。孤儿弱子，后吾生于天地间者也。有若吾弟，吾能慈之，是幼天地之幼也。圣其合德，贤其秀也。圣人，合天地之德者也。贤人，特天地之秀也。凡天下疲癃残疾，孤独鳏寡，吾兄弟颠连，而无告者也。疲癃，老病也。残疾，废疾也。孤独鳏寡，老而无子者，幼而无父者，老而无夫者，无妻者，皆天民之穷者也。然数等无告者，与吾同生于天地，其困苦如此。是乃吾兄弟颠连而无告诉也。吾其可不恤乎？于时保之，子之翼也。畏天地之威，若畏父母之严，保其心而不敢少肆焉，是子之敬者也。乐且不尤，纯乎孝者也。乐天地之命，虽患难而不尤，此天地纯孝之子也。违曰悖德，害仁曰贼。违天地之心，是不爱其亲者，故谓之悖德，害天地之仁，是父母之贼也。济恶者不才，其践形惟肖者也。世济其恶，是天地不才之子，践履天地之形，以貌言视听思之形，为恭从聪明睿之用，是克肖天地之德也。知化则善述其事，穷神则善继其志。天地之事，不过乎化，天地之志，不过乎神，故知化则善述天地之事者也。穷神，则善继天地之志者也。不愧屋漏为无忝。天地之心无幽明之间，止不欺而已。故不愧屋漏之隐者，乃无忝于天地。存心养性为匪懈。心性即天地，夙夜存心养性，是夙夜匪懈以事天地也。
　　恶旨酒崇伯子之顾养。崇伯之子，禹也。禹恶旨酒，酒能乱德，今恶旨酒，乃顾天地父母之养者也。育英才，颖封人之锡类。颖谷封人请遗羹于母，以起郑庄公之孝心，今我育天地之英才，则是以孝心与其类也。不弛劳而底豫，舜其功也。舜祗载见瞽叟，夔夔斋，瞽亦兄若，是舜不弛劳而致父母之悦豫，其事父母之孝，大有功于明教，吾能在困苦中，竭力为善，以致天地之喜，是乃舜之功也。无所逃而待烹，申生其恭也。
　　大舜逢父怒大杖则走，小杖则受，申生不明乎道，乃以死为恭，而成父之恶，不可为训者也。横渠之意，以谓遭遇谗邪，此命也。顺受其死，以恭顺乎天地，如申生之恭可也。顺其受而归全者，参乎？曾子之疾病，而易大夫之箦，是顺其受，而不以父母遗体处于不正者也。吾今能处天地之正，而不以患难易其节，是于天地有曾参之孝也。勇于从而顺令者，伯奇也。伯奇，尹吉甫之子也。吉甫惑于后妻虐其子，无衣无履而使践霜挽车，伯奇从父之命，而顺父之令，不敢有辞焉。人当患难之际，顺而受之，无怨尤于天地，是乃若伯奇之孝也。富贵福泽，将以厚吾之生也。富贵福泽是天地欲厚吾之生也。贫贱尤戚庸玉汝于成也。贫贱尤戚，是天地爱汝，欲成就我也。此天将降大任之说。存吾顺事，没吾宁也。吾存，则顺事天地而不逆，吾死，则安于其心志而不乱。是乃终始听命于天地，而为天地至孝之子焉。
　　鹤林精舍，鹤林先生，晚岁欲作书堂，以理义之学，淑其寓乡之士友，志不果就而没，制干君于苫块荼苦之中，不暇他及，亟建堂于墓左，以绍先志，鲁区区远来，方渍絮以吊公墓，而制干君为设讲席，属友朋俾诵所闻于斯堂，以发其端，辞而不获，谨取西铭一篇，述其大旨以塞嘉命云。乾称父，坤称母，子兹藐焉。至存吾顺事，没吾宁也。西铭一书，规模宏大，而条理精密，有非片言之所能尽，然其大旨，不过中分为两节，前一节明人为天地之子，后一节言人事天地，当如子之事父母，何谓人为天地之子，盖人受天地之气以生，而有是性。犹子受父母之气以生，而有是身。父母之气，即天地之气也。分而言之，人各一父母也。合而言之，举天下同一父母也。
　　人知父母之为父母，而不知天地之为大父母，故以人而视天地，常漠然与己如不相关，人于天地，既漠然如不相关，则其所存所发，宜乎无适而非己私。而欲其顺天理遏人欲以全天地赋予之本然，亦难矣。此西铭之作，所以首因人之良知而推广之，言天以至健而始万物，则父之道也。地以至顺而成万物，则母之道也。吾以藐然之身，生于其间，禀天地之气以为形，而怀天地之理以为性，岂非子之道乎？其下继之以“民吾同胞物吾党与”，而同胞之中复推其大君者为宗子，大臣者为宗子之家相，高年者为兄，孤弱者为弟，圣者为兄弟这合德乎父母。
　　贤者为兄弟秀出乎等夷，疲癃残疾茕独鳏寡者，为兄弟之颠连而无告者，则皆所以着夫并生天地之间，而与我同类者，虽有贵贱贫富长幼贤愚之不齐，而均之为天地之子也。知并生天地之间，而与我同类者，均之为天地之子，则天地为吾之父母也。岂不昭昭矣乎？故曰前一节，明人为天地之子，何谓人事天地，当如子之事父母，盖受父母之气以生，则子之身，即父母之身，人受天地之气以生，则人之性，亦即天地之性，子之身，即节父母之身，故事亲者，不可不知所以保爱其身。人之性，节天地之性，则事天者，亦岂可不知所以保养其性邪。此西铭之作，所以既明人为天地之子，而复因事亲之孝，以明事天之道也。
　　乐天者，不思不勉而顺行乎此性，犹人子爱亲之纯，而能爱其身者也。畏天者，战战竞竞，以保持乎此性。犹人子敬亲之至，而能敬其身者也。若夫徇私以违乎理，纵欲以害其仁，无能改于气禀之恶，而复增益之。则是反此性而为天地悖德贼亲不才之子矣。尽此性而能践其形者，其惟天地克肖之子乎？穷神知化，乐天践形者之事也。存心养性而不愧屋漏，畏天以求践夫形者之事也。以此修身，则为顾养，以此及人，则为锡类。以此处常而尽共道，则为底豫，为归全以此处变而不失其道，则为待烹，为顺令爱恶逆顺处之若一，生顺死安两无所憾事亲，而至于是，则可以为孝子。事天而至于是，岂不可以为仁人乎？故曰：后一节言人之事天地，当如子之事父母，此篇之指大略如此。朱夫子所谓推亲，亲之厚以大无我之公，因事亲之诚，以明事天之道。亦此意也。鸣呼！继志述事，孝子之所以事亲也。存心养性，君子之所以事天也。事亲事天虽若两事，然事亲者，即所以为事天之推，而善事天者，乃所以为善事其亲者也。制干君作堂以绍先志，而因取友以辅其仁，继志述事，存心养性，二者盖兼得之矣。故愚敢述此以为勉，而并以念同志云。良淳桉鹤林先生，即前吴公泳以，蜀人寓居德清制干君名磐。
　　【陈埴木钟集】
