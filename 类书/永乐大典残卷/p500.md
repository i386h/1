<!-- { "loadSidebar": true } -->
　　水苔：立春前采嫩者，淘泽令极净，其间多沙石虫带虫，取得压干，只入盐油完椒切薤白同入瓶中。酿为醑醋浸食之甚佳，又可油炒，加盐酱亦善。爪齑：生甜瓜，拣取未熟者，每十斤随瓣切开，去穰不用，就百沸汤绰过，以盐五两匀擦翻转，豆豉末半升，酽醋升半，面酱斤半。马芹，川椒，干姜，陈皮，甘草，茴香，各半两，芜荑二两，并为细末，同瓜一处拌匀，入磁瓮内淹压于冷处顿之。经半月后则熟，瓜色明透，绝类琥珀，味甚香美。菜齑：大菘菜丛采十字劈裂，菜菔取紧小者破作两畔，同向日中晒去水脚。二件薄切作方片，如钱眼子大。入净罐中，以马芹、茴香、杂酒、醋水等令得所，调净盐浇之，随手举罐，撼触五十次，蜜盖罐口，置灶上温处，仍日一交如前法撼触，三日后可供菜，色青白间错，鲜洁可爱。藕齑：嫩藕稍随意切作方块如骰子大，就蟹眼汤内快手绰上，取牵牛花揉汁淹染片时，投冷熟水中涤过，控干，以马芹盐花泡汤，入少醋，加蜜作齑，澄冷浇供之。豆齑：先取湿沙纳磁器中，以绿豆匀撒其上，如种法，深桶覆藏室中，勿令见风，日一次掬水洒透，俟其苗长可尺许摘取，蟹眼汤绰过，以料齑供之。赤豆亦可种，然不如绿豆之佳。荠羹：俗谓荠为东风菜，言讹而为公爹菜，谓可以奉公爹也。东坡与徐十三书云：今日食养极美，天然之珍，虽不甘于五味，而有味外之美，其法取荠一二升许，净择入淘了米三合，冷水三升，生姜不去皮槌两指大，同入釜中，浇生油一蚬壳当于羹面上，不得触，触则生油气不可食。不得入盐醋，君若知此味，则陆海八珍，皆可压也。天生此物，以为幽人山居之禄，辄以奉传，不可忽也。羹以物覆，则易熟而羹极烂，乃佳也。《本草》：荠和肝气明目。凡人夜则血归于肝，为宿血之脏，过三更不睡，则朝旦而色黄燥，意思荒浪，以血不得归故也。若肝气和，则血脉流通，津液畅润。东坡尝有诗云：时选麦田求野荠，强为僧舍煮山芋。陆放翁有诗云；小着盐醢助滋味，微加姜桂助精神。风炉歙钵穷家活，妙诀何曾肯授人。笋鳜：东坡《回钱穆父书》云：竹萌蒙佳贶，取荀蕈菘心与鳜鱼相和，清水煮熟，用姜芦菔自然汁及酒三物等，入少盐，渐渐款洒之，过熟可食，不敢独味，此请依法作，与老嫂共之。老人有性喜茹素，不忍害物者，菽水之奉，在嘉蔬药菜，料理如法，殊益于人。杞菊芎术等苗，嫩时采食之，或煮或齑，或炒或淹。悉用土苏咸豉汁，加盐下饮甚良，蔓菁作齑最妙。不断五辛者，春秋嫩韭，四时采薤甚益。绿豆、紫苏、乌麻，须宜贮，俱能下气，其余豉酱之徒食所不可少，皆须贮蓄。肉食心不害物，但以钱买犹愈于杀，第一戒慎勿杀。若肉须新鲜，似有气息，则不宜食。烂脏损气，切须慎之戒之。种植：庭槛园林间，种植可爱玩之物，如世间花果，人家自有，此不悉载。今抄东坡一书，诚斋一诗于左。东坡《与程全父书》：白鹤峰新居成，从天侔求数色果木，太大则难活，小则老人不能待，当酌中者，又须土砧稍大，不伤根者。柑，橘，柚，荔枝，杨梅，枇杷，松，柏，含笑，栀子。谩写此数品，不必皆有，仍告书记其东西。诚斋《三三径诗》：东园新开九径：江梅，海棠，桃李，橘，杏，红梅，碧桃，芙蓉。九种花木各植一径，命曰“三三径”。其诗云：三径初开是蒋卿，再开三径是渊明。诚斋奄有三三径，一径花开一径行。欧阳公《示谢道人种花诗》云：浅深红白宜相间，先后仍须次第栽。我欲四时携酒去，莫教一日不花开。西园胡大壮喜种花卉，以窥造化生育之妙；喜饮醇酎，以寓经纶燮理之方。芸香；古人藏书谓之芸香是也。采置书帙中，即去蠹，置席下去蚤虱，栽园庭间香闻数十步，极可爱。叶类豌豆，作小聚艹，生秋间，叶上微白如粉，江南人谓之七里香，江南极多，大率香草多只是花过则已。纵有叶香者，须采掇嗅之方香，此草远在数十步外，此间以香，自春至秋不歇绝，可玩也。茅香：闲地种之，可洗手，终日香。一年数次。刈闲屋中，时时烧少许亦佳。《本草》云：苗叶可煮作浴汤，含人身香。同藁本尤佳，仍入印香中，合香附子用。枸杞。拣好地熟斫，加粪讫，然后逐畦长开垅，深七八寸，令宽，乃取枸杞。连茎锉长四寸许，以草为索，慢束如羹碗大，于垅中立种之，每束相去一尺，下束讫。别调烂牛粪稀如面糊灌束子上，令满，减则更灌，然后以肥土壅之，满讫。土上更加熟牛粪，然后灌水，不久即生。乃如剪韭法，从一头起首割之，得半亩。料理如法，可供数人，其割时与地面平，高留则无叶，深剪则伤根，割仍避热及雨中，但早朝为佳。又法：但作束子，掘坑方一尺，深于束子三寸，即不束子讫。着好粪满坑填之，以水沃粪下，即更着粪填，以不减为度。含粪盖束子一二寸，即得生。后极肥嫩，数数锄壅，每月一加粪尤佳。又法：但畦中种子如种菜法，土粪下水，当年疏瘦，二年以后悉肥，勿含长苗。即不堪，食不尽，即剪作干菜，以备冬中。常使如此，从春及秋，其苗不绝，取甘州者为真，叶厚大者是有刺，叶小者是白棘，不堪服食。又法：枸杞子于水盆内扌妥令散讫暴干，斫地畦，畦中去却五六寸土，勿作垅。缚草穰作禾享，似臂长短，即以泥涂禾享令遍，以安垅中，即以子布泥上一面，令稀稠得所，乃以细土盖之令遍。又以烂牛粪盖上令遍，又布土一重令与畦平，待苗出，时时浇灌，及堪采，即如剪韭法。更不要煮炼，每种用二月初一，每年但五度剪，不可过也。凡枸杞生西河郡谷中，及甘州者，其味过于蒲萄，今兰州西去邺城，灵州九原，并大根茎尤大。甘菊：移根最佳，若少时折取苗，乘雨湿种便活，一年之后落遍地，长服却老，冬中收子，剪如韭法。陆龟蒙《杞萄赋》云：“惟根与菊，偕寒互绿。或款或苕，烟披雨沐。我衣败绨，我饭脱粟，羞惭齿牙，苟且梁肉。蔓延骈罗，其生实多。尔杞未棘，尔菊未莎。其如子何？其如予何？”东坡云：天随生自言常食杞菊，及夏五月枝叶老硬，气味苦涩，犹食不已。余守胶西，与通守刘君循古城废圃，求杞菊食之，扪腹而笑。
