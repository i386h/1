<!-- { "loadSidebar": true } -->
　　《送刘苏州诚之帅芰门》：卧辙违吴会，开帆指蜀门。江关自奇险，节制故雄尊。一吐遐方气，勤宣圣主恩。归来对宣室，虞纳伫司存。了了八阵碛，巍巍三峡堂。竹枝歌感慨，面米醉淋浪。今古英雄思，风流翰墨场。公行秋水落，稳稳上瞿塘。《和制帅效谢康乐体》读书在雪屋，长啸亦蜗庐。兹晨从远役，不仍为饥驱。夕棹悄烟月，朝帆暖菰蒲。情欣秋风至，体惬袢暑徂。拾鱼未收潦，争米聊赴虚。廓落展遐眺，舂容进前途。幕画谅何取，世用实已迂。分阃重节制，三边藉调娱。功成报天子，朝佩归与与。下客一何幸，穷途非所虞。江山待公赏，佳处小踟蹰。
　　【杨冠卿客亭类藁】
　　《别襄阳帅》：淮海棠阴已著行，却移小队入襄阳。江山尚带戎马气，斋阁遽闻编简香。自昔声名满梁楚，向来为政压龚黄。风流高出山翁上，不用擎鞭问葛强。《同张帅出郊，客有欲别去者作诗留之》：元戎小队出郊垌，落絮游丝亦有情。纵酒欲谋良夜醉，系帆何惜片时程。
　　【廖行之省斋集】
　　《上浙西张帅十首》：先世精忠百世尊，重扶日月正乾坤。岁寒最见乔松节，凛凛清规在子孙。大学无传久晦冥，英英伯氏独推明。隐斋会得名中意，明道伊川真弟兄。天邑由来最浩穰，正凭威信执豪强。次公不到圆机处，须索神医肘后方。条教初颁洽里闾，米监靡密见纡余。而今坐啸钤斋肃，雁鹜行空无簿书。荐士今谁有古风，不论疏戚与穷通。怜渠报国河南尹，愧我无私第五公。朱履长裙客几千，双凫乘雁一天渊。交情可笑书门老，不省从来有失贤。御吏何忧束湿难，如今门内已相安。羔羊正使闲风化，他日翁归尚可观。稔恶偷儿喜探丸，迩来通夕寝何安。铸顽自有金丹诀，何事区区柱后冠。榷酤谁云壹切功，军储百万若为丰。能令利山皆公上，从此深要得裕农。鲁上云端疑祝融，更临涛海揖清风。于人又见张夫子，眼底纷纷一洗空。
　　【王炎支溪类藁】
　　《送黄尚书帅蜀》：六蜚驻跸临东吴，益州远在西南隅，君王右顾入念虑，选用名德分麟符。文章政事俱第一，袖手未肯持钧枢。清虞之清过于水，忠定之信孚豚鱼。二贤寂寂未有继，蜀人惟恐公来迟。沂江万里飞首，祝公善保千金躯。发须未见一丝白，归来便可居丞疑。清时缓带镇方面，问民疾苦勤褰帷。颇闻今蜀与昔，昔日民肥今已。愿言细意护根本，要令可与同安危。更须推毂拔人物，勿念折笞羌夷。想见明年初下车，锦宫城里花正都。四郊按堵但耕凿，春风荡漾随旄麾。遨头一笑父老贺，九重不用忧坤维。
　　【曾协云庄集】
　　《送向兄荆父均帅维杨》：宠数频烦色愈温，耐官丞相克家孙。川原迤逦提封阔，旌纛森严上将尊。心识古人风节似，望知前辈典刑存。春风草绿长淮净，眼看频流雨露恩。大父曾开刺史天，固应陈迹尚依然。邦人却怪家风在，故老今推宅相贤。仗钺秉旄仍置使，轻裘缓带更安边。须知此日分忧重，更觉光荣掩后前。
　　【华镇云溪居士集】
　　《用韵谢越帅程给事》：大屏元侯重荐论，自惭蹇浅匪多闻。已当壮齿逢清世，敢向南山恋白云。宴以笙簧终永日，宠将珠玉焕新文。愿凭陶铸冲天去，黄阁门前拜使君。
　　【程公许沧洲尘缶编】
　　《代上夔帅丁文伯》：璧月行素空，流魄寒潭水。水非与月期，月岂待濯洗。天光发于定，妙契元一理。士生无南北，乐在相知心。同行不同调，有如辰与参。一言针芥投，山水皆知音。畏斋天下士，执鞭愧我后。当时俭府莲，最说庾公秀。十年一欠伸，西楼暗回首。油幢古夔子，锁枣外南宫。宝鉴贮英裁，毡笔题至公。讯旧一以，浩荡华表风。宇县莽烟尘，人物叹今眇。兰芷其芳，所御或荼蓼。隐思不遑寐，令我忧心悄。古今几枰椹，胜败无常形。世岂欠国手，一著何可轻。但恐当局迷，渠知死可生。向来一寸心，行世几落。矫性动有妨，幽思谁与豁。为君歌慷慨，长风起天末。《木皮口纪事为故沔戎帅何进赋也》：驱车木皮口，地接嘉陵市。山川郁盘纡，草木惨憔悴。昔在岁辛卯，大将何憨子。行营与贼遇，力战遂死此。道逢田舍翁，疑曲问所以。耳目现见闻，朴忠今无比。沉鸷老不衰，甘苦同战士。以此得士心，急难不相弃。阃制力主和，岂虞敌情诡。弊篚方交驰，羽书俄狎至。初冬二十五，坌入我内地。或渡河而驰，或截路以伺。俄然斡腹来，陟若自天坠。诸军抽搞余，精锐能有几。千兵仅乌合，转斗殊未已。可忍负将军，同生亦同死。落日尘土昏，鼓寒声不起。至今堆阜间，白骨犹纷委。语罢若哽，相顾潜洒泪。念昔佐戎轩，世屯未云弭。主公极仁明，惨测念此事。露章匈恤典，爵子严庙祀。意将劝忠臣，为国当尽瘁。儒守陈西和，武将田与李。田燧李冲后先被褒录，名姓编国史。敌知吾有人，心宁不畏忌。自古重徂征，司命在主帅。委托或非人，险阻那可恃。乌乎数君子，一死甘若荠。推原其本心，死奚益一世。事大缪不然，舍生而取义。乃知丈人吉，易自有深旨。往辙忍复云，方来那得讳。长谣激凄风，鸣咽嘉陵水。
　　【虞俦尊白堂集】
　　《送张伯子尚书帅隆兴》：舂容听履上星辰，玉笋班中第一人。暂藉威名分阃寄，胜留风采照廷绅。何人重记西山雨，老我空伤南浦春。此去莫贪为郡乐，紫枢黄待经纶。十年沉落困推挤，出处于公恨不齐。本谓重来酬契阔，岂期一见又分携。风吹渭水波声小，春厌阳关柳色低。老矣销魂难语别，且须倒尽玉东西。
　　【李洪芸庵类藁】
　　《送范至能帅桂林》：口伐奇谋可汗，归来犹著侍臣冠。燧林草色供诗思，凤沼春波滟笔端。谁谓玉堂真学士，暂临桂管小长安。元戎十乘无遄迈，上阁宣麻句已团。
　　《送史志首帅建康》：簪橐明光备武文，玉麟暂剖别尧云。朝中礼乐谋元帅，天下英雄有使君。陋矣齐丘当十万，鄙哉诸葛际三分。公归岂作东征远，彝鼎将书第一勋。
　　【吴泳鹤林集】
　　《送鲜于帅》：载锡符起伏龙，遄提小队出南中。军容倒海鲸波息，旗采吹云蚓瘴空。但倚硕才为保障，仍开诚意接兵戎。渡泸已觉秋风晚，争看筹边第一功。时事牵连卒未休，三边烽火又惊秋。养鹰未得鹰扬力，豢虎终怀虎际忧。面势只缘前局误，肘方合向古人求。玉关不是无珍守，上策人心要急收。意昨行台再见时，恍兮涪水送将归。手神比旧微加瘦，道力于今转觉肥。赖有一灯标日指，曾无寸草报春晖。孔门独立成何事，舞风雩咏浴沂。
　　【王灼堂集】
　　《代公庆上郭帅》：唐家尚父几重孙，宿将齐推第一门。新拥锋车还北阙，暂辞戎律控西藩。柳营平日鏖轻敌，龙衮今年识至尊。好在枢庭展韬略，试看馀力整乾坤。昔年先庙谒汾阳，提笔从公写短墙。再别巴江油戟下，七逢天竺桂枝香。宦途自许安仁拙，浮俗谁怜处士狂。客舍无烟饥欲死，尚惭知已问行藏。
　　【张孝祥于湖居士集】
　　《寄方帅》：吴楚山河尽付公，君王长策在平戎。人才王谢风流似，地望东西节制雄。赤手尚能控虎穴，白头空是钓鱼翁。将晕知我非徐庶，不向江边起卧龙。贱子如今休说穷，玉麟铜虎信频通。君今持橐甘泉重，我不投书苦海中。且愿耕桑依地主，长教温饱荷天公。回思三十三年事，一笑相逢两秃翁。
　　【林希逸竹溪集】
　　《别兵帅恕齐》：学问功深道得民，但曾补处誉俱新。来为闽岭诗书帅，归作甘泉侍从臣。政剧不辞身自苦，施多却似郎非贫。前贤好事行遍，玉帐如今有几人。猎猎江宾万彩旗，恋恩非止送公时。贤如司马家求像，教比文翁学有祠。半月趣行三被旨，残年惜别两攒眉。东南民力闽尤困，到日论思首及之。七聚人从苦恋行，吾乡事更关情。郡贫已极民县罄，岁计祗于寺取盈。官要板曹宽未许，闽无保障害非轻。扶持有意公还去，条允春初恰讲明。今春恕齐方为诸邑不济，权管区处。公来植纛我扶犁，苦意京尘判袂时。墀下一回樵服谒，溪干几度锦笺贻。去思定有爱棠集，恋别空吟折柳诗。梅子正黄晴又雨，风墙语燕梦追随。《吴帅用前韵以别再赋以谢》：碧油幢下诗书帅，吏案如山强拨开。领客雍容游郡圃，柳间松下步行来。主人爱客情何厚，尽日移樽逐处开。古柏寒梅俱问讯，追恩犹说海棠来。清晨玉帐方违拜，一叶江干舣未开。多愧元戎怀旧雨，殷勤惜别袖诗来。村居僻甚城远，避俗柴门久不开。忽漫出山归自喜，宠翁还谒恕翁来。
　　【喻良能香山集】
