<!-- { "loadSidebar": true } -->
　　《漳州路重建学记》：异时东南之学行天下，漳为文公过化之地，学宫礼乐，他郡则之。按宋庆历二年，始建学于州治之东南。政和间移置治左。绍兴九年，复庆历旧基，中毁于兵。至元二十有八年，重建礼殿，孑然于草莽瓦铄中，卑庳苟且，过者不知其为夫子之宫也。圣上龙飞，首诏各道肃政廉访司勉厉学校，雷行风动，其曷敢不共。佥事赵君弘道，分司南还，亟称漳学兴复，一出郡博士郭廷炜之力。廷炜以二十九年夏五月来，时庙之东西各有隙地，有同据之以听讼，以畜马。廷炜喟然曰，此而不复，不可以为学。白于公，归侵疆，乃鸠工度材，首崇殿宇，像四公十哲。明年，仪门成。又明年，学门洎东西庑成。又明年，讲堂成。修高广深，翼翼严严。廊塾垣墉，内外有截。几席炊鬻，百须具备。郡人士又言，属县庙学，废未复。廷炜造漳浦，班荆以祭，观者感泣。是营是度，捐俸为倡，而漳浦庙学亦成，长泰龙岩放焉。余闻而异之，既而漳之士，以图及创修未来求余记，于是弘道之言益信。惟学校废坏，比比相望。前修凋谢，大雅寂寥。持牒来为校官，薄岁月，忽不省存。郭君乃能不愧于其职，拮据捋荼，卒致完美，可谓难矣。方今遭逢圣明，敦儒崇化，无有远迩。漳之士子，藏修游息于斯。盍亦相与厉而行，精而业，为词章者，毋拘拘于科举，而用力乎诗书六艺之文。明理义者，毋于训诂，而笃志乎圣贤体用之学。孝弟忠信以养之，礼义廉耻以维之。求放心，黜陋见，而严恭祗。畏以守之，以尽其材，成其德，不至于古人不已。是则朝家建学立师之意，亦文公所望于漳之父老之裔孙也。抑文公记漳学教授听壁有云，教授之为职，惟自任重而不苟者知之。夫人能以自任不苟之心为心，则天地万物，孰非吾事，况一学乎？郭君盖非苟然者，其自任之重，必能以是充之矣。郭君莆人，绍兴旌表孝子之孙，少擢进士第。文行皆可书。元贞元年，四月朔记。
　　【宋刘后村集】
　　《汀州重修学记》：汀学凡三徙，今学创于绍兴癸丑，太守长乐郑公强也。甲子再周，修废者非一人。然皆量力惜费，不过支吾，其将压藻饰其外观，不旋踵又敝矣。宝舍戊午冬，诏以宗正丞兼吏部郎临海胡公出牧。初谒先圣先师，周览黉舍，动容。越明年己未，改元开庆，首缮大成殿，次门庑，藻池，架石梁，一准学制。次明伦堂，芳桂堂，稽古阁，御书阁，撤而新之。作正录位，葺诸斋祭器、库经，始于夏，落成于秋。凡用木石圬墁之工，九千六百有奇，泉粟若干缗石。于是汀士祠公于学，以配郑公。而正录钟明之周必等百馀人，来请余碑其事。余谢曰，歌侨存校，郑人也；颂僖修泮，鲁人也；为蜀守作中和乐职之诗，亦蜀人王子渊也。诸君柰何谦巽，属笔于耄荒之叟乎？众固请曰，汀莆相去，非若秦越也，吾子非闽产欤？余辞不获，则诵所闻以复曰，古者一乡一国，必有善士。修于家，游于校，举选于乡里，一乡之善士也。楚之荀卿，齐之浮丘伯伏生，鲁之申公，一国之善士也。修而至于子思，孟轲，则又天下之善士焉。赡言兹土，尚论先贤。有擢绍圣乙科，崇宁词科，坐上书入元佑党籍者，有举隐逸八行不可致，太守访庐而拒不纳者，有擢隆兴甲科，历馆阁郎省，刚介不苟合，为馀干之上客，考亭之畏友者。此三数公之立身制行，非诸君之东家丘乎？部公之崇儒恢学，非今日之常衮乎？诸君盍替于是，肄业于是，矜式前修，薰陶至教，将见美俗成而异材出矣。曩余与公并游三馆，议者患士驰鹜，罢遣京庠游学。公对延和力谏，出而补郡，其所崇尚如此，素蕴然也。众皆竦听，余又曰，自昔治汀者，类言其俗易动难安。公书抵余，但言士嗜学，民乐业而已。盖公既私淑其秀孝，又勤拊其困穷，于士若民，有百年之思。异时郡家常窘调度，至公均济。仓增宿储，厢禁卒给，全廪平粜，佑厚盗赏，力尚沛然。邦人言公，清苦不自封殖。自下车积例卷所入，别储之以佐经费。人见其厚于士民也，不知其薄于已也。诸君并记之学宫何如？众曰唯唯，公名大初。
　　【南海志】
