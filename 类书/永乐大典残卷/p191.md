<!-- { "loadSidebar": true } -->
　　《题隆上人墨梅花》：一枝插向钗头见，千树开时雪里看。惭愧道人三昧手，尽将春色寄毫端。
　　【董霜杰先生集】
　　《题龙岩居士墨梅》：龙岩戏墨作横枝，韵胜何妨不入时。黑雾玄霜遮缟袂，玉妃谪堕畏人知。
　　【胡铨澹庵集】
　　《刘景仁画墨梅扇上，又画梅影于扇阴，求诗，各题一绝》：竹外梅花耿玉颜，凛然冰句落霜纨。莫将轻扇趋炎子，留作人间六月寒。又一首：踏月看梅不见花，只惊水底影横斜。归来扫向冰绡扇，袖有西湖处士家。
　　【朱晦庵大全集】
　　梦里清江醉墨香，蕊寒枝瘦凛冰霜。如今白黑浑休问，且作人间时世装。
　　【袁起岩东塘集】
　　《用谢艮斋韵题欧阳长老墨梅三首》：误墨虽藏白，飞埃欲敛昏。谁将草玄手，着意写前村。屏灯红灼烁，窗月正黄昏。印出横斜影，分明竹外村。溪藤横翠约，老眼颇眵昏。唤入凌烟后，江村不是村。《用杨诚斋韵再题欧阳长老墨梅》三首：红妆夸睡足，粉额趁颜开。惟有江梅样，蛾眉淡拂来。玉容曾麝，彷佛带香开，不比真花怯，斓斑怕雨来。从来冰雪体，引墨为君开。寄语金鸾客，和羹人正来。《李英才作墨梅于天度观壁》：小折霜林半壁间，春风日日付毫端。秋高为借横斜影，留与吾师岁晚看。《又题墨梅》：轻梅拂拂有余清，笔下翻成月下横。昨夜小屏幽梦断，恍如烟雨瘴江城。
　　【张南轩集】
　　眼明三伏见此画，便觉冰霜抵岁寒。唤起生香来不断，故应不作墨花看。日暮横斜又一枝，水边记我独吟时，不妨更作江南雨，并写青青叶下垂。
　　【北涧禅师诗集】
　　描邈檀栾黪素元，万红千紫失根源。太玄自古人嫌白，白尽何妨反太玄。楚楚仙裳澹染缁，耐寒宜瘦不宜肥。莫言无子调商鼎，卿相当年有黑衣。省力寻春愈出奇，规蓬图上看新诗。杀风景问春知否，两手风霜一样龟。莫恨丹青废画工，不须求异只须同。玉容不及寒鸦色，故托缁尘异汉宫。《宋兄安卿墨梅》：清婉浑非铁石姿，故家别调合传衣。华风不疗春痕瘦，可是工夫不造微。《定平怀墨梅》：南昌梅少府，人道是梅仙。不疗疏枝瘦，安知瑰色妍。春归天上去，真自镜中传。同出吟机杼，无声亦自贤。
　　【张湖南集】
　　《庐陵李英才自制墨与梅花写真艮斋诚斋又许其能诗十月七日携画见访且索拙语因成古风以赠》：我家种梅三百树，恼人不特香如雾。阶前花影二更来，月光到处纵横住。几回欲画嗟未曾，李君能事乃尔能。素绡窃我当时景，更引夜月花边升。濡毫晕水压凡墨，扫烟自就千枝灯。客衣缁尽不复恨，但喜占艺清如冰。英才之言云尔圭玄漆响用不尽，博金价定无亏增。又闻觅句颇清熟，社中宗匠交口称。云台万事无心计，只学希夷多爱睡。醒时非画亦非诗，恣向虚空写干偈。君舡再过中未。乌丸并望新篇寄。醉来染试陋溪藤，满壁蛟龙风卷地。
　　【许纶涉斋集】
　　《明日欲对，通夕不成寐。枕上赋墨梅诗，还契师宿逋》：师住一庵几何年，山深更过灵隐前。遗我江南几张纸，中有寒枝真契禅。胸中扫除烟火食，笔端洗涤苍苔痕。立雪家风真第一，欲我着句今忘言。苍颜幸没黄尘里。清梦忽堕孤山涯，处士桥边卷蓬相，痴儿莫讶得香迟。昔看汉头印明月，今观海底拾玄珠。自从迦叶天机浅，不但花无笔亦无。春风不逐花光老，心印自传圜契师。师能写出梦中梦，我却吟成诗外诗。
　　【吴仲孚诗】
　　《掀蓬梅》：断桥月老水弥茫，谁托舟扉夜望长。零雪正埋和靖骨，淡烟微见寿阳妆。一时韵巧传清思，几度凝愁忆暗香。举世可无题品手，擅场到底属何郎。
　　【杨诚斋集】
　　《跋京仲远所藏杨补之红绫上所作着色掀蓬梅》：朔云暗天垂到地，朔风裂山吹脱耳。长江万顷一艇子，一夜雪寒不成睡。诗翁晓起鬓蓬松，缩颈微掀黄篾蓬。夜来急雪已晴了，东方一抹轻霞红。江梅的砾开独树，蓬间截入梅尺许。老干新枝紫复青，花白玉须黄金。满身满面都是雪，梅雪却与霞争明。不知诗翁何处得霜锯，和雪和梅斫将去。恐是并州快剪刀。不然吴刚修月斧。下无根干上无梢，一眼横陈梅半腰。东省拈出寒萧萧，至今花头雪未消。《董主簿正道壁间作水墨老梅一枝，宿鹊缩合半眼栖焉》：斜枝饱风雪，疏花淡冰玉。一鹊忍清寒，居然伴幽独。《醉后捻梅花近壁，以灯照之。宛然如墨梅》：老子年来画入神，凿空幻出墨梅春。壁为玉板灯为笔，整整斜斜样样新。《乡士李英才得老潘墨法，善作墨梅，复喜作诗，艮斋目以三奇，赠之七字，予复同赋云》：吾乡李君磊嵬胸，夜持云梯倚秋空。月中夺得修月斧，斫倒南山千岁松。束归丹灶和玉桂，燧出绿雾霏鸾龙。捣成玄圭与苍壁，洒作横枝岁寒色。庾岭霜林和靖园，掇入生绡供戏剧。幻松作壁壁作梅，豪气勃郁尚不开。琼艘满酹梅雪下，吐出西湖有声画。《七月二十三日题李亨之墨梅》：夏热秋逾甚，寒梅暑亦开。无尘管城子，幻出雪枝来。
　　【草堂集】
　　《陆德原和题新安画梅花韵》：东风一夜渡江新，开遍梅花照眼匀。何逊从来有才思，题诗不负广陵春。
　　【韩涧泉集】
　　《自吴中持陈绍之墨梅归置屋壁》：西湖貌得一枝来，长夏风轩尽日开。老眼暗中时摸索，便知玉雪不能猜。《又题墨梅》：只在山林不见花，谁将水墨试横斜。与君一笑霜风里，从此留诗到酒家。《杨补之梅花小轴》：腊前到处见梅蕊，影落寒窗只自知。尔重西江三昧手，玉溪西隐看横披。
　　【蔡九峰集】
　　《马司户惠所作墨梅并示佳作。因次韵》：谁把霜毫归庾岭，王孙去后久寥寥。长时月夜横疏影，镇日春风上素绡。可笑儿童寻剪摘，如知蜂蝶亦邀招。人心造物无穷巧，顷刻功成永不摇。
　　【沈继祖栀林集】
　　《俞舜俞作墨梅八轴，皆取古人诗句，请余赋之》：天生万物俱森罗，诗人于梅诗独多。不言成蹊桃与李，何敢当此不类歌。由来画中有新诗，俞君造次以笔追。浑然莫知诗画异，手与心犹不自知。红杏花开惊羯鼓，虞美草认歌声舞。笔能招此玉梅梦，花非解语如欲语。我生身世两茫茫，倒与此花交分长。书窗有月前弄影，山驿无风远有香。溪流落英送我别，谁念孤芳增皎洁。此时我有万斛愁，吹断参差山石裂。吴霜忽点双鬓华，故人各在天一涯。南望一枝书断绝，临风不复三叹嗟。天花何曾着禅定，百忧炼心澄古井。世有铁心石肠人，举似我诗应首肯。
　　【项安世悔藁后编】
　　《题屏风墨梅二绝》：一段西山雪，中含太古梅。无香亦无色，免被百花猜。天上和羹事，巢由不忍闻。疏花将瘦影，闲卧一溪云。《二十七日衡阳县义宰以奚奴墨梅侑客太初字冲远》：铁石心肠宋广平，赋含脂粉太多情。固应却有柔荑手，淡拂横枝彻骨清。
　　【张拙轩初藁集】
　　《题禅乡院壁间墨梅》：昔年曾作梅花梦，梦回衣上寒香重。矮窗偶见一枝开，早是江南春意动。凡花不似梅之清，精神骨相由天成。屡从画手细传本，但知刻画非写生。官塘荒寺门斜掩，岁久廊欹雨点。不须晴雪明千堆，胜喜墨痕留数点。
　　【方秋崖集】
　　《书赵相公梅卷》：一梢两梢晓汉月，三花五花暮江雪。春风到手眼生寒，烟水封深有茅。《用郑少傅韵题赵参政梅卷》：雪谷冰崖枯槁士，上锉无烟寒堕指。朝饥郁屈鸣不平，乌玉磨云翻砚水。花光若朽补之穷，吐作冷花春几几。相公折神兵，肯与此辈争诗名。横梢墨偶然尔，别有妙处贤长城。单于吹叶远关塞，张我大汉之天声。老生经济知无术，尔雅虫鱼宁阁笔。岩廊有此磊落人，安事儒士呕心出。吾文不在双仆骚，尔曹政可衙官屈。所怀浩荡同元工，宁比八九吞云梦。铭常勒鼎勋业在，未可枯木窥坡翁。谨勿闲挥补天手，且挈一世春风中。军书夜下飞如射，彼蠢者胡犹梗化。梅花岭外有传闻，老我毛寒足惊咤。神枢净洗甲兵腥，瘴月蛮烟亦堪画。《书惟扬张君梅卷》：平生何逊扬州梦，到得扬州月自寒。谁遣雪蓬春半树，诗情便作故人看。月明临得霜桥影，只恁横斜自一奇。唤起江南归梦远。竹村烟水有茅茨。
　　【蔡戡定斋集】
　　《端约遗墨梅以诗谢之》：先生出语已惊人，戏作梅花又逼真。眼底江山诗有助，胸中丘壑画精神。清香素质恼诗情，更倩挥毫为写真。共挽东风拚一醉，不须摹傲费精神。《题墨梅》：谁作横枝太逼真，枝头的砾眼俱明。也知笔力窥天巧，无奈清香画不成。
　　【刘后村集】
　　《信庵丞相为余作墨梅二轴。诗以小诗》。天畀村翁一段奇，发函虹气贯茅茨。肯移金鼎调元手，为作玉龙檠雪枝。绝艳从教百花妒，秘藏莫遣六丁知。信庵丞相亲分付，麾出花光与补之。《再题信庵墨梅》：信庵墨戏古无之，元气淋漓尔许奇。特与此翁挥匹楮，不为彼相作横枝。山相秘藏扫雪辋川画，曾序调美沂国诗。余尝序公诗以此濡毫。九十老农尤宝惜，时时开卷拂蛛丝。
　　【洪平斋集】
　　《和黄几叔墨梅二绝》：月暗云迷竹外枝，寒香未动便能奇。面如坡老南归后。骨似温公独乐时。六月夜窗留取看，霜风萧飒堕林端。问渠底事青青晚，耻上寻常桃李盘。
　　【刘宰漫塘集】
　　《题刘文简所藏墨梅卷》：烟雨和成宛擅场，新来翻着雪衣裳。以吾不可学渠可，善学杨君只此郎。杨补之甥汤君所画。自谓得补之白墨相形法，此卷乃为倒晕素质以反之。
　　【王鲁斋甲寅藁】
　　《题墨梅七首》：岁寒无与偶，独抱幽贞长。笔下孤梢瘦，冰花纸上香。笔头开造化，花外越精神。偃蹇龙表，新梢最可人。冰蕤开雪颖，墨妙发孤香。不袭逃禅印，枝头有异光。穷冬天地闭，万物正凋残。玉立清梢表。天然独耐寒。胸中含静操，笔下走寒梢。一见孤山客，清香尽拆苞。素质天然静，清芬绕鼻根。更于翘楚上，一笔起冰魂。一枝横出晓，霜外数花开。谁识生绡上，清香静处来。
