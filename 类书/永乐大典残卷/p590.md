<!-- { "loadSidebar": true } -->
　　河间国兵张粗，经旷，二人相与谐善。太元十四年五月五日，共升钟岭，坐于山麓。粗酒酣失性，拔刀斩旷。旷托梦于母，自说为所杀，尸在涧内，脱裳覆腹，寻觅之时，必难可得，当令裳飞起此处也。明晨追捕，一如所言。粗知事露，将谋叛逸，出门见旷手执双刀来拟其面，遂不得去。母遂报官，粗伏辜。
　　梦子往生
　　【夷坚志】
　　元符戊寅岁，睦州建德人黄司业者，失其四岁男子，日夜悲泣。梦之曰，儿已受生，无用相忆。儿前生尝为宰相，坐诬陷善人，谪为公家子。偶又有小过，复再谪。今只在数里间，方十四秀才家。他日当有官，毕此一世，后却生佳处矣。明日访方秀才果得子，以十二月一日生，正与黄氏子亡日同。黄请观之，儿跃然甚喜，与之物，即举手，如欲取状。黄归遂不复哭。十四秀才者名逸，官至朝请郎。所生子名序，绍兴十二年登科，然仕才至常山丞以死，寿五十有三。
　　梦女子再生
　　【太平广记】
　　晋东平冯孝将广州太守，儿名马子。年二十余，独卧厩中。夜梦见女子年十八，言我是前太守北海徐立方女，不幸早亡。案生录当年八十余，听我更生。马子掘棺开视，女身如故。心下微暖，只有气一期之后，颜色复常，聘为夫妇，生二男。
　　梦女子往生
　　【张师正括异志】
　　比部外郎石公，言皇中，始得大理寺丞。监并州之徐沟镇。岁余，梦一鬼朱发青肤，自中溜而下瞰，出臂一女子发，自地而出。谓之曰，送汝往李专知家作女。石惊觉心悸，遂不寐。逮晓，时有酒税场官姓李者，石因问，尔昨夕有何事？李曰，四更初，息妇生一女子。石叹异久之。其后婴儿有疾，召一姥视之曰，本太原人，随夫寓此。仅四十年，凡官于此者，无不出入其家。此厢宇亦曩日都监之官舍。徐沟旧差班行监，当令差京官。今中溜之下者，尝有井。李殿直监临日，鞭一女使，不胜楚痛，投井而死。遂废不汲，仍造大水湮焉。石愈惊骇，方省前梦之验也。
　　梦女失身
　　【古今事通】
　　广都费枢入京，至长安旅寓，主家妇中夜来前曰，我父贩缯，家在某里，以我嫁店子。夫亡无归，不忍独宿，冒耻就子。枢曰，吾知汝情，当往访汝家，令人迎汝。至京过某里，得贩缯家。翁出迎曰，畴昔之夜，梦神告吾女将失身于人，非遇费秀才殆矣。愿闻其说，具以告翁。计其梦，果费见女时，即取妇归嫁之，明年登科，官至巴东守。二一九
　　梦女明冤
　　【稽神异苑】
　　吴王女紫，许为韩重妻。王不许，女饮气卒。重吊冢前，女鬼出邀重入冢。赠珠并玉壶，重赍诣王。王怒，按重发冢，紫见梦于父，以明重之事，王异之，乃舍重。
　　梦女求食
　　【建昌府志】
　　鲁叔卿，妻刘氏残忍，尝鞭二婢皆至死。叔卿仁厚，不能止也。刘生二女而终，长女亦未嫁而天。叔卿在虔州，忽梦长女被发号泣来归。叔卿问故，女曰，适自上元院出，盖以证佐吾母鞭婢之狱，虽罪不在我，当时实在其傍见之。久已幽囚，无任饥渴。故从阿父求饮食尔。叔卿曰，事今若何？女曰，母不堪矣，此幸毕狱。然一婢又在伸诉，虽不累我，尚当诣彼听候也。既寤，以酒肉祭之，并为浮屠法以忏刘过。
　　梦女子取命
　　【张师正括异志】
　　王廷评，俊民莱州人。嘉六年，进士状头登第，释褐廷尉评签书，徐州节度判官。明年充南京考试官。未试间，忽谓监试官曰，门外举人喧噪诟我，何为略不约束？令人视之，无有也。如是者三四。少时，又曰，有人持檄逮我。色若惧恐。乃取按上小刀自刺，左右救之不甚伤，即归本任医治。逾旬创愈，但精神慌惚，如失心者。家人闻嵩山道士梁宗朴善制鬼，迎至。乃符召为厉者，梦一女子至，自言为王所害，已诉于天。俾我取赏，俟与签判同去尔。道士知术无所施，遂去。
　　梦女子来谒
　　【前定录】
　　杭州临安令张宣，宝历中，自越府户曹据，调授本官。以家在浙东，意求萧山宰。出谒已前三日，忽梦一女子，年二十余，修刺来谒。宣素贞介，不与之见。女子云，某是明府邑中之客，安得不见？宣遂见之，曰，妾有十一口，依在贵境有年数矣。今闻明府将至，故来谒。问其县，竟不对。及后补安吉县令，则知所梦一女子，乃安字，十一口乃吉字。及秩满数年，又将调。梦前女子颜色如旧，曰，明府又当宰妾之邑。宣曰，某已为夫人之邑，今岂再授乎？女子曰，妾自明府罢秩，尝即迁居。今之所止，非旧地也。然往者家属凋丧略尽，今唯三口为累耳。明府到后数月，亦当辞去。宣未谕，及唱官，乃临安县令。宣叹曰，三口临字也。数月而去，吾其忧乎？到任半月而卒。
　　梦女子求拔刺
　　【任述异记】
　　陈留周氏婢，入山取樵。倦寝，忽梦见一女子，坐中谒之曰，吾目中有刺，愿乞拔之。及觉，忽见棺中有髑髅，眼中草生，遂与拔之，后于路旁，得双金指环。
　　梦女子送钱
　　【广异录】
　　阎陟幼时，父任密州长史。陟随父在任所，尝昼寝，忽梦见一女子，年十五六，容色妍丽，来与己会，如是者数月，寝辄梦之。后一日，梦女来别，音容凄断，曰，己是前长史女，死殡在城东南角。明公不以幽滞卑微，用荐枕席。我兄明日来迎己丧，终天永诀，岂不恨恨。今有百千相赠，以申久眷。言讫，令婢送钱于寝床下，乃去。陟觉，视床下，止有百千纸钱也。
　　梦女子见骂
　　【太平御览】
　　《宋书》曰，前废帝子业，好游华林园竹林堂，使妇人裸身相逐。有一妇人不从，命斩之。后经少时，夜梦游堂，有一女子骂曰，尔悖虐不道，明年不及熟矣。帝怒，遂于宫中求得似所梦者戳之。其夕复梦所戳女骂曰，汝枉杀我，以诉上帝。至是，巫云，此堂有鬼。帝日与阴山公主，及六宫彩女数百人，随群巫捕鬼。屏除侍卫，帝亲自射之。
　　梦女子设筮
　　【册府元龟】
　　赵上交仕晋为御史中丞。天福九年，少帝御契丹于澶渊，上交从行。忽中夜梦有一女子，为人设筮。上交问曰，此行主上栉风沐雨，百官暴露营野，契丹几时当北去也？女子曰，十二日五日也。俄见女子袒衣，身有金甲，类将军之状。上交骇而寤，以告同列。咸曰，此真异梦，不可轻为占测，当共志之。时虏去，驾还，俱不以是日。及十二年正月朔日，契丹至浚北郊，百官素服序列以候之，虏长被狐裘，跨马驻层阜之上，今百官去缟具常服，谓曰，尔背无惧，吾亦人也。因开襟示所擐之甲，且云，我昨来特制此，为南讨也。盖虏情多忌，当欲明其有备。尔时上交为御史中丞，首引百官见其事。具省前梦，退谓旧同列曰，虏生北方，禀阴气，女子象。通卜筮者，以多也。此日乃明其应，异乎？及契丹北还，果以十七日也。
　　梦处女鼓琴
　　【册府元龟】
　　赵武灵王十六年游大陵，他日，王梦见处女鼓琴而歌。诗曰，美人荧荧兮，颜若苕之荣。綦毋遂曰，陵苕之草，其华紫。命乎命乎，曾无我嬴。綦母遂曰，言有命禄，生遇甚时。人莫之己，责盛盈瑞也。异日王饮酒乐，数言所梦。想见其状，吴广闻之，因夫人而纳其女娃嬴，方言曰，娃，美也，吴有绾娃之宫。孟姚也。徐广旦，古史考云，内其女曰娃。孟姚甚有宠于王，是为惠后。
　　梦女子相遇
　　【太平广记】
　　光化中有文士刘道济，止于天台山国清寺。尝梦见一女子，引生入窗下，侧有柏树葵花，遂为伉俪。后类于梦中相遇，自不晓其故。无何，于明州奉化县古寺内，见有一窗侧柏葵花，宛是梦中所游。有一客官人寄寓于此，室女有美才，贫而未聘。近中心疾而生，所遇乃女之鬼也。又有彭城刘生，梦入一倡楼，与诸背狎饮。尔后但梦，便及彼处，自疑非梦。所遇之姬，芳香常袭衣，亦心邪所致。闻于刘山甫也。
　　【翰府名谈】
　　寇莱公少时过大梁，宿邸中。梦至一处，翠峰流水，有女童引至磐石上，与两人对坐，共食茜桃。女童曰，某有分趋左，公引执其手，即觉。自汴回梁，再宿旧邸。有老姥曰，吾孙女小名茜桃，衣冠家欲娶之。则女大骂，曰，我已有夫。公曰，尔试呼之。少选出拜曰，此吾主也。公悟向所梦，遗姥银百星，售女为妾。语言多有补益。后公出镇北门，燕集无虚日。有善歌者，公赠之束彩。意尚未满，茜桃为诗云，一曲清歌一束绫，美人犹似意嫌轻。不知织女萤窗下，几度抛梭织得成。后公南迁雷州，茜桃泣曰，妾无奇功，不升于仙。有薄效，亦不入于鬼。前世师事仙人为侠，尝有官，为侍儿所鸩。妾往戳之，失于详审。孕已数月，是一戳而杀二人，受谴再入轮回。宿根有契，为公侍妾。今将别去，公当为地下主者，乃阎浮提王也。天符即下，宜集后事。明日茜桃果卒，公不久亦逝。
　　梦红袖女子
　　【夷坚志】
　　吴虎臣，曾博闻强识，知名江西。为举子日，谒梦于仰山。欲知科第迟速。其夜梦红袖女子，执板而歌，觉面不能省忆。但记一句曰，寿春不是探花郎。是后竟不第，而以献书得官。吴奉紫姑神甚谨，每言事多验。邑人吴仲权镒将调官，倩扣所向，箕箸既具，尽龙与羊各数四。虎臣曰，龙者，君象。羊者，仕涂禄料也。子必面君登朝矣。仲权曰，镒乃一选人，名位甚卑，安得有此望。虎臣曰，曾以布衣，犹被召对，况于已在簪裳之列乎？神言有证，当不谬矣。仲权私谓辰未年，或可奋发。及赴部，乃注龙阳丞。
　　梦皇姑
　　【太平广记】
　　孟蜀，翰林学士，幸夤之子也。一夕梦见皇姑召之，谓曰，当可食杏仁，令汝聪利，老而弥壮，心力不倦，亦资于年寿矣。汝有道性，不久往此，须出佐理当代。夤逊梦中拜请其法，则与申天师《怡神论》中者同。夤逊遂日日食之，令老而轻健，年逾从心，尤多著述。又梦掌中草不绝，后来内制草数年，复掌选，心力不倦，因知申天师《怡神论》中仙方，尽可验矣。
　　梦姑托生
　　【沈括清夜录】
　　端明殿学士杨察之母夫人孙氏者，事其姑孝谨，姑甚爱之。每曰，吾死，即当为尔子。久之，杨之母有娠，而其姑亦以寿终。一夕，梦其姑谓曰，吾来与尔为儿。明日遂产，即端明君也。年七岁，犹不能言，亦未尝见其啼。母疑之曰，岂其乎？因取小挺将笞之，盖欲以微痛，试发其音声。儿忽语云，吾汝姑也，何为笞我？母大异之，诘其所以，不获答。自此遂能言语如常。
　　梦妇作乌
　　【太平广记】
