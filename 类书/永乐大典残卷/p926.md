<!-- { "loadSidebar": true } -->
　　《顺兴学记》：元丰政元之秋，列郡各贡进士于朝。南剑考诸五县之士，而进之十有八人。顺兴学者百数，无预贡者。温陵宋君适来为顺兴令，因怪闽中之士，每岁应诏，出为天子器使，最盛于四方。南剑在闽之中，累累有人焉。顺兴南剑之友邑，前此有预计皆者，不见录于礼部，七十年于此矣。今岁更无预贡者，是岂教育之道，在上之人有所未至欤？遂由县学而观之，感其庑隅之卑，度量之微，环卫之弊，具修之废，不足以壮丽先圣之行在，吞纳多士之至止。升望降观，前揖后据，不足以周览溪山之气象。青衿不见，往往散处里闾，流入城阙之间。诵数之学，得以小说实其虚一。如此者盖久矣。宋君由是慨然，思欲宏其度量。严其具修，壮其庑隅，固其环卫，利其前揖后据之势，然后招来多士而教之。邂逅一乡之所慕者，十有四人，请为仪倡，愿与乡民出力易材，废旧而新之。宋君如其请，学者欣然预集于别馆，以俟学成而归焉。旁郡馀邑，随有望风而至者。不日学成，为之八斋。翼于两庑之间，或背于堂，或面于殿。诸生接席而座，鼓箧而进。间者有应，疑者有质，由者有户，升者有堂，入者有室，望者有门墙之峻，乐之所寓。前揖仁者之山，下视智者之水。适其性命之情，日就而月将之。且见成人有德，小子有造。居多古人之遗风，不问其在外者。一封之荐，何足计哉？盖大教学之道，先王望其成材而取之，必使学者无志于仕，有如曾皙之而归，漆雕开之未能信者，然后可以副吾取而用之之意。是故先王之士，得丧有命，动静有理，去就有仪，处万锺之时，如箪豆之日。许国之身，致君之术，岂为宫室之美，妻妾之奉。所识穷乏者得我而为之，遂易其志哉？尝谓仆隶之贱，史胥之卑，屠贩之仵，寇盗之类，才勇艺术，集事御变，虽古之人有不及者。入之民间，以治民事，出之民上，以长民德，不亦可乎？先王必谨庠序之教，养才育德，俟其秀实，然后论而官之。先王之意，岂可史胥屠贩之仵，仆隶寇盗之类，其名不实，而废其可用者哉？以谓不知仁者不可与从生，不知义者不可与从死，不知礼者不可与交，不知信者不可与守。骊山之徒，胯下之布衣，兴造之初，急难之际，未有素食之士。先王不得已而用之。譬之使鹰，常饥其肠，则为之使，饱之则叛去。是故黥布韩信之徒，素不学道。无穷之欲。与之南面称孤，不足以餍之，乃到叛逆夷族而后已。然而后世之君，当平居无事时，不能养才育德而用之。或有才德之士，而莫之用。府史之卑，卒仵之贱，寇盗之恶，入为公卿，出为将帅，谓予用才而已，不问其行，甚可怪也。昔卫宣之朝，有不知德者，好忮而不仁。有不知行者，好求而不义。好忮也，害物；好求也，逐物。人之可恃以用者，为其爱物而物莫之胜耳。不知德行，自其求忮而推之，不仁不义，不可胜用也。百尔君子，亦奚以为哉？先王之世，兵农一民，乡军一营。在朝所谓公卿、大夫、士；在乡，所谓乡老、乡大夫、长正师胥；在军，所谓军将、师帅、长司马。昔时乡校之中，同为儒者，而今同为天子之吏，岂有异趣哉？其贤以六德，其能以六艺，知礼乐者，非特锺鼓王帛而已。礼乐之妙，至于行乎阴阳，通乎鬼神，彼之所及也。知射御者，非特主皮执辔而已，射御之精，至于升降之仪，与其志通，疾徐之节；与其意会，彼之所及也。知书数者，非特纵横之画，会乘之美而已。书数之微，至于道理之精粗，象器之终始，彼之所及也。六艺，道之下者。其微犹及于此，而况德行之学，岂可亿哉？是故古之为公者以道，为卿者以德，为大夫者以智，为士者以志。为军将者，其德有威，其仁足以抚众。为战士者，其义有勇，其智足以死难。故古之官有至于三百六十者，先王非恃其人之众也，恃其道德志智而已。平王之东，天下利势不断如线，教育之泽在人之心，犹有存者，譬如至柔之物，可屈而难折，延及三十世而后已。无道之秦，烧诗书，杀学士，不仁之勇，无义之刚，繁刑严诛，以制天下。所以传及二世，为氓隶之人一折而断之。诗书之力，虽欲维持其亡，不可得也。然而先王所以建学养士之意，何可废哉？宋君之来，隆学校，延儒生，躬率一邑之子弟，从事于道，以副上意。一邑之士，宜乎为道而学，他日入官，如古贤士大夫以副宋君之意。诸生从予游，予尝以此谕之。君命予文以记县学。所以作，于是乎书。
　　【邓拼榈先生集】
　　《沙阳重修县学记》：余尝怪道释之居，雄丽相胜，而州县之学，类不足以方之。顾岂无自而然哉？盖人心役役，不有所贪，则必有所惧，未尝有须臾宁者。道家者流曰，我能荐人于天，可以几福于式外。故贪者慕之。释氏者流曰，我能福人于九泉之下，虽造业深重者，鬼亦不得以诛之。故凡有罪者惧焉。贪利其如此，而惧者唯恐其不我利也，此道释之宫，所以轮奂奇胜，殆遍天下，非学宫比。崇宁以来，蔡京为冢宰，群天下学者，纳之黉舍。校其文艺，等为三品，饮食之给，因而有差。旌别人才，正付于鱼肉铢两间。学者不以为羞，且逐逐然贪之。曰吾利在是，不可一日舍是而他也。县有师长，郡有教授，未必知有所谓学校之本者，但务为美观耳，部使者又从而督之，以学宫成坏为州县殿最，斥叱所及，官吏胆落，故士夫惧焉。此崇宁间学舍之盛，所以妙绝今古，可以亡愧于道释之宫也。呜呼！学校之兴，虽自崇宁；而学校之废，政由崇宁。何以言之？盖设教之意，专以禄养为轻重。则率教之士，岂复顾义哉？知有利心而已。一旦赫然复祖宗法，以科举取士，学者则曰，朝廷不以学校官我矣，吾何贪焉？州县则曰，部使者不以学校督我矣？吾何惧焉。是故昔日青衿接迹弦歌之地，今则败椽老屋，号风泣露。使人过之，凄凄然如墟墓间。若不可以复振者，是其可伤哉？南剑有邑曰沙县，溪山之胜，文物之盛，盖甲于一郡。其在闽中，亦号为卓卓然者。舍法既罢，学校亦废。仰雨傍风，儒生扫迹。宣和七年，建安郭侯得邑于此，恻然作念曰，此邦亦复是耶？舍法可罢，学校不可置。置而弗顾，非为政之本也。于是邦人之彦者，率侯之语，各竭力以营之。朝夕勉勉，若切其身，曾未逾时，讲者有堂，居者有舍，奉先圣者有殿，斋宫祭器，无不备具。栋宇凌空，朱碧相照，文有非崇宁间所能及者。于是学者偕来秋啾，有洙泗之风。呜呼，盛哉！古无有也。殆不知邑大夫与邦人之彦者，惧使者之督而为之乎？抑贪夫所谓三舍之选而为之耶？内无所贪，外无所惧，上下相率，必于有成果，何谓哉？一言以蔽之曰，诚心而已矣。然则郭侯之志，与邦人之彦者，岂不既贤矣乎？余于建炎之初，论事狂妄，谪自左掖，冷居里，盖将束书负琴，日造庠序，以洗前日之愆，侯乃以记文见属。余曰，唯此仆所愿附姓名者，敢不书。虽然，学宫之弊，今已新之。寒暑相易，风雨推剥，异时能保其不弊耶？侯文章事业，霭闻于时。牛刀割鸡，岂久留此。弊而复新，其在邦人之诚心乎？且诚之为道大矣，天地可动也，金石可革也。惟出于志诚，则有确乎其不可易者。顾岂勤于今日，而怠于后日者乎？异时郭侯持节以过旧部，若见学宫不减今日，然后知至诚之道，可亘千古，非贪与惧者之比也。故余并书之，以告来者。
永乐大典
卷之二万一千九百八十四
卷之二万一千九百八十四
　　七药学
　　郡县学三十
　　【莆阳志】
