<!-- { "loadSidebar": true } -->
　　惩诫。太宗尝与侍臣泛舟春苑池中，有异鸟随波容与。太宗击赏数四，诏座者为咏，召阎立本写之。阁外传呼云：“画师阎立本”。立本时为主爵郎中，奔走流汗，俯伏池侧，手挥丹青，不堪愧赧。既而戒其子曰：“吾少好读书，幸免面墙，缘情染翰，颇及侪流，唯以丹青见知。躬厮养之务，辱莫大焉，汝宜深戒，勿习此也。”高宗朝姜恪以边将立功为左相，阎立本为右相。时以年饥，放国子学生归。又令限通一经。时人为之语曰：“左相宣威沙漠，右相驰誉丹青，三馆学士放散，五台令史明经。”以末使进身者，可为炯戒！刘仁轨为给事中，与中书令李义府不协，出为青州刺史。时有事辽海，义府逼仁轨运粮，果漂没，敕御史袁异式按之。异式希义府意，遇仁轨不以礼。或对之猥泄曰：“公与当朝仇者，为谁？何不引决。”仁轨曰：“乞方便。”乃于房中裂布将头自缢，使典掩扇。少顷，仁轨出曰：“不能为公死”，刘仁轨岂失却死耶？坐此除名。大将军刘仁愿济，奏以为带方州刺史，仁愿凯旋，高宗谓之曰：“卿将家子处置补署，皆称朕意，何也”？仁愿拜谢曰：“非臣能为，乃前青州刺史教臣耳”！遂发诏征之，至则拜大司宪御史大夫也。初仁轨被征，次于莱州驿，舍于西厅。夜已久，有御史至驿，人曰：“西厅稍佳，有使止矣。”御史曰：“谁？”答曰：“带方州刺史。”命移仁轨于东厅。既拜大夫，此御史及异式俱在台内不自安，仁轨慰之曰：“公何瘦也，无以昔事不安耶！知君为势家所逼，仁轨岂不如韩安国？但恨公对仁轨卧而泄耳。”又谓诸御史曰：“诸公出使当举冤滞，发明耳目，兴行礼义，无为烦扰州县，而自重其权。”指行中御史曰：“只如某御史夜到驿，驿中东厅西厅复有何异乎？若移乃公就东厅，宣忠恕之道也。愿诸公不为也。”仁轨后为左仆射，与中书令李敬玄不协。时吐蕃入寇，敬玄奉仁轨征之军中，奏请多为敬玄所掣肘。仁轨表敬玄知兵事，敬玄固辞。高宗曰：“仁轨须朕，朕亦行之，卿何辞？”敬玄遂行，大败于清海，时议稍少之。始仁轨既官达，其第仁相在乡曲，升沉不同，遂构嫌恨，与轨别籍。每于县抵奉户课，或谓之曰：“何不与给事同籍？五品家当免差科。”仁相曰：“谁能向狗尾底避阴凉。”兄弟以荣贱致隔者，可为至戒。杨为左丞时，宇文化及子孙理资荫，朝廷以事隔两朝，且其家亲族亦众多，为言者所司理之，至于左司未详其案状，诉者以道理已成，无复疑滞，勃然逼。曰：“适朝退未食，食毕当详案。”诉者曰：“公云未食，亦知天下有累年羁旅诉者乎？”遽命案立，批之曰：“父杀隋主子诉隋资，生者犹配远方，死者无宜更叙。”时人深赏之。娄师德以殿中充河源军使，永和中破吐蕃于白羊涧，八战七胜，优诏褒美，授左骁卫郎将。高宗手诏曰：“卿有文武才干，故授卿武职，勿辞也。”累迁纳言。临终数日，寝兴不安，无故惊曰：“拊我背者，谁？”侍者曰：“无所见。”乃独言，若有所争者。曰：“我当寿八十，今追我何也？”复自言往为官误杀二人，减十年。词气若有屈伏，俄而气绝。以娄公之明恕，尚不免滥，为政者，得不慎欤！李义府定策立则天，自中书舍人拜相。与许敬宗居中用事，连起大狱，诛锄将相，道路以目骇。入则谄谀，出则奸宄，卖官鬻狱，海内嚣然，百僚畏惮，如畏天后。高宗知其罪状，谓之曰：“卿儿子女婿，皆不谨慎，多作罪过。今且为卿奄覆，勿复如此！”义府凭恃则天不虞，高宗加怒，勃然变色，腮颈俱起。徐对曰：“谁向陛下道此？”高宗曰：“但知我言，何须问我所从得耶？”义府魄然竟不引过，缓步而出。会右金吾仓曹杨仁颖奏其赃污，诏刘祥道并三司鞠之。狱成，长流山隽州，朝野莫不称庆。或作河间道元帅刘祥道破铜山贼，李义府露布榜之通衢者，义府先取人奴婢。及败，一夕奔散各归其家，露布云：“混奴婢而乱放，各识家而竞入。”乾封初大赦，唯长流人不许还。义府愤恚而死，海内快之。刘思立任考功员外，子宪为河南尉。思立今日亡，明日选人有索为阙者。吏部侍郎马载深咨嗟，以为名教所不容，乃书其无行注冬集。朝廷咸曰：直铨综流品之司，可谓振理风俗，其人比出选门为众目所视，众口所讦，亦趑趄而失步矣。自垂拱之后，斯风不坏，苟且公行无复曩日之事。王义方初拜御史，意望殊高，忽略人间细务。买宅酬直讫，数日对宾朋。忽惊指庭中双青桐树曰：“此忘酬直。”遽召宅主付直四千。宾朋曰：“侍御贵重不知交易，树当随宅，无别酬例。”义方曰：“此嘉树，不比他也。”及贬黜，或问其故，答曰：“初以居要津，作宰相，示大耳。”初义方将弹李义府，惧不捷，沉吟者久之。独言曰：“可取万代名耶？循默以求达耶？”他日忽言曰：“非但为国除蠹，亦乃名在身前。”遂弹焉。坎坷以至于终。高宗大渐，顾命裴炎辅少主。既而则天以太后临朝，中宗欲以后父韦玄贞为侍中，并乳母之子五品。炎争以为不可，中宗不悦。谓左右曰：“我让国与玄贞，岂不得，何为惜！”侍中炎惧，遂与则天定策废中宗为庐陵王，幽于别所。则天命炎及中书侍郎刘之率羽林兵入，左右承则天旨，扶中宗下殿。中宗曰：“我有何罪？”则天曰：“汝欲将天下与韦玄贞，何得无罪？”炎居中执权，亲授顾托，未尽匡救之节，遽行伊霍之谋，神器假人为兽传翼，其不免也。宜哉！张由古有吏才而无学术，累历台省。尝于众中叹班固大才，文章不入《文选》。或谓之曰：《两都赋》、《燕山铭》、《典引》等并入《文选》，何为言无？”由古曰：“此并班孟坚文章，何关班固事？”闻者掩口而笑。又谓同官曰：“昨买得王僧孺集，大有道理。”杜文范知其误，应声曰：“文范亦买得张佛袍集，胜于僧孺远矣。”由古应之不觉，仕进者不可勉欤？周矩为殿中侍御史大夫，苏味道待之甚薄，屡言其不了事，矩深以为恨。后味道下狱，敕矩推之。矩谓味道曰：“尝责矩不了事，今日公了事也，好答辩”，味道由是坐诛。严识玄为巩令，中书舍人路敬潜黜陟河南道，使还次巩。识玄自以初莅，复以敬潜使还，颇有慢色。虽郊迎之，才上马施镫揖鞭而已。敬潜怒摄而案之曰：“郊外远迎，故违明敕；马上高揖，深慢王人；礼律有违，恭倨无准，仰具知。”识玄拜伏流汗，乃舍之。后转魏州刺史，为魏令李怀让所辱。俄又俱为兵部郎中，既同曹局亦难以为容，举朝以为深戒。李知白为侍中子弟，才总角而婚，名族识者非之。宰相当存久还，敦风俗，奈何为促薄之事耶！惠妃武氏有专房之宠，将夺嫡，王皇后性妒，稍不能平，玄宗乃废后为庶人。肤受日闻次及太子，太子之行废也。玄宗访于张九龄，九龄对曰：“太子，天下本也。动之则摇人心。自居东宫，未闻大恶。臣闻父子之道，天性也。子有过，父恕而掩之，无宜废绝，且其恶状未著，恐外人窥之，伤陛下慈父之道。”玄宗不悦，隐恶者久之。李林甫秉政，阴中计于武妃，将立其子，以自固。武妃亦结之，乃先黜九龄而废太子。太子同生鄂王瑶、光王琚同日并命，海内痛之，号为三庶。太子等既冤死，武妃及左右屡见为崇，宫中终夜相恐，或闻鬼哭声，召巫觋视之，皆曰三庶为属。先是收鄂王、光王行刑者射而瘗之，乃命改葬而酬文。武妃死，其属乃息。玄宗乃立肃宗为太子，林甫之计不行，惕然惧然矣。三庶以二十五年四月二十二日死，武妃至十二月而毙。识者知有神道焉。天宝中，李林甫为相，专权用事。先是郭无振、薛讷、李适之等咸以立功边陲入参钧轴。林甫惩前事遂反其制，始请以蕃人为边将，冀固其权。言于玄宗曰：“以陛下之雄材，国家富强，而诸蕃末灭者，由文吏为将怯懦，不胜武事也。陛下必欲灭四夷，威海内，莫若武臣，武臣莫若蕃将。夫蕃将生而气雄，少养马上，长于阵敌，此天性然也。若陛下感而将之，使其必死，则狄不足图也。”玄宗深纳之，始用安禄山，卒为戎守。虽理乱安危保之天命，而林甫奸宄实生祸阶。痛矣哉！
　　家　诫
　　【晋嵇康文集】
