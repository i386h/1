<!-- { "loadSidebar": true } -->
　　《兴化县移建学记》：叶侯令兴化之明年，以县学湫隘颓倾，访得旧址规复之。又明年，毕其工。祀有庙，讲有堂，为门为斋，庖库井垣，甚备而固。巨湖映带，轩豁旷爽，财出于积累之馀，官不与其费；工取于游手之募，民不知其劳。又籍羡田为养士之食，驰书吴门，求记于高邮陈某，乃为之言曰：有民必有士，有政不可无教而化之逮乎下也盖深。民治于人者也，士则将治民者。民也而为士，孰使然？而刑驱威制，必欲不吾敢犯，果不足以得民之心。惟详于教，乃可以善其心。古者取士于民，以为公卿大夫，共天子之治，迪民之性，有以扰服销祓其奇，袤好利之念，是立之学。京师为太学，诸侯为泮宫，固也。而党有庠，术有序，家有塾，夫化行而不究于下，非治之至。三代之学，于其细焉不遗，其亦深矣哉。《左氏》记不毁乡校，诗人刺子衿挑达，皆于区区之郑言之，郑之人所以能枝强邻大邦，其民爱君，效死而不畔，岂无所自而然？当时大国可知。文武成康盛时可知，皇家以文治，凡山区海濒百家之聚，无不建学，斯足以见圣化之深且远。兴化虽小邑，然介于海陵高邮之间，二郡昔号多士，名辈相望，民纯恪易治，兹岂非根原于学而贤师帅教养之效？是邑也，不应顿异。而士之才彦未多，民斗讼未稀，与所闻大不同。侯病之。病之，而不得其术，则何益矣。故其为政，汲汲于学。经营之始，人知其难。侯意愈坚，曰将有遇，请于郡。时守赵公贤而文，欣然从之，畀以大木百章，而继之以钱若米。部使者亦嘉其意，赞其决，果克竟其志。今之为邑，旦夕金谷狱讼簿书是课，孰知有所谓学，置不向，于法令无责，而金谷狱讼薄书一不副上官意，谴诃立至，可谓难。而用小邑，作久废，时无赢羡，卒而成，又甚难。侯贤者也，不小是邑，切切求所以治民之本。而临于上者，假之于金谷狱讼簿书之外，尤贤哉！事以贤立，而多贤不易遇，故予乐为书之，以道邑人喜慰之情。因述古人建学之意，而期其士民于方来，有以满足侯之望。侯名贵，宗进卿，盖石林先生之孙云。
　　【元陈旅安雅堂集】
　　《泉州路儒学修学记》：温陵校官陈应麟，驰书于旅曰：应麟，郡诸生也。猥承宠光，得归与邦人诸友讲学于泮水之上，惟绵薄不足荷兹宠也。则蚤夜思所以尽吾心焉，乃辰谒宣圣庙。顾屋室凋败，神物故暗，下视廊门暨师弟子舍，皆缺恶坠漏，弗妥弗严，盖因循不葺二十年矣。谓吾郡诸生也，又可玩岁月，视此为传舍，如向之为是官者乎？即以修兴事白郡侯怯来，侯矍然曰，事孰有尚于此？当与子亟图之，毋使我有既去之悔。乃召木土石金设色之工，求众敝以筹费。既又曰：士廪薄，不可以大给也。民力瘁，不可以重也。则出私帑，倡在郡之笃于义者，于是某等咸欲助，官于学者，业于学者，亦合钱以相役。元统三年，五月庚寅肇功。自礼殿至殿门，悉易其坏而丹之，作灵星门，饰先圣先师从祀贤人像，明伦堂，学正录听，左石斋四十间，悉改覆。筑纞地为堂涂，辟斋所为广庑，凡得祀者之祠，又靡不缮，其年七月告成。是何其既完且美之易也？盖侯能以是为己责，而助之者亦以为已所当为也，皆可书。敢用请于执事。旅闻之，学以治乎心也，心有不治，则其见于事者荒矣。心之为物至微也，而周流于日用之间；至著也，失于耳目之所不及。君子犹得以议其心，学之未善，常接于耳目。又其事之不可已者，坐视而弗治，则其存于中者，陋亦甚矣，尚得谓之尝有学也乎哉？敬者，治心之道也。不能有为者，有苟焉之心也。心主敬则体信，事由敬则达顺。方寸之矩，天下之物则尽焉。是役之成，吾知郡侯校官皆非能以苟焉之心成之。以苟焉之心倡，则人亦将以是心应之矣，恶乎而能成。《鲁颂》曰，济济多士，克广德心。游于兹者，盖亦因修泮宫者之心而充之也。旅生是邦，得闻绪言于乡先生，自治弗勇，徒佩言以移日。而去家益久，故老之存者盖寡矣。将其言之不可以易闻也，因书以谂同志。
　　【清漳志】
　　《温革撰漳州府重建学记》：国朝恢人文，以化成天下。盖自祖宗以来，而临漳有学，在昭陵之世。于时重熙累洽，风化淳美，声名文物之盛，比隆成周，礼乐兴行，极治之辰。然天子方且贪贤育材，益培太平不拔之基。乃诏天下郡国皆置学，实庆历二年岁在壬午也。学据州治之异隅，是惟文明之地，溪流自丁以朝焉。卜之云吉，多士宜之。厥后崇宁癸未，徽庙诏推行三舍之法于天下，诸生益众，为郡者乃截讲堂为二斋，而以贡院听事为讲堂。至大观间，增养士至五百员，则又以迎恩驿分为四斋。政和癸己，移学州治之左。至宣和辛丑，罢舍法以科举取士。率遵祖宗之旧。则学之迁，盖九年矣。自后连五，与乡贡者，辄皆不中春官之选。于是士子病之，谋复旧焉。时户部贰卿李公弥逊，以徽犹阁直学士知州事，教官今新婺范侯津，率诸生以请。公忻然允之。乃以缗钱贰万付士之有材干者，自为经营。基址仍庆历之旧，规模惟政和之新。盖建议于绍兴已未，经始于庚申，落成于辛酉也。由是累始复有登科甲者。革摄承州事之乏，范侯自延平来，始与学之职事，请记其事。革闻阴阳家者流，拘而多忌，儒生每耻言之。然自有龟筮以来，则有相方面势之宜，盘庚迁都，周公营洛，皆其事也，奚独于漳学而疑之？抑尝闻之，唐有周几本先生者，读书于州南天城山之高峰，其后收元和丙申年科第，所谓三十三人同得仙者。时君贤之，封天城山为名第山。然则漳之儒学，蝉联不绝，盖有端绪。夫以周先生破天荒为儒学唱，而我朝累叶崇儒兴学之盛，历览江山之胜，揆夫地势之雄，将见异才间出，为时髦杰者，肩摩踵接也。学之复旧，岁馀一纪。殿堂屋宇之宏敞，虽焕然在目。而土木之役以工计，与修造月日所当谨者，皆不可考。姑书其兴废之所以，儒学之源流，俾后之人识其梗概焉。学之肇建，至是一百一十有四年。则绍兴二十五年，岁在乙亥也。三月一日记。赵与坦撰《漳浦县新学记》：古者庠于党，序于遂。县之有学，效古制也。曩长泰有学，初创于登科山之旁。以地窄迫，不足为士子藏修之所，遂移其学于祥光寺之东偏。自绍兴杨公登弟之后，未有续遗，乡者士子病之，载谋载惟，欲迁焉而未果。岁在绍定癸已，邑有寓公李万言调萍乡尉，叶惟寅调番禺丞。爪戌未及，与阴阳家者相方面势，得县治之左臂，乃县之主山。良岗钟其秀，然然，若蛟龙之跃渊，祥凤之飞舞。是殆天有以献其巧者。闻之邑宰清源陈公纯仁，公俞其请，白之于郡，朝谒夕报，遂与邑之士友相与并力叶赞，命匠鸠工，拓基肇址，峻而夷，撤蔽而通，绳迂而直。乃斫乃陶，乃土既乃。大成有殿，讲席有堂，入直有庐，肄业有斋。申以门，面以棂星，庖垣墉，靡不具体。肇修胡簋，绘事从祀，百尔文物，彪列一新。释菜而衿佩如，诵而声音琅如。属役于是年之季春，考室于明年之季冬。陈公适以秩满归三山，郑公师申来试邑令。又于门外凿之以池，中累石为梁，以其池水，旧传古龙浚出泉之语，邑人争取汲之。岁率遇秋诏，殿庭之中，常两桂子，目击者莫不以为祥异。且曰，是学之风水，必有盛事，验于一纪来。而淳甲辰，郡之捷南宫者三人，邑居其二。陈君梦立巍占甲科，吴君遇聘联名擢第。积年天荒，一朝而破。由癸己而距甲辰，一纪之言，信乎不诬。迨丁未春，邑之瀛山张君汉杰，以国学内舍前廊擢名鼎甲。猗欤休哉！邑之士子荣达，何其于昔，而独盛于今耶？虽曰学校陶成之功，人物颖秀之美，亦不可谓非学宫改建，地灵人杰之验也。予戊申视邑蒙，笃修庠序之教。一日前廊职事贡士许兴龙等，言于予曰：创建所学，今馀一十五年矣。邑之士行，将与令之长子孟同游兰省。所望以趾美嗣芳，科名踵踵相接也。而学之记犹缺，恐后人无以知建学之由，属予为记。余曰，与坦学制此邑，簿书之暇，凡可以加惠邑民者，无不留念。顾今邑学有此盛美，乌得没其实邪？虽然，建学之制，新学之政，诸公已智及之矣。如曰以此为言，记之可也，不记亦可也。抑知其所以建学之指乎？盖文章特末技耳，科第亦假途耳，学者内而不外，古也；外而不内，古乎？入是学也，盍思夫若至阙里，若觌孔墙，属耳而闻金声玉振，潜心而得性与天道。退而思之，为颜为曾者何人？归而求之，为为轲者何人？必家焉而亲其亲，官焉而民其民，国焉而君其君？塞则淑诸身，亨则淑诸世。如吾漳之高东溪，颜定肃，声名节庵，耿耿天地间。是则建学之意，亦余邑宰之所愿望也。庶几是学，不为徒建云。故笔而为之书。
　　【宋朱晦庵集】
　　《漳州龙岩县学记》：漳州龙岩县学，皇初置。其后迁徒不常，遂以废坏，盖三十有馀年。而丞某君某，始复营建迫代去，不克就。温陵曾君，来嗣其职，乃因其绪而成之。凡为屋若干楹，殿堂门庑，师生之舍，无一不具。淳熙九年，某月某日，既率其诸生以奠菜于先圣先师，而以书来求记，且曰，愿有教也。予闻龙岩为县斗辟，介于两越之间，俗故穷陋。其为士者，虽或负聪明朴茂之姿。而莫有开之以圣贤之学。是以自其为县以来，今数百年，未闻有以道义功烈显于时者，岂其材之不足哉？殆为吏者，未有以兴起之也。今二君相继，贰令于此，乃能深以学化民为己任，其志既美矣，而曾君又尝从吾友石许诸君游，是必能诵其所闻，以先后之者。此邑之士，其庶几乎？乃为之书其本末，而因以告其诸生曰，夫所谓圣贤之学者，非有难知难能之事也。孝弟忠信，礼义廉耻，以修其身而求师取友，颂诗读书，以穷事物之理而己。是二端者，岂二三子之所不知不能哉？特怵迫于俯仰衣食之资，而不暇顾。诱夺于场屋雕篆之习，而不及为尔。夫区区目前，近小之利而忘其所贵于己者，固已悖矣。况其所徇，又未必果可求也。二三子循己事，而观之，则曷若慨然反是心以求之，而一用其力于吾之所谓者乎？使吾孝弟忠信礼义廉耻之行日笃，而身无不修也。求师取友，颂诗读书之趣日深，而理无不得也。则自身而家，自家而国，以达于天下，将无所处而不当，固不必求道义功烈之显于时。而根深未茂，实大声宏，将有自然不可掩者矣。呜呼！是说也，曾君盖亦尝为二三子言之乎？二三子其益以吾言相与勉焉。而《书》所谓学攵半者，又曾君所宜深念也。其亦由是而勉旃哉！十年二月甲寅，新安朱熹记。
　　【元程雪楼集】
