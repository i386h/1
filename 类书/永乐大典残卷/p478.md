<!-- { "loadSidebar": true } -->
　　《崔纵传》：纵登政和五年进士第，累迁承议郎，干辨审计司。二帝北行，高宗将遣使通问，廷臣以前使者相继受击莫肯往，纵毅然请行，乃授朝请大夫右文殿修撰，试工部尚书以行。比至，首以大义责金人，请还二帝，又三遣之书。金人怒，徙之穷荒，纵不少屈。久之，金人许南使自阵，而听其还，纵以王事未毕，不忍言。又以官爵诱之，纵恚恨成疾，竟握节以死。洪浩、张邵还，遂归纵之骨，诏以兄子延年为后。
　　守城而死
　　【倦游杂录】
　　侬贼破邕州，偶江涨，遂乘桴沿流入番禺。时赞善大夫赵师旦知康州，到任始一月，贼既迫境，谕官属吏民使避贼。谓曰：吾固知斯城不可守，然守城而死，乃监兵洎吾之职也。若曹无预祸。贼既至，率弱卒不满百御之半日。城陷，赵与监兵者皆死之，士卒得免者无一二。先是一日，赵方出其妻藏于山谷，道中生一子，弃草中。贼去凡三日归，视之尚生，人谓忠义之感，又有曹观者，以太子中舍知封州，贼既至，乃易服遁去，未十余里，为贼所擒。贼犹谓曰：汝乃好骂我南人作蛮者也，今日犹不拜耶？曹竟不屈，至晚积薪燔死于江。时本路主漕连者与曹有旧，乃移师旦事于观，仍诗之于石，朝廷赠观太常少卿，子孙弟侄洎女子授官赏命服者数人。赵赠卫尉少卿，一子得殿直。赵史君之事，岭外人率皆知之。康州人为之立祠堂，至今祭享不绝。
　　冒阵而死
　　【续后汉书】
　　《诸葛瞻传》：魏邓艾自阴平由景谷道入，瞻督诸军拒之，至涪而艾已长驱而前，破瞻前锋。瞻退住绵竹，艾遣书诱瞻曰：若降者，必表为琅琊王。瞻怒，斩艾使，遂战，大败，临阵死，时年三十七。瞻长子尚叹曰：父子荷国重恩，不早斩黄皓，使败国殄民，何用生焉？策马冒阵而死。
　　叱贼而死
　　【北史】
　　郦道元，字善长，除御史中尉。时雍州剌史萧宝寅友状稍露。侍中城阳王徽素忌道元，因讽朝廷遣为关右大使，遣其行台，郎中郭子帙围道元于阴盘驿亭，道元目叱贼，厉声而死。
　　骂贼而死
　　【金史】
　　《李宝信妻王氏》：张觉以平州叛，王氏陷贼中，贼欲逼室之。王氏骂贼，贼怒，遂支解之。
　　【元史】
　　《忠义传》：萧景茂家贫力农。至元四年，南胜县民李智甫作乱，掠龙溪，景茂与兄佑集卿丁拒之。众败，景茂被执，贼胁使从已，景茂骂曰：狗盗，我生为大元民，死作隔洲鬼，岂从汝为逆耶？贼怒，缚景茂于树，脔其内，景茂益愤骂。贼以刀决其舌，景茂骂不绝声而死。
　　遇贼而死
　　【元史】
　　《忠义传》：合剌普花以右丞唆都督兵征占城，交趾属护饷道，北至东莞博罗界中，遇剧贼欧钟等，横绝石湾，其锋锐甚，合剌普花身先士卒，且战且行，矢竭马创，徒步格对，以众寡不敌，为所执。贼欲奉之为主，不屈，遂遇害。
　　平贼甘死
　　【新唐书】
　　《封常清传》：常清平贼，败书闻，帝削常清官使白衣录高仙芝军效力。仙芝使衣黑、衣监左右部军。及边令诚以诏书至示之，常清曰：吾所以不死者，恐国家节，受戮贼手，今死乃甘心。
　　遇兵赴死
　　【元史】
　　《列女传》：赵彬妻朱氏天历初，西兵掠河南，朱氏遇兵被执，逼与乱，朱氏拒不能脱，绐以井傍瘗金，得近井，即赴井中死。又王氏女安哥从父避兵印山，兵搜得之，欲污之，安哥不从，投涧死。有司言状，表其庐。
　　杀马示必死
　　【宋史】
　　《曹友闻传》：北兵入兴元，至大安，友闻分遣诸将夹击，亲帅精兵入龙尾头，弟万闻之，五鼓出隘口与之会，内外两军皆殊死战，血流二十里，黎明大兵益增，乃以铁骑四面围绕，友闻叹曰：此殆天乎！吾有死而已。于是极口诟骂，杀所乘马，以示必死。血战愈厉，与弟万俱死。军尽殁，北兵遂长驱入蜀矣。事闻，特赠龙图阁学士太中大夫，赐庙褒忠，谥曰节。万特赠武翼大夫。
　　令死即死
　　【扬内翰谈苑】
　　太祖善御豪杰，得人之死力。居常多幸诸武池，临流观习水战，因谓左右曰：人皆言忘身为国，然死者人这所难，言之易。尔时禁卫将帅军厢主皆侍侧，有天武厢主李进卿前对曰：如臣者令死即死耳。遂跃入池中。太祖急令水工数十人救之，得免，几于委顿。
　　扼吭而死
　　【契丹志】
　　太宗会同十年，十二月，辽伐晋，杜威等降。初威之降也，皇甫遇初不与谋，辽帝欲遣遇先入大梁，遇辞退，谓所亲曰：吾位为将相，败不能死，何面目复南行？至平棘，遂扼吭而死。太宗会同十年十二月，辽帝既破晋，遣兵趣河阳，捕景延广。延广见帝于封丘，帝责之曰：两主失权，皆汝所为也。十万横磨剑安在？召乔荣使相辨证，荣出衣襟所藏书，乃以十事责延广，每服一事，授一牙筹，授至八筹，帝叱锁之。后命押送归本国，宿陈桥，夜分扼吭而死。
　　拜日而死
　　【元史】
　　《石抹也先传》：祖库烈儿誓不食金禄，率部落远徙，年九十，夜得疾，命家人候日出以报。及旦，沐浴拜日而死。
　　东向而死
　　【晋书】
　　《刘聪纪》：赵染与索纟林占於城西，鲁徽谏止，染不听，败绩而归。染悔曰：吾不用鲁徽之言，以至于此，何面目见之？於是斩徽，徽临刑谓染曰：将军愎谏违谋，戆而取败，而复忌前害胜，诛戮忠良，以逞愚忿，亦何颜面瞬息世间哉？袁绍为之于前，将军踵之於后，覆亡败丧，亦当相寻，所恨不得一见大司马而死。死者无知则已，若其有知，下见田丰为徒，要当诉将军于黄泉，使将军不得服床枕而死。叱刑者曰：令吾面东向，大司马曜闻之曰：蹄涔不容尺鲤，染之谓也。
　　南乡拜而死
　　【宋史】
　　《文天祥传》：天祥临刑，殊从容谓吏卒曰：吾事毕矣。南乡拜而死。数日，其妻欧阳氏收其死面如生，年四十七。
　　不可无名而死
　　【金史】
　　《完颜素兰妻传》：参政完颜素兰妻亡其姓氏，当崔立之变，谓所亲曰：吾夫有天下重名，吾岂肯随众陷身，以辱吾夫乎？今日一死固当，但不可无名而死，亦不可离吾家而死。即自缢于室。
　　以人从死
　　【通鉴】
　　《周外纪》：王四年，是岁秦武公薨，初以人从死从死者六十六人，子白不立，封平阳，立其第德公。
　　良臣从死
　　【史记】
　　《秦本纪》：三十九年，缪公卒，葬雍，从死者百七十七人。秦之良臣子与舆氏三人，名曰奄息、仲行、针虎，亦在从死之中，君子曰：秦缪公不为诸侯盟主，亦宜哉！死而弃民，收其良臣而从死，且先王崩，尚有遗德垂法，况夺之善人良臣，百姓所哀者乎？是以知秦不能复东征也。
　　室人从死
　　【子思子】
　　公父文伯死，室人有从死者，其母怒而不哭。相室谏之，其母曰：孔子天下之贤人也，不用于鲁，退而去，是子素宗之，而不能随。今死而内从死者二人焉，若此，其于长者薄，于妇人厚也。
　　臣请从死
　　【史记】
　　《李斯传》：公子高欲奔，恐收族，乃上书：先帝无恙时，臣入则赐食，出则乘舆。御府之衣，臣得赐之；中厩之宝马，臣得赐之，臣当从死而不能，为人子不孝，为人臣不忠。不忠者无名以立志于世，臣请从死，愿葵郦山之足，惟上幸哀怜之。
　　士多从死
　　【西汉书】
　　《匡衡传》：元帝时，匡衡上疏云：秦穆贵信，而士多从死。注：应邵曰：秦穆公与群臣饮酒，酒酣，公曰：生共此乐，死共此哀，于是奄息仲行钅咸虎诈诺，及公薨，皆从死。黄鸟诗所为作也。
　　止从死
　　【史记】
　　《秦本纪》：献公元年，止从死。
　　东女王死
　　【新唐书】
　　《西域东女传》：东女王死，国人以金钱数万纳王族，求淑女二立之，次为小王，王死因以为嗣，或姑死妇继，无篡夺，贵人死剥其皮，内骨瓮中，糅金屑瘗之，王之葬殉死者数十人。
　　人愿随死
　　【岭外代答】
　　婆国，国王及官豪有死者，左右承奉人皆愿随死。焚则跃入火中，弃骨于水，亦踣水溺死不悔。
　　毒死
　　【新唐书】
　　《李希烈传》：贞元二年，李希烈遣杜文朝寇襄州，为樊泽所破，获文朝会嗣曹王皋、张建封、曲环，及李澄，四略其他，势日蹙。希烈缩气不敢摇，啖牛肉而病，亲将陈仙奇阴令医毒之，以死。
　　饮药而死
　　【东汉书】
　　《蔡伦传》：伦初受窦后讽旨，诬陷安帝祖母宋贵人。及太后崩，安帝始亲万机，敕使自致廷尉，伦耻受辱，乃沐浴整衣冠，饮药而死。
　　【新唐书】
　　《列女传》：杨庆妻，王世充兄之女。庆以河间王子为郇王守荥阳，陷于世充，故世充妻之，用为管州刺史。太宗攻洛阳，庆谋与王曰归唐。谢曰：郑以我奉箕者，缀公之心。今负恩背义，自为身谋，可若何？至长安，则公家婢耳。愿送我还东都。庆不听。王谓左右曰：唐胜则郑灭，郑安则吾夫死，若是，生何益？乃饮药死。庆入朝，官宜州刺史。
　　竟以药死
　　【事文类聚】
　　《韩退之为李干墓志》：叙当世名贵，服金石药，欲生而死者数辈，著之石，藏之地下，岂为一世戒耶！而竟以药死，故白传云：“退之服琉黄，一病竟不痊”也。
　　服丹致死
　　【王明清挥尘余话】
　　王称定观者，元符殿帅恩之子，有才学，好与元故家游。范元实温潜溪诗眼中亦称其能诗。政和未，为殿中监，年二十八矣。东眷悬渥，少年贵以酒色自娱，一日忽宣召入禁中，上云：朕近得一异人能制丹砂，服之可以长生久视，炼治经岁而成，色如紫金，卿为试之。定观忻跃拜命，即取服之，才下咽，觉胸间烦燥之甚，俄顷烟从口中出，急扶归，已不救。既殓之后，但闻棺中剥啄之声，莫测所以，已而火出其内，顷刻之间，遂成烈焰，室庐尽焚。开封府尹亟来救之，延烧数百家方止。但得其枯骨于余烬中，亦可怪也。
　　服丹疽死
　　【王明清挥尘余话】
　　丁广任保州教授，会有道人过郡，自言能炼大丹，服之可以无疾，然后飞升度世。郡之守贰馆之选日创窀，依其法炼之四十九日而成。广闻之，裁书以献，乞取刀圭，以养病身。仅得半粒，广忻然服之，不数日郡将通判皆疽发于背，相继而死。广腰间亦生疖甚恐，亟饮地浆解之。明年疾作，因澡身入水疮口中，遂不能起。金石之毒，有如是者，并收于此，以为世诫云。
　　引椒而死
　　【北史】
　　《高允传》：高遵子元荣诣洛讼冤，犹恃道登，不时还赴。道登知事决方乃遣之，遵恨其妻不与诀，别处沐浴，引椒而死。
　　食马肝死
　　【西汉书】
