<!-- { "loadSidebar": true } -->
　　《人道》：人道之交以诚信，诚信不磨，非惟自成，亦足成人。诈伪无据，非惟自败，亦足败人。待人以诚，盖有生之不以为恩，杀之不以为怨者。诚则公，公则天也。待人以伪，盖有生之而疑其市恩，杀之而疑其复怨者。伪则私，私则人莫之信也。爱己者爱人，轻己者能杀人。古者忠以责己，恕以待人。今人待己以恕，责人以忠。几谏，父子之恩也，扬于外则离；责善，朋友之信也，语诸人则疑。献替，君臣之义也。播诸国则辱。人能无以虚言受实祸，无以小利招大辱。其度越于人远矣。闻誉而喜必妄誉人，闻毁而怒必妄毁人。不苟喜怒，斯不妄毁誉。凌贫者谀富，傲贱者谄贵。不凌不傲，斯不惯谀谄。面然背否，妾妇之道。忠告善道，圣贤之徒。妾妇之道谓人之忌嫉犹乃心也。故常以人之不韪语人。听其言者有好焉，有恶焉。观其所好恶，则听之邪正可知矣。人心险夷不难知也。处家终身，莫知其人。同途一日，可卜其素。同体而后己，同位而先人，同名不忌，同患不避。故虽小物必辩义利，循是者君子，反是者小人。惟大奸大佞，未可立谈判尔。小人之交以利，平时相亲，不啻父子，一旦相噬，不啻狗彘。君子之交以义，平时讲切，水火异齐，临难死节，舟揖相济。善哉，司马公之言曰：覆王氏必惠卿也，信然。博戏之交不日，饮食之交不月，势利之交不年，惟道义之交可以终身。与君子居，不存形迹可也。与小人居，勿事形迹可乎哉？密近君子，如濯清泉，所染未必变。密近小人，如失足于污泞，所渐何易深耶！白受污易，污反白难。自君子为小人易，自小人为君子难也。几哉危哉！朋友之深交，其可忽哉？端士深交如入室堂，坐卧履止，久而愈适；邪佞深交，如涉溪谷，一跌之顷，即致颠覆。择交之始，勿谓端士无益而远之。远则孤，孤则无以立。勿谓邪佞无伤而狎之。狎则深，深则易以陷。失交凡民，饮食以为阶。失交凡士，言语以为阶。知其凡而不交上也。既交而失，有犯不校，犹不失其为智。必屑屑然辩是非，则身亦凡矣。天下之至，易怨者小人，至易恩者亦小人。箪食豆羹足以得其欢心，摩拂豢养足以得其死力。一语不仇，干糇以愆，则失德矣。若夫君子则不然。大则行其道，小则尽其才。恩所知己而已。犬马蓄，万钟养轲，则逝矣。韩淮阴鄙泣涕者为妇人之仁，而复念念乎解衣推食之赐；英九江悔怒踞洗之辱，而大喜张御之丰。卑矣哉，乌得不为狗烹也哉？是故待君子则以礼，结小人则以恩。小人好用巧心以愚君子，彼自乐其计之得也。有不知手之舞之，足之蹈之者。君子静以待之，如观优戏，一笑可也。一或为之动摇，则入机阱矣。小人好以小利污君子，容有受其污者。君子以大义责小人，未有能受其责者也。受污则见制，不受责则反见害矣。暗箭中人，其深次骨。人之怨之，亦必次骨，以其掩人所不备也。两军对垒，克日乃战。鸣镝交驰，负不怨胜。罪不在人，责在己也。故君子之于人与其阴倾不如显责。君子之履世也，泛应而主诚，致曲而达道。富贵近人，人以为谦；贫贱近人，人以为谄。故富贵宜自下，贫贱宜自守。自下者人爱之，自守者人敬之。将忘其恩，必故仇之；将背其言，必故尤之。是友也，古之所谓不学，今之所谓口诗书而行市人者也。虎狼之泽，安得麒麟而友之；鹰之林，安得鸾凤而友之。惟不待之以虎狼鹰而待之以人道，庶乎可以自存尔。祭祀必立尸，讲学必立师。敬尸，敬其先也；尊师，尊其道也。不敬其先非孝，尸何与焉？不尊其道非贤，师何与焉？或曰：近世何师道之不立耶？曰：古者师道德，汉魏以来师经学，隋唐而降，所师者场屋之文而已。宜乎师道之不立也。
　　人品
　　【史子朴语】
　　人之品有四：善焉者上也；恶焉者下也；善焉而不见其善之迹，愈上矣；恶焉而不见其恶之形，愈下矣。
　　【性理字学】
　　若就人品类论，则上天所赋皆一般。而人随其所值又各有清浊厚薄之不齐。如圣人得气至清，所以合下便能生知；赋质至粹，所以合下便能安行。如尧舜既得其至清至粹为聪明神圣，又得气之清高而丰厚，所以贵为天子，富有四海。至于享国皆百余岁，是又得气之最长者。如夫子亦得至清至粹，合下便生知安行。然天地大气到那时已衰微了，所以夫子禀得不高不厚，止栖栖为一旅人，而所得之气又不甚长，止仅得中寿七十余岁，不如尧舜之高。自圣人而人各有分数。颜子亦清明纯粹，亚于圣人，只缘得气不长，所以夭死。大抵得气之清者不隔蔽，那理义便呈露昭著，如银盏中满贮清水，自透见盏底银花子甚分明，若未尝有水。然贤人得清气多而浊气少，清中微有些渣滓在，未便能昏蔽得他，所以聪明也易开发。自大贤而下，或清浊相半，或清底少浊底多，昏蔽得厚了，如盏底银花子看不见，欲见得须十分加澄治之功。若能力学，也解变化气质，转昏为明。有一般人禀气清明，于理义上尽看得出而行为不笃，不能承载得道理，多杂诡谲去，是又赋质不粹。此如井泉甚清，贮在银盏里面，亦透底清彻。但泉脉从于淤土恶木根中穿过来，味不纯甘，以之煮白米则成赤饭，煎白水则成赤汤，烹茶则酸涩，是有恶味夹杂了。又有一般人，生下来于世味一切简淡，所为甚纯正。但与说到道理处，全发不来。是又赋质纯粹而禀气不清，此好井泉脉，味纯甘纯佳而有泥土浑浊了，终不透莹，如好公恭俭力行笃信如古，是甚次第正大资质。只缘少那至清之气，识见不高明。二程屡将理义发他，一向偏执固滞，更发不止，甚为二程所不满。又有一般人甚好说道理，只是执拗，自立一家意见，是禀气清中，被一条戾气来冲拗了。如泉出来甚清，却被一条别水横冲破了。及或遭岩石头横截冲激，不帖顺去，反成险恶之流。看来人生气禀，是有多少般样，或相倍徙，或相什百，或相千万，不可以一律齐。毕竟清明纯粹恰好底极为难得，所以圣贤少而愚不肖者多。
　　【孔子家语】
　　人有五仪：有庸人，有士人，有君子，有贤人，有圣人。审此五者，则道理毕矣。
　　【文子纟赞义】
　　中黄子者，古之真人欤，其言曰：
　　人有五位，位各五等。合之凡二十有五焉。最上者神人，最下者小人，所谓上五之与下五，犹人与牛马。谓小人违道悖德，若牛马而襟裾耳。圣人不及真人，贤人不及圣人。惟其造道有浅深，故品亦随之。又曰：昔者中黄子曰：天有五行，地有五方，声有五音，物有五味，色有五章，人有五位。五伍二十五，故天地之间有二十五等人。上伍有神人、真人、道人、至人、圣人；次伍有德人、贤人、智人、善人、辩人；中伍有公人、忠人、商人、平人、直人；下伍有众人、奴人、愚人、视肉人、小人。上伍之与下伍，犹人之与牛马也。又曰：智于万人者谓之俊，百人者谓之杰，十人者谓之豪。
　　【抱朴子】
