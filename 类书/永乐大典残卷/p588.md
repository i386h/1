<!-- { "loadSidebar": true } -->
　　大历中。印州刺史崔励，亲外生王诸家寄绵州。往来秦蜀，颇谙京中事。因至京，与仓部令史赵盈相得。每斋左绵等公事，盈并为主之。诸欲还，盈固留之。中夜盈谓诸曰，某长娣适陈氏，唯有一笄女。前年长娣丧逝，外生女子某留抚养。所惜聪惠，不欲托他人。知君子秉心，可保岁寒，非求于伉俪，所贵得侍中栉。如君他日礼娶，此子但安存不失所，即某之望也。意成此亲者，结他年之好耳。诸对曰，感君厚意，敢不从命，固当期于偕老耳。诸遂备重币迎之。后二年，遂挈陈氏妇于左绵。是时励方典印，商诸往观焉。盛遂责诸浪迹，又恐年长不婚。诸具以情白舅，励曰，吾小女宽柔，欲与汝重亲，必容汝旧纳者。陈氏亦曰，岂敢他心哉，但得衣食粗充，夫人不至怪怒，是某本意。诸遂就表妹之亲。既成姻，崔氏女便令取陈氏，同居相得，更无分毫失所。励令其子铿与诸江陵卜居，兼将金帛下而去。三月诸发，五月励受替，遂尽室江陵而行。诸与铿方买得一宅，修茸停午。诸忽梦陈氏披发来哀告诸曰，某他乡一贱人，崔氏夫人，本许终始，奈何三峡舟中沐发，使人耸某，令于崩湍中而卒，永葬鱼龟腹中。哀泣沾襟。俄而铿于东厢寐，又梦陈氏诉冤。崔夫人不仁，致我性命于三峡。铿与诸偶立，方讶其事。其许二人梦复如前。铿甚惭，谓诸曰，某娘情性，不当如是，何有此冤？且今日江头望信，若闻陈氏不平安，此则必矣。后数日，果有信，陈氏溺三峡。及励到诸家。诸泣说前事，崔氏为其兄所责，不能自明。遂断发暗鸣而卒。诸亦荡游他处。数年间，忽于夏口，见水军营之中门东厢，见一人姿状，即陈氏也。诸流眄久之，其妇又殷勤瞻瞩，问僮仆云，郎君岂不姓王。僮走告诸，及白姨弟。令询其本末。陈氏曰，实不为崔氏所挤，某失足坠于峡，经再宿泊尸于碛。遇鄂州回易小将梁璨，初欲收葬。后因吐无限水，忽然而苏。某感梁生之厚恩，遂妻梁璨。今已诞二子矣。诸由是疑负崔氏之冤，入罗浮为头陀矣。 
　　梦妻抚儿
　　【沈括清夜录】
　　士人刘复，娶李氏，极有姿色，其良人遇之甚薄。李生一男一女乃死。既而数间声音语言，出入柩中，不能记其详。其男曰，幼儿将葬之夜，旦闻李哭。幼儿绕堂而转至晓，柩出又闻哭声随之。复再娶沈氏，每梦李，则必与夫忿阅。久之甚以为苦。使人设祭而祝之曰，我与尔无仇雠，何苦见扰。是夜见梦曰，我诚于君无仇，欲君庇幼儿，聊复相动耳。感君饭我，我且去矣。君能抚我儿，虽在地下，不忘君德也。遂哭而去，自尔不梦。
　　梦亡妻求合
　　【中朝故事】
　　代说郑畋是鬼胎，其母卒后，与其父亚再合而生畋。初亚未达，旅游诸处，留其妻并一婢在山观中女冠院侧。及归妻已卒，询其婢，婢曰，娘子将欲产卧之时，闻空中有语曰，汝须出观外，无触吾清境。不然，吾当杀汝。妻祝曰，某妇人也，出无归，望圣者怜念。及五更分娠后，乃殒绝，观内道众为殡于墙外野田中矣。亚以钱酒往酹之，是夜梦妻曰，某命未尽，合与君生贵子。无何为污触道观，为神灵所杀。从此北向十里有一僧院，其间只有一僧，年可五十来。此奇士也，可往求之。僧必拒讳，但再三哀鸣祈之，当得再奉箕帚也。及寤，不以为信。次夕又再梦之，语如初。亚于是趋其院，果见彼桑门。初谒之亦喜，亚遂告之，殊不管，顾曰，我即凡人也。偶出家耳，岂能主幽冥之间事乎？亚复恳求之，僧怒以柱杖驱击。亚甘其辱，连日不去，久亦不寝。僧乃许之曰，汝既心坚若此，俟吾寻访之。乃坐入定，半夜后，起谓亚曰，事谐矣，天曙先归，吾当送来。亚其夕归观，三更中闻户外人语，即引妻来，言本身已败坏，此即鬼耳，善相保，嘱之而去。其妻宛如平生，但恶明处，三二年间乃生畋，又数岁，妻乃辞去，言年数已尽，合当决去。涕泗而别，俄不知所之。
　　梦妻治疮
　　【北史】
　　《序传》：李礼之与妻郑氏相重，妻光亡，遗言终不独死。未几，礼之脚上发肿，梦妻云者，小麦渍之即差。如其言，反创而卒。
　　梦前妻相责
　　【夷坚志】
　　乐平流槎金伯虎，与所亲余晖携纱如襄阳贩售。其家染疫疠，妻及一子死焉。金闻耗东还，适里中王氏有妾议出嫁，资装三百千。金贪其财，即纳为继室。妻柩在房，但施竹箔遮隔，燕婉其中。未几，妾梦妻来责言曰，此吾故室也，汝何人而敢辄据？妾谢曰，实为媒者所误。奈事已至此，夫人儿女孤露，愿尽力拊育，如无存时，乞勿相怨。妻曰，然则我自与金理会。明日金遂病，是时新婚方二十五日。遣信往九林市招医士吴景华。吴之仆许四七，光夕梦从主人出道中，涉溪到某家。值一神立门外，诃之不使入。旦而金信至，许以梦告吴请勿行，吴曰，我以医为名，今人以急相投，岂可坐视。立命驾，许随之。凡所经历，尽昨梦境界。又白吴，吴颇以为虑。至彼处，令仆寄他馆，独诣金氏，造其房，病者起坐，叱使去。且哦诗曰，野鸟同林宿，天明各自飞。吴知不可治疗，趋而出，翌日而殂。
　　梦再娶妻妹
　　【古今事通】
　　李行修，娶王仲舒女。有幼妹，常挈以随。寻梦已再娶幼妹，恶之。有苍头自说梦，阿郎再娶王家娘子。后王氏终，仲舒有书续亲不答。及除东台御史，至稠桑驿，有王老善禄命书，以告怀亡之事。老引入土山中一坡，见丛林曰，土郎但呼妙子，必有人应。应即答云，传语九娘子，暂借妙子，同看亡妻。如言有女子，折竹一枝跨焉。折一木枝与行修，并驰至大宫第二院，果见王氏曰，苟不忘平生，但纳小妹，即集之道尽矣。所要相见，奉托如此。其女子与行修至旧所去。老人曰，此原上有九娘子祠。是续婚。
　　梦人娶妻
　　【夷坚志】
　　临川士人黄则，字宗德，乾道五年登科，调监衡州安仁县酒税，待次乡居。同郡黄祖清秀才，梦其友章登娶则妻朱氏。明日以语澄，澄笑且愠曰，黄宗德方盛年，而吾妇固无恙，乌有是事，母戏我。未几，则赴官，逾岁而卒。已而澄亦丧偶，其后竞聘则妻为继室。
　　梦妾求祭
　　【夷坚志】
　　建昌叶氏极多内宠，一妾王姐病死，以无子之故，虽葬于墓园，而春秋荐真弗及。淳熙巳酉，叶自昭州终，更诣阙，携二妾金氏陈氏行。俱梦王姐来求酒，且愀然曰，吾没后，幽魂无归著。欲自取覆官人，又近不得，尔两人幸为我一言。既寤白于主翁，亦为凄恻。远还家，即命祀其墓，仍中元日为设斋。
　　梦姨教曲
　　【维扬志】
　　庐江尉李侃，外妇崔氏，本广陵倡家女。崔酷嗜音，常以弦歌自娱。女第臣艹鼓筝绝妙，年十七未嫁而卒。崔长女适邑人丁元夫，不甚聪慧。幼时母生二女，教其艺，英究其妙。女每念其姨不能以神力助，每节朔举觞祀祝，如此者八岁，开成五年四月三日，梦姨语曰，我在冥司，簿属教坊，授曲于博士李元凭。汝之情恨，我所知。汝翌日扫洒一室，虚列酒果，仿佛如有所见。执筝就坐，闭目弹之，随指有得。初授人间曲，十日不得一。此日获十曲，曲之名品，非人间意。声调哀怨幽幽然，闻者欷。有《广陵散》等十曲，暮诀去。数日复来曰，吾闻扬州连帅取汝，恐有缪误，汝可一弹。又留一曲曰《思归乐》。无何，州府果令送至扬州，廉察使议表其事，其女寻卒。
　　梦与妻别
　　【太平广记】
　　陇西李捎云，范阳卢若虚女婿也。性诞率，轻肆，好纵酒聚饮。其妻一夜梦捕捎云等辈十数人，杂以倡妓，悉被发也，袒以长索系之，连驱而去，号泣顾与妻别。惊觉，泪沾枕席，因为说之，而捎云亦梦之，正相符会。因大畏恶，遂弃断黄血，持《金刚经》，数请僧斋，三年无他。后以梦滋不验，稍自纵怠。因会中友人逼以酒炙，捎云素无检，遂纵酒肉如初。明年上巳，与李蒙裴士南，梁襄等十余人泛舟曲江中，盛选长安名倡，大纵歌妓，酒正酣，舟覆尽溺死。
永乐大典
卷之一万三千一百三十六
卷之一万三千一百三十六
　　一送梦
　　梦故夫
　　【温州志】
　　平阳金州吴氏姥，梦故夫谓曰，翌日南监有陈姓者，将钞伍贯，就汝发酒勿赊与，此人上司勾之限期急矣。黎明，其人果至，事悉如梦。越三日，南监漂荡，其人果死。
　　梦夫再生
　　【晋书】
　　《颜含传》：含兄几，得疾就医自疗，遂死医家。家人迎丧。及还，其妇梦之曰，吾当复生，可急开棺。妇颇说之。其夕母及家人又梦之，即欲开棺，而父不听。含时尚少，乃慨然曰，非常之事，古则有之。今灵异至此，开棺之痛，孰与不开？相负父母从之，乃共发棺，果有生验。以手刮棺，指爪尽伤。然气息甚微，存亡不分矣。饮哺将护，累月犹不能语。饮食所须，托之以梦。
　　【四明志】
　　宁波府灵应庙，即鲍郎祠也。鲍郎名盖，后汉郑邑人，为县吏。既死葬三十三，忽梦谓妻曰，吾当更生，盖开吾冢。妻疑不信，再梦如初，乃发棺，其尸俨然如生，第无气息耳。
　　梦夫托生
　　【北史】
　　《李崇传》：李庶亡后，妻元氏更适赵起。尝梦庶谓己曰，我薄福，托刘氏为女，明旦当去。彼家甚贫，恐不能见养。夫妻旧恩，故来相见告，君宜乞取我。刘家在七帝坊十字街南，东入穷巷是也。元氏不应，庶曰：君似惧赵公意，我自说之。于是起亦梦焉。寤问，妻言之符合。遂持钱帛，躬往求刘氏，如所梦，得之养女，长而嫁焉。
　　【夷坚志】
　　信州十二大山吴氏，盛族也。有子某娶妇，伉俪之义甚笃。吴名宦不成而下世。妻悼慕不已，常梦见之。一夕又梦在佛殿上奔，往就焉，不得近。遥语之曰，我将托生，汝休眷恋。今往乐平石村石大秀才家，为男子矣。旦而告于兄伯。伯为访于石村，时大秀才之妻，方怀孕期月。后又见梦曰，某日我将生。伯又如期往登石门，道其故。大秀才抱婴儿出示之，儿见伯一笑。伯恳于石，欲求为吴氏嗣，石不许。其兄后名逢时，长游太学，及进士第，然位则至一邑丞。吴妻犹守志，将俟其解官往竭。会卒而止。
　　梦夫告亡
　　【幽冥录】
　　陇西秦嘉，字士会，隽秀之士。妇曰，徐淑亦以才美流誉，桓帝时，嘉为曹椽赴洛，淑归宁于家。书卧流涕覆面，女更怪问之，云，适梦见嘉，自说往津乡亭病亡。二客俱留，一客守丧。一客赉书还，日中当至，举家大惊，书至事事如梦。
　　梦亡夫置宅
　　【夷坚志】
