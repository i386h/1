<!-- { "loadSidebar": true } -->
　　《江花》四首：江水扌妥蓝绿，江花泼火红。夕阳幽鸟下。浑似画屏中。鸥鸟来何事，渔舟到亦迷。落花流更远，疑是武陵溪。水近花逾碧，花临水更红。鸥飞锦城外，人立画屏中。花丽水疑染，水清花欲燃。沧浪无限意，好在钓渔船。
　　吴花
　　【宋王元粹集】
　　《江上遇吴花歌》：
　　秋风向暖吹尘沙，汉江边头见吴花。吴花憔悴我飘荡，回想旧游更叹嗟。自从贼垒分飞去，不意今朝此相遇。天荒地老莫容身，未审别来何处住。吴花哽咽向我言，万人不见一人存。妾身苟活兵尘里，辛苦东西不可论。去年邓州嫁健卒，今日南来夫已没。乍到未能谙土风，楚女相怜教梳发。近有人从杨翟来，但言城郭长蒿莱。河边惟有颖亭在，春夏不曾胡马回。我闻此言重兴叹，世事悠悠云聚散。庚公作赋动哀伤，王粲成诗遭丧乱。放怀歌酒昔年时，销尽黄金生鬓丝。我今孤苦汝更苦，末路苍茫何所之。一杯浊酒临江渚，尔且为我歌白纟一宀。青山落日愁杀人，泪湿荆云梦中语。
　　洛阳花
　　【唐白居易诗集】
　　《除苏州剌史，别洛阳城东花诗》：乱雪千花洛，新丝两鬓生。老除吴郡守，春别洛阳城。江上今重去，城东更一行。别花何用伴，劝酒有残莺。又《洛阳城东花下作》：记得旧诗章，花多数洛阳。旧诗云，洛阳城东面，今来花似雪。又云，更待城东桃李发。又云，花满洛阳城。及逢枝似雪，已是鬓成霜。向后光阴促，从前事意忙。无因重年少，何计驻时芳。欲送愁离面，须倾酒入觞。白头无藉在，醉倒亦何妨。
　　【宋梅圣俞宛陵集】
　　公度以余尝语洛中花品，而此邦之人多不敢言花于余。今又风雨经时，花期遂过。因作诗以见贻，故次其韵。去年三月来吴中，欲拟看花无与从。今年二月花偏早，发作无节雨与风。前时清明要寻赏，谓夸洛阳多不容。我心岂是限南北，美好未必须深红。姚黄魏品若尽有，春色定应天下空。因君见赠又及此，莫怪还思涧水东。
　　【韩魏公安阳集】
　　《北第洛花新开诗》：移得花王自洛川，格高须许擅春权。管弦围簇生来贵，天地工夫到此全。绝艳好将金作屋，清香宜引玉飞钱。一声旧幕行云曲，前魏幕洗太傅有曲，甚工。醉争挥不论船。
　　【范忠宣公集】
　　《洛花已开报潞公诗》：花时朝夕望车尘，花意殷勤恰似人。晴日暖风催更急，看看开遍洛阳春。
　　【洪文安公集】
　　《洛花不望而至，次相兄韵》：多谢吴中客，移花五亩园。灰心劳远梦，茧足蹈前言。定是黄金蕊，乐天《牡丹诗》，黄金蕊绽红玉屑。真须白玉尊。从今付幽赏，不用赋招魂。蜀中花
　　【宋范景仁集】
　　《李才元寄示蜀中花图诗》：自古成都胜，开花不似今。径图三尺大，颜色几重深。未放香喷麝，仍藏蕊散金。要知空相论，聊见主人心。牡丹名品众，特地盛于今。西子含羞甚，东君著意深。障行施烂锦，屋贮用黄金。妾婢群花卉，那能不妒心。宋韩子华和：径尺千馀朵，矜夸古复今。锦城春物异，粉面瑞云深。赏爱难忘酒，珍奇不贵金。应知色空理，梦幻即欢心。宋韩持国和：胜事常归蜀，奇葩又验今。仙冠裁样巧，彩笔费功深。白岂容施粉，红须陋间金。不嗟珍赏异，千里见君心。宋司马光和：高士闲居旧，名花独步今。移从洛浦远，濯自锦江深。传得巫山貌，非因延寿金。不须天女散，已解动禅心。宋范纯仁和：牡丹开蜀圃，盈尺莫如今。妍丽色殊众，栽培功倍深。矜夸传万里。图写费千金。难就朱栏赏，徒摇远客心。宣城花
　　【宋苏为诗】
　　《宣城花》：宣城花，叠嶂楼前簇绮霞。苦非翠露陶潜柳，只是红藏小谢家。
　　庭花
　　【古今事通】
　　虚储状头过关，径赴李翱嘉礼，止官舍，迎内子，题庭花曰：芍药斩新栽，当庭数朵开：东风与拘束，留待细君来。
　　【唐陆畅诗集】
　　《疾愈步庭花诗》：桃红李白觉春归，强步闲庭力尚徵。从因不扶灵寿杖，恐惊花里早莺飞。
　　【宋郑勋诗】
　　《庭花》：人间春风来几时，不见花开殊不知。最初先见杏破菩，紫蜡点缀浓香披。渐开渐落色愈浅，浅处方见真玉肌。林檎海棠次第发，晋公顿有两骊姬。牡丹不见姚与魏，虽在常格犹为奇。百花已尽此最晚，犹如殿后称雄师。海榴似服赤帝色，绛冠岌莪飘丹纟委。层层红紫绕前后，大幢霞盖相追随。百合野花不及格，田妇虽美无殊姿。晚秋亡柰苦索寞，清香佳菊还相宜。春丛虽有百花众，此花自敌十西施。嫣然独秀不矜艳，幽房静女容仪。北风少恩苦惨窍，万木削露皆枯枝。此皆浮巧事颜色，开落与时随盛衰。独有寒松伴苍石，与我相对终不移。
　　【胡铨集】
　　《洞岩观两岐合干后庭花颂》：唐大典寺，素公不出院三十春，转法华经三万七千卷，而庭前山丹一枝合欢。然则兹花也，决非偶然者。余嘉而书之，且以为庄冲靖三万七千卷，张本颂曰，骈于拇者德侈，骈于明者见靡，骈于辩者直捣杌之口尔。故曰，合者不为骈，兹花是已明乎此，斯识蒙庄之一指。
　　宫苑花
　　【唐李益诗】
　　《宫苑花》：露湿暗花春殿香，月明歌吹在昭阳。似将海水添宫漏。共作长歌一夜长。
　　【宋夏竦诗】
　　云罩觚棱斗景寒，一丛香压玉栏干。东皇用意交裁剪，留待君王驻跸看。
　　隔帘花
　　【宋曹勋松隐集】
　　《隔帘花》：宿雨初晴，花艳迎阳，槛前如绣如绮。向晓峭寒轻，真珠十二正朝曦。桃杏暖，透影帘，栊烘春霁似暂隔。祥炯香雾朝仙侣，庭际更值，迟迟丽日。且休约寻芳，与开瑶席。未拟上金钩，尽红围遮翠。命佳名，坤殿喜，为写新声传新意。待向晚迎香，临月须卷起。
　　东邻花
　　【宋刘敞诗】
　　《东邻花》：卜居非卜邻，适幸邻花发。照耀东轩东，暄然二三月。露香送清吹，晨艳开繁雪。稚子戏墙根，鸣鸡出林樾。我来奔羁旅，疑及武陵歇。欲访竟无从，空观尉寥寂。为人瞢俗事，邻里多谢绝。独尔可相观，芬芳未应灭。
　　小栏花
　　【宋蔡端明集】
　　福州堂下小栏，花卉多是手栽。今已繁盛，因赏花有所感悼。爱花尽日傍花台，点检当年手自栽。前事已随朝暮变，旧丛空见浅深开。山禽忽下还飞去，溪雨才收又复来。只有春醪能遣恨，无人拦畔共持杯。
　　废宅花
　　【唐朱庆馀诗】
　　《废宅花》：数树荒庭上，芬芳映绿苔。自缘逢暖发，不是为人开。色艳莺犹在，香消蝶已回。相从无胜事，谁向此倾杯。
　　古寺花
　　【唐司空文明诗】
　　《古寺花》：共爱芳菲此树中，千跗万卉裹枝红。迟迟欲去尤回望，覆地无人满寺风。
　　僧院花
　　【唐白居易诗】
　　《僧院花》：欲悟色空为佛寺，故栽芳树在僧家。细看便是华严偈，方便风开智慧花。
　　兴善寺花
　　【宋刘敞诗】
　　《兴善寺花》：蟠桃浪占三千岁，琪树虚传十二城。争似此花常在眼，风吹日炙四时荣。
　　油缸安花
　　【漫革琐碎录】
　　大油缸中近上置竹篱油数寸上安花朵，密盖之，可以久留。瓦缶莳花
　　【宋姜特立梅山续稿】
　　因见市人以瓦缸莳花屋上有感。城中寸土如寸金，屋上莳花亦良苦。因思离宫与别馆，南至九北雩阝杜。东西延袤八百里，桥梁袅空七百柱。伤哉好大荒主心，岂识世间蓬荜趣。一丘一壑吾辈事，随分园池何用许。我今度地山一隅，栽柳栽花已无数。大虽不足小有馀，便可终身为圃。
　　瓶中花
　　【种艺必用】
　　芍药，牡丹，摘下烧其柄，先置瓶中，后入水。夜则以水洒地，铺芦席，又用水洒之，铺花于其上，次日再入瓶，如此可数日。
　　【宋范石湖大全集】
　　《瓶中花诗》：水仙携蜡梅，来作散花雨。但惊醉梦醒，不辨香来处。小梅未可折，不折惜空回。拥鼻捻一枝，也道探春来。春来风雨，无一日好晴，因赋瓶花二绝。满插瓶花罢出游，莫将攀折为花愁。不知烛照香薰看，何似风吹雨打休。酒冷花寒无好怀，紫荆终日为谁开。三分春色三分雨，疋似东风本不来。
　　【杨诚斋集】
　　《瓶中梅杏二花》：梅花耿耿冰玉姿，杏花淡淡注燕脂。两花相娇不相下，各向春风同索价。折来又插一铜瓶，旋汲井花浇使醒。红红白白看不足，更遣山童烧蜡烛。
　　【韩氵虎涧泉集】
　　《瓶中花》：枝持三数花，已著风露香。而复满把来，汲瓶置书房，身心我身心，染净皆秋光。今夜月圆明，更妙非红黄。
　　【李大隐先生集】
　　折得寒梅全未开，铜瓶贮水养根亥艹。临鸾竞洗晨妆面，疑是春风入户来。
　　【薛季宣浪语集】
　　瓶花尽落，而梨花潇洒如故。天帝南游匹马还，红云作阵雨栏干。驻颜下咽如冰雪，一粒清凉得赐丹。
　　【张泸滨集】
　　《春日瓶花》：鸟鸣木阴深，鱼动陂水漫。燕坐南窗下，欣然得幽伴，盈盈菩萨面，一管生几案。恍如空中堕，着我丈室看。地偏风日隔，香艳不耗散。无土种一根。他乡得把玩。娇娆自接熟，老丑面失半。物忌停涵久，无嫌汲新换。不怀妙色身，长作如是观。
　　【周南山房后稿】
　　清晓铜瓶沃井华，青葱绿玉紫兰芽。鬓毛白尽心情在，不分看花学养花。
　　【元元遣山集】
　　《赋瓶中杂花》七首：老眼惊看节物新，今年更与酒杯亲，东山一道花如绣，从此他乡不是春。香中人道瑞香浓，谁信丁香臭味同。一树百枝千万结，更应薰染费春工。生红点点弄娇妍，半拆花房更可怜。传与春风好将护，莫教容易作银钱。红抹兰膏绿染衣，绿娇红小两相宜。华边剩有清香在，木石痴儿自不知。素艳来从月姊家，温风淑气发清华。人间自有交枝玉，天上休开六出花。昨日桃花锦片新，兔葵今日到残春。亻玄枝留得稀疏朵，比似全开更恼人。古铜瓶子满芳枝，裁剪春风人小诗。看着海棠如有语，杏花也到退房时。
　　【元范德机诗】
　　《夜诵赋瓶花》：胆瓶折得树头花，初是东园一片霞，西涧读书过夜漏，忽随灯影上窗纱。
　　盆中花
　　【宋许木非梅屋诗集】
　　《盆中花》：小小盆中花，春风随分足。花肥无剩红，叶瘦无欠绿。心倾几点香，也饱游蜂腹。太盛必易衰，荒烟锁金谷。
　　【彭止堂集】
　　《盆花示儿》：群儿爱盆花，如我爱其子。但将养花心，委曲求诸已。花不负人力，随时深浅红。种学得如斯，岂不慰乃翁。四时花
　　【百川学海】
　　凡草木之华者，春华者冬秀，夏华者春秀，秋华者夏秀，冬华者秋秀。其华竟岁，故妇女之首，四时未尝无华也。
