<!-- { "loadSidebar": true } -->
　　汾阳昭曰，古人抱志坐牛头，信师说话示无休。饱柴饱水安心静，真正无私是赵州。雪窦显曰，牛头峰顶锁重云，独坐寥寥寄此身。百鸟不来春又尽，不知谁是到庵人。杨无为曰，紫气氤氲透白云，因逢宗匠指迷津。衔花百鸟空惆怅，不见庵中旧主人。祖印明曰，喧寂同为不二门，莫求无佛处称尊。寄言牛首庵中老，百鸟衔花祸有根。一榻萧然傍翠阴，尽扃松下冷沉沉。懒融得到平常地，百鸟衔花无处寻。天童觉曰，花鸟不来空过春，牛头山上懒融人。自心净故元无作，放下许多闲苦辛。张无尽曰，花落花开百鸟悲，庵前物是主人非。桃源咫尺无寻处，一棹渔蓑寂寞归。梦庵信曰，寥寥风月卧烟霞。百鸟从兹不献花。人义尽从贫处断，世情遍向有钱家。克符道者曰，六叶牛头树别栽，五天熊耳纵云雷。须知四祖乘机接，百鸟衔花去不来。别峰印曰，水因有月方知静，天为无云始觉高。独坐孤峰休更问，此时难着一丝毫。孤峰深曰，雨前不见华间叶，雨后浑无华底华。蝴蝶纷纷过墙去，不知春色落谁家。铁山仁曰，著鞭骑马去，空手步行归。寂寞庵前路，衔花鸟不飞。横川珙曰，学者疑心尚未休，饱柴饱水坐牛头。子期不用黄金铸，末世知音有赵州。
　　渔父宿芦花
　　【颂古联珠】
　　东京天宁芙蓉道楷禅师，僧问，夜半正明，天晓不露。如何是不露底事？师曰，满船空载月，渔父宿芦花。丹霞淳曰，星流水国夜燃灯，月印江天明似镜。隐显无私位不该，依稀拟动成偏正。
　　白马入芦花
　　【颂古联珠】
　　洞山因僧问，如何是空劫已前自己？师曰，白马入芦花。正堂辨曰，打起黄莺儿，莫教枝上啼。几回敬妾梦，不得到辽西。
　　明月芦花
　　【碧岩录】
　　垂示云，以无师智发，无作妙用。以无缘慈作，不请胜友。向一句下，有杀有活。於一机中，有纵有擒。且道什麽人，曾恁麽来，试举看，举云门示众云，乾坤之内，土旷，人稀，六合收不得。宇宙之间，休向鬼窟里作活计，蹉过了也。中有一宝，在什麽处光生也。切忌向鬼窟里觅。秘在形山。拶点。拈登笼向佛殿里，扰可商量。将三门来灯笼上，云门大师是云门道，乾坤之内，宇宙之间，中有一宝，秘在形山。且道，云门意在钓竿头，意在灯笼山。此乃肇法师《宝藏论》数句。云门拈来示众。肇公时於后秦逍遥园造论，写《维摩经》。方知庄老，未尽其妙。肇乃礼罗什为师，又参瓦棺寺跋陀婆罗菩萨。从西天二十七祖处传心印来，肇深造其堂奥。肇一日遭难，临刑之时，乞七日假，造《宝藏论》。云门便拈论中四句示众，大意云，如何以无价之宝，隐在阴界之中。论中语言，皆与宗门说话相符。合不见镜清问曹山清虚之理。毕竟无身时如何？山云，理即如是事，作麽生。清云，如理如事。山云，瞒曹山一人即得，争柰诸圣眼何？清云，若无诸圣眼，争知不恁麽。山云，官不容针，私通车马。所以道乾坤之内，宇宙之间，中有一宝，秘在形山。大意明人人具足，个个圆成。云门便拈来示众，已是十分现成，不可更似座主相似，与你注解去。他慈悲，更与你下注脚。道拈灯笼向佛殿里，将三门来灯笼上。且道，云门恁麽道，意作麽生。不见古人云，无明实性即佛性，幻化空身即法身。又云，即凡心而见佛心。形山即是四大五蕴也。中有一宝，秘在形山，所以道诸佛在心头，迷人向外求，内怀无价宝，不识一生休。又道，佛性堂堂显现，住相有情难见。若悟众生无我，我面何殊佛面。心是本来心，面是娘生面。劫石可移动，个中无改变，有者只认个，昭昭灵为宝。只是不得其用，亦不得其妙。所以动转不得，开拨不行。古人道穷则变，变则通。拈灯笼向佛殿里，若是常情可测度得，将三门来灯笼上，还测度得麽？云门与你一时打破情识，意想得失是非了也。雪窦道，我爱韶阳新定机，一生与人抽钉拔楔。又云，曲木据位知几何，利刀翦却令人爱。他道拈灯笼向佛殿里，这一句已截断了也。又将三门来灯笼上，若论此事，如击石火，似闪电光。云门道，汝若相当去，且觅个人路。微尘诸佛在你脚跟下，三藏圣教在你舌头上。不如悟去。好和尚，子莫妄想。天是天，地是地，山是山，水是水，僧是僧，俗是俗。良久云，与我拈面前按山来看。便有僧出问云，学人见山是山，水是水，时如何？门云三门，为什麽从这里过？恐你死却。遂以手划一划云，识得时是醍醐上味，若识不得，反为毒药也。所以道了了了时无可了，玄玄玄处直须呵。雪窦又拈云，乾坤之内，宇宙之间。中有一宝，秘在形山。挂在壁上，达磨九年不敢正眼目虚着。而今衲僧要见，劈脊便棒。看佗本分宗师，终不将实法系缀人。玄沙云，罗笼不肯住，呼唤不回头。虽然恁麽，也是灵龟曳尾，雪窦颂云，看看，高着眼用，看作什麽，骊龙玩珠。古岸何人把钓竿，孤危甚。孤危壁立甚。壁立，贼过后张弓，脑后见腮，莫与往来。云冉冉，打断始得百匝千重，灸脂帽子，鹘臭布衫。水漫漫，左之右之，前遮后拥。明月芦花君自看。看者则瞎，若识得云门语，便见雪窦末后句。若识得云门语，便见雪窦为人处。他向云门示众，后面两句，便与你下个注脚。云，看看，你便作瞠眉瞠眼会，且得没交涉。古人道灵光独耀，迥脱根尘，体露真常，不拘文字，心性无染，本自圆成，但离妄缘，即如如佛。若只向瞠眉努眼处坐杀，岂能脱得根尘。雪窦道，看看，云门如在古岸，把钓竿相似。云又冉冉，水又漫漫，明月映芦花，芦花映明月。正当恁麽时，且道是何境界。若便直下见得前后，只是一句相似。
　　【颂古联珠】
　　白云端曰，领上白云舒复卷，天边皓月去还来。低头却入茅檐下，不觉呵呵笑几回。沩山秀曰，看看，野草闲花极撩乱，三月洞庭江上春，烟霄飞过萧湘岸。佛心才曰，帝网交罗几万般，形山消殒影团团。拈来不是无寻处，只在乾坤宇宙间。圆悟勤曰，虎豹文章，麒麟头角。辉天灿地，堆山积岳。拶破面门兮，盖色骑声。截断罗笼兮，解粘去缚。罢却干戈百草头，万里秋天飞一鹗。断桥伦曰，隐隐烟村闻犬吠，欲寻寻不见人家。忽於桥断溪回处，流出碧桃三四花。
　　文陀罗花
　　【般若经】
　　释提桓因化作文陀罗花，取持散佛。
　　绵上铺花
　　【颂古联珠】
　　五祖演云，太平即不然，若立一尘，法堂前草深一丈。不立一尘，锦上铺花。何也？不见道。雪岩钦曰，九九八十一穷汉，受罪毕，才拟展脚眠。蚊虱虼蚤出，且看双故更双收，有底欢声有底愁，一切圣贤如电拂。大干沙界海中沤。竹屋简曰，家国分明得自由，盛衰全在一尘妆。将军战马眠方熟，野草从教满地愁。
　　偈言觉花
　　【玉融新对】
　　东京智海佛印禅师僧曰，诸法寂灭相，不可以言宣。选佛场开如举唱，师云，觉花绽处千林秀，佛日圆时万象融。又益州甘露舒禅师觉花偈曰，慧泽真飙习习回，春生觉树觉花开。芬芬性地谁能识，郁郁香风遍九垓。
永乐大典
卷之六千五百二十三
卷之六千五百二十三
　　十八阳妆
　　总叙
　　【事物纪原】
　　周文王时，女人始傅铅粉。秦始皇宫中，悉红妆翠眉，此妆之始也。宋武宫女，效寿阳落梅之异，作梅花妆。隋文宫中，红妆，谓之桃花面。
　　【古今事通】
　　今妇人面饰用花子，起自昭容上官婉儿以掩点迹。大历以前，士大夫妻，多妒悍。婢妾小不如意，辄印面。姚翻《咏美人》云，临妆欲含涕，羞畏家人知。还将粉中絮，拥泪不教垂。粉中絮，即今粉扑儿，晋宋间已用之。
　　佛妆
　　【能改斋漫录】
　　张芸叟《使辽录》云，胡妇以黄物涂面如金，谓之佛妆。予按，后周宣帝传位太子，自称天元皇帝。禁天下妇人不得施粉黛，自非宫人皆黄眉墨妆，以是知虏妆尚黄久矣。
　　【萍洲可谈】
　　先公言使北虏，见虏使耶律家，车马来迓。毡车中有妇人，面涂深黄，谓之佛妆。红眉黑吻，正如异物。或说人眉在眼上，设有眉生眼下者，众必骇见。使人人生眉在眼下，而忽见眉在眼上者，其骇亦尔。故天下未尝有正论，杂然如此。要之世间事，不可立异，且须通俗。
　　【宋庄季裕鸡肋编】
　　燕地良家仕族女子皆髡首，许嫁方留发。冬月以栝蒌涂面，谓之佛妆。但加傅而不洗，至春暖方涤去。久不为风日所侵，故洁白如玉也。
　　【彭汝砺鄱阳集】
　　妇人面涂黄，而吏告以为瘴病。问云，谓佛妆也。有女天天称细娘，胡谓妇人有颜色者，为细娘。真珠络髻面涂黄。华人怪见疑为瘴，墨吏矜夸是佛妆。
　　墨妆
　　【孔平仲杂说】
　　周宣帝禁天下妇人不得施粉黛，自非宫人，皆黄眉墨妆。所谓铅黄者，以此欤？
　　唐妆
　　【太平广记】
　　沈明远寓简言，近时士大夫好为怪服，号曰唐妆。
　　啼妆
　　【东汉书】
　　《五行志》：桓帝元嘉中，京都妇女作啼妆。啼妆者，薄拭目下若啼处。自大将军梁冀家所倡，京都翕然，诸夏皆仿效。《梁统传》：统玄孙冀妻孙寿，色美而善为妖态，作愁眉啼妆。《风俗通》曰：愁眉者，细而曲折。啼妆者，薄拭目下若啼处。《梁冀传》：孙寿，色美而善为疾态。作愁眉啼妆，堕马髻，折腰步，龋齿笑。
　　【郭稹诗】
　　《咏海棠》：应为无诗怨工部，至今含露作啼妆。
　　泪妆
　　【开元天宝遗事】
　　宫中嫔妃辈，施素粉于两颊，相号为泪妆。识者以为不祥，后有禄山之乱。
　　【江湖续集】
　　萧立诗：腻粉匀成玉箸垂，春风面面晓妆迟。妆成图得君王顾，却为君王谶别离。
　　醉妆
　　【五代史】
　　《前蜀世家》：蜀人好裹尖巾，其状如锥。衍后宫皆戴金莲花冠，衣道士服，酒酣免冠，其髻坐髟然。更施朱粉，号醉妆，国中之人皆效之。
　　【蜀杌】
　　衍为尖巾，妃妓皆夹脸连额，渥以脂粉，曰醉妆。
　　晓妆
　　【唐李邴诗集】
　　《调笑令》：伏以长安丽人，杜工部水边瞥见；洛川神女，陈思王梦里相逢。虽赋咏之尽工，亦纤之未备。若乃吟烟吐月，镂玉雕花，众中唤做百宜娇，诗里装成十样锦。汉鬓楚腰呈妙伎，竹枝桃叶换新声。采袖初呈，传踏来至。睡起斜痕印枕檀，弄羞未怕指尖寒。紫绵香软红膏滑，不惜春娇对舞鸾。袅鬓细鬟金录四束欠皿，春工只在纤纤玉。却月弯环未要深，留着伊来画双绿。双绿淡匀拂两脸，春融光透肉。起来却怕东风触，本是一团香玉。飞鸾台上看未足，贮向阿娇金屋。
　　【玉台后咏】
