<!-- { "loadSidebar": true } -->
　　章帝宋贵人，时窦皇后内宠方盛，以贵人名族，节操高妙，心内害之。欲为万世长计，阴设方略谗毁贵人，由是母子见疏。数月，诬奏贵人使婢为蛊道祝诅。七年，遂被谮暴卒。孝和阴皇后，聪慧敏达。有才能，善史书。永元二年，选入掖庭为贵人，托以先后近属，故有宠。申贵人生孝穆皇帝，赵夫人为穆皇后，夫人为博园贵人。和平元年，桓帝诏曰：博园贵人履高明之懿德，资淑美之嘉会，与天合灵，笃生朕躬，欲报之德，诗所感叹，今以贵人为孝崇皇后。
　　【通鉴纲目】
　　汉安帝建光元年，尊嫡母耿姬为甘陵太贵人。
　　【东汉书】
　　顺烈梁后，永建三年，与姑俱入掖庭，时年十三。太史卜兆得寿房，又筮得坤之比，遂以为贵人。常时被引御，从容辞曰：“愿陛下思云雨之均泽，识贯鱼之次序，使小妾得免罪谤之累。”由是帝加敬焉。桓思窦后，延熹八年选入掖庭为贵人，其冬立为皇后，而御见甚稀，帝所宠唯采女田圣等。永康元年冬，帝寝疾，遂以圣等九女皆为贵人。
　　【东观汉记】
　　孝桓帝邓后，字猛，父香早死，猛母宣，改嫁为掖庭民梁纪妻。纪者，襄城君县寿之男也。寿引进，令入掖庭，得宠为贵人，故冒姓为梁氏。
　　【通鉴纲目】
　　汉桓帝延熹二年，立贵人邓氏为皇后，追废梁后为贵人。汉灵帝建宁元年闰月，尊母董氏为慎园贵人。
　　【魏志】
　　文帝纳甄后于邺，有宠，生明帝。郭后、李贵人，并爱幸，后愈失意有怨言。
　　【王隐晋书】
　　武帝临轩拜诸葛婉为夫人，李晔为贵人。
　　【晋书】
　　《孝武帝纪》：帝溺于酒色，时张贵人有宠，年几三十，帝戏之曰：“汝以年当废矣。”贵人潜怒，向夕，帝暴崩。
　　【后魏书】
　　文成冯后，生有神光之异，高祖践极以选为贵人。文成光皇后李氏，梁国蒙县人也。顿丘王峻妹，后之生也，有异于常，父方叔常言此女当大贵。及长姿质美丽。永昌王仁得后，后遇事诛，后与其家人送平城宫，高祖登白楼望见之，谓左右曰：“此妇人佳乎？”仍下台，后得幸于斋库中，遂有娠。守库者，亦私书壁记之，别验问皆相符同，生显祖，拜贵人。
　　【宋会要】
　　戴贵人，真宗顺容也。定武军节度使兴之女，入宫为贵人。庆历四年九月，赠顺容。
　　诸园贵人
　　【东汉会要】
　　诸园贵人《安纪》注云：谓宫人无子守园陵者也。明帝崩，诸贵人当徒居南宫，马太后感析别之怀，各赐王赤绶，加安车驷马，白越三千端，杂帛二千匹，黄金十斤《马后记》。和帝葬后，宫人并归园，太后赐周冯贵人策曰：朕与贵人托配后庭，共欢等列，十有余年，不获福佑。先帝早弃天下，孤心茕茕，靡所瞻仰，夙夜永怀，感怆发中，今当以旧典分归外园，惨结增叹，燕燕之诗，曷能喻焉。其赐贵人王青盖车，采饰辂骖马各一驷，黄金三十斤，杂帛三千匹，白越四千端。又赐冯贵人王赤绶，以未有步摇环，加赐各一具见《邓太后纪》。殇帝延平元年，窦太后诸园贵人，其宫人有宗室同族，若羸老不任使者，令园监实核上名，太后自御北宫增喜观阅问之，恣其去留，即日免遣者五六百人《皇后纪》。才人沿革：
　　【汉书】
　　《翼奉传》：未央建章甘泉材人各以百数。《艺文志》未央材人。师古曰：材人，天子内官。
　　【续后汉书】
　　《曹传》：青龙三年三月，大起少阳宫于别殿之北，立八坊，诸才人以次序处其中。贵人夫人以上，转南附焉《魏略》：其秩石拟百官之数。
　　【宋书】
　　晋武帝采汉魏之制，置才人，中才人，爵视千石以下。高祖受命，省二才人。世祖又置中才人以为散位。
　　【资治通鉴】
　　注：才人，宋齐之时以为散职，梁于九嫔之下置五职三职才人位，列三职，比附马都尉。
　　【南史】
　　《后妃传序》：齐建元三年，太子宫置三内职才人，比附马都尉。
　　【后魏书】
　　高祖置女职，中才人视五品。
　　【北史】
　　《后妃传序》：齐武成又置才人采女，以为散号。隋炀帝时，美人才人一十五员，品正第四，是为世妇。
　　【唐会要】
　　旧制：才人九人，正五品。龙朔二年，置承旨五人，正五品，以代才人。咸亨二年复旧。
　　【新唐书】
　　《百官志》：才人七人，正四品，掌叙燕寝，理丝以献岁功。
　　事实：
　　【东汉书】
　　和帝数失皇子，邓氏忧继嗣不广，数选进才人以博帝意。
　　【魏志】
　　明帝游后园，召才人以上，曲宴极乐，明日帝见毛后，曰：“昨游宴北园乐乎？”帝以左右泄之，所杀十余人。
　　【晋中兴书】
　　谢夫人名玖，家本贫贱，又以屠羊为业，玖清惠贞正，有淑姿，选入后宫为才人。
　　【王晋书】
　　世祖遣才人谢玫给事惠帝，因是有娠，临娶贾妃，迎玫西宫，遂生愍怀。太康七年，出后宫才人妓女已下百七十人归家。
　　【晋书】
　　怀帝王太后讳媛姬，初入，武帝拜中才人，早卒。怀帝即位，追尊曰皇太后也。
　　【太平御览】
　　崔鸿《三十国春秋后赵录》曰：石虎杜皇后，名珠，不知何许人。平幽州，在王浚妓中，虎见而悦之，因请于勒，勒引见，号曰才人，以赐虎。性恭惠柔婉，宠幸亚于郑后也。
　　【隋书】
　　《礼仪志》：美人才人服鞠衣，首饰花六钿，并二博鬓，银印钮，文从其职。青绶八十首，长一丈六尺，彩缕织成兽爪盘囊，佩水苍玉。
　　【新唐书】
　　太宗徐贤妃，生五月能言，四岁通论语诗，八岁自晓属文。父孝德，尝试使拟《离骚》为《小山篇》，太宗闻之，召为才人。《高宗则天武后传》：文德皇后崩，久之。太宗闻武士荨又隹女美，召为才人，方十四，母杨恸泣与诀，后独自如，曰：“见天子庸知非福，何儿女悲乎？”
　　【资治通鉴】
　　唐高宗永徽五年，上之为太子也。入侍太宗，见才人武氏而悦之。
　　【酉阳杂殂】
　　莫才人。宁王常猎于县界，搜林，忽见草中一柜，锁甚固，王命发视之，乃一少女也。问其所自，言姓莫氏，叔伯庄居，昨夜遇光火贼，贼中二人是僧，因劫某至此。动婉含口频，冶态横生，王惊悦之，乃载以后乘。时慕荦者方生获一熊置柜中，如旧锁之时上方求极色，王以莫氏衣冠子女，即日表上之，具其所由，上令充才人。经三日，京兆奏县食店，有僧二人，以钱一万独赁店一日一夜，言作法事，唯拉一柜入店中，夜久胳膊有声。店人怪日出不启门，撒户视之，有熊冲人走出，二僧已死，骸骨悉露。上知之大笑，书报宁王：宁大哥能处置此僧也。莫才人能为秦声，当时号“莫才人啭”焉。
　　【旧唐书】
　　《顺宗庄宪王皇后传》：后幼以良家子选入宫为才人，顺宗在藩时，代宗以才人赐之，时年十三。《敬宗郭贵妃传》：长庆末，妃以姿貌选入太子宫，敬宗即位，为才人。《武宗贤妃王氏传》：妃性机悟，开成末，颍王嗣帝位，妃阴为助画，故进号才人。
　　【唐语林】
　　武宗王才人有宠，帝身长大，才人亦类，帝每从禽作乐，才人必从。常令才人与帝同装束，苑中射猎，帝与才人南北走马。左右有奏事者，往往误奏于才人前，帝以为乐。帝好道术，召天下方士殆尽。五年秋，王才人谓宣徽使曰：“圣人日日对药炉服神丹，言我取不死，今身上变差事，道士称换骨皆如此，某独为忧也。”宣徽使固求变见状，才人忍泪不敢语，外人虽未知帝得疾，但讶稀畋猎也。明年正月，不御紫宸殿，不开延英门。向百日，中外始公言帝病，顷刻无才人见，卧起益酸痛，饮食益辛苦。一日帝熟顾才人曰：“吾气息奄微，情虑杳杳，将不久矣，顾以别汝。”对曰：“陛下春秋鼎盛，又尝服不死药，圣寿必无疆，何忽出不祥语？”帝曰：“吾于汝岂同外庭臣耶？恶用作形迹意，脱不如汝所对，而千秋万岁，何以报我。”才人欲恸，恐惊帝，乃曰：“帝若忽厌四海，妾当同日死。”帝哽咽闭目不喘息者少顷，忽曰：“诚如汝言当何为？”曰：“妾止于缢。”帝引手取巾授才人曰：“以此，以此。”帝遂向壁不语。后数日帝疾亟，才人久侍帝归寝，浓装洁服如常日，乃尽取服饰散与内家，持帝所授巾至前，见帝已崩，自缢而绝。宣宗即位，赠贵妃，命与端陵同日时掩，其圹在端陵柏城内西南。又有名才人随灵贺行慢城内，每夕望端陵焚钱帛衣物，风吹火燔所止。
　　【宋会要】
　　孙才人，左金吾卫大将军守斌之女，太平兴国二年七月入宫，三年为才人。高才人，太平兴国二年三月入宫，三年三月为才人。朱才人，淳化二年七月，自御侍为县君，四年十一月为才人。沈才人，真宗故相伦之孙，光禄少卿继宗之女，大中祥符二年四月为才人。陈才人，明道二年十二月，自御侍追赠才人。苗才人，景五年三月，自御侍仁寿郡群为才人。朱才人，初封沛国郡君，元丰八年四月为才人。张才人，初封平昌郡君，元丰八年四月为才人。张才人，初封仁寿郡君，元丰八年四月为才人。宋才人，熙宁二年十一月为才人，六年四月进婕妤。郭才人，初封淮阳郡君，元符三年正月为才人。刘才人，初为御侍，崇宁元年正月封晋安郡君，大观二年二月进才人。夏才人，初为典闱，建中靖国元年封安定郡君，政和三年六月进才人。乔才人，太观三年七月封永嘉郡君，四年四月进才人，生显福公主。李才人，政和四年二月封才人。王才人，政和四年六月封才人。韩才人，绍兴十三年六月九日，诏宫正韩氏进封才人。吴才人，绍兴二十二年五月十八日，诏新兴郡夫人吴氏进封才人。
　　【建炎朝野杂记】
　　武才人，光宗后宫人，初封同安郡夫人。绍兴五年春进封，止郡封无品秩，凡宫中之制，夫人已上始称房院。
　　【唐元稹长庆集】
　　《郑氏封才人制》：敕，古者天子设六宫以诏内理，是以《关睢》乐得淑女，忧在进贤，将听《鸡鸣》之诗，岂惟鱼贯之序。郑氏山东令族，海内良家。每师班女之文，尝慕樊姬之德，桃姿耀，兰行馨香，爰用择才，冀无伤善，勉当选进之重，无忘和平之心，可才人。
　　【宋夏文庄公集】
　　《李氏可才人》：敕某谦祗率礼，端懿傅芳，自恪奉于宸闱，定荐更于岁篇，久播柔嘉之誉，宜推甄奖之恩，俾升嫔侍之荣，用劝肃恭之德，钦兹宠渥，更励夙宵可。
　　【苏魏公集】
