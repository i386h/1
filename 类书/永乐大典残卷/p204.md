<!-- { "loadSidebar": true } -->
　　哀公元年，吴使曰：敢问何为神？仲尼曰：山川之灵足以纪纲天下，其守为神。社稷之守为公侯，皆属于王者。客曰：何守也？仲尼曰：汪罔氏之君，守封禺之山，为厘姓。在虞夏商为汪罔，于周为长翟。今谓之大人。客曰：人长几何？仲尼曰：僬侥氏三尺，短之至也。长者不过十之数之极也。于是吴使曰：善哉！圣人。
　　庙祀为神
　　【吉安志】
　　汉颖阴侯灌婴，高帝六年命婴略定江南。始于赣县筑城，又筑南昌县城，故江南祀以为神。《宋史》：张顺与北军战，被杀，逆水，越数日，有浮尸逆流而上，被介胄、执弓矢，直抵浮梁，视之，乃顺也。身中四枪六箭，怒所勃勃如生。诸军惊以为神，结冢敛葬立庙祀之。
　　梦代为神
　　【春渚纪闻】
　　刘景文博学能诗，晚岁常梦与晋文公神交，梦中酬唱甚多。后东坡荐景文得阝显州。三日谒神祠，出东城所历之地，及拜瞻神像，晓然梦中往还之所也。一日又梦文公云：已受帝旨，得景文为代。月余，景文得病，郡人有宿于郊门外者，见郡守严卫而入文公祠中，凌晨趋府问之，公已属纩矣。
　　刻毡为神
　　【酉阳杂俎】
　　突厥事。神无祠庙刻毡为形。盛于皮袋，行动之处，以脂酥涂之。或系之竿上，四时祀之。
　　祠虎为神
　　【东汉书】
　　《东夷传》：灭本朝鲜之地，其俗祠虎以为神。邑落有相侵犯者，辄相罚责，生口牛马名之为责祸。
　　虎变为神
　　【太平广记】
　　海陵人王太者，野行，忽逢一虎，乃持棒直前击虎中耳，太惶惧而走。行可十余里，有一神庙，因宿于梁上。寻而虎至庙，跳跃变成男子，堂中有人问云：今夕何尔累悴？神曰：卒遇一人不意劲。勇中其健棒。言讫入坐，上人形中。忽举头见太，问是何客。太惧堕地，具陈始末，神云：汝业为我所食，我取尔早。故中尔棒，今以相遇，理当见后数日，宜持猪来以己血涂之。当免。太后如言，神从堂中而出，为虎乃俯食猪。食毕入堂为人形。太再拜乃还，后更无患。
　　妖狐为神
　　【渑水燕谭录】
　　景德中，州有神祠，凡民祈祷者，神必亲享，杯盘悉空。远近奔赴，盖穴神座下通寝殿下，复门绣箔人莫得窥群狐自穴出，分享肴醴。王公嗣宗，雅负刚正及镇土，乃骑兵挟矢驱鹰投薪穴中，纵火焚之，群狐奔逸，擒杀悉尽。鞭庙祝背，徒其家。妖狐遂绝。公初在长安也，极疏种山人放之短。好事者有诗云：终南隐士声华歇，土妖狐巢穴空。二事俱输王太守，圣朝方信有英雄。
　　胎化为神
　　【徂异志】
　　李鉴，进士，光州解到京，常言：祖母怀孕，凡三年不产，饮食人事如常。一夜梦产一人，曰：我神明也，善事我，令母富于财。及寤，母腹已平复矣。每夜若有一人，约依从天窗中下，至明则床下置三十缗而在焉。因兹暴富，历二十年，生计可及数十万。母后卒，于未殡间，至灵柩前闻有哭临之声，甚衰，后遂绝。所齐镪，今家道亦如常也。
　　以君为神
　　【韩非子】
　　《内储说》卫嗣君之时，有人于令之左右，县令有发蓐，而席弊甚嗣君还，令人遗之席曰：吾闻汝今者，发蓐而席弊甚。赐汝席。县令大惊，以君为神也。
　　匈奴以为神
　　【西汉书】
　　《苏武传》：武使匈奴，单于欲降之。幽武大窑中，绝不饮食，天雨雪，武卧雪中，啮雪及毡毛咽之，数日不死，匈奴以为神。
　　虏以为神
　　【汉书】
　　乌孙王，号昆莫。初，其父为大月氏所杀，时昆莫新生，母抱之亡，置草中。为求食，还见狼乳之，又鸟衔肉翔于其傍，虏以为神。及壮，报父怨，遂大破月氏。又，《耿恭传》恭以戊已校尉为匈奴所逼，壅绝涧水城中，穿井十五丈，不得水。吏士渴乏，笮马粪汁饮之，恭仰天叹曰：昔贰师投佩刀刺山，飞泉涌出。今汉德神明，岂有穷哉！整衣服向井再拜，为吏士祷之。有顷，水泉迸出，众称万岁，乃杨水示之。虏以为神，遂即引去。
　　贼以为神
　　【晋书】
　　《马隆传》：隆讨凉州羌，依八阵图作偏箱车，地广则鹿角车路，营狭则为木屋，施于车上。且战且前，弓矢所及，应弦而倒。奇谋间发，出于不意，或夹道累磁石，贼负铁铠行，不得前。隆卒，急被犀甲无所留碍，贼咸以为神。
　　见者以为神
　　【晋书】
　　《嵇康传》：王戎自言与康居山阳二十年，未尝见其喜愠之色。康尝采药游山泽，会其得意，忽焉忘友，樵苏者见之，咸以为神。
　　人以为神
　　【唐书】
　　《刘晏传》：晏领盐铁使，京师盐暴贵，诏取三万斛，以赡关中。四旬至都，人以为神。
　　【马明叟实宾录】
　　唐有杜生者，善易占。有亡奴者，问所从往追。杜生曰：自北行逢使者，恳丐其鞭，若不可，则以情告。其人果值使者于道，如生语，使者异之，曰：去鞭吾无以进，马可折道傍，与代之。其人往折，见亡奴伏其下，遂获之。他日又有亡奴者，生戒曰：可持钱五百伺于道，见进鹘者，可市其一，必得奴。俄而使至，其人以情告使者，以一与之，忽飞集灌奔上，往取之，奴在其中，人以为神。唐韩晋公在润州，夜与从事登万岁楼。酒方酣，不悦。语左右曰：汝听妇人哭乎？当在何所？对曰：在某街。诘朝，命吏捕哭者讯之，信宿狱不具。吏惧罪，守于尸侧，忽有大蝇集其首，因发髻验之，妇果私于邻，醉其夫而钉杀之，人以为神。广州府《南海志》元赵谦，赵州人。累官任广东道肃政廉访。抑强扶弱，发平反，官吏望而畏之。有乡民汤姓者，富于财，为仇人汤举诬告在县，其亲雒公辅，常以他事告县令，王夔于宪司，因而有憾，令教汤举供职。雒公辅束缚其仆袁二下水身死，勾追加刑。锻炼成狱，惟不获其尸，事上宪司，公以无尸知其冤，购求之，檄于城隍。期以七日，如期，果有捕袁二至者，人皆以为神。
　　寇以为神
　　【瑞州志】
　　隋大业中，林士弘寇建城，应智顼拒之，使人货橘于寇，寇市而分食。有毒蜂出螫，寇多死。寇又逼西北五里，应据水整师，寇曰欲吾不犯，此溪当断。应引叱之，溪流随断，寇以为神，遂引去。
永乐大典
卷之二千九百四十九
卷之二千九百四十九
　　九真神
　　吏称为神
　　【新唐书】
　　《崔咸列传》：咸累迁陕虢观察使，日与宾客僚属痛饮，未尝醉，夜分辄决事，裁剖精明，无一毫差，吏称为神。入拜右散骑常侍、秘书监。
　　皆服为神
　　【五代史】
　　李克用初在鞑靼，从其群豪射猎，或挂针于木，或立马鞭，百步射之辄中，群豪皆服为神。
　　淮人以为神
　　【五代史】
　　《吴越王世家》：淮南杨将周本陈章围苏州，钱遣其弟锯镖救之。淮兵为水栅环城，以铜铃系网沉水中，断潜行者。水马卒司马福多智而善水行，乃先以巨竹触网，淮人闻铃声，遽举网，乃过入城中。其出也，亦然。乃取其军号内外夹攻，号令相应，淮人以为神，遂大败之。
　　郡称为神
　　【宋史】
　　朱寿昌知阆州，大姓雍子良屡杀人，挟财与势得不死。至是又杀人，而赂其里民，出就吏，狱具，寿昌觉其奸，引囚诘之曰：吾闻子良与汝钱十万，许纳汝女为妇，且婿汝子，故汝代其命，有之乎？囚色动，则又之曰：汝且死，书券抑汝女为婢，指钱为顾直、又不婿汝子，将奈何？囚悟泣涕，覆面曰：囚几误死。以实对，立取子良正诸法，郡称为神，蜀人至今传之。
　　民以为神
　　【宋晁无咎鸡肋集】
　　《陈朝奉墓志》：宋陈辅为义乌令，民有以财雄其里中私货禁物者，君忽出令曰：往某氏室取其物几何。民不得逃，物若合契，咸以为神。
　　【元史】
　　《张庭珍传》：起复南京路总管兼开封尹，有控鹤士纵横街陌。庭珍察其为盗，捕杀之。民以为神。《刘国杰传》二十七年，江西盗起，国杰选轻兵，弃旗鼓，去缨饰。一日，夜趋贼境，贼逆战，望见军容不整，曰：此乡兵也。易之。国杰以数十骑陷阵，贼大败。斩首五百级，夺所掠男女。日暮收兵，明日又至台堡，民归其男女，曰：吾刘二霸都也。民皆惊，以为神。
　　精化为神
　　【太平广记】
　　西王母谓汉武帝曰：子但爱精握固，闭气吞液，气化为血，血化为精，精化为神，神化为液，液化为骨，行之不倦，神精充溢。
　　玄默为神
　　【西汉书】
　　杨雄《长杨赋》人君以玄默为神，澹泊为德，今乐远出以露威灵，本非人主之急务。
　　刀圭为神
　　【周易参同契】
　　服之以一丸，刀圭最为神。盖还丹入口，如蜜之甘香，婆荷之清凉。所谓刀圭者，刀头圭角些子尔。及其成功，则千变万化，妙不可测。非旁门小术可得而拟伦也，称之为神。宜哉！
　　不测为神
　　【张子正蒙】
　　气有阴阳，推行有渐，为化合一，不测为神。其在人也，知义用利，则神化之事备矣。
　　所在称神
　　【东汉书】
　　《黄琬传》：御史刁韪迁尚书，出为鲁、东海二郡相。性抗厉，有明略，所在称神。
　　举郡称神
　　【宋刘彭城集】
　　《徐起墓表》云：起治处州，州民有弟兄杀其亲者，郡恶其名，纵贼使亡，更易其文书，欲使无迹。而不孝子还，为闾里患，暴乱不禁，会起至，阅视簿书，急发吏捕贼，案正伏辜，举郡称其为神。
　　画格称神
　　【宋苏颖滨集】
　　《汝州画殿记》：画格有四曰能、妙、神、逸。范琼赵公称神，盖其工，方圆不以规矩。雄杰见者，皆知爱之。
　　凛然犹神
　　【宋史】
　　《忠义传》：李芾为人刚介，强力过人。自旦治事至暮，无倦色，夜率至三鼓，始休。五鼓复起视事，望之凛然，犹神明云。
　　七献神
　　【礼记】
　　礼器七献神。
　　祭祀以驭神
　　【周礼】
　　天官大宰以八则治都鄙，一日祭祀以驭神。注云：在畿内者，祭祀其先君社稷五祀。疏曰：采地之中祭祀宗庙社稷五祀。注云：凡云驭者，所以驱之内之于善，则于祭祀之中，宗庙先祖，则无可去取。至社稷配食者，若取句龙后稷，上公有功。是内之善也。
　　其鬼不神
　　【老子】
　　以道莅天下者，其鬼不神。河上公注以道德居位治天下，其鬼非无精神，邪不入正，故不能伤人。
　　【幽求子】
　　有道之国，其鬼不神。
　　司天属神
　　【史记】
