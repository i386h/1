<!-- { "loadSidebar": true } -->
　　【中兴四将传】
　　《章颖表》云：臣颖言，天扶昌运，必生御侮之臣。帝念隽功，当有特书之史。事关劝激，迹贵昭明。敢裒竹帛之藏，仰彻冕旒之听。臣颖诚惶诚惧，顿首顿首。粤若稽古，谁能去兵。执干戈以卫社稷者，固所难能。闻鼓鼙而思将帅，则求之已晚。欲厉有为之志，当於无事之时。仰惟国家之兴，尤得人材之盛。开基创业，将云蒸。复古中兴，虎臣角立。率万熊罴之士，扫空蛇豕之群。名书旗常，功耀天地。或绘象於原庙，或侑食於大蒸。爪牙宣勤，项背相望。当时称诵，姓名可止于儿啼，后世传闻，韬略尚惊於敌胆。顷纷纭於议论，稍变易於是非。事实浸以湮微，士气为之沮抑。虽已加於褒典，犹未快於舆情。非假汗青，何由暴白。故太尉威武军节度使，赠开府仪同三司。臣刘，甚隽顺昌之战，大摧兀述之锋。谁其妨功而害能遂尔投闲而置散。故少保武胜定国军节度使赠太师臣岳飞，兵方精而可用，功竟沮於垂成。既挠良谋，更成奇祸。事皆有证，其书虽见於辨诬，言出私家，后世或疑於取信。故太尉威武军节度使赠开府仪同三司臣李显忠，家世诸李，父子一忠，缚撒里曷若鸡豚，视伪齐豫如犬彘。气吞逆虏，志在本朝。当其杖策之归，适近橐丐之际。故右武大夫果州团练使赠宗国军节度使臣魏胜，为山东忠义之冠，当清口寇攘之冲。虽血战於淮阴，竟身膏於草野。况又皆志未尽展，时不再来。失机一瞬之间，抱恨九泉之下。虽生未及尽俘於丑类，其没或能为厉於敌人。宜有屡书，以旌多伐。况方大规恢之略，所宜彰果毅之能。恭惟皇帝陛下，天运庙谟，日开公道。用宣昭於赏罚，以驾驭於豪英。代不乏人，用则为虎。西有梁洋之义士，东多荆楚之奇材。怒发冲冠，雄心抚剑。倘在上有激昂之术，则凡人怀奋发之心。臣尝忝史官，获观旧载。悉纪当时之实，以尘乙夜之观。伏乞断自宸衷，付诸东观。然后可传於百世，庶几耸动於四方。张大国家之威，发舒华夏之气。事虽已往，可为鉴於将来。谋或有遗，几成功於今日。臣所撰到《刘岳李魏传》，缮写共计七册，谨随。表上进以闻。臣颖诚惶诚惧谨言。
　　五　将
　　【数类】
　　王氏五将：王凤，王音，王商，王根，王莽。司徒掾班彪曰：三代以来，春秋所记。王公国君与其失世稀不以女宠。汉兴，后妃之家吕霍上官，几危国者数矣。及王莽之兴，由孝元后历汉四世为天下母，飨国六十余载，郡弟世权，更特国柄。五将十侯，卒成新都。哀帝初即位，司隶校尉解光奏曰：王氏宗重，三世掳权。五将秉政，天下辐凑。自效五将，谓凤、音、商、根、莽五人皆五大司马也。《外戚传》曰：孝元王皇后，成帝母也。家儿十侯，五大司马，外戚莫盛焉。睢阳五将张巡，许远，南霁云，雷万春，姚。
　　【元耶律铸双溪醉隐集】
　　《五将行》：滕蛇游雾相乘势，龙举云兴相借力。致使云消雾散时，要似枯鱼过河泣。
　　十　将
　　【堕甑】
　　昔京畿十将：陈留之将，一二三；雍丘之将，四五；襄邑之将，六；咸平之将，七八；太康之将，九；尉氏之将，十。
　　【朝野数要】
　　京师旧有十将，今第二将驻札临安府者，缘昔日差出招捉寇盗，因而屯此也。
　　【诸葛武侯将苑】
　　夫人之器，大小不同，若能察奸闭祸，为众所怨，此十夫之将。
　　十二将
　　【北史】
　　周太祖时，宇文泰率李弼，独孤信、梁御、赵贵、于谨、若干惠、怡峰、刘亮、王德、侯莫、陈崇、李远、达奚武等十二将东伐，大破齐师。
　　李弼等十二将进爵增邑。
　　【数类】
　　十二将：天乙、蛇、朱雀、六合、勾陈、青龙、天后、太阴、玄武、太常、白虎、天空。《唐六典》曰：十二将以天乙为首，前一曰蛇，二朱雀，三六合，四勾陈，五青龙，后一曰天后，二太阴，三玄武，四太常，五白虎，六天空。前尽於五，后尽於六，天乙居中，为十二将。
　　十三将
　　【百川学海】
　　元丰四年二月乙卯，诏东南团结诸军，为十三将。盖太祖皇帝初下江南，虑人心未一，分禁旅以戍之。岁月寝久，与州郡之兵无别故也。淮东第一，淮西第二，浙西第三，浙东第四，江东第五，江西第六，湖北第七，湖南第八，全邵永第九，准备广州应援福建第十，广东第十一，桂州今静江府第十二，邕州第十三。廪给特厚，与禁卫比若。江上诸军乃诸郡兵额，因勤王入援，失其王地，故以驻札之，其廪给与将兵不同，况州郡之兵乎？
　　【堕甑】
　　东南一十三将，即四言韵语次第其驻札之地，云：濠庐杭越，赣荆南。江陵府潭全福广，宜邕十三。濠之副将今临安府京畿第二是也，赣之副在吉州，潭之副武冈军，福之副建宁府，自余副将，与正将同驻札之地。汉分郡国以守兼将，唐置军府，以将兼守，今呼大守为郡将，此义。
　　十四将
　　【小学绀珠】
　　太祖将帅十四人：宋李汉超屯关南，马仁王禹守瀛州，韩令坤镇常山，贺惟忠守易州，何继筠镇囗州，距北虏郭进控西山，武守琪戍晋州，李谦传守隰州，李继勋镇昭义，以御北汉赵赞屯延州，姚内斌守庆州，董遵诲屯环州，王彦守原州，冯继业镇灵武。以备西戎。
　　十五将
　　【小学绀珠】
　　山西将十五人：秦汉白起，眉阝王翦频阳王圉、甘延寿郁郅公孙贺、傅介子、义渠李广、李蔡、成纪苏建、苏武、杜陵上官桀、赵充国、上郅廉褒、襄武辛武贤、庆忌、狄道苏辛父子著节。
　　十六将
　　【略论】
　　曰：轩辕之十六将，分掌四方。
　　二十五将
　　【唐史】
　　张巡、许远之守睢阳，遣南霁云、雷万春败贼於宁陵也。别将二十有五，其后皆死难，四人逸其姓名。
　　【数类】
　　睢阳二十五将：石承平、李辞、陆元钅皇、朱、宋若虚、杨振威、耿庆礼、马日升、张惟清、庸坦、张重、孙景趋、赵连城、乔绍俊、王森、张恭默、祝忠、李嘉隐、翟良辅、冯颜、孙延皎。
　　二十八将
　　【东汉书】
　　河北二十八将，光武中兴定天下，前世以谓上应列宿，然咸能感会风云，奋其知勇，称为佐命，亦各志能之士也。《冯异传》汉安帝永初六年，诏封二十八将。夫仁不遗亲，义不忘劳，兴灭继绝，善善及子孙，古之典也。昔我光武，受命中兴，恢弘圣绪，横被四表，昭格上下，光耀万世。祉祚流衍，垂於罔极。予末小子，夙夜永思，追惟勋烈，披图案籍。建武元功二十八将，佐命虎臣，谶记有徵，盖萧曹绍封，传继於今，况此未远，而或至乏祀。朕甚愍之。其条二十八将，无嗣绝世，若犯罪夺国，其子孙应当统复者，分别署状上。将及景风，章叙旧德，显兹遗功焉。
　　【小学绀珠】
　　二十八将；邓禹，高密侯，字仲华。吴汉，广平侯，字子颜。贾复，胶东侯、字君文。耿，好畦侯，字伯昭。冠恂，雍奴侯，字子翼。岑彭，舞阳侯，字君然。冯异，夏阳侯，字公孙。朱佑，鬲侯，字仲先。祭遵，颍阳侯，字弟孙。景丹，栎阳侯，字孙卿。盖延，安平侯，字巨卿。铫期，安成侯，字次况。耿纯，东光侯，字伯山。臧宫，郎陵侯，字君翁。马武，杨虚侯，字子张。刘隆，慎侯，字元伯。马成，全椒侯，字君迁。王梁，阜城侯，字君岩。陈俊，祝阿疾，字子昭。杜茂，参灵侯，字诸公。傅俊，昆阳侯，字子卫。坚镡，合肥侯，字子亻及。王霸，淮阳侯，字元伯。任光，阿陵侯，字伯卿。李忠，中水疾，字仲都。万修，槐里侯，字君游。邳彤，灵寻侯，字伟君。刘植，昌成侯，字伯先。明帝图画於南宫云台，又益四人：王常，山桑侯，字颜卿。李通，固始侯，字次元。窦融，安丰侯，字周公。卓茂，宣德侯，作褒德，字子康。合三十二人。马援以椒房之亲不与。
　　【宋夏文庄公集】
　　《光武二十八将，功业先后论》：炎汉中兴，龙飞白水，戎车四征，英雄竞起。或奋身於行伍之下，或效用於义旗之始，荡平寇难克复洪业，功书旗常，宠列茅土。永平之际，图形於南宫云台者，二十有八人焉。邓禹授西讨之略，岑彭建南征之效，吴汉勇挚有谋隐若敌国之势，贾复方直多计而少方面之勋，寇恂之居河内，冯异之守洛阳，输折冲，并茂能绩，若陈俊定太山而破张步，耿走延岑而报临淄，王霸之颇识兵事，祭遵之选用儒雅；任光迎车驾而展用，马成筑亭障而底绩，杜茂之破卢芳，朱佑之降秦丰，景丹之残五校，邳彤之屠邯郸，耿纯之克赤眉，铫期之胜青犊，马武之力战无前，盖延之梯城破敌，功效尺寸竞为忠良。若李忠疏财而受赐，臧宫执朴而见亲，王梁应符而被衮，刘植谈说而受封；坚镡、傅俊之徒，刘隆、万修之辈，事迹罕著，其名不远，然皆一时英勇之士也，而有遭会焉。夫汉氏之兴也，高祖因秦之弊，提三尺剑而有天下，宽令善教，以怀民心，三七厄会，大盗移国。民思汉德，如涸望雨。世祖因民之情崛起南阳。诸将攀龙鳞，附凤翼，因日月之光，仗大顺之义，故兢有攻城野战之略，而成中兴际会之事。若考其隆杀，定其等差，掳其所同，而稽其所异，度其所起，而观其所立，则有先后矣。夫德行宠位，归於邓禹，功业之际，则又殊焉。史氏言之其详尚矣曰：中兴将帅立功者多矣，唯岑彭、冯异建方面之号，函谷以西、方城以南，二将之功实为大矣。若冯贾之不伐，岑公之义信难矣。夫言功者，莫大於方面；居勋贵者，莫善於不伐；临事者，莫重於义信。以是观之，二帅之功可以冠夫四七之列矣。
　　【云麓漫抄】
　　光武二十八将，前史以谓上应列宿，求其当於机会者，不过九人耳。如邓禹、冯异之殄赤眉，寇恂之破朱鲔，耿之戮张步，贾复之诛五校，岑彭，吴汉之平公孙，邳彤之守信都，此七事一失不可其他。臧宫之徒，特小才尔。
　　【元刘将孙养吾集】
　　《题阜陵御书二十八将传》：阜陵规恢之志，岂欲不如建武之中兴哉！尝记内禅前日月，宰执奏葛王死报，慨然太息曰：待此机已二十年矣！呜呼，以帝之英武愤切，练兵经武，廿有五年，而不能北向一步，则生德寿年高，有所不欲故也。及思陵宾天而帝亦老且倦勤矣，岂非一代之恨、千古之憾哉？此亲御翰墨，所书二十八将论，以赐参政正肃公者，记在国史深宫机暇。至取范晔所著正书，严整如此，此其志念深矣，亦无所发其意而寓之此也。河洛依然再见青盖，反覆想像，实涕奈何！；宝佑遗民庐陵刘某，拜手稽首，为正肃公之元孙克翁，显其后如此云。
　　【兼金合壁】
