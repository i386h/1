<!-- { "loadSidebar": true } -->
　　蔡梦弼《杜工部草堂诗笺跋》：少陵先生博极群书，驰骋今古，周行万里，观览讴谣，发为歌诗，奋乎国风雅颂不作之后。比兴相侔，哀乐交贯，揄扬叙述，妙达乎真机；美剌箴规，该具乎众体。自唐迄今，余五百年，为诗学之宗师，家传而人诵之。故元徽之志其墓曰：“诗人以来，未有如子美者。”信斯言矣！况我国家祖宗肇造以来，设科取士，词赋之余，继之以诗，诗之命题，主司多取是诗。惜乎世本讹舛，训释纰缪，有识恨焉，梦弼因博求唐宋诸本杜诗十门聚而阅之，圭复参校，仍用嘉兴鲁氏编次先生用舍之行藏，作诗岁月之先后，以为定本。每于逐句本文之下，先正其字之异同，次审其音之反切，方作诗之义以释之。复引经子史传记，以证其用事之所从出，离为五十卷，目曰《草堂诗笺》。凡校雠之例，题曰樊者，唐润州剌史樊冕小集本也；题曰晋者，晋开运二年官书本也；曰欧者，欧阳永叔本也；曰宋者，宋子京本也；王者，乃介甫也；苏者，乃子瞻也；陈者，乃无已也；黄者，乃鲁直也。刊云一作某字者，系王原叔、张文潜、蔡君谟、晁以道及唐之顾陶本也。又如宋次道、崔德符、鲍钦止暨太原王禹玉、王深父、薛梦符、薛苍舒、蔡天启、蔡致远、蔡伯世，皆为义说。其次如徐居仁、谢任伯、吕祖谦、高元之暨天水赵子栎、赵次翁、杜修可、杜立之、师古、师民瞻亦为训解。复参以蜀石碑，诸儒之定本，各因其实以条纪之。至于旧德硕儒，间有一二说者，亦两存之，以俟博识之决择。是集之行，俾得之者手披目览，口诵心惟，不劳思索而昭然义见，更无纤，毫凝滞。如亲聆少陵之謦亥欠，而熟睹其眉宇，岂不快哉！太宋嘉泰天开甲子正月谷旦，建安三峰东塾蔡梦弼传卿谨识。又胡宗愈《草堂诗碑序》：序曰：草堂先生，谓子美也。草堂，子美之故居，因其所居而号之曰草堂先生。先生自同谷入蜀，遂卜成都浣花江上万里桥之西为草堂以居焉。唐之史记前后抵捂，先生至成都之年月不可考。其后，先生寄题草堂云：“经营上元始，断手宝应年。”然则先生之来成都，殆上元之初乎！严武入朝，先生送武至巴西，遂如梓州，蜀乱乃之阆州，将游荆楚。会武再镇两川，先生乃自阆州挈妻子归草堂。武辟先生为参谋。武卒，蜀又乱，先生去之东川，移居夔州，遂下荆湖，沅湘，上衡山，卒于耒阳。先生以诗鸣于唐，凡出处去就，动息劳佚，悲欢忧乐，忠愤感激，好贤恶恶，一见于诗。读之可以知其世，学士大夫谓之“诗史。其所游历，好事者随处刻其诗于石，及至成都则阙然。先生之故居，松竹荒凉，略不可记。今丞相吕公镇成都，复作草堂于先生之旧址，绘先生之像于其上。宗愈假符于此，乃录先生之诗，刻石置于草堂之壁间，先生虽去此，而其诗之意有在于是者，亦附其后。庶几好事者，于以考先生去来之迹云。元庚午，资政殿学士中大夫知成都军府事胡宗愈序。
　　【东观余论】
　　《杜子美诗笔次序辨》董君新序，称甫为《淑妃皇父碑》在开元二十三年，最少作也。予案是年，甫才二十四岁，宜为少作，然案碑文，妃卒、葬皆在二十年。然此碑乃其子婿郑潜耀令甫作，未必在是年。碑末云：“甫忝郑庄之宾客，游窦主之园林。以白头之嵇阮岂独步于崔蔡，野老何知，斯文见托。”若其葬年所作，岂得序称白头嵇阮与野老何知哉！及其铭曰：“日居月诸，丘垅荆杞。列树拱矣，丰岂缺然。”则其立碑盖在葬后六年，非甫年二十四，当开元二十三年皇甫葬时所作也。盖董君不考立碑年，但考其葬年，故误尔。董君新序称：永泰元年，严武移山南，崔旰乱，甫避秦川，定后还成都，即浮江东，欲适吴楚。按武卒于成都，故有《哭仆射诗》，则武未尝移镇山南也。又有《将适吴楚留别章使君》，当在武未再尹成都之前，非崔旰乱之后，此二事舛讹。又至迎家，后收京，扈从还长安。董于归，便言移华州，漏还京一节。王原叔集杜诗古诗，甫《与章梓州诗》，及《游惠义寺》等，皆武初尹之前，律诗则在初尹之后，二者必有一误。据王序、武归朝廷，甫浮游左蜀，往来非一，则律诗所序是也。古诗《田父美严中丞》一篇，次序误矣。原叔以召补京兆功曹不赴，欲如荆楚，在严公初尹前，非是盖律诗《寄巴州》注云：时甫除功曹在东川。在武初尹之后，故误也。政和四年八月十六日观杜集二序，因正之。
　　【黄庭坚豫章集】
　　《刻杜子美巴蜀诗序》：自予谪居黔州，欲属一奇士而有力者，尽刻杜子美东西川及夔州诗，使大雅之音久湮没而复盈三巴之耳。而目前所见，录录不能办事，以故未尝发于口。丹棱杨素翁拿扁舟，蹴犍为，略陵云，下郁鄢，访余于戎州，闻之欣然。请攻坚石，募善工，约丹棱之麦三食新而毕，作堂以宇之，予因名其堂曰大雅，而悉书遗之。此西州之盛事，亦使来世知素翁真磊落人也。
　　【清江三孔集】
　　《书杜子美〈哀江头〉诗后》昔唐文宗尝诵杜甫诗，至“江头宫殿锁千门，细柳新蒲为谁绿”，于是曲江四面为行宫台殿以壮之。其笃信子美诗至于如此。尝窃评之，自晋宋以来，诗人气质萎弊，而风雅几绝，至唐之诸公，磨濯光耀，与时争出，凡百余年。而后子美杰然自振于开元天宝之间。既而中原用兵，更涉患难，身愈困苦，而其诗益工。大抵哀元元之穷，愤盗贼之横，褒善贬恶，尊君卑臣，不琢不砻，暗与经会，盖亦骚人之伦，而风雅之亚也。自甫之没，其诗益重，故能感悟文宗，而使之有所更新。然其施为改易，不见之于政事，惟嬉游是广，台榭是增，是岂子美之意哉！吾于斯见子美之穷，已死而犹不遇也。余固喜诗，愿以子美为诗者，又尝诵其《哀江头》之作，故感而书其后焉。亦以见观诗如文宗者，不为知子美也。注杜诗
　　【文献通考】
　　晁氏曰：唐杜甫子美也，审言之孙。玄宗朝，献太清宫享庙及郊奏赋三篇，使待制集贤院，宰相试文，再迁右卫率府胄曹，终于剑南参谋检校工部员外。旷放不自捡，好论天下大事，高而不切。少与李白齐名，时号“李杜”。数当寇乱，挺节无污，为歌诗伤时桡弱，情不忘君，人怜其忠云。集有王洙原叔、王琪君玉序，本朝自原叔以后，学者喜观甫诗，世有为之注者数家，率皆鄙浅可笑，有托原叔名者，其实非也。吕徵仲在成都时，尝谱其年月。近时有蔡兴宗者。再用年月编次之。而赵次公者，又以古律诗杂次第之，且为之注。两人颇以意改定其误字云。
　　陈氏曰：按《唐志》六十卷，小集六卷，王洙原叔搜裒中外书九十九卷，除其重复，定取千四百五篇，古诗三百九十九，近体千有六，起太平时，终湖南所作，视居行之次，若岁时为先后，别录杂著为二卷，合二十卷，宝元二年记，遂为定本。王琪君玉，嘉中刻之姑苏，且为后记，元稹墓铭亦附第二十卷之末。又有遗文九篇，治平中太守裴集刊附集外。蜀本大略同，而以遗文入正集中，则非其旧也。世言子美诗集大成而无韵者几不可读。然开元以前文体，大略如此，若《三大礼赋》，辞气壮伟，又非唐初余子所能及也。
　　【王滹南先生集】
　　《跋注杜诗》：世所传十注杜诗，其间有曰：新添者四十余篇。吾舅周君德卿尝辨之云：唯《瞿唐怀古》、《呀鹘行》、《送刘仆射惜别行》，为杜无疑，自余皆非本真，盖后人依仿而作，欲窃盗以欺世者。或又妄撰其所从得，诬引名士以为助，皆不足信也，东坡尝谓：太白集中，往往杂入他人诗，盖其雄放不择，故得容伪，于少陵则决不能。岂意小人无忌惮如此！其诗大抵鄙俗狂瞽，殊不可读，盖学步邯郸失其故态，求居中下且不得，而欲以为少陵，真可悯笑！《王直方诗话》既有所取，而鲍文虎、杜可间为注说，徐居仁复加编次，甚矣！世之识真者少也。其中一二，虽稍平易亦不免蹉跌，至于《逃难》、《解忧》、《送崔都水》、《闻惠子过东溪》、《巴西观涨》及《呈窦使君》等，尤为无状。洎余篇大似出于一手，其不可乱真也，如粪丸之在隋珠，不待选择而后知，然犹不能辨焉，世间似是而相夺者，又何可胜数哉！予所以发愤而极论者，不独为此诗也。吾舅自幼为诗，便祖工部，其教人亦必先此。尝与予语及新添之诗，则口频蹙曰：“人才之不同，如其面焉。耳目鼻口相去亦无几矣，然谛视之，未有不差殊者。诗至少陵，他人岂得而乱之哉！公之持论如此”，其中必有所深得者，顾我辈未之见耳。表而出之，以俟明眼君子云。
　　王季友诗
　　【文献通考】
　　《王季友集》一卷。
　　陈氏曰：唐王季友撰，元结《箧中集》有季友诗二首，今此集有七篇，而《箧中》二首不在焉。杜诗所谓丰城客子王季友者，意即其人也耶？
　　岑嘉州诗
　　【文献通考】
　　《岑嘉州集》八卷。
　　陈氏曰：唐嘉州剌史南阳岑参撰，文本之曾孙，天宝三载进士，为补阙左史郎官，与杜甫唱和。
　　李嘉诗
　　【文献通考】
　　《李嘉诗》二卷。
　　又集一卷。陈氏曰：唐台州剌史李嘉从一撰。天宝七载进士，亦号《台阁集》，李肇称其“水田飞白鹭，夏木啭黄鹂”之句，王维取之以为七言。今按此集无之。
　　晁氏曰：唐李嘉别名从一，赵州人，天宝七年进士，为秘书正字，袁、台二州剌史，善为诗，有绮靡婉丽，齐梁之风，时以比吴均何逊云。
　　郎士元诗
　　【文献通考】
　　《郎士元诗》一卷。
　　晁氏曰：唐郎士元字君胄，中山人，天宝十五载进士，为郢州剌史，与钱起俱有诗名，而士元尤更清雅，时朝廷公卿出牧奉使，若两人无诗祖行，人以为愧。包佶诗
　　【文献通考】
　　《包佶集》一卷。
　　《唐史艺文志》何、佶，皆包融之子。兄弟齐名，世称二包。融与储光羲，皆延陵人。曲阿，有余杭尉丁仙芝、缑氏主簿蔡隐丘、监察御史蔡希周、渭南尉蔡希寂、处士张彦惟张湘、校书郎张晕、吏部常选周、长洲尉谈寅戈；句容有王府参军殷遥、硖石主簿樊光、横阳主簿沈如筠；江宁有右拾遗孙处玄、处士徐延寿、丹徒有江都主簿马挺、武尉申堂。十八人皆有诗名。殷蟠汇次其诗，为《丹阳集》者。
　　陈氏曰：唐秘书监包佶，选天宝六载进士，兄何，后一年。钱考功诗
　　【文献通考】
　　《钱考功集》二卷。
