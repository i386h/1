<!-- { "loadSidebar": true } -->
　　【道经】：大道明言一切诸法，无边智惠。令诸天人，大圣无量真人，及诸法界，有色无色，有相无相，各令心信成就，知是众生求于正教。是人从流，此人非流。是人正住，此人非住。知此法时，已到法岸，住于至境，得法深味，得法宗本，得正解脱。修诸正行，以净天眼。见诸众生，造身口意。三业不善，堕于地狱。畜生饿鬼，难忍涂炭。风刀住还，昼夜不息。见诸众生，修善业者勇猛精进，行持道法，务欲济人。当知此人，得生天上，快乐无极。若在人中，聪明殊胜。我于无量劫中，见诸众生，从暗入暗，昏塞迷闷，不能解悟。有诸众生，从暗入明，知识知见。有诸众生，从明入暗，舍真入伪，不识道法。有诸众生，从明入明，真如满月。若或一切，或因恶业成就，或因贪欲，恚愚痴，是业深重，必应地狱，受诸恶报。如是之人，若能发心，修心修戒，行种种法，知省知悟，不堕地狱。忏悔发露，所有诸恶，今日忏悔。既悔之后，于今以去，更不敢作。惭愧成就，脱离三恶道，供养三宝，以是因缘，不堕地狱。获大善利种种果，报庄严其身，得天妙相，清净自在，如青莲花具足果报。若或生不信想，起一切恶业，诸罪皆至。所求不得，所愿不遂，所作不成，所望不至。种种愁恼，非是一端。受如是等，无量之苦，现世受报。无量大慈大智大惠真人，乃见是人，不知因缘，不能忏悔，不自省思，不自悔觉，不生惭愧，无有怖惧，是罪增长，地狱受报解脱，何其长夜冥冥，苦毒备经。如是众生，亦有道性，为诸烦恼之所覆蔽，不能得见光明智慧，无量功德。犹如暗夜所见不真，所谓世间男女若识若不识，若去若来，若彼若此，舍宅城村，衣裳饮食，山海林木，众生寿命皆是道本，无有他相，无有他色。太妙纯一，至寂无为。永生永乐，无有障塞，大通圆满。而说偈曰：我于是时，明大智慧，说诸微妙，示诸众生，得闻是语，令其坚固。故行无厌，真心清净，欢喜无悔，无所怖畏，不内不外，不不怒，如此之时，无有颠倒。是诸性相，无碍自在。
　　太清境真一经
　　【道经】：真一之气，因道而生，受气而生。受气而成，而谓之命。自真一禀形，能全其性。性命之动，皆主乎心。心若有所思，则谓之意。意之运动，有所思虑，而谓之志。思虑以至成事，而无不周者，谓之智。智周万物，谓之虑。动以营身谓之魂，静以镇身谓之魄，流行骨肉谓之血，保形养神集气谓之精神。和而悦，气清而快，谓之和神集气。而后有所营卫，总括百骸谓之身，众象备见谓之形，块然不动谓之质，形貌可则谓之体，小大有分谓之躯，众思不得谓之神，漠然变化谓之灵，气来入身谓之生，气去于形谓之死，所以通生谓之道。道者有而无形，无而有精，变化不测，通神群生，自得其生自得其养，所以全道乎？粗亦得其生成，皆当自然，不可逆理。汝等当依吾言，以广教化。不得邪生别见，以乱正真。劝人修道，即是修心。教人修心，自可见道。道不可得见，因心以见。道不可闻，因心以闻。夫闻见于道，皆因以心。心不可常，用道以守。若非以道守，随心闻见，则是入邪宗，永不解脱。永不闻法。是以诸天仙众，诸天大圣，至真天真，无鞅数众，曾闻我法，方得知道。若更能虚心以遣其实，无心以遣其有，定心以令其不动，静心以令其不乱，正心以令其不邪，清心以令其不浊，净心以令其不秽。汝等非不明此，而欲常勤其行，莫令退悔，莫令障碍。当知一切法，皆应如是。若于其中，复生他见；自迷正道，无复见解；别生思想，以为智慧；迷乱身心，反不知道，反伤正气。如此众等，是其先世得是因缘尚浅，故于正教，自生障碍。我今演说，汝皆当明是心，转转教人。令其心直不复反覆，心平无复高下，心明终不暗昧，心通无有碍滞。即于清静身心，解悟诸法，了见一切。如是功德具足，不可思议，不可称量，悉皆圆满。而不说偈曰：汝等一切未见未闻，从今以去悉闻悉见。当归依道，行此事时，叹其功德，入功德海。无为会通，念心发心，无量因缘，无量果报，无为之法，成道名字，无碍解脱，是名真道。
　　万法归一章
　　【虚皇经】：天尊曰：万派枝流，同归于海，万法纷纭，同归于道。众生执著，自生分别。当有圆通无阂，一贯诸义。
　　守一
　　【云笈七签】《太上智慧消魔真经》云：一无形象，无欲无为，求之难得，守之易失。失由识暗，不能进明。贪欲滞心，致招衰老。得喜失嗔，致招疾病。迷著不改，致招死殁。衰患及老，三一所延。治救保全，惟先守一。非一不救，非一不成。守一恬淡，夷心寂寞。损欲折嗔，返迷入正。廓然无为，与一为一。此乃上上之人，先身积德所致也。中中已上，先善未积。积而未极，皆由渐升。当存三元，谛识神气状貌，出入有无。主镇三宫，三尸必落。尸毒既去，炼暗成明。智慧神通，长生不死。真圣神仙，随因受果。《太平经》云：何以为初，思守一也。一者，数之始也。一者，道之生也，元气所起也，天之纲纪也。又《五符经》云：知一者，无一之不知也。不知一者，无一能知也。一者，至贵无偶之号也。《上清三天君列纪经》云：柏成焱欠生，请问云房之道。三真之诀二，玉皇曰：三真者，兆一身之帝君，百神之内始真也。若使辅弼审正，三皇内宁，太乙保胎，五老扶精。一居丹田，司命护生。一居绛宫，紫气灌形。一居洞房，三气合明。于时变化，离合与真。洞灵明堂，云宫紫府，玉门黄阙，金室丹成朱窗，皆帝一之内宅，三真之宝室也。于是云房一景，混合神人。上通昆仑，下临清渊。云盖嵯峨，竹林葱倩艹。七灵回转，五色缠绵。层楼万重，三气成烟。玉阙虚静，七门幽深。金扉玉柜，符籍五籍。公子内伏外牵，白元浑一成形。呼阳召阴，上帝司命。各保所生。微哉难言，非仙不传。守一。《云笈七签》云：夫守一之道，眉中却入。一寸为明堂，二寸为洞房，三寸为上丹田。中丹田者心也，下丹田者，脐下二寸四分也。一有服色姓名，男长九分，女长六分。昔黄帝到峨眉山，见王真人于玉堂中。帝请问真一之道，真人曰：夫长生飞仙，则为金丹。守形却老，则独真一，故仙重焉。丹诸存想，乃有千数。以自卫率多，烦杂劳心。若知守一之道，则一切不用。凡服金丹大药，虽未得去世，百邪不敢近也。若只服草木，并饵八石，只可除病延年，不足以禳外祸。或为百鬼所枉，或为太山横召。或为山神所轻，或为精魅所逼。唯以守一，可以一切不畏也。守一法，具在《皇人守一经》中。
　　太一雷法
　　【道书】：此法乃月孛法也。盖太一为诸雷之首，万神之尊。斡天地之枢机，运阴阳之变化。一派净明真君，自葛安抚者，主乎碧玉大帝。太一月孛姓梁，咏辅以太一，朱秦二将军以役。四圣三帅，五雷十二功曹者，又有钓台余真人传派者，则主乎月孛雷君，而翼以天罡四圣阴阳十部雷神者，皆足以轰雷致雨，馘祟阴妖。详法字《雷法书》。
　　太一天尊
　　【导书】《郑所南祭炼议略》曰：太一两字，尤为微妙。太者至也，一者不二也。苟悟至不二之理，能守其至不二之天，则精神魂魄，悉聚而不散离种种边。非空非色，寂然不动。浑然至真，还我本然，天真之一。此一者，非一之一也，乃我本然之天也。详炼字
　　太一神
　　【道书】：胞胎之精，变化之主，名务犹收，字归会曷。一名解明，一名寄频，出经法相承。
　　一禅者
　　【雪窦语录】：送一禅者云：天得一，地得一，王得一兮无等匹。谷得一兮归巨溟，应见三山皆岌岌。一得一，又何必，今古不曾居文室。千花影里复是谁，八面风清照红日。一禅一禅须记取，象骨龄难兮且相许。负石投针忽载来，拂袖双双便回去。
　　又，送一禅者二首：三三九九八十一，一一观风随召出。千古有谁同共知，一毛师子众毛毕。右一。九九八十一，大勋不竖赏。若谓无淆讹，金钢曾合掌。右二。
　　【古尊宿语】《真净文?送一禅者》：袁州丐云，佛子之心，丝毫不挂，无底篮子，骊珠满泻。袁州城里，任人著价。异日归来，倒骑铁马。
　　一书记
　　【圆悟语录】《示一书记》：英灵衲子蕴，卓识奇姿，慷慨隳冠，视身世声名，如游尘浮云谷响。以夙昔大根器，知有此段。越生出死，绝圣超凡。乃三世如来所证，金刚正体，历代祖师，单传妙心。步蹴踏，作香象金翅，要驰骤飞腾于亿千万类之上，截流摩宵，岂肯为鸿鹄燕雀，局促于高低，胜负较目前，电光石火间，瞥转利害耶？是故，古之大达，不记细故，不图浅近，发片志欲，高超佛祖，荷担一切所不能承当之重任。普津济四生九类，拔苦与安，破障道愚昧，折无明颠狂毒箭，拈出法眼见刺，使本地风光澄霁。空劫已前，面目明显，悉心竭力，不惮寒暑，废寝忘食，刻意尚行，洁清三业。向三条椽下，死却心猿，杀却意马，直使如枯木朽株顽石头相类，蓦地穿透，岂从他得哉？发大伏藏，然暗室明炬。拟艨艟于要津。证大解脱，不起一念，盍成正觉，且通个入理之门。然后升普光明场，据无漏清净殊胜，伟特法空之座，口海澜翻，奋无碍四辨。才立一机，垂一句，现一胜相，普使凡圣，有情无情，俱仰威光，同受庥荫。尚未是绝功勋处，更转那头，千圣罗笼不住，万灵景仰无门，诸天无路捧花，魔外那能傍觑。放却知见，卸却玄妙，扬却作用，唯饥餐渴饮而已。初不知有心无心，得念失念，何况更恋著从前学解谛句奇言，理性分剂，名相桎梏，佛见法见，动地掀天。世智辩聪，自缠自缚，入海算沙，有何所靠耶？等是大丈夫，应务敌胜惊群，满自己本志愿，乃为本分大心大见大解脱，无为无事，真道人也。
　　法一书记
　　【圆悟语录】《法一书记》：请赞云：化城踏破，实所非留。当阳截断，机关透出。百草颠头，挥临济之吹毛，驾慈明之巨舟。头角相似，气类相投，全机一喝分宾主，须信渠侬得自由。
　　主一居士
