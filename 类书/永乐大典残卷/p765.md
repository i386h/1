<!-- { "loadSidebar": true } -->
永乐大典
卷之一万八千二百七
卷之一万八千二百七
　　十八漾将
　　两　将
　　【数类】
　　《后汉论》曰：中兴将帅立功多矣，惟岑彭、冯异建方面之号，两将之名实大焉。
　　【项安世家说】
　　三国时，曹公兵至襄阳，蒯越等劝刘琮降。王威说琮曰：曹操得将军既降，刘备已走，必懈弛无备，轻行单进，若给威奇兵数千，徼之於险，操可获也。琮不纳。如宋初慕容钊兵至襄阳，孙光宪劝高继冲降。大将景威说继冲：请兵三千人於荆门道中险阻处设伏，候其夜，发伏攻之。孙光宪止之。景威扼吭而死。此二事正相类。要之二将之谋，岂有补成败之数哉！特其义有足嘉尔。
　　【小学绀珠】
　　自函谷以西，方城以南，两将之功为大。梁韦睿曹景宗武帝曰：二将和师必济矣。宋狄青种世衡，欧阳公言：兵兴已来，惟得边将二人。
　　【晋史】
　　邓艾锺会之伐蜀也，有问刘曰：二将平蜀乎？曰：破蜀必矣，而皆不还。竟如其言详《卫传》
　　【唐】
　　阿史那社，正观二十一年与郭孝恪等五将军讨龟兹，禽其王绚诸酋长，示祸福，降者七十余城。宣谕威信，莫不欢伏。刻石纪功而还。因说于阗王入朝，王献马畜饷军，西突厥焉耆安国皆争犒师。孝恪之在军，床帷器用多饬金玉，以遗社，社不受。帝闻曰：二将优劣不复问人矣。
　　【魏泰东轩笔录】
　　虏犯澶渊传潜坚壁不战，河北支郡城守者多为蕃所陷，或守城弃城出奔。当是时，魏能守安肃军，杨延期守广信军，乃世所谓梁门遂城者也。二军最切虏境，而攻围百战不能下，以至贼退出界而延期追蹑转战，未尝血刃败。故时人目二将为铜梁门铁遂城，盖由二将善守也也。
　　【宋刘后林集】
　　《二将石候韩仔》二将同时死，路人闻亦哀，力穷鏖转急，围厚突难开。战骨寻应在，残兵间有回。伤心邮递里，隔日捷书来。
　　三　将
　　【金楼子】
　　《二南五霸篇》泰穆公灭滑，晋之边邑也。当是时，晋文公丧，尚未葬太子
　　襄公怒，衰经发兵，遮泰兵於，系之，虏三将。晋文夫人，缪公女也，曰：缪公怨此三人人骨髓，心愿归之。我君得此快意烹之。晋君许三将归。归至，缪公素服郊迎，哭曰：孤不用百里奚蹇叔之言，以辱三子。三子何辜乎？
　　【习学记言】
　　冯异集关中，岑彭定南方，耿平齐，汉事以成，三将之功大矣。昔绛灌乡曲，以首级定功，而纟斗纠合元勋，乃付於韩彭等，故不得不割裂大国以王之。贾谊谓诸公，幸者乃为中涓，其次仅得舍人，以此待信布之伦可乎？功大而赏小，厚力而薄望，惟云台诸将为然。论者不贵其谦让，易足之近道，而反以颉顽难制者为雄杰，盖未深考也。
　　【苏颍滨集】
　　《乞将四川禁军分戌三大将朝》某契勘蜀中三大将下军兵。一岁衣赐钱粮，绝长补短，钱引二百道可养一人。前年三将增招一万人，及吴下招填二千七百九十一人，共约岁用钱引三百余万道，朝延节次降到截留钱物共二百五万道，所阙尚多。近四月初二日，指挥差吴公将带三千人往襄阳，令吴限一季招填，又合岁用六千余万引。财赋有限，支费日增，兵不可以持久。今兵虽未必用，而边戌不可省。众少则乏事，招多则费广。兵财兼裕，於此为难。某辄有愚见，上渎钓听。四川诸州禁军额管四万余人，除阙额外，见管三万余人。其间仅有强壮及格少嫩向长者。但训练驰废，事艺苟简，不成部伍，多只充守。兵官占破杂用，枉费廪给。今若於见管人中拣选一半，取一万五千人分作三番。如祖宗时出军法，逐州每年发遣一翻，往隶三将，以充守戍。入队教阅一年一替，周而复始。如此则分在三将者常有五千人，可以暗补所阙之数。三年之后，教阅既遍，一万五千人皆为胜兵。无事则散在州郡，缓急则尽可为用。如禁军内拣数不足，即於厢军内选剌。若有外亡事故，本州逐旋拣填，常令足万五千人。其逐兵自有本州衣粮，不过岁番，五千人者给口食米耳。每兵月计七斗五升，岁用米四万五千石。若以招军，止赡得二千五百人，更欠衣赐料钱之类。比招万五千人，共计岁省三百余万引。前三将招万人之后，军中子弟长成者不多。以后若招收，必更短小，恐不如诸州见兵所拣阅。军中每次招军外，来一人费至百千，少亦半之。若期限迫促，则所费愈多。将士颇以为苦，今既有上件轮番禁军，却可缓缓招牧，以待其子弟之长，所费甚省而得人颇众。州郡冗卒，皆为精兵，实为今日便利。或谓川兵懦弱，不堪战守，是不然在所以用之如何耳。今三将军中亦不纯是西人，西人多而川军少，又经拣选参杂而用，何所不可。若蒙采择乞自朝廷，措置疾速指挥施行。
　　【周南仲山房集】
　　《书三将罢兵》初韩张入觐，左仆射桧承诏集都堂问克复之期。曰：上驱驰霜露十余年，似厌兵矣。兵决在何时，迟速进退之计，当若何？两将对：前提兵直越某地。请粮若干，率裁量不尽得，而退兵出某所，某将皆坐视不肯并力相牵恤，或申请，辄不报。尝若不能专力，如令文儒生不爱钱，武将一意轻生命，欲了即了尔。桧曰：有是乎？诸公今不过带行一职事，足以谁何？士大夫者，朝廷不靳也。岳最后至，意大略同。而语微峻。桧颔之。於是三枢密拜矣。三人者，累表辞谢。桧与上约答诏，视常时率迟留一二日不下。诸礼例恩赐，为目倍多。桧别下诏三大屯，皆改御前军矣。始诸校苦斗积战，已为廉车正任。然皆起卒伍，父事大将，常不得举首，或溷其家室。岳师律尤严，将校有犯，大则诛杀，小亦挞鞭痛毒。用能役使，深入如意。命既下，诸校新免所隶事，或许自结知天子，人人便宽喜共命，报应已略定，三人者扰扰未暇问也。得稍从容见桧，始以置衔漏夺兵职为请。桧笑曰：诸君知宣抚制置使乎？此边兵官耳。今为枢庭子司，顾不能役属耶。三人者退，怅怅然始悟失兵柄矣。韩仲通尚书桧时从官，尝为人言。
　　【鹤林玉露】
　　汉惟一赵充国，唐惟一王忠嗣，宋朝惟一曹斌有三代将帅气象。唐人诗云：泽国山河入战图，生民何计乐樵渔。凭君莫话封侯事，一将功成万骨枯。读之可为酸鼻。
　　【洪适盘洲集】
　　《三将》鼎立淮南将，胡来竞退师。折冲潜白羽，告捷闹黄旗。已报瓜洲败，还惊采石危。边防恃天堑，百万岂熊罴。
　　四　将
　　【临安志】
　　《节制司城内四将》：先是，殿步两司军，兵於本府既无统属，遇有缓急，必侯朝省调遣，常不及事。绍定四年，余安抚天锡，始请于朝下殿步两司，各差官兵千人，於城内置隅，分东西南北四壁，各管其一殿司，差统置二员。一以兼正任本府兵马钤辖，一以兼添差。步司统制二员，一以兼正任浙西兵马副都监，一以兼添差。分隅任责，设有不虞，即部隅兵以前，本府节制自此始。东将在军头司北马旧司管内，元额五百人。西将在三茅观后，步司右军潜火将内，元额五百人。南将在东青门里殿司后军寨内，元额五百人。北将在东青门里，殿司策选锋寨内，元额五百人。 
　　【数类】
　　《金匮书》：王莽以甄丰为更始将军，王兴为卫将军，孙建为立国将军，王盛为前将军，是为四将。
　　【容斋随笔】
　　《孙吴四英将》：孙吴奄有江左，亢衡中州，固本於策权雄略，然门时英杰，如周瑜、鲁肃、吕蒙、陆逊四人者，真所谓社稷心膂，与国为存亡之臣也。自古将帅未尝不矜能自贤，疾胜已者。诸贤则不然。孙权初掌事，鲁肃欲北还。瑜止之而荐之於权曰：肃才宜佐时，当广求其比，以成功业。役瑜临终与权笺曰：鲁肃忠烈，临事不苟。若以代瑜，死不朽矣。肃遂代瑜典兵，吕蒙为寻阳令，肃见之曰：卿今者才略，非复吴下阿蒙。遂拜蒙母，结友而别，蒙还亦代肃。蒙在陆口称疾还。权问谁可代者，蒙曰：陆逊意思深长，才堪负重。观其规虑，终可大任，无复是过也。逊遂代蒙。四人相继居西边三四十年为威公将。曹操、刘备，关羽皆为所挫。虽更相汲引，而孙权委心听之，吴之所以为吴，非偶然也。
　　【锦绣万花谷】
　　王忠嗣有武略，佩四将印，为陇西节度，又职林云，上平戎十八策。
　　【宋南渡四将传序】
　　刘字信叔，泰州成纪人也。岳飞字鹏举，相州汤阴县人也。李显忠延路缓德军青涧城人也。魏胜字彦威，山东淮阳军宿迁县人也。南北既分，夷狄之患不息，武备不可一日废也。天下大物也凝而为难，器既裂矣，往事不足深咎。独於机会之来，而再失之为可鉴耳。以夷狄之所为，岂能并天下哉。特乘中国之弱，起而以力取之，民心固未易服也。吾民固尝恶夷狄之患，而思中国之德矣。是时，北方州郡将帅，吾之所建置也。官吏，吾所选用也。人民父子，吾所抚字也。特劫於一时之威，而为之屈。鼓而行之，则丑类却。抚而定之，则人心从。梁宋齐鲁之地，不难复也。蕞尔女真非有席卷天下囊括六合之谋，譬诸为盗，不敢有其物而寄诸其邻。故寄之则豫者七八年。是时关陕河东之地，南失之而未能取，比取之而不能定，西夏亦尝欲乘女真之弊而取之矣。交兵十余年，中国之兵日精，中国之威日振。向之阻兵诸酋至，有涕泣辞行不敢南侵者。臣伏读高宗皇帝圣训曰：今虽以檄呼虏人渡江，必不敢来矣。又其种类怙势争权，内自相疑，非诛则殒，唯兀述在耳。而兀述屡困於我师，固尝见顺昌之旌旗而走，闻岳飞之来而。知李世辅之归而避之。北方之民，延颈企踵以望王师之至者，盖朝夕也。兀述虽握兵在汴京，亦归辎重，不复为久留计。相桧为谋自私，沮败成事，有诏班师而人皆恸哭，天实为之，谓之何哉，自不君而亮继之，复行之以无道，翦灭其宗支，而虐其其民褒乘其乱取而之，人心固朱服也。山东河北之人倡义者，响应魏胜首事於东。大河南北，盖蜂起矣。迁延岁月而机不留，是得不长太息哉。中兴以来，诸大将宣皇威，敌王仡垂功名於竹帛，纪勋伐於金石，眷遇始终无遗憾者。独此四臣，或困於谗，或抑於娟嫉。顾虽忠根於心，义形于色。誓不与贼俱生，而志不获伸，目不暝於地下。迹其规恢次序，实系当时之强弱，关后世之理乱，使不详纪而备载之，则孰知机失於前，而患贻於后世哉。此臣之所以独为之作传之本意也。诗曰：无竞维人，中国之所以大竞者，非以其人乎？兹故摭其鏖锋力战将士。用命之时，奇谋硕画，行师攻取之宜，而载之书吁。何世不生材？天佑我宋，安知无四臣者出而为国家用，故揭而出之，使夷狄知中国焉有人也。
　　开禧二年九月朔旦谨序。
