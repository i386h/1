<!-- { "loadSidebar": true } -->
　　镇州市人刘方遇，家财数十万。方遇妻田氏，早卒。田之妹为尼，常出入方遇家。方遇使尼长发为继室。有田令遵者，方遇之妻弟也。善货殖，方遇以所积财，令遵兴殖也。方遇有子年幼，二女皆嫁。方遇疾卒，子幼不能督家业。方遇妻及二女，以家财素为令遵兴殖，乃聚族合谋，请以令遵姓刘为方遇继嗣，即令鬻券人安美为亲族请嗣。券书即定，乃遣令遵服斩纟衰居丧。而二女初立令遵时，先邀每月供财二万，及后求取无厌。而石李二夫，教二女诣本府论诉。云令遵冒姓夺父家财，令遵下狱。石李二夫族，与本府要吏亲党，上至府帅判官行军司马随使都押衙，各受方遇二女赂钱数千缗。而以令遵与姊及书券安美同情共盗，俱弃市。人知其冤，府帅李从敏令妻来朝，惧事发，令内地弥逢。侍御史赵都嫉恶论奏，明宗惊怒。下镇州委副使符蒙按问，果得是实。自亲吏高知柔及判官行军司马并通货僧人妇人皆弃市。唯从敏初削官停任，中宫祈衰，竟罚一季俸。议者以受赂曲法杀人，而八议之所不及，失刑也。安重诲诛后，王贵妃用事故也。出《北梦琐言》
　　酗酒杀人
　　【资治通鉴】
　　《后梁太祖纪》：乾化元年，湖州刺史钱镖，酗酒杀人。恐吴越王罪之。冬十月辛亥朔，杀都监潘长、推官吕安德，奔于吴。
　　喜怒杀人
　　【欧阳修五代史】
　　《后唐李严传》：初，严与孟知祥同事。庄宗时，知祥为中门使。严尝有过，庄宗怒甚，命斩之。知祥戒行刑者少缓，入白庄宗曰：“严小过，不宜以喜怒杀人，恐失士大夫心。”庄宗怒稍解。命知祥监笞严二十而释之。
　　誓不杀人
　　【魏泰东轩笔录】
　　太祖圣性至仁，虽用兵亦戒杀戮。亲征太原，道经潞州麻衣和尚院，躬祷于佛前曰：“此行止以吊民为意，誓不杀一人。”开宝中，遣将平金陵，亲召曹彬潘美戒之曰：“城陷之日，慎无杀戮。设若困关，则李煜一门不可加害。”故彬于江南得王师吊伐之体，由圣训丁宁也。真宗常语宰臣以河东之役，兵力十倍，当一举克捷。良由上党发愿之时，左右有闻之者。贼闻此语，知神兵自戢，故坚守不下。至烦再举也。
　　无辜杀人
　　【宋史】
　　《李涛传》：宋初拜兵部尚书，建隆三年，涛被病。有军校尹勋浚五丈河，陈留丁壮夜溃。勋擅斩队长陈等十人，丁夫七十人皆杖一百，刖其左耳。涛闻之，力疾草奏，请斩勋以谢百姓。家人谓涛曰：“公久病，宜自爱养，朝廷事且置之。”涛愤然曰：“人孰无死，但我为兵部尚书，坐视军校无辜杀人，焉得不奏？”太祖览奏嘉之。
　　报仇杀人
　　【百川学海】
　　《燕翼贻谋录》云：太宗雍熙三年，七月癸未，京兆府霍阝县民甄婆儿，报母仇杀人，诏决杖遣之。
　　不妄杀人
　　【铁围山丛谈】
　　太宗始嗣位，思有以帖服中外。一日辇下诸肆有为丐者不得乞，因倚门大骂为无赖者。主人逊谢，久不得解，即有数十百众方拥门聚观。中忽一人跃出，以刀斩丐者死，且遗其刀而去。会日已暮，追捕莫获。翌日闻奏，太宗大怒。谓是犹习五季乱，乃敢中都白昼杀人。即严索捕，期必得。有司惧罪，久之，迹其事，是乃主人不胜其愤而杀之耳。狱将具，太宗喜曰：“卿能用心若是。虽然，第为朕更一覆，毋枉焉。且携其刀来。”不数日，尹再登对，以狱辞并刀上。太宗问：“审乎？”曰：“审矣。”于是太宗顾旁小内侍：“取吾鞘来”。小内侍唯命，则奉刀内鞘中。因拂袖而起，入曰：“如此宁不妄杀人。”
　　绐奴杀人
　　【续资治通鉴长编】
　　景四年九月丁卯，密州大姓王氵解私酿酒，邻人往捕之。氵解绐奴曰：“此盗也。”使尽杀其父子四人。州论奴以法，而氵解独不死。大理寺详断官郑人蒋偕，当氵解及奴皆大辟。宰相陈尧佐右氵解，知审刑院宋郊力争，卒抵氵解死，尧佐不悦。
　　必能杀人
　　【宋史】
　　《章傅》：与苏轼游南山，抵仙游潭。潭下临绝壁万仞，横木其上。揖轼书壁，轼惧不敢书。平步过之，垂索挽树摄衣而下，以漆墨濡笔，大书石壁曰：苏轼章来。既还，神彩不动。轼拊其背曰：“君他日必能杀人。”曰：“何也？”轼曰：“能自判命者，能杀人也。”大笑。
　　悟奏杀人
　　【法苑珠林】
　　唐戴天胄见梦于沈裕曰：“吾生时误奏杀人，死后他人煞羊祭我。由此二事，辩答辛苦，不可具言。”
　　咒诅杀人
　　【宋史】
　　《梁适传》：召为审刑详议官。梓州妖人白彦欢，依鬼神，以咒诅杀人。狱具，以无伤谳。适马交曰：“杀人以刃或可拒，而诅可拒乎？是甚于刃也。”卒论死。
　　鱼卵杀人
　　【江少虞类苑】
　　河豚鱼有大毒，肝与卵，人食之必死。每至暮春柳花坠，此鱼大肥。江淮人以为时珍，更相赠遗。脔其肉，杂莒蒿荻芽瀹而为羹，或不甚熟，亦能害人。岁有被毒而死者。南人嗜之不已。岭南有五脔鱼，百五斜纹色如虹，或云与蛇为牝。春时食其卵，亦能杀人。啖其肉，必致呕泄。
　　芙蓉花根杀人
　　【云麓漫抄】
　　老圃云：芙蓉花根，三年不除，杀人。太白云：“昔为芙蓉花，今为断肠草”已言之矣。
　　黥人
　　【张师正倦游杂录】
　　晋法奴，始亡，黥两眼，再亡，黥两颊，三亡，黥眼下梁。法未断，先刻颊上作劫字。
　　解人
　　【有官龟鉴】
　　昭宗讨李克用，以孙揆为昭义军节度使。会战，克用伏兵执揆，厚礼而将用之。揆大骂不诎，克用怒，使以锯解之，其齿不行。揆谓曰：“死狗奴，解人当束以板。汝辈安知？”行刑者如其言。詈声不绝至死。
　　阒其无人
　　【易】
　　《丰卦上六》：阒其无人，三岁不觌凶。注曰：无人不觌，亦言障蔽之深，其凶甚矣。
　　无谓秦无人
　　【左传】
　　文公十三年，晋人患秦之用士会也。夏，六卿相见于诸浮。赵宣子曰：“随会在秦，贾季在狄，难日至矣？”乃使魏寿馀伪以魏叛者以诱士会，执其孥于晋，使夜逸，请自归于秦，秦伯许之。履士会之足于朝，秦人师于河西，魏人在东，寿余曰：“请东人之能与夫二三子有司言者，吾与之先。”使士会，士会辞曰：“若背其言，所不归尔孥者，有如何？”乃行。绕朝赠之以策曰：“子无谓秦无人。注：士会既归，无谓秦国无人知寿余之谋。吾谋适不用也。”既济，魏人噪而还。秦人归其孥，其处者为刘氏。
　　【郑氏谭绮】
　　秦无人，谓不相有也。
　　国无人
　　【管子】
　　《明法解》：明主在上位，则境内之众，尽力以奉其主。百官分职，致治以安国家。乱主则不然。虽有勇力之士，大臣私之，非以治其国也。故属数虽众，不得进也。百官虽具，不得制也。如此者有人主之名，而无其实。故明法曰：属数虽众，非以专君也。百官虽具，非以任国也。此之谓国无人。
　　齐非无人
　　【分门故事】
　　晏子使楚，晏子短，楚人为小门于大门之侧，而延晏子。晏子不入，曰：“使至狗国者，从狗门入。今臣使楚，不当从此门入。”傧者使从大门入。见楚王，王曰：“齐无人耶？”晏子对曰：“齐之临淄三百闾，张袂成帷，挥汗成雨，比肩继踵而在，何为无人？”王曰：“然则何为使子？”晏子对曰：“齐命使各有所主，其贤者使贤主，不肖者使不肖主，晏最不肖，故使楚耳。”
　　一坐无人
　　【世说新语】
　　王司州在谢公坐，入不言兮出不辞，乘回风兮载去旗。离骚少司命语语人云：当尔时，觉一坐无人。
　　旁若无人
　　【郑氏谭绮】
　　旁若无人，谓傲也。
　　【前秦载记】
　　王猛诣桓温而谈当世事，扪虱而言，旁若无人。
　　【新唐书】
　　《文艺传》：李白自长安还山，遂浮游四方，尝乘舟与崔宗之自采石至金陵。著宫锦袍坐舟中，顾瞻笑傲，旁若无人。
　　【资治通鉴】
　　《后晋纪》：张彦泽所居山积，自谓有功于契凡，昼夜以酒乐自娱。素与阁门使高勋不协，乘醉至其家，杀其叔父及弟，尸诸门首，士民不寒而。中书舍人李涛谓人曰：“吾与其逃于沟渎而不免，不若往见之。”乃投刺谒彦泽曰：“上书请杀太尉人李涛，谨来请死。”彦泽欣然接之，谓涛曰：“舍人今日惧乎？”涛曰：“涛今日之惧，亦犹足下昔年之惧也。使高祖用涛言，事安至此。”彦泽大笑，命酒饮之，涛引满而去，旁若无人。
　　【马令南唐书】
　　《隐者传》：开宝中，尝见一叟角发披褐，与老媪货药于市。获钱则市对饮，旁若无人。
　　左右无人
　　【辛文房唐才子传】
　　帝励精政事，处可机密，率与上意合。欲相者三四，让不敢当，喜侵侮有位，朱全忠亦恶之，乃构祸贬濮州司马。帝流涕曰：“我左右无人矣。”
　　面折如无人
　　【资治通鉴】
　　《后梁太祖纪》：开平二年，弘农威王薨。遂奉威王弟隆演，称淮南留后东南诸道行营都统。既罢，副都统朱瑾诣可求所居。曰：“瑾年十六，即横戈跃马，冲犯大敌，未尝畏慑。今日对张颢不觉流汗，公面折之如无人。乃知瑾匹夫之勇，不及公远矣。”因以兄事之。
　　问喘无人
　　【太和志】
　　李家明，世为太和人。有才学，解滑稽，善讽谏。南唐嗣主见牛晚卧树阴，嗣主曰：“牛且热矣。”家明上绝句曰：“曾遭宁戚鞭敲角，又被田单火燎身。闲背斜阳嚼枯草，近来问喘更无人。”时宰相皆惭。
　　中国无人
　　【吕中宋朝大事记】
　　靖康元年，遣使分督援兵。癸酉，斡离不犯京师，治京城守兵。四月粗毕，抵城下。初金人取小舟济河，凡五日骑兵方绝。金人曰：“南朝若以二千人守河，我岂初渡哉？”粘罕陷隆德府，留兵攻太原，分兵而南，既逾南北关，仰而叹曰：关险如此，而使我过之。南朝可谓无人矣。人言都茫无险可守，不知随地皆有险也。”宣和之臣，徒知取燕，而不知取三关之险；靖康之臣，徒知守京城，而不知守关河之险。此虏所起无人之叹也。
　　海东有人
　　【魏书】
　　《东沃沮传》：母丘俭讨句丽，尽其东界。问其耆老：“海东复有人否？”耆老言：“国人尝乘船捕鱼，遭风见吹，数十日得一破船，随波出海。岸边有一人，项中复有面，生得之。与语不相通，不食而死。”
　　集贤有人
　　【新唐书】
