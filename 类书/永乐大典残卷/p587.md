<!-- { "loadSidebar": true } -->
　　有庞氏子，单州之成武人。建炎间，其父因避地竟死于兵。其仆逃归，具道其事。庞氏子不以为然，后十余年，竟不举哀持服，岁时未尝荐享。一日忽梦其父谓曰，吾饥甚，且诉贫索镪物。庞氏子释以无，父怒曰，如此当死。即扼其喉，惊魇而觉，以语其叔。果觉咽间哽塞不快，次日因登厕，一中而死。
　　梦父为华阳民
　　【陶朱新录】
　　林听审礼云，其叔好黄老，与王思和甚密，如钟离吕公，往往与思和往还。其叔临启手足，治命其子因思和求荆南日华先生为荐福。思和以书令林氏子躬诣先生。既至，先生令具香烛醴之属，命黄冠设科仪如常。已事，梦其父曰，吾令得为华阳散民。其子既归，谒思和，方欲前致谢，思和迎曰，且喜贤尊已作华阳散民矣。
　　梦父作阴官
　　【夷坚志】
　　朝散大夫赵善宰，字彦平，居于建昌。淳熙丁禾，除岳州守。未及上，以十一月卒于家。明年其子汝昌，梦到官曹，徐行抵廷之下。望乃父朝服据案决事，见昌至甚喜。未乃相语，视四隅文书，充塞栋宇。父曰，吾才去世，即受命作阴官。权力不减在生为郡时，特苦于省阅文牍之繁，卒无斯须暇，吾殊不乐居此也。昌日，大人既不乐，何不求脱去？曰，已除代者两人，吾获免不久矣。昌曰，代者为谁？姓名可得闻乎？曰，乃周昭卿，童伯虞，二乡人也。言毕而寤，诘旦白母戴氏及弟妹，皆悲泣。因谁传一城，闻者谓不应连用三同郡士夫为一职，不以为信。昭卿者，朝奉郎周，方调坑治赣州主管官，次年冬当赴而卒。伯虞者，朝请郎童括，闻此深，恶之。时自吉州万安县解印，亟诣阙注此官。且以禳赵梦云，若已与周为代者，即之任。绍熙壬子秋满秩，史部差知雷州。客都城，待班陛对买二少妾，滞留颇久。岁将尽，卒邸中。三君子在建昌称善类，聪明正直。为神不诬，具相去亦只二年，或三年，几如世间资考也。《甲志》记，孙点，石倪，徐楷，相踵为太山府君，人同一檄，甚与兹事类。但此皆卿人接武为小异云。
　　梦父伸冤
　　【曾类说】
　　吴妙寂，姓叶氏，初嫁大贾任华。父升与华往长沙，忽梦父泣，谓曰，吾与汝夫湖中遇盗，杀我者车中猴，门东草。梦其夫曰，杀我者禾中走，一日夫。妙寂不解，有李公佐者能辨隐语，谓曰，杀汝父者申兰，汝夫者申春耳。猴申生也，车去两头，故申字。草而门东，兰字。禾中走者，穿田也，亦申字。一日加夫，春字。妙寂乃易男服，泛佣江湖，闻靳黄间有申村，村有申兰兄弟，默往来亻庸。余年，廉知其杀父夫者，二盗饮醉。妙寂奔告有司而获之，词伏就法，乃从释教。
　　梦父墓被劫
　　【太平广记】
　　樊泽为襄阳节度，有巡官张某者，父为邕管经略使，葬于邓州北数十里。张兄弟三人，忽同时梦其父曰，我墓某夜被劫，贼将衣物，今日入城。汝宜速往擒之，迟出即不得矣。张兄弟夜起涕泣相告，未明扣州门，见泽具白其事。立召都虞候令捕之，同党六人，并贼帅之妻皆获。
　　梦父墓逾制
　　【曲洧旧闻】
　　范祖封，忠文公之孙也。尝梦忠文言，我墓前石人，石羊，石虎，长短大小皆逾制，如我官未应得也。汝可亟易之。祖封既久，遂忘其梦。而坟寺僧忽报，一夕大雷，石人一折其手，一断其身为二。乃始惊惧，偏与亲旧言其事。或曰，忠文死犹守礼不逾，况其生乎？
　　梦收父书
　　【宋史】
　　《唐庚传》：元三年，其父游泸南，长兄名伯虎，兄弟居母丧于丹山。伯虎夜半蹴庚曰，吾梦收父，书发之，得亟来二字。吾父得无他乎？吾心动矣。汝奉母奠朝夕，吾趋泸南。庚未及应，伯虎奋曰，吾决矣。起裹粮，黎明走洪川。二日半至泸南，父果病甚。见伯虎大惊问故，具告之，父叹曰，天告汝也。是日疾少间，伯虎具舟侍父以归，居数日，疾复作，遂卒。
　　梦父母来迎
　　【太平广记】
　　有李使君在州，明早将祠祭。夜卧厅事，梦其父母来迎己。觉而恶之，具告其妻，因疾数日卒。
　　梦母相会
　　【南史】
　　《宜都王铿传》：铿三岁丧母，及有识，问母所在。左右告以早亡，便思慕蔬食，自悲不识母，常祈请幽冥求梦见。至六岁，遂梦见一女人，云是其母，铿悲泣，向旧左右说容貌衣服，事皆如平生。闻者莫不欷。
　　【沈括清夜录】
　　刘元忠言同舍生林亿居亲丧，常往吊之，舍于亿之南廊。时月明中夜，有一人如月中影，冉冉自庭中过，登于厅事。元忠起逐之，复冉冉自门中而去。明日以语亿，亿又哀泣久之，曰，夜梦吾母来告我云，适来就汝，登听矣，为人见逐，遂去。伺南廊人睡，吾乃得至此。君所见殆吾母也。
　　梦母求诵经
　　【悦生随抄】
　　寿昌县君施氏，乃朝散大夫丁之妻。丁池州日，县君卒。经二十七日，乃形梦于其子愉，告以语大夫，为我课诵佛书。后半月，其孙百朋，又梦入一府廷，遇县君，因相与语未毕，忽云判司召，百朋趋往，见绿衣人坐堂上，乃潭李承议。与大夫有同年契，因揖百朋叙世旧，延之坐。忽吏引县君就讯，百朋遽起拱立曰，此百朋祖母也。因泣恨判司以图免。绿衣者似有允意，乃趋入殿中，良顷，至而笑曰，事已遂矣。请归语大夫，以月上女经，及不增不减经为夫人度生之缘。百朋再拜而出，县君犹立庑下。遥呼曰，多致二经，慎勿忘也。寤而语其事于大夫，因问二经于僧，无有知者。已而阅藏经标目，乃得之，遂举家及召僧课诵至千卷。后百日，大夫梦县君谢曰，以二经故，今当转，女身生卢州霍家。其后访霍氏，果有生男者。今枢密蔡公元度，尝为序其事。
　　梦母来谒
　　【瑞州府志】
　　曹渭为潭州教，枢密聂昌为运使。一日福严长老梦其母来谒如平生。翌日有僧童入山，形貌绝肖其母。取其像比之，众莫能异。问其生年月日，乃其母死之年月日也。僧乃避正堂，以母礼事之。郡僚好事者，皆有诗以纪其异。曹亦有诗云，母子来寻未了因，果然死日是生辰。今时挂岭缁衣客，前世萱堂白发亲。天遣精诚先入梦，人怜孝行已通神。欲知梵相如慈相，请验当年自写真。聂昌为跋褚尾。
　　梦母欲鱼
　　【元史】
　　胡光远母丧，庐墓。一夕梦母欲食鱼，晨见生鱼五尾列墓前，有齿痕。
　　梦母疾
　　【元史】
　　尹莘，汴梁洧川人。至治初，游学于京师，忽梦母疾，心怪之，驰归，母已亡。
　　梦得富妻
　　【夷坚志】
　　南城邓倚，初娶临川黄氏女。不及偕老。屡谋再娶，辄不成。淳熙二年，从郭光化见义赴官，过鄂渚。偶兵官庞统制欲议昏，既受弊，梦人告曰，是非汝配，他日当得富妻。倚问所获几何，曰，万缗。倚时贫无置锥，又素不业儒，自料何由可致厚赀，殊弗信。俄庞女之约不谐，及还乡，故彭藤州端之女，以病风为夫所弃，不可归。士流倚兄以半千与之。平章彭无子，其女尽挟田业，改嫁于倚，箱直果满千万。甫数岁。彭氏亡，倚又别娶，终身为富人。
　　梦妻始生
　　【太平广记】
　　崔元综任益州参军日，欲娶妇。吉日已定。忽假寐，见人云，此家女非君之妇，君妇今日始生。乃梦中相随，到东京履信坊，见妇人生一女子，云是君妇。崔公惊寤，殊不信之。俄而所娶女忽暴亡。后崔年五十八，乃婚侍郎韦陟堂妹，年始十九。虽嫌其老，竟嫁之。乃于履信坊韦家宅上成亲，勘其岁月，正是所梦之日，其妻适生。
　　梦妻有娠
　　【幽明录】
　　晋咸和初，徐精远行，梦与妻寝有身，当为巫师，死作社公。明年归，妻果产男，后如其言矣。
　　梦妻改嫁
　　【前定录】
　　邺郡武殷，欲娶同郡郑氏，有成约矣。无何，被荐将举进士。殷至洛阳，闻勾龙善相，往问焉。生曰，婚娶殊未有兆。殷曰，约有所娶，何言无兆。生笑曰，此固非君之妻也，君当娶韦氏。殷因问郑氏之夫，即同郡郭子元也。然将嫁之夕，君其梦之。及郑氏嫁之夕，忽得疾昏眩，若将不救。时殷在京师，其夕梦一女子呜咽流涕，似有所诉，视之即郑氏也。殷惊问其故，良久言曰，某常仰慕君子之德，亦知君之意，且曾许事君矣。今不幸，为尊长所逼，将适他氏。没身之恨，知复何言。遂相对而泣，因惊觉。悲惋且异其事，乃发使验之，则果适郭绍矣。
　　梦亡妻辞嫁
　　【太平广记】
　　后魏宋颖妻邓氏，亡十五年，忽梦亡妻向颖拜曰，今被处分为高崇妻，故来辞。流涕而去，数日崇卒。
　　梦妻肩青点
　　【夷坚志】
　　丹阳李拱，应辰初，约娶同郡金坛邵女。方遣信纳采，梦接回书，乃朝散大夫知德庆府王系衔独名与邵同。俄梦成婚，视妻左肩上有青点。觉而不测所谓，亦颇恶之。迨邵女入室，与梦中所见不似。后数岁邵亡，李在建康，其反周泊子及德庆弟刚夫婿也。为李平章妻之从女兄。先嫁薛氏者，及定书回，官阶姓名，皆协昨梦。合邑承之夕，妻左肩一青志宛然。周初赴嘉礼时，道出嵊县，梦揭帐见妻，乃八九岁小女，垂髻坐床，殊不悦。以为何得以孺弱为吾妇。至亲迎，则女年既过笄矣，自哂其梦为不然。又十余岁，周为国子正，丧其室。刚夫念外孙之幼，白德庆兄以季女续之。计初作王家婿时，正八九岁，始验兆朕之先见。周李皆起进士擢第，旋中传学宏词科，同娶王氏而俱不得寿。妻皆婺居，其兄顺伯并诸甥收育之。
　　梦妻面点墨
　　【搜神记】
　　诸仲务，一名显。姊嫁为米元宗妻，产亡于家。俗闻产亡者以墨点面，其母不忍。仲务密自点之。无人见者。元宗为始新县丞，梦妻来上床，分明见新白妆面有墨点。
　　梦妻为疾
　　【隋书】
　　《艺术传》：许智藏少以医术自达，会秦孝王后有疾，上驰召之。后夜中梦其亡妃崔氏泣曰，本来相迎，如闻许智藏将至。其人若到，当必相苦，为之奈何。明夜，后又梦崔氏曰，妾得计矣。当入灵府中以避之。及智藏至，为俊诊脉曰，疾已人心，即当发疒闻，不可救也。果如言，后数日而死。
　　梦妻诉冤
　　【太平广记】
