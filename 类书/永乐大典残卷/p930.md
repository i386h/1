<!-- { "loadSidebar": true } -->
　　《蒋之奇撰广州州学记》：元元年，番禺缺守，有诏以命臣之奇来治州事。始至下车，既见吏民，即谒先圣。明年仲春上丁，复行释奠之礼。陟降廷记，顾瞻学宫。多历年所，堂庑庳陋，隅奥侧陋。师生所瞻，曾莫攸处。讲肄之次，寝以毁废。怵然于心，思所以完葺之。会得乡亭馀材，悉辇置以充用。先治两庑，次作讲堂。悦徒动工，不出旬月，而两庑翼如，讲堂眈如。还顾夫子之殿，益卑圮不称。议道之堂，亦复摧挠。乃规广其基，而大新其构。然计费甚钜，遂以谋于漕司。欣然听许，增与之金，益市材用，伐山浮海，不期而集。而番禺南海三属邑令，实分董其事。专精毕力，日督月趣。乃斫乃治，乃途乃。劳徕劝响，功绪就毕。越明年夏，学成，为殿南向，横六楹，纵四楹，讲堂，议道堂，及于两序，总四百二十有四楹。于是典学之官，与其正录，及凡在学之有职掌者，墙立而进曰，学已完矣，愿有纪述，以诏于后。余曰，此固学士大夫之职也，其何敢辞。然愚尝窃观古今缀文之士，纪郡县之学者，盖亦多矣。其言率未尝及于夫子之道，以开学者之听明，而止叙其营作之近功，与夫教学之浅事，非所先也。古人所谓因事以陈辞者，庶几以是寄余之言焉。余以谓夫子之道广而大，故极天地而不能以盖载。夫子之道变而通，故亘古今而不能以终穷。彼其妙体存乎神，而人莫之能原。妙用藏乎易，而人莫之能测。盖自体而出焉，则始于无思无为，寂然不动。而其应也，至于感而遂通，自用而入焉，则见于有为有行，问焉以言。而其极也，至于不行而至。化而裁之存乎变，则一辟一阖之谓也。推而行之存乎通，则往来不穷之谓也。积焉而不已，以至于日新，是之谓盛德。运焉而不穷，以至于富有，是之谓大业。是以其言则为《诗》《书》，其行则为《礼》《乐》，其法则为《春秋》，其燕间谈说，造次践履，则为《孝经》《论语》，而其妙则总之于《易》焉。自子贡门人之高弟也，性与天道，不可得而闻。所可闻者，夫子之文章而已。颜渊几于圣者也，而仰之弥高，钻之弥坚，赡之在前，忽焉在后。如有所立，则卓尔而难从，奔轶绝尘，则瞠若乎其后矣。彼颜渊子贡之徒，亲见圣人，而犹若是，又况于闻而知之者乎？故自夫子之没，学而得其传，传而得其意者，孟轲氏，杨雄氏而止耳。至于荀况氏，韩愈氏，则择焉而不精，造焉而不醇，吾未见其无疵也，抑余人闻之，有教无类，立贤无方。盖上之行教也，无华蛮之限；天之生贤也，无远近之间。韶之曲江，越在荒服。爱之日南，介于外夷，而犹有张九龄姜公辅之俦出焉，岂以番禺之盛，而独无昂霄耸壑之材见于世中？殆所以教道，未尽其方耳。番禺自古一都会也，五岭峙其北，大海环其东，众水汇于前，群峰拥于后。气象雄伟，非它州比。繇汉以来，实为南越。屈强一方，最为强国。自高后武帝时，虽力征经营，而兵锋之出，尝辄挫血刃。汉之名臣，如陆贾，严助，终军之徒，皆尝奉使而谕意焉。彼椎结之尉佗，方以蛮夷大长老夫自处。传国五世九十馀，终以灭亡。逮唐季之乱，刘氏陟玢晟钅长四世窃据，亦五十馀年。穷奢侈，酷刑罚，诛近世，戮群弟，以至失国。其治蹇浅，不足称列。夫岂暇遑庠序之事哉？此其所以历年之久，而未有魁伟卓越之士闻于时者，亦理然也。庠序者，固育材之地。为政者，舍此而不务，非知治者也。夫谨簿书，弊狱讼，趣办于目前，而收功浅。崇师儒，兴学校，初虽若迂迟阔缓，而其效尝见于千百年之后。虽至于衰乱之世，而馀风遗烈，犹未泯也。务其近小，而忽其远大，不可谓智。是以卫飒下车，必修庠序；何武行部，先即学宫，彼盖知所本云。自斯学之成，会朝廷适除教官，专诲导之任。隆栋梃桷，屹其山立。褒衣峨冠，坌其云至。繇今以往，将见人伦益以明，礼义益以起，而士之秀异者，亦益以出，则岂惟中州之人哉？虽卉裳衣，胡夷蛮，犹将竭蹶而趋风，鼓舞而响化。永绥南邦，同底大道，然后为斯学之成也。余既为之记，又系以诗，曰：诸侯之学，是谓泮水。诗人所颂，鲁侯戾止。献馘于是，献囚于是。采芹则美，饮酒维旨。淮夷来服，弓搜矢。其挚维何，元龟象齿。区区鲁邦，陋无足纪。维泮之兴，功烈如彼。下逮郑国，学校不修。青青于矜，莫肯来游。谁欲毁之，侨告厥犹。视其所如，药之则瘳。我得吾师，实获所求。首善于京，其速置邮。矧在守长，宣化承流。德音不昭，维职之尤。番禺之学，莫原所作。岁月其绵，栋楹腐恶。藩级板夷，屋垣圯剥。图像之威，弗丹弗。圣经不谈，束置高阁。讲席其虚，维尘漠漠。譬彼弗殖，萎其将落。于嗟斯民，谁启谁觉。释老二氏，尚能尊师。岂伊吾儒，曾是弗为。道废若此，莫或之。振而起诸，岂不在兹。爰命鸠材，工以时。肇新两序，翼如飞。载辟祠庭，奂其轮而。颐指而化，鬼设神施。乃延师生，来燕来处。匪怒伊教，载笑载语。笾豆有践，核维旅。以妥以侑，礼仪具举。济济多士，进退规矩。夏弦爰诵，各得其所。相彼错薪，有擢维楚。遐不作人，成是才。在汉循吏，时则文翁。修起学宫，成都市中。常衮在闽，讲导从容。士比内州，岁贡以充。贤不天成，有养自蒙。谁谓越远，齐鲁同风。憬彼夷蛮，来顺来从。南交底宁，猗学之功。《章撰广州府移学记》：我宋统一海宇，百有三十七年于兹矣。崇文响儒，圣圣相继。其礼义之教，道德之化，薰陶渐染，万里一俗。虽在穷荒之裔，僻邦陋邑，畎亩闾阎之入，皆知诵诗书，穷义理，洁身砥石厉，以待乡里之选。躐高科，取显名者，比比有之。鸣呼，盛矣哉！二广据五岭之南，凡四十馀州，而番禺为钜镇，至于士人之知名者。独少，而业文擢第，及劣于他州。其故何哉？按州图，去京师四千七百里，带山并海，依险阻以为固。秦汉以来，常为奸雄桀黠，窃据其地。其后废国为郡，置吏统治。至者弹击豪强，剪冠盗之不暇，尚何及教化之事哉？盖水陆之道四达，而蕃商海舶之所凑也。群象珠王，异香灵药，珍丽玮怪之物之所聚也。四方之人，杂居于市井，轻身射利，出没波涛之间。冒不测之险，死且无悔。彼既殖货浩博，而其效且速。好义之心，不能胜于欲利。岂其势之使然欤？又其俗喜游乐，不耻争斗，妇代其夫诉讼，足蹑公庭，如在其室家。诡辞巧辨，喧啧诞谩被，鞭笞而去者，无日无之。巨室父子，或异居焉。兄弟骨肉，急难不相救。少犯长，老欺幼，而不知以为非也。嫁娶间有无媒妁者，而父母弗之禁也。丧葬送终之礼，犯分过厚，荡然无制。朝富暮贫，常甘心焉。岂习俗之积久，而朝廷之教化未孚欤？抑长上之人，不能廉己正身，以先百姓，使百姓无所视效欤？此所以日夜责躬自咎，又痛为广人惜之也。古者乡党都鄙，莫不有学。学者贤人之所止，而礼义之所自出也。故余始领职，即以庠序为先。思与学士讲论六经之言，修饬五典之教。明人伦，亲小民，以风示境内。渐摩石龙错，期以岁月。顾学舍在中城之西，与尼寺相北，迫近市廛，喧哗冗杂，殆非弦诵之所。度地辨方，又不合古制。而转运使传公志康，转运判官冯公彦信，亦尝以是为言。一日，诸生百有五十一人，以状来请，极道郡学迁置非宜，条其所以然之状。愿输金于官择地而徙焉。总会所输之钱，凡百有二十余万。漕台所助者半之。于是为之相攸经书，参改阴阳家之说，咸曰，牙城东南隅，有驻泊都监官廨，直番山之前，而风水且顺。建学聚徒，此其吉地也。若夫三代之学，其略不可得而见。孟轲氏去圣未远，止能道其命名之意尔。《礼记》著四代养老之学，有东西左右之辨，而买谊亦陈五学之说，然所言者天子之学，不及诸侯之制也。是说疑汉儒穿鉴，无所考证。独记小学在公宫南之左，大学在郊，与今京师郡国建学之方无乖戾。然则位必东南，理无疑矣。于是为之请于部使者。既得报。揆日聚土，且辟且筑。募工分领而新之，规摹无所变更也，广轮无所益损也。先之以夫子之殿，次之以义道之堂，两庑及门，先后有序。讲堂最后，为其梁栋未具尔。旧门之外，隙地犹广。因作重门焉。两门之间，又增建屋十四楹，东西相向，以为客次。小学直学之庐舍。以乙亥十一月丁已鸠工，明年六月辛己告成。诸生求为文以纪始末，余勉从其请云，尝稽考载籍，自晋唐以来，守兹土者，名臣钜公，不为少矣。治效伟迹，班班见于方策。大抵多以清白称。至于劝学育材，作新人物，则寂然无闻。考寻学校之迹，宜其无睹也。惟西城蕃市有夫子庙址，庆历中，仁宗诏天下兴学，当时郡守奉行苟且，即夫子庙以为之。而其制度迫陋，不足以容生徒。皇二年，知州事田瑜徙于州之东南，始斥大之。熙宁元年，张田为州，征艾侬知高之寇，请增筑东城。而学为城所侵，因徙国庆寺之东。未及营造而田卒。其后郡人刘富纳赀献材戮力以自效。殿堂庙序，始将完矣。转运陈安道鄙其庳陋，止富勿修。尽以官钱市良材，而朴斫焉。始构东屋四十楹有畸，以为生员庐舍。太守程师孟继成其在西者。今开封尹蒋公颖叔初下车，谒先圣悯栋宇之化坏，惧庙貌之不严，而议道讲堂，反卑于廊庑。规图经画，锐意于兴作。于是两庑翼然植其旁，大殿巍然起其中。工告休，而颖叔领六路漕车免之寄，亲为撰记，又系之以诗。而二堂未甚宏伟，乃以遗执政右丞蔡公。公至未阅岁，又改镇东之命。议道既建，而讲堂独弗克就。将去，寓意于辞庙之祭文，诿后人以成其绪。自庚午迄今七年矣，岁月不谓不远，竟未如公之志。甚哉！事之难成也如此！始，余欲从诸生之请，或者曰，前日欲构一堂，淹久尚尔。今筑基徙学，成无期矣。余以谓天下之事，无难易，顾为之何如尔。万钧之重，可以并力举也。九仞之山，可以累土成也。不合众智，不能资闻见之广；不因人心，岂足建长久之利哉？是举也，微外台倡其端，别乘揆其策，宾军佐乐事而赴功，则区区白发之太守，安能致其力哉？虽然，太守之于广人，可谓无负矣。其欲成就诸生之才，亦以勤矣。因学之成，告于诸生曰，夫学不力，不足以成德。善不明，不足以充扩其性。诵孔孟之书，学先王之道，苟无至诚好善之实，而不知性命死生之说，外祸福，轻富贵，则何足以谓之君子儒哉？文章可学而工也，议论可讲而到也，巍科殊级可以力取也，富贵利达可以苟得也。此皆世俗之所贵，彼所谓贵者，非良贵也。君子之所以异于众人者，以其存心。心之所存，四端而已。不诚其意，不足以正心。不正其心，不足以修身。不修其身，不之以齐家。至于治国平天下之道，一本诸心而已矣，诸生其勉焉。若夫丧良心而逐外物，君子谓之惑。徇虚名而忘实行，君子谓之盗。盗可为乎哉？惑可久乎哉？前日颖叔为记，论夫子之道，以开诸生之聪明。余今又陈正心诚意之方，以破重外之惑，诸生其与师友朝夕讲论德谊，宁心以明善，琢磨言行，使之内外如一。暇日还家，其长者当以是谆谆告于子弟，其少者当以是反复陈于父兄之前。日切月，使广之风俗丕变，如齐鲁之国，是太守之所望也。虽然，岂止于是而己哉？异日诸生有能杰然独立，不以富贵介于心，都高位，据显涂，推广所学以及天下之生灵，使荐绅大夫倾心辣慕曰，此番禺郡国生员也。如是，则太守亦有余荣，诸生其勉焉，而无忘谭公经始之勤，谭文初前通判此州。绍圣丙子七月六日记。程矩撰《学田记》：熙宁四年，春三月，广平程公以光禄卿直昭文馆知州事，兼经略安抚市舶劝农等使。六月，诏宠治效，迁右谏议大夫。再居是任，不夺民惠也。初公下车，延问诸生，讲究风俗所宜去取者，默而可否之，教条警劝，若屈指而挈裘领也。公识略精给，举无遗画。以控制荒服，广为都会，治府西偏，异俗杂处。货积不可訾计，而无城郭以居，且创贼侬之毒，血肉煨烬，殆无孑遗。经始栽筑，而上可其奏。周环二十里，五十六日而土工毕，人乐安处焉。昔不逞辈啸集剽暴，必急于捕索，则泛诸海而逝矣。故有裂之刑，期于惩止。公晏若镇辑，夺攘衰息。此经略安抚，得其任也；远人贸易琛货之归，舳舻相衔。按籍较旧为戚计之倍，此又市舶得其职也；公建议计丁出粟，不以贫富为差，是用驱游手，率趋南亩，窒诡避之狡穴，固安土之常业，此又劝农得其理也。况复宣谕内志，使殊绝之域，知有圣人之化。以是注辇国酋长来新天庆道馆无虑数百楹，用祝天子寿，然则厉威以制人，而闺门有违者。况其远者乎？想德以从政，而桀骜有循者，况其柔良者乎？冒尚美恶，由教之废兴也。一人笃善，则及于家，而至于乡，岂以提封而止焉？故曰：“俗之不刑，师帅之过也。”公之听断，虽讼竞纷委，唯一言折之。而日不移数刻，庭间以寂。故优游多暇，辟视事之堂，巾卷在列。切讲解，其弗帅者视之，而知乡道也。郡人试将作监主簿刘富居一日趋拜墀下曰，富有负郭不腆之土，而廪庾居舍，卒尝改治之。总其直与废，为钱百五十万，乞资于学官。怀化将军卒押陀罗，亦捐赀以完斋宇。复售田以增多之，其数亦埒富之入。且愿置别舍，以来蕃俗子弟，群处讲学。庶太平德泽，无远迩之限也。夫厚藏之人，锥刀之末，何尝惮而不争之。至有以死生罪福，夸说协诱，则箧探囊，未尝为之憾恨。岂有意于儒者之聚欤？然于是也，非狃陶教化，而辄寤者哉？夫圣贤之道，虽充足于己，而油然乐于胸中，必恃食以生。始公以圭田之收，继生员之给。今有不待戒告，而愿瞻其用，是可语于善也。噫，子产为郑三年，与人以田畴之殖，子弟之诲诵之。然其初也，怨怒亦至。公则不然，繇戾止而久之，民畏民爱，一之而己矣。岂诗所谓岂弟君子者耶？矩向承之签书判官事，实详其所谓因得以记之。若顷亩场畔，租赋之计，悉识诸碑阴。七年四月十六日记。
