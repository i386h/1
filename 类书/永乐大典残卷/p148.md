<!-- { "loadSidebar": true } -->
　　《养浩斋记》：余以正大元年监麟游酒税。初识曲子安居县学为童子师，项背微偻，布褐委然，目赤且湿，苍髯模糊不见颐颔。县人云：子安生乾州，居此几三十年矣。生理萧条，自始迄今，衣食之奉如一。一日谒余而进曰：仆以养浩名所居之室，闻先生尝从事于斯文，愿求文以记之。余不欲违其意，亦不能从其请，但笑而谢焉。退而思曰：孟子圣人之徒也。其论浩然之气，曰：难言也。至大至刚，以真养而无害，则塞于天地之间。夫名者，实之华也。故为是名也，必求有以副之，养浩之名，子安副之哉！余平昔喜孟子之书，修其天爵不肯枉尺直寻，威武不能屈。说大人则藐之，诵之于口，著之于心，事之以为行述之以为文，而自待其身亦已至矣。以兵凶破产，失其生生之资，乃俯首监差中，亦孟子所谓抱关击拆者比也。夫仕有尊卑制禄之称，今也。仕之卑者不为制禄，而斗水束刍绳之以法，举手蹈足辄挂罪罟。折腰于里胥，屈膝于县吏，平昔所养，消沮殆尽。于是画惭形影，夜惭梦寐，饮惭瓯盂，食惭匕筋。他日复见子安，其形貌堂堂乎美丈夫也，布褐鲜鲜然美衣服也，气充乎其浩然矣。因笑曰：无乃自视不足而所见者然耶。
　　【许有壬主正集】
　　《题广平何文美养浩斋》：操舍存亡贵自知，一斋容膝有余师。神龙渊底潜珍处，文豹山中隐务时。要使寻常塞天地，休教物欲间豪厘。相门堂构非难事，希圣功夫在有为。
　　【黄杨诗】
　　《养浩斋为陶彦弘赋》：弘也何充扩，轩题养浩名。本无功利念，能达圣贤情。玉树春晖暖，冰壶霁月明。慎言毋失馁，万自生成。
　　【寓庵诗】
　　《养浩斋》：名配乾坤了不磨，古今惟有一邹轲。寄言养浩轩中叟，必竟心中似得麽。一作胸襟
永乐大典
卷之二千五百三十七
卷之二千五百三十七
　　七皆斋
　　斋名十三
　　君子斋
　　【宋王安石临川集】
　　《君子斋记》：天子诸侯谓之君，卿大夫谓之子，古之为此名也。所以命天下之有德故天下之有德，通谓之君子。有天子诸侯卿大夫之位，而无其德，可以谓之君子，盖称其位也。有天子诸侯卿大夫之德，而无其位，可以谓之君子，盖称其德也。位在外也，遇而有之，则人以其名予之，而以貌事之，德在我也。求而有之，则人以其实予之，而心服之。夫人服之以貌，而不以心。与之以名，而不以实。能以其位，终身而无谪者，盖亦幸而已矣。故古之人以名为羞，以实为慊，不务服人之貌，而思有以服人之心，非独如此也。以为求在外者，不可以力得也。故虽穷困屈辱，乐之而弗去，非以夫穷困屈辱为人之乐者，在是也。以夫穷困诎辱不足以概吾心为可乐也已。河南裴君主簿于洛阳，治斋于其官而命之曰：君子。裴君岂慕夫在外者而欲有之乎？岂以为世之小人众，而躬行君子者独我乎？由前则失己，由后则失人。吾知裴君不为是也。亦曰：勉于德而已。盖所以牖于其前，朝夕出入观焉，思古之人所以为君子而务及之也。独仁不足以为君子，独智不足以为君子，仁足以尽性，智足以穷理，而又通乎命，此古之人所以为君子也。虽然，古之人不云乎德如毛，毛犹有伦，未有欲之而不得也。然则裴君之为君子也孰御焉，故余嘉其志而乐为道之。
　　【元程礼部集】
　　《君子斋外记》：临江高静谦，名其燕处之室曰君子斋。谒记于余，或者问曰：高君信以君子自任乎？或曰：否。其师杜征君名之尔。夫征君名之者，勉人以为善也。其自任者，勉己以为善也。勉己以善，斯谓之仁；勉人以善，斯谓之义，俱不失为君子也。而况以名其斋乎？孔子之时，若南宫适，卫蘧伯玉，郑子产，圣人皆以君子称之。千载之下，想其德容事业，邈乎不可企及。彼诚君子也，传曰张之知，其犹在君子之后乎？吴王问史黯何以得为君子。是二子虽见称于当时，而终不能不见疑于论者。名实之际，可不惧哉！今高君知足以察微，才足以任大，言语文辞足以振华而耀实，居于一乡，为士者宗之，行乎天下，公卿大夫敬之，则信乎君子矣。然而名不登于仕版，禄不易于家食，优游岁年，与道委蛇，若将终身焉。人不知而不愠者，此时论之所甚未惬也。虽然王蕴于石，石不能以固玉；珠藏于渊，渊不能以珠。利刃必割，又安知高君之不终见用于世哉？是斋也。太常危忄专士为之记，国子鲁助教为之后记。余惟古之传诗《春秋》者有外传，集文辞者有外集，故窃取其义为之外记云：且谓高君斋前，凿池种莲，池上栽竹以尽人物之胜。高君曰：诺。因并书之。
　　长史斋
　　【元白君举寓斋集】
　　《题仲植长史斋诗》：东吴之精天下士，书法得之公孙民。自观剑舞转豪放，酒酣欲得天为纸。战国一帖字何少，龙角光芒彻箕尾。坡题谷跋掩余辈，物是人非经几祀。萧郎千金购遗书，自得此书无此喜。浮江大笑米家舡，月贯长虹谁敢指。七愁羽化辞人间，便榜高斋为长史。斋中邀作长史歌，口不能言相诺唯。杜陵文章光万丈，政自爱君心不已。鲁公若无忠义气，屋漏锥沙一技止。凄其怀贤亦窃比，作字作诗同论理。书生安敢犯名教，事有至难天幸耳。古来避谤诗寻医，鼓吻谁翻东海水。安得快剑斫蛟龟，九原为唤张颠起。
　　【元遗山诗】
　　张颠饮豪倾四座，脱帽狂呼谁敢和。南宗北宗知几人，醉眼纷纷飞鸟过。是公技进不名技，元气淋漓随咳唾。偶然捉笔本无意，自有龙骞并虎卧。当时谁有战国策，门外雷车忽惊堕。天星无数不知名，色正芒寒才七个。萧郎家世陵谷后，争信空囊蓄奇货。萧斋故事今复举，未怕秋风吹屋破。护持有物世共喜，不独一时为子贺。藏舟夜壑未厌深，堤备有人来倚拖。
　　武士斋
　　【宋史】
　　《宁宗本纪》：庆元五年五月壬子，诏诸路州学置武士斋，选官按其武艺。
　　贤行斋
　　【苏州府志】
　　斋在大云坊，林虑所居，虑字德祖，号大云翁。
　　贤觉斋
　　【宋杨慈湖集】
　　《贤觉斋记》：人皆有至灵至神至明之妙，即舜之所谓道心，而人不自知也。孔子曰：不逆诈，不亿不信。抑亦先觉者，是贤乎？夫彼之施诈于我，常情必作意以应，而作意每差。彼施诈不信于我，我无劳逆亿，而此心之灵亦能先觉。此众人之所自有，不必圣人始有。而人率不自知。惜哉！此心先觉，乃人心自灵，自神自明，不学而能，不虑而知，可谓贤矣。而人不自知其贤，故圣人特指其所怀之玉以告，此深中某心，故以名黄年家之西斋曰：贤觉。
　　尚贤斋
　　【国朝黄仲宝诗】
　　《题李宗信尚贤斋》：缁衣辍遗响，金台委荒基。古道无来辙，客位绿苔滋。末俗纷异好，我志独在兹。倾盖必豪俊，方驾岂狂疾。鸣佩结飞飙，浮彩曜清漪。粲粲冰玉质，飘飘风云期。深情发高咏，文思若波驰。沃心聆道论，佩言庶足规。
　　希贤斋
　　【嘉禾郡志】
　　嘉与县，宋方谊，字宾王，本桐庐人。孝宗乾道四年，侍父务德侍郎徙居是邦之北门，为朱文公门人。文公集中有相与问答语，家有希贤斋扁，亦文公所书也。
　　朋来斋
　　【国朝何蠖庵集】
　　《朋来斋记》：学之为道，内尽于己，外资于人。尽于已者自修也，资于人者交修也。非是，鲜有能进于道者也。是故同类之至者谓之朋，朋之有益于人甚矣。语有之曰：朋自远方来，此以善及人之效也。易有之曰：朋来无咎，此资于人以为善者也。丁氏汝玉既为其从孙发，构如春之堂，以毕其冠昏之礼，复建斋于外，以为藏修之所。而颜之曰：朋来。盖又欲其从孙之能力进于学，以求夫丽泽之益也。发于是请记于予，予则复之曰：以善及人之效，子未可以自必。若夫复之为义，则子之所宜尽必焉者也。盖复之为义，一阳始复，有亨通之渐。而其气至微，不免摧折，如阳之始生，其气至微，不免屯艰。故曰：出入无疾，朋来无咎。无疾者，莫为之摧折者也。莫为之摧折，则其类渐进而来者有亨盛之理，故得无咎。以子之志之年，方当进学之始，殆若阳之始复者也。而又有贤伯祖之维持巩固辅翼以成其志，其莫为之摧折审矣。将见朋类日盛，协力以成其学，而以善及人之效，尤可驯致，则朋之来也日益众，而德之修也日益进矣。发以经冠之年，通敏之资，受贤伯祖之煦妪而谆诲用克达才。绍述先志，虽失怙而无异于其父之训，诚能尽于已而资于人，则奚愧于名斋之义，亦无负于长者之属望，友朋之期待者矣。
　　尚友斋
　　【宋郑侠西塘集】
　　温陵陈彦远《尚友斋记》：伐木之序曰：自天子至于庶人，未有不须友以成者，信哉是言！盖其诗以为鸟之嘤鸣，而求友声，自其出于幽谷，迁于乔木，未始不然。则人之出处潜显，曷常不由良友之助，切磋琢磨以成其事。故神之听之，终和且平。是有天下国家而至于伐木者之贱，无以易此也。虽然圣人于其徒常戒以无友不如己者，则士之所与友，固不可以不择。近则求之邦闾四方，远则求之诗书古。稽其言行，合其作止，然后其人可得而比。故孟子有乡国天下之善士，其所与友皆其类。至于以友天下之善士为未足，又尚论古之人诵其诗，读其书，是以论其世也，是尚友之说焉。昔尧馆甥于贰室，与舜迭为宾主，而子思于缪公曰：古之人，不曰事之云乎？岂曰友之云乎？夫惟不知万乘之为尊，而不知韦带之为贱。大无四方，远无万世，惟其人之为求，然后为合古人之意，则尚友之义不亦大乎？温陵陈公彦远家富而笃义，好学而力行。吾于温陵得其所为一二，事颇不类。世俗所为者，如郡县之学有废而不修，道路桥梁有坏而不通，必先出财以助公府之费，而不汲汲于因果之施，丝发无所干公府。而贫乏之人，见必惠济。读书之勤，手不辍卷。其舍南数步，有别馆轩宇明清。前有池榭之观，中堂设圆床环榻以与朋友共食。士之笃实力学，而无以自资者，必就彦远。昕昏食饮，以至寒暑裘葛，油膏纸笔之费，皆出彦远之力，率以为常，而不计年岁矣。以一布衣居闾里能如是，使其享大富贵为如何哉？彦远固温陵之善士矣。而温陵大国，彦远之好友如是，固当自一国之善士，而友天下之善士，与之朝夕论古人之诗书，稽行谊而符作止，则其所到，可涯量乎？故是斋旧以义名，而来予求记，易之以尚友云。
　　【元程礼部集】
