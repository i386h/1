<!-- { "loadSidebar": true } -->
　　刘贡珍《续石柱记》：前教授何民先有记见上。潮之宣圣庙，自宋迄今，凡六迁。绍兴间，徐侯璋迁于今地。迨景定癸亥，游侯义肃教授黄岩孙重建。始易木柱以石，事甚伟，兵火后毁折靡存。元朝以来，庙宇草创，职教者因循简陋。泰定初，教授何民先窃有感焉，召石匠计之，工夥价踊，以痒廪不赡遂寝。偶直学卢斌得石柱小大三十根于里中蔡氏旧居，购以楮弗受。川浮陆运，出瓦丸砾而置庙庭，变石之幸也。越明年，士氓既役，其势遂涣。何公怃然记之曰：“石不负余，余其负石，岂兴废有数而犹有待乎？”天历已已冬，本路判官小云赤海牙诣学，深慨殿制不古，询之耆老。咸曰：“此五虎陈氏旧宅，坏而创是焉。是以制度失稽，木久且蠹。命更之。构以石柱，捐俸千楮。暨府推周伟，照磨陈正，亦各捐俸。诸生因请迁庙于学右，以尊圣人之居。
　　方董工，会宪佥任公仲琛，偕宪史黄士俊、郭友直，按巡勉励，只谒先圣。时礼殿始基，见石柱而喜。计本学岁入无以为继，乃捐俸率庶僚以助工。又举圣制蠲役，俾儒人随其丰俭以助焉，自非尊德乐道能如是乎？诸生忻然如驰担，又得以赌圣人宗庙之美。乃相非言曰，昔之兴学置田者，廉访张公也。复田赡士者，廉访赵公也。今之与学蠲役者，宪佥任公也。彼二公既为之构祠立像以光于前，今我公亦宜嗣之以振于后。然此非公之本心，特潮士爱之深，慕之切，欲以表我公之德，与斯石相为终始也。昔何公作记，谓有负于石，由今观之，乃石之遇耳，何负焉？信废兴有数，且有待乎？
　　天历三年正月，潮州儒学正庐陵刘贡珍记。程准《揭阳双峰院记》：诸寺院记文，不关世教者不录。此篇独能不胶异说，以悲喜衍义，行文有法，感人情思。与他寺院记远甚，故时录之。世人以成坏观物，见其成无不喜，见其坏无不悲。成者自成，坏者自坏，于我何有？而作是念。善哉善哉，此天地圣贤之心，愚不肖之所同，儒者之谓善端，佛者之谓无量心也。一切万物，皆有成坏，是悲喜心无有成坏，由其不坏，坏无不成。故自一念之喜，以图其成，天工可代，七政可齐，六府可修也。自一念之悲以极其坏，泽水可抑，龙蛇可驱，河流可塞也。鹊巢石窟，珍楼宝屋，广狭不同，处庐一宿，终身眷眷不忘。他日过之，颓垣断碍。未有不徘徊故墟，为之感怆者。他日又过之，疏篱环堵，如旧观重来，又未有不欣然慰满，若已与有力焉。此岂复有穷奢极侈之工。动心悦目之景，可以牵萦怀抱者。终不成坏，坏无不成。彼之心犹吾之心也，吾不知此日是心何从而来哉？
　　天高地下，在物无终坏之理。往过来续，在人有不坏之心。彼积苏累块，以成坏较难易。金地宝林，以兴创为殊胜。虽其徒稍知道者，亦必戚然颦，闵然啸矣。皇元仁洽万方，垂情慈教，天马饮海，龙象如如。而揭阳双峰独历劫灾。自丙子至戊申三十三载，归德彭君振来尹兹邑，报恩无地，将经始起废。民父老合辞荐请，君乃捐俸流贝也，起释子石山必琼董其役。琼亦罄囊毕力。初构殿瓦砾间，始庚戍夏，迄辛亥冬，邑人刘君用宾，林君叔翊，好善随喜。法筵开，经输转，山门品列，廊楹鱼贯，僧寮师室，香积宝陈，种种完美。又三年梅蒙君果，沿檄适至，暨归裒镪五十万圆满之。且尹有人民社稷，补弊塞责之不暇。能以馀力及此，蒙君非居仕是邦而施与无吝容。
　　若刘与林乡之善士，视琼虽为善不同，要皆非有所利而为之者。不远数千里，谂记于予。公等得无悲其坏而喜其成乎？是心也何从而来哉？无往不复者天之道，感今怀古者人之情。余所谓天地圣贤愚不肖之所同，盖有不求而获，无为而为者。秉彝好德，固非夷法之所能外也。韩山苍苍，韩木章章，大颠堂堂，庐存人亡。数书珍重，吾意公亦喜其聪明识道理，而重其忧世之悲也夫。斯文耿光，千古一日，余方求公书而玩索之。又安得不因请君之喜而为之书也。尹字文举，今为惠州路推官。蒙字促刚，今为潮幕长。谦齐刘君，时主簿程卿。友梅石、山林，与琼自号也。财施工力姓氏列著碑阴。泰定初元甲子三月朔，承直郎，南雄路总管府推官程准记。赵孟仆《重建潮州韩文公庙记》：在水东按苏子碑，公庙在潮者宜也。其文尚已然，所书止王君涤迁庙城南事，后非所知也。其参造化，关盛衰，浩然而独存者将终古祀之，岂特元间盛事哉？厥后庙二，其城南则郑侯良臣因创讲堂，以来学者。今独存其城东，则有山曰“韩山”，亭曰“韩亭”，木曰“韩木”。李侯迈、丁侯允元，因而更祠之。
　　孙侯叔谨，并建八贤祠。刘侯用行，牟侯氵荣，整葺不怠。庙用以侈，今皆无复存者。森森古木，生意苍然。造化盛衰，固实有待。皇元统一，文美聿新。回元贞二年，有太中帖里来长兹郡。创浮桥，立兹庙。大德五年，卞侯立宗修犹未完。九年，常侯元德暨乃僚捐俸计役，期毕兹工。是时则有将仕张君昕，以清名英识为郡知事，孜焉亻及焉，慨为已责，其志也专，其任也勇，其营度也久，其使民也不扰。疏之凿之，筑之培之，又从而居恹拓之。用工于某年某月，落成于某年某月。有池有台，有松有竹。仍建八贤祠于右，两廉三门翼如峙如。复挟二亭于其侧，宏伟壮丽，殚智极虑。邦之耆老来拜来祝，咸曰：“吾不图今日复见韩亭之盛若此，且视昔有加焉”。匪韩公之灵，抑吾张君有以效其役而彰其灵也。天地之化，盛衰之运，至此而益昭矣。近惠阳别驾王君涤，奉檄至潮。谓仆知学，语以其事，且俾书以遗潮人。仆谢不敏，则思曩命宰揭阳将拜祠下不果。今罗浮去潮几千里，未知果遂所志否？兹得以贱姓名附于下，岂丰平生至幸，敢僭以苏子所不及书者书。大德十一年夏五月，从仕郎惠州博罗县尹兼劝农事赵孟仆记。
　　梁《仰韩阁记》：潮之为郡，介乎闽广之冲，凡趋闽趋广者，靡不经焉。郡之东有溪，昔鳄鱼之所窟宅也。昌黎韩文公辞而逐之，而其遗迹，至今泓深莫测，涉者病焉。宋乾道间，曾君汪来守斯郡，始造舟为浮桥，以济不通。继是而作者或凿石为桥梁，或屋其上，以便往来。数十年间，溪水泛滥，桥遂中折，惊风怒涛，舟或沦没，民甚苦之。至正甲申岁，府判乔侯贤，莅事伊始，慨然曰：“理桥道，余职也”。爰与推官崔侯思诚谋复之。来岁同知张侯弼，幕长卢君德直，知事张君宗元继至，咸曰：“是亦便民之一也”。遂捐俸以相其役。且曰：“是役也，必择属之廉能者任焉”。
　　事乃有成。询于众，得录事林君智镜，命之曰：“君以廉能信于民。今举君以董是役，期于必成，府不汝责”。其曰母怠，君受命，乃度材鸠工，日往来其上。与群工相可否，或以石，或以木，各适其宜。镇守万户邢惟明，伟是役之浩也，亦施镪以助不给。越数月而桥成，筑亭于桥上者，为楹二十有四。为阁于桥之西，而未得其名。众曰兹桥之东，韩山在焉。昔日于是名曰“仰韩”，愿复其旧。落成之日，郡侯幕宾，集宴其上。仰观壮丽，俯视渊深。乾坤端倪，莫不献状。东有韩山之秀，东湖之美，南有文公书院弦诵之声，西湖之山界其西，金山诸峰耸其北，诚一郡之伟观也。越明年乙酉，林君以请事至广，具本末之详于宪府诸公，咸嘉其功之有成也。于是宪佥周侯伯温书“仰韩”为阁之额，崞山公复大书“济川”为桥之扁，且属余撰文以记之。余谓韩文公驱鳄鱼以绥此土，太守曾汪即其溪为桥。今之继政者，又能起废而新之，且阁于其上，以为仰韩之所，俾潮人没世不忘也。录事林君又能襄其事，今而后潮人思公侯之惠爱，与韩公相为不朽矣。他日诸公乘驷马过此者，无野水横舟之欢，大其施于天下可也。遂为之书。
　　至正六年丙戍，奉政大夫广西两江道宣尉副使，佥都元帅府事，梁撰。米失弥迩《圆通阁记》：观夫大士垂迹，极百忆须弥山。百亿香水海，而不能喻其及物悲愿，功德之高深也。是以后主君公，百僚庶尹，忆兆元元，靡不爱戴。岂非趋十地，证十号，慧性圆通者，能若是邪？潮东临大溪，实闽粤夏津。宋郡守曾公始造舟为梁，于中流者二十有四，而砥柱于两岸者，亦如舟之数。后之人于桥西城门上，继作圆通阁，以为斯桥之冠冕。内附初，阁随兵烬而桥制仅存，前府判买住之，不数稔而风涛荡损几尽。至正甲申，车乔君、秋官崔君咸以为念，遂属录事林君新之。适贰守张君下车，曰：此守土、当为率众助之。就建圆通阁增其旧制，阁之东，仍建华严阁。请前住南山礼翁善恭，为开山足成之，万户邢侯暨僚属亦有功于是。
　　越明年，元幕卢君、亚幕张君到官。鉴山川之胜，感今古之怀，韩亭在望，议作仰韩阁于桥之上。凡是役，皆会府诸君建言，用周其美者，录事之力也。是年冬，林君沿檄至羊城，以其事来告，乞于为记。贰宪奉议公为书其扁，予惟圆通大士，从无始劫来，以闻思证二十五圆通，十种大辨才，誓度一切群生。声入心通，无诸障阂，其旨渊哉。厥今当路诸贤，政通民和，成此盛事，岂慧圆通愿力之旨乎？林君号一清，永嘉人也，尝笔大士像，喜动龙颜云。文林郎，海北广东道肃政廉访司经历迷失弥迩记。李复《府官续题名记》：元有天下，六合一家。设官分职，远迈前古。路置总管府，府之长官曰“达鲁花赤”，正官曰“总管”，即古之太守也。次曰“同知”，即古之通守也。又次曰“判官”，曰“推官”，古有是名矣。皆同堂议事，一纸署判。前代守姓名，已班载于郡志。今之英僚，未有记者。
　　至顺辛未，亚中大夫王侯元恭，以江西省理问来守兹土。凡关于郡政之大者，起废图新，不可胜述。一日谂于学校诸生曰：“郡有牧守，其来尚矣。潮为广左甲郡，米谷之蕃之富。民淳俗熙，昔称易治，盖昌黎过化之地也。任师帅之责者，得其人，则日渐以治。不得其人，则日渐以乱”。吁！牧守之责，不亦重乎？今将列府官名氏于后，垂示将来。非惟备郡志之阙，且欲使后人指其直回以为惩劝，岂不韪欤！诸生咸曰：“善哉。王侯之用心，直内省不疚者矣”。至顺壬申五月望日，潮州路儒学教授曹南李复记。宋文古赋：蒋之奇《北游赋》并序。潮阳吴先生子野有道之士也，自省好游，凡四方幽遐环诡之观，无不至也。过余于南海，留与语数日，复告于将北游也，作《北游赋》以送之。辞曰：有美若人兮，生长乎南州。爰自少以说兹兮，好轻举而远游。来丹砂于勾漏兮，问仙灶于罗浮。跨无著之三山兮，阅巨鳌之番休。搴菖蒲于曲涧兮，撷灵药于芳洲。要安期分我以大枣兮，还挹袖乎浮丘。
