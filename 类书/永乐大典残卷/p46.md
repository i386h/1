<!-- { "loadSidebar": true } -->
　　古人作诗所以吟咏性情，如三百篇是也。后之作者，往往务为艰深之辞，若出於不得已而为之者，非古人吟咏之意也。《文选》谢宣远《戏马台诗》，造语虽工，然已不及建安七子有正气矣。如轻霞冠秋日，迅商薄清穹。岂曰不工，何如子建云：明月澄清景，列宿正参差。宣远《咏张子房诗》，有息肩缠民思，灵鉴集未光。伊人感代工，聿来扶兴王。又曰：爵仇建萧宰，定都护储皇。又曰：鉴历颓寝，饬象荐嘉尝。又曰：餐和忘微远，延首咏大康。此等诗句皆刻画，殊无三百篇风致。颜延年诗最平易，至应诏诗乃作梗涩语，略无风雅。岂以谓应诏当如此耶？如《北湖田收》诗云：帝晖膺顺重，清跸巡广。又云：开冬眷徂物，残粹盈化先。又云：自乡食报嘉岁，周急戎无年。此何等语也。迄至于今此体犹在。
　　谢元晖《游东田》诗曰：鱼戏新荷动，鸟散余花落。情辞闲暇，佳句也。王仲宣《赠蔡笃》，，有瞻望遐路，允企伊亻宁。又有虽则追慕，予思罔宣。瞻望东路，惨怆增叹之语。又有中心孔悼，涕泗涟氵而。嗟尔君子，如何勿思之语，大有变风之思。杂之卫诗中，何有不可。刘公干《赠从弟》二诗，兴寄幽雅，有国风余法。夜嵇叔《送秀才入军诗》闲雅俊豫，有古诗人之风。如良马即闲，丽服有晖。又如习习谷风，吹我素琴。胶胶黄乌，顾畴弄音。又如思我良朋，如渴如饥。愿言不获，怆矣其悲之句，想见其风致。沈休文《咏湖中雁》云：涣流牵弱藻，剑翮带余霜。群动浮轻浪，单泛逐孤光。悬飞竟不下，乱起未成行。刷羽同摇漾，一举还故乡。其形容物态如此，亦巧妙矣。文字雕琢，则伤正气，作诗亦然。如陶靖节云：采菊东篱下，悠然见南山。山气日夕佳，飞为相与还。此中有真意，欲辨已忘言。此真得三百篇之遗意。予友施彦轨渎杜诗，至风吹客衣日杲杲，树搅离思花冥冥而有得。予读毛诗，至纟希兮纟谷兮，凄其以风而有得。
　　【广川书跋】
　　丰都宫阴真人祠刻诗三章，唐贞元中，刺史李贻孙书。元丰四年，转运判官许安世即其祠下，尽阅其石，谓此三诗真阴氏作。如还丹等，皆后人记之。乃属知夔州吴师益书，既成送观中，于是尽破石为其余石。故今世不得传。余尝得旧本，然独存此也。真人名长生，新野阴氏，本儒生，有才思，善著书。其学类左元放，尝授太清神丹。故世传其《丹经》赞文甚古雅异，亦东汉时人，不知尝为此诗也。此诗虽然与汉人异，不知安世何据而知。余益知前所毁弃，未必皆非长生所述。葛洪曰：长生服金液半齐，其止世间几千年然后仙去。殆古强所谓，洪亦不省也。李卫公《武昌》诗，其间谓牛羊具特俎，则指牛僧孺羊嗣复，叹夫朋党之怨至於如此。虽一话言间且不能忘，必求其诋訾以逞其憾，安得公平天下而无私好憎之心哉。德裕学优而材胜，其操术近正。但忿少容，以及於祸。昔牛崇为陇西主簿，羊喜而郡功曹。马文渊为大守，凉州云三牲备具。德裕尝编牛羊日历，皆取於此。李邦彦《出会稽宝林寺》诗，黄庭坚书其后曰：法士多坏能，乃是僧为鳖尔。孤岫龟形在，谓山有穴而特，不可谓山。余评曰：此诗未有工处，特以书贵。季海书名唐世，而此石乃公平生书，不得不尚。如高阁无恢炱，乃诗人会意误处。黄子抉而警之，是一快事。谓瑰能孤岫，不害於诗，黄子求人已细。张子曰：因进拒衰，表贤选能。冯相观寝，禳禳攘灾。古人已如此音，况能有所合谓之能，自有据耶。《尔雅》曰山有穴岫，不必谓如神氵粪。凡山有窍可穿者皆是，故谢康乐言：窗间列远岫，玄晖言：云表吴岫彻，杜甫言：自多穷岫雨。韩愈言默默露数岫，岂尽失也？若白居易言：岫合云初吐，则不可谓山耸而出者，世人多托人见闻，以为己是。黄子说尝胜，人亦未深考，余不得不辨。政和元年四月十三日。
永乐大典
卷之八百九十五
卷之八百九十五
　　二支诗
　　宋诗四
　　【宋孙觌鸿庆居士集】
　　《读季远诗卷，次泗州南山诗韵》
　　跳波乱清淮，一叶寄真赏。南山如高人，标格自矜爽。胡尘暗楚甸，绝境堕渺漭。空城草木春，户外屦谁两。怅望壶公龙，乘云自来往。小诗若图画，仿佛见飞桨。从今淮上山，不落梦中想。
　　《诵邹次魏诗，有读山谷文一篇特奇丽，诗云：远继杜参谋，近追苏玉局，此实录也》
　　歌终白玉烂，梦觉黄粮熟。斯人已寂寥，皎皎在空谷。谁令黔首愚，竟坐城旦读。光芒丰城剑，恸哭荆山玉。邹郎乃其徒，阅世何烛局。高风渺不嗣，句法此遗烛。火攻真下策，吊古悼秦俗。丽山一炬燔，鸡林万金赎。
　　【张守毗陵集】
　　《次韵张辉惠》诗三首
　　诗邻可卜拟诛茅，好句人间见一毫。吟就钵声应未绝，流传纸价顿能高。谬成燕雀追黄鹄，已作蜻蜓避百劳。清夜月窗哦警句，霜梧风竹助萧骚。
　　投老须营一把茅，晚亲珠玉看挥毫。赋牛绝敏惊曹植，刻鹄无成愧伯高。已放闲身栖寂寞，时凭佳句洗尘劳。喜逢载酒经过客，老去无心作反骚。
　　老依背郭荫堂茅，寒夜微吟自削毫。羡子笔回霜气劲，惊人句与月魂高。极知蹇足追随苦，便觉长须走送劳。因识卢郎是佳器，定能痛饮诵离骚。
　　《张子华作诗，误用事。有诗讼其过，因次元韵》
　　咳唾成诗未许攀，腹中应着绮千端。画蛇思巧因饶足，倚马才高肯驻鞍。割肉固非方朔社，蒸壶曾入老卢盘。小瑕不掩千金璧，能事宁容俗眼看。子美以东方朔割肉为社日。东坡以郑馀庆蒸壶为卢怀慎。
　　【刘屏山集】
　　《杂韵》四首
　　积雨生秋意，浮云放晚晴。锻声寒野迥，桥影小溪清。
　　残霞铺瞑色，新月长圆辉。黄落树滋本，夜眠人息机。
　　檐溜停清泻，林声息怒号。水浮秋色远，山带夕阳高。
　　宿雁犹惊渚，昏鸦已着林。野平云散乱，江动月浮沉。
　　《绝句》五首
　　目送孤鸿独倚楼，晚风吹泪更横流。蕉花落处蛮烟碧，六十三程是白州。
　　双鱼来自瘴江滨，一读家书一怆神。见说炎荒风土恶，可无神物护忠臣。
　　干戈扰扰恨何穷，南北东西任转蓬。世事不堪长龃龉，胸中赖有气如虹。
　　喜闻归骑已扬镳，载酒相迎不惮遥。我是武夷东道主，便同蜡履上岩。
　　竹绕茅檐水绕阶，东风渐欲放春回。丁宁红紫休争发，待取山南刺史来。
　　《读曾吉甫横碧斋诗》
　　携锄引荒泉，偶步松岗北。冷然毛骨清，楚尾见秋色。稻气馥初凉，柽除澹微日。缅怀小斋居，棂槛增岑寂。旷度减知闻，微吟数峰碧。若人端好修，珍驾动无迹。深穷伊水源，峻陟衡山极。终焉憩孔林，所乐惟自得。延和数酌醪，侑静一编易。向来辱倾输，洞见胸中白。思亲道匪侔，既远情不怿。矧余质冥顽，固未易刻画。尊生有遐心，克己无全力。以兹畏所知，负负常夕阳。馀波傥时渐，玉汝天其或。
　　《偶书》
　　风急胡尘暗九州，岸巾长啸一登楼。故园却忆桐孙在，薄宦端为荔子留。湖海以南兵尚斗，犬戎不死祸难休。似门推毂皆飞将，盍有清谈谢傅流。
　　《读韩子苍吕舍人近诗》
　　诗人零落叹才难，二妙风流压建安。已见词锋推晋楚，定应臭味等芝兰。鸿轩意气惭交吕，凤跃声华敢望韩。咫尺烟尘不相见，它时惆怅隔金銮。
　　【陆放翁渭南集】
　　《读王摩诘诗，爱其散发晚未簪，道书行尚把之句，因用乌韵赋古风十首，亦皆物外事也》
　　我生本江湖，岁月不可算。采药游名山，所历颇萧散。一逢巢居翁，见谓于我馆。酌泉啖松柏，每得造膝疑。行道不自力。残发日已短。海上故不远，谪限何时满。仕宦五十年，所至不黔突。取鱼固拾熊，挟兔那恨鹘。退归息。谁敢书咄咄。屋穿每茨草，驴瘦可数骨。秋风忽已厉，落叶衬残月。脱巾坐中庭，清冷入毛发。我爱古竹枝，每歌必三反。孤舟上荆巫，天末未觉远。最奇扇子峡，恨不遂高远。荆棘蜀故宫，烟水楚废苑。至今清夜梦，百丈困牵挽。人生如寄尔，勿叹流年晚。往岁著朝衫，晨起事如汇。告归卧孤村，枯淡有余味。闭门绝外慕，自谓真富贵。萧然毕吾生，地下一增气。里翁恋儿女，小疾辄忧畏。惟穷可赊死，我在君亦未。万金筑华堂，千金教新音。不知忧患肠，著脚日愈深。今人喜议古，后亦将议今。使汝有子孙，闻之亦何心。郑通擅铜山，死日无一簪。未死汝勿喜，吾溪多毒淫。往者游青城，犹及二三老。稽首出世师，数语穷至道。妻子真弊屣，弃去恨不早。俯仰能几时，残骸日衰槁。吾儿有奇骨，亦复至幽讨。金丹倘可成，白发何足扫。稚川师郑君，才及一卷书。书大仅如著，度世盖有余。想其所论说，妙极轩昊初。内篇今虽存，亦复饱蠹鱼。我欲探其原，蹇步空趑趄。安得插两翅，从公游太虚。隐书有三景，字字当力行。寸地与尺宅，可以久汝生。溯流归昆虚，坚守临长城。一旦告成功，河塞黄金城。笙鹤适缑山，貂蝉朝玉京。即今修行地，千古名还婴。子道室以还婴名之。行年过八十，形悴神则旺。往来江湖间，垂老犹疏放。沧波浩无津，天遣遂微尚。剡溪挂风帆，渔浦理烟榜。奇云出深谷，新月生叠嶂。兴怀晋诸贤，谁能续遗唱。二十游名场，最号才智下。蹭蹬六十年，亦有茅一把。典衣租黄犊，乘雨耕绿野。西成得一饱，敢计泥没踝。住久邻好深，百事通乞假。秋高小瓮香，相唤注老瓦。
　　《绝句》
　　惰游不能耕，心愧新春白。献傲茅三间，主人终胜客。朝士腰下黄，山僧鼻端白。放翁俱笑汝，饱饭作闲客。温温地炉红，皎皎纸窗白。忽闻啄木声，疑是敲门客。雪晴蓼甲红，雨足韭头白。虽无万钱具，野饭可留客。小儿勿大勤，使汝发早白。长为南亩民，殊胜东阁客。
　　《四日夜鸡未鸣起作》
　　放翁病过秋，忽起作醉墨。正如久蛰龙，青天飞霹雳。虽云堕怪奇，要胜常悯默。一朝此翁死，千金求不得。
　　《读苏叔党汝州北山杂诗，次其韵十首》
