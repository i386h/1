<!-- { "loadSidebar": true } -->
　　《书吴中桂墨梅卷后》：梅以韵胜格高为佳。杨补之好于老干奇崛处放笔作气条以争妍，而韵与格远矣。敕为“村梅”，殆非过语，然今日求村梅亦不可得。近世会稽王元庄出新意，作繁花，殊有思致。盖花多则似李，故尤难工。嘉兴吴中能诗以山水竹木名家，不知其善梅也。此本真仲笔，汪洋淡泊。惟与画会。昔东坡善文，与可不知其能飞白，尝叹其知人之不易，余不识仲而臆断其是非，此岂可为法哉？然识者有以知余言之不妄也。
　　【刘习之退庵近藁】
　　《题墨梅卷》：古称林和靖诗咏梅绝唱，然如“暗香疏影”，或者犹病其徒得形似，必雪后园林水边篱落，乃并与梅之情性得之。然则论画之品格孰异乎？是鄂宪从事李宪章以水墨写梅，每意定神闲之隙，则齸笔和墨洒即就。而横枝疏影、迎风亚雪、水边月下之态，宛然孤山罗浮兴致，所独欠者香耳。君子之于游艺，固有清绝造诣若是其极者哉！余尝谓人各有好宪章。处风纪之地，厉冰蘖之操，介然自守，宜其与梅同调。抑孰知梅之为物，华实相承，体用俱备。使异时烟雨青黄、冰盘荐实、鼎鼐和美，则梅之为梅。又别有大用适时者在，然则吾之所以期宪章，尤在彼而不在此也。书以勖之。
　　【宋北禅师诗集】
　　《书杨补之梅》：寓素于玄，质成乌有。责芳于影，梦酣黑甜。展卷临窗，色香俱在。柄此能事，属诸逃禅，咏姑射，真须春风手，先驱醉，颖珠玉在侧。后振采毫，觉我行秽。
　　【浩然斋雅谈】
　　魏华父《墨梅诗》“素王本自难淄涅，墨者胡为乱等差，玄里只知杨子白中，谩见圣人污。”鹤山又有“东西日月自来往，遑人间有喘牛”之句，亦佳。
　　【韩性五云漫藁】
　　《题花光梅墨本》：花光之画，白石之书，极天下之合作。宋君刻之梓，如水中月影，玉塔层澜，故自可见。《题慧门上人所藏叔雅梅》：叔雅画梅不求形似，其标格超然出于香色之外，宜为世所宝也。平生见叔雅梅生多，然膺者不少。可膺者，形似；不可膺者标格。观此纸可见。《题梅深》：梦入黎花迳迳迷，翠禽栖处隔前溪。东风不扫千林雪，三素云寒月未西。
　　【刘祁归潜志】
　　刘仲尹致君，号龙山。辽阳人。能诗，学江西诸公。其《墨梅诗》云：高髻长眉满汉宫，君王图玉按春风。龙沙万里王家女，不着黄金买画工。
　　【万启类编】
　　《画墨梅送与人》：某启，前日承枉顾，极佩眷厚感慰文集，今早欲诣谢。值少干，不克如愿。为恨以之，即刻薄暑，伏惟尊候万福。墨梅昔花光仁老得墨梅三昧，山谷道人叹曰：“如嫩寒清晓行孤山篱落间。但欠香耳。”远景共四轴，名工画者，谨送斋馆聊以悦目。倘蒙不鄙，幸赐旨留不宣。《答》：某再拜。奉别未久，企咏已深。忽被教字，感着无穷，就审即旦尊候佳胜古画甚佳，真所谓手夺造化者。特推珍好见遗，佩服诚意，临纸未易，占叙稍隙，即容面谢，区区姑此以复，将命不宣。王
　　【东牟先生集】
　　《僧画梅赞》：瘦胜肥，狂胜痴。淡可久，色易衰。水边呈骨，月下横枝。
　　【苏东坡大全集】
　　《题赵昌画梅》：南来渡关山，沙水清练练。行人已愁绝，日暮集微霰。殷勤小梅花，仿佛吴姬面。暗香随我去，回首惊千片。至今开画图，老眼凄欲泫。幽怀不可写，归梦君家倩。
　　【黄庭坚豫章集】
　　《题花光为曾公卷作水边梅》：梅蕊触人意，乐天《榴花诗》：香尘拟触坐禅人冒寒开雪花，遥怜水风晚，片片点汀沙。《冷斋夜话》：衡州花光仁老以墨为梅，鲁直观之曰：“如嫩寒春晓行孤山篱落间，”但欠香耳。《花光仲仁出秦苏诗卷，思两国士不可复见，开卷绝叹。因花光为我作梅数也枝，及画烟外远山，追少游韵记卷末》：仲仁，盖衡州花光山长老。梦蝶真人貌黄槁，篱落逢花须醉倒。梦蝶真人，谓庄子。今以属秦少游，取游戏花间之意。梦蝶见上注。《庄子、列御寇篇》曹商曰：“天处穷闾巷槁项黄馘者，商之所短也。”篱落逢花用陶潜把菊事见上注。雅闻花光能画梅，更乞一枝洗烦恼。扶持爱梅说道理，自许牛头参已早。卢仝诗，石公说道理，句句出凡格，《传灯录》：法融禅师入牛头山，幽栖寺北岩之石室，有百鸟衔花之异。长眠橘州风雨寒，今日梅开向谁好。少游北归至藤州，卒于江上。其子处度护丧藁殡于潭。故有“长眠橘州”之语。张舜民《南迁录》记潭州事云：橘州在湘江中南，北与州城等。老杜诗所谓“橘州田土皆膏腴”者也。《华严经》曰：一切众生，随业所系，长眠生死。何况东坡成古丘，不复龙蛇看挥扫。太白诗：吴宫花木埋幽径，晋代衣冠成古丘。老杜诗：龙蛇动箧蟠银钩。我向湖南更岭南，系船来近花光老。叹息斯人不可见，喜我未学霜前草。山谷自言其未死。《文选》阮嗣宗诗，“凝霜被野草，岁暮亦云已。”写尽南枝与北枝，更作千峰倚晴昊。白氏六帖云，太庚岭上梅，南枝落北枝。闻老杜诗：“雷声急送千峰雨。”又诗“乱插繁花向晴昊。”
　　【陈简斋集】
　　《和张规臣水墨梅五绝》：巧画无盐丑不除，晋庾亮谓周岂页曰：“人咸以君方乐广。”岂页曰：“何乃刻画无盐，唐突西施！《古列女传》，钟离春者，齐无盐邑之女。为宣王正后，极丑无双。此花风韵更清姝。《静女诗》“静女其姝。”《毛传》“姝，美色也。”东坡《送刘景文诗》“只有颖水清而姝。”从教变白能为黑，《史记》屈原《怀沙赋》：变白而为黑兮，倒上以为下。”桃李依然是仆奴。东坡《梅诗》“天教桃李作舆台。《杜牧李贺集叙》：“仆奴命骚。”病见昏花已数年，只应梅蕊固依然。东坡《送程楚州诗》“病眼昏花困，书檄陈后山。”《八月十日诗》一梦人间四十年，只因炊灶固依然。”谁教也作陈玄面，眼乱初逢未敢怜。昌黎《毛颖传》与绛人陈玄，弘农陶泓，会稽楮先生友善。又《雪梅诗》“荧煌初乱眼”。粲粲江南万玉妃，别来几度见春归。万玉妃见十卷《雪诗》《东坡梅诗》“玉妃谪堕烟雨村。”相逢京洛浑依旧，唯恨淄尘染素衣。陆士衡为顾彦光《赠妇诗》：京洛多风尘，素衣化为淄。《谢元晖酬王留安诗》“谁能久京洛，淄尘染素衣。”含章帘下春风面，杂《五行书》宋武帝寿阳公主，人日卧含章檐下，梅花落额上，成六出花。老杜《明妃诗》：“画图省识春风面”。造化功成秋兔毫。《朝野佥载》：欧阳询子善书。笔以狸毛为心，盖以秋兔毫。《笔谱》：凡作笔，须取仲秋兔毫。意足不求颜色似，前身相马九方皋。《史记?晏婴传》：子之意自以为足。《列子》：秦穆公求马。伯乐荐九，方皋，穆公使之行，三月而返，曰：“得之矣”。问之，曰：“牝而黄。”使人往取，则牡而骊。公不乐，召伯乐谓之曰：“求马者，物色牝牡，且不能知，又何马之知也。”伯乐喟然曰：“皋之所观天机也。”得其精而忘其粗，在其内而忘其外，见其所见而不见其所不见，视其所视而遗其所不视，若皋者乃有贵乎马也。”自读西湖处士诗，年年临水看幽姿。晴窗画出横斜影，林和靖《梅诗》“疏影横斜水清浅，暗香浮动月黄昏。”绝胜前村夜雪时。僧齐己《梅诗》“前村深雪里，昨夜一枝开。”《次韵何文缜题颜持约画水墨梅花二首》：文缜，名仙。井监人。政和中廷试，为天下第一。钦宗朝任右仆射，持约，名博文，靖康初为中书舍人。窗间光景晚来断，光景，见八卷《蜡梅诗》。又昌黎《酬裴功曹诗》“是时山水秋，光景何鲜新。”半幅溪藤万里春。《纸谱》：剡溪之藤为纸最妙。唐舒元舆云，今之错为文者。皆天关剡溪藤之流也。从此不贪江路好，胜弃心力唤真真。杜《西郊诗》“江路野梅香。”《缙绅脱说》：进士赵颜于画工处得软帐，图一妇人甚佳，颜欲得如此妻。画工曰：“余神画也，此名真真。呼其名百日。昼夜不歇，即必应。应则以百家彩灰酒灌之，遂活”。颜如其言，果下障，言笑饮食如常。逾年生一子。其友曰：“此妖也，余有神剑，可斩之。”是夕真真泣曰：“妾南岳地仙也，君忽疑妾，不可更生”携其子，却上软障，呕出前酒，画上添一子。夺得斜枝不放归，倚窗承月看熹微。林和靖《梅诗》：屋檐斜入一枝低；《归去来辞》：恨晨光之喜微。墨池雪岭春俱好，付与诗人说是非。《云淡友议》：崔涯、张齐名，每题诗娼肆，誉之，则车马继来。毁之，则杯盘失错。嘲李端端云：黄昏不语不知行，鼻似烟窗耳似铛。爱把象牙梳插鬓，昆仑山上月初升。端端道旁见二子，再拜曰：“端端只候三郎六郎，伏望哀之。”乃重赠曰：“觅得黄骝备绣鞍，善和坊裹取端端。扬州近日浑成美，一朵能行白牡丹。”于是宾客竞臻其户，或曰：“李家娘子才出墨池，便登雪岭。何其一日黑白不常。”又《六言》：未央宫里红杏，羯鼓三声打开。见前《郊祀》诗。大庾岭头梅萼，管城呼上屏来。李义山《对梅雪》诗：梅花大庾岭头发《白氏六帖》：大庾岭上梅，南枝落，北枝开，见《山水赋》。
　　【陈了斋集】
　　《花光仁禅师以墨戏见寄，以小诗致谢》。禅心已出包区宇，墨海翻腾作雪梅。三昧笔端俱戏事，定余幽室暗香来。
　　【儒学警悟】
　　客有诵陈去非墨梅诗于予者，且曰信古人未曾道此。予摘其一曰：“粲粲江南万玉妃。别来几度见春归。相逢京洛浑依旧，只是缁尘染素衣。世以简斋诗为新体，岂此类乎？”客曰：“然”。予曰：“此东坡句法也。《梅花绝句》云：月地云阶漫一樽。玉奴终不负东昏。临春结绮荒荆棘，谁信幽香是返魂。简斋亦喜夺胎尔。简斋又有《蜡梅诗》曰：奕奕金仙面，排行立晓晴。殷勤夜来雪，少住作珠缨。亦此法也。
　　【邹道乡先生集】
