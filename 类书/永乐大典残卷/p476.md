<!-- { "loadSidebar": true } -->
　　《檀弓》：曾子寝疾病，乐正子春坐于床下。鲁元，鲁申，坐于足。童子隅坐而执烛，童子曰：华而皖，大夫之箦与？子春曰：止。曾子闻之，瞿然曰：然。斯季孙之赐也，我未之闻能易也，元起易箦。鲁元曰：夫子之病革矣。不可以变幸而至于旦，请敬易之，曾子曰：尔之爱我也不如彼，君子之爱人也以德，细人之爱人也以姑息，吾何求哉！吾得正而毙焉，斯已矣。举扶而易之，反席未安而殁。
　　结缨而死
　　【春秋左氏传】
　　哀公十五年，孔子在鲁，子路为卫孔悝家臣，庄公因孔姬以入于孔氏，迫孔悝强盟之，遂劫以登台。栾宁将饮酒，炙未熟，闻乱，使告子路，召获驾弃车行爵食炙，奉出公以奔鲁。子路将入，遇子羔将出，曰：门已闭矣。子路曰：吾姑至马，子羔曰：弗及，不践其难。子路曰：食马不避其难。遂出，子路入及门，公孙敬问马曰：无入为也。子路曰：是公孙也求利马而逃其难，由不然。利其禄，必救其患。有使者出，乃入，曰：太子马用孔悝，虽杀之，必或继之。且曰：太子无勇。若燔台半，必舍孔叔。太子闻之，下石乞于敌子路，以戈击之，断缨。子路曰：君子死，冠不免，结缨而死。孔子闻卫乱，曰：柴也来，由也死矣。《象山语录》问子路死之非。只合责当时不合事。辄曰：此是去册子上看得来底，乱道之书成屋，今都滞在其间。后云：子路死，是甚次第。
　　不说弁而死
　　【左傅】
　　襄公二十五年，崔子弑齐庄公，祝鱼它父祭于高唐，至复命，不说弁而死于崔氏。
　　举鼎而死
　　【史记】
　　秦武王与孟说举龙文鼎，绝膑而死。徐广曰：膑，或作脉矣。
　　听琴声而死
　　【燕丹子】
　　秦王曰：今日之计事，以子计耳，乞听琴声而死，召姬人鼓琴，琴声曰：罗单衣，可掣而绝。八尺屏风，可超而越。鹿卢之剑，可负而拔。轲不晓音，秦王从言掣之，绝，超屏风负剑而走。轲拔匕首摘之决秦王，刃入铜柱，火出。
　　物固有死
　　【战国策】
　　苏代曰：“尧舜之贤而死，禹汤之智而死，孟贲之勇而死，乌获之力而死，生之物固有不死者乎？”
　　心未尝死
　　【庄子】
　　《德充符篇》：夫保始之徵，不惧之实，勇士一人雄入于九军，将求名而能自要者而犹若是，而况宫天地府万物，直寓六骸，象耳目知之所知，而心未尝死。
　　禄尽则死
　　【杨龟山语录】
　　丰尚书稷，尝言少时见雪窦教人惜福云：人无寿夭，禄尽则死。
　　国不待死
　　【经子法语】
　　《荀子》：国不待死，天下不待亡。注：言不暇有所待而死亡，速之甚也。
　　民报以死
　　【文子】
　　主遇之以礼，民报之以死。
　　义重于死
　　【宋吴泳鹤林集】
　　《赐黄伯固辞依旧兵侍知隆兴抚安使不允诏》：情生于文，岂不念天伦之爱，义重于死，而容辞王事之劳。
　　罪不至死
　　【旧唐书】
　　《杨纂传》：纂，贞观初，长安令，赐爵长安县男，有妇人袁氏妖逆，为人所告，纂究问之，不得其状，袁氏后又事发，伏诛。太宗以纂为不忠，将杀之。中书令温彦博以纂过误，罪不至死，固谏，乃赦之。
　　和不如死
　　【南史】
　　《侯景传》：城中日蹙，简文乃请武帝曰：侯景围逼，既无勤王之师，今欲许和，更思后计。帝大怒，曰：和不如死。
　　败不如死
　　【左传】
　　哀公六年，楚子在城父将救陈，卜战不吉，卜退不吉。王曰：然则死也。再败楚师，不如死。弃盟逊仇，亦不如死。死一也，其死仇乎？
　　皆乐其死
　　【五代史】
　　《后唐伶官传》：庄宗时，魏王继岌已破蜀，刘皇后听宦者谗言，遣继岌贼杀郭崇韬，崇韬素疾伶人，由此皆乐其死。
　　尤讳言死
　　【清波杂志】
　　士大夫欲永保富贵，动有禁忌，尤讳言死，独溺于声色，一切无所顾避。闻人家姬侍有惠丽者，伺其主翁属纩之际，已设计贿牙侩，俟其放出以售之。虽俗有热孝之嫌，不恤也。又佩玉以尸沁为贵，酬价增数倍，墟墓之物，反为生人宝玩，是不可以理语。
　　胡不遄死
　　【诗】
　　《相鼠篇》相鼠有体，人而无礼，人而无礼，胡不遄死。
　　有识之死
　　【增广字训】
　　浮图谓有识之死，受生循环。言人死神识不散，复寓形而受生。
　　小人曰死
　　【礼记】
　　《檀弓》：子张召申祥而语之曰：君子曰终，小人曰死，吾今日其庶几乎？
　　杀人者死
　　【西汉书】
　　高祖初入关中，与父老约法三章：杀人者死，伤人及盗抵罪，余悉除去秦苛法。
　　【新唐书】
　　《王彦威传》：彦威其先出太原，擢明经甲科，累擢司封郎中，弘文馆学士，谏议大夫。兴平民上官兴杀人，亡命，吏囚其父，兴闻自首请罪，京兆尹杜，御史中丞宇文鼎，以其自归死，免父之囚，可劝风俗，议减死。彦威上言杀人者死，百王共守，原不杀，是教杀人。有诏贷死，彦威诣宰相据法争论，下迁河南少尹。
　　始祸者死
　　【左传】
　　定公十三年，荀跞言于晋侯曰：君命大臣，始祸者死。载书在河，今三臣始祸，而独逐鞅，刑已不均矣。请皆逐之。
　　人传已死
　　【宋苏东坡集】
　　《谢量移汝州表》：疾病连年，人皆相传于已死。饥寒并日，臣亦自厌其余生。
　　偷心已死
　　【禅林僧宝传】
　　黄龙青禅师曰：古之学者言下脱生死，效在什么处，在偷心已死。
　　一死
　　【书】
　　修五礼，五玉，三帛，二生，一死挚。孔疏曰：一死，谓雉，上所执也。不可生，故曰：一死。王氏曰交有时，别有伦，守死而不犯分，然后可以为士，故士执雉也。
　　但少一死
　　【续后汉书】
　　《宗预传》：时都护诸葛瞻初统朝事，廖化过预，欲与预共诣瞻许，预曰：吾等年逾七十，所窃已过，但少一死尔，何求于年少而屑屑造门邪？遂不往。
　　所欠一死
　　【冷斋夜话】
　　东坡作《赠举子诗》曰：平生万事足，所欠惟一死。事见《梁僧史》曰：世祖宴东府，王公毕集，诏跋陀罗至，跋陀罗皤然清癯，世祖望见，谓谢庄曰：摩诃衍有机辩，当戏之。跋陀趋外陛，世祖曰：摩诃衍不负远来，惟有一死在。即应声曰：贫道客食陛下三十载，恩德厚矣，无所欠，所欠者唯一死耳。
　　【宋吴垌五总志】
　　洪觉范虽以诗名，而荒唐不学，世无其比，未易一二举也。三国宗预云：吾年逾七十，所窃已过，所欠唯一死耳。故东坡曰：年来万事足，所欠唯一死。乃引梁僧跋陀罗为证。又四更自宝公塔还合妙齐，疲卧松下石上，其诗云：露眠不管牛羊践，我是钟山无事僧，初不知牛羊下来为底时节，而用于四更事中。以吾法议之，当断不应而从重。
　　独欠一死
　　【宋史】
　　《李诚之传》：诚之移知蕲州，蕲自南渡以来，未尝被兵，诚之曰：备御无素，金人长驱而来，将若之何？相视城壁而增益之。嘉定十四年二月，金人犯淮南，时诚之已逾满，代者不至欲先遣其孥妇。闻难作而止。喟然谓其僚，曰：吾以书生再任边垒，行年七十，抑又何求？独欠一死尔。当与同僚戮力以守，不济则以死继之。
　　所扌弃一死
　　【北盟录】
　　宋钦宗，靖康中，粘罕军前交割三镇地界，冯枢密问杀使人否？对曰：自古戎狄无道何尝杀使人？李徽猷云：某所拼一死，无足计较者。
　　分甘一死
　　【北盟录】
　　宋钦宗时，霍安国令仲熊与金人战败被擒，见敌楼上张紫伞一柄，监军骨舍郎君坐其下，令人传译云：何故不晓逆顺抗拒王师？仲熊曰：仲熊是赵皇臣子，奉安抚使指挥来将兵，才微兵薄，分甘一死。后骨舍郎君乃贷其命。
　　甘分一死
　　【金史】
　　《毕资伦传》：宋龟山说制时青乘隙袭破泗州西城。资伦失计，坠南城求死，为宋军所执，以见时青，青说之曰：毕宣差，我知尔好男子，亦宜相时达变，金国势已衰弱，尔肯降我宋，亦不负尔；若不从，见刘大师即死矣。资伦极口骂曰：时青逆贼听我言，我出身至贫贱，结柳器为生，自征南始得一官，今职居三品，不幸失国家城池，甘分一死，尚不能报，肯从汝反贼求生耶！
　　不过一死
　　【金史】
　　《杨达夫传》：达夫字晋卿，耀州三原人，泰和三年进士，有才干，所至可纪。会有诏徙民东入关，达夫与众行及韶，避兵于州北之横岭，为游骑所执，将褫衣害之，达夫挺然直立马首，略无所惧。稍侵辱之，即大言曰：我金国臣子，既为汝所执，不过一死，忍裸袒以黩天日耶，遂见杀。
　　即有一死
　　【呓集】
　　张太傅世杰本信安，归宋擢承宣使。丙子正月，宋秀王与择奉二王出宫航海，时独松告急，世杰力议出师，为陈宜中沮之，世杰曰：吾尽吾职分，延得一日，也是赵家一日之天下。如不可为，亦即有一死，庶几可见赵皇于地下，世杰忠宋之心，已见于此时矣。
　　人有三死
　　【数类】
　　哀公问于孔子曰：智者寿乎？仁者寿乎？孔子曰：然，人有三死，而非其命也，行己自取也。夫被寝不时，饮食不节，逸劳过度者，疾共杀之；居下位而上干其君，嗜欲无厌，求索不止者，刑共杀之；以少犯众，以弱侮强，忿怒不类，动不量力，兵共杀之。此三者死，非其命也，入自取之。若夫智士仁人，持身有节，动静有仪，喜怒以时，无害其性，虽得寿焉，不亦宜乎？
　　横死有三
　　【法句譬喻经】
　　有病不治，为一横死。治而不慎，为二横死。忄乔恣自用，不达逆顺，为三横死。
　　八谷四死
　　【吴越春秋】
　　《句践阴谋传》：计砚曰：春种八谷，夏长而养，秋成而聚，冬畜而藏，夫天时有生而不救种，是一死也。夏长无苗，二死也；秋成无聚，三死也；冬藏无畜，四死也。虽有尧舜之德，无如之何？
　　民有五死
　　【刘向说苑】
　　民有五死，圣人能去其三，不能除其二。饥渴死者，可去也；冻寒死者，可去也；惧五兵死者，可去也。寿命死者，不可去也。癖疽死者，不可去也。饥渴死者，中不充也；冻寒死者，外胜中也。惧五兵死者，德不忠也；寿命死者，岁数终也；癖疽死者，血气穷也。故曰：中不正者，外逍遥者，多怨怪，多怨怪者，疾病生。故清净无为，血气乃平。
　　七死
　　【西汉书】
