<!-- { "loadSidebar": true } -->
　　伯牙子鼓琴，其友钟子期听之，方鼓琴而志在于太山。钟子期曰：善哉鼓琴，巍巍乎若太山，少选之间而志在流水。钟子期听之，曰：善哉鼓琴，汤汤乎若流水，钟子期死，伯牙子屏琴绝弦，终身不鼓。以为时无足为鼓琴者。
　　【汉书】
　　卢绾，丰人，与高祖同里。绾亲与太上皇相爱，高祖绾同日生，里中持羊酒贺两家亲相爱，生子同日，壮又相爱。《段会宗传》会宗为人好大节，矜功名，与谷永相友善。谷永闵其老复远出，子书戒曰：足下以柔远之令德，复典都护之重职，甚休甚休。若子之材，可优游都城而取卿相，何必勒功于昆山之侧？总领百蛮，怀柔殊俗，子之所长。愚无以喻，虽然，朋友以言赠行，敢不略意？方今汉德隆盛，远人宾服，传郑甘陈之功，没齿不可复见。愿吾子因循旧贯，母求奇功。终更亟还亦足以复雁门之。万里之外以身为本，愿详思愚言。
　　【五典毓蒙事实】
　　西汉郑当时，字庄，为太子舍人。常置驿马长安诸郊，请谢宾客。夜以继日，常恐不偏。其知友皆大父行，天下有名之士也。魏其，灌夫两人，相引重。相得甚欢，恨相见之晚。
　　【册府元龟】
　　龚胜，字君宾，龚舍，字君倩，皆楚人。相友著名节，故时号之楚两龚。胜位至太中大夫，归老于乡里，舍拜光禄大夫，不起。张释之，为廷尉，持法平允。中尉条侯周亚夫，与梁相山都侯王恢，咸结为亲友。繇此天下称之。陈遵，少与张竦，俱为京兆史。竦博学通达，以廉俭自守，而遵放纵不拘操行。虽异，然相亲友，哀帝之末俱著名字为后进寇。为后进人士之冠首也。何武，以射策甲科为郎，与翟方进交志相友。汲黯，善灌夫，郑当时，及宗正刘弃疾，黯位至主爵都尉。傅喜，封高武侯，与郑玄同门学，相友善。同门，谓同师也。萧育，为人严猛尚威，居官数免，稀迁。少与陈咸朱博为友。著闻当时，往者有王贡公，故长安语曰：萧朱结绶，王贡弹冠，言其相荐达也。萧育与陈咸俱以公卿子显名。咸最先进，年十八为左曹，二十余为御史中丞。时朱博尚为杜陵亭长，为咸育所攀援入王氏，后遂并历刺史郡守相，及为九卿，而博先至将军上卿。历位多于咸育，遂至丞相，育与博后有隙，不能终，故世以交为难矣。杜林，字伯山，与马援同乡里，素相亲厚，援从南方还，林马适死。援令子持马一匹，遗林。曰朋友有车马之馈，可具以备之。林受之，居数月林遣子奉书曰：将军内施九族，外有宾客，望恩者多。林父子两人，食列卿禄常有盈，今送钱五万，援受之。谓子曰：人当以此为法，是杜伯山所以胜我也。林位司空。寇恂，为颖川太守。执金吾；贾复部将，杀人于颖川。恂戮之，复以为耻。还过颖川，曰今见恂，必手刃之。恂闻不与相见，曰昔蔺相如不畏秦王而屈于廉颇者，为国也。区区之赵尚有此义，吾安可忘之乎？光武乃召恂与复相解，结友而去。寇恂，从光武破群贼，数与邓禹谋议，恂奇之，因奉牛酒共交欢，恂位执金吾。皋弘，为扬州从事，家代为吴郡冠族，少有英才，与桓荣相善。孔僖，曾祖父子建少游长安，与崔篆友善。僖与篆孙马因，复相友善。僖位临津令。梁鸿，友人京兆高恢，少好老子，隐于华阴山中。及鸿东游思恢，作诗曰：鸟嘤嘤兮友之期，念高子兮仆怀思，想念恢兮爰集兹。二人遂不复相见。恢亦高抗，终身不仕。王符，安定临淄人，少好学，有志操，与马融、窦章、张衡、崔瑗等并友善。陈重，少与同郡雷义为友。俱学鲁诗颜氏春秋，太守张云举重孝廉重以让义，前后十余通记云不听。义明年举孝廉，与俱在郎署后俱拜尚书郎。义坐事黜退，重见义去，亦以病免。又云，雷义举茂才，让于陈重，刺史不听，义遂佯狂被发，走不应命。乡里为之语曰：胶漆自谓坚，不如陈与雷也。崔瑗，与扶风马融，南阳张衡，特相友好。瑗位济北相。荀淑，博学有高行。与李固、李膺同志友善。淑位即陵侯相。张皓，字叔明，治律春秋，游学京师，与广汉镡，粲、汉中李邵、蜀郡张霸、共结为友善。皓位司空。逢萌，北海都昌人。与同郡徐房、平原季子云、王君公相友善。萌初为亭长，后连征不起。岑，南阳棘阳人。有高才，郭林宗、朱公叔等皆与为友。后州郡察举三府交辟，并不就。李燮，廉方自守。所交皆舍短取长，好成人之美。时颍川荀爽、贾彪，虽俱知名，而不相能。燮并交二子，情无适，莫世称其平正，位河南尹。郭泰，字林宗。游于洛阳，始见河南尹李膺。膺大奇之，遂相友善。于是名震京师。后归乡里，衣冠诸族送至河上，车数千车辆，林宗唯与李膺同舟而济，众宾望之以为神仙焉。泰徵有道，不就。王允，太原祁人也。世仕州郡为冠盖，同郡郭林宗尝见允而奇之曰：王生一日千里，王佐才也。遂与定交，位司徒。苑康，少受业太学，与郭林宗亲善，位太山太守。韩说，举孝廉，与议郎蔡邕友善，位江夏太守。闵仲叔，恬静养神弗没于物，与周党相友。党每遇仲叔，共含菽饮水。徵拜博士，不就。
　　【袁宏汉纪】
　　尹敏，字幼季与班彪相善。每相与谈，常日晏不食，书即至夜，夜即至旦。彪曰：相与久语为俗人所怪，然钟子期死，伯牙破琴惠施没。庄周杜门相遇难也。
　　【道学传】
　　杜京产，建武初，徵之。产曰：庄周持钓，岂为白壁所回辞不就。会稽孔道微亦守志，产与友善。
　　【五典毓蒙事实】
　　东汉王符，字节信。好学耿介，著书三十篇，号潜夫论。后皇甫规解官归，乡人有以货得雁门守者，赤去职还家。书刺谒规，规卧不起，既入问卿前主郡食雁美乎。有顷，又白王符在门，乃惊起，衣不及带，屣履出迎，援手同坐。时人语曰：徒见二千石，不如一缝掖。书生道义之为贵也。东汉陈蕃，不接宾客，惟徐樨来时设一榻，去则悬之。陈，字仲亏。荀淑，字季和。仲亏与子侄造季和讨论，是时德星聚。太史奏曰：五伯里内有贤人聚。后汉《陶侃传》陶侃，字士行，早孤贫，为县吏。鄱阳孝廉范达尝过侃时仓卒，无以待宾，其母乃截发，得以易酒肴乐，饮极欢，虽仆从亦过所望。
　　【萧湘录】
　　安凤，少与徐侃友善。凤至长安，忽逢侃携手叙别。侃留诗曰：君寄长安久，耻不还故乡。我别长安去，切在慰高堂。不意与离恨，泉下亦难忘。凤亦以诗赠别，又同泣分袂。及来年春，凤欲客长安，因梦侃。遂寄书达寿春。侃母得书泣谓附书人曰：侃死已三年，凤垂泪叹曰：我今日始悟侃诗中泉下亦难忘之句。
　　【范晔后汉书】
　　孔融，宙之子也。十岁从父诣京师，时河南尹李膺，简重来力外，云自非当世才艺英贤。通家子孙，辄不得进，融故造其门。云我与公积代通家子孙，膺乃召见。问父祖尝与仆有恩旧乎？曰然，吾先君孔子，与君先人李老君，同德比义而相师友，融与君岂非积代通家也？众奇之。第五伦，始以营长诣郡，尹鲜于褒见而异之。署为吏，后褒坐事在转高唐令。临去握臂诀曰：恨相知晚。肃宗始修古礼，巡狩方岳。崔马因上四巡颂，帝叹之。谓侍中窦宪曰：知崔马因乎？对曰：班固数为臣说之，然未见。帝曰：公爱班固，而忽崔马因，叶公之好龙也。可试见，马因候宪，宪倒屣迎笑谓马因曰：吾受诏交公，何得薄我哉？遂揖入也。钟皓，字季明，颍川长社人，皓少以笃，行称，同郡陈年不及皓，皓引与为友。张叔升，字彦真，陈留尉氏人也。有大志，叹曰：人生于世，白驹过隙耳。安能曲道媚世俗哉？守外黄令遇党锢去官，道逢友人，班荆而语曰：今阙下阉宦专权，因相向而泣。有老父过之曰：嗟乎！二大夫何泣之悲？龙不隐鳞，凤不藏翼。一世纲罗，泣将何及。二人欲与之言，不顾而退，升竟以党锢下狱死。孔奋，字君鱼，扶风茂陵人也。守姑臧长，治贵仁平。太守梁统，深相敬待。不以官属礼之，常迎于大门，引入见母。郅恽友人董子张者，父先为乡人所害，及子张病将终，恽往候之。子张病涕，视恽不能言，恽曰：吾知子不悲天命，而痛雠不复也。子张但目击而已。恽即起将客遮仇人，取其头以示子张，见而气绝。
　　【谢承后汉书】
　　王婴，字仲豪，与同郡蕴巨卿为友。推诚据信，不负言誓。
　　【郭林宗别传】
　　郭泰，字林宗。入颖川则友李元礼；至陈留则结符伟明；之外黄则亲韩子助；过蒲亭则师仇季智也。
　　【五典毓蒙事实】
　　东汉郭林宗，寓宿茅容家，旦夕容杀鸡为馔。林以为已设，既而以供其母。自以菜蔬与同饭。林宗起拜曰：卿贤乎哉，乃我友也！
　　【白氏六帖】
　　仇览，字季智。太学中与同郡符融比宇，常自守，融奇之曰：志士交结之秋，须务勤学守之何执？览正色曰：天子修太学，岂使人游谈其中乎？融告郭林宗，林宗因与融齐刺诣之。遂留宿，庄宗嗟叹下床为拜。
　　【续后汉书】
　　《周瑜传》：初孙坚兴义兵讨董卓，徙家于舒，坚子策与瑜同年，独相友善。瑜推道南大宅以含策，升堂拜母，有无通共。
　　【张横浦心传录】
　　东汉王丹，其子同门生丧亲，家在中山白，丹欲往奔慰。结侣将往丹怒挞之，令寄缣以祠焉。人问其故，丹曰：交道之难，未易言也。世称管鲍，次则王贡。张陈其终，萧朱隙其末，故知全者鲜矣。时人服其言。
　　【世说】
　　华歆，与管宁，邴原为友。三人号为一龙。歆为头，宁为尾，原为足。汉末，遭乱，原宁二人避地辽东，歆为豫章太守。及魏氏代汉，歆为司徒，让位于宁。辞不受，访原竟不往而乃卒。唐子西曰：邴原，管宁、皆盛德之士，而歆为之首，则歆之为人可知矣。然汉书称伏后之废，操使歆勒兵入宫收后，后闭户匿壁中，歆破户发壁而入，岂盛德之士哉。操虽奸雄，然使人各当其理。方是之时，魏氏群臣如董昭、夏侠、贾谊、程昱、郭嘉之流为不少，足以办此。何至使歆为之？歆果贤邪？操决不敢以此使之。以此事操，则歆决不得为贤者，陈寿作原传，称少与菅宁俱以操尚。称初不及歆，至作宁传，又称与原歆相友，岂三人相友而歆独无操尚乎？朋友出处不齐，理宜友之。操尚不同，则非所以为友矣。此余之所未解。
　　【马明叟实宾录】
　　魏荀粲，简重不与常人友，所交皆一时秀杰。既卒，至葬送者才十人，皆同时名士，哭之哀感动路人。
　　【虞预会稽典录】
