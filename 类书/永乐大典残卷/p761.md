<!-- { "loadSidebar": true } -->
永乐大典
卷之一万六千八百四十二
卷之一万六千八百四十二
　　十二霰善
　　大明仁孝皇后劝善书
　　嘉言
　　儒：好杀之人，临死报验，子孙殃祸。穷凶极暴，人怨神怒。酷暴不已，旋踵而止。释：杀害之罪，能令众生堕于地狱饿鬼受苦。更相杀害、或自杀、教杀、闻杀欢喜、如是等罪、无量无边。一切有命者不得故杀。肆情杀害、枉夭无辜，如是怨对，无量无边。道：彼死于枉，我偿其枉。是我杀人，乃所以自杀也。杀戳无辜，结怨成业。杀及无辜，未有善终者也。持心好杀，死入九幽地狱。
　　感应
　　宋神宗时，王韶建议开熙河，杀人甚多，称功至枢密院使。交亲多楚人，依韶求仕，乃分属诸将，或杀降羌老弱子以首级为功。时泾原知县王直温，一夕已就寝，闻人扣衙门甚急，曰，请知县断遣一公事。直温起，燃烛坐厅，见吏抱文案，并数卒领一罪人至。白直温曰：奉天敕委知县，断此王韶公事。其吏宣判，将王韶决脊杖，配洪州。未畿，果谪洪州。韶学佛。一日问长老祖心曰：昔未闻道，罪障固多，今闻道矣，罪障灭乎？心曰：今有人贫负债，及富贵而债至。其偿乎否？韶曰：必还。曰：然闻道矣。奈债主不相放邪？韶怏然不悦。晚节言动不常，颇若狂状。既病疽。洞见五脏而卒。后长子厚，一日家集，菜碟内罗卜数十茎，忽起立，须臾行于案上。众皆愕然，厚怒形于色。悉撮食之，登时呕吐，明日遂死。季子案，坐天神降其家，被极刑。人以为韶用兵多杀之报。唐卫州司马杜基，尝为洛阳城尉，知捕寇。时洛阳南午桥有人家失火，七人皆焚死。杜基坐厅事，忽有一人为门者所执，狼狈至前。问其故，门者曰：此人适来若大惊恐状，再驰入县门，后驰出，故执之。其人曰：某即杀午桥人家之贼也。故来归命。尝与伴五人同劫其家，得财物数百千，恐事泄，则杀其人，焚其室，如自烧死者，故得人不疑。将财至城舍于道德里，与其伴欲出外，辙坎坷不能去。今日出道德坊南行，忽见空中有火六七团，大者如瓠，小者如杯，遮其前不得南出。因北走，有小火直入心中，其心腑，痛热发狂，因为诸火遮绕，驱之令入县门。及入，则不见火，心中火亦尽。于是出门，火又尽在空中遮不令出。自知不免，故备言之。由是命尽，取其党及财物于府，杀之。
