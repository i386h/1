<!-- { "loadSidebar": true } -->
　　《答人吟》：林下闲言语，何须更问为。自知无纪律，安得谓之诗。谁道闲人无事权，事权唯只是诗篇。四时雪月风花景，都与收来入近编。初春洛城梅开时，赏梅更吟梅花诗。梅花虽开难远寄，唯寄梅诗伸所思。筋骸得似当年否，气血能如旧日无。却喜一般增长处，樽前谈笑有工夫。《春暮答人吟》：相逢经岁意何如，漫说为怜德不孤。咫尺洛阳春已尽，过从能忆旧时无。
　　【朱晦庵诗】
　　《怀人》：吾党二三子，欲来从我游。尘机谅扰扰，遐诺终悠悠。空山日复晚，伫立怅夷犹。子厚伯崇有约不至
　　【韩涧泉集】
　　《怀人》：北客知今可柰何，更看青奏入云和。东平东里应无恙，吴楚年深白发多。
　　【刘后村集】
　　《怀人》：节物随时换，朱明斗转杓。波肥溪鱼与壮，风暖谷莺娇。青草溪头岸，红栏水际桥。怀人无数舍，我欲致书招。
　　【赵氵风诗】
　　《怀人》因以见意：迥脱离微境，谈空不涉思。大中生菡萏，衣底见摩尼。梦幻人间世，虚烟笔下诗。西来应有意，无失为人时。
　　【蔡九峰诗】
　　《和伯氏怀人韵》：怀人复怀人，怀忧不能写。沧浪有舟楫，便欲从东下。春寒雨琳琳，舟楫不可寻。临流一惆怅，直下万里深。
　　【葛山罗炎集】
　　《怀人》：怀人不可见，望远意如何。天阔暮云合，夜寒秋雨多。谁吟招隐作。近得步虚歌。痛饮能来否，深溪剩芰荷。
　　【朱雍词】
　　忆秦娥《怀人》：风萧萧，驿亭春信期春潮。期春潮，黄昏浮动，谁在江皋。
　　碧云冉冉横溪桥，琼车未至馀香飘，馀香飘，一帘疏影，月在花梢。
　　【冯延巳阳春集】
　　舞春风《怀人》：严米庄才罢怨春风，粉墙画壁宋家东。蕙兰有恨枝尤绿，桃李无言花自红。
　　燕燕巢时罗幕卷，莺莺啼处凤楼空。少年薄幸知何处，每夜归来春梦中。
　　【刘行简苕溪集】
　　青玉案《怀人》：小山遮断蓝桥路，恨短梦难飞去。长记修眉萦曲度。约花开槛，映风招袖。总是怜渠处。
　　追欢我已伤迟暮，犹有多情旧时句。极目高楼千尺许。竹枝三唱，为君凄断，东日西边雨。
　　【江湖续集】
　　赵崇清平乐《怀人》：莺歌蝶舞，池馆春多处，满架花云留不住，散作一川香雨。相思夜夜情，青衫满袖啼红。料想故园桃李，也应怨月愁风。妒红欺绿，轻浪潮温玉。鸾袖香金录蔌，娇怯未消寒粟。
　　锦衾初罢承欢，宿妆微褪香弯。醉眼乍松还困，断云犹绕巫山。
　　【晏叔原小山琴趣外篇】
　　丑奴儿《怀人》：夜来酒醒清无梦。愁倚阑干，露滴轻寒，雨打芙蓉泪不干。佳人别后音尘悄。瘦尽难弃，明月无端，已过红楼十二间。
　　【周紫芝词】
　　宴桃源《道中怀人》：林外野塘烟腻。衣上落梅香细，瘦马步凌竞，人在乱山丛里。憔悴，憔悴，回望小楼千里。清平乐《怀人》：烟鬟敛翠，柳下门初闭。门外一川风细细，沙上暝禽飞起。今宵水畔楼边，风光宛似当年，月到旧时明处，共谁同倚阑干。
　　【赤城词】
　　临江仙《秋夜怀人》：老屋风悲脱叶，枯城月破浮烟。谁人惨惨抱忧端，蛮歌犯星起，重觉在天边。秋色巧催愁鬓，夜寒偏着诗肩。不知桂影为谁圆。何须照床里，终是一人眠。清平乐《怀人》：枕边清血，梦好离肠切。笑倚柳条同挽结，满眼河桥烟月。莺啼新晓葱珑，罗窗寂寞春空。只许梦魂相近，此生枉是相逢。
　　【胡五峰集】
　　《赠人》：孝悌须知是本根，万般功行且休论。圣门事业无多子，守此心为第一门。
　　【张氏诗】
　　《赠人》：云鬓慵梳睡不，倚阑听燕语虚檐。春愁自是无重数，生怕东风揭绣帘。
　　【元耶律铸双溪醉隐集】
　　《近体隔句赠人》：不知何事伤游子，谩折闲花尽日吟。转觉无机是啼鸟，静依芳草说春心。
　　【张伯雨诗】
　　《赠人》：手种梧桐斫素琴，亲开石沼写来禽。人间日日朱门别，江上年年碧草深。勾漏丹砂惭自乞，鹿门妻子愿同寻。我今五十身多病，翘首南云望故林。
　　【王景初兰轩集】
　　《赠人》：半夜天风起邓林，寒枝无侣堕惊禽。茫茫宇宙无穷事，郁郁英雄未了心。不向青云争得路，且将白雪觅知音。招鬼幸有巫阳在，山鬼宁忧薜荔深。诗号山鬼漫通灵，正事何曾补半星。千里江湖南北路，三年风雨短长亭。乡心杳杳孤云远，旅思绵绵宿酒醒。赖有黄金台上客，不妨弹剑写飘零。
　　【马清泉需庵集】
　　《赠人》二首水龙吟：翩翩诗笔清新，百年谁识青云士。银钩瘦硬通神，白茧乌丝名世。璞玉浑金，难定价，终归良器。秋风一曲，声合太古，唯有知音会。
　　天地青蝇扰扰，只依旧，岁寒苍翠。似当时，刘晏点鞭马上，钱流满地。未展经纶，米盐细故，此心如水。待锋车趣召，玉堂挥翰，草金銮制。元龙豪气消磨，鬓毛衰飒成何事。九衢乌帽黄尘，几负花前沉醉。落落情怀，悠悠岁月，欲归无地。三年太学，朝还夕去，笑坐客，青毡弊。
　　一线微官束缚，似秋菊，落英无味。暮凉风景，片帆烟雨，长河千里。今日南来，倚楼王粲，不堪憔悴。问荆州早晚，定垂青顾，写平生滞。
　　【赵彦端介庵集】
　　《席上赠人》：桃根桃叶，一树芳相接。春到江南三二月，迷损东家蝴蝶。殷勤踏取青阳。风前花正低昂。与我同心支子，报君百结丁香。
　　【孙居敬畸庵词】
　　风入松《次韵代赠人》：王孙去后几时归，音信全稀。绿痕染遍天涯草，更小红已破桃枝。此恨无人共说，梦回月满楼时。只应明月照心期，一向舒眉。若还早遂蓝桥约，更不举玉盏东西。怎望黄金屋贮，只图夸道于飞。画梁燕子报新归，好语全稀。庭芳侵亚红相对，却羞见蕊蕊枝枝。说与吹箫旧侣，痴心指望多时。朝云暮雨失欢期，碧画谁眉。愁立处桐荫转，又还是红日将西。谩道梅花纸帐，鸳鸯终待双飞。
　　【宋张敬斋诗】
　　《活人》：扁鹊仓公一笑还，顿令僵仆忽开颜。君于舟阝处传衣钵，名与古人齐等班。直欲阴功垂后世，肯同流俗战蜗蛮。书生若得君医法，医国还同反掌间。
　　【邵尧夫诗】
　　《为人吟》：为人须是与人群，不与人群不尽人。大舜与人焉有异，帝尧类族亦推伦。人心龃龉一身病，事体和谐四海春。心在四支心是主，四支又复远于身。
　　【章玉堂集】
　　《和人》：笔下云霞落彩笺，诸君清思尽佳篇。谁人读得郊居字，流水汤汤正满弦。
　　【李跨鳌先生集】
　　《大雪不宜干人》：漫弥江天霏雪，市薪黄金粲环。大寒叵堪出门户，已麾中涓束漫谒。著作千卷字不同，下希牧守上三公。塌西有酒鹅儿色，鸿音读书句成拍。句成拍，不是平生等闲客。
　　【韩元吉诗】
　　《逢人》一首：逢人侣相识，初不辨名字。折腰致寒暄，但道久睽异。归来省眉目，仿佛犹梦寐。自非知心交，君辈定难记。将无半面别，正恐呼声侣。中年况多忘，错认固无意。典刑要深思，摸索岂难事。尚想睢阳公，一见了奴隶。
　　【邵真诗】
　　《寻人偶题》：日昃不复午，落花难归树。人生能几何，莫厌相逢遇。
　　【滕玉霄诗】
　　《吟人》：吟人瘦倚曲阑干，酒醒香销午梦残。燕子不来春社过，半帘竦雨杏花寒。
　　【刘文贞公集】
　　《湖上期人不至》：岸草汀花眼底稠，采莲一曲转兰舟。尊中绿酒不来醉，陌上红尘何处游。砌锦芙蓉已含恨，分丝杨柳莫牵愁。揽杯独酌斜阳里，望断碧云天际头。
　　【范德机诗】
　　《西谷访人不遇》：出郭幽人晚未归，青天咫尺见何稀。一年只有春情好，多是杨花学雪飞。
　　【杨叔能诗】
　　《若人》三首：襟怀颜面不相谋，作伪心劳示德休。堂上已栖巢幕燕，阶前犹系蹊田牛。常居经史为奇货，欲陷衣冠入浊流。暗室伏机微笑出，定知人有破家忧。势利场中论结交，煦愉便辟伪如毛。乃知贫是试金石，更觉刚欺切玉刀。害物阴谋深可畏，附炎谄笑一何劳。布衣脱粟资高卧，洗眼残年看尔曹。哀痛淄州城再破，千里萧条断烟火。当时逃难逾黄河，二纪归来非故我。眼前十口不安生，白头又复辞先茔。若人方寸包藏恶，害物惨于城陷兵。
　　【宋刘彭城集】
　　《首春学省同舍十一人集王彦祖为主人人赋十韵得河字》：意远智无涯，乐少忧常多。浮生共兹理，达士默谓何。岁月如奔车，冰霜变阳和。废书独长叹，倚席仍浩歌。王子家千金，世勋誓山河。敕厨具丰羞，载酒信所过。重帘筛劲风，暖日苏庭柯。左手持蟹螯，一爵朱颜西也。衰老愧投分，爱贤心匪他。相矜不及门，聊欲陈四科。
　　【宋陈古灵集】
　　《人生天地间》：天无私覆心，地无私载德。人生天地间，荣辱可相隔。农者不释耒，朱门列鼎食。巧妇不下机，公子罗纨饰。富贵岂劳心，饥寒空努力。惟有北邙山，冢墓皆荆棘。
　　【韩诗】
　　《人难》：人难会合易睽离，更把言谈著在诗。君去南丰我南涧，其间不待两相知。
　　【任希夷斯庵集】
　　《人间》：人间无处着东风，万紫千红扫地空。寂寞园林晴日永，柳花零落绿阴中。
　　【洪适盘洲集】
　　《人生不满百》：人生不满百，蟪蛄等春秋。花月多风雨，何不蜡屐游。
　　朱光忽以驰，退舍未易留。生前一杯乐，难与昧者谋。临流羡芳，欢言泛轻舟。
　　【江湖续集】
　　《拟人生不满百》：人生不满百，譬如朝露日希。白日入虞渊，胡不秉烛嬉。大耋嗟晷短，多忧亦奚为。君看玄庐道，车需车无停时。伺晨当及旦，佳会当及期。
　　【诗学绘章】
　　《子西赠兴宗达人》：身闲性复恬，车马塞闾阎。好义黄金尽，穷书白发添。厨烟烧野笋，砚水汲秋蟾。所积功兼行，高于太华尖。
　　【司马温公传家集】
　　《还陈殿丞原人论》：宗密所撰，破自然破元气破天明佛性。品物芸芸游太虚，不知谁氏宰洪炉。一株花落分荣辱，万窍风号见有无。觉后共占犹是梦，夜中所得亦非珠。何如鼓瑟浴沂水，春服成时咏舞雩。
　　【唐李嘉诗】
　　《自苏台至望亭驿》：野棠自发空流水，江燕初归不见人。
　　【杜工部诗】
　　《送赵十七明府知县》：山雉迎舟楫，江花报邑人。《江陵望幸》：风烟含越鸟，舟楫控吴人。《崔氏东山草堂》：有时自发钟磬响，落日更见渔樵人。《发潭州》：岸花飞送客，樯燕语留人。
　　【钱起诗】
