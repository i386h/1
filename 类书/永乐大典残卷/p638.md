<!-- { "loadSidebar": true } -->
　　欧阳文忠公在蔡，屡乞致仕。门下生蔡承禧，因问言曰：“公德望为朝廷倚重，且未及引年，岂容遽去也？”欧公答曰：“修平生名节，为后生描画尽，惟有早退以全晚节，岂可更俟驱逐乎？”《倦游录》。公在亳，已六请致仕。比至蔡，逾年复请。四年以观文殿学士，太子少师致仕。公年未及谢事，天下益以高公，公昔守颍上，乐其风土，因卜居焉。及归，而居室未完，处之怡然，不以为意。《神道碑》。孙宣公，以太子少保致仕，居於浑。一日置宴御诗厅，仁宗尝赐诗，刻石所居之厅壁。语客曰：“白传有言‘多少朱门锁空宅，主人到老不曾归’。今老夫归矣！喜动于色，复顾石守道讽易离卦九三爻辞。且曰：“乐以忘忧，自得小人之志。歌而鼓，不兴大耋之嗟。”公以醇德奥学，劝讲禁中，二十余年。晚节勇退，优游里中，始终全德近世少比。陈恭公，初罢政，判亳州，年六十九。遇生日，亲族往往献老人星图以为寿，独其侄世修，献范蠡游五湖图，且赞曰：“贤哉陶朱，霸越平吴。名遂身退，扁舟五湖。恭公甚喜，即日上表纳节，明年累表求退，遂以司徒致仕。杜公衍，不殖资产，退寓南都，凡十年，第宅卑陋，居之裕如也。出入从者才十许人，鸟帽皂绨纟包革带，亲故或言宜为居士服，公曰：“老而谢事，尚可窃高士名耶？”五朝言行录。言行龟监范蜀公，力诋王安石青苗之法，疏三上不行，即请致仕。苏轼曰：“贺公虽退而名益重矣。”公愀然不乐曰：“君子言听计从，消患於未萌。使天下阴受其赐，无智名，无勇功，吾不得为此，命也夫。使天下受其害，而吾享其名，吾何心哉？”
　　【名公典刑从录】
　　范公景仁既退居，园第在京师，专以读书赋诗自娱。客至无贵贱，皆野服见之，不复报谢。故人或为具召之，虽权贵不拒也。不召则不往见之，或时乘兴出游，则无远近皆往。尝乘蓝舆归蜀，与亲旧乐饮赈施其贫者，周览江山，穷胜赏。期年然后返，年益老而视听聪明，肢体尤坚强。呜呼？向使景仁枉道希世以得富贵，蒙屈辱，任忧患，岂有今日之乐耶！则景仁所失甚少，所得殊多矣。诗云：恺悌君子，神所劳矣。又曰：乐只君子，遐不眉寿。景仁有焉。元初，首以诏起公曰：“西伯善养二老未归，汉室卑词。四臣入侍，为我强起，无或惮勤，天下望公与温公同升矣。公辞曰：“六十三而求去，盖以引年。七十九而复来，岂云中礼？”卒不起。元丰五年，文潞公以太尉留守西都。时富韩公以司徒致仕，潞公慕唐白乐天九老会，乃集洛中公卿大夫年德高者为耆英会，以洛中风俗尚齿，不尚官，就资圣院。建大厦曰耆英堂，命闽人郑奂绘像堂中。时富韩公年七十九，文潞公与司封郎中席汝言，皆七十七。朝议大夫王尚恭，年七十六。太常少卿赵丙，秘书监刘几，卫州防御使冯行已，皆年七十五。天章阁待制楚建中，朝议大夫王谨言，皆年七十二。大中大夫张问，龙图阁直学士张焘，皆年七十。宣徽使王拱辰，留守北京，贻书潞公，愿预其会，年七十一。独司马温公，年未七十。潞公素重其人，用唐九老狄兼慕故事，请入会。温公辞以晚进，不敢班文富二公之后。潞公不从，令郑奂自幕后传温公像。又之北京，传王公像。於是预其会者，凡十三人，潞公以地主，携妓乐就富公宅作第一会。至富公送羊酒不出，余皆次为会。洛阳多名园古刹，有水竹林亭之胜，诸老须眉皓曰，衣冠甚伟，每宴集，都人随观之潞公又为同甲会，司马部中旦，程太中，席司封汝言，皆丙午人也，亦绘像于资圣院。太平盛事也。洛之士庶，又生祠潞公于资圣院，温公取神宗送公判河南诗题于榜曰：“犭一宀”赡堂，塑公像其中，冠剑伟然，都人事之甚肃。胡公宿，朝议在官，年七十而不致仕。有司以按籍举行，公以谓养廉耻，厚风俗，宜有渐，而欲一切以吏议事，殆非所以优老劝功之意。当少缓其事，使人得自言而全其美节，朝廷嘉其言是，至今行之。时人类以弃官归隐为高，而谓轩冕荣贵为外物，然鲜有能践其言者，故灵澈答韦丹云：相逢尽道休官去，林下何曾见一人”。盖讥之也。赵嘏云“早晚粗酬身事了，水边归去一闲人”。若身事了，则仕进之心益炽，愈无归期矣。王易简云：“青山得去且归去，官职有来还自来”。是岂能须更忘情于轩冕耶？张乖崖在蜀，有一幕职官，不为乖崖所礼，遂献诗云：“秋光都似宦情薄，山色不如归意浓”。公谢而留之，彼盖有激而云，岂诚心哉？笔谈言，有武人忽作诗云：人生本无累，何必买山钱，遂弃官归，此最勇决。予尝于驿壁间，见人题两句云：谋生待足何时足，未老得闲。旋闲予深味其言，服其精当，而愧未能行也。此与夫所谓一日看除目，三年损道心者异矣。
　　【宋史浩峰真隐漫录】
　　《重乞休致表》：冒帷幄之旧恩，久尸厚禄。迫崦嵫之暮景，辄布忱辞。中谢，臣闻以道事君者，必谨廉隅。敢昧于始终之节，以礼使臣者，不专宠利，务在其进退之宜。岂有位首三孤，齿逾七十，无复毫分之事任，坐縻满溢之官荣。已尝屡请于甫及之年，其忍自欺于大耋之日，伏况臣起由耕陇，尝备鼎司，壮而欲行之，向动劳之茂著，老矣无能也。虽糜陨以何施？唯力丐于蜷藏，可少安于涯分，伏望皇帝陛下，乾坤覆育，父母爱怜。察臣实怀殊遇于圣时，念臣惧得贪声于天下，亟颁俞旨，俯徇私诚，归印组于尚方，上旌旄于少府，克全体骨，以竟桑榆。钟鸣漏尽夜行，仅守田生之戒。功成名遂身退，敢希老氏之言。《第二表》羸老不支，犹上挂冠之请。眷怜未替，亟颁出纟孛之音。礼当有陈，义弗敢止。中谢伏念臣初无才术，偶幸遭逢，宠灵每愧于叨逾，俯仰遂侵于迟暮。年著金华之籍，七十月三，功登汗简之书，万分无一。惟坚故里休间之志，或助清朝廉逊之风。若复贪恋思荣，逡巡岁月，或怵迫于杜门，省愆之后。或苍惶于易箦垂绝之时，虽陈进退之辞，不得已也。若取止足之义，岂其然乎？仰惟睿鉴之昭然，忍使老臣之出此。伏望皇帝陛下，特回渊听，俯察危诚。念潜藩劝讲之僚，与初政弼谐之列。凋零无几，疲尔偶存。发于独断之明，畀以归荣之命。庶令晚末，护荷成全。锡旷地以广蜗庐，已戴屏巾蒙之赐。垂安车而光梓里，更祈之仁。《再乞休致表》：奏亟上达，祈亟就于休闲。诏札下颁，犹未孚于恳疑！辄伸再渎，仰冀曲从。中谢窃以国张廉耻之维，士明进退之义。出为委质，下有其身，归曰乞骸，始致其事，苟味夜行之钟漏，曷全晚景之桑榆。伏念臣性识不明，材能无取，偶逢休运，躐置华途，当轴秉钧，有类积薪而居上。建旄易镇，初无强草以论功。仪已视于公槐，班更联于孤棘。向也知难而去国，兹焉被命以造朝。既叠冒于宠光。复屡陪于间燕，涓尘未报，筋力先衰，怅来日之无多，苦沈之不赦。愿辞厚禄，以逭余灾。伏望皇帝陛下，垂鉴由衷，推仁从欲，许上还于印组，俾退伏于田庐。敢希前辈之高踪，允崇清节。实赖大君之隆施，少驻颓龄。《乞休致不允谢表》：桑榆景迫，当自列以引年。天地恩隆，乞未容于谢事。叠颁诏旨，曲示眷私。拊躬莫遂于循墙，拜命实惊于惟谷。中谢。伏念臣起身孤远，遭世盛明，识不足以察治乱之机，才不足以应事物之变。徒因末学，误简圣知。无文武之全才，兼将相之重任。爵高禄厚，莫施横草之功。禄过灾生，遂得负薪之疾。偿复不知于止足，必将自速于颠沛。故因七十之年，不避再三之渎。盖期合礼，实非矫情。岂伊父母之怀？尚轸盖帷之念，俾仍廪秩，以养衰残，兹盖伏遇皇帝陛下。智日博临，仁天广覆，练群臣而履名实，治协孝宣济大业而鉴权纲。道侔光武特加记录，未许归休。盖将存老马以问途，莫肯纵冥鸿之举翮，恩施若此，报称谓何？臣敢不仰体至怀，务全晚节，丝纶言出未蒙反汗于今朝。丘壑志坚，尚冀乞骸于异日。
　　【刘后村集】
　　《庚申乞休致申省状》：某闽峤鲰生，早由父任，奔走州县五十余年，岁在丙午。由太府少卿赐封，误膺天奖赐第入馆。又使之执经为诰，辛亥之入遂长蓬山。螭坳鳌扉，募史劝讲，极儒臣清切之选，然某其以铅渐受知于明主，终缘枘凿不合于时贤。三黜还山，十年扫轨，追念顷缀班列，两求休致。时方六十有五，目今犬马之齿。七十加四，钟漏之期逼甚，崦嵫之景几何。欲望公朝与怜遗老，捡会辛亥二疏，特赐敷奏，令某生前致仕，庶几保全晚节，以从先大夫于九原，某死且不朽。
　　【李曾伯可齐集】
