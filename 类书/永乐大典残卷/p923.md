<!-- { "loadSidebar": true } -->
永乐大典
卷之二万一千九百八十三
卷之二万一千九百八十三
　　七药学
　　【袁洁斋集】
　　《建宁府重修学记》：嘉泰四年夏六月，前吏部侍郎倪公，奉天子命，开藩建宁。始至，谒先圣，周视郡学，慨然有葺治兴起之意。冬十月，鸠工庀徒，遂大修之。明年季春，以讫功告，肄业之士德之。属某识其事，某惟学校之立，所以存人心也。人之一心至贵至灵，超然异于群物，天之高明，地之博厚，同此心尔。此心常存善，则行之如履康庄；不善，则避之如避坑谷。此心放逸，舍康庄而弗由，堕坑谷而不悟。自古及今，智愚之殊途，正邪之异位，君子小人，判然为二者，原于此而已。择师儒，群俊秀，朝夕讲切，发其精微，乘彝之懿，若揭日月。而人心其有不存者乎？此学校之立，所以不可缓也。既立矣，岁久必坏。物理之常葺而复之，轮焉奂焉，常若其初，真有助于风教。因循弗葺，颓敝日甚。谋食者苟焉居之，而嗜学者懑焉去之，其何以崇化厉俗。此学校之修，所以亦不可缓也。建为今大邦，自昔号称多士。公以讲殿辞林之杰，作牧于兹。兴崇学校振起儒风，士固以此望公。公亦曰：是我所当先者，节冗费以丰其财，择官僚以莅其役。役于官者日与之庸，鬻于官者随给其直，费广不靳，无扰于民。自奎画所藏，及先圣先师之祠。至于两庑重门，自讲堂及直庐至于诸生所居，倾欹者正之，朽蠹者易之，饰不鲜者润色之，瓦断绝者撤而新之。既十二斋又为几，与案与榻皆百余计。既修其祭器，又为祭服以起其恭敬，冠带以肃其出入。益买诸书，斋必实焉，所以便翻阅也。筑圃及亭教之射艺，所以观德行也。粗立小学，训饬童稚，又所以谨其初也。縻金钱四百余万，而关于教养切于人心者咸具，规模既恢拓矣。公于是数诣焉，延诸生教督之，程其艺业，束以规矩。食焉而不处者有禁，过焉而不改者有罚。大书礼记儒行一篇，揭诸明伦堂上，昭示学者，笃于躬行。以古纯儒为法，又作劝学诗，勉以诚悫忠孝坚素守。辨义利者，其说甚备。眷眷之心，庸有既乎？儒学隆于上，善教达于下，良心著焉，美俗成焉，虽强弗友亦将化焉。先是此邦之俗，尚气而喜争。白昼大都之中，卒然交斗。或至杀伤，而生子不举之风尤炽。自公之至，教由士始，陶染迁革，延及斋民。厥今闾阎之间，更相劝勉，无犯公令。桀暴之俗，日以销释，欺效既可观矣！久而益深，又将有进于此者。昔鲁僖公既修泮宫，风化所覃，群丑屈焉。时则怀我好音之歌，百世之下于以仰其高躅。然则今日学校之修，感格之效，其可无述乎？公之官成均也，其为诸生，服膺模记旧矣。今又观其善政，急于先务，卓乎为一邦盛事。虽欲勿书，焉得而勿书公，名思，字正甫，吴兴人。莅是役者，知建安县事郑君，自始暨终，宝专其事云。
　　【建安志】
　　《王遂撰重建府学记》：国朝人物，莫盛于东南。学问之美，亦未有盛于建安。岂惟地大物繁。褰举辈出，抑先儒之教有以倡之于先，后进之才有以和之于后。然而学不能以家习人熟，道未至于躬行心得者，由夫共理之寄，不能倡率于其上，则成学之效，固难以责备其下也。建之有学尚矣。百年之泽既久，而一日之功未闻。其故何也？渡江创始，时则致堂胡公为之记；宝庆更新时则西山真公为之记；游胡并祀。则南轩张公，晦庵朱公咸记之。当是时，游胡祖述周、程，行于闽峤，名公钜儒，项背相望，足以表章中兴之盛。及周、程之教至朱氏而兴，四方学者辐凑云集，足以光昭道化之美。自孔、颜、曾、孟之后，千七百年，废坏而不明，弊陋而无统者，如日月开霁，星斗照耀，无复难知难行之虑矣。然而国家之戒令方新，学术之源流易远，其有不溺于时王之制者，鲜矣！是以民安于性之微，而不肯从事于隆师亲友之胜，士忌其习之偏，而未必真有切问近思之美。不幸而知识高广，则陷于异端，而无复大道中行之盛；幸而志念平实，则溺于章句，而非有通经学古之益。其玩意灯窗者，怀书挟字，以志科举之得。而脱迹场屋者，计日累月以求利禄之荣。其大者，以经术政事为两途，而不加之力；其小者，以骈俪诗歌为一技，而谬用其心；又其甚也！窥窃大道，鼓舞后生，而去圣门之教益远。虽有豪杰者出，卓然自立也，难矣！然则道之不行不明也，岂皆知愚贤不肖之过哉！性善之说，不传环境后世；修道之教，无与于生民，故也。本朝表孔、颜、曾、孟以觉民；圣上尊周、程、张、朱以立教。亲洒圣训，食有差，所为孳孳汲汲者，岂特故事之美观哉！所以同民心而出，治道者大矣。而郡学更乙未，兵毁殿斋及门。犹有存者，屋老地庳，不称来学。太守姚公宝即以为堂，他未皇及。王公伯大典漕计，慨然以御书阁为已责，黄公壮猷守郡任大成殿之费。方公大琮代为漕，与诸生谋曰：右庙左学，前殿后阁，京邑制也。为图以授博士赵君陛夫，曰：子之职也。赵君曰：吾之事也。舍是而不治，何以哉？辛丑十月，乃始为殿。明年二月讫事，又明年六月建阁，以次而举。大帅徐公漕叟，漕使项公寅孙。庚使李公昂英、赵公纶蔡公，太守王公野闻之，捐金相其役。殿在学西，从祀惟谨。十斋东列，以博学、审问、谨思、明辨、笃行、致知、格物、诚意、修身、正心为名而扁之。中则为堂．榜曰：明伦。后植阁以焕云章之美，下为先贤之祠。自游胡而下十二人，先达宿儒，莫不咸在。又北为藏书之楼，前设重门，修庑以严启闭，与方公之图无以异。合于水之规，次于辟雍之制。大而新之，逾三年而后备，遂到郡，见其轮奂灿然，无所加乎丹之功；环佩井然，无所益乎弦歌之盛。他日陛夫讲学建安书堂，私谓遂曰：子诚有意于共理乎？愿一言以为之教。遂避席不皇，迟数月而不敢当。因念夫郡守部刺史之经始广大，不可及矣。赵君之扫地更新，亦甚难矣！大非溪山清伟之胜也，所谓富有之谓大业是也；新非宫墙观美之盛也，所谓日新之谓盛德是也。然于其大而敛就平实，则约已靠里。不为高虚，其小也，安知其非大也？于其新而提醒之，则明善复初。不求奇异，其旧也，安知其非新也？此孔颜孟相授之密指；而周、程、张、朱自立之要决，不可易也。《记》曰：致广大而尽精微。又曰：苟日新，日日新。又日新。大与新之功，其盛如此！岂鹜于外者所能致哉？将现建安之士，自此而不容已者，而谓性之不善，道之不可以为教，抑末矣。陛夫曰：此则陛夫愿与诸生承学之意。乃不辞而书。淳三年，六月塑旦记。《王遂又撰重修建阳县学记》：古者，家有塾，党有庠，术有序，国有学。自天子至于庶人，无一不由于学者。询礼习乐，读法饮酒，献囚献馘，无一不在于学者。呜呼！学于王政为大，而人心之所由，以一也。故其体有道德性命之本，其用有诗书礼乐之具。纲以三纲，常以五常，六七圣人舍此，不足以为教。自时厥后异端出焉，百家杂焉。秦不禁之，而禁士之学孔孟而谈六经者，卒使千七百年之间，人寡知学，家鲜知道，非以愚民，直自愚耳。幸而汉兴齐鲁之间，习闻圣贤之教，有不待，幡然而兴起。更数大儒不能复旧。宋德休明，周子道其源，张程袭其流，而朱子集其成。斯民复见雍熙比屋之盛。而建阳，今齐鲁也。去圣贤之居，若此其近；则传圣贤之道，如此其盛。宜其道振而不坠，教兴而无仆。及遭值权门学禁，并以其人与书而废之。至于毁其裸献讲读之卢，以为钟鱼梵口具之地。不黜邑令，不斥遣其门人，不止士至于耻，以其学自名。火书卢居之祸，未有酷于此者也！不塞不张，不裂不全。以圣贤之乡，而禁锢有甚于他郡县者，是宜嘉定更化，首议褒表，淳继承，特加临乡表章之盛，亦未有加于此者也！先是刘文简，奏请寺复为学。文公之子在，及游侍郎九功，徐侍郎清叟，相与倡议，彭尚书方协力为之，规摹一新。而方右史大琮尤极其意，赵君与为令也。敞高明而筑沮洳，辟隘陋而固藩墙。月割俸以益之，不足又斥于县之费。礼殿中严，重廊外设，复濂洛关闽之祠，为五于左，以认其道之所由始。修前贤陈公洙，师锡，游公酢，萧公之敏，以文简补之，为五于右，以章其化之所由盛。朱范二太史室在东序，益以游文清，朱则文公考也，范其先友也。游君九言，少所共学，老犹不与时共好者也。刘魏二聘君，室在西序，益以蔡聘君、刘君勉之所学也。魏君之，其游也。蔡君元定，晚尽力于斯道，而与之议所由起也。学始于储令用，成于黄令千里，并祠于西北同室。宣化堂后，设先天之图说。亭之北，揭东阳洙泗之匾。崇楼屹立，以严建炎御笔之藏。虚亭静处，以本周氏为善之教。学职之位四，诸生之位三，仓库书藉之所亦三。建固多士，建阳之来游者亦众。左山右溪，昔犹今也。深衣大冠，今犹昔也。会诸生而课试之，董其役者，主簿谢德，其亦庶乎，不废其旧矣。一日与以图授遂曰，主上锐情文公之学，子奉命以来，建安书院既立，而建宁之学复启。得因其成而记其颠未。今建阳之宫，熊君克记之，文公自为之记，陈君孔硕，真君德秀，又记之。丰碑巨刻，皆有取于附祀藏书之盛；而学之废兴，实关道之显晦。愿求一言以诏后之人。遂初辞不可，又念已为二建犯不题，其又何辞则作而言曰：遂志学时，未及登文公之门。既冠脱弃场屋，读其书而悦焉。一日之疑，多于一日。惕然师亡、道散之惧，以遂之悔。不愿诸君之悔，悔重于遂也。今文公已矣，三王四代之事，无所质正。幸而因其地，新其学。诸君试以四书而读之，于心能无疑乎？以经传观之，于自能无阙乎？以通鉴纲目而参考之，于事能无所拂乱乎？夫理之粗，至精之所由寓也。一圣人之言，数圣人之所同也。诸君强敏，必无至于遂之悔。而其所自得，必有甚于遂者。曰，明诚其两进，抑敬义其偕立。昔者文公尝以示白鹿，诸生尽心于此。安知后来之继其轨者，不在斯学乎？咸曰，诺。因为之书。淳三年，九月朔旦记。
　　【真西山集】
