<!-- { "loadSidebar": true } -->
　　《劝酒行》：朱崖丁晋公初寒微，尝寓学睢阳广顺僧舍。其诗版旧记咸在，暇日一二友人就院置酒，客有诉杯意，若不快者，为作劝酒歌云，众客醉归杯席阑，一客不醉坐长叹。不醉长叹客可苦，请以眼前近事观。客见南迁丁晋公，拥旄秉轴天禧中。昔岁羁游客此宇，穷秋萧索随飞蓬。渐达得意忘旧困，手提国柄矜权雄。乘时未足俄南窜，青衫白发穷衰翁。向者枯荣试回省，何异春宵梦一终。人事纷纭似飞絮，钟漏声中朝复暮。且脱霜鸟裘换酒来，与子相从醉乡去。
　　【轩文集】
　　《再和陈侍郎子知丞寄桂香酒新到，又令孙司户出柑为劝》：柏叶椒花未报春，阳和先到四筵宾。传观秀句堪呈佛，缔听清淡太迫人。子舍香醪浮瓮碧，孙枝名果荐盘新。却将甘旨分寒陋，尤见先生爱士真。
　　【郑侠西塘集】
　　《次韵子发劝酒》：子真依前家谷口，无地栽禾只花柳。否亨千态古难常，与物浮沉儿女笑。昆鸟鹏海伏而天飞，鹪鹩林栖惟一枝。迂谈阔论偶相识，千世一遇非为迟。君看大旱希云霓，又看朝阝齐雷雨随。天之神力岂不大，若丰若约无定姿。况夫人物在宇宙，无异蝇蚁停杯卮。生亡尚非已主宰，滋味得不随醇。是以众人察察日不足，我独闷闷顽无知。方吾醺酣以盂杯为小，正见沧海如池沼。子又作诗劝我醉如泥，得非亦以为胜晓。
　　【王与钧蓝缕藁】
　　《代谢刘小坡送乡会劝酒赓韵》：履端开帝历，会拜谨王春。百世榆旧，一番桃李新。珍来腆渥，妙句带清真。骑省云霄上，宁辞染翰频。一枝鹪漫集，千仞凤方翔。谏纸清时省，经帷镇日香。湖波怜鸭绿，宫酝挹鹅黄。应轸乡中士，毛锥未脱囊。
　　【项安世悔藁后编】
　　《劝醇甫酒》：欲劝临岐酒一卮，若为啼笑若为词。情怀作恶中年后，亲友相分久病时。少壮岂知人寂寞，庭闱方待子飞驰。饮阑百丈率江去，挂起西川五色旗。
　　【王直讲集】
　　《劝岩师酒》：腊去东风渐破春，凭轩怅望倍凝神。鸟鸣晓霄声音乐，物被阳和气候新。佳景牵怀吟稍遍，芳杯到手举宜频。灵均空诧离骚好，憔悴终为独醒人。
　　【虞俦尊白堂集】
　　《劝汉老弟饮酒》：尊前一醉莫辞频，三万场当岁十旬。况有好诗能泣鬼，宁无妙画可通神。快呼在手持螯客，莫着倾身障鹿人。绿涨大江浑是酒，蒲萄波面已生春。
　　【李端叔姑溪集】
　　《延之置酒当利楼侍人劝酒诗》：云山远近浅还深，宛转愁颜顿不任。独有绮罗知此意，故拈金盏十分斟。
　　【陈后山诗】
　　《席上劝客酒》：稍开襟袍使心宽，大放酒肠须盏干。《世说》轻诋门曰：中郎襟抱未虚。韩孟同宿聊句云“为君开酒肠，颠倒舞相饮。”唐诗人又曰：“酒肠俱逐洞庭宽。”珠帘十里城南道，肯作当年小杜看。小杜，即杜牧之也。牧之诗云：“春风十里杨州过，卷上珠帘总不如。”
　　【陆放翁集】
　　《莫辞酒》：劝君莫辞酒，酒能解君愁。劝君勤采药，药可使疾瘳。此外莫废书，书亦岂君。古来败人事，正以不学故。愁去疾亦平，便腹如瓠壶。努力贮万卷，无此令君愚。《我有美酒歌》：我有美酒起自斟，劝君一卮为君吟。素衣未逐京尘化，绿鬓已受吴霜侵。三巴涂路何，五溪雾潦多毒淫。虎豹夜啸裂崖谷，魑魅书出矜山林。身如槁叶堕幽阱，何啻千尺深。无因剖胸出此心，一寸孤忠天实临。
　　【畏斋程端礼诗】
　　《劝酒》：举酒劝君君勿辞，一年春好惟兹时。风日暄暖啼黄鹂，澄空绀碧飞游丝。绿杨万缕垂水湄，小桃破萼娇睛姿。今日何日风物奇，花朝止有三日迟。客愁顿释如冰澌，况有嘉宾酒盈卮。堂上主人文章师，笔下纵横蟠蛟螭。胸中磊落载书诗，年强学富仕则宜。我生同里隔城埤，束发学校联讲帷。在乡已获继萧规，复来郎邑分皋比。人生出处神所司，千里会合非人为。夷吾鲍叔心相知，交情岁晚无磷缁。礼长十年兄事之，在我岂止肩当随。君颜美好我反衰，自镜丑恶如蒙。君已有子绍裘箕，我如鸠拙巢无枝。譬彼平坂天马驰，跛鳖欲与争毫厘。上天生人意有期，但贵树植勿自隳。弧矢昔已射四陲，岂得怀土生愁噫。郎山在眼水清漪，鱼有鳊鳜果枣梨。劝君饮酒君勿辞，坐上白日西南移。《司性之来郎邑劝酒一首》：君来溪柳未藏鸦，君去开遍溪头花。一尊未尽相逢喜，春色抛人去如此。钱塘见君今十年，岂知为客俱桐川。我生缘无谷口田，君亦未有卖山钱。世间万事戒多取，只此造物犹未许。溪柳溪花尚恼人，酒杯到手休嫌频。
　　【刘文贞公集】
　　《劝友人酒》：西风落叶共潇飕，百感中来不自由。豪客空携铁如意，舞徒费锦缠头。曳回雨脚云归岫，涌出山头月满楼。一曲清歌一杯酒，为君洗尽古今愁。
　　【耶律铸文献公集】
　　《次韵仲贾勉酒》：中年刻意学方，世故时来鲠肺觞。醉悟禅逃人未觉，心安贫病士之常。能无知命穷周易，便肯行歌拟楚狂。着脚直须平旷处，糟丘极目是吾乡。
　　【韦庄词】
　　《菩萨蛮劝酒》：劝君今夜须沉醉，樽前莫话明朝事。珍重主人心，酒深情亦深。须愁更漏短，莫诉金杯满。遇酒且呵呵，人生能几何。
　　【魏鹤山大全集】
　　《送宇文侍郎知汉州劝酒》：尚忆都门祖帐时，重来动是十年期，云拖暮雨留行色，云挟秋凉入酒卮。湖上雁，水边犀，未须矫首叹来迟。北风满地尘沙暗，宣室方劳丙夜思。管待李在政璧《劝酒词》：落日下平楚，秋色到方塘。人间袢暑难耐，独有此清凉。龙卷八荒霖雨，鹤闷十州风露。回薄水云乡。欲识千里润，记取玉流方。石阑衣，江篱佩，芰荷裳。个中自有服媚，何必中堂。吸取玻璃清涨，唤起逍遥旧梦，人物俨相望。矫首望归路，三十六虚皇。管待杨伯昌子谟《劝酒》：独立西风里，渺无尘，明河挂斗，碧天如洗。支鸟鹊楼前迎风处，吹堕乘槎星使。弄札札机中巧思。织就天孙云锦段，尚轻阴未阁留织翳。亲为挽，天潢水。等闲富贵浮云似，须存留几分清论，护持元气。曾把古今兴亡事，奏向前旒十二。虽去国，言犹在耳。念我独兮谁与共，谩凝思一日如三岁，夜耿耿不皇寐。《饯黄侍郎畴若劝酒》：向江头，几回凝望，垂杨那畔舟绕舣，江神似识东归意。故放一篙春水，却总被二百里人家，祖帐连天起。且行且止，便为汝迟留三朝两日，如此只如此。还须看世上，忧端如，一枰白黑棋子。肥边瘦腹，都闲事，毕竟到头何似。当此际，要嘿识沉思。一著惺惺地，目前谁是，料当局诸公敛容缩手，日夜待公至。鲜于安抚《劝酒》：固陵江上暮云急，一夜打头风雨。催送春江舡上水，笑指山归去。靴帽丛中，渔樵席上，总是安行处。惟余旧话，为公今日拈取。见说家近岷山，翠云平楚，万古青如故。要把平生三万轴。唤取山灵分付。庐阜嵩高，睢阳岳麓，会与岷为伍。及时须做，鬓边应未迟暮。约程漕使遇孙《初筵劝酒》：记幡然持节下青云，巴月几成弦。待竹枝歌彻，讼棠匝地，扉草连天。却寻当年旧梦，来使蜀东川。人物寥寥，甚禁许回旋。愧我推挤不去，尚新官对旧，后任如前。与故人饮酒，月露写明蠲。叹书生，康时无计，谩忧思，时堕酒痕边。且只愿，早休兵甲，长见丰年。管待李眉州劝酒《鹧鸪天词》：十载交盟可重寻，胜于棠茇细论心。云障晚日供秋思，风递荷书作晚阴。纡胜引，豁尘襟，未须紫马去。玻璃无计留君住，但乞天公三日霖。
　　【李壁雁湖集】
　　《好事近词劝酒》：莫惜一樽，留共醉，锦屏山色。多少飞花悠，送征轮南陌。曲湖归去未多时，还捧诏黄湿。生怕别来凄断，看满园行迹。《江神子词劝酒》：露荷香泛小池台，水云堆，好风催。宝扇胡床，无事且徘徊。帘外海榴裙一色，判共酹，两三杯。此怀能得几番开，玉山颓，不须推。回首慈恩，前梦老堪，好是上林多少树，应早晚，待公来。《阮郎归词劝袁制机酒》：苏台一别费三年，锦书凭雁传。风姿重见阆江边，玉壶秋井泉。翻短舞，趁么弦，篆香同夕烟。多情莫惜为留连，落花中酒天。
　　【毛东堂先生集】
　　《剔银灯词同公素赋俾歌者，以七急拍七拜劝酒》：帘下风光自足，春到席间屏曲。瑶瓮酥融，羽觞蚁闹，花映酃湖寒渌。汨罗愁独，又何似红围翠簇。聚散悲欢箭速，不易一杯相属。频剔银灯，别听牙板，尚有龙膏堪续。罗薰绣馥，锦瑟畔低迷醉玉。
　　【苏东坡大全集】
　　《南乡子词席上劝李公择酒》：不到谢公台，明月清风好在哉。旧日髯孙何处去，重来，短李风流更上才，秋色渐摧颓，满院黄英映酒杯。看取桃花。春二月，争开。尽是刘郎去后栽。
　　【黄裳演山集】
　　《劝酒致语适来已陈十二短章辄歌三五盛景》：累累清韵，尚惭梁上之飞尘。抑抑佳宾，须作乡中之醉客。同乐当欢于今夕。相从或系于他年，更赋幽情，再声佳咏：万籁无声天地静，清抱朱弦，不愧丹霄镜。照到林稍风有信，抬头疑是梅花岭。万感只应闲对景，独倚危栏，扰扰人初定。吟不尽中愁不尽，溪山千古沉沉影。谁悟月中真火冷，能引尘缘，遂出轮回境。争奈多情都未醒，九回肠断花间影。万古兴亡闲事定。物是人非，杳杳无音信。问月可知谁可问，不如且醉尊前景。忽送林光禽有语，飞入遥空，失素归洲鹭，照处无私清望富，余辉不惜人人与。玉绳欲到中天路，且待飞觞，缓缓移琼步。花下影圆良夜午。东南楼上还相顾。一望瑶华初委地，更约幽人，共赏岩边翠。试把方诸聊与试，无情争得无中泪。飞瀑恐从星汉至，渐向宾筵，但觉寒如水，自爱一轮方得意。轻随箕毕还成累。
　　【史浩贸阝峰漫录】
　　《清平乐》：待宰执勤赵丞相酒。槐庭元老，四海真师表。曲为故人能久要，陋巷不嫌时到。虚堂已入凉，一觥为寿何词，看即关河恢复，千秋永辅淳熙。《劝王枢使酒》：当年桂籍，同展摩云翼。位冠洪枢情似昔，肯共一樽瑶席。经纶素韫胸中，筹帷少试成功。已殄潢池小丑，行收沙漠肤公。
