<!-- { "loadSidebar": true } -->
　　母具以其事对，遂告于官。乃擒都虞候，执而诘之，所占一词不谬。乃诛之，而给其物力，令归渭南。宋宣城水阳村陆阳，字义若。以医称。建炎中，编修朱莘老避乱，携家南下。其妻病心躁，呼陆治之，妻为言：“吾平生气血劣弱，不可以服凉剂。今虽病心躁而不作渴，盖因避寇惊忧伤饥所致，切不可投我以凉药编修嗜酒得渴疾，每主药必以凉为上，不必与渠议。我有珍珠可为药直，故丁宁相语。”陆诊脉得伤寒阳证，煮小柴胡汤与之服。妇人曰：“香气类柴胡，君宜审之，我服此则立死。”陆曰：“非也，可宁心饮之！”妇人申言甚切，陆竟不变。下咽，吐泻交作，妇人遂委顿。呼云：“陆助教，与汝地狱下理会！”语罢而绝。后数年，溧水李氏子病瘵，召陆疗之。陆至，用药数日，未效。出从倡家饮酒，而索线并酒馔于李氏甚急。李氏之兄怒叱不与。及归，已黄昏，乘醉下药数十粒。病者云：“药在膈间热如火。”又云：“到腹中亦如火。”又云：“到脐下亦如火。”须臾大叫，痛不可忍自床颤悸坠地。至夜半，陆急附子、丹砂，皆不能纳，潜引舟遁去。未旦，李死。至绍兴九年，陆暴得病，日夜呼曰：“朱宜人，李六郎，休打我，便去也。”竟旬日而死。宋罗汝楫，微州歙县人。登政和二年进士第，监登闻鼓院。历官至监察御史，附秦桧月迁殿中侍御史。希桧意，与中丞何铸交章论岳飞有异志，竟诬杀之。楫居父丧，忽暴死。其子愿知鄂州，有治绩，以父故，不敢入岳飞庙。一日自念，曰：“吾政治善，姑往祠之。”甫再拜，遽卒于前。其从者咸见岳飞击之，故至于死。宋赵廷臣，故渝州洞戎，诈约诸酋降朝廷，乃尽醉而杀之，扬言其叛，掩为已功，而取其财，廷臣遂被显擢。一夕，梦所杀诸酋谓曰：“我当为尔子以报尔。”未几，廷臣生子谂，年未三十及第，为国子博士。忽以狂逆伏法，廷臣坐是，与其妻女皆分配岭外而死，家财尽入官。其报应如此。凉沮渠蒙逊时有沙门昙摩谶，博达多识，蒙逊重之。魏遣李顺封蒙逊为凉王，且求昙摩谶，蒙逊不与。昙摩谶欲入魏，数自请行，蒙逊赫然大怒，遂杀之。既而，左右见昙摩谶当昼以剑击蒙逊，遂得疾死。唐蜀郡法曹参军曹惟恩，当章仇兼琼之时，为西山粮使，甚见委任。惟恩白事于兼琼，与语华，令还运。惟恩妻生男有疾，因以情告兼琼，请留数日。兼琼大怒，叱之令出，集众斩之。其妻闻之，乘车携二子来，与之诀，惟恩已辫髟火束缚，兼琼出临斩之。惟恩二子，叩头食土，来抱马足，马为不行。兼琼为之泣下，云“业已斩矣。”郡有禅僧道行至高，兼琼每师之，禅僧乃见兼琼曰：‘曹法曹命且尽，请不须杀。’兼琼乃赦惟恩。明日使惟恩行泸府长史事，赐绯鱼袋，专知西山转运事，仍许与其妻偕行。惟恩至泸州，因疾，梦一僧告之曰：“曹惟恩一生中负心杀人甚多，无分毫善事，今冤家债主将至，为之柰何？”惟恩哀祈甚至。僧曰：“汝能度两子为僧，家中钱物衣服尽用施寺，仍令家素冫食，堂前设道场，请名僧昼夜诵经礼忏，可延百日之命。如不能，即当死矣。”惟恩曰：“诸事易耳，然苦不食，若之何？”僧曰：“取羊肝水浸，加以椒酱食之，即能冫食矣。”既觉，具告其妻，妻赞之，即以两子为僧。又如言置道场转经，且食羊肝，遂能冫食。如是月馀。一日晨坐，忽见其亡母，与其亡姊偕来视之，惟恩大惊，趋走迎候。有一鬼子手执绛幡前引，升自西阶植绛幡，其亡姊不言，但于幡下舞，不辍。其母泣下曰：“吾儿平生不知罪，杀人无数，今冤家欲来，吾不忍见尔受苦辛，故来视尔。”惟恩命馔祭母，母食之。其姊舞不已，竟不交一言。母食毕，与姊皆去，惟恩疾转甚。于是羊肝亦不食，常卧道场中，觉有二青衣童子，一坐其头，一坐其足。惟恩问之，童子不与语，而貌甚闲暇。口有四牙，出于唇外。明日食时，惟恩见所杀人，或披头溃肠，断截手足，或斩首流血，盛怒而来。诟惟恩曰：“逆罪与我同事，急乃杀我以灭口。我今诉于帝，故来取汝。”欲升阶而二童子推之，不得进。但慢骂，日中乃去。惟恩知不免，具言其事如此。每日常来，皆为童子所推，不得至惟恩所。月馀，忽失二童子，惟恩大惧。与妻子决别。于是死者大至。众见惟恩如被曳状坠床下，遂卒。初，惟恩为泽州、相州判司时，养贼徒数十人，使所在为盗。及事发则杀之以灭口，前后杀百馀人，故祸及也。唐卢叔敏，居缑氏县。即故太傅文贞公崔佑甫之表侄。时佑甫初拜相，有书与卢生，令应明经举。生遂自缑氏赴京，行李萧然，有驴两头载书册，一奴才十馀岁。初发县，有一紫衣人擎小幞与生同行，云送书状至城，辞气甚谨。生以童仆小，甚利其作侣，扶接鞭乘，每到店必分以茶酒。紫衣者亦甚知愧。至鄂岭，早发十馀里，天才明，紫衣人与奴驱驴在后。忽闻奴呼声，云被紫衣欧击。生曰：“若奴有过但言，必为科决，何得便自击也！”言讫，见紫衣人怀中抽刀剌奴，洞肠流血、生乃惊走。初尚乘驴，行数十步，已见紫衣人在后，遂弃驴并靴驰数十步，紫衣遂及，以刀剌倒，与奴同死于岭上。时缑氏尉郑楚相，与生中外兄弟，晨起于听事坐久，忽困睡，梦生被发，血污面目，谓曰：‘某已被贼杀矣，然此贼今未可得’。乃牵白牛一头来，跛左脚，曰：“兄但记此牛，明年八月一日平明，贼从河中府与同党买牛来，于此过，入西郭门，最后驱此者，即贼也。”郑君惊觉，遂言于同僚。至明日，果有府牒至，令捕贼。河南尹于生书帙中得崔相手札，捕贼益急，而踪迹不能得。至明年七月末，郑君与县宰计议，至其日五更潜伏弓矢于西郭门外。郑君自领徒，往伏于路侧。至晓，果有人驱牛自西来，后白牛跛脚行迟，一人驱之。其牛乃郑君梦中所见者，遂擒之，并得其党六七人。驱跛牛者，即杀卢生贼也。问之悉伏。云：“此郎君于某有恩，某见其囊中书，谓是绫绮，遂劫杀之。及开视，乃非也，唯得绢两段耳！自是以来，常彷佛见此郎君在侧，如未露，尚欲归死，今就执，岂敢隐乎”因具陈本末，与其具徒皆戮于市。五代时，孟蜀工部侍郎刘羲度判云安日，粗暴简略，于刑狱尤不留意，枉滥杀人，人多怨之。一夕，押衙覃骘梦与友人胡同至一官署，见卒数人，押刘入厅前，身被扭械。又有五人，与刘对辨喋喋往复，刘有屈服之词，久而方退于行廊下。见进饮食者皆是鲜血，因问傍人：答曰：“刘公枉杀此人，故被诉冤，追逮至此。”人问：“可得免乎？”答曰；“彼枉杀人，理当相报，何免也！”及寤，亟见，言之。梦亦同，因大骇异，秘之不敢泄。时刘尚无恙，然亦昏愦异常日，人尽怪讶。未几，果暴死。唐坊州宋参军，少持《金刚经》，及之官，权于司士宅住。此宅旧有鬼怪，宋知之，每夕诵经。一夕，忽见妇人立于户外。宋问：“尔非鬼耶？”曰：“然！”又问：“幽明理殊，当不宜见，得非有枉屈之事乎？”妇人便悲泣曰：“然，身是前司士妻，司士奉使，其弟见逼，拒而不从，因此被杀。以毡裹，投于堂西北溷厕中，不胜秽渍。人来多欲陈诉，俗人怯懦，见即心惧，所以幽愤不达，凶恶骤闻。执事以持念为功，当大庇含识，愿垂哀悯！”宋云：“初官位卑，不能独救，明日当白府君。”其鬼去。及明具白其事，于是掘地及溷不获其。其夕，妇人又至，问：“何以不获？”答云：“西北只校一尺，明当求之，以终惠也。”依其言，果获之，毡内、但馀骨在。再为洗濯，移于别所。是夜鬼又来，拜谢欢喜谓曰：‘垂惠过深，难以上答，虽在冥昧，亦有所通。君有二子，大者难养，小者能继，且有荣位。”兼言宋后数政官禄。又云：“无以报使君。”宋见府君，且叙所论，府君令问己更何官。至夕，妇人又至，因传使君意。答云：“一月改官，然不称意，当迁桂州别驾。”事皆有验。初，宋问：“身既被杀，何以不报？”答曰：“此人今为宣城令，不仁不义之事，已诉于天。更三年当受重刑，死入地狱，受诸楚毒，永劫为畜生。’宋后四年过宣城，问其前令，果以去年得罪被戮。唐裴炎，拜侍中。时裴行俭破突厥有功，炎沮之。乃斩降虏伏念等五十人。后炎亲见伏念等来曰：“尔杀我，我今假手于人以报尔！”未几，为徐敬业所斩。宋华父督，见孔父之妻于路，目逆而送之曰：“美而艳。”遂杀孔父而取其妻。唐武公业，有妾曰非烟，纤丽容冶，邻人赵象从墙窥见而悦之，乃乘公业直宿，遂越墙而通焉。公业觉之，挞非烟至死。二子之愚甚矣！不旋踵间，华父受祸，赵象坐是逃于江浙间，常见非烟随之，亦亡。唐洪州司马王简易者，尝暴得疾，腹中生物如块，随气上下，攻击脏腑，伏枕逾月，一夕，其物逆上触心，遂死。数刻方寤，谓所亲曰：“初死见鬼使，自称丁郢，手执符牒，云奉城隍命来追。某即随去，行十馀里，始到城隍庙。闻有人云：“王君在世，颇闻修行，未合身亡，何遽至此？”及见，城隍告曰：“某某未合死，且乞放归。”城隍命左右检簿毕，曰：“犹有五年，且放去。”遂活。至五更，腹内物又上触心，死而复活。云：“适到冥司，被小奴所讼，辞气不可解。”其妻问：“奴何人也？”简易曰：“某旧所使童仆，年在妙龄，偶因约束，遂至毙。今腹中物块，乃小奴为祟也。适见前任吉州牧锺初荷大铁枷，着青布衫，手足械系，冥司勘其非礼杀人事甚急。妻遂诘云“小奴庸下，何敢如此？”简易曰：“世间即有贵贱，冥司实无贵贱。”妻又问：“阴间何罪至重？”简易曰：“杀人为重，切宜戒慎。”言讫而卒。唐王铎为滑州节度使，寻罢镇，以河北安静，且于杨全玖有旧，乃避地浮阳。与其幕客偕行，皆中朝士子。及过魏，乐彦祯礼之甚至，铎之行李甚侈，从客侍姬有辇下升平之故态，彦祯有子从训，素无赖，爱其车马姬妾，谋于其父之客。客有李山甫，以咸通中数举不第，尤私愤于中朝贵达，因劝从训图之。伺铎至甘陵，遣轻骑数百，尽掠其囊装姬妾而还，宾客皆遇害。奏朝廷云：“得贝州报，某日杀却一人姓王名令公，”其凶诞如此。后军乱，彦祯父子见铎等乘马出入军中，迷惑不知所为，遂为乱军所杀。宁江南上元县一民暴死，三日复生，云至一殿庭，忽见唐先主械系甚严密。民惊问曰：“主何至此？”曰：“吾为宋齐丘所误，杀和州降者千馀人，坐是冤诉，故因此。尔既得还，可语嗣君，凡寺观鸣锺，当延之，吾受苦，唯闻锺则暂息。或能为作一锺尤善。吾在位，尝与于阗国交聘，彼遗吾一玉天王像。吾尝置于髻，后藏于瓦棺寺佛左膝，人无知者，尔以此事为验。’民既还家，具白其事，主亲诣瓦棺剖佛滕，得之，感泣，遂造一锺于清凉寺，以玉像建塔藏于锺山。宋元嘉中，有李龙等夜行却掠，时丹阳陶继之为秣陵令，捕龙等，诘问之，词连大乐伎。盖劫发之夜，此伎与同伴就人作乐，陶不详审，为作款列随例申上。而所宿主人及宾客，并相明证。陶知枉滥，但以文书已行，不欲自为通塞，并诸劫十人斩之于郡门外。此伎辩慧多艺，有声誉，将死之际，曰：“我虽贱隶，未尝为盗，陶令枉见杀害。若无鬼则已，有鬼，必当陈诉，”因弹琵琶数曲而后就死。众知其枉，莫不洒泣。经月馀，陶梦伎至案前曰：‘昔枉见杀，实所不分，诉天得理，’故来取公。”便跃入陶口，落腹中，陶即惊寤，忽倒绝若风癫状，良久苏醒，有时复发，发即夭矫，头反着背，四日而亡。晋河间张粗、经旷二人相善。太元十四年五月五日，共游锺岭，坐饮山椒。粗酒酣失性，斩旷。旷是夜托梦于母，自陈为粗所杀，授涧中，脱裳覆腹，寻觅之时必难得当令裳飞起以示处也。明日求之，果如所梦，于是告官追捕。粗知事露，将谋叛逸，始出门，见旷执双刀来剌其面，不得去，遂逮系伏诛。晋山阴县令石密尝为御史，诬奏杀句容县令万默。默临刑曰：“我无罪而子枉杀我！幽冥之中，我将图报也。”言讫，就死。一日，密忽见默持刃来，令左右急卫己，捍避之际，仓卒而死。凉西城校尉张颀素与曲俭不相能，诬构杀之。俭临死曰：“我为鬼而有知，不舍尔也！”后颀夜见白狗，以剑斫所之，不中。颀忽偃仆不能起，左右见俭在傍，颀遂绝。昔支法存者，本胡人，生长广州。善医术，家钜富。有八尺登毛，作百种形像，光彩耀目。又有沉香八尺床，居常芬馥。王谭为广州剌史，长子劭之屡求二物，法存不与。时王谭贪虐无道，遂诬法存豪纵不法，杀之而取其财。法存死后，尝见形府舍，击阁下鼓，似若称冤。如此经月，谭得病，恒见法存在左右，遂死。劭之还至杨都，亦亡。唐周仁执，京兆万年人。孝和皇后卫氏母党，累迁金吾大将军并州长史。残酷好杀。一日忽于堂下见一人臂，血流如新断者，仁执令人送去州南二十馀里外。数日后，复使人视之，尚在。时盛暑而肉不变，人咸怪之。其月孝和崩，仁执以卫氏党伏诛。介士抽刀斫之，仁执举臂承刃，臂断堕地，与比见者无异。人驰骑往前委臂处视之，一无所见。宋寇莱公买一妾，名艹倩桃。公迁雷州，妾泣曰：“妾前世师事仙人为侠，尝有达官为侍儿所鸩，妾往戮之。失于详审，娠已数月，一戮而杀二人。此妾所以受谴，今复轮回至此也。”宋建康游奕军将李进，健勇有力，为队长。年才三十。染时气得热疾，主将命医职张文宝疗之。张素不精此伎，徒欲藉军中声势，用药有误，遂至死。一日，李忽附幼女曰：“张文宝用药杀我！我今还魂。”妻奔告统制，统制遣一校率匠发冢破棺，已朽秽。自是张日夕见李在侧，不两月而死。宋张超素与翟愿不和，元嘉中愿为人所杀，咸疑是超。超后除金乡令，解职还家，入山伐材。翟兄子铜乌，持弓矢，将酒肴，就山贶之。斟酌已毕，铜乌曰：“明府昔害我叔，无缘同戴天日。”即引弓射之，超死。铜乌其夜见超云：“我实不杀尔叔，横见残害，今已上诉，故来相报。”引刀剌之，吐血而死。晋庾宏为竟陵王府佐，家在江陵。宏令奴无患载米饷家，遭劫被杀，流泊查口村。时岸傍有文欣者，母病。医云：“得髑髅屑服之即差。”欣方索之，邻妇杨氏见无患，因断头与之。欣烧去皮，肉三日夜不焦，眼目张甚。欣虽异之，犹惜不弃，因刮耳颊骨与母服之。骨屑停在喉中，经三日而卒。寻而杨氏得疾，通身洪肿，形如牛焉。恍惚见无患头来触之。杨氏以语儿，临终尤甚，夫死者尚不可害之，况生者乎！宋刘毅，为抚军将军、荆州剌史，到州，即收牧朱寺主，谓其匿桓玄家儿为沙弥，并四道人皆杀之。夜梦此僧来云：“君枉见杀，已诉于天，今不得久矣！”因遂得疾，不食，日弥羸瘦。初，毅发阳都时，多有争竞，侵凌宰辅，宋高祖因遣征之。毅败单骑夜投牧牛寺。僧曰：“抚军昔杀吾师，何宜来此！亡师尝有灵语云：‘天帝当收抚军于寺，杀之。’”毅便叹息，出寺后冈上，就大树缢而死。北齐翟阳太守张善，苛酷贪饕，恶声流布。兰台遣御史魏辉隽就郡治之，贼贿狼藉，罪应死。善于狱中，使人翻诬辉隽受纳民财，枉见推缚。文宣帝大怒，命尚书左丞卢斐勘之，斐希旨成其罪，奏报，于州市斩之。辉隽遗语令史曰：“我之情理，尔所具知。今日之事，可复如何！办纸百番，笔两管墨一铤，以随我。若有灵，必当报之。”令史如其言。殡葬毕，后十五日，张善得病，唯叩头云：“魏公宽我！”不旬日而死。才及两月，卢斐坐讥驳魏史，文帝杖杀之。左右成见辉隽之而去。北齐直子融，尝为并陉关检租使。以赃污被劾。齐主欲穷治，乃付并州参军崔法瑗与中书舍人蔡辉共勘之。子融罪在赦前，法瑗抑为赦后，哀诉不得免。乃曰：“若不得报，是无天道。”后十五日，法瑗夜梦子融来迫之，遂无病而死。经一年蔡辉卧病，肤肉烂落都尽，后百许日始亡。与唐相持河上，有偏将侯温，甚骁勇，贺环为率，专制忌刻，以事害之。其后环寝疾，左右时闻其呼侯九，颇有祈请之词，深自责。有侍者见一丈夫，自壁间出，曳环于地，侍者惊呼，左右皆至，公已死矣。梁孟少卿，为南津校尉。时有曲阿人性弘者，客湘州数年，营得一木伐，可长千步，林木壮丽，还至南津之次，少卿利其所有，诬以他罪，于重法，没入之。弘氏临刑之日，谓其妻子曰：“可以黄纸笔墨置棺中，死而有知，必当陈诉。”又书少卿姓名数十吞之。死后逾月，少卿方坐，忽见弘氏来。初犹避捍，后乃款服，但言乞恩！遂欧血而死，凡诸预此事者，皆以次狙殁。梁卫破虏，为卢陵王公府舍人。王在荆州时，尝遣从事量括民田，南阳乐盖卿亦充使。破虏发遣诫敕，失王本意。及盖卿还，以违误得罪，破虏恐惧，不敢引愆，但诳盖卿云：“当自分雪，无劳诉也。”数日之间，遂斩于市。盖卿号叫，无由自陈，唯语家人以纸笔随敛。后破虏在槽上看牛，忽见盖卿持头而来，将一碗蒜齑与之，破虏惊呼奔走，不获已，服之，因此得疾，未几而卒。梁杜嶷任荆州剌史，性甚豪忌。新纳一妾，言貌兼美，宠爱特深。妾得其父书有所求，倚帘读之，嶷自外还，而妾自以新来，耻以闻嶷，因嚼吞之。嶷谓是情人所寄，遂命剖腹取书，妾气未绝而书已出。嶷看迄，叹曰：“吾不自意，匆匆如此，伤天下和气，其能久乎？”是夜见妾诉冤，嶷旬日遂死。梁卢陵王萧续为荆州刺史时，有武宁太守张延康甚便弓马，得代将还。王欲留之，延康贪进，不肯留，王遂寻其为郡时罪，系狱，发使奏之，意望朝廷委之行决。梁主素识延康，且疑不实，乃敕送都。王既怀恨，又惧延康申雪得罪。先使狱卒绐之曰：“闻王欲杀君，何不拔身还都自理？若能去，当为方便。”延康然之，遂夜逃。王遣游军设伏，剌延康于城下。乃表云：“延康叛狱，格战而死。”又有枝江县令吴某将还杨州，王留之不可，遂使人于道击杀之，举家数十口并沉溺。后四年，王得病，日夜尝见张吴二人。王但曰：“宽我！宽我！”少时而薨。唐牛肃之舅，为晋阳县尉。有人杀其妾，妾将死，言曰：“吾无罪，为尔所杀。吾死当为毒蛇猛兽以报尔！”后数年，杀妾者夜半起至母寝门外，呼其母曰：‘适梦为虎所啮至死，觉而心悸，甚惊恶，故启之。”母曰：“人言梦死者反生，梦想颠倒故也。尔何忧？然尔夜来未饭牛，可亟饭之。”其人出，暗中见物，似牛之脱，前执之乃虎也。遂为所噬而死。人皆以为亡妾之报。昔卢陵有法曹吏，忘其性名，尝劾一僧，曲致其死，具狱上州。是日其妻女在家方纫缝，忽见二卒手执文书自厨中出，厉声谓其妻曰：“语尔夫无枉杀僧！”遂出门去。妻女皆惊悸流汗，出视其门，扃闭如故。吏归，具言之，吏甚恐。明日将窃取其案，已无及矣！竟杀其僧。死之日，即遇诸途，百方禳谢不可，旬月竟死。唐太傅国公杜节制江陵。时黔南廉使秦匡谋以蛮寇大举，力寡不敌，奔求援。既谒见，怒其不趋庭，使吏让之曰：“尔凤翔一民地，两为凤翔节度使，尔今靡认桑梓耶！”匡谋报曰：“某虽家世岐下，然少离乡土。及太傅拥节时，已忝分符，实不曾趋走台阶。此时况在荆南，若论桑梓，恐非仪也。”怒，命系之。发函与卫相保衡云：“匡谋擅弃城池，不能死王事，请诛之。”卫以国之元臣，兼素有恩，遂奏请依处置。敕既降，乃亲临斩之。匡谋将就戮，谓其子曰：“今日之死，实为冤枉无状，柰伸诉已不及。但多烧纸笔，当于泉下理之尔。”及临刑，观者云集，挥刃之际，大惊，骤得疾，遂舁而返。俄有旋风暴起，飞卷尘埃，直入府署，乃散。是夜狱吏发狂，自呼姓名叱责曰：“事已惠若钱帛非少，爰复隐吾受用诸物？”遂自扑而殒。数见臣谋来迫之，逾月遂死。将归葬洛阳，为束身楸函而即路。主吏觉函短，将敛之夕，难于改易，遂厚赂阴阳者绐杜氏诸子曰：“太傅薨时甚凶，就木之际，若临近，必有大祸，诸子信然，于是尽率家人避于别室。及举就敛，函果短，遂蹈胸折项而敛焉，无有知者。及归，长子无逸亦死，其报之速如此。唐左仆射卫安石女，适太府主薄李训。训未婚时，有一妾。成亲之后，遂嫁之，已两易主矣。韦女患传瘦病，恐妾厌祷之，白安石，令河南令秦守一推勘，捶楚特甚，遂诬服，前后决三百馀下，投之井以死。死之日，卫女见妾来取命，不出三日遂亡。宋刘存，为舒州剌史，辟儒生霍基为团练判官，甚见信任。后为左右所谮，乃构成其罪，白使府请杀之。使府疑其冤，使送杨都，存遂缢之死。既而，存迁鄂州节度使，霍友人在舒州，见生素服，自司命祠中出，抚掌笑曰：“吾获报矣！”俄而，存帅师征湖南，表兄马邺为黄州剌史，有夜扣齐安城门者，曰：“舒州霍判官，将往军前，马病。白使君借马。”守陴者以告，邺叹曰：“公枉杀霍生，今此人往矣。得无祸乎？”因画马数匹，祭而焚之，数日，存败死。宋乾德中，伪蜀御史李龟祯，以居宪职。一日出至三井桥，忽见尝所按杀十馀人，携头披发叫屈称冤，渐来相逼。龟祯怊惧，旋马径归。诫其子曰：“以吾为刑官，清慎畏惧，犹有枉滥尔曹诫之！”自此得疾，遂亡。唐晋州剌史柳涣，外孙女博陵崔氏，家于汴州。有扶风窦凝将聘焉，行媒备礼，而凝旧妾有孕，崔氏约遣妾后成礼，凝许之。遂与妾俱之宋州，扬下至车道口宿。是夜妾产二女，凝因其困羸毙之，实沙于腹，与女俱沉于水。既而还汴，绐崔氏曰：“妾已遣矣！”遂择日成亲。后十五年，崔氏产男女数人，男皆不育，女二人各长成。永泰二年四月，忽杌上有书一函，开视之，乃凝先府君之札也。言尔枉魂事发，近在期月，宜疾理家事。长女可嫁汴州参军崔延，幼女可嫁前开封尉李，并良偶也。”凝不信，谓妻曰：“此狐狸之变，不可徵也。”更旬日，于室内复得一书，言：“吾前已示尔危亡之兆，尔何颠倒之甚也！”凝尚犹豫。明日庭中复得一书，言词哀切。曰：“祸起旦夕。”凝方仓惶。妻曰：“君自省如何？宜禳避之。”凝虽秘之，而心实惮。五月十六日午时，忽闻叩门声甚急，凝心动，出候之，乃是所杀妾，盛妆前拜，曰：“别久安否？”凝大怖，疾走入内隐匿，鬼踵至庭。崔氏惊问之，乃敛容自叙曰：“某是窦凝妾，凝欲取娘子时，杀妾于车道口，并二女同尽。妾无负凝而凝杀妾，凝若娶妻，妾自敛迹，柰何忍害性命！妾诉诸岳渎，怨气上闻，上帝降鉴，许妾复雠，故来取凝。娘子无惧也。”崔氏悲泣，请以功德赎罪。鬼厉声曰：“凝以命还命，足矣！”乃骂凝曰：“天网不漏，何用狐伏鼠窜！”便升堂擒凝，而啮咬掐捩宛转楚毒，竟日而去。曰：“未令即死，且受吾毒。”每日辄至，啖嚼肢体，形貌变态不常，并搏其二女，不堪其苦。时有僧昙亮善持咒，凝请之，置坛内阁。须臾，鬼至阶，僧让之曰：“鬼道不合干人，何至是耶？吾召金刚立糜碎汝！”鬼曰：“和尚事佛，心合平等。柰何掩义隐贼？凝不非理杀妾，妾其干人！上命照临，许妾报凝，金刚其私杀负冤者！”言讫，登阶擒凝如初。后崔氏李氏聘女遁归，鬼亦不追。曰：“吾缚尔足，其能远哉！”凝中鬼毒发狂，自食肢体，入水火，啖粪秽，肌肤焦烂，数年方死，二女亦亡。昔鄂州有小将聂都，本田家子。既贵，欲易其妻，因与归宁，毙之于路，并杀其随行婢，弃江畔。奔告其家，号哭云：“为盗所杀。”人不疑也。后数年，奉使至广陵，舍于逆旅，见一卖花妇人，酷似其所杀婢。既近，乃真是，见之再拜。因问与人耶，鬼耶，答云：“人也往者为贼所击，幸而不死，既苏，得贾人船，寓载东下，今在此与娘子卖花给食。复问：“娘子何在？”曰：“在近。”“可见之乎？”曰：“可。”即引至一曲巷中，指贫舍曰：“此是也。”婢先入，顷之，其妻出。相见悲涕，备述艰苦，都亦然莫测也。俄而延入内室设酒馔，从者亦醉。日暮不出，从者稍前觇之，寂然无声。因直入室中，但见白骨一具，衣服毁裂，血流满地。问其邻云：“此宅以无人居矣。”异久之。唐西川节度使严武，少时仗气任侠，尝于京师与一军使女有私，因窃以逃。军使觉之，以闻。诏万年县尉专往捕，乘递日行数驿，得其踪。武自巩县方顾舟而下，惧不免，乃醉其女子，解琵琶弦缢杀之，沉于河。明日制使至，搜武船无迹，乃已。及武为节度时，得疾甚，忽有一道士至，云：“从峨眉山来，”欲谒武。武异之，及阶呵叱，若与人论难者，良以方止。升堂寒温毕，谓武曰：“公有疾，冤家在侧，何不悔谢？”武怒不答。道士又曰：“公试思，曾有负心杀害人事否？”武曰：“无之。”道士曰：“适在阶前，冤死者见某披诉，某初谓是山精木魅，遂加呵责。他云被公枉杀，已得请矣，故来报公。乃一女子，年才十六七，项有物一条，如乐器之弦。公何言无？”武大悟，叩头请解。道士曰：“彼即欲面见公，翁自求之。”乃令洒扫堂中，彻去馀物，焚香舁武于堂门内，令清心，具衫笏，留一小童侍侧，东偏阁内亦令洒扫垂帘，道士坐于堂堂外，含水喷又以柳枝蘸水洒地，却坐瞑目叩齿。须臾，阁中有人吁嗟声。道士曰：“娘子可出。”良久，有女子被发褰帘而出，项上有琵琶弦结于咽下。及堂门，约发于后，向武再拜。武惊惭甚，反袂掩面。女子曰：“公亦大忍，某之从行，虽是失行，于公则无所负。公惧罪，弃某于他所尚可，何忍见杀！”武愧谢，请以经功赎免，道士亦为之请。女子曰：“吾诉于帝三十年，今始得报，期以明晚。”言毕，出至阁门灭，道士亦谢去，明日武遂卒。唐建阳县录事陈勋，性刚狷不容物，为县吏十人共构其罪，竟至弃市。明年死日，家为设祭，妻哭毕，叹于灵前曰：“君平生以刚直称，今枉死逾年，何寂然耶？”是夕梦勋曰：“闻卿言大悟，然公署不可卒入。明日卿为我入县诉枉，吾当随卿报之。”明日，妻如言，出门见勋伏剑从之。至县，遇一仇吏于桥上，勋以剑击其首，吏即颠仆而死。既入门，勋径至曹署，以次击之，众不能见，而中者皆死。后其乡人尝见之，遂为立庙。唐张易之兄弟豪横特甚。昌期尝于万年县街中，见少妇婿，抱儿相逐。昌期以鞭拨其头巾，妇骂之。昌期谓奴曰：“横驮将来，”婿投匦三四状，皆不出。昌期捕之，送万年县，诬以他罪，杖杀之。后昌期常见此人来索命，曰：“吾已诉于天矣。”未几，果被杀。唐侍御史郭霸，尝构杀宋州三百人，骤得五品。经月病甚，同官问疾，见老巫曰：“郭公不可救矣！有鬼数百随之，遍体流血，攘袂切齿，皆云不相放，郭公其死矣乎！”一夕，霸忽以刀子自剌而死。时自春大旱，至霸死而雨，武后问司勋郎中张元一曰：“外有何事？”答曰：“外有三庆：旱降雨，一庆；中桥新成万代之利，二庆；郭霸死，三庆。”其见憎如此。唐侍御史万国俊，残忍好杀。尝奏诛斩流人，杀害无数。后从台出，至天津桥南，有鬼满路遮截，不得前。惟连声呼云：“缓我！缓我！”俄而，舌出数寸，遍身青肿，舁至宅，夜半而卒。唐王悦，为唐昌令。尝枉杀李录事。李既死，长子忽作灵语云：“王悦不道，枉杀余，余必报！”其声甚厉。经数日，悦昼坐厅事，忽被拳击其腰，惊顾无人。既暮，击处肿痛。其日，李之男又言曰：“吾已击王悦，正中要害处。即当杀之。”悦病甚，不能愈，求医于蜀亦不效。将死之前日，李之男又言曰：“可造数人馔，吾与客至蜀录王悦。食毕，当行。”明日，闻悦死，肿溃处，正当右肾，即李之所为也。唐御史中丞杜式方为桂州观察使，会西原山贼反叛，奉诏讨捕续命郎中裴某招抚。裴令桂州押衙乐生，与副将二人，至贼中传诏命，招令复业。乐生儒者，有气谊，贼帅黄少卿大喜，留宴，悦乐生佩刀，请之。乐生虽自爱，然念欲招怀之，不欲违其意，遂解以赠。少卿以小婢二人酬其直。既归，副将与生不相能，诬生以军中虚实告贼帅，故赠女口。裴大怒，生具言本末，辞色颇厉，裴愈怒，系之宾州狱，移书式方，厚诬之，请必加刑。式方不得已，将于法，然亦心知其冤。乐生亦有状，具言其事，式方令持牒追之。面约使者曰：“彼欲逃避，尔慎勿禁，且以吾意语之。”使者至，传式方意。生曰：“我无罪何逃？若逃，是有罪也。”既至，式方召入问之，生具述本意。式方乃以制使牒示之曰：“非不知公冤，然无可柰何，不能相救。”遂令推讯。生问推者曰：“中丞意如何？”曰：“中丞以制使意，押衙不能免矣！”生曰：“中丞意如此，吾何言？”遂诬服。式方颇甚悯恻。将刑，引入曰：“知公至屈，有何事相托？公有男，欲何职？”曰：“得衙前虞侯足矣！”式方便授牒，兼赠钱百千为葬具。生又曰：“某自分死，必不逃逸，请去桎梏，就沐浴，见妻子，嘱家事。”式方皆从之。至时，式方乃登州南门与之决。生巾栉拜启曰：“某今死矣，虽死不已！”式方曰：“子怨我乎？”曰：“无，中丞为制使所迫耳！”式方洒泣，令厚致酒馔。食讫妻子与别。问曰：“买得棺未？可并具纸笔置棺中，吾死当上诉于帝。”问监刑者曰：“今何时？”曰：“日中。”生曰：“吾日中死，至黄昏时，便往宾州取副将某。及明年四月，杀制使裴郎中。”因举头见执刀者，谓曰：“我虽分死，尔慎无折我颈！若折之，我死即当杀尔！”其人不信，以常法拉其颈杀之，忽惊厥仆地死。数日后，宾州报副将以其日黄昏时暴得心痛而死。裴至明年四月亦卒。其年十月，式方于场宴敕使，忽语曰：“乐某，汝今何来，我亦无过。”索酒沥地，祝之。良久又曰：“我知汝屈而竟杀汝，亦我之罪。”遂不能语，舁到州，及夜而殂，而桂州城南门外乐生死处，方圆丈馀，竟无草生。唐贞元中，有李生者，少有膂力，使气好侠，常与累薄儿游，年二十馀，方读书学诗，颇为人所称道。累官至深州录事参军。生善谈笑，美风仪，廉谨明干，太守重之。时王武俊为成德军帅，不顾法度，郡守畏之。尝遣其子士真巡属郡，至深州，太守事之甚谨，盛宴于堂，虑有以酒忤之者，不敢招一客，士真大悦。至暮令守召宾图尽欢于夕，守以李生为言，遂命之。生入见趋拜甚恭，而士真之色甚怒。既命之坐，士真益怒，瞪目攘腕，守惧莫知所为，顾生腼然汗下，不能持杯。有顷，士真命左右缚李生系狱，士真复欢饮如初。迨晓宴罢，守潜使人于狱中询李生，生悲泣曰：“尝闻有见世之报，吾信之矣。某少贫，无以自资，好与侠士行劫，常往来太行山。一日，遇一少年，鞭骏骡，负二巨囊来。时已昏黑，吾利其资，遂挤之万仞崖下，驱骡以去。得缯绮百馀，自此家给，遂改行读书，仕至此，于今二十七年矣。昨夕见王公貌，乃吾曩时所杀少年也。一拜之后，中心惭惕，自知死在朝夕。为我谢使君，敢以身后为托。”顷之，士真醉悟，急召左右就狱中取李生首来。士真熟视而笑已，而又与，太守饮，酒酣，太守从容请其故。士真笑曰：“李生亦无罪，但吾一见，即忽激于心，不可制已，有戮之之意。今既杀之，吾亦不知所以然也。”及罢，太守密问其年，曰：“二十有七年矣。”盖李生杀少年之岁，而士真生。于是叹异久之，遂厚葬李生。五代时，伪蜀有寻事团，亦曰中团。小院使萧怀武主之，盖军巡之职。怀武以捕盗年多，官位甚隆，积金钜万，第宅声妓雅冠一时。所管中团百馀人，每人各私养十馀辈人，呼为“狗。”深坊僻巷、马医、酒保、乞丐、佣作、贩卖、屠儿，皆其狗也。民间隐事罔不知之，又能散在郡邑及勋贵家，皆执贱役。公私动静，无不立闻。是以人怀疑惧。怀武杀人不知其数，凡有与已不叶，及积金藏镪之家，皆捕杀之。冤枉之声，盈于衢巷。晚年，其家常见有鬼数百，争来索命，其势甚恶。及郭崇韬入蜀，有告怀武谋变者，一家百馀口，少长皆被戮。人皆快之。五代时，华阳县吏郝溥，因追欠税户街判司色礼，礼遣婢赴县，嘱溥勿留禁，且宽租期。溥不从，禁其婢，租足而放之。礼由是恨溥。明年县司分擘百姓张琼家业，郝溥取钱二万，琼诉之。街判司追勘，勾礼大笑曰：“来也，莫望活。”令司吏汝勋构成其罪，杀之。不数月，汝勋见溥来索命，遂暴卒。勾礼一旦晨兴，忽见溥升堂罗拽殴击，因患背疮而死。宋蔡居厚，知郸州，有梁山泊劫贼五百来降，居厚悉戮之。明年以兵部侍郎，奉祠金陵。疽发于背，命道士设醮禳谢，因令所亲王拱代作心词。明日居厚卒，又明日拱卒。既而拱复生，曰：“适到阴司，主者责曰：‘汝为儒者，乃敢为人诡作心词，欺诳上帝！’拱曰：‘皆居厚命意，拱但行词而已。’俄见数鬼引出居厚，枷系联贯，极为枯瘠。又见二鬼持一桶血，自头浇灌，浇即大叫，左牵右击，如类绝状，既苏复浇，既浇复绝，片时之间，如是数四，遥告拱曰：‘子归即语吾夫人，急令救我，我在此，只是理会郓州一事耳！’”然则诛降戮服，其可为乎！宋林广，神宗时以讨泸蛮功，拜卫州防御使。广为人有风义，轻财好施，通《左氏春秋》，临事持重，长于料敌，以智损益八阵图，又撰约束百馀条，边地颇推行之。其名闻于西夏，夏主秉常母梁氏将内侮，论中国将帅，独畏广。然在泸以敕书招蛮，既降而杀之，此其短也。遄被恶疾死。方疾时，彷佛每日见所杀者罗立于前，曰：“请偿我命！”广竟至不起。唐蜀将尹偃，营有卒，晚点后数刻，偃将责之，卒被酒，自理声高，偃怒杖数十，几至死。卒弟为营典，性友爱，不平偃，乃以刀肌作‘杀尹’两字，以墨涅之，偃阴知，乃以他事杖杀典。及大和中，南蛮入寇，偃领众数万，保邛崃关，偃膂力绝人，常戏左右，以枣节杖击其胫，随击筋涨拥肿，初无痕迹，恃其力悉众出关，逐蛮数里，蛮伏发，夹攻之，大败，马倒，中数十枪而死。初出关日，忽见所杀典，拥黄案大如毂，在前引，心恶之。左右咸无见者，故竟死于阵口。宋蜀州江源县村氓王盛者，凶暴人也。与贼王小波、李顺为侣，据益州，授仪鸾使。部领子弟百馀人，虏掠妇女剽劫财帛，杀人不知纪极，驱迫在城贫民，指引豪家，收藏地窖，因掘得一处古藏，银皆笏铤，金若墨铤，珠玉器皿之属，皆是古制。寻将指引者杀之，负其金帛三十馀担，往江源山窖埋之，同埋者寻亦杀之，恐泄于外也。城中货金银魏氏子妇被虏在于贼所，不知音耗。其夫尝募人访于邛蜀之境，寂无影响，至三月方知在此贼家。其夫及弟谢元颖者，将金帛购之，二人亦沉于江中。八月，大军收蜀，此贼归明，衣锦袍银带入城，见者无不切齿。先是归明者，例发遣赴阙，贼遂弃袍带逃归江源。妻子告云：“埋藏物处，数日火烟如窑。”遂潜往掘看，悉皆空矣。惊愕之际，官军捕获入城，遂于法。呜呼！杀人取财，冤毒滋多，不为已用，身遭屠戮。向来火烟起处，金宝已空。常闻金宝藏于地中，偶见者或变其质，此得非化去耶？鬼神匿之耶？唐天宝中，有清河崔氏，家居于荥阳。母卢氏，干于治生，家颇富。有子策名京都，授吉州泰和县尉。其母恋故产，不之官。为子娶大原王氏女，与财数十万，奴婢数人，赴任，乃谋赁舟而去。仆人曰：“今有吉州人，姓孙，云：空舟欲返，佣价极廉。倘与商量，亦恐稳便。”遂择发日。崔与王氏及婢仆列拜堂下，泣别登舟。不数程，晚临野岸，舟人素窥其囊橐，伺崔尉不意遽推落于深潭，佯为拯溺之势。退而言曰：“恨力救不及矣！”其家大恸，孙以刃示之，皆惶惧无敢喘息。是夜逼纳王氏，王方娠，遂以财物居于江夏。后王氏生男，舟人养为已子，极爱焉。其母亦窃诲以文字，母亦不告其由。崔之亲老，在郑州，讶久不得消息，积望数年。天下离乱，人多飘流，崔母分与子永隔矣。后二十年，孙氏因崔财致大富。其子年十八，学业大进，遣入京赴举。此子西上，途过郑州，去州约五十里，遇夜迷路，常有一火前引，而不见人。随火而行，二十馀里，至一庄门，扣开寄宿，主人容之，舍于厅中，乃崔庄也。其家人窃窥，报其母曰：“门前宿客，面貌相似郎君。”家人又伺其言语行步，皆无少异。又白其母，母欲自审之，遂召入升堂，与之语话，悉如其子。问之，乃孙氏。其母又垂泣，其子不知所以，母曰：“郎君远来，明日且住一食。此子不敢违长者之意，遂诺之。明日，母见此子告去，遂发声恸哭。谓此子曰：“郎君勿惊，此哭者，昔年唯有一子，因授官远方，遂绝消息，已二十年矣。今见郎君状貌，绝类吾子，不觉悲恸耳！郎君西去，回日必须相过，老独心孤，见郎君如已子也。亦有奉赠，努力早归。”此子至春应举不利，却归至郑州，还过母庄，母见忻然，遂留停歇数日，临行赠赀粮，兼与衣一副。曰：“此是吾子衣服，去日为念。今既永隔，以郎君貌似吾子，故以奉赠。”号哭而别，云：“他时过此，亦须下顾。”此子归家，亦不为父母言之。后忽著老母所遗衣衫，下襟有火烧孔，其母惊问：“何处得此衣？”乃述本末。母因屏人泣与子言其事。云：‘此衣乃是吾与尔父所制，初熨之时，误遗火所艹热。尔父临发之日，阿婆留此，以为念。比为尔幼小，恐伸理不达，岂期今日神理昭然！”其子闻言恸哭，诣府论冤，推问果实，孙氏伏诛。而妻以不早自陈，断合从坐，其子哀请而免。五代湖南帅马希声，在位多纵率。有贾客沈甲者，常来往番禺间，广帅优待之。令于北中求宝带。甲于洛汴间市得玉带一条，乃奇货也。回由湘潭，希声窃知之，召甲诣衙，赐以酒食，抵夜，放还店，预戒军巡以犯夜戮之。湘人具闻，莫不嗟悯。尔后常见此客为祟，或在屋脊，或据栏槛，不常厥处。未几，希声暴卒。其弟希范嗣立，乃以玉带还广人。宋福州阮教授，为胡侍郎馆客，累年不归。胡曰：“君在此日久，俟涓吉，当以一婢为侍，阮但感谢。忽婢知主意，乘间寻阮。曰：“此月十五夜，侍郎大会宾客，汝勿饮酒。我房门路边亮篱，若过彼处，咳唾数声，俟有好音。”及夜，阮归失约。里有张十七者，负米去碓，小憩其下，偶咳唾数声。婢疑阮至，抛下黄白二大袋。张为之惊喜，不知所来，拾而归之。后婢归阮，问及黄白之事，阮愕然不知其由。此婢厌厌不得志，遂致非命，阮亦自殒其身。事付忘言。自后张生日富，娶妻育子。其子与阮教授绝类，或有人指之曰：“此阮秀才也。”隔溪有李辛四郎者，常以此事诮之。张生特其财势，诣有司以别事告之，辛四郎坐狱，遂至丧命。李妻不甘其事，往陈王祠咒之。一日张氏子归自门首，见大蛇口吐火焰，当门盘屈，就惊仆在地。语其妻曰：“李辛四郎妻咒我，我将死矣。”言讫而卒。自后此人仍复贫乏。宋温州瑞安道士王居常，字安道，后还俗，居东山。因泛海往山东，为伪齐所拘，脱身由陆路将归。至开封。夜梦人告曰：“汝来日当死，如遇乘白马，著戎袍，挟弓矢者，乃杀汝之人。宜急呼搜山大王乞命！若笑则可生，怒则死，缘汝曩世曾杀他人，故今受报。’居常次日行荒陂中，果见一人乘马，宛如昨梦所言，即拜呼搜山大王乞命。其人笑而去，遂得脱后归乡，亟命工绘其像祀之。宋军将刘，性强直勇敢，坐法涉海陵。郡守褚仁规嫌之，构其谋叛，诏杀于海陵市。将死，与监刑者曰：“为我语诸儿，多置纸笔于棺中，吾必讼之。”后数年，仁规入朝，泊舟济滩江口，夜半，闻岸上连呼：“褚仁规，尔知当死否？”舟人尽惊，起视岸上无人。仁规谓左右曰：‘汝识此声否？乃刘也。”立命酒食祭而谢之。仁规至都，以残虐下狱。狱吏夜梦一人，长大黥面，从二十馀人，至狱执仁规而去。此人即刘也。其日中使至，遂缢于狱云。宋御史中丞卫公，有姊，为性刚戾毒恶，婢仆多被鞭笞以死。后忽得热疾，六七日，自云“不欲见人。”常独闭室，而欲至者，必嗔喝叫怒。经十馀日，忽闻屋中瑟瑟有声，潜窥之，升堂便觉腥臊毒气，开牖已见变为大蛇，长丈馀，作赤斑色，衣服爪发散在床褥。其蛇怒目逐人，家尽惊骇，共送于野，盖性情暴虐所致也。宋叶伯益，为临川守。以刚猛疾恶布政。豪宗大姓过恶被罪者，必籍人家赀，甚者污潴其室。崇仁县富民艾大中，资给劫盗，因以起家。既抵法，郡命以牛车竭其鱼塘，得人骨头颅几百数。又尝呼两匠合大木为巨凳，而中实以金银数千两。甫讫工，则杀匠以灭口。所为不道，大率皆然，凶桀强犷之状，足以灭族，时郡县皆称庆。后三十年，当绍兴辛亥，吴人杨迁深道为守。方寝，梦一吏喏于庭，称索本州崇仁县某乡某里艾大中籍没案，要照证公事。杨未及答而寤，不知所为。姑取近岁所治狱讼一一验之，皆无其事。以梦甚明，不能自己，遍询老吏，乃有知向来本末者，命捡索经日，始得之。择小吏楷书者缮录，凡数百幅，具香纸并焚之。后杨复梦吏送案还曰：“艾大中已罪证明白，阴司发落畜生道去讫。”唐王弘义，衡水人也。少无赖，罗织善人。尝游河北，见老人每年聚邑人作斋，遂告变，杀二百人。授游击将军，俄除侍御史。时有告胜州都督王安仁密者，差弘义往推，乃索大枷夹项。安仁不承伏，遂于枷上斫安仁死，又捕其男斩之。至汾州，与司为马毛公对食，须臾喝下斩之。弘义每暑月系囚，必于小房中积蒿而施毡褥，遭之者斯须气绝。尝于乡里求傍舍瓜，瓜主拒之，弘义乃状言，瓜园中有白免，县官令人捕遂，瓜苗蹂践尽矣。时内史李昭德曰：“昔闻苍鹰狱吏，今有白兔御史。”后与来俊臣罗告衣冠，俊臣败，弘义亦流雷州。时将小姬花岩于舟中，弘义欲伪作敕追。花岩谏曰：“事已如此，忍更为不轨乎！”弘义怒，缚其手足，投之江中。船人救得之，弘义又鞭之二百而死，埋之江上。俄而伪敕事觉，使御史胡元礼就岭南按之。锢禁弘义还至花岩死处，自云：“花岩来唤我对事。”左右皆不见，唯弘义叩头称死罪。元礼怒，乃帮杀之。宋王俊民，莱州人。嘉佑六年进士，状头及第，释褐廷尉评签书徐州节度判官。明年充南京考试官，未试间，忽谓监试官曰：“外举人喧噪诟我，何为略不约束？”令人视之，无有也。如是者三四。少时，又曰：“有人持檄逮我。”色若恐惧，乃取案上小刀自剌，左右救之，不甚伤。即归本任医治，逾旬创愈，但精神恍惚，如失心者。家人闻嵩山道士梁宗朴善制鬼，迎至，乃符召为厉者。梦一女子至，自言为王所害，已诉于天，俾我取偿，俟与签判同去。道士知术无所施，遂去。旬馀王亦卒。人谓王未第时，家有婢不顺使令，蠢戾特甚，积怒乘间排坠井中。又云：王向在里与一倡妓切密，私约俟登第娶焉。既登第为状元，就媾他族，妓闻之，忿恚自杀。故为女厉所困，竟至夭阏而死。唐邢之使新罗也。还归泊于炭山，遇贾客百馀人，载数船物，皆珠翠沉香象犀之类，直数千万，因其无备尽杀之，投于海中，而取其物。至京，惧人知，乃表献之，敕还赐恣用之。后梦所杀客皆持刃来戮其家，心恶之。未几，子与王献共谋反，遂族灭。唐荥阳郑生，善骑射，以勇悍矫捷闻。家于巩雒之郊。尝一日乘几腰弓矢，酣醉驰驱田野间，去其居数十里。会天暮，大风雨，生庇于大木下，久之。及雨霁已夕矣，迷道纵马而行，见道傍有门宇，乃神庙也。生以马系门外，将止屋中，忽战心动，即匿东庑下。闻庙左空舍中然，生疑其为鬼，因引弓震弦以伺之。俄见一丈夫，身长衣短，后一皂衣，负囊仗剑，自空出舍。既而倚剑杨言曰：“我盗也，尔岂非盗乎？”郑生曰：“吾家巩雒之郊。向者独驱田间，适值大风雨，迷失故道，故匿身于此。仗剑者曰：“子既不为盗，得无害我之心乎？且我遁去，道必经东庑下。原解弓弦以授我，使我得去，不然，且死于竖子矣！”先是，生常以别弦致袖中，既解弦投于剑客前，密以袖中弦系弓上。贼既得弦，遂至东庑下，将杀郑生以灭口，生急以矢着弦，贼遂去。因曰：“吾子果智者，某罪固当死矣。”生曰：“我不为害，尔何疑我？”贼再拜谢去。生即趋西庑下避之，又惧其率徒再来，于是登木自匿。久之，星月始明，忽见一妇人貌甚冶，自空舍中出，泣于庭。问之，妇人曰：“妾家于村中，为盗见诱至此，且利妾衣装，遂杀妾空舍中，弃尸而去。幸君子为雪其冤！”又曰：“今夕当匿于田横墓，愿急逐之，无失。”生诺之。妇人谢而去。及晓，生视之，果见其，即驰马至雒，具白于河南尹郑叔则，尹命吏捕之，果得贼于田横墓中，遂于法。唐樊宗谅，为密州剌吏。时属邑有群盗，提兵入里泯殷氏家，掠夺金帛，贼其父子，死者三人。剌史捕之甚急，月馀不获。有钜鹿魏南华者，寓居齐鲁之间，家贫，宗谅命摄司法掾。一夕南华梦数人披发，列诉于南华曰：‘姓殷氏，父子三人俱无罪而死，原明公雪其冤。”南华曰：‘杀汝者为谁？’对曰：“吾所居东十里，有姚姓者，乃贼之魁也。”南华许诺，惊寤。数日宗谅谓南华曰：“盗杀吾氓且一月矣，莫穷其迹，岂非吏不奉职乎？尔为司法官，第往验之。”南华驰往，未至，忽见一狐起于路傍深草中，驰入里人姚氏所居，而逐者以百数。其狐入一穴中，南华命以锸发之，得金帛甚多，乃群盗所劫殷氏财也。即如姚氏子，诘其所自，目动词讷，即收劾之，果盗之魁也，于是尽擒其支党十馀辈。其狐虽匿于穴中，穷之卒无所见，其非冤魂之所为与！唐冀州馆陶县周主簿者，显庆中，奉使临渝开互市。当去之时，将佐史等二人从往，周将钱帛稍多，二人乃以囊盛土压杀之。所有钱帛，尽盗将去，唯有随身衣服充敛。至岁暮，其妻梦周具说被杀之状，及所盗物藏隐之处，妻乃诉之官。官司案辨具得实状，钱帛并获，二人皆坐死。唐西京咸宜观女道士鱼玄机，字幼微。长安倡安女也。色既倾国，思乃入神，喜读书属文，无致意于吟咏，志慕清虚。咸通初，遂从冠帔于咸宜。风月赏状之佳句，往往播于士林，然蕙蓝弱质，不能自持，后为豪侠所调，乃从游处焉，于是风流之士，争修饰以求狎，或酒诣之者，必鸣瑟赋诗，间以谑浪懵学辈自视缺然，其诗有“绮陌春望远，瑶微秋与多”又“焚香登玉坛，端简礼金阀。”又“云情自郁争同梦，仙貌长芳又胜花。”此为绝妙者。一女僮曰绿翘，亦明惠有色。忽一日，玄机为邻院所邀，将行，诫翘曰：“无出。若有客，但云在某处。”玄机为女伴所留，迨暮方归，绿翘迎门曰：“适某客来，知炼师在在，不舍辔而去矣。”客乃玄机素相昵者，意翘与之私。及夜张灯局户，乃命翘入卧内讯之。翘曰：“自执巾盥数年，实自检御，不令有似是之过，致忤尊意。县某客至款扉，翘隔阈报云，“炼师不在。”客无言，策马而去，若云情爱，则不蓄于胸襟有年矣，幸师无疑。”玄机愈怒，裸而笞之，以百数，但言无之，既委顿，请杯水酹地，曰：“炼师欲求三清长生之道，而未能忘解佩荐桃之欢，反以沈猜，厚诬真正，翘今毙于毒手矣。无天，则无所诉；若有，谁能抑我强魂，誓不蠢蠢于冥寞之中，纵尔淫佚。”言绝于地。玄机恐，乃坎后庭瘗之，自谓人无知者。时咸通戊子春正月也。有问翘者，则曰：“春雨霁逃矣。”客有宴于玄机室者，因溲于后庭，当瘗上，见青蝇数十集于地，驱去复来，详视之，如有血痕，且腥。客既出，窃语其仆。仆归，复语其兄。其兄为府街卒，尝当求于玄机不得，深衔之，闻此遽至观门观伺。见偶语者，皆讶不睹绿翘之出入，街卒复呼数辈携锸具，突入玄机院后发之，而绿翘貌如生。卒遂录玄机京兆府，吏诘之，辞伏，至秋戮之。宋闽人王基，为南丰主簿。惑于官奴龙莹，遣妻子还乡独与莹处。知县孙悫谏，不听，终窃携以逃。继调湖南教授，莹随之官，饮食菜茹皆资于外庖。一日莹携粥来，勤渠异常，时王未暇食，忽有煤尘落碗内，命撤之。莹曰：“但去其污处足矣，何必也！”强王必使食，王怒曰：“既不以为嫌，尔自啖之。”莹亦不可。王愈怒。适一犬自前过，乃翻粥地上使食，须臾间犬吐黑血，宛转而死。王诘其事，莹曰：“粥自外至，非我所知也。”命呼庖者，庖者曰：“每日实供粥，且独却回，云‘宅内已自辨矣。’元粥尚在，可具验也。”遂穷搜室中，得所煮钵。莹始色变，执送府讯鞠。云‘与候兵通，欲置药毒主翁，然后罄家赀以嫁。”及议罪，以未成减等，杖脊，因病。忽若有神凭之曰：“龙莹，尔外私而欲杀主，恶念之发，神已鉴之。阳罪虽减，阴诛不可逃也。”遂厌厌以死，此可以为后生之戒，非落尘赐佑，王其不免！汉窦婴，字王孙，孝文帝后从兄子也。对魏其侯为丞相，后免。及窦皇后崩，婴益疏薄无势，不得志，与太仆灌夫相引荐，交结甚欢，恨相知之晚。孝景帝王皇后异父同母弟田为丞相，亲幸豪横，使人就婴求城南田数顷，婴不与，曰：“老仆虽弃，丞相虽贵，宁可以势相夺乎？”灌夫助，怒之。皆恨之。及娶即妻，王太后诏列侯宗室皆往贺，灌夫为人狂酒，先尝以醉忤，不肯贺之。窦婴强与俱去。酒酣，灌夫行酒至。曰：“不能满觞。”灌夫因言辞不逊，遂怒，曰：“此吾骄灌夫之罪也！”乃缚夫，谓长史曰：“有诏，召宗室。而灌夫骂坐，不敬。”并奏其在乡里豪横，处夫弃市。窦婴归，谓其妻曰：“终不令灌夫独死，而婴独生。”乃上书具陈灌夫醉饱事，不足诛。帝召见之，婴与互相言短长，帝问朝臣，两人谁是，朝臣多言婴是。王太后闻，怒而不食曰：“我在，人皆凌辱吾弟，我百岁后，当鱼肉之耶！”及出，复为婴作恶语，用以闻上。于是论婴弃市。婴临死骂曰：“若死无知则已，有知，要不独死！”后月馀，病，一身尽痛，若有打击之者，但号呼叩头谢罪。天子使祝鬼者瞻之，见窦婴灌夫共手笞，遂死。吴徐光，常行幻术，于市廛间种橘枣粟，立得食之，而市肆间卖者皆已耗矣。凡言水旱甚验。尝过大将军孙门，褰裳而趋，左右唾践。或问其故，答曰：“流血覆道，臭腥不可闻。”怒而杀之，斩其首无血。及大乱，而景帝立，将拜蒋陵，有大风飘物如廪，从空中坠车上，车为之倾顿。见徐光在松树上，拊手指挥笑之。问左右，无见者。患之。俄而景帝诛，兄弟四人，一旦为戮。汉何敞，为交趾剌史。行部到苍梧郡高要县，暮宿鹊奔亭，夜犹未半，有一女子从楼下出。自去：“妾姓苏名娥。自始珠，本广信县修里人。早失父母，又无兄弟，夫亦久亡。
