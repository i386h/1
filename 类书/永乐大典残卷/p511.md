<!-- { "loadSidebar": true } -->
　　广为《禹贡》扬州之境。按晋、隋书，并谓交广之地为《禹贡》扬之地，为禹贡扬州之域，《唐志》亦云。岭南道盖古扬州之南境。周职方之地。《周礼》，职方氏掌天下之图，以掌天下之地，辨其入蛮七闽之人民。史称苍梧、九疑、韶石，皆舜迹所至之地。亦不得为要荒之服。春秋有於越。按《春秋》定公五年，於越入吴，十四年，於越败吴于隽李。哀十三年，於越入吴。杜注：於，发语声，即勾践也。《旧志》云，五臣注，今南海在焉，即其地。盖引《文选吴都赋》注。战国时，楚兴兵伐越，遂属楚为百越。《史记》：句践六世至无疆，楚威王兴兵伐之，大败越，杀无疆，尽取故吴地，越以此散。诸族子争立，或为王，或为君，滨于江南海上，服朝于楚，谓之百越，此是周显王时。《旧志》云夷王时，则成周之初，当考。秦王剪灭楚，略定杨粤陆梁地，以其地为桂林，南海，象郡，以谪遣戍。《旧志》云：非三十六郡之限，置南海尉以典之。《志》所谓东南一尉是也。二世时，任嚣为南海尉，病，召龙川令赵佗，使行尉事。嚣语佗曰：秦为无道，陈胜作乱，天下未知所安番禺负山险阻，南北东西数千里，可为国。又曰：汉安元年，五星聚东井，此南粤偏霸之象。即使佗行尉事。嚣死，佗并桂林、象郡，自立为南粤王，治南海。佗后乘黄屋左纛称帝，以兵胁财赂，闽越西瓯骆役属焉，东西万馀里。汉遣陆贾再使粤，因封之。剖符通使，使和辑百越，无为南边害。传五世。佗死，孙胡立；胡死，子婴齐立；婴齐死，子兴立；吕嘉杀之立建德。孝武元鼎五年，粤相吕嘉反，讨平之，以其地为南海，苍梧，郁林，合浦，交址，九真，日南，珠崖，儋耳郡，属交州剌史部，治苍梧。《旧志》云，治交趾。按武帝元封五年，初置剌史部十三州，又《前汉地理志》注云：交趾剌史，令持节治苍梧。王象之《舆地记胜》云：汉武置交州剌史，治苍梧之广信县。东汉立交州牧，亦治苍梧。后徙治番禺。《旧志》云。治交州，未知孰是。献帝建安八年，升为交州牧。《通监》灵帝中平五年，太常刘焉建议，以为四方兵寇，由剌史权轻，宜改置牧，选重臣为之焉。欲求交址牧，乃得益州牧。《旧志》云，献帝建安八年。当考。十五年，始徙于南海。《通鉴》：献帝建安十五年，苍梧土燮为交趾守，雄长一州，威尊无上。朝以朱符、张津、赖恭相继为剌史，皆不能服。时孙权遂表番阳太守步骘为交州剌史。士燮率兄弟奉承节度。又《寰宇志》云：其城周十里，初，尉佗筑之。后步骘修之，是步骘方徙治也。诏以边州使持节给鼓吹，以重威镇，加六佾之舞。《后汉志》，交州剌史部注：王范《交广春秋》云，交州，元封五年治苍梧，建安十五年治番禺。诏书以州边远，使持节，并七郡皆授鼓吹，以重威镇。十八年省州，以郡属荆州。诏并十四州复为九州。吴黄武五年，以交趾、日南、九真、合浦为交州，割南海、苍梧、郁林三郡立为广州。州得名自兹始。俄复旧。《通鉴》，孙权黄武五年，士燮卒，子绥自署太守，不受代。刺史吕岱表分海南三郡为交州，以戴良为剌史；海东四郡为广州，岱自领剌史。岱督兵讨绥，灭之，而叛者复起。于是除广州，复为交州如故。永安七年，孙休复分交州立广州，领郡十。番禺、南海、苍梧、郁林、高凉、高兴、宁浦、桂林、始安、始兴、临贺为十。晋平吴，因之，东晋郡十五。南海、苍梧、郁林、晋兴、东官、晋康、新兴、桂林、高凉、宁浦、永平、新安、义安、新会、高兴、为十五。宋分交广二州地为越州，治临漳。今廉州广州领郡十八。省高兴，外增宋康、绥建、海昌、宋熙四郡。齐领郡二十三。增宋隆、宁浦、齐乐、齐建、齐宁。五郡。梁陈并置都督府。隋置总管府，仁寿元年改番州。时晋王广立为皇太子，避其讳。即炀帝。大业初，复立南海郡。唐武德四年平萧铣，立广州，仍置总管府。六年为大都督府。《寰宇记》在七年。贞观为中都督府。永徽后，以广、桂、容、邕、镇南五府皆隶于广，谓五府节度，名岭南五管。又为岭南五府经略使，理所曰经略军，南海郡，城内军额，管镇兵五千四百人。曰清海军，恩平郡，管兵一千人。曰桂管经略使，始安郡，管兵一千人。曰容管经略使，晋宁郡，管兵千一百人。曰镇南经略使，安南都护府，管兵四千二百人。曰邕管经略使，朗宁郡，管兵千七百人。名岭南五管。天宝元年，改为南海郡。至德元年，升五府经略使为岭南节度。乾元元年，复为广州。其后五府不属，自杜佑始。《旧志》云，凡领是州称广州剌史充广南五府经略使，后升为节度使。于佑为岭南节度，当兼五府经略，适执政者遗脱，佑独不兼，故五府不属，自佑始。按唐《本传》，佑在朝多所建议，卢杞当国，恶之，出为岭南节度使。咸通三年，分岭南为东西道。广为东道邕为西道。乾宁二年，升为清海军节度。刘隐领州，又加建武节度邕州遂据其地，再传至刘晟，举兵攻取马氏、桂、宜、蒙。昭之蒙山县连、梧、严，今象之来宾县富、今贺之富川县昭、柳、象、龚，今浔之平南县十一州，始尽有岭南地。宋开宝四年，南汉平。分东西路，仍为清海军节度使，广州大都督府。时潘美尹崇珂同领州兼广南转运市舶使。景德二年，兼本路兵马钤辖。皇佑四年，诏州与桂州并带经略安抚使，后被旨盗贼事，许便宜与本路转运常平茶盐市舶并置司，独提点刑狱，置司于韶。皇元定江南，至元十六年，升为广东道宣慰使司，其使兼都元帅。又升广州为路总管府，寻罢都元帅府，以宣慰司兼管军马。二十年，立海北广东道提刑按察司，并置于广。二十六年察司移置于韶。二十八年改提刑按察司，为肃政廉访司，并置于广。大德二年，定为广东道宣慰使司都元帅府正次官，并通管元帅府事。盖岭南一都会，故军府之盛焉。
　　【元一统志】
　　《禹贡》：扬州之域。《晋》《隋书》并谓交广之地，为《禹贡》扬州之域。而《唐志》云岭南道。盖古扬州南境。《元和郡县志》亦云为《禹贡》扬州之域。《史记》谓扬越。《汉书》注云：本扬州之分，故云扬越。而《通典》则以为非《禹贡》九州之域，又非《周礼》《职方》之限。稽其时略，考其镇薮，而《禹贡》《职方》皆不逮此，故列于九州之外。范子长《郡县志》云，以今日地志考之，潮州旧隶扬州，连州旧隶荆州，未可尽以为九州之外也。王象之《舆地纪胜》云：晋隋唐之志，既非作于《通典》之前，亦必有所据。今考正作扬州之域。在天文牵婺女，则越之分野，兼得楚之交。此据《舆地纪胜》所云。春秋时，百越之地。秦置南海郡，置南海尉，以任嚣且死召龙川令赵陀行南海尉事。佗自立为南粤王，汉因封之，使和辑百越，无为南边害。凡王世五，九十三年而亡，武帝既定粤地，以为南海，苍梧，郁林，交趾，九真，日南，珠崖，儋耳郡。按南海郡，即秦南海故郡也，属交趾剌史。考之系元鼎六年也。献帝建安八年，升为交州牧。十五年孙权以步骘为交州剌史，迁州于番禺，即今之州理也。孙林以交州王壤悬远，乃徙交州理龙编。黄武五年，分交州之南海，苍梧，郁林，高凉四郡，立为广州，俄复故。永安六年，复分交州置广州，分合浦立合浦北部，以都尉统之。孙皓分郁林立桂林郡。逮晋太康中，吴平，遂以荆州始安，始兴，临贺三郡来属，领郡十，理番禺。《通鉴》魏元帝咸熙元年七月，分交州置广州，是时吴景帝孙休尚无恙，由是月景帝孙休卒，孙皓始立。而《元和志》乃以为孙皓分交州置广州，二者弗同。今按孙休之卒，孙皓之立，同是永安六年七月，而所书建置有休皓之异，然考之沈约《宋志》云：广州剌史，吴孙休永安六年，分交州置广州。则置于孙休也明矣。今当从宋志。晋因而弗改，安帝元兴三年，卢循陷番禺，执剌史吴隐之，隐之拒守百馀日，城始陷。循自称平南将军，摄广州事，《通鉴》在此年义熙六年，循用徐道覆计，举兵向建康。刘裕败之于蔡州，裕又治水军，遣孙处、沈田子自海道袭番禺，倾其巢穴《通监》义熙六年八月。孙处乘海奄至番禺，围之二十馀日不克拨，乃走交州，至龙编败死，时义熙七年也。宋明帝泰始七年，分交广二州地，置越州，治临漳，领郡十七。齐广州领郡二十有三，皆理番禺。梁陈并置都督府。隋开皇九年平陈，置总管府。仁寿元年，改广州为番州，避太子广讳也。大业初，为南海郡。唐武德四年平萧铣。明年贼帅邓文进降，置广州总管府。七年为大都督府。贞观初，改中都督府。永徽中，复以广，桂，邕，容，安南五府，并隶于广州，以广州为岭南五府节度，五管经略使，理所曰：经略军，曰清海军，曰桂管经略使，曰容管经略使，曰镇南经略使，曰邕管经略使，名岭南五管，升五府经略使为岭南节度。《通鉴》在肃宗至德元年。无宝元年，改为南海郡。至德二年十二月复为广州，自杜佑为岭南节度，当兼五府，适秉政者遗脱，独不兼，故五府不属，自佑始也。咸通三年，蔡京制置岭南，奏请分岭南节度为东西道，改岭南节度使为东道节度，邕州为西道节度。乾符六年，黄巢攻破广州，巢以士卒疾疫，弗能守广州，乃去掠湖湘。乾宁二年，赐岭南东道为清海军节度，以命薛王知柔。昭宗天复元年，刘隐为清海军留后，天佑二年，又命隐为清海军节度。隐以重贿结朱全忠而得之也。子孙窃据其地，凡六十有七年。至宋开宝四年，始平之，仍旧为清海军节度。至道以后，分广东南为东西路，东路兵马钤辖广州领之，西路兵马钤辖桂州领之。皇佑四年，各兼本路经略安抚使。大观元年，升为帅府，元领南海，番禺，清远，怀集，东莞，增城，新会，香山八县。德佑二年春，即元至元十三年也，江浙已平。六月十三日广州全城归附。秋九月熊飞作乱，赵潜同方兴乘时袭取。冬十一月江西元帅府领兵来复。既定，而明年广人又叛，十五年再进师克之，自是海峤始率服，版图来归，遂创广东道宣慰司，旧统十四州，而肇庆、德庆、封、连四郡改属广西道。广州立下路总管府，并设录事司，元领八县，而怀集一县，王师先自贺州入，就拨隶焉，今领县七。
　　归附始末
　　【图经志】
