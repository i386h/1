<!-- { "loadSidebar": true } -->
　　《问三衣事品第十一》：问三衣事，浣要须舍不？答，须舍。若不舍，犯舍堕。当施与人还，乃得更受。问，三衣尽得条成不？答，大衣得，中衣小衣不得。问，小衣得着烧香上讲不？答，无中衣得。若不近身体净洁亦得。问，浣衣出帛，得用米粘不？答，不得，犯舍堕。日日从沙弥白衣受，乃得着。问，三衣应施里不？答，里施，不施亦得。问，大衣得着上讲礼拜不？答，无中衣得。问，三衣得用生绢作不？答，一切生绢衣，不见身者得着。问，比丘忿，自坏衣锡杖，犯何事？答，恼自坏三衣钵，犯舍堕。坏锡杖，犯舍堕。坏他物，计钱犯事。问，三衣得借人不？答，不得。出界经宿，若同界内，得不限日数。问，入聚落中，不被大衣，犯何事？答，着肩上示不犯，若僧使，或为病人持去，不犯。问，三衣破补便得受，须复施他人耶？答，破容猫子脚，便应施人。人还乃得补受，若先补，后施人亦得。《钵事品第十二》：问，钵云何失？答，若缘缺，若穿穴，若裂，若油不舍，尽是失。缘缺穿穴，不可复持。袭者，缀已，施人。人还，更受油。不舍亦尔。若弃出界，经宿不失。问，钵得令覆着壁上不？答，若巾里，得。合净处着。若囊，或悬壁好。不得覆着壁上。昔六群比丘，覆钵壁上，堕地即破。佛目此，制戒，自今已后，不得覆钵壁上。覆钵壁上者，犯舍堕。地者，犯舍堕。问比丘早起，得用钵食不？用有何咎耶？答，一切食皆应用钵。若一日都不用钵，犯堕。问，比丘食饭欲尽，得侧钵括取饭不？答，得。问，食后已讫，更啖余果。手得离钵不？答，得。若食未讫，亦得暂离。问，比丘食钵要当擎，得放地不？答，要当擎。若放地，亦不犯戒。问，比丘以器盛饭，停着钵中，得互用钵食不？答，不得，犯舍堕。问，钵得炊作食不？答，不得。炊，犯舍堕。《问杂事品第十三》：问，比丘或被劫盗，物未出界。主见本物，不知诸物，得取不？答，得取，即取即用。九十事中，宝相似者，当先作念。若有人认者，不得取。无论者，白农得取。若无众，作界内物取，不以为己取物。问，众僧打槌，食而限，好僧来不与食，犯何事？答，便是失利。得突吉罗。问，先比丘教化，作百人斋，长一人以上，应受不？教化比丘，有犯不？答，打槌食，应受教化者。无犯。所以尔者，打槌谓僧多过失。槌法要，作意请四方僧，僧来若多若少，一切分财饮食，其于无咎。问，比丘教化，白不供养众僧。若有外人来乞索，得与一升五升不？答，不得。若知非法，故与。过五钱，犯弃。若白众，听得。问，主人供养诸僧，长请一日百钱，用五十自供，残者得余用不？答，打槌得。若无衣钵，不打槌，众和合，得减用。若自损，施客僧最善。问，主人请比丘一日，供十日食。残用作五三日好食，犯何事？答，不犯。但不得更索。索犯舍堕。若不满十日去，亦犯舍堕。问，主人请供十日食，自裁作一月食得不？答，打槌，得。若不打槌，僧有出去者，若不施后人食，后人食已分尽。食他分一饱，犯弃。不饱，犯舍堕。问，父母兄弟破坏，得乞物赎不？答，得。但不得称己。须乞父母兄弟，得。若用讫有长。不得自入，还属所赎者。若语听用。犯堕。不听用而用，犯弃。问，至酤酒家得乞财不？无事得坐语不？答，酤酒门，一切不得入。若入，犯堕。更有余门得入，若请比丘会，当问能受一日戒不？若言能与受，得住。若不受，但能一日不酤酒，得住。屠家亦尔。问，劝人饮酒，犯何事？答，强劝不饮，犯突吉罗。若饮，犯堕。问，道人寄白衣物，此人过期不来，与余比丘得取不？答，不得取。若活是有主物，若死是僧物。问，比丘暮得捉火行不？答曰，冬得。夏然烛亦得。若把火犯堕。问，本物直一匹，因行至他方，卖得五三匹，可取不？答，不得。犯舍堕。问，一切戏负他物不偿，犯何事？答，戏取物及与尽，犯舍堕。问，比丘尝食，得食不？答，不得。知而食，犯舍堕。前尝食人，亦犯堕。若不即忏，其罪日增。昔有一执事比丘，恒知处分。当作饮食，常手拄器，言取是用。是日，日常尔不忏。命终后，堕饿鬼中。有一比丘无着，于夜上厕，闻呻唤声，问，汝是谁？答，我。言是饿鬼。问，本作何行，堕饿鬼中？答，于此寺中为僧。执事问：汝本精进，何由堕饿鬼中？答，不净食，与众僧无着。问，云何不净？答，众僧有种种盆器，器盛食。见以指拄器教取，是月是物，犯堕。三说诫，不悔。转至重。以是故堕饿鬼中。两手擘胸，裂皮破内。抟喉吹。问，何以擘胸？答，虫啖身痛故。问，何以抟喉吹？以口中虫故。复问，何以呻唤？答，饿极欲死故。问，欲食何物？答，意欲食粪，而不能得。问，何故不得？答，以诸饿鬼推排，不能前，无着，言我知奈何？鬼言，愿众僧见为咒头。答可。尔无着即还，向众说彼人堕饿鬼，众僧问，本行精进，何堕恶趣？答，本以不净食与僧，而不悔故。愿与咒愿，使得食粪，不复呻唤。以是证，故知大比丘不得手造饮食，及住触僧器物。若非僧器手受，得行与僧无犯。问，师令弟子贩卖，作诸非法，得远离师不？答，得舍去。有四因缘应住。一者与法与食，不与衣钵应住。二者与法与衣钵，不与食应住。三者与法衣钵，与食应住。四者与法不与衣钵。不与食，应住。若师都不与法，不与衣钵食，应云。问，夫净，何者须净？净有几事？答，叶菜须刀手火净，唯谷米须火净。果已净，子无苦。问，礼拜得着靴鞋履不？答，净者得。问，尽作华，卖得物，犯何事？答，犯舍堕。问，比丘教他贩卖，犯何事？答，犯舍堕。问，比丘畜奴牛驴马，犯何事？答，犯舍堕，不悔转增。问，比丘授人为道未度，得食僧食不？答，白僧，得，不白，犯堕。问，为僧乞食道路，己身得食不？答，若去时，先白僧，僧听好。若不白，还白听亦好。若不听，还偿。若不偿，犯重。问，若他人持食具，寄屋中经宿，有犯不？答，不犯。问，续明油一升二升，得著自房中不？答，得。问，药酒得著自房中不？答，病得，七日。问，都不用杨枝，有犯不？答，犯舍堕。问，未晓得，用杨枝不？答，明星出后得用。问，中食后口得用杨枝不？答，得用。若不用，纯灰皂荚汁，都不用，犯堕。过中亦犯堕。中后除药，一切草本有形之味，不得入口，犯舍堕。问，若无杨枝，口得用一切余木不？答，尽得。问，贫乏得入市乞不？答，中前得，中后不得。亦不得乞钱。若欲乞钱，当将一白衣沙弥，亦不得。问，人捉比丘卖得走不？答，初时得。经主不得。问，比丘戏得物，得作食，请比丘得食不？答，不得，犯舍堕。问，比丘尼不精进，可勤罢道不？答，无此理。问，合药施人而不知裁节，服者死，犯何事？答，好心与，无犯。恶心与，犯重。问，比丘或十腊五腊，竟不诵戒。犯何事？答，若不诵戒，食人信施，日日犯盗。若先不知，犹得忏悔。问，一切鬼神屋，可寄宿不？答，在路得宿，有触扰意住，犯堕。问，比丘啖生肉，犯何事？答，犯堕。问，二男行欲不竟，犯何事？答，犯决断。问，二男欲口戏，拟便止，犯何事？答，犯堕。成者犯决断。问，床席他人于上行欲，其处可住不？答，见处净，洗可住。问，以唱僧跋，上座未食，下座先食，犯何事？答，闻唱便食，不犯。问，比丘不具六物，犯何事？答，不乞作，犯舍堕。若乞不能得，不犯。问，比丘大寒得通衣卧不？答，著衣得。问，比丘自称贵姓，及持戒，强力乞得，犯何事？答，犯舍堕。问，姊妹有肿病，或有痛处，比丘手按此处可治，犯何事？答，若起心，犯决断。不起，犯舍堕。问，妹姊无儿息，语比丘，教我方术，比丘即教，犯何事？答，犯决断。问，寄比丘物与人，竟不与，犯何事？答，自取不过犯。重著故坏，还计直轻重。问，聚落中都不著衣，犯何事？答，犯舍堕。问，比丘啼，犯何事？答，苦聚落众中一作，犯舍堕。三谏不休，犯决断。问，聚落中，持弓刀看，犯何事？答，先不知法，无犯。知，突吉罗罪。问，比丘骑乘，犯何事？雄者一住犯过。三谏不止，犯决断。雌者一载犯决断。问，聚落中比丘，看白衣斗，犯何事？答，犯舍堕。问，比丘暂捉棋子五本而戏，犯何事？答，犯堕。问，聚落中三岁小儿抱鸣口，犯何事？答，犯堕。问，聚落中，合白衣相扑，犯何事？答，犯突吉罗。问，聚落中看白衣合畜生犯何事？答，知非法，故看，犯舍堕；不知不犯；内起淫心，口有染污言，犯决断。问，比丘食不足，得嘱未具戒者不？答，得唯除婆罗门。问，山中旷野中，见一无主器物，可取用不？答，得用。要须语王。若王家之人，若语余人，得用。不得持去，犯舍堕。问，道人作医，得取物不？答，若慈心持得，作恶心不得。无衣钵，前人与，得取。若有衣钵，前人强与，为福事，得取。若人不与，亦不得，为福乞，犯舍堕。问，食巾或小，多酱菜，饭羹堕上，要须浣不？答，不污亦须日浣。若有沙弥白衣付之，日从受，不犯。若已付著室中，无苦。若不付，有不浣，犯舍堕。问，比丘私房小小，出不闭户。有犯不？答，犯舍堕。问，比丘私房内，拍手笑，犯何事？答，犯舍堕。问，比丘得踯过小水小坑不？答，不得。犯堕。昔有一优婆塞，请一比丘，欲与作一领好衣。比丘即随去。中道有一小水，比丘便踯度，此优婆塞便嫌，心念：我谓是好比丘，欲与一领好衣。而更跳踯沟坑，我归当与半领衣。此是无著，知其人念。前行见水，复故踯过。贤者复念，我归当与一张粗。前行见水，复踯过。贤者复念，我当归与一顿食。无苦复知其念，前行见水，便举衣涉渡。贤者问，比丘何以不踯渡？比丘言，卿前与我一领衣，已一掷过水，正得半领。复一踯，正得一张粗。复一踯，正得一顿食。我今所不踯者，恐复失食。贤者乃知，是得道人。便向忏悔，将归大供养。以此验之，知比丘不得踯过坑水。问，比丘走犯何事？答，犯堕。有急事不犯。问，有人出家之后，还来盗本家物，犯何事？犯弃。所以尔者，初出家时，一切尽舍。非已物故。问，比丘本在俗时，共父母兄弟藏物，出家后家人尽死。比丘还自来取物，犯何事？答，若自取，犯弃。若有所亲白衣。可说便取作福，应分半与官。所以尔者，此物无主，应属官，不得全取。取犯重。问，师更受戒小弟子，弟子得不腊下戒，及在下，行不？若不下，得为作礼不？答，都无此理。问，比丘行他田地中。或有苗，或无苗，有事不？答，有苗，犯堕。急事，不犯。无苗，尽得。问，大悔人已发露，或五三日，或有难。众僧分散，罪得决不？答，更求众，乃决。问，王者问比丘吉凶事，比丘为说，然后供养，犯何事？答，若得食，犯堕。得衣，犯舍堕。若说征伐，得供养，犯重。问，比丘有缘事，俗田行不？答，得。问，比丘未满五腊，不依止，犯何事？答，不依止，师若饮水食饭，日日犯盗。若先不知法，犹得忏悔。问，若比丘或十腊不诵戒？答，同上依止。问，比丘市卖自誉已物，过价前人，信贵买，犯何事？答，犯盗。问，比丘行迥路，有食无人受，云何得食？答，正得舒一手下，向一捉食便止。过，犯舍堕。问，比丘船行水？奔不得下。得水中便利不？答，得。问，比丘书经竹木上，诵讫拭去，犯事不？答，犯舍堕。问，未满五腊，得并入诵律不？答，不得。为可粗教诫而已。若诵，犯舍堕。大戒不？灭沙弥戒故，是沙弥非？答非。问，比丘昼眠，犯何事？答，开户不得，犯堕。问，比丘得倚壁伏地不？答，私房得，众中不得，犯堕。问，比丘舍内，都不著三衣，犯何事？答，坐禅诵经，不著犯堕。问，比丘行道，著泥洹，僧得击脚不？答，大寒得。问，比丘畜漆器，犯何事？答，漆木器尽不得用，犯堕。问，比丘已食手；或搪饮食污手，更得受食不？答，得。问，比丘至上房中，不坐辄坐，犯何事？答，犯堕。问，比丘旋塔，或比丘尼，优婆夷，随后从，有犯不？答，若有优婆塞，不犯。问，比丘生菜已净有根，得食不？答，得。问，弟子远行寄师物，或师寄弟子，过期不还，或经年岁，可取用不？答，若去时无言，不得用。若知在，是有主物。若死，是四方僧物。问，比丘教白衣不祭一切亡人，为是理不？答，非。假使父母不食，敬心供养，亦得其福。问，众中得共师并坐不？答，不接，得共盘食。问，比丘不褰三衣礼佛，犯何事？答，众多。问，比丘得手，自合药不？答，被净草得。问，比丘休道意，已著俗服，经时向其尊礼拜，然后来投众，求复常位，为应听不？答，若不舍戒者，应听。问，比丘知其父母兄弟，破落属人，而不购赎，有罪不？答，若为行道，不赎无罪。问，若人白僧，称言圣众。得然可不？答，不得然可。问，若人持物施僧，言施圣众，应受不？答，若不言，得分得取。以众通有俗故。问，行道过水，使人负渡，犯何事？答，若不老病，犯堕。问，众僧家奴，比丘得小小倩使不？答，小小取与得，大事不得。问，比丘养爪甲长，犯何事？答，犯堕。问，上座比丘未浴，下坐于前浴，有犯不？答，犯堕。问，比丘器中，忽有异物。或复弊故，不知谁许可取用，不复可弃不？答，与僧不得私用。问，有一住处，多去来僧。所有道亡，或是神，或是弊衣，永无取用者，可取不？答，与众僧。众僧停一月一岁后得用。若后主来僧物偿，若是贵珍宝众，后不能偿者，勿用。问，比丘有知旧白衣来造己，得语上座，维那持僧食与不？答，僧先令得，不令不得。问，比丘舍道还俗后更出家。前师故是师非？答，非是。问，临坛诸师，僧可呼言师不？答，无此理。不从受法者，尽不得为师。问，一切师，得呼为和上不？称为弟子不？答，不得。正可敬重，如俗中之尊。
