<!-- { "loadSidebar": true } -->
　　明月惊人为暗投，珍涵开发晓光浮。五章丽句真高唱，所得过于万户侯。云涛朝暮湖山胜，曾伴仙翁烂熳游。别后瞻思闲屈指，岁华如箭已三秋。短书临发意徘徊，寒夜霜睛上月台。濉水江天共远，举头唯见雁南来。天台雁荡去寻真，往复秋冬过七旬。不是君恩山岳重，肯教归作自由身。《次林希喜赵少师概游杭》：维岳生台辅，于时正典刑。我尝同政府，公早谢明庭。官贵跻三少，身闲越八龄。所难唯寿算，岂易是康宁。求旧心犹壮，寻幽足更停。宋都俄暂别，吴语喜重听。宗契今逾厚，交情久可铭。扌离辞工咏物，吐屑妙谈经。岚色迎红旆，湖光动彩舟令。游名多写壁，燕席旋张屏。忽遇瀛洲客，新辞使者星。承恩来玉陛，事傍沙汀。厌赏尘中景，思登野外亭。爱忘嘉意重，溢美雅章形。叙远才超绝，搜奇思杳冥。道中宁久去，归路入云青。《上赵少师诗》：义高德厚贤在躬，进荣退美光初终。越有神明相元功，疾忧之外康宁中。乃眷乃顾爰徂东，徒御虽寡人望雄。其高可仰厚可宗，兹行允美江淮风。父老相呼告儿童，三朝无事糸医殳厥忠。公谋公惠世所蒙，肆安于贾田安农。温认蔽体食饱胸，小攘大窃消奸凶。州牢县狱囚多空，欢心和气成年丰。汝曹虽马矣念所从，汝心汝貌加爱恭。薪蒸勿采米勿舂，亟歌屡舞驰省公。有人昔与公车逢，汝阴颖尾洛阳嵩。山有迹兮水有踪，水之鹤兮山之松。一朝赐号逍遥翁，马资仆费官与供。汝曹努力吾老癃，公若再来勤筑宫。
　　【苏颖滨集】
　　《赵少师自南都访欧阳少师于颖州，留西湖久之，作诗献欧阳公》：公居颖水上，德与颖水清。身闲道转胜，内足无复营。平昔富交游，开门坐常盈。退居万事乐，独恨无友生。汝颍亦多士，后来非老成。赵公平生旧，情妤均弟兄。少年结意气，晚岁齐功名。携手践廊庙。蹑足辞钧衡。倘佯里闾间，脱略世俗萦。兴来忽命驾，一往千里轻。白发俨相映，元勋各峥嵘。人生会面难，此会有余情。遨游西湖中，仲夏草木荣。壶觞列四坐，歌舞罗前楹。画舫极沿溯，肩舆并逢迎。棹进凫鸭乱，乐作虫鱼惊。近寺骈履迹，高台吹笑声。往事语京洛，余欢发吟赓。拳拳主人厚，款款来客诚。此乐有时尽，此好何由倾。
　　【苏东坡文集】
　　《和南都赵少师》：富贵功名已两忘，望高嵩华量包湘。还家傲似蒙庄子，定策忠于汉霍光。远访交亲情益重，共论诗酒兴偏长。园亭继日休车马，却悔多年滞庙堂。《寄汝阴少师》：得时行道善知终，猛退如公世罕逢。掷弃浮名同敝屣，保全高节似寒松。文章千古进谟诰，勋业三朝镂鼎锺。见说新堂频燕会，故时宾客定相容。公尝见约，异时颖上相寻；某亦有意，乞麾以依旧馆。
　　《和欧阳少师寄赵少师次韵》：朱门有遗啄，千里来燕雀。公家冷如冰，百呼无一诺。平生亲友半迁逝，公虽不怪旁人愕。世事如今腊酒浓，交情自古春云薄。二公凛凛和非同，畴昔心亲岂貌从。次□韩诗心亲如貌敬，白发相映松间鹤，清句更平酬雪里鸿。何日杨雄一厘足，棹曰：雄居岷山之阳，有宅一区，有田一厘。却追范蠡五湖中。援《史记》范蠡泛扁舟游五湖。
　　【曾巩元丰类藁】
　　《寄致政观文欧阳少师，固辞宠禄，归就休闲，进退之宜，四方所望》：四海文章杰，一作伯。三朝杜稷臣。功名垂竹帛，风义动簪绅。此道推先觉，诸儒出后尘。忘机心皎皎，乐善意循循。大略才超古，昌言勇绝人。抗怀轻绂冕，沥恳谢陶钧。耕稼归莘野，畋渔返渭滨。五年清兴属，一日壮图伸。北阙恩知旧，东宫命数新。鸾凰开羽翼，骥马录放精神。旷达林中趣，高闲物外身。挥金延故老，置驿候嘉宾。主当西湖月，勾留颖水春。露寒消鹤怨，沙静见鸥驯。酒熟夸浮蚁，书成感获麟。激昂疏受晚，冲淡赤松亲。龙卧倾时望，鸿冥耸士伦。少休均逸豫，独往异沉沦。策画咨询急，仪刑瞩想频。应须协龟筮，更起为生民。
　　【章敦玉堂集】
　　《次韵和君贶会赵叔平少师》：黄发逍遥并旧臣，燕闲加意占先春。成龙天外惟三友，宫师、翰林、光禄，先巳挂车。和雪筵中止数人。昔日荐才闻最课，当年诵赋得魁伦。予昔使河北，尝荐静之于朝，景中，预礼部考官，得景仁程文为天下第一。会须共作游河侣，五老星飞事更新。予近告老未得，谢宣徽亦有宫观之请。
　　【沈氏三先生集】
　　《沈辽七言奉寄三衢赵少师》：浮石山前十里松，逍遥谁在白云中。孔先蚤上三公印，卫武终为百岁翁。禅客方谈无上道，史官空记太平功。昔年翘馆青衫客，非佛非心江水东。
　　【张舜民画墁集】
　　《上颖昌韩少师丞相兄弟》：五福犹来萃一门，岁寒方始见松筠。白头再喜逢知已，青眼重开为故人。当日八龙同孝友，于今二阮卜比邻。莫年不作三湘客，犹欲生还一吐茵。
　　【启答刂渊海】
　　少师
　　赋偶：元龄居于有唐，安道任于我宋。王起富文，元龄崇逊。
　　屏去邪人，见闻正道。
永乐大典
卷之九百二十一
卷之九百二十一
　　二支师
　　择师
　　【礼记】
　　《内则》：必求其宽裕慈惠温良恭敬慎而寡言者，使为子师。注：子师，教示以善道者。
　　【孙卿子】
　　干将莫耶、钜关辟闾，此皆古之良剑也。然而不加砥砺，则不能利；不得人力，则不能断。骅骝骐骥、纤离绿耳，此皆古之良马也。然而必前有御辔之制，后有鞭策之戚，加之造父之御，然后一日而致千里。夫人虽有性质美而心辩智；必将求贤师而事之，择良友而友之。
　　【东莱杂说】
　　从师问学，当知轻重。既知轻重，然后慎择而谨守之可也。所谓知轻重者，如七十子之徒从孔子，则当事事模范，不当少异。然有不安于心者，尤当详问以释其疑。疑释心安，而后从之。如子路之问孔子，反复问难，亦可见矣。自孔子以降，性各有偏，见或未至，则有当从，有不当从，若就其所偏及所未至，事事学之，安得不为大害？此圣人之后，所以多流而入于异端，皆由不知轻重也。然学者从师，便有私心，以己所传为是。私心既生，百敝俱出，此固未足以语学矣。
　　【清波杂志】
　　或谓童稚发蒙之师不必妙选，然先入者为之至，亦岂宜阔略。世谓幼学记为终身记，盖亦此意。
　　【宋释契嵩镡津集】
　　君子不以非师而师人，不以非师而师于人，故君子教尊而道正也。师者，标道也；标者，表方也。标不正，则使人失其向；师不正，则使人失其志。尧师于君畴，舜师于务成昭，禹师于西王国，汤师于成子伯，文王师于时子思，武王师于郭叔；而孔子师七十二子，子夏师诸侯，子思师孟轲，孟子、荀卿皆师其徒。尧、舜、禹、汤、文、武善师于人，而后世嗣帝王者稽之也；孔子、子夏、子思、诸子善师人，而后世践圣贤者稽之也。天下者，教为其本也；教者，道为其主也；道者，师为其端也。正其端，所以为道也；正其主，所以为教也；正其本，所以为天下也。故古之君子，不苟尊而师人，不苟从而师于人，其存心于天下乎？今天下其教未至，不亦苟为人师者之罪乎？不亦不择师于人者之罪乎？【汉书】：窦皇后兄弟、长君、少君、绛侯、灌将军等曰：“吾属命乃悬两人，此两人所出微，不可不为择师傅。”于是乃选长者之有行者与居。长君少君由此为退让君子，不敢以富贵骄人。【困学纪闻】：上蔡先生初造程子，程子以客肃之。辞曰：“为求师而来，愿执弟子礼。”程子受之，馆于门侧。上漏旁穿，天大风雪，宵无烛，昼无炭，市饭不得温，程子弗问，谢处安焉。如是逾月，豁然有省，然后程子与之语。
　　【百川学海】：王荆公教元泽求门宾，须博学善士。或谓发蒙，恐不必然。公曰，先入者为之主。子由是悟未当讲学改易者，幼年先入者也。
　　【吕东莱辨志录】：吕进伯为河北运判，黄鲁直为北京教官，托鲁直请门客，数日，谢去之。召鲁直谓曰：“此人岂可为人师？某至学院，却见与小子对坐。如此，岂可为人师？请鲁直别请一门客。”鲁直为之遴选，且严戒之曰：“吕运判行古礼，贤且加慎。”既数日，又谢去。鲁直问所以，进伯云：“此人尤甚，却闻呼小子字，岂可为人师耶？”
　　【元王结杂著】：：愿命内外之臣，各举经明行修之人，择其尤者以为太学之师，次以分教天下之学，以官民子弟之俊秀者，以为生徒，专治经术。屏弃隋唐以来科举之业，约周汉养士取士之制，教之以孝弟忠信、礼义廉耻、格物致知、修己治人之道。待其有成，献其贤者能者于朝。
　　事　师
　　【礼记】《曲礼》：宦学事师，非礼不亲。注：宦，仕也。熊安曰：宦，谓学仕宦之事。学，谓习学六艺。此二者，俱是事师，非礼不亲。《檀弓》曰：事师无犯而无隐。左右就养无方，服勤至死，心丧三年。孔子之丧，门人疑所服。子贡曰：昔者夫子之丧颜渊，若丧子而无服，丧子路亦然。请丧夫子若丧父而无服，二三子皆而出，群居则，出则否。孔子葬鲁城北泗上，弟子皆服三年，毕，相诀而去，则哭各复尽哀，或复留。唯子贡庐于冢，凡六年然后去。弟子及鲁人往从冢而家者，百有余室，因命曰孔里，世世相传，以岁时奉祠孔子冢。而诸儒亦讲礼乡饮大射于孔子冢。《学记》：五年视博习亲师。《正义》曰：言五年考校之时，视比学者。博习，谓广博学习也。亲师，谓亲爱其师。
　　【吕氏春秋】：曾子曰：“君子行于道路，其有父者可知也，其有师者可知也。夫无父而无师者，余若何哉！”此言事师之犹事父也。曾点使曾参，过期而不至，人皆见曾点曰：“无乃畏耶？死也？”曾点曰：“彼虽畏我存夫安敢畏？”孔子畏于匡，颜渊后，孔子曰：“吾以汝为死矣。”颜渊曰：“子在，回何敢死？”颜渊之于孔子也，犹鲁参之事父也。古之贤者，与其尊师若此。故师尽智竭道以教。
　　【国语】：栾共子曰：“民生于三，事之如一。父生之，师教之，君食之。非父不生，非食不长，非教不知，生之族也，故一事之。唯其所在，则致死焉。报生以死，报赐以力，人之道也。”
