<!-- { "loadSidebar": true } -->
　　今四夷宾服，天下无事，诚旷古所未有也。然自古帝王初即位者，皆欲励精为政，比迹於尧舜，及其安乐也，则骄侈放逸，莫能终其善。人臣初见任用者，皆欲匡主济时，追踪於稷契；及其富贵也，则思苟全官爵，莫能尽其忠节。若使君臣常无懈怠，各保其终，则天下无忧不理，自可超过前古也。太宗曰：诚如卿言。贞观十三年，魏徵恐太宗不能克终俭约，近岁颇好奢纵，上疏谏曰：臣观自古帝王，受图定鼎，皆欲传之万代，贻厥孙谋。故其垂拱岩廊，布政天下，其语道也，必先淳朴，抑浮华；其论人也，必贵忠良，鄙邪亻妄。言制度也，则绝奢靡而崇俭约；谈物产也，则重谷帛，而贱珍奇。然受命之初，皆遵之以成治；稍安之后，多反之而败俗，其故何哉？岂不以居万乘之尊，有四海之富，出言而莫已逆，所为而人必从，公道溺於私情，礼节亏於嗜欲故也！语曰：非知之难，行之惟难；非行之难，终之斯难。所言信矣。伏惟陛下，年甫弱冠，大拯横流，削平区宇，肇开帝业。贞观之初，时方克壮，抑损嗜欲，躬行节俭，内外康宁，遂臻至治。论功，则汤武不足方，语德，则尧舜未为远。臣自擢居左右，十有馀年，每待帷幄，屡奉明旨，常许仁义之道，守之而不失，俭约之志，终始不渝。一言兴邦，斯之谓也；德音在耳，敢忘之乎？而顷年以来，稍乖曩志，敦朴之理，渐不克终。谨以所闻，列之如左：陛下贞观之初，无为无欲，清净之化，远被遐荒。考之於今，其风渐坠。听言，则远迢于上圣；论事，则未逾于中主，何以言之？汉文晋武，俱非上哲，汉文辞千里之马，晋武焚雉头之裘。今则求骏马于万里，市珍奇于域外，取怪于道路，见轻于戌狄，此其渐不克终，一也；昔子贡问理人於孔子，孔子曰：懔乎若朽索之驭六马。子贡曰：何其畏哉？子曰：不以道导之，则吾仇也。若何其无畏？故《书》曰：人惟邦本，本固邦宁。为人上者，奈何不敬？陛下贞观之始，视人如伤，恤其勤劳爱之如子，每存简约，无所营为。顷年以来，意在奢纵，忽忘卑俭，轻用人力，乃云：百姓无事则骄逸，劳役则易使。自古以来，未有由百姓逸乐而致顷败者也，何有逆畏其骄逸，而故欲劳役之哉？恐非兴邦之至言，岂安人之长算？此其渐不克终二也；陛下贞观之初，损已以利物，至于今者，纵欲以劳人。卑俭之迹岁改，骄侈之情日异。虽忧人之言，不绝于口，而乐身之事实切於心。或时有所营，虑人致谏，乃云：若不为此，不便我身。人臣之情，何可复诤？此直意在杜谏者之口，岂曰择善而行者乎？此其渐不克终，三也；立身成败，则於所染，兰芷鲍鱼，与之俱化，慎乎所习，不可不思。陛下贞观之初，砥砺名节，不私於物，唯善是与，亲爱君子，疏斥小人。今则不然，轻亵小人，礼重君子。重君子也，敬而远之，轻小人也，狎而近之，近之则不见其非，远之则莫知其是，莫知其是则不间而自疏，不见其非则有时而自昵，昵近小人，非致理之道，疏远君子，岂兴邦之义？此其渐不克终，四也；《书曰》：不作无益害有益，功乃成，不贵异物贱用物，人乃足。犬马非其土性不畜，珍禽奇兽弗育於国。陛下贞观之初，动遵尧舜，捐金抵璧，反朴还淳。顷年以来，好尚奇异，难得之货，无远不臻，珍玩之作，无时而至。上好奢靡，而望下敦朴，末作滋兴，而求农人丰实，其不可得亦已明矣。此渐不克终五也；贞观之初，求贤如渴，善人所举，信而任之，取其所长，恐其不迹近岁以来，由心好恶，或众善举而用之，或一人毁而弃之，或积年信而任之，或一朝疑而远之。夫行有素履，事有成迹，所毁之人未有可信於所举，积年之行，不应顿失於一朝。且君子之怀，蹈仁义而弘大德，小人之性，好谗亻妄以为身谋。陛下不审察其根源，而轻为之臧否，是使守道者日疏，干求者日进，所以人思苟免，莫能尽力。此其渐不克终六也；陛下初登大位，高居深视，事唯清静，心无嗜欲，内除毕弋之物，外绝畋猎之源。数载之后，不能固志，虽无十旬之逸，或过三驱之礼。遂使盘游之娱，见讥於百姓，鹰犬之贡，远及於四夷，或时教习之处，道路遥远，侵晨而出，入夜方还，以驰骋为欢，莫虑不虞之变，事之不测，其可救乎？此其渐不克终七也；孔子曰：君使臣以礼，臣事君以忠。然则君之待臣，义不可薄。陛下初践大位，敬以接下。君恩下流，臣情上达，咸思竭力心，无所隐。顷年以来，多所忽略。或外官充使，奏事入朝，思睹阙庭，将陈所见。欲言则颜色不接，欲请又恩礼不加。间因所短，诘其细过，虽有聪辨之略，莫能伸其忠款。而望上下同心，君臣交泰，不亦难乎？此其渐不克终，八也；傲不可长，欲不可纵，乐不可极，志不可满，四者，前王所以致祸，圣贤以为深诫。陛下贞观之初，孜孜理化，屈已从人，恒若不足。顷年以来，微自矜放，恃功业之大，意蔑前王，负圣智之明，心轻当代，此傲之长也。欲有所为，皆取遂意，纵或抑情从谏，终是不能忘怀，此欲之纵也。志在嬉游，情无厌倦，虽不全妨政事，不复专心治道，此乐将极也。率土入安，四夷款服，仍远劳士马，问罪遐裔，此志将满也。亲狎者阿旨而不肯言，疏远者畏威而莫敢谏，积而不已，将亏圣德，此其渐不克终九也；昔尧舜成汤之时，非无灾患，而称其圣德者，以其有始有终，无为无欲，遇灾，则极其忧勤，时安，则不骄不逸故也。贞观之初，频年霜旱，畿内户口并就关外，携负老幼，来往数千，曾无一户逃亡，一人怨苦。此诚由陛下矜育之怀，所以至死无携贰。顷年以来，疲於徭役，关中之人劳弊尤甚，杂匠之徒，下日悉留和雇，正兵之辇，上番多别驱使。和市之物，不绝於乡闾递送之步，不绝於道路。既有所弊，易为惊扰，脱因水旱，谷麦不收，恐百姓之心，不能如前日之宁帖。此其渐不克终，十也。臣闻祸福无门，唯人所召，人无衅焉，妖不妄作。伏惟陛下，统天御宇十有三年。道洽寰中，威加海外。年谷丰稔，礼教聿兴，比屋逾於可封，菽麦同於水火。暨乎今岁，天灾流行，炎气致旱，乃远被於郡国。凶丑作孽，忽近起於毂下。夫天何言哉！垂象示诫，斯诚陛下惊惧之长，忧勤之日也。若见诫而惧，择善而从同周文之小心，追殷汤之罪己前王所以致理者，勤而行之；今时所以败德者，思而改之。与物更新，易人视听，则宝祚无疆，普天幸甚，何祸败之有乎？然则社稷安危，国家理乱，在於一人而已。当今太平之基，既崇极天之峻；九仞之积，犹亏一箦之功。千载休期，时难再得。明主可为而不为，微臣所以郁结而长叹者也。臣诚愚鄙，不达事机，略举所见十条，辄以上闻圣听。伏愿陛下采臣狂瞽之言，参以刍荛之议，冀千虑一得，衮职有补；则死日生年，甘从斧钺。疏奏，太宗谓徵曰：人臣事主，顺旨甚易，忤情尤难。公作朕耳目股肱，常论思献纳，朕今闻过能改，庶几克终善事。若违此言，更何颜与公相见，复欲何方以理天下？自得公疏，反复研寻，深觉词强理直。遂列为屏障，朝夕瞻仰。又录付史司，冀千载之下，识君臣之义。乃赐徵黄金十斤，厩马二匹。贞观十四年，太宗谓待臣曰：平定天下，朕虽有其事；守之失图，功业亦复难保。秦始皇初亦平六国，据有四海，及末年不能善守，实可为戒。公等宜念公忘私，则荣名高位，可以克终其美。魏徵对曰：臣闻之，战胜易，守胜虽。陛下深思远虑，安不忘危，功业既彰，德教复洽，恒以此为政，宗社无由倾败矣。贞观十六年，太宗问魏徵曰：观近古帝王，有传位十代者，有一代二代者，亦有身得身失者，朕所以常怀忧惧，或恐抚养生民，不得其所；或恐心生骄逸，喜怒过度。然不能自知，卿可为朕言之，当以为楷则。徵对曰：嗜欲喜怒之情，贤愚皆同，贤者能节之，不使过度；愚者纵之，多至失所。陛下圣德玄远，居安思危，伏愿陛下常能自制，以保克终之美，万代永赖。
　　【分声类说】
　　终说人吴汉耿合艹各以功名终。赵以赵括代廉颇，而败於白起；楚以颜真代李牧而败於王翦；燕以骑劫代乐毅败於田单。靡不有初，鲜克有终。顾恺之食蔗自尾至首，曰：渐入佳境；子嘉听乐，从丝及竹，曰：渐近自然。物固於薄於所始，而厚於其所终矣。物物有始美而终恶者，离黄之子是也；有始恶而终美者，泽雉之子是也。事行百里半於九十，此言未终之难也。
永乐大典
卷之四百九十
卷之四百九十
　　终送终
　　【宋真西山集】
　　《泉州劝学文》：闻民间不幸有丧，富者则侈费而伤於礼，贫者则火化而害於恩。夫送终之礼，称家有无。昔人所谓必诚心信者。惟棺椁衣衾至为要切，其他繁文外饰，皆不必为。
　　【识遗】
　　送终不讳：世俗殓葬，羽毛鳞介讳近之，嫌人物溷也。按古不然。《礼记》礼丧最备，《檀弓》曰：天子之棺四重，水凹儿革棺被之，厚三寸。
　　【唐韦应物诗】
　　奄忽逾时节，日月获其良。萧萧车马悲，祖载发中堂。生平同此居，一旦异存亡。斯须亦何益，终复委山冈。行出国南门，南望郁苍苍。日入乃云造，恸哭宿风霜。晨迁俯玄庐，临诀但遑遑。方当永潜翳，仰视白日光。俯仰遽终毕，封树已荒凉。独留不得还，欲去结中肠。童稚知所失，啼号捉我裳。即事犹仓卒，岁月始难忘。
　　【法苑珠林】
