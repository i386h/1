<!-- { "loadSidebar": true } -->
　　《政和县修学记》：绍定五年秋九月，政和县修学成，令括苍徐君来请识。予按古教法，起于家而成于乡，所习不过闺门子弟之职，用之则为公乡大夫之材，是何也？闾有塾，族有师，亡驰骛之累，以贼其良心。孝友以为行，中和以为德。有践修之实，以保其正性。心存而性得，故推其自成者，皆足以成物。后世乡里之学废，士之干时蹈利者，浮游四出，而为战国之纵横。章句文辞之学兴，则又穿凿奇，为汉之经生。镂华靡，为唐之进士。昔以存心者，今以荡心；昔以养性者，今以害性。吁！由后世之法，而冀俗化成，人材出，不亦左乎？故尝谓必放古之制，自闾里皆置学。使惟士之安而无慕乎外，必损今之弊，使相懋以德，而不相角以文。庶乎成周之意，可渐而复，然岂有司所得为哉？幸而有令之贤，能崇其邑之学。士之肄业者，得无违亲去家，而失其所以学之本，益在今世，已有足书。予于徐君之请，所以屡叹也。始县学圮废久，士无所于业。君之至，自门而殿堂，而庑，皆新之。像设显严，藻绩辉焕。东西为斋四，以处生徒。中建阁一，以藏奎画。射有圃，先贤有祠，藏修息游，无一或缺。又以馀力稽其粮储之入，吏不得乾没，君于是信乎其可书矣。虽然，士之于学，岂直处详序为然哉？鸡鸣夙兴，乡晦宴息，皆学之时。微而暗室屋漏，显而乡堂朝廷，皆学之地。动容周旋，洒扫应对，皆学之事。知无时之非学，则昼而有为，夜而计过者，其敢懈？知无地之非学：则警于冥冥，惕于未形者，其敢忽？知无事之非学：则矜细行，勤小物者，其敢或遗？教虽非古，而吾之存心养性，以希圣贤者，未尝不古也。若未足践横舍之阈，口吟课试之文，而曰吾之学如是而止，则非愚所敢知。
　　【徐木某野集】
　　《延平郡学及书院诸学榜》：某学不知体，才不逮心。谬守此邦。动息怀心目目。固知鞠躬尽瘁，洗手奉公。晓夜疲劳，不以为惮。然为政先后缓急之序，盖将访诸此邦之善士。而生民利病休戚之实，又欲纤悉而具知。窃念郡政以学化为先，学徒惟文行兼取。此邦先贤馀化，久而愈新。延平书院，儒先之像在焉。目击心惟，而多士冠佩。其中者，高山景行，所当若何？而为人，盖不但逐逐乎科举俗学而已。人性皆善，贤愚同一。初也，特其觉有先后，故后觉者必效先觉之所为，乃可以明善复初，此子朱子之训也。吾侪诚觉乎昨日之不善，则今日之为善也孰御。谬守到官月馀矣，郡政未有端绪，学校未及过问，每一念此，殊非敢宁。比见士友投书，或言郡泮之化有所未至，或陈书堂之职多所未惬，皆未敢以为然。及扣交代，则知泮宫生员尚且增育，堂职升黜，盖亦有由。虽然，往者不咎，来者中追，人苦不自觉尔。谬守今觉其怠于教事之为不善矣，盖亦与诸友反而求其所谓善乎？书堂之职，前日轻于鼓率而出者，不可谓之善也，其间亦有自悔者矣。泮宫之生员，又欲增多于前日者，非徒养之也，皆使之明吾善可也。继自今吾与诸生一月一相聚于学，或于书堂，必欲亲扣每日所习何事，所读何书，所作何文已。别牒教官堂长，凡所讲习，当先就本心本身上理会，使之鞭辟向里，有不善自觉而改可也。有所觉，自知而充可也。有所知，自爱而守可也，姑自习俗，首当正者论之，不孝不悌之事，频见词诉，尤可寒心。且孩提而知爱亲，既长而知敬兄，善惟之发见者然也。此邦礼义所渐，从来远矣。薰德善良，宜知孝悌之切已，胡独有未然者。《论语学而》：
　　首章论学至朋友讲习，期造君子成德之地。故次章又首以有子所言孝悌继之。详味其辞，盖勉人以务本之学，望人以君子之归，示人以仁者之事，故曰君子务本，又曰孝梯为仁之本。为人而孝悌，则不好犯上，不好作乱，此邦虽号多贤，亦多犷俗，相挺作乱，常费区处。此其故何哉？居仁者之乡，而或萌不仁之心；舍君子之道，而或为小人之事。正学不讲，本务不明，时阅民讼，动多犯上。薄俗相染，见利忘义。此其所以因犯上而遂作乱。以是知圣贤之言，不我诬也。故学校所以教养，皆仁者也，而后可以化不仁之民，皆君子也，然后可以厉小人之俗，皆孝悌务本者也，而后可以潜革其犯上作乱末流之弊。前日谕峡阳作乱之徒，开其自新之路，许以增廪失业之众，兴夫后学示化之地，固将次第行之。然郡之有泮，又有书堂。郡守化民，先近后远，敢不切切究心。除已礼请有道艺之士，足以服吾党者，为讲经一职。合与备，并具士友所当习之业，以为日习常式。一早上，文公《四书》，轮日自为常程。先《大学》，次《论语》，次《孟子》，次《中庸》，六经之书，随其所已读，取训释与经解参看。一、早饭后，编类文字，或聚会讲贯。一、午后，本经论策，轮日自为程。一、晚下，《通鉴纲目》，须每日为课程，记其所读起止，前书皆然。一、每月三课，上旬本经，中旬论，下旬策。课册待索，上看佳者供赏。一、学职与堂职，升黜必关守亻卒。
　　【宋朱晦庵集】
　　《南剑州尤溪县学记》：乾道九年九月，尤溪县修庙学成，知县事会稽石君山孰，以书来语。其友新安朱熹曰，县之学，故在县东南隅。其地隆然以高，面山临流，背嚣尘而挹清旷。于处士肄业为宜。中徒县北源上，后又毁而复初。然其复也，士子用阴阳家说，为门斜指寅卯之间以出，而自门之内，因短就狭，遂无一物，不失其正者，山孰始至而病焉，顾以教学之初，未皇外事。岁之正月，乃始撤而新之。既使夫门堂斋序，库庾庖，无一不得其正。而又度作重屋于堂之东，以奉光贤，以尊古训。唯殿为因其旧，然亦缭以重木阎，严其陛。而凡像设之不稽于古者，则使视诸太学而取正焉。靡金钱盖四十万，用人力三万工，不资诸士，不取诸民，而事以时就，意者吾子亦乐闻之。傥辱记焉，以幸教其学者于无穷，是则山孰之幸也。熹惟石君之为是役也，则固已可书矣。抑熹尝得游于石君，而知其所以学者，盖皆古人为已之学。又尝以事至于其邑，而知其所以教者，又皆深造自得之馀。是则其为可书，盖有大于此役者。熹虽不敏，诚窃乐得将推本而备论之，是以承命而不辞焉。盖熹闻之，天生斯人，而予之以仁义礼智之性，而使之有君臣父子兄弟夫妇朋友之伦，所谓民彝者也。惟其气质之禀，不能一于纯秀之会。是以欲动情胜，则或以陷溺而不自知焉。古先圣王为是之故，立学校以教其民。而其为教，必始于洒扫应对进退之间，礼乐射御书数之际，使之敬恭朝夕，修其孝弟忠信而无违也。然后纵教之格物致知以尽其道，使知所以自身及家，自家及国而远之天下者，盖无二理。其正直辅翼，优柔渐渍，必使天下之人，皆有以不失其性，不乱其伦，而后已焉。此二帝三王之盛，所以化行俗美，黎民醇厚，而非后世之所能及也。自汉以来，千有馀岁，学校之政，与时盛衰。而其所以为教者，类皆不知出此。到于所以劝勉惩督之者，又多不得其方。甚者，至或使之重失其性，益乱其伦而不悟，是不可悲也哉？至于我宋，文治应期。学校之官，遍于郡县。其制度详密，规摹宏远，盖已超轶汉唐，而娓娓乎唐虞三代之隆矣。而有司无仲山甫将明之材，不能祗承德意，若稽治古，使学校之所以为教者，卓然有以远过于近代。儒先君子，或遗恨焉。今石君乃独能学古之学，而推之以行于今。使其学者，惟知修身穷理，以成其性。厚其之为事，而视世俗之学，所以干时取宠者，有不屑焉。是则石君所以敷教作人，可书之大者。其视葺新庙学，一时之功，为如何哉？然是役也，石君之意，亦将以尊严国家教化之宫，而变其学者之耳目，使之有所养于外，而齐其内，非徒以夸壮观，饰游声而已也。盖其敷教作人之功，于是为备。惜乎所试者小，而所及之不遐也，故特序其本末而悉书之。盖非特明石君之志，以厉其学者，且将以风天下之凡为郡县者，使其皆以石君之心为心焉，则圣人之道，圣人之化，将不忧其不明于天下矣。是岁冬十月，庚申朔记。
　　【黄裳演山集】
