<!-- { "loadSidebar": true } -->
　　《回陈正言乡会助筵扎子》：共承真染，宠饷盛仪，虽蒲省尊严，不可领湖山之集。然木分乡缱绻，犹为主洛社之盟。分余沥于美酒价十千之时，将厚意以青铜钱三百之助。某与同朝之胜彦，及新榜之誉髦，望遗公若景星凤凰。均托欢颜之庇，宴嘉宾而吹笙鼓瑟。谁无饱德之心，姑援笔以禀训，容抠衣而摧谢。《文苑英华》张钦敬《移乡判》：丁适他邑，伍谓其叛追之，遽出旌节以徇一作询伍。诉诸邑吏，将内之园土，曰：“来有授也。”对：“典礼是兴，训导为本。俗以迁善从乎乐郊。生而在勤，克有宁宇。”今丁之适，无乃是诸邻伍以追，且昧爱一作受于旌节。邑吏之罚，胡不恤于宜岸絷兹行者。类厥罢人，虽徇一作询等闲，曾不忍于为厉，内于园土，且未见于亏，则终是迷而妄作，辄利动以生悔，瑜瑕既不相掩，齐楚岂能均得！诲人不倦，其若是乎？遂使信不可知，义无所立，簿刑犹可误作，往诉何太词游。爰扣两端，且知三失。况率土无外，曷谓他邦？当官以行，何非己任。免戾实由勤职，结罪终无正条。宁其利淫，是亦为政。又，席晋天下一家，王土万里；吴蔡齐秦之容，憧憧往来。东西南北之人，靡靡行迈。食矣二字疑游子，将导他邦。乔木坐违，飘蓬自远。同仲尼之去鲁，方事问津；异伯鸾之适越，讵能登岳，若使符纟需不给，行者乃逋逃之流；今则旌节有恁，伍人何逐捕之有。空效重丘之徇，楚则失之；便为园土之囚，齐亦未得。诚宜俾其专达，岂可徵于有授。事同违于周典，理难投于吕刑。又，刘庭诰前王列土，各有疆场。司徒典邦，厥陈礼教。苟违近以适远，必咨官以辨族。彼已之子，是何人斯？罔协厥居，越在他邑。动而有悔，速讼所以成愆；行而有由，邻人于何告摄。离其乡居，彝伦或紊，而逞其旌节，有授而来。信既由衷，何往不济？伍实妄诉，宜其诟诸。《徒乡判》：甲徙于他乡无旌节，津吏辄以园土内之，被告非法。杨慎金对贸迁不倦，人且知往。奔亡或生，政亦严禁。是以变而惟适，时政住疑于硗肥。行必有由，诚取验于旌节。惟甲素非地著，身同梗泛。乔木森在，忽辞违于旧居；断蓬孤飞，方行迈于他国。行则无验，动而见一作有疑。津途已验，宁遇长沮之问；狱户旋开，一作闷行逢士师之鞠。且夫为政以简，贵清浇讹。职司其居，务取惩察。虽率土之内，莫非王臣。而迁人之中，或有奸者旌节。虽且云复关山，如何得逾。诘其所由，方尽于理。致之狱吏，夫何有违？窃惟至公之道，难加津吏之罚。
　　【梁江文通集】
　　《去故乡赋》：日色暮兮，隐吴山之丘墟。北风析兮，绛花落。流水散兮，翠艹蛩疏。爱桂枝而不见，怅浮云而离居。乃凌大壑，越沧渊，氵云氵云积艹陵，水横断山，穷阴匝海，平芜带天。于是泣故关之已尽，伤故国之无际。出汀洲而解冠，入溆浦而损视。协韵听蒹葭之箫瑟，知霜露之流滞，对江皋布自忧，吊海宾而伤岁。抚尺书兮无悦，倚樽酒兮不持。去室宇而远客，遵芦苇以为期。情婵娟而未罢，愁烂熳而方滋。切赵瑟以横滋，吟燕以加而坐悲。少歌曰：芳洲之草行欲暮，桂水之波不可渡。绝世独立兮，报君子之一顾。“是时霜翦蕙兮风摧芷，平原晚兮黄云起，宁归骨于松柏，不买名于城市。若济河无梁兮，沉此心于千里。重曰：河南之杜衡兮色以陈，愿使黄鹄兮报佳人。横羽觞而淹望，抚玉琴兮何亲。瞻层山而蔽日，流余涕以沾巾。恐高台之易晏，与蝼蛾而为尘。
　　【唐元结诗】
　　《去乡悲》：踟蹰古塞关，悲歌为谁长。日行见孤老，羸弱相提将。闻其呼怨声，闻声问其方。乃言无患苦，岂弃父母乡。非不见其心，仁惠诚所望。念之何可说，独立为凄伤。
　　【宋陈炎松溪小藁】
　　《出乡诗》：笋舆摇兀去程赊，岭路羊肠狭且斜。只见万山迷眼界，正无多地着人家。当庭锄土栽桑柘，成级开田种麦麻。可喜此邦皆务实，学儒学稼是生涯。
　　【钱塘韦骧集】
　　《离乡》：不走京尘已十年，治任西去兴悠然。功名欲立非人致，才宦未伸还自怜。路柳得春多意思，野禽批水共连翩。孤舟独载无人语，唯把空书考圣贤。
　　【僧文王向诗】
　　《雪霁别乡》：雪霁别乡关，经行百里间，溪流殊荡漾，山色正斓斑。民散无多户，程途转几弯。衰龄垂八十，未必又重还。
　　【唐韦孝标诗】
　　《梦乡》：家住吴山旧苑东，屋头山水胜屏风。寻常梦在秋江上，钓艇游扬藕叶中。
　　【晋谢宣城诗】
　　《侍筵西堂落日望乡》：沉病已绵绪，一作绵负官别乡忧。高城凄夕吹，时见国烟浮。晋丞漠漠轻云晚，飒飒高树秋。乡山不可望，兰卮且献酬。府君高识气迥，泉停知潦收。幸预庆延渥，方且一作将沐恩猷。功曹纪晏芸黄先露早，骚瑟一作屑惊暮秋。旧城望已肃，况乃客悠悠。何从事
　　【阴铿诗】
　　《和侯司空楼望乡》：怀土临霞观，思归想石门。瞻云望鸟道，对柳忆家园。寒田穰里静，野日烧中昏。信美今何益，伤心自有源。
　　【宋陈藻乐轩集】
　　《融州望乡》：故国来来八十程，登楼迷却桂州城。望乡不分千山隔，上趁金鸟日里行。
　　【场诚斋诗】
　　《憩分水岭望乡》：岭头泉眼一涓流，南入虔州北吉州。只隔中间些子地，水声滴作雨乡愁。又，岭北泉流分外忙，一声一滴断人肠。浪愁出得庐陵界，未入梅山总故乡。
　　【元王逢梧溪集】
　　《望乡操》：春水兮滑柔，春林兮蓊稠。春莫不好兮我心则忧，徘徊顾瞻兮非先子所钓游。於乎！人生不归兮孤死之羞。
　　【陈秋岩集】
　　《望乡歌寄卢疏斋》：天漠漠兮野茫茫，草萧飒兮金风凉。白日淡兮雾惨，沙碛冷兮云黄，有人兮独立而惆怅，悲歌兮南望而思乡。溯孤鸿之影灭兮，书不得而远寄。惊兔走之伏莽兮，那思驰骋而发狂。上驼车于半坡兮，渺哑轧之余响。认毡庐之几点兮，浮炊之烟苍。天将寒兮感物变，岁欲暮兮单衣裳。三载不浴兮，黧瘦质之尘垢；鬓根点雪兮，乱飞蓬之秋霜。心一去兮万余里，望不及兮云飞扬。怀千载之向上兮人已云远，留万古之遗恨兮绵绵久长。高台荒兮哀李陵，节旄落兮感苏郎。蔡琰悲愤兮儿呼母而失声，公主愁歌兮愿为鹄而骞翔。彼丈夫女子之不同兮，其情况则一耳。今我之念昔兮，谁复我而悲伤。奉天宇之开廓兮，去留野鹤之容易。垂我王之悯顾兮，纵归吾土而徜徉。如醉梦之意撩乱，重怅望兮回中肠。怅望兮若歌思之沉抱琴兮遗调于宫商。
　　【唐喻凫诗】
　　《怀乡》：秋风江上家，钓艇泊芦花。断一作古岸绿杨荫，疏蓠红槿遮。鼍鸣积雨窟，鹤步夕阳沙。抱迹僧窗夜，归心过月斜。
　　【宋邹道乡集】
　　《次韵和师稷清明怀乡之什》：扫尽人间冰雪寒，鱼龙鳞甲动斓斑。向来协气无踪迹，从此氤氲满世还。眼里飞蝇日夜侵，对时宁复壮年心。故人把手知难遇，强起弹冠插旧簪。天路幽禽暖颉顽，芝兰抽砌叶初长。自怜骨立风光里，勉向原头泣奉尝。春声入鼓晓冬冬，春色盈花晚更红。陶冶东君了无意，一时分付与晴风。冥心无物契毗耶，触处俱为剡水涯。却怪年来被春恼，逢人不觉叹浮家。青鞋布袜水云乡，胜践曾同物外忙。欲寄沃州双泪去，松阴高冢是星郎。南明山下枕清流，胸次尘无一点留。只恐少微黄色动，终然来作济川舟。高木笼轩翠作行，枕书闲听雨浪浪。别来一念终难灭，独自追论儿席傍。轩谓南厅文会轩观象悬知岁有成，通宵格泽照天明。余生饭饱无他事，坐看纷纷万物情。三元甲子几回旋，前日沧溟今甫田。惟有交情似春寿，蟠桃花里自年年。
　　【强几圣诗】
　　《依韵和杨尉郊外怀乡》：策马长郊羡子真，独羸风物与诗论。惊飞雁鹜投前涧，归去牛羊识旧村。暴涨溪声闻远近，久阴山气乱朝昏。异乡我亦嗟游宦，莫说啼鹃有怨魂。杨诗有“回望乡关在何处，更闻杜宇转凝魂”之句。
　　【唐韦庄诗】
　　《江外思乡》：年年春日异乡悲，杜曲黄莺可得知。更被夕阳江岸上，断肠江柳一丝丝。
　　【高僧清塞诗】
　　《冬日山居思乡》：太野始严凝，云天晓色澄。树寒稀宿鸟，山迥少来僧。背日收窗雪，开炉释砚冰。忽然归故国，孤想寓西陵。
　　【宋薛艮斋诗】
　　《思乡奉和》：杯室开门磅石泉，平生活计枕书眠。但知身世非人界，不信方家说洞天。陋巷分甘颜子乐，一瓢所得许由贤。年来把板尘埃去，笑杀商山四皓仙。
　　【赵元镇诗】
　　《思乡》：何意分南北，无由问死生。永缠风树感，深动渭阳情。两姊各衰白，诸生未老成。尘烟渺湖海，恻恻寸心惊。
　　【曾丰直诗】
　　《丁未仲春思乡味崔会之乐简寄董伯虎》：天下清明节，法贡笋蕨天。乱生无事种，争卖不论钱。带醋香醒鼻，和糟味滑咽。季鹰纯艹菜念，徒更杂鱼鲜。
　　【项平甫诗】
　　《思乡》：《浩然斋雅谈》，此却望并州是故乡句也。日日长沙岸，看云只念家。如何永州梦，偏爱在长沙。
　　【白维中诗】
　　《思乡偶得》：敲断砧声天欲霜，朔风驱冷入征裳。小窗睡足梅花月，一夜归心梦许长。
　　【王十朋梅溪集】
　　《嘉叟和诗至七篇有“何时五亩成归计，来作邻翁伴艺麻”之句。某乡心方切，复用韵》：学继初寮事业赊，闭门宁悔读南华。符分兴化日烘荔，室寓维摩天雨花。宗丞寓居僧舍故里君应怀北岳，归心我已到飞霞。永嘉有飞霞洞天休休莫莫宜闲处，耕有添丁妇绩麻。
　　【元陈景仁诗】
　　《思乡》：每动思乡念，高楼望不极。春草接春波，千里同一色。
　　【唐刘宾客集】
　　《遥和令孤相公坐中闻思帝乡有感》：当初造曲者为谁。说得思乡恋阙时。沧海西头旧丞相，停杯处分不须吹。
　　【宋徐节孝先生集】
