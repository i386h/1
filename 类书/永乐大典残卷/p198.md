<!-- { "loadSidebar": true } -->
　　生绡明粉墨，浅笑犹倾国。恰似野桥看，漂零只等闲。
　　【林淳诗】
　　鹅溪净称烟笼月，澄心白称光浮雪。净白两俱宜，天然浓淡枝。
　　花光神意远，吮墨含毫浅，依约有香来，春风随手开。
　　【王会斋甲寅藁】
　　《题泽翁梅轴后酹江月》：今岁腊前，苦无多，寒色梅花先白。可惜横斜，清浅处，谁访孤山仙客。玉勒寻芳，金尊护冷，定与心期隔。夜阑人悄，可无一段风月。
　　怕它香已飘零，罗浮梦断，不与东君接。买得鹅湖、千幅绢，留取天然标格。树老梢癯，蕊圆须健，不放风骚歇。花光何处，儿孙声价方彻。
　　【吕居仁诗】
　　宣州竹
　　小溪篷底湖风重，吹破凝酥动，一枝斜映庾门深，冷淡无言，香泛月华清。已经轻瘦谁为共，魂绕徐熙，耻同桃李困春容，肯向毫端，开发两云中。
　　【虞集道园学古录】
　　《杨补之梅花》：至顺癸酉立春，客有持逃禅翁此卷相示，清润蕴藉，使人意消，因所题柳梢青调，亦赋一首云柳梢青
　　从别幽华，玉堂金马，十载忘家。横幅疏枝，如逢旧识，同在天涯。荒村茅屋欹斜，待归去，重寻钓槎。解却丝钩，青鞋藜杖，翠竹江沙。
　　【白君瑞词】
　　《曹溪英墨梅》：玉骨冰姿，天然清楚，雪里曾看。物外幽人，细窥天巧，收入毫端。一枝影落云残，便似觉、清风夜寒。试向松窗，等闲一展。俗虑都捐。
　　【洪觉范词】
　　《蝶恋花》：碧天笼晴香雾绕，呵手西偏，驻闻啼鸟，风度女墙吹语笑，南枝破腊应开了。道骨不凡瘴江晓，春色通灵医得花重小。抱暖酿寒春杳杳，一声画角光残照。
　　《西江月》：入骨风流国色，透尘种性真香。为谁风鬓啼妆，半树水村春暗。雪压枝低篱落，月高影动池塘。高情数笔寄微茫，小寝初开雾帐。
　　【宝月词】
　　《惜双双》：庾岭香前亲写得，子细看粉匀无迹，月殿休寻觅。姑射人来，知是曾相识。不要青春闲用力，也会寄，江南信息。着意，应难摘，留与梨花，比并真颜色。
　　【吴文英梦窗藁】
　　暗香疏影
　　占春压一卷峭寒，万里平沙。飞雪数点。酥钿凌晓。东风吹裂，独曳横梢瘦影入。广平裁冰词笔记。五湖清夜推蓬，临水一痕月。何逊杨州、旧事五更梦半醒。胡调吹彻，若把南枝，图入凌烟，香满玉楼琼阙。相将初试红盐味，到烟雨、青黄时节，想雁空北落，冬深澹墨，晓天云阁。
　　【乐府诗集】
　　《王结戏题梅图?望江南》：江上路，春意到横枝。洛浦神仙临水立，巫山处子入宫时，皎皎澹丰姿。东阁兴，几度误佳期。万里庐龙今见画，玉容还似减些儿。无语慰相思。
　　【李俊民鹤鸣集】
　　《画梅谒金门》：偷造化，秀出含章下。为问花中谁可嫁，海棠开已罢。占了十分闲雅，占了十分潇洒，若使画工能此画，九方皋相马。
　　【张仲举集】
　　《王冕墨梅图疏影》：山阴赋客，怪几番睡起。窗影生白，缥缈仙姝，飞下瑶台，淡东风颜色。微霜恰护朦胧月，更漠漠，冥烟低隔。恨翠禽、低处惊残，一夜梦云无迹。唯有龙煤解染，数枝入画里，如印溪碧，老树枯苔，玉晕冰圈，满幅寒香狼藉。墨池雪岭春长好。悄不管、小楼横笛。怕有人误认真花，欲点晓来妆额题。能伯宣藏梅花卷子《摸鱼子》：记西湖，水边曾见，查牙老树如此。水痕冷沁苔枝雪，的白乐数花才试。天也似，爱玉质、清高不入间红紫。孤山处士。纵赋得招魂、烟荒雨，寂寞抱香兆。春风笔，休忆深村往事。添人多恨、多思。墨池雪参与生梦，唤起缟衣仙子。仍独自，立瘦影，黄昏和月窥窗纸。声声字字，写不尽江南，间愁万斛、诉与绿衣使。
　　【曾文清公集】
　　《墨竹梅》：的白乐江梅竹外枝，能将幻法转生机。凭君莫作风垂绿，便恐飘零学雪飞。
　　《黄嗣深尚书》：自临川省其兄嗣文户部于宜春，用元明鲁直唱题李生墨竹梅。
　　纷纷书手调红绿，好以桃花配丛竹。岂无短纸作江梅，雪里溪边太幽独。李侯胸中有佳处，研滴松媒聊寓目。与梅择对无可人，分付此君真不俗。淡烟小雨空蒙地，何得月明疏影足。始知璀璨出斜枝，诗画古来真一族。东坡梅诗：竹间璀璨出斜枝。
　　【蓝静之蓝山集】
　　《题欧阳楚翁梅竹画》：道人下笔天机熟，宋末元初写梅竹。琅个个起中林，琼树娟娟在空谷。三花五蕊天然好，直节以为虚肯相保。花光老可费经营，和靖子猷惊绝倒。兵戈流落存者稀，展玩苑屋生光辉。罗浮月色忽在手，渭川白云随我飞。此翁亦是英雄辈，事异时非聊自悔。百年翰墨可流传，开图静与仪形对。
　　【许纶涉斋集】
　　《题潘德久所藏杨补之竹梅》：竹弟梅兄已可人，老杨笔力更精神。转庵不用悖相恼，买得梅坡入梦频。
　　【朱复之盱翁诗集】
　　《王补之梅竹》：淡抹斜斜三两枝，色香相亚恰相知。沙寒水浅魂初醒，月落窗空影半欹。岂是物华甘寂寞，且须岁晚共扶持。向来淮浦潇湘岸，绝爱萧萧雪打时。
永乐大典
卷之二千九百四十八
卷之二千九百四十八
　　九真神
　　天神
　　【史记】
　　《殷本纪》：帝武乙无道，为偶人，谓之天神，与之。令人为行，天神不胜，乃辱之。
　　【鬼谷子】
　　《反应章》：已审先定，以牧人策而无形容，莫见其门，是谓天神。注曰：已能审定，以之牧人至德潜畅。玄风远扇，非形非容，无门无尸，见而形不及道者，日月而不知，故谓之天神。
　　【西汉书】
　　《郊祀志》：武帝时，齐人少翁以鬼神方见上。上作甘泉宫，中为台室，书天地大一诸鬼神，而置祭具，以致天神。居岁余，其方益衰，神不至。《司马相如传》：修德以锡符，奉符以行事，不为进越也。故圣王弗替而修礼地祗，谒疑天神，勒功中岳，以章至尊。
　　祀天神
　　【酉阳杂俎】
　　汉竹宫用紫泥为坛，天神下若流火。玉饰器七千枚一作枝舞女三百人。一日汉祭天神用万二千杯，养牛五岁重三千斤。
　　【新唐书】
　　《西城泥婆罗传》：泥婆罗祀天神，镐子全切石马象，日浴之，烹羊以祭。又《大食传》大食人日五拜祀天神。
　　【石林燕语】
　　高丽王徽立，常诵《华严经》，愿生中国。旧俗以二月望张灯祀天神，如中国上元。徽一夕梦至京师观灯，若宣召然。遍呼国中尝至京师者问之，略如梦中所见。乃自为诗识之。曰：“宿业因缘近契丹，一年朝贡几多般。忽蒙舜日龙轮召，便侍尧天佛会观。灯焰似连丹阙迥，月华如水泄云寒。移身幸入华胥境，可惜终宵漏滴残。”
　　祭天神
　　【东汉书】
　　《宗室传》：熹平二年，国相师迁追奏前相魏与陈愍王宠共祭天神。希幸非冀罪至不道。有司奏遣使者案验，灵帝不忍加法于王，诏槛车传送北寺诏狱，使中常侍王等杂考。辞与王共祭黄老君求长生福而已，无他冀幸。等奏职在匡正，而所为不端。迁诬告其王，罔以不道，皆诛死。有诏赦宠不按。
　　妄事天神
　　【王符潜天论】
　　大岁、丰隆、钩陈、太阴，将军之属，此乃天吏，非细民所当事也。天之有此神也，皆所以奉成阴阳而利物也。若人治之，有牧守令长矣。向之何怒，背之何怨，君民道近，不宜相青。况神至贵，与人异礼，岂可妄事？
　　祷天神
　　【魏书】
　　《贺讷传》：讷从父弟悦密为太祖祈祷天神，请成大业。出于诚至，太祖嘉之。
　　奉天神
　　【庐子逸史】
　　裴令公少时，有术士云：命属北斗廉贞星将军，宜每存敬，祭以清酒，当得冥助也。裴公自此不敢懈惰。及为相，机务繁杂乃遗忘，心不足，然未尝言之于人。诸子亦不知。在京师，有道者来与宿，及夜曰：相公昔年尊奉天神，何故中道而辍？崇护不已，亦有感于相公。裴公笑，心知其廉贞不之信。后为太原节度，家人病，即迎女巫视之。弹胡琴，颠而倒之，良久蹶然而起，曰：请见相公。廉贞将军遗其传语，大无情，都不相知也。将军怒甚，相公何不谢之？裴公大惊。女巫曰：当择良日洁斋静院，焚香酒果，廉贞将军亦欲见形于相公。其日裴公沐浴具公服，立于阶前东南。奠酒再拜，见金甲持朱戈者一人，长三丈余，向北而立。裴公惊悚汗俯伏地不敢动。少顷即不见，问左右皆无之。裴公遵奉不敢怠忽也。
　　赛天神
　　【五代史】
　　后唐开光二年七月已酉，如雷山赛天神。夷狄之事也。
　　不畏天神
　　【东汉书】
　　《杜林传》：林少好学，博洽多闻。王莽败，盗贼起，林与弟成及同郡范逡孟冀等，俱客河西，道逄贼数千人。遂掠取财物，夺衣服，拔刃向林等欲杀之。冀仰天叹曰：愿一言而死足矣。将军知天神乎？赤眉兵众百万所向无前，而残贼不道，卒至破败。今将军以数千之众，欲规霸王之事，不行仁恩，而反遵覆辙，不畏天神乎？贼遂释之，俱免于难。
　　梦天神
　　【北史】
　　《隋宗室列传》：开皇中，文帝梦神自天而降，云是天神将下降。及闻箫妃有娠，迎至大兴宫之客省。明年戊辰生元德太子昭。
　　鬼称天神
　　【赵希循会心录】
　　王观文出征熙河，久不下。既入城，命悉屠之人皆逃避。至城一隅，有妇人独不避。王怪问，妇人颦蹙而起，忽产一子于前，乃知其将产故不能去。王感动，遂命止杀。王是年亦生一子，名采，字辅道。长有文名，孝于其亲，自号南陔居士。仕徽宗为刑部侍郎。在朝时忽有天神降其家，能预言人祸福。采事之甚谨，吉凶皆前知。崇宁间，天子将用兵于幽苏。计未决，有言采家天神可卜者。上将亲临，问采。不敢隐，因奏曰：容臣归而祝之。若天神许车驾临幸，却当奏上。时妖人林灵素方得幸，采独不与之交，灵素御之。固白上曰：车驾不可轻动，宜遣亲信内侍先往验实，然后临幸未晚。上然之。内侍至采家，天神竟日不降。既复命，灵素进曰：采将家子。臣固疑，其巨测请劾其罪。上怒，逮系采于狱，考掠备至，竟无以自明。时采母尚存，被发诉冤于天神曰：吾家奉神甚谨，何为竟杀吾子？神复降曰：吾非天神也，盖熙河之鬼尔。语讫不复见。
　　召雷神
　　【百川学海】
　　《祛疑录》：向有行雷神法者，以夜游艾纳数药合之为香，每烧则烟聚炉上，人身为翼恍如雷神，所至敬向，不知其为药术也。
　　【夷坚志】
