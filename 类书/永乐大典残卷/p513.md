<!-- { "loadSidebar": true } -->
　　东南水路三百二十里，无陆路，元七乡。按《南越志》云，水东流入海，帆道三日至东莞。汉顺帝时，属南海县地。吴孙皓以甘露元年，置始兴郡，以其地置司盐都尉。晋立东莞郡。隋为宝安县。唐至德二年，改为东莞县。
　　【南海志】
　　中县。本汉南海郡地。吴甘露三年，始置司盐都尉。晋成帝咸和六年，立东莞郡。领县六：宝安、安德、兴宁、海丰、海安、欣乐是也。晋安帝义熙九年，分立义安郡。宋齐又云，东官太守治宝安县。而《南齐志》亦云：东官郡有宝安，而治怀安。是晋宋齐皆尝于其地置郡明矣。《元和志》又言：隋开皇十年，废郡，以县隶广州。然隋犹以宝安名县。详见《寰宇记》。李唐至德三年更名东莞。宋开宝五年，省入增城，六年复置。今因之。
永乐大典
卷之一万一千九百六
卷之一万一千九百六
　　十八养广
　　广州府二
　　新会县
　　【大明清类天文分野书】
　　汉南海县地。晋分南海立新会郡。宋齐并因之。隋开皇十年置新会县，属冈州。大业初，州罢。唐武德四年，以义宁新会二县复置冈州。开元二十三年，州罢。以新会、义甯属广州。宋元并仍其旧。本朝因之，
　　【图经志】
　　秦，地属南海郡。晋恭帝时，立新会郡，分南海地。隋郡废。开皇十年置新会县，属冈州。十三年改亢州，又改冈州，寻废。唐武德四年，以义甯、新会置冈州。正观十三年州废，寻复旧。开元二十三年并义甯为新会县，属广州。
　　【寰宇记】
　　东北水路三百三十里，无陆路，元四乡。汉南海郡地。晋新会郡。隋改置封州。又改亢州。又为冈州。隋末并入广州。唐武德四年复置刚州。旧治盆光城。贞观十三年，废冈州。县属广州。其年复置州于今所，开皇二十三年废冈州，县属广州，其年复置州于今所。开皇二十三年州废，县入广州，遂移县于废州城，前临大海，后枕群山。
　　【元一统志】
　　本汉南海县地。《晋志云》：恭帝分南海立新会郡。《宋志》云：晋恭帝元熙二年分南海立新会。宋齐志有新会郡，而无新会县。《元和志》云：隋开皇十年置新会县，属冈州。王象之《舆地纪胜》云：意其郡虽置于晋，而县则置于隋耳。《隋志》云：旧置新会县，平陈，郡废。又并孟台、永昌、新建，熙潭、化召、怀集六县，入为封州。十二年改为允州。后改为冈州。大业州废，封乐县入焉。《唐志》：武德四年，以义甯、新会二县置冈州新会郡。贞观十三年州废，以新会、义甯属广州，是年复以二县置冈州。开元二十三年州废，以新会、义甯属广州。宋因之，元不改。
　　增城县
　　【大明清类天文分野书】
　　汉以番禺县地析置此县，因昆仑山有阆风增城，故名。属南海郡。晋宋齐并因之。隋初置东莞郡，后罢。宋开宝五年罢县，六年复置。元仍其旧。本朝因之。
　　【图经志】
　　秦本番禺地，属南海郡。后汉建安六年始置增城县，县命名以昆仑山有阆风增城，又云地有增江。宋开宝五年，废县，入东莞。六年复立本县。
　　【舆地广记】
　　汉番禺县地，吴置。及晋，属南海郡。成帝分立东官郡。宋以后因之。隋平陈，郡废，属广州。唐因之，有猊山增水。
　　【南海志】
　　中县。本汉番禺地。后汉建安六年置，故后汉志南海郡下有增城县。晋宋齐因之。然《宋志》虽有东莞郡，云咸和六年分南海县立，乃治宝安县，非治增城县也。《隋志》增城县下注云：《旧志》东莞县，平陈废。然不明言置于何时。《寰宇记》云：至黄武中于此置东莞郡而立增城县。王东阳《舆地纪胜》辩云：增城已见《东汉志》，非立于吴也。或云县之命名，以昆仑山有阆风增城故名。亦谓有增江云。宋开宝五年废增城县，六年复置，今因之
　　香山县
　　【大明清类天文分野书】
　　宋本东莞县香山镇，元丰五年升为县。元仍其旧。本朝因之。
　　【图经志】
　　秦地属南海郡。宋本东莞县香山镇。绍兴二十二年始置县。
　　【元一统志】
　　本东莞县香山镇。宋元丰五年，转运判官徐九思请建为县。《宋会要》云：绍兴二十二年又升为县，不同。恐建请于元丰，而创置于绍兴耳。不然则元丰创县，中间复废，至绍兴而复置，二者弗同。《新图经》云：元丰徐九思请建为县，止置寨官一员。绍兴二年东莞县姚孝资请州闻于朝创立县也。元不改
　　清远县
　　【大明清类天文分野书】
　　汉中宿县，地属南海郡。三国吴属始兴郡。晋因之。梁于此置清远郡。中宿县属之。隋开皇十年郡罢，置清远县，属广州。唐武德六年，省正宾县入焉。宋元并仍其旧。本朝因之。
　　【图经志】
　　秦地属南海郡。前汉立中宿县。三国吴隶始兴郡。梁以县隶清远郡，郡即今韶州翁源县地。隋开皇十年废清远郡为翁源县，别置清远县属广州。唐武德六年并政宾县入本县。
　　【舆地广记】
　　属南海郡。晋宋属始兴郡。后立清远郡，平陈郡废，置清远县，属广州。唐因之。
　　【南海志】
　　下县。本汉中宿县。以地有中宿峡故名。属南海郡，吴晋并隶始兴，故《晋志》始兴郡下有中宿县。梁改为清远郡，中宿县属之。隋开皇十年，废郡置清远县，属广州。唐武德六年，省政宾县入焉，今县有政宾乡。宋因之，今仍旧。连州自此以下，二府二州，一十一县，属广东布政司
　　【大明清类天文分野书】
　　亲领县二：旧一，新一，入连山阳山、旧属、桂阳州。《禹贡》翼轸之分。周春秋战国并属楚。秦属长沙郡。汉高帝五年，分长沙南境置桂阳郡，桂阳、阳山、二县属焉。东汉省阳山入氵匡涯。三国吴甘露元年，分桂阳郡之半，立始兴郡，属广州。晋析氵含氵匡复置阳山县，属始兴郡。宋明帝改始兴为广州，县仍属焉。齐复旧名。梁天监五年，分始兴置阳山郡，县属之。隋开皇十年郡罢，置连州。大业初置熙平郡。唐武德四年复改为连州，属潭州总管府，天宝元年更名连山郡，寻属岭南道。乾元元年复为连州，属湖南道。大历三年属广州。五代初属湖南，后属南汉。宋开宝三年，以连州领桂阳、连山、阳山三县，属广南路。至道中属广东路。元至元十三年置安抚司，十七年罢安抚司，升为连州路总管府属湖南道宣慰司，大德四年降为散州，属英德路。本朝洪武二年革连州，十四年复置，属广州府。
　　【舆地纪胜】
　　连州（中）连山郡军事，《九域志》，《禹贡》荆州之域。《皇朝郡县志》，翼轸之分野。《图经》。春秋时楚地。《通典》。秦为长沙郡之南境。《元和郡县志》及《通典》同。西汉有桂阳郡。而桂阳、阳山以县属焉。《西汉志》有桂阳、阳山二县。《东汉志》有桂阳而无阳山县。《元和郡县志》云：阳山县，东汉省。吴分桂阳置始兴郡，又属始兴。《晋志云》，吴置始兴郡，统县七，有桂阳及阳山二县。《元和郡县志》云：阳山县，东汉省，晋重置。宋明帝置宋安郡，后省宋安。《通典》，属广兴郡。《通典》云：宋改始兴为广兴郡。齐复属始兴郡。《通典》云：齐复曰始兴郡。而《南齐志》，始兴郡有桂阳、阳山二县。梁武帝分置阳山郡，《寰宇记》天监五年。隋平陈，郡废置连州，因黄连岭以为名。《元和郡县志》，在开皇十年。炀帝改熙平郡。《隋志》熙平郡下注云：梁置阳山郡，平陈，郡废。大业初，置熙平郡，有桂阳、阳山、连山三县。唐平萧铣复置连州。《寰宇记》，在武德四年。改连山郡。《唐志》云：本熙平郡，天宝元年更名连山郡。复为连州，乾元元年。先是郡属江南道，《十道记》云：在正观中。继属岭南道，《十道记》云：在开元天宝中。后属湖南道，《十道记》云：在乾元中。后又属广州。大历三年，五代时，初属湖南马氏，《通鉴》：马殷陷连州，在昭宗元化三年，及马氏之衰，南汉略定桂、连等郡，始尽有岭南。《通鉴》后周太祖广顺元年。南汉将吴怀恩攻桂州，略定宜连梧严富昭柳象龚等州，南汉尽有岭南之地。宋平岭南地归版图。《九朝通略》：开宝三年，潘美克贺州、昭州，下桂州，又下连州。刘钅长喜曰：四川本属湖南，北师取之是也矣。其不复南，其愚如此。仍隶广南路，《皇朝郡县志》。分隶广南东路，至道以后分广南为东西路，而连州隶广东路。今领县三，治桂阳。
　　【湟川志】
　　连之郡境，脉络湘湖，襟带交广。隋为熙平郡，犹领九县。封之开建、贺之桂岭、皆属焉。唐改连州，止领三县，疆理始狭于古云。其地在《禹贡》隶荆州，在春秋属楚地，秦置郡桂阳，在长沙郡之南境。两汉为桂阳郡。三国六朝或属始兴，或属广兴，壤制靡定。宋高祖世始析桂阳为小桂郡。梁天监中分置阳山郡。隋大业中改置熙平郡，领桂阳、阳山、连山、宣乐、游乐、熙平、武化、桂岭、开建，为县凡九。唐武德四年平萧铣。改为连州。天宝元年改为连山郡。乾元元年复为连州，领县三：桂阳、阳山、连山。在正观属江南道，在开元天宝属岭南道。乾元复属湖南。大历三年属广左。唐末疆宇割裂，马殷称楚据湖南，刘龚又名陟称南汉，据岭表。是时连为南楚所有。后刘晟陟之子继立，攻桂馆取连州又隶于广。宋开宝三年，王师平之，仍为连州，属广东。要之，连以山制名，地介楚粤之间。刘宾客《与刺史厅壁记》所谓与番禺相犬牙，与长沙同祖习是已。按星分与古制当属楚，以湟水东南入于海，遂属粤，今仍之。
　　阳山县
　　【大明清类天文分野书】
　　汉本旧县，东汉省入氵含光县。晋复析置阳山县，属始兴郡。宋齐并因之。梁天监六年置阳山郡，县属焉。隋属熙平郡。唐属连州，移治水北。宋仍其旧。元至元十九年，割属贵阳州。本朝洪武元年，属桂阳州。二年革桂阳州，属韶州府。十四改属连州。
　　【图经志】
　　秦始建小邑曰阳山、连山。晋属广州。宋分郴州之桂阳为小桂郡。梁大同开以桂阳郡为阳山郡。天监开领含光县属西衡州。唐始改为连州。宋升为连州军。元改为连州路，领桂阳、连山、阳山三县。至元壬午改为州，后升桂阳县为州，由是连山属连州，阳山属桂阳州。本朝洪武元年，仍设连州，桂阳州。二年革去。仍为阳山、连山二县。三年革连山，并为阳山一县。
　　【考究湟川图志】
