<!-- { "loadSidebar": true } -->
　　《古人》：古人已往知无奈，犹被后人兴蠢怀。前亦人焉后亦人，患自口强心不逮。杨雄比孟必有辨，马卿慕蔺良足怪。未充志气徒好名，醇醪岂不因糟哉。
　　【晁景迂集】
　　古人愁已极，今我不用愁。去日已忽忽，来日谅悠悠。便能如此志，终恐惭白头。经月不读书，闭目得自求。不如悬车好，便复外言不。
　　【方秋崖集】
　　《古人行》：古人二十四，已自取侯印。加我三十一，拥褐猿猱径。古人三十六，已自叹头颅。加我十九年，雪颔埋霜。春风秋月五十五，青山白云自今古。与其浮沉于不卿不相之间，孰愈自适于老圃老农之伍！休休休，仰面看人吾所羞。莫莫莫，天下事堪几回错。既不能致君乎唐虞，又不能收身乎椎渔。提携手版聊复尔，安用局促辕下驹？昌黎老韩大小大，光范三书看渠破。号天器地为一官，宰相须还贾耽做。不如荷葭坞中之把茅，卧听松风三峡涛。开门夜半划长啸，已矣古人山月高。
　　【中兴江湖集】
　　《敖陶孙思古人》：思古人，思古人，古人若日月，我欲剖棺斫出古人心。惟见苍苔漫白骨，请陈古人心。君勿听客言，古人惟一真。可使风俗皆还淳。杀鸡不及林宗，炊黍不候庞公。雪中安道兴适尽，坐上公荣樽已空。呼酒径劝君。欲眠即遣客。嵇康巨源不为绝，戴崇彭宣本相得。徐庶失老母，密如元德不能夺之臣。严陵薄宦情。狎如文叔不能止之客，包胥伍员不失其为友。羊陆抗，不害其为敌。我有蒸壶，安事隐语？我但食韭，安用多种？割肉无知方朔真，拿金岂即刘义勇。古人心事有如此，何至颜色相媚奉。道衰舜仁义，世乱生奸雄。君知臧否不挂口，正虑匕首勘其胸。我生恐无用，我死知无闻。作书预与儿辈诀，葬时定觅要离坟。
　　【唐白居易诗】
　　《新丰老人》：不知何处翁，相逢道路中。眼昏耳复聋，鹤发大龙钟。忽闻鸡犬声，便认作新丰。嗔人问姓字，不肯通年几。隔夜事不记，却说前朝事。欲语先涕零，曾见太上皇。东西幸两京，年年十月来华清。当时身是小儿队，随从教坊常入内。夜半犹闻羯鼓声，平明传报渔阳背。身遭虏劫西复东，驱为肉寨当兵锋。万人杀尽一身在，脱身幸得归秦中。山川依然闾巷改，亲识静尽田园空。往来行乞官路上，饥时烈日寒时风。百年人事信无穷，得失存亡若转蓬。请看今日新丰老，便是当年塞上翁。
　　【僧峦诗】
　　《逢老人》：路逢一老翁，两鬓白如雪。一里三里行，四回五回歇。
　　【耿氵韦诗】
　　《路傍老人》：老人独坐倚官树，欲语潸然泪便垂。陌上归心无产业，城边战骨有亲知。余生尚在艰难日，长路多逢轻薄儿。绿水青山虽似旧，如今贫后复何为。《代园中老人》：庸赁难堪一老身，皤皤力役在青春。林园手种唯吾事，桃李成阴归别人。
　　【钱起诗】
　　柏崖老人号无名先生，男削发，女黄冠，自以云泉独乐，命予赋诗。古也忧婚嫁，君能乐性肠。一作道场长男栖月宇，少女衤玄霓裳。问尔餮霞处，春山芝桂傍。鹤前飞九转，壶重驻三光。与我开龙峤，披云静药堂。胡麻兼藻绿。石髓隔花香。帝力言何有，椿年喜渐长。然高象外，宁不傲羲皇。
　　【崔颢诗】
　　《咏江畔老人怨》：江南年少十八九，乘舟欲渡青溪口。青溪口一作忽逢江边一老翁，鬓眉皓白已衰朽。自言家代仕梁陈，垂朱拖紫三十人。两朝出将复入相，五世叠鼓乘朱轮。父兄三叶皆尚主，子女四代为妃嫔。南山赐田楼御苑。北宫甲第连紫宸。直言荣华未休歇，不觉山崩海将竭。兵戈乱入建康城，烟火连烧未央阙。衣冠士子陷锋刀，良将名臣尽埋没。山川改易失市朝，衢路纵横填白骨。老人此时尚少年，脱身走得投海边。罢兵岁余未敢出，去乡三载方来旋。蓬蒿忘却五城宅，草木不识青溪田。虽然得归到乡土，零丁贫贱长辛苦。采樵屡入历阳山，刈稻常一作尝过新林浦。少年欲知老人岁，岂知今年一百五。君今少壮我以衰。我昔少年君不睹。人生贵贱各有时，莫见羸老相轻欺。感君相问为君说，说罢不觉令人悲。
　　【李端诗】
　　《赠江上老人》：白首独一身，青山为四邻。虽行故乡陌，不见故乡人。
　　【方玄英诗】
　　《赠江上老人》：潭底锦鳞多识钓，未投香饵即先知。欲教鱼目无分别，须学揉蓝染钓丝。
　　【顾况诗】
　　《越州局席看弄老人》：不到山阴十二春，会中相见白头新。此生不复为年少，今日从他弄老人。
　　【元稹诗】
　　《别孙村老人》：年年渐觉老人稀，欲别孙翁泪满衣。未死不知何处去，此心终向此原归。
　　【宋刘分攵彭城集】
　　《次韵和范内翰西圻老人诗》：大行宫车千乘强，翠华晚驾烟苍苍。龙髯堕地长秋草，白云悠悠飞帝乡。先驱轶出寒门外，天宇廖廓初无傍。凄风疾雨洒道路，万灵奔走谁非常。汉家德泽遍四海，戎夷执绋虚边疆。飞喙息愿效死，以彼壤冗皆容光。词臣宗功笔力壮，感激顾遇思揄扬。周宣中兴在云汉，武皇最著惟宣防。道老翁话旧事，面目黧黑情摧伤。赐缣如雪身独得，无衣自幸方同裳。桑田变海不可测，恸哭白日悲风长。君不见，封禅之君皆不死，岂以衣冠之葬疑轩皇。
　　【刘公是先生集】
　　富谷老人臧用，自云本京师兵士，咸平中，没番五十余年矣。白发衰翁双涕零，鲁随诸将战咸平。一捐左衽迷归路，却问中华似隔生。思报汉恩身已朽，耻埋胡壤死无名。今朝纵观非佗意，得见官仪眼自明。
　　【李端叔始溪集】
　　《和东坡赠岭上老人》：过眼崎岖等劫灰，到头荣悴本谁裁。须知此老心如铁，看尽行人几往回。
　　【葛立方归愚集】
　　《赠施尧年老人》：何须石室秘仙书，家有云英尚药炉。奕世大年缘底事，知君华胄出肩吾。从今九夏即期顾，小楷犹搜贺雨诗。未得雨时曾过我，见君忧色上眉。谒臾筇步后吴，茅帘枳落水平铺。大儿侍侧霜飘领，犹着荆衣学弄乌。
　　【王质雪山集】
　　《寄峡石老人》：白沙渡口见丰眉，袖角槎牙出好诗。愿得杨秋水去，共看明月堕琉璃。
　　【僧文诗】
　　《老人》：老人方外人，观物又观身。得性无今古，随时亦故新。梅容微笑腊，柳意暗藏春。除是同怀者，知予此语真。
　　【永阳志】
　　《蔡向诗赠幽谷老人》：绍兴丙子芒鞋踏破两淮尘，梦断邯郸迹未陈。唳鹤啼猿犹有恨，岩花涧草总相亲。三生顿悟旧缘在，一笑还惊熟处新，瓶钵赍添风月满，与君同是再来人。
　　【华赵二先生南征录】
　　《华岳诗呈古洲老人》：分周清之韵卫霍勋名李杜才，才过四十也心灰。俗尘超少便披拂，诗料空多难剪裁。时事谩提眉便皱，家怀未说眼先开。朱帘便倩梅香挂，要放银蟾入座来。赵希蓬和：今来古往几人才，俯仰之间迹便灰。藻鉴媸妍空自眩，权衡长短莫能裁。浮生转兮朱颜改，造物何时青眼开。富贵而今休着意，任渠追户打门来。
　　【孙觌鸿庆居士集】
　　《赠竹庵静老人》：争名计身后，逐利了目前。道人一弹指，永断三生缘。起灭水上沤，聚散风中烟。纷纷阅凋谢，东海今桑田。缟发出古颅，秀眉覆两颧。已超人天上，遂拍佛祖肩。茅斋立万竹，荫此碧玉掾。缘暗云扰扰，清幽露娟娟。我老无家舍，余地寄一厘。不辞供井，辛苦送华颠。
　　【眉山唐子西集】
　　《云南老人行》：云南老人老无力，藜杖支腰垅头立。道逢蜀客话平生，时复仰天长太息。自言贯属泸水湄，泸水边徼滨獠夷。夷人之性类蛇豕，频肆毒螫为疮痍。十五年前多寇盗，一境骚然不相保。民禾收刈虏人家，戎马偷衔汶江草。近来风俗都变移，卷却旌旗张酒旗。牛羊村落晚晴处，烟火栖台日暮时。两眼昏花两鬓雪，喜见升平好时节。茆屋横吹一笛风，野店携归半瓶月。问翁致此何因缘，道是江阳太守贤。鼓琴弦歌不生事，十年静治安吾边。郑国国侨去已久，谁信人间准前有。异日刊为德政碑，请问云南陇头叟。
　　【王炎双溪集】
　　《追念鳙溪老人》：交游太半上青云，可使斯人竟陆沈。寒日乱山皆惨色，北风古木亦悲吟。伤情空拜丹青像，提耳不闻金玉音。舐墨欲书耆旧传，无言三叹我何心。
　　【陆游剑南续集】
　　《若邪村老人》：昔闻若邪村，意象乃物外，皤然阡陌间，来往几鲐背。无论百岁翁，甲子数至再。我来亲见之，殊未辍耕耒。曩事一一言，多闻杂谆诲。回头指丁壮，此是曾玄辈。有翁又过我，家有孙五代。指呼取斗酒，山果杂细碎。顾我使之年，惭缩不能对。恭惟大父行，不觉投杖拜。养生惟一啬，此在吾术内。翁能信践之，成就乃尔大。我今才耄及，耳目已愦愦。长庚虽余辉，敢与明月配。
　　【刘后村集】
　　《大梁老人行》：大梁宫中设毡屋，大梁少年胡结束。少噫笑，老人悲，尚记二帝蒙尘时。呜乎！国君之雠通百世，无人按剑决大议。何当偏师缚颉利，一驴驮载送都市。
　　【宛陵群英集】
　　《刘得之题松下老人图》：建平王宰特此献贡南氵倚。古松苍髯枝屈铁，失笑相惊在岩穴。老翁手持绿玉杖，独立西风双鬓雪。悠然野服山家容，平生我亦怀高风。鼓泽归来入图画，真有人间靖节翁。李伯时亦曾画松下渊明图。
　　【诗海绘章】
　　《刘景文西山老人行》：善治一家称主人。奴耕婢爨鸡司晨。置之得所坐取备，何必百事皆躬亲。为主汲汲尽无获，道路锥刀长苦辛。君不见，西山老人不出户，索酒烹羊呼四邻。
　　【胡仲弓苇航漫游藁】
　　山中逢老人诗：头白不知今几龄，儿时犹及见升平。可怜野老无知识，却认钱塘是汴京。
　　【江阳谱集】
　　《范子长右石老人诗》：欹右堂空怒翼垂，清泉赴壑两鱼嬉。道人强欲安楼宇，闲却南边一半奇。
　　【元王恽秋涧集】
