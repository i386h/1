<!-- { "loadSidebar": true } -->
　　臣自此不复与国论，敢冒死以闻。又奏知发去生兵等事札子：臣，契勘胜负者兵家常势，解潜力战累日，以寨栅不如法，为金人冲溃。今折彦质招集，已见次第，若措得宜，却可取胜，兼发去生兵，及湖南北路军马，又二万余人，极力措置，更乞圣慈少宽天虑，取进止。御笔衲袄已有造了者，除此发去外，见差内臣一两日起发。次卿坚诚徇国，实副朕望，然贼屡胜，锐不可当，切在高垒深沟，所谓避春锐气，击其堕归，勿与争锋，待其懈而击之便胜。千万慎重，庶宽朕虑也。范世雄并依卿奏，降旨讫。王元事已批付三省施行。又乞更措置河北人兵札子：臣累具奏状札子，以金贼重兵侵犯河北沿边州郡，及诸路帅司，防秋人兵数少，乞朝更行措置，伏望留神，母忽此贼。以臣札子降付三省密院措置施行，取进止御笔已差韩世忠，统万人前去应援，韩世忠已与正任团练使。又乞催起岳飞军马札子：臣，访闻岳飞，已丁母尤飞孝于其亲，将来朝廷起复辞免，往来必费日月，伏乞早降处分。诸路钱粮，多起发往郢州交卸，势须先屯重兵，及措置仓库，安顿去处。又自汉沔至郢州，千有余里，与伪境相邻，须有军马防护粮道，方可无虞。臣仰荷眷知，苟有所闻，不敢不奏，伏望圣慈，特降睿旨，速赐施行。
　　又论江西兵军马札子：臣契勘朝廷，昨降江西路安抚制置大使画一指挥，差兵二万人，绍兴三年分，有兵一万八千人，后来节次拨隶都督府，韩世忠、岳飞等军。四年分，有兵一万五百人。五年二月内指挥，存留丘斌贝一军外自余军马并拨付岳飞。今来本司所管丘斌贝军马不满二千人，马一百余疋，窃见江西路分，控扼上游，与淮南相接，道理不远。昨来金人贼马渡江首犯洪抚等州，李成马进等亦破江州，侵犯筠洪，盖缘兵力单弱，不能捍御。朝廷灼见利害，因建大使，付以重兵，使任一路之责，累年减削，存留仅及十分之一。又皆疲弱之兵，缓急不可倚伏，万一强敌侵陵江上，不知何以使之镇抚要害之地。况今虔吉盗贼，累年出没，作过为患，数路讨荡未平，非有可用军马。卒难殄灭，臣未敢乞依元降画一指挥，差拨数足。
　　若蒙朝廷先次差拨一半，使及万人，庶使稍成军制，可以倚仗。伏望圣慈，特降睿旨，选差近上统制官，将带所部军马赴本路驻扎。听臣节制，与丘斌贝军马，通计人数，其余乞许臣踏逐申朝廷指差，庶几训练习服，军声稍振，可以镇压一路，折冲御侮，少副陛下委任之意。又再陈已见论兵札子：臣今月十日，准御前金字牌，降到枢密院札子：奉圣旨，以臣奏陈防秋利害，切中事机，令学士院，降诏奖谕，札送臣照会，仰荷圣恩，第深感惧，伏今臣款启寡闻，初无智略，徒以误膺知奖，实同安危。故敢每以瞽言，干冒虑听。伏蒙皇帝陛下，天地容纳日月照临，不惟恕其狂愚。又复奖以优诏，顾臣何人可以当此，惟知自竭，以报鸿私。窃见国家，与虏伪相持，累年以来，未有如今日之捷也。
　　原其所以致此，盖缘六飞亲临，将士用命之故，傥非车驾在近，威令可行，则淝水之师，安能既退而复进，变败而为成哉！前年亲临，则虏骑宵逐；今年亲临，则伪齐奔北，其效昭然可见。臣愿陛下乘时稍进，以临镇江，号令王师。士气益振，则虽点虏阴遣援兵，未必不闻风而退屈。昔汉祖亲临垓下，而西楚以亡；真庙亲临澶渊，而北戎以服。自古创业中兴之主，未有不履危而求安者，惟陛下断以不疑，布昭圣武以定大业，天下不胜幸甚。臣又窃思国家，近年以激劝将士之故，每一战胜则不计首给，全军推赏，习以成例，帑藏为虚。今者诸将咸捷，当行庆赐。欲广其施，则惧物力之不给，欲小其赐，则惧士心之未厌。此尤所当虑者也。夫人情感激，有不待赏而劝者，惟赏先后，有未下车而封者，臣愿陛下降哀痛之诏，悯将士罗兵革之苦。凡死于战阵，先加封爵赂赎赠，收血阝共家。死者褒，则生者劝矣。然后明诏统帅，审定功状，俟防冬解严庆赐并行，其谁曰不然。昔勾践厚养死事，而士卒思旧，汉祖先封雍齿，而反侧者安，急先务也。臣愚不达大体，惟陛下裁察，尘渎天威，无任惶惧战越之至。
　　【胡文定公武夷集】
　　《绍兴上殿札子》：臣闻自古盛王，虽用文德，必有亲兵，专掌宿卫。周公指虎贲，与常伯同戒子成王，欲其知恤虎贲者，犹今侍卫亲军也。康王初立太保，俾齐侯吕亻及，以虎贲百人迎于南门。吕亻及者，太公望子，自诸侯入典亲军，犹今殿前马步军都帅也。勋德世臣，总司禁旅，虎贲锐士，宿卫王宫，其为国家虑深远矣。本朝监观前代，命三卫分掌亲军。虽崇宁间，旧规犹在。及至高俅以恩得用，军政废施。遂以陵夷。陛下嗣承宝位，谋国者，不思复古。亲军寡弱，不充宿卫，北岂尊君强本，消患防微之计也。伏望深考艺祖，选择禁旅之法，断自圣裁以修明军政，威服四方，上严宸极，取进止。
　　【王与钧蓝缕集】
　　《兵上房已见白札》：窃见楚自克庸，申讨军实，吉方相汉，科琐边条。今大丞相虚心以揽群策，俾英卫善兵者，得以尽行其志，非容卿辈数百，吞云梦八九者而能之乎？仰视襟虚，辄有管见。佐天子者，视都知野，视野知国，犹之梓人画宫于堵，不盈尺而曲尽其制，毫厘莫进退焉。马援聚米为山，指画曲折。帝曰：虏在吾目中矣。嘉定故相，本不知兵用，兵上房老吏，置局府前，画揭贴图，编夹细册，几三边险阝厄之血脉，道理之远近，屯戍之多寡。某为喉衿，某为冲要。某处粮草，见客若干；某屯制领，见差何人；某可婴城自守，某可一面拒敌。某可声援策应，某处有急，调某人兵为便，移某司财为速。某为南人，某为北人。某为山寨，某为水寨。指掌可辨，按图可知，其在当时酬应边事，罕闻疏脱，牛角有规模。昔李吉甫，父子在唐，见谓有用之学。所编元和郡国图制，列天下征镇形势，屯戍地理人物衣粮之数，如画棋而布箕。又编元和国计簿，以天下郡邑户口财赋之入。较吏禄兵廪商贾僧道之数，大率以二户资一兵，以三农养七游手，其言确而辨如此哉！今日疆场之事，谓宜委官，将淮荆襄，见管界分，简径撮具，编撰图册，揭贴有要，纲目无遗，一览烂然。不费搜索，编刷既定，他可类推。初无元和图志之繁，本非其高难行之论，任之以检阅，董之以都公，可咄嗟而办也。伏乞钧照。
　　【赵元镇文集】
　　《乞降睿旨训饬岳飞札》：臣被命西行，虽总数路，而随行兵马，仅能防护行李。或有警报，实无以应援。窃见岳飞，屯军岳鄂，制置襄汉，而襄邓等处所当留兵将，又皆飞之部曲，势足以相及，力足以相济。今虽专令捕讨湖寇，而襄汉冲要之地，尤不可忽。臣愿陛下速降睿旨，训饬岳飞，明远斥候，常如寇至。斟量事势，资助兵威，庶几不废前功，以图善后。唯襄汉既能坚守，则么寇不日自平。然后移湖南兵食，益壮上流之势，俾川陕增重，吴越镇安，远迩无暌阻之虞，缓急有首尾之应，经营之渐当始于此。仰幸圣明，俯垂财察。又乞遣中使训谕诸帅应援岳飞札：臣昨日奏岳飞已定，今月十九日，出师。
　　窃惟陛下，渡江以来，每遣兵将，止是讨荡盗贼，未尝与敌国交锋，飞之此举，利害甚重，或少有蹉跌，则死伪境，益有轻慢朝廷之意。臣愿陛下，曲留圣意，凡有可以牵制应援，助其声势，及馈饷钱粮等事，督责有司，速为应副，以亲笔敦奖激励，且使诸路帅臣协力共济，庶使万全。一乞遣中使，齐亲笔赐刘光世，遣发王德郦瑶，共以万人。屯舒蕲间，各将带一两月钱粮，或岳飞关报会合，即令兼程前去，并力攻讨，仍行下岳飞照会。
　　一乞以亲笔赐岳鄂刘洪道，江西胡世，将荆南解潜等，各务尽忠，体国应岳飞报到遣发援兵，资助粮食，及应干军须等事，一一应办，不得辄分彼此，致失机会。
　　一乞并以金字牌，先次发行，仍谕光世已遣中使谕旨，使先知陛下丁宁之意。臣以请宫祠，既闻圣训，不敢不尽，愚见贴黄。臣今所陈，如或可采，乞作圣意行出，庶免越职侵官之罪。乞留所起人兵札：绍兴七年四月三日臣今月初二日，准枢密院札子，备奉圣旨。将本路已拣中弩手内，十分为率，就加拣五分武艺高强之人，限半月团结差官管押赴都督府。臣近以车驾，进临大江，本路相去辽远，声势不能相及。乞朝廷差发兵马数千，于明州驻札，缓急可以弹压。今准前项指挥，将本路，见管人兵内摘起四分之一，数虽不多，然在本路，实有利害。臣契勘本路，见管隶将共六千八百人，除将投外，约计六千五百四十人。内一半习弓弩，计三千二百七十人，于内摘起一半，计一千六百三十五人。其间又有新招刺未合入等，及患病逃亡事故外，止六千二百人而已。在朝廷得此一千余人，怯懦南兵不足为用。而一州之间，千百人之内，摘去强壮百数，则余益不堪矣，谓之无兵可也。况本路兼备海道，与其他路分不同，欲望圣慈，检会臣前奏，分兵数千前来明州驻扎，所有今来所起本路人兵，伏乞特降睿旨，许令存留，实一路之幸。臣以衰疾浸加，已乞宫观差遣，然未去一日之间，苟有所见，不敢隐默。伏幸睿慈，曲赐矜察，臣无任俯伏恐悚之至。贴黄：臣窃惟朝廷措画，虽非远外所可臆度，然陛下既登戎路，则中外臣民，孰不愿输寸效，况如臣愚，尝待罪宰辅，而出当一面之寄。如朝廷决欲起发本路人兵，臣亦岂敢坚执？唯是绍兴府，系帅司置司去处，不可太令削弱。今照对本府，先准朝廷条式，取会堪出战军兵人数，内七百六人，系拣中五分弓弩手。本府已于绍兴六年十月内开具军名帐状，甲行在枢密院去讫。续缘差出事故，目今见管六百三十五人，合发五分，计三百一十八人。本府见准朝廷指挥，于拣中弓弩手内，起发二百人，赴留守司弹压。除发回外，有一百七十人，止合贴数起发一百四十八人。委是数目不多，欲乞特降懿旨许令存留，非他州所敢援例也。臣既乞宫观，则兵马有无，非臣之责。然臣在任之日，不为一言，则后来帅臣，必将罪臣矣。并望圣慈怜察。
　　【范石湖大全集】
