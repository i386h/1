<!-- { "loadSidebar": true } -->
　　《抱朴子》：《抱朴子》，其伪书哉！不然，葛稚川何独误天下后世之愚不肖者耶？夫道即日用常行之理，不谓之理而谓之道者，道者大路之称，即其所易见，形其所难见，使知人之未有不由于理，亦犹人之未有不由于路。故谓理为道，而凡粲然天地间，人之所常行者，皆道矣。奈何世衰道微，横议者作，创以恍惚窈冥为道，若以道为别有一物，超出天地之外，使人谢绝生理，离形去智，终其身以求之而终无得焉。吁！可怪也。道固无所不在，而人，则未必尽能合于道。时则有备道之圣人，作为君师，而人道以立。自羲黄尧舜以至于今，第第相承，以维持人道于不坏不泯，皆圣人力矣。奈何世衰道微，横议者作，创为真人至人之目，反以圣人为未尝闻道，不知彼所谓真人至人者，所生何时？所行何事？其姓名声迹，所载何书？是特一时故为寓言，而人犹或想像歆慕，信以为真有其人焉。吁！可怪也。然虽可怪，要其所误者，不过世所指为过高之人，心之妄想，虽喜谈虚无之道；身之实用，终不能自外吾圣人之道。其间槁馘山林，确守不移者，万不能一二，亦不过生养休息于吾道覆露之内。彼愚不肖者，犹未为其所误也。误天下后世之愚不肖者，非《抱朴子》之书而谁耶？《抱朴子》之言曰：人皆可以不死。世无不死之人，则以龟鹤为证。呜呼！龟鹤亦何尝不死也？天生万类，各得其得。人之生也，自昼作而夜息；龟鹤之生也，自阳动而阴蛰。人之生也，自以百岁为寿；龟鹤之生也。自以千岁为寿。奈何人而欲强同龟鹤耶？人之所以贵于天地间者，以其能辅相天地，宰制万物耳。如必与万物铢较长短，飞风已不若蜉蝣之微，游水已不若鱼虾之细，岂但寿不龟鹤之若而独羡之耶？人物之有死生，即一气之消息，惟其有生而有死，所以生生而不穷，此亦何足异而必思长生以免之？此既决无之理矣。而考其所以长生之术，乃尤无理，始之以导引，中之以房中术，终之以金丹大药。导引之说，欲如胎息。夫人生在胎，以母之息为息，胎亦何息之有？及其既生，则以天地之气为息，何能使之不息？复如在胎时，就使坚忍不息，亦徒自苦，寒暑推移，时至亦终于死耳；房中之术，则谓必待口传。夫男女之欲，阴阳之常，顺其阴阳之常，而节其情欲之过，所可言者，不过如此。必待口传，则鄙俚难形纸笔为可知，是又使人纵于情欲，以速其死耳；金丹大药，则谓炼他物为金，金成先以祀神，否者必被殃咎，祀神之数，天二十斤，河伯十二斤，北斗太一各八斤，日月井灶社五斤，夫谓祀神则成仙，将天神地祗可与之分赃乎？不祀则受咎，将天神地祗视苞苴之有无为祸福乎？河伯之赂，多于北斗太乙，天神不若地祗乎？日月之赂，仅与井灶等，日月下同井灶乎？狂谬无稽，一至于此。甚至谓煮白石而食之，亦足延年。吁！果金银玉石而可服也，是尤速其死耳。凡其长生之术，无非速死之具，而顾乃力主其说，哓哓几十万言。孔子万世帝王之师也，以其不言长生，则力排孔子；庄子正其所主虚无之师也，以其尝言齐死生，则并排庄子；甚至天地，万物之父母也，以其为能制死生，则又并排天地，谓天地非万物父母，而寿夭之事不在天地。呜呼！抱朴亦何必如是之费辞哉！抱朴自谓此术，“左元放传之吾从祖仙翁，仙翁传之郑君，而郑君又传之抱朴。”使元放不死，仙翁不死，郑君又不死，抱朴自能与其徒又皆不死，则圣贤自然成空言，天地自然成长物；今元放死，仙翁死，郑君死，抱朴亦身将老且死，举四海之众，历百世之久，皆未尝见一长生者。而徒一则曰：长生，二则曰长生，吾谁欺？欺天乎？而徒使天下后世之愚不肖者，用其导引之术，以欹偃道傍，流落乞丐；用其房中之术，以游荡不检，纵欲伤生；用其金丹黄白之术，以烧锻假伪，终无一成。徒罄卖其祖父之田庐，以至贫窦。愚故曰：《抱朴子》其伪书哉！不然葛稚川何独误天下后世之愚不肖者耶！昔有古强自言已四千岁，识尧舜孔子秦皇汉高。有扬州稽使君信之，尝赠玉卮古强昏耄易忘，一日谓稽使君曰：此得之安期先生。其谬遂败。寻客死寿春黄整家。又五原有蔡诞者，求仙不验，无以自解，自诡成仙，逃入异界源山中，卖薪易衣食，困剧自还，绐其家云：为老君牧龙昆仑山，龙失得谪而逃，历言所见昆仑仙家富贵，人亦多信者。又河东蒲坂有项曼都者，学仙十年而归，绐其家云：谒天帝失仪，而见斥河东，遂号曼都为斥仙人。洛中有道士，忽自称为古之仙人白和，寿已七千八百岁，人竞趋之，后忽不见。未几，河北又有称白和者，洛之弟子趋往见之，乃别一人，其一人遂亡走。凡皆《抱朴子》所载，谓彼之言仙者皆妄，唯我之言仙者为真。虽同浴讥裸，退不自思，然亦足为世戎矣。故并录之。
　　【韩涧泉日记】
　　《抱朴子》：第一畅玄，第二论仙，第三对俗，第四金丹，则稚川之意著矣。昧者止以为方伎之书，是未知稚川者也。大抵言近上则听寡，近下则易传。古之著书者多虑此，只得放下说，圣贤经书亦然。葛稚川《抱朴子》，避世之书也。陶洪景《真诰》亦此意，司马子微则全身隐为道士矣，所以与贺知章为友，千秋道士初入丽正书院者，张季膺陶渊明，又不必藉此矣。莼鲈果足嗜乎？五斗折腰，是殆类褊心之士，奇哉！葛稚川《抱朴子》泛滥极难看，其间言养生炼气处，极不多，皆要妙至切，可举而行。如言行气当于生气之时，极有理。盖子时以后为生气，午时以后为死气。如张平叔只道老子阴符为至紧急切当之书，阴符之书，未见有能以内事注之者，如老子只河上公一二段，犹能言玄牝是鼻口。若其他言道理处，不及王辅嗣及御注之属。
　　【高续古子略】
　　《抱朴子》：自《阴符》一凿而天地之义尽泄，《玄经》一吐而阴阳之妙益空。所谓道者非他，只天地之奥，阴阳之神而已。神而明之，可以赞化育，经范围，可以治国平天下，可以修身养性而致长年，可以清净轻虚而与之俱化。予自少惑于方外之说，凡丹经卦义、秘笈幽篇、以至吐纳之香、餐炼之粹、沉潜启策，几数百家，靡不竭其精而颐其隐，破其铤而造乎中，犹未以为得也，于是弃去。日攻《易》，日读《系辞》，所谓天地之几，阴阳之妙，相与橐之，甄治之，而吾之道尽在是矣。所谓吾之道者，非他道也，吾自得之道矣。及间观稚川、弘景诸人所录，及内外篇，则往往皆糟粕而筌蹄矣。今辄书此以断内外篇，则吾之道亦几于凿且吐矣。后之悟者，必有会于吾言。
　　【国朝宋濂文粹】
　　《抱朴子》：晋葛洪撰。洪字稚川，著《内篇》二十卷，言神仙黄白变化之事。外篇十卷，驳难通释。洪深溺方技家言，谓神仙决可学，学之无难，合丹砂黄金为药而服之，即令人寿与天地相毕，乘云驾龙，上下太清，其他杂引黄帝御女及三皇内文劾召鬼神之事，皆诞亵不可训。昔汉魏伯阳约《周易》作《参同契》上中下篇，其言修炼之术甚具。洪乃时与之戾，不识何也？洪尝自言马迹山中，受《九鼎》《金液》二经于郑君，郑君名隐，又得之葛仙公玄。玄，洪从祖也。其后郑君知江南将乱，负笈持药，东投霍山莫知所在，亦不识其仙欤否也。洪博闻深洽，江左绝伦，为文辞虽不近古，纡徐蔚茂，旁引而曲证，必达已意乃巳。要之洪亦奇士，使舍是而学《六艺》，夫孰御之哉？惜也。
　　【胡氏致知编】
　　抱朴子，姓葛，名洪，字稚川，丹阳句容人，好神仙导养术，晋咸和中，王导选为散骑常侍，固辞，乃乞为交趾勾漏令。三年，尽营丹砂，自罗浮，归番易之东，炼丹功成，著《内经》二十卷，《外篇》十卷，一百十五篇，自号《抱朴子》，今鄱之银峰，乃修炼处，丹井在焉。或观其《玄论篇》有曰：玄者，自然之始祖，而万殊之大宗，金石不能比其刚，湛露不能等其柔，方而不矩，圆而不规，来焉莫见，往焉莫追。乾之以高，坤之以卑；云之以行，雨之以施；增之不益，挹之不匮；与之不荣，夺之不瘁。故玄之所在，其乐无穷；玄之所去，嚣弊神逝。复观其《学道篇》有曰：凡学道当阶浅而涉深，由难以及易，志诚坚果，无往不济。夫根亥艹不动地而求柯条干云，沫源不泓渺而求汤流千里者，未之有也。此盖举其言之概也，即知其人矣。
　　【文献通考】
　　《抱朴子外篇》十卷：晁氏曰：晋葛稚川撰，自号《抱朴子》，博闻深洽，江左绝伦，著书甚富，言黄白之事，名曰《内篇》。其余《外篇》。《晋书》：内外通有一百一十六篇，今世所传者四十篇而已。《外篇》颇言君臣理国用刑之道。故附于杂家云。《抱朴子?内篇》二十卷：晁氏曰：晋葛洪撰。洪字稚川，丹阳句容人。元帝时，累召不起，止罗浮山炼丹，著书推明飞升之道、导养之理、黄白之事。三十卷，二十卷名曰《内篇》，十卷名曰《外篇》。自号“抱朴子”，因以命书。
　　陈氏曰：洪所著书，《内篇》言神仙黄白变化之事，《外篇》驳杂通释。此二十卷者，《内篇》也。《馆阁书目》有《外篇》五十卷，未见。
　　【晋史挥尘麈】
　　《葛洪传》：世儒徒知服膺周孔，莫信神仙之书，不但大笑之，又将谤毁真正，故余所著子言黄白之事，名曰《内篇》；其余驳杂通释，名曰《外篇》。凡内外一百一十六篇，虽不足藏诸名山，且欲缄之金匮，以示识者。自号抱朴子，因以名书。其所著《金匮药方》一百卷，《肘后要急方》四卷。
　　【惠州府志】
　　晋葛稚川，丹阳句容人，以儒知名，惟寡欲，无爱玩，好神仙导养之法，后止罗浮山，炼丹积年，养闲著书，号抱朴子。
　　【宋苏东坡大全集】
　　《和陶渊明读山海经并引》：渊明《读山海经》十三首，其七首皆仙语，予读《抱朴子》有所感，用其韵赋之。
　　今日天始霜，众木敛以疏。幽人掩关卧，明景翻空庐。开心无良友，寓眼得奇书。建德有遗民，道远我无车。无粮食自足，岂谓谷与蔬。愧比稚川翁，千载与我俱。尽我与渊明。可作三士图。学道虽恨晚，赋诗岂不如。
　　稚川虽独善，爱物均孔颜。欲使蟪蛄流，知有龟鹤年。辛勤破封执，苦语剧移山。博哉无穷利，千载食此言。
　　渊明虽中寿，雅志杂仍丹丘。远矣无怀民，超然邈无俦。奇文出纩息，岂复生死流。我欲作九原，异世为三游。
　　子政信奇逸，妙算穷阴阳。淮仙枕中诀，养练岁月长。岂伊臭浊中，争此顷刻光。安知青藜火，丈人非中黄。乱离弃弱女，破冢割恩邻。宁知效龟息，三岁号穷山。长生定可学，当信仲弓言。支床竟不死，抱一无穷年。
