<!-- { "loadSidebar": true } -->
　　杨朴，魏野，皆咸平景德间隐士，朴居郑州，魏野居陕，皆号能诗。朴性癖，常骑驴往来郑圃，每欲作诗，即伏草中冥搜，或得之则跃而出。适遇之者，无不惊。真宗祀汾阴，过郑召朴，欲命之官。即问：“卿来，得无以诗送行者乎？”朴揣知帝意，谬云：“无有，惟臣妻一篇。”帝使诵之，曰：“更休落魄贪杯酒，更莫猖狂爱做诗。今日捉将官里去，这回断送老头皮”。帝大笑，赐束帛遣还山。野和易通俗，人乐从之游。王魏公当国，尤爱之，野亦数相闻无间。天禧末，魏公屡求退，不许，适野寄以诗曰：“人间宰相惟三载，君在中书四十年。西祀东封俱已了，好来平地作神仙。”魏公函袖以闻，遂得谢。朴死无子，而野有子闲，能袭其父风，年八十馀，亦得长生之术。司马温公，陕人，闲死，为志其墓，故世知野者多，而朴无甚闻。然皆一节之士。世竞於进取者，不可时无此曹一二警励之，与指嵩、少为仕途捷径者异也。
　　【叶石林避暑录】
　　崔唐臣，闽人也。与苏子容、吕晋叔同学相好，二公先登第，唐臣遂罢举，久不相闻。嘉佑中，二公在馆下，一日忽见舣舟汴岸，坐於船窗者，唐臣也。亟就见之，邀与归，不可。问其别后事，曰：“初倒箧中，有钱百千，以其半买此舟，往来江湖间，所意所欲往，则从之，初不为定止。以其半居货，间取其嬴以自给。粗足即已，不求有馀。差愈於应举觅官时也”。二公相顾太息而去。翌日，自局中还，唐臣有留刺，乃携酒具，再往谒之，则舟已不知所在矣。归视其刺之末，有细字小诗一绝云：“集仙仙客问生涯，买得渔舟度岁华。按有黄庭尊有酒，少风波处便为家。”讫不复再见。顷见王仲弓说此。
　　【涧泉日记】
　　靖康元年四月乙巳，少宰兼中书侍郎吴敏言：布衣江端友，隐居京城东郊，素有高行。当围城时，上书论事甚众，终不肯一至公卿之门。伏望特加官使，以风四方，诏以为承务郎，赐同进士出身。
　　【东南记闻】
　　明月先生成守祖，家鄂州。淳熙间，繇弁任某处巡检，忽解官，弃妻子，从庐山李麻鞋为师，至富川，居西山道堂之左偏，行通衢为乞士，凡十馀年。一日无疾，交坐而化。书片纸曰：“七十馀年一梦间，弃名入道得安闲。随缘日月街头叫，闹市难居却入山。”
　　【周草窗先生记】
　　邓牧心，名牧；叶本山，讳友林，字去文。两先生皆高节士，宋亡，深隐大涤山。邓先生於古文尤精核，不苟作，承其学者，吴兴李道坦，字坦之。坦之诗亦工，然伤於巧云。
　　诗　文
　　【文苑英华】
　　《范缜拟招隐士赋》：修竹苞生兮山之岑，缤纷葳蕤兮下一作不交阴。古木茏丛兮巍峨，川泽泱漭兮云雾多。悲猿鸣猱兮啸俦侣，攀条折芳兮聊延伫。夫君兮不还，蕙华兮凋残。岁晏兮忧未开，疑作阑草虫鸣兮凄凄。萧兮森兮玄涧深，怅傍徨兮沉吟，纷纷一作纷纭兮庵爱艹。一作日奄暧穷岩穴兮熊窟，幽林杳冥兮吁可畏。金山兮山佥峨岌峨兮倾欹。飞泉兮激沫，散漫兮淋漓。弱梦兮修葛，亘蔓兮长枝。缘岭兮被崖，随风兮纷披。猛兽兮封狐，耽耽兮视余。扶藤兮直上，岩岩兮嶷嶷。一作拟拟霏霏兮敷敷，赤豹兮文狸。攀腾兮相追，思慕公子兮心迟迟。寒风励兮鸱枭吟，鸟悲鸣兮难其群。公子去兮谁与亲，行露厌兮似中人。
　　【唐庾开府诗】
　　《同王褒奉和赵王隐士》：洛阳徵五隐，东都别二贤。云气浮函谷，星光集颍川。霸陵采樵路，成都卖卜钱。鹿裘披稍裂，梨床坐欲穿。阮籍唯长啸，嵇康讶一弦。涧险无平石，山深足细泉。低松犹百尺，少翟鸟已千年。野鸟繁弦转，山花焰火然。虽无亭长识，终见野人传。《奉报穷秋寄隐士》：五倪奉啮缺，桀溺遇长沮。黎床负日卧，麦陇带经锄。自然来木几，无名科斗书。聚花聊饲雀，穿池试养鱼。小径治涩路，低田补坏渠。秋水牵沙落，寒藤抱树疏。空枉平原骑，来过仲蔚庐。
　　【许浑诗】
　　《题灞西骆隐士》：溪连灞水，商岭接泰山。清汉不回驾，白云长一作空掩关。雀喧知鹤静，凫戏识一作觉鸥闲。却笑南昌尉，悠悠城市间。
　　【李中诗】
　　《寄庐山庄隐士》：烟梦拥竹关，物外自求安。逼枕溪声近，当檐岳色寒。药苗应自采，琴调对谁弹。待了浮名后，依君共挂冠。
　　【王无功诗】
　　《卢新平宅赋古题得策杖隐士》：策杖寻隐士，行行路渐赊。石梁横涧断，土室映山斜。孝然纵有舍，威辇遂无家。置酒烧枯叶，披书坐落花。新乘滋水钓，旧结茂陵。岁岁长如此，方知轻世华。
　　【宋寇准巴东集】
　　《和赵渎监丞赠隐士》：不爱簪裾陪盛列，终年深隐养天极。静闻风雨眠鱼艇，闲称林泉挂道衣。门接水村多野色，鹤当莎径立残晖。高吟幽赏无羁束，始觉趋时事事非。《赠隐士》：夫子住东野，经年不到城。爱吟无俗趣，贫静得闲名。荒径侵山影，虚堂出燕声。我惭为俗吏，泉石负幽情。夫子才名重，贫居志未劳。吟当寒夜苦，闲到白头高。心地通禅寂，田园近海涛。不知千载后，谁更续离骚。
　　【张咏诗】
　　《送别祝隐士》：龙钟尘满衣，特特叩柴扉。暂慰经年别，人惊千里归。山川秋末后，风雪雁来稀。莫便长休去，明时待发挥。
　　【蔡九峰诗】
　　《赠武夷熊圣功隐士》：里皆华族。云山独草庐。非求龙虎鼎，爰傍圣贤居。石耸千寻直，溪涵万顷虚。文公精爽在，风月夜何如。
　　【王东牟先生集】
　　《绍兴庚申解官庐陵留别欧阳隐士》：梅雨翳江浦，我来初识君。俯仰寒暑移，几亲芝兰群。芝兰本何心，悠然荡清芬。不妨识度高，解使静躁分。我从困飘泊，朋从少知闻。投足自失所。造化本无根。妻儿惮远寓，岂复辨莸薰。顾惟鄙野性，乐此川原尊。时观前古俗，家传付儿孙。常疑百年馀，下流名尚存。惭非拨烦手，未能解纷纭。虚怀饱暖恋，有愧民吏勤。无乃桐乡夫，或可覃后昆。脱身亦由人，孤翥随骞腾。岂不快宿愿，谁能困笼樊。他年方外士。相期同策勋。
　　【李复水集】
　　《谒隐士段庭》：人生何多谋，常苦饥寒侵。裘完甑有炊，於世澹无心。筑室青涧曲，窈窕幽径深。闭门长松下，岁无车马音。古书束高阁，兀然遗屦赞。悠悠不记年，日月徒光阴。儿童城市还，得酒或自斟。隐几望南山，闲云起孤岑。《赠吴德秀隐士以来韵》：不计无成与有成，但能偿足百年心。喜营美酿多栽秫，广蓄奇书尽散金。三代遗文钟鼎古，五湖秋意画图深。超然真趣谁能识，目送孤鸿抚素琴。
　　【陆游剑南续藁】
　　《寄隐士》：乳窦寒犹滴，岩扉夜不扃。奇书窥鸟迹，灵药得人形。浩浩天风积，冥冥海气青。偿逢王内史，更为乞黄庭。
　　【吴仲孚诗】
　　《赠隐士》：晦迹云岩日久长，唐人冠帽道衣裳。草堂夜月琴声细，花坞春风杖策香。饮酒旋寻瓢作盏，架书高口水石为床。客来总是诗朋友，一笑人间万事忘。
　　【潼川志】
　　《鲁叶隐士》：深入烟霞谷，峰峦是四邻。夜唯冫食白石，书不识红尘。尼父许求志，伯阳交养神。生涯无别物，药杖与纱巾。《赠隐士》：一室高山顶，多年静远关。乾坤饶不老，日月与长闲。庭鹤同兴寝，岩猿伴往还。却因诗句累，名姓落人间。
　　【清源阮琦诗】
　　《怀隐士》：春近晓寒峭，携壶谐远寻。江山怀隐士，风日淡高林。白鹿已无迹。清泉犹见心。倚梅诵隹句，疑在碧云深。
　　【叶水心诗】
　　《赠岩电隐士》：近时术人多莽荡，要把虚名随妄想。神王虽云形不拘。尺直须防寻有枉。从来钟鼎无山林，老去岂复少年心。若言部位许亏阙，已早腾踏非埋沉。
　　【李彭诗】
　　《贻王充道隐士》：忆昨浩翁虎溪别，雁来一字不曾收。劳君为传三月信，遣我少宽千斛愁。烟艇方游建业水，玉人犹在仲宣楼。何时挂席西湖云，药杖青鞋鹦鹉洲。
　　【元王沂】
　　《寄王颜隐士》：南园分首记当年，东郭文星远避躔。机事只生鸥阁下，徵书不到鹿门边。中岁取禾三百，美酒时烦斗十千。倘忆幽禽能唤客，还家留取杖头钱。
　　【刘文贞公诗】
　　《寄空山隐士》：一举云霄笑陆沉，谁能钟鼎似山林。浑金自入青青眼，转石难酬赤赤心。彩笔懒题鹦鹉赋，朱弦闲奏凤凰吟。柳莺啼破南窗梦，桃李不言春又深。
　　【王恽秋涧集】
　　《送姬仲实隐士北还》：纷纷末术例从谀，邂逅淇南论有馀。贾传自怜多感慨，东门何意泥孤虚。雨连宾馆留三宿，天遣幽怀为一抒。觉我胸中闻未有，九峰新说历家书。九峰一作一篇。
　　【吴舜举时】
　　《赠宋隐士》：诛茅见说向云边，按上时鸣别鹤弦。晴峤采芝秋稍稍，晴轩酌酒月娟娟。闲门地迥人归掩，坐榻尘清客去悬。我政多情念乡井，可能无计恋林泉。
　　【丁继道诗】
　　《寄刘长卿隐士》：梅花伴我吟身闲，山中隐者时追攀。人生聚散别离苦，春风吹鹤归乡山。
　　【僧盘谷游山集】
　　《隐士》：属斤药归来山日斜，芒鞋竹杖缀云霞。梦窗一榻松风外，石鼎寒泉自煮茶。
　　【连百正诗】
　　《赠隐士》：不隐山林隐市，半生活计此书田。可邻世上无杨子，谁识雄心在太玄。
　　【黄彦清集】
　　《秋林隐士图》：岩扃半掩白云深，木叶萧萧秋满林。便欲操舟过溪去，一窗明月听弹琴。
　　【国朝非空上人集】
　　《陈自新隐士归新安》：十月飞霜满洞庭，官河水上放船行。山连庐阜云屏叠，江入新安雪练明。万里冥鸿归正远，九皋独鹤梦频惊。人生不是伤离别，白发何从头上生。
　　逸　士
　　【马明叟实宾录】
　　晋左思为《三都赋》：徵士皇甫谧为之序，陈留卫文为思赋作解，略曰：余观三都之赋，言不苟华，必经典要。品物殊类，禀之图藉。辞义环玮，良可贵也。有晋徵士皇甫谧，西州之逸士，耽藉乐道，高尚其志：览斯文而慷慨为之东序。晋伍朝少有雅操，闲居乐道，不修世事。性好学，召不就。尚书郎胡济奏曰：“朝游心物外，不屑时务。守静衡门，志道日新。年过耳顺，而所尚无忘。诚江南之奇才，丘园之逸士也。
　　【晋书】
　　《孙惠传》：成都王颍引惠为大将军参军，领奋威将军白沙督。时颍将征长沙王义，以陆机为前锋都督。惠与机同乡里，忧其致祸，劝机让都督於王粹。及机兄弟被戮，惠甚伤恨之。惠又擅杀颍牙门将梁隽惧罪，因改姓名以遁。后东海王越举兵下邳，惠乃诡称南岳逸士秦秘之以书干越。越以为记室参军，专掌文疏。
　　【魏书】
