<!-- { "loadSidebar": true } -->
　　《寄赠孙路处士》：平生诗誉更谁过，归老东吴命若何。知己凋零垂白发，故园寥落近沧波。酒醒藓砌花阴转，病起渔舟鹭迹多。深入富春人不见，闲门空掩半庭莎。《蔡处士》：无着复无求，平生不解愁。鬻鬻贫净洁，中酒病风流。旨趣陶山相，诗篇沈隐侯。小斋江色里，篱柱系渔舟。《寄题方干处士》：山雪照湖水，漾舟湖畔归。松篁调远籁，台榭发清辉。野岫分开径，渔家并掩扉。暮年诗力在，新句更幽微。《梁烛处士辞金陵相国杜公归旧山因以寄赠》：相庭留不得，江野有苔矶。两浙寻山遍，孤舟载鹤归。世间书读尽，僧外客来稀。谏署搜贤急，应难借布衣。 
　　【王贞白灵溪诗】
　　《赠彭蟾处士》：不阻兵散乱，穿杨已叠双。文深李北海，诗净贾长江。退隐属斤山药，醉眠凭酒缸。年年搜草泽，未便老书窗。《赠刘台处士》：摆落尘埃深处隐，欲将麋鹿混高踪。兵机不让韩擒虎，笑癖微方陆士龙。月窟常留丹桂在，家山贪卧白云重。圣朝有诏微遗逸，莫挂头冠著涧松。
　　【曹松诗】
　　《赠胡处士》：年光离岳色，带疾卧南原。白日与无事，俗人嗔闭门。樵渔临片水，野鹿入荒园。莫问荣华事，清霜点发根。《浙右赠陆处士》：静节灌园余，得非成隐居。长当庚子日，独拜五经书。白浪吹亡国，秋霜洗太虚。门前是京口，身外不营储。
　　【韩诗】
　　《赠易卜崔江处士袁州》：白首穷经通秘义，青山养老度危时。门传组绶身能退，家学樵渔迹更奇。四海尽闻龟策妙，九霄堪叹鹤书迟。壶中日月将何用，借与闲人试一窥。《赠湖南李思齐处士》：两板船头浊酒壶，七丝琴畔白髭须。三春日日黄梅雨，孤客年年青草湖。燕侠冰霜难狎近，楚狂锋刃触凡愚。知余绝粒窥仙事，许到名山看药炉。
　　【吕和叔诗】
　　《道州夏日郡内北桥新亭书怀赠何元二处士》：结构池梁上，登临日几回。晴空交密叶，隐岸积苍苔。爽气中央满，清风四面来。扼衣生羽翰，高枕出尘埃。齐物鱼何乐，忘机鸟不猜。闲销炎昼尽，静胜火云开。僻远宜孱性，优游赖废材。愿为长泛梗，莫作重燃灰。守道穷非过，先时动是灾。寄言徐孺子，宾榻且徘徊。《道州敬酬何处士书情见赠》：意气曾倾四国豪，偶来幽寺息尘劳。严陵钓处江初满，梁甫吟时月正高。新识几人知杞梓，故国何岁长蓬蒿。期君自致青云上，不用伤心叹二毛。《道州敬酬何处士怀郡楼月夜之作》：清质悠悠素彩融，长川迥陆合为空。佳人甚近山城闭，一夜相望水镜中。《送戴处士谒杨侍郎》：羸马孤僮鸟道微，三千客散独南归。山公念旧偏知我，今日因君泪满衣。
　　【李洞诗】
　　《送包处士》：秋思枕月卧潇湘，寄宿慈恩竹里房。性急却于棋上慢，身闲未免药中忙。休抛手网惊龙睡，曾挂头巾拂鸟行。闻说石门君旧隐，寒风溅瀑坏书堂。《送醉画王处士》：几年乘兴住南吴，狂醉兰舟夜落湖。别后鹤毛描转细，近来牛角饮还粗。同餐夏果山何处，共钓秋涛石在无。关下相逢怪予老，篇章役思绕寰区。《宿雩郊赠罗处士》：川静星高栗已枯，南山落石水声粗。白云钓客窗中宿，卧数嵩峰听五湖。
　　【伍乔诗】
　　《寄史处士》：长羡闲居一水湄，吟情高古有谁知。石楼待月横琴久，渔浦经风下钓迟。幽圃落花多掩径，旧山残烧几侵篱。松门别后无消息，早晚重为清话期。《寄落星史虚白处士》：白云峰下古溪头，曾与提壶烂熳游。登阁共看彭蠡浪，围炉同忆杜陵秋。棋玄不厌通宵算，句妙多容隔岁酬。别后相思时一望，暮山空碧水空流。
　　【方玄英诗】
　　《题玉笥山强处士》：酒里藏身岩里居，删繁自是一家书。世人呼尔为渔叟，尔学钓璜非钓鱼。《赠中岩王处士》：垂杨袅袅草芊芊，气象清虚学洞天。援笔便成鹦鹉赋，洗花须用桔槔泉。商于避世堪同日，渭曲逢时必有年，直恐刚肠闲未得，醉吟争柰被才牵。《赠黄处士》：闭户先生无是非，竹湾松树藕苗衣。愁吟密雪思难尽，醉倒残花扶不归。若出薜梦迎鹤简，应抛舴艋别渔矶。到头苦节终何益，空改文星作少微。《赠钱塘湖上唐处士》：我爱君家似洞庭，冲湾泼岸夜波声。蟾蜍影里清吟苦，舴艋舟中白发生。常共酒杯为伴侣，复闻纱帽见公卿。莫言举世无知已，自有孤云一作烟霞。识此情。
　　【李中诗】
　　《访蔡文庆处士留题》：幽人栖息处，一到涤尘心。藓色花阴阔，棋声竹迳深。篱根眠野鹿，池面戏江禽。多谢相留宿，开樽拂素琴。《赠蒯亮处士》：著得新书义更幽，负琴何处不遨游。玄宫寄宿月华冷，羽客伴吟松韵秋。满户烟霞思紫阁，一帆风雨忆沧洲。吾君侧席求贤切，未可悬瓢枕碧流。《吉水春暮访蔡文尖处士留题》：无事无忧鬓任苍，浊醪闲酌送韶光。溟氵蒙雨过池塘暖，狼藉花飞砚席香。好古未赏疏典册，悬图时要看潇湘。恋君清话难留处，归路迢迢又夕阳。
　　【高常侍诗】
　　《广陵别郑处士》：落日知分手，春风莫断肠。兴来无不惬，才在亦何伤。溪水堪垂钓，江田耐插秧。人生只为此，亦足傲羲皇。《赠别晋三处士》：有人家住清河源，渡河问我游梁园。手持道经注已毕，心知内篇口不言。卢门十年见秋草，此心惆怅谁能道。知已从来不易知，慕君为人与君好。别时九月桑叶疏，出门千里无行车，爱君且欲君先达，今上求贤早上书。
　　【秦韬玉诗】
　　《寄李处士》：吕望甘罗道已彰，只凭时数为门张。世途必竟皆应定，人事都来不在忙。要路疆干情本薄，旧山归去意偏长。因君指似封侯骨，渐拟回头别醉乡。
　　【储嗣宗诗】
　　《和顾非熊题茅山处士闲居》：归耕地肺绝尘喧，匣里青萍未授恩。浊酒自怜终日醉，古风时得野人言。鸟啼碧树闲临水，花满青山静掩门。唯有阶前芳草色，年年惆怅忆王孙。
　　【邵谒诗】
　　《赠郑殷处士》：善琴不得听，嘉玉不得名。知音既已死，良匠亦未生。退居一河湄，山中物景清。渔沉池水碧，鹤去松枝轻。长材靡大用，大厦失巨楹。颜子不得禄，谁谓天道平。
　　【吴融诗】
　　《赠方干处士》：把笔尽为诗，何人敌夫子。句满天下口，名聒天下耳。不识朝，不识市。旷逍遥，闲徙倚，一杯酒，无万事。一叶舟，无千舍。衣裳白云，坐卧流水。霜落风高忽相忆，惠然见过留一夕，一夕听吟十数篇，水榭林梦为岑寂。拂旦里我亦不辞，携琴径去随所适。随所适，无处觅，云半片，鹤一只。
　　【厉霆诗】
　　《访仙源观陈处士不值》：名利本来疏，闲慵两有余。闭门留野鹿，带叶卷残书。林下期何在，人间事尽虚。万山青嶂底，恨不有吾庐。
　　【许棠诗】
　　《寄庐山贾处士》：时泰亦高眠，人皆谓不然。穷经休望辟，饵术止期仙。彭蠡波涵月，炉峰雪照天。常闻风雨夜，到晓在渔船。《赠处士》：乾坤清气蔼山川，尽入诗人旧简编。却羡厉生勤苦志，集成佳句世相传。
　　【李端诗】
　　《暮春寻终南柳处士》：庞眉一居士，鹑服隐尧时，种豆初成亩，还丹旧日师。入溪花迳远，向岭马行迟。紫葛垂苔壁，青菰映柳丝。偶来尘外事，暂与素心期。终恨游春客，同为岁月悲。
　　【王无功诗】
　　《赠程处士》：百年长扰扰，万事悉悠悠。日光随意落，水势任情流。礼乐因姬旦，诗书传孔丘。不知高枕处，时取醉销愁。《山中别李处士播》：为向东溪道，人来路更赊，山中春酒熟，何处得停家。
　　【韦庄诗】
　　《赠武处士》：一身唯一室，高静若僧家，扫地留疏影，穿池浸落霞。绿梦临水合，白道向村斜。卖药归来醉，吟诗倚钓查。
　　【张乔诗】
　　《寄处士梁烛》：贤哉君子风，讽与古人同。采药楚云里，移家湘水东。星霜秋野阔，雨雹夜山空。早晚相招隐，深耕老此中。
　　【温飞卿诗】
　　《赠郑处士》：飘然随钓艇，云水是天涯。红叶下荒井，碧梧侵古槎。醉收陶令菊，贫卖邵平瓜，更有相期处，南篱一树花。
　　【周贺诗】
　　《寻北岗韩处士》：相过值早凉，松帚扫山床。坐石泉痕黑，登城藓色黄。逆风沉寺磬，初日晒邻桑。几处逢僧说，翻来宿北岗。
　　【耿讳诗】
　　《夜寻卢处士》：月高鸡犬静，门掩向寒塘。夜竹深茅宇，秋庭冷石床。住山年已远，服药寿偏长。虚弃如吾者，逢君益自伤。
　　【韩诗】
　　《寻胡处士不遇》：到来心自足，不见亦相亲。说法思居士，忘机忆丈人。微风吹药案，晴日照茶巾。幽兴殊未尽，东城飞暮尘。
　　【马戴诗】
　　《春日寻氵产川王处士》：碧草径微断，白云扉晚开。罢琴松韵发，鉴水月光来。宿鸟排花动，樵童浇竹回。与君同露坐，涧石拂青苔。
　　【皇甫曾诗】
　　《寻刘处士》：几年人不见，林下掩柴关。留客当清夜，逢君话旧山。隔城寒杵急，带月早鸿还。南陌虽相近，其如隐者闲。
　　【李颀诗】
　　《寄镜湖朱处士》：澄霁晚流阔，微风吹绿频艹。鳞鳞远峰见，淡淡平湖春，芳草日堪把，白云心所亲。何时可为乐，梦里东山人。
　　【姚合诗】
　　《夏日书事寄丘亢处士》：暑天难可度，岂复更持觞。树里鸣蝉咽，宫中午漏长。病夫心益躁，静者室应凉。几欲相寻去，红尘满路傍。《送王龟处士》：送客客为谁，朱门处士稀。唯修曾子行，不着老莱衣。古寺随僧饣卞，空林共鸟归。壶中驻年药，烧得献庭闱。
　　【豫章莲花妓诗】
　　《献陈陶处士》：莲花为号玉为腮，珍重尚书遣妾来。处士不生巫峡梦，虚劳神女下阳台。
　　【于武陵诗】
　　《送魏山韦处士》：阴阴亭际闲，相顾惨离颜。一片云飞去，嵯峨空魏山。
　　【僧齐已诗】
　　《寄镜湖方干处士》：贺监旧山川，空来近百年。闻君琴与鹤，终日在鱼船。岛露深秋石，湖澄半夜天。云门几回去，题偏好林泉。
　　【僧尚颜诗】
　　《寄方干处士》：格外缀清诗，诗名独得之。闲居公道日，醉卧牡丹时。海岛和涛望，山僧带雪期。仍闻称处士，圣主肯相知。《送独孤处士》：万里去非忙，惟携贮药囊。山家消夜景，酒肆过年光。立鹤洲侵浪，喧蛩壁近床。谁人临上路，乞得变髭方。《寄陈陶处士》：钟陵门外住，喻似玉沉泥。道真负嫌杀，神清语亦低。雪深加酒债，春尽减诗题。记得僧邀宿，山茶又更携。
　　【僧皎然诗】
