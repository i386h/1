<!-- { "loadSidebar": true } -->
　　昔欧冶改视，铅刀易价，伯乐所盼，驽马百倍。《文选》曹植表夜光之璧，显价于和氏之肆。千里之足，定功于伯乐之庭。《艺文类聚》载应璩荐和虑则笺一经品题，便作佳士。李白一顾之隆，骀足逾于山鹿。片言三重，鱼目轶于灵蛇。骆宾王一言之誉，东陵侔于西山，一面之荣，郑璞逾于周宝。《王彦升文集序》互见感谢昔虞阪之上，逸骥与驽骀俱疲；吴灶之中，孤桐共樵苏并爨。遇王良伯喈，遂腾声于千古。此诗若不遇王君，乃数十张故纸耳。唐韦纟舀作《孟浩然集序》，处州本王君名士源，天宝中获孟浩然文集，士源为之序。宋广平之沉下僚，苏公味道为使者，广平投以梅花赋，苏盛称之。自是方列于闻人之目。自是知英贤荦荦可外文字，犹用片言借说于先达之口，席其势而后骧首。当时矧碌碌者，畴能自异。刘宾客互见求援夫美不自美，因人而彰。兰亭不遭右军，则清湍修竹，芜没于空山矣。柳文本朝
　　鹅毛赠千里，所重以其人。欧公岘山临汉上，望之隐然。盖诸山之小者，而其名特著于荆者，岂非以其人哉！其人谓谁，羊叔子，杜预元凯是也。《岘山亭记》温公营独乐园，在洛中诸园最为简素，人以公之故，春时必游。《鸣道集》互入生理门园池类黄叔度澹然无作，郭林宗一言，至今以为颜子、叔度之贤，无一见于外者，而后世犹信，徒以林宗之重。东坡《谢太保撰先人墓碣书》
永乐大典
卷之三千七
卷之三千七
　　九真人
　　君人
　　【慎子】
　　《君人篇》：君人者舍法而以身治，则诛赏夺与从君心出矣。然则受赏者虽当望多无穷，受罚者虽当望轻无己，民之所信者法也。今在赏者欲多，在罚者欲少，无法以限之，则不知所论矣。虽极聪明以穷轻重，尽心以班夺与，夫何解于志望矣哉！君舍法而以心裁轻重，则是同功殊罚也，怨之所由生也。是以分马者之用策，分田者之用钩也，非以钩策为过人智也，所以去私塞欲也。故曰大君任法而弗躬弱为，则事断于法矣。法之所加各以其分，蒙其赏罚而无望于君也。是以怨不生，而上下和矣。天辨在人
　　【春秋繁露】
　　《天辨在人篇》：难者曰：阴阳之会，一岁再遇于南方者以中夏，遇于北方者以中冬。冬丧物之气也，则其会于是何如？金木水火各奉其所主以从阴阳，相与壹力而并功，其实非独阴阳也。然而阴阳因之以起，助其所主，故少阳因木而起助春之生也，太阳因火而起助夏之养也，少阴因金而起助秋之成也，太阴因水而起助冬之藏也。阴虽与水并气而合冬其实不同，故水独有丧，而阴不与焉。是以阴阳会于中冬者，非其丧也。春爱志也，夏乐志也，秋严志也，冬哀志也，故爱而有严，乐而有哀，四时之则也。喜怒之祸，哀乐之义，不独在人，亦在于天，而春夏之阳，秋冬之阴，不独在天。亦在于人。人无春气何以博爱而容众；人无秋气何以立严而成功；人无夏气何以盛养而乐生；人无冬气何以哀犯而恤丧。天无喜气亦何以暖而春生育；天无怒气亦何以清而秋杀就；天无乐气亦何以竦阳而夏养长；天无哀气亦何以激阴而冬闭藏。故曰天乃有喜怒哀乐之行，人亦有春秋冬夏之气者，合类之谓也，匹夫虽贱而可以见德刑之用矣。是故阴阳之行终各六月，远近同度而所在异处。阴之行春居东方，秋居西方，夏居空右，冬居空左。夏居空下，冬居空上，此阴之常处也。阳之行春居上，冬居下，此阳之常处也。阴终岁四移而阳常居实，非亲阳而竦竦应作足束阴，任德而远刑，与天之志常直阴空处稍取之以为助。故刑者德之奉，阴者阳之助也，阳者岁之主也。天下之昆虫随阴而出入，天下之草木随阳而生落，天下之三王随阳而改正，天下之尊卑随阳而序位。幼者居阳之所少，老者居阳之所老，贵者居阳之所盛，贱者当阳之所衰，藏者言其不得当阳，而当阳者臣子也。阳者君父是也，故人主南面以阳为位也，阳贵而阴贱，天之刑也。礼之尚右，非尚阴也，敬老阳而尊成功也。
　　慎人
　　【吕氏春秋】
　　《慎人篇》：慎人一作顺人六曰：功名大立，天也，为是故因不慎其人不可。推之于天下，复慎其为人，修仁义，故曰不可也。夫舜遇尧，天也。舜耕于历山，陶于河滨，钓于雷泽，陶作凡器天下说之，秀士从之，人也。夫禹遇舜，天也。禹周于天下以求贤者，事利黔首。事，治也。首，民也。黔水潦川泽之湛滞雍塞可通者，禹尽为之，人也。夫汤遇桀，武遇纣，天也。汤武修身积善为义，以忧苦于民也。苦，劳也。舜之耕渔，其贤不肖与为天子同，同，辞也其未遇时也。以其徒属堀地财，取水利，地财，五谷。水利，濯灌。编蒲苇，结罘网，手足胼胝不居，居止然后免于冻馁之患。患，难也。其遇时也，登为天子，贤士归之，万民雀之，丈夫女子，振振殷殷，无不戴说。振振殷殷，众友之盛。舜自为诗曰：普天之下，莫非王土，率土之滨，莫非王臣，所以见尽有之也。尽有之，贤非加也，加，益也。尽无之，贤非损也。损，灭时使然也，百里奚之未遇时也，亡虢而虏晋，虢当为虞。百里奚虞臣也。传曰：伐虞获其大夫井伯以媵秦缪公姬。孟子曰：百里奚虞人也，晋人以垂棘之璧，假道于虞以伐虢，宫之奇谏之，百里奚知虞公之不可谏也，而去之秦，此云亡虢误矣。杨子云恨不及其时，车载其金。饭牛于秦，传鬻以五羊之皮，公孙技得而说之，公孙技，秦大夫子桑。献诸缪公三日请属事焉。献，进也，请以大夫职事属付百里奚也。缪公曰：买五羊之皮而属事焉，无乃天下笑乎？公孙技对曰：信贤而任之，君之明也。让贤而下之，臣之忠也。下，避也。君为明君，臣为忠臣，彼信贤境内将服，敌国且畏，夫谁暇笑哉？缪公遂用之。谋无不当，举必有功，非加贤也。使百里奚虽贤无德，缪公必无此名矣。今焉知世之无百里奚哉？故人主之欲求士者，不可不务博也。孔子穷于陈蔡之间，七日不尝食，藜羹不糁，宰予备矣。备当作惫，惫，极也。《论语》曰：卫灵公问陈于孔子，对曰：俎豆之事，则尝闻之矣。军旅之事，未之学也。明日遂行，在陈绝粮，从者病莫能兴，此之谓也。故曰宰予惫矣。孔子弦歌于室，颜回择菜于外，子路与子贡相与而言曰：夫子逐于鲁，削迹于卫，伐一作技树于宋，穷于陈蔡，杀夫子者无罪，藉夫子者无罪，藉夫子者不禁。藉，犹辱也。夫子弦歌鼓舞，未尝绝音，盖君子之无所丑也若此乎？丑，犹耻也。颜回无以对，入以告孔子。孔子忄就然推琴，喟然而叹之曰：由与赐小人也，召吾语之。子路与子贡入，子贡曰：如此者可谓穷矣。孔子曰：是何言也？君子达于道之谓达，穷于道之为穷。
　　《论语》曰：君子亦有穷乎？子曰：君子固穷，小人穷斯滥矣。今丘也，仁义之道，以遭乱世之患，其所也何穷之谓？言不穷于道也。故内省而不疚于道，临难而不失其德，大寒既至，霜露既降，吾是以知松柏之茂也。众木遇霜雪皆凋，喻小人遭乱世无以自免，松柏喻君子而能茂盛也。《论语》曰：岁寒然后知松柏之后凋，此之谓也。昔桓公得之莒，文公得之曹，越王得之会稽，齐桓公遭无知之乱，出奔莒；晋文公遭骊姬之谗，出过曹。越王勾践与吴战而败，栖于会稽之山，卒皆享国，克复其耻为霸君，故曰得之。陈蔡之，于丘其幸乎？孔子烈然辶歹瑟而弦，辶歹，更也。更取瑟而弦歌。子路抗然执干而舞。干，木盾也。子贡曰：吾不知天之高也，不知地之下也。高下，喻广大也。言不能知孔子圣德之如天地。古之得道者，穷亦乐，乐其道也。达亦乐，乐兼善天下也。所乐非穷达也。言乐道也。道得于此，则穷达一也。此近喻身也。言得道之人不为穷极，不为达显，故一之也。为寒暑风雨之序矣。寒暑，阴阳也。阴阳和，风雨序也圣人法天地，顺阴阳。故能不为穷达变其节也。故许由虞乎颖阳，虞，乐也。颖水之北曰阳，轻天下而不屈于尧，养志于箕山。山在颖水之北，故曰乐乎颖阳也。而共伯得乎共首。共，国，伯爵也。弃其国隐于共首山，而得其志也，不知出何书也。
　　求人
　　【吕氏春秋】
