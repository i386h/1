<!-- { "loadSidebar": true } -->
　　【宋史?孟珙传】
　　珙时为京湖安抚制置等使，大元兵至，泸珙言陆抗有言：“荆州国之藩表，如其有虞，非但失一郡，当倾国争之；若非增兵八万，并力御备，虽韩白复生，无所展巧。今日事势，大略相似，利害至重。”
　　【金史】
　　《宣宗纪》：真四年十月丙寅，诏京师具防城器械，多凿坎，筑垣墙于隙地，戊辰，诏吏礼兵工四部尚书，董防城之役。《蒙古纲传》：纲行元帅府事，奏恩州武城县艾家凹水泺，清河县涧口水泺，其深一丈，广数十里，险固可恃。因其地形，少加浚治，足以保御。请迁州民其中多募义军以实之。《完颜弼传》：弼奏曰：“方虽议和，万一轻骑复来，则吾民重困矣。速讲防御之策，及劝迁都南京，阻长淮，拒大河，扼潼关以自固。”
　　【范文正公集】
　　《奏乞宣谕大臣，定河东捍御策状》：臣窃见契丹遣使来朝廷言欲西征。今边上探报，皆称契丹大发兵马讨伐呆家族，并夹山部落，及称亦与元昊兵马相煞。又报元昊亦已点集左厢军马，既是二国举动大兵，必有大事。以臣料之，夹山等藩部小族，岂二国尽举大兵攻讨此可疑一也，又元昊自来惟倚契丹侵凌中原，今无大故，何敢便与契丹相绝，而举兵相持，此可疑二也。自古圣贤议皆称夷狄无信，今朝廷便欲倚凭，此可疑三也。前来契丹，邀中国进纳物帛，欲屈伏朝廷，元昊僭号扰边，屡擒将帅，如盟信可保，何至此今日之举，又可疑四也。河东地震数年，占书亦主城陷，今二国之兵，萃于彼方：此又可大疑五也。又边上探得契丹遣使二道，至南山宁化军岢岚军后面，觑步谷口道路：此又大可疑六也。设或二国不守盟信，卒然奔冲以数十万众，乘不备而来，河东军马不多，名将极少，众寡不敌，谁敢决战此大可忧一也。契丹素善攻城，今探得点集床子弩并石包手，皆攻城之具，与昔时不同，况元昊界无城可攻。如却入汉界并攻一两城，破而屠之，则其余城，乘风可下：此大可忧二也。万一此度却未奔冲，以取中国之信，使安于疑为后举之策：此大可忧三也。今乞圣慈顾问大臣，如契丹可以保信，必不入寇，亦不与元昊连冲，则乞今日同署一奏纳于御前，使中外安静，不更忧疑，他日或误大事，责有所归。如大臣不敢保信，则乞指挥大臣今日更不归厅，便画御捍之策，抽何路军马；用何人将帅，添若干钱帛，据何处要害，如此定策犹恐后时，不能当二虏之势。或更因循度日，直候大寇入境，然后为谋，则河东一倾，危逼宗社。臣待罪两府，义当极论，不敢有隐，系圣断处之。
　　【王之道相山集】
　　《王之道慰安淮南使自捍御子》：契勘江北，自王彦充攻陷寿春以来，人心动摇，日夕延颈跋踵，仰望王师之来，不翅大旱之雨。迨今累月，杳无所闻，乃于八月初四日，承七月二十三，括船禁渡。圣旨指挥截自十月一日已后，大江更不得通行。官私舟船，候过防秋依旧，且尽括江北舟船，不能禁金人之必渡，而逆料金人遽绝江北之民。且曰：“过防秋而依旧。”是犹人父兄急难，不能保其子弟，逐而去之，且戒之曰：“他日安平，汝当归。”四方闻之，其谁不解体？兹正与前日之弃河北淮北无以异也！今既不能遣兵戍淮以安其心，伏望宣抚端明重以属郡，矜怜数千里之民，无所依归。备以之道之言，申奏朝廷，乞特发德音，下明诏，慰安淮南，使人自保守。如有能蔽一方，不陷夷虏，候过防秋，必行信赏。要使中外感动，至羸老癃疾扶杖往听，愿少须臾无死，以观中兴。庶几可以上回天听，下协人望。
　　【张魏公奏议】
　　《奏黄州等处备御事宜状》：臣舟行自上流而下，旦暮反复询究形势利害，大率长江要处，惟汉口采石真扬，出舟便利。今朝廷已各屯驻大军控扼，此外黄州为紧，其次靳，又其次舒。建炎中，虏人犯江西，自黄造木伐以济，盖自黄至光，其路坦夷，不可不过防。而鄂州大军家计，正与黄对境，相去不远。臣近曾具子，乞戒束力吴拱坚壁清野，量分大军，照管诸两军家计，正以备黄。伏想已达圣览，今闻成闵领援兵东下，又那差鄂州一两军偕行上流，水军并赴采石镇江，理固当然。臣过虑虏人窥襄汉之兵未解，万一潜以精兵犯我，势当有以应之，则众寡或有不敌，兼是水军亦须量留鄂渚，或别为之计，以备缓急。伏望圣慈，更赐详酌，如臣言稍可采，乞自圣意处分施行。十二月上。
　　【李庄简公奏议】
　　《论守御大计状》：臣以孤蹇无能之身，蒙陛下起之流落放弃之中，更历内外上浸冒器使，十稔于兹。布衣衡茅之士，遭遇如臣者，果几人哉！顾惟天地父母之恩，虽碎首屠肝，岂能称塞！臣到任未几，恭闻大驾移跸平江府，将亲御戎车各，誓师两淮。此臣捐躯效命之秋，念方拘縻郡缓，留滞海滨，上之不能吐奇策以佐军谋，下之不能执干戈以卫宗社，乞扈从则贻干进之讥，献谋议兴空言之诮，夙夜忧愤，莫知计之所出。臣闻忠臣不以出处二其心，正士不以险夷易所守，臣岂敢预忧小人不根之言，遽有所畏避哉！况臣陛辞之日，陛下尝许臣以言倘有所见，其忍缄默。臣伏睹关报刘光世、张俊、捍御大敌三捷，继闻海寓流传，孰不庆幸，然臣闻强虏拥兵淮扬宿亳之间，坐观胜败，此其志不浅。赵充国之系虏以残灭为期，孙权每戒江上诸将不贪小利，臣是以未敢以诸将奏捷为喜，而方以金人大队深入为忧。昔杨珉问朱伺曰，将军前后击贼，何以每胜？伺曰，两敌共对，惟当忍之。彼不能忍，我能忍，以是胜耳。汉祖与项羽对垒，晋宣与诸葛亮相持，方形势未便，孤军远来，未尝与之争锋。周亚夫深壁以却吴军，光武坚营以降铜马，此皆已事之验。臣观今日虏伪布置，必有主谋，愿陛下勿轻此贼。今朝廷所恃，独一韩世忠，彼必以精锐当之，而刘麟北车出没光黄庐寿间，以牵制诸将而分吾力，金人必有自淮阳以入楚氵四。若社稷之灵，世忠足以御之，则无复事矣；万一众寡不敌，便有瓦解之势。昔楚屈全谓齐公曰：“楚国以方城为城，汉水为池。虽君之众，无所用之。”魏文帝至广陵，见波涛汹涌。叹曰：“此天所以限南北也。”兵法谓善守者，敌不知所攻。今陛下已据东南形胜之势，敌人万南里远来，投兵死地，利于速战，而不利于迟久。今不务重而夸一时之功，决一旦之命，臣恐正堕贼计，非策之得也。臣狂瞽之言，曩备数从列方燕间进对造膝之语，所谓万全之策者，尝为陛下陈之矣。金人往年入寇无所得，去冬又无所得而去，士马折伤，固已太半。异时虽欲复驱犬羊之众以犯我，孰肯为用者，此乃坐制强虏之术。臣愚伏望陛下戒束力诸将，各务持重，不过隐忍三两月间，彼师老食尽，然后广设方略，出兵遣击，或邀其归途，我得胜算矣。伪地恃虏为强，虏骑既退，则刘豫父子，岂能立国乎！复祖宗之故疆，还二圣于沙漠，当在此举。惟陛下特加圣虑，臣狂愚冒昧，无任惶惧激切待罪之至！谨具状奏闻。伏候束力旨。
　　【竹溪先生文集】
　　《乞募土人守御子》：臣契勘自淮以南与伪境相接地分，守之即多事，弃之即资敌。当缓为计以图之。访闻诸将，下各有逐处土人。愿为朝廷招集乡民耕种田亩，置立堡寨，以守一方。如刘纲孙晖之类者甚多，若因所欲，更加选择可委之人，其上使之守州，其次使守县镇，不必须保故地，但使自择要害可守之所处之，仍委逐地分将帅，时出轻骑，巡掠境上，以为卫护，万一寇至则避，寇退复保其所事，初朝廷量行应副，稍加就绪，即使自给，渐次措置人兵，别无大段费用，目前虽未见其利数年之后，增一藩篱之固，为利非轻。伏乞圣慈，更加详酌，可否施行。
　　【李忠定公集】
　　《奏知城上守御器具有未备处子》：臣今日依禀圣旨在新郑门应副，姚平仲下人马器甲，逐急将在军已请器甲津般到新郑门约计八千余副，据姚平仲称得旨巡觑西北城堡，回至新郑门已日晚，乞来早交割。臣已委官在门下管构讫，并据姚平仲称东西水门，须用排权木以防贼马，及城上守御器具。比之边城有未备处，臣已逐乙下京城，所依应施行去讫，合具奏知。御笔“卿竭力徇国，朕甚嘉之。”中心不忘。金人多诈奸谋不浅，切在审详行之《奏知酸枣门守御捍退贼马子》：臣见在酸枣门城上同卢端措置守御，及催督张何灌王古等接战，贼兵退屈，势必万全，不烦圣虑。所乞差宰执分守四壁，盖虑惊东击西。事体不细，切望留神。所有刘延庆西壁阙人，已差人应副去讫，谨具奏知。御笔“公忠略之志，朕记于心。”更切询问曾经边塞人，悉心体国，分布防守，存恤抚劳。若贼兵退遁，异等奖擢，奏知防守酸枣门。并乞分遣执政官分巡四壁守御子，臣适来已到新酸枣门，躬率将士防守，探得北贼已约三四百人，过城壕内作过。今已号令城上，见严备守御外，即时付何灌张，引两头项人马前来掩杀。合具奏知。仍乞分遣执政官分巡四壁守御。御笔“执政上城恐妨行遣号令，已差蔡懋提举，自可巡城分官守御。”
　　【张守毗陵集】
