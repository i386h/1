<!-- { "loadSidebar": true } -->
　　有定乾坤理，无私造化心。当时炉冶内，枉作不祥金。有说皆非道，无言乃是天。当知六经外，别自有真传。世儒笺注学，愈说愈支离。道妙忘言处，几人真得知。久视能伤目，多思亦损心。焉知心目外，有道自玄深。博学资详说，当知反约功。圣传精一处，只在片言中。乾坤唯一理，无古亦无今。不有天忠恕，于何观圣心。澹泊忘尘虑，逍遥养道心。愿为无用瓠，羞作不祥金。白发满青镜，功名心巳休。春风吹梦觉，周易在床头。《杂诗》青青南山树，托根一何高。雨露虽早承，风霜亦先遭。修干拂云汉，清阴蔽猿猱。岁寒枝叶尽，樵斧将焉逃。煌煌珊瑚树，托根万仞渊。阳光照群物，海底无青天。绝宝世所稀，幽沈多弃捐。谁能理铁网，采献君王前。扶桑出火日，助此三伏威。水沸鱼不游，林焚鸟安归。更堪昼夜间，扰扰蛟蝇飞。风霜一朝至，岂恤身无衣。平生雅志在山林，世事萦人未遂心。早晚随他猿鹤去，杖藜不厌白云深。长身索米侏儒饱，飞将无功妄尉侯。世事纷纷本难料，云山招隐去来休。贫贱身安富贵尤，生涯粗足更何求。他年杖屦红尘外，只要青山伴白头。问津入海厌风涛，归卧云山一布袍。人爵得如天爵贵，权门争似圣门高。世事无边白发催，坐消心火到寒灰。相知只有南窗月，肯送清光夜夜来。永夜披衣起，离怀酒半醒。众星何历历，孤月自亭亭。露气三更白，天容万古青。何当上银汉，濯发谢尘腥。家贫甘淡薄，地僻寡经过。日暮佳人远，春深碧草多。山川留笑傲，湖海入蹉跎。明月一樽酒，无人听浩歌。尊酒何人在，青山落日昏。商歌聊寄意，楚些未招魂。世事频歌枕，愁怀独倚门。心不断，千里共啼痕。清风生槁木，明月照空尊。郁郁歌声断，茫茫夜气昏。流年翻故纸，生理忆前村。拟买云山住，黄尘谢远奔。骨肉三年别，云山一梦余。乾坤两神物，今古几张华。岭碍横秋鹗，林啼返哺鸦。帝乡难可恋，争似早归家。万虑散还集，孤怀行转幽，剑歌心事晚，灯火鬓华秋。岁月水东注，关山人北游。几时霄汉路，黄鹄谢笼囚。沧浪亭下水，濯足有高人。声价乾坤大，光容日月新。骑鲸今不返，觅句欲谁亲。忽忆论文夕，伤心泪满巾。沧浪亭下水，回首未忘情。无复尘缨濯。何劳波浪清。山川元气在，风雨暮愁生。得句无人和，天空孤月明。碧涧寒松树，庭除未易栽。根盘元气在，花抱白云开。匠石无消息，幽人自往来。冰霜千岁节，桃李莫相猜。睡起南窗下，吟诗两鬓风。惜无尊酒绿，聊发醉颜红。世事何时了，浮名到底空。故园归去晚，兰菊半蒿蓬。帝里三年客，麻衣两鬓尘。运斤思郢质，度曲困巴人。薏苡宁辞苦，芙蓉不嫁春。归来当世事，已矣勿重陈。藜杖晚风前，衡门落木边。伤时成短咏，引镜惜流年。宝剑曾冲斗，灵槎可上天，谁能甘碌碌，尘土没华颠。不买酒浇愁，唯吟诗送秋。黄花开易了，青鬓去难留。道业知谁重，儒冠浪自囚。会当鞭彩凤，八表恣狂游。长歌续短歌，歌罢意蹉跎。白屋沉风雅，青云出揣摩，蛰龙寒不起，山鬼暮还过。莫忆远游赋，途穷霜露多。人海易风波，吾行知柰何。乘槎天汉远，泣玉泪痕多。故苑荒兰菊，空山老薜萝。青霞千古意，白石一声歌。玉佩石兰衣，手拖明月辉。骚人不相待，薄俗竟安归。阆苑迷苍海，琼宫隔紫微。世尘三万丈，黄鹄要高飞。回首东山望白云，几时归去谢红尘。三生有债穷书客，万事无心老道人。火候周时丹欲就，金精飞后气方神。从今一蹴虚空破，何必区区问大钧。《无题》西北青楼倚绛霄，汉宫春色映芳袍。佳人独织紫纹绮，寒女漫持金剪刀。欲采频艹蘩供祭祀，还思歌舞事游遨。五云牢落秋风暮，梦断瑶台璧月高。《读社诗》风雅谁堪继后尘，少陵诗笔妙通神。岱宗独立郡山小，元气无私万物春。一代兴衰兼国史，百年忠义激人臣。鸾胶不续朱弦绝，北里黄花日日新。《偶成》：一世匆匆万世长，中间尽有事商量。初闻冤鸟愤沧海，又见愚公从太行。天上美人无梦到，山中瑶草为谁香。两盂薄粥三间屋，了却浮生不用忙。
　　【陈子廉集】
　　《杂诗》：薄言采幽兰，江上秋风生。烟开林光净，露余花气清。美人如芙蓉，赠我秋菊英。为君酌玉醴，馨香贮瑶觥。佳会难久留，远望空月明。风吹阳云断，怅然以伤情。
　　薄游溪林暮，时闻禽鸟和。徘回拟孤诵，伫目清云多。烟光浮兰渚，香气泛绿荷。佳人将白苎，浣此芙蓉波。凉月为谁好，薰风时我过。幽怀耿无寐，良夜其如何。
　　《古诗》游子日暮归，劳劳涉长道。凉风凄以寒，庭树日枯槁。昔为春芳花，今为暮衰草，不见桃李颜，荣华岂长好。惟有青青松，相看以终老。世道良悠悠，天月仍皎皎，时序日以迁，秋至一何早。寒蛩鸣壁间，白露下庭草。故人远行役，好在万里道。相忆怀德音，惟仁以为宝。孤雁长逸群，高高在云间。游子悲故乡，行路良复难。草木有荣落，松柏知岁寒。川水日夜流，岁月不复还。愿随黄鹄飞，安得双羽翰。与君重别离，相携至河阳。悠悠复何之，驱车上太行，浮云日以暮，秋风雁南翔。瞻彼河汉流，仰见明月光。行役良可还，并州下严霜。络纬何唧唧，孤妾终夜织。起视河汉明，遥遥见双星。星月仍皎皎，怀人在长道。汉殿秋风凉，婕妤居未央。玉食常有余，被服罗衣裳。空房生幽兰，英英含光辉。良人行西游，西游何时归。秋风吹行云，飘飘如征衣。何当投君怀，相思长依依，宁如双冥鸿，翩翩凌风飞。明明秋月光，照我嘉树林。林北多悲风，尤来鸣素琴。郁郁巫山长，悠悠湘水深。美人隔千里，瞻望劳我心。愿言托孤鸿，于以赠远音。汉滨有游女，容色荷花鲜。真髟发如青云，环佩凌紫烟。兰舟采芙蓉，明月何娟娟。秋风吹芳草，所忆在远道。不见双鸳鸯，皋兰日枯槁。凤凰离丹山，去去何所依。孤鸣世无侣，况乃梧桐希。琅竟不实，终岁常苦饥，浮云蔽朝阳，随风自南飞。高翔周四海，下以览德辉。北荒有龙庭，飞雪何漫漫，汉使持节行，一去十九年，黄云落紫塞，白日回青天。茂陵哭秋风，忠义难与宣。怀人不可见，叹息空茫然。衡阳岁云莫，翩翩雁南征。落日下湘渚，秋风生洞庭。九疑郁绵绵，苍梧云气清。不见鸾凤翔，但见鱼龙惊。引领希黄虞，悠悠伤我情。别客如流光，开州非故乡。草木日零落，忧心以彷徨。塞上多浮云，途路宛且长。凉风从北来，塞雁复南翔。中宵不能寐，使我怀感伤。明月在远道，天星向晨稀。客行一何早，鸡鸣一何迟。上有百丈峰，下有千仞溪。此道亦以险，皇皇欲何之。况复霜露零，愿言早还归。暮登河阳道，北望荡阴里。河内余流民，山东复大水，不见中土人，去作异乡鬼，薄命非关天，穷途亦云已。永夕秋风至，寥落千里雁。清霜凝塞原，明月在云汉。迟迟远行客，忽忽惊岁晏。世道有反复，鸡鸣夜将旦。客子从北征，野宿在草间。夜闻羁旅人，戚戚相于言。戚戚何所言，为言征役烦。去年戍平城，今年度桑干。风雪沾人衣，冽冽天色寒。天寒雁南飞，回头望长安。从军雁门塞，日日风色寒。将军远征去，何时破楼兰。征人半不返，独取天马还。悲笳陇阪下，庄士摧心肝。白雁度寒暑，悠悠行路难。何如黄鹄飞，飞去终南山。永夜何寂寂，征雁长役役。起视河汉流，怀人在南州。秋风碧云暮，芙蓉发江浦，我有明月珠，可以照千古。持此欲赠君，将归道无因，玩之以为宝，终当寄远人。长云鸿雁鸣，落日秋风寒。客子常远游，自古行路难，蓟北见明月，故人在长安。一夕遥相望，清啸气若兰。宛然丹凤雏，栖彼青琅。欲往从之游，安得双羽翰。
　　【韩性五云漫藁】
　　《偶成》：年来游兴殊常懒，春后吟情故自超。燕子未修花外垒，牡丹初活雨中苗。林樾萧疏曲迳深，小庭秋色净无尘，一杯苦茗强留客，满地碧花殊可人。种就蔓菁半着花，摘残枸杞未抽芽。绝怜肉食妨精进，犹掬琴高下夜茶。《偶书》：绿阴庭院燕交飞，隐几抛书思欲迷。拂面微风吹梦断，半窗斜日杜鹃啼。《十二月五日》：霓帜才收雨意阑，朔风吹面不成寒。园林莫问春来未，且把梅花当雪看。《偶题》：苔迳荒荒意苡愁，西风初上木绵裘。池亭入晚尤奇绝，丹桂花西月一钩。《拟古》：邯郸繁华地，阁道凌云端。玲珑开户牖，绮疏粲以繁。皎皎楼上女，惨惨发清弹。得非愁芳景，促柱怀辛酸。借问弹者谁，不言再三叹。昔为双飞鹄，今为孤栖鸾。岂无登台客，罗敷非所欢。朔风一以劲，桃李无余阴。柔荃次第萎，王鲔日夜沉。端居念时节，万感集曾襟。丹棘岂无花，之子独苦心。骏马恋长陂，凤鸟思故林。愿抱荆山璞，往宿清渭滨。《杂诗》：飘飘学仙侣，保炼长生姿。遗荣等刍狗，养气如木鸡。猗欤不死机，动静无盛衰。胡为受形役，流宕日坐驰。琴心妙三叠，至音谅谁挥。矫首三山云，悠然望安期。商飚振原野，劲风入我衤周。遥夜起悟叹，慨然念徂秋。北辰丽中天，河汉西南流。阴阳无停机，感此四运周。佳人天一方，何以慰我愁。岂无百尺楼，登临以销尤。亭亭山中木，华实分蚩妍，短长各自用，谁能保贞坚。牺尊耀青黄，斧斤失其天。有如沟中断，聊以散自全。人生若膏火，销铄因世缘。口酋然起长啸。从彼苏门仙。荣荣清秋菊，含章发荒园，鲜裳耀佳色，象在六五坤。凝霜纤累草，始列幽芳尊。掇英泛清觞，南山清一痕。自非靖节翁，素抱孰与论，愿言保昭质，剑华固灵根。衡门十日雨，裹饭食子桑。永怀冰玉人，卫生失其方。玉函夙所亲，金匕亦屡尝。诗声出户外，泰定神不伤。昔贤秉元化，此身本安康。聊示衡气机，何能测其乡。昭文不鼓琴，至道无亏成。意而出黥劓，刻雕伤众形。吾闻养生主。灵芝发初荣。一为外物婴，杞梓成薪荆。世人乱名实，羽重千钧轻，珍重漆园吏，自乐心太平。空山被褐翁，搴萝似麇，巍然新宫铭，奇文日星荧。何人蔡少霞，取关逐玄卿。飞翰掣琬琰，微言参窈冥，尘劫久沦胥，晷运不暂停。乐哉清宁劫，一念三千龄。放勋等玄化，著此圣人篇，恭惟宇宙中，大哉精一传。仰瞻复俯察，鸢鱼在天渊。宁知进道姿，孰砭况痼痊。康庄驰圣轨，欲往无由缘。如何夸毗子，偷生幸长年。《古诗》：时运有代谢，至理无惟迁。壁间三坟书，不载鸿荒前。元气一呼吸，潮返星回旋。至人测基机，玄关守绵绵。晨昏运一息，流转天齐年。归来访旧乡，山川故依然。云何冢累累，愁此白翟鸟仙。鸣镝发宋台，飞镞逾西霜。石梁犹饮羽，逸劲不可当。奇工积九载，弦括一何良。亻免仰待成器，末路徒悲伤。
　　【宛陵群英集】
