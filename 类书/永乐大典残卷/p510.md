<!-- { "loadSidebar": true } -->
　　右先下黄蜡于铫子内，微火上熔，次下鸡子黄及胡粉，调和候冷，作饼与儿空心午后食之，量儿大小增减。牛乳饮：治小儿哕。牛乳，一合生姜汁，半合右于银器中慢火同煎至六七沸，一岁儿饮半合，仍量儿大小以意加减。甘草豆方：冬月小儿解诸热毒，老人亦且服之。大黑豆，三升净洗甘草。三两细剁右用水六升，煮令烂熟，时时以三五十颗与小儿食之。汁亦可服，又可用已煮过黑豆入香药末和匀，甑上蒸令香软尤佳。慈觉颐老奉亲，夫孝子之事亲也。日以鸡鸣盥漱毕，敬念精诚，立于寝门之外，微声罄咳，安详而入。温恭省问安否如何？起则奉其衣服，沃盥奉其盘水，所服汤药审而后进，徐禀晨羞喜馔何物。更益王尔甘，尽其精制，视其寒温，尝其旨否，父母嗜之，则喜色见于面目，喜气连于声音。意所不欲，则敬请易馔。因无它命，则下色怡声以强食。问其所以，微或不康，则具汤药而进之。事竟而食，则视于父母而为之多少。食已，进见问其起居，言必雍容尽于爱敬，先意承志务达其心。疾痛可养，则抑搔之。出入卧起，敬抚持之。果实汤茗，随意而具。沐浴洗面贵寻汤而请，复问晡时欲何饮食？侍奉之义，皆仿前式。父母所处，冬则燠密，夏则清凉。父母欲寐，则相其席厚薄，必使安体，衾绸单复，务于适宜。寒则温衾，热则扇枕。俟其安寝，然后退宿。复思明日之事焉。此犹世间之孝也。当念三途长夜，恶趣轮回，虽欲报恩，如何息苦。应于朝夕劝进父母，归依三宝，发菩提心，调伏贪嗔，不昧因果。搜寻古教，瞻礼圣容，于佛业戒随力奉持，发明大事因缘，修习念佛三昧。或行礼以助道，或宴坐以澄神，皆未来成佛之囗工，历劫无穷之孝。事亲至此，不可以有加矣。郭琮，台州黄岩县仁风里人，至性孝悌。浮沉民伍，少丧父，常有罔极之叹。事母张氏，颇极恭顺。娶妻有子，而移居母室，供给衣食，必萃珍异。凡父母之所欲，必亲以奉之。或经家人之手，则尤形于色，虑失母之意。居常不过中食，绝饮酒茹荤者三十年，祈母之寿也。母年一百四岁，耳目不衰，饮食不减，乡党异之。至道三年，耆老陈翁，睹诏书存恤孝悌，因率同里四十人，具状郭琮行孝事，诸漕运使乞闻朝廷。漕使驰诣其家，以根其事实。因召母出与之坐，饮以醇酎，嗟叹良久，遂具表以闻。太宗览而嘉之，降诏书旌表门闾，除其徭投，观者荣之。母次年无疾而终，香气盈室。琮哀号逾礼，几乎减性，乡闾率金帛以助葬。至今黄岩感琮之行，善以事父母者，十其二三矣。顾忻，泰州兴县永丰里人。十岁丧父，以母多病。荤辛不入口者十载。鸡初鸣具冠带，率妻子诣母之室，问其所欲。如此五十年，未尝一日改志。所居远郡城几乎百里，每遇二税入输，语其昆季曰：“家之极难者预付我，必克荷之。”不顾输税，虑离母之左右，以失其欲也。以是昆仲常多之，母老目忽不能睹物。忻日夜号泣，祈祷天地。刺血写佛书数十卷，母目忽明，以至灯下亦能缝纫，精神轻健，虽少妇之不若。晚年忽语其子曰：“吾仿汝不食荤食矣。”遂不过中食，颜色如童稚，年九十无疾而终。
永乐大典
卷之一万一千九百五
卷之一万一千九百五
　　十八养广
　　广州府
　　目　录
　　建置沿革道里城池桥梁关津坊里风俗形势气候户口田赋课利土产山川宫室祠庙寺观坛址公署学校兵防古迹宦迹人物文章题咏碑刻建置沿革本府
　　【大明清类天文分野之书】
　　《禹贡》：扬州之域，牛女之分。周春秋时，为百越之地。秦置南海郡。汉武帝定越地，以为南海，郁林，交趾，九真，日南，珠崖，儋耳郡，属交趾剌史。献帝建安八年，升为交州牧。三国吴孙权，以步骘为交州剌史。晋太康中，以荆州始安，始兴，临贺三郡来属，治番禺。宋泰始七年，分交广二州地置越州，治临漳，。齐以广治番禺。梁陈并置都督府。隋开皇九年，置总管府。仁寿元年，改广州为番禺州。大业初，又改为南海郡。唐武德五年，置广州总管府。七年为大都督府。贞观初，改中都督府。永徽中以广州为岭南五府节度。天宝元年，改为南海郡。至德二年，复为广州。咸通三年，分岭南节度为东西道。乾宁二年，改岭南东道为清海军节度。宋开宝四年，仍为清海军节度，大观元年升为帅府。元至元十五年，置广东道宣慰司，广州为路，本朝洪武元年改为广州府。二年，置广东行省。九年，改为布政司。
　　【图经志】
　　秦属南海郡，任任嚣为尉。后赵佗称南越王，传五世。前汉元鼎五年，南粤平，以南海郡属交州，领县六，曰番禺，博罗，中宿，龙川，四会，揭阳。后汉建安十八年，革州，以郡属荆州。领县七，曰番禺，博罗，中宿，龙川，四会，揭阳，增城。分番禺地置增城县。三国吴黄武六年，以南海、苍梧、郁林三郡始立广州。本郡属广州。晋，领县六，曰番禺，博罗，龙川，四会，增城，平夷。改揭阳为义安郡，以中宿属始兴郡。宋，领县十，曰番禺，博罗，龙川，增城，酉平，熙安，怀化，绥宁，高要，始昌。改四会为绥建郡。齐，领县十三，曰番禺，博罗，龙川，增城，酉平，熙安，怀化，绥宁，高要，新罗，揭阳，河源，安远。梁、陈、隋，置总管府，仁寿元年改番州。大业初，复立南海郡，领县十五，曰南海，宝安，增城，四会，化蒙，曲江，始兴，翁源，乐昌，氵含光，清远，政宾，怀集，义宁，新会。废始兴郡，以曲江，始兴，翁源，乐昌隶本州。又废淮州为氵含氵匡，后避宋讳，改氵含光，隶本州。唐武德四年，立广州置总管府。乾元元年复为广州，五莞之一也。领县十三，曰南海，番禺，东莞，增城，四会，化蒙，氵含光，氵存水，清远，怀集，贞阳，义宁，新会。后以政宾入清远。并四会、化氵蒙置南绥州，并义宁新会置冈州。寻废，仍以新会县属本州。五代南汉刘隐，由唐清海军节度使，据其地，传及子孙。宋开宝四年，南汉平。仍为清海军节度使，广州大都督府领本州。皇佑四年，复帝经略安抚司，领县八，曰南海，番禺，东莞，增城，清远，怀集，新会，香山，以氵含光属连州。五年，以义宁入新会，以氵存水入怀集，以化蒙入四会，以常康、咸宁复为南海。熙宁六年，以四会属端州，始兴二十二年，始以香山镇为香山县。元至元十六年，改为广州路总管府，领县七，曰南海，番禺，东莞，增城，清远，新会，香山。郡城内录事司一，以怀集附贺州，圣朝领县八，曰南海，番禺，东莞，新会，增城，香山，清远，阳山。
　　【太平寰宇记】
　　岭南道一。广州原领县十三，今八，南海，增城，怀集，清远，东莞，四会，新会，信安。三县废：番禺入南海，氵存水入怀集，化蒙。二县割出：氵含沂入浈州，浈阳入浈州，《舆地广记》广南东路中都督府。广州，古蛮夷之地，春秋战国，为百越，在禹贡职方州域之外。秦并天下，略定扬越，立南海郡。秦灭，南海尉赵佗自立为南越武王。汉高帝因立佗为南越王。元鼎中，相吕嘉王建德反，武帝兴兵灭之。及东汉以后，皆为南海郡。建安十五年，兼立交州。吴永安六年，分立广州。晋宋齐梁陈因之。隋平陈，郡废。仁寿元年，曰番州。大业初，州废。复立南海郡。唐武德四年，平萧铣立广州。天宝元年曰南海郡。后建安清海军节度。五代为南汉刘氏所据。宋开宝四年收复。今县七。
　　【南海志】
