<!-- { "loadSidebar": true } -->
　　唐李俨为御史，奉使岭表，路出荆南，至沙头传舍。早饭，将去。驿吏曰：此路不可行，前去八九里，两山之间，小溪之曲，有虎害物，过者所伤甚众。由是行客断绝，多由山后路。虽少迂然而无患也。俨素刚正，曰：吾衔王命而避虎何也？乃鞭驭而去。未八九里，小溪岸上，有虎跃出。至俨马首，虎反入草中。闻其言曰：几伤故人。俨曰：君非李微乎？曰：是矣！俨乃下马曰：君何由至此？且俨如与君同居场屋十余年间，情好意爱，相得甚欢，愈于他友，不意吾先登仕路，君亦继捷科选。睽间言笑，历时颇久。倾风结想，若饥者之欲食，渴者之待饮。幸因出使，得此遇君。而君自匿于草茅中不出，岂故人相遇曩昔之意也？虎曰：吾已为异类，使君见吾形，则心恐而且畏，则当恶之矣！何暇念畴昔之旧栽！然君无遽去，得以少尽款曲，乃我之幸。俨曰：我常兄事君，愿展拜礼。俨乃再拜。虎曰：吾向与君结平生之知，今至此尚敢避辱，而不讥于知者乎？吾自登第后，以家贫，将求选资，念友人客于荆楚间，乃将谒。抵襄阳旅舍，忽尔卧病，始恒苦食之不足，时有寒热，凡日数食，亦不知足。至暮则昏暗。户外时闻有人呼吾之名。一夕发狂，走山谷间，不觉两手拿地而步，已而，视左右股有班毛，以手扪面，亦有毛矣。是夜宿岩下，次日渴，乃饮于溪。溪水清可鉴物，见吾形乃虎矣！吾乃大恸，不成饮而去。欲回则不识故路，又以饥久所迫，见一人俄然负于路，乃擒而咀之立尽。自是见冕而趋者、翼而翔者、毳而驰者，皆搏而啖之矣！尔来居此，不知岁月之多少。近日此地绝无来客，久饥。不幸今日见屈于长者也！俨曰：君今虎矣，而人言何也？虎曰：吾身虽兽，而心甚明晓。俨曰：君久饥，俨与君有旧，君不忍伤俨，有余马一疋，留以为赠，如何？虎曰：吾乃欲友人之俊乘，何异伤吾故人乎？愿无及此。俨曰：食蓝中有熟羊数斤，留之可乎？曰：吾方与故人道旧，未暇食。君去则留之。虎曰：适见于导者挚紫囊，此必印也。柏台清峻，今喜故人居其地。今君乘轺出使，我方与熊豹辈跳跃溪中。思向与故人跨驴顶盖，并游英俊间，不可得也！虎乃仰而呼天，俯而哭地。久之，俨勉之曰：事亦偶然，无苦自恨也！俨曰：君有人间事可相托者，悉言之，无外也。虎曰：吾身至此，人间事无他祷矣。然有小，须冫免侍者矣。吾向卧病走山谷，仆乃尽挚我囊装而去。使吾妻子馁冻，勹亡于道路。君独不知乎？君使回求而少振之，则友爱无所弃也。俨曰：此无所惜矣！虎复曰：向有一妇人跨马过此，吾搏而食之，有银握臂，吾衔至于溪曲流水下，上有小木斜生蔽水处是矣。此去不过百步，君过则取之，遗吾家也。吁！吾食其人而取其物，以遗妻子，非人所为。然今日吾逆行倒施尔！吾常著文数篇，惜其不行于世。俨令举而听之。俨大称赏，乃命左右取纸笔录而收之。虎复曰：吾欲为诗一篇，盖欲表吾外虽异而中无所异，亦欲以道吾怀而摅吾愤也。俨复命吏以笔授之。诗曰：偶因狂疾成殊类，灾患相仍不可逃。今日爪牙谁敢敌，当时声迹共相高。我为异物蓬茅下，君以乘轺气势豪。此夕溪山对明月，不成长啸但成嗥。俨览之，惊曰：君之才行，我知之久矣。而君至于此者，君平生得无有自恨乎？虎曰：二仪造物，固无亲疏厚薄之间。若其所遇之时，所遭之数，吾又不知也。噫！颜子之不幸，冉有斯疾，尼父常深叹之矣！若反求其所自恨，则吾亦有之矣！不知定因此乎？吾遇故人，则无所自匿也。吾常记之，于南阳郊外，常私一孀妇，其家窃知之，常有害我心。孀妇由是不得再合。吾因醉，一家数人，尽杀之而去，此为恨尔。虎曰：使回日幸取道他郡？无再游此途。吾今日尚悟，一日都醉，则君过此，吾既不省，将碎足下，于齿牙间，终成士林之笑焉！此吾之切祝也。君前去百余步，上小山，下视尽见。此将令君见我焉，非欲矜勇。令君见而不复再过此，则吾待故人之不薄也。复曰，君还都，见吾友人妻子，慎无言今日之事。吾恐久留使饰，稽滞王程，顾与子叙别甚久。俨乃再拜上马，回视草茅中，悲泣所不忍。闻俨亦大恸。俨乃于溪下得银，乃上小山，立马未定，见巨虎跃出，踣石啮木大吼，声震林木。俨使回，乃由他道去。汉王宏，字长文。灵帝时为左扶风，与王允俱就徵下廷尉。宏素与司隶校尉胡种有隙，及宏下狱，种遂迫促杀之。宏临命，诟曰：胡种乐人之祸，祸将及之。种后眠，辄见宏以杖击之，因发病，数日死。晋阮放，字思度。成帝时求为交州剌史，行达宁浦，逢陶侃将高实平梁顾自交州还。放设馔请实，伏兵杀之。宝众，击放败走，保简阳城得免。到州少时，暴发渴，见实为崇，遂卒。唐路岩，字鲁瞻。懿宗时，坐事贬新州剌史，至江陵，免官流儋州，籍入其家。岩体貌伟丽，美须髯，至新州，诏赐死。剔取喉上有司。岩尝密请三品以上，得罪诛殛，剔取喉验其已死。俄而自及。五代薛文杰，闽主王时为国计使。谋害枢密使吴英。英尝主闽兵，得其军士心。闻英死，皆怒。是岁吴人攻建州，遣其将王延宗救之。兵行在道，不肯进，曰：得薛文杰乃进。惜之不与。其子继鹏请与之以纾难。乃以槛车送文杰军中。文杰善数术，自占云：过三日可无患。送者闻之，疾驰二日而至，军士踊跃，磔于市。闽人争以瓦石投之，脔食立尽。明日，使者至，杀之，已不及。初，文杰为造槛车，以谓古制疏阔，乃更其制，令上下通中，以铁芒内向动辄触之。既成，首被其毒。唐贞观十三年，岐州城内有寺主共都维那有隙，遂杀都维那，解为十二段，置于厕中。寺僧不见都维那久，遂告别驾杨安，共来验检，都无踪迹。别驾欲出，诸僧送别，驾见寺主袈裟，左臂上有血点，别驾勘之，寺主云：当杀之夜，不着袈裟。。今有血点，是诸佛菩萨所为。竟伏诛。宋胡待制舜陟，帅广东，宪官车吕以帅颇有抵牾，时相诬告之。遂制狱鞠焉。吕妄希中时相意，逮捕干与者满狱，胡竞无一事，官民皆冤之，乃死于狱中。郡民相与备赙赠建道场，致牲牢者不可胜数。吕方坐决事，忽闻钟磬镜鼓之声甚喧，使人闻之。则曰：胡待制灵柩过也。吕方心悸震动，即有吏持门状至，曰：胡待制祗候。胡乘轩随之以入。至吏卒辈皆见之。吕仓卒为束带见焉。胡曰：某无罪，为公诬死，诉之上帝，当与对辩于天狱。言讫，俱不见。一府为之震恐，未几，吕果死。蜀郭景章，豪民也。因醉以酒注子打贫民赵安，注子于嘴入脑而死。安有男，景章厚与金帛，遂隐其事，人莫知之。后景章脑上忽生疮，可深三四分，见骨流血不绝。或时睹赵安，疮透喉遂死。宋，饶州吏人盛，因盗用官库钱，事发，携妻子避地余干之金步，寄迹于市民万二十四家。乃聚小童读书以自给。建炎庚戌，妖贼王念经，啸聚旁邑，枉僭称尊，步市之人皆窜伏山谷。万生投贼中，受其官职。穷悴饥摧，值其拥众游激，自谓故旧可托，出而迎拜。万叱而擒之，断其首，揭于竿上，持示贼，诈云杀获官军谍者。及贼平，党与多诛，万独漏网。绍兴辛亥上元日，里中豪者王德璋，倡率社甲为佛会，禳除凶灾，且荐拔遭兵而死者，万预焉。事毕还家，中途大叫，言盛都院领人共打我，所亲走报其母、妻，且扶掖以归。在室跳踉，若格斗状，呻吟甚苦，仍不绝声。母妻视之，则无他人，意为醉耳。扃其户而出。夜半其声始息。明日入视，死矣。遍身青痕满，盖冤鬼报仇云。宋，宿迁大姓尹氏，当离乱时，聚其族党，起兵劫女真龙虎大酋之垒，获祖宗御容与宫闱诸物，置于家。以道路梗塞，未暇贡于朝。同里周郭两秀才从求货，弗惬，诬告有司，谓私蓄禁省服御，将谋不执。狱吏不复究质，于是诸尹皆弃市。周以功得本县令，郭为丞，助之谋者补右列。后避虏祸，邑人多播徙京口，周郭亦南来。尝同其友朱生辈阅市，朱之子徙龙方六七岁，见壮卒五人，着青紫袍，张弓挟矢，顾而怒憾，尝通衢欲射人。周郭趋入酒肆，朱生不觉也。从龙密以告，乃出窥之，皆相引从西去。诸人饮罢，过南畔小巷，到一隙处。遇向者五卒，正身发镞，中周郭之胸。同行者了无所睹。二子即称心痛，仆地不能起。众扶以归，经夕疽生于背。背后洞彻，至膈膜，见五脏，月余而死。宋，隆兴府新建县屠者信生，居城外，尝有外间女子过门，呼与语，诱至后舍刺杀之，刎其首。夜举尸投江中。而以锯屑糁颈血，纳诸行畚，旦持入城，盖素与某家有仇，将置于其门，为诬污计。既而不果。复携归，首已臭。仍伺隙处抛于道侧，适一小儿在傍，认为人首，亦不敢明言。逻巡者见之，白于官府。命三排岸究缉。女家讶女出不反，闻其事，亟往视。哭诉哀切。三排岸者，二为宗室不厘务，独潘忠翊任责。旬日不得贼踪迹。有栗七官人者，善邀唤紫姑神。试往扣启，得诗曰：木屑填头事已深，三君何用苦萦心？首身异处分江汉，三七之时得好音。又数日，尉司两弓兵过彼处，逢小儿，说所睹。兵曰：汝识之否？曰：不知为谁。其人向西边去，尚能记其面目。于是与俱行，不百许步，望信屠在门切肉，指之曰：此是也。两兵前谓曰：众买一猪宝福，倩汝提屠刀为一往。辞以不得暇，兵强之乃从。而色已动。语声低怯，遂叱问之曰：杀女者是汝乎？即拱手承服。执缚送府，使捞尸于江，尚未全坏。计始行凶之日，正应三七之数。时庆元二年春也。宋，钱令望大夫之妻陈氏，天性残忍，婢妾虽微过，必捶之，数有死于杖下者。其后卧病，有发语于冥暗中，自言为亡某人，具道欲杀陈之意。钱君具衣冠焚香拜之，且许诵佛饭僧，助其超生，以赎妻过。妾答曰：妾贱隶尔，何敢当官人之拜？但已诉于阴官，必得县君一往乃可。功德虽多，无益也。陈竟死。宋，唐州方城县典吏张三之妻，本倡也，凶暴残虐，婢使小过，辙以钱缒其发，使相触有声。稍怠，则杖之，或以针签爪，使爬土；或置诸布囊，以锥刺之。凡杀数妾，夫畏之不敢言。后杀其子妇，妇家诣县诉，县檄尉检尸。小婢出呼曰：床下又有死者，可并验也。狱具，以倡非正室，与平人相杀等尸于唐州市，张自是亦病。左支皆废，涕泪出不禁，以首就按，始得食。三年而死，既葬，为野犬啮墓，揭棺衔首，掷之县门外而去。唐，泾之北鄙，有农人王安国者，力穑，衣食自给。宝历元年冬夜，有二盗逾墙而入，皆执利刃。安国不敢支吾，而室内衣裘携之无孑遗。安国一子，名何七，年甫六七岁，方眠，惊起，因叫有贼，登时为贼射，应弦而毙。安国闾外有二驴，紫色者亦为攘去。迟明，村人集聚，共商量捕逐之。俄而何七之鬼，登房门而号：我死自是命，那复多痛？所以永诀父娘耳。遂冤泣而久之。邻人会者五六十人，皆为雪涕。因曰：勿谋追逐，明年五月当自送死。乃召安国附耳告之名氏，仍期勿泄。洎麦秋，安国有麦半顷，方收拾，晨有二牛蹊践狼籍，安国牵归，遍谓里中曰：谁牛伤暴我苗？我已系之，牛主当偿以购，不尔，吾将诣官焉。里中共往视之，忽有二客至曰：我牛也，昨蓦惊迸，不虞至此。所损之田，请酬倍资，而归我畜焉。里人共诘所从，因验契书，其一乃以紫驴交致也。安国即省何七所谓，及询名姓皆同，遂缚之曰：尔即去冬射我子尽我财者。二盗相顾不复隐，曰：天也，命也，死不可逃也。即述其故曰：我既行劫杀，遂北窜宁庆之郊。谓事已积久，因买牛将归岐上，昨牛抵村北二十里，徘徊不进，俟夜黑方将过此。既寐，梦一小儿，五岁许，裸形乱舞，纷纭相迷，经宿方寤。及觉，二牛之縻绳不断，如被解脱，则已窜矣。因踪迹之，牛径来至此。里人送邑，皆准于法。宋高安村人，有小儿作田中，为人所杀，不获其贼。至明年死日，家人为设斋三日。有里中儿方耕，忽见一小儿谓之曰：我某家死儿也，今日家人设斋，吾与尔同往食乎？里中儿即随之至其家，共坐灵床，食至辄餐。家人不见也。久之，其舅后至，望灵床而哭。儿即遥指之曰：此人杀我者也，吾恶见之，遂去。儿既去，而家人见里中儿坐灵床上，皆大惊，问其故。儿具言之，且言其舅杀之，因执以送官。遂伏罪。唐，河间邢文宗，家接幽燕，禀性粗险。贞观年中，忽遭恶风疾，旬日之间，眉须落尽。于后就寺归忏。自云：近者向幽州，路逢一客，将绢十余匹，回泽无人，因即劫杀。此人云：欲买经纸，终不得免。少间属一老僧，后欲南去。遇文宗，惧事发觉，挥刀拟僧。僧叩头曰：乞存性命，誓愿终身不言。文宗杀之，弃于草间。经二十余日，行还过僧死处，时当暑月，疑皆烂坏。试往视之，俨如生日，因下马以策筑僧口。口出一蝇，飞鸣清澈，直入文宗鼻，久闷不出，因成此病。虽露诚求哀，亦不能免。月余而卒。宋，郓州束河县令刘公之寡妻，有一子六岁，与小郎同居。巨有物产。小郎利其家园，欲遣寡嫂再行，希其所有。寡嫂恃其子，莫有从人之意。小郎遂引孤侄至河岸，抛入水中，寂无见者。孤侄既随流而去，漂及十五里余，会有村民濯衣于河次，遂救而出之。皆言此是刘长官儿子，具状申送本州。州有郑留后收养之。细问其故，刘儿曰：叔叔掷我入河。其初以为沉，既沉复起。见河岸上有一人乘马，衣蓝袍而来。以手提我头，是以水终不入口鼻，以至村民救获。郑公遂执叔至，匿其侄儿于屏障碍之外，讯之曰：有何骨肉？几许口累？疏云：只有六岁小侄，近失却，不知所在。郑出其侄，令面证，伏其罪，疑成而弃市。宋，杨开为丹阳令，杨询为之客。开性暴横，果于决责，每事必以问询，询明知其非，不敢忤意。但一切赞叹盛美而已。开一日乘怒，于处暑中杖公吏及囚四十余人，二人死。询犹连称其快。后，询梦至一处，有金紫者谴之曰：成令之恶者，汝也，令之罪当坐于汝。不数日，询果暴卒。唐，陈义郎父彝爽，与周茂方皆东洛福昌人，同于三乡习业。彝爽擢第归。娶郭女。茂方名竟不就。唯与彝爽交结相誓。天宝中，彝爽调授蓬州仪陇令，其母恋旧居，不从子之官。行有日，郭氏以自织染缣一匹，裁衣欲上其姑，误为交刀伤拍，血沾衣上。启姑曰：新妇七八年，温清晨昏，今将随夫之宫，远违左右，不胜咽恋。然手自成此衫子，上有剪刀误伤血痕，不能洗去，大家见之，即不忘新妇。其姑亦哭。彝爽固请茂方同行。其子义郎方三岁，茂方见之，甚于骨肉。及去仪陇五百余里，磴石临险，巴江浩渺，攀萝游览。茂方忽生异志，命仆夫等先行，为吾邮亭具馔，二人徐步。自牵马行于山路陡援之所，抽金锤击彝爽颈碎，挤之于浚湍之中。佯号哭云，马惊践长官殂矣。今将何之？其夜会彝爽妻及仆御，致奠感恸。茂方曰：事既如此，如之何？况天下四方人一无知者，吾便权与夫人乘名之官，且利一政俸禄，逮可归北，即与发哀。仆御等皆悬厚利，妻不知本末，乃从其计。到任，安贴其仆，一年已后，谓郭曰：吾志已成，誓无相背。郭氏藏恨，未有所施。茂方防虞甚切。秩满移宫，家于遂州长江。又一选授遂州曹掾。居无何，已十七年，子长十九岁矣。茂方谓必无人知，教子经业，及遂州秩满，携其子应举。是年东都举选，茂方取北路而去。且令其子觇故园之存亡，至三乡，有鬻饭媪留食，再三瞻瞩。食讫，将酬其直。媪曰，不然，吾怜子似吾儿姿状。因启衣箧出郭氏所留血汗衫子以遗，泣而送之。其子置于囊，亦不知其由，与父之本末。明年归长江，其母忽见血迹衫子，惊问其故。子具告三乡媪所言，及问年状，即其姑也。因大泣，引子于静室具言之，此非汝父，汝父为此人所害。吾久欲言，虑汝之幼。吾妇人，谋有不臧，则汝亡父之冤，无复雪矣，非惜死也。今此吾手留血衤需还，乃天意乎？其子密砺霜刃，候茂方安寝，乃杀之。仍携其首诣官，连帅义之，免罪，即侍母东归，其姑尚存。且叙契阔，取衫子验之，唏嘘对泣。郭氏养姑，三年而终。宋，一士人，有婢怀妊，主母怒，强主父捶之，解后致死。乃遣仆隶瘗于郊外。婢忽自外而入，谓主人曰：君以我死，不能复来取。遂直造旧室，视其帏帐，皆已撤去，即求取复置如初。自此杂群婢中，无异平昔。主母大恐，月余忧卒。婢遂专房，又经岁，主人亦死。婢乃不见。其弟以其事语人，坐见忽来，见形欲害之。其弟惶恐，哀求，乃云：只要君肉。弟先肥充，明日但存皮骨。宋，京师有覃兴，卫州石密，同财作客商。一日，覃谓石曰。河北冀贝二州，有钱三百贯，请石同往收索之。石临行，市店内吃食，因置药毒覃，先行。路中闻覃已死，因独取钱往卫州，作一解库。忽见覃来，石谓其未死，与之相揖。覃曰：我未食，石遂邀覃于市店，将食，覃于怀中取一纸裹，发之，五味也。覃遂置一匕，于石盘中。覃曰：君毒我，我返毒君。食已，店家保谓石曰：君独食而相揖让，何也？石方悟覃已死。石数日，吐血而卒。五代，桑维翰，居政地，有布衣韩鱼谒桑。桑曰：近者书殿阙人，吾以子姓名奏御，授子学士。俄有二吏持箱中黄诰袍笏至，鱼降阶拜授。桑又谓鱼曰：朱炳秀才安乎？鱼对曰：无恙。桑曰：吾向与之同乡荐，最蒙相爱。子作书道吾意，召来与官。鱼乃作书召炳。炳至，授之军巡判官。他日，又询鱼曰：羌岵秀才今在何地？鱼曰：见客东鲁。桑曰：吾与同场屋最蒙相鄙薄，君子不念旧事，子复为吾作书召之，当与一官。鱼特令仆求之，岵至，乃随吏去见巡判。岵坐客次，其吏直升阶，附耳言于巡判而去。巡判别呼一吏云：传云秀才，请去府中授官。岵莫知其由，行至通衢，数人执岵，一吏云：羌岵谋叛，罪当处死。岵大呼曰：韩鱼召来授官，何罪也死也？我死须上诉于天。斩之后一日，桑坐小轩见岵来曰：吾上诉于天帝，帝悯其无辜，授司命判官，得与公对。桑又见阶下有半醉而跛者。桑曰：此谁也？岵曰：此是唐赞，向为卫吏曾辱公，公命府尹致之极法。桑曰，能贷我乎？当为斋僧千人，诵佛书千卷。岵曰：得君之命乃已，他无所用。岵与赞相携，入庭下竹丛中，不见。桑不久死，手足皆有伤处。宋，庆厉中，东京富倡李云娘与解普者有旧。待阕寓京，赀囊竭尽。就云娘假贷以供用。普绐云娘曰：吾赴官、娶汝归。由是云娘罄箧中所有，以助之。普阴念家自有妻，与云娘非久计也。一日与云娘并其父母极饮市肆，夜沿汴江归。普乃推云娘汴水中，诈惊呼，号泣，因以善言慰其母。母不察其诈。既而授分州青龙尉，挈家之官。一日普同家人坐，有人揭帘而入，乃云娘也。责普曰：我罄箧助子，子乃以邪计害我性命。我已得报子矣。普引剑击之。俄而不见。但有冷风触入，举家大惊。后数日，州有劫盗，普乘舟缉捕，忽唾水曰：汝又来也！有一手出水中，挽普入水。吏没水救之，不获。次日得尸，而满身皆有伤。元，王知事，曹州人，先官吉州路属县。有一富翁死，妻仅存。因争家财事到官。王以妇拘囚，百般刁蹬，巧计取受外，闻妇有金酒器，索之，妇又一一从命。皆其梯已人总领接受。复虑妇脱囚后必有词说，乃以妇囚死。后任建宁路知事，大德辛丑秋，一日其总领者，于和义方下，忽见前妇以手掴其面。总领惊惧，归报，其被掴处随手患痈。不三日而死。临终云：官人免不得了，也须来对证。逾数日，有二骑带棕帽，穿白衣，自城外来，人马俱汗，直至厅上。其同官见而问之，曰：吉州路来寻讨王知事。忽亦不见。其王知事已先患疔疮数日，语家人曰：吉州路城隍司见差人勾我，只候本路城隍司回文书，便要去对证。遂祝付家事。有问其人何在？曰：在厅上。询其所着衣服，正与同官所见同。逾时曰：文书已了。言讫而死。未瞑目前，有司吏史姓过其门问候，万踵门，一跌昏闷。扶归仅存些气未绝。史平日所乘马，撒放在万石门外沙滩上，亦昏倒不死。经三日，史。曰：急与马卸鞍。前本路唆都兀及同知殁后，为本路城隍。今番差我押王知事到吉州城隍司收管，对证公事。取到本司公文缴司，方才归到。彼时马已矣。梁，太山羊道生，为邵陵王中兵参军。其兄深，任氵差州剌史。道生乞假省之。临还，兄于近路待道生，道生见缚一人于树，就视，乃其旧部曲也。见道生涕泣哀诉云，氵差州欲见杀，求之救济。道生问何罪，答云：失意逃叛。道生曰：此最可忿。即下马以佩刀刳其眼睛吞之，部曲呼天号地。须臾海王尔来，又劝兄决斩。至坐良久，方觉眼在喉内，噎不肯下。索酒咽之，频频数杯，终不能去，转觉胀塞。遂不成咽而别。在路数日死。当时见者，莫不以为有天道，不可诬也。昔有一女人，为饿鬼所持，即以咒术而问鬼，言：何以恼我女人？鬼答之言：尔女人者，是我怨家。五百世中，而常杀我。我亦五百世中，断其命根。若彼能舍旧怨之心，我亦能舍。尔时女人作如是言：我今已舍怨心。鬼观女人，虽口言舍而心不放，即断其命。宋，淳癸丑，江州湖口县陈稍载一商过湖。欺商弱，沉之，而有其资不复揽载，为盐商，家道日兴。递年但朝吴城山龙王庙一次，以祈福。至元乙亥朝庙后，梦神告曰：汝急归，汝宿冤已届途来汝家矣！一人来则取命，一人来则取财。若两人来，则财与命皆须还之。时大兵渡江，陈遂收拾金帛，作一箧，负之登山。须臾兵至，一家皆遭杀掳。一卒登山逐陈，陈稍弃箧疾走，兵得箧即去。一大蛇逐陈，齿其喉，拖之下山，至大江方死。果如神语。宋，咸平中，深州饶阳县百姓刘志，因嫌隙，杀死邻舍宗吉夫妻二口。虽当时捉缚刘志入官，勘问情由，志惧其刑辟，拒而不伏。众吏理问，勘经一月，犹不得实情状伏。时青州人张叔敖为司吏，因令驱刘志于问事厅凉棚柱上，缚而不问。叔敖窃立照壁后，开一小穴窥之。自午至申时，刘志将头昂枷上睡。才睡，又惊木畜而觉。木畜如此三次。志乃长吁不已。叔敖出，急令狱吏谇拷之。志告曰：不须更拷捶，亦不敢抵讳。适来厅下，不觉睡着。方睡，见宗家夫妻来索命。用手掴搭志，言你早不招了。志自度必不能逃于死，乃泣下。遂具陈所害之因，极刑于市。宋中书史陈昱，一日无病，急暴死。经三日后复苏，云：初见壁有孔，有人掷一物至地，化为人。视之，则其亡姊也。携昱手语曰，今冥吏追汝，使我先至。言讫须臾之间，吏率数卒在傍。又须臾，冥官至矣。昱私问卒曰：冥官为谁？卒曰，即陈襄述古也。冥官问昱：何故杀儿乳母？昱曰：无之。即呼一妇人至前，流血被面，抱婴儿。熟视昱曰：非此人也，乃门下吏陈周。遂放昱还。昱归至路，见追陈周去，遂活。遣人往访门下吏陈周，果以是日暴死。秦，高平李羡家奴名健，至石头冈，忽见一人云：我妇在孀居，为人所杀，欲报仇。汝能见助否？奴用其言，果见一人来，鬼使捉头，奴与捉手，即使倒地。还半路，其人便死。鬼以千钱，一疋青绞综袍与奴。嘱云：此袍是市西门丁与许之物，君可自著，勿卖也。晋，大将军王敦，枉害刁玄亮。及敦入石头，梦白犬自天而下，噬之，既还姑孰。敦遇病，白日见刁乘轺车，道从吏卒来，仰头瞑目，乃入摄录敦，敦大怖，逃不得脱，遂死。昔有一鬼言：我常两肩有眼，胸有口鼻，常元有头，何因故尔？目连答言：汝前世时，恒作刽子，常于杀戮罪人时，汝常有欢喜心，以绳着结挽之。故今世受此报。唐，洛州都督赞阝国公实执，太穆皇后三从兄，性清严，好杀。为益州行台仆射，多杀将士。又害行台尚书韦云起。贞观二年，在洛病甚。忽言：有人饷我瓜来。左右报云：冬月无瓜。执曰：一般好瓜，何谓无耶？既而惊视曰：非瓜，并是人头，从我索命。又曰：扶我起见韦尚书。言已而死。唐，乾封年中，京西明寺僧昙畅，将一奴二骡，向岐州禾麦法师处听讲。道逢一人着衲，帽弊，稻数珠，自名五戒，畅因与结为法友，欣然相约，同诣麦师。夜至马嵬店宿，五戒礼佛诵经，半夜不歇。畅以为精进一如，至四更，即共同发。去店十余里，忽袖中出两刃刀子，刺杀畅，奴乃下马入草走。其五戒骑骡驱驮即去。主人未晓，梦畅告云：昨夜五戒杀我。须臾，奴走到，告之如梦。时同宿三卫于敏，持弓箭乘马追四十余里，乃获五戒，遂引弓拟之，即下骡乞死。缚送县，杀之。昔师子尊者，见鹤勒那问曰：我欲求道，当何用心？曰：无所用心。曰：既无用心，谁作佛事？曰：汝若有用，即非功德。汝若无作，即是佛事。经云，我所作功德，而无我所故。勒那预有谶曰：吾灭五十年后，当有难起，婴在汝身。至时宾国王，因贼窃僧衣服作乱。王怒毁寺，杀僧。至尊者前问曰：师蕴空否？尊者曰：已得。曰：离生死否？尊者曰：已离。曰：既离生死，可施我头。尊者曰：身非我在，何怯于头。王即断尊者首。白乳涌高数尺，王臂亦坠而死。宋，曹翰性贪，喜杀。尝以兵围江州，城陷，纵兵掠民家。民诉于官。翰以民拒守，又忿其诉，发怒屠城，死者数万人。投尸井坑既满，余弃江中。时太祖谴使谕翰勿杀人，比使者至，城已屠矣。翰所得民家财货钜万，假以载铁罗汉为名，调发官船数十艘，悉载以归。翰先尝奉使江南。李主以银盒馈物，及金银水晶器皿设宴。翰取之无遗。后以罪流登州，家财没官，口众食贫，不能度日，常乞怜于人。忽一日得狂疾，仆地而死。子孙寒馁，栖栖无依。求乞于海上。人谓翰贪财杀人之报。唐，羽林将军元楷，其家三代，皆以诬罔告密得官。男彦玮告刘诚之，破其家，前年彦玮超侍御史。先天二年，一夕，梦一老叟叱彦玮曰：吾汝祖也！汝父元楷，专行阴毒，诬告杀人，以取富贵。害人利已，天道昭然，不可欺罔。汝今不思改行为善，造毒害，欺心欺天。今，天报至矣！灭绝吾宗祀，无复遗余。汝且受恶报，累劫无尽，悔将何及！言已竟，去不顾。彦玮既觉，大惧。是年七月三日，楷父子以反逆诛。无少长皆斩，家口悉入官为奴。宋，戚方既罢镇江都统制，谪窜长沙。后自便，卜居湖州。乾道七年，苦腰股沉重之疾，药石针艾俱弗效。既而奇痒不可忍，乃置甑盛火，横股其上，使熟气蒸嘘。方得稍解，如是累月而死。正困棘时，侍妾秉烛进药，见灯焰上现人头数十，已而满帐皆然，殆以千计。其一差大，戚指此扈宣赞也，盖戚尝破广德军时，凡官吏自太守以下，皆举室屠戮。每斩首竟，则剖其腹。折其股，而实之以钱。扈君任兵钤，罹祸尤酷，妻卞氏色美，戚以为妻。逮命绝之际，人皆知为冤业，卞氏亦继死。子世显，坐杀人于都城，掠其楮币，复受极刑。宋，郎中杨公异性好洁净过甚，不近人情。寓居荆南，对门民家有子数岁，肤发悉白，俗谓社公儿。异恶焉，屡呼其父，与五缗，令杀之。民得镪，潜徙去。杨止一子，俄病癞，肌溃而卒。宋，莆田士人，守官广右，一仆尝负罪遭治，而不勇于斥逐。仆心怨主人，因其满罢，泛海归，为顾贼船，到半途，全家遇害，抛尸水中。唯一老兵，既受刃而推坠板下，贼凿破其船，弃于淖，别易船行。兵伤处不到要害，经宿复苏。忍痛升岸，去乡里只数程，扶杖乞食，归报主家。族党以为一门尽死，安得独存，是必与贼为橐者。执而诉于县，县以大囚法，桎梏研讯，虽引强伏，终不得其情。邑宰白郡，移赴司理院。时正尉抱疾歇假，主簿黄揆摄职，躬领弓兵护送，方出县门，逢三盗着商贾服，相随游观。老兵拍而呼之曰：此三个正是杀人贼，却教我苦中受苦。揆即遣卒拘之，同缚诣郡廷。盖三人者知老兵在狱，踪迹已露，欲来听鞠勘消息，故自投陷井。天网不漏，交臂就擒。泊狱成，皆脔于市。怨仆在狱中先患恶疾，痛苦号叫，日夜不已，至受刑日方止。谓杀主之罪重故也。宋，宣城水阳镇，宗室居者四十余人。师恭师珏者，从兄弟也。其庐在空相寺侧，相距数百步。淳熙中，两人同殴杀一僧，恭以计脱，独珏任其罪坐狱，遇恩宥得脱。其父伯冷为平江府将领，珏留家治母墓。尝抵墓还舍，闻门外有呼赵三者，连声甚厉。恐，避入室。族姻数辈在彼亦闻之。明日再往墓次，误蹙伐下一木遭压，扶以归，得疾，痛楚不能与，遂死。时绍熙壬子秋也。众知为僧冤报。而师恭自以向来免礻同，姓名不纟圭案牍，子无所惧。至癸丑之秋，因讼事逮赴府，舟楫已具，乃使舟人先解缆待于前步，少顷，独行就之。舟人讶久弗至，其家望溪畔亦未见举棹，然皆不疑有他故。两行客过官道，禾氏其知痴立于草间，撼之再三，始应曰：恰为三哥邀去，饮酒一杯，颇觉昏醉。两客其面曰，渠死已一年，汝定见鬼。方悚悟，即诣寺，命僧设供席，礼忏竟夜，冀消宿愆，不旬日而死。宋荆门军长林县民蹇大，居郭北七八里间。有一女，纳同里邹亚刘为赘婿。邹愚陋不解事，薄有赀业，且常为人亻庸贩涉远，在家之日少。蹇据其屋，耕其田，又将致诸死地而掩取其产。少年李三者，数至蹇氏，浸浸与女通。蹇常讽之曰：苟能杀邹郎，以女嫁汝。李欣然承命，特未得间。绍熙四年秋，城人袁一贩牛往襄阳，顾邹辅行，毕事南还。蹇遥见袁生跨马，邹负担在其后，急呼语李，使持刃出迎之。才相值，奋斫袁坠马死，继又戕邹，亟毕置道侧。是时，适无人行。里正稍稍集会，仓卒之际，莫知凶变所起。袁之姻家为义勇部将，所居距彼数里，袁马既失主，径趋其门，与厩驹相醻啮。部将出视，惊曰：此是袁一郎马。吾恰见其骑归，安得到此？必有故。即诣前途访。侧见二尸，认其一为袁，其一尸，众识为邹。固以略闻阴计，径往口赫蹇曰：汝何得白昼杀人？蹇面赤声嘶，不能答。李正在焉，遂皆受捕。明年春，狱成，蹇与李俱戮于市。宋朱宗司法者，处州丽水人，以祖大卿恩得官。绍兴戊午，再调临江军法掾。有一待妾，妻王氏不能容，日夜楚毒凌虐，至于自刎。朱君坐卧食息，无时不见之，颇怀忧畏。招阁皂山道士行法禳逐，牒付城隍拘縻，仍戒云：尊官从今日以后，不可往岳殿，自是不复睹。他日郡僚偕出祷睛，中途值雨作，适到岳庙之前。众僚悉入避。朱亦随之。少焉，雨止出外，忽逢故妾来前，略无恭敬之礼，忿心圭溢面。朱语之曰：自汝之死，我哀怜到今。汝当亦知，非干我事。妾曰：若不做官人待婢时，安得致此？朱还舍以告妻，未几遇疾卒。王氏不旋踵亦亡。凡生三男子，大者才六岁，无人主丧。族姻有从官邻邦者，闻之，亟来为料理后事。亦尝招道流考召，见朱着袍执简立，二女囚荷枷被讯。迨棺柩出门，邻家室女见两棺后一妇人蓬头敝衣，拊掌大笑，相随而去。宋，江陵民，世以圈豕为业。有村侩居五十里外，每为钩贩往来，积有年矣。民长子尝携银卷，其直百千，并一仆出乡间贸易。经宿不归，浸淫至累月。荆土市廛子弟，多因挟赀在手，饮博浪游，耗折父钱，无以反命，不敢归，或迤逦适他境者。世盖用此疑厥子，不深以为忧。村侩者，以冬月农事毕，牵猪过其门，留少憩，别一仆视其挽索，惊曰：此五尺，我家大郎所自搓者，安得在汝手？五尺者，土人称挽畜产绳索之名也。侩变色，抵云：昨于某处大路上拾得之，谁人无此物？何为误认。仆以告主人，强拉侩偕往昨处，方举手指画，，闻林莽间尸臭异常，掩鼻就视，则子与仆两尸，吊仆败沟内，虽暴露过甚，而枯骸不损，略不为狼狐啮啖，的的可识。遂执侩以还，始言：因见其有所赍，乃醉以酒而杀之。历日已久，意谓无由发觉。岂料用一索之故，自投冤网。今无所逃矣！竟伏刑于市。宋，保义郎左伦者，豫章人，壮年不拘检，专从亡赖宗子游嬉。因群饮东湖，与数恶少年相值。乘醉斗殴，毙其一人。既受执，而宗子自承其辜。伦晏然脱免。后用父大夫荫得官，调监袁州户部酒库，颇以材敏称。适万载县缺尉，郡守沈克一使往摄职，寓于僧舍，且一月矣。忽夜半跃起，若与物相抗格。言语争辩不已。逮旦，神志罔罔，添差判官郑摸与之有旧，以为心疾，为白于郡。呼使还，扣以所见。曰：向者实以不谨饬，致有东湖之事。虽幸不坐罪，然置人死地，痛悔无及。自是常于梦寐中见其来。到袁岁余，寂无影响，意谓渠已托生。比至万载，遂遭其困侮。伦谢之曰：一时彼此争对，过误抵此，既累经恩赦，又多为作佛果资拔。今历岁已深似可见恕。鬼曰：事干性命，岂有不问之理？国家恩赦，冥司不引用也。我去年来袁州，本处神灵言系隆兴府鬼，不许入城。君今在此，我始得相就。念是公家差使，姑更忍一两年，必当报冤。遂去后二年，伦果死。宋，成都人宋固为县之文学，乡耆长有病者，困卧境上。时大观四年，朝廷方行安济法，若有病者，则里正当任责。固惮于闻官，诱令过双流县牛饮桥。觉病者怀中有所挟，搜之得银十余两，乃取之，而坠推其人桥下，戒其徒勿得言。居无何，复至前处，失脚坠水中死。其尸出下流五十里外沙碛中，与病者尸合，若相抱持者然。宋，临安人杨靖者，始以衙校部花石至京师，得事童贯，积官武功大夫。为州都监，将满秩，造螺细火匮三合，穷极精巧。买土人陈六舟，令其子十一郎赍入京，以一供禁中，一献老蔡，一与贯，以营再任。子但以一进御，而货其二于相国寺，得数百千，为游治费，愆期不归。靖望之久，乃解官北上，遇诸宿泗间。子畏父责已，乃曰：所献物，皆为陈六所卖，儿几不得免。靖信之，至京呼陈六诘问，陈答语不逊。靖杖之，方三下，陈极苦哀告得释。还至舟谓其妻曰：杨大夫不能训厥子。翻以其言罪我。我不能堪。遂赴汴水死。靖得州钤辖以归。都转运使王复领应奉局，辟靖兼斡官，常留使院中。宣和七年四月，靖在签厅，有网船挽卒相殴，破鼻出血，突入漕台。纷纷间，靖矍然如有所观，急趋入屏后，遂仆地。舁归家即卧病，语言无绪，不食。时临平镇僧能以秽迹法治鬼，与靖善，遣招之。至则见鬼曰：我梢工陈六也，顷年以非罪为杨大夫所杀，赴心朔于东岳，岳帝命自持牒追。僧谕之曰：汝他生与是人有冤，今世故杀汝，汝又复取偿，翻覆无穷，何时可已？今杨氏饭万僧，营大水陆斋，荐谢汝，汝舍之何如？鬼拜而对曰：今已贻恕主者，惧难反命，则冥冥之中，长无脱期。非得杨公不可也。僧无策可出。视靖项下有锁，语鬼曰：事已尔，姑为启锁，使之饱食，且理家事，可乎？许诺，前拔锁。靖即起如平常，然与僧才异处，则复昏困数日死。宋福州人王纯，字良肱，以通直郎知建州崇安县。方治事，食炊饼未终，急还家，即仆地死。死之二日，众僧在堂梵呗，王家小婢忽张目叱僧曰：皆出去，吾欲有所言。举止语音与良肱无异。遂据榻坐，遣小史招丞簿尉至，录事吏亦来，婢属色震怒，命左右擒吏下杖之百。语邑官曰：杀我者，此人也。吾力可杀之，为其近怪，故以属公等。吾未死前数日，彼得其一罪甚著。吾面数之曰：必穷治汝。彼乃忿惧，遂赂庖人置毒，前日食饼半，即觉之。怆惶归舍，欲与妻子语，未及而绝。幸启棺视之，可知也。丞以下皆泣，呼匠发之，举体皆溃烂为黑汁。始诘问吏，吏顿首辞服，并庖人皆送府。府以其无主名，不欲正刑，密毙之于狱邑中。今为立庙，曰王通直祠云。宋，秦州人马简，本农家子。因刈粟田间，有妇人窃取其遗穗，为所殴，至折足而死。里胥执赴府，简长六尺余，躯干伟然，府帅奇其人曰：汝肯为兵，吾宥汝。简从命，遂黥为卒。后童贯择健儿好身手者，为胜捷军，简隶马。兵罢后，从张渊道侍郎为仆。张公为桂林守，尝令曝书于檐间，简取三足木床登之，才一级，失足而坠，旁观者以为无伤，简起坐大声呻痛曰：损我脚矣！拔所佩小刀，欲自刺。人急视之，则月兼骨已出，伤处流血如注。简曰：方登梯时，觉眼界昏然，如人自空推我下，故跌。乃自言旧事，曰：必此冤为之。数日而死。宋，向待制子长，元符中，为袁州司理，考试南安军。与新昌令黄并，别州郑判官三人俱。毕事且还，郑君有女弟嫁为宜春郡官妻，欲与向同如袁。而黄令者，前三年实为袁理官。以故，二人邀与偕往。黄不可，郑强之，且笑曰：公遽能忘情于烟花中人乎？黄不得已，亦同途。然意中殊不乐。逮至，又欲止城外。向力挽入官舍。坐定，向将入省二亲，楫之就便室。黄如不闻，即其侧呼之，瞪目不答。俄指向所用铜盘曰：其价几何？可转买否？向得其发言颇喜，顾小史令持往所馆，问之曰：此常物，何处问之？曰：将置吾棺中。向始疑惧，引其手，使少憩，亦不动。亟招郑君同视之，掖以就榻，少倾，发声大呼，若痛不可忍。遂洞泄血痢，秽满一室，登榻复下，号呼通夕不止。向与郑同辞告曰：君疾势殊不佳，盖有以见属。黄领首曰：愿见母妻。向即日为书，走驶步如新昌，告其家。又语之曰：君本不欲来，徒以吾二人故，今病如是。尊夫人脱未能来，而君或不起，是吾二人杀君也！何以自明？顾君力疾告我所以不欲来、及厄陟雪如此之状。黄开目倾听，忍痛曰：吾官于此时，宜春尉遣弓手三人卖鸡豚于村墅，阅四十日不归。三人之妻诉于郡，郡守与尉有旧好，令尉自为计。尉绐白府曰：部内有盗起，已得其根株窟穴所在，遣三人者往侦耻庆切恐其徒泄此谋，姑以买物为名，久而不还，是殆毙于贼手。愿合诸邑，求盗吏卒共捕之。守然其言，尉自将以往。留山间两月，无以复命。适村民四辈耕于野，貌蠢甚，使从吏持钱二万招之，与语曰：三弓手为盗所杀，尉来逐捕，久不获，不得归。尔四人诈为盗以应命，他日案成，名为处斩，实不过受杖十数即释汝。汝曹贫若此，今各得五千钱以与妻孥，且无性命之忧，何不可者？汝若至有司，如问汝杀人，但应曰，有之，则饱食坐狱，计日脱归矣！四人许之。遂执缚诣县。会县令缺，司户摄其事。劾囚服实如尉言。送府，吾适主治之，无异词，乃具狱上宪台，得报皆斩。既择日赴市矣。吾视四人者皆无凶状，意其或否，屏狱吏以情诘之，皆曰不冤。吾又摘语之曰：汝等果尔，明日当斩，首身一分，不可复续矣！因相顾泣下，曰：初以为死且复生，归家得钱用，不知果死也。始具言其故。吾大惊，悉解其缚，尉已伺知之，密白守曰：狱掾受囚赂，导之上变。明日，吾入府白事，守盛怒叱使下，曰：君治狱以竟，上诸外台阅实矣，乃受贿赂，妄欲改变邪？吾曰：既得其冤，安敢不为辩！守无可柰何，移狱于录曹，又移于县，不能决。法当复申宪台，别置狱。守曰：如是，则一郡失入之罪众矣。安有已论决而复变者？悉取移狱辞焚之，但以付理院，使如初款。吾引义固争，累十数日，不得直。遂谒告，郡守令司户尝摄邑者，代吾事。临欲杀囚，守复悔曰：若黄司理不书狱，异时必讼我于朝矣！令同官相镌谕曰：囚必死，君虽固执亦无益。今强为书名于牍尾。人人知事出郡将，君将何罪焉？吾黾亻免书押。四人遂死。越二日，皂衣人持挺押二县吏来追院中二吏，曰：急取案。吏方云云，皂衣以挺击之，四吏俱入舍不出。吾自往视，舍门元未启。望其中，案牍横陈，逡巡四吏皆暴卒。又数日，摄令死，尉用他赏改秩，已去官，亦死。而郡守中风不起，相去才四十日。吾一日退食，见四囚拜于下，曰：某等枉死，诉于上帝得请矣，欲逮公。吾恳曰：所以知此冤而获吐者，黄司理力也。今七八人已死，足偿微命。乞勿追竟。帝曰：使此人不书押，则汝四人不死。汝四人死，本于一押字。原情定罪，此人其首也。某等哭拜天庭，凡四十九日，始许展三年，即揎裤露膝，流血穿漏，日拜不已，至于此。又曰：大限若满，当来此地相寻，又拜而去。吾适入门，四囚已先在。云候伺已久，恐过期，且令亟取母妻与诀别。吾所以不欲来者，以此故尔。今复何言？向曰：鬼安在。黄指曰：皆供立于此。向与郑设席焚香，具衣冠拜祷曰：尔四人明灵若此，黄君将死，势无脱理。既许其与母妻诀，何以加以重疾。令痛苦若此哉！祷毕，黄喜曰：鬼听公矣。痛即止，痢不复作，然厌厌无生意。又旬日，告向曰：吾母已来，幸为我办肩舆出迎。向曰：所遣卒犹未还，安得遽至。曰：四人者已来告。遂出，果相遇于院门之外，褰帘一揖而绝。蜀宁江军节度使王宗黯，为人好贿，暴虐。至每岁五月十六寿日，所属县官皆来献寿，惟巫山县令裴垣，守廉清洁，宽民仁恕，困乏无财，惟送酒献寿。众县官议曰：裴今无物而空酒，又更不来，必不免于祸耳。众官上延寿诗劝之。诗云：时节才当梅子黄，满斟新酉录宴华堂。祝公高位加仁恕，长见金猊岁岁香。宗黯喜而饮。筵上有宁江县令刘安仁，与裴令为友，亦以诗劝祝之，云：华旦僚官献寿觞，满筵沉麝散清香。使君多赐洪仁厚，莫起南山寿更长。宗黯醉谓众官曰：巫山县令将吾小觑，贱降日，略不相敬。筵散，众官归。宁江县令刘安仁诣巫山县，见裴令告之。时裴令卧疾，刘告曰：节使寿日，何不来祝？裴令曰：胃疾不能前去，使人担酒献之。刘曰：王公不以酒为礼，但带帛物货为事。君必不免矣！刘去不数日，宁江军人至，勾锁令裴垣至宁江见王节使。使问曰：汝敢私受民财，不容分诉，亦无头证。怒曰：你将我小觑，岂不有受财之罪？以绳将裴令缚之，生沉于滟氵预水中。观者莫不垂涕。天下之水唯此江最急，其裴令尸三日流，黯使人以绳牵挽于下，至来日，其尸逆水复上。黯命诸官以酒肴祝之，使刘令为诔文。祝曰：地水火风，合而为人。至奇至秀，至灵至神。冤非今世，祸亦宿因。孰不有死，独尔江津。王公恐误，故至敬。屈尔枉尔，爱民保民。略容仁恕，早遂沉沦。谨卜宅兆，葬尔江滨。祝文诵毕，酒奠未已，其尸立于水上。宗黯朝服立于岸侧，面色变更。与裴垣尸对面相视开目。宗黯大叫一声扑然倒地。众官急救，气绝而死。裴垣尸顺水而下，刘令使人捞之，与裴令家属葬于江上。刘令叹曰：非礼杀人者，皇天未有不报耳。宋，永康人吕庆祖，家甚温富，尝使一奴名教子，守视墅舍。元嘉中，庆祖便往其所，忽为人所杀。族弟无期，先贷庆祖钱，咸谓其害。无期赍羊酒脯，至柩所而咒曰：君荼苦如此，乃云是我。魂而有灵，使知其主。既还，至三更，见庆祖来云：近到墅舍，见奴教子，畦畴不理，许当痛治。奴遂以斧斫我背，将帽塞口，因得啮奴三指，悉皆破损。便取刀剌我颈，曳着后门。初见杀时，诸从行人亦在其中。奴今欲逃，我已钉其头着壁。言毕而灭。无期明旦以告其父母，潜视奴所住壁。果有一把发以竹钉之。又看其指，并见破伤。录奴告验事事相符。即焚教子并其二息。晋，羊聃，字彭祖，任庐陵太守。为人刚克忿暴，恃国姻亲，纵恣尤甚。睚眦之嫌，辄加刑杀。征西大将军庚亮槛送，具以状闻。有司奏聃杀郡将吏及民简良等二百九十人，徒谪一百余人，应弃市。依八议请宥。显宗诏曰：此事古今所未有，此而可忍，孰不可忍！何八议有？聃兄子贲先尚南郡公主，自表解婚，诏不许。琅琊孝王妃山氏，聃之甥也，苦以为请。于是司徒王导启聃罪不可容恕，宜致重法。山太妃忧感动疾，于是下诏曰：山太妃唯此一舅，发言摧鲠，乃至吐血，情虑深重。朕丁荼毒，受太妃抚育之恩，同于慈亲。若不甚难忍之病，以致顿弊，朕亦何颜以寄？今使原聃生命，以慰太妃渭阳之恩。于是除名为民。少时疾病，恒见简良等，曰：枉岂可受，今来相取，自申黄泉。经宿而死。吴，幼主即位，诸葛恪辅政，孙峻为侍中大将军。恪强愎傲物，峻险侧而好权。凤皇三年，恪攻新城，无功而还。峻将以幼主飨恪，而欲杀之。其日，恪精神扰动，通夕不寐。张约、滕胤以峻谋告恪，恪曰：竖子其何能为？不过因酒食行耽毒耳！将亲信人以解药酒自随。恪将入，畜犬追衔其衣裾，不得去者三。恪顾拊犬头曰：怖那无苦也！既入，峻伏兵杀之。峻后病，梦为恪所击，狂言常称见恪。遂病而死。汉，游殷，字幼齐，汉世为羽林中郎将。先与司隶校尉胡轸有隙，轸遂诬构杀之。殷死，月余，轸得病。目睛皆脱，但言伏罪、伏罪。游幼齐来取我命。于是遂死。晋，富阳县令王范，有妾桃英，殊有姿色。遂与阁下丁丰、史华期。二人奸通。范尝出行不远，帐内都督孙元弼、闻丁丰户中有环佩声、觇视、见桃英与同被而卧。元弼叩户扇叱之，桃英即起，揽裙理发鬓，蹑履还内。元弼又见华期带佩桃英麝香。二人惧元弼告之，乃共谤元弼与桃英有私。范不辨察，遂杀元弼。有陈超者，当时在座，劝成元弼之罪。后范代远，超亦出都看范。行至赤亭山下，值雷雨，日暮，忽然有人扶超腋，径曳将去，入荒泽中，电光照见一鬼，面甚青黑，眼无瞳子。曰：吾孙元弼也。诉怨皇天，早见申理。连时候汝，令乃相遇。超叩头流血。鬼曰：王范为事主，当先杀之。贾景伯、孙文度在太山玄堂下，共定死生名录。桃英魂魄，亦收在女青亭者，是第三地狱名，在黄泉下，专治女鬼。投至天明，失鬼所在。超至杨都，诣范，未敢说之。便见鬼从外来，径入范帐。至夜，范始眠，忽然大厌，连呼不醒而死。妾亦暴亡。超逃长干寺，易姓名为何规。后五年三月三日，临水酒酣，超云：今当不复畏此鬼也。低头便见鬼影，已在水中。以手抟超鼻，血大出一升许，数日而殂。丁、史二人亦寻卒。晋，庾亮诛陶称后，咸康五年冬节，会文武数十人。忽然悉起向阶拜揖，庾惊问故，并云：陶公来。陶公是称父侃也。庾亦起迎。陶公谓庾曰：老仆举君自代，不图此恩，反戳吾孤。故来相问，陶称何罪？今已得诉于帝矣！庾不得一言。遂寝疾而死。唐，阳山民周三，无赖。一日与其子于山路杀一负贩客，取其所负，暮至家，见所杀客在门立，夺所负，击三父子。家人皆不见，明日，三父子俱卒。商时郭崇子，彭真人弟子也。兄弟四人俱行。兄为恶人所击，伤其所臂。三弟大怒，欲追而治之。崇子曰，不可。笑而各去。恶人后仕宦，崇子誉之，数数非一。此人乃往谢之，独誉之不已。此人曰：我恶人也，不可以受君子之施，乃自杀。后崇子得道，上宫校其功行，欲拜为真人。太极真人以为崇子有杀人之过，不得为真人。仙道所忌，有杀害于物，凡草木有生之类，及飞走、肖翘、跋行、喘息、虫氐虫象、胎卵，皆当爱护之，令得生遂，转为人身也。崇子誉恶人致其杀，不登真品。信兮，念道之人，心真气正，邪不敢干，去道近矣。此盖为善之过，尚致其弊，况为恶乎？唐，齐州高苑县人社通达，贞观年中，县丞尝令送一僧向北。通达见僧经箱，谓言其中总是丝绢，乃与妻共计，击僧杀之。僧未死，诵咒三两句，遂有一蝇飞入通达一鼻，久闷不出，而眼鼻处喁，眉鬓即落，迷惑失道，精神沮丧。未畿之间，便遇恶疾。不经一年而死。临终之际，蝇遂飞出，还入妻鼻，其妻得病，岁余亦卒。晋名臣陶侃，字士行，建方与南海。有渔人每夕见海滨有光，因以白侃，遣寻之，俄见金像凌波而趣船侧。验其铭勒，乃阿育王所造文殊师利菩萨像也。后沙门慧远敬伏威仪，迎入庐岫供养。至隋末贼发，众僧四散，有一老僧失名，来辞瑞像。像曰：尔年老但住，何得相舍。遂依言住。于时贼董道冲冠扰江州，其贼入山觅财物，执僧索金。僧曰；无可得。乃以火炙之。僧曰：就此炙死，秽臭伽蓝，何如寺外。贼将出欲杀之。僧曰：行年七十，不负佛，待正念，已伸颈时可下刀，贼然之。僧顷伸颈受刀，贼便下斫，刀反刺心，刃出于背。群贼奔怕东走。至远师墓时，天气清朗。忽有黑云如盖，下布雷电，四绕霹雳，击死贼六人。唐，左史江融，耿介正直，扬州徐敬业反，被酷吏周兴等罗织，枉奏杀之，斩于东都都亭驿前。融将受刑，请引见奏事。兴曰：囚何得奏事？融怒，叱之曰：吾无罪枉戳，死不舍汝！遂斩之。尸仍激扬而起，蹭蹬十余步。行刑者踏倒，还起坐。如此者三，乃绝。虽断其头，似怒不息。一日，周兴见融来，未畿遂败。
