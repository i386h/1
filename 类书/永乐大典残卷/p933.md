<!-- { "loadSidebar": true } -->
　　《沃桑陌》：植桑非一日，斩伐良不忍。亦欲后人知，爱奇仍务本。
　　【张湖南集】
　　《登春陌》：里闾名花柳通津，幽居日日春。门前往来者，同是华封人。
　　【苏仲滋双溪集】
　　《柳陌》：辋川题作浪，武昌栽属官。爱思如孔楷，茸髯摆奇观。
　　【张仲容集】
　　《和宋显夫南陌四十韵》：仙籍冠邯郸，池编笑买钱。袜尘飘麝重，梳栉插犀偏。燕胜窥蛾翠，鸾篦压鬓蝉。犊车珠络脑，骑祗绣侵鞯。芳思瑶琴轸，柔情锦瑟弦。歌残郢市雪，魂绕峡中天。梦别行云远，娇啼急雨翻。拥衾浑似醉，面壁久无言。露砌湘兰紫，风帘紫竹斑。病余罗带缓，坐久锁窗闲。谢豹哀啼血，狸奴睡舐涎。屏遮百子帐，灯暗九枝莲。转回秋水，含颦接远山。隔帷闻玉勒，移鼎振金环。宝篆萦春意，铜壶滴夜眠。回文机上剪，尺素间联。玉屑堪为食，金钗可辟寒。晓亭慵帐望，春沼自弥漫。无急腰频折，身轻骨欲仙。丁香空结怨，豆蔻与争妍。织女清池畔，牵牛碧汉边。瑶台青鸟回，琪树雪衣悬。新翠笼晴暖，残红过雨骞。溅裙漳水月，荡浆石城烟。下蔡纡春眷，东阿忘夕餐。熊肪凝体白，猩血注唇丹。袖向文园拂，衣羞楚客牵。簟舒窗叶腻，靥落菊花团。尘尾红丝绾，笙囊绿绣。花薰兽锦，柳暗拂鱼轩。仙客才芳节，王郎正妙年。弹棋藏瘦笋，斗草得芳荃。翠羽张飞盖，青油列绮筵。清防云母莹，步障日丝鲜。琥珀鲛绡覆，珊瑚铁纲穿。酬情明月，抒思白云篇。留镜关心事，倾杯续恨端，银楼红桂满，璇宇白榆残。别绪凭莺语，佳音待雁传。彩鸾成永约，今古共凄然。
　　【元董嗣杲英溪集】
　　《陌上二首》：
　　水花粘稚蛙，野菜恋残蝶。麦岐苦薄收，青黄正不接。
　　恨鹃啼桑颠，妇丑泪如洗。手中捻银丝，阶头博红米。
　　【陈景仁诗】
　　《陌上》：铜驼陌上柳，缭绕舞东风。游冶谁家女，轻匀两脸红。
永乐大典
卷之二万二千一百八十一
卷之二万二千一百八十一
　　八陌麦
　　总　叙
　　【温华琐碎录】
　　麦属阳，占四时。秋种夏收。西北麦经霜雪，南方少雪，故面有毒也。又曰：麦属阳，故宜干原。稻属阴，故宜水泽。又曰：麦最宜雪。谚云：冬无雪，麦不结。
　　【说文】
　　曰，周所受来牟也。一麦二缝，象其芒刺之形。天所来也。麦乞，音纥坚麦也。麦贝小，音琐小麦也。屑覆也。麦差，磨麦也。麦商，麦覆屑也。十三斤为三斗，从商声。，煮麦也。麸，麦白煮也。稍，麦茎也。
　　【范子计然曰】
　　东方多麦，南方多稷，西方多麻，北方多菽，中央多禾。五土之所宜也。
　　小麦
　　【广雅】
　　小麦，禾来也。小满前熟。曰蚤白麦，曰松蒲麦，秃芒如松房，曰娜麦，穗如大麦而米则小麦也。皆小麦之别。
　　【农书】
　　《王祯谷谱》：小麦磨面，可作饼饵。饱而有力。若用厨工造之，尤为珍味。充食所用甚多。故《春秋》惟麦禾不收则书之。盖重其阙也。
　　【广志】
　　虏小麦其实大麦，形有二缝赤。小麦赤而肥，出郑县。语曰：湖猪肉，郑禾来熟。山堤小麦至黏弱以贡御。又有半夏小麦。
　　【番阳志】
　　小麦有赤白二种，其别有青秆，有白蒲，有大青，有齐头黄，又有僧头，本浙种，皮厚而无芒。
　　【台州府志】
　　小麦，有赤麦，白麦，早齐鼠狼黄之名。
　　【保宁府图经志】
　　本府所产小麦，不及淮浙之美。其成面而色黑。
　　【太平志】
　　小麦五种，春二月可种短管，赤壳，白壳，和尚。以穗光得名
　　【濡须志】
　　小麦四种：蚤白、中白、晚白、和尚。
　　【新安志】
　　小麦则有长麦，麸厚而面多。
　　【王恽玉堂嘉话】
　　马云汉说，大庚麦无芒，圆大，谓之和尚麦。
　　【本草】
　　《名医别录》：小麦味甘，微寒无毒。主除热，止躁渴咽干，利小便，养肝气，止漏血、唾血。以作麴，温，消谷，止痢；以作面，温，不能消热，止烦。陶隐居云：小麦合汤，皆完用之，热家燎也。作面，则温，明麦亦当如此。今服食家啖面，不及大麦，犹胜于米尔。《唐本注》云：小麦汤用不许皮拆云，拆则温明，面不能消热止烦也。小麦麴止痢平胃，主小儿痫消食痔。又有女麴黄蒸。女麴，完小麦为之，一名麦儿，音桓子；黄蒸，磨小麦为之，一名黄衣。并消食、止泄痢、下胎破冷血也。宋开宝本按《陈藏器本草》云：小麦秋种夏熟，受四时气足，自然兼有寒温。面熟麸冷，宜其然也。河渭已西，白麦面凉，以其春种，阙二时气使之然也。嘉本按罗本云：以作炒，微寒，主消渴止烦，以作麴，止痢平胃，主小儿痫食痔。萧炳云：麦酱和鲤鱼食之，令人口疮。《药性论》云：小麦臣有小毒，能杀肠中蛔虫，熬末服。陈藏器云：麸味甘寒无毒，和面作麴，止泄痢，调中去热，健人蒸热袋盛熨人，马冷失腰脚，和醋蒸，抱所伤折处，止痛散血。人作面，第三磨者凉，为近麸也。小麦皮寒内熟。又云：麦苗味辛寒，无毒，主酒疸目黄，消酒毒暴热。麦苗上黑微，名麦奴，主热烦，解丹石天行热毒。又云：面味甘温，补虚，实人肤体，厚肠胃，强气力，性拥热，小动风气。又云：女麴，一名麦儿子，按麦儿子与黄蒸不殊。黄蒸温补消诸生物，北人以小麦，南人以粳米。皆六七月作之。苏又曰：磨破之，谓当完作之，亦呼为黄衣，尘绿者佳。孟诜云：小麦平服之止渴，又作面有热毒，多是陈之色，作粉，补中益气，和五脏，调脉。又炒粉一合和服，断下痢。又性主伤折，和醋蒸之，裹所伤处，便定。重者再蒸裹之，甚良。日华子云：面养气，补下足，助五脏，久食实人。又云：麦黄暖，温中下气，消食除烦。麸凉，治时疾热疮，汤火疮烂，扑损伤折，瘀血，醋炒贴罨。麦苗凉，除烦闷，解时疾狂热，消酒毒，退胸膈热。患黄疸人绞汁服，并利小肠。作吃，甚益颜色。《图经》曰：麦有大麦、小麦、麦、荞麦，旧并不著所出州土。苏恭云：大麦，出关中，今南北之人皆能种莳，屑之作面，平胃止渴消食，水渍之生芽，为，化宿食，破冷气，止心腹胀满。今医方用之最多；麦，有二种。一种类小麦，一种类大麦。皆比大小麦差大。凡麦秋种冬长，春秀夏实，具四时中和之气，故为五谷之贵。大小麦地暖处，亦可春种之，至夏便收。然比秋种者，四气不足，故有毒；小麦性寒，作面则温而有毒，作麴则平胃止痢。其皮为麸，性复寒，调中去热，亦犹大豆作酱豉性便不同也；荞麦实肠胃，益气力，然不宜多食。亦能动风气，令人昏眩也。药品不甚用之。政和本《食疗》云：平养肝气，煮饮服之良。又云，面有热毒者，为多是陈之色。又为磨中石末在内，所以有毒。但杵食之，即良。又宜作粉食之，补中益气，和五脏，调经络，续气脉。《圣惠方》：治烦热、少睡多渴。用小麦作饭，水淘食之。又方：主妇人乳痈不消。右用白面半斤，炒令黄色，用醋煮为糊，涂于乳上即消。《外台秘要》治痢色白不消者。为末，十分好面，炒。右一味，捣筛煮米粥内，面方寸匕。又云，此疗法百行师不救者。
　　《千金方》：治黄疸，取小麦苗杵绞，取汁饮六七合，昼夜三四饮之，三四日便愈。又方：治火疮。熬面入栀子入末，和油傅已成疮者，筛白糖灰粉之，即燥差。《肘后方》：主食过饱烦闷，但欲卧而腹胀。熬面令微香，杵服方寸匕，以大麦生面佳。无面以亦得。又方：治一切伤折。寒食蒸饼，不限多少，末酒服之，验。《经验方》：治鼻衄，以冷水调面浆服之，立差。又方：吹。以水调面煮如糊，欲熟，即投无灰酒一盏，共搅之，极热，令如稀粥，可饮即热吃。仍令人徐徐按之，药行即差也。梅师方：治头上皮虚肿，薄如蒸饼，壮如裹水。以口嚼面傅之，差。孙真人：麦，心之谷也。心痛宜食。主除热止渴，利小便心气。又方：治酒黄，取小麦三升杵和少水，取汁服五合。又方：治黄疸，皮肤眼睛如金色，小便赤。取小麦杵取汁服一合。《食医心镜》：主消渴口干。小麦用炊作饭，及煮粥食之。《兵部手集》：治呕哕。面醋和作弹丸二三十个，以沸汤煮，别盛浆水二斗，将弹丸汤内洒出，于浆中看外热气稍减，乘热吞三两个，哕定即止吞余者。加至七八丸尚未定，晚后饭前，再作吞之。《鬼遗方》：治金疮，腹肠出不能纳之。小麦五升，水九升，煮取四升，去滓，绵滤使极冷，冷，人含之疮，肠渐渐入。冷其背。不宜多人见，不欲傍人语，又不须令病人知。肠不即入，取病人卧席四角，令病人举摇，须臾肠自入。十日中食不饱，数食，须使少，勿使惊，即杀人。别说云：谨按，小麦，即令人所磨为面日常食者，八九月种，夏至前熟。一种春种，作面不及经年者良；大麦，今以粒皮似稻者为之，作饭滑，饲马良；麦，今以似小麦而大粒，色青黄，作面脆软，食多胀人。京东西、河北、近京，又呼黄颗。关中又有一种青颗，比近道者力微小，色微青，专以饲马，未见入药用。然大麦、麦二种，其名差互。今之麦，与小麦相似而差大，宜谓之大麦。今之大麦，不与小麦相似而差大，宜谓之大麦。今之大麦、不与小麦相似而其皮脆，宜谓之麦。用此恐传记因俗而差之尔，不可不审也。寇宗《本草衍义》曰：小麦暴淋煎汤饮，为面作糊入药水，调治人中暑。马病肺卒热，亦以水调灌愈。生嚼成筋，可以黏禽虫。
　　【绍兴本草】
　　小麦乃世之常食之物，然皮凉而作面性热，固显然矣。但取皮用之者罕，惟面世所用多矣。然经火煮而食之，其性壅热，善动风气，此甚验也。若生食，颇利大肠，然本经及诸方虽各分主治之，宜即非起疾之物，亦可作入药为用。其麦当云味甘平微凉无毒是矣。处处种产之。
　　【陈衍宝庆本草折衷】
　　味甘平，微寒肉热，全粒微寒有小毒。《读说》云：杨氏方，治盗汗异功散，以浮小麦炒焦为末，每服二三钱，临睡白汤点下。凡敛盗汗自汗，诸汤剂中，并入浮小麦煎服。
　　【金王好古汤液本草】
　　青蒿散。有小麦百粒，治大人小儿骨蒸，诸热，妇人劳热。
　　【元尚从善本草元命苞】
