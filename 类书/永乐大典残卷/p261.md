<!-- { "loadSidebar": true } -->
　　《续丽人行》：李仲谋家有周日方画背面欠伸内人极精，戏作此诗，谢名画记云。周日方字景玄，官至宣州。长史。深宫无人春日长，沉香亭北百花香。纟寅曰：开元中，禁中重牡丹，得四本，红、紫、浅红、通白者，上植于兴庆池东，沉香亭前，会花方繁开，上与太真妃游赏，李龟年持金花笺，宣赐翰林供奉李白进《清平调》词三章。其三曰：名花倾国两相欢，长得君王带笑看。解释春风无限恨，沉香亭北倚阑干。事见《乐史李翰林文集序》尧卿唐明皇以外国贡沉香材而作沉香亭。美人睡起薄梳洗，燕舞莺啼空断肠。次曰：孟郊诗，莺啼燕语春城里。画工欲画无穷意，背立东风初破睡。次曰：温庭筠诗，背立秋千下。若教回首却嫣然，阳城下蔡俱风靡。厚曰：宋玉《赋》东家之子，嫣然一笑，惑阳城，迷下蔡，二县楚之贵介公子所封。杜陵饥客眼长寒，尧曰：杜子美自谓衣不盖体，常寄食于人，奔走不暇，常恐转死沟壑，可谓饥客矣。又诗云：秋山眼冷魂未归。蹇驴破帽随金鞍。隔花临水一时见。只许要肢背后看。厚曰：杜丽人背后何所见。珠压腰稳称身。心醉归来茆屋底，方信人间有西子。次曰：西子事出孟子。君不见，孟光举案与眉齐，援梁鸿至吴，为人赁春。每归，妻孟光为具食，举案齐眉。何曾背面伤春啼。赵成伯家有丽人，仆忝乡人，不肯开樽，徒吟春雪美句次韵。一笑绣帘朱户未曾开，谁见梅花落镜台。试问高吟三十韵，何如低唱两三杯。世言检死秀才，衣带上有雪诗三十韵。又云陶谷学士买得党太尉家妓，遇雪，陶谷取雪烹团茶，谓妓曰：党家应不识此。妓曰：彼粗人，安有此？但能于红绡暖帐中，浅斟低唱，吃羊羔儿酒。陶默然惭其言。莫言衰鬓聊相映，须得纤腰与共回。知道文君隔青琐，梁园赋客肯言才。曰：文君司马相如妻，青琐，窗名。谢惠连雪赋：梁王不乐，游于兔园，命邹生，召枚叟相如未至，居客之右，先生自注云：聊答来句，义取妇人而已，罪过罪过。
　　【姜特立诗】
　　《续丽人行》即坡公赋周日方画欠伸内人：画师不作春风面，岂是玉容容易见。动人正在阿堵中，妙处犹须著歌扇。沉香亭边初睡起，鬓发珑松薄梳理。欠伸背面故作妍，半靥墙头出桃李。画成众目争回顾，只欠孙娘折腰步。似见不见愁杀人，始是人生肠断处。愁肠易断可奈何，古往今来此恨多。君不见李夫人，不肯回身看汉君。又不见杨太真，拥行莫恋属车尘。自古蛾眉多蠹国，玉颜画就还伤神。
　　【杨万里朝天集】
　　《和姜邦杰春坊续丽人行》：即东坡集中周日方画背面欠伸内人，东坡赋之，韩子苍又赋之，今姜君又赋之，予因和姜韵。玉人自惜如花面，不许黄鹂鹦鹉见。若令画史识倾城，写遍人间屏与扇。春光懒困扶不起，吹残玉笙也慵理。是谁瞥见一梳云，微月影中扫李。阿姓周不姓顾，笔端那得莲生步。无妨正面与渠看，看了丹青无画处。古来妍丑知几何，嫫母背面谩人多。君不见，汉宫六六多少人，画图枉却王昭君。是时当面看写真，却遣琵琶弹塞尘。不如九京唤起文与可，麝煤醉与竹传神。
　　【徐安国西窗集】
　　《次韵姜春坊续丽人行》：罗屏故掩羞娥面，啼妆生怕旁人见。低迷何似叶底花，爱惜犹如箧中扇。笔端传写是谁起，不羞娥眉应有理。未宜拈出雪中梅，犹苦求为道旁李。承恩欲觊君王顾，背立东风方转步。宁忍教君正面看，只应无着丹青处。明眸皓齿如彼何，千金买笑情空多。君不见镜中人，对面相逢不识君。况复重看旧写真，亦知幻化俱前尘。请君退后总看破，大自傍观亦损神。
　　【高耻堂存藁】
　　杜子美作《丽人行》：讥丞相杨国忠也。国忠贵妃之兄，近事有相似者，以苏公有《续丽人行》故作三《丽人行》：相公列屋芙蓉城，烟红露绿千娉婷。朝回迎笑拥前后，忽遭唾叶嫌膻腥。汝曹面作瓦色，争似平康坊里人。连眉倒晕双鸦鬓，临春璧月阳台云。西湖喧天歌鼓闹，列坐长筵来狎宾。紫衣中使天上至，黄封百罗前庭。海螯江柱堆崔嵬，猩辰熊鲜白争新。微哉何曾食万钱，陋矣杨家送八珍。酒酣自有娱客具，非丝非竹非歌声。呼卢一掷数百万，刘毅酸寒何足陈。此时相公眼生缬，平康一笑华堂春。鸡鸣钟动却归去，相公手自与金银。思缠爱结无与比，何意一朝遭怒嗔。偶缘病起思破闷，亟遣花使传丁宁。谁知青鸟不解事，还报从人嬉水亭。立驱百骑而至。判司姓贾如弟兄。同游七吏俱薄录，一日得钱千万缗。大书明梏令湖曲，苏堤扫迹无蹄轮。风流宰相推第一，但恐稷契羞同伦。腥风霎霎塞宇宙，万年遗臭何时泯。要当壮士为一洗，我老无力覆八溟。
　　【中兴江湖集】
　　赵文鼎《丽人行》：桃叶山前宫漏迟，宫人傍辇持花枝。君王喜凭绛仙立，殿脚争尽双长眉。欲抱琵琶弹出塞，结绮临春时事改。井边忽见张丽华，忍听后庭歌一再。
　　【曹勋松隐集】
　　《和曾守出后房丽人》：方惭虚薄预时流，仍见娉婷恰上头。檀口细能哦赤壁，羊醅喜为沃清愁。当轩妙有眉宇秀，列屋尚谁庭院幽。颇恨夜深人已醉，翔然翠袂挽无由。
　　【虞俦尊白堂集】
　　《和林正甫遐思湖上丽人绝句》：风前柳逞腰肢活，雨后山横眉黛长。欲把西湖比西子，却成画饼诳空肠。再和：汉苑梅花妆额半，章台柳叶画眉长。恐因巫峡能来梦，莫学苏州枉断肠。
　　【龚肃诗】
　　《学丽人行》：曲江春浓云锦烂，神仙斗比宜妆面。内家车子金连钱，十里香风吹不断。虢国秦国真天人，酒酣喝住高飞云。叠鼓惊翻波上日，黄金买断壶中春。杜陵饥眼频偷望，不敢近前畏丞相。归来援笔赋新诗，诗成不许东风知。雄章丽句照千古，想见当年全盛时。东归流水西飞日，一梦繁华了无迹。江头宫殿已成尘，蔓草寒烟土花碧。
　　【元杨铁崖集】
　　《丽人行题所藏周画卷》：杨白花飞愁杀人，美人如花不胜春。锦鞯驮起双凤缕，黄门挟飞五花云。白日雷霆夹城道，乐游园里春正好。就中小娣最娇强，雌雄双飞观者恼。瑶池斗草碧云移，草青草软春不知。黄裙有恨随春水，椒房青蝇何处起。君不见，翠羽飕飕帐一空，东方缠紫宫。
　　【唐李翰林集】
　　《代别情人》：清水本不动，桃花发岸傍。桃花弄水色，波荡摇春光。我悦子容艳，子倾我文章。风吹绿琴去，曲度紫鸳鸯。昔作一水鱼，今成两枝鸟。哀哀长鸡鸣，夜夜达五晓。起折相思树，归赠知寸心。覆水不可收，行云难重寻。天涯有度鸟，莫绝瑶华音。齐贤曰：《吴都赋》：南榴之木相思树也；士贝斌曰：《东汉书何进传》曰：覆水不收，宜深思之，《楚辞》折疏麻兮瑶华，将以遗兮离居。
　　【乐府诗集】
　　《毕耀情人玉清歌》：洛阳城中有珍名玉清，可怜玉清如其名。善斜柯，能独立，婵娟花艳无人及。珠为裙，玉为缨，临春风，吹玉笙，悠悠满天星，万金阁上晚妆成。云和曲中为慢声，玉梯不得踏，瑶袂雨盈盈，城头之日复何情。
　　【玉台后咏】
　　董思恭《春日代情人》：昔日管弦调，将人舞细腰，悬知今日恨，谁分昔时娇。弃妾频登陇，从军几度辽。可怜香草夜，空见落花朝。泪滴珠难尽，容残玉易销。偿随明月去，莫道梦魂遥。
　　【王维诗】
　　《羽林骑闺人》：秋月临高城，城中管弦思。离人堂上愁，稚子阶前戏。出身复映户，望望青丝骑。行人过欲尽，狂夫终不至。左右寂无言，相看共垂泪。《楚辞?山中人》：山中人者，唐尚书右丞王维之所作也。维以诗名，开元间，遭禄山乱，陷贼中，不能死事，平复幸不诛，其人既不足言。词虽清雅，亦萎弱少气骨，独此篇与《望终南》《送迎神》为胜云：山寂寂兮无人，又苍苍兮多木。群龙兮满朝，君何为兮空谷。文寡和兮思深，道难知兮行独。悦石上兮流泉，与松间兮草屋。入云中兮养鸡，上山头兮抱犊。神与枣兮如瓜，虎卖杏兮收谷。愧不才兮妨贤，嫌既老兮贪禄。誓解印兮相从，何詹尹可兮卜。山中人欲归，云冥冥雨霏霏。水惊波兮翠菅靡，白鹭忽兮翻飞。君不可兮蹇衣，山万重兮一云。混天地兮不分，树暗暧兮氛氲。猿不见兮空闻，忽山西兮夕阳。见东皋兮远村，平芜绿兮千里，眇惆怅兮思君。
　　【王建诗】
　　《醉忆山中人》：花开草复秋，云水自悠悠。因醉暂无事，在世难免愁。遇晴须看月，闻健且登楼。暗想山中伴，如今尽白头。
　　【元吴礼部集】
　　《山中人》二章：赠方寿甫并寄尊翁存雅。山中人兮幽栖，渺仙华兮翠微。水冥冥兮谷凄凄，秋莽苍兮烟霏。绿熊兮玄猿，，吟啸兮林间。枫刀刀兮欲落，桂青青兮生寒。吊玉女兮寂寞，瞻故宫兮。纷云旗兮翠蕤，俨欲降兮复还。复还兮何许，愁惨戚兮不得语。送沧溟兮白日尽，思轩辕兮涕如雨。昔越客兮同游，今独居兮白头。欲往从兮路阻修，倚秋兮弗见，仰空云兮悠悠。粤客谓谢皋父山中人兮相羊，衣芳荪兮蓉裳，佩飞霞兮戛明。挟雨骖兮上骧，飘绛节兮八荒。蹇胡为兮石房，空原无人兮白云茫茫。山之英兮不来，羌日暮兮徘徨。归来兮谁语。振雅音兮超前人以骋武。挥五弦兮松风，洗双鱼兮涧中。攀桂枝兮长相从，我所思兮微兹人其谁同。
　　【吴莱渊颖集】
　　《山中人》：白日出复没，胡独劳我生。所务在卒岁，朝夕强营营。当春治农器，土脉亦瘅盈。薄言艺黍稷，庶以观其成。凉风忽披拂，场圃如坻京。冻户犹亩首，康衢或歌声。于兹尚不给，野有菜色氓。毋宁拾橡栗，起视床头并。贫贱素所有，岂辞辛与勤。清晨腰下斧，往伐西山薪。高岩屹臣壑，蛇虎气逼人。衣裳既不全，出人在荆榛。日日一接淅，釜甑恒生尘。白石几时烂，青烟空满邻。家徒四壁立，冬令方行春。亦有子，修然为世珍。岁晚筋力倦，长歌守穷庐。尘亟散缥帙，且复少嗫嚅。文章信小技，世故交相驱。拨书置床上，我岂为蠹鱼。自从童习之，白首愈纷如。卓彼先圣人，欲开后世愚。文肃岂不佳。舆台同一躯。但当乐道义，肯恤吾身癯。去经十数里，霜露凄枯田。蓑笠既挂壁，桔槔亦倚垣。相从尽邻曲，言笑仍喧喧。惟此老瓦盆，酒浆稍罗前。奈何不解饮，而喜鲸吸川。有如善泅人，观者乃在船。寸心久已醉，双眼方醒然。世俗正驰鹜，悲哉东西阡。
　　【林希逸竹溪集】
　　《山村人暮归》：点点残鸦过，孤村带落晖。篱边闻犬吠，山下有人归。远岫连芳坞，长林绕翠微。云深认茅屋，风细扬征衣。樵唱同寻径，猿惊为扣扉。夜深灯火下，儿女共依依。
　　【唐吕温诗】
