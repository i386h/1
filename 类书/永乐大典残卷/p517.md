<!-- { "loadSidebar": true } -->
　　有州郡，则有城池，所以御外侮也。州之东旧有赵佗城古迹，颓垣废垒。而余襄公诗云：千载犹存古越城者，即其地也。熙甯初即州东之古城遗址筑东城焉，广袤四里，高二丈四尺。是为三城，为门十有七。观其东扁曰“番禺都会”，其西扁曰“南海胜观”，登楼一览，海山之胜，具在目前，亦一城壮观也。后天兵下南，平夷城壁，楼橹雉堞，一切荡除，以后因之，不复修治。赫赫皇威，肃清海岱，崇墉仡仡，天堑截然，凛乎其不可犯也！今记城壕旧迹其门桥古渠之类并附焉。子城，庆历四年经略魏筑也，周环五里，雉碟三百，竣事，迁议大夫因任。皇佑四年侬寇抵大通港，望城壁而悔，留五十三日不得逞而去，朝廷以有备，除集贤院学士，再知广州，复环城浚池，筑东西南瓮城门三。东城熙甯初经略吕居简，得郡治之东古城遗址，始谋增筑，会移荥阳，朝京师，上其事，诏转运使王靖成之。袤四里，壕其外，为门三。西城熙甯四年，经略程谏议师孟筑，周十有三里一百八十步，高二丈四尺，为门九。旧三城有楼橹，共一千八百九十二间，岁久不全。及陈岘重建敌楼三百四十七间，阅岁既深，风雨摧剥，尺椽片瓦无存者。绍定二年，经略方校书淙仍于旧址，并刃团楼七十五座，炮台四间，城门雉堞，皆一新之。雁翅城嘉定三年，经略陈中书岘以州城之南为一门贵，无所捍蔽，创筑东城，长九十丈，为门一。西城长五十丈，敌楼共三十三间。三城历年久，楼橹倾侧，砖石脱剥。端平乙未，经略鼓宝章铉，会僚属戎将经度之。明年四月闻于朝，六月报可，七月朔兴役，凡八阅月，修外城三千三百有六丈，女头四千四百九十三。修子城六百三十有三丈，女头九百一十七。新瓮城门十有四，门屋敌楼九十有七。嘉熙丁酉春二月告成，以馀钱万五千缗附郡之赡军质库，岁与郡分十三之息，以备整葺。均定界至，使摧锋水军，勇敢忠勇，东南将每仲月四九阅武之日，正将率部伍登城，各视其界，治草秽，补损阙。存本州窑务，陆续造砖，以备整葺，为虑远矣。开庆已未，广右绎骚谢经略子强，大修城壁，为豫备计，敌楼覆以瓦，皆易以砖；石城外筑羊马墙，高六尺许；雁翅城下隙壤，植以木栅，翼而至海，备不虞也。至元十四年十二月，塔出元帅吕元帅师夔，会泉福舟师取广州，广帅张镇孙以城降。十五年正月八日元帅下令夷其城隍，惟子城及两雁翅无恙。详见《取广州始未》。濠三城临海，旧无内濠每。飓风至，则害舟楫。大中祥符间，邵旷知广州，始凿内濠以通舟楫州人便之。庆历间，魏再知广州，环城浚池，熙甯初，王靖成东城，复壕其外。嘉定三年，经略陈岘重浚，长一千六百丈，东西置闸二。濠之两傍皆民居，岁久淤壤湮塞。开庆己未，谢经略子强，大兴工役，广斥至二十丈，深三丈馀，东西坝头高以石，费缗钱二十万，米硕四万，钱以产敷，夫随乡调，不大扰而事集。复自蒲涧景泰山导泉水西入于音丰攵，音丰攵水又西至悟性寺之左，筑堰涿者之，深二丈许，以浸州后之平地，有习坎重险之象，南开小窦，溢则泄之于濠，近年决其堤纳水于濠，遂以其故地为南田属之官。南濠在越楼下，限以闸门，与潮上下，古西澳也。景德间，经略高绅所辟，纳城中诸渠水以达于海，维舟于是者，无风涛恐，且以备火灾。淳熙二年，经略周自强浚之。岁久复堙。嘉定二年，陈经略岘重开，自外江通舟楫以达于市，旁翼以石栏。自越楼至闸门，长一百丈，阔十丈。自闸至海，长七十五丈。绍定三年，经略方淙浚之。宝佑元年，李经略迪，复自擢甲巷开浚至闸口，又加深焉。德佑元年，经略徐直谅又浚之。至元二十八年，行柜密院副使广东道宣慰使阿里又浚焉清水濠在行春门外，穴城而达诸海，古东澳也。濠长二百有四丈，岁久堙壅。嘉定二年经略陈岘重浚。门双门，榜清海军。元符间，柯经略述建。规模视广古尤壮，风雨震凌，栋宇欹挠，公家惮费，不复改作，淳佑四年，经略方宝学大琮撤而新之，授匠以式，筑室广十丈四尺，深四丈四尺，高二丈三尺，皆以石，覆以砖。虚其东西二间为双门，而楼其上者七间，旁为两翅，东通亲效营，西为团结军。前则“颁春”“宣诏”二亭，规模宏壮，中州未见其比。工役繁浩，逾年乃成，费出于官，工募于市，民甚乐之，争持缗钱牛酒以劳役者。讫事，会木石砖瓦与工费糜钱二万七千缗。江东提刑刘克庄为记，今扁广东道。镇南门。子城之南门也。旧名镇安，嘉熙元年，经略彭铉新其门，改今名。行春门子城之东门。有年门子城之西门。旧名朝天，经略彭铉改西成，淳佑六年，经略方太琮扁今名。冲霄门在子城之东南隅，州学之直，绍兴二十七年，经略苏简辟，旧名步云，经略潘公时改今名。迎薰门，在东城之南。拱辰门在东城之北。震东门在东城之东。航海门在西城之东南。素波门在城西之南，盐仓街之直。朝宗门在西城之南。善利门在西成之南。阜财门在西城之南。金肃门在西城之西。和丰门在西城之西。旧名丰乐，淳佑六年，经略方大琮扁今名。威远门在西城之北。朝天门在西城之北，旧名就日，淳佑六年，经略方大琮扁今名。平海门在东雁翅城。
　　连　州
　　【湟川志】
　　城濠，《周官》以城郭沟池为掌固之职。春秋畚筑板干为备患之谋。谨固封守侯屏事也。连之城池，素号壮伟，宋元徽间，司徒邓阿鲁授本州剌史，实经始焉。旧城三角，岁久辄圯，城复于皇。本朝皇四年，侬獠肆螫，邕城不守，二广怀然，忧形宵旰，至临遣帅臣以荡平之。事已变休，益重南顾，乃诏二广悉城，郡将窦形奉宣惟谨，恢旧址而新之，溪山襟带，楼橹森严，幕客向宗道记详焉。自是以来，修旧于元佑，葺理于绍兴，增筑于宝庆。鸠工加多，雉堞益壮。城之周围四里二百六十步，覆以廊屋六百三十有一架，西瞰湟流，其三隅皆长濠环绕，深不容厉。绍兴乾道间，冠至不能入。设险形胜，甲于左广。仪门之外，横跨子城，置谯楼焉。南门西偏于城角为亭，俯瞰江流，环簇峰秀，扁云画不如，取刘宾客诗：“惟有千山画不如”之句也。郡北城之上有楼，旧扁“望云”，康定间，太守林概有《望云楼赋》，熙甯中，社侯靖国易名“都景”，元佑六年，徐侯常复望云旧名，有记。楼之后荣，下瞰北潮，田涛弥望，扁曰“观稼”。楼前因城为月台。城之门旧有五，耆老目为龟形，曰熙仁，曰化俗，曰熙平，曰熙安，曰临湟。乾道间，杨侯景雄以临湟一门濒江，废塞以杜水患。绍定间，邦人请于郡，复门焉。寻又闭塞，今门存而不辟。外罗城门五。详关津类阳山县
　　【湟川图】
　　志本县旧连州城一所，荒址颓废，尚有民居一十馀家，城壕俱已荒废，东西南旧城门三处。
　　番禺县
　　【元一统志】
　　州城按《元和郡县志》云：步骘所筑也，骘为交州剌史，登台远望，乃曰新城海岛膏腴之壤，宜为郡邑，遂迁州番禺，建筑城郭焉。东城，皇佑中魏知广州，得郡治东，古城东遗址筑之，袤四里。西城，熙甯程师孟筑，周十馀里。井录事司
　　【南海志】
　　月井，旧在转运司主管厅侧，月华楼下。月出照映井底，水脉不竭，与日井相望。绿净丹井，《古图经》云：绿净堂旧名濯鲜堂，今奉贞观，曾运使噩招方士云集，盖取葛仙炼丹药洲之义，因以丹井名。
　　南海县
　　【图经志】
　　罗汉井。在光孝寺西廊。寺有诃子，取此水煎汤最宜。
　　【南海志】
　　越井，名天井，又名越台冈井，或名赵佗井。《番禺杂记》云：伪刘呼为玉龙泉，唯以供己，禁民无得汲，由此井数步而南井曰通泉，刘龚所凿。刘龚始据南越者，今北二井莫知所存。昔有坠酒杯于越井者，后于石门得之，故陈江总诗云：“石门通越井”。又鲍仙姑行炙南海云：吾有越井冈艾。唐崔炜得之。又唐崔子向有诗云：“越井冈头松柏老，越王台上生秋草。”越井久废，莫考其迹，或云在越台山凸处。日井，在城外千佛寺侧，太阳生东，照映井下，因名。今废。《元一统志》云：井在州治野渡北。星泉井，在金肃门外绣衣坊，凿井之始，井中见星故名。《舆地纪胜》，在金肃门外直街。时有光若星，故名。珊瑚井，详见浮邱山。双井。《古图经》云：在南海县西，中夹官路，其味次于达磨泉，负久堙塞。
　　【郡县志】
　　万岁井，在县东北四里，都督刘巨麟置。千秋井，在县东，按《南越志》云：赵佗于此穿井，冰深山峻，民不能及。后刘巨麟于此凿井，人皆利之。于上置千秋亭，因名之。
　　番禺县
　　【南海志】
　　孙公井二，在州北教场内。元丰八年，孙龙图颀凿之，故名。安期炼丹井，在碧虚观前。《番禺记》云：数十年不汲，其味常甘。煎茶浸果，有金石气。今存一石井栏在三清殿前。栏八方，上刻八卦。鲍姑井，鲍姑即葛雅川妻也。《古图经》云：尝行炙于南海，唐崔炜遇之。仙姑曰：吾善炙赘疣，今有越井冈艾少许奉子意。越井即鲍姑井也。唐子西有诗云：“废台賬女后，遗井鲍姑时。”图志不指言其地。《纪》云，景泰寺碧虚观多有题，未知孰是。《元一统志》姑，即葛洪妻也。井在弥陀寺。
　　增城县
　　【南海志】
　　泉子井，在县南三十五里，泉涌地中，清甘可掬，灌溉尤博。旧有亭名醒心。绍熙三年，权县许伯凤更创，改名广济。云母井，何仙姑炼云母所汲也。详见会仙观。
　　新会县龙井，
　　【郡县志】
　　在县西二里，有冈近于万寿寺之侧，其冈有穴水极深，俗谓之龙窟。
　　【南海志】
　　瓦窑井，在县西北半里，泉清而味甘，与达摩泉相类，谭家井次之。谭家井，在县西半里。
　　桥梁本府。
　　花桥，在远华楼下。开明桥，旧名止戈，在金肃门外。起敬桥，在金肃门外一里。致喜桥，在行春门外。王孙桥，在拱辰门外。东高桥，在平海门外。西高桥，在善利门外。文溪桥，在龙头市。
　　【元一统志】
　　紫芝桥，在泮塘中路，元有亭，产灵芝，因名。
　　南海县
　　【图经志】
　　太平桥，在城西厢古濠口。彩虹桥，在中和门外，去城三里。《南海志》云：在同戈船澳。果桥，跨南濠。为政桥，在金肃门外。《南海志》云：旧名通津，在和丰门外。鼎安桥，在中和门外。《南海志》云：旧名威远，在威远门外。拱北桥，在顺天门外，《南海志》云：旧名就日，在朝天门外。
　　番禺县
　　【图经志】
