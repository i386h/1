<!-- { "loadSidebar": true } -->
　　【记纂渊海】：唐柳毅应举下第，还至泾阳，见一妇人牧羊。毅诘之，对曰：“妾洞庭龙君小女也。嫁泾川次子，夫婿厌薄，黜以至此。闻君将还吴，欲以一书寄托。君至洞庭橘社，击树三发，当有应者。”毅如其教，俄有武夫出于波间，揭水指路，引毅以至其宫，见一人披紫衣，执青，因取书进之。洞庭览毕泣曰：“老夫之罪，不谨鉴听。”须臾，宫中皆恸哭。忽有赤龙长万余尺，擘天飞去。俄而红妆笑语中，有一人白齿蛾眉君笑谓毅曰：“泾水之囚人至矣。”明日，宴毅于凝碧宫。毅辞归，赠遗甚厚。毅娶卢氏女，生一子。逾月，笑谓毅曰：“余即洞庭君之女也。”遂相与归洞庭，莫知其迹。出《异闻录》。
　　【舆地纪胜】：有江叟者，好吹笛。尝遇樵叟，赤髭髯，遗江铁笛。每于龙潭吹之无声。龙潭在君山藏院之前。一日，携笛吹于紫荆台，在白鹤山响震林谷。忽有两女子出，授神药云：服此当为水仙。后不知所终，女子盖龙云。以上语涉神怪，皆出杂志。已削去甚者，姑存一二，以广洞庭之说。《野人闲语》记吴兴谢归舜尝汛洞庭，见君山鹦鹉群集，语答相命，各有称谓，曰武游郎，曰阿苏儿，曰戴蝉儿，或为钩戈夫人之歌。按：鹦鹉能言，其事经见，非有甚异，今附于此。又，开宝中，有贾知微遇曾城夫人及二妃于洞庭。歌曰：“黄陵庙前春草生，黄陵女儿茜罗群。轻舟短棹唱歌去，水远天长愁杀人。”歌毕，赠之罗巾丹砂，云巾为织女所制；丹砂，不死之药。后大雷雨巾化云雾飞去。
　　【五代薛史】《列传》：马希范，梁楚王马殷第三子。少而温雅，稍涉文史。唐同光中，殷遣希范入贡。庄宗问洞庭广狭，希范对曰：“洞庭至狭，若车驾南巡，止可饮马而已。”庄宗拊背嘉之。”
　　【老学庵笔记】：宋徽宗末，鼎澧群盗，惟夏城、刘衡二砦据险不可破。二人每自诧曰：“除是飞过洞庭湖。”其后卒为岳飞所破，盖语谶云。
　　【水利文集】：太湖，又名洞庭湖，周围三万六千顷，受纳三州六县。三吴五湖之水，溢流而下。
　　【张南轩语录】：刘共甫过洞庭湖，北风劲甚，涛头蹴天。吏请祷于濒湖庙神，共甫叱吏，冒浪而渡。先生闻之曰：畏浪而祷于无名之鬼固不可，然冒风涉险，天怒岂可抗邪？
　　【唐杜工部诗】《过南岳入洞庭湖》：鹤曰时正月公自岳阳之潭州洪波忽争道，岸转异江湖。鄂渚分云树，衡山引舳舻。终胜寒险翠牙穿蒋，碧节吐寒蒲。病渴身何去？春生力更无。比他人言哀又甚矣坏童黎雨雪，渔屋架泥涂。欹侧风帆满，微冥水驿孤。悠悠回赤壁，浩浩略苍捂。帝子留遗恨，曹公屈壮图。圣朝光衔极，残孽驻艰虞。才淑随厮养，名贤隐锻炉。与贤非梦传野同意邵平元入汉，张翰后归吴。莫怪啼痕数，危樯逐夜乌。洙曰：“鄂渚，在江夏西黄鹤矶上。楚词：‘乘鄂渚而返顾。’”郑曰：“《说文》：‘舶，舟尾。舻，舟前也。’”赵曰：“桨，旧作浆，详诗意，乃菰蒋之蒋。盖蒲有节而蒋有牙也。”梦弼曰：“王荆公本作蒋。”洙曰：“帝子，舜之二妃。从舜南巡不返，道死沅湘之间。曹公，曹操也。以舟师败吴于赤壁。”赵曰：“残孽，谓吐蕃也。”沫曰：“汉《蒯通传》：‘随厮养之役者，失万乘之权。’注：‘厮，取薪者。养，养人者也。’”赵曰：“《晋书》：‘稽康居贫，尝与向秀共假于柳树之下。’”洙曰：“《萧何传》，韩信谋友，吕后用何计诛信。高祖使使拜何为相国，益封五千户。卫邵平者，故秦东陵侯。谓何曰：‘祸自此始矣，愿君谢封不受，悉以家财佐军。’何从其计，上大悦。”斧钺下青冥，楼船过洞庭。北风随爽气，南斗避文星。日月笼中鸟，乾坤水上萍。王孙大人行，垂老见飘零。
　　【贾至诗】《初至巴陵，与李十二裴九同泛洞庭》三首：江上相逢皆旧游，湘山永望不堪愁。明月秋风洞庭水，孤鸿落叶一扁舟。江畔枫叶初带霜，渚边菊花亦已黄。轻舟落日兴不尽，三湘五湖意何长。枫岸纷纷落叶多，洞庭秋水晚来波。乘兴轻舟无近远，白云明月吊湘娥。
　　【孟浩然诗】《洞庭》：八月湖水平，涵卢混太清。气蒸云梦泽，波撼岳阳城。欲济无舟楫，端居耻圣明。坐观垂钓者，徒有羡鱼情。
　　【许棠诗】《过洞庭湖》：惊波常不定，半日鬓堪班。四顾疑无地，中流忽有山。鸟高一作飞恒畏坠，帆远却如闲。渔父前相引，时歌浩渺间。
　　【刘大房诗】《岳阳馆中望洞庭湖》：万古一作里巴丘戍，平湖北望长。问人何淼淼，愁暮更苍苍。叠浪浮元气，中流没太阳。孤舟向归客，早晚达潇湘。
　　【刘禹锡诗】：湖光秋色两相和，潭面无风镜乍磨。遥望洞庭山拥翠，白银盘里一青螺。
　　【元稹诗】《洞庭湖》：人生除泛海，便到洞庭波。驾浪沉西日，吞空接曙河。虞巡竟安在，轩乐讵曾过。唯有君山下，狂风万古多。
　　【白居易诗】《自蜀江至洞庭湖口有感而作》：江从西南来，浩浩无旦夕。长波逐若泻，连山凿如劈。千年不拥溃，万姓无垫溺。不尔民为鱼，大哉禹之绩。导岷既艰远，距海无咫尺。胡为不讫切？余水斯委积。洞庭与青草，大小两相敌。混合万丈深，淼茫千里白。每岁秋夏时，浩大吞七泽。水族窟穴多，农人土地窄。我今尚嗟叹，禹岂不有惜。邈未究其由，想古观遗迹。疑此苗人顽，恃险不终役。帝亦无奈何，留患与今昔。水流天地内，如身有血脉。滞则为疽疣，治之在针石。安得禹复生，为唐水官伯。手提倚天剑，重来亲指画。疏流似剪纸，决壅同裂帛。渗作膏腴田，踏平鱼鳖宅。龙宫变闾里，水府生禾麦。坐添百万户，书我司徒藉。
　　【高骈诗】：湘中老人读黄老，手援紫生碧草。春至不须湖水深，日暮忘却巴陵道。
　　【诗海绘章】《宋裴悦过洞庭湖》：浪高风力大，席亦古迟。及到堪忧处，争如未济时。鱼龙深莫测，雷雨动须疑。此际情无赖，何门寄所思。
　　【钱塘韦骧集】《洞庭即事》：日车闪闪下山椒，风阵萧萧掠柳条。湖上晚秋天气爽，楼间极目客魂消。湘妃哀怨凭谁听，楚屈英灵何处招。窃禄无田归未得，浪吟当此愧渔樵。浪头卷白去无垠，山面铺青一色匀。气象清雄无处比，情怀促此中伸。欹危钓艇唯堪望，仓猝商帆不用嗔。顾我遽来非自任，也知牵制为官身。《洞庭秋》四首：洞庭秋旦好，余雾尚怀山。日色一竿际，波光万顷间。宿商鸣橹去，夜网得鱼还。佳趣知多少，濡毫恨思悭。洞庭秋昼永，气象生中分。浩荡三江水，苍茫万里云。君山压波面，民舍傍城垠。自昔看图画，今焉过所间。洞庭秋薄暮，日脚返沧溟。云气天涯赤，峰峦水上青。归舟来隐隐，夕鸟去冥冥。鼓瑟音何在，空间帝子灵。洞庭秋夕爽，皎月莹长空。颢气重湖楼，清光四望通。楼开云母扇，人在水晶宫。胜绝无穷景，萧条万古同。
　　【吕东莱诗】《洞庭》：尝闻洞庭湖，秋至清皎洁。往来八百里，长风驾明月。中有仙人居，容颜若冰雪，我愿从之游。问渠传宝诀。脱冠著霞佩，长与尘世别。
　　【宋张经岳阳楼集】《岳阳楼望洞庭》：每因蜀水涨，横遏楚江流。气象吞云梦，波澜彻夏秋。风云几开阖，日月自沉浮。欲济谁舟楫？乾坤独倚楼。王质《过洞庭》：云可有无水，风能奔走沙。蟠深鸣老蛐，飞倦落长鸦。地有湘头尾，山无楚正斜。人间与天上，何处碍浮槎。
　　【孙烛湖先生集】《洞庭湖》：明湖纳宇宙，春思满楼台。沙鸟一行去，风帆千里来。平生眼今饱，落日首重回。会趁江山约，还愁白发催。
　　【华镇云溪君士集】《洞庭》：险固三苗左，茫洋七泽西。山光千叠小，天碧四垂低。风便修途近，波惊跬步迷。谁知鱼鸟乐，不复待。
　　【眉山李焘诗】《洞庭》：镜面千顷阔，修眉一带横。湖深有龙蛰，山静少人行。似与真仙约，都无世俗情。鸟啼猿叫歇，轩乐有余声。
　　【李曾伯可斋集】《洞庭口占》：舟子方将北，风夷不肯南。去帆冲急浪，古寺隐晴岚。远渚鸦千百，中流鸥两三。短篷聊徙倚，底用客程贪。
　　【杨钧清江集】《岳阳楼望洞庭》：洞庭八百里，城上岳阳楼。日射沧波晓，山涵楚泽秋。半生长是客，几度此维舟。漠漠东流水，悠悠故国愁。
　　【岳州志】《千岩过洞庭湖》：不作苍茫去，真成汗漫游。三年夜郎客，一枕洞庭秋。觅句鹭飞处，看山天尽头。犹嫌束奇绝，更上岳阳楼。崔珏《洞庭》：乾坤千里水云间，钓艇如萍去复还。楼上北风斜卷席，湖中西日倒衔山。怀沙有恨骚人往，鼓瑟无音帝子闲。何是黄昏尚凝睇，数行烟雨接荆蛮。
　　【刘公是先生集】《望洞庭》：洞庭七百里，浩荡敌溟渤。云梦开其胸，巴陵束喉舌。东流汇群川，盛涨五六月。飘摇浮乾坤，倚盖低兀。吾行寰海间，未见此水阔。峡流下衣带，岛屿尽豪末。高秋卷氛翳，两涯浴日月。何得径寸珠，晦明互出没。苍茫蛟龙宅，溷杂鱼鳖窟。太古到于今，沉潜孰分别。风帆引北极，波浪限百越。国绝南顾忧，献琛各通达。山川非一险，此实辅明哲。俯笑三苗愚，竟为独夫灭。远游世俗隘，偶此耳目豁。淅沥临清风，滂沱濯炎热。萧萧霜林暮，蔼蔼芳草歇。壮观激我怀，当歌意复咽。寂寥轩辕乐，万古逸音绝。惨怛虞帝魂，九疑奔山带。况闻屈贾辈，各赐楚汉。至德无复还，后王寝衰缺。滔滔更南征，抱忉忉。太湖虽云深，未救怀古渴。《忆洞庭》：少年慷慨轻远行，出入楚越多所经。每令百川尽衣带，独忆岳阳观洞庭。方与沉潜似无地，倚盖回环徒见星。始疑上帝限南北，恐有漏泽连青冥。西风八月氛雾收，旷宇千里令人醒。苦为外境相诱掖，欲弃尘世沧溟。当时发狂颇自怪，真拟乘兴携湘灵。至今局促不如意，坐视岁月无时停。凉秋满眼更多感，回首尚觉君山青。
　　【陈益稷诗】《洞庭》：洞庭冲风千里阔，摧舟折棹须臾间。青蛇道士却笑我，十年年中三往还。轻风飘摇添一环，吟怀浩荡蛟龙闲。轩辕萧吹渺无处，万顷孤月摇苍寒。巴陵城头烟漫漫，中流引水绕朱阑。东流到海宁复返，涤雪万古余君山。醒风午夜裂千关，龙堆出没云涛端。湘灵归声珊珊，惊起碧海飞金丸。
