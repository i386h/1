<!-- { "loadSidebar": true } -->
　　【王十朋梅溪集】
　　《广州重建学记》：圣人之道合内外，初无华夷迩遐之间。不幸无时与位，道不得而行，必待后世右文之主，儒学名世之臣，以主盟吾道，乐育人才为己任。然后斯文有传，与王化并遐。吾夫子以天纵将圣，生子晚周之鲁。木铎之教，止行乎洙泗三千之徒。所过之化，仅及历聘七十二国尔。尝慨然欲居九夷，贱人不知其志，诋以为陋。鸣呼！使夫子居之，何异坐杏坛之上，化结为冠裳，变舌为弦诵，济跻洋洋，是亦邹鲁也，何陋之有！炎汉李唐之君，尚文崇儒，文翁常衮，以儒为群。咸能兴学官，登诸生，授以诗书，丕变蜀闽，同风洙泗，惟南粤去王都为最远，至仁如唐虞，有所不能柔。汉晋隋唐间，虽号为一统，然德薄化浅，声教不能暨朔南。岳牧名臣，虽清白如吴隐之，刚正如宋广平，咸著治绩，而庠序之事阙焉。是宜褒衣带，射策决科之士，不能与闽蜀侔盛也。宋兴，混一海宇，臣妾僭伪，南海四世之刘，面缚阙下，赦而不诛。变污染之俗，为礼义之地。庆历间，诏天下立学，番禺仅能修夫子庙以应故事。至皇间，始建学于郡之东南隅。熙宁初，徙于西。绍圣初，守臣章改创新学，然规摹未宏，不足以容多士，与雄大之府弗称。乾道三年，诏前右正言龚公茂良，自宪台为方伯。下车之初，务先风化。明年春，上丁释奠于先圣先师。顾瞻祠宇庳陋，楹桷颓圮，绘像不如礼，豆笾簋，无余地可陈。廊庑迫隘，至不容折旋。讲肄之所，去殿庭不咫尺。升者病之，公喟然谓诸生曰，治执有急于此乎？于是始议改造，即番山之距以为堂阁，御书于其上，东西十一筵，南北九之。庭之下什伯，其初增辟，两庑倍其旧，六斋对峙。前绘从祀像，置番禺南海二县学于后。惟大成殿，仍旧规而加葺之。藻饰焕然，侈于他所。门以棂星，缭以周垣。大江横其前，协泮水之制。贵出激赏公库撙节之数，宪漕舶三司助以羡缗，敛不民及。经始于夏四月，讫工于日南至。行释菜，乡饮礼，以落之。明年公召还，道温陵，谓守臣王某曰，公为我记其略。某与公尝同事史馆，稔知其为人，貌和气平，盖一谨厚者耳。及为天子言事官，正色立朝，排奸险甚力，视弃官爵如脱敝屣，至今朝野语正人，必称公。出典大藩，又能行其所学，不鄙夷遐方僻壤之民。广儒宫以教之，可谓儒者矣。郡博士曰，与诸生登忠怒堂，明一贯之道。讲论齐家治国平天下之要，于正心诚意间，移孝为忠，尽臣子之大节。上不负天子，下不负贤师帅，所以教化作成者。异日扬王庭，立名节，姓名光史册，如张曲江，姜日南，余襄公者，不一而足，又岂止读纸上语，工文词，取科第，抗衡上国而己哉？于是乎书。公字实之，兴化人，今为江西帅云。乾道七年正月记。
　　【广州府图经志】
　　揭斯撰《增城县重修儒学记》：入其邑，人民聚，田野辟，学校修，其政可知也。广之增城孔子庙，火于兵。邑进士李肖龙刻木主祠于士人郑聪老之家。郑遂徙其宅为学，历五十余岁，未有能复之者。至顺二年，前翰林从事盱江左祥，繇广州香山令潮州路经历，加奉议大夫，尹增城。首谒学，视湫隘倾圮。适东莞陈元廉掌教是学，贤士也，合谋迁之。得故址于城西冲霄门外百八十步，面凤台，负龟山，水萦回如带。于是列士输财，群工效能，顾济阳复买其材，顾宗与、张俣道、李观寿、李惟、郑元善、董其役。始是年冬；讫明年秋。凡为殿六楹，崇四寻有三寸，广延有五尺，深如广而去其延，有八尺。堂十楹，崇三仞七寸有半。广十有一，延七尺有五寸。深视广而去八，延六尺有五寸。门之楹，如堂之数。崇不及仞三尺四寸有半，广如之，深不及延二尺有五寸，左右为庑，皆十有二楹。崇一仞有一尺，深二延有二尺。堂之西偏祠，乡先贤崔清献公。祠四楹，崇二仞有一尺，广二延有八尺。深如广而去其二尺。内环崇墉，外缭松竹。堂北有山，又植松五千余株。其巅可俯览一邑之胜。乃休工息徒，以释菜礼告成子先圣先师。崇儒师，使申其教。复诸生，使修其业。和人民，使获其所，而政声作矣。又因邑士南雄路教授李显，求刻石之文京师，以著久远。遂告之曰，学校者，所以明圣人之道之地也。道非圣人所独得，非有愚智远迩。古今之间，学则至焉。增城虽僻在岭表，声名文物，与中州等。而不能以圣人之学立其身，弃其身者也。不能以圣人之治治其氏，弃其民者也。弃其身者殃，弃其民者亡。故立身莫先于学，治民莫先于兴学。左君治香山，既能以兴学为首务。今又以治增城，弗弃其民矣，不知二邑之士，皆能有以立其身矣乎？重为告曰，夫子万世南面，享天子之礼乐。天下皆知为圣矣。而增城既庙祀夫子，又祠崔公，岂不以为贤乎？贤如崔公则祠之，况不止如崔公者乎？君子亦务学哉！至顺三年，十月日记。
　　【连桂州志】
　　陈晋撰《连州迁学记》：温陵留侯，守连州之明年，民歌于涂，士诵于校，乃迁学于治城南，因邦人之请也。将迄役，以书与图来曰：连山水之秀名天下，盖自唐贤以记咏发之。繇是文风日振，为名进士者，代不乏人。至国朝尤盛，见诸钱学士希白所为书堂记，班班可纪。而迩来人物，少不如昔。故议者咸以郡庠斗辟一隅，气象郁律为言。城南有列秀亭，乃丞相紫岩先生张公尝所游憩之地。而扁榜则其子宣公南轩先生之手泽也。其地爽垲而平衍，一水萦回，四山环揖，宛然古判宫规制。殆天造神设，若有所待者。既定迁议，亟发帑廪为之倡。邦人喜夙心之一旦获也，相率捐金唯恐后。车免使李公华尝为是邦决曹掾，远致五十万以助。连帅彭公铉，常平使者黄公，闻而韪之，亦各致二十万。事力既裕，百堵皆作。于是有殿有庑，有堂有序，门有桥，射有圃，御书有阁，礼器有库，斋庐庖，靡所不具。又祠先贤于学之左，仍亭其前，以有列秀之旧。风气宣鬯，人心作兴。诜诜成材，或者其乎是欤！愿为我识岁月，且有以惠告于连之人。晋接不敏，何以辱此。而重辞侯命。窃谓连旧隶湖南，湖南学者，宗南轩。而此地又尝经其品题，然则是学之迁，夫岂偶然哉？抑闻先生之学，得之五峰。以仁为天地之全体，以弘毅为求仁之妙法。所谓豁然大观，以充其体。卓然有立，不同其波。学者亦尝从事于斯乎？今其书，家蓄而人诵，诚能力探精索，繇五峰之门，逆伊洛之庭，上有以规见洙泗宗庙之美，百官之富，则其于藏修游息之间，必有所警发。他日之所成就，亦必光明俊伟，有大可观。而非直区区业文，为名进士而己。山川炳灵，当为是乎？在侯尚且见之，惟尔连之士之。侯名元长，丞相忠宣公之孙，所至有惠爱。其治连也，会邻寇为暴，毕力捍御，州以无事。调度烦费之余，又能兴此钜役，此尤可书。是役也，学职蔡之武，高子仪，廖梃，陈济时，陈用中，黄甲，刘念祖，陈自信，分任程督。权司理连山簿尉颜纯，颛掌出纳。凡僦工市材，率胝私直，吏一不得与。而经理规画，则郡士范会之之力云。端平三年，夏五月甲申记。
　　【循阳志】
