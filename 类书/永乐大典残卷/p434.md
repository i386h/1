<!-- { "loadSidebar": true } -->
　　王师所至秋毫不犯札子：契勘合来用兵，当预有以固结民心。而所以固结民心者，莫大于秋毫无所犯。是以成汤之伐桀，不过于归市者不止，而耕者不变。宣王之平淮夷，不过于不留不处。三事就绪，汉高之胜项羽，不过于财物无所取。妇女无所御，此无他。得天下有道，得其民者，所以得天下也得其民有道，得其心者所以得民也。夫斯民箪食壶浆以迎王师者，岂乐于战伐哉？为其有慰云儿之望，而脱水火之厄也。若屠戮其父兄，系累其子弟，掠其金帛，淫其妇女，如之何其可也？伏惟都督仆射相公，上体九重所以眷倚之意，下慰亿万生灵所以属，望之心，无使市不易，宗朝不震。长安之人，不识旗鼓，专为李晟美实，中外幸甚。又《与汪中丞画一利害札子》：画一之道，闻有兵无将，与无兵同。有将而非其人，与无将同。然则今日膺阃外之寄，运堂上之奇者，尤不可不选择而使之也。究自古用兵，初不以众，寡为胜负，但患科目将帅之非其人耳。何则？寻邑百万，而光武以三千败之；符坚百万，而谢玄以八千败之；曹操以八十万，而败于周瑜；袁绍以四十万，而败于曹操。至于本朝太祖之定天下，用兵亦不过十五万，东征西讨，无不如意。其伐蜀，也止用精兵七千人耳。愚谓今日之兵，本自足用，诚得人而将之，亦何患乎不济？盖吾之宿将比自讲和以来，初无尺寸之劳，毫发之功，二十年间，享其富贵尊荣，甚者位师保太传，以至开府仪同三司。其次类为太尉节度使，如承宣观察防御团练使，盖不足道。黄金白璧，歌童舞女，充其私室。朝游暮宴，其奉养奢侈，有非言之所能尽者。孰肯披甲胄，执锋镝，奋不顾身，以徇国家之急哉？当逆亮之死，止得人如往时之张韩，共恢复中原，亦已久矣。
　　传曰：疆场不宁，拔卒为将。为今日计。要当责诸军都统制，统领官于行伍中。推举其才能武勇，而为众所称者，或一二人，或四五人。明言所长，如赵军之许历，齐军之田单，上其姓名于朝，然后诘之以诡道。以观共谋，试之以危事，以观其勇，谋且勇，谋且勇矣。然后用之以职，付之以事。而较其能否优劣，而拔用之。俟其立到功效，次第加赏。如其所举不当，其所举官必罚无赦。而军中见充统制领将佐，或有老怯无用者，令其自陈愿休致者从之。如此则有材武而陆沉者，得以表见于世。而老怯者，得以退休于时，各亦遂其志矣。昔萧何韩信于高帝，余人未之知也，惟何知之。而帝信之，方其择日设坛，诸将皆喜。人自以为得大将，既拜乃信也，一军皆惊。已而佐帝，取三秦，定天下者，信之功为多。由是以观择将，真今日之急务，不可忽也，不可不慎也。一兵法曰：千里馈粮，士有饥色，樵苏后爨，师不宿饱，故赵充国云：积谷三百万斛于塞下，则羌人不敢动。然则当今足食之策，莫如营田。而营田之策，非将帅身以率之，未见其可也。昔郭子仪以河中军食常乏，乃自耕百亩，将校以是为差，于是士卒皆不劝而耕。是岁河中，野无旷土，兵有余粮也。羊祜之镇襄阳也，与吴人开布大信，降者欲去，皆听之。减石城戍逻之卒，以垦田八百顷，其始至也。军无百日之粮，及其季年，乃有十年之积，此将帅营田之明效也。其次则莫如韩重华之为振武水隆转运使，出赃贼罪吏九百余人，脱其桎梏，给耒耜与牛，使耕其傍便近地，以偿所负。释其粟之在吏者四十万斛不追，吏得去罪死。假种粮，齿平人，有以自效，莫不涕泣咸奋，相率尽力，以奉其令。而又为之奔走经营，相原阝显之宜，指授耕法，故运二岁大熟，吏得尽偿其所亡四十万斛。而私其赢余，得以休息，军不复饥。
　　一今日之用兵，患在于规模不素定。而或进或退，或攻或守，皆取决于朝廷。朝廷初无一定之策，以授于将帅，故将帅幸其朝廷之遥制。有当进而不进者，有当攻而不攻者，且如成闵除荆襄制置，兼招讨。方自鄂渚，移屯德安，而召援采石，正当隆科盛寒，千里奔命，士卒数万人，疲于道路，死者不可胜数。其于赴援，初不闻其有折冲却敌之功。兵法曰：百里而趋利者，蹶上将；五十里而趋利者，军半至。而况于千里乎？此规模不先信之过也。一今日之用兵，患在于赏不当，罚不行。何谓赏不当？盖以无功，而肆为诞谩，谓如偶获一人，则图其战斗之状，张其掩杀之众，走旗入报，以为大获胜捷，而其赏有至于转十数官者。何谓罚不行？如王权以都统，拥数万之众，遇敌不战而走，非独大丧其师，且使两淮之民，悉为鱼肉。既不能正其内刑，籍其家产，殆致台谏论列，仅能除名远窜而已。兵法以赏罚孰明，为足以知胜负。然则军声之不振，亦理所当然也。复何怪哉！一自虏人入寇我师，进讨士卒，以将帅望风退避，一时大溃。初未尝交锋，而自蹂践，死亡销折者，十之五六。曾不闻逐军申其死亡之数，谓如前军原一万人。今死过半，而所请旧额，不减一万之数。后军元八千人，今犯亡过半，而所请奋额，不减八千之数是也。若以所请虚数，依旧给与死亡之家，则犹可以养其父母妻子，以慰旁观士卒之心，亦庶几焉。倘或统辖等人，取之以为己有，则其为公私之蠹可胜计哉！
　　传曰：山林不能给野火，江海不能实漏卮。今日之患正在于此。不可不深究其弊，而痛革之也。一道路之言，以谓用兵以来，人马死伤过半。而诸将方且申乞招军买马，朝廷不问其财用之无所自出，悉从其请，尽下诸道总领所应副。而总领之所有，皆自朝廷支降，非于支降之外，别有生财之道也。陆贽有言，益兵以生事，加赋以殄人，无纾目前之虞盛，兴意外之患，在今日不可不以是为虑也。一晋武帝时，鲜卑木机能为边患，攻陷凉州。帝临朝叹曰：“谁为我讨此虏者？”马隆进曰：“陛下能任臣，臣解平之，臣愿募勇士三千人，无问所从来，帅之以西，虏不足平也。”帝许之。隆募能引弓四钧，挽弩九硕者取之，立剽简试。自旦至日中，得三千五百人。
　　隆曰：“足矣，请自武库选仗。”帝命惟隆所取，仍给三年军资而遣之。隆西渡温水，木机能等，以众数万据险拒之。隆以山路陕隘，乃作偏箱车为木屋，施于车上。转战而前，行千余里，杀伤甚众。隆至武威，鲜卑大人猝跋韩且万能等，帅万余落来降，隆与木机能大战斩之，凉州遂平。今日之招军，每效用，一名日支食钱三百，米三升，而又不刺面，不涅手。夫人得而充为，可谓优且厚矣。使为将帅者，诚能体国一一如马隆之用心，而所招效用，又尽得如马隆所募之人，则一夫可当十夫之用。不然十夫不足以当一夫，是徒为虚名以蠹其民尔。虽得百万，亦何用哉？一唐陆贽之言曰：“人者邦之本，财者人之心。”其心伤，则本伤；其本伤，则枝干颠瘁。而根柢厥足矣。议者咸谓今日之计，莫急于理财。以愚观之，理财在今日为无术。但当行其革弊之政，则财用斯足矣。夫奉祠给禄，朝廷所以示优贤之意也。今不问官之高卑，类以家贫仰禄，婚嫁未皆为陈乞宫观。动至三五任，坐縻帑廪。下至初出官人，欲得家居，累考无吏责。请官俸，往往乞监朝十之七八，其侥幸亦云甚矣。当此国家多难，为士大夫者，正
　　宜君尔忘身，国尔忘家，岂容背公营私，自为温饱之计哉？今欲将宫祠狱朝请给，并行住罢，其以故丐闲者，皆与其名而夺其实。候事定日，徐议复旧可乎？古之仕者，必有圭田，盖养廉之意也。今或彼有此无，甲厚而乙薄。夫贪婪无厌之人，正使有且厚。犹恐未必能廉，则其无且薄者，又何以责其廉哉？今欲例取职租之入以济军需，候事定日，徐议均一可乎？今之仕宦文臣，承务以上武臣，下班祗应以上，闲居待阙，皆有月俸。且文臣自选人以至改官，自改官以至显官，能以廉俭自将。绵历既久，生计粗足，不犹愈于韦布之时哉！而又加之俸，赘莫甚焉。今欲将文武闲居待阙月俸，不问高卑，例行住罢，候事定日，徐议给否可乎？诸军拣放命名臣将校，以共陈乞或老或病，不足以被坚执锐，而无用于军也。故拣而放之，使得自便，遂其闲逸，以终天年。
　　正如士大夫之引年致仕，不闻致仕之后，复有俸给而终其老死也。今朝廷以此辈尝有从军之劳，则当考其战多之功而等第之，使臣上者不过再任，其次一任而止；将校上者不过三年，其次二年而止。亦已过厚矣。今乃不问其等第，而一概分送州军给禄养老，至于死而后已。其与当时陈乞老病减放意，岂不相悖戾乎？耗蠹财用，未有如此之甚者。今欲将校除一任，或再任三年，或二年外，并行住罢可乎？此四者，实当今之大弊，如能住罢，乞行下逐路漕臣，籍所管州县，所罢钱谷，令逐项桩管，不得妄有支动，专责馈饷，以佐军须。其所得之多，岂不过于豪民献助坊渡预借之数乎？兹盖有利于国，无伤于民，但患其不能断以行之耳。
　　【章忠恪公集】
　　《久安之兵不可恃札子》：某伏见京师，见在兵马，隶属使司，以攻以守，势力万全。尚书右丞，文事武备，猛志英才，冠于当世。号令方施，而气色精采，忠义所激，而士气奋发。国家安危，公实任之，不胜大幸。某诚不佞，窃谓以今日久安之士，待今日讲和之虏，兵不血刃，马不汗肤，固无可言者。万一虏不可信盟或可渝。仓卒之变，恃兵以安；驿骚之乱，恃兵以除；犬牙错杂之边，恃兵以守。则今日之士卒固多矣。而将帅恐非其人，今日之甲兵固利矣，而士卒恐未练习。论之军律则未明，观之行陈则未肃。若欲驱之犯水火，冒矢石，有进而无退，诚恐或违约束之严。上忄吴算略之妙，欲望机务燕闲，特赐乎召，得以口陈利害，庶几仰裨行营之万一。
　　【王尧臣文集】
　　《上仁宗乞用泾原路熟户札子》：臣伏见泾原路，熟户万四百七十余帐。帐之首领，各有职名。曹伟帅本路，威令明著，常用之乎西羌。其后边备稍懈，守将唯务姑息，寝成骄黠。自元昊反镇，戎军及渭州山外，皆被扰，近界熟户，亦遭杀虏。蕃族之情，最重酬赛，因此衅隙激怒之可复得其用。请遣人募首领愿效用者，籍名姓，并士马之数及千人。听自推其有谋勇者，一人。授以班行，及巡检之名，使将领出境，破荡生户。所获财蓄，官勿检核。得首级及伤者，给以赏物，仍依本族职名补迁，及增俸钱。
永乐大典
卷之八千四百十四
卷之八千四百十四
　　十九庚兵
　　诗文四
　　【诸将策疏筹略】
