<!-- { "loadSidebar": true } -->
　　江州天庆观道士杨德一，戒行端节，持法精专。尝昼梦到一大宫室，挂朱书巨牌曰：“报应所”，寂无一人守门，遂入，见东廊揭榜云：江州太守来日诣本观烧香，被猖神迷染。次一牌云：德化知县以明日晚遭邪祟，可付杨德一治之。及悟自以姓字通于神明为喜。是夕江州守，德化宰皆同此梦，明日守以朝拜拈香归府，即得蹶疾，其家人既闻所梦，立遣马央卒邀杨师至，则守己闷，杨书符三道。次第使灌服，随手而苏，方出仪门，县宰之使亦至，挟车奔行。望见县宰，罔罔如狂痴，与一符吞之亦愈。杨归观复梦抵昨处，又挂一牌云：知州知县两祟皆伏辜。杨叹道术之感格，始为其徒言之。予谓郡守县令，职有民社，乃因谒观宇而受侮。神能预疏其故，明以告得一，何不祛斥邪祟，顾令肆虐，岂冥冥之中，固欲世间知所敬奉，委曲以示人耶？殆不可测度也。
　　玉管通神
　　【曾高斋漫录】
　　李宾玉利用番阳人。躬行君子人也。又善相，尝云郭林宗作“玉管通神”。有四句云：贵贱视其眉目，知慧察其皮毛。苦乐观其手足，贫富观其颐颊。
　　服漆通神
　　【温革琐碎录】
　　浮漆不沾者，服之令人通神。
　　画马通神
　　【曾类说】
　　有人牵马访马医，称患脚。马医曰：大似韩干所画。后以语干，干曰：是真吾所设色者。至今视所画即有一马缺一足，如是画通神矣。马医所获钱乃成泥也。
　　孝悌通神
　　【唐王右丞集】
　　《紫芝木爪赞》：孝悌之至，通于神明，天为之降和，地为之嘉植。发书占之，推理可得。
　　舜孝通神
　　【宋苏东坡集】
　　《上皇帝贺冬至表》：尧仁冠古，舜孝通神。
　　性定通神
　　【龙文经】
　　性定可以通吾之神。
　　炼性通神
　　【刘子】
　　茧之不缲，则素丝自蠹于筐笼；人之不学，则才智腐于心胸；海蚌未剖，则明珠不显；昆竹未断，则凤音不彰；性情未炼，则神光不发。
　　汉箭有神
　　【汉书】
　　《耿恭传》：恭为戊己校尉，屯金墉城。北单于来攻恭。恭以毒药傅矢曰：汉家箭神，其中创者必有异。虏中疮皆沸，乃大惊曰：汉兵真神也，乃解。
　　君章有神
　　【太平广记】
　　梁安成王在镇，以罗含故宅借录事刘朗之。尝见丈夫衣冠甚伟而立，朗之惊问，忽然失之，未及还，朗之见黜，时人谓君章有神，君章，含字也。
　　樗蒲有神
　　【晋书】
　　《载记》：慕容宝，垂之子也。初，宝在长安，与韩黄李根等，因宴樗蒲。宝危坐整容，誓之曰：世云樗蒲有神，岂虚也哉！若富贵可期，频得三卢。于是三掷成卢。宝拜而受赐，故云五木之祥。
　　落笔有神
　　【摭遗新说】
　　唐王勃，年十三游江右，忽遇神人。告以阎公在洪都为滕王阁作记，子有清才，何不为之。且以清风助其舟，水陆七百里，未晓抵岸。及文成，阎公阅之，曰：子落笔似有神助。令遍示群英，皆面若土铁，贴然心服，乃召勃出位，语左右曰：令帝子声流千古，吾之名闻后世，使洪都风月江山无价，皆子之力也。
　　铁鞭有神
　　【五代史】
　　安重荣，晋时为成德军节度。有异志，为大铁鞭以献。诳其民曰：鞭有神，指人辄死。
　　下笔有神
　　【苏易简笔谱】
　　隋朝蔡生以善画闻，画兴福寺壁，谓人曰：吾平生所画多矣。独今日下笔，若有鬼神翼而成者。
　　督捕有神
　　【金史】
　　《王扩传》：泰和伐宋，山东盗贼起，被安抚使张万公牒提控督捕。扩行章丘道中，遇一男子，举止不常。捕讯，果历城大盗也，众以为有神。
　　化若有神
　　【潼川志】
　　云：窦兢，字思谨，扶风人。为县令，赞曰：化若有神。
　　真中有神
　　【度人经】
　　真中有神。长生大君。又《度人玉晨大道经》曰：身中之真，泥丸尊神。辅卿弼仙，三元帝君。守护玉阙，调养生元。
　　百节有神
　　【黄庭经】
　　至道不烦决存真，泥丸百节皆有神。
　　所存者神
　　【孟子】
　　《尽心章》：君子所过者化，所存者神。注：君子，圣人之通称也。所过者化，身所经历之处，即人无不化。所存者神，心所存主处，便神妙不测。如孔子之立斯立，道斯行，绥斯来，动斯和，莫知其所以然而然也。
　　用之者神
　　【抱朴子内篇】
　　《畅玄卷》：用之者神，忘之者器。此思玄道之要言也。
　　气盛化神
　　【礼记】
　　《乐记》：气盛而化神。疏云：志意蕴积在中，故气盛。内志既盛，则外感动于物，故变化神通也。
　　教善化神
　　【宋华镇云溪居士集】
　　《上淮东闾提刑书》：齐之以礼，和之以乐，教之以善，化之以神，而有不率者，未能去刑。
　　虚极化神
　　【元李道纯中和集】
　　虚极化神，神变生气。
　　至精至神
　　【淮南鸿烈解】
　　《精神训》：魂魄处其宅，而精神守其根。死生无变于己，故曰至神。
　　【采真集】
　　至精不二，虽与物接，而其一不杂。则在有而不蔽于有；至神不测，虽与性俱，而其应无方，则在无而不溺于无。
　　【朱子语录】
　　太极，只是极至，更无去处了，至高至妙，至精至神，更没去处。
　　名爵示至神
　　【宋史】
　　《陈舜俞传》：舜俞知山阴县，诏候代还试馆职。舜俞辞曰：名器爵禄，砥砺多士。宜示以至神。乌可邀期如付剂契？徼中书帖上之。
　　精义入神
　　【易】
　　《系辞》：精义入神，以致用也；利用安身，以崇德也。
　　【邵子观物外篇】
　　神以致用也，不精义则不能入神。不能入神则不能致用也。
　　【张子正蒙】
　　精义入神，豫之至也。又精义入神，事豫吾内。求利吾外也，利用安身，素利吾外，致养吾内也。又事豫则立，必有教以先之，尽教之善，必精义以研之，精义入神，然后立斯立，动斯和矣。
　　【敬斋泛说】
　　精义入神，以致用，则自内而推之外者也。利用安身以崇德，则自外而施之内者也。过此以往未之或知，则天人物我混同无间，无内可推，无外可施，圣而不可知之之，谓神者也。
　　【云笈七签】
　　义必精，然后可以入神。
　　精艺入神
　　【尚意譬喻论策】
　　《精艺入神章》：精于庖者，其刀入神。精于射者，其矢入神。苟入神矣，其致用于庖与射者何有？精于技者独若是，而况精于义理而入神者乎？
　　画思入神
　　【斯唐书】
　　《文艺列传》：王维工草隶，善画，名盛于开元天宝间。豪英贵人，虚左以迎。宪薛诸王，待若师友。画思入神，至山水平远，云势石色，绘工以为天机所到。学者不及也。
　　【倚觉寮杂记】
　　《笔谈云》：王维画入神，不拘四时。如雪中芭蕉。故惠洪云：雪中芭蕉失寒暑。皆以芭蕉非雪中物，岭外如曲江，冬大雪，芭蕉自若，红芭蕉方开花，知前辈虽画史亦不苟。洪作诗时未到岭外，存中亦未知也。
　　小篆入神
　　【宋祁笔录】
　　李斯书传国宝，小篆入神。
　　造妙入神
　　【宋李澹轩集】
　　《跋东坡表忠观碑字》：老坡所书小字表忠观碑，绝不类异时所见。岂非造妙之神。将无所施而不可耶？
　　超理入神
　　【云笈七签】
　　《真系论》：曰：超理入神，混合于气。无为而不为者，我真家之道也。
　　存神
　　【张子正蒙】
　　无我。然后得正己之尽，存神，然后妙应物之感。范围天地之化而不过，过则溺于空，沦于静。既不能存夫神，又不能知夫化矣。
　　【沈明远寓简】
　　神气交养，气定神全，此存神之至要也。
　　【胡五峰知言】
　　宁亲莫大于存神。
　　【程若庸性理字训】
　　心之所主，不疾而速，是曰存神。
　　【云笈七签】
　　《修真连珠》曰：神者，主也。主人安静，神即居之。主人躁动，神即去之。神之无人，难以自固。形之无人，难以自驻。若是形神相亲，则表里俱济。又《白玉蟾》曰：存者，有也。人能存我之神，闭目见自己之目，收心见自己之心，谓之存神。
　　过化存神
　　【孟子】
　　夫君子所过者化，所存者神。上下与天地同流，岂曰小补之哉！
　　【元王恽秋涧集】
　　《进呈世祖皇帝实录表》：始平大理，再驾长江，过化存神，有征无战。
　　履道存神
　　【涧泉日记】
　　明心何似冥心，明道何似履道，明神何似存神，物交则心驰，事夺则道远，气杂则神散。昼夜者，寒暑也。阴阳者，天地也。吉凶者，治乱也。理也，德也，命也。外之者，人也。内之者，士君子也。知而弗忘者，学者也。
　　凝神
　　【孔子世家补】
　　鲁哀公六年，孔子适楚，出于林中。见偻承蜩，犹掇之也。仲尼曰：子巧乎道耶？曰：我有道也。五六月累丸二不坠，则失者锱铢。累三而不坠，则失者十一。累五而不坠，犹掇之也。吾处身也，若橛株拘。吾执臂也，若搞木之枝。虽天地之大，万物之多，而唯蜩翼之知。吾不反不侧，不以万物易蜩之翼，何为而不得？孔子顾谓弟子曰：用志不分，乃凝于神。
　　【金丹大要】
　　昔日遇师真口诀，只要凝神入气穴。
　　先学凝神
　　【随目纪述】
　　天造中，世缘中，我无物，事无穷。愚智异，苦乐同。学人深于妙道者，先学凝神入空寂，次学融神出空寂，二法纯熟，其道成矣。
　　静以凝神
　　【宋袁洁斋集】
　　《袁学录墓志》：正以利己，谦以待人。勤以绩学，静以凝神。
　　栖心凝神
　　【悟真篇】
　　修炼之士，惜精保气。栖心凝神，立基温养。
　　鼓舞尽神
　　【易】
　　《系辞》：变而通之以尽利，鼓之舞之以尽神，注曰：变通鼓舞，以事而言。
　　【张子正蒙】
　　天下之动，神鼓之也。辞不鼓舞，则不足以尽神。
　　即物尽神
　　【关尹子】
　　《一宇篇》：无一物非神，是以善吾道者，即一物中尽神。
　　乐以颐神
　　【罗泌路史发挥】
　　《九锡备物霸者之盛礼篇》：锡也者，赐也。上公九命，数已崇极，勋业更茂，蔑以加矣。是故，制之褒锡以宠绥之，车马以代其劳，衣服以章其德，乐器以颐其神。
　　妙世颐神
　　【晋二俊集】
　　《陆云登遐颂》：遗物执一，妙世顺神，思我玄流，浩若无津。
　　垂拱颐神
　　【唐颜鲁公集】
　　《贺上皇表》：伏愿陛下，垂拱颐神，以睹廓清之庆。
　　养神
　　【庄子】
