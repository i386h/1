<!-- { "loadSidebar": true } -->
　　【刘忠肃公集】《毕文简神道碑》：故丞相文简毕公，既以景德三年，葬郑州官城马亭乡卢村之原，而隧道之碑未果立。后八十余年，公诸曾孙从周仲达等，乃相与经治纪刻，而使仲游抵书，叙其故，以铭见属。某视公之时，良已远。然考其事迹，有门生故吏之状，幽宫之铭，太常有议，国史有传，家有谱集。又杂见于他书传记，与夫章章在士大夫者，类非一事，参验可信，皆合不诬。于是独掇大要而论次之。维毕氏出于姬姓，周文王之子高，封国于毕，后以为氏。后汉兖州别驾谌之，五世孙曰众庆，为宋兖州中正。又五世曰憬，仕唐至计州刺史。景二子，构为户部尚书，谥景公。栩为丰王府司马，相曾孙纟赞，相懿宗。构五世孙稹，为振武天德营田判官。稹生宗昱，是为公之曾王父，为代州云中令。王父球，本州别驾。皇考义琳，澶州观城令。及公贵，褒赠云中而下三世，为太子太保，太傅，太师，追封曾祖妣吴氏邓国，祖妣史氏韩国，妣药氏代国，祝氏郑国，并太夫人。上世始居云中，太师既终，祝夫人谓公曰：学必求良师友，乃相与如宋，又如郑。得杨丕刘锡杨璞，使公与游而卜居焉，今为郑州人。公讳士安，字仁叟，以学行为名进士。乾德四年，王晋公知贡举，第公甲科，辟宁慕府。开宝三年，为济州推官。太祖皇帝召对，廷授兖州管内观察推官。太平兴国初，改大理寺丞，领三门发运事。吴越钱入朝，选知台州。既至言钱氏上图籍，有司皆张侈赋数，今湖海新民，始得天子命吏，宜有安辑。且州县文书具在，愿一用旧籍，以示惠泽。诏从之。明年，以治最，迁太子右赞善大夫，徙饶州，改殿中丞，归朝为监察御史，知乾州，以便亲，改监汝州稻田务。雍熙中，诸王出阁，召为左拾遗冀王府记室参军。太宗皇帝延见，劳问蕃锡，迁尚书考功员外郎。端拱中，诏王府官各上所为文。帝问近臣曰：文吾既知之，其行熟优？皆以公对。帝喜曰：是也。以本官知制诰。淳化二年，召为翰林学士。大臣以张洎言。帝曰：洎视毕某，词艺践历固不减，但履行远在下。遂为学士。于时宋兴四十年，中外几平。文学政事言语侍从之臣，辐凑朝廷。至论德行，则常以公为称首。明年知贡举，转主客郎中。以疾请外，改谏议大夫，知颖州。真宗皇帝以寿王尹开封也，召充府判官。为皇太子，以兼右庶子迁给事中。及帝践祚，即日拜枢密直学士，工部侍郎，权知开封府，以严正称。凡宫府常从授庭职而补外任者，必遣至公所，受戒饬。时近臣有怙势为不法，强买民家定婚子者。公请对白其横，夺还之。而公亦以礼部侍郎罢府，还为翰林学士。遂请外，进兵部知潞州。满岁，召为翰林侍读学士，兼秘书监。时契丹谋入寇，公首疏五事应诏，陈选将饷兵理财之策甚备，帝多纳用。于是中书阙宰相，乃进公吏部侍郎，参知政事。入谢，帝曰：未也，行且相卿。公顿首辞谢，帝曰：朕倚卿以辅相，岂特今日。然方多事，求与卿同进者谁其可？公复顿首谢曰：宰相者，必有其器，乃可居其位。臣驽朽，实不足以胜任。而寇准兼资忠义，善断大事，此宰相才也。帝曰：闻其刚使气。对曰：准资方正，慷慨有大节，忘身徇国，秉道疾邪。此其素所蓄积，朝臣罕出其右者，第不为流俗所喜。今天下之民，虽蒙休德，涵养安佚，而西北跳梁，为边境患。正若准者，所宜用也。帝曰：然，当藉卿宿德镇之。不阅月，拜公本官平章事。寇公实并命，而以公监修国史，位在上。既而契丹益犯边，北州皆警。二公始合议，请帝幸澶渊，时景德元年九月也。虏统军顺国王挞览，引兵分掠威虏顺安北平，侵保州，攻定武，数为官军所却。益东驻阳城淀，遂攻高阳。不得逞，转窥具冀天雄，兵号二十万。帝坐便殿，问策安出。公与寇公条所以御备状，且言澶渊之行，当在仲冬。寇公谓当亟往，不可缓。卒用公议。初，咸平六年，云州观察使王继忠战陷虏中，至是为虏人奏请议和。大臣莫敢如何其事，独公以为可信。乃赞帝当羁縻不绝，渐许其成。帝谓虏悍如此，恐不可保。公曰：臣尝得虏降人言，虏虽深入屡挫，不甚得志。阴欲引去，而耻无名。且彼宁不畏人乘虚覆其穴？此请殆不妄。继忠之奏，臣请任之。帝喜，乃手诏继忠，许其请和。时已诏巡幸，而议者犹哄哄。二三大臣，有进金陵及成都图者。公亟同寇公请对，力陈其故，坚定前计。帝乃幸澶渊，军数十万。虏大震，然猖狂乘众，犹掠德清。至澶渊北鄙，会官军伏弩发，射挞览死，众溃遁去。而曹利用使还，亦具得虏要领，与其使者姚东之俱来，讲和之计遂定。呜呼！朝廷唯无大事也，事一动，利害系其中，失而人蔽所见。甲曰如此，乙曰如彼。方是时，非沈畿达识以定其是，真忠大器以任其决。一反首为全躯保妻子计，则成败之机，亦曰殆哉。观景德之事，所以威灵抗于上，和好成于下者，公本精于策画，排纷决疑，力引寇公故也。初帝严兵将行，太白昼见，流星出上台，北贯斗魁。或言兵未宜北，或言大臣应之，公适卧疾，移书寇公曰：屡请舁疾从行，而手诏固不许。今大计已定，唯在君勉之。某将以身当星变而就国事，所愿也。已而少间，追至澶渊，见于行在。及从还兵罢，乃按边要，选良守将易置之。雄州以李允则，定州马知节，镇州孙全照，保州杨延昭。他所择用，各得其任。令塞上得境外牛马类者，悉还之，以示信。遂通互市，除铁禁，招流亡，广储蓄。未几，夏州赵德明亦款塞内附。二方既定，中外略安。量时制法，须第施行。如榷酤毋得增额，平反已决死罪录为劳，讼不干已者坐以重，至今不易。复置贤良方正直言极谏等科，以广取士。每对必为帝言，崇俭息民，近忠直，远谀佞，是为政要，故未几，天下无事，号为至治。公素羸多疾，岁中求去位。章至七八，皆不许。二年十月十二日，将朝，至崇政殿庐，得疾。诏问络绎，帝不俟辇，步至公所。敕太医及近侍随护肩舆。还第而薨，年六十八。帝即日临奠，民之恸，赠太傅中书令，废朝五日，制服发哀，以皇城使爱州刺史卫绍钦治葬，有司给卤簿，大鸿胪持节护葬，谥曰文简。公资端重，伟仪观，少以名节自厉，贯于夷险，白首不易。平生无一语过差，虽贵奉养，无异乎素。未尝殖产为子孙计，故天下称其清。而其亡也，帝谓寇公曰：毕某，君子人也。事朕南府东宫，以至辅相。饬躬慎行，有古人之风。晚年益观书，所藏经史，字皆方寸，手自仇仇正。其文章典雅，以古为法，集为三十卷。平生慎交游，无党援，唯王晋公吕公端见引重，王文正公寇莱公杨文公亿相友善。王翰林禹陈彭年皆门人也。公既引寇公同政，而寇公守正疾恶，小人多不便，日思所以倾之者。布衣申宗古，告其交通安王元杰。寇公皇恐，莫知所自明。公力辨其诬，下宗古吏，具得奸罔，斩之，寇公乃安。禹济州白屋子，尝以事至公官舍。阴识其非常童，留之教以学。诲育奖进，誉业日显，后遂登科，进用更在公前。及公继知制诰，其命乃禹辞也。公去潞州，事连禹，亦谪黄州。公犹厚资其行，称公知人为有终始者。后王文正公为相，尝面奏曰：陛下前称毕某清慎如古人，在位闻之感叹。仕至辅相，而四海无田园居第。没束终丧，家用已屈。今其妻有贷于臣家者，其清滋可见，真不负陛下所知。然使其家假贷为生，宜有以周之者。窃谓当出上恩，非臣敢为私惠时也。帝闻叹息，赐白金五千两。公娶骆氏，封陈国夫人。二子，曰世长，公薨时，为太子中舍，终于卫尉卿。曰庆长，时为大理寺丞，终于太府卿。孙九人，从善，光禄少卿。从古，驾部郎中。从厚、从诲，检校水部员外郎。从简，惠州博罗令。从道，殿中丞。从范，山南西道节度推官。从益，大常寺太祝。并亡。从周，今为朝散郎知洋州。曾孙仲达而下若干人，官多至郎大夫，入文馆省寺，或出为郡守使者，世以为盛。公以雅望耆德，被遇三圣。出入禁省，庄靖慎密。及在大位，知贤能荐，谋虑国事，惟几惟深。辅政虽才逾年，而克有勋烈。中外又安，郡国丰登，刑罚衰减。忠清之德，有始有卒，天下至今称为名相。铭曰：真宗允文，考慎相臣。孰以德进，毕公其人。帝曰毕公，文考之锡。尹正于京，予曰羽翼。束闱左右，忠孝子迪。景德之始，旄头腾芒。胡马空国，尘我北方。公来相予，赏罚纪纲。公拜稽首，臣朽不胜。有大忠义，以茹斯征。协于一德，引宫应商。图上吴蜀，彼谁弗藏。两公谔谔，驾言观兵。六蜚绝河，于桥之阳。如天斯临，哀彼犬羊。威亦有加，乃锡之平。帝还曰咨，厘我庶治。材诸守方，审政将弛。惠绥中国，底定四裔。公在相位，时无几何。有事有劳，有成可歌。逝也胡亟，帝恸而嗟。三师正令，衤遂赙有加。溱有之右，既葬既久。立碑墓旁，龟趺螭首。铺张清风，以诏不朽。孰究孰营，公有孙曾。清白之祉，百世之承。
