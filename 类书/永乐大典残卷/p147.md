<!-- { "loadSidebar": true } -->
　　《武学经远斋题名记》：止戈为武，武有七德。经远名斋，经世云乎哉！经德也禁暴，戢兵，保大，定功，安民，和众，丰财，是谓七德。经之为言常也。常保是德，必学而后可。学殖也。殖之固德乃常矣。汉人有云：缙绅之儒守和亲，介胄之士言征伐。今或易之，缙绅谈兵而介胄且议和矣。鸣呼！此乃学不明之过也。孟子曰：入以事其父兄，出以事其长上，可使制挺以挞秦楚之坚甲利兵。格言大训，超于和战之外而独探本原如此。自纲常不明，人心没溺利欲中，平居视父兄长上为何事，驱之行阵，曳兵而走，此其源委。盖上无礼，下无学，势所必至，是乃为国隐忧。区区和战，又不足云矣。斋旧有题名，今复新之。衰姓氏勒坚珉以贻后，匪徒为利禄计而已。经德止戈之义，朝夕观省，于以助丽泽讲习之功，抑以副圣朝乐育之意云。
　　留远斋
　　【宋刘后村集】
　　《题陈复祖节推留远斋诗》：留取蔡公诗，夫君志可知。试看鸾锻翼，岂若豹留皮。夜柏无阳艳，朝花有夕披。长公真样子，何必远求师。
　　心远斋
　　【李俊民鹤鸣集】
　　即文炳心远斋窃笑滥巾北岳，那能补衲中条。自有胸中丘壑，不妨隐向市朝。
　　【元元遗山诗】
　　茅斋迫官居，尘土日蓬勃。道人掩关坐，挂眼无外物。明窗一蒲团，濯足晨埋发。一片万古心，清潭两明月。止性如止水，惜身如惜玉。妇姑得相安，久矣脱羁束。儿童挟书至，灯火催夜读。自是周太常，生平耐幽独。
　　清远斋
　　【元陆厚幼壮俚语】
　　李子云清远斋，友识皆诗之，子云忽求予作，故歌以寄之。古人养志必闲居，况复先生世业儒。潇洒襟怀何所似，一轮秋月莹水壶。泠泠东榻泉声近，楚楚西窗竹影多。幸得生平古书富，门开俗客不相过。无事围棋消白日，有时洗砚写黄庭。呼童净扫阶前地，报道今朝有鹤翎。功名过眼几彭韩，势利扌有生一触蛮。谁似晴窗凭几坐，卷帘静看隔州山。阶草无名吐绿芽，东风肯入读书家。小桃唯解谀春色，开遍聆墙几树花。雨压尘过午天，簟纹如水枕书眠。起来屋角斜阳在，更续商彝一缕烟。桂子浮香搅夜寒，藤床坐久怯衣单。月娥似厌秋空淡，高挂天心白玉盘。晴松落雪四声。风动书帏灿灿灯。特为梅花觅新句，诗成砚沼已生冰。素屏素几绝尘侵，一曲琅然绿绮琴。弹彻履霜天月午，满庭仙李匝重阴。孤灯风雨对床眠，客里缝君又十年。今日湖山携手处，白云不动水涵天。
　　常斋
　　【宋李澹轩集题】
　　吴微仲常斋人心非无常，自为外物禁。喜怒烈火炽，庞辱钅舌锋森。从兹失本然，至理而浮沉。达人解其会，魔军讵能侵。盘石可转移，明月犹晴阴。卓外有所立，此道古与今。颜渊无终食，孟子不动心。充君名斋志，前修端可寻。达石情忘倦，移山志必通。朝朝勤甓运，井井策新功。
　　安常斋
　　【白君举寓斋集】
　　题何天衢安常斋有车即乘车，有马即乘马。车马苟不来，逍遥步中野。裘则宜于冬，葛则宜于夏。贵贱有去来，吾从而高下。高牙皂纛旗，岂是长随者。时运一朝去，其物如土苴。惟存一束书，穷通不相舍。
　　浩斋
　　【宋杨诚斋集】
　　《浩斋记》：某所亲，安福刘彦与以书来曰：先君子得伊洛之学于文定胡先生，以浩名斋。宦游北南，清贫没齿，竟未克就斋房之一椽。其不肖孤得中，追惟先志，大惧员雨坠以贻前之羞。悬鹑，茹铢积，取余以作新此斋。子吾先君子故人也，愿记其成以假其孤光，先君子尚有知其不御于九京矣。某得书摄衣正冠端拜言曰：某自少懵学，先奉直令求师于安福，拜清纯先生刘公为师。而庐溪王先生，及浩斋先生，俱以国士知。我浩斋又馆我，每出而问业于清纯，入而听诲于浩斋。浩斋一日问曰：子见河南夫子书乎？曰：未也。退而求观之，则惊喜顿足。叹曰：六经语孟子后，乃有此书乎？某今也，年六十有三矣。师友零落殆尽，道不加修，德不加进，不但四十五十无闻而已。然不虚此生者，犹以粗有闻于浩斋也。彦与能承先志作此斋，先生于是为有后矣。是可不记。或曰：先生之浩，盖将天地之塞，今斋房乃尔隘耶。某曰：此已广矣。昔者先生名斋而未屋也，有问之以斋焉在者。先生曰：吾斋也，天地间无所不在。因指其书箧曰：即吾斋也。此已广矣。先生讳延直字谔卿。登绍兴乙丑进士第，终官左宣教郎，知临江军新喻县，以奉议郎致仕。《题周鲠臣浩斋诗》浩翁曲肱一浩斋，焉知庙廊与蒿莱。此翁定复死不死，旧斋又新有贤子。斋前种树初如椽，如今过云欲造天。作人谁无半点气，草动风惊便心醉。回山倒海不关身，古人与我各何人。杉溪老人是翁友，拈出问渠渠领否。
　　【马子才集】
　　《浩斋记》：舜视弃天下如弃敝屣，伊尹以不义禄之天下而不顾。舜伊尹之轻天下如此哉！古之人所以成就大事。当危疑之机，颠覆之变，处置甚暇而不乱，唯轻天下者能之。今夫操刀而断壶执匕以饭稻者，皆是也。至于屠龙蛟剌虎之役，则束手战栗而不敢发者，其气慑也。干越许淳翁于其所居之东开室读书，名之曰浩斋而求予记，予请以一斋之事言之。则所谓浩然者，可以立见而不惑。今子之洒扫是室也，异时之洒扫天下有异于此乎？今子之整斋图书，佛拭几案，卧琴于床，挂剑于壁，冠佩在上，屦杖在下，异时之辅相天子，措置公卿大夫百执之士，下至于庶人，微至于万物，有异于此乎？子有役而呼童子，小不如意，则必叱而去之。奔走颠倒，唯子所指。异时将百万之骑，大战于阴山之墟。朔野之北，微吟而轻呼，使熊罴豺虎之猛，毕皆赴敌，万死而不顾，亦有异于此乎？子或志倦体疲，神昏欠伸，抚髀露腹，便然酣卧乎一榻之上。异日之厌功名，辞富贵，归休乎江湖之间，泉石之畔，高尚以养德醉吟而适真，亦有异于此乎？子之居是斋也，试以此观之，则所谓浩然者，岂不壮哉！子尝患士气卑弱，不足与立。子有志于此言，则其自负必无敌于天下矣。予之阅人亦多矣，为利仅耳。喜津津出颜间，而手足然摇动，小不谐世，则摧败挫辱，作儿女声，有可怜憔悴之色，此何谓也？予将求子以语同侪，而论心尚有此态，则可以相视一笑。
　　【陈耆卿籁窗集】
　　《浩斋记》天地之间，千变万化。得失成败，是非荣辱，如鱼鳞，如毛，相摩相激，不知其息。卒然遇之，则足以使人喜，使人悲，使人疑愕而惊悸。有能壁立不动而高视物表者，兹不谓之气乎？气之所在，不三事而贵，不九鼎而富，不松柏而悦，不花卉而荣。盖惟已大物小而天下莫之能入也。然是气也，不可以强索，不可以伪假。强索者枵，伪假者败，故莫若求其所以气。夫气非能求之为难，乃得其所求之为难，人莫不有是浩然者也。而或至于荥然愦然者，求之于外而非内也。求之于外而非内，则必至于客搏主子贼母终日，求为浩然而不能浩然也。夫有义理之气，有血气之气。义理之气，不怒而威；血气之气，怒而不威。怒而不威者，气益纵益小；不怒而威者，气益平益大。今欲求其所以大，毋欲速毋搏虚。主敬以为根，立义以为的，羹墙焉，参衡马，日周流乎是理之中而罔敢逾越，迨其久也。完粹纯熟，正大高明，如养桐梓，日化月长而植者不知。则所谓浩然者，于是乎在，夫然后可以达，可以穷，可以乐，可以忧，可以咏，可以说毁。盖物之戈戟者千万而我不二，物胜我邪？我胜物邪？君博士姚君以浩名斋而征记于予，予役役酬世，未知操存之诀，自谋不暇而胡能有益于博士，姑诵所闻求发药云尔。以博士之气而又求其所以气行于天下，其为浩也孰御。
　　【欧阳守道巽斋稿】
　　《浩斋说》：君知所谓浩然之气，又求说于余。孟子以来，诸老先生之发明，予不复为君道，请言两战。当两战时，非特直者气盈，曲者气亦盈也。气之方盈，虽使孙吴观阵，苏张往来，其间莫能决其胜负。虽然，请少待之，直者将士，可使败而不可使挫。曲者惟无败，败则士尤其将，将尤其上矣。谁挫之彼自挫也。是则气非难于盈，难于持久。判曲者不在旁观，不在众说，而常在于主迎倏然发露之本心，心之公理不可掩也。常试论之，气有实有虚，实气浩然之真，虚气浩然之似。实者至劲健而最和平，正气之常也。虚者乍粗暴而卒消靡，客气之暂也。君往者介子谒后村先生，德人君子之容貌辞气，君既望之即之听之矣。别去几年，今不远千里再往，真有心于亲灸者欤。予索居久于夙昔之见，未有进也，幸持予虚实之说以请益。
　　养浩斋
　　【蒲阳志】
　　养浩斋，在学门之右。
　　【宋汪藻浮溪集】
　　长兴刘林宗《养浩斋记》养浩斋者何？长城子刘子燕居之室也。曷为名之以养浩？先君子之志也。先君子之志奈何？子刘子先君子以直道事三君，知无不言，言无不尽。虽雷霆作于其侧，震风凌雨交于其前，未尝少降色辞。卒以是贬死，不唯不悔，而将终又以养浩然之气属其子。故子刘子以名其斋。奚取乎浩然尔。夫浩然者，人所受于天地之气也。所以使之常浩然者，学问也。夫气存乎方寸之地，而至乎充塞天地之间，可谓盛矣。使物得以贰之，岂复有气也哉！故以我胜物，则所以为刚大者在我；以物胜我，则所以为刚大者在物。胡不观诸水乎？水天下之至柔也，而驰骋天下之至坚，非以其万折必东而物莫之能御故耶？此君子贵乎有所养也。子刘子养之以何道？子刘子年二十余，家苕溪之上，有屋数椽，先畴数百亩，父书千余卷。居其屋，食其田，读其书，惟圣人之道是求，先人之志是承。非其事不问也，非其人不交也。积之岁月，庶几其常浩然乎？然则浩然之气何以见之？夫贫富贵贱死生祸福，是八者，皆足以入吾胸中而为吾浩然之寇。今子刘子年甚富，气甚锐，方出游乎万物之间，其亦慎所择哉！苟明于所择而先有以待之，异时立乎朝廷之上，正色乎人主之前，招之不来，麾之不去，决是非邪正于立谈，使人皆曰：刘氏有子，则浩然之气见矣。噫！此自子刘子所有也。予曷为记之，曰：子刘子之先君子，予之畏友也。子刘子以为先君子没而予尝闻其一二，书其言于座右，则如见其先君子焉。故属笔于予而予亦因以自警也。
　　【元杨弘道小亨集】
