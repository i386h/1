<!-- { "loadSidebar": true } -->
　　秦会之跋后山集，谓曾南丰修英宗实录，辟陈无已为属，孙仲益书数百字只之以为无此事。南丰虽尝预修英宗实录，未久即去，且南丰自为史属，乌有辟官之理，又无已元佑中方自布衣命官，故仲益之辨，人多是之。然以予考其实，则二公俱失也。南丰元丰中还朝被命，独修五朝史实，许辟其属，遂请秀州崇德县令邢恕为之用，选人已非故事，特从其请。而南丰又援经义局，辟布衣徐禧例，乞无已检讨庙堂，尤难之，会南丰上太祖纪叙论不合上意，修五朝史之意寝缓，未几，南丰以忧去，遂已。会之但误以五朝史为英宗实录耳。至其言辟无已事，则实有之，不可谓无也。又陈无已子丰，诗亦可喜，晁以道集中有谢陈十二郎诗卷是也。建炎中以无已，故持命官，李邺守会稽来，从邺作摄局。邺降虏，丰亦被系累而去。无已之后，遂无臣江左者，丰亦不知存亡，可哀也。
　　【张拙轩初藁】
　　跋陈后山再任校官谢启骈四俪六特应用文耳。前辈直曰世间一种苛礼，过为谨细。陈无已任徐州校官，曰出境送东坡知杭州诗云：一代不数人，百年能几见？好事者造谤，无已处之如平时，略无诎色，而声名行乎天下，此岂得失而为变动耶！至其再任，又曰：昨缘知旧出守东南，念一代之数人，而百年之几见。又曰：使一有于先颠，为两土涂之后悔，此尤见无已之终不渝其守也。噫！今岂有是事耶？旧见人说东坡，好收拾士类，而士类乐为之用，集云代人作，岂知无已者耶！
　　陈亢
　　【京口耆旧传】
　　亢字退叔，金坛人。少读书，以父疾不任家事，乃请于师束书归养。殖赀治产，家用饶衍，而勇于为义，不吝施予。家居邑南，地多沮泽，古速渎久淤，壅水为灾，率众筑堤，延袤十许里，以便行者，而浚渎以通洮湖，水患遂息。熙宁乙卯，岁大饥，明年疫，倾家之储，粥饿药病，晨夜必躬，所活不可胜计。不幸死者，具衣扌彗收葬，又数千百人。尝自以少时为养废书，课子弟学尤力。一夕大雪往视，则二子寝矣，亟呼之起，曰：吾不强汝以书，汝宜出行道上，遇行者则归以告。二子奉命出门十里，遇贩夫负鱼而趋，二子问雪寒何自苦？曰：负贩吾业也。一夕不行，则生理踬矣。二子感悟，归而自勉，晨夜不休。亢亦奖劝有方王成，虽衣服饮食之间，皆有品节。及彦明为监司度陛朝，亢尚无恙，累封朝散郎。而彦明之子王成亦擢进士第，余孙数上名礼部，亦有已命官者，福禄之盛，世所歆艳。苏公轼尝有帖云：退叔今年四十五而有四子，两人已登第守官，其叔耕且学，其季游上庠，艺业精甚，有男女孙十四人。玄孙之孙，古人所不知，若陈君者，当见所不知何人也。邹公浩以序送其孙瑭试礼部，亦云金坛有君子人焉。今以承议郎致仕，其少时不出户庭，而环千有余里，若寒饥急难失所，赖以无虞，数十年间，不知几人，仁义之声，飞驰东南。是生二子皆文高学博，趋操坚正，甫冠登第，盛年即显。又称其诸孙之贤，谓承议之德厚积而发三世矣。老子曰：天道无亲，常与善人。于承议见之。盖浩作序时，亢已封承议矣。大观元年卒，年六十八。亢二子，曰彦明、曰度。诸孙之著者曰、曰瑭、曰、曰，玄孙从古，兄弟之子，曰序、孙曰窠。
　　陈与义
　　【宋史】
　　文苑传陈与义，字去非，其先居京兆，自曾祖希亮始迁洛，故为洛人。与义天资卓伟，为儿时已能作文致名誉，流辈剑衽，莫敢与抗。登政和三年上舍甲科，授开德府教授，累迁太学博士，擢符宝郎，寻谪监陈留酒税。及金人入汴，高宗南迁，遂避乱襄汉，转湖湘，岭峤，久之召为兵部员外郎。绍兴元年，夏至行在，迁中书舍人，兼掌内制拜吏部侍郎。寻以徽猷阁直学士，知湖州召为给事中，驳议详雅。又以显谟阁直学士，提举江州太平观被诏，会宰相有不乐，与义者后用为中书舍人直学士院。六年九月，高宗如平江，十一月，拜翰林学士知制诰，七年正月，参知政事，唯师用道德以辅朝廷，务尊主威，而振纲纪。时丞相赵鼎言人多谓中原有可图之势，宜便进兵，恐他时咎今日之失机。上曰：今梓宫与太后渊圣皆未还，若不与金议和，则无可还之理。与义曰：若和议成，岂不贤于用兵？万一不成，则用兵必不免。上曰：然。三月从帝如建康，明年扈跸还临安，以疾请复以资政殿学士知湖州。陛辞，帝劳问甚渥，遂请间提举临安洞霄宫，十一月卒，年四十九。与义容状俨恪，不妄笑言，平居虽谦以接物，然内刚不可犯。其荐士于朝退未尝以语人，士以是多之，以尤长于诗，体物寓兴，清邃纡余，高举横厉，上下陶谢韦柳之间，尝赋墨梅。徽宗嘉赏之，以是受知于上云。
　　【氏族言行类藁】
　　陈与义西洛人，河目海口大耳耸峙，识者知其为贵人也。政和中以上舍释褐，宣和中擢馆职符宝郎，坐王黻罢相例出。建炎中召为台郎，迁左史，除中书舍人，历吏礼二部侍郎，除直学士知湖州，复召为西掖，迁内相，旋参大政，以资政殿学士奉祠。侨寓鸟墩，寿不及中，诗人多恨之，有《简斋集十卷》葛胜仲为集引云：徽宗见所赋墨梅诗善之，亟命召对，有见晚之欢。
　　【王明清课】
　　陈去非，出处气节，翰墨文章，为中兴大臣之冠，乃陈公弼之孙，东坡先生曾为陈季常作公弼传。
　　【赤城续志】
　　陈与义，自号简斋居士。绍兴六年参知政事，建炎中避地临海，有诗集行于世。又见天台续集。
　　【宋张紫微先生集】
　　陈公资政《墓志铭》：陈氏本居京兆，亡其世系所出，后迁眉之青城，至太常少卿，赠太子太保讳希亮，始以进士起家，官仁祖时，位虽不大通显，而受知人主，知名当号，钜人长者，太常生恂为奉议郎，赠太子太傅，大傅生为朝请大夫，赠太子太师，皆世其业，蓄德不施。钟庆于后大师元配马氏，赠蕲春郡夫人，次配张氏，赠博平郡夫人，退传邓国文懿公之孙也。公讳与义，字去非，自其大王父，历官中朝，始又迁洛，故今为洛人。公资卓伟，自为儿童时已能作文辞，致名誉，流辈剑衽，莫敢与伉矣。登政和三年上舍甲科，授文林郎开德府教授，除辟雍录。丁内艰，服除为太学博士，著作佐郎，司员外郎，擢符宝郎，谪监陈留酒。始公为学官居馆下，辞章一出，名动京师，诸贵要人争客之。时为宰相者横甚，强欲知公，不旦得祸。公为其荐达，宰相败，用是得罪。既王室始骚，丁外艰，避地襄汉，转徒湖湘间，岭峤，久之，召为兵部员外郎，以绍兴元年夏至行在所，为起居郎，迁中书舍人，兼掌内制，天下以为任职拜吏部侍郎，以病辞剧改礼部，后以徽猷阁直学士知湖州，召为给事中，驳议详雅，又以病告，为显谟阁直学士，提举江州太平观，被召。会宰相适不乐公者，复用为中书舍人，服以朝，旦以状言，有诏不许，既谢，上谕曰：朕当自以卿为内相。九月贺幸平江，十一月拜翰林学士知制诰，明年正月为参知政事，三月从幸建康，是岁绍兴七年也。明年春，扈跸还临安，以疾请去。凡五请而后许，以资政殿学士，特转太中大夫知湖州，陛辞上劳问甚渥，且云姑遂雅志，行复用卿矣。于是公疾益侵遂请闲，提举临安府洞霄宫，是年冬疾大甚，十一月某甲子薨于乌墩之僧舍，年四十九。讣闻赠某官令有司给葬事，以某年月日葬某所。公清慎靖一，与人语唯恐伤之，遇有可否，必微示端倪，终不正言极议，然容状俨恪不妄笑言。世皆知其以文字擅声当世，而其谋略识虑自过绝于人，参大政日浅，每师用道德以辅朝廷之阙，设张施置务于尊主威而振纲纪，调娱补察甚众，平居与人接谦下甚，然内刚不可犯。初上流大将项领已成。宰相不善，是欲去之而不果，会其来朝见，公颇自矜大，公正色谓曰：籍使无若辈，朝廷岂乏使耶？将色沮不复敢出一语。公立朝无所附离，前后官迁，一出于上。上遇公甚厚，而公益畏慎，其为吏部侍郎实司左选，会有武弁与部吏私斗，不乐公者欲因是中之。事闻，他日公对，但具左选之在部者名数上之，终不自辨。喜荐达后辈，有一善必极口称借，或抑己善以奖之。其荐人于上退未尝语人，士以是慕向，唯上益知公忠顺故倚以大用，而公不幸早世，有识之士，为斯文惜焉。公尤邃于诗，体物寓兴，清邃超特，纡余闳肆，高举横厉，上下陶谢韦柳之间。公之外王父邓，公之季子也，自号存诚子，善行草书，高视一世，其书过清，世俗莫知。公初规模其外家法，晚益变体出新意，姿态横出，片纸数字，得之者咸藏去之。公娶周氏，某官之女。某郡夫人，男曰洪某官，公之母与某同六世祖，视之为叔祖姑。顷公寓居汉上，某从公游，质问诗文利病。其后仕学，公颇有力，不专为亲也。既葬公若干年洪谓某曰：先公之墓木长矣，而铭文未立，使德善功烈不白著于后，奈何？愿以铭属予，既辞谢不得，则为取其世系行事而论次之以为之铭。其辞曰：陈氏之先，蜀眉青城，本自秦徙，世系莫存。奉常起家，家始以大，官非甚达，显融于代。历官在东，更宅于洛，父子传师，相继有作，蓄德固本，以厚厥垂。是生哲人，为世表仪，以文擅声，以德致位，考其始终，无所恨愧。持身清贞，体不胜衣。摧折悍刚，不借色辞。蔫士于朝，退不出口，一时慕乡，士众奔走。历官闻政，惟上是擢，毗辅王猷，号令允铄。来轸方道，未脯而税。云亡之伤，实深其类。位虽不穷，维德有耀，勒铭墓碑，来世是诏。又祭陈参政去非文
