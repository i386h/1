<!-- { "loadSidebar": true } -->
　　乡邻之争，劝以和睦：大凡乡曲邻里，务要和睦。才自和睦，则有无可以相通，缓急可以相助，疾病可以相扶持，彼此皆受其利。才自不和睦，则有无不复相通，缓急不复相助，疾病不复相扶持，彼此皆受其害。今世之人，识此道理者甚少。只急眼前强弱，不计长远利害。才有些小言语，便去要打官司，不以乡曲为念。且道打官司，有甚得便宜处，使了盘缠，废了本业。公人面前陪了下情，着了钱物，官人厅下受了惊吓，吃了打缚，而或输或赢，又在官员笔下，何可必也。便做赢了一番，冤冤相报，何时是了。人生在世，如何保一生无横逆之事，若是平日有人情在乡里，他自众共相与遮盖，大事也成小事。既是与乡邻雠隙，他便来寻针觅线，掀风作浪，小事也成大事矣。如此则是今日之胜，乃为他日之大不胜也。当职在乡，常常以此语教人，皆以为至当之论。今兹假守于此，每日受词，多是因闲唇舌，遂至兴讼。入词之初，说得十分可畏，及至供对，元来却自无一些事。此等皆是不守本分，不知义理，专要争强争弱之人，当职之所深恶，正要惩一戒百。今观唐六一，诉颜细八、颜十一之由，只是因杨四唆使之故。杨四处乡邻之间，不能劝谏以息其争，而乃斗喋以激其争，遂使两家当此农务正急之时，抛家失业，妄兴词诉。紊烦官司，其罪何可逃也！杨四杖六十，唐六一、颜细八、颜十一，当厅责罪赏状，不许归乡生事，并放。仍各人给判语一本，令将归家，遍示乡里，亦兴教化之一端。又《勉寓公举行乡饮酒礼为乡闾倡》：当职猥以非才，承乏守郡。每自惟念公朝推择之意，岂徒责以簿书期会之最，刀笔厢箧之务而已。固将使之宣明教化，以厚人伦，而美习俗也。故自交事以来，凡布之于榜帖，形之于书判，施之于政事，莫不拳拳然。以入事其父兄，出事其长上者，为吾民训，今既数月矣。近者见而知之，远者间而知之。其比闾族党之间，自宜详体此意。长者勉其少者，智者诲其愚者，贤者诱其不肖者，相率而为礼义之归，而旧俗为之一变矣。然每阅讼牒，乖争凌犯之习曾不少衰。其间利害，不能以禾弟米，即为欺诈以相倾，挟财力以相胜，结党仇以相攻。不特亲戚邻里，反眼若不相识，虽父子伯叔兄弟，亦复相视如寇雠然。呜呼！天惟与我民彝，岂若是哉？盖移风易俗，使夫人回心而向道，类非俗吏之所能为尔。当职其敢不自咎，徒忿疾于顽，而弗思所以为迪吉康之道乎？窃惟三代教民之法，莫切于乡饮酒。观其致尊逊以教不争，致洁敬以教不慢，父坐子立以教孝，老坐少立以教悌，序宾以贤以贵德，序坐以齿以贵长，序遵以齿以贵贵。饮食以示不忘本，工歌必献，以示不忘功，燕及沃洗，以示不忘贱。凡登降辞逊献酬之仪，笾豆鼎俎之器，升降合乐之节，无非教也。当是时也，父与父言慈，子与子言孝，兄与兄言友，弟与弟言顺。少而习焉，长而安焉。其父兄之教，不肃而成；其子弟之学，不劳而能。故其俗既成之后，虽衰世之公子，皆笃于信厚，而非止于麟趾之盛时也；虽江汉之匹夫，皆知无思犯礼，而非止于京邑之近；虽抱衾之贱妾，皆知自充以义，而非止于关睢之后妃也；虽牛羊之贱吏，皆知有所不忍伤，而非独公卿大夫之贤也。是以孔子曰：“吾观于乡而知王道。”又曰：“乡饮酒之礼废，则长幼之序失，而争斗之狱繁矣。”然则是礼之废兴，存亡其所系，岂不重欤？万世之下，有志于化民成俗者，舍此而将奚先焉？唐李正一，为常州刺史。大起学校，堂上画《孝友传》，示诸生。为乡饮酒，而人人知劝。裴焕之为宣州刺史，亦举行此，歌至《白华》，“华黍南陔”等章。言孝子养亲及物遂性之义，闻者至于泣下。天理之在人，其不可泯灭也如此。夫当职不自揣度，辄有效颦之心。将与诸君子讲明隶习，而推行之，使邵之父老子弟，相与周旋揖逊乎其间，日就月将，耳濡目染，迁善远罪，而不自知。狱讼止息，刑措不用，则斯民不愧于齐鲁之民，而太守亦庶几不为龚黄之罪人矣。独抱此志，未知所遂，而刘司户，乃先得我心之所同然，首以为乡曲倡，一纸，蔼然仁义之言。当职抚卷三叹，真不图为乐之至于斯也。鲁无君子，斯焉取斯。吾今而后，益信邵人之犹足用为善也。昔王豹处于淇，而河西善讴；绵居处于高唐，而齐右善歌。为其事而无其功者，未之有也。愿司户与同志之士力行之。异时有争讼曲直者，望王烈之庐而复还；人之欲为不善者，恐司马公邵先生知之而止。如此，则岂惟邵人有耻且格，虽以之兼善天下不难矣，岂不盛欤！请今遇行礼时，录名见示。庶可因其从违，察其所响。且欲薄助酒钱，以见区区劝勉之意。并榜市曹及两县，如各乡士民有能效此者，仰各县采实具申，当行褒赏，以为风俗之劝。
　　乡校见校字下。
　　乡饮见饮字下。
　　乡射见射字下。
　　诗　文
　　【松江郡志】
　　宋楼钥《华亭县南四乡记》：开禧三年，钥方挂衣冠，又苦跖戾之疾，卧家待尽。孟秋月末，郡以邸报来，使儿辈诵之。有台评论嘉兴府，华亭之四乡利病，深切著明，为之矍然而起。诵之数过，仰叹曰：“皇上勤恤民隐，宵旰不遑，而耳目之官，洞察田里之细微，径以上闻，不旋踵而报，可古所谓谏行言听，膏泽下于民，非此之谓耶？”一二九二
　　于是时，仲舅汪文昌之子立中为宰，恐其累亟，以书问之，得其报曰：“此出于殿中侍御史叶公之奏，非特为一邑无穷之利，立中与同僚亦与有大幸于斯焉。”士民方相与为业公生立祠于县庠，因请为记，且叙其事始，及积蔽之实大略。邑中岁造煮酉云，额止四万缗。绍兴十八年，有邑宰酉云过倍，增至十三万有奇。科抑之害，自里正市井，道释医卜，下至倡优，无有免者。吏胥以次差等其长，岁或至二百万钱。赇赂肆行，公私交病，吏逃民困，官曹无以塞责，动辄科罚，重征倍税日甚一日。参政钱公，邑人也。既登政路，尽以告于孝宗皇帝。宣谕漕臣韩彦质，俾有以宽之。先是张泾堰坏，海潮大入。云间、胥浦、仙山、白砂四乡荡为巨壑，漫及苏湖秀邑，不复可耕。乾道七年，朝廷不惮重费，大典修筑。海患虽除，民力愈竭。斥卤未清，租税全失。至是岁久，农民渐归故业，可以起赋，犹未忍尽复旧贯，量估米直使之乐输。会计四乡夏税，折帛为缗钱二万。苗米近三万斛，斛三缗，合为九万。于内以六万五千三十九贯，充一岁月斛之数，以补酒额，分隶发纳。尚有增额三万贯有奇，皆不可催促之数，又尽蠲之。自淳熙六年为始，四乡之赋既轻而易输。三十余年，敷抑之害一旦洗去。感被宽恩，阖境为之鼓舞。今又将三十年，而四乡复成大敝。副端旧寓，兹邑深知底蕴。其论年来曲折，如烛照数计之明。谓既以补额外之酒钱，遂分入月解之额。府已均定，不容少亏。春催夏税，夏催秋苗。是蚕桑未动而责以折绢，钅至艾未兴而责以折苗，殆无此理。其尤害者，遇有灾伤，如今岁既旱而蝗，他处皆有蠲减，此独不与而征催益。给到置牌引名色，至不可缕数。欲下漕司，及本府措置，每岁别委官专催四乡二税，径解所隶，不许邑官干与。仍除去版帐中酒钱之数，起催输纳，并依条限给钞，无得稽迟。灾伤均与蠲放，民赖以宽。钱又无欠，邑亦易办。一举而三利具焉。上意开纳，旋即施行。立中到官固已历究本末，无路自达。又以四乡所输，每岁多不及额。邑为补足，尤难支吾。天假之幸有此际会，且蒙俯察，其来已久。非今日之罪，略其前日不得已之过，而禁其将来，可谓曲当矣。官僚吏民，交口相贺。郡太守程公卓喜斯邑之少宽，戒饬上下，奉行惟谨。立中深恐后人不知其详，愿书而登之石。业公名时，字秀发。尝由甲科入四明幕府，其孜孜民事有年矣。呜呼！求民之瘼，推此心而广之。下转上闻，以时罢行，皆能如此，斯民其有瘳乎？故不以老退为解，而直书之。下元日，龙图阁直学士、通议大夫致仕奉化郡开国侯，食邑一千户，楼钥记并书。中奉大夫试礼部尚书，兼直学士院兼修玉牒官，兼侍读卫泾篆额。奉议郎知嘉兴府华亭县主管劝农公事，兼兵马都监借绯汪立中立石。
　　【苏魏公集】
　　《请别定县令考课及立乡官状》：臣窃以国家恃以为治者，民也；使民敦本而趋善者，县令也。是以前世论政者，莫不以此为首务。向者仁宗皇帝深知其故，始诏保任县令岁复增考课之法，其所以责任求治之意至矣，然而县邑之间，卓然以治理之效闻者犹寡。臣窃思之，盖以殿最之格，不过校簿书案文法而已。故簿书益密，而编户益扰；文法弥具，而治道弥远，是岂朝廷任官责效之本意邪？且古之治民，劝导教率无所不至。故孝悌力田有优异之科，三老廉吏有表率之义。由是农民众而土田辟，风俗厚而狱讼稀。今则不然，民勤于力，苟致赡足，则惧升迁等第，遂有因循不耕之患。是力田者有累，而惰游者无罚也。父兄聚居，丁生稍多，则惧差徭配率，遂有离析异居之弊。是孝悌无所劝，而奸恶未得止也。乡村但有耆壮巡察，吏卒追捕，不闻以善道谕之者，是教化无由至，而狱讼不得息也。然则欲变其俗，使稍敦本者，亦在朝廷劝勉之而已。臣欲望明诏戒敕，自今考课，以令长能用善道谕民，勉末游而归本业，致狱讼稀简，而盗贼衰息者，为优等。其能校簿书，均移税赋，发奸捕盗，兴利除害者，为次等。二者咸无，为下等。优等望赐超擢，次等再加激厉，末等自当降黜。其田里之民，亦许令长举察，州郡案覆，立为科条。有能尽力畎亩，开垦陂泽，久远为利于众者；或群居孝友，宗族敦睦，为乡党所推者。如此之类，特与蠲除户下差役。其复有明于义理，年高行著者，即少加旌异，或立乡官之号以赐之。使人谕教化于下，相率而归于善道。如此则廉平之吏，思尽所长。礼义之风，庶几可致。
　　【刘克庄】
