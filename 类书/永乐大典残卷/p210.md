<!-- { "loadSidebar": true } -->
　　《九锡文》曰：茅君栖神高映。
　　以神补神
　　【会真记】
　　以神补神，神无不足，故神往而命悠久也。
　　炼神
　　【虚皇经】
　　炼神合道，体入自然。
　　炼气成神
　　【传道集】
　　炼还丹之道，炼形成气。炼气成神，而脱胎如蜕。
　　虚心待神
　　【真诰】
　　虚心待神，营摄百绝。
　　虚已竦神
　　【汉隽】
　　《礼乐志》：虚己竦神，师古曰：竦，敬也。
　　豪俊有风神
　　【北史】
　　渤海高翼，豪俊有风神。孝昌末，葛荣作乱，朝廷以其为山东豪右，即家拜渤海太守。翼率合境徙居河济间，魏朝置东冀州，以翼为刺史，终能保境自守。
　　风神莹彻
　　【晋书】
　　《列传》：谢安年四岁时，谯郡桓彝见而叹曰：此儿风神莹彻，后当不减王东海。
　　风神高迈
　　【晋书】
　　《裴楷传》：楷风神高迈，容仪俊爽。博涉群书，特精理义。
　　风神外伟
　　【北史】
　　魏清河王怿，幼而敏慧，美姿貌。孝文爱之，彭城王勰甚器异之。并曰：此儿风神外伟，黄中内润。若天假之年，则为二南矣。
　　内修形神
　　【抱朴子内篇】
　　《微旨卷》：所为术者，内修形神，使延年愈疾。外攘邪恶，使祸害不干。
　　澄心神
　　【法苑珠林】
　　《酒肉篇云》：肉是断大慈之种，大圣知其杀，因所以去腥臊，净身口，啖蔬菜，澄心神，招慈善，感延年。
　　玉箫和我神
　　【真诰】
　　玉箫和我神，金醴解我忧。有远体无远神
　　【晋书】
　　简文帝初封会稽王，神识恬畅，而无济世大略。
　　故谢安称为惠帝之流，但清言差胜耳。沙门支遁尝见之曰：有远体而无远神。谢灵运即其行事，以为赧献之辈。
　　体合机神
　　【晋二俊集】
　　《大司马陆公诔》：昭德伊何，克俊克仁。德周能事，体合机神。
　　时似是神
　　【世说新语】
　　桓豹奴，嗣，小字。是王丹阳混字奉正外甥。形似其舅，桓甚讳之。宣武云：不恒相似，时似耳。恒似是形，时似是神。桓逾不说。
　　耗思殚神
　　【唐书】
　　《温彦博传》：彦博迁尚书右仆射，性周慎。既掌机务，进见必陈政事利害。及卒，帝叹曰：彦博以忧国耗思殚神，恨不许少闲，以究其寿。
　　用和安神
　　【东谷所见】
　　刘禹锡《鉴医篇》：善哉医乎！用毒以攻疹，用和以安神。
　　简洁安神
　　【翻译名义】
　　二纯陀，西域人，年六百岁不衰。唐代宗从之求留年，陀曰：陛下欲长年，由简洁安神。神安则寿永，简欲则身安。术斯已往，贫道所不知也。
　　心以系神
　　【唐欧阳詹集】
　　《曲江池记》：若人斯生，支体具矣。有心以系其神焉。
　　存思见神
　　【唐张籍集】
　　《不食姑诗》：护气常希语，存思自见神。
　　养气全神
　　【张师正括异志】
　　张白，字虚白，自号白云子。清河人。性沉静，博学能文。两举进士不第，会亲丧，乃泣而自谓曰：禄以养亲，今亲不逮。干禄何为？遂辟谷不食，养气全神为事。道家之书，无不研读。开宝中为道士，适武陵，寓龙兴观。每遇风雪苦寒则必破冰深入，安坐水中，永日方出。衣襦沾湿，气如蒸炊，指顾之间，悉已干燥。后尝饮崔氏酒肆，崔未尝计其直，家人每云：此道士来则酒客辐凑。尝题其壁云：武陵溪畔崔家酒，地上应无天上有。南来道士饮一斗，卧在白云深洞口。自是沽者尤倍。
　　闲欲静神
　　【困学纪闻】
　　《谷神》：一章，养生者宗焉。《春秋繁露》谓养生之大者，在爱气闲欲以平意。平意以静神，静神以养气，古之道士有言曰：将欲无陵，固守一德。此言神无形，则气多内充。董子亦有得于此也。
　　阴谋曰神
　　【鬼谷子】
　　主事日成，而人不知也。主兵日胜，而人不畏也。圣人谋之于阴，故曰神，成之于阳，故曰明。
　　得法契神
　　【华严悬谈】
　　既语默视瞬皆说，则见闻觉知尽听。苟能得法契神，何必要因言说。
　　慧解开神
　　【梁高僧传】
　　慧解开神，则道兼万亿。通感适化，则强暴以绥。
　　殿名怡神
　　【宋编年备要】
　　怡神、凝神皆殿名。在燕颐殿两旁。
　　见易知神
　　【张子正蒙】
　　知神而后能飨帝飨亲，见易而后能知神。是故不闻性与天道，而能制礼作乐者末矣。
　　物无逾神
　　【张子正蒙】
　　地，物也，天，神也。物无逾神之理。顾有地斯有天，若其配然尔。
　　有形无神
　　【尚意譬喻论策】
　　《假不如真》：章如偶人焉，有其形而无其神。
　　安心神
　　【汝川子隋时录】
　　三月草木荣茂，风气俱毒，切宜慎戒，以安心神。
　　阳神阴神
　　【百川学海】
　　《储泳祛疑录》：有客举倩女离魂话，因及张紫阳与雪窦禅师入定事。谓雪窦以禅定成至阴之爽，故不能持物而还；紫阳以金丹凝至阳之神，故能持果而返。此事之有无，不必深办，大概先辈以此别性宗，与形神俱妙之功用不同耳。因语客曰：阳神能运物，阴神不能运，固也。今山魈物精邪鬼而已，飞瓦走石，运致宝货，瞬息千里，谓之阳神，可乎？客不能对。后世以此问人，莫得其说，呜呼！知此说者，其知性命之所以不同也。
　　探赜穷神
　　【宋薛季宣浪语集】
　　《汉宣室铭》：惟时孝文，礼祠天地。肃肃皇皇，受厘寅畏。履帝敏武，问于儒臣。谦光昭灼，探赜穷神。
　　以神合神
　　【道书】
　　黄雷渊曰：符者，阴阳契合之具也。惟天下至诚者能用之。诚苟不至，岂得而灵。故曰：以我之精，合天地万物之精，以我之神，合天地万物之神。
　　守胎宝神
　　【老君实录】
　　老君既诞之后，于是守胎宝神。
　　虚心待神
　　【云笈七签】
　　《修真经告》曰：虚心待神，营摄百绝。栖澄至真，当使忧虑靡干于玄宅，哀念莫挠于玄津。
　　一故神
　　【朱子语类】
　　横渠云：一故神，譬之人身四体皆一物，故触之而无不觉。不待心使至此而后觉也，此所谓感而遂通，不行而至，不疾而速也。
　　聚精会神
　　【宋范石湖大全集】
　　《谢改官启》：聚精会神，方圆国家之多难，振景拔迹，乐育天下之英才。
　　【钱塘韦骧集】
　　《谢解启》：察廉进善，天下无沉弃之人。聚精会神，彀中皆豪隽之党。
　　感神生魁
　　【罗泌路史】
　　《帝魁纪》：帝魁氏，大鸿氏之曾孙也。母曰任已，感神而生魁。
　　百神受职
　　【子华子】
　　夫黄帝之治天下也，其精微之感荡，上浮而下沉。故为百福之宗，为百福之所宗，则是百神受职于庭也。
　　神不歆非类
　　【左传】
　　僖公十年，晋侯改葬共太子，狐突适下国遇太子，太子使登仆而告之曰：夷吾无礼，余得请于帝矣。将以晋畀秦，秦将祀余。对曰：臣闻之，神不歆非类，民不祀非族。注：凡祭祀必以其类，非其族类，则神不歆享其祭祀。君祀无乃殄乎？
　　【国朝存心录】
　　汉董仲舒《春秋繁露》载：有一人家用祝降神，祭毕语人曰：适所见甚怪，有一官员公裳盛服，欲进而踌蹰不敢进。有一鬼蓬头衩袒，手提屠刀，勇而前歆其祭，是何神也？主人不晓其由。有长老说，其家旧日无嗣，乃取异姓屠家之子为嗣，即今主祭者，所以只感召他屠家父祖来，其继立本家之祖先非其气类，自无交接感通之理矣。此可见鬼神不歆非类之祀。
　　民神不杂
　　【国语】
　　昭王问于观射父曰：周书所谓重黎实使天地不通者，何也？若无然，民将能登天乎？对曰：非此之谓也。古者民神不杂，民之精爽不携贰者，而又能斋肃中正。其知能上下比义，其圣能光远宣朗，其明能光照之，其聪能听彻之。如是则明神降之。在男曰觋，在女曰巫。是使制神之处位次主而为之牲器时服，而后使先圣之后之有光烈，而能知山川之号，高祖之主，宗庙之事，昭穆之世，斋敬之勤，节之宜，威仪之，则容貌之崇。忠信之质，洁之服，而敬恭神明者，以为之祝。使名姓之后能知四时之牲，牺牲之物，玉帛之类，采服之仪，彝器之量，次主之度，屏摄之位，坛场之所，上下之神，氏姓之书，而心率旧典者为之宗。于是乎有天地神民类物之官，谓之五官。各司共序，不相乱也。
　　神墨灵式
　　【经子法语】
　　《大玄经》：神墨灵式，戴神墨履灵式。注：墨式皆法也。神灵尊之也。
　　神所立
　　【古史】
　　《楚世家》：初楚共王有子五人，无适立，乃大有事于群望，而埋璧于庭。曰当璧而拜者，神所立也。使五人齐而入拜，康王跨之，灵王肘加焉。子干子皆远之，平王幼，抱而入。再拜皆压纽，斗韦龟知之，故使其子成然而事焉。康王既以长立，至子不终。灵王暴虐不得其死，子干子皆以无援不立。而平王出君陈蔡，国人附焉，卒有楚国，如神之命。
　　神灵
　　【乾鉴度】
　　甲乙丙丁戊已庚申壬癸各居，应其国中。以动静逆顺，此天地神灵佐助之期，吉凶之应。
　　神光照室
　　【记室新书】
　　神光照室之辰。注：晋中宗元皇帝，生于济阳。有神光照室。后魏文帝生于平城，神光照室。
　　三神降地
　　【记室新书】
　　三神降地，万岁称池。注：赵简子祈祀三神于此地。
　　宋兴神现
　　【锦绣万花谷】
　　江南李后主时，大宋将兴，忽见州城上有神现，头如车轮，额上有珠，光灿若日月。军民皆看，数日而没，今天王楼是也。
　　张世宁神降
　　【曾类说】
　　大原府助教张世宁，暴疾将终。吟曰：翠羽旌幢仙子家，紫霞楼殿玉皇家。人间风物易分散，回首武陵空落花。既卒，神降其妹曰：我籍系上天第十八洞玉仙人也。因会宴瑶池，考视尘中地仙功行簿。闻人间曲药香，徘徊不进，遂犯后至之罚。西王母启其事，为我有人世酒分，宜谪偿之，寓迹浮生。今还本籍，因歌曰：休休休，偷得休时便好休，欢喜冤家无彻头。
　　神弗福
　　【国语】
　　长勺之役，曹刿问所以战于庄公。公曰：余不爱衣食于民，不爱牲玉于神。对曰：夫惠本而后民归之，志民乱而后神降之。福今将惠以小赐，祀以独恭。小赐不咸民弗归也，独恭不优神弗福也。
　　不食神饭
　　【赵因话录】
