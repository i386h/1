<!-- { "loadSidebar": true } -->
　　【江少虞类苑】：咸平二年，置经筵侍读，首命邢为之。初应五经，庭试日，升殿讲师比二卦，取群经发题，太宗嘉其精博，擢九经第一。
　　廷试第一
　　【叶石林老人避暑录】：刘原甫，廷试本为第一。王文安公，其舅也，为编排试卷官。既拆号，见其姓名，遂自陈请降下名。仁宗初以高下在初覆考官，编排官无与，但以号次第之耳。文安犹力辞不已，遂升贾直孺为魁，以原甫为第二。
　　奏名第一
　　【宋史】《范镇传》：镇字景仁，成都华阳人。薛奎守蜀，一见爱之，馆于府舍，俾与子弟讲学。及还朝，载与俱。有问奎入蜀何所得，曰：得一伟人，当以文学名世。举进士，礼部奏名第一。故事，殿庭唱第过三人，则首礼。部选者必越次，抗声自陈，率得实上列。
　　【方仁声泊宅编】：潮州豪右吴伯阳，有子倜，寓太学，方预荐。伯阳梦若游奕，使者立听事东阶，欲延之坐，不可。问秀才在否？对曰：不在。遂去。伯阳送出门，见道中旌幢仪物，弥望不绝。语伯阳曰：秀才归，但道天赦曾来。倜是举，礼部奏名第一。诗。
　　【宋邹道乡先生集】《闻霍仁仲唱名第一》：吾乡魁选久萧条，深喜高才遇圣朝。天子六龙飞紫极，状元一鹗奋丹霄。拜亲此日荣谁及，报国他时事更超。四海灌然重改观，常州真是出英标。
　　三试第一
　　【宋史】《王岩叟传》：岩叟幼时语未正，已知文字。仁宗患词赋致经术不明，初置明经科。岩叟年十八，乡举、省试、廷对皆第一。
　　群试第一
　　【宋史】《孙永传》：永年十岁而孤，祖给事中冲列为子行，阴将作监主簿。肄业西学，群试常第一。冲戒之曰：洛阳英俊所萃，汝年少，不宜多上人。自是不复试。冲卒丧除，复列为孙换试，御擢进士第。
　　文章第一
　　【宋苏颍滨集】《祭亡兄端明文》：兄之文章，今世第一，忠言嘉谟，古之遗直。
　　品砚第一
　　【宋欧阳修砚谱】：今人乃以澄泥如古瓦状，作瓦埋土中，久而斫以为砚，皆发墨，而虢州澄泥，唐人品砚，以为第一，而今人罕用矣。
　　何为第一
　　【颂古联珠】：裴相国入大安寺，问诸大德曰：罗罗，以何为第一？曰：以密行为第一。公不肯，遂问此间有何禅者。时龙牙在后园种菜，遂请来，问罗罗以何为第一。牙曰：不知。公便拜曰：破布里真珠。黄龙新颂曰：密行第一，精鉴还希。具择法眼，真个不知。月坡明曰：以何为第一，不知最亲切，破布里真珠，倾城换不得。
　　说法第一
　　【法华经】：佛告诸比丘，汝等见是富楼那弥多罗尼子否？我常称其于说法人中最为第一。
　　天眼第一
　　【法苑珠林】：又《譬喻经》云：昔佛在世时，诸弟子中德各不同。如舍利弗智慧第一，大目连神通第一，如阿那律天眼第一。
　　佛身第一
　　【花手经】：佛身色第一，犹如星中月，神通力无比，能随众说法。
　　法施第一
　　【法苑珠林】《六度篇》云：佛说，施中法施第一，何以故？财施有量，法施无量。
　　法灯第一
　　【菩萨处胎经】：云：如来出世，法灯第一。
　　法供养第一
　　【法苑珠林】《说听篇?报恩部》：《宝云经》云：不以财施供养于佛，何以故？如来法身，不得财施，惟以法施。供养于佛，为具佛道。以法供养，为最第一。
　　陈如第一
　　【释迦谱】：如来于波罗奈国鹿野苑中转大法轮，时阿若骄陈如于诸法中得法眼净，而弟子以始悟，故为第一。
　　目连神通第一
　　【盂兰盆经】：疏云：大目犍连因心之孝，欲度父母，报乳哺之恩。故出家修行，神通第一。
　　息心为第一
　　【璎珞经】：学道无穷极，息心为第一。如海无增减，吞流无有厌。虚空正法性，广大亦复然。
　　显应第一
　　【稽古略】：宝公大士入灭焚之日，车驾亲临祭奠。道俗奉祀，奇瑞显应，为天下第一。都一
　　【古尊宿语】：慈明圆都一颂云：偏中归正极幽玄，正去偏来理事全。须知正位非言说，朕兆依稀属有缘。兼至去来兴妙用，到兼何更逐言诠。出没岂能该世界，荡荡无依鸟道玄。
　　三一之用
　　【道书】：：王侍宸《五雷论》曰：三乃东方祖气，一乃北方生数。盖北乡子为雷局，东乡卯为雷门。详法字。
　　至一之妙
　　【道书】《岳南涧苟毕序》曰：一者，有物混成，先天地生，大哉一乎！天地之母，造化之本，万物之祖。又谓之金丹。金丹者，返本还元，归根复命之妙也。在道为丹，在法为符，体用相随，皆不外乎至一之妙也。详法字
　　诗文
　　【宋史莲峰先生家集】《代兄伯振上秦相书》：某尝谓古之君子，所以经纶当世，其妙至于不可知者，此非才与智之所能至也，通于一而已矣。今夫以高世之才而斡旋天下，以周物之智而周知天下。天下之事，固有不足辨者。然天下之变无穷，而才有穷；天下之理无尽，而智有尽。则是才与智，有时而不足恃矣。夫人所恃，以立事于天下者，惟才与智，而皆不免于穷且尽，则是不通夫一之过也。且古之君子，所以施之而无穷，用之而无尽者，岂有他哉？惟深于道，精于天，能致其所以为一而已矣。何谓一？曰：是不可名者也。不离乎才，而非才所能配；不外乎智，而非智所能窥。穷天下之目不能视，殚天下之耳不能听，烛照数计龟卜所不能知也。故其动常无方，而其行常无迹。不令而人从，不怒而人畏。虽出入万变，愈久而愈新，愈运而愈不竭。至大不能使之广，而至小不能使之隘；至威不能使之屈，而至贵不能使之淫。其究至于天地万物覆却于前，而不能入其舍。夫是以立于天下，虽莫见其卷舒注措之迹，而天下奔走鼓舞，服役以赴于治，而不知所以然。是岂区区之才与智所能进哉？昔武王问太公曰：兵道何如？太公曰：凡兵之道，莫过乎一。一者，能独往独来。黄帝曰：一者阶于道，几于神。用之在于机，显之在于势。夫岂惟兵道为然哉？如欲举天下而经纶之，与为不世之治，非夫通于一者，不能尽其妙也。夫颓然于上，确然于下，阴阳寒暑，推荡终古而不息者，天地之所以为一也。周行于上，著见于下，运而不已，晦而益明者，日月星辰之所以为一也。升为云汉，降为雨露，自有天地，至于今而其泽不变者，岳渎河海之所以为一也。使其不一，亦将穷且尽而已矣，而能以育物乎？尧舜禹汤文武，举夫皋夔益稷契伊尹傅说周公太公之于天下。其二百年之变，军兴以来，西自秦蜀，南连江淮，干戈骚然，岁无虚日。非独吾民不得奠枕，西北之人，亦受其困。鸟兽昆虫，皆不得宁其生。太师慨然知天意之欲悯，民之不可久困，兼爱南北，与之息肩。使十余年肝脑涂地之祸，一旦易而为无疆之休。而又风之以胶庠，文之以礼乐。凡古者，典章文物。所以斧藻王度，藩饰万物者，莫不粲然毕陈，浸浸乎将遂为百世之盛。夫以反东朝之驭，揽诸将之柄，休天下之兵，建胶庠，兴礼乐，回危为安，改乱为治，使古人为之，未有用力不劳而能得者。而太师曾不动声色，不摇思虑，倚才智于几杖之外，而运心乎神明之中。始其未集，异议蜂起，而不为之摇。及其既成，功钜业崇，而不为之泰。施设之妙，方且沛然。其如川之方至天下，虽相与共由之，终莫涯其运动之方。盖尝观之天下之理，闻以显而为显者矣，未闻以隐为显者也；闻以动而为动者矣，未闻以静为动者也；闻以有为而为者矣，未闻以无为为者也。此岂骋才鹜智之所能也哉？是必深于道，精于天，而通于一。是以其施若此其无穷，而其用若此其无尽也。三代以来，大臣之功绩，见于世虽不乏，然求其通于一者，盖蔑焉。萧曹之贤，不过遵秦之法，而绵绝艹之仪，乃假之叔孙。房杜能致正观之盛，而卒不能兴礼乐。谢安能安晋于一时，然其失也，乐高远而少实用。李德裕能振唐之威，然其失也，才虽长而不知养其气。求其一于道而功之全，如今之盛，盖未之见也。夫以光明俊伟若此，士其可以不求列于下风，以为不配之托哉？凡士之生，莫不志于世。然必于其时之隆，与夫道之盛者而托，然后其身光焉。世之君子，诚能以其道之盛，致时之隆，虽不求士，士所赴诉而不敢后者也。吾宋二百年间称治者，前庆历而后元。庆历之治，文正范公之力也。元之治，文正司马公之力也。二公泽斯民之心，如冰必寒，如火必热，皆古之所谓一者也。而其所致之治，又若此其盛。然则天下之士，舍是不归而安归哉？当是时，苏子美，尹师鲁，王子野，余安道，石曼卿，孙明复之徒，所以尽列范公之门；而程正叔，范淳夫，与苏氏二仲，亦在司马公之门。盖不招而自来，不呼而自应。其势若不可得已，何者？时之不可以失，而道之不可以忘也。今太师德业勋望之盛，盖轶于前人，所以致今日之隆，已追配于庆历元。某固凡介，然窃尝有志托大君子之门，以图不朽者。自顷窃第，愿祗扫门之役者，五年于此矣。自度业问未至，不足奉奔走。加以穷空而亲且老，不能为万里之涉，疏贱亦不敢辄以名渎侍御者之听。而迩者忽蒙太师不鄙夷，而置之洪造之末，为师儒之官。使之得近，次窃寸禄，德至渥也。然事有出非得已，不得不控告者。威州地切吐蕃，在唐曰维州，李德裕所欲置而牛僧孺所欲弃者也。道里阻绝，而瘴雾日作。某一身以往，固所弗辞。但三釜之计，诚有所不宁者，敢布腹心，伏惟太师终怜之，易之近地，以遂其便亲之念。前之未恳而与之，而不为疏；今又悯其厄穷而改之，而不罪其渎。亦足以见恢恢之造，曲遂万物而不违矣。某非木石，岂不知冒昧之罪为不可。然窃恃太师辟大公至正之门，虽至疏远，皆得以诚自通于前，而无纤毫之隔。矧某前日之命，不请而得，而况于今日之求哉？倘辱甄录，则将自今寅缘，异时遂获拜于门下，观德业勋望之盛，与下士之末。则今日之除，岂徒尺寸之计哉？盖某终身之幸，而不朽之托也。蒙冒威重，震灼之至。不宣。
