<!-- { "loadSidebar": true } -->
　　陈抟，谯郡真源人，与老聃同乡里生。尝举进士，不第，去隐武当山九室岩，辟谷炼气，作诗八十一章，号《指玄篇》，言修养之事。后居华山云台观，多闭门独卧，经累月，至百馀日不起。周世宗召至阙下，令于禁中扃户以试之，月馀始开，抟熟寐如故，甚异之。因问以神仙黄白修养之事、飞升之道。抟曰：“陛下为天下君，当以苍生为念。岂宜留意于独全呼？”世宗弗之责，放还山。令长吏岁时存问，讫太祖朝未尝召。太宗即位，再召之。雍熙初，赐号“希夷先生”，为修所居观，留阙下数月。多延入宫中书阁内与语，颇与之联和诗什。谓宰相宋璜等曰：“陈抟独善其身，不干势利，真方外之士。入华山已四十年，计其年近百岁，且言天下治安，故来朝观。此意亦可念也！”遣中使送至中书，琪等问曰：“先生得玄默修养之道，可以授人乎？”曰：“抟遁迹山野，无用于世。神养之事，皆所不知，亦未尝习炼吐纳化形之术，无可传授。拟如白日升天，何益于治？圣上龙颜秀异，有天人之表，洞达古今治乱之旨，真有道仁圣之主。正是君臣合德，以治天下之时。勤行修练，无以加此。”琪等上其言，上览之甚喜。未几，放还山。端拱二年夏，令其徒贾德于张超谷凿石室，室成，手书遗表曰：“臣抟大数有终，圣朝难恋，于七月二十九日化形于莲花峰下张超谷中。”缄封如法，至期卒于石室中。启封视之，乃预知也。死七日，肢体犹温，有五色云闭塞洞口，终月不散。见《杨文公谈苑》。陈抟，周世宗尝召见，赐号“白云先生”。太平兴国初，召赴阙，太宗赐御诗云：“曾向前朝出白云，后来信息杳无闻。如今若肯随徵诏，总把三峰乞与君。”先生服华阳巾、草屦、垂纶，以宾礼见，赐坐。上方欲征河东，先生谏止。会军已与，令寝于御园。兵还无功。百馀日方起，恩礼特异，赐号“希夷”，屡与之属和。久之辞归，进诗以见志云：“草泽吾皇诏，图南抟姓陈。三峰千载客，四海一闲人。世态从来薄，诗情自得真。乞全麋鹿性，何处不称臣。”上知不可留，赐宴便殿，宰臣两禁赴坐，为诗以宠其行。见《渑水燕谈》。真宗时，陈抟被诏赴阙下，间有士大夫诣其所止，顾闻善言，以自规诲。陈曰：“优好之所勿久恋，得志之处勿再往。”闻者以为至言。《倦游杂录》。钱文僖公惟滨，生贵家，而文雅乐善出天性，晚年以使相留守西京，时通判谢绛、掌书记尹洙、留府推官欧阳，皆一时文士，游宴吟咏，未尝不同。洛下多水竹奇花，凡园囿之胜，无不到者。有郭延卿者，居水南，少与张文定公吕文穆公游，累举不第，以文行称于乡闾。张吕相继作相，更荐之得职官，然延卿亦未尝出仕。葺园亭、艺花，足迹不及城市。至是年八十余矣。一日，文僖率僚属往游，去其居一里外，即屏骑从，腰舆张盖而访之，不告以名氏。洛下士族多，过客众，延卿未始出，盖莫知其何人也。但欣然相接，道服对谈而已。数公疏爽门岂明，天下之选。延卿笑曰：“陋居罕有过从，而平日所接之人，亦无若数君者，老夫甚惬，愿少留对花小酌也。”于是以陶樽果蔌而进。文僖爱其野逸，为引满不辞。既而吏报申牌，府史牙兵列中庭。延卿徐曰：“公等何官，而从吏之多也？”尹洙指而告曰：“留守相公也。”延卿笑曰：“不图相国肯顾野人。”遂相与大笑。又曰：“尚能饮否？”文僖欣然从之，又数杯，延客之礼数杯盘无少加，而谈笑自若。日入辞去，延卿送之门，顾曰：“老病不能造谢，希勿讶也。”文僖乘车，茫然自失，翊日语僚属曰：“此真隐者也，彼视富贵为何等物也！”叹息累日不止。刘孟节先生概青州寿光人，少师种放，笃古好学，酷嗜山水，而天姿绝俗，与世相龃龉，故久不仕，晚乃得一名，亦去为吏。庆历中，朝廷以海上山巨隅山震，逾年不止，遣使求遗逸，安抚使以先生名闻，诏命之官，亦不就。青之南有冶源，昔欧冶子铸剑之地，山奇水清，傍无人烟，丛筠古木，气象幽绝。富韩公之镇青也，知先生久欲居其间，为筑室泉上，为诗并序以饯之曰：先生已归隐，山东人物空。且言：先生有志于民，不幸无位，不克施于时，将著书以见志恳谓先生身虽隐，其道当与日月雷霆相震耀。其后范文正公，文潞公，皆优礼之，欲荐之朝廷，先生辞，二公亦不敢强，以成其高尚。先生少时，多寓居龙兴僧舍之西轩，往往凭栏静立，慨想世事，嘘吁独语，或以手拍栏干。尝有诗曰：“读书误人四十年，几回醉把栏干拍。”司马温公《诗话》所载者是也。田征君告，字象宜，笃学好文，理致高古。尝学诗于希夷先生，先生以诗。授之，故诗尤清丽。平居寡薄，志在经世。太祖建国，思得异人，诏诣公车。会奔父丧，久之，东游过濮正王元之舍，贻书勉进其道。会大河决溢，君推鲧禹之所治，著《禹元经》三篇，将上之。不果，已而得水树于济南明水，将隐居焉。因致书徐常侍铉质其去就，铉曰：“负鼎扣角，顾庐筑金。各因其时，不失其道。在我而已，何常之有？”遂决高蹈之计，发《易》筮之，遇暌，因自号“暌叟”，从之学者常数百人。宋维翰、许衮，最其高第，二子登朝，盛称其师。淳化中，韩丕言于天子，召君赴阙，诏书入门而卒。其后文多散坠。皇佑中，济南崔书耽伯裒其遗逸，得四十八篇，析为二卷。又次其出处，为《暌叟别传》云。邢淳，雍丘人，以学术称于乡里，家居不仕，真宗未，以布衣召对，问以治道，淳不对。上问其故，淳曰：“陛下东封西祀，皆已毕矣。臣复何言？”上悦，除试四门助教，遣归。淳衣服居处一如平日，乡人不觉其有官也。既卒，人乃见其敕，与废纸同束置屋梁间。《涑水记闻》。康定间，益州书生张俞尝献书天子，由是朝延知其名，然不喜仕宦，常隐于青城山白云溪。时枢密使田况守成都日，与诗曰：深惭蜀太守，不及采芝人。又谓僚佐言曰：“斯人用之，便作正言司谏。不用之，则岩谷之病叟耳。”有文三十卷，行于世。韩丕少游学嵩山间，性质朴刻励，著名于时，作《感秋诗》三十篇，人多传诵。后为翰林学士，太宗召问：“当时辈流颇有遗逸否？”以万适杨朴田诰为对，上悉令召之，而诰诏下乃卒。朴至召对，自言不愿仕时，赐束帛遣还，与一子出身。适最后至，阁门拒之不得见，居京城半年，仅至寒饿。丕又出翰林，因表言其事，诏以为庐州慎县主簿。命下数日卒。朴善歌诗，每乘牛往来郭店，自称“东里遣民”。尝杖策入嵩山穷绝处，苦思为歌诗。数年得百余篇。而田诰历城人，好著述，聚徒数百人，颇有进士举，显达称其师，名闻于朝。中宗维翰许衮皆其弟子。诰所著书百余篇，世亦传之，大率迂阔。每注思必匿深草中，绝不闻人声，俄自草中跃而出，则一篇成矣。种放，学明逸，河南洛阳人。父故吏部令史，满调补长安簿，卒官。放七岁能属文，既长，父勖令赴举。放辞以业未成，不可妄动，父卒，兄数人皆从赋，放与母隐终南山豹林谷，结草茅为庐，以讲习为业。后生多从之学问，得其束以自给。著书十卷，人多传写之。工为歌诗，亦播人口。宋维翰为陕西转连使，表荐之，太宗令本州给装钱三万，遣赴阙，量其才收用。放诣府受金治行，素与张贺善，贺适自秦州从事公累免官，居京兆，诣贺谋其事。贺曰：“君今赴召，不过得一簿尉耳。不如称疾，俟再召而往，当得好官。”放然之。即托贺为奏草称疾，太宗曰：“此山野之人，亦安用之？”令本府岁时存问，不复召，其母甚贤，闻有朝命，恚曰：“常劝汝勿聚徒请学，身既隐矣，何用文为？果为人知，而不得安处，我将弃汝深入穷山矣。”放既辞疾，母悉取其笔砚焚之，与放转诣穷僻，人迹罕至。后母卒，无以葬，遣僮奴持书于钱若水、宋氵是。若水、氵是同上言，以为先朝尝加召命，今贫不能葬母，欲以私觌，是掠朝延之美。诏京兆府赐钱三万，帛三十疋，栗三十石。咸平末，张齐贤知京兆府，表荐，召为左司谏，直昭文馆，赐五品服。
　　【宋大事记讲义】
　　雍熙二年，召隐士种放不至。人言：太极图，周濂溪得之种明逸，明逸得之穆伯长，伯长得之陈希夷。先天之图，邵康节得之李挺之，挺之得之穆伯长，伯长得之陈希夷，愚谓希夷隐者，长于数学，而未必长于理学者也。濂溪之图太极，康节之图先天，此皆二公自得之学，盖青出于蓝而青于蓝者也。咸平五年九月，授种放官，先是诏赴阙，命为右司谏，直昭文馆。明年复还山，有讥放循默者，上曰：“放为朕言事甚众，但外廷未知耳。”因出所上《时议》十三篇。祥符五年六月，赐隐士林逋粟帛。当天下无道之时而隐者，此当隐而隐者也；当天下有道之时而隐者，此不当隐而隐者也。若种放林逋诸公，其不当隐而隐者也，岂生于野者，不愿为公侯，国初风俗淳厚若此乎？然当人主求贤下士之时，而卓然有高士清风义概，岂不动人主歆慕之心？一四皓不仕，可以植西京节义之风；一严光不出，可以植东都节义之风。孰谓隐士无益于世哉！
　　【续通鉴长编】
　　仁宗庆历七年，汝州龙兴县孔子四十六代孙孔，隐居县之龙山氵蚩阳城。孤洁喜读书，有田数百亩，赋税常为乡里先。遇岁饥，分所馀，周不足，未尝计有无。闻人之善，若出于已。动止必依礼法。环所居百里人皆爱慕之。见于路，辄敛衽以避，葬其父，庐墓三年，卧破棺中，日食米一溢。壁间生紫芝数十本。州以行义闻，上赐粟帛，又给复其家。盗尝入家，发其廪粟，避之，纵其所取。尝逢羸弱者为盗夺其赀，追盗与语，责之以义，解金畀之，使归所掠。居山未尝逢毒蛇虎豹，或谓之：“子毋夜行，此亦可畏”。曰：“无心则无所畏”。晚年惟玩易、老、净、肇四书，他书不复读。为太元图张壁上曰：“易所谓寂然不动者，与此无以异也。”
　　【悦生随抄】
　　东坡至黄州，邀一隐士相见，但视传舍，不言而去。东坡曰：“岂非以身世为传舍相戒乎？”因赠以诗。末云：“士廉岂识桃锥妙，妄意称量未必然。”此盖用朱挑锥故事也。高士廉备礼请见之，语不答，瞪目而去。士廉再拜曰：“祭酒其使我以无事治蜀耶！”乃简条目，州遂大治，东坡用事之切当如此。皆取隐士相见不言之意也。
　　【岩下放言】
