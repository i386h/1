<!-- { "loadSidebar": true } -->
　　《傅琰传》：琰子，为官有能声。后为吴令，别建康令孙廉。廉固问曰：闻丈人发奸伏，惠化如神。何以至此？答曰：无他也。唯勤而清，则宪纲自行。勤则事无不理，宪纲自行，则吏不能欺。事自理，则物无凝滞。欲不理得乎？
　　变化如神
　　【金楼子】
　　《兴王篇》：魏武帝曹操用师，大较依孙吴之法，而因事设奇，量敌制胜，变化如神。
　　【宋史】
　　《吴传》：胡世将问武顺王吴所以胜，曰：要在用所长去所短，金之弓矢不若中国之劲利。中国之士卒，不如金人之坚忍。据其形便更出锐兵，沮其坚忍之势，则我固有以制彼。至于决机两阵之间，变化如神，默运乎心术之微，则有不可言者。
　　禽奸如神
　　【北史】
　　《齐神武之子彭城景思王传》：都督定州刺史，为政严察纤介，知人间事，时有人被盗黑牛，背上有白毛，长史韦道建谓中从事魏道胜曰：史君在沧州日，禽奸如神。若捉得此贼定神矣。乃诈为上符，市牛皮，倍酬价直。使牛主认之，因获其盗，建等叹服。
　　博辩如神
　　【续资治通鉴】
　　刘敞奉使契丹，敞素知虏中山川道里，虏人言北国回曲，千余里至柳河。敞曰：自古松亭甚直而近，不数日至中京。今不道彼而由此。虏人惊叹。盖故迂其路，欲以国险夸使者。又顺州山中有兽如马，食虎豹，虏人以问，公为言其形状音声。曰：此也。虏益叹敞之博辩如神。
　　料敌如神
　　【新唐书】
　　《韩充传》：充为义成节度使，会汴军逐李愿，以李介宀主监军，诏充讨贼。帝问破贼期，充对：汴，天下咽喉，臣颇习其人。然王师临之，一月可破。方二旬即克，帝喜曰：充料敌如神，加检校司空。
　　【宋史】
　　《刘几传》：边吏告夏人趋大顺，英宗问几。几曰：料敌如神。非夏人可近，正恐与赵明为雠耳。帝曰：明之子奔马入城，几为所掩。卿料敌亦何神也！以几为秦凤总管。
　　应对如神
　　【太平广记】
　　卢庄道，范阳人。敏悟冠今古，特授长安尉。太宗将省囚徒，庄道年才二十，县令以幼年惧不举，将以他尉代之，庄道不从。时系囚四百余人，须预书状。庄道但闲暇不之省也。令丞等忧惧，屡以为言，庄道从容自若，翌日太宗召囚，庄道乃徐书状以进，引诸囚入。庄道对御，评其罪状轻重，留系月日，应对如神。太宗惊叹，遂即日拜庄道监察御史。
　　奋奇如神
　　【唐柳宗元集】
　　《汉原庙铭》：曲逆起为策士，辅成帝图，吐谋洞灵，奋奇如神，舜之胄也。
　　出入如神
　　【五代薛史】
　　《后唐石君立传》：君立又名石家财，王檀之逼晋阳也，城中无备。安金全驱市人以登陴保不完，时庄宗在，魏博救应不暇，人心危惧。嗣昭遣君立率五百骑，自上党朝发暮至，檀游军扼汾桥。君立一战败之，径至城下，驰突斩击，出入如神。大呼曰：昭义侍中大军至矣！是夜入城，与安金全等分出诸门，击杀于外，迟明，梁军败走。
　　驰突如神
　　【资治通鉴】
　　《后梁均王纪》：贞明元年，帝以诏书让刘寻阝不速战，寻阝奏：臣比欲以奇兵捣其腹心，无何，天未厌乱，淫雨积旬，粮竭士病。又欲据临清断其馈饷，而周杨五奄至，驰突如神。臣今退保莘县，享士训兵，以俟进取。
　　奋击如神
　　【五代薛史】
　　后唐明宗从武皇与葛从周战，径犯其阵，奋击如神。梁军退去，明宗回中流矢，血流被股。武皇解衣授药，手赐酒，抚其皆曰：吾儿神人也。微吾儿，几为从周所杀。
　　鞫狱如神
　　【宋史】
　　张逸知益州，华阳驺长杀人。诬道旁行者，县令受赇。狱既具，乃使杀人者守囚，逸曰：囚色冤，守者气不直，岂守者杀人乎？囚始敢言，而守者果服，立诛。蜀人以为神。
　　默记如神
　　【宋史】
　　张文宣公权知开封府，府事至繁，为尹者皆置版记事。公独不用，默记数百人，以次遣决，了无遗亡，吏民大惊，以为神，不敢复欺。
　　裁决如神
　　【宋史】
　　王十朋，受绍兴府签判，既至，或以书生易之。十朋裁决如神，吏奸不得行。
　　决事如神
　　【宋范仲淹年谱】
　　公知开封府，决事如神。京邑肃然称治，都下谣曰：朝廷无忧有范君，京师无事有希文。
　　断讼如神
　　【苏州志】
　　宋孙冕，字伯纯。知苏州，治狱不滥，断讼如神。弛张在已，无所吐茹。吏畏而民爱之。
　　决讼如神
　　【处州府志】
　　马光祖，婺州人。嘉熙三年，自宫讲到任，决讼如神。时岁大歉，行荒政，计口赈粜。民以无饥，父老论前后贤守，必以手加额曰：马宫讲。
　　默之如神
　　【清江三孔集】
　　孔文仲《唐文宗论》：夫人君之道，动之如天，默之如神，持之为刚，厉之为断。是以寂然而应天下之事，得失是非，无不至也。
　　至诚如神
　　【宋杨诚斋集】
　　《贺寿皇立绍熙皇后表》：至诚如神，游心于淡，谓养以天下，何如释位以事亲，而对于嗣君，自有同德而作合。
　　出没如神
　　【宋李曾伯可斋集】
　　《回丞相边事公》：贼闯城则援城，贼饮江则保江。淮警则备淮，荆急则备荆，贼纵东西而隳突，我足上下而应接。风帆千里，出没如神。幅纸命之，刻期可集，朝廷可以高枕而卧矣。
　　聪慧如神
　　【元史】
　　《黄传》：同郡吴莱，天资绝人。七岁能属文，凡书一经目辄成诵。尝往族父家，日易《汉书》一帙以去。族父逼扣之，莱琅然而诵，不遗一字。凡三易他编，皆如之。众皆惊其聪慧如神。
　　其政如神
　　【雷州府志】
　　元马合谟，字瑞卿，回回人氏。后至元三年为宪副。以廉介守己，以严明律众，与同寅者多妒忌之。而瑞卿发奸伏，其政如神。
　　鹤氅如神
　　【记室新书】
　　羊车骇众，鹤氅如神。《世说》：王恭乘高车，披鹤氅裘，涉雪而行。孟昶于篱间见之，乃叹息曰：如此真神仙中人，不易得也。
　　操舟若神
　　【列子】
　　《黄帝篇》曰：颜回问于仲尼曰：吾尝济乎觞深之渊矣，津人操舟若神，吾问焉，曰：操舟可学耶？曰：可。能游者可教也，善游者数能。若夫没人，则未尝见舟而谡操之也。注：谡，起也。
　　知人若神
　　【庄子】
　　郑有神巫曰季咸，知人生死存亡寿夭若神。列子见之，以告壶子，壶子曰：“试与来，以予示之”。明日列子与之见壶子，出谓曰：“子之先生死矣”。列子以告，壶子曰：“向吾示之以地文”。明日又与见，出谓曰：“子之先生瘳矣”。列子入以告。壶子曰：“向吾示之以天壤”。又明日与见，出谓曰：“子之先生不斋，吾无得而相焉。试斋，且复相之”。列子入以告，壶子曰：“吾向示之以大冲莫胜”。明日又与见，立未定而走。
　　尊严若神
　　【西汉书】
　　《成帝纪》：班固赞曰，成帝善修容仪，临朝渊默。尊严若神，可谓穆穆天子之容矣。
　　变化若神
　　【淮南鸿烈解】
　　《原道训》：万物之总，皆阅一孔。百事之根，皆出一门。其动无形，变化若神。其行无迹，常后而先。
　　【魏伯阳参同契】
　　三物相含受，变化状若神。注云：金水与土偕行，则三物互相含受，混而为一矣。混而为一则缚住青山万顷云，携出碧潭一轮月，而变化之状若神矣。
　　【北史】
　　《齐本纪》：神武性深密高岸，终日俨然，人不能测，机权之际，变化若神。
　　化驰若神
　　【淮南鸿烈解】
　　《原道训》：舜耕历山期年，而田者争处硗确，以封壤肥饶相让。钓于河渎期年，渔者争处湍濑，以曲隈深潭相与。当此之时，口不设言，手不指麾，执玄德于心，而化驰若神。
　　【汉书】
　　《伍被传》：被谓淮南王曰：今陛下临制天下，而齐一海内，然口虽未言，而其声疾若震雷；然令虽未出，而化驰若神。心有所怀，而其威已动于千里之外矣。
　　覆按若神
　　【后汉书】
　　刘陶举孝廉，除顺阳长。县多奸猾，陶到官，宣募吏民有气力勇猛能以死易生者，不拘亡命奸贼。于是剽轻刺客之徒过晏等十余人，皆来应募。陶责其先过，要以后效，使各结所厚少年，得数百人，皆严兵待命，于是覆案奸宄，所发若神。后陶以病免，吏民思而歌之曰：邑然不乐，思我刘君。何时复来，安此下民。
　　明悟若神
　　【续后汉书】
　　《王戎传》：戎从弟衍有盛才，明悟若神，常自比子贡。
　　敬之若神
　　【南史】
　　《宋谢密传》：密性严正，婢仆之前，不妄言笑。由是尊卑大小，敬之若神。
　　巧思若神
　　【隋书】
　　《艺术传》：耿询，丹阳人。创意造浑天仪，柱国王世积知而奏之。高祖配询为官奴，给使太史局。后赐蜀王秀，徙往益州，秀甚信之。及秀废当诛，何稠言于高祖曰：耿询之巧思若有神，臣诚为朝廷惜之。上于是乃特原其罪。
　　惊喜若神
　　【新唐书】
　　《颜真卿传》：真卿论宰相元载，上疏有曰：天宝后，李林甫得君。群臣不先咨宰相辄奏事者，托以他故中伤之，犹不敢明约百司，使先关白，时阉人袁思艺，因宣诏至中书，天子动静必告林甫。林甫得以先意奏请。帝惊喜若神，故权宠日甚。
　　事之若神
　　【辛文房唐才子传】
　　高骈弃人间事，绝女色属意神仙。鄱阳商侩吕用之会妖术役鬼神，及狂人诸葛殷、张守一之徒几十余辈，相引而进。多为谬悠长年飞化之说。羽衣鹤氅，诡辩风生，骈事之若神焉。
　　出入若神
　　【唐书】
　　《李光颜传》：光颜从大将高崇文平剑南，数搴旗陷阵，出入若神。遂益知名，进兼御史大夫。
　　画妙通神
　　【晋书】
　　颜恺之善丹青，曾以一厨画暂寄桓玄，皆其妙迹所珍秘者，其后玄开取之，诳云不开。恺之不疑，直云画妙通神，变化飞去，犹人之登仙也。
　　【炙毂子】
　　开元中，李思训画大同殿壁，明皇喻之曰：卿所画，夜闻水声，真通神佳手也。
　　钱通神
　　【韵府群玉】
　　张延赏闻度支有一冤狱，公判度支，期平反之。案上有帖云：奉钱伍万贯，乞不问其狱。公怒，收吏案之。次日盥洗处，又一帖云：奉钱拾万贯。公曰：钱至拾万通神矣。无不可回之事，吾惧祸及，不得不止。
　　道术通神
　　【宋史】
　　《蔡卞传》：卞求去，以天章阁学士知河南。妖人张怀素败，卞素与之游。谓其道术通神，尝识孔子汉高祖。至称为大士，坐降职。
　　【夷坚志】
