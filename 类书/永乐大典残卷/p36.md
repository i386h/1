<!-- { "loadSidebar": true } -->
　　吕伯恭先生，尝言往日见苏仁仲提举，坐语移时，因论及诗。苏言南渡之初，朱新仲寓居严陵时，汪彦章南迁，便道过新仲。适值清明。朱《送行》诗云：天气未佳宜且住，风波如此欲安之。盖用颜鲁公贴，及谢安事。语意浑成，全不觉用事。二十年欲效此体，用意不到，比作陆仲高挽章。偶然得之云：残年但愿长相见，今雨那知更不来。盖用杜子美诗句：但愿残年饱吃饭，但愿无事常相见。及秋述常时车马之客，旧雨来今雨不来。亦不觉用事也，恐可庶几焉。乃知时人伪注，赠王中允维未句云：穷悉应有作，试诵白头吟。旧注虞卿著《白头吟》，以人情乐新而厌旧，义自明白。伪注乃云：张跋欲娶妾，其妻曰：子试诵白头吟，妾当听之，跋惭而止。此妇人女子，善警戒者也。是以白头吟，为文君事，有何干涉。往往时引史传所有之事，乃东坡已载于笔录者，饰伪乱真。其言又皆鄙缪，近日有刊东莱家，塾诗武库，如引伪注。苦吟诗瘦，翠屏晚对。眼前无俗物，短发不胜簪。日月不相饶，独立万端忧等，伪作东坡注。不知此何传记耶？世俗浅识辈，又引其注为故事用，岂不误后学哉？所谓诗武库者，又伪指为东莱之书也。余后观《周少隐竹溪》云：《东坡煮猪肉诗》有火候足之句，乃引《云仙录》火候足之语，以为证。然此亦常语，何必用事，乃知少隐亦误以此书为真。后来引用者，亦不足怪。唐人以格律自拘，唯白居易敢易其音于语中。如照地骐麟袍，雪摆胡栏干，三百六十桥。晏珠尝评之曰：诗人秉后语，当如此用字。故宴公与郑侠诗云：春风不是长来客，主张繁华能几时。然杜诗如此用字亦多。将军只数汉嫖姚。《汉书》音漂鹞而杜作平声之类。李嘉诗：门临苍茫经年闭，身逐嫖姚几日归。又张诗：洛水暮天横苍莽，邙山落日露崔嵬。东坡诗：峥嵘依绝壁，苍茫瞰奔流。苍茫二字，古人用之皆是平声。而此作仄声。又《石鼻城》诗：独穿暗月朦胧里，愁度关河苍茫间。亦作侧声。鲁直亦多如此用字。夏文庄，举制科对策罢。方出殿门，遇杨徽之，见其年少，遽邀与语曰：老夫他则不知，唯喜吟咏，愿丐贤良一篇，以卜他日之志。公欣然援笔曰：殿上衮衣明日月，砚中旗影动龙蛇。纵横礼乐三千字，独对丹墀日未斜。杨公叹服曰：真宰相器也。此《青箱记》所载。又《东轩笔录》与此少异云，公举科制对策，廷下有老宦者前揖曰：吾阅人多矣。视贤良他日必贵，求一诗以志今日之事。因以吴绫手巾展前，公乘兴题曰：帘内衮衣明黼黻，殿中旗饰杂龙蛇。纵横落笔三千字，独对丹墀日未斜。然不若前诗用字之工。所谓宦者，以吴绫手巾求诗，想必有此。至今殿试唱名，宦者例求三名诗，但句语少有工者，诗亦不足重矣。祖宗朝，一诗翰苑诸公唱和，有《上李舍人诗》：西掖深沉大帝居，紫徵西省掌泥书。天关启钥趋时后，侍史焚香起草初。又，黄扉陪汉相，彩笔代尧言。又和人见贺，分班晓入翔鸾阁，直阁旁联浴凤池。彩笔闲批五色诏，好风时动万年枝。又，太液西入凤池迢，西阁凌云为起烟。彩笔时批天一诏，直庐深在九重天。又《内直诗》：紫泥初熟诏书成，红药翻阶书影清。屋瓦生烟宫漏永，诗闻幽鸟自呼名。李访《宴会诗》，衣惹御香拖瑞锦，笔宣皇泽洒春霖。黄中云：青纶辉映轻前古，丹地深严隔世尘。钱若水云：日上花稍檐卷后，柳遮铃索雨晴初。杨徽之云：诏出紫泥封去润，朝回莲烛赐来香。皆粲然有贵气。东坡论柳子厚诗在渊明下，韦苏州上。退之。豪放奇险则过之，而温丽靖深则不及也。所贵于枯淡者，谓其外枯而中膏，似淡而实美，渊明子厚之类是也。若中边皆枯淡，亦何足道。譬如食蜜，中边皆甜，人食五味，知其甘苦者，皆是能分别其中边者百无一也。周少隐云：诗人多喜效渊明体者非不多，但使渊明愧其雄丽耳。韦苏州诗云：霜露悴百草，时菊独妍华。物性有如此，寒暑其柰何？掇英泛浊醪，日夕会田家。尽醉茅檐下，一生岂在多。非惟语似，而意亦大亿。故东坡论柳子厚诗晚年极似陶渊明，知诗病者也。诗之用事，当以故为新，以俗为难，好奇务新，乃诗之病。子厚南迁诗后，秋气集南涧，独游亭午时。清深纡馀，大率类此，故谓子厚诗在渊明下，苏州上。山谷书柳子厚诗数篇，与王观复欲知子厚如此学渊明，乃能近之耳。如白乐天自云：效渊明数十篇，终不近也。又云：诗有律。子美云：晚节渐于诗律细。余少学诗，乡先生云：侵凌雪色还萱草，漏泄春光有柳条。卑枝低结子，接叶暗巢莺。此细律也。唐之诗人，及本朝名公，未有不用此。洪龟父诗云：琅严佛屋，薜荔上僧垣。山谷改上句云，琅鸣佛屋。亦谓于律不合也。余谓陆务观，尝学诗于曾文清公，有赠赵教授诗云：忆昔茶山听说诗，新从夜半得玄机。律令合时方贴妥，工夫深处却平夷。每愁老死无人付，不谓穷荒有此奇。世间有恨知多少，不得从君谒老师。亦以合律为工。穷荒有此奇，见东坡贴，穷荒有此奇观，用字皆有来处。黄鲁直少有诗名，未入馆时，在叶县大名吉州太和德平，诗已卓绝。后以史事待罪陈留，偶自编《退听堂诗》，初无意尽去少作。胡直孺少汲，建炎初，帅洪州首，为鲁直类诗文为《豫章集》。命洛阳朱敦儒山房李彤编集而洪炎玉父专其事，遂以退听为斫。以前好诗皆不收，而不用吕汲、老杜编年为法，前后参错，殊牛氐牾也。反不如姑胥居世英，刊《东坡全集》殊有叙，又绝少舛谬，极可赏也。卢陵守陈城虚中，刊《欧阳公居士集》亦无论次，盖不知编摩之体耳。又云：作诗用经语，尤难得峭健。杜子美《端午赐衣》诗：自天题处湿，当暑著来轻。自天当暑，皆经语，而用之不觉其弱。此可为省题诗法。至落句云：意内称长短，终身荷圣情。其语又妙。余谓近日辛幼安作长短句，有用经语者。《水调歌》云：凡我同盟鸥鹭，今日既盟之后，来往莫相猜。亦为新奇。梅圣俞尝云：古人造语有纯用平声，琢句天然浑成者，如枯桑知天风是也。有纯用侧声作诗云：月出断岸口，影照别舸背，且独与妇饮，颇胜俗客对。大观初，上元赐诗曰：午夜笙歌连海峤，春风灯火过湟中。群臣应制皆莫及，独有府尹宋乔年诗云：风生阊阖春来早，月到蓬莱夜未中。乃赵龠虎之子雍代作也。雍少学于陈无已，有句法。赵龙图师民，名重当世。而文章之外，诗思尤精。如：麦天晨气润，槐夏午阴清。又：晓莺林外千声口转，芳草阶前一尺长。前辈名流所未到也。
永乐大典
卷之八百二十二
卷之八百二十二
　　二支诗
　　诗话六十四
　　【维杨志】
