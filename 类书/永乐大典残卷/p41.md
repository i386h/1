<!-- { "loadSidebar": true } -->
　　《艺苑雌黄》云：以子美之忠厚，疑若无愧於论交，其《投赠哥舒翰开府》诗云：开府当朝杰，论兵迈古风。先锋百胜在，略地两隅空。羡之可谓至矣。及《潼关吏》诗：哀哉桃林战，百万化为鱼。请嘱防关将，谨勿学哥舒。何先后相戾若是，概以纯全之道，亦未能无疵也。《大庆》谓君子论人，瑕瑜不相掩。诗人所作美剌难概言。《左传》隐公十一年存许之事，君子谓郑庄公于是乎有礼。诅射颖考叔之事，君子谓郑庄公于是乎失政刑。二事同年而联书，是非得失不相掩也。周之宣王，当时诗人虽或美之，而或剌之，岂故无定论哉？《云汉》《崧高》诸篇，乃美其所当美。《祈父》《白驹》等作，亦剌其所可剌尔。当子美投赠哥舒也，时方立功，青海吐蕃奔北，当时宠幸莫比，固宜极褒美之辞。异时《潼关吏》诗，乃哥舒失守之后，故有勿学之语。揆之于理，其先后美剌，言各有攸当也。况乎诗人颂美，类多夸辞。观子美《上太常张土自》则曰：相门清议众，儒术大名齐。轩冕罗天阙，琳琅识介圭。《上翰林张土自》则曰：天上张公子，宫中汉客星。紫诰仍兼绾，黄麻似六经。所以推美其兄弟者至矣。盖二子以族望才名，联居华贯，是时皆未有伪命之事。二人，张说子。虽言之溢美，未害也。知此，则投赠歌舒，岂得不推美之乎？李陵善骑射，谦逊下士，甚得名誉。及偾军降虏，陇西士夫深为愧耻。盖才名鼎盛，固难预占其晚节。而末路一蚀，未免有负于初心。则誉于前，而耻于后，亦公论之不可磨灭者。杜公之诗，要美其所当美，剌其所可剌。《苑雌黄》遂以其先后相戾为庇，岂其然乎？《艺苑雌黄》云：昔人文章多以兄弟为友于，以日月为居诸，以子姓为贻厥，以新昏为宴尔，类皆不成文理，虽杜子美韩退之，亦有此病，岂非循俗之过耶？子美云：山鸟山花皆友于。又云：友于皆挺拔。退之云：岂谓贻厥无基址。又云：为尔惜居诸。后汉《史弼传》云：陛下隆于友于，不忍遏绝。曹植《求通亲表》云：今之否隔，友于同忧。《晋史》赞论，此类尤多。《吴氏谩录》谓洪驹父云：此歇后语也。韩杜未能去俗，何耶？予以为不然。《南史》刘湛友于素笃，《北史》李谧事兄，笃友于之情。故渊明诗：一欣侍温颜，再喜见友于。子美盖有所本尔。《大庆》谓古人多使友于。《袁宏论》曰：东海称藩，谦恭之心弥亮。明帝承统，友于之情愈笃。又《晋书齐王修传》：曾无友于之情。则以友于为兄弟，其来久矣。梁简文《善觉寺碑》：居诸不息。杜诗：童联居诸。《别张十三建封》。则居诸，非独韩用之也。又按《晋书?五行志》中何曾云：无贻厥之谋。又《刘隗传》：先君之德弘，贻厥之赐厚。齐谢眺《赐左传启》：金遗其贻厥《艺文类聚》经典门。然则退之所谓贻厥，亦相承用之尔。苕溪渔隐曰：杜诗：旷抟扶，庄子抟扶摇而上者九万里。疏云：扶摇，旋风。抟斗也。今云抟扶，亦是歇后语。然歇后语，苏黄亦有之。苏云：伯时有道真吏隐，饮啄不羡山梁雌。黄云：断送一生惟有，破除万事无过。然黄集此句对偶甚工。后山以为妍而反嗜之，不以为病也。《大庆》观枚乘《七发》云：山梁之餐，豢豹之胎。杨子《法言》云：山雌之肥不曰雉。而枚乘止曰山梁，杨子止曰山雌。则东坡所谓山梁雌者，亦本于此。然史传所谓歇后语，何可胜数。梁武帝《立内职诏》：刑于垂训。周文所以表德。《宋书?衡阳王义季传》：今阳和扇气，播厥之始。一日不作，民失其时。刑于，即友于之类。播厥，即贻厥之比。古人类多用之矣。又观任日方《进梁王笺》曰：经纶草昧，叹深微管。又简文帝《长沙宣武王碑》：微管之风，余芳无绝。宋傅亮宋公修张良广教曰：微管之叹，抚事弥深。又傅亮侍中王公碑曰：体亚黄中道微管。又梁任日方《武帝追封长沙王诏》：道被如仁，功深微管，并见《艺文类聚》。晋齐王攸箴曰：骊姬之谗，晋侯疑申。微管疑申，非歇后语乎？杜笃曰：肇十有二，又曰：朔南暨声。傅亮曰道亚黄中，照邻殆庶王元长作策秀才文：克明之旨弗远，钦若之义复还。晋《应詹传》：陛下宜奋赫斯之威。王融《曲水》诗序：分陕流勿翦之欢，来仕允克施之誉。刘昭《后汉历志注》云：亦深盍各之致。吴筠诗：逶迤摇白团。近观洪丞相隶释博陵太守孔彪碑曰：仁必有勇，可以托六。皆所谓歇后语也。《谩录》又云：唐相郑綮为诗，好歇后句。时人呼为歇后郑五，后之文士不复作歇后体，以其非雅正。独石曼卿因登第覆落，例受三班借职，赋诗云：无才且作三班借，请俸争如录事参。是已。《大庆》观近时稼轩居士。有《卜算子》词一阙，其词虽不雅正，然既作歇后体，又且押韵，亦不易也。《艺苑》又云：须有人年七十余，置侍婢年三十。东坡戏之曰：侍者方当而立岁，先生已是者稀年。得无是类乎？《大庆》谓此非歇后语，当谓之橛头语可也。陆机《改心思赋》：屡抱孔怀之痛。《叹逝赋》：怨具尔之多丧。王融《曲水》诗序：定尔固其洪业。魏文帝《令》曰：耳未闻康哉之歌。安帝《贬乐成侯苌诏》曰：朕无则哲之明。任日方《求荐士诏》亦曰：庶同则哲之明。此皆一律，非橛头语而何？《直方诗话》：荆公始为集句者，多至数十韵。往往对偶，亲于本诗。盖以诵古今人诗多。或坐中卒然而成，始为贵也。其后多有效之者。孔毅父尝集句，赠东坡，次韵云：“羡君戏集他人诗，指呼市人如使儿。天边鸿雁不易得，便令作对随家鸡”云云。《辶豚斋闲览》谓荆公集句诗虽数十韵，顷刻而就，词意相属，若出诸己如云：翻手为云覆手雨，当面论心背面笑。皆杜诗，上《平交行》，下《莫相疑行》。合两句为一联，而对偶精切如此。《西清诗话》乃谓集句自国初有之，未盛也。至石曼卿以文为戏，于后大著。尝见其《下第偶成》诗云：一生不得文章力，欲上青云未有因。圣主不劳千里召，常娥何惜一枝春？云云。《蔡宽夫诗话》云：世言集句自荆公始，予家有至和中成都人胡归仁诗，已有此作。自号安定八体，不知公尝见与否也？《大庆》观舒王诗集，其集句凡四十余首，如《题金山》一韵，乃四十句，信乎词意相属，如出一已。又《胡茄十八拍》凡十八首，亦皆集句为之。余多绝句。如《怀元度》云：秋水才深八九尺，扁舟陡转疾于飞。可怜物色阻携手，正是归时君不归。《赠长赞善》云：潮打空城寂寞回，百年衰病独登台。谁能得似张公子，有底心时不肯来。《戏僧湛源》云：恰有三百青铜钱，凭君为看小行年。坐中亦有江南客，自断此生休问天。《即事》云：渐老逢春能几回，柴门今始为君开。莫嫌野外无供给，更向花前把一杯。《送张明甫》云：觥船一棹百分空，五十年前此会同。南去北来人自老，桃花依旧笑春风。莫不词快而意联，但对偶者少尔。近见《梅花》集句，其中警联若出一手，姑以数绝附见于此：冬至阳生春又来，园林风暖冻痕开，化工清气谁先得？若说高标独有梅。杜甫、罗隐、王履道、邵康节。残雪犹封宿草艹亥，南枝何遽得春来。东君定与花相厚，故遣凌寒特地开。晁无咎、李希声、玉溪张文潜。漏泄春光此一枝，水沉为骨玉为肌。从教腊雪埋藏得，自有清香处处知。廖明略、山谷、荆公、毛泽民。帘巾莫萧萧竹院深，吹香独与我追寻。何人会得东风意？要试平生铁石心。张乖崖、竹轩、东坡、山谷。薄薄仙衣淡淡妆，几时涂额藉蜂黄。偏怜雪里无双艳，更占人间第一香。谢无逸、张籍、周问祖、韩魏公。江南几晚雪漫漫，堪笑癯仙也耐寒。须捻黄金危欲堕，蒂凝红腊缀初乾。韩子苍、陈去非、荆公、林逋。郎官湖上探春回，相与挥毫赋早梅。莫笑吟诗淡生活，为君吟罢一衔杯。李白、范文正公、东坡、林逋。冷冷疏疏雪里春，气清偏觉爽精神。世间无恨丹青手，玉骨水肌画不真。李希声、何明、高蟾、刘厚。竹里横斜一两枝，恼人风味可谁知？愿君采撷纫幽佩，始见清香无尽时。毛达可、陈去非、东坡、杨元素。竹阴松影翠相连，耿耿幽姿伴岁寒。惯负晓霜甘寂寞，结为三友冷相看。陈去非、张文潜、韩忠献、东坡。《落梅》云：正是春容烂漫时，不堪愁笛一声吹。香销色尽花零落，只待青青子满枝。东坡、陈参、乔知己、罗适。《腊梅》云：香蜜染成宫样黄，郁金丛里见新妆。精神不比篱边菊，风格孤标又国香。谢无逸、吕居仁、张文潜。《红梅》二首云：玉颊何劳獭髓医，犹嫌太白傅燕脂。一枝带雨墙头出，似画杨妃出浴时。东坡、徐顾仲、谢天逸、杜祁公。又云：枝头灼灼烂生光，独占新春第一芳。故作小红桃杏色，并姿照水似临妆。参寥、张文潜、东坡、赵德麟。《墨梅》云：杖藜点检故园梅，雪压林寒春未回。纸上今朝见颜色，不论时节遣花开。曾宏父、周少隐、张会川、东坡。凡若此类，前辈所谓意与言会，言随意遣，不见有牵率排比处，岂不谓佳也哉？大庆丁卯年抵豫章，因见林介翁震葛司成次仲。皆有集句诗。观其所集，机杼真若己出。但其混然天成，初无牵强之态，往往有胜如本诗者，诚足使人击节也。试举其警联附见于此：林公所集如《樽前》诗：莫将年少轻时节，老去还能痛饮无。上许浑、下居易。《约李少卿卜邻》诗：见欲移居相近住，子孙长作隔墙人。上张藉、下居易。《乡饮明日，贡士携长笺见访，书以为谢云》：方趁上国期干禄，先惠高文谢起予。上牧、下愈。《元日有感》云：愁知酒盏终难舍，病看椒花祗自怜。上罗隐、下刘长卿。其贯穿切于事情如此。又有四句一意，如《三月晦日》诗：萧萧光景去何频，三月惟残一日春。古往今来祗如此，可怜多少惜花人。庞石历、令狐楚、杜牧、王安石。《元日朝回》云：地上晴烟扫不开，传呼仙仗九天来。小臣拜献南山寿，万岁长倾万岁杯。上二句安石、下二句李白。皆如一人所作。虽然此绝句尔，犹未足见其工。至于八句，全篇中有对，尤为不易。如《集英春宴罢，赴太常寺点宿》云：孔雀徐开扇尾逐，王阶朝罢卷晨班。蝶随花艳留星弁，日绕龙鳞识圣颜。昼漏未移天正午，朱衣只在殿中间。斜阳醉出宫城去，独宿水庭梦帝关。子美、永叔、赵概、子美、王王圭、子美、陈充、永叔。其他警句，意贯而对偶者尤多。如云：劝君更尽一杯酒，与尔同消万古愁。王维、李白。幸得诗书消白日，能将富贵比浮云。王尧臣、永叔。将何政术称循吏，未有涓埃答圣朝。禹、子美。也知世路名堪贵，其奈田园老合归。张衤右、居易。往恨忽从中夜起，衰颜不似旧时红。王王圭、尧臣。岂有文章惊海内，更无亲族在朝中。上杜甫、下荀鹤。风情已被愁将去，懒性还从病后多。上郑文宝、下王令。去国一身轻似叶，忧民两鬓欲成霜。李师中、杜衍。病嫌樽酒都无味，贫觉家山不易归。元绛、罗隐。道直任从流俗怪，病多能使壮心摧。种放、永叔。至于触景咏物，其属对轻重，尤更均等。如云：满砌荆花铺紫毯，点溪荷叶叠青钱。白、杜。烟含嫩柳交加碧，溪映山花细碎红。李山甫、郑文宝。日暮数峰青似染，春来双港滑如飞。王建、张伯玉。清风明月本无价，近水远山皆有情。欧阳公、苏舜钦。树影不随流水去，水光长共夕阳来。方干、蔡襄。苦吟风月惟添病，愁对樱花枉过春。荀鹤、禹。门通小径连芳草，池引幽泉涨白苹。郎士元、郑文宝。愁肠听满浑无梦，病眼先春已见花。上文宝、下安石。百年莫惜千回醉，一笑相看万虑开。翁缓、王存。鉴已每将天作镜，嫁愁惟仗酒为媒。荀鹤、王宝。已上，皆林集之警联也。葛公所集，如《生涯》诗：归山何不早，缘欠买山钱。乐天、禹锡《夏日》诗：清风北窗下，犹足傲羲皇。李白、高适。《中秋月》诗：无因驻清景，欹午又明年。武元衡、司空图。亦皆意贯，略无缀缉之迹。其绝句诗亦可佳。如《惜花》云：落花飞絮正纷纷，慢绿妖红半不存。可惜风和夜来雨，却将春色寄苔痕。郑谷、退之、居易、长孙。《九日》诗：高秋寓目更徘徊，多少乡心入酒杯。正被绕篱黄菊笑，望中难得白衣来。吴融、赵嘏、龟蒙、赵节。《还人》诗句云：把君诗卷灯前读，字字清新句句奇。坐到天明吟未足，翻将唱作步虚词。白、韦庄、白、白。《穷巷》云：不嫌穷巷似渔樵，自古园林远市朝。鹏背负天龟曳尾，飞沉随分各逍遥。韩亻屋、杜牧、白、白。至如八句有对偶者数篇，尤佳。如《幽居客至》诗：无事焚香坐，逍遥一卷经。雨荒深院菊，风约半池萍。有客过茅宇，呼儿扫竹亭。厨人具鸡黍，复设雍瓦头清。张藉、齐已、杜愈、杜愈、浩然、同《三月晦日》诗：花片乱飞愁杀人，风吹雨洒旋成尘。百年莫惜千回醉，三月惟残一日春。生去死来都是幻，酒酣睡足最关身。西楼怅望芳菲节，添得临岐泪满巾。沈彬、禹锡、翁缓、令孤楚、居易、郑谷、韩亻屋、罗隐。《故人春游》诗：东郊立马望城池，旋把金鞭约柳丝。歌酒家家花处处，春风日日雨时时。别来同说经过事，醉后齐吟唱和诗。得失任渠但取乐，不应穷巷久低眉。应物、张衤右、居易、齐己、张藉、同、龟蒙、韩翊。其他警联切对，五言者云：山歌猿独叫，水宿鸟相呼。白、杜病久欢情薄，年加记性销。群玉、郑谷。尽日看山立，有时寻竹行。居易、张籍。强饮沽来酒，重看读了书。耿纬、姚伦。孤烟生暮景，疏竹漏斜晖。韩、白。七言者云：船冲水鸟飞还住，棹拂荷珠碎却圆。韩亻屋、子美。山色好当晴后见，歌声长向月中闻。白、牧。其他佳句，未易枚举。然集句之工，至此极矣。姑笔大概于此，使观者尝鼎一脔，则知其味云尔。
