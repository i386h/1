<!-- { "loadSidebar": true } -->
　　詹大和坚老来京师省试罢，坐微累，下大理。时李传正端初为少卿，初入之时，坚老哀鸣曰：“某远方举人，不幸抵此，祈公怜之。”端初怒，操俚谈诟曰：“子觜尖如此，诚奸人也。”因困辱之。已而榜出奏名，所犯轻，在法应释，得以无事，自此各不相闻。后十馀年，端初为淮南路转运副使，既及瓜，坚老自郎官出为代。端初固忘之，而坚老心未能平也。相见各叙昧生平而已。既再见，端初颇省其面目，犹不记前事。因曰：“郎中若有素者，岂尝邂逅朝路中邪？风采堂堂，非曩日比也。”坚老答曰：“风采堂堂，固非某所自见。但不知比往时觜不尖否？”端初愧怍而悟。
　　素不喜士
　　【东南记闻】
　　刘龙洲过，太和人，嘉定间客京师，有竞到府，赵尹师择素不喜士，将杖之。其侪辈扣橐使王方岩王居安，不得已折简于赵云：“刘过平生违越事不止此，要当使俗子治之，勿出吾曹手也。赵忻然，即释其罪。
　　重鸟轻士
　　【晏子新书】
　　《外篇》：景公好弋，使烛邹主鸟而亡之，公怒，诏吏杀之。晏子曰：“烛邹有罪三，请数之，以其罪而杀之。”公曰：“可。”于是召而数之公前曰：“烛邹汝为吾君主鸟而亡，是罪一也；使吾君以鸟之故杀人，是罪二也；使诸侯闻之，以吾君重鸟以轻士，是罪三也。”数烛邹罪已毕，请杀之。公曰：“勿杀，寡人闻命矣。”
　　深忌杀士
　　【张横浦心传录】
　　或问：“曹操不忍杀祢衡，而杀荀文若，何也？”曰：“自古英雄将以大有为者，深忌杀士。曹操奸凶有馀，虽为祢衡慢侮，终畏杀士之名，而送之他人，以嫁其祸，其言‘孤杀之，如一狐鼠耳。然此人浪得其名，恐天下以为吾不能容。’此非其真情也。至其杀荀文若而卒见讥于世，何见于彼而不见于此耶？如衡之轻狂固无足道，虽杀之，议者必亦无议，而操犹畏之。至若文若之贤乃其所深忌，则其杀之也出于其本心，此又其自欺之奸，姑以欺人耳。人其可欺哉？”
　　二桃杀三士
　　【西溪丛语】
　　引《艺文类聚》吟门云：《蜀志》诸葛亮《梁父吟》云：“日出齐城门，遥望荡阴里，里中有三坟，累累正相似。问是谁家冢，田强古治氏。力能排南山，又能绝地纪。一朝被谗言，二桃杀三士。谁能为此谋，相国齐晏子。”李白《梁甫吟》云：“力排南山三庄士，齐相杀之费二桃。”
　　程门二士
　　【宋名臣言行录】
　　尹火享与张绎同时师事伊川，张绎以高识，公以笃行，俱为所称。伊川尝言：晚得二士。
　　淮有三士
　　【荃翁贵耳集】
　　章冠之名甫，号易足居士，有文集十卷。多从于湖交游，豪放飘荡，不受拘羁。淳熙间淮有三士，舒之张用晦，和之张进卿，真之冠之也。寄荆南诗：馀生自判一虚舟，未审寻诗慰客愁。梅欲飘零犹酝藉，柳才依约已风流。关心弟妹无黄犬，入梦江湖有白鸥。别后故人相念否，东风应倚仲宣楼。
　　日见七士
　　【战国策】
　　淳于髡一日而见七人于齐宣王，王曰：“子来，寡人闻之：千里而一士，是比肩而立；百世而一圣，若随踵而至也。今子一朝而见七士，则士不亦众乎？”淳于髡曰：“不然。夫鸟同翼者而聚居，兽同足者而俱行，夫物各有畴。今髡，贤者之畴也。王求士于髡，若挹水于河而取火于燧也。髡将复见之，岂特七士也！”
　　何颜见士
　　【仪真志】
　　晋方为诸胡扰乱，又陈敏割据江东，晋望臣顾荣等伪从其用，华潭遗荣书曰：“一旦皇舆东轩，行即紫馆，发荆州武旅，顺流东下，徐州锐锋，南据堂邑，征东警卒，耀威历阳。飞桥越横江之津，泛舟涉瓜步之渚，威震丹杨，擒寇建邺，而诸贤何颜见中州之士耶？”于是顾荣等斩敏，江东平。
　　都下人士
　　【南史】
　　《刘绘传》：永明末，都下人士盛为文章谈义，皆凑竟陵西邸。绘为后进领袖。时张融以言辞辩捷，周弥为清绮，而绘音采不瞻，丽雅有风则，时人为之语曰：“三人共宅夹清漳，张南周北刘中央。”言其处二人间也。
　　富贵多士
　　【史记】
　　《孟尝君传》：冯曰：富贵多士，贫贱寡友，事之固然也。
　　擢用群士
　　【东汉书】
　　《董卓传》：时卓为相国，素闻天下同疾阉官诛杀忠良，及其在事，虽行无道，而犹忍性矫情，擢用群士。卓所亲爱，并不处显职，但将校而已
　　。保有厥士
　　【诗】
　　《周颂?桓篇》：桓桓武王，保有厥士。注：保有其士，而用之于四方也。
　　绥多女士
　　【大戴礼】
　　《夏?小正》：绥多女士。绥，安也。冠子取妇之时也。
　　厘尔女士
　　【诗】
　　《大雅?既醉篇》：厘尔女士。注：女士，女之有士行者，谓生淑媛使为之妃也。
　　有依其士
　　【诗】
　　《周颂?载芟篇》：有依其士。注：依，爱士夫也。
　　作率庆士
　　【礼记】
　　《祭统》：乃考文叔，兴旧嗜欲，作率庆士，躬恤卫国。注：作，起也。率，循也。庆，善也。士之言事也。言文叔能兴行先祖之旧德，起而循其善事。
　　先王置士
　　【冠子】
　　《道端篇》：先王之置士也，举贤用能，仁人居左，忠臣居前，义臣居右，圣人居后。左法仁，则春生殖；前法忠，则夏功立；右法义，则秋成熟；后法圣，则冬闭藏。
　　战国说士
　　【识遗】
　　叶水心曰：周之盛时，京师有学，比闾族党乡遂皆有学。三岁宾兴诸侯贡士，士进得仕季，退得臣诸候。故其时有秀士、进士、俊士、造士等目。厉王无道，周法浸坏，宣王之复，未几又乱。以幽王驯至平王东迁，京师之学先，诸侯贡士之典亦阙。士绝望于王都，下者为商贾负贩，高者亻免首为陪臣，然尚用于诸侯也。其后诸侯亦不取士，士之无归者，降为大夫家臣。孔门弟子皆为之，独颜闵以不仕见推。至战国，诸侯互相吞灭，日寻干戈。士遭离乱，为家臣既无主，退又无以自业，于是放荡四出，仗口舌以要时君。虽孟子大贤，亦千里见梁，且语勾践以游。《孟经》曰：平原辈资士以重其国，几数千人，士之变诈纵横者，至以口舌重轻人国，列国之王为之拥先驱，侧行衤敝席，时可知矣。至秦，此习未改。于是坑焚之祸起焉，其实皆因于士之无归也。
　　释不如士
　　【宋杨诚斋集】
　　《兴崇院经藏记》：子曰：彼于师之经所谓五千四十八卷者匦之矣。能如士之于书皆诵之否？能诵之矣，抑能如士之于书皆通之否？世通曰释之不如士，固也。
　　不敢齿士
　　【宋陈后山集】
　　黄鲁直、秦少游、晁无咎，长公之客也。张文潜，少公之客也。仆自念不敢齿士，而足下遽进仆于两公之间，不亦汰乎？
　　无秽虐士
　　【左传】
　　哀公十五年：先民有言曰：“无秽虐士。”注：虐士，谓死者。无以死者为秽恶。
　　未尝荐士
　　【宋苏东坡集】
　　《上曾丞相书》：昔者汉高未尝喜儒，不失为明君；卫霍未尝荐士，而不失为贤公卿。
　　寿命之士
　　【韩氵虎涧泉日记】
　　非有先生论云：养寿命之士，居深山之间，积土为室，编蓬为户，弹琴其中，以咏先生之风，亦可以乐而忘死矣。
　　择乡就士
　　【闻见善善录】
　　荣阳公尝言：所在有乡先生处，则一方人自别。盖渐染使之然也。人岂可以不择乡就士哉？
　　游必就士
　　【晏子内篇】
　　晏子曰：“君子居必择居，游必就士。择居所以求士，求士所以辟患也。”
　　高居大士
　　【能改斋漫录】
　　黄豫章赠郑交诗：高居大士是龙象，草堂丈人非熊罴。
　　附青云士
　　【史记】
　　《伯夷传》：闾巷之人欲砥行立名者，非附青云之士，恶能施于后世哉？
　　龙凤姿士
　　【马明叟实宾录】
　　唐李揆，字端卿。初，苗晋卿数荐元载，揆轻载地寒，谓晋卿曰：“龙凤姿士不见用，獐头鼠目子乃求官耶？”载间衔之。及秉政，揆流落十六年，载诛，始拜礼部尚书。
　　钱谷委士
　　【资治通鉴】
　　唐刘晏常以为：办集众务，在于得人，故必择通敏精悍廉勤之士而用之。至于拘检簿书、出纳钱谷，必委之士类，吏惟书符牒，不得轻出一言。常言：士陷赃贿，则沦弃于时，名重于利，故士多清修；吏虽廉洁，终无显荣，利重于名，故吏多贪污。
　　租庸脚士
　　【新唐书】
　　《王钅共传》：钅共取诸郡高户为租庸脚士，大抵赀业皆破，督责连年，人不赖生。
　　管库之士
　　【韩氵虎涧泉日记】
　　文子中退然如不胜衣，其言呐呐然如不出诸其口，所举晋国管库之士也，七十有馀家，生不交利，死不属其子焉。
　　名下无虚士
　　【类说】
　　隋薛道衡聘陈，为《人日诗》曰：“入春才七日，离家已二年。”南人嗤之。及云：“人归落雁后，思发在花前。”乃曰：“名下无虚士。”
　　【幸文房唐才子传】
　　初，长安慈恩寺浮图前后，名流诗版甚多，八元亦题，有云：“初怪鸟飞平地上，自惊人语半天中。”后元微之白乐天至塔下，遍览，因悉除去，惟存八元版在，吟咏久之，曰：“名下无虚士也。”
　　【清波杂志】
　　徽宗尝命米芾以两韵诗草书御屏，次韵乃押中字。行笔自上至下，其直如线。上称赏曰：“名下无虚士。”芾即取所用砚入怀，墨汁淋漓，奏曰：“砚经臣下用，不敢复进御，臣敢拜赐。”
　　任誉之士
　　【韩非子】
　　《六反篇》：活贼、匿奸，当死之民也，而世尊之曰“任誉之士”。
　　游说之士
　　【史记】
　　《田敬仲完世家》：宣王喜文学游说之士，自如驺衍、淳于髡、田骈、接子、慎到、环渊之徒七十六人，皆赐列第为上大夫，不治而议论，是以齐稷下学士复盛，且数百千人。
　　筏载甲士
　　【宋史】
　　《李煜世家》：八年春，王师傅城下，煜犹不知。一日登城，见列栅于外，旌旗遍野，始大惧，知为近习所蔽，遂召朱令贝斌于上江，令连巨筏，载甲士数万人，顺流而下，将断浮梁。未至，为刘遇所破。
　　车戏贱士
　　【宋张文潜宛丘集】
　　卢绾，车戏之贱士也。其推庸鲁钝，偶似夫敦厚长者之形耳。
　　导引之士
　　【庄子外篇】
　　《刻意》：吹呼吸，吐故纳新，熊经鸟甲，为寿而已矣。此导引之士，养形之人，彭祖寿考者之所好也。
　　贵生之士
　　【韩非子】
　　《六反篇》：畏死难、降北之民也。而世尊之曰“贵生之士”。
　　硕画之士
　　【汉杨雄谏单于书】
