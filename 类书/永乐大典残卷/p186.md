<!-- { "loadSidebar": true } -->
　　寿阳妆鉴晓，初开残英若飞雪。何似嫩黄新蕊，映眉心娇月。
　　【周竹坡老人词】
　　《调人分似蜡梅》：
　　一枝香蜡染宫黄，不属世间。风月分我照寒，金蕊伴小窗愁绝。
　　高标独步本无双。一枝为谁折，压尽半春桃李，任满山如雪。
　　【赵彦瑞介庵集】
　　一种岁前春，谁辨额黄腮白。风意只吟群木，与此花修别。
　　此花佳处似佳人，高情带诗格。君与岁寒相许，有芳心难结。
　　又
　　朱户闭东风，春在小红纤雪。门外未寒犹暖，怪有花堪折。
　　梨花菊蕊不相饶，娇黄带轻白。莫厌醉歌相恼，是中原乡客。
　　【张仲举蜕庵集】
　　《水龙吟》《郑兰玉赋蜡梅工甚，予拾其遗意补之》：玉人栀貌堪怜，晓妆一洗铅华尽。此花应是，菊分颜色，梅分风韵。萼点酥，口攒金磬，心凝檀粉。甚女真染就仙衣，绝胜蜂儿重，鹅儿嫩。
　　说与玉龙莫品，怕宫波一般流恨。故人堪寄折枝，代取江南春信。沉水全薰，碧绿密缀，额黄深晕。乍吴姬未识，是花是蜡，笑偎人问。
　　【张西岩集】
　　《贺新郎》：余家古瓶蜡梅忽开，清香可爱，质之范石湖梅谱，乃宿叶而佳者也。且云素难题咏，山谷简斋，但作小诗而已。在简斋余作且勿论。偶不及东坡长句何耶？因以乐府贺新郎见意。不受铅朱，问娇黄，当初著甚，染成如许？便做采从真蜡国，特地朝匀暮注。也无此宫妆风度，长记方壶春半贮。只萧然尽慰人情苦。谁更望，暗香吐。
　　为渠细检梅花谱，以芳馨与梅相近。故梅名汝，底是石湖堪怪处，说道涪翁曾赋，还忘却东坡佳句。从被二仙题评了，到而今傲然吟诗似。吾试与，下斯语。檀香梅并详前蜡梅下。
　　藏梅法
　　【食经】
　　蜀中藏梅法：取梅极大者，剥皮阴干，勿令得风。经二宿，去盐汁内蜜中月许，更易蜜。经年如新也。
　　【温革琐碎录】
　　藏桃梅之类，隔年如新法：于竹林中择一大竹，截去留五尺，通置果于竹中，以封泥涂之。
　　盐梅
　　【书】
　　《说命》：若作和羹，尔惟盐梅。注羹非盐梅不和，然盐过则咸，梅过则酸。盐梅得中，然后成羹。
　　【书林事类】
　　《唐于志宁疏》：
　　明君驭历，当俟献替之臣，圣主握图，必资盐梅之佐。上言天子置公卿大夫士，欲水火相济。
　　盐梅不适，羹叶不食。否解曰：盐梅不适，性有颇也。注羹虽美。碱酸不适，则见叶；才虽美，性情不调，则为害。
　　【唐仲友说斋集】
　　《贺施枢参启》：醯醢盐梅，正资谋王体而断国论。舟楫霖雨，行将救岁旱而济巨川。
　　【李曾可斋集】
　　《通制置启》：铭彝鼎，铭旗常，已书勋于盟府。作盐梅，作舟楫，伫正位于宰廷。何幸么微，获奉奔走。
　　【方澄孙锦小稿】
　　众口一酸调，佳处在味外。忽使水火争，谁令居鼎鼐。
　　【山阴韦集】
　　熬波翻雪子青青，鼎鼐同登要适均。何代无贤如传说，大羹不和味尤真。
　　【陈秋集】
　　《留忠齐承旨南归，蒙寄广香，盐梅作别》：渴心久生尘，鼻孔徒辽天。岂意留夫子，修书念癯仙。奇香清垢衣，盐梅止馋涎。气味忆吾土，安得随归鞭。
　　乌梅
　　【农桑辑要】
　　作乌梅法：以梅子核初成时，摘取笼盛于突上熏之。令乾即成。宜入药，不任调鼎。
　　【温革琐碎录】
　　乌梅去核一升，以酽醋五升浸一夜。日曝干，捣为末。欲食以少许入水中，成醋味，又麋脂不可合梅李实食，羊肝不可乌梅白梅及椒食。
　　【齐民要术】
　　作乌梅欲令不蠹法：浓烧酿，以汤沃之。取汁以梅投之，使泽。乃出蒸之。
　　【食经诸品】
　　乌梅大者三十枚，汤煮烂去核，同汁搅匀。粗布扭去滓为膏子。沙糖松者一斤入汤一，泡化同干。松藿香叶各一钱，熬成膏，滤去扭净，生姜自然汁一盏。
　　将乌梅糖姜汁同和匀，用砂石器熬成稠膏子。然后入檀。桂脑麝末各半两，伺冷入净磁器，收贮点服。不若去糖，用蜜者尤妙。
　　【唐书】
　　萧为岭南节度使，性公廉，南海虽富，珍奇月俸之外，不入其门。家人疾病，医工治药须乌梅，左右于公厨取之，知而令还之。促买于市。
　　【太平广记】
　　广陵男子每见马矢即取食，自云尝为人饲马，慵不能夜起，其主见槽中无草，督责之。乃取乌梅饲马，马齿楚不能食。竟死。后病见马矢辄流涎欲食。食之与乌梅同味。了无秽气。
　　【神异经】
　　北荒石湖有横公鱼，夜化为人，煮之不死。以乌梅二七煮之即熟，可已邪病。
　　白梅
　　【三山志】
　　福州怀安候官乡，户园林种至千万株盐晒者，为白梅。焙干者，为乌梅。运至江浙。
　　【齐民要术】
　　作白梅法：梅子酸核初成时，摘取夜以盐汁渍之。昼则日曝。凡作十宿十浸十曝便成。调鼎和齑所在多入也。山居备用云：捣末用调鼎鼐肉味皆用之。
　　韵梅
　　【是斋售用】
　　韵梅法：梅子一百个，拣黄嫩者，沸汤略焯过，盐一两，姜一斤，细研。新椒肆两，甘草肆两，锉细。
　　右一处拌和，日中晒干，临干时，捻破梅子，团诸料物在面上，别用姜丝四两，匀糁入瓶，以干为度。
　　对金梅
　　【是斋售用】
　　对金梅法：每黄梅子一百个，盐淹透，取出晒一日，用砂糖一斤，蜜半斤，铺姜丝一重，梅一重，糖一重，匀铺了。煎醋一大盏入瓶内，用绵蒙口，晒半月熟，姜丝看多少用。
　　十香梅
　　【是斋售用】
　　十香梅法：青梅十斤，核未甚硬者，十字劈作四片，入盐一斤，糖三斤，姜丝一斤，椒二两一处淹拌匀。日晒，频搅拌至汁尽，不得令极干。再用缩砂仁桂各一两，甘草二两，三味为细末入淹梅一处拌匀。入磁器收之。香药未可入，久收不得要蛀，不若只收晒干糖梅坯旋入香药。
　　紫苏梅
　　【是斋售用】
　　紫苏梅法：黄梅一百个无损者，沸汤略焯过，紫苏叶一斤，细切。甘草二两，细锉。盐二两，新椒二两。一处拌匀，用梅汁一碗，日中晒。临干时捻破梅子，团诸料物在面上，以干为度。
　　荔枝梅
　　【是斋售用】
　　荔枝梅法：青脆梅一百个去皮，用竹针偏扎眼子数十个，盐半盏淹一宿。次日用小刀子取去核，煎沸汤令冷洗过入浅钵内，将糖二斤切碎拌匀，于糠火上慢烟熏，候干取出日晒，新瓶收。永不坏。
　　蜜煎梅
　　【温革琐碎录】
　　蜜煎梅法：黄梅子不破者一百个，盐二两，于沙盆内略擦匀，后一夕取出晒半干炼蜜浸晒，如蜜酸又换，候甜为度。入瓶紧闭。
　　蜜渍梅花
　　【家清供】
　　蜜渍梅花：杨诚斋诗云：瓮澄雪水酿春寒，蜜点梅花带露餐。句里略无烟火气，更教谁上少陵坛。剥白梅肉少许，浸雪水以梅花温酿之，露一宿，取出蜜渍之，可荐酒较之，敲雪煎茶，风味不殊也。
　　替核酿梅
　　【山居备用】
　　替核酿梅：用木瓜三十个去皮，苏叶半斤，菖蒲四两，细切，用盐二两腌一宿晒干。别用沙糖一斤半，蜜半斤，桂末半两，甘草末一两，缩砂末一分，拌和蒸三两次。令烂搅匀，别以大黄梅三百个，同盐三两，盆内擦软。日晒半干去核，以木瓜等实梅皮中慢火略焙，燥日入器收之。
　　糖松梅
　　【沈括忘怀录】
　　糖松梅：用新松子一百个，大青梅一百个，洗控干，置银器内一重，松子一重，梅次第。安著以糯米一合细研。入水四碗，用炭火煮，约水耗一半，不得抄。待停冷一宿方倾出酸水。又以四碗水再煮，约耗一半再倾出酸水，入干糖一斤半，湿糖一斤半，煮熟为度。放冷，以新瓷瓶收，须是干净。如久后味酸，再入干糖斤半同煮。青梅未黄酸硬者佳。此时松房已如梅栗，或若豆赤不妨。或至细者，尤好。但以三二枚当一枚可也。其味颇珍，但经久即烂。
　　糖脆梅
　　【山居备用】
　　糖脆梅：用青梅一百个画成路路儿，将熟，冷醋浸没一宿。取出控干，别用熟醋调沙糖一斤半，浸没。入新瓶内，以箬叶扎口。仍用碗覆藏在地上，深一二尺。用泥土盖过，白露节取出换糖浸。
　　糖椒梅
　　【山居备用】
　　糖椒梅：用黄梅大者，不拘多少捶破核，未捶以前先以盐腌一日，铺梅一层，入沙糖用椒生姜丝一层，重重铺罐内八分。以物盖覆蒸一遍，再用生绢覆罐口，晒十日可供。晒时先用些椒叶铺在梅肉上。
　　解酒楚梅
　　【山居备用】
　　解酒楚梅：梅子选肥壮微着红脸者，轻手摘下勿令损。每一百颗，以盐汁三四碗浸过两宿。漉出控干，别以盐花一百钱重，滚汤泡开薄纸隔取清汁宽浸。日中晒之，后盐汁凝霜乃熟。极能醒酒。
　　造化梅
　　【山居备用】
　　造化梅：用五月间半熟青黄梅三斤，用糖一斤半，盐一两半，欲满瓮。则梅九斤，糖四斤半，盐四两半，先将盐糖打和匀，一层梅，一层糖铺入沙糖瓮内。上用乌盏一只或覆或仰，防水入瓮。紧包瓮口。用石灰泥头，勿使有缝隙。安向阳屋上。任雨打日晒，直至九月间收用。甘味酸甜，颇有风韵。每层更着龙脑薄荷一层尤妙。
　　糟藏梅
　　【山居备用】
　　糟藏梅：用青梅杏一斗好者，先以盐水于铜器中腌之。以石灰泥头，勿令近水，可经冬。
　　【道僧利谕】
　　收糟梅，小满前用二绿凡糟同和。
　　腌姜梅
　　【僧道利谕】
　　用梅子不犯生水，先用石灰一升，好锅灰二升，和以沸汤淋灰水浸一日夜，捞出阴干。每梅子一斗，用盐二斤就渗梅子，咸水自出。勤拌动。腌约半月，捞出梅子晒一二日。入器为盐梅。多采牵牛郎花，剪除白裤，存红花瓣，或采急性子红花瓣亦得。于元腌梅子水内浸，却将社前生姜擦去皮，用布拭干，入盐花水内腌透心红带，浆水收，却捞出花瓣研烂。用砂糖水和炒面印脱诸般花样。饼子待宾，余剩盐梅水调美用。
　　椒梅
　　【山居备用】
　　椒梅：用黄梅一百个为率，用盆硝少许淖过，漉出控干，捶碎。入生姜丝半斤，甘草四两，去目川椒一两。磁盆拌匀。又入炒盐半斤同熬，如欲作梅汤，晒放稀，如欲作饼子。晒放干。晒时两三日搅一次。一方用姜丝一斤。
　　椒梅汤煎，用杏梅一斤，水淘过两次，用蜜一斤，椒二百粒，醋半升，将蜜炼过。下入梅椒醋同煎，椒软为度。汁为渴水。
　　汤绽梅
　　【山家清供】
　　汤绽梅：十月后用竹刀取欲开梅蕊，上下蘸以蜡。投蜜缸中，夏月以熟汤就盏，泡之。花即绽，香可爱也。
　　【尔雅】
