<!-- { "loadSidebar": true } -->
　　载榴花之事，极鄙俚，诚为妄诞。王宫花
　　【清波杂志】
　　文潞公帅成都，有飞语至朝廷，遗御史何郯，因谒告俾伺察之。潞公亦为之动，遍询幕客，孰与御史密者。得张俞，字少愚者，使迎于汉州。且摧营妓名王宫花者往，伪作家姬，舞以佐酒。御史醉中取其领巾题诗云，按彻江州更六么，西台御史惜妖娆。从今改作王宫柳，舞尽春风万万条。至成都，此妓出迎，遂不复措手而归。
　　李装花
　　【洛阳缙绅旧闻记】
　　开宝初，洛阳贤相坊染工人，姓李，能打装花衤颉，众谓之李装花。
　　眉间插花
　　【宋史列传】
　　种扑知河州，河南蕃部叛，扑出战死。羌乘胜追北，师还遇隘，壅迮不得行。偏将王舜臣者善射，以弓挂臂，独立败军后。羌来可万骑，有七人介马而先。舜臣曰，吾令最先行者眉间插花。引弓三发，陨三人，皆中面。馀四人反走，矢贯其前。万骑昭敢前，舜臣因得整众。
　　犬名青花
　　【太平广记】
　　裴至德家有卑脚犬，曰青花。
　　天女散花
　　【事类蒙求】
　　维摩诘室有天女，以天花散诸菩萨，大弟子上。花至诸菩萨皆堕落。至大弟子便着不堕。是花无所分别，仁者自生分别。想耳结习未尽，花着身矣。结习尽者，花不著身。
　　【颂古联珠】
　　舍利弗因维摩诘室，有一天女散花，次问言，汝何不转却女身？曰，我从十二年来求女人相，了不可得，当何所转？即时天女以神通力，变舍利弗作天女。天乃化身如舍利弗而问言，何不转却女身？弗以天女像而答，我今不知何转而变为女身。天曰，舍利弗若能转此女身，则一切女人亦当能转如舍利弗。非女而现女身，一切女人亦复如是，虽现女身而非女人也。即时摄舍利弗身还复如故，而问言，女身色相，今何所在？舍利弗言，女身色相，无在无不在。天曰，一切诸法，亦复如是，无在无不在。正堂辨曰，鸷子已圆无漏种，换却身形总不知。通途一贯非他物，午夜胡僧步雪归。
　　胡僧散花
　　【玉融新对】
　　广，字函。《高僧传》曰：释元高，母冠氏。梦见胡僧散花满室，觉便怀胎。至生男，家内忽有异香，及光明照壁，迄旦乃息。母以儿生瑞兆，因名灵育，时人重之投莲。
　　僧授莲花
　　【续灯录】
　　王名，字函，江州东林照觉禅师。母梦梵僧授白莲花，因而诞生。出家游方，造南师法席。三扣其室，南师乃问是何宗旨，豁然大悟。
　　世尊拈花
　　【宗门统纪】
　　西天初祖摩诃迦叶尊者，见世尊在灵山会上拈起一枝花，以青莲目普示大众，百万圣贤悉皆罔措，惟迦叶破颜微笑。世尊乃曰，吾有正法眼藏，涅妙心。实相无相，微妙解脱法门。付嘱於汝，汝当流通，无令断绝。白云端云，迦叶善观风云，别气色。虽然如是，还觉顶门重麽。黄龙心云，直下穿过髑髅，已是换却眼睛。临危不在，悚人向甚处见释迦老子。云峰悦因僧问灵山拈花意旨如何，答云，一言既出，驷马难追。问迦叶微笑意旨如何，答云，口是祸门。天童一云，眼里着不得沙，耳里着不得水。十字街头握手，在家村重逢渠。风吹柳絮毛走，雨打梨花蛱蝶飞。
　　【颂古联珠】
　　佛慧泉曰，霜风刮地归枯亥艹，谁觉东君令已回。唯有岭梅先漏泄，一枝独向雪中开。白雪端曰，尽说拈花微笑是，不知将底辨宗风。若言心眼同时证，未免朦胧在梦中。保宁勇曰，拈花我佛在灵山，迦叶头陀忽破颜。金口密言亲付嘱，不唯天上与人间。照觉总曰，教外全提号别传，饮光闭目笑无言。可怜十万灵山众，不荐当头一著玄。黄蘖胜曰，灵山旱地红莲发，白眉老翁笑不歇。轰轰洪韵震东西，八万迷徒犹未瞥。杨无为曰，世尊举花，迦叶微笑。殃及儿孙，上祖不了。祖印明，曰，饮光谁谓悟拈花，微笑依前隔海涯。黄面只图传大事，赤眉终不打贫家。草堂清曰，正眼由来付饮光，灵山七众尽归降。枝繁叶茂宗门盛，自得儿孙满大唐。长灵卓曰，世尊拈花，迦叶微笑。不落宫商，是何曲调。古洞风清，寒潭月皎。张无尽曰，世尊迦叶不相知，陷虎机关各自施。正眼妙心真相灵上会上付他谁。南华曰，举花示众谁相委，迦叶头陀独破颜，无限白云藏不得。白云藏不得，又随流水落人间。古佛曰，闻琴作舞见华破颜，一彩两赛天上人间。佛灯曰，百万人天，普请看头陀，末上开闻颜，堪笑衣穿，瘦骨露一肩，授手搭金栏。雪峰预曰，饮光当日笑无言，家丑从来不外传。不拨韶弦成一曲，至今清韵出人天。佛心才曰，拈花已落微笑后，笑出精神拈处先。一片银蟾无昼夜，十分光影向人圆。正觉逸曰，教外单传事最奇，兜罗绵手举花时。会中不得鸡峰老，无限清香付与谁。慈受深曰，兜罗绵手举花时，风递幽香几个知。除却鸡峰迦叶后，谁人眼内有瞳儿。龙门远曰，百万人天望举扬，拈华微笑太乖张。几多业识茫茫者，问著劳生沸似汤。鼓山曰，海水翻空衮口流，鱼龙虾蟹信沉浮。可怜金色头陀子，直至如今笑未休。疏山如曰，一花拈起便承当，正眼传来不覆藏。今古流通无间断，枝枝叶叶尽芬芳。径山杲曰，拈起一枝花，风流出当家。若言付心法，天下事如麻。楚安方曰，灵山用处许谁知，迦叶偷颜笑展眉。动便最初先漏泄，儿孙扶取上玄极。石岩明曰，瞿昙拈起花枝，迦叶微开笑面。要知造物无私，更听黄莺一啭。宝华鉴曰，拈花亲付老头陀，平地俄兴一丈波。后代钉桩摇橹者，竹篙量水转浇讹。白杨顺曰，古冢露枯骨，穷源逢断桥。一番新雨过，翠色满林梢。尼无着总曰，项上铁枷三百斤，分明有理不容伸。默然鸡足峰前坐，犹把金衤阑诳后人。湛堂深曰，末后无端重漏泄，焦齿翁翁嚼生铁。玉鞭击碎月明珠，累及儿孙杨丑拙。惠尊拈花，迦叶微笑。天祭二轮，更相互照。若能截断老瞿昙，闭目黄河只一跳。万年闲曰，雪压怪松露，风高野渡横。将谓众生苦，更有苦众生。应庵华曰，金色头陀忽破颜，看来也是管窥班。当时若得回头早，免见儿孙堕黑山。佛照光曰，世尊拈花，迦叶微笑。一对铁锥，浑无孔窍。蒙庵聪曰，释尊拈起枝花，分明勾贼破家。致令千古之下，见孙逐恶随邪。肯堂充曰，世尊不鲁拈花，迦叶不曾微笑。大地聪是儿孙，谁明向上一窍。木庵永曰，白日青天，开眼放尿。黄面瞿昙，一场漏逗。无门开曰，拈起花来，尾巴已露。迦叶破颜，人天罔措。
　　摘杨花
　　【温州志】
　　僧德纯，乐清人，参舒州甘露常师晤旨，住江心龙翔寺，改住福州寿山，有颂古四篇云，伽叶倒刹于丹霞，烧木佛。达磨遗尺履，赵州摘杨花。
　　【宗门统要】
　　赵州因僧辞师曰，甚处去？曰，诸方学佛法去。师竖起佛子曰，有佛处不得住，无佛处急走过。三千里外逢人，不得错举。曰，与麽则不去也。师曰，摘杨花，摘杨花。径山杲云，有佛处不得住，生铁枰槌被虫蛙。无佛处急走过，撞着嵩山破灶堕。三千里外逢人，不得错举。两个石人相耳语，恁麽则不去也。此语已遍行天下，摘杨花，摘杨花。摩尼达哩发吒。灵隐岳举大慧，语了云大慧老人，尽力只道得到这里，还知香山落处麽？铁山崩倒压银山，盘走珠弓珠走盘。密密鸳鸯闲绣出，金针终不与人看无印证云，直下道接干句，许你勘破赵州。倘或伫思，停机何啻三千里外。
　　【颂古联珠】
　　佛慧泉曰，截断三关过者稀，临锋谁解振全威。杨花摘处何人见，风送漫天似雪飞。保宁勇曰，堂堂好个丈夫儿，刚被胡麻取次欺。若解奋拳张意气，世间何处可容伊。天童觉曰，青山不异，白玉无瑕。茫茫流水，扰扰黄花。有佛处纤毫不立，无佛处万别千差。长安路上未归客，寻溪由自摘杨花。普融平曰，三千里外两里关，衲子纷纷过者难。回首石桥南北路，杨花风散雪漫漫。讷堂思曰，摘杨花摘杨花，打鼓弄琵琶。昨日栽茄子，今日种冬瓜。白杨顺曰，有佛处不得住，春风荡荡飞杨絮。无佛处急走过，一叶渔舟江面破。林里乌鹊去又来，园中桃李开还谢。舜若多神相太空，无目仙人逢暗夜。虚堂愚曰，有佛无佛不得住，三千里外无凭据。赵州赢得口皮光，却是这僧知落处。
　　生死空花
　　【颂古联珠】
　　张拙秀才因禅月大师指参石霜，问何姓，曰姓张，名拙，霜曰，觅巧了不可得，拙自何来？公忽有省，呈偈曰，光明寂照遍河沙，凡圣含灵共我家。一念不生全体现，六根才动被云遮。断除烦恼重增病，趣向真如亦是邪。随顺世缘无挂碍，涅生死等空华。佛监鉴勤曰，老倒石霜无忌讳，当头一句曾提起。只因当日老婆心，千古寂寥挂唇齿。笑翁堪曰，胪传不羡擅嘉声，错认山河作眼睛。巧拙一时俱裂破，断作烦恼病重增。宝叶源曰，进前峭壁三千丈，退后悬崖几万重。珍重里大唐张拙老，铁锤无孔舞春风。
　　帝释雨花
　　【宗门统要】
　　须菩提说法，帝释雨花。须菩提乃问，此花从天得耶？从地得耶？从人得耶？帝释皆云弗也。须菩提云，从何得耶？帝释举手，须菩提云，如是如是。云门偃云，帝释举手处作麽生？与你四大五蕴。释迦老子，是同是别。
　　百鸟街花
　　【宗门统要】
　　金陵牛头山第一世法融禅师，幽栖石室，有百鸟衔花之异。唐贞观中，四祖遥观气象，知有奇人，躬自寻访，见师端坐，祖问曰，在此作什麽？师曰，观心。祖曰，观是何人？心是何物？师无对。作礼问曰，大德高栖何所？祖曰，贫道不决所止。师曰，还识道信禅师不？曰，何以问他。师曰，响德滋久，冀一礼谒。祖曰，即贫道是也。师曰，因何降此？祖曰，特来相访。莫更有宴息处否？师引至庵所，唯见虎狼之类。祖举两手作怖势，师曰，犹有这个在？祖曰，适来见什麽？师无语。祖於师坐石书一佛字，师睹之竦然。祖曰，犹有这个在。师未晓，乃请说法。祖曰，百千法门，同归方寸。河沙妙德，总在心源，师领悟，祖曰，吾受三祖，领教法门，今付於汝。汝受吾言，只住此山。后有五人绍汝玄化，百鸟不复衔花。号懒融。僧问南泉牛头，未见四祖，为什百鸟衔花献泉？曰，为渠步步踏佛阶梯。曰，见后为什不来泉？曰，直饶不来，犹较王老师一线道。赵州因僧问牛头，未见四祖时，如何州？曰，饱柴饱水。见后如何？曰，饱柴饱水。云门偃云，南泉只解步步登高，不解从空放下。时有僧问，如何是步步登高？门云，香积世界。如何是从空放下？门云，填沟塞壑。
　　【颂古联珠】
