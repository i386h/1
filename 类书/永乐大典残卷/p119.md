<!-- { "loadSidebar": true } -->
　　【国朝顾禄诗】《余过洞庭湖上，偶记唐人钱起所赋湘灵鼓瑟诗，遂用追和其韵云六韵》：杨游楚地，鼓瑟感湘灵。掩抑风前调，凄凉月下听。清歌谐律吕，逸响度沉冥。贞魄宣幽愤，芳名播德馨。直疑闻广乐，却讶在虞廷。依旧君山际，寥寥一发青。《过洞庭湖》：湖上君山万古青，湖中风浪夜冥冥。剑光一道穿云去，知有神仙过洞庭。《过洞庭湖》：西来众水混平湖，极目波涛撼地图。海月照空仙远，天风吹送客帆孤。楚兰春老伤是鸟，湘竹云深斗鹧鸪。拟欲投文招屈子，九重泉下亦知无。
　　【宋李滨老词】《临江仙?洞庭湖怀古》：湖水连天天连水，秋来分外澄清。君山自是小蓬瀛，气蒸云梦泽，波撼岳阳城。帝子有灵能鼓瑟，凄然依旧伤情。微闻兰芷动芳声，曲终人不见，江上数峰青。
　　青草湖
　　【岳阳志】：北界洞庭，南接潇湘，东纳汨罗之水。自昔与洞庭并称，舟人谓之上湖，下湖。杜子美诗曰：“洞庭犹在目，青草绩为名者。”此也。湖并垒石山下，俗名磊石，故亦曰磊石湖。湖中有山，水落则见。其足自冬而春，草色弥漫，风行成浪，望眼不穷，故曰青草湖。湖水东抵将军山，山上有定南德胜将军祠，不详何氏。旁曰青草寨，寨官一人，卒八十八。汨水自东南来注之。汨水，又名吴昌水，其源出豫章之境。其阳为罗县，古罗子国也。罗水出焉。二水谓汨罗，下曰屈潭，楚三闾大夫怀沙自沉之所。邦人祠之，至今号忠洁侯。《青琐》云：“唐末有洪州军将题诗云：苍藤古木几经春，旧日祠堂小水滨。行客谩陈三酹酒，大夫元是独醒人。”庐水经故县，自西北来注之。鸡栖水出幕阜，与梅水合，自东来入于汨罗。其西北曰础水，是出础石，纯水自南来会之。绍兴中，宰相秦桧既杀岳飞，恶郡名与其姓同，遂改曰纯，以此水也。未几，复为岳。其地亦有石濑，上有关羽随军助顺事相。书图经以为当时行军所置。同为汨罗西流，至于垒石入于湖。又，南抵天王祠外，云唐人刘山甫领外北归，题其壁云：“败墙风雨几经春，草色盈庭一坐尘。自是神仙无感应，盛衰何得却由人。”是夕，梦巨人曰：“我南岳神也，何得见讥。”遂惊觉，风涛汤舟不进。刘悔谢，去其诗。又，东北通哑潭之水，与白荆堤相望。其旁又为琴棋潭，俗传柳毅传书于此。又北通荷塘港，又西纳石墨溪。其水如墨，饮之已疾。神农本草，有五色石英，五色石脂，皆仙药。今巴陵玄石皆主疾，则其类也。此水岂其流也。右青草湖之限际，盖尽于此。
　　【岳州志】：青草湖，一名巴丘湖。北洞庭，南潇湘。东纳汨罗之水，自昔与洞庭益称。王象之《纪胜》云：“青草岸上有君山祠，亦有青草湖。”又商人过青草湖，或教之曰：“过湘君可乞如愿。”客如所教，果得如愿，乃女奴也。惟意所欲如愿能致之。后逃壤中，今楚人以元日击壤，呼如愿者以此。其详见《荆楚岁时记》。《李德裕集》记，玄真子张志和《渔歌》：“青草湖中月正圆，巴陵渔父棹歌连。钓车子，掘头舡，乐在风波不用仙。”李群玉诗云：“诗思乱随青草发，酒肠俱逐洞庭宽。”杜少陵诗：“洞庭犹在目，芳草续为名。”韩屋诗：“青草湖将天暗合，白头浪与雪相和。”
　　【太平御览】：青草湖在长汀县东五十里象牙林深不盈尺，广丈。生草四时长青，故名。运使蒋公之奇有诗云：地无一勺水，安得有湖名，世事果如此，风波平地生。
　　【临汀志曰】：，巴陵南有青草湖，周回数百里，日月出没其中。湖南有青草山，故因以为名。
　　【阴子坚诗】《渡青草湖》：洞庭春溜满，平湖锦帆张。源水桃花色，湘流杜若香。穴去茆山近，江连巫峡长。带纹澄回碧，映日动浮光。行舟逗远树，度鸟息危樯。滔滔不可测，一苇讵能航。
　　【唐杜工部诗】《宿青草湖》：鹤口、草湖、洞庭湖，相连在岳州。洞庭犹在目，青草续为名。宿桨依农事，邮签报水程。寒冰争倚薄，云月递微明。湖雁双双起，人来故北征。赵曰：所以隐。棹曰浆。楚人于湖中种田，故宿浆，依之也。邮签谓漏筹，舟中所用以知时也。
　　【宋黄山谷诗】《过洞庭青草湖》：乙丑越洞庭，丙寅渡青草。似为神所怜，雪上日杲杲。青草湖，一名洞庭庭湖。《荆州记》云：因青草山为名。《诗》曰：其雨其雨，杲杲出日。我虽贫至骨，犹胜杜陵老。忆昔上岳阳，一饭从人讨。杜陵老，谓子美也。尝有诗云：“杜陵有布衣，老大意转拙。”又云：“少陵野老长声哭。”大历四年，子美自公安上岳阳。有泊岳阳楼下等诗，其上水进。俄诗云：驱驰四海内，童稚日月口。但遇新少年，少违旧知友。行矣勿迟留，蕉林追獠。时山谷赴宜州贬所。岭南多蕉林，其地与夷僚相接。前汉《外戚传》曰：“行矣，强饭勉之。”选诗：迟留法岂轻。五祖谓六祖曰：“汝广南犭葛獠，有甚佛性。近世本和尚作白云端，真赞云：“假饶亲见杨岐也，是湖南犭葛獠。”
　　【张南轩集】《庚申过青草湖》：已越重湖险，张帆胜顺流。乱云藏野寺，横网闹渔舟。月色湖南好，风霜岁晚谋。未知荒歉后，得似向来不？
　　青土湖
　　【宣城志】：在县北七十里，以湖土青色，故名。东西长一十里，南北袤八里。湖水而流九里，与句溪合。旧经引范传正《宣州记》云：宣州自为五湖。今芜湖、丹阳湖，隶太平州。固城湖隶建康府，惟此湖与北湖存焉。
　　青塘湖
　　【饶州志】：在余干县。
　　青林湖
　　【太平寰宇记】：在蕲州广济县。注：《水经》云：江水左傍青林湖，即利水，出庐江郡之东陵县，西南流入积为湖。湖西有青林山。又，《饶州志》：在鄱阳县。
　　青泥湖
　　【郡县志】：在江陵府潜江县。又《武陵图经》：在龙阳县西南。
　　青陂湖
　　【靖州志】：在会同县西十里。
　　青山湖
　　【沔阳州志】：在州之西北三百里。
　　青鱼湖
　　【云南志】：在宁州，一名青鱼戏月湖，湖尾在本州境。
　　青镜湖
　　【天台志】：在县东南二里。
　　青丝湖
　　【青阳志】：在县北二十里。
　　丹阳湖
　　【金陵新志】：在溧水州西七十里。周回一百九十五里，深三丈，湖中流与太平路当涂县分界。《春秋左氏传》：哀公十九年，楚子西子朝伐吴，及桐。杜预注云，宣城广德县西南有桐水，出白石山，而入丹阳湖。至今白石之水冲突，则三湖泛溢。此水本由五堰，自宜兴县入太湖，今已湮塞。故老云：当时虑后人复开此道，则苏常之间，必被水患。遂以石室五堰路，又液铁以铜石。李白尝游此湖，酷爱其景，乃张帆载酒纵意往来。
　　【唐李白诗】《丹阳湖》：湖与元气连，风波浩难止。天外贾客归，云间片帆起。龟游莲叶上，鸟宿芦花里。少女棹归舟，歌声逐流水。齐贤曰：《史龟策传》曰：龟千岁乃游篷莱之上。王土贝斌曰：丹阳湖在当涂县东南七十里。《春秋元命苞》曰：水者，五行始焉，元气之津也。《楚词》，顺风波以南北兮。《江赋》，寻风波以穷年。
　　【宋郭功父诗】《丹阳湖》：湖光际长天，永日微风止。发歌一舟去，雪阵群鸥起。荷香迷近远，秋色莹表里。试问贺季真，何如镜湖水。
　　【刘琏自怡集】《过丹阳湖》二首：数朵青山迷远黛，一行白鹭下汀洲。孤帆影落长天外，芦叶萧萧满地愁。碧树彤霞锦绣中，扁舟摇扬芰荷风。多情唯有如弓月，照见离人两鬓蓬。
　　【金正叔集】《丹阳湖》：岛树压丛云，波光铺塞雪。回浸寒无暑，平空晓犹月。吕父已入周，范蠡未辞越。扁舟谁与同，浩歌几千阕。
　　丹陂湖
　　【沅川记】《武陵图经》：在武陵县丹州村，广百余顷，水色微赤，故名。
　　绛岩湖
