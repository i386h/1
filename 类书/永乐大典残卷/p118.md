<!-- { "loadSidebar": true } -->
　　【王炎双溪集】《和许尉小洞庭韵》：古县周遭临水涯，中有胜地藏幽奇。向来墨绶不领略，付与渔樵轻弃遗。我乘苍螭上其顶，凭高小筑诛茅茨。未能隐去学鲁山，且可幽寻如退之。炊烟百堵共一市，民气稍稍春台熙。至尊岂为茧丝计，老令恨无桃李蹊。解衣一浣三年缁，微风碾碎青琉璃。鱼龙悲啸吹白浪，烟霭吐吞蒙翠微。湖中一点小君山，谁琢瑶琨圆中规。朱弦一曲舞凭夷，凌风驾我双凫飞。远唤古仙笙鹤来，月寒共醉玉东西。天高可逐霞佩去，儿女牵衣吾未宜。一官伛偻百僚底，苍髯欲雪将何为。徘徊在此为五斗，时亦讽诵渊明词。兹亭信美非我有，梦绕故园还欲归。《再用元韵》：少年耕钓为生涯，早知臭腐空神奇。一丘一壑有佳处，人弃我取如拾遗。晚将数刍鸟就斗食，非愿厚禄多如茨。山林习气今尚在，前身疑是王献之。君王乘拱似虞夏，朝野多暇时雍熙。公庭日晡凫鹜散，屐齿小穿山径蹊。隐仙一见即首肯，百钟索酒倾琉璃。湖山亦为开画笥，烟霏空翠俱熹微。幼舆风度极洒洒，计然策画徒规规。苍松奋鬣倚风啸，候雁张羽粘天飞。君山洞庭日在眼，不复引领巴丘西。急呼弘颍共着语，境胜颇与诗相宜。诗成却忆梅子真，乌用一官黄绶为。口头谁是吹笛叟，乌公度此琼瑶词。唤起群龙出平湖，属渠扶从东归。
　　【孙觌鸿庆居士集】《过洞庭》：千尺银山屹嵩华，浪涌云屯天一罅。榜舟夜傍鼋鼍窟，杖藜晓入鸡豚社。处处人家橘柚垂，竹篱茅屋青黄亚。台殿青红坠半山，两腋清风策高架。牛羊出漫怪石走，蛟蛇起伏苍藤挂。饥鼠窥灯佛帐寒，华鲸吼粥僧趺下。世味饱谙真嚼蜡，老境得闲如啖蔗。山灵知我欲归耕，一夜筑垣应绕舍。
　　【吕蒙正诗】《岳阳楼望洞庭》：八月寒涛溅碧空，片帆悠扬信秋风。探珠直待骊龙睡，莫遣迷津浩渺中。
　　【甄良友诗】《岳阳楼望洞庭》：风定空澄气浑然，恍如太极未分前。只因有浪知为水，若遇无云总是天。旧说君山张帝乐，新同老木识飞仙。而今大洞黄庭客，又着题诗记岁年。
　　【孔武仲诗】《五鼓乘风过洞庭湖，日高已至庙下，作诗三篇》：半卷船篷天淡明，飞帆已背岳阳城。飘然一叶乘空度，卧听银潢泻月声。北风投晓渐雄豪，推鼓车帆十丈高。枕底洞庭三百里，卧听天乐响丛嘈。南津夜风微，投晓湖灵更发机。想像虚空闻帝乐，逡巡波浪匝天围。三湘路指平芜转，西舸帆争白鸟飞。却上丛祠茬牲酒，荆云隐隐尚朝晖。
　　【张泸滨诗】《过洞庭书所见》：湿烟吹起岸东西，渔子藏舟竹四围。脱下蓑衣扬去雪，不教人道钓鱼归。
　　【袁起岩诗】：西湖绵亘连千里，万古苍梧说二妃。最羡巴童并蜀客，饱看日月去还归。
　　【李溪阳先生集】《过洞庭一绝是日社》：社风吹雨楚江晴，舟叶轻飞过洞庭。万里湖天天外水，君山一点望中青。
　　【王梅溪家政集】《洞庭湖》：江山好处未经眼，人道岳阳天下无。入笔波澜自今阔，胸中已有洞庭湖。维舟便上岳阳楼，风定波澜万顷秋。闻说洞庭通震泽，水应先我到濒洲。《望洞庭》：端居滟两经年，不戒瞿唐七月船。但得遥从洞庭过，要看湖涨水如天。
　　【张舜民昼墁集】《北归再过洞庭》：我家本住长安陌，泾渭交流出坐隅。须信宦游皆有地，十年四过洞庭湖。
　　【陈兰斋诗】《五月二日避贵冠入洞庭绝句》：鼓发嘉鱼千面雷，乱帆和雨向湖开。何妨南北东西客，一听湘妃瑶瑟来。
　　【李应春扣缶次藁】《岳阳楼望洞庭》：平生指点画图看，今上斯楼尽大观。山色横铺青玉案，湖光平展白银盘。烟云变化吟毫动，天地开明眼界宽。古往今来多少恨，醉余和月倚阑干。
　　【宋孔武仲诗】《过洞庭》二首：朝来四境宿云披，渐放扁舟出渺弥。漠漠衣襟和水雾，悠悠帘幕挂天丝。波平自喜看书稳，风软翻忧出险迟。今夜君山兴不浅，登临应及月明时。杳杳湖天极目中，波光日景两陶。舟离庙步湾环水，帆指君山缥缈峰。昔日南征期饮马，今朝北去想骑龙。归来后得醉乡隐，愿化春醪万顷酉农。
　　【刘子澄玉渊吟藁】《过洞庭》：波神有兆报平安，半日重湖度不难。只艇溯洄风浪息，单包就谪水云宽。晓烟不隔渔歌过，秋月还同画轴看。摆脱尘缘天借便，嶷云深处养神丹。
　　【岳阳志】：石赓《岳阳楼观洞庭》：洞庭白波如雪山，九月颠风初作寒。乾坤荡沃漫无际，岳阳楼中方好看。居人习惯占天色，短艇高樯绝行迹。一点君山乍有无，鱼龙作坏三闾宅。二年持节临荆部，扁舟此地常来去。今日凭高觉胆惊，归欤莫与风涛过。
　　【白玉蟾诗】《洞庭》：帆腹膨饱北风，一弹指顷万山空。天垂九马层云外，人在孤鸿过影中。夙世曾游银世界，飞精复谒水精宫。湖神波史须相识，吾在神霄旧有功。
　　【乾坤清气集】张泌《过洞庭》：征帆高挂酒初酣，暮景离情两不堪。千里烟芜云梦北，一洲霜橘洞庭南。边风送雁来秋塞，涧石惊龙落夜潭。莫把魂吊湘魄，九疑愁绝锁晴岚。
　　【元虞集道园遗藁】《洞庭湖》：楚泽吴山千里远，丹崖碧树九秋高。何由身似云间鹄，横绝江湖一羽毛。
　　【牟之陵阳集】《过洞庭山书湖中所见》：欲谈书事恐凄然，谁遣奇观堕我前。惊阵万屯湖为黑，冰须千尺水皆悬。无多风色似天相，阿那人家疑地仙。更有一般堪羡处，嫩醅绿蚁醉无眠。
　　【大雅集】唐珙《过洞庭》：西风吹老洞庭波，一夜湘君白发多。醉后不知天在水，满舡清梦压星河。
　　【宋本至治集】《洞庭》：单舸荆衡外，重湖郎澧东。横流归混合，元气露沉雄。莽苍遗形外，鸿荒想像中。危樯燕子日，极浦鲤鱼风。岸转苍江下，蒲分曲港通。临深怜渌净，瞰远讶玄功。草碧巴陵道，山明帝子宫。树创秦斧合，竹泪舜云空。网富攒蛮子，桅危祀阿公。鬼神专世路，性命记篙工。落日长沙远，流年老杜穷。艰难徒自壮，跋涉欲成翁。鹦鹉言难问，兰苕梦暗同。中原纾望眼，醉语出奇胸。归语京华客，还能诧转篷。《初泛洞庭》四首：奈此伧眼孔何，南条占定一渔蓑，北风爽气三千丈，八九云梦不足多。万顷晴光漾碧漪，岸华汀草莫春时。江心小石波涛没，应有鱼龙爱杜诗。无住庵中客白头，自怜风雨击行舟。高秋叶下沧波泠，不道离骚语更愁。鬓雾鬟云记昔年，泾阳消息再谁传，停桡欲采苹花寄，翠朴君山水接天。
　　【徐宋二先生德行藁】《过洞庭湖得诗一首北归》：惟天有设险，湖莫洞庭大。云梦后八九，此胸宁可芥。深疑乾坤浮，宽觉宇宙隘。不知开辟来，大块若为载。潇湘灌乎南，眇如一衣带。颦泽岷江，东笑彭蠡汇。君山横中夹，当有巨鳌戴。不然洪涛间，久矣为所嘬。扁舟挂帆席，晓发磊石砦。劈箭比南风，未足喻其快。舟人袖手闲，坐阅两州界。及达巴陵城，日始转樯旆。湖神谅哀予，濡滞老不耐。助之以飞廉，送出天险外。作诗答神休，金玉胜投濑。终愧东坡公，傲忧恬百怪。
　　【曹伯启汉泉集】《泊舟洞庭感兴》：洞庭青草映斜晖，黄帽停舟与愿违。倏忽风雷无定在，苍茫天水欲畴依。白鸥浩荡诗脾爽，画益鸟漂摇酒力微。隽永简斋冰雪句，江南虽好不如归。
　　【伯颜九成诗】《洞庭》：鄂渚天开出画图，若山螺立洞庭湖。登楼西望江分楚，倚槛东临水拆吴。浩浩海潮回赤壁，悠悠云气隐苍梧。人生扰扰成何事，却羡沙边钓艇孤。
　　【长溜天地间集】：欧阳玄《过洞庭》二首：白沙隐隐见金鳌，殿阁凭虚结构牢。天水浑融浮太极，神人幽显隔秋毫。龙宫深闷灵栖冷，象纬低垂客祣高。欲作庙堂迎送曲，杜红荇碧尽离骚。娲皇搏土掷虚空，屹立君山面势雄。一画牺图天地骨，九江鲸观鬼神功。裾飘帝子苍茫外，乐奏钧天倾洞中。颇恨当年邹鲁客，观澜未到楚诸熊。
　　【滕玉霄诗】《过洞庭》：万顷玻璃一掌平，倚篷人去似骑鲸。扫除云雾天无影，弹压波涛夜不声。一剑秋横神鬼泣，片帆风劲死生轻。诗成不用从人语，怕有蛟龙听得惊。
　　【贯酸齐诗】《洞庭》：北溟鱼背几千里，负我大梦游弱水。蓬莱隔眼不盈拳，碧落香绡吹不起。茜裙儿女怨复忧，远人不回明月羞。宝钗绾髻翠欲流，风鬟十二照暮秋。女娲炼石补天手，手拙石开露天丑。琼楼玉宇亦人间，直指视君君见否。须臾鱼去梦亦还，白云共我游君山。
　　【吴礼部集】《洞庭》：君山隐隐暮碧，洞庭渺渺秋波。客白头怀古，湘灵莫奏云和。
　　【程礼部诗】《题吕志刚小洞庭》：登高望洞庭，万水归一壑。不见沅湘流，君山镜中落。谁言宇宙大，欲揽不盈握。何况洞庭湖，如杯贮春酌。南观衡岳卑，北顾崆峒薄。安知蛮与触，不在蜗两角。吕君举礼部，客馆暂栖泊。图书委素几，松桧荫朱箔。朝光入荡漾，夜气混冥漠。梦随游天鹏，身跨横风鹗。悠然八百里，丈室纳寥廓。戏题小洞庭，客至聊一。
　　【蓝性之诗】《泛洞庭湖作九月二十六日》：昔歌杜甫洞庭作，壮思高秋动寥廓。天风吹梦岳阳楼，九月扬帆湖水落。东流四望波泠泠，遥天倒浸涵沧溟。龙堆千尺云涛白，鳌背一点君山青。茫茫元气大无外，大泽方知百川会。锦浪愁翻滟深，黄流怒擘昆仑碎。漂吴荡楚注海门，吞云吸梦移山根。东南但见日月出，咫尺常愁雷雨昏。轻舟破浪疾如箭，办香走谒龙王殿。琴高赤鲤有时逢，温峤然犀那可辨。偶然风静波不喧，青铜一镜磨苍云。舟人渔子霍又霍又过，断雁残鸦个个闻。汨罗欲吊怀沙客，芳州谁鼓湘灵瑟。清泪空余野竹斑，忠魂何许枫林黑。古今万事共悠悠，人生有酒且浇愁。喜探禹迹得奇观，濯足沧浪歌远游。酒酣兴极忽长啸，祝融天往回残照。万里还乘博望楂，六鳌更制任公钓。
　　【郭昂诗】《晚宿洞庭湖》：画益鸟冲风力不禁，布帆忙不映幽岑。惊涛即卷千堆雪，落日空摇顷金。雷逐电光排两脚，龙随云影入波心。篷窗此夕同谁语，挑尽寒灯虑更深。
　　【王沂诗】《次仲弟子启佥宁过洞庭湖》：黄鹤楼前曙色开，吕公矶上首重回。平湖尽处青天出，积雨晴时白雁来。千古战争余旧垒，百年歌舞废崇台。昔人总逐流波逝，犹想清风被八垓。
　　【杨铁崖集】《送客洞庭西》：送客洞庭西，雷堆青雨雨。陈殿出空明，吴城连苍奔。春随湖色深，风将潮声长。杨柳读书堂，芙蓉采菱桨。怀人故未休，望望欲成往。
