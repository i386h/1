<!-- { "loadSidebar": true } -->
　　【岳阳志】：在巴陵西。西吞赤沙，南连青草，横亘七八百里。《山海经》曰，洞庭沅澧之郊，潇湘之渊，是为九江之门。《荆州记》谓日月出没其中。其广盖可知也。郦道元云：湘水右会小青口资水也，世谓之益阳江。左则沅水注之，谓之横房口。东到微湖，世谓之麋湖。西流注于江，谓之麋湖口。左则澧水注之，谓之武陵江。凡此五水，注于洞庭，北会为大江，名曰五潴。《战国策》曰：“秦与荆战，大破之，袭郢，取洞庭五潴。”盖此地也。《风土记》谓，鼎澧沅湘合诸蛮黔南之水，汇为洞庭。至巴陵，与荆江合而东流。今湘源发兴安界，与漓水分流而北与潇水合，过长沙注于洞庭。后汉《梁竦传》云：湘水出零陵始安县杨梅山，至巴丘入于江。沅水出爿羊柯且兰县，入洞庭湖会于江。洞庭南界青草湖，又南抵长沙湘阴之境，曰潇湘江口。历黄陵庙、前庙，不知所始。旧图云：汉荆州牧刘表题云湘夫人碑。庭有断碑，晋大康九年立额，题曰虞舜二妃之碑。元和十四年，韩退之过而祷焉。明年以私钱十万，使新其宇。长庆元年，又丐石于刺史张愉作记以刺之，文在昌黎集中。又东抵鹿角镇。退之尝于此避风。今镇有戍，置官一人，卒百人，谓鹿角寨。湖中有小山，置戍其上，曰洞庭寨。东西与鹿角相望，置官与卒亦如之。其前为洞庭君祠，北当江湖之冲。小有风雨则怒涛奔激，舟无所。一旦大风扬沙，旋复其背。须史成阜，高且百尺，延袤十里许，屹如镛。履之轻浮，如不胜步。足迹所陷，则微风从之，旋复如故。世谓之金沙堆。云昔人于湖中得石刻，有“蛟室围青草，龙堆隐白沙”之句，黄鲁直以为必子美之作也。又沙际有渊曰庙林潭，盖龙神之所居。《荆州记》言洞庭之神，能分风以送南北之舟者，此也。朝廷命神为顺利王，庙曰通济。今江湖之濒，祠宇相望，人之敬之，饮食必祭，而姓名弗传，盖龙君也。洞庭人抵磊石，下曰九马头，宜春水自东南来注之。其源有二，一出浏阳，一出平江县。南迳新墙市，合为宜春江。韩退之诗“朝发宜春口”，即此地也。平江本汉罗县，后分长沙为汉昌县。孙权于县立汉昌郡，以鲁肃为太守，改为吴昌县。隋平陈省。唐神龙三年，于湘阴又改为吴昌，改置城，以界内昌江名之。尝隶潭，今隶岳，后唐改曰平江。又西北抵大城江口，旁有大池，岸有芳草曰氵臣艹，即香白芷又北有若港。又北抵阁子湖。濒湖之人岁病霖潦，多重屋以居，故曰阁子镇，因以名湖。昔杨行密以木笼锁舟之地也。镇有堤曰白荆，石壁潭在其下，一名钓丝潭，其深莫测。夏秋之交，朝夕盈溢，土人以为龙出入其间。此潭多蛟，滕子京作碑堤上，戒往来者使陆行。哑潭在白荆堤侧。自堤口溯流而东，两山夹之，其中为汇。一溪从左注之，并溪而东一里许有两潭，南曰青山，北曰马公。又稍北复有两潭，北曰溪，南曰栎树。其左有山曰奕。左右二水夹山以行，合于其阳，名三汉口。循山东溯十余里，曰梅港。自港而上，或东或北，略赤山临湘界中。又数十里，其源出于幕阜之麓，谓之梅山。凡薪炭之属出焉，其流入于洞庭。又北为氵邕湖，《水经》谓之湖，亦名乾湖，俗曰穆家塘。唐人赵冬曦曰：氵邕湖者，盖沅湘澧汨之余波焉。兹水也，沦汇洞庭，澹澹千里。夏潦奔注，则氵失为此湖；冬霜既零，则涸为平野。按《尔雅》云：“水返入为氵邕。”斯名之作，有由焉耳。并湖诸山旧皆植茗，唐人李肇所谓岳州氵邕湖之舍膏也，今不复存。湖中有井，唐人称其清冽，今荒秽不治，其东又为白扬湖，西有佛寺曰双林，元丰中始赐今额。李频《寄远诗》曰：“化石早曾闻节妇，沈湘何必独灵妃。”盖属意于此。今累封至慈济孝烈英显昭惠灵妃，灵润孝感昭应义济侯。其庙旧在乌龟波南，祝史病之，托神之语以告岳之父老，使移于此。庙有铜鼓，制作精巧，皆为云雷之文。永庆庄耕者得之，太守李观设辞，以为陆贾使南越时所献。岁久夫之，意其必此，遂归诸庙中。或闻初元丰中获鼓，同获一铎，以其完好辇致礼部。鼓既损缺，乃留于此，今亦不存。按：骆奥之人铸鼓集众，余往年至海康，见诸处祠宇有之，形制与前说合。今容蔚平郡楼所以呜夜者，圆经皆七八尺，耕者时得之，小者亦三四尺，好事者往往市以为玩。铅山赵氏有二，左右于庭，燕宾合乐以鼓之。洞庭又北抵太平寺前，寺旧传以为三闾大夫寓居。岸有石井二，俗号秦皇井。又北至君山藏院前，曰龙潭。又北东抵巴陵县西。按：巴陵本汉下隽之丘。汉《地里志》下隽县属长沙郡。在今鄂州蒲圻界，《水经》所谓吴之巴丘邸阁城也。晋平康元年立巴陵郡于此，后置建昌郡。宋元嘉十六年，立巴陵郡。城跨冈阜，滨阻三江。面有长洲，南分湖浦，东北届大江，故曰三江。三水所会，亦谓三江口。夹洲列关，亦谓巴陵关。《江源记》云：“羿屠巴蛭于洞庭，积其骨为陵，故曰巴陵。”今县之北，州治之台，有积土若台，高与城等。方径十数丈，草木丛翳，曰巴蛇家，谓之巴丘。张燕公尝登此丘，以望墨山而赋诗。蛇亦有庙，太守欧颍毁之。陈公远《告老集》云：“蜀相刘巴镇荆州，卒于岳阳葬郡西，因谓巴陵。”按：章武二年，巴辛于蜀，不葬岳阳。前守江刘国瑞云此为《禹贡》陈陵，与巴峡相望，故以名。又，北为乌龟渡，又北抵叔济庙。前有秦武陵令罗某于此溺马，其女挈弟，寻尸不获，遂相继赴水以死。邦人哀而祠之，谓之罗娘庙。马氏承制，封其姊孝烈灵妃，弟都水使者。元之真诰云：“秦有巴陵侯姜叔茂者，种五果于句曲。”则其来也久矣。今巴丘地形宛转三就，有如其文，即江作字流之类也。洞庭又北抵鲁将军庙西。初，孙权使肃以万人戌巴丘，肃因恐城以为备，岳人德而祠之。《图经》云：唐太和二年，刺史孙元弼建。祠北东抵岳阳楼外，斯楼天下之壮观也。自张燕公守巴陵，名胜遂著。唐之钜公，莫不登高赋咏。李杜词锋固有超绝楼中之句，倍觉雄伟，岂江山之多助耶。孟浩然诗云：“波撼岳阳城。”城据东北，湖面百里，每西南风，涛声万鼓，昼夜不息。漱齿城下，滕子京欲为偃虹堤以捍之。预求记于欧阳公永叔，公为之序，宜书者三，使刻之，文在《六一集》中。余尝访是堤不存，父老云，滕即移，遂不果筑。然则欧阳子之文殆虚券也。建阳胡明仲诗云：“有时风浪战城西，何啻渔阳万鼓鼙。狎水蚩蚩忘垫溺，谁人能续偃虹堤？”盖伤之也。又，抵金鸡驿前，船场步有白石，尝有金鸡下此，故名。自驿以西，南循郡城可一二里。冬春水落，郡人结荻屋沙上以为市，渔樵毕集。沙中时得铜镞，多至十数，足以见前代战争之冲也。岳阳井邑，旧皆濒江，今城西数百步，积岁推啮。父老云，旧在今江中沙场，地租极重，盖旧额未蠲也。北津旧去城角凡数百步，今逼石觜，盖荆江日漱而南，湘水日漱而东也。又，北抵龙君祠，旁人于江。右洞庭湖之东际以北盖尽于此。
　　【岳州志】：洞庭西南接景港，与赤沙湖通。《水经》云：澧水上承孱陵县澹水。王仲宣曰：悠悠澹澧口，下会赤沙湖。杜甫《道林岳麓诗》所谓殿脚插入赤沙湖者也。夏秋水涨，与洞庭相通。洞庭旧有巨蚌如舟，深夜帆展一壳，往来烟波间。吞吐明珠，与月争辉。渔者百计取之，卒莫能得。近少不睹，或云今在赤沙湖中。南又有御池湖，亦差蚌珠。西为赤亭湖，本名赤湖。梁简文大宝二年，湘东王绎使王僧辩等击侯景，胡僧陆法和擒景将任约于赤亭，即此地也。旁有故城，高丈余，亦名赤亭城。又，西曰紫港湖，今日私港。夏秋水涨，与赤沙湖会，北通于江，今日藕池，南通于湖，《水经》谓之决口。紫港分氵爪趋西北，曰安南港、景港，即澹水也。与顾氏港通注澧水，入赤沙湖。洞庭又西抵乌沙镇东，小通江自南来注之。刘备既与鲁肃画湘为界，遂筑城乌沙，与之对垒，俗谓之金门。又，西南抵汉伏波将军马氏庙前。按：伏波卒于壶头，其山在五溪之阳，为今辰水之阴。其水迳桃源，注鼎江，入于洞庭，盖七百余里，凡其所履多祠之。又，西抵临湖山，又西南抵华容县前。华容，汉孱陵地也，或曰汉武陵县地。吴大帝分孱陵地，于今县东二里置安南县，今有城高八尺。《唐志》曰刘表所筑。《宋志》谓晋武分江安，立安南县。隋平陈，改安南为华容县，县属罗州，取古容城名之。大业三年，以州为巴陵郡，十年移邑今地。垂拱二年，以武氏讳改为容城。神龙元年，又复为华容县。东南有一城高一丈，名右湖城。不详其故，今以为堰。洞庭又西南抵大通口。实沅水，谓之鼎江。又西南百余里，上按澧口江。湖水落则见其东南西北，夏秋之交，四顾弥漫，无所不通。为今澧沅虽相通，然澧水口沅水注于洞庭，谓之元，谓澧会于沅，然后入右洞庭之西，盖尽于此。
　　【元一统志】：洞庭湖在巴陵县西南，北连青草，亘赤沙七八百里。黄帝尝登熊湘，张钧天乐于洞庭之野。王直方云：杜少陵有《过洞庭诗》曰：“蛟室园青草，龙堆拥白沙。护江盘古木，迎棹舞神鸦。破浪南风上，收帆畏日斜。云山千万叠，底处上仙槎。”李希声得之于江心中石刘。潘子真云：“元丰间有得此石刻于洞庭湖中，而不载名氏。”或以示山谷，曰：“此子美作也。”今属本已收入集，而不纪其得诗之由，故录其详于此。孟浩然诗：“八月湖水平，涵虚混太清。气吞云梦泽，波撼岳阳城。欲济无舟楫，端居耻圣明。可怜垂钓者，空有羡鱼情。”李白《游洞庭诗》：“洞庭西望楚江分，水尽天南不见云。日落长沙秋色远，不知何处吊湘君。”张说诗：“西泛平湖尽，参差入乱山。东瞻岳阳郡，汗漫太虚间。”杜少陵诗：“吴楚东南拆，乾坤日夜浮。”古诗：“洞庭八百里，幕阜三千寻。”夏竦之诗：“出没鱼龙聚，飞沉日月连。气凌云梦吞八九，欲与溟渤争雌雄。”杨时诗：“湖光上下天水融，中以日月分西东。”《岳阳志》作胡寅诗，误也。陶弼诗：“平湖七百里，四壁白波围。影触吴天阔，寒吞楚泽微。”刘元方尝宿湖岸驿中，夜闻歌声，朝阅楹间有题云：“爷娘送我青枫根，不记青枫几回落。当时手刺衣上花，今日成灰不堪著。”
