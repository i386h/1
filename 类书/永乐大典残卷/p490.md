<!-- { "loadSidebar": true } -->
　　《程顺礼序》：此篇论礼者，人伦风教之自始。有礼则家国天下与之俱存，无礼则家国天下与之俱亡。其关系岂不重哉！礼经三百，威仪三千，皆出于性，非伪貌饰情也。鄙夫野人，卒然加敬，逡巡逊却而不敢受。三尺童子，拱而移市。暴夫悍卒，莫敢狎焉。彼非素有于教，与邀誉于人而然也。盖其所有于性物感而出者如此。故天尊地卑，礼固立矣。类聚群分，礼固行矣。人者位乎天地之间，立乎万物之上，天地与吾同躯，万物与吾同气。尊卑分类，不设而彰。圣人循此，制为冠昏丧祭朝聘射飨之礼，以行君臣父子兄弟夫妇朋友之义。其形而下者，具于饮食器服之用；其形而上者，极于无声无臭之微。众人勉之，贤人行之，圣人由之。故所以行其身，与其家，与其国，与其天下。礼治则治，礼乱则乱，礼存则存，礼亡则亡。上自古始，下逮五季，质文不同，罔不由是。然而世有损益，惟周为备。是以夫子有曰：郁郁乎文哉！吾从周，逮夫弊也。忠义之薄，情文之繁，林放有礼本之问。而孔子欲先进之从，盖所以矫正反弊也。然岂礼之过哉！为礼者之地也。秦氏焚灭经典，三代礼文大坏。汉兴求《书》《礼记》四十九篇，杂出诸儒之手，不能悉得圣人之旨。考其文义，时有抵牾。然而其文繁，其义博，学者观之，如适大通之衢。珠珍器帛随其所取，如游阿房之宫，千门万户随其所入。博而约之，亦可以弗畔，盖其说也。粗在应对进退之间，而精在道德性命之要，始于童幼之习，而终于圣人归。惟达于道者，然后能知其言。能知其言，然后能得于礼。然则礼之所以为礼，其则不远矣。昔者颜子之所从事，不出乎视听言动之间。而乡党之记孔子，多在于动容周旋之际。此学者所当致疑以思，致思以达也。
　　【胡铨澹庵集】
　　《讲筵礼序》：臣闻君以礼为重，礼以分为重，分以名为重，名以器为重。古之有天下者，不患分不定，不患名不正，不患器不守，而常患不能隆礼而已矣。苟能隆礼，则分也，名也，器也，皆得其当而天下可运于掌。苟不隆礼，则分也，名也，器也，皆失其当而天下乱矣。何谓礼？曰：“上下之纪，天地之经纬也。”而民实则之，则天之明，因地之性，生其六气，用其五行。气为五味，发为五色，章为五声。淫则昏乱，民失其性，是故为礼以奉之为扰五牲三牺以奉五味，为九文六采五章以奉五色，为九歌八风七音六律以奏五声。为君臣上下以则地义，为夫妇外内以经二物，为父子兄弟姑姊甥婚姻以象天明。为政事庸力行务以从四时，为刑罚威狱使民畏忌以类其震耀杀戳，为温慈惠和以效天之生殖长育。是故审则宜类以制六志，审行信令祸福赏罚以制死生，乃能协于天地之经纬，是以长久。故赵简子曰：甚哉礼之大也。晏子曰：礼之可以为国也久矣。与天地并，是不亦君以礼为重乎。何谓分？君臣上下，君子小人，中国夷狄是也。南蒯枚筮遇坤之比，曰：黄裳元吉，子服惠伯谓上美为元，下美则裳，言上下之不可乱。赵简子问史墨季氏出君之罪，史墨对以在易卦雷乘乾曰“大壮”。言乾为天子，震为诸侯。而在乾上，君臣易位，大乱之道也。司马光说文王序易，以乾坤为首，言君臣之位，犹天地之不可易。程颐《易传》说坤六五臣居君位之象，此皆来君臣上下之分也。在易一阳之长虽甚微，而圣人善之，故一君子用，而天下皆相贺。一阴之生虽甚微，而圣人畏之，故一小人用而天下皆相吊。此皆严君子小人之分也。易以自我致戎为戒，而以三年克鬼方为备，言夷狄当外而不内。贾谊以中国为首，夷狄为足。而首反居下，足顾居上，为乱亡之基。此皆严中国夷狄之分也。是不亦礼以分为辱乎！何谓名？爵号是也。名近虚，于教为重；利近实，于教为轻。则名所以弼教也。名位不愆，为民所信，则名所以出信也。名以弼教，则教非名不立；名以信出，则信非名不行。是不亦分以名为重乎！何谓器？车服是也。器以藏礼，则器者礼之所寓。小人而乘君子之器，盗斯夺之，则器者君子之所乘。昔仲叔于奚请繁缨以朝，仲尼闻之曰：惜也，不如多与之邑，唯器与名，不可以假人。赵简子于史墨曰：季氏出其君而民服焉，而莫之或罪也。史墨曰：是以为君谨器与名不可以假人，是不亦名以器为重乎！谨按礼经篇目，凡四十有九，大抵不出此三者而已。如天子七庙，诸侯五；天子祭天地，诸侯祭社稷；天子祭天下名山大川，诸侯祭山川之在其地者；天子牛直礻勺、礻合礻帝、礻合礻尝、礻合，诸侯礻勺则不礻帝，礻帝则不尝，尝则不，则不礻勺；天子社稷皆太牢，诸侯少牢；天子杀则弊大绥，诸侠杀则弊小绥；天子之田象日月，诸侯法雷；天子之三公之田视公侯，天子之卿大夫之田视伯子男之类，此君臣上下之分也；如君子中庸，小人反中庸之类，此君子小人之分也；如千里之内曰甸，千里之外曰流，此中国夷狄之分也；如次国之上卿位当大国之中，中当其下，下当其上大夫，小国之上卿位当大国之下卿中当其上大夫，下当其下大夫之类，此名之别也；如大路繁缨一就，次路繁缨七就，天子龙衮，诸侯黼，大夫黻，士元衣纟熏裳，天子之冕朱绿藻十有二旒，诸侯九，上大夫七，下大夫五，士三之类，此器之别也。名也，分也，器也，礼之大体也。臣故曰：上下之纪，天地经纬也。仰惟陛下钦明文思，氵睿哲文明，同乎尧舜，固非谀闻浅学所能窥测。至于修五礼以觐诸侯，典三礼以咨四岳，亦乎唐虞矣。然犹锐意稽古礼文之事，特降一札，俾愚臣专讲戴礼一经，岂徒欲玩夫三百三千之繁文，呻其占毕而已哉！于《曲礼》见爱而知其恶，憎而知其善之义，于《檀弓》见事君有犯无隐之义。于《王制》见天子斋戒受谏之义，于《月令》见百工咸理，无或作为淫巧以荡上心之义，于文王世子见三公不必备唯其人之义，于《礼运》见禹汤文武成王周公谨礼之义，于礼器见忠信可以学礼之义，于《特牲》见天子贵诚之义，于《内则》见道合则服从不合则去之义，于《玉藻》见天子扌晋挺方正于天下之义，于《明堂》位见夷狄外而不内之义，于《大传》见举贤伙能之义，于《少仪》见人臣有谏无讪之义，于《学记》见三王四代唯其师之义，于《乐记》见为君谨其好恶之义，于《经解》见发号出令而民说之义，于《哀公问》见君为正则百姓从政之义，于《仲尼燕居》见力礼乐而天下太平之义，于《孔子闲居》见王者奉三无私以劳天下之义，于《坊记》见礼以坊德之义，于《中庸》见至诚配天之义，于《表记》见大舜中心安仁之义，于《缁衣》见恶恶好贤之义，于《深衣》见规矩准绳之义，于《投壶》见揖逊之义，于《儒行》见崇儒重道之义，于《大学》见正心诚意之义，于《乡饮》见王道易易之义，于《射义》见梓士与祭之义，于《燕礼》见君臣上下之义，于《聘义》见君臣相与之义，于冠《昏丧祭之篇》见养生送死追还之义。然则圣学高妙，诚非管窥蠡测，所能仿佛其万一。夫岂涓溪能有益于崇深乎？而陛下亲屈至尊，孳孳听纳，移日不厌，真得尧舜三王之用心。臣昨蒙赐对便殿，臣时论及武夫悍将宜令知礼以革暴慢之习，侧闻玉音有及于唯礼可以已之之语。臣退而书之，窃谓晏婴虽以此言古齐景，而齐景终不能行。陛下不惟闻而乐之，又能举以为训，一言可以兴邦，陛下有焉。臣愚愿力行其说，辩其分，谨其名，守其器，勿轻以假人，则社稷之福也。孔子曰：名器，政之大节也。若以假人，与人政也。政亡则国家从之，弗可止也已。仰渎宸聪，臣无任陨越之至。
　　【国朝谢肃密庵集】
　　《送朱伯贤赴京考礼序》：自三代礼乐荡灭于秦，至汉代秦而帝，去先王未遐，宜可以复其礼乐而为治于天下矣。然高帝不学而佐非真儒，故其为治不能复礼乐于三代。殆亦叔孙通之责哉！方叔孙通说帝之起朝仪也。帝曰：度吾所能行者为之，不过谓定君臣之位而已。固未及乎先王之礼乐，以达于天下者也。而叔孙通遂以兴礼乐为名，广征鲁诸生。是以有两生不肯行，曰：礼乐积德百年而后可兴，至哉！其言之也。夫德先王所以化天下之本，而礼乐其具也。有其具，无其本，固不可也。而高帝宽仁长者其岂无本乎？曰：固矣。然汉承秦变古之后，以古变秦，其唯三代之礼乐乎？氵公三代之礼，而教民以中，袭三代之乐，而教民以和。使中和之气，充塞天地，则万物不疵而王道成矣。王道成，然后损益三代以作汉之礼乐，则汉其三代矣乎。是或两生之所蕴也。惜乎叔孙通学不足以与此，不能终致两生，乃率诸生暨帝左右。去三代之难，采先秦之易，以杂就其尊君抑臣之仪，绵绝而习之。及帝既行，曩之醉呼拔剑者，莫不震肃。而帝亦起皇帝为贵之叹，则叔孙通亦可谓达时之务矣。然使四百年之汉，遂以为礼乐止于如是。而治化卒无以及乎先王者，叔孙通之贵也。此异时贾谊仲舒王吉刘向之徒，所为发愤而增叹，岂独今日两生之不肯行邪？是故无两生，天下万世无礼乐，无叔孙通，则汉亦无君臣之仪。而汉仪固不足以当先王之礼乐也。后世君相之国治者，其可不知夫学乎？今皇帝缉熙圣学，治仿先王，混一初元命中书暨翰林太常率诸儒定拟三礼，明年再命集议礼乐，又明年编征在野道德文章之士，相改订之，将以成一代之制也。而吾卿朱伯贤先生实在征焉。先生生东南游西地，遭时多故，归隐山林，饭蔬饮水，益力于学，以学之为王者事也。故其论道德，必归之于三代之选；其论文章，必归之于三代之英。则今也应征其能不援三代礼乐以为国朝之治具乎？虽然，两生不肯为汉行，先生肯为国朝起，是国朝之德之盛轶于汉，而叔孙通之学，不足以齿今之侍从大臣也。先生盍亦掳两生之所蕴，使三代礼乐不得复于汉者，而复于今日焉。则贾谊仲舒王吉刘向之徒，将不复发愤增叹于异时矣。非先王其孰能与于此哉！告行之日，书以为赠。
　　【宋慕容彦逢扌离文堂集】
　　《策问》：孔子曰：安上治民，莫善于礼。唐虞夏商周之盛，礼之损益，见于载籍。人主美化善俗，流泽子孙，盖本于此。世衰道微，典章陨缺，赢秦以降，因陋就寡，君臣束力戒，不过簿书狱讼之间。虽有仁心仁闻，不可为法于后世。故汉宣帝时，诏书每下，民若更生。而王吉以为可谓至恩，未可谓本务也。神宗皇帝监积习之弊，亲策多士，命官讨论。主上丕承先志，申命有司，设局建官，讲求一代之制。惟宫室之度，器服之用。冠昏之义，祭享之节，学者所宜深考，愿与闻之。将以献于上焉。
　　【葛胜仲丹阳集】
