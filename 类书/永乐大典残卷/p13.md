<!-- { "loadSidebar": true } -->
　　《古德颂》：一盏孤灯照夜台，上床别了袜和鞋。三魂七魄望中去，天晓知他来不来。死生既至终雄免，天地虽宽岂可逃。《四不可得经》云：有兄弟四人，远家弃业，山处闲居，得五神通，皆号仙人。宿对来至，自知寿尽，各各思议，吾等神足，飞腾自恣，所至无碍，念当方便，以免斯难。於是一踊空中，而自藏形。无常之对，安知吾处？一人市中人闹之处，在中避命，无常之对，趣得一人，何必求吾？一入大海三百三十六万里，下不至底，上於其中间，无常之对，何所求耶？一擘开山，入藏其中，无常之对，安知吾处？子时四人，各各避命，竟不得脱。藏空中者，便自堕地，犹果熟落；在山中者，於彼丧已。禽兽所口敢；在海中者，尔时天命，鱼鳖所食；入闹市者，死于众佛既观知，谓此四人，暗昧不达，欲舍宿对，三毒未除，安脱此患。佛说诵曰：虽欲藏在空，善处大海中。假使入诸山，而欲自翳形。以求不死地，未曾可获定。是故精进学，无身乃为宁。对字函第三卷
　　《出函经》偈：天地及日月，时至皆归尽。未曾有一事，不被无常吞。殿字函第六卷
　　无常杀鬼多冤滥，罪福阴司有秤平。《法苑》云：宋武当寺沙门僧规因赴白衣家请，无疴忽死，二日而苏。云：那夜五更，闻门巷间哓哓有声，须臾五人秉炬火、执信幡，迳来入屋。叱咀僧规，规遽忄兄然。五人便以赤绳缚将去。行至一山，都无草木，土色坚黑，有类石铁。俄至一城外，有立木长十丈馀，上有铁梁，左右有匮贮土。自有品数，约十馀斛，形如五升。有一人衣帻并赤，语规曰：“汝在世时，有何罪福？”规惶怖未答。赤衣人如扃吏云：“可开簿检其罪福也。”有顷，吏至长木下，提一匮土，悬铁梁上，称之，如觉低昂。吏谓规曰：“此量罪福之秤也，汝福少罪多，应先受罚。俄有一人，衣冠长者，谓规曰：“汝沙门也。何不念佛？我闻悔过，可度八难。”规于是一心称佛，衣冠人谓吏曰：“可更为此人秤之，既佛弟子，幸可度脱。”吏复上匮秤之，秤乃正平。将规至监官前辨之。监官执笔观簿，疑迟久之。又有一人朱衣玄冠，佩印绶，执玉版，来曰：“簿上未有此人名也。”监官愕然。命左右收录云。须臾，见反缚向五人来，监官曰：“杀鬼！何以滥将人来？”乃鞭之。少顷，有使者称天帝唤道人来，既至帝前，曰：汝是沙门，何不勤业？而为小鬼横收捕也。汝命未尽，今放还生，勿屡游白衣家，杀鬼取人，亦多冤滥。”规曰：“横滥之厄，以何能免？”帝曰：“作福为善。”府字函第三卷
　　儿亡父就阎王索，父至儿诃此老愚。《法句喻经》云：昔有梵志，少年出家，学至六十，不能得道。归家娶妇，生一男儿，聪辨可爱，七岁偶死。梵志痛切，我哭无益，不如往阎王所，乞索儿命。於是斋戒，赍持香华，发舍而去。迤逦前问阎王何许，行数千里，至深山中，见诸得道婆罗门复前如问，婆罗门愍其愚曰：“阎王所治之处，非是生人所可到也。当示卿方。西去大川，其中有城，阎王常以四月四日按行，必过此城，可往见之。梵志奉教而进，果见阎王，启言：“晚生一男，欲以备老，七岁命终，愿王布施，还我儿命。”王言：“卿儿今在东园，自往将去。”梵志即往见儿，前抱哭曰：昼夜念汝，汝宁不念於我？”儿呵之曰：“痴马矣老公，不达道理，寄住须臾，名人为子勿妄多言，不如早去。今我此间，自有父母。”须臾之顷，唐自空手，梵志泣恨而归。”我闻世尊，知人魂神变化之道。”复往白佛，具陈儿语，”反以责我，无父子情，何缘乃尔？”佛告梵志：“汝实愚痴，人死神去，便更受形。然而父子，因缘合居，譬如寄客，起则离散，愚迷缚着，计为已有，沉溺生死。唯有慧者，不贪恩爱，勤修经戒，识除识想，生死得尽。”梵志闻已，豁然意解，得罗汉道。书字函第二卷
　　追亡功德七获一，着力修营三七中。《灌顶随愿往生经》云：普广菩萨白佛：“父母亲族命终，或堕三途八难之中，受诸若恼，为其修福，得福多不？”佛告普广：“为此人修福者，七分之中，为获一也。何故尔乎？缘其前世，不信道德，故使七分获一。若以亡者严身之具，堂宇室宅，园林浴池，以施三宝，此福最多，功德力强，可得拔彼地狱之殃，往生佛土。复次命终之人，在中阴中，身如小儿，竟三七日，罪福未定。应为修福，代为忏罪，如饷远人，譬如世间犯罪之人，望诸亲属，救其危厄。以福德力，缘是解脱。普广又白佛言：“若人在世，不归三宝，不行法戒，若其命终，应堕三途，其人临终，方生是善，得解脱不？”佛告普广：“人临终时，得生此心，无不解脱。所以者何？如人负债，依附王者，债主便畏，不从求财，此譬亦然。天帝放赦，阎罗除遣及诸五官伺候之神，反更恭敬，缘此福故，不堕恶道，解厄难，随愿往生。恭字函第一卷
　　冢塔精魂在彼否，升沉苦乐岂其中。《灌顶经》云：阿难问佛：“若人造立坟塔，是人精魂，在中以否？”佛言：“亦在亦不在。”阿难又问云：“亦在亦不在？”佛言：“魂在者，若人生时，不种善根，不识三宝，而不为恶，无善受福，无恶受殃，无善知识为其修福，是以精魂在冢塔中。未有去处，是故言在云；不在者，或其前生在世之时，大修福德，精勤行道，或生天上人间受福，及不信真正，杀盗造罪，堕在畜生饿鬼之中，备受众苦经历地狱，故言不在冢塔中也。恭字函第六卷
　　只是个儿来又去，误教五母起还悲。《五母子经》云：沙弥年七岁，出家得道，自识夙命而笑曰：“故我一身，五母悲恼。为第一母子时，邻家亦生，然我短命，母见邻子，即悲恼也；为第二母子时，天命早夭，母若见人乳儿，即悲恼也；为第三母子时，十岁即亡，母见我类儿食，即悲恼也；为第四母子时，少年先死，母见同辈娶妇，即悲恼也；为第五母子时，七岁出家，我母忆念，即悲恼也。五母聚会，各说其子，咸增哀苦。我念生死轮回如此，当勤精进求道。言字函
　　子孙弘善饿鬼歌，儿女为恶好人哭。《譬喻经》云：佛与阿难到河边，行见五百饿鬼歌吟而行，复见数百好人啼哭而过。阿难问佛：“鬼何以歌舞？人何以啼哭？佛答：“饿鬼家，儿孙为其作福，行得解脱，是以歌舞；好人家，儿孙唯为杀害，无有与作福之者，后大火逼之，是以啼哭。”封字函
　　一子遭蛇螫以死，五亲不顾达无常。《五无反复经》云：梵志因见田夫之儿遭蛇螫死。父殊不顾。往报其母，亦不伤悲。说向其姊，亦说譬喻。言与其妇，喻如宿鸟。至报其奴，喻如犊子。如是五人，俱了生死。梵志问佛，亦说生死本空。甚字函
　　虽具神通那免死，若能放下始无生。《梵志黑氏经》云：佛说梵志，得四禅定，具五神通。善能说法，阎王来听，不觉啼泣。梵志云：“仁者何悲？”王曰：“师善说法，柰七日后舍命来生我界。”志曰：“我得四禅定。”王曰：“亦不免恶业。”志曰：“如何可免？”王曰：“可问佛。”志即两手持梧桐花上佛。佛云：“放下着。”乃放下一手花；佛复云：“放下着。”又放一手中花。佛复云：“放下着。”志曰：“我两手花俱已放下，更放下什么？”佛云：“放下中间底。”志顿悟无生法忍免业。甚字函
永乐大典
卷之五百三十八
卷之五百三十八
　　慕容德
　　【晋书载记】
