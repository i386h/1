<!-- { "loadSidebar": true } -->
　　《拟古四首》涉江采夫容，江水何澄鲜。朱华映朝旭，窈窕薰风前。相望不盈咫，风波良独艰。揽之置怀袖，抚玩空长叹。春荣众所慕，泯默无复言。孟冬寒气至，眄彼庭中树。忽得故人书，中有相思句。故人隔异县，相望良独苦。候虫鸣广除，落叶被衢路。凄其对摇落，登高讵能赋。白发生镜中，荏苒流年度。故人岁寒姿，亦有济胜具。相期佩飞霞，共饮金茎露。青青河畔草，春至不复腓。延缘被陂坂，饱彼牛羊饥。荏苒时序迁，王孙终未归。西风一萧瑟，楚客空伤悲。安知壮士心，金石乃不移。阴阳无停运，垂柳生金丝。鸟呜百花开，回首乃尔为。丈夫贵自勖，千载以为期。明月皎夜光，出自河汉东。众星灿以繁，牵牛正当中。永怀乘槎人，上与河源通。辶朔游往从之，杳杳将安穷。至人凌倒影，千载幸一逢。愿言揽其祛，一洗尘埃空。乘风游汗漫，历历天九重。有志未能就，忧心从忡忡。《绝句》：矶头系渔艇，林下访樵牧。炯然一白鸥，独有满潭绿。独酌玩溪水，溪水清且漪。山月忽飞来，皎然谁与期。酒醒悦山桂，流泉夜弹筝。独上青峰去，中天见月明。坦坦黄金道，蛾眉七瑶车。莫随双燕子，容易落人家。《无为人所怜》：前有亿万年，后有亿万年。寓形此穹壤，百岁指一弹。古来多少人，灭没已不闻。草木与同腐，可怜生世间。独有圣与贤，明名长久存。圣贤在世时，小心常畏天。终始履周道，没身无过言。所居至广大，靡物可与权。万乘不为泰，一瓢亦自尊。我当师圣贤，无为人所怜。《古意》：美人插新花，恨不逐时好。花亦解自怜，红颜易成老。《偶题》：修竹千竿万卷书，水明沙净称幽居。春风架上吹残简，时复晴窗落蠹鱼。永夜观儿课旧编，小窗灯火忆当年。曲肱自笑不成寐，月上瑶琴第五弦。雪夜题书玉署深，思山便欲寄瑶琴。征鸿若问平安信，河汉东流是此心。《绝句》绣帘钩月夜生凉，花雾霏霏入画堂。吹彻玉箫人未寝，更添新火试沉香。金吾列侍拥旌旄，五色云深雉尾高。视草词臣方退食，内官传敕赐撄桃。出门何路觅亡羊，日日红尘枉了忙。笑杀东齐赵夫子，不来看菊过重阳。《无题》：自古功名孰尽酬，平时闾巷诧封侯，万言未试人皆惜，一士难招国可羞。岂必后来俱龌龊，若为诸老独风流。黄尘衮衮将年待，往事悠悠与酒谋。《听儿读卫诗》：羔羊同时缝素丝，抑抑有老尊其仪。如何多善臣子国，犹有北门怀仕诗。人生仕进亦偶尔，出门入室同一轨。书声听处千年心，霜月残缸夜如水。
　　【吴礼部集】
　　《五言绝句，客有谈献玉绝弦事，因赋二诗》荆璞宁非遇，卞和犹识真。识真不自保，翻恨世无人。识趣全琴在，赏音千载期。朱弦何用绝，自贵不求知。《题谢尧章君琬兄弟诗卷》：谢氏家声旧，今犹好弟兄。依依对床语，恻则在原情。露萼花虽减，春池草自生。殷勤同姓老，望尔早来京。《题李天台戴氏诗后》：大监能全节，传家在一经。宁为重席讲，不作鼓琴伶。霞映层城赤，春留故树青。闻孙偶相识，三叹想仪刑。戴希尹者，为军器大监内附，后或荐之，不起。有子为教官，与从子同徵亦辞，从子至集贤直学士。《读陈后山诗有感》：我名异世偶然同，身迹沉微转更穷。寄食尚怜从郭概，赏音未易见苏公。《病假自秋徂冬，因读诗及楚辞后语，集成雅言》秋风草木黄落，日夕羊牛下来。征夫心亦忧止，曷月予还归哉。昔往杨柳依依，行迈黍稷离离。怀归畏此谴怒，静思不能奋飞。结幽兰而延伫，攀桂枝兮淹留。望美人兮未来，思公子兮离忧。日宵宵兮下山，风飘飘而吹衣。临清流而长叹，望青山兮不归。岁忽忽而遒尽，老冉冉其将至。心郁郁之忧思，夜耿耿而不寐。雁邕隹邕隹而南游，猿啾啾兮夜鸣。天惨惨其无色，荒亭亭而复明。
　　【吴舜举吾吾类藁】
