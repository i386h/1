<!-- { "loadSidebar": true } -->
　　晁氏曰：唐钱起徵之父，吴郡人，天宝中举进士。初从乡荐，客舍月夜，闻人哦于庭曰：“曲终人不见，江上数峰青”，起摄衣从之，无所见矣。及就试诗题，乃湘灵鼓瑟也。“起即以鬼谣十字为落句，主文李晖深嘉之，擢至高第，释褐授校书郎。终考功，与郎士元齐名。时曰“前有沈宋，后有钱郎”。韩诗
　　【文献通考】
　　《韩友集》五卷。
　　晁氏曰：唐韩君平，南阳人。天宝十三载进士，淄青侯希逸，宣城李勉。继辟幕府。俄以驾部郎中知制诰，终于中书舍人。诗兴致繁富，朝野重之，陈氏曰：“以春城飞花之句，受知德宗。”
　　【李璧雁湖集】
　　《跋唐韩诗后》：尝观唐德宗擢韩事，唐于是失政矣。天官之重而轻以用之如此。好事者顾以为美谭，何哉？此诗，未为甚佳，又以为坡所书，吾疑之。顾况诗
　　【文献通考】
　　顾况集二十卷。
　　晁氏曰：唐顾况字逋翁，苏州人，至德二年江东进士。善为歌诗，性谐谈。德宗时柳浑辅政，以秘书郎召况善李秘，及礻必相，自谓当得达官。久迁著作郎，及礻必卒，有调笑语，贬饶州司户，卒。集有皇甫序。陈氏曰：尝言吾，自为顾况作序，未尝许他人，况在唐盖为人推重也。集本十五卷，今止五卷，不全。
永乐大典
卷之九百六
卷之九百六
　　二支诗
　　诸家诗目二
　　韦应物诗
　　【文献通考】
　　《韦苏州集》十卷。
　　陈氏曰：唐韦应物，京兆人，天宝时为三卫，后作洛阳丞，京兆府功曹，知滁江二州，召还，或娼其进，媒孽之出为苏州刺史。诗律自沈宋以后，日益靡漫，锼章刻句，揣合浮切，虽音韵谐婉，属对丽密，而闲自雅平淡之气不存矣。独应物之诗驰骤，建安以还，得其风格云。韩子苍曰：苏州少以三卫郎事玄宗，豪纵不羁。玄宗崩，始折节务读书，故其逢杨开府诗曰：少事武皇帝，无赖恃恩私，身作里中横，家藏亡命儿。朝持樗蒲局，暮窃东邻姬。司隶不敢捕，立在白玉墀。一字都不识，饮酒肆顽痴。云云然余观其人，为性高洁，鲜食寡欲，所居扫地焚香而坐，与豪纵者不类。其诗清深妙丽，虽唐诗人之盛，亦少其比，又岂以晚节把笔学为者，岂苏州自序之过欤？
　　徐师川云：韦苏州诗，人多言其古淡，，乃是不知言。自李杜以后，古人诗法尽废，惟苏州有六朝风致，最为流丽。
　　【刘须溪集】
　　《韦苏州诗序》诗难评，观诗亦复未易忆与陈俞舜卿诵韦苏州一二语，高处有山泉极品之味，共恨未见全集，偶郡有京递，舜卿附急足，半月得之，报予，共读中读数首辄意倦，再看复然。复取前选语，视上下殊不逮，因不敢复论。予后得此本，卧起与俱，久而形神相入，欲就舜卿语，而故人不可得矣。今人尝诵“兵卫森画戟，燕寝凝清香”，政尔无谓。惟朱韦裔举诸生时“列坐共爱风满林”，乃能今人意消，颇有悟入。然全集若此无数，诗经评泊，别是眉目。如“白日淇上没，空闺生远愁”，正似不著一字，坐见魂销。“逍遥无一事，松风入南轩”，此起此结，复在比兴之外，岂可以心力为之？苏州五字已多，即他乡到是归，是他人几许，造次能道及其舂容。若佳人亦携手，再往今不同，“其含情欲诉，乃在数字之后”。风澹意伤春，池寒花敛夕，襟怀眼景，郁折如此，又岂更道哉！后来非无富健如古文，痛快如口语者，亦犹唐书瘦硬，宋帖跌宕，望而可爱，然去八法愈远。王氵蒙在诸作中最疏拙，然简淡别有风韵者，以其未失八法也。苏州佳致，不数二谢，独不知有学韦诗如氵蒙帖者否？皎然空学其外，未得其内。
　　【陵阳文集】
　　《题韦苏州诗》苏州少时，以三卫郎事玄宗，豪纵不羁。玄宗崩，始折节务读书。然余观其人，为性高洁，鲜食寡欲，所居扫地焚香而坐，与豪纵者不类。其诗清深妙丽，虽唐诗人之盛，亦少其比。又似晚节把笔学为者，岂苏州自序之过欤？然在天宝间不闻苏州诗，则其诗晚乃工，为无足怪。高适年四十始学诗，亦遂名家，非其才本绝人，莫能尔也。少时不知有韦苏州，晚读其诗，清深妙丽，在陶柳之间，恨见之晚。然余少时，豪气未除，就令见之，未必能爱。乃知学者读书，当自有次第也。本朝以文名世者多矣，然柳州苏州，自欧阳公尚未之爱。宋景文作《唐书文艺传》，举唐之能文者皆在。至于苏州，则以为史家轶其行事，故不书，此岂知史法哉！
　　李端诗
　　【文献通考】
　　《李端司马集》三卷。
　　晁氏曰：唐李端，赵州人，大历五年进士，为校书郎，卒官杭州司马。郭暖尚升平公主，贤明，招纳士类，故端等皆客之。当坐上赋诗，奇甚。主大加称叹。钱起曰：素为之，请赋起姓，端立献一篇云：“新开金埒看调马旧赐铜山许铸钱。”起乃服，主喜，厚赐之。
　　卢纶诗
　　【文献通考】
　　《卢纶诗》一卷。
　　晁氏曰：唐卢纶，与韦应物、韩、钱起、司空曙、苗发、崔炯、耿纬、夏侯审、李端，皆能诗，齐名，号“大历十才子”。纶，字允言，累举进士不第。
　　李益诗
　　【文献通考】
　　《李益诗》一卷。
　　晁氏曰：唐李益君虞，姑臧人，大历四年进士，调郑县尉，幽州刘济辟从事。宪宗雅闻其名，召为集贤殿学士，负才凌籍，士众不能堪，暴其献济诗《不上望京楼》之句，以涉怨望。诏降秩，俄复旧。益少负词藻，长于歌诗，与宗人贺齐名。每作一篇，乐工以赂求取被声歌，供奉天子。《征人早行》诗，天下皆施之图画。今集有《从军诗》五十首，而无此诗，惜其放逸多矣。
　　陈氏曰：益宰相揆之族子，旧史《本传》，指其少有痴疾，防闲妻妾，过于苛酷，有散灰扁门之谈闻于时，故时谓之妒痴为李益疾。按世传《霍小玉传》，所谓李十郎诗：“开廉风动竹，疑是故人来”者，即益也。旧史所载如此，岂小玉将死诀绝之言果验耶？抑好事者因其有此疾，遂为此说以实之也？
　　韩愈诗
　　【文献通考】
　　《韩昌黎集》四十卷。
　　【黄庭坚豫章集】
　　《书韩退之符读书城南诗后》绍圣五年五月戊午，上荔枝滩，极热，又舟中敖兀，无以为娱，聊以笔砚忘暑，因书此诗赠陈德之。此字极似蔡君谟简扎。所恨未能与颜杨比肩耳。又书：眉山石信道，请余书《符读书城南》，将诸家学，以为后生击蒙之器，其意甚美。故为之书。或谓韩公当开后生以性命之学，不当诱之以富贵荣显，涪翁曰：此熙宁元丰间大儒之过也，又何学焉！孔子曰：齐景公有马千匹，死之日，民无德而称焉；伯夷叔齐饿于首阳之下，民到于今称之。韩公之言，其于劝奖之功异趣而同归也。黄口小儿得食未知饥饱，而使之谈天人之际，此何异孺子学步，遂责之佩玉中和鸾采茨哉！信道归刻之，勿疑空腹让食之论可也。又书《赠孟东野诗后》石君美有子年少而失，故书孟东野诗遣之。时以观览，可用乱思而纾哀。竟观物理，其实如此，大概因果耳。退之救世弊，故并因果不言，然此一段文意，乃是涅中佛语尔。退之言，不能无所不读，未有能成大儒者，其佛能信矣乎！
　　【唐仲友说斋集】
　　《辨元和圣德诗》韩公《元和圣德诗序》曰：东定青徐积年之叛。按新书本记，贞元十六年，徐泗濠节度使张建封卒，其子自称知军事，建封传。元和初以疾求代，召为工部尚书，以王绍节度武宁，谓定其叛可也。淄青李师古，以元和元年闰月壬戌卒，其弟师道自称留后。宪宗以方讨刘辟，含垢授之。其后擅选卒抵寿春，欲授蔡，遣客烧河阴漕院，贼宰相武元衡，伤中丞裴度，遣訾喜珍门察及东都盗斩建陵戟。及闻李光颜拔凌云栅，始惧，遣使归命蔡平，犹逗挠不朝，卒用大师，一年而后平之。乃元和十四年也。诗作在平刘辟后，谓定积年之叛，殊不可晓。岂以师道上书，奉两税守盐法，请吏朝廷，亦足为小定耶！公书法谨严，未诛师道，意不应遽以为定，识者当能辨之。
　　孟郊诗
　　【文献通考】
　　《孟东野诗集》十卷。
　　晁氏曰：唐孟郊，东野湖州人，贞元十二年进士，调溧阳尉，辟为兴元参谋，卒。郊少隐嵩山，性介寡合，韩愈一见为忘形交，为诗有理致，然思苦涩，李观论其诗曰：高处在古无上，平处下顾二谢云。张籍谥为贞曜先生，集宋次道重编，先时世传汴吴镂本五卷，一百二十四篇，周安惠本十卷，三百三十一篇，别本五卷，三百四十篇。蜀人蹇用退之赠郊句，纂《咸池集》二卷，一百八十篇，自余不为编秩，杂录之。家家自异次，道总拾遗逸，摘去重复，若体制不类者，得五百十一篇，四十联句不与焉，一赞二书附于后，郊集于是始有完书。
　　颖滨苏氏曰：唐人工于为诗，而陋于闻道，孟郊尝有诗曰：“食荠肠亦苦，强歌声无欢，出门如有碍，谁云天地宽。”郊耿介之士，虽天地之大无以安其身，起居饮食有戚戚之尤，是以卒穷以死。而李观盛称之，至韩退之亦谈不容口，甚矣！唐人之不闻道也。孔子称颜子在聘陋巷，卷人不堪其忧，回也不改其乐，与郊异矣。
　　朱仿诗
　　【文献通考】
　　《朱仿诗》一卷。
　　晁氏曰：唐朱仿，字长通，襄阳人。隐居剡溪。嗣曹王皋镇江西，辟节度参谋，贞元初召为拾遗，不就。
　　长孙佐辅诗
　　【文献通考】
　　《长孙佐辅集》一卷。
　　陈氏曰：唐长孙佐辅撰，按《百家诗选》云：“德宗时人，其弟公辅为吉州刺史，往依焉。”当必有所据也。其诗号《古调集》。
　　柳子厚诗
　　【文献通考】
　　《柳宗元诗》一卷。
　　陈氏曰：唐柳宗元撰，子厚诗在唐，与王摩诘、韦应物相上下，颇有陶谢风气。古律绝句，总一百四十五篇，在全集中，不便于观览，因抄出别行。
　　【黄庭坚豫章集】
　　《跋书柳子厚诗赠王观复》：予友先王观复，作诗有古人态度，虽气格已超俗，但未能从容中玉佩之音，左准绳，右规矩尔，意者读书未破万卷，观古人之文章未能尽得其规摹。及所总览笼络，但知玩其山龙黻黼成章耶？故手书柳子厚诗数篇遗之，欲知子厚如此学陶渊明，乃为能近之耳。如白乐天自云效陶渊明数十篇，终不近也。
　　【元遗山集】
　　《跋龙岩书柳子厚独览一诗》：龙岩此卷大字学东坡，而稍有敛束，故步仍在。末后四行二十二字，如行云流水，自有奇趣，唯其在有意无意之间，故如出两手耳。
　　【苏东坡集】
