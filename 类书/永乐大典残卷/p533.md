<!-- { "loadSidebar": true } -->
　　武德中，元敬为秘书郎，太宗召为天策府参军兼直记室，薛收与元敬俱为文学馆学士，时房杜等，处心腹之寄，深相友托，元敬畏于权势，竟不之狎。如晦常云：小记室不可得而亲，不可得而疏。柳公绰，性端介寡合，与钱徽，将又，杜元颖，薛存诚，文雅相知，交情疑密，为吏部员外郎，及武元衡罢相，镇西蜀，与裴度俱为元衡判官，尤相善。公绰先度入为吏部郎中，度以诗饯别，有“两人同日事征西”之句。《卢藏用传》卢藏用隐终南少室二山，与陈子昂，赵贞固友善。子昂贞固前死，藏用抚其孤有恩，人称能终始交。刘知几，与吴兢等交。常曰：海内知我者数子而已。郑纟因少有奇志，所交皆是天下名士。韦夏卿与齐映善，同游终年，不见喜愠。《元稹传》元稹，河南人。拜膳部员外郎，迁中书舍人翰林承旨学士，数召入，礼遇益厚，自谓得言天下事，中人争与稹友，魏弘简在枢密尤相善。裴度出屯镇州，有所论奏共沮却之度，三上疏，来力弘简、稹，倾乱国政，陛下欲平贼，当先清朝廷乃可，帝迫群议，乃罢弘简而出稹为工部侍郎。然眷倚不衰，未几，进同中书门下平章事。严挺之，重交游，许与生死不易其操。
　　【唐】
　　赵宗儒父骅敦，交友行义，不以夷险恩操。少与商寅、颜真卿、柳芳、陆据，萧颖士、李华，邵轸善，时为语曰：商、颜、柳、陆、萧、李、邵、赵。
　　【唐阙史】
　　路舍人犀，与卢给事弘正，性情相善，紫微清瘦古澹，未尝言朝市，夕拜魁梧，富贵未尝言山水。紫微日谋高卧，有制草则就宅视之，夕拜未尝乞告，有宾客则就省谒之，虽秦吴所尚，而埙篪其友，一日雪满玉京，紫微在假，夕拜将欲晏入，先及路门，紫微方于南垣茅亭，肆目山雪，鹿冠鹤氅，手卷膝琴，构火于炉，酌杯于机。闻卢至曰：适我愿兮。促命延入，夕拜紫金华焕，意轩轩。偶紫微道服而坐，紫微曰：卢六卢六，曾莫顾我何也？夕拜曰：日月限满，向家食相仍日诣台座，以图外任，紫微貌惨曰：驾肩权门，所不忍视、且有夙分，徒劳汝形，腊莹一兮。能同幕席天地否？夕拜曰：诣省之计决矣。紫徵又呼侍儿曰：卢六待去，早来药糜，宜洁冰越，中匀二器，我与给公俪食。夕拜振声曰：不可。紫徵曰：何也？夕拜曰：今旦犯冷，且欲遐征，已市血食之加蒜者冫食矣，时人闻以为路之高雅，卢之俊达，各尽其性。
　　【唐摭言】
　　贞元十二年，李挚以大宏词振名，与李敏同姓，同年，同登第，又同甲子，及第时俱二十五岁，又同门，挚尝答行敏诗曰，因缘三纪异，契分四般同。刘驾，与曹邺为友，俱攻古风诗，邺既擢第而不即出京，俟驾成名同去，果谐所志。
　　【辛文房唐才子传】
　　朱放，卜居剡溪镜湖间，排青紫之念，结庐云卧，钓水樵山。尝着白接皿离皿鹿裘，履盘桓酒家，时江浙名士如林风儒雅，俱从高义，如皇甫兄弟，皎澈上人，皆山人良友也。
　　【五典毓蒙事实】
　　唐贺知章，字季真，性旷夷，善谈说，陆象先曰：季真清谈风流，吾一日不见，则鄙吝生矣。元宗时仕至秘书监。唐元微之，为御史鞠狱梓木童，时白乐天尚书在都，与名辈游慈恩寺，花下小酌，作诗寄微之曰：花时同醉破春愁，聊把花枝当酒筹。忽忆故人天际去，计程今日到凉州。元至褒城，亦寄远游诗曰：梦君兄弟曲江头，又向慈恩寺里游。驿吏唤人驱马去，忽惊身去在凉州。千里神交若合符契，朋友之道，不其至欤。鞠永，以文学见知于王化基。王公知杭州，咏知仁和县。及至官，王公略不加礼，课其职事甚急，咏不复冀其相知，而专修吏干。后王公为参政，首以咏荐。人问其故，答曰：鞠咏之才不患不奋，所尤者气俊而骄忽，故抑之，咏闻之曰：王公真相知也。
　　【锦绣万花谷】
　　庐东美，何长师，李华、韩衢为友，淮泗间号为四夔。
　　【太平御览】
　　蒋诩字元卿，舍中三径唯羊仲袤仲从之游，二仲皆推廉逃名之士。诸葛乐，与管辂友，临别戎以二言，卿性乐酒温克宁常节之，卿有冰镜之才，祸如膏火，不可不慎。辂曰：吾欲持酒以礼，持才以愚，何患之有耶。许迈字远游，少与高阳许询并治，高节同志齐名，询能清言兼有词藻，迈博学，亦善属文。赵俨避乱荆州，与杜袭，繁钦，通财共计合为一家。郭子曰：冀州刺史杨准二子，乔字国彦，髦字士彦，清平有识，俱总角为成器。准与裴顾乐广友善。遣见之，顾谓准曰：乔及卿，髦小减也。广谓准曰：乔自及卿，髦尤精出，准笑曰：我二儿优劣，乃裴乐之优劣，论者许之。张奥与延叔坚书曰：吾与叔坚剖心相知，岂以流言相猜耶。
　　【五代薛史】
　　晋郑云叟，本名遨，与梁室权臣李振友善。振欲禄之，拒而不诺，及振南迁，云叟千里徒步以省之，识者高焉。
　　【晏元献公类要】
　　张升，字彦真，其意相合者，则倾身交结不问穷贱。如乘其志者，虽三公大人终不屈从，常叹曰：死生有命，富贵在天，其有知我，虽胡越可亲，苟不相识，从物何益。刘陶字子奇所与交友，必也同志好尚，富贵不求趋，贫贱不易意。
　　【性理会元】
　　濂溪在南安，时年少不为守所知，洛人程公摄通守事，视其气貌非常人，与语，知其为学知道也因与为友。
　　【言行龟鉴】
　　宋韩忠宪公亿布衣时，与李康靖公同游，止一毡同寝。一日分途割而分之。公与李若谷未第时皆贫，同试京师，每出谒，更为仆，李先登第，授许州长社县主簿，赴官自控妻驴，韩为负一箱，将至长社三十里，李谓韩曰：恐县吏来，箱中止有钱六百，以其半遗韩，相持大哭，别去。次举韩亦登第。后皆至参政，世为婚姻不绝，咏史诗云：韩李京师更仆时，控驴负笈两无辞。一朝接踵身荣显，合契姻女连百世期。欧阳文忠公修，字永叔，平生笃于朋友如尹师鲁、梅圣俞、孙明复。既卒，其家贫甚，公力经营之，使皆得以自给，又表其孤于朝，悉录以官，由是三族赖公之力，其后昌炽，以下论朋友之义。公与韩魏公相知最深，每心服韩公之德量，尝曰：累百欧阳修何敢望韩公，韩公曰：永叔相知无他，琦以诚而已。司马温公与范蜀公相友善。熙宁元丰间，士大夫论天下贤者，必曰：君实景仁，道德风流，师表当世。二公相得欢甚，约更相为传而后死者则志其墓，君实常谓人曰：吾与景仁兄弟也，但姓不同耳。张魏公浚在京师，独与赵鼎宋齐愈，胡寅为至交，寝食行止，未尝相舍，所讲论皆问学之力，与所以济时之策，钦宗召涪陵处士谯定至京师，将处以谏职。定以言不用，力辞。杜门不出，公往见至再三，开关延入，公问所得于前辈者，定告公但当熟读论语。公自是益潜心于圣人之微言。
　　【赵善自警编】
　　初王安石与吕正献公晦叔善。及秉政，为人所间，怒公甚，晚稍悔悟。及退居金陵，既久，闻公至杨州，数寄声欲就见。安石未用时，以兄礼事公，甚谨。自熙宁后，间一通庆吊皆书吏以公函答，至是以亲书复称兄，然公未久即赴召，竟不果来见。
　　【陆放翁家世旧闻】
　　李作又知刚楚公之婿，才极高，公爱之。作又与马巨济善，巨济在太学有声，及赴省试，作又拟杜子美杜鹃书体作诗戏之曰：太学有马涓，南省无马涓。秋榜有马涓，春榜无马涓。公闻之，不乐作又曰：某与巨济忘形，故有此戏。公曰：与人交常有礼，何谓忘形？凡世之交友卒为仇雠者，皆忘形者也。常记熙宁中，与舒信道彭器资同在景德考试，信道一夕，中夜叩器资门，欲有所问，器资已寝，亟起束带，信道隔门呼曰：不必起，止有一语欲求教耳。器资不答，束带竟开门延坐，然后共语，信道颇不乐，然处朋友间，当如器资乃是。
　　【宋史】
　　《曹友闻传友闻》：曹武，惠王彬十二世孙也。少有大志，与仲弟友谅不远千里寻师取友，登宝庆二年进士第。
　　【辽史】
　　《圣宗纪》：统和元年八月戊子西幸，癸巳幸怀州，甲午上与斜轸于太后前，易亏矢鞍马，约以为友。
　　【山居新话】
　　孙子耕者，杭人，与新城豪民骆长官为友。元统间，骆犯罪流奴于肇，孙以友故，送至肇州而回，交谊如此，诚不减古人也。
　　【唐摭言】
