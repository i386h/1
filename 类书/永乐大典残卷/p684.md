<!-- { "loadSidebar": true } -->
　　《丙辰上庙堂书》：某切谓今日内治无一之可言，惟治外之心，尚存畏惧，未敢尽出于私意也。凡有爱君忧国，亦于其可用力者，竭其虑而已。今日孰不曰，靼兵斡腹之谋，最可忧也。愚则曰：此不足忧。盖思播之至辰沅千有余里，中间山川之险阻为最多。兵法，百里而利者蹶上将，五十里而利者军半至，岂有千里险阻而能谋人之国哉？惟无蜀为可忧耳，况今蜀之兵将，尚可轩轻，靼果有入寇之谋，岂不虑蜀兵之尾其后，可以抄其辎重，可以绝其粮道，可以断其归路，靼之狡谋，必不如是之也。广西湖北固不可不备，而不足忧，不然，海道又岂不足乎？夫海舶与江舰不同，进退实系于风，非人力之可必，得风而进也固易，失风而退也极难，彼岂能为必胜哉？能无虑其欲退乎？是海道不可不防，而亦不足忧。惟平原旷野，飘忽震荡，长驱直捣，是其所长，其实所当忧者，只在两淮耳。然则自古拥重兵以窥江者，未有不败。若狡虏黠酋，知用羊祜之策，识王朴之谋，时出轻兵以扰之，或据我一二城，左右望以俟间，是淮南无日不被兵也。江南之力，日消月削，虽有上知，莫能为之谋矣。前日维扬之兵，以累年虏至不战，有以召其来。今春之捷，以背城一战，出其不意，所以败而去，后日雪耻之师，势所必至。来之速，愤兵也，虽可畏而谋必浅；来之迟，则谋深而不可测，但淮之列郡，凋弊甚矣！因其未至，若不增屯积粟，保险据势，有以大其锋，则兵祸未易解。为今日备御之道，未论某将当坠，某将当黜，某屯当修，某险当守，某兵可以为某援，某粟可以为某粮，大略规抚不立，陋苟安，其弊固不止一事。而其至深至切之害，莫甚于清野，非特无御外亦并其内而大困焉，而举国不以为非也。昨自嵩之创此缪画，二十年来号为奇谋妙计行之，愚言之不以为耻，如出一人，如同一口，而今日江南之困，亦已深矣，而犹未之思也。盖自三代以来，但闻募民徙塞下矣，诏民入粟实塞下矣。至于屯田之利，兵民杂耕，书于史册，前后相望，未闻以清野为奇谋妙计也。使清野果可以为外治之上策，则自古谋臣良将，凡英杰智略之人，不应皆如是之愚，而不知计之出此也。古人亦自有清野之时，援兵未至，闭城自守，使敌至无所资，以为一时之暂可也。当嵩之时，适中原荒残之后，芦苇一望数千里，虎豹出没其间，虏人赍粮远战，易于乏绝，不能不指南方为续食之计。是时清野以待之，可坐而困敌，能侥幸数年之安。后之来者，不知通变守以为不可易之论，而不计其术之穷也。苟靼人必有南牧之志，我虽清野，彼自运粮积粟于沿淮诸郡，轻骑裹粮，一日夜可以直叩长江，此时复可清野以待之乎？譬之富家巨室，平日瞻养群奴，其费固不赀也，日足以为藩屏之卫，夜足以为盗贼之防。今有人为之谋曰：“盗之所以窥伺者，以主家有物可取耳。使主家尽鬻其所有，空室以居之，群奴可以熟睡，无巡警之劳，盗自不至，不亦善乎！盗则果不至也，其如主家坐困无以赡群奴何，特此规抚不立，陋苟安而已，岂知其为根本害也。夫自南渡以来，两淮非不时时被兵，而每年粟米麻麦丝绵潦果之过江南才是，舳舻相尾，江南藉以为用，国以富强，自清野之后，此利遂绝。使淮南之货，不及江南，犹未为大害，今则不免竭江南之力，以赡江北之屯，凡昔之渡江而南者，今反尽输于江北矣，又不止此也。两淮之流民内徙，扶老携幼，百十为群，累累于道路者不绝，此辨于江南以为生者也，今不知江南沃壤盛大之区，可数者几，而可久充江北无穷之需乎！所以为根本之大害者此也。夫兵食出于农者也，养兵所以卫农业以自给，今既不足以为农业之卫，又从而夺其常业，驱其老弱，使之转乎沟壑，是岂养兵之道与！愚请得以索言清野之大缪，安土重迁，民之至情也。昔盘庚不忍民之罹水患也，开陈利害，反覆叮咛委曲，以勉其不可不迁，犹不能止百姓胥怨之言，况靼骑之来，未如患水之不可措乎！老弱者势不能拒，而自知逃避，正不必驱之避也。自避与驱之避，其事情大不同。自避者心死意销而无他念，驱之避则含怒蓄怨有时而发，彼甘心于自避者皆老弱，强壮者或欲自相团结，或保险阻，或俟利便奋身击逐，皆可一当百，盖彼自护其生产作业，不待令而出死力以敌之，善用兵者，不过能发人心之愤，导其势而已。今既足以分官军之劳，且无馈饷供给之需，亦何若自失其助哉！方靼虏未至，生业垂成，遽下清野之令，焚其庐，毁其业，驱迫流离之人，未见靼骑之害，而先受官军之若。彼疾视其长上，而归怨于朝廷何可解也？苟有勇士一呼，皆为剧盗，其忧未易乎？一则失民兵之利，二则失边民之心，最大者自困江南之力，其病在于各自为谋，此不相恤，在外者不恤朝廷之乏，不恤民力之困，在内者不恤边备之虚，不恤军士之贫，此愚所以夙夜隐忧，而言不足以达君相之听智不足以破通国之惑，若夫省观大势，斟酌可否，操持大柄，岂不在朝廷乎！欲望钧慈，特赐敷奏，下此，令侍从给舍台谏馆学，百执事集议于朝，条具其清野利害之实，与夫今日备御之策，及所以区处流民之道。惟圣天子平心远览，采其良策，力主于上，力行于下，天下幸甚！宗社幸甚！臣闻御戎之策有三：曰战，曰守，曰和，因时施宜难执一，然其事未尝不相关焉。锐于立功者，则曰残虏烟灭，中原丘墟，振兵直前，当如摧枯拉朽之易，不特慰来苏之望，尤可成克复之勋。是则攻战之举，固不容缓，然深谋远虑者，则曰：理内斯可外，强本斯可折冲，兵财俱乏，事力不继，而遽寻干戈，则召衅稔祸，功未成而害已见，其可不为备守之图。然城垒方营，而侵轶已至，粮食甫积，而剽掠时警，羽檄交驰，将左支右吾之不暇，其能固其圉乎！是人不容于不和也。是必和亲以纾其扰，然后备守之计为可图。备守以壮其势，然后征伐之谋方可举。是以古人虽和，未尝不为守，难守亦曷尝忘为战之备哉！请以汉家之事明之，汉兴之初，平城之围未报，女曼书之辱未雪，庭扫穴，似不容已，然而樊哙横行之请则却之，贾谊三表五饵之策则谢之，和亲之约，细过之弃，冠盖往来，金缯赂遗，曾不以为劳且费何耶？盖小屈者，所以为大伸之基，而歙翼匿形者，未始不为博击计也。况当是时，民之疮痍未瘳而休息之政未施，公私之积尚乏，而边陲之警未宁，则所以拳拳于议和者，将以为备守之图也。故塞下之粟可得而积，内帑之钱可得而羡，材官骑士鬼艹阅于都试，六郡良家之子闲习于驰射，凡此者，孰非为攻战之备也？迨夫国势已强，皇威益振，然后驰阴山之北，而使漠南无王庭焉。极其盛也，款塞而慕义，稽首而称藩，推所由来，亦和亲之计有以基之。今日和好之议，意或出此，是岂怯慑而不振者乎？所患者玩一时之少安，而忘备御之大计耳。况狼子野心，背服靡定，其吞并种落，每以和好为养敌之计。今当深思曲防以伐其谋，外姑示讲和之意，而内为强本之图，厉兵坚守，常若寇至，来则应之，侵则御之，庶乎其可以自固也。乃者鞑使之来，或欲绝之以杜其窥伺，或欲毕之以示吾名分，或疑其虚伪而不应加礼。此固所以尊国势而挫戎心，然此既通好于彼，彼以复命而来，已抵中都，亦难遽绝。宠以锡赍，劳以燕享，随时施宜，不得不尔，初非过于惩创而自损威重也。虽和好成否难以预计，然绝之毕之，则愤心一生，其能保其无间言乎？衅端一开，其患立见，盖不止于威重之少损也。为此举者，姑欲因此而达和好之意，款侵扰之兵，而为安边息民之计耳。使和议既成，尚当严于备御，况议犹未定，可不亟思所以处之乎？且今之师旅，疲于攻守，财用耗于调发，郡邑困于应办，尽心力而为之，犹惧不给，一或少缓，突如其来，得无彷徨失措乎？兵之阙额者，当补而训练之必精；城之颓圯者，当修而防捍之必严。事事而为之虑，使无一之不尽，所谓无恃其不来，恃吾有以待之者。此乃御戎之上策也。吁，内修者如支倾，极力拄撑不急则仆；外攘者如奕棋，当审彼已，轻举则失。苟为计既审，而又极力以拄之，安强之效，自可坐致，虽然，能战而后可以守，苟徒曰守之可以无虞也。彼长驱而来，与吾对垒，拥兵直前，其能闭关以自保乎，抑锋镝不容于不交乎？是则攻战之具，尤所当讲今虽未为开拓之谋，然岂终忘规恢之计，生聚教训，可以成报复之功。内修政事，可以收外攘之效，根本苟强，皇威益振，天道好还宁无可乘之机，第今未可为耳。今主议于中者，既有定论；而宣力于外者，当为远谋。羊祜在襄阳，务修德信，使命常通，刹谷为粮，则输绢以偿，欲过诡计则却而不纳，二境之间，悄然交和。疑若安于苟且而无远略矣，孰知夫规恢之谋，已寓于此，而混一之功，不旋踵而成。今之任责者，当以是为心，毋贪小胜以穷追，毋校小嫌而起衅，养威持重，待时而动，复文武之境土，当侔德于宣王矣。惟陛下与大臣亟图之。取进止。
　　【元郝经陵川集】
　　《备御奏目》：臣经言：臣初离阙廷，未知朝廷用兵次弟，虽条奏新政，不敢遽言，但举备预大略一条而已。今闻西北阻命朝廷处置，自辽东至于丰靖以及河西其关隘备御必无缺绽，未知西域回鹘诸国及土波大理绕出西南尝为备御否，其土地广远，兵力豪劲，且其酋长多变诈，惧乘虚作变，与西北连衡遏绝旭烈大王在所蚁聚，转相营惑，使有反顾之忧。又西蜀两川新集或为摇荡，便有意外之变，宜遣一大官知兵者，选集回鹘诸国土波大理一带马，给好水草险要处驻扎，与关西宣抚司肱脾相应。是断西北右臂，且张声势，以接应旭烈大王军马，则国势日张，西北日沮，诸国不敢觊觎，两川得以倚重，如不为备，或有透漏，则数千骑可以突出关西，河南无结草之拒，中原震动矣。臣人切见江上退师以来，宋人颇有轻中国之心，盖彼疮痍未完不敢窥伺，然国家不可不为之备。四川河南京东山东当置四总帅，西川自成都至兴元接上无产州置一帅，河南自唐邓至陈颖置一帅，京东自睢毫至宿氵四置一帅，山东自邳徐沂海并东北海口置一帅。于陕西河南酌中处置一大行台总统东西，以壮国家藩垣，便使宋人请和。边备亦当如此。臣愚微眇爝火之见，不敢自蔽，且即入分宋，不胜恋阙，故又及此。伏取圣裁，中统元年六月七日上进。
　　分地守御
　　【北边备对】
