<!-- { "loadSidebar": true } -->
　　小麦味甘微寒为臣，性有小毒，秋种冬长，春秀夏实，具四时中和之气，为继绝续乏之谷。金王而生，火王而死。除燥热，治躁渴，咽干，养肝气，止漏血、唾血。杀肠中蛔虫，疗下痢。作麴，消谷气，止泄痢；磨面助五脏，补不足；麦奴苗上黑微名奴，解丹石，治天行热毒；麦黄除烦闷，下气消食；麦苗消酒毒，退胸膈热患；面麸治扑损，除瘀血伤折。
　　【胡仕可本草歌括】
　　小麦养肝除热燥，扑疮用醋和麸调。一般大麦攻消渴，作温中食可消。
　　【三元延寿参赞书】
　　小麦性壅热，小动风气，治面后觉中毒，以酒咽汉椒三五粒，不为疾。麦久食消肾，不可多。
　　【癸辛杂抄】
　　小麦具四时气，故性微寒。为麴则温，为面则热，为麸则冷。
　　【方仁声泊宅编】
　　小麦种来自西国寒温之地，中华人食之，率致风壅。小说载天麦毒，乃此也。昔达磨游震旦，见食面者，惊曰：安得此杀人之物？后见莱菔曰：赖有此耳。盖莱菔解面毒也。世人食面已，往往继进面汤，云能解面毒，此大误。东平董汲尝著论，戒人煮面须设二锅汤，煮及半，则易锅煮，令过热，乃能去毒。则毒在汤明矣。
　　【蔡琰乐府】
　　《后汉桓帝初小麦童谣》《后汉书?五行志》曰：桓帝之初，天下童谣。按元嘉中，凉州诸羌，一时俱反，南入蜀汉，东抄三辅，延及并冀，大为民害。命将出众，每战常负。中国益发甲卒，麦多委弃。但有妇女获刈之也。吏买马君具车者，言调发重及有秩者也。请为诸君鼓咙胡者，不敢公言，私咽语也。小麦青青大麦枯，谁当获者妇与姑。丈人何在西击胡，吏买马，君具车，请为诸君鼓咙胡。
　　【宋洪龟父清非集】
　　《小麦青青歌》：小麦青青大麦枯，新妇城边守茅蒲。不妨执热饷妇姑，奄观艾相喧呼。黄云好在玄云起，雨如车轮未渠已。绣衣使者问麦秋，今年麦秋又如此。
　　大麦
　　【广雅】
　　大麦，也，立夏前熟。新谷未登，民屑麦作饭，赖以济民饥。曰晚大麦，穗长而子多，与小麦齐熟，曰六棱麦，曰中蚤麦，曰红黏糯麦，堪作酒，皆大麦之别。
　　【农书】
　　《王祯谷谱》夫大麦，北方所种极广。可作粥饭，甚为出息。故《春秋》书无麦禾，重其阙也。
　　【广志】
　　有秃芒大麦。
　　【新安志】
　　大麦则有早麦，中期麦，青光麦，又有高丽麦，亦呼高头麦。之则粒出，然难为地方。有糯麦，宜为饭。
　　【台州府志】
　　大麦有早黄红了白晚麦。麦之名。
　　【维扬志】
　　大麦四种：麦黄、短秆、晚、淮。
　　【濡须志】
　　大麦四种：白、粉多紫、又名糯，可酿。米、微瘦番。旧有此种，来自北方。
　　【太平志】
　　大麦三种：六棱、中蚤、红黏。
　　【本草】
　　《神农本经》《名医别录》：大麦味咸温，微寒无毒，主消渴除热，益气调中。又云：令人多热，为五谷长，蜜为之使。陶隐居云：今稞麦一名麦，似麦，惟皮薄尔。音牟。《唐本注》：大麦出关中，即青稞麦是。形似小麦，而大，皮厚。故谓之大麦。殊不似麦也。大麦面平胃止渴，消食疗胀。宋嘉本按《药性论》云：大麦使味甘无毒，能消化宿食，破冷气，去心腹胀满。孟诜云：大麦久食之，头发不白，和针沙没石子等，染发黑色。暴食之，亦稍以脚弱，为下气及腰肾故。久服甚宜人，熟即益人，带生即冷损人。陈士良云：大麦补虚劣，壮血脉，益颜色，实五脏，思谷食。久食，令人肥白，滑肌肤。为面胜小麦，无燥热。又云：微暖，久食消肾，不可多食。日华子云：麦温中下气，开胃止霍乱，除烦消痰，破症结能，催生落胎。《图经》文具小麦条下。政和本陈藏器云：不动风气，调中止泄，令人肥健。大麦、麦，本经前后两出。苏云：稻是谷之通名，则是麦之皮号。麦之，犹米之与稻。本经于米麦条中，重出皮壳两件者，但为有壳之与无壳也。苏云：大麦是青稞，麦是大麦，如此则与米注不同，自相矛盾。愚谓大麦是麦米，麦是麦谷，与青稞种子不同。青稞似大麦，天生皮肉相离，秦陇已西种之。今人将当本麦米粜之，不能分也。《圣惠方》治妊娠，欲去胎，以麦二两，水一盏半，煎至一盏，分温三服。《外台秘要》：治妊娠，得病去胎方。麦一升，和蜜一升，服之即下，神验。孙真人：麦芒入目，煮大麦汁洗之。《兵部手集》：治产后秘结，膨胀胀不通，转气急，坐卧不安，供奉转大。初与崔家方以麦末一合，和酒服食。良久通转。崔郎中云神效。《伤寒类要》：治诸黄，杵苗汁服之。又方：蠼螋尿疮。嚼大麦以傅之，日三上。寇宗《本草衍义》：大麦性平凉，有人患缠喉风，食不能下，将此面作稀糊，令咽之，既滑腻，容易下咽。以助胃气。三伏中，朝廷作面以赐臣下作造饧。
　　【绍兴本草】
　　大麦，《本经》云温，复云微寒。主除热，复云令多热。此显无据矣。即非性寒除热之物，当云味咸微温，无毒，是矣。惟作诸方用之颇众，处处种产之。
　　【金李东垣试效方】
　　药象，麦炒黄色，取面，补脾胃虚，宽肠胃。
　　【王好古汤液本草】
　　气温味甘，微酸无毒。能消化宿食，破症结冷气，去心腹胀满，开胃止霍乱，除烦去痰，治产后腹中膨胀不通，二药并神曲气虚人宜服。以代戊已腐熟水谷，与豆蔻、砂仁、木瓜、芍药、五味子、乌梅为使。
　　【元朱丹溪本草】
　　大麦，化宿食，消症结，气虚人宜服。师曰：行上焦滞血。
　　【尚从善本草元命苞】
　　大麦为使，味甘温无毒，戊已腐熟水谷，温中焦，消化宿食，开胃止霍乱，除烦祛痰，破症结冷气，去心腹胀满，落胎孕催生。水渍生芽为，久服，令人消肾。
　　【唐杜工部诗】
　　《大麦行》：大麦干枯小麦黄，妇女行泣夫走藏。东至集壁西梁洋，问谁腰镰胡与羌。岂无罗兵三千人，部领辛苦江山长。安得如鸟有羽，托身白云还故乡。
　　【宋张孝祥于湖居士集】
　　《大麦行》：大麦半枯自浮沉，小麦刺水铺绿针。山边老农望麦熟，出门见水放声哭。去年泠泠九月雨，秋苗不收一粒谷。只今米价贵如玉，并日举家才食粥。小儿索饭门前啼，大儿虽瘦把锄犁。晴时种麦耕荒陇，正好下秧无稻畦。
　　【李庄简公集】
　　《重午食大麦》：春来斗米欲逾千，麦熟家家爨有烟。手磨旋推云子落，脚铛深煮虫半胎员。香闻并舍儿童喜，效录奇方胃海便。信是书生能说食，杜陵饥客漫流涎。瑞麦嘉麦附。
　　【太平御览】
　　埤苍曰：禾来之麦，一麦二稃。周受此瑞麦。《汉书》吕章帝元和中，嘉麦生郡国。《晋起居注》曰：太康十年，嘉麦生扶风郡。一茎四穗，收实三倍。《梁书本纪》：元帝大宝元年，江安侯圆正、侍中张绾等，奉笺曰：麦两穗，出于南平之郊。《前凉录》曰：永嘉元年，嘉麦一茎九穗，生姑藏。
　　【唐书】
　　武德元年五月，陇州献嘉麦。六月，虞州献嘉麦，一茎六穗。开元八年五月，平原麦一茎两岐分秀。九年五月，绛州奏瑞麦，七茎两穗，一茎四穗。十二年六月乙已，河南告成县瑞麦生穗分岐，一茎三秀。十三年五月甲申，瑞麦生河南之寿安。贞元五年，五月戊辰，宋州麦一茎九岐者百余本。十三年，闰五月戊午，陕虢李泌献瑞麦，一茎五穗。
　　【文苑英华】
　　任瑗《瑞麦赋》：建极惟皇，昭铄于光。出豫考卜，乘时省方。西自酆镐，东巡洛阳。顺天游而有度，协日晷之云长。征贤宣室，布政明堂。风雨时序，黎庶其康。尽物称瑞，穷灵委祥。明含日月，则阶恒秀，泽及草木，一作莽而陇麦登芳。于是辟离宫，通禁苑，都兹瑞之所应，实皇恩之烛远。朝任得人，时维贤相。九流分职，三旗协亮。称尧舜之允敷，同益赞而为唱。曰珍瑞麦，生我王国。凌寒而秀，彰圣之德。愿载观之书，以歌南薰之则。既而帝曰：钦哉！天符聿来，俾予光于四表，惟尔翼于中台。念幽芳之遂性，知朴之当材。且夫麦之为瑞，其德又至矣！居寒自生，当暑荐美。含实珠净，耀芒锋起。既标咏于诗人，亦称奇于缣史。当其于野，渐渐其秀，将嗣谷以登年，岂凌霜而不茂。在昔唐叔，嘉禾伊育；昭彼周王，天人斯穆。今惟圣帝，此焉攸淑。涵之如春也，及冬而繁荣；就之以日也，来春而纷郁。则有小儒，怡然鼓腹。照水镜之光鉴，参历选之题目。未登高而赋成，庶陈美于金竹者也。高庭《瑞麦赋》：圣人顺动，文思钦明。天地贞观，品物咸亨。去凭虚而就安处，面周洛而背咸京。云旗电发，霜戟林行。大阴用事，其日在斗。万国来庭，百神奔走。泉潜动而落，水益壮而冰厚。冠异气于缭垣，吐嘉于寒薮。不忌风雪，全抽两穗。逼日月之光华，得云雨之攸利。芒织织而擢陇，叶青青而耸翠。同黍谷之移暄，类榆林之因地。瑞纪增焕，嘉苗异植。出天苑之称奇，访人一作之寰而未识。凌王霜而表劲，挺金茎而孤直。顾耀颖于年和，望生成于帝力。倬彼藩翰，其代天工。即汉庭之想国，类晋室之清通。拜殊祥而北首，列图史于南宫。纡粹容于有穆，冠鸿业而无穷。实颖实栗，是崇是奉。可以为瑚琏之粢，可以为种棱之种。伟长至之驭序，同少阳之在候。成粒贵于乌术，覆苗期于雉劬。夫瑞也，百王之珍事，其生也，二仪之大德。道泰则称物呈形，政乖则群方皆忒。伊小草之何幸，逢大人之允塞。愿均照于离明，祈作祯于王国。
　　崔融《皇太子贺嘉麦表》臣某言：伏见雍州司马徐庆，称所部有嘉麦一茎六穗。织芒濯露，疑因黑壤之宜；香穗摇风，若吐黄金之色。岂非灵星昭应，睿德感通。降之自天，何必来之咏；尝之于庙，先符孟夏之时。凡在含生，相趋动色。臣缪当居守，肃奉宗祧，一穗两岐，徒说张君之咏；十亩千石，方轻泛氏之书。仰天意而增欢，顾人心而载跃。无任喜之至。谨附起居使某官某，奉表陈贺以闻。
　　【资治通鉴】
　　《后梁太祖纪》：开平四年，宋州节度使衡王友谅，献瑞麦一茎三穗。帝省之，不怿曰：今宋州大水，百姓不足，安用此为？诏除本县令名，遣使诘责友谅。以兖海留后惠王友能代为宋州留后。友谅友能，皆全昱子也。
　　【五代史】
　　《后唐明宗纪》：天成二年，华州邢州进两岐麦。《晋高祖纪》天福五年，五月癸酉，宋州贡瑞麦两岐。
　　【宋史】
　　太祖开宝八年，五月，郑州、梓州、合州、巴州县并献瑞麦。太宗淳化五年四月，永州县献瑞麦。至道二年五月，泗州献瑞麦。三年四月，唐州、遂州、盘石县并献瑞麦。
