<!-- { "loadSidebar": true } -->
　　保命府多女官司。三官官属有七人，四女三男。明晨侍郎七人，如今世上御史中丞之职。并隶东华方诸宫，保命君总关之。周爰友者，汉河南尹周畅字伯持之女也。畅，汝南安城人，好行阴德，功在不觉。永初二年夏，旱，收瘗洛阳城旁客死骸骨万余人，为立义冢，祭祀之，应时大雨丰收。所行多类此。阴行闻于太上，令爰友从南宫受化得仙，来在洞中。爰友少亦好道，服茯苓三十年后，遇石长生教以化遁。化遁，上尸解也。隐居云，畅，周嘉从弟也。殇帝时，为河南尹，至光禄勋。张桃枝，汉司隶校尉朱寓李陵母也。寓母行阴德，久闻在易迁始得为侍郎耳。隐居云：朱寓，沛人，桓灵时八俊。夏馥，字子治，陈留人也。少好道，服木饵和云母。后入吴山，从赤须先生受炼魂法。又遇桐柏真人，口受以黄水云浆法，得道来在洞中。馥少时被公府辟召，悬辟书著桑树乃去。其用怀高迈如此。隐居云：后汉及《高士传》并云馥，陈留圉人，桓帝时举直言不就。真诰云：例皆取平贞正直，体隐神清，即侍郎之才，不限男女也。余数人不能一一道之。
　　玉华侍郎
　　【夷坚志】
　　莆田人，方朝散失其名。政和初，为歙州婺源宰。病热困卧觉，耳中锵锵天乐声，少焉有女童二十四辈，各执旌苒幢幡至前。俄，采云从足起，掩苒飞腾，瞬息间到一城。城中大楼，明奂高洁，金书其门曰“太华之宫”。正中设榻，使就坐，侍女列立，长髯道士乘云至。碧冠霞衣，执玉简，直前再拜。方惊起，欲致答，道士拱手言：“某于先生役隶也，愿端坐受敬。”拜毕，跽白曰：“碧落洞玉华宫莫真君敬问先生，瑶台一别，人间甲子周矣。嗣见有日，钦迟好音。”方懵然不知所答，道士曰：“下土溷浊，能移人肺肠，先生应已忘前事，今当缕陈之。先生唐武后时人也，生于冀州，能属又而嗜酒不捡，浮沉里中。时河北大疫，死者如乱麻。先生书所得药方，揭于通衢间。病者如方治之，即愈。由此相传益广，所活不可计。梦中有人告曰：‘子阴德上通于天，上帝嘉其功，当以仙班相召。’先生素落魄，且自恃将为天人，愈益放诞，竟以狂醉堕井死。死后久之，乃用前功，得见于白玉楼，盖李长吉所作记处也。时有四人同召，当试文一首。帝自书《大道无为赋》为题，先生有警句曰：‘帝凿窍而丧魄，蛇画足而失杯。’帝览之大喜，擢列第一，拜为修文郎，专以文字为职。继有玉华侍郎之命。同寮十八人，皆上清仙伯也。每侍帝左右，出则陪从金舆。尝晓幸紫霞宫，宫人不知辈至，或晓起绕画一眉，即趋出迎谒。帝顾之笑，命诸侍郎赋诗。先生卒章云：‘晓妆不觉星舆至，只画人间一壁眉。’帝吟讽激赏。卒以恃才怙宠，为众所嫉，下迁群玉外监。既陛辞，帝曰：‘群玉殿乃吾图书之府，非卿文学出伦，未易居此。’是后宴见稍疏。一日，帝与诸仙游瑶圃，思先生之材，遣使来召，先生辞以疾，独与侍女宋道华泛舟池上，执手眷眷，有人间夫妇之想。为使者所劾，帝批其奏曰：‘男为东家男，女为西家女。’皆谪堕人世。道华生于蜀中，而先生乃为闽人。先生既登第，为郡武判官日，帝命召还，有不相乐者，奏云：‘邵武分野，炎气方重，须此人仙骨以镇之。’乃止。近已有诏，更一纪，复故处莫真君乃代先生为侍郎者。惧尘世易流，又有他过，则仙梯愈不可攀，故遣弟子来郑重达意。”宋道华者，先已得归，正持宝幢立于侧。拜而言曰：“人世纷纶，真可厌苦。若得再入碧落洞中，望见金毛师子，千秋万岁，永无闲思念也。”方君闻两人语，始瞿然如有所省。道士及众女皆谢去，遍体汗流，遂寤。盖已三日，即召会丞尉及子孙历道所见。遂申郡，乞致仕。时年六十有二，后不知所终云。先君顷于乡人胡霖卿涓处得此事，亦有人作记甚详，久而失去。询诸胡氏子及婺源人，皆莫知。但能道其梗概如是。今追书之，复有遗忘处矣。
　　西门侍郎
　　【古今诗话】
　　宋王素待制，尝梦至玉京黄阙。殿上有绀服翠冠者曰：“吾东门侍郎，公则西门侍郎，昔以奏牍语讦责于世。”公梦回题诗曰，似去华胥国里来，云霞深处见楼台。月光冷射鸡窗急，惊觉浮仙梦一回。”晚岁复思玉京之梦，诗曰：“虚碧中藏白玉京，梦魂飞入凤凰城。何时再步云霞外，皓齿青童已扫厅。”
　　仙台郎
　　【沈玢类说】
　　侯道华晨起，飞在松顶，挥手谢众曰：玉皇诏我为仙台郎，今去矣。
　　修文郎
　　【太平广记】
　　苏韶卒，从弟节昼见韶，因问幽冥事。韶曰：颜回、卜商，见为地下修文郎。
　　陛木盾郎
　　【史记】
　　《滑稽传》：秦始皇时置酒而天雨，陛盾者皆沾寒。优旃见而哀之，谓之曰：“汝欲休乎？”陛木盾者皆曰：“幸甚。”优旃曰：“我即呼汝，汝疾应曰锘。”居有顷，殿上上寿呼万岁。段旃临槛大呼曰：“陛木盾郎！’郎曰：“诺。”优旃曰：“汝虽长，何益，幸雨立。我虽短也，幸休居。”于是始皇使陛木盾郎者得半相代。
　　傍马员外郎
　　【南史】
　　《阮佃夫传》：秦始初，军功既多，爵秩无序。佃夫仆从附隶，皆受不次之位。捉车人武贲中郎将，傍马者员外郎。
　　真仪曹郎
　　【齐书】
　　孔逖为尚书仪曹郎，屡箴阙礼，多见信纳。上谓王俭曰：孔逖真所谓义曹郎。
　　好度支郎
　　【资治通鉴】
　　唐玄宗天宝四载，杨钊侍宴禁中，专掌樗蒲文簿，钩校精密，上赏其强明，曰好度支郎。诸杨数徵此言于上。又以属王钅共，钅共因奏充判官。
　　为省名郎
　　【先茔芝记】
　　秦少游祖氏一门显者数人，从子无择通籍内阁大夫，践更中外，为省名郎。
　　入羊为郎
　　【史记】
　　《平准书》：汉武帝兴十余万人筑卫朔方，转漕甚辽远，自山东咸被其劳，费数十百巨万，府库益虚。乃募民能入奴婢得以终身复，为郎增秩，及入羊为郎始于此。
　　入财补郎
　　【史记】
　　《平准书》：武帝时，所忠言：“世家子弟富人，或斗鸡走狗马，弋猎，博戏，乱齐民。”乃徵诸犯令，相引数千人，命曰：“株送株入。”财者得补郎，郎选衰矣。
　　输粟为郎
　　【有官龟鉴】
　　郑夫策曰：宜效汉时输粟为郎之例，发下从七品正从八品虚名敕牒四千道，实拟散官，遥授职事，分给行省，填名类报。从七一千道，每名米四百石；从八二千道，每名米三百石。可得米一百六十万石。天下之富而好名者，皆事趋之。既非常调，亦无碍于选法也。
　　买金偿郎
　　【野客丛书】
　　人以诬罔见加，安可置而不辨。直不疑买金偿郎，与陈重买裤偿郎，二事首尾甚同，固不失为盛德。要非中道幸而见获，吾诬遂明。苟或不获，吾何安而受此诬哉？故不可以不辨。
　　白首为郎
　　【野客丛书】
　　《汉武故事》：载颜驷一事甚与冯唐同。曰：上至郎署，见一老郎须眉皓白，问：“何其老也？”对曰：“臣姓颜名驷，以文帝时为郎。文帝好文而臣好武，景帝好老臣尚少，陛下好少臣已老，是以三业不遇。”上感其言，擢为会稽都尉。
　　方士为郎
　　【通鉴纲目】
　　汉武帝元鼎四年，以方士公孙卿为郎。
　　家贫为郎
　　【后汉书】
　　明帝时，药崧天性朴忠，家贫为郎。常独卧台上，无被枕，止食糟糠。帝每夜入台，辄见崧，问其故，甚喜之。自此诏大官，赐尚书以下朝夕餐，给帷被皂袍。
　　不能为郎
　　【东汉书】
　　尚书令史注，故事尚书郎以久次补之。世祖改用孝廉，以孝廉丁邯补焉。邯称病，世祖问其病，邯羞为郎乎？对曰：“臣实不病，耻以孝廉为令史职尔。”世祖怒杖之，诏问：“欲为郎否？”邯曰：“能杀臣者陛下，不能为郎者臣。”中诏遽出，竟不能为。
　　为子求郎
　　【东汉书】
　　《明帝纪》：永平十七年，馆陶公主为子求郎，不许而赐钱十万。谓群臣曰：“郎官上应列宿，出宰百里，苟非其人，民受其殃，是以难之。”故吏称其官。民安其业，远近肃服，户口滋殖焉。
　　子弟为郎
　　【通鉴纲目】
　　汉孝安帝永初四年，诏以凉州牧子弟为郎。庞参说邓骘徒边郡不能自存者，入居三辅，骘然之，欲弃凉州，并力北边。乃曾公卿集议，骘曰：“譬若衣败坏，一以相为补，犹有所完。若不如此，将两无所保。”公卿皆以为然。郎中虞诩言于太尉张禹曰：“若大将军之策，不可者三：先帝开拓土宇，劳而后定，今惮小费举而弃之，一也。凉州既弃，即以三转为塞，园陵单外，二也。谚曰：‘关西出将，阙东出相，烈士武臣，多出凉州，士风壮猛，使习兵事。’今羌胡所以不敢入据三辅，为心腹之言者，以凉州在后故也。凉州土民所以推锋执锐，父死于战，无反顾之心者，为臣属于汉故也。今割而弃之，民庶安土重迁，必引领而怨曰：‘中国弃我于夷狄。’如卒然起谋，因天下之饥敝，驱氐羌以为前锋，席卷而东，则函谷以西，园陵旧京，非复汉有，三也。”议者喻以补衣犹有所完，诩巩灬其疽食浸淫而无限极也。禹以为然。诩因说禹纲罗凉土雄桀，引其牧守子弟于朝。外以劝厉，答其公勤；内以拘致，防其邪计。禹善其言，更集四府皆从诩。于是辟西州豪杰为掾属，拜牧守长吏子弟为郎，以安慰之。《集览》：引领，引，伸也。领，颈也。谓长引其颈而怨恨也。疽食，疽，痈，食义同蚕食。四府，谓太师、太傅、司徒、司空。西州注见光武建武十年。汉灵帝中平六年，除公卿子弟为郎，补宦，侍殿上。
　　父任为郎郎
　　【东汉书】
　　《李忠传》：忠字仲都，东莱黄人也，父为高密都尉。臣贤案：《东观记》、《续汉书》并云中尉。又《郡国志》，高密侯。《百官志》，皇子对，每国傅相各一人，中尉一人，比二千石，职如郡都尉，主盗贼。高密非郡，为都者误。忠元始中以父任为郎，署中数十人，而忠独以好礼修整称。
　　位不过郎
　　【数类】
　　汉班彪，字叔皮，才高而好述作。专心史籍之间，敷文华以纬国典。固，字孟坚，博贯载籍，九流百家之言，无不穷究。肃宗雅好文章，固愈得幸。数入读书禁中，或连日继夜。固自以二世才术，位不过郎。感东方朔、杨雄自论，以不遭苏张范蔡之时，作宾戏以自通焉。缪以为郎
　　【魏志】
　　何祯为《许都赋》，封上，文帝异之。下公车特徵诏为秘书丞，主者缪以为郎。后祯关事，上问曰：“吾本用祯为丞，何故改为郎耶？”案：主者罪，而改祯为丞。
　　三世太史郎
　　【吴志】
