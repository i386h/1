<!-- { "loadSidebar": true } -->
　　姚宽《望行人》：戍客久不归，生死关山道。出塞入塞云，长亭短亭草。梦断玉阶人，愁深花欲老。庭树起秋风，寄衣当及早。
　　【宋张舜民画墁集】
　　《望行人》二首：望行人，行人在何所。燕雁不齐飞，参商竟相阻。别以三秋为久，生以百岁为期。不如还家对亲戚，浮名浮利徒尔为。登高恨不高，望远恨不见。不见远征人。但见青山晚。今岁雁空回，明年燕又来。燕雁无凭讯，何用上高台。
　　【宋向氵高乐斋词】
　　菩萨蛮《望行人》：小楼不放珠帘卷，菱花羞照啼妆面。金鸭水沉烟，待君来共添。鹊声生暗喜，翠袖轮纤指。细细数归程，脸桃春色深。云屏月帐孤鸾恨，香消玉减无人问。斜倚碧琅，萧萧生暮寒。低垂双翠袖，袖薄轻寒透。庭院欲黄昏，凝情空断魂。
　　【国朝刘基覆瓿集】
　　《望行人》：朝听乾鹊鸣，暮见灯花结。鹊鸣灯结无定期，镜里青云看成雪。人生百岁难长保，天上孤鸾海中老。滔滔逝水不回西，灼灼秋花几时好。一朝复一朝，一夕复一夕。只恐君心念妾时，妾身已作山头石。
　　【清江三孔集】
　　孔武仲《遇行人》：我托南车去，君拿北辔还。相看一梦里，好入画图间。
　　【何应龙诗】
　　《行人》：柳花吹断晚寒轻，草色拖裙庵岸青。解识行人今古恨，路边惟有短长亭。
　　【国朝谢肃密庵集】
　　《送行人蔡英夫》：奉旨颁流求国王印宝，就与国王之来享者二人，同驾海舟，自福建起柁。五虎门西叠鼓过，行人承诏自皇家。刻金鸟篆颁王号，建节龙骧戛海霞。两国夷君归绝岛，万年天子御中华。预知奉使旋京日，浩荡秋涛涌月槎。
　　【顾禄诗】
　　《送姚原礼行人》：天上大行人，趋朝气象新。沧江相送晚，紫陌止逢春。御苑听莺惯，故程走马频。此行跻显要，儿作太平臣。
　　【唐厉霆诗】
　　《寄远游人》：君此卜行日，离杯惜共传。东西南北路，一十二三年。云阔烟深树，江春浪起船。异乡那可住，何不赋归田。刘得仁司空曙贯休尚颜杜牧李频岑参羊生谔
　　【毛女正美诗】
　　《赠华山游人》：曾折松枝为宝栉。又编栗叶代罗襦。有时却问秦宫事，笑拈仙花望太虚。
　　【宋陆放翁诗】
　　《湖上今岁游人颇盛戏作四绝句》：龙船看罢日平西，柳暗花浓步步迷。射的山前朱舫小，樵风泾上紫骝嘶。画船鼓吹载凉州，不到三更枉出游。忽有歌声出云汉，谁家开宴五云楼。翠阜青林烟叠重，朱楼画阁雨空蒙。禹祠西走去声兰亭路，一片湖山锦绣中。台府官醅岁岁新，兰亭春胜镜湖春。三山小瓮虽堪笑，也向湖边作醉人。《东门外遍历诸园及僧院，观游人之盛》：马上哦诗画醉鞭，东城南陌去翩翩。微风蹙水鱼鳞浪，薄日烘云卵色天。隔屋鸠鸣闲院落，争门花蔟小辎。病来久已疏杯酌，春物撩人又破禅。
　　【章忠恪公集】
　　《绍兴府寒食湖山游人》：江南春色胜常年，蚕妇耕夫笑语妍。日永湖山纵游履，夜深萧鼓更划船。霸人半作吴侬语，骚客休吟楚些篇。服叛招携有长算，会移丰乐到齐燕。
　　【方秋崖集】
　　《次韵雨阻游人》：村坞花飞片片红，横遭涩雨又悭风。无何春事三分过，不肯游人一笑同。穷胜园林唯我辈，傥来轩冕付诸公。烟云雨履亦堪醉，莫问圣贤时一中。
　　【刘彭城集】
　　阳翟《贾人歌》：颖川阳翟赵邯郸，大衢如砥车班班。重装富贵名游间，轻纨宝玉高岩山。关西王孙龙虎驱，此中奇货奇可居。千金入秦藉短策，立谈须曳分王符。华阳松柏成高立，寿陵蔓草令人愁。沉沉相府士如市，山东共事河南侯。
　　【项安世诗】
　　《都下次韵谢松阳沈术人》二首：向来定远太平平，自殿银袍五百英。觜距不堪夸试席，齿牙无复近乡评。重探虎穴颜何厚，忽见稽山眼暂明。赖有东阳老居士，相逢一笑又诗成。下帘读易沈君平，老向人间识世英。戏把年龄聊复问，从来富贵不须评。联翩诗笔粗豪甚，矍铄精神顾盼明。我欲求田古松邑，君言此计几时成。《江陵赠蒲术人》：未赴成都先梦到，才逢蜀客便心亲。江陵一见蒲居士，似向严家访阿遵。《次韵谢尚书送鲁术人》：淡墨当中印八神，众星环写象秋。逢人只说忠和孝，莫道鸣珂与曳绅。
　　【黄勉斋集】
　　《谗人》：监谤兆周蹙，偶语挤秦亡。古风下刺上，国步安且强。靖康发深痛，熙丰起余殃。惜哉天子明，未免谗者伤。谗者亦何为，君子名愈彰。
　　【刘后村集】
　　《匡人》一首：匡人不识夫子，往往发其笥中。但有深衣吉履，元无宝玉大弓。《北来人》二首：试说东都事，添人白发多。寝园残石马，废殿泣铜驼。胡运占难久，边情听易讹。凄凉旧京女，妆髻尚宣和。十口同离北，今成独雁飞。饥荒寺菜，贫着陷番衣。甲第歌钟沸，沙场探骑稀。老身闽地死，不见翠銮归。《至人六言》一首：幽子多栖白云，至人或混红尘。有时鼻涕择菜，有时丫髻负薪。
　　【卢给诗】
　　《逢病军人》：行多无力住无粮，万里还乡未到乡。蓬髡哀吟古城下，不堪秋气入金疮。
　　【宋元宪公集】
　　《宗人》：缄见过与予同年擢第时缄坐法失官。慈恩题墨七雕年，霰雪相逢倦客天。男子诣曹羞会课，秃翁无版欲归田。爻占后笑余艰象，书入穷愁有剩篇。闻道汉家求失职时郊祀大恩昭洗痕殿，可能梁甲信灰然。
　　【陆放翁诗】
　　《次金溪宗人伯政见寄韵》：道义流闻意已倾，岂知晚岁斋盟。六经日月未尝蚀，千载源流终自明。汝水家家书有种，吾宗世世士知名。读君长句还增气，俗耳那闻韶声。
　　【欧阳公集】
　　《乐哉襄阳人送刘太尉》诸本无此二字从广一作景元赴襄阳：嗟尔乐哉襄阳人，万屋连甍清汉滨。语言轻清征带秦，南通交广西峨珉。罗谷纤丽药物珍，枇杷甘橘荐清樽。磊落金盘烂，槎头缩项昔所闻，黄橙一作齑韭香复辛，春雷动地竹走根。锦苞玉笋味争新，凤林花发南山春。掩映谷口藏山门，楼台金碧瓦鳞鳞。岘首高亭倚浮云，汉水如天泻。斜阳夕照白鸟群，两岸桑柘杂耕耘。文王遗化已寂寞，千载谁复思其仁。荆州汉魏以来重，古今相望多名臣。嗟尔乐哉襄阳人，道扶白发抱幼孙。远迎刘侯两一作望朱轮，刘侯年少气甚淳。诗书学问苦寒士，樽俎谈笑多嘉宾。往时邢一作台有善政，至今遗爱留其民。谁能持我诗以往，为我先贺襄阳人。
　　【晁景迂集】
　　高邮《人物绝句》二首：高邮崔监富诗书，笔力雄豪与世疏。不是魏公公道在，定垂白发老菰蒲。崔监伯易高邮年少有王令，豪气英才海内无。当日谈兵今可用，只愁遗像是癯儒。王令逢原。
　　【李庄简公集】
　　《黎人》二首：褰惟灵冕更停轮，渺渺旌麾入瘴云。异境尽凭诗写去，郡僚争喜得新闻。桄榔林里便为家，白首那曾识使华。莫说蛮村与黎洞，郡人观睹亦咨嗟。
　　【李公明诗】
　　《大安人至》：冻雨杂零雪，柴门不敢开。持来一片纸，说自大安来。元帅方归沔，边书又报阶。忍寒再三问，老弟几时回。
　　【强祠部集】
　　离京兆日，独里人叶舜举秘承，胡从道户曹，远饯至长乐坂。两经辟命住秦关，府罢东随相国还。物态当时倾附后，人情今日有无间。青门雨送归行色，白酒风吹上别颜。相见去留终不改，只应同里与南山。
　　【王安石诗】
　　《秋枝如残人》：秋枝如残人，颜色先憔悴。此诗言盛衰消息之理，屈原既旅行吟泽畔，颜色憔悴。杜周传许商被酒残人，注残癃也。微寒吹已空，性命一何脆。李令伯表人命危浅宁当记畴昔，葩叶相妩媚。陶诗灼灼妩媚花不久当如何岁行虽使然，好杀岂天意。言天至秋虽肃杀，岂天意如物之意？反复此诗意必是举朝争新法时所作。众人纷纷何足竞，是非吾喜非吾病。曾子固南轩记云：吾之不足于义，或爱而誉之者过也。吾之足于义，或恶而毁之者亦过也。彼何预于我哉？盖公与子固所论大抵皆尔。颂声交作莽岂贤，汉平帝赞，政自莽出，休征嘉应，颂声并作，至乎变见民怨，莽亦不能文也。四国流言旦犹圣。《小雅》狼跋，周公摄政，远则四国流言，近则王不知。周大夫美其不失其圣也。唯圣人能轻重人，不能铢两为千钧。不逃一实乃知轻重不在彼，圣贤不恤毁誉，惟自修而已。曾子固云云。要知一作之美恶由吾身。《后汉书》仁义岂有常，蹈之则为君子，背之则为小人。
永乐大典
卷之三千六
卷之三千六
　　九真人
　　【宋欧阳公集】
　　归自遥“忆离人”何处笛，深夜梦回情脉脉，竹风檐雨寒窗隔。离人几岁无消息。今期白不眠，特地重相忆。
　　【张横渠集】
　　《侯人》：林木南山荟蔚时，工斤樵斧竟一作竞朝阝齐。举知趋利青冥上，一作外不念幽闺季女饥。一作啼，朝阝齐，亦止朝升而已。无他义。
　　【许纶涉斋集】
　　《次外舅遣侍人韵》：关中萧相国，江左管夷吾。人仰南山石，心冥赤水珠。登临捐妓女，书札付官奴。妙得安心法，绳床底用蒲。
　　【黄裳演山集】
　　《戏赠席上侍人》：遮藏不得鬓边霜，空忆扬州一觉长。不学牧之狂可笑，紫云宜赠紫微郎。
　　【唐王维诗】
　　《江上别流人》：以我越乡客，逢君谪居者。分飞黄鹤楼，流宕苍梧野。驿使乘云去，征帆沿溜下。不知从此分，还袂何时把。
　　【王建诗】
　　《送流人》：独向长城北，黄云暗塞天。流名属边将，旧业作公田。拥雪添军垒，收水当井泉。知君住应老，须记别乡年。
　　【古今诗统】
　　项斯《寄流人》：寿草不曾枯，长流客健无。雾开蛮市冷，船散海城孤。象迹频经水，龙涎远护珠。家人秦地老，泣对日南图。
　　【宋刘彭城集】
　　《京北流人》：嗟尔流人亦可悲，白头老叟抱中儿。不羞远作投荒客，自恨生迟外户时。鱼失江湖相煦沫，鸟囚笼槛苦啼饥。乡园日日生荆棘，说似傍人犹涕垂。
　　【季觏皇续藁】
　　《送流人》：人性自古怕迁移，更去南方路险。从此异乡谁是侣，只应明月解相随。
　　【元蓝静之诗】
　　《问流人》：道傍辛苦问流人，非罪相看误此身。何用老成徒取辱，久知温饱不如贫。衣裳臭秽沾床汗，枷械拘挛满面尘。不自我先休叹恨，周余靡有孑遗民。
