<!-- { "loadSidebar": true } -->
　　《建宁府重修府学记》：宝庆纪元之初年，天官尚书叶公，以显谟阁学士出牧建安。清心劬躬，以治以教。期年，民各遂于理，顾詹宫，维本原风化之地。繇庆元后，旷弗克修，垂三十祀。予奉天子命来，固将为国毓材，以俟举选。如宝璧玉，如护椅桐。惟厥攸居，其可弗饬。乃命属役于僚吏之能者，而以郡博士董之。先葺太成殿，次及十六斋，又次及于三贤堂。然后增辟小学，起孟秋甲辰，迄九月甲寅，功用成。于是府学正叶端甫等书来俾识厥事。某于乡邦为后进，谊不可以先长者，请，固辞，而端甫等书再至，谕勉逾力既弗获终辞，则诵所闻以告曰：诸君所为命仆者，岂欲相与讲明为学之大指欤？夫格物以致知，昔者圣贤示人之正法也，请以缮修之役明之。今之学校，非昔之学校乎？昔之圯陋者，今屹焉以完。昔之暗郁者，今焕焉以新，非以修之之力故耶？学者之于学，亦若是而己矣。盖受中以生，万善咸备，犹此宇之本闳且丽也。私欲汨焉，邪说滑焉，犹其漂摇于风雨，漫漶于垢氛，而浸朽以弊也。一日自克，私胜而仁存；一念知悔，善章而咎泯。又如圮陋者之可以复完，暗郁者之可以复新也。夫忠信笃敬，学者立德之基；刚毅木讷，学者任重之实。而辞章革缛，特藻饰之靡尔。圣门教人，具有本末。故曰，行有馀力，则以学文，亦何异基址之固，而后栋梁可施；栋梁之安，而后丹可设也。盖缮修一役耳，而为学之理具焉。自是推之，则凡天下之事事物物，即益而道己存。由粗而精可见，知至之功不难进矣。虽然，学岂徒知而己，盖学聚问辨，而必以居行继之；博学审问，而必以笃行终焉。断断乎不易之序也。易中庸之指不明，学者始以口耳为学。讲论践履，拆为二致。至其甚也，以利欲之心，求理义之学。以理义之说文利欲之私，而去道愈邈矣。然则致知力行，交勉并进，岂非学者用功之至要哉？又岂非贤邦君所望于吾州之士者哉？若夫赋役之冗，调度之目，在故府，可覆此不书？公，名时，字秀发，括苍人。三年春三月甲寅记。
　　【胡寅斐然集】
　　《建州重修学记》：建州字张侯铢来以书，绘示宫新成之状，曰天子偃武修文，留神教化。凡庠序之事，已废缺颓靡者，咸振举之。仰惟明伦善俗，德意宣渥。铢也既幸于钦承诏旨，而前后三漕使，马徐范公请于朝，给钱二千万，听郡司委吏属敦匠董役，告成藏事，如图所写。此俟藩大典也，当书。而君建人也，能为建人书之不乎？寅曰，是则不敢辞。其如朴学不文，请改属能者。既再三不获命，乃次比所见闻而言曰，吾乡山川奇秀，土狭人贫。读且耕者，十家而五六。三岁大比于春官，奏名射策，视诸方取数为多。盖自唐常衮观察本道，以文艺兴劝。而昌黎先生表著欧阳詹之行义，警劝后进，到于今而益盛。风移俗易，其来远矣。本朝学法，无虑数变。元丰中，赐建州学田十顷，增其序宇，崇宁舍选之制隆洽，则又斥大而华侈之。岁在丁未，荡于内讧，绍兴二年，秘阁刘侯子翼来作守。埽土创立，累政相因，亦既就绪。甲子五月，巨浸冒城，摧击漂散，其获存者，独大成殿尔。自是徐公经其始，马范三公继厥中，而张侯成厥终。起乙丑之春，尽冬月，为一堂十二斋。门庑庖库咸备，最后建教官寓舍，而峙阁其北，以贮御书经籍云汉之章。兴洙泗之风，昭回薰播，作新多士，抠衣负笈，来游来处者，蒙幸至厚。一时盛观，震耀瓯粤，是可记已。古之学者必有师，师弟子莫严于颜氏子之于仲尼。故始入学，必释菜用币。春若秋仲，月上丁日，必释奠，大合乐。今学者往往訾病，后世以为无师也。顾乃大言曰，吾知师孔子而已，茫乎泛然，涉波而窥藩。问其潜心请事，就有道而正焉者何谓？则瞠，莫置对，岂不怍于事师之名，而歉夫为弟子之实也乎？昔者颜氏不迁怒，不贰过，不远复，不违仁。见称于圣人，以为无能继之者。而回之自述，则知坚高之难及，而致钻仰之功；见卓尔之难亲，而兴瞻忽之欢。师弟子之相期如此，彼于功盖天下，名载终古，未数数然也。况下此者，宁足道邪。一日问为邦，圣人遂举四代之美治，兼一王之成法，而告之。是所以宰制大物，施张质文，陶动植于中和，措蒸民于礼乐，其事伟矣。自世俗观之，瓢饮箪食，萧然陋巷，孜孜克已之人，而能与此，岂不大有迳庭乎？曾不知理义悦心，则关百圣，俟千载而无疑；权度在我，则称轻重，揆长短而靡忒。其舍藏之汨尔，用行之粲然，亦直寄焉尔。然则学而成是德，用而见是效。譬夫艺黍稷稻梁者，不生荏菽麻麦之实，决也。何出昆仑，则必经营中国，而入千大海矣。寅尝即是以来学者之失，盖不尚志而痫师一也。胶护旧，惮于择善，一也。指记诵词藻为事业，一也。用于觅举千禄而已矣，一也。不得之或叹儒冠误身，弃而佗从，一也。既得之，视故习犹兔蹄蝉蜕焉，一也。效官充职，以柱后惠文支梧一切，谓政才学术，本自异科，一也。进乎此者，知有上达之理矣。乃不探索于语孟之微，《易》之几，《诗》之深，《书》之要，《春秋》之奥，则取遁辞小道，兀焉而宅心，一也。呜呼！岂无抗志大虑，凌高厉远，颜若孔之徒与？诚得其门，造其堂，哜其，虽谓后世咸无足师，而吾志以仲尼为师，何不可之有？寅既为侯纪学之废兴，又申言此告子佩之同志者，侯不以为言之赘也。则请之石，绍兴十有六年秋，八月一日记。
　　【元张西岩集】
　　《崇安县重修县学记》：学明人伦也。人伦不废，学可废乎？故大而京师，小而郡邑，通得祀先圣先师于学。中间因盛衰相寻，废兴不常，未有终泯而无复者。盖关乎天地，系乎气数，本乎风化，然也。崇安旧有学，当天戈南下，烬宋将灭，为群不逞撤毁殆尽。至元己卯，张君茂来为邑令。政知后先，首建礼殿。修讲堂，前以三门，旁以两庑。到于先贤之祠宇，诸生之斋舍，罔不具举。起庚辰冬仲，成辛已秋季。宏丽邃深，几亚郡学。后一年，某取道是邑，邑士赵若等状始末，求记，愚谓自王道衰，有纵横，有杨墨，有申韩，有黄老，有群儒之专门，有科目之时文。降及近世，又有弊于传解，自我作古，蛊惑世人，死而弗悟，皆不得一意于有用之学。呜呼！六经所以载道也，道常著于六经未作之前；诸儒所以明经也，经当求于诸儒无说之际。要先正其心，修其身，齐其家，然后发为文辞，措诸事业，教人为良师，临民为循吏，事君为贤臣，又岂特专事虚文空言，夸多斗靡而己。今国家混一，惟圣道是明，圣学是尚，无举业之累，绝利禄之念，正学者为已之时。果能不为淫辞行之所汨，狭阙偏见之所溺，虽温岭去圣门数千里，安知他日不有舍近而远，由南而北，游杏坛，舞雩，徜徉乎洙泗之上者矣。令本东鲁人，盍以是语之。若夫溪山之胜，栋宇之备，竹石木丸之费，学有能文者，自纪于碑阴，兹略而不书。是年十月日记。
　　【黄文献公集】
　　《松溪县新学记》：建为先师朱文公之阙里。松溪建属县，士生其间，身亲受业于公之门，与闻公言，论风指于淑艾之私者，踵武后先。其地虽褊小，而士习为最盛。逮入皇朝，治教休明，人才尤彬彬焉。县故有学，规制甚备。至正十二年，大盗窃发于河南。而江淮闽粤，绎骚不宁。山谷愚氓，相挺而起。侵轶县境，蹂践民居。兵燹之后，惟夫子庙，若鲁灵光之岿焉，独存。识者知为天佑斯文之兆，匪朝伊夕，必有起其废者。今天子方慎择守令，惠绥黎元。十四年夏六月，今县尹凌侯实来，视篆之三日，用故事款谒于先圣，礼成而退。左右顾瞻，徘徊太息。曰，学校之废兴，长民者之责也。我其敢不以为已任。即命钩考簿书，徵理历年赡学田租。在毫民黠吏之手者，凡得来若干石，资以召匠，市材，揆日庀事。侯躬教护，属功而课其章程。县人摄尉事业弘道，暨教谕李璇，训导传子实，皆悉力以相焉。自礼殿，明伦堂，斋庐寝室，至于门庑庖廪，咸撤而新之。崇其垣墙，端其术道，茨瓴甓，黝垩髹彤。举称其度，始于秋七月，讫于冬十月而告毕工。妥神有礼，配侑在列。范铜为祭器，而他所宜有者，靡不具完。藏修息游，各适其所。佩衿来集，弦诵相闻。馈膳之须，亦无乏绝。侯既行舍奠之礼，以落其成，不远千里，俾诸生杨奉书走金华山中，以记为请。昔杜子美题诗衡山县学，称陆宰以雅才新意，修儒服，俎豆事于干戈之馀。其辞逸出横厉，气谊激烈，数百岁之下，读者犹为之悚然。侯下车之初，即以兴学为先务。披荒残，植栋宇，甫十旬浃而毕溃于成。其雅才新意，视陆宰孰多乎？窃观鲁人之颂僖公曰，既作泮宫，淮夷攸服。固非衡山之事，可同日而语也。贤侯导宣上化。以振起士类。将见鲁人之颂复作于今，虽子美未易赞一辞，矧以眇焉末学，衰朽，猥令载笔之记，何能铺张伟绩，以昭示于方来也哉！姑序次其废兴之岁月云尔。侯名说，吴兴人，大父秘书少监公，夙任风虑。父集贤直学士公，治郡有声。家学渊源，所从来非一日矣。宜其为政知所本，而不谬于缓急之序，如此云。
　　【宋真德秀集】
