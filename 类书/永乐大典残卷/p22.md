<!-- { "loadSidebar": true } -->
　　《燕集芙蓉花序》：木芙蓉，华与菊时，性喜暖，恒产南土。繁于中州，前未闻也。友人周介甫，始移自汉中，植于咸宁之。甫张别业，每于其荣，辄邀宾朋。具木尊俎以乐之。时天高气清，凌霜未肃，听流水蠲丝竹，倚方丛当妓丽，而嫣然其颐，灼然其媚，姹然其艳；粲然其蔚。逐客献态，又非阳春凡卉之所可厕。已而耀灵西沈，则酣然其寐。是有以象夫道义之士，顺阳以逆晦，于是羽觞纵横，笑歌迭作。客辍杯而言曰，追玩以废光阴，块默以孤景物。俱未适夫中。盖一张一弛，文武之道也。今日之集，岂徒然哉？介甫欲述以辞，俾余为引。
　　【王维诗】
　　木末芙蓉花，山中发红萼。涧户寂无人，纷纷开且落。
　　【李德裕诗】
　　玉女龙朱裳，重重映皓质。晨霞耀丹景，片片明秋日。兰泽多众芳，妍姿不相匹。
　　【韩昌黎诗】
　　《木芙蓉诗》：新开寒露丛，远比水间红。露，方作路。间，或作边，皆非是。艳色宁相妒，嘉名偶自同。采江官渡晚，搴木古祠空。方，从杭蜀。馆，本官渡，作秋节。祠作辞。又云，阁本作：秋江官渡晚，寒木古祠空。洪本校从：采江官渡晚，搴木古祠空。按，古诗有，涉江采芙容，正谓荷花。又《九歌》，搴芙蓉兮木末，则谓搴之，非其地也。此以二花对喻，谓将采之江，则秋节已晚。将搴之木，则古辞所喻为无益。盖诗人强彼弱此意也。今按方说非是，盖此诗言荷花与木芙蓉生不同处，而色皆美，名又同，故以采江搴木二事相对。言其生处，而《九歌》者，祭神之辞，故曰古祠也。如此，则此诗从头至此六句，意皆联属。然嘉杭本已如此，非洪意定也。愿得勤来看，无令便逐风。愿得，或作须劝。
　　【柳宗元集】
　　湘岸移木芙蓉，植龙兴精舍。木芙蓉，拒霜也。有美不自蔽，安能守孤根。盈盈湘西岸，秋至风露繁。丽影别寒水，禾农芳委前轩。芰荷谅难杂，反此生高原。
　　【霍总诗】
　　《木芙蓉》：本自江湖远，常闻霜露余。争春候浓李，得水忆红蕖。孤秀曾无偶，当门幸不钮。唯能政摇落，繁彩照阶除。
　　【赵彦朝诗】
　　《秋朝木芙蓉》：水面芙蓉秋已衰，繁条偏是著花迟。平明露滴垂红脸，似有朝开暮落悲。
　　【白居易诗】
　　《木芙蓉花下招客饮》：晚凉思饮雨三杯，召得江头酒客来。莫怕秋无伴醉物，水莲花尽木莲开。
　　【黄滔诗】
　　《木芙蓉三首》：黄鸟啼烟二月朝，若教开即牡丹饶。天嫌青帝恩光盛，留与秋风雪寂寥。却假青腰女剪成，绿罗囊绽彩霞呈。谁怜不及黄花菊，只遇陶潜便得名。须到露寒方有态，为经霜裹稍无香。移根若在秦宫里，多少佳人泣晓妆。
　　【刘兼诗】
　　《木芙蓉》：素灵失律诈风流，强把芳菲半载偷。是叶萎蕤霜照夜，此花烂熳火烧秋。谢莲色淡争甚重，陶菊香浓亦合羞。谁道金风能肃物，因何厚薄不相侔。
　　【洪适盘洲集】
　　《木芙蓉》：《离骚》：采薜荔兮水中，搴芙蓉兮木末。盖言水中无薜荔可采，木末无芙蓉可搴，犹缘木求鱼之意。与古诗《涉江采芙蓉》，皆指藕花也。韩文公《木芙蓉诗》云，采江官渡晚，搴木古祠空。乃误用耳。非陆有芙蓉，名同物不同。采江搴木句，作么误韩公。
　　【朱晦庵集】
　　《木芙蓉》：红芳晓露浓，绿树秋风冷。共喜巧回春，不妨开弄影。
　　【许纶诗】
　　《木芙蓉》：津陆元殊种，名称偶尔同。秋光波底见，堤上忆苏公。《次韵方叔媚川图，亭上观芙蓉》：筛霞擘锦炫晴空，碧玉芙蓉晚更红。只道商秋为素景，也教春色艳秋风。
　　【许木非诗】
　　《木芙蓉》芙蓉艳金谷，秋色锦机中。霜树不知丑，叶与花争红。
　　【宋景文公集】
　　《木芙蓉》：芙蓉本作树，花叶两相宜。慎勿迷莲子，分明立券辞。齐时童谣云：千金买药园，中有芙蓉树。正指此木芙蓉耳。一作淮南守，再逢霜艳新。花前今日酒，却是去年人。予去秋已有木芙蓉四曲，故有是句。《木芙蓉盛开四解》：木末芙蓉语，当时不谓真。今来木末见，愁杀拟骚人。《楚辞》：搴芙蓉兮木末，盖指芙蓉假为喻尔。尘轻抱蕊，宫缬巧收丛。青女由来妒，冯君浅作红。浩露津缃，尖风猎绛英。繁霜不可拒，慎勿爱空名。俗虽名拒霜花，其实逢霜即悴矣。千绕青丛外，携觞只自留。晚花兼素发，同是一悲秋。《江南木芙蓉》：张子春云：其高如树，中山地寒才数尺，花瘠色淡，八月已开。江南高北树，塞北仅成丛。向晚谁争艳，防寒浅作红。弄条风淅淅，御蕊蝶匆匆。且作黄花伴，无今叹空。
　　【梅圣俞苑陵集】
　　《厂解后木芙蓉》：托根地虽卑，凌霜花亦茂。物禀固不迁，人情自为陋。幸与时菊开，谁嗟发孤秀。楚人搴木末，已见离骚就。
　　【司马温公传家集】
　　《未开木芙蓉》：木末采芙蓉，骚人歌所无。何言霜华艳，不与水芝殊。香苞麝脐结，茂叶桐阴敷。岂若龟巢类，飘零老五湖。
　　【诗海绘章】
　　《木芙蓉花》：孤芳托寒木，一晓一番新。春色不为主，天香难动人。丹枫见流落，黄菊伴因循。莫讶偏相爱，衰迟似我身。
　　【李石方舟集】
　　《木芙蓉》：荣枯一气内，造化本自公。春花与秋蒂，孰云有不同。试看木芙蕖，雨露滋芳丛。嫣然生百巧。秀色倾房栊。婢子有不惬，偃蹇霜枝红。溪柳疏其西，池荷亚其东。等作一物看，曾是烦春工。开阖寓至理，岁事号秋风。此有桃李场，感叹无言中。
　　【王黄州小畜外集】
　　《栽木芙蓉》：忆在长洲县，手植芙蓉花。春栽秋成树，枝叶青婆娑。八月寒露下，朵朵开红葩。轻团蜀江锦，碎剪赤城霞。香侵宾朋坐，艳拂人吏衙。凌霜伴松菊，满地如桑麻。岁寒万木脱，斫笋留根查。春雷一声动，又长新枝柯。良因地脉宜，岂在人力多。今来帝城里，赁宅如蜂窠。阶前栽数根，换土拥新沙。浇溉汲御沟，盖覆堆野莎。经春不出土，入夏方有芽。穷秋竟憔悴，花小尤不嘉。地气移物性，自念良可嗟。还同山野人，强为簪组加。妨贤将致诮，薄俸未充家。所以多病身，少年双鬓华。紫微虽云贵，白发将奈何。会当求山郡，卧理寻烟萝。奉亲冀丰足，委身任蹉跎。终焉太平世，散地恣狂歌。
　　【陈古灵集】
　　《中和堂木芙蓉盛开戏呈子瞻》：千林寒叶正疏黄，占得珍丛第一芳。容易便开三百朵，此心应不畏秋霜。
　　【宋景文公集】
　　寒圃萧萧雨气收，敛房障叶似凝愁。情知边地霜风恶，不能将花剩占秋。
　　【王安石临川集】
　　《木芙蓉》：木芙蓉，今芙蓉也。水边无数木芙蓉，露染胭脂色未浓。政似美人初醉著，强抬青镜欲妆慵。薛能诗：记得玉人初病起，道家装束厌穰时。杜荀鹤诗：早被婵娟误，欲妆临镜慵。承恩不在貌，教妾若为容。风暖鸟声碎，日高花影重。年年越溪女，相忆采芙蓉。
　　【王之道相山集】
　　《题乌江官舍木芙蓉》：桃叶萧疏柳叶黄，清寒应怯夜来霜。芙蓉雅与秋相好，独对层台试晓妆。
　　【吕东莱诗】
　　《木芙蓉》：小池南畔木芙蓉，雨后霜前着意红。犹胜无言旧桃李，一生开落任东风。
　　【郑刚中北山集】
　　池边几簇木芙蓉，裹露栖烟花更浓。地有鲜鲜金菊对，赏时莫惜醉千钟。
　　【胡铨澹庵集】
　　十二月二十四日问谭孔昭疾，见庭下雨中花，云木芙蓉也。《楚词》云，搴芙蓉兮木末，言芙蓉水花，不在木末也。幽花卧雨滋溅泪，秀色可人羞治容。却笑楚人非博物，不知木末有芙蓉。
　　【史浩贸阝峰漫录】
　　《即席赋木芙蓉》：贸阝盈盈伫立傲秋霜，露染胭脂作青色妆。正似瑶池见金母，醉归未脱绿衣掌。
　　【张约斋湖南集】
　　《苏堤观木芙蓉，因见净慈明上人，翌日惠诗，酬赠二绝》：来访秋花本为诗，酒杯征逐负幽期。山中圣出明书记，还了清游一段奇。口边白醭公家事，坐上清狂我辈真。会乞一闲归故隐，定因能赋结高人。《池上木芙蓉欲开，述兴二首》：芙蓉环望压波明，燕尾舟从绿处撑。待得花成红沓隋，老夫天地锦纵横。岸巾三酌便酣眠，堕地鸾笺写未全。明日满城人定说，若无诗累是神仙。《题羔羊斋外木芙蓉》：慵妆酣酒夕阳浓，洗尽霜根看绮丛。绿地团花红锦障，不知庭院有西风。《窗前木芙蓉》：辛苦孤花破小寒，花心应似客心酸。更凭青女留连得，未作愁红怨绿看。 
　　【赵蕃淳熙稿】
　　《木芙蓉》：三两芙蓉并水丛，向人能白亦能红。浩然不在芍药下，如何独占晚秋风。
　　【刘忠肃公集】
　　谁染轻红皱万囊，靓如妆面照寒塘。蜀葵千叶仍陪菊，芍药重台更耐霜。
　　【吕南公灌园集】
　　《晓过城隍街马上看木芙蓉》：秋来风味苦阑珊，偶为繁红略据鞍。何处更期征雁过，祗今聊作故人看。三冬已至休争气，九月将残未觉寒。自有荣华趁时节。免从兰菊论丰端。
　　【王之道相山集】
　　《次韵徐伯远木芙蓉》：千林摇落见孤芳，销得诗人赋拒霜。高压菊花还独步，静窥池水试新妆。自怜衰病追欢懒，忽睹骚吟引兴长。何必采江重比并，佳名艳色正相当。
　　【项安世悔稿后编】
　　《次韵卢漕木芙蓉二首》：风波久厌水中央，初日精神入槛光。木末端来就词客，墙头应是误行郎。高花大叶宜图障，浅绿深红照豆觞。壮观秋容惟有此，霜边倒尽雨边荒。吹残池面旆中央，幻出台前艳粉光。衣典欲催愁杜老，越人呼为催典花，言开时寒气将至也。鬓霜难拒笑潘郎。风来尚恐波生陆，暑退犹疑叶可觞。避暑饮以连叶为杯。拟种陶朱三百树，广文茅屋未应荒。《次韵高秀才木芙蓉》：流落秋江世未知，知心惟有子西诗。唐子西芙蓉行，以孔孟、伯夷、贾生托兴。苏韩句外新相识，孔孟门中许独窥。不怨碧桃真义命，见高蟾下第诗。最宜青女好襟期。见大苏诗。聘婷耻向东风嫁，羞杀邯郸道上姬。
　　【邓坤伯诗】
　　《木芙蓉》：露冷烟凄草树荒，木芙蓉好试平章。葡萄晚叶尤宜日，芍药秋花正耐霜。蜀锦卷帏妆院落，秦宫开镜照池塘。写容安得剑南老，聊复殷勤酹一觞。
　　【骑省徐铉集】
　　《题殷舍人宅木芙蓉》：怜君庭下木芙蓉，袅袅纤枝淡淡红。晓吐芳心零宿露，晚摇娇影媚清风。似含情熊愁秋雨，暗减馨香借菊丛。默饮数杯应未称，不知歌管与谁同。
　　【张山臬紫微先生集】
