<!-- { "loadSidebar": true } -->
　　《寄荆南友人》：余生自判一虚舟，未害寻诗慰客愁。梅欲飘零犹酝藉，柳才依约已风流。关心弟妹无黄犬，入梦江湖有白鸥。别后故人相念否，东风应倚仲宣楼。《归自真州，道中用前韵简诸故人》：闲愁生旅怀，薄酒安能陶。蓝舆赴归期，历历山路高。风雨道傍憩，倏然思故交。官闲想聚首，怀我登顿劳。辩论杂嘲谑，诗词兼雅骚。人生几何时，容易生二毛。方今天子圣，登用皆夔皋。愿君各努力，去矣追群豪。我生苦畏事，屏处如逋逃。纵复技痒存，敢念麻姑搔。
　　【陈藻乐轩集】
　　《梦故人》：死生休道隔幽明，梦里相看话旧情。幻出他谁真面目，莫教总是自心成。
　　【华赵二先生南征录】
　　《华岳寄苕溪故人》：昔年分袂江东，系马花梢扑乱红。解佩送行情怏怏，举杯言别恨匆匆。中人以上谁知我，北斗以南唯有公。此去东闽有良便，一书无惜慰羁穷。赵希蓬和：搏沙聚散易西东，览镜颜非旧日红。千里雁邮成杳杳，百年驹隙去匆匆。暮云杜忆谪仙子，夜雪王思安道公。蚕室史迁非有罪，从来文士例多穷。《思故人》：予谪建，不闻西北故人安否。因以诗寄子明叔，询诸子动静。太乙年来落冀并，几多豪杰未成名。尧天日月寄和玉，胡地山川知耀卿。庐六驱风能破屋，陈三平水可倾城。年来幕府勤延揽，何事诸兄未有声。《和前韵》：握手论怀屡合并，自居谪籍玷时名。剡溪无路访安道，北海何人知子卿。千里凭诗驰意马，一樽赖酒破愁城。秋风若有南来雁，未忘故人烦寄声。《在建思蜀道襄汉故人》：十载无人问益之，谁于咳唾觅珠玑。两三千里家何在，三十六峰人未归。将谓抱薪能救燎，果然画饼不充饥。东川恐遇连荣祖，一笑不须论是非。《和前韵》：纵迹江湖问所之，雄文到处写明玑。诗书未得些儿用，豪杰空令众誉归。千里云山飞不到，寸心日夜如饥。几番清梦随蝴蝶，一觉回来又已非。
　　【李大隐先生集】
　　《寄上故人》：交流苕转城，尚想汀洲咏白苹。择胜已居莲社界，归耕恰及杏花春。雕胡映碗抄云子，脍缕堆盘破玉鳞。鲑菜腥咸何足道，未应回首海之滨。
　　【僧文诗】
　　《重逢故人》：不见生公四十秋，中间多少别离愁。重逢宁用伤头白，难得相看尽白头。《晓别故人》：别日不易数，相逢多故情。为吾留一宿，同子话三生。月印秋灯白，霜添夜气清。晨钟缘底事，还又动离声。
　　【苏竳诗】
　　《思故人》：故人不可见，书札报平安。黄菊谁能折，青山独自看。雨生南浦足，秋入五湖宽。岁晚无多事，相看把钓竿。
　　【徐恢诗】
　　《会故人》：江南江北每淹留，懒听寒蝉噪暮秋。句里岂能窥鲍谢，暗中聊解识曹刘。清如老鹤翻秋露，快似神驹略九州。只恐蛟龙得云雨，未容莲社与僧游。毛郎才涌似潮头，莫比寒虫泣夜秋。要上兰台揖班马，不联石鼎玩侯刘。定知有道能医国，稍喜谈禅勘赵州。顾我虽无陶谢手，尚堪述作与同游。
　　【李公明诗】
　　《遇故人》：虚窗桂子打风声，夜酌沉沉夜气清。三十年间不须说，可堪相照发星星。
　　【冯时行诗】
　　《赠故人》：一日如三秋，属君情所专。晨风吹初春，绕屋鹊声乾。得非造物意，怜我徒侣单。放晴速君归，一笑不作难。起携化龙竹，消散枯酸。矫首东山云，行人为我言。言君骑紫马，近在十里间。溪边古松堤，柳破梅飞残。疾走落巾履，欢迎讯平安，津津眉间黄，顾我一灿然。颇云万貔虎，秋戈卧西关。元戎坐帷幄，花幕清书闲。井络天一涯，可以加饭餐。复出群公诗，字字冰雪寒。穷控到深溟，老语觉险难。一读重惊叹，再读醒昏顽。嗟我平生心，文阵无左旃。遽拭涓滴眼，窥此瀛海寰。并驱吾岂敢，愧负百且千。尚能督租赋，用博沽酒钱。日日与君醉，高歌易长叹。再和：煌煌六艺学，兀兀门亦专。耕道宜有秋，而我适旱干。疏鬓日月迈，破裘霜雪单。谁谓四海宽，已觉一饱难。失计堕簿领，署判手为酸。皇家挈天纲，昨下如纶言。冷眼看匠手，雌黄英俊间。华堂玉尘动，绣帘香鸭残。为国得一人，可使天下安。当时呼画师，我愧宁不然。策勋径投笔，守志甘抱关。渥洼万里心，束刍老厩闲。岂无苜蓿盘，可以羞晨餐。岂无芰荷衣，可以备祁寒。天地日漭苍，逢辰谅多艰。世既不吾与，不去良亦顽。摇摇故山心，长风动旌旃。君今门下士，良匠满人寰。与我各相去，何啻一小千。异时白云底，仰君分酒钱。富贵无相忘，勿徒况永叹。
　　【孙觉诗】
　　《寄黄山故人》：鬓毛黑漆面如丹，曾侍亲舆作长官。天禄仇书身长大，江都入梦涕涟涧。窗中山色经秋瘦，枕底溪声入夜寒。三十六峰应好在，何年更得土楼看。
　　【江湖前集】
　　郑仁叔《旅中遇故人》：云薄清溪水，天寒黄叶风。乡关三载别，客路一樽同。旧事如昨日，问年俱老翁。相看今古意，泪冷菊花丛。周端臣《二月芳草碧寄吴中故人》：二月芳草碧，江南新燕来。抚兹良岁时，佳人安在哉？佳人弃我去，杳在天之涯。天涯望不极，丛愁结中怀。翠觞不成欢，玉琴有余哀。西湖春事深，林花为谁开。折花无所赠，三嗅空徘徊。楼前东流水，湛湛生绿苔。去波日千里，还绕姑苏台。凭水寄我思，旦暮肠九回。李泳《新昌逢故人》：草县一相值，忽思倾盖时。年来无限事，别后几篇诗。石乱水流急，竹深烟散迟。兵戈方满眼，我辈欲何之。张至龙《寄苕川故人》：千古长情只翠岑，休谈点石化黄金。秋来国事方尝胆，病后禅机忽上心。老眼看书嫌字细，乾喉饮酒喜杯深。几回空检班衣箧，望断白云天下阴。
　　【江湖后集】
　　薛《入京逢故人》：长贫复羁旅，共爽十年欢。在世谁无累，如君事独难。蹴居怜火后，多病卧春残。纵决归山计，烟萝不疗寒。
　　【江湖续集】
　　赵崇《故人西南风》：故人西南风，遗我一束诗。长哦结幽想，恍惚若见之。游云霭层霄，聚散安可期。虚空闻妙音，意重千金赀。相思若行月，一夕天之涯。闲窗穿梦魂，碧草春离离。《芳庭访故人》：石榻相期久，闲寻到野房。春归芳草暗，云入楚山长。人影分孤驿，鸡声落曙桑。凄凉千古事，回首两茫茫。高吉《忆潇湘故人》：竹好无多个，江清不觉深。余香随去蝶，软语爱幽禽。美景翻成恨，经年不寄音。长沙一樽酒，得共几回斟。曾由基与《中朝故人》：自怜骨相太箏，为米折腰依旧贫。古史多看多警省，新诗愈改愈精神。与游造物真知己，怕说天朝多故人。兰菊有时忙不得，世间桃李几番新。
　　【李端叔姑溪集】
　　《邂逅故人》：湖山胜处得君家，怀祖曾于膝上夸，不见多年应宦达，相逢何事却天涯。朱无复来湘水，骏骨分明自渥涯。闻道贤劳多野处，新醅聊寄敌霜花。已将身世等浮云，又向江边得故人。数日暝寒埋雪意，一番佳景为时新。村醅淡薄聊资笑，洞户深寒自有春。已幸邻封同寄老，却应风月费精神。
　　【玉台后咏】
　　刘处约《下山逢故人》：妾身本薄命，轻弃城南隅。庭前厌芍药，山上采蘼芜。春风明纨袖，零落湿罗襦。羞将憔悴日，提笼逢故夫。
　　【雅南集】
　　《忆故人》：可人别我忽径去，清夜倚窗成独吟。微风摇波木叶下，片云护月梅花阴。江湖落落世情远，鬓发冉冉年华深。却忆河桥送君处，去时插柳今成林。
　　【文鉴】
　　王操《喜故人至》：地僻无宾侣，柴门昼始开。溪山寒叶落，江国故人来。话旧经霜鬓，论时滞酒杯。相留喜同宿，不寐曙光回。
　　【归葬类藁】
　　《黄昏过宜沟，夜分至汤阴，遇故人靳先生》：野老殷勤阻我行，行人坚欲进途程。鼗鸣捷径人知号，石砌为桥马渡冰。犬吠荒村人寂寂，风生野烧火明明。故人惊破庄周蝶，樽俎欢呼逾四更。
　　【漫游集】
　　《故人曹劾北还，潦涨，留三宿》二首：天涯风雨故人过，对酒悲欢一浩歌。白日雾昏如黑夜，清溪水涨似黄河。陵迁谷变浮槎卷，栋折榱崩坏屋多。借榻山楼临剑浦，欲呼神物断蛟蛇。弹冠雅志及芳邻，患难同经更怆神。古道独行朋友义，今生何减弟兄亲。年年送别能堪几，日日追陪岂厌频。咫尺又成关塞隔，梦中相访偏吴闽。
　　【诗海绘章】
　　双渐《豫章逢故人歌》：乐天赏月浔阳渚，舟中曾遇商人妇。坐间因感琵琶声，为托微词写深诉。因重佳人难再得，故言何必曾相识。今日相逢相识人，青衫拭泪应无极。我因从官临川去，豫章城下风帆驻。续有翩翩画舸来，斜阳共系垂杨树。绿窗相近未多时，红帘半动闻私语。认得舟中是故人，从人来自韶阳路。柔情脉脉不得通，余香冉冉时闻度。借问舟中是谁氏，长自庐江佳丽地。苏姓从来字小卿，桃叶桃根皆姊妹。十岁清歌已遏云，十一朱颜妒桃李。十二能描新月眉，十三解绾鸟云髻。乱花溪上偶相逢，一托深心许为婿。翠鬟曾翦系平生，暗断金钗为盟誓。无何官难两相忘，因兹流落来天际。扬州一梦今何处，风月心情向谁诉。算来争似不相逢，空感当时无限事。昔日风光曾作主，今日风光如蓦路。肠断江头夜不眠，风帆明日东西去。白子西《寄涂川故人》：岁律峥嵘懒寄书，只将心对月轮孤。能移物态惟浮世，不变交情是丈夫。道在黄金如粪土，时来丹桂若桑榆。清朝未立功名了，果向山中老得无。《途中逢故人》：皇天不虐人，六月必大暑。乘龙懒救物，五谷插干土。渔阳道中客，筋骨如蒸煮。忽逢君子颜，清风满襟宇。
　　【元刘文贞公集】
　　《喜故人相看》：万古交游一片心，朱弦喜复遇知音。渊明元不入莲社，叔夜如何出竹林。久别幽情诗重写，平生乐事酒频斟。留君莫续离骚去，花木阴阴春未深。
　　【刘静修集】
　　《寄故人》：时明延俊秀，独分老丘园。道德心犹负，贫穷气尚存。从容思洛社，亲灸忆程门。别后区区意，聊为知己言。淹留乏世用，忧戚赖天成。行乐肩舆在，归休缟袂轻。终身虽有素，生物岂无情。高咏风云意，行藏问此生。《山中忆故人》：故人南郡去，消息久无闻。瑶草正堪种，白云谁共分。屋梁惊落月，鹏翼赋垂云。岁暮一樽酒，高歌如见君。
　　【耶律楚才湛然居士集】
　　《答倪公故人》：玉泉回报故人书，问子参玄着意无。且趁万松炉鏊熟，疾忙索取护身符一作夜明符。
　　【杨仲弘诗】
　　《怀钱塘故人柬应中父》：几年留滞客京师，每忆江边话别离。落魄已甘心似铁，蹉跎无奈鬓成丝。草玄思苦无人问，弹铗歌长只自悲。满目塞云飞去尽，倚筇独立更多时。
　　【郭昴诗】
