<!-- { "loadSidebar": true } -->
　　【宋会要】：太祖开宝四年十月，知邕州范，言岭外十州，风土甚恶，县镇津口，税赋失额。州主令佐，皆是衙前职名，及土人补置，因无廪禄，非此色人，不易久住。虑言事者，或请遍除职官，广屯兵士。未知岭外所入则少，朝迁所费则多。制置之时，别有宜便。诏依旧例，差衙前勾当。太宗太平兴国二年三月二十二日，以诸州所籍送，尝隶牙校者，凡百人。具九十五人补殿前承旨，五人老病遣还。先是，方镇侯伯得自补子弟为军中校。既死，其子弟因父兄财力，率豪横奢纵，民间患之。太宗在晋邸，悉知其事。故即位之始，尽命诸州，籍其名部，送至阙下，以贱职羁禁之。八年五月，诏诸道州府军监，衙前使院客司通引官，多是知州通判临替徇情，额外添人，蓦越迁补。自今并须依次转补。及不得客外别置名目添人。如日前已有此类，并须改正。如违，许诸色人论正。犯人当行配决，告事人支赏钱二百千。犯事人家财充赏。其千系官吏等，并当除名。新官到任后不举觉，亦连坐之。真宗景德四年三月，诏开封府职员，孔目官，勾钾官，至前后行自来，元不定迁转年限，今后并五年一迁，逐度具功过以闻。六月，诏诸州军，解奏牙校校守职年深乞班行者，自来例补借职。若系藩方者，即人员数多，计其压职，久而方迁。今后可特补奉职，大中祥符四年十一月，诏开封府使院职员前后行等，特因转补职名，如有见阙，更不转补。候逐司却及旧管职名人数内有员阙，即依旧例施行。八年正月，诏三京及诸道州府军监，衙前使院职员等，有受入已脏，依法不至徒刑，勒停见充散押衙者，今后经恩特与降等收系或定额已足，即令守阙。如有阙，亦依例迁转。内有元犯枉法脏并勒充衙前散职，后再犯，入已脏，并依旧名目收管，经恩不得收系。应三司开封府过犯公人自来赦文该叙理者，除犯人已脏及徒刑外，余并许于刑部投状，送所属处勘会。元犯因依以闻，与量所犯，等第收叙。八月诏，开封府应管牙职将佐，都押衙，左知客押衙，左番通引官，行首，并一处迁补，仍具新定资级以闻。旧例，叙迁至牙职之首，即府以闻，补充班行。至是，本府以押衙知客权行首各奏岁满出职，故有是命。九年九月，开封府言定衙吏为三等，左右都押衙为第一等，以五年职。客司，左右舌客押衙为第二等，六年通引。同左右番。行首为第三等，七年并出职。其职员不立等第。有阙即本司次补。从之。天禧二年十月，诏逐路转运司，奏诸州军都知兵马使供职年限，看详有一二年或二年一替之处，例各不同。自今并二年一替。二年十二月诏，诸路府州军监，自今都知兵马使年满，并先申本路转运司，委使副看验，人材书堪任班行差使，即得发遣赴阙。如选懦不习书扎及老疾不任差使者，即送逐处典摄长史司马。五年七月，诏广南州军都知兵马使，除广邕桂州每及三年，无过即试验送阙下，自余满日，并试验具入仕件析奏裁。仁宗天圣元年十一月，诏宜州，最处边陲，接西南蕃，南丹州，控带蛮洞，其衙前职员，累经差使，甚有勤绩，自今都知兵马使，三年满，依例赴阙与班行。诸处不得援例。四年正月，诏应诸州军州院勾押官，已下系节级名目者，如犯入已脏，依法不至徒刑勒停，该赦叙理者，比类使院勾押官已下体例，与衙前散押衙名目，不得随例迁转。七月，三省言夔变州路转运司运辖下十二州军使院，都孔目官勾押官，职满安排色勾当，内十一州军已有旧例，难议改更。外有俞州使院都孔目官，年满取便归农。自今于本州守阙。教练使安排，更不归农，从之。十月，枢密直学士薛田言，益州见管职员，文帐内有归明军将后行四十余人，即今只有十余，乞与除落归明二字。从之。门年七月，开封府言在府使十一案，每日行遣钱谷税赋。及刑狱诸班文书不少，欲乞添置守阙，勾押官一名，已后为额，与都孔目官同，共系书点检诸司公事。从之。十月，臣僚上言，伏者见豪民于防图刺史以上武臣门馆，希求牒帖，补充教练使衙，内指挥使，或内知客子城使，以至押衙迥图军将者，窍缘并是，元随之人，止可供身躯使。而外道豪民，求此名目，凌驾州乡，兼并纵肆，官吏至有陪接者。欲乞自今武臣品秩合说补置牙校者，止得于随行人内收补，更不得以豪民充。从之。八年二月，南京言，当京自来，并无长入衙前转迁体例。昨自建京后，来牒西京，会问留守两衙，分析到衙前所管职员，都知兵马使一人，左右都押衙二人，都教练使一人，左右教练使各一人，守阙，教练使一人，押衙二人，并三年一转。至都知兵马使三年满，出职。如愿在班行，即押赴阙。如不愿者，与摄长史司马迁转之时。如阙职名人数，将旧管长入军将，从二名排连资序转充。押衙守阙，都教练使，左右教练使，都教练使，左右都押衙，都知兵马使，乞依此体例，从之。四月，知滨州崔有方言，欲乞应诸州军年满替理正押司录事，如差充衙前年满愿永充衙前者，并依见在职承引，容司等例据入仕年月次第，相对迁转。所贵愿充衙前人，见此迁转职名体例，渐次别为招诱。从之。景佑元年二月十五日，权三司使范讽等言，准敕详定衙前人，乞除川陕广南福建两浙等路，且依旧外。余路招召不曾犯徒刑，有户贯人，充候，及三周年不犯徒罪，无官物绾系，愿上京充三司军将，令本州申三司，抽填差使，诏三司军将，如不至阙，人且仰住。招候招到人额内数足，即更不得抽差乡县人充余。从之。十月九日，诏州府都知兵马使，令后年满合得奉职者，与借职。借职者，与三班差使殿侍并三年满，无贼罪，转一资。五年二月十七日，诏衙前军将身死，并依客司承引官名阙，许本家骨肉承填。宝元二年八月十二日，以府州都孔目官勾当府谷县折谏为借职。是州境皆党项部落堡，人户稀少，朝廷但以孔目吏掌县事，都练使为狱官。时知州折继宣莅事不法罢去，谏常依倚为奸，转运使奏罢县事，授借职羁縻之。司理院许选牙职不犯徒者充。皇佑四年十二月，诏诸州衙前在缘边应役者，止令主管官物，母使管勾公厨茶酒帐设司。违者以违制坐之。嘉佑三年十一月，诏诸路转运司，开封府界，及府界提点司。体量衙前差配主持买纳官物，及押纲之类，有害民者，条奏之。五年二月，知雄州曹偕，言幽州人杜清自来与雄州探刺事宜，今事觉，挈家来归，请补外州一教练使，给良田数顷，仍给月俸，从之。以上《国朝会要》。神宗熙宁三年十一月二十二日，定州言，使院都孔目官。乞依太原府孔目官例，年满赴阙，与下班殿待。本州指使一年，，转三班差役，诏太原府年满推恩指挥，今后更不施行。哲宗元符三年六月十七日，试尚书兵部侍郎兼权吏部侍郎黄裳等，言契勘诸路都知兵马使，年满转补三班差使，借差在元丰条，到部应副短使足日，收入住种指射差遣。元立法，乃许归本州，或本路管押纲运。仍依召募得替官员，支给路费，系短使者即理短使，系住程者即理在职月日，今看详在部人，合应副短使一年以上无阙，方许收入住程。若独许衙职出身之人，就便出外管押纲运理，当短使头属侥幸，今欲乞依元丰条格施行，借差从之，其元佑指挥，更不施行。徽宗政和三年二月八日，中书省言，契勘今天下诸州军，因仍五代藩镇之弊，胥徒府史，有子城使，教练使，都教练使，左右押衙，左右都押衙，中军使兵马使，都知兵马使，各称鄙俗。今董正治官，革去因袭。拟厘改作都史，副史、介史、公皂、衙皂、散皂、上隶，中隶、下隶，从之。其请给迁补出职之类，并依逐州军见行条法施行。以上《续国朝会要》高宗建炎三年四月八日，诏应残破去处监司州县人吏并减半。有经残破去处，减三分之一，自今移文，务从简者。十月一日，臣僚言，诸县吏人，自有定额，比年以军与为名，多自添置。百姓因事到官，则郡肆乞觅。少不如意，则舞文巧诋，无所不至，欲望行下逐路转运司，诸县额外人数，并限日下罢免，妄作名目，占留者，许诸色人越诉。诏行下诸路，依近降裁定人数施行。四年七月二十七日，诏应换授班直亲从官差，充诸州军县指使，依已降指挥于令之任，候任满日，更不差人。十月二十四日，枢密院言诸班直亲从亲事官，已降指挥保羲郎以下，差诸州军指使，未曾立定人额。诏每州各以五员为额，内已过数人，任满日列不差人，仍以先到任为额。绍兴元年八月六日，户部言吉州申，昨来衙前旧法，系称都兵马使等名目。及本州人吏，系称都孔目官等名目。后准指挥衙职改都吏，人吏改典史等。契勘建炎元年六月十六日敕，开封府官并依旧制，诸州军府准此。窍恐都孔目官等，并衙职等名称，亦合依旧诏。诸路监司州县衙职人吏，并依旧制称呼。三年十二月十五日，淮南转运司言，建炎三年四月八日，赦应残破去处人吏并减半，不经残破去处裁减三分之一。今来文移减少，民讼未多。欲乞淮西州县已减上更减三分之一。如将来民户归业，事务繁冗，许从州县申请乞行添置。其州县如有更愿减者，听其减并从之。八年三月六日，诏监司州县等处，吏人犯罪但已曾编配，或于法本不合编配，而情重法轻，有司酌情特行编配之人，虽会恩，或依条放还，或改正过名，并不许收叙，亦不得投充他处。名役从之。五月二十三日，臣僚言，州县吏人，各有定额。中昨三分减一，而官吏循习务，为容庇，往往过数存留。望申严法禁，令后专委提举常平司觉察。从之。九月二十一日，诏诸路监司州军，人吏见带校尉以上名目之人，不自陈解罢，依旧充役者，徒一年。官司容庇，杖一百，以臣僚言，州郡旧制，人吏每过考课，推其年额最高，无罪犯者，补摄参军，号为出职，未有得为品官者。唯节镇衙前，每岁解发一名，补承信郎。近岁以来，寝失旧制。监司州郡执役役人吏夤缘军兴之际，奏功推赏，窜名其间。例蒙以授以品官，一州不下数人，高者至保义郎，下者进武校尉。且以近地数州认之，平江府尤甚。为役史而带行阶，官固非旧制，而又仍旧掌行文案，未当罢役参选故，有是命。十二年九月八日，臣僚言，州县往往擅自增添人数，额外收补，充手分贴司乡书手，并存着私名贴写之类，及收叙犯罪勒罢吏人入役，并有断配他州者，辄敢不往配所，依前家居，或存留在案，充私名贴司，恣其作过。伏望令户部检坐敕条，行下诸路，专责通判，先自本州军及遍诣管下，点检将额外增置，及断罢不应充役之人，并存着私名贴写之类，并日下放罢。所有断配之人，如尚留本家，即收捕依法施行讫。严切押往配所交管。其州县违戾之罪，乞权贷免。自后有犯，论如常法。仍令部使者，常切觉察诏令户部检坐，见行条法行下仰诸路监司按察。如失举劾，令御台弹奏。十三日，赦勘会监司州县公吏自有裁定人额。后因泛滥妆系，及令负儿人冒名充役，蠹害百姓，累加约束。近臣僚奏陈，又降指挥，令户部检坐条令，申严仍委监司按察，尚虑上下容庇，奉行减裂，限赦到应负儿及额外收系。如私名贴书家人之类，并放罢。镇寨场务依此，当职官失觉察，并行　责。二十六年八月十一日，御史中丞汤鹏举言，欲固邦本，在宽民力，在省人吏。今之州县，胥徒最冗，为民之害最甚。且如既有正额，又添守阙。既有习学，又取私名，创立事端，则谓之专行。分受优轻，则谓之兼案。率置一局，则三四人共之。贴司又不可胜计。比年以来，朝廷屡行告戒，赦久累有约束。或减省吏额，或禁止冒役，丁宁备至。率皆巧作名目，或云见行理雪，而所属公文未下，乞先次权案。或云已经赦宥，而叙复合得无名，乞先次收补于案牍。公移则避罪，而不系书于监司。巡案则匿名，而暂逃避。凡比之类，未易举。缘此州县，本无事也。以人吏众多，纷张而生事。居民本无讼也，以人吏奸猾，教唆而兴讼。追呼逮捕，文移骚然。第见吏日益富，民日益贫。比年守令监司，恬不加恤。朝廷岂可不为之立法乎？伏睹建炎三年，赦文内一项，具载减罢人吏最详，而一时奉行不虔，至今徒为空文。乞下户部，委逐路常平官，躬亲出巡，量立期限。参照见行条令，视州县繁简，分为上中下三等，立定合置吏额，如逐处已是足用，则不须增置。如或过额，则自当裁减。内有曾经编配放停之人，并不许收叙。稍有违戾，于额外收补，委监司守令，常切觉察。如不遵守，以违制论。诏依，令逐路常平官参照吏额。立定申尚书省。十二月十二日，宰执进呈两浙东路提举常平赵公称奏，一路人吏，共四千二百六十一人，减罢二千一百九十三人。上曰，一路人吏，乃有许多，减得极是。纵容此辈，在官役钱，固不足惜。唯是奸猾侵欺，大为民害。二千余人，衣食皆取于民，便是供养二千余家。民力极不易。沈该曰，兼些辈盖是点胥，教唆词讼，尤为民患。上曰，若诸路依此措置减罢，不唯州县省事，百姓亦受赐无穷也。三十年八月二十五日，大理评事蔡言，伏睹绍典二十八年，，郊祀大礼，敕契勘。昨缘州县监司公吏猥冗，巴降指挥裁减，及犯罪停罢之人。访闻往往循习积敝别作名目。收系既无吏禄，则取给百姓，至于教唆词讼，变乱曲直，扰害公私。并日下罢逐，与免科罪。仍仰提刑司常觉察，如有违戾去处，按劾以闻。切见近日诸州县监司，吏额之外，略已去矣。独有诸县，未能恪意奉行，顿革此弊。除吏人定额之外，依前潜置私名，号为贴书，司其从尚繁。每一剧邑，有至一二百人，少亦不下数十人。县官利其便于使，令一切不问。朝入县门，百十为群散之吏舍。行遣公事，操切百姓，乞取无厌，抵暮无有垂手而归者。使乡氏日瞻一二百人，自然膏血尽矣，何为是不困耶？且有老奸巨蠹，累犯断停，置身无所，专务剌探县道。持其短长，苟或不容，则假托姓名，妄兴词讼。官吏畏之，无敢不留。公事一入其手，则舞文弄法，拢害公私。正如诏旨之所谓者，可不逐乎？伏望申严行下，提刑司常切觉察。如有违戾去处，即依赦敕，指挥按劾施行。私名冒役之人，一例依条断罪。诏令户部申严行下，其昨降指挥，令诸路监司参照裁定吏额，至今未见申到去处。仰本部限一月催督，如依前违戾，具监司职位姓名，申尚书省取旨。十二月七日，臣僚言，州县公吏，每月请受从长官给券，按月以支，不许借请，不许以次官书判。乞备坐见行条法及节次，承降指挥，下诸路监司并所部州县，常切道守。令后公吏借请，一岁通不得过两月。如过数借请，其借请之人，及判状帮书官吏，并计赃断罪。及乞从户部，不时取索躯磨。将违戾去处，按劾施行，从之。以上《中兴会要》孝宗乾道二年五月十七日，户部言，提举江南东路常平茶盐公事李庚奏，今后吏人陈理身役，，虽有叙法，更令本州县保明，申常平司。录元犯重行覆实，本部契勘，缘已有见行条法。指挥该载，虑州县奉行不虔，欲行下诸路常平司，钤束所部州县，常切遵守，母致违戾。从之。五年三月二十七日，臣僚言，乞严行禁戢，监司州县公吏，非因差出，不许借请。令诸路监司互察。从之。六年八月二日，试宗正少卿兼户部侍郎王佐言，乞令提举常平司，委州之主官，官限两月，取索属县额内公吏看详。如委有违条冒役人，即行勒罢。如收叙应法听令在役，仍将各县公吏姓名，揭于板榜。其称再入役者，略具所叙之因，俾氏通知，岁终一易。论诉冒役者，必须指其元犯刑名，与收叙不当，因依如根究得实。监司守令，当职官，依绍兴二十六年八月指挥坐违制之罪，或奸民挟私妄诉，亦科反坐。从之。九年闰正月七日，详定一司敕令，所言契勘。诸州衙职解发补官。乾道令称孔目官，每州补一名。年满解发赴阙补官。缘政和二年二月九日，指挥都知兵马使改为都史。昨修书曰，照都史二字，作都吏字，改移为孔目官。令看详，合将上条内孔目官三字，依旧作都知兵马使为文。从之。七月十九日，浙西路安抚司，言本司人吏年劳补进义，副尉存留，充主管文字碱年，窃缘本司系掌行一路事务，其主管文字，实历三年，应办委是繁重。乞欲将人吏补受充主管文字三年，为任年满无遗阙，许转一官离司。从之。以上《乾道会要》。淳熙元年十一月七日，诏将吏职副尉职名，依旧法隶都官。二年二月十日，福建提刑叶南仲言，郡县狱吏，推行重禄。今职级押隶之下，有推司，疑司，之下有代书，贴司，自推司以上，行重禄，代书贴司无禄也。是以每有狱事，则推司主行之，而贿赂公行，则在乎代书贴司也。狱成而无词诉，则众分其赂。有词诉，则贴司当之。又相与营救，止抵微罪。乞诏有司立定郡县狱吏额数，应在狱者，，并行重禄。如敢额外增置无禄人吏，并以违制论。令监司按察以闻。从之。四年九月二十八日臣僚言，乾道七年，太府寺丞王全福申请，乞将州县吏人，就提刑司试中，方许补充。近来州军循习，久例，皆不试补。乞令诸州军法司习学，并知晓法律。不系习学人，解赴提刑司，令检法官依条收试。逐州不限所取人数，将试中人籍，记姓名行下本州。元习学人外，其余人数，，如诸州无合格人，及日后阙少，诸司许名申提刑司选差。诏诸路州军，每岁专委通判试补。将试中人籍记以备差补。五年四月八日，诏诸路提刑司，行下所属应州县承勘人吏，并从上名选差，谙晓鞫狱人。从大理评事周请也。绍熙三年五月二十九日，臣僚言，伏睹法文，应州县分为等降，许置吏额，皆有定数。近者所至，多于额外。巧作各色添置。乞行下监司守令，照应见行条制，额外一人不许存留。揭示姓名，使民通知舍是。许人越诉，庶内民不被其侵渔之害。从之。庆元六年六月二十四日，臣僚言，州府吏人，资级自正额，手分递迁都孔目官，及点检文字。其衙前职员资级，自客司客将递迁押衙等。昨来临安府，陈乞本府，系车驾驻驿之地，事务不一，委是勤劳，窃见两浙转运司人吏年满，已降指挥补承信郎。缘本府与外郡不同，比漕司尤重，乞比附开封府格法，上降二等补承信郎。欲乞除两浙转运司，临安府，自依见行条法指挥外，今后诸路监司州军人吏，并衙职等，并不许解发所有已保明部之人，亦不许补受。庶免攀援侥滥之弊。仍乞令敕令所循立成法。从之。
