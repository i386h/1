<!-- { "loadSidebar": true } -->
　　《列传》：眭夸、冯亮、李谧、郑修详各姓盖兼济独善，显晦之殊，其事不同，由来久矣。昔夷齐获全于周武，华裔不容于太公，何哉？求其心者，许以激贪之用；督其迹者，以为束教之风。而肥遁不反，代有人矣。夷情得丧，忘怀累有，比夫迈弘道，匡俗庇民，可得而小，不可得而忽也。自叔世浇浮，淳风殆尽。锥刀之末，竞入成群，而能冥心物表，介然离俗，望古独适求友千龄，亦异人矣！何必御霞乘云而追曰月，穷极天地、始为超远哉？今录眭夸等，为逸士传。
　　【新安续志】
　　张珏，字公予，婺源人。进朝请郎。建炎三年，从朱弁使金还。高庙优诏迎劳，珏以病，累章乞归，世居溪之东，环宅多竹。其归也，上书“竹溪逸士”赐之，一时名士推重焉。
　　【廉州府合浦志】
　　陈诰，字书言。邵才甫，字卓夫。德行为乡推服，以节操自守，不就科举，寿皆百余岁。淳熙十一年，恩封迪功郎。淳熙壬子郡守沈杞下车，优老待贤，作诗延见。自守以下，皆郊迎之。
　　【唐高僧诗】
　　《尚颜寄刘逸士》：无愁无累者，偶向市朝游。此后乘孤艇，依然入乱流。高眠歌圣日，下钓坐清秋。道不离方寸，而能混俗求。
　　【宋陈郁诗】
　　《赠东华老真锺逸士》：衣冠凉薄亦端严，为到贫时解养廉。京洛家风今尚在，宗王恩礼旧曾沾。谈高坚白囊无底，词纵题红笔退尖。自说学仙曾有遇，欲归岩壑理抽添。
　　【诗海绘章】
　　《滕先生赠刘逸士歌》：啸烟霞，卧酒家，优哉游哉刘子华。登楼笑杀银虾蟆，看水走却金老鸦。一生落托行天涯，髭须不管霜菱花。李白狂，祢衡傲，嗔风吹燕孟嘉帽。渔村酒熟不待报，江亭花发长先到。见说南寻清景时，过石水兮登石梯。云峰顶，观华夷，几教石木儿，推倒石贤碑。或弹白雪曲，冠挂高松枝。数年闻我穷章句，醉拖栉操来敲户。才得新诗便言去，千留万留留不住。
永乐大典
卷之一万三千四百五十三
卷之一万三千四百五十三
　　二士
　　庶　士
　　【书】
　　《泰誓》曰：“越我御事庶士。”注：庶士，众士也，详誓。
　　多　士
　　【诗】
　　《文王篇》：思皇多士，生此王国。王国克生，维周之祯。济济多士，文王以宁。《清庙篇》：济济多士，秉文之德。
　　【群书足用】
　　昔周之方盛，多士盈朝。时靡有争，用能俾。
　　【职官分纪】
　　晋陶侃镇武昌军，殷浩庾翼等皆为佐史，时武昌号为多士。
　　【宋苏东坡集】
　　《谢制科启》：羽翼盛时，冠冕多士。《六一居士文集序》：自欧阳子出，天下争自濯磨，以通今学古为高，以救时行道为贤，以犯颜纳谏为忠，长育成就。至嘉末，号称多士。
　　【张南轩集】
　　《乞广取士状》：国家设科以罗多士，虽曰考之以文辞，而真才实能往往由此而得。
　　【华镇云溪居士集】
　　《上淮南监司书》：国家监两汉之制而广之，其所以搜猎多士，网罗英俊。《上柯运使书》：建察举之制，以网罗搜猎多士。三府光禄主其内，守领刺史主其外。《上陆侍郎书》：当先生参贰春官，衡石多士，某复得奏薄技，当藻鉴。
　　【李曾伯可斋集】
　　《回侯簿尉谢请举启》：较艺一台，孰究伏生之谊；冠名多士，首推侯喜之文。方老眼之增明，辱好辞之委贶。
　　【沈与求龟溪集】
　　《谢荐举启》：甘官提衡九流，推毂多士。小德役大德，每孟轲之言；先知觉后知，将成伊尹之志。
　　【曹彦约昌谷集】
　　《答李湖口谢荐启》：当新天子访落之时，诏求多士；若贤令尹鸣琴之化，代有几人。
　　【兼金合壁】
　　后汉蔡伯喈“释诲”曰：君臣穆穆，守之以平。济济多士，端委缙绅。鸿渐盈阶，振鹭充廷。譬锺山玉、泗滨石、累壁不为之盈。采浮磬不为之索。喻汉多贤人。唐刘子玄求罢奏记于萧至忠曰：“当今朝号得人，国称多士。蓬山之下良直差肩，芸阁之中英奇接武。选卢子谅答魏子悌诗：崇台非一干，珍裘非一腋。多士成大业，群贤济弘绩。注：干，枝也。台非一木之枝而就，为裘非一狐腋之能成。赋偶：商氏赖是莫不咸化，文王用之果臻以宁。蔼蔼兮生此王国，济济兮广于德心。峨峨焉左右于辟王，济济焉羽仪于邦国。峨峨然愿立于王朝，济济焉使媚于天子。隆体貌于思皇之日，尽谦恭于师用之时。大而准牧也能以称位，小而携仆也亦皆效职。诗书礼乐而加彼磨琢，党庠遂序而与之泳游。自朋来而蔼蔼，咸汇进以彬彬。版筑鱼盐皆有遗逸，山林草泽岂无俊奇。俊坌集于唐帝，雄豪雾集于齐王。扃卿才于楚者何失之拘，指君子于卫者又几乎执。朋龟献策为我经纶，振鹭充庭作予辅翼。刍牧奴虏不害于拔士，滑稽应对亦称于有人。赋隔：舜开四方之门，贤斯咸用；唐有众科之目，士亦无余。彼阖郡不荐于一人，谩加诏责；虽上书自鬻以千数，亦许言陈。清庙兴歌，斯见以宁之效；卷阿流咏，宜臻维使之功。若论睦姻，谅不愧族师之掌；如云德行，得无烦党正之书。晋未可遽伐于齐，由登晏子；秦不敢加兵于赵，盖有相如。独孔子而尚见遗，徒闻日削；一范增而不能用，岂谓天亡。汉资汲黯之直方，淮南心惮；唐任晋公之威重，河北尘清。仲连却秦于谈笑，干木藩魏于偃息。楚王惧毛生之一至，文公忧子玉之犹在。大畏小怀，岁不绝于入贡；迩安远肃，地遂至于无邻。川有龙而网罟不施，山有虎而樵苏远遁。进德自尊于朝廷，用儒无敌于天下。一人之庆所以荣邦，一夫之哲乃能兴国。宫奇仕虞而晋献不寐，子玉在楚而文公侧席。裴度佐国，而河北贼屈膝于唐；汲黯在朝，而淮南王寝谋于汉。汤正万国，以伊尹之幡然改；周清四海，以吕望之归乎来。四方其训率自得人，万邦之屏亦由乐胥。秦室无人，轻若鸿毛之举；汉朝隆俊，安犹太山之维。子玉在朝，晋侯为之退舍。廉颇守国，秦人不敢窥兵。晋升羊，果能屈于东吴；汉用班超，遂无忧于西域。
　　群　士
　　【周礼】
　　《秋官》：岁终，则令群士计狱弊讼，登中于天府，应正岁，帅其属而观刑象。令以木铎曰：“不用法者，国有常刑。”令群士，乃宣布于四方，宪刑禁。
　　知　士
　　【吕氏春秋】
　　《知士》：今有千里之马于此，非得良工，犹若弗取。良工，相马工也。良工之与马也，相得则然后成。成良马。譬之若桴之与鼓，桴待鼓，鼓待桴，乃发声也。良马亦然。夫士亦有千里，高节死义，此士之千里也。能使士待千里者，其惟贤者也。犹贤者之能也。静郭君善剂貌辨，静郭君，田婴也。孟尝君田文之父也，为薛君，号曰：“静郭君。”剂貌辨之为人也多訾，门人弗说。静郭君门人不说也。士尉以证静郭君，证谏静郭君弗听。士尉辞而去。孟尝君窃以谏静郭君。窃私之谏静郭君，使听士尉之言，而止其去。静郭君大怒曰：“戋刂而类。戋刂，减。而，汝也。揆吾家，苟可以亻兼剂貌辨者，吾无辞为也。”亻兼，足也。揆度吾家，诚可以足剂貌辨者，吾不辞也。于是舍之上舍，令长子御，朝暮进食。上舍，甲第也。御，侍也，以馆貌辨也，旦暮然。数年，威王薨、宣王立，威王之子。静郭君之交，大不善于宣王。交，接也。大不为王所善也。辞而之薛，与剂貌辨俱。俱，偕留无几何，留于薛。剂貌辨辞而行，请见宣王。静郭君曰：“王之不说婴也甚，甚，犹深。公往必得死焉。”剂貌辨曰：“固非求生也。”请必行。静郭君不能止。止，禁也。剂貌辨行至于齐。宣王闻之，藏怒以待之。藏，怀。剂貌辨见，宣王曰：“子静郭君之所听爱也。”剂貌辨答曰：“爱则有之，听则无有。徒见爱耳，言则不见从也。王方为太子之时，辨谓静郭君曰：‘太子之不仁’过册涿，视若是者倍反。册涿，不仁之人也。过，犹甚也。太子不仁，甚于册页涿，视如此者倍反，不循道理也。不若革太子，更立卫姬婴儿校师。’婴儿，幼少之称，卫姬所生，校师其名也。威王之庶子也。劝静郭君令废太子，更立校师为太子也。静郭君泫一作氵亡。而曰：‘不可。吾弗忍为也。’且静郭君听辨而为之也，必无今日之患也。此为一也；言静郭君听辨之言，则无今日见逐之患也。此一不见听也。至于薛，昭阳请以数倍之地易薛，辨又曰：‘必听之。’昭阳，楚相也。求以倍地易薛之少，辨劝之可也。静郭君曰：‘受薛于先王，虽恶于后王，吾独谓先王何乎？先王，威王也。见恶于后王，先王其谓我乎。且先王之庙在薛，吾岂可以先王之庙予楚乎？’又不肯听辨此为二也。”二不见听。宣王太息，动于颜色曰：“静郭君之于寡人一至此乎？寡人少，殊不知此。动，言也，一，犹乃也。少小，故不知此也。客肯为寡人少来静郭君乎？”言犹可也。剂貌辨答曰：“敬诺。”诺，顺静郭君来，衣威王之服，冠其冠，带其剑。宣王自迎静郭君于郊，望之而泣。静郭君至，因请相之。请以为相也。静郭君辞，不得已而受。受为相。十日，谢病，强辞，三日而听。听诈。当是时也，静郭君可谓能自知人矣。知人，知剂貌辨也。能自知人，故非之弗为阻。阻，止。此剂貌辨之所以外生乐，趋患难故也。外弃其生命，乐解人之患，往见宣王，不辟难之故也。
　　拂　士
　　【孟子】
　　《告子章》：孟子曰：“入则无法家拂士，出则无敌国外患者，国恒亡。”注：拂士，辅弼之贤士也。
　　爪　士
　　【诗】
　　《祈父》：予王之爪士。注：爪牙之士也。
　　鼎　士
　　【西汉书】
　　《邹阳传》：武力鼎士，衤宗服丛台之下者，一旦成市。师古曰：鼎士，举鼎之士也。
　　虎　士
　　【马明叟实宾录】
　　魏许褚，容貌雄毅、勇力绝人。汉末，聚少年及宗族数千家，共坚壁以御寇。伪与贼和，以牛与贼易食。贼来取牛，牛辄奔还。褚乃出陈前，一手逆曳牛尾，行百余步。贼众惊，遂不敢取牛而走，皆畏惮之。俄以众归太祖，太祖见而壮之曰：“此吾樊哙也。”拜都尉，引入宿卫。诸从褚侠客，皆以为虎士。
　　猛　士
　　【旧唐书】
　　《吐蕃传》：高宗仪凤三年，召募关内河东及诸州骁勇以为猛士，不简色役。亦有尝任文武官者，召入殿庭赐宴，往击吐蕃。
　　劲　士
　　【荀子】
　　《儒效篇》：行法至坚，不以私欲乱所闻，如是，则可谓“劲士”矣。
　　得　士
　　【史记阙文】
