<!-- { "loadSidebar": true } -->
　　《食货志》：元都于燕。去江南极远。而百司庶府之繁，卫士编民之众，无不仰给于江南。自丞相伯颜献海运之言，而江南之粮，分为春夏二运。盖至于京师者，一岁多至三百万馀石。民无输之劳，国有储蓄之富。岂非一代之良法欤？初伯颜平江南时，常命张，朱清等，以宋库藏图籍，自崇明州从海道载入京师。而运粮则自浙西涉江入淮，由黄河逆水至中泺，旱站陆运，至淇门入御河，以达于京。后又开济州泗河，自淮至新开河，由大清河至利津河入海。因海口沙壅，又从东阿旱站，运至临清入御河。又开胶莱河道通海，劳费不赀，卒无成效。至元十九年，伯颜追忆海道载宋图籍之事，以为海运可行。于是请于朝廷，命上海总管罗壁，朱清，张等，造平底海船六十艘，运粮四万六千馀石，从海道至京师。然创行海洋，沿山求岙，风信失时，明年始至直沽。时朝廷未知其利。是年十二月，立京畿江淮都漕运司二，仍各置分司，以督纲运。每岁令江淮漕运司运粮至中滦京畿，漕运司自中滦运至大都。二十年，又用王积翁议，令阿八赤等广开新河，然新河候潮以入。船多损坏，民亦苦之。而忙兀角寸日言海运之舟，悉皆至焉。于是罢新开河，颇事海运。立万户府二，以朱清为中万户，张为干户，忙兀角寸日为万户府达鲁花赤。未几，又分新河军士水手及船，于扬州平滦两处运粮，命三省造船二千艘，于济州河运粮，犹未专于海道也。二十四年，始立行泉府司，专掌海运。增置万户府二，总为四府。是年遂罢东平河运粮。二十五年，内外分置漕运司二，其在外者，于河西务置司，领接运海道粮事。二十八年，又用朱清，张之请，并四府为都漕运万户府二，止令清二人掌之。其属有千户，百户等官，分为各翼，以督海运。至大四年，遣官至江浙议海运事。时江东宁国池饶建康等处运粮，率令海船从扬子江逆流而上。江水湍急，又多石矶。走沙涨浅，粮船俱坏，岁岁有之。又湖广江西之粮，运至真州，泊入海船。船大抵小，亦非江中所宜，于是以嘉兴，松江秋粮，并江淮江浙财赋府岁办粮充运。海漕之利，盖至是博矣。凡运粮，每石有脚价钞。至元二十一年，给中统钞八两五钱，其后递减，至于六两五钱。至大三年，以福建浙东船户至平江载粮者，道远费广，通增为至元钞一两六钱，香糯一两七钱。四年又增为二两，香糯二两八钱，稻谷一两四钱。延元年，斟酌远近，复增其价。福建船运糙粳米，每石一十三两。温台庆元船运糙粳香糯。每石一十两五钱。绍兴浙西船，每石一十一两，白粳价同稻谷，每石八两。黑豆每石依糙白粮，例给焉。初，海运之道，自平江刘家港入海，经扬州路通州，海门县黄连沙头。万里长滩，开洋，沿山岙而行，抵淮安路盐城县，历西海州海宁府，东海县，密州，胶州界，放灵山洋，投东北。路多浅沙，行月馀始抵成山。计其水程，自上海至杨村马头，凡一万三千三百五十里。至元二十九年，朱清等言，其路险恶，复开生道。自刘家港开洋至撑脚沙，转沙觜至三沙洋子江，过匾檐沙大洪，又过万里长滩。放大洋至青水洋，又经黑水洋，至成山过刘岛，至芝果，沙门二岛，放莱州大洋，抵界河口，其道差为径直。明年，千户殷明略又开新道，从刘家港入海，至崇明州三沙放洋向东，行入黑水大洋，取成山转西至刘家岛，又至登州沙门岛，于莱州大洋入界河。当舟行风信有时，自浙西至京师，不过旬日而已。视前二道为最便云。然风涛不测，粮船漂溺者无岁无之。间亦有船坏而弃其米者。至元二十三年，始责偿于运官，人船俱溺者乃免。然视河漕之费，则其所得盖多矣。《食货前志》据《经世大典》为之目，凡十有九。自天历以前，载之详矣。若夫元统以后，海运之多寡，钞法之更变，盐茶之利害，其见于六条政类之中。及有司采访事迹，凡有足徵者，具录于篇，以备参考。而丧乱之际，其亡逸不存者，则阙之。元自世祖用伯颜之言，岁漕东南粟，由海道以给京师，始自至元二十年。至于天历至顺，由四万石以上，增而为三百万以上。其所以为国计者大矣。历岁既久，弊日以生。水旱相仍，公私俱困。疲三省之民力，以充岁运之恒数，而押运监临之官，与夫司出纳之吏，恣为贪黩。脚价不以时给，收支不得其平。船户贫乏，耗损益甚。兼以风涛不测，盗贼出没，剽劫覆亡之患，自仍改至元之后，有不可胜言者矣。由是岁运之数，渐不如旧。至正元年，益以河南之粟。通计江南三省所运，止得二百八十万石。二年，又令江浙行省，及中正院财赋总管府，拨赐诸人寺观之粮，尽数起运，仅得二百六十万石而己。及汝颖倡乱，湖广江右相继陷没。而方国王尔张士诚窃据浙东西之地，虽縻以好爵，资为藩屏，而贡赋不供，剥民以自奉。于是海运之舟，不至京师者，积年矣。至十九年。朝廷遣兵部尚书伯颜贴木儿，户部尚书齐履亨，徵海运于江淅。由海道至，庆元抵杭州。时达识帖睦迩为江淅行中书省丞相，张士诚为太尉，方国王尔为平章政事。诏命士诚输粟，国王尔具舟，达识帖睦迩总督之。既达朝廷之命，而方张互相猜疑。士诚虑方氏载其粟而不以输于京也，国王尔恐张氏制其舟而因乘虚以袭已也。伯颜帖木儿白于丞相，正辞以责之，巽言以谕之。乃释二家之疑，克济其事。先率海舟候于嘉兴之山敢浦，而平江之粟，展转以达杭之石墩，又一舍而后抵山敢浦。乃载于舟。海滩浅涩，躬履艰苦。粟之载于舟者为石，十有一万。二十年五月赴京。是年秋，又遣户部尚书王宗礼等，至江浙。二十一年五月运粮赴京，如上年之数。九月又遣兵部尚书彻彻不花，侍郎韩祺往徵海运。一百万石，二十二年五月运粮赴京。视上之数，仅加二万而已。九月遣户部尚书脱脱欢察，尔兵部尚书贴木至江淅。二十三年五月仍运粮十有三万石赴京。九月又遣户部侍郎博罗帖木儿，监丞赛困不花，往徵海运。士诚托辞以拒命。由是东南之粟给京师者，遂止于是岁云。
　　【经世大典】
