<!-- { "loadSidebar": true } -->
　　【汉隽】
　　《灌夫传》：数以酒失过丞相，师古曰：“言因酒有失，得罪过于丞相。”
　　【扪虱新语】
　　读窦灌田传，想其使酒骂坐，口语历历，如在目前。便是灵山一会，俨然未散。
　　【续后汉书】
　　《陶谦传》：谦参车骑将军张温军事，温遇谦甚厚，而谦内轻温。及平边章韩遂军还，百寮高会，温属谦行酒，谦众辱温。温怒徙谦于边。或谓温曰：“陶恭祖，本以材略见重。一朝以杯酒过失，不蒙容贷，远徙不毛，厚德不终。四方人士，何所归仰。”温乃追还谦，或劝谦谢温，遇温于宫门，谦仰曰：“谦自谢朝廷，岂谢公耶？”温曰：“恭祖痴病尚尔未除。”待之如初。
　　【事文类聚】
　　东方朔，尝醉入殿中小遗，殿上劾大不敬，免为庶人。张安世为光禄勋郎，有醉小便殿上，主事白行法。安世曰：“何以知其非反水浆耶？”其掩人过如此。梁谢岂卿为尚书左丞，于省阁裸饮。及醉，小遗下沾令史，为南司所弹。几卿亦不介意。刘伯刍迁主客员外郎，数过友家饮噱，为韦执谊所阴劾，贬虔州参军。
　　【太平御览】
　　《续汉书》曰：时圣公聚客，家有酒请游徼饮。宾客醉歌，言朝烹两都尉。游徼后来调羹味，游徼大怒，缚捶数百。晋《裴楷传》曰：石崇以功臣子有才气，与楷志趣各异，不与之交。长水校尉孙季舒，尝酣宴慢傲过度，欲表免之。楷闻之谓崇曰：“足下饮人狂药，责人正礼，不亦乖乎？”乃止。
　　汝南张妙，酒后相戏，遂缚捶二十下。又县足指遂至死。鲍昱决事云：原其本意无贼心，宜减死。
　　【后汉书】
　　《高祖纪》：翰林学士李汗，轻薄多酒失，上恶之。丙子罢翰林学士，并其职于中书舍人。
　　【淮南鸿烈解】
　　《诠言训》：今有美酒嘉肴以相飨，卑体婉辞以接之，欲以合欢。争盈爵之间反生斗，斗而相伤。三族结怨，反其所憎，此酒之败也。
　　【唐抚言】
　　崔橹酒后多失，虔州陆郎中肱，以诗谢之。醉时颠蹶醒时羞，趋药催人不自由。叵耐一双穷相眼，不堪花卉在前头。
　　【儒学警悟】
　　武夷有一狂者，烂醉詈及屏山先生刘彦冲。次日修书谢罪，先生不责其过，但于纸尾复之云：蛇本无影，弓误摇之。影既无之，公又何疑。白首如新，倾盖如故，真达者之词也。
　　【李俊民鹤鸣集】
　　《劾张唐臣酒过》：欲解忧于杜康，佳期难过。俄立威于宁越，和气有伤。民自速辜，酒以为礼。序点杨觯而语，杜篑历阶而升。罚以兕觥，胁以童，彼醉不减，纵意所如。受爵不让，多言数穷。登床而忤郑公，脱靴而忿力士。鸱夷过左阿君之家，沐猴舞平息侯之第。自以为适，不知败德；自以为真，不知丧身。至有汝阳涎流，公孙腹溢。贺监眼花，夷吾舌出。未歌骊驹，先赋相鼠。犯朱虚之今，激灌夫之怒。拳安刘伶之胁，帽脱张非之顶。曳堕地之遐，骂到官之郑。不闻南康之纳狂客，不见后阁之遣穷宾。在测虽有二豪，所指岂惟十手。醉犹未醒，死而复苏。初逐武坐之蝇，便可去矣。谁谓宋门之犬，如此恶邪。仰天而呼乌乌，向空而书咄咄。几年程普，方思公谨之交，一旦楚元，罢设穆生之醴。宜加薄责，用敬非彝。盍省前愆，勿贻后患。
　　纵酒
　　【晏子内篇】
　　晏子曰：“静处远虑，见岁若月，学问不厌，不知老之将至，安用从酒。”田桓子曰：“何谓从酒？”晏子曰：“无客而饮谓之从酒。今若子者，昼夜守尊，谓之从酒也。”
　　【汉隽】
　　田儋傅纵酒。师古曰：“纵，放也。放意而饮酒。”
　　【续后汉书】
　　《顾雍传》：雍曾孙荣，字彦先，穆之子也。恒纵酒酣畅，谓友人吴郡张翰曰：“惟酒可以忘忧，但无如作病何尔。”《钟会传》：裴松之曰：正始八年，会为尚书郎。时大将军曹爽专朝政，日纵酒沉醉。会兄侍中毓宴还言其事，夫人曰：“乐则乐矣，然虽久也。居上不骄，制节谨度，然后乃无危溢之患。今奢僭若此，非长守富贵之道。”
　　【契丹志】
　　圣宗皇帝，以承无事，纵酒作乐，与臣下饮会，皆连日夜。或自歌舞，或命后妃以下弹琵琶以送酒。
　　【金史】
　　《李纯甫传》：纯甫为人聪敏，少自负其材，谓功名可俯拾。上万言书授宋为证甚切，当路者以迂阔见抑。中年度其道不行，益纵酒自放，无仕进意。得官未成考，旋即归隐。日与禅僧士子游，以文酒为事。啸歌袒裼出礼法外，或饮数月不醒。人有酒见招，不择贵贱必往，往辄醉。虽沈醉亦未尝废著书。
　　【刘祁归潜志】
　　李翰林纯甫，字之纯，弘州襄阴人。初为词赋学，惟以文酒为事。至于谈笑怒骂，灿然皆成文理。
　　【韩涧泉集】
　　《纵酒诗》：纵酒非能饮，长言未是诗。年华除夜逼，必事故人为。君欲醉须醉，我还归便归。南到南涧，官柳野梅知。
　　退朝纵酒
　　【隋书】
　　《萧琮传》：琮性淡雅，不以职务自婴，退朝纵酒而已。
　　逸游纵酒
　　【隋书】
　　《刘传》：高祖以有定策之功，拜上大将军对黄国公。前后赏赐钜万，出入以甲士自卫，朝野倾瞩。时王谦，司马消难，相继而反。高祖忧之忘寝与食，逸游纵酒不以职司为意。相府事物多所遗落，高祖深御之，以高颖代为司马，是后益见疏忌。
　　高歌纵酒
　　【续世说】
　　路怒私第，有佳园林。自贞元初，李纾包佶辈，迄于元和末仅四十年。朝之名卿咸从之游，高歌纵酒，不屑外虑，未常问家事，人亦以和易称之。
　　博奕纵酒
　　【陆游南唐书】
　　《柴克宏列传》：克宏为龙武军都虞候，好施予，不事产业，故家常穷空。然性豪举，博奕酒自若也。
　　又克宏，吴功臣再用之子，疏爽任义，不拘小行，以父荫为郎将，累迁龙武军都虞候。常与宾客博奕，以声酒为务。
　　日夜纵酒
　　【通鉴】
　　《后周太祖纪》：楚王希萼，既得志，多思旧怨，杀戳无度。昼夜纵酒荒淫，以军府事委马希崇。希崇复多私曲，政刑紊乱，府库既尽于乱兵，籍民财以赏赉士卒。或封其门而以之，士卒犹以不均怨望。虽朗州旧将佐，从希萼来者，亦皆不悦，有离心。
　　疾恶纵酒
　　【通鉴】
　　《周世宗纪》：初翰林学士常梦锡，知宣政院，参预机政。深疾宋齐丘之党，数言于唐主曰：“不去此属，国必危亡。”与冯延已，魏岑之徒，日有争论。久之罢宣政院。梦锡郁郁不得志，不复预事，纵酒成疾而卒。注：晋齐王开运三年，已书常梦锡纵酒事。去年又书梦锡笑冯起已之党事。盖纵酒已非一日，久乃成疾而卒。梦锡为户部郎中，迁谏议大夫、翰林学士。时特置宣政院于内庭，命梦锡专掌。逾年罢宣政院，为学士如初。既而宋齐丘，冯延已等，奸党愈炽，梦锡终不能胜。遂称病纵酒，希复朝谒。会钟谟李德明，分掌吏兵二部，以梦锡人望，求为长吏以自重。乃除户部尚书知省事。固辞不获，署纸尾而已。
　　忧愤纵酒
　　【宋史】
　　《忠义传》：刘师勇，从二王至海上，见时事为不可，忧愤纵酒，卒葬于鼓山。
　　淫酒
　　【海录碎事】
　　刘曜少而淫酒，将战饮酒数斗，以及于败。
　　使酒
　　【醉乡日月】
　　《商书》曰：沉酗于酒。《抱朴子》曰：君子以酒败德，小人以酒速罪。乃知始谋欢，往往翻以为祸。夫合乐设酒者，得不慎其选徒欤。大凡蔑章程而务饮者，非欢源也；醒木讷而醉滦滦者，非欢源也；饰已非而尚议谳者，非欢源也；得浅酒索酒酌者，非欢源也；饮愈多而貌弥淡者，非欢源也；不谕令而嫉敏手者，非欢源也；已令谬而恶人言，非欢源也；好请罪而讳以筹者，非欢源也。此八者盖沉酗之滥觞，纷喧之鸿渐也。无使滋蔓，虽悔可追复有每获登筵，必为负气。谬矜明敏。辄纵雌黄，言已乖张，必称我罪。何以差也，则其必不免。又诈行忠告，傍作指瑕。或目逆送之，或口以传授。倒上与下，欲盖而彰。唯求傍若无人，未曰刃有余地，所谓民斯下矣。是宜与众弃之。至于殊不务欢，更为使酒。一与一夺，始则晋楚争强。载笑载言，俄成周郑交恶。于是狂如祢子，夺务欢更为使酒。一与一夺，始则晋楚争强，载笑载言，俄成周郑之恶。于是狂如祢子，夺若灌侯。惟口起羞，声闻于外。或凌兢岸帻，或叱咤褰衣牛饮千钟。将虎视一席，纷酒酒坐。喧喧而踊跃用觥，挠乱乐工。坎坎而自伐鼓，恣凭曲。大纵轻佻，断绝而丝竹无伦，俯仰而章程失绪，问令不已。告之而莫晓，使自趋之。茫然而不谐节奏，非无以指谕，终成执柯伐柯，既而冠履披猖，俄亦言语无节，风马丘弦管，雾散绮罗，减灯烛于花筵，发肩关于柳巷。遣其恋欢者潜身阝巢地，使酒者揽辔长衢，然后重焰金缸，再陈绮席。列婵娟之子，间风雅之宾，极歌管之能，竭章程之妙，使其凶无害乐，暴不阻贤。缓从文囿之中，深入醉乡之路。然后绝踪酗客，啮指狂徒，欢从凤归于云，在乌合而醉。凡百君子，得无警马。糟丘子，抚然而歌曰：客乡如使酒，四座罗绮空。细笛半楼月，慢筝高树风。金缸罢照耀，珠箔失玲珑。疋马上桥去，双鱼无复踪。
　　【史记】
　　季布为河东守。孝文时，人有言其贤者，孝文召欲以为御史大夫。复有言其勇，使酒难近，至留邸一月见罢。布因进曰：“臣无功窃宠，待罪河东。陛下无故召臣，此人必有以臣欺陛下者。今臣至，无所受事。罢去，此人必有毁臣者。夫陛下以一人之誉而召臣，以一人之毁而去臣。臣恐天下有识闻之，有以窥陛下也。”上嘿然惭良久曰：“河东吾股肱郡，故时召君耳。”布辞之官。
　　【汉隽】
　　使酒，酗酒也。师古曰：“言因酒沾洽而使气也。”
　　【西汉书】
　　《赵充国传》：宣帝诏举可护差校尉者。时充国病，四府举辛武小弟辛汤。充国遽起奏，汤使酒不可典蛮夷，不如汤兄临众。时汤已拜受节，有诏更用临众，后临众病免，五府复举汤。汤数醉酗羌人，羌人反畔，卒如充国之言。
　　【太平御览】
