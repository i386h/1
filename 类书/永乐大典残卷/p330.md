<!-- { "loadSidebar": true } -->
　　【四家礼范】
　　《增损吕氏乡约》：德业相劝：德，谓见善必行，闻过必改。能治其身，能治其家，能事父兄，能教子弟，能御僮仆，能事长上，能睦亲故，能择交游，能守廉介，能广施惠，能受寄托，能救患难，能规过失，能为人谋，能为众集事，能解斗争。能决是非，能兴利除害，能居官举职。凡有一善为众所推者，皆书于籍，以为善行，业谓居家则事父兄，教子弟，待妻妾。在外则事长上，接朋友，教后生，御僮仆，至于读书，治田，营家，济物。好礼乐。射御书数之类，皆可为之。非此之类，皆为无益。过失相规：过失，谓犯义之过六，犯约之过四，不修之过五。犯义之过，一曰，酗博斗讼。酗，谓恃酒喧竞。博，谓博赌财物。斗，谓斗殴骂詈。讼，谓告人罪匿心，意在害人者。若事干负累，及为人侵损而诉之者，非。二曰，行止逾违。逾违多端，众恶皆是。三曰，行不恭逊。侮慢有德有齿者，持人短长，及恃强陵犯众人者，知过不改闻谏愈甚者。四曰，言不忠信。为人谋事，陷人于不善。与人要约，退即背之，及诬妄百端皆是。五曰，造言诬毁。诬人过恶，以无为有，以小为大，面是背非。或作嘲咏，匿名文书，及发扬人之私隐，无状可求，及喜谈人之旧过者。六曰，营私太甚。与人交易，伤于掊克者；专务进取，不恤余事者；无故而好干求假贷者；受人寄托而有所欺者。犯约之过，一曰德业不相劝，二曰过失不相规，三曰礼俗不相成，四曰患难不相恤。不修之过，一曰交非其人，所交不限士庶，但凶恶及游惰无行，众所不齿者，若与之朝夕游从，则为交非其人。若不得已暂往还者，非。二曰游戏怠惰，游，谓无故出入，及谒见人，止务闲适者。戏，谓戏笑无度，及意在侵侮。或驰马击鞠之类。不赌财物者。怠惰，谓不修事业，及家事不治，门庭不洁者。三曰动作无仪，进退太疏野，及不恭者；不当言而言，当言而不言者；衣冠太饬，及全不完整者；不衣冠入街市者。四曰临事不恪。主事废忘，期会后时，临事怠慢者。五曰用度不节，不计家之有无，过为侈费者；不能安贫，而非道营求者。已上不修之过，每犯皆书于籍，三犯则行罚。礼俗相交：凡行婚姻丧葬祭祀之礼，礼经具载，亦当讲求。如未能遽行，且从家传旧仪。甚不经者当渐去之。凡与乡人相接，及往还书问，当众议一法共行之，凡遇庆吊，每家只家长一人，与同约者皆往。其书问亦如之。若家长有故，或与所庆吊者不相识，则其次者当之。所助之事、所遗之物，亦临时聚议，各量其力裁定名物，及多少之数。若契分浅深不同，则各从其情之厚薄。凡遗物婚嫁，及庆贺用币帛酒蜡烛雉兔果实之类，计所直多少。多不过三千，少至一二百。丧葬，始丧则用衣服，或衣段以为衤遂礼，以酒脯为奠礼，计直多不过三千，少至一二百。至葬，则用钱帛为赙礼，用猪羊肉蜡烛为奠礼，计直多不过五千，少至三四百。灾患，如水火盗贼疾病刑狱之类，助济者，以钱帛米谷薪炭等物计直，多不过三千，少至二三百。凡助事，谓助其力所不足者，婚嫁则借助器用，丧葬则又借助人夫，及为之营干。患难相恤：患难之事七，一曰水火，小则遣人救之；大则亲往，多率人救之，并吊之耳。二曰盗贼，居之近者同力捕之，力不能捕，则告于同约者，及白于官司，尽力防捕之。三曰疾病，小心遣人问之，稍甚则亲为博访医药。贫无资者，助其养疾之费。四曰死丧，阙人干，则往助其事。阙财则赙物，及与借贷吊问。五曰孤弱，孤遗无所依者，若其家有财，可以自赡，则为之处理。或闻于官，或择近亲与邻里可托者主之，无令人欺罔。可教者，为择人教之，及为求婚姻。无财不能自存者，叶力济之，无令失所。若为人所欺罔，众人力与辨理。若稍长而放逸不捡，亦防察约束之，无令陷于不义也。六曰诬枉，有为诬枉，过恶不能自申者，势可以闻于官府，则为言之；有方略可以解，则为解之。或其家因而失所者，众以财济之。七曰贫乏，有安贫守分，而生计大不足者，众以财济之。或为之假贷，置产以岁月价之。凡同约者，财物器用车马人仆，皆有无相假。若不急之用，及有所妨者，亦不必借。可借而不借，及逾期不还，及损坏借物者，皆有罚。凡事之急者，自遣人遍告同约。事之缓者，所居相近及知者，告于主事，主事遍告之。凡有患难，虽非同约，其所知者，亦当救恤。事重，则率同约者共行之。罚式：犯义之过，其罚五百。轻者，或损至四百三百。不修之过，及犯约之过，其罚一百。重者，或增至二百三百。凡轻过规之而听，及能自举者，止书于籍，皆免罚。若再犯者，不免。其规之不听，听而弗为，及过之大者，皆即罚之。其不义已甚，非士论所容者，及累犯重罚而不悛者，特聚众议，若决不可容，则皆绝之。聚会：每月一聚具食，每季一会具酒食，所费率钱合当事者主之。遇聚会则书其善恶，行其赏罚。若约有不便之事，共议更易。主事：约正一人，或二人，众推正直不阿者为之。专主平决赏罚当否。直月一人，同约中不以高下，依长少轮次为之。一月一更，主约中杂事。人之所赖于邻里乡党者，犹身有手足，家有兄弟，善恶利害，皆与之同，不可一日而无之。不然，则秦越其视，何与于我哉？大忠素病于此，且不能勉。愿与乡人共行斯道。惧德未信，动或取咎，敢举其目，先求同志。苟以为可，愿书其诺。成吾里仁之美，有望于众君子焉。熙宁九年十二月初五日，汲郡吕大忠白。吕氏乡约终。答伯兄：吕大钧和叔：乡约中有绳之稍急者，诚为当已逐，旋改更从宽。其来者亦不拒，去者亦不追。固如来教。答仲兄：乡约事，近排祭人回已具白。人心不同，故好恶未尝一，而俱未可以为然。惟以道观之，则真是真非乃见。若止取在上者之言为然，则君子何必博学。所欲改为家仪，虽意在逊避，而于义不安。盖其间专是与乡人相约之事，除是废而不行，其间礼俗相成，患难相恤，在家人岂须言及之乎？若改为乡学规，却似不甚害义，此可行也。所云置约正直月，亦如学中学正直日之类。今小民有所聚集，犹自推神头、行老之目，其急难自于逐项内细说事目。止是遭水火盗贼死丧疾病诬枉之类，亦皆是自来人情所共恤，法令之所许。敕条：水火盗贼，同村社自合救捕。鳏寡孤遗，亦许近亲收恤。至于问疾吊丧，并流俗常行。约中止是量议损益，劝率其不修者耳。今流俗，凡有率敛济人，皆行疏聚集，并是常事。汉之党事，去年李纯之有书，已尝言及。寻有书，辨其不相似。今录本上呈党事之祸。皆当时诸人自取之，非独宦者之罪。不务实行，一罪也；妄相称党傲公卿，二罪也；与宦者相疾如雠，三罪也；其得用者，遂欲诛灭宦者，四罪也。不知乡约有何事近之？乡约事，累蒙教督甚切。备喻尊意，欲令保全，不陷刑祸。父兄之于子弟，莫不皆然。而在上者，若不体悉子弟之志，必须从已之令，则亦难为下矣。盖人性之善则同，而为善之迹不一。或出或处，或行或止，苟不失于仁，皆不相害，又何必须以出任为善乎？又自来往复之言，辞多抑扬，势当如此，惟可以意逆之，则情义可得。若寻文致，则不同之论无有已时。如谓杀身成仁者，盖孔子谓时多求生害仁者。既难得中庸之人，且得杀身成仁者，犹胜求生害仁之人，岂谓孔子务为杀身以成仁？中前书行老神头之说，亦类此。向蒙开喻志诸侯之说，亦类此。处事有失已，随事改更，殊无所惮。即今所行乡约，与元初定甚有不同，乡人莫不知之。亦难为更一一告喻流传之人耳。答刘平叔：乡人相约，勉为小善。一作细行。顾惟鄙陋，安足置议，而传闻者以为异事，过一作竞加论说。以谓强人之所不能，似乎不顺，非上所令而辄行之，似乎不恭。退而自反，固亦有罪。盖为善无大小，必待有德有位者倡之，则上下厌服而不疑。今不幸出于愚且贱者，宜乎，诋訾之纷纷也！虽然，遂以为不顺与不恭，则似未之察耳。凡所谓强人所不能者，谓其材性所安，难强以矫，犹畏慎者，责以宽泰，舒迟者责以敏疾之类。至于孝弟忠信，动作由礼，皆人所愿。虽力有不勉，莫不爱慕。今就其好恶，使之相劝相规而已，安有强所不能者乎？凡所谓非上所令而辄行者，谓上之所禁，俗之所恶，犹聚萃群小，任侠奸利，害于州里，挠于官府之类，至于礼俗患难，人情素相问遗贝周恤。间有惰而不修，或厚薄失度者，参酌贫富所宜，欲使不废，且所约之书，亦非异事。今庠序则有学规，市井则有行条，村野则有社案，皆其比也，何独至于乡约而疑之乎？况诸州犹有文学助教之官，其识事亦是此类，但久废不举耳。或有举之者，安得为非上所令乎？以愚贱言
　　之，则不敢逃责。或大人君子，不以人废言，则似亦可恕。或谓其间条目宽猛失中，繁简失当，则有之矣。明识忠告，安敢不从？近闻流言过实，及于左右。虽素以相亮，亦恐不能无疑。聊致一作布此意，幸冀详照。此篇旧传吕公进伯所作，今乃载于其弟和叔文集，又有问答诸书。如此，知其为和叔所定不疑。篇末著进伯名，意以其族党之长而推之，使主斯约故尔。淳熙乙未四月甲子朱熹识。
　　乡　劝
　　【名公书判】
