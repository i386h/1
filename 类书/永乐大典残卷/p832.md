<!-- { "loadSidebar": true } -->
永乐大典
卷之一万九千七百八十一
卷之一万九千七百八十一
　　一屋局
　　诸局沿革四
　　利民局
　　【濡须志】：宝二年，陆睿创置：每岁以五月至六月令拨官钱下两厢，听经纪细民结甲互保，量其艺业等第关借，半年始收其本。岁以为常。裕民局《宋史?列传》：徽宗朝徐处仁为侍读，上言：昔周冢宰制国用于岁之杪，宜会朝廷一岁财用。量入为出，节浮费，罢敛。百姓既足，军储必丰，上善。诏置裕民局讨论振兵裕民之法。时为蔡京所言乃罢。
　　【宋编年备要】：徽宗重和元年十二月，置裕民局，以延康殿学士徐处仁言，科敛折变，支用坐仓之为，害民故也。仍设五事。命蔡京提举处仁为详定官。
　　【宋会要】：徽宗重和元年，十二月十二日，中书省言：奉御笔，就校正所置裕民局差下项官。太师蔡京充提举官，徐处仁充详定官，参详官三。先次差朝散郎韩昭，捡讨官五。先次差承议郎通判永丰军崔陟，捡阅文字官二员，管勾诸司马承受就校正所已差官。先是延康殿学士礼泉观使徐处仁对便殿，上访以天下事，处仁对：天下大势，在兵与民。今水旱之馀，赋役繁重，公私凋弊，兵民皆困。及兹尚可为过，是将有不胜图者。上惊思久之，曰：非卿不闻此言。明日除侍读校正内经详定官。进读罢，上特留与前语。处仁奏：天下犹一家，方其子孙众多，则当务节俭为长久。今皇子皇女胜衣占祥，岁月相继。昔文王百斯男，唐有百孙院。虽未及之，不可不虑。上曰：然。已异类是矣，可若何？乃言：周以冢宰制国用于岁之杪。宜会朝廷一岁财用之数。量入以为出。节浮费，罢横敛，百姓既足，军储必丰。振兵裕民，无大于此。上称善。既退，降手诏。略曰：国有定法吏犹废弛，况无法者？卿可以闻处仁具奏其事，有诏置局，讨论振兵裕民之法，号裕民局。设五库，以总一岁财用出纳。而用事者不悦矣。十四日延康殿学士充礼泉观使兼待读徐处仁奏：臣准御笔立法下项，臣看详敕令意义，该括详备。然议法之初，本局合有条具画一约束事件不少，兼恐诸路官吏，未遽通晓。欲乞行下，自重和二年秋料为头施行，仍令监司守贰先次看详敕令二法，并裕民子事理。如有疑惑，并许申明。及有所见利害，亦许实封奏闻。送裕民局具进呈。庶几下情通达，法成令具，惠施无穷。诏依奏。诸折变支移和买者，前一月，计本路丰欠物价贵贱，所出多寡，各随贵贱多寡之实。贵则量减纳钱，或物贱则纳本物。若先贱后贵，先贵后贱，听改诸折变支移和买。不计丰欠贵贱多寡者，杖一百，官吏勒停永不叙。若以贵为贱，以贱为贵，及多寡丰欠不实者，加一等官吏编管千里，并不以去官罢役赦降原减。十九日，延康殿学士徐处仁奏：臣今续具到裕民局，参详捡讨官职位、姓名下项：参详官一员，乞差中奉大夫直阁新知梓州孙渐，见在京。捡讨官二员，一员乞差奉议郎书省校书郎艾晟，一员乞差奉议郎新授袭庆府仪曹宋灏，见在应天府。从之。宣和元年，正月六日御笔：徐处仁差知扬州。先是上命处仁见太师蔡京，京欲复行夹锡钱于中州。处仁答曰：夹锡钱第可行于关陕耳。又问：朝臣有欲动摇吾所立法者，何以制之？答曰：崇宁立法至今垂二十年，流弊多矣。如学校礼乐之类，固当更张裁损，随时自改则人无间言。京不乐。于是言者攻之，乃罢局，出知扬州。二十八日，罢裕民局。
　　慈幼局
　　【宋史】《理宗纪》：淳九年，诏给官田五百亩，命临安府创慈幼局。收养道路遗弃初生婴儿，仍置药局疗贫民疾病。《黄震传》：震知抚州。初常平有慈幼局，为贫而弃子者设，久而名存实亡。震谓：收哺于既弃之后，不若先其未弃保全之。乃损益旧法，凡当娩而贫者，许里胥请于官赡之，弃者许人收养，官出粟给所收家，成活者众焉。
　　【山樵杂录】：宋京畿各郡门有慈幼局。盖以贫家子多，辄厌而不育，乃许其抱至局，书生年月日时，局设乳媪鞠育之。他人家或无子女，许来局中取去为后。故遇岁侵，贫家子女多入慈幼局。是以道无抛弃之子女。若冬遇积雨雪，亦有赐钱例。虽小惠，然无甚贫者。此宋之所以厚养于民，而惠泽之周也。
　　【建康志】：咸淳元年正月，马公光祖钧判参政真公创慈幼局。当使将漕时，尝增月给，而本府前此，乃久举行。街市间有遗弃小儿，合立规模收养，仍委官提督。今具条式如后：一，本府城内外诸厢贫民遣弃小儿或愿收养，取具四邻保明状申提督官厅，差人审实，出给头，照宝五年大使已行例。先支抱养钱十八界四贯，米五斗。月支十八界二贯，米三斗。至七岁住支。一，遗弃之时，恐未便有人收养，遂先雇乳四名，每名月支十八界六贯，米五斗。一，婴孩寄养在乳家，万一无人收抱，亦合区处。今自一岁后照抱养人例，月支十八界两贯，米三斗，就令家权行抚育。如有愿就乳之家接续抱养者，听月给照支。一，每月一申民间抱养数并寄养乳家数，申提督官厅，支请钱米，仍仰各携抱当官点名以防伪冒。其有病患者，仰不移时经提督厅给药。或有事故，即时具申销籍。所有本府钱米作四季成料拨付。所委官厅收管，月申总数销豁，钱一料以十八界五百贯，米以百石，酒三百瓶为准。一，行下诸厢及两县尉司严督地分巡逻诸处，如有抛弃小儿，仰即时申解提督厅。每收一人，与支犒酒一瓶。如鲁莽失收，觉察到官厢官阁俸地分等人等第究断。仍关缉捕房专一觉察。一，收到小儿恐有衣著，本府逐时支拨绢布，并支无用衣服发下改造，责令子付小儿装著。
　　【邵阳志】：慈幼局在本司。宝三年，陆睿闻军民累重贫乏之家，有生子不举者，或举而弃之道路者，怛然念之。遂撙节漕计畀之本司便民解库月取赢资，置局曰：慈幼。又谕无为军日助五十缗，董以干官。凡军民生子，人支钱五十贯，米三斗，酒三升，醋三升，炭十斤，黑神散二贴。设绿柜于市曹，姿其投牒。晚即拆开判送本局支给。是年三月，以其事上之朝廷，旋得省密符照应。属眉山杨公栋记之，刻石本司
　　【临安志】：在楼店务对河。淳七年十二月，有旨令临安府创屋为慈幼局。应遗弃小儿，民间有愿收养者，月支钱一贯，米三斗，尽三岁止。其无人收养者，官为雇倩贫妇，就局乳视惟谨。续有愿子之者，从官请，仍给钱米如式。
　　【苏州府志】：在府治东，同乐园门里。宝中，赵与创。先是淳七年十二月，上令临安府置慈幼局，支与给钱米，收养遗弃小儿，雇倩贫妇乳养。有民间愿抱养为子女者，官与月给钱米，至三岁住支。盖推广上意云。
　　【宝庆府志】《慈幼局记》：宋受天明命，以仁栋国。子惠亿兆，际天所覆。含齿戴发之属，保抱携持，一视同胞。紫云宴语，天地鬼神实灵之。列圣传序，缉熙此意。好生之德，覃及娠育。科金条玉。烂如日星。开收养之门，杜弃杀之涂。有司奉行惟谨，长养乾坤，涵濡雨露，日益蕃庶。本固邦宁，万亿斯年。配天之休，于是乎在。邵居重湖之右，古无离生聚溢乎四境。游手倍于力耕，民贫弃子，习以成俗，岂其性之不仁哉？饥寒迫身，惧以累耳。长沙赵侯，由表著出守。访求民隐，戚额久之。为民父母，其忍坐视赤子之死而不救？矧在令甲，其可忽诸。焦心劳思，议以全活。建局曰：慈幼。凡撙节郡计之赢，料简在官之产簿，录奸利之胥，悉畀之局。提点刑狱高公斯得义其事，以官钱千缗佐费，规画布置，且谋增益，将由国及郊，暨属邑平颁之甫端，而侯以忧去。富川桂侯谔，以监州摄事。廉介恺悌，益勤于民。综核经理，不遗馀力。得钱为缗七千八百有奇，田为亩二百有奇。钱以举直而息廉其取，田以募耕而租薄其征。民既兼利，合息与租，以法须诸贫。而乳育不能自给者，期以浃岁令出。邦人喜而歌之曰：汉黄颖川，唐阳道州。惠久利博，孰如两侯。我民自今，载生载育。无有夭阏，左餐右粥。桂侯闻之，以语康时曰：此为子卿国记也，盍记之。固辞弗获，窃因是而有感焉。昔孟轲以恻隐羞恶发仁义之端，若不相为用者。及观伊尹思匹夫匹妇有不被尧舜之泽。若己推而内之沟中，则知辅吾恻隐之心者，羞恶之心也。士君子位天地，育万物，为己任，民之仁寿鄙夫孰非己责。以不忍人之心，行不忍人之政，苟可利民，宁复自爱。盖不若是，则天下之穷民，颠连无告，亦不得为仁人之归。矧敢塞其源，固其泽乎？仁义之心，人皆有之。吾见是举也，有推行无沮挠，有封殖无废易。罔俾邦人，异时追仇。曰：仁心仁政致某而斩。则羞恶不泯，而恻隐常存。其惠利顾不愈久愈博哉。愿以是记来者，俾勿坏庶几昔人盂水抱儿之意云。淳十一年七月朔，进士卢康时记。儒林郎宝庆府军事判官于大义篆额，宣教郎知宝庆府邵阳县主管，劝农营田公事，兼弓手寨兵军正黄悫书丹，承议郎通判宝庆军府兼管内劝农营田事，兼权府事桂谔立石。
