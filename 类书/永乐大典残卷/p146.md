<!-- { "loadSidebar": true } -->
　　《顺斋记》：愚自幼读书，至于中年粗知向，方思为端居警省之所。遂营小屋一楹于室之北偏，榜曰：顺斋。客有过余坐定而问曰：仆闻士生于世，读圣人之经以植立其志。刚毅正直，不苟悦，不诡随，屹然如砥柱之于颓波。今吾子名斋以顺，殆恐萎靡而不振。窃有疑焉。余曰：客诚过爱，相遇以道，恐其蹉跌而失中也，敢不佩服忠告之益。虽然愚有所见，愿卒陈以求教。夫天地之大，俯察仰观，日月之运，江河之流，四时之行，百物之生，苟有舛逆，则为灾为荒矣。上而国家，发号施令，建侯行师，苟不豫顺，则众不服矣；下而农圃，寒耕热耘，旦作夕息，苟不顺序，则生不遂矣。微而至于物，川泳云飞，秋蛰春启，陆行薮集，巢居穴处，无不顺以生者，况于人乎？夫人之生，有秉彝之性，圣人亦循其自然以立道。如禹之治水，行所无事，非如告子矫揉片戈贼之也。及其立教，皆曰：天叙天秩，其品之大者，父子之亲，君臣之义，长幼之序，夫妇之别，朋友之信，吾当日讲焉。使涣然水释，怡然理顺，而验于日用常行之间。苟为不然，则沦胥禽犊矣。盖顺之字，乃理之用也。虽天地之大，事物之微，不可违者。此愚所以服膺而不敢失。今客规我以委靡随人，无乃孟氏所讥公孙衍张仪者。夫仪衍俗称为大丈夫而以妾妇之顺事人，此逆理之甚，鸟得为真顺乎？客闻之，似有愧色，拱而言曰：仆夏葛而冬裘，渴饮而饥食，所谓居其中而不自知者。今闻吾子之言，则顺之时义大矣哉。客既退，遂书为之记。《顺斋箴》：禹之行水，行所无事。子思言道，率性之谓。顺义之大，于斯可知。孝弟忠信，以我而推。天秩自然，岂人所强？惟理之归，大中无党。毫厘之察，或为诡随。妾妇之道，不衍则仪。美哉斯堂，有铭昭若。寿卿居之，视此无怍。
　　【宋葛元承诗】
　　《题韩伯直顺斋》：路如直弦万古新，平吾方寸是经纶。一元静传凭何力，日月序行天地春。
　　弘斋
　　【宋史】
　　《李燔传》：燔往建阳从朱熹学。熹告以曾子弘毅之语，且曰：致远固以毅而任重贵乎弘也。燔退而以弘名其斋而自警焉。
　　【元吴徵支言集】
　　《弘斋记》：士之贵乎弘者，何也？天地之所以为天地，吾之所以为心也。苟不能充其心体之大以与天地同，是于心体之全有未尽也。心体之全有未尽，则吾心所具之理，其未能知未能行者众矣。夫与天地同其大者，心体之本然也，心之量所以贵乎弘也。与心量之不弘者，知行未百十之一二而已。哆然自足盈溢矜傲，谓人莫已若也。此无他，其心隘陋不足以藏贮故尔。惟其弘也，是以愈多而视之若寡，愈有而视之若无。盖心量宽洪而其容受无限极也。集贤侍读学士中山王结仪伯，读圣贤之书，以圣贤自期，名其斋居之所曰：弘。按曾子之言，弘与毅不偏举也。毅如之健。弘如坤之广。毅以进其德，弘以居其业。不毅则功力间断而不能日新，不弘则容量狭小而不能富有，二者缺一不可也。昔南康李文定先生，字燔敬。子登科之后，年三十五始受学于朱子。朱子告以曾子弘毅之说，于是文定归而取弘之一字名斋室。朱子兼言其二而李氏专取其一，何哉？文定自揆其平日所学，颇近于毅而或歉于弘，故取其所歉以自励。若古人佩韦佩弦之意，所以矫其偏也。然则仪伯弘斋之扁，其亦犹文定名弘斋之意乎？前修之已事可法，固不待于子言也。王氏之名斋与李氏不殊，庸敢援其事证以志于弘斋之屋辟。
　　【许有壬至正集】
　　《弘斋记》：人生天地间，以藐焉一身参而三之，亦有道乎？穷虽独善，若进德居业之富，讨论资揽之备，大而民彝物则，繁而酬酢日用，莫不总括其理而积于其身，及达而兼善也。尧舜其君，三代其民，囿一世于泰和，以至鸟兽草木，亦各使之遂其生育之道。天下事物纷错坌，莫不有以容之。容之者何？弘之谓也。弘也者，隘之反也。此得彼遗，即隘矣。虽莫不有以容之，亦莫不有以利之也。夫子曰：人能弘道，言人有知，思可以大其所有之理也。子张曰：执德不弘，言有所得。守之太狭，则轻喜易足。有一善自以为天下莫已若矣。道而曰：弘，我之力也。德而曰：弘，我之量也。圣人示人用力之方。才高意广，失于僻者，亦有以充其量也。承旨开府公，器宇汪汪若千顷陂。扁斋曰：弘，日与儒士讲学其中，蚤袭宿卫，历奉常太禧宣徽翰林宗正，宥密皆有声。所以大其理守其得者，已至矣。噫！士大夫读书非不忄专也，才气非不赡也。而其成就卒于无称，何哉？患不弘尔。圣人大管仲之功而小其器者，岂不以其不知圣贤大学之道，故局量褊浅，规模卑狭，功烈如彼而已乎？公于是理讲明已熟。用力已至，然任重道远，又有毅焉。曾子曰：士不可以不弘毅。于是而求所以为弘者，则内外交修，本末兼尽。他日见诸事业，绰绰有余裕，恢恢有余地矣。公命为记，辑先儒绪论而为之书。
　　平斋
　　【秋浦新志】
　　在青阳县厅后，绍定癸巳乔幼闻重修。
　　廓斋
　　【宋王质雪山集】
　　《次通守韵题廓斋》：遥传碧落入新除，早向清都卜定居。金勒鸣珂班退后，玉堂挥翰酒醒余。试听制动钤绦响，惊看飞来锦帕舒。甘露堂前正秋色，集贤如堵望相如。
　　蜕斋
　　【元刘文简公集】
　　《盖希颜蜕斋诗》：物蜕蜕以迹，人蜕蜕以心。是心本虚寂，欲蜕安所任。岂知虚寂内，而有利欲侵。荏冉初未觉，酒酣与渊沉。所以为学者，惟贵资道深。涵养既有素，本源讵难寻。凿石出美玉，披沙得良金。仟仟蜕禅壳，豁豁遗巢禽。超然事物表，无愧古与令。此为蜕心说，请为蜕斋箴。几年游泮水，深觉蜕斋贤。脱略分华域，逍遥性理天。异端吾久病，古学子今传。安得青灯夜，论心对榻眠。
　　冽斋
　　【建安志】
　　县厅东偏有井泉极清冽，宋绍兴二十年，韩元吉榜曰：冽斋。
　　远斋
　　【宋包宏斋弊帚稿略】
　　《远斋记》：予友上饶徐致远，卜居玉溪之南为藏修游息之所。后负古城之山，前揖南涧之谷，中有渊然一泓依栖霞山，曰：霞泉。泉之下辟小斋。斋外梅竹相与照映。盖致远心地洒然而境地之胜亦如之。况深于琴，精于诗，鼓于斯，赋于斯，则山鸣泉响，梅动竹应，若皆知音者。尝求名于予，予曰：何必他求以字，名曰远斋可乎？昔陶靖节结庐人境，而心远地偏者，亦如是耳。此十五年前语也。兹予被命来司闽臬，致远实偕行，因语前事曰：名既自君立，则发挥远意以记吾斋，岂宜复他属。予曰：记则不能，尝试评之。人之智识志愿，最喜乎远而恶乎近。苟智识之所及者远，则可以成远业；志愿之所期者远，则可以经远猷。否则卑污浅陋，见不逾乎目睫，行不越乎寻丈。固无望其远到矣。夫远孰有远于天地者乎？周行一百七万九百余里，天之远也。自东极至于西垂，自南极至于北垂，各二亿三万三千里余，地之远也。人而欲同其远，则何以哉！然此特天地之象形，犹未足以为远也。有象有形则有限有穷，惟非象非形无声无臭，则所谓道也。天特此道之成象，地特此道之成形。道则神无方而易无体，岂里数之所能计而百千万亿之所能算哉！故虽未始离乎天地之间，未始出乎象形之外而广矣大矣。其远不御，莫究其限，量莫诘其终穷矣。抑予闻之曰：仁之为道，远行者莫能至也。又曰：仁远乎哉！我欲仁斯仁至矣。然则果远乎？果不远乎？亦惟知远之近者，斯可以入德乎？放之弥满六合，敛之退藏于密，则虽远而非远也。密莫密于此心。此心之神，倏然在九天之上，倏然在九地之下，又倏然在八极之外，往来不测莫知其乡，则又非远而远也。不以远为远而以不远为远，斯真知远矣。此斋虽小，中具宇宙；此斋非近，宇宙非远。于此斋而鼓琴，将眇宇宙皆琴声也；于此斋而赋诗，将眇宇宙皆诗句也。推此智识，充此志愿，则近如目前之小得失，小利害，尚足以动吾心而置秋毫之欣戚哉！致远有晋宋间人物风度者也。当自有契于此，予言赘矣。致远曰：命之矣。请书以为吾远斋记。
　　【元程雪楼集】
　　《远斋记》：余来京师十年始筑室，室之东偏敞一斋为游息之所，名曰远。客疑焉。解之曰：余生长东南，望燕山在天上。四海一家得以薄技，出入周卫。违亲数千里，非远乎？余之始至也，栖于南城之南，凡八迁而宅于兹。国中之地，余不得有，乃僻在城隅，距旧栖又一舍，而赢非远乎？客何疑？客曰：子之言则然。大鹏九万里一息二城相望尺只，日三数往复，腹犹果。然白云舍虽数千里外，以志养志，如在膝下。子以为远，未之思也。客去遂记于斋壁。至元二十四年夏五月甲寅，广平程某记。《已丑除夜留远斋十绝》：无寻子美千间处，且管相如四辟休。风雨震凌都过了，一年直为远疏斋留。无奈星翁苦见尤，岁君已丑我何仇。殷勤欲且留君住，街鼓无端送土牛。排行弟妹捧椒盘，应说痴儿未了官。昨日有人江外去，家书只写道平安。去岁金陵坊里住，梅的白乐两三花。今年闰后花开早，定到墙阴萼绿华。老大庭闱在水，漂零儿女落秦淮。感时怀抱思亲甚，料得吾儿说远斋。何年呼得灶为君，鼻是烟窗耳是铛。深夜乞灵余不会，但令分我胶牙饧。钟馗曾是开元见，从此人间鬼日多。明是将无来作有，撑眉弩目柰人何？今年悟得修真诀，巷柳园桃一无。却笑尘绿终未断，杜诗韩集当麻姑。都无柏酒与椒盘，止有年华上鬓端。一盏油灯充蜡炬，夜深炯炯寸心丹。十载班行沐异恩，归来未望属车尘。互阴明日东风动，万岁声中拜圣人。
　　【阎复集】
　　《远斋铭》：吾友钜夫，自洪之燕。有宅一区，有田一厘。举头见日，尺五去天。以远名斋，义或不然。彼美钜夫，学为通儒。秉内相权，垂御史车。庆流千载，道济八区。由是言之，不变远乎？
　　【吴征支言集】
　　集贤学士程公，十年于朝，日近清光，而亲舍乃数千里。今以行台侍御史得旨南还，庶几便养而回望阙廷。又二千里外，日以近者人子之乐，日以远者人臣之忧，此远斋所为作也。夫忠臣孝子之眷眷于君亲也。一以朝夕左右为乐，然亦难乎两全矣。子之爱亲不可解于心，臣之事君无所逃于天地间，惟其所在而致其道，岂以远近间哉？余既从公观光于上国，又将从公而南。与公同其乐而不同其忧者，思有以纾公之忧焉。为是言也，或曰：近多惧，远多誉。人所乐而公忧之，何也？之言也。读易而未知易之所以易，何足以知公之之心？吴澄书。
　　经远斋
　　【宋袁蒙斋集】
