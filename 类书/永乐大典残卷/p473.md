<!-- { "loadSidebar": true } -->
　　三山在咫尺，灵药非草木。玄芝生太元，黄精出长谷，仙都浩如海，岂不供一浴？何当从山火，束分寸烛。蜀士李八百，穴居吴山阴。默坐但形语，从者纷如林。其后有李宽，鸡鹄非同音。口耳固多伪，识真要在心。
　　黄华育甘谷，灵根固深长，廖井窖丹砂，红泉涌寻常。二女戏口鼻，松膏以为粮。闻此不能寐，起坐夜未央。
　　谈道鄙俗儒，远自太史走。仲尼实不死，于圣亦何负。紫文出吴宫，丹雀本无有。辽然广桑君，独显三季后。
　　金丹不可成，安期渺云海。谁为黄门妻，至道乃近在。支解竟不传，化去空余悔。丹成亦安用，御气本无待。
　　郑君固多方，玄翁所亲指。奇文二百字，了未出生死。素书在黄石，岂敢辞跪履。万法等成坏，金丹差可恃。
　　古强本妄庸，蔡诞亦夸士。曼都斥仙人，谒帝轻举止。学道未有得，自欺谁不尔。稚川亦隘人，疏录此庸子。
　　东坡信畸人，涉世真散才。仇池有归路，罗浮岂徒来。践蛇及茹蛊，心空了无猜。携手葛与陶，归哉复归哉！
　　阮子
　　【子抄】
　　阮子四卷。
　　【通志】
　　《阮子政论》五卷。魏清河太守阮武撰。
　　【马总意林】
　　《阮子》四卷。渔人张网于渊，以制吞舟之鱼；明主张法于天下，以制强梁之人。立法以民，百姓不能干；立防以水，江河不能犯。防而可犯，则江河成灾；法而可干，则百姓成害。不树者死无棺，不蚕者身无帛。不绩者凶无纟襄。君子暇豫则思义，小人暇豫则思邪。高鸟相木而集，智士女择土而翔。一盗不诛，害在穿窬。修誉不诛，害在词主。
　　幽求子
　　【晋书】
　　《杜夷传》：夷所著《幽求子》二十篇，行于世。
　　【通志】
　　《幽求子》二十卷：杜英撰。
　　【胡氏致知编】
　　《幽求子》：杜夷，字行楷，庐江人。晋元帝时，为国子祭酒，著书十卷号《幽求子》。
　　【玉海】
　　《幽求子》。晋《儒林传》：杜夷著《幽求子》一十篇。
　　【隋志】
　　道家，杜氏《幽求新书》二十卷。
　　【宾佑濡须志】
　　《幽求子》：晋杜夷，字行齐、潜人，操尚正素，博览经籍，王敦举为方正，遁于寿阳。年四十余，始还乡里，教授生徒。寻以胡寇又移渡江，著《幽求子》二十篇。
　　黔娄子
　　【汉志】
　　《黔娄子》四篇：齐隐士，守道不屈，威王下之。师古曰：黔，音其炎反，下音，胡稼反。
　　【马明叟实宾录】
　　黔娄先生修身清节，不求进于诸侯，著书四篇，言道家之务，号曰《黔娄子》《高士传》。
永乐大典
卷之一万三百九
卷之一万三百九
　　二纸死
　　总叙
　　【尔雅】
　　崩，薨，无禄，卒，殂落，殪，死也。邢《疏释》曰：此皆死之别称也。《曲礼》云：天子死曰崩，诸侯曰薨，大夫曰卒，士曰不禄，庶人曰死。《郑注》云：异死名者，为人亵，云无知，若犹不同然也。自上颠坏，曰崩。薨，颠坏之声。卒，终也。不禄，不终其禄，死之言，澌也，精神澌尽也。又曰：寿考曰卒，短折曰不禄。《郑注》云：禄，谓有德行任为大夫士，而不为者，老而死，从大夫之称，少而死，从士之称，此云无禄者，即彼之不禄也。殂落者，李巡曰：殂落，尧死之称。郭云：古者死亡，尊卑同称耳。故《尚书》尧曰：殂落。舜曰：陟方。乃死者，皆《虞书》、《舜典》文也。谓之殂落者，盖殂为往也。言人命尽而往落者，若草木叶落也。殪者，卑隐九年《左传》云，衷戎师前后击之，尽殪。柱注云：殪，死也。
　　【礼记】
　　《曲礼?上》曰：天子曰崩，诸侯曰薨，大夫曰卒，士曰不禄，庶人曰死。《郑玄注》曰：山巅坏曰崩，薨，崩之声也。卒，终也。不禄，不充其禄也，死之言，澌也，精神澌尽也。死寇曰兵，异于凡人，当飨禄其后也。寿考曰卒，短折曰不禄，老而死，从大夫之称；少而死，从士之称也。
　　【春秋说题辞】
　　天子曰崩，崩之为言殒也。诸侯称薨，薨之为言奄然而亡。大夫曰卒，精辉终卒，卒之为言绝，绝于邦也。士曰不禄，失其忠也，不禄之言削名章也。庶人曰死，魂魄去心，死之为言，精爽穷也。
　　【五经通义】
　　曰崩薨从何王以来乎？曰：从周。何以言之？《尚书》曰：放勋乃殂落。舜曰：陟方乃死。武王既王，是以知武王以前未称崩薨也。至成王太平，乃制崩薨之著。《尚书》曰：翌日乙丑成王崩。《释名》曰：汉以来谓死为物故，言其诸物皆就朽也。
　　【论语】
　　《子罕篇》：子疾病，子路使门人为臣，病间曰：以矣哉！由之行诈也，且予与其死于臣之手也，无宁死于二三子之手乎！且予纵不得大葬，予死于道路乎！季路曰：敢问死？曰：未知生，焉知死。
　　【刘向说苑】
　　子贡问夫子，人死有知，将无知也。孔子曰：吾欲言死人有知也，恐孝子妨生以送死也；吾欲言死人无知也，恐不孝子孙弃亲不葬也。赐欲知人死，有时将无知也。死徐自知之，犹未晚也。又曰：庄子之楚，见穷髑髅，骨尧然有形，檄以马捶，因而问之曰：夫子贪生失理，而为此乎？将子有亡国之事，钅夫钺之诛，而为此乎？于是语卒，援髑髅枕而卧。夜半髑髅见梦曰：子之谈者，似辩士。诸子所言，皆生人之累也，死则无此矣。子欲闻死之说乎？庄子曰：然。髑髅曰：死无君于上，无臣于下，亦无四时之事，纵然以天地为春秋，虽南面王乐，不能过也。
　　【无能子】
　　《无忧篇》：夫人大恶者死也，形骸不摇而偃者也。夫形骸血肉耳目不能虚而灵，则非生之具也。故不待不摇而偃，则曰死。方摇而趋，本死矣。所以摇而趋者，凭于本不死者耳。非能自摇而趋者，形骸本死，则非合死。非合死，无死矣。死者，人之大恶也。无死可恶，则形骸之外，何足汨吾之至和哉！
　　【史记】
　　曰：范睢说秦昭王曰，夫以乌获任鄙之力，荆成孟贲许慎曰：荆成，勇士也。孟贲，卫人。庆忌夏育之勇焉，而死者人之所必不免也。
　　【程氏遗书】
　　死者不可谓有知，不可谓无知。
　　【上蔡语录】
　　余问死生之说，谢子曰：人死时气尽也。曰：有鬼神否？谢子曰：余当时亦曾问明道先生，明道曰，待向你道无来，你怎生信得，及待向你道有来，你但去寻讨看。谢曰：此便是答底语。又曰：横渠说得来别，这个便是天地间妙用，须是将来做个题目入思议始得，讲说不济事。曰：沉魂滞魄影响底事如何？曰：须是自家看得破始得，张亢郡君化去，尝来附语，亢所知事，皆能言之。亢一日方与道士围棋，又自外来，亢欲接之，道士封一棋子，令将去问之，张不知数，便道不得。乃曰：许多时共你做夫妇，今日却信一道士胡说，我今后更不来。又如紫姑神，不识字底把着写不得，不信底把着写不得，推此可以见矣。曰：先王祭享鬼神则甚，曰：是他意思别。三日斋，五日戒，求诸阴阳四方上下，盖是要集自家精神，所以格有庙，必于萃与涣。言之；如武王伐商，所过名山大川致祷，山川何知？武王祷之者以此。虽然，如是以为有，亦不可。以为无，亦不可。这里有妙理，于若有若无之间，须断置得去始得。曰：如此却是鹘突也。谢子曰：不是鹘突，自家要有便有，自家要无便无始得。鬼神在虚空中辟塞满，触目皆是，为他是天地间妙用，祖考精神便是自家精神。知命虽浅近，也要信得及。将来做田地，就上面下工夫。余初及第，年岁前梦入内庭，不见神宗，而太子涕泣。及释褐时，神宗晏驾，哲庙嗣位，如此事直不把来草草看，却万事真实有命，人力计较不得。吾平生未尝干人，在书局亦不谒执政。或劝之，吾对曰：他安能陶铁我，自有命在。若信不及，风吹草动，便生恐惧忧喜，枉做却闲工夫，枉用却闲心力。信得命及，便养得气不折挫。
　　【朱子语录】
　　刘用之云：人之祷天地山川，是以我之有感彼之有。子孙之祭祖先，以我之有感他之无。文公曰：神祗之气，常伸而不已；人鬼之气，则消散而无余矣。其消散亦有久速之异，人有不伏其死者，所以既死，而此气不散，为妖为怪，如人之凶死，及僧道之人，既死而不散。僧道务养精神，所以凝聚不散。若圣贤则安于死，岂有不散而为神怪者乎？如黄帝，尧，舜，不闻其既死而为灵怪者也。尝见辅汉卿说，某人死，其气温温然薰蒸满室，数日不散，是他气盛，所以死时如此。刘元城死时，风雷轰于正寝，云雾晦冥，少顷辨色，而公已端坐薨矣。他是甚么样气魄。或曰：莫是元城之忠，感动天地之气否？文公曰：只是元城之气自散耳。他养得此气刚大，所以散时如此。祭义云：其气发扬于上为昭明，熏蒿凄怆，此百物之精也。此数句说尽了，人死时，其魂气发扬于上昭明，是人死时自有一般光景，熏蒿即前云温温之气也。凄怆是一般萧然之气，令人凄怆。如汉武帝时，神君来则风肃然者是也。此皆万物之精，既死而散也。
　　【晦庵续录】
　　问有人死而气不散者，何也，曰：他是不伏死，如自刑自害者，皆是未伏死。又更聚得这精神，安于死者，便自无，何曾见尧舜做鬼来。曾见人说，有人死，其室中皆温暖，便是气之散，《礼记》云：其气发扬于上为昭明，熏蒿凄怆，此百物之精也。昭明，是精光。熏蒿是暖气，凄怆是惨忄栗者，如《汉书?李少君招魂》云：其气肃然。死而气散，泯然无迹者，是其常道理。属地有托生者，是偶然聚得气不散，又怎生去凑著那生气便再生，然非其常也。伊川云：《左傅》：伯有为厉，又别是一理。
　　自古有死
　　【识遗】
