<!-- { "loadSidebar": true } -->
　　维绍兴九年四月朔二十日，表侄左奉议郎新差权发遣荆湖南路转运判官，张谨以清酌庶羞之奠，致祭于殁故参政大资陈公之灵。惟晋东渡，始披荆棘，衣冠踵来，异士亦出，王庚贺顾，同赞王室。我宋用人，亦杂南北，维南多士，栉比周行，北客凋零，晓星相望，憧憧众士，竞爽是期。岂系国栋，而遽夺之。昔汉倚相，惟壶洎韩，韩踬于外壶不待年。显显惟公，异世而然，呜呼哀哉！名隹阳街居，冠盖是集，公起故家，超世特立。甲科既射，遂以文鸣。诗章一出，纸贵都城。诸公游士，让实推名。未几遭乱，转徙江湖。间关海峤，来觐清都。旋跻掖垣，赞为名命。号令宣明，文章雅正。天官宗伯，迭贰其司，铨材考礼，有誉无疵。作镇来归，黄闼是居。封还付外，两谊庶孚。属疾自言，外祠均佚，有命来朝，复居辞掖。人为公屈，公则怡然，命出自中，北扉遂迁。一时诏令，温纯炳蔚。淮氵贲德音，父老叹息。天子曰：愈贰我政机，挺然孤立，无所附依。同不为比，异不近名，王臣之节，物望所倾。扈跸而东，乞身甫力，近藩是殿，复去以疾。神明虽壮，沉疴内攻，中冬辛亥，离此闵凶。呜呼哀哉！惟公之德，清慎靖端，色庄以和，不妄笑言。高识绝世，洞照今古，闳博精深，议论证据，文章雅丽，不蹈前躅，贾马曹刘，是配是续，风神峻深，恍若尘外，不假矜庄，自然高迈。荐宠后进，不遗余力，拾奇掇英，如自己出。群士慕向，竞拽其裾，主盟吾道，期继歌苏。忽焉及此，士失楷模，失声相吊，有泪沾濡。鸣呼哀哉！奥从早岁，谬参公知，亲惟外叔，义实师资。饮食教载，其施不赀。厚德莫报，
　　宁知我悲。临穴长恸，何痛如之？呜呼哀哉！伏惟尚飨。
　　【许有壬文集】
　　题陈璧家藏简斋墓志后靖康板荡思陵，踽踽东南。中原士大夫，有能自拔以从其君于间关流离之际，丁急贤之会，收录宜何如？然用之而未至者人也，得之而复失者天也。简齐陈公既参大政，寻以疾辞，遂至不起，用世之学，不究其施，岂非天乎？君子于此有以见胜国之不能复有中土也。世知其诗之工，而不知其心之苦。若向来万里意，今在一窗间之句。予每三复而悲之，墓志有不能尽者焉？
　　陈康年
　　【清源志】
　　陈康年，字季昌，政和壬辰上舍选，知海阳潮阳县捐俸金代逋赋运私谷，赈饥民当路，交荐通判潮州行郡事。冠黎盛犯境严备之。历官二纪余，无有瑕疵之者，居乡荐谊。李文肃尤加敬之，哭以诗云：公廉无吏议，重厚有乡评。孙谦。淳熙辛丑进士，终莆阳校官。
　　陈括
　　【绍兴正论】
　　括字叔度蕲州人，有弟名杲者，始徙西安之章戴，仕至龙图阁直学士，括其从弟也。擢政和三年进士之科，绍兴六年以新江西提举常平茶盐公事，除御史台检法官。八年三月罢，是年四月诏为大理寺丞主管右治狱。七月王伦假端明殿学士，为奉迎梓宫使，迁括金部郎官假徽猷阁待制副之。先是论请括自副有携省签刂入寺者，日晡，括户扃，户扣门云：有省佥刂呈待制。括答云：此是陈寺丞宅竟不纳。其人逡巡而退，明日括堂白云：方多事时，臣子不敢辞难，若朝廷遣台省诸公，括愿为之副。如欲使括介王伦之行，必不敢奉命。桧怒，于是以阁门事蓝公佐代括，而黜括监浙东酒税。日下出国门，久乃得祠，不及桧之亡而卒。孙汶，登绍兴七年进士第。
永乐大典
卷之三千一百五十六
卷之三千一百五十六
　　九真陈
　　陈亮
　　【宋史】
　　儒林传陈亮，字同父，婺州永康人。生而目光有芒，为人才气超迈，喜谈兵，论议风生，下笔数千言立就。尝考古人用兵成败之迹，著《酌古论》。郡守周葵得之，相与论难，奇之曰：他日国士也！请为上客。及葵为执政朝士，白事，必指令揖亮，因得交一时豪俊，尽其议论，因授以中庸大学，曰读此，可精性命之说。遂受而尽心焉。隆兴初，与金人约和，天下欣然，幸得苏息，独亮持不可。婺州方以解头荐，因上中兴五论，奏入不报，已而修于家，学者多归之，益力学，著书者十年。先是亮尝环视钱塘，喟然叹曰：城可灌尔，盖以地下于西湖也！至是当淳熙五年，孝宗即位，盖十七年矣，亮更名同诣阙上书曰：臣惟中国，天地之正气也，天命所钟也，人心所会也，衣冠礼乐之所萃也，百代帝王之所相承也。挈中国衣冠礼乐而寓之偏方，虽天命人心，犹有所系。然岂以是为可久安而无事也。天地之正气郁遏，而久不得骋，必将有所发泄，而天命人心，固非偏方所可久系也。因家二百年太平之基，三代之所无也。二圣北狩之痛，汉唐之所未有也。方南渡之初，君臣上下，痛心疾首，誓不与之俱生，卒能以奔败之余，而胜百战之敌。及秦桧倡邪议以沮之，忠臣义士，斥死南方，而天下之气惰矣。三十年之余，虽西北流寓，皆抱孙长息于东南，而君父之大雠，一切不复关念，自非海陵送死淮南，亦不知兵戈为何事也。况望其愤故国之耻，而相率以发一矢哉！丙午丁未之变，距今尚以为远，而海陵之祸，盖陛下即位之前一年也，独陛下奋不自顾，志在殄灭，而天下之人安然如无事时，方口议腹非，以陛下为喜功名，而不恤后患。虽陛下亦不能以崇高之势而独胜之，隐忍以至于今，又十有七年矣。昔春秋时，君臣父子相戕杀之祸，举一世皆安之，而孔子独以为三纲既绝，则人道遂为禽兽，皇皇奔走，义不能以一朝安，然卒于无所遇，而发其志于《春秋》之书，犹能以惧乱臣贼子。今举一世而忘君父之大雠，此岂人道所可安乎？使学者知学孔子之道，当道陛下以有为，决不沮陛下以苟安也。南师之不出，于今几年矣，岂无一豪杰之能自奋哉？其势必有时而发泄矣！苟国家不能起而承之，必将有承之者矣。不可恃衣冠礼乐之旧，祖宗积累之深，以为天命人心，可以安坐而久系也。皇天无亲，惟德是辅；民心无常，惟惠之怀。自三代圣人，皆知其为甚可畏也。春秋之末，齐、晋、秦、楚皆衰，吴越起于小邦，遂伯诸侯黄池之会，孔子所甚痛也，可以明中国之无人矣。
