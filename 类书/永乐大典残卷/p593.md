<!-- { "loadSidebar": true } -->
　　宜春郡东安仁镇，有齐觉寺，有一僧年九十。其寺尝住庄田，孳畜甚多。僧一夕梦见一老妪，衣青布衣，拜辞而去，云只欠寺钱八百。觉而异之，遂书于寝壁，其徒无知者。后有牛一头，无故而死。主寺僧鬻之，只酬八百，数处不移前价。主事具白，僧叹曰，偿债足矣。遂令主事僧入寝所，读壁上所题处，无不嗟叹。
　　梦乳媪
　　【夷坚志】
　　晏元献家老乳媪燕氏，在晏氏数十年，一家颇加礼。既死，犹以时节祭之。尝见梦曰，冥间甚乐，但衰老须人挟持，若乏使耳，其家为书二妇人焚之，复梦曰，赐我多矣。奈软弱不中用何？其家感异，嘱匠者厚以纸为骨，且绘二美婢。它日来谢曰，新婢绝可人意，今不寂寞矣。明年寒食，家人上冢归，复梦曰，向所得婢，今又舍我去。曰，何得尔？曰，初不欲言。以少年淫荡，皆为燕三诱去。家人曰，燕三人也，安得取媪侍女？曰，亦已来矣。曰，然则当为办之，不难也。明日相语，皆大笑。燕三者，媪侄也。素不检，自媪死不复闻。其在亡，遣询之，果已死。遂复书二老者与之，又来致谢。盖前后五梦，而得二老婢云。
　　梦老姥置钱
　　【太平御览】
　　异苑海陵如皋县东城村边，海岸崩，见一古墓。有方头漆棺，以朱题云，七百年堕水。元熹二十年，坠于县山献和。盖从潮漂沉，辄诉流还依本处。村人朱护等，异而启之，见老姥年可七十许，皤头着礻圭，右携切鬓发皓白，不殊生人，钗髻衣服，粲然若新。送终器物，枕履悉存。护乃，施于柩侧。尔夜护妇梦见姥云，向获名贶，感至无已。但我墙屋毁发，骸形飘露。今以直一千托为治护也，置钱便去。明觉果得，即用改命移于高阜焉。
　　梦老公
　　【北史】
　　魏孝文幸洪池，命任城王澄侍升龙舟。帝曰，朕昨夜梦一老公，拜立路左，云晋侍中嵇绍，故此奉恩。神爽卑惧，似有求焉。澄曰，陛下经殷墟而吊比干，至洛阳而遗嵇绍，常是希恩而感梦。帝曰，朕既有此梦，或如任城所言。于是求其兆域，遣使吊祭焉。
　　梦官妓
　　【太平御览】
　　《灵鬼志》曰：濡须口有一大舶船，覆在水中，水小时便出见。有渔人夜宿其傍，以船击之，但闻筝笛弦管之音。梦人驱遣云，勿近官妓。此人惊觉，即移船去。传云是曹公载妓，船覆于此，于今犹在。
　　梦壮士见唾
　　【太平御览】
　　《吕氏春秋》：齐庄公之时，有士曰宾卑聚，梦有庄士从而叱之，唾其面，惕然而寤。然夜坐自不快，明日召其友而告之曰，吾年六十而无所挫辱，吾将索之。得之则可，不得将死之。每朝立乎衢，三日不得，退而自杀。
　　梦贵人求改文
　　【青琐高议】
　　范文正公知庆州日，有人以碑铭托公者，为撰述，寅缘及一贵人阴事。一夕梦贵人告曰，某此事，实有之，然未有人知者。今因公之文，遂暴露矣，愿公改之。公梦中谢曰，隐公此事，则某人当受恶名。公实有此，我非私人者，不可改也。贵人即以语恐公曰，公若不改，当夺公长子。公曰，死生命也。未几，长子纯佑果疾卒。又梦贵人曰，公竟改否？若不改，当更夺公一子。公又曰，死生命也。俄而次子纯仁亦病。此两梦贵人，甚有倨色。既而又梦贵人，乃以情告曰，公长子数当尽，我岂能夺。今告公为我改之，公次子行安矣。公卒不改。纯仁数日遂安，后至丞相。公之刚正，足可见也。
　　梦孕贵子
　　【莫君陈月河所闻】
　　吕夷简居丧，夫人娠身，公令饮药去之。躬煮三次触翻，见梦云，所孕贵人，不可去也。遂止，即今左丞晦叔也。
　　梦贵人来
　　【宋史】
　　《江万里传》：字子远，都昌人，自其父烨始崇儒，大父乡称善人。烨妻陈氏，夜梦一贵人入其家，曰，以汝家长有善言，故来。已而有娠，生万里。
　　梦婢父报德
　　【左传】
　　宣公十五年，魏武子有嬖妾无子，武子疾，命颗曰，必嫁是。疾病，则曰，必以为殉。及卒，颗嫁之日，疾病则乱，吾从其治也。及辅氏之役，颗见老人结草以亢杜回。杜回踬而颠，故获。夜梦之曰，余，而嫁妇人之父也。尔用先人之治命，余是以报。注，其夜魏颗梦见结草之老人，详草字。
　　【张师正括异志】
　　钟离瑾，开宝间，宰江州之德化。明年，将以女归许氏。居一日，谓其胥魁，俾市婢以送女。翌日，胥与老妪，引一女子来。问其何许人，妪曰，抚之临川人也。幼丧其亲，外氏育之。女受妪戒，亦不敢有他言。君视事少间，归遇于屏，是女流涕有戚容，且疑其家口后。诘曰，不然，某之父昔鲁令是邑，不幸与母俱丧。无亲戚以为依。时方五岁，育于胥家十年矣，且将为己女。今明府欲得媵妾，胥以某应命。适见明府视事，追感吾父，不觉涕零。君大惊，呼胥妪以审，如女言。戒家人易其衣食，如己所生。以书抵许氏告缓期，姑将辍吾女之资以嫁焉。许亦恻然复曰，君侯独能抑己女，而拔人之孤女，予固有季子，愿得以为妇。安事盛饰哉？卒以二女归许氏。久之，君梦一绿衣丈夫造庭，拜而谢曰，不图贱息，辱赐于君。然得请于帝，愿奉十任有土官，故来致命。后果历十郡太守，终于江淮发运使。今钟离氏有仕籍于朝，常十余，独出君之后，故世为肥之冠族。若许氏名爵，父老已失其传。呜呼！二君之用心，非有求于世者，特发诸至仁耳。彼附贵而亲，然自以为得，独何人哉？施报之事，儒者盖鲜言。若蛟龙断蛇，杜回结草，千古岂苟传，亦有以警劝云。
　　梦一翁一姥
　　【太平广记】
　　秣陵人赵伯伦，曾往襄阳。船人以猪为祷，及祭但犭屯肩而已。尔夕伦等，梦见一翁一姥，鬓首苍素，皆著布衣，手持桡楫怒之。明发辄触沙冲石，皆非人力所禁。更施厚馔，即获流通。
　　梦至帝所
　　【左传】
　　秦缪公梦至帝所，观钧天广乐。
永乐大典
卷之一万三千一百三十九
卷之一万三千一百三十九
　　一送梦
　　梦乘龙上天
　　【类林杂说】
　　黄帝少时，梦乘龙上天，后即帝位也。
　　【罗泌路史】
　　《陶唐纪》：帝始在唐，梦御龙以登云天，而有天下。
　　【东汉书】
　　《冯异传》：异劝光武即帝位，光武乃诏异诣高阝问四方动静。异曰：“三王反畔，更始败亡，天下无主。宗庙之忧，在于大王宜从众议，上为社稷，下为百姓。光武曰：“我昨夜梦乘赤龙上天，觉悟心中动悸。”异因下席再拜贺曰：“此天命发于精神，心中动悸大王重慎之性也”。异遂与诸将定议上尊号。
　　【金楼子】
　　《兴王篇》：汉世祖文叔，尝梦乘赤龙登天，上珠阶玉闼。
　　【吴志】
　　孙休，字子烈。封琅琊王，居会稽，梦乘龙上天，顾不见尾，觉而异之。孙皓废休自立，七年梦，孙皓悉诛其子。
　　【晋书】
　　《郭传》：王穆以为太府左长史军师将军，虽居元佐而口咏黄老，冀功成世，定追伯成之踪。穆惑于谗间，使西代索嘏。谏曰：“昔汉定天下，然后诛功臣，今事业未建而诛之，立见麋鹿游于此庭矣。”穆不从，出城大哭，举手谢城曰：“吾不复见汝矣。还而引被覆面，不与人言。不食七曰，与疾而归，旦夕祈死。夜梦乘青龙上天，至屋而止。寤而叹曰：“龙飞在天，今止于屋，屋之为字尸下至也。龙飞在屋，吾其死也。古之君子，不卒内寝，况吾正士乎？”遂还酒泉南山赤厂圭阖，饮气而卒。
　　【宋书】
　　晋安王子勋于寻阳城南设坛即位，子勋语左右曰：“昨夜梦乘龙上天，俯视不见其头。”众咸失色，莫有对者。著作郎孙毅进曰：“易称见群龙无首，吉祥也。”众乃大悦。
　　【太平御览】
　　祖王廷知齐太上有大志，深自结纳。尝启昨梦大王乘龙上天，愿深自爱。太上大喜，即位之后擢拜中书侍郎。
　　【南史】
　　《齐高帝纪》：帝年十七时，尝梦乘青龙上天，西行逐日。又帝与孙奉伯同室卧，奉伯梦帝乘龙上天，于下捉龙脚不得及。觉叙梦，因谓曰：“兖州当大庇生灵而帝不得与也。”奉伯竟卒于宋世。
　　【旧唐书】
　　《宣宗纪》：宣宗微时，尝梦乘龙升天，言之于郑太后，乃曰：“此不宜人知，母幸勿复言。”
　　【宋史】
　　《烈传》：赵汝愚尝梦孝宗授以汤鼎，背负白龙升天。后翼宁宗以素服登大宝，盖其验。
　　梦乘龙
　　【江宁县志】
　　《丁咸序》：南唐时，应数举，忽夜梦乘龙自地而起，顾见一骆驼随之。私自喜幸必登科第。复应又不捷，寻归，宋应十数上凡践场屋迨三十余年，尝自思以其梦为凭。至咸平三年，王公知贡举，咸序上诗曰：“常忆金陵应举时，壮心频欲揖丹枝。蹉跎三十年中事，一度思量一泪垂。”于是奏名，及殿试以第三甲放之，其亚之者则龙起。又亚之者又骆起，及观榜方悟其梦。
　　【青锁高议】
　　天圣年中，马辅将御试梦乘龙飞去，自推以为吉兆。是年殿下，次举又过省中，夕再梦乘一巨蛇而飞于空，其去甚疾。辅忧虑谓人曰：“吾向梦跨龙犹不利，今乘蛇固可知也。”洎晨廷唱第先呼龙起，次呼蛇起，又呼马辅，三人相连而不相间。异哉人之贵也，梦先兆于数年之前。
　　梦跨龙
　　【名臣见闻志】
