<!-- { "loadSidebar": true } -->
　　《题阳城人》：忠驱义感即风雷，谁道南方乏武才。天下起兵诛董卓，长沙子弟最先来。
　　【白居易诗】
　　《上阳白发人》：天宝五载已后，杨贵妃专宠，后宫无复进幸矣。六宫有美色者，辄置别所，上阳，是其一也。贞元中尚存焉。上阳人，红颜暗老白发新。绿衣监使守宫门，一闭上阳多少春。玄宗末岁初选入，入时十六今六十。同时采择百余人，零落年深残此身。忆昔吞悲别亲族，扶入车中不教哭。皆云入内便承恩，脸似芙蓉胸似玉。未容君王得见面，已被杨妃遥侧目。妒令潜配上阳宫，一生遂向空房宿。秋夜长，夜长无寐天不明。耿耿残灯背壁影，萧萧暗雨打空声。春日迟，日迟独坐天难暮。宫莺百转愁厌闻，梁燕双栖老休妒。莺归燕去长悄然，春往秋来不记年。唯向深宫望明月，东西四五百回圆。今日宫中年最老，大家遥赐尚书兮。小头鞋履窄衣裳，青黛点眉眉细长。外人不见见应笑，天宝末年时世妆。上阳人，苦最多。少亦苦。老亦苦，少苦老苦两如何？君不见，昔时吕向《美人赋》，天宝末有密采艳色者，当时号花鸟使，吕向献《美人赋》以讽之。又不见，今日上阳白发歌。《缚戎人》：缚戎人，缚戎人，耳穿面破驱入秦。天子矜怜不忍杀，诏徙东南吴与越。黄衣小使录姓名，领出长安乘递行。身被金疮面多，扶病徒行日一驿。朝餐饥渴费杯盘，夜卧腥臊污床席。忽逢江水忆交河，垂手齐声鸣咽歌。其中一虏语诸虏，尔苦非多我苦多。同伴行人因借问，欲说喉中气愤愤。自云乡贯一作管本凉原，大历年中没落蕃。一落蕃中四十载，遣着皮裘系毛带。唯许正朝服汉仪，敛衣整巾潜泪垂。誓心密定归乡计，不使蕃中妻子知。暗思幸有残筋力。更恐年衰归不得。蕃候严兵鸟不飞，脱身冒死奔逃归。昼伏宵行经大汉，云阴月黑风沙恶。惊藏青冢寒草疏，偷渡黄河夜冰薄。忽闻汉军鼙鼓声，路傍走出再拜迎。游骑不听能汉语，将军遂缚作蕃生。配向江南卑湿地，岂无存恤空防备。念此吞声仰诉天，若为辛苦度残年。凉原乡井不得见，胡地妻儿虚弃捐。没蕃被囚思汉土，归汉被劫为蕃虏。早知如此悔归来，两地宁如一处苦，缚戎人，戎人之中我苦辛。自古此冤应未有，汉心汉语吐蕃身。
　　【元稹诗】
　　《缚戎人》李公《垂传》曰：近制西边每擒蕃囚，皆传置南方，不加剿戮，故作歌以讽焉：边头大将差健卒，入抄擒生快于鹘。但逢赤面即捉来，半是边人半戎羯。大将论功重多级，捷书飞奏何超忽。圣朝不杀谐至仁。远送炎方示惩一作征罚。万里虚劳肉食费，连头尽被毡裘喝。华茵重席卧腥臊，病犬悉鸪声咽。中有一人能汉语，自言家本长城窟。小年随父戍安西，河渭瓜沙眼看没。天宝未乱犹数载，狼星四角光蓬勃。中原祸作边防危，更有豺狼四来伐。蕃马膘成正翘健，蕃兵肉饱争唐突。烟尘乱起无亭隧，主帅惊跳弃旄钺。半夜城摧鹅雁鸣，妻啼子叫曾不歇。阴森神庙未敢依，脆薄河冰安可越。荆棘深处共潜身，前困蒺藜后危皋危瓦。平明蕃骑四面走，古墓深林尽诛扌骨。少壮为俘头被髡，老弱留居足多刖。乌鸢满野尸狼籍，楼榭成灰墙突兀。暗水溅溅入旧池，平沙漫漫铺明月。戎王遣将来安慰，口不敢言心咄咄，供进腋腋御叱般。岂料穹庐拣肥，五六十年消息绝。中间盟会又猖獗，眼穿东日望尧云。肠断正朝梳汉发，近年如此思汉者。半为老病半埋骨，尝一作向教孙子学乡音。犹话平时好城阙，老者傥尽少者壮。生长蕃中似蕃悖，不知祖父皆汉民。便恐为蕃心，缘边饱馁十万众。何不齐驱一时发，年年但捉两三人。精卫衔芦塞溟渤。《上阳白发人》：天宝年中花鸟使，撩花鸟含春思。满怀墨诏求嫔御，走上高楼半酣醉。醉酣直入卿士家，闺闱不得偷回避。良人顾望心死别，小女呼爷血垂泪。十中一得一作十中有一预更衣，九配深宫作宫婢。御马南奔胡马蹙，宫女三千合宫弃。宫门一闭不复开，上阳花草青苔地。月夜闲闻洛水声，秋池暗度风荷气。日日长看提众门，终身不见门前事。近年又送数人来，自言兴庆南宫至。我悲此曲将彻骨，更想深冤复酸鼻。此辈贱嫔何足言，帝子天孙古称贵。诸王在阁四十年，十宅六宫门户。隋炀枝条袭封邑，肃宗血胤无官位。王无妃媵主无夫一作婿，阳亢阴淫结炎累。何如决壅顺众流，女遣从夫男作吏。
　　【杜牧诗】
　　《赠沈学士张歌人》：拖袖恃当年，郎教唱客前。断时轻袭玉，收处远缲烟。孤直亘云定，光明滴水圆。泥去声情迟急管，流恨咽长弦。吴苑春风起，河桥酒旆悬。凭君更一醉，家在杜陵边。
　　【温庭筠诗】
　　《弹筝人》：天宝年中事玉皇，曾将新曲教宁王。钿蝉金雁皆零落，一曲伊州泪万行。
　　【皮日休诗】
　　《奉和风人》：刻石书离恨，因成别后悲。莫言春茧薄，犹有万重思。镂出容刀饰，亲逢巧笑难。日中骚客佩，争柰即阑干。江上秋声起，从来浪得名。逆风犹挂席，若不会帆情。
　　【陆龟蒙诗】
　　《风人诗》三首：十万全师出，遥知正忆君。一心如瑞麦，唯作两岐分。破蘖供朝爨，须知是苦辛。晓天窥落宿，谁识独醒人。闻道更新帜，多应废旧期。征衣无伴捣，独处自然悲。
　　【曹邺诗】
　　《风人》一首：旦日思双屦，明时愿早谐。丹青传四渎，难写是秋怀。
　　【庾开府诗】
　　《见游春人》：长安有狭斜，舍穴胜繁华。连欢上马，乱果掷行车。深红莲子艳，细锦凤凰花。那能学酒，无趣似栾巴。
　　【宋王逢原广陵集】
　　《春人》：春人风飘喜聚散，春筵笑长白日短。柳芽嚼雪喷昼寒，桃花烧风作春暖。春衣少年当酒歌，起舞四顾以笑和。红夭绿烂狂未足，春更不去将奈何。
　　【唐周贺诗】
　　《送防秋人》：匹马无穷地，三年逐大军。算程淮邑远，起帐夕阳曛。叠浪行时漱，边笳语次闻。要传书札去，应到碛东云。
　　【于诗】
　　《秦富人》：高高起华堂，远远引流水。粪土视金珍，犹嫌未奢侈。陋巷满蓬蒿，谁怜有颜子。
　　【李益诗】
　　《赠看花人》：畏是身今是，逢春解惜春。今年看花伴，已少去年人。
　　【杨巨源诗】
　　《和侯大夫秋原山观征人回》：两河罢战万方清，原上军回识旧营。立马望云秋塞净，射雕临水晚天晴。戍闲部伍分岐路，地远家乡寄旆旌。圣代止戈资庙略，诸侯不复更长征。
　　【鲍容诗】
　　《拟古苦哉远征人》：征人歌古曲，携手上河梁。李陵死别处，杳杳玄冥乡。忆昔从此地，连年征鬼方。久行迷书历，三死毡衣王。百战身且在，微功信难忘。远承云台议，非势孰敢当。落日吊李广，白身过河阳。闲弓失月影，劳剑无龙光。去日始束发，今来发成霜。虚名乃闲事，生见父母乡。掩抑大风乐，徘徊少年场。诚哉古人言，鸟尽良弓藏。
　　【高骈诗】
　　《叹征人》：心坚胆壮箭头亲，十载沙场受苦辛。力尽路傍行不得，广张红旆是何人。
　　【罗邺诗】
　　《征人》：青楼一别戍金微，力尽秋来破虏围。锦字莫辞连夜织，塞鸿长是到春归。正邻汉月当空照，不奈胡沙满眼飞。唯有梦魂南去日，故乡山水路依稀。
　　【廉氏诗】
　　《寄征人》：凄凄北风吹鸳被，娟娟西月生蛾眉。谁知独夜相思处，泪滴寒塘蕙草时。
　　【元好问诗】
　　《征人怨》：瀚海风烟扫易空，玉关归路几时东。塞垣可是秋寒早，一夜清霜满镜中。
　　【江湖续集】
　　《张蕴丹阳道中流寓人》：异土编茅古制庳。官田种林得沽私。自言身健无徭役，犹胜平生江北时。
　　【僧盘谷游山集】
　　《梓人行》：南城番市净土寺雕轮藏成，代本寺作送匠人白教士归巩昌，总帅府在巩昌临洮，有帝师堂。古秦山泽天下奇，形势雄壮压边陲。疏林老树挂烟雨，蛟龙飞跃辞天池。乾坤清气钟所秀，散入梓人胸次诗人脾。君不见，渭川梓人祖姓白，箕裘克绍公辅策。优填遗肖妙入神，跨灶冲楼推巨擘。古熙城，番市寺，轮藏雕成独拔萃。天关地轴旋转时，花雨颠风乱飘坠。吴道笔，郢人斤。尘世古今称绝伦。比君才能出天纵，相望退舍东施颦。帝师堂，多龙象，总帅府，多貔貅。法王勇将耀威武，犹羡工巧何能俦。休夸五凤楼，入目无全牛。锦标夺得归桑梓，声名赫奕动地不日飞神州。
　　【唐王建诗】
　　《海人谣》：海人无家海里住，采珠杀象为岁赋。恶波横天山塞路，未央宫中常满库。
　　【大雅集】
　　《陈樵海人谣》：海南蛮奴发垂耳。朝朝采宝丹崖里。夜光盈尺出飞鱼，柏叶收珠寒蕊蕊。幽箔连钱生绿花，切玉蛮刀如切水。九译来朝万里天，北风不动琅死。
　　【唐吴融诗】
　　《商人》：百尺竿头五两斜，此生何处不为家。北抛衡岳南过雁，朝发襄阳暮看花。蹭蹬也应无陆死，团圆那觉有天涯。随风逐浪年年别，却笑如期八月槎。
　　【皇甫冉诗】
　　《临平道中赠同舟人》：远山谁辩山南北，长路长随树浅深。流荡飘摇此何极，唯应行客共知心。
　　【苏拯诗】
　　《渔人》：垂竿朝与暮，披蓑卧横楫。不同清平时，自乐沧波业。长畏不得闲，几度避游畋。当笑钓台上，逃名名却传。
　　【宋王炎双溪集】
　　《渔人》：西南月未堕，白雾吞青山。渡口无人行，老渔一舟还。呵手系短缆，犯夜寒。捕鱼养妻子，谁谓斯人闲。
　　【元刘文贞公集】
　　《渔人》：箬笠蓑衣尽日闲，斜风细雨不相干。几人名利眉丛窄，一老江湖眼界宽。折苇离析悬雁网，枯桑突兀插鱼竿。笛声唤出山头月，又载扁舟宿旧滩。拨掉垂竿日日同，藕花丛了获花丛。朝云暮雨闲身外，春水秋山醉眼中。十里烟波明落日，数声渔笛响西风。红尘不到孤舟上，谁得江湖伴此翁。
　　【唐刘驾诗】
　　《乐边人》：在乡身亦劳，在边腹亦饱。父兄若一处，任向边头老。
　　【沈彬诗】
　　《吊边人》：杀声沉后野风悲，汉月高时望不归。白骨已枯沙上草，佳人犹自寄寒衣。
　　【王建诗】
　　《望行人》：自从江树秋，日日望江楼。梦见离珠浦，书来在桂州。不一作愿同比目鱼，一作鱼比目终恨水分流。久不开明镜，多应是白头。
　　【张籍诗】
　　《望行人》：秋风窗下起，旅雁向南飞。日日出门望，家家行客归。无因见边使，空待寄寒衣。独闭青楼暮，烟深鸟雀稀。
　　【曹勋诗】
　　《望行人》：西北有高楼，叫穴入空碧。徙倚遍栏干，杨花满行迹。不见行人归，但见杨花白。披襟向春风，为我传消息。春风不见知，此意无人识。
　　【江湖集】
