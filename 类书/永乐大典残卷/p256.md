<!-- { "loadSidebar": true } -->
　　《许申工部招九华许亮山人因有和赠》：闻说方平镇往来，碧衣曾见立徘徊。中真久待茅君会，密信频教鹤使催。玉斧祖风应共继，琼酥宾更谁陪。《南岳夫人传》云：夫人王子乔琼酥渌酒西山五色从兹得，脱略浮名薄似埃。
　　【黄裳演山集】
　　《赠张山人》：极数幽人百尺松，岁寒枝节引清风。世途险易抛身外，人事荣枯落掌中。药有灵根秋转活，面多和气老犹红。行人借问生前事，何事天津久未通。
　　【苏颖滨集】
　　《送杨腾山人》：胸中万卷书，不如一囊钱。不见扬夫子，岁晚走道边。夜归空床卧，两手摩涌泉。窗前雪花落，真火中自然。涣然发微润，飞上昆仑颠。霏霏雨甘露，稍稍流丹田。闭目内自视，色如黄金妍。至阳不独凝，当与纯阴坚。一穷百不遂，此事终无缘。君看抱朴子，共推古神仙。无钱买丹砂，遗恨盈尘编。归去守茅屋，道成要有年。
　　【文同丹渊集】
　　《送韩山人》：昌黎山人抱藜杖，三度访我于三隅。端然入座更谁顾，谈辩滚滚如流珠。灵丹尝凝日月鼎，至宾自产乾坤炉。要行撇起不可逐，安得直泻为飞凫？《送牟太素山人》：山人高迹若孤云，聊问太虚求所止。昨因临风起西北。翩然远堕三隅里。揽之不住瞥尔去，瞬息谁知几千里。东游必定遇洪蒙，请问无为最深旨。
　　【吕净德先生集】
　　《张迪山人》：解玉溪头坐，于今四十年。尘埃晦闲迹，日月改华颠。反覆谈幽数，丁宁索赠篇。谁为朱有传，君合附前贤。有成都人，祥符天禧中隐于卜。
　　【彭汝砺鄱阳集】
　　《赠潘山人》：病卧沧江侧，惊逢长者车。亦如齐扁鹊，能起蜀相如。惠饮囊中药，功窥肘后书。微吟赠行色，犹胜百车渠。
　　【李觏皇佑续藁】
　　《送周山人》：鬼事无形尚可疑，人伦有验众皆知。武夷山路几百里，归去西风落叶时。
　　【冯缙云先生集】
　　《赠何山人》：又闻科诏下诸州，举袂成帷尽俊游。汝去为吾推甲乙，千人谁是钓鳌钩。
　　【吴芾湖山集】
　　《赠方山人》二首：日者俱云我未归，独君算我有归期。仍言不出三秋里，东望家山喜可知。故山久已办菟裘。得去欣闻止在秋。涉世安能长戚戚，收心只欲罢休休。《再用示方人韵》二首：暮年不是若思归，已约湖山恐失期。此意有谁能会得，只应猿鹤是相知。不羡千金狐腋裘，只知饱暖度春秋。如今万事皆逾分，此外何求更不休。
　　【郑刚中北山集】
　　《山人》：自古山人合在山，山人何幸此偷安。身闲不束休文带，发短聊簪子夏冠。小冠，杜子夏也。酒量自来惟恨窄，僦居随分不须宽。惟余骨髓缄封者，尽是君思报答难。
　　【赵蕃淳熙藁】
　　《赠吴昂山人》二首：又是芳菲一番新，寂寥依旧去年贫。相看不用谈余事，且道逢迎有故人。君行足迹遍江南，我迹飘零老不堪。幸自尊中有醇酎，何妨醉倒又空谈。《留题郑山人》：昔到曾看竹，兹来待酌茶。林深惊吠犬，路曲转修蛇。爱客自不恶，教儿仍足佳。半园如可买，欲种邵平瓜。
　　【江湖后集】
　　周端臣《寄唐异山人》：不见琴诗友，相思二十秋。能消几度别，便是一生休。未得云边步，还应雪满头。何时各携杖，竟去会嵩丘。
　　【文天祥文山集】
　　《赠魏山人》：君不见。而家直臣犯天怒，身死未寒碑已仆。又不见，而家处士承天渥，闭门水竹以自乐。云仍妙参曾扬诀，谓余地宅谁忧劣。小烦稳作子午针，灵于己则灵于人。
　　【杨诚斋集】
　　《送杨山人善谈相及地理》：相人何似相山难，惭愧渠侬眼不寒。木末凉风无半点，何如又欲跨归鞍。
　　【刘宰诗】
　　《寄陵山人》：星冠羽帔盛威仪，新纳官钱得度归。渐愧三茅老兄弟，一生木食草为衣。
　　【周驰诗】
　　《耕云锄月二首寄句曲山人》：买田灵山下，石多如羊群。造物为我耕，种之皆白云。汹涌初郁勃，散漫还氤氲。收归方寸间，吐作五色文。一笑顾妻子，未用愁空困。石田不生禾，何以养吾拙。中宵披白云，自起锄明月，明月囗无株，满地散霜雪。吾锄不妄挥，要使萧艾别。惜无植杖翁，相对同此洁。
　　【黄石翁诗】
　　《暮春计筹山中寄句曲山人》：松花落粉啼子规，山人燕坐春迟迟。石泉岂非大韶乐，日色犹是鸿荒时。筠蓝竹枝烟中语，青纸丹书林下诗。应谢钱唐旧知识，白云独往无还期。
　　【赵仪可青山藁】
　　《赠山人》二首：水秀山明几百年，一朝城市化荒烟。朱门富贵已如此，犹有人争旧墓田。谷陵岸谷本何常，尽是盘龙梦里罔。欲买一丘埋浑沌，却教世上再羲黄。
　　【僧惠崇诗】
　　《赠吴黔山人》：三年不下岳，衣屡古苔侵。石涧探幽步，风泉得句心。黄猿知日暝，青树觉春深。又向南峰住，时时许我寻。
　　【吴仲孚诗】
　　《寄沈筠山人》：休说边埃扫不清，如君出处极分明。西湖旧有骚人分，南岳新添散吏名。吟苦只因听雨久，心闲直待买山成。堂堂京国谁知已，百尺楼空一剑横。
　　【李俊民鹤鸣集】
　　《龟镜山人陈时发》：刳肠千岁龟，照胆百炼镜。我猷龟我告，我语镜我应。龟由是可命，镜由是可听。既到龟镜前，请向龟镜问。
　　【张敬斋诗】
　　《赠杨山人》：有客针磁觅秀峰，展松高识可追风。掌中诀是眼中法，天上仙为地上翁。不向个边求指顾，更于何处访穷通。荷囊金紫无难致，莫问肥家金粟红。
　　【王君实癯轩集】
　　《邵武山人杨寿卿临别索诗》：楚峰之下有地仙，只手把握山水权。青鸟白鹤支不逮，此郎高举拍其肩。年来海内称绝倡，眸子了然通意匠。巧寻地脉如良医，妙画山形如智将。高谈曾折王侯腰，湖海随身一酒瓢。仆痛马瘦醉不省，术工鬼妒穷之招。龙眠豹伏休分别，蝼蚁侯王等同穴。待侬回向心地初，林下班荆共君说。
　　【胡仲弓苇航漫游藁】
　　《赠谭山人》：地僻人稀到，柴门镇日开。依山泥药灶，叠石筑经台。野鹤连窠买，梅花间竹栽。世无真隐者，只此是逢莱。
　　【王元之诗】
　　《恭闻种山人表谢急征》：不违荣待，因成拙句，仰纪高风。未赴吾君凤诏征，蒲轮何似极舆荣。自期外物长无事，谁觉人间已有名。饵木肯尝钟鼎味，纫兰应笑佩环声。洛南迁客堪羞死，犹望量移近帝城。
　　【姜夔诗】
　　《访费山人》：稻丛茁茁欲齐肩，杨柳依依不蔽蝉。忽忆石头城下路，槿花斜压钓鱼船。
　　【江湖续集】
　　《张炜怀玉山人过越江》：玉石纷纷叹混淆，君今怀璞在吟袍。快帆闻指西陵去，识眼相逢价自高。
　　【元吴澄支言集】
　　《赠杨山人》：易言山下有火贲，冲暖温和生万类。葬书暗与易意同。纳人死骨乘生气。苟得其术宜深秘，慎勿求人售富贵。各有正业惟四民，我食我衣浩无愧。《赠曹山人》：曹家师范两刘家，一会传神一拨沙。算法精工如笔法，点晴点穴两无差。
　　【刘文贞公集】
　　《春访山人》：水涨溪沙复旧痕，几家离落住山村。绿茵平展苔盈院，翠幕低垂柳映门。满屋烟霞埋醉梦，一壶天地纵吟魂。闲身不被儒冠忄吴，赢得朝朝伴酒樽。
　　【张伯雨诗】
　　《次山人韵》：不能诵诗逆龙鳞，不能剧秦而美新。既黄其冠岂无用，不能卖符称道人。燕鸿以避春秋社，鹿豕与结东西邻。低头老鹤同饮啄，世网当难宜自珍。
　　【王恽秋涧集】
　　《刘山人歌》：刘山人，黄须模糊衣袖褛，蓍囊药笈手自携。亲诣宫门来省女，将军物色不少差。其柰后方争宠妩，被驱吾父已兵死。何物田翁来辱污，椒房恩遇望遂空。破帽东归心痛楚，长吁行念乐天歌。不重生男重生女，此事到吾为妄语。呜呼五季皆天民，人伦浊乱疏反亲。当时乖觉同一气，天理何有刘山人。刘山人，莫悲泣，伎方终老固贱贫，却免诛夷为外戚。《王山人》：较来钟鼎与山林，得夫何劳拊髀吟。静对清溪忘俗虑，醉逢渔父是知音。满梳华发长年雪，一片闲云欲雨心。临水几堆黄落叶，被风吹去任浮沉。
　　王子行年四十余，幽潜心似糁中鱼。倦谈时事便情话，静尽灵襟悟理书。遇酒只堪知味止，爱吟谁暇计才疏。今冬处置行窝了，种竹溪南有草庐。
　　【张子渊诗】
　　《菊东山人歌》：黄华山下苍颜翁，自云家住东篱东。篱根野菊不待种，年年着叶秋满丛。去年花开金纂纂，今年花开大如碗。走傍高阳唤酒徒，更向南邻觅诗伴。对花把酒花欲言，花言尔曹何太颠。只今洪洞干戈际，胡为落魄风霜前。何不臂枪骤射竞奔走，笑取金印累累大如斗。归来花歌痛饮花前酒。山翁对花前致辞，功名富贵胡足奇。世间豪华炽如火，德薄奉厚俱倾危。殷勤劝花酒，花亦为予寿。忘形到花我，临风但三嗅。起来倾倒老瓦盆，醉即长歌时一扣。吁嗟乎，花开花暗秋复秋，人生白发为花羞。我曹相逢强作开口笑，醉归共插花满头。
　　【刘仁本亦玄集】
　　《赠谢玉如山人》：三童山外白云居，中有求仙谢玉如。一醉满斟千日酒，半生熟读五车书。丹霞琳馆身曾到，明月水田手自锄。谩采芝兰过沣浦，春风香拂旧庭除。
　　【马虚中霞外集】
　　《山人》：山人行止在山林，生怕侯门说姓名。虫臂鼠肝分得失，奴颜婢膝事逢迎。一声啼鸟湖烟瞑，满地落花春雨情。自煮新茶试新火，坐看斜日转忽明。
　　【周密弁阳蜡屐集】
　　《寄括苍山人》：遥知深隐处，草木亦无尘。瀑响千林雨，花浮一岭春。地灵松化石，岁久树成人。纵未为仙去，何妨作逸民。
　　【范德机诗集】
　　《题沈李二山人谈道中》：白云流水两无情，一段忘言画不成。昨夜天坛明月满，野风四壁候虫鸣。《栖云山人歌为钱唐徐叔大赋》：徐福楼船东入海，童男仆女容颜改。神仙有药不可求，谁道金丹用钱买。髯君自是福之孙，紫髯插腮知几根。目光烁烁破鬼胆，道气落落清人魂。长躯七尺瘦如鹤，三寸铁冠冠五岳。懒骑赤凤上碧虚，要伴白云卧丘壑。桃花关头春树低，尖头草庵如鹤栖。髯君高卧不肯出，四面白云扃锁齐。床前走介立半个鬼，梦重酸仙作胡语。怪底朝来云不飞，桃花一夜飘红雨。
　　【蓝静之蓝山集】
