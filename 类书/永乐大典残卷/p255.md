<!-- { "loadSidebar": true } -->
　　《游李山人所居因题屋壁》：世事皆如梦，往来或自歌。问年松树老，有地竹阴多。《集》作林药倩韩康卖，门容尚子过。翻嫌枕席上，无那一作柰白云何。《送范山人归太山》：鲁客抱白鹤，别余往太山。初行若片雪，一作云杳在青崖间。高高过天门，海日近可攀。云生望不及，此去何时还。《送杨山人归嵩山》：我有万古宅，嵩阳一作山玉女峰。长留一片月，挂在东溪松。尔去掇仙草，菖蒲花紫茸。岁晚或相访，青天骑白龙。《终南山过斛斯山人宿置酒》：暮从碧山下，山月随人归。却顾所来迳，苍苍横翠微。相携反田家，稚子开荆扉。绿竹入幽径，《集》作援青罗拂行衣。欢言得所憩，美酒聊共挥。长歌吟松风，曲尽河星稀。我醉君复乐，陶然共忘机。刘长卿《送郑山人还庐山别业》：浔阳数亩宅，归卧掩柴关。谷口何人待，一作在门前秋草闲。忘一作无机卖药罢，挥手一作不语杖藜还。旧笋成寒竹，空斋向暮山。水流经一作过舍下，云去一作起到人间。桂树花应发，因行宁一攀。《入白沙渚，寅缘二十五里至石山下，怀天台陆山人》：远屿蔼将夕，玩幽行自迟。归人不计日，流水闲相随。辍棹石《集》作古崖口，扪罗春景熙。偶因回州次，宁与前山期。对此瑶草色，怀君琼树枝。浮云去寂寥，《集作寞》白鸟相《集》作来因依。何事爱高隐，但令劳远思。穷年卧海峤，永望愁天涯。吾亦从君一作此去，扁舟何所之。迢迢江上帆，千里东风吹。岑参《宿关西客舍，寄东山严许二山人时天宝初七月三日，在学见有高道举徵》：云送关西雨，风传渭水《集》作北秋。孤灯燃客梦，寒杵扌寿乡愁。滩上思严子，山中忆许由。苍生今有望，飞诏下林丘。
　　《寄华阴山人李岗》：君隐处，当一星，莲花峰头饭黄精，仙人掌上演丹经。鸟可到，人莫攀，隐来十年不下山，袖中短书谁为达，华阴道士卖药还。《送韦山人二字《集》作邕少府归钟山别业》旗亭阅书罢，《集》作祈门官罢后负笈向桃源。万卷长开帙，千山不掩《集》作千峰不闭门。绿扬垂野渡，黄鸟傍山村。念尔能高枕，丹墀会一论。皇甫鲁《送陆鸿渐山人采茶回》：千峰待逋客，香茗复丛生。采摘知深处，烟霞羡独行。幽期山寺远，野饭石泉清。寂寂烁灯火，相思一磬声。皇甫冉《送王山人归别业》：集作送元晟归潜山所居深山秋事《间气集》作意早，归集作君去意集作复，何如？绝露收新稼，犯寒葺旧庐。题诗即招隐，作赋足《集》作是闲居。别后空相忆，稽康懒寄集作读书。《送李山人还》：从来无检束，只欲老烟霞。鸡犬声相应，深山有几家。顾况《送李山人还玉溪》：好鸟共鸣临水树，幽人独欠买山钱。若为种得千竿竹，引取君家一眼泉。《题赠韦山人耿纬》：失意成逋客，终年独掩扉。无机狎鸥惯，多病见人稀。流水知修一作行药，孤云伴采薇。空斋暮还坐，心事与时违。司空曙《奉和张大夫训高山人》：野客居铃阁，重门将校稀。豸冠亲壳弁，龟印织集作识荷衣。坐久寒泉集作飚爽，谈余暮角微。苍生须太传，山在岂容归。崔峒《送侯山人赴会稽》：仙客辞罗月，东来就一官。且归沧海住，犹向白云看。猿叫江天暮，虫声野浦寒。时游镜湖里，为我把鱼竿。李秘《禁中送任山人》：此人自青城献伏火诸石，恩命令于本山更取大还。子去非长远，君恩取大还。补天留彩石，缩地入青山。献寿千春一作年外，来朝数月间。莫抛残药物，窃欲驻童颜。
　　卢纶《行药前轩呈董山人》：不觉老将至，瘦方自惊。朝昏多病色，起坐有劳声。体一作膝暖若肌瘠，藏虚唯耳鸣。桑公富奇术，一为保余生。戴叔伦《早行寄诸山人放》：山集作风晓旅人去，天高秋气悲。明河川上没，芳草露中衰。集作滋此别又万集作千里，少年能几时。青冥《诗选》作心知剡溪路，集作远心与谢公期。诗选作聊且寄前期释皎然《酬秦山人出山见呈》：手携酒共书帏，回语长松我即归。若是出山机更一作亦息，岭云何事背君飞。王建《寻李山人不遇》：山客长闲少在时，溪中放鹤洞中棋。生金有气寻还远，仙药成窠见即移。莫为无家陪寺宿，一作食应缘将米寄人炊。从头石上留名去，独向峰前问老师。白居易《池上赠韦山人》：新竹夹平流，新荷拂小舟。众皆嫌拙好，谁肯伴闲游。客为忙多去，僧因饭暂留。犹怜韦处士，尽日共悠悠。《题施山人野居》：得道应无着，谋生亦不妨。春泥秧稻暖，夜火焙茶香。水巷风尘少，松斋日月长。高闲真是贵，何处觅侯王。于武陵《赠王隐山人》：石室扫无尘，人寰与此分。飞来南浦树，半是华山云。浮世几多事，先生应不闻。寒川满西日，空照雁成群。
　　贾岛《送褚山人归日本》：悬帆待秋色，去入杳冥间。东海几年别，中华此日还。岸遥生白发，波尽露青山。隔水相思在，无书也是闲。释无可《送朴山人归日本》：海际晚帆开，应无乡信催。水从荒外积，人指日边回。望国乘风久，浮天绝岛来。傥因华夏使，书礼疑作札转悠哉。周贺《送耿山人归湖南》：南行随越僧，别业几池菱。两鬓已垂白，一作雪五湖归挂罾。夜涛鸣栅锁，寒苇露船灯。此去已无事，却来知未能。刘得仁《晓别吕山人》：疏钟兼漏尽，曙色照青氛。栖鹤出高树，山人归白云。月盈集作明期重宿，丹熟集作就约相分。羡入秋风洞，幽泉小细闻。
　　《别王山人》：旨甘虽集作甘旨遂自足，未是禄荣亲。尚逐趋时伴，多离有道人。山居衣以集作似草，生计药随集作兼身。不食长无疾，集作病年知出一作过十旬。《赠陶山人》：处世例营营，唯君纵此生。闲能资寿考，健不换公卿。药圃妻同耨，山田子共耕。定知丹熟后，无姓亦无名。《送祖山人归山》：偶来朝市笑浮云，却忆烟霞出帝城。不说金丹能点化，空教弟子学长生。壶中泻酒看云饮，洞里逢师下鹤迎。料得仙家玉牌上，已镌白日上升名。雍陶《送山人归睦州旧隐》：君在桐庐何处住，草堂应与戴家邻。初归山犬翻惊至，久别沙集作江鸥却避人。终日欲为相逐计，临岐集作当时空羡独行身。秋风钓艇遥堪集作相忆，七里滩西片月新。马戴《送朴山人归新罗》集作海东浩渺行无极，扬帆但信风。云山过海畔，集作半乡树入舟中。波定遥天出，沙平远岸穷。集作蒙离心寄何处，目断曙霞东。张乔《题简山人》：名利了无时，何人暂诣师。道情闲外见，心地语来知。竹落穿窗叶，松寒荫井枝。匡山许同社，愿卜挂帆期。
　　陈陶《送谢山人归江夏》：黄鹤春风二千里，山人佳期碧江水。携琴一醉扬柳堤，日暮龙沙白云起。杨夔《寻九华王山人》：下马扣荆扉，相寻春半时，扪罗盘磴险，叠石渡溪危。松夹莓苔迳，花藏薜荔蓠。卧云情自逸，名姓厌人知。《题郑山人效居》：谷口今逢避世才，入门潇洒绝尘埃。渔舟下钓乘风去，药走介留宾待月开。数片石从青嶂得，一条泉自白云来。竹轩相对无闲语，尽日一作肆目南山不欲回。
　　【高适诗】
　　《送蔡山人》：东山布衣明古今，自言独未逢知音。识者阅见一生事，到处豁然千里心。看书学剑长辛苦，近日方思谒明主。斗酒相留醉复醒，悲歌数年泪如雨。丈夫遭遇不可知，买臣主父皆如斯。我今蹭蹬无所似，看尔崩腾何一作更若为。《武威同诸公过杨七山人得藤字》：幕府日多暇，田家岁复登。相知恨不早，乘兴乃无恒。穷巷在乔木，深斋垂古藤。边城惟有醉，此外更何能。《别杨山人》：不到嵩阳动十年，旧时心事已徒然。一二故人不复见，三十六峰犹眼前。夷门二月柳条色，流莺数声泪沾臆。凿井耕田不我招，知君以此忘帝力。山人好去嵩阳路，唯余眷眷长相忆。《宋中遇林虑杨十七山人因而有别》：昔余涉漳水，驱车行邺西。遥见林虑山，苍苍戛天倪。邂逅逢尔曹，说君彼岩栖。罗径垂野蔓，石房倚云梯。秋韭何青青，药苗数百畦。栗林隘谷口，栝树森回溪。耕耘有山田，纺绩有山妻。人生苟一作但如此，何必一作宁事组与。谁谓远相访？曩情殊不迷。檐前举醇醪，灶下烹只鸡。朔风忽振荡，昨夜寒虫将啼。游子益思归，罢琴伤解携。出门尽原野，白日黯已低。始惊道路难，终念言笑睽。因声谢岑壑，岁暮一攀跻。《赠别褚山人》：携手赠将行，山人道姓名。光阴蓟子训，才术褚先生。墙上梨花白，尊中桂酒清。洛阳无二价，犹是慕风声。
　　【宋王华阳集】
　　《送山人程惟象东归》：君来客京洛，奇术世非闻。人事固倚伏，物情徒纠纷。衣沾九门雨，梦绕故山云。饮罢忽东去，浩歌淮日熏。
　　【刘彭城集】
　　《送李士宁山人》：帝城车马日喧喧，物外相从意爽然。自有药壶容到客，独摩金狄欢流年。高秋天幕收零雨，清露林风暮蝉。曾愧丹砂为狡猾，更谈沧海变桑田。予妻常病，山人自其家取药见遗，山人妻能出药也。山人又尝谈南海神事甚异。
　　【张舜民画墁集】
　　《赠杜山人》：才疏性懒一微官，终日沉埋尘土间。安得便为归去计，共君吟咏伴君闲。
　　【胡文恭公集】
　　《赠少室王山人》：九钥秘仙经，岩岩玉骨灵。内书天上见，仙乐帝前听。壶小藏仙界，槎高拂斗星。华阳陪夜话，多是说金庭。
　　【中兴江湖集】
　　《金华山人》：幽居倚翠峦，尘事不相干。天地醉来小，琴棋静里欢。两苔春径绿，风竹夜窗寒。若问长生术，金炉有宝丹。
　　【刘公是先生集】
　　《浮光山人》：居山中与虎豹处，初不疑惮，有母八十余。先生方独往，逝与一世辞。虽未超云霞，岂尝顾喧卑。事亲止于适，接物能不为。谷中虎豹多，往往行自随。此是真人风，何必太古时。吾欲从之游，自嫌跋尚非。寄心逍遥间，聊可以相期。
　　【张方平乐全集】
　　《送杜山人》：山人山行，见虎则同路而行，又善啸。到不说来处，去安知所之。野云同自在，溪鸟与谁期。虎伴闲行远，猿惊住啸迟。相逢聊一醉，重见又何时。《送邢遁山人》：忽悔轻抛云水来，便将鹤去指林斋。生涯琴剑外无物，日逐醉吟中遣怀。旧隐居常因梦到，尘游动是与心乖。送君翻自嗟霸滞，木叶脱时还计偕。《赠邢山人思齐琴客》：夜凉风月静，庭幽松桧阴。羽人江外来，为我开素琴。上清通灏气，太古传遗音。逍遥得天和，虚寂还真心。更调三药曲，无惜一卮深。胡然忧世患，慨叹伤灵襟。《送何山人》：烟策西归背九衢，锦城春色偏平芜。它年定有乘槎客，知是严君隐蜀都。
　　【余靖武溪集】
