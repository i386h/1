<!-- { "loadSidebar": true } -->
　　【名臣言行录】：和靖先生尹，伊川门人也。有言者攻毁程氏，先生复辞曰：“学程氏者，也。生事之二十年，今又二十年矣，请就斥。”上召益急，至上前又辞。上曰：“朕渴卿久矣，知卿之从伊川也。俟卿讲学，不敢以有他。”先生乃就职。又尝曰：“学问须是有师承。如杨中立，初谓《西铭》不及用，使时无伊川，怎不有差。”孙泰山复，字明复。隐居泰山。以《春秋》教授，道德高迈。鲁多学者，其尤贤而有道，曰石介。介首执弟子礼师事之。石徂徕，介，字守道。居徂徕山，每叹后世师道不立，为《师说》以喻学者。曰：“古之学者，急于求师；后世乃以求师为耻，学者之大蔽也。师事明复，行则从升降，拜则执杖履，以待。孔给事辅，为人刚直严重，不妄与人交。闻先生之风，就见之，介侍左右。鲁人素高此二人，由是始识师弟子之礼。
　　【韵语阳秋】：王逢原以书上介甫，且以《南山》之诗求学于荆公。师资之礼已定，故逢原未死以前，荆公赠之诗曰：“木井豫章白日，只要匠石聊穿裁。”逢原既死之后，荆公思之曰：“便恐世间无妙质，鼻端从此罢挥斤。皆以师道自任也。然观逢原寄介甫诗云：“高门帘陛益巍巍，势利宁无淡薄讥。岂与跖徒争有道，盍思吾党自言归。古人踽踽今何取，天下滔滔昔已非。终见秉桴去沧海，好留余地许相依。”则识度之远，又过荆公矣。又作荆公书皆称介甫，作诗皆称君，所谓行藏愿与君同道，只恐蹉跎我独羞。又云：“想今愈有江湖兴，亦欲同君一钓纶。”所谓师资者，果如何耶？山谷尝避暑李氏园，题诗于壁云：“题诗未有惊人句，唤取谪仙苏二来。”秦少游言于东坡曰：“以先生为二，大似相薄。”则又甚于逢原称介甫矣。
　　【李之彦东谷所见】：招师教子弟，正望其成人克绍，实非细事，不可忽也。中产之家，师席固不当需索；富贵之家，何待师席之需索。书院中，凡百自当如仪。每见富贵者，宁丰财多粟纳好宠姬，何尝肯隆礼厚币延好师席；宠姬办首饰则甚易，子弟买书册则甚难；兰房用度，必是周致；书院缺典，置之不问。气象如此，宜乎硕师去而庸师来。硕师有抱负，有见识，合则留，不合则去；庸师无学问以自持，惟佞谀而媚主。庸师固栖身之谋，一年复留一年；子弟乏开导之益，一日昏钝一日。及其长也，块然一物而已耳。
　　【韩氵虎涧泉日记】：郑康成事马融，三年不得见，乃使高业弟子传授于玄。后因集诸生论图纬，闻玄善，乃召见于楼上。汉之师道尊严如此。
　　【周益公杂志】：陈无己作《平甫文集后序》，以字称欧阳文忠公，至曾子固，则曰南丰先生。又曰：“先生之后陈师道。”呜呼！无已学于南丰，尊之宜矣。尊其师而轻其祖，何也？唐立夫曰：“四海欧永叔也，无已何尊焉。”至于得道之师，则不可以不别。
　　【戴直鼠璞】《湘山野录》载，故旦乞入见，王沂公奏旦瞽废，乞送中书问求见之因。至堂，沂公与诸相具诸生礼列拜，旦长揖而坐。中书堂，宰相治事之地，表仪百辟者在是。外臣乞对，送中书引问，自有公礼，何暇讲师生之私敬。旦于都堂巍然受诸宰之拜而不辞，决无此理。
永乐大典
卷之九百二十二
卷之九百二十二
　　二支师
　　童子师
　　【唐韩昌黎集】《师说》：童子之师，授之书而习其句读者也。非吾所谓传其道解其惑者也。
　　【爱日斋聚钞】：眉山刘微之巨，教授郡城之西寿昌院，从游至百人。苏明允命东坡兄弟师之。时尚幼，微之赋鹭鸶诗，末云：“渔人忽惊起，雪片逐风斜。”坡从旁曰：“先生诗佳矣。窃疑断章无归宿，曷若雪片落蒹葭乎？”微之曰：“吾非若师也。”坡兄弟应制科，微之赠诗，有曰：“惊人事业传三馆，动地文章震九州。老夫欲别无它祝，只愿双封万户侯。”自是三苏名著天下，而微之竟不第。郡三公以遗逸举，不服，乡人但呼为孝廉。其卒也，范蜀公吊以诗曰：“案前曾立二贤良。今《颍滨集》中《送家安国诗》：“城西杜下老刘君，春服舞雩今几人。”自注：“微之先生门人，惟仆与子瞻兄复礼，与退翁兄皆仕耳。”正谓此。东坡云：“吾八岁入小学，以道士张易简为师。童子几百人，师独称吾与陈太初。”予叹刘孝廉、张道士为童子师，有二苏者出焉。虽若没世隐约，氏名讫不泯。坡晚在海南作《众妙堂记》，谓梦见张道士如平昔。而直云眉山道士张易简，教小学常百人，予幼时亦与焉。以其师也，则名之似过，或欲传其人故名。
　　【宋史】《韩胄传》胄以势利盅士大夫之心，薛叔似、辛弃疾、陈谦，皆起废显用当时。固有困于久斥，损晚节以规荣进者矣。若陈自强，则以胄童子师，自选人不数年致位宰相。群小阿附，势滔薰灼。陈自强者，福州闽县人。字勉之。自以尝为韩胄童子师，欲见之无以自通。适僦居，主人出入胄家，为言于胄。一日召自强，比至，则从官毕集，胄设褥于堂，向自强再拜。次召从官同坐。胄徐曰：“陈先生老儒，汨没可念。”明日，从官皆荐其才。
　　置五经师
　　【东汉书】《明帝纪》：永平九年夏四月，为四姓小侯开立学校，置五经师。袁宏《汉纪》曰：永平中，崇尚儒学。自皇太子诸王侯，及功臣子弟，莫不受经。又为外戚樊氏、郭氏、阴氏、马氏诸子弟立学，号四姓小侯，置五经师。
　　一字师
　　【唐摭言】：李相读《春秋》，误以叔孙敕略，呼为敕晷。有小吏曰：“某缘师受，误呼文字。今闻相公呼为揣，方悟之耳。”公曰：“不然。因检释文，果敕略反。公大惭，号小吏为一字师。
　　【戴埴鼠璞】《南堂野史》载《张迥寄远诗》：蝉鬓凋将尽，虬髭白也无。齐已改为“虬髭黑在无。”迥拜为一字师。陶岳《五代史补》：齐已携诗诣郑谷，《咏早梅》云：“前村深雪里，昨夜数枝开。”谷曰：“数枝非早也，未若一枝。”齐巳拜谷为一字师。一谓张迥礼齐已，一谓齐已礼郑谷，岂一事讹为两人，将齐已以其师人者，还为人师耶？然改“白也”为“黑在”，则是两字师也。
　　【建康志】：礼部尚书张咏知升州，召溧阳宰萧楚材食。楚材见几案有一绝云：“独恨太平无一事，淮南闲杀老尚书。”萧改“恨”作“幸”字。公出视藁曰“谁改吾诗？”左右以实对。萧曰：“与公全身。公功高望重，奸人侧目之秋。且天下一统，公独恨太平，何也？”公曰萧第一字之师也。
　　【随隐漫录】：云山苍苍，江水泱泱。先生之德，山高水长。李泰伯易“德”为“风”。日斜奏罢长杨赋，半山易为“奏赋长杨罢。”巨玉堂中曾草诏，水晶宫里近题诗。韩子苍易为“堂深宫冷。”晁无咎《试交趾进象表》云：“备法驾之前陈。”周益公易“陈”为“驱”。《古词》云：“春归也，只消戴一朵荼蘼。宇文无质易“戴”为“更”。皆一字师也。
　　一世师
　　【太平御览】：李元冲，一世之师也。见其貌者，肃如也，观其行者，穆如也。
　　【宋王安石临川集】《祭范颍州文》呜呼！我公一世之师。由初迄终，名节无疵。
　　百世师
　　【孟子】：圣人，百世之师也，伯夷柳下惠是也。故闻伯夷之风者，顽夫廉，懦夫有立志；闻柳下惠之风者，薄夫敦，鄙夫宽。奋乎百世之上，百世之下闻者，莫不兴起也。非圣人而能若是乎？而况于亲炙之者乎？《公孙丑篇集注》：程子曰：子路，人告之以有过则喜，亦可谓百世之师矣。
　　【东汉书】《汉真传》：友人郭正称之曰：“法贞名可得闻，身难得而见，逃名而名我随，避名而名我追，可谓百世之师者矣。”乃刊石颂之，号曰玄德先生。
　　【宋苏东坡集】《韩文公庙碑》：匹夫而为百世师，一言而为天下法。
　　【赵善自警编】《书濂溪书堂》：上继去圣，下开来哲，昭然如日月之明，亦足以见百世之师。
　　【杨试斋集】《贺张丞相再相启》：巍然三代之佐，展也百世之师。
　　【元程雪楼集】《陈先生墓碑》：呜呼！公之制行如此，岂惟当世之师，百世之师也。
　　【谢上蔡语录】：子路百世之师拣难割舍底，要不做便不做。孟子将来与舜禹作一处举扬。
　　万世师
　　【宋綦崇礼北海集】《宋祭舜帝庙文》维帝以圣绍尧，以功传禹，道德之盛，万世所师。【元史】：加封孔子碑，所谓祖述尧舜，宪章文武，仪范百王，师表万世者也。
　　千里师
　　【宋孙觌鸿庆居士集】《回通判启》：循良千里之师，磊落万人之杰。伐柯取则，幸同声气之求；倾盖相从，尽索形髓之外。
　　孔子师
　　【史记】：甘罗答器不韦，项橐七岁为孔子师。孔子谓南宫敬叔曰：吾闻老聃博古知今，通礼乐之原，明道德之归，则吾师也，今将往矣。
　　【吕原明杂记】：老子曰：古之善为道者，非以明民将愚之。《书》称尧之德曰：平章百姓，百姓昭明。《记》曰：明明德于天下。老子曰：报怨以德。孔子曰：以直报怨，以德报德。老子曰：知不知上，不知知病。孔子曰：知之为知之，不知为不知。盖孔子未尝师老子也。
　　【淮南鸿烈】《解修务训》：项托七岁为孔子师，孔子有以听其言也。以年之少，为闾丈人说，救敲不给，何道之能明也。注，闾，里。敲，丈人，长老。年少为之说事，老人敲其头。自救不暇，何能明道也。
　　孟子师
　　【赵岐孟子序】：孟子长师孔子之孙子思。
　　【韩昌黎文集】《送王埙秀才序》：孟柯师子思，子思之学，盖出于曾子。
　　穆公师
　　【孔丛子】：子思居鲁，穆公师而尊之。
　　文侯师
　　【史记】《仲尼弟子传》子夏为魏文侯师。
　　范蠡师
　　【太史公素王妙论】：计然者，蔡丘濮上人，其先晋国公子也。姓辛氏，字文当，南游越，范蠡师事之。
　　列子师
　　【列子】：列子既师壶丘子林，友伯昏瞀人。反居南郭，从之处者数百。
　　遗三师
　　【金杨弘道小亨集】：叔能题黄鲁直书：其父母安康大君行状墨迹后曰：以为子者尚其孝，以业文者尚其辞，以学书者尚其法，传之子孙为三师。
　　更三师
　　【元史】：许衡，幼有异质，七岁入学，授章句，问其师曰：“读书何为？”师曰：“取科第耳。”曰：“如斯而已乎？”师大奇之。每授书，又能问其旨义。久之，师谓其父母曰：“儿颍悟不凡，他日必有大过人者，吾非其师也。”遂辞去，父母强之不能止。如是者，凡更三师。稍长，嗜学如渴。后果大显于世。
　　置四师
