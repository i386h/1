<!-- { "loadSidebar": true } -->
　　张忠定，少时谒华山陈图南，遂欲隐居华山。图南曰：佗人即不可知，如公者吾当分半以相奉。然公方有官职，未可议此。其势如失火家待君救火，岂可不赴也。乃赠以一诗曰：自吴入蜀是寻常，歌舞筵中救火忙。乞得金陵养闲散，亦须多谢鬓边疮。始皆不谕其言，后忠定更镇杭益，晚年有疮发于顶，后治不差，遂自请得金陵，皆如此诗言。忠定在蜀日，与一僧善。及归，谓僧曰：君当送我至鹿头，有事奉托、僧依其言，至鹿头关，忠定出一书封角，付僧曰：谨收此，后至乙卯年七月二十六日，当请于官司，对众发之，慎不可私发，若不待其日及私发者，必有大祸。僧得其书，至大中祥符七年岁乙卯，时凌侍郎策帅蜀，僧乃持其书诣府，具陈忠定之言。其僧亦有道者，凌信其言，集从官共开之，乃忠定真容也。其上有手题曰。咏当血食于此。后数日得京师报，忠定以其年七月二十六日捐馆。凌乃为之筑庙于成都。蜀人自唐以来严祀韦南康，自此乃改祠忠定至今。知道者，苟未至脱然，随其所得浅深，皆有效验，尹师鲁自直龙图阁谪官，过梁下，与一佛者谈，师鲁自言以静退为乐，其人曰，此犹有所系，不若进退两忘。师鲁顿若有所得，自为文以记其说。后移郑州。是时范文正守南阳，少日师鲁忽手书与文正别，仍嘱以后事。文正极讶之。时方馔客，掌书记朱炎在坐。炎，老人好佛学，文正以师鲁书示炎曰：师鲁迁谪失意，遂至乖理，殊可怪也。宜往见之，为致意开譬之，无使成疾，炎即诣尹，而师鲁已沐浴衣冠而坐，见炎来道文正意，乃笑曰：何希文犹以生人见待，洙死矣。与炎谈论顷时，遂隐几而卒。炎急使人驰报文正，文正至，哭之甚哀。师鲁忽举头曰：早已与公别，安用复来？文正惊问所以，师鲁笑曰：死生常理也。希文岂不达此？又问其后事，尹曰：此在公耳。乃揖希文复逝。俄顷，又举头顾希文曰：亦无鬼神，亦无恐怖，言讫，遂长往。师鲁所养至此，可谓有力矣。尚未能脱有无之见，何也？得非进退两忘犹存胸中欤？吴人郑夷甫，少年登科第，有美才。嘉中，监高邮军税务。尝遇一术士能推人死期，无不验者。令推其命，不过三十五岁，忧伤感叹，殆不可堪。人有劝其读老庄以自广，久之，润州金山一僧端坐，与人谈笑间，遂化去。夷甫闻之。喟然叹曰：既不得寿，得如此僧，复何憾哉！乃从佛者授《首楞严经》，往还吴中，岁余忽有所见，曰：生死之理，我知之矣。遂释然放怀，无复芥蒂。后调封州判官，预知死日，先期旬日，作书与交游亲戚叙诀，及次叙家事备尽。至期，沐浴更衣，公舍外有小园面溪，一亭洁饰。夷甫至其间，亲督人洒扫，及焚香挥手指画之间，屹然立化，家人奔出呼之，已立僵矣。亭亭如植木，一手犹作指画之状。郡守而下，少时皆至，民观者如墙。明月乃就敛，高邮崔伯易为墓志，略叙其事。余与夷甫远亲，知之甚详。士人中，盖未曾有此事。
　　【事文类聚】
　　宋张乖崖，少与逸人傅霖同学。公既显达，求霖三十八年不可得。作忆霖诗云，寄语巢由奠相笑，此生中不羡轻肥。晚年守宛丘，有被褐骑驴，扣门大呼曰：语尚书，青州傅霖。阍吏走白，公曰：傅先生天下士，汝何入敢呼姓名。霖笑曰：别子一世，尚尔童心，是岂知世间有我哉？公问昔何隐而今出？霖曰：子将去矣，来报子尔。公曰：咏亦自知之。霖曰：知复何言？后一月，公薨。熙宁十年夏，康节感微疾，气日益耗，神日益明，笑谓司马温公曰：雍欲观化一巡如何？温公曰：先生未应至此。康节笑曰：死生亦常事耳。张横渠先生喜论命，来问疾，因曰：先生论命否？当推之。康节曰：若天命则已知之矣，世俗所谓命，则不知也。横渠曰：先生知天命矣，载尚何言？程伊川曰：先生至此，他人无以为力，愿自主张。康节曰：平生学道，岂不知此，然亦无可主张。时康节居正寝，诸公议后事于外，有欲葬近洛城者。康节已知，呼伯温入，曰：诸公欲以近城地葬我不可，当从伊川先茔耳。七月初四大书诗一章，曰：生于太平世，长于太平世，死于太平世。客问年几何？六十有七岁。俯仰天地间，浩然独无愧。以是夜五更捐馆。
　　预营死事
　　【猗觉寮杂记】
　　杜预自表营首阳之南，为将来兆域，取制于邢山郑祭仲之墓。陶渊明自作挽词，自祭文。杜牧之，白乐天，辛礻必，李栖筠，王绩，严挺之，柳子厚，皆自撰墓志。卢照邻，李适，司空图，自作墓，卫大经自凿墓，自为志。颜鲁公在蔡州，度必死，乃作遗表墓志祭文。谓之达亦可，谓之近名亦可。处死若鲁公可也。
　　知死后佳甚
　　【避嚣录】
　　叶衡罢相归金华，一日忽忽不乐，问安，曰：某且死无所恨，未知死后佳否耳？一士在下座，作而对曰：佳甚。问何以知，曰：使死而不佳，皆逃归矣。一死不反，是以知其佳也。皆笑。明年叶毙。
　　陟方乃死
　　【书】
　　《舜典》：五十载陟方乃死。
　　【瓮牖闲评】
　　《书》曰：五十载陟方乃死。陟方犹言升遐耳。既曰陟方，又曰乃死，何也？故传书者，以乃死二字为注，误写为正文。殂落，亦死也。《尧典》曰：舜乃殂落。而《扬子法言》又云：黄帝，尧，舜，殂落而死，则是不可晓矣。
　　终化而死
　　【罗泌路史发挥】
　　易之名篇，终化而死，神之易也。
　　八百而死
　　【类说】
　　艾子见老姥衣衰粗之服，哭甚哀。艾子曰：妪夫谁也？曰：彭祖。艾子曰：彭祖寿八百而死固不为短，可以无恨。妪曰：吾夫寿八百诚无恨，然又有寿九百而不死者，岂不恨耶？
　　后天而死
　　【太平广记】
　　周昭王梦羽人与以药，名曰：续脉明丸补血精散。王请以此药贮以玉缶，缄以金绳，以之涂足，则飞天地之外，从于寻常有得服之，后天而死。
　　不腊而死
　　【唐柳宗元文集】
　　《司马凌君志》：凌准告刺史崔君曰：余尝学黄帝书，切脉视病。今余肝伏以讠啬，肾浮以代，将不腊而死审矣。后如其言。
　　掩面而死
　　【左傅】
　　哀公十六年，楚白胜在吴，子西欲召之，叶公曰：吾闻胜也诈而乱，无乃害乎？子西曰：吾闻胜也信而勇，不为不利。舍诸边境，使卫藩焉。叶公曰：周仁之谓信，率义之谓勇，吾闻胜也好复言而求死士，殆有私乎？复言，非信也。期死，非勇也。子必悔之。弗从，召之，使处吴境为白公。后与石乞作乱，杀子西子期于朝，而劫惠王。子西以袂掩面而死。惭于叶公。
　　闭口而死
　　【左傅】
　　哀公，晋荀瑶帅师围郑入郛，魁垒赂之，以知政，闭其口而死。
　　吞舌而死
　　【燕丹子】
　　田光谓荆轲曰：盖闻士不为人所疑，太子送光之时，言此国事愿勿泄。此疑光也。是疑而生于世，光所羞也。向轲吞舌而死。
　　接踵而死
　　【史记】
　　《仲尼原子传》：勾践谓子贡曰：孤不料力与吴战，困于会稽，日夜焦唇干舌，徒欲与吴王接踵而死。
　　倒立而死
　　【唐书】
　　《隐峰传》：峰于五台金刚窟倒立而死，亭亭然如植，屹定如山，并力不动。峰妹为尼，咄之曰：老兄昔为不循法律，死且荧惑于人，乃以手轻攘，偾然而仆。峰遗一颂曰：独弦琴子为君弹，松柏长青不怯寒。金矿相和性自别，任向君前试取看。
　　【温州府志】
　　尼玄机，温之瑞安人，宿觉女弟。唐咸通间筑庵大日山，参雪峰禅师，言下契悟，后住净居寺，倒立而化。宿觉喝之曰：汝生也颠倒，死也颠倒，乃仆。后一夕，大雷电龛不见，寻之则在大日岩窦。有《圆明歌》传于世。
　　朝闻夕死
　　【论语】
　　朝闻道，夕死可矣。
　　【宏斋弊帚藁】
　　《朝闻夕死说》：朝闻道，夕死可矣。何谓也？谓道重于死乎？非也。死乃道也。离道而论死者，非惟不知死，真不知道。夫道也者，圆神而无方也，通活而无固也，运行而无留也，周回而无倚也，屡迁而无居也，变化而无常也，混浩流转于宇宙间，而不可穷者也。为动静，则动必有静，而静复为动；为往来，则来必有往，而往复为来；为进退，则进必有退，而退复为进；为阖辟，则辟必有阖，而阖复为辟；为盈虚，则盈必有虚，而虚复为盈；为屈伸，则伸必有屈，而屈复为伸；为消长，则长必有消，而消复为长；为出入，则出必有入，而入复为出。此一机也。其混浩流转，岂有穷哉？然则生必有死，而死复有生，岂有他哉？即此道在宇宙间，所以动静，往来，进退，阖辟，盈虚，屈伸，消长，出入者，之为也。易之原始反终，故知死生之说者，正此之谓乎？夫不曰生死，而曰死生，以死复有生，无停息也。不曰要终，而曰反终，以终还为始，非断绝也。故原其始之生，则必有终之死，而知死之说矣。反其终之死，则复为始之生，而知生之说矣。此死生者，所以非为人小已之私，乃为道大化之公也。生非人之生，道实生之；死非人之死，道实死之。生者道而死亦道，则生死何与我？而我何私为之好恶哉？生固所可好也，若必恶死，是恶道也，而可乎？故生于道，而朝有闻焉。即亦死于道，而夕即可焉。生亦犹朝也，死亦犹夕也。一日之运，有朝必有夕；百年之运，有生必有死，道如是故也。故死生者，昼夜之道。知昼夜之道，即知朝夕之道矣。彼二氏者，岂知此哉？夫寂必有感，死必有生者道也，释氏乃欲寂灭而无生，曾不知乐于寂灭，则道绝矣。无生，犹有夜而无昼也。静必有动，生必有死者，道也。老氏乃欲清静而长生，则道胶矣。长生，犹有昼而无夜也。有是道乎？夫死生终始，实大道大化之运，如环无端者也；使生而无死，死不复生，始而无终，终不复始，则道为有穷而非道矣。所谓生生之易者，正以其生生不已也。未知生，焉知死者？生犹死也。事死如事生者，死犹生也。易之反覆上下而变通不穷者，此道而已。不然，乾坤毁，则无以见易；易不可见，则乾坤或几乎息矣。二氏者，盖皆以生死为一身之私，而不知此道之公耳。生我死我，一听于道，何不可之有。要必洞然于中，而无秋毫之疑。庶乎时至而能死也夫。
　　易箦而死
　　【礼记】
