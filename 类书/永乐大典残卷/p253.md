<!-- { "loadSidebar": true } -->
　　《示乡人陈生》祖母之侄曾孙我祖学庐山，潜光玩诗书。君家独先觉，一见矜里闾。固有如陈平，长贫贱者乎。青云果自致，远鉴惊群愚。鸣凤兆有妫，懿占信不诬。粲然诸子贤，仕各列大夫。号称万石君，盛事衣冠无。声华辉图史，岂独荣榆。外族继清高，耻为事物拘。未尝入城府，奕世风不渝。宜有羔雁求，怪其久阙如。君来就乡赋，信足光庆余。郡守劝驾行，紫庭与计俱。努力事学问，豫章濯扶疏。游子怀故乡，矧伊接葭莩。勉率为歌诗，尚能念起子。
　　【项安世诗】
　　《次韵谢处州乡人》二首：听说江湖万里身，十年流转狎波神。乡心只羡秋鹰急，世味何如腊蚁醇。耳识吴音疑故旧，眼看南士觉尖新。袖中诗句清如许，何啻他乡见似人。黄花和露作深秋，志士临风惜壮猷。靡靡道途空接浙，摇摇心事剧悬旒。儿时种木今盈抱，老去还家莫漫游。侧耳乡书上霄汉，圣朝宾贡似成周。
　　【沈氏三先生集】
　　《赠故乡人》：我家已破出他乡，如连如卓方阜昌。岂料囊金随后散，一齐开铺鬻文章。我今滨死只如许，二友犹堪望轩翥。从头借问向来谁，十室九人非旧主。
　　【张舜民画墁集】
　　《长盘岭遇张复乡人》：马头已匝三千里，故国轻抛二十春。一片青山双鬓白，长盘岭下见乡人。
　　【元陈杰诗】
　　《郊行遇乡人》：乱后江滨路，跫然客里声。依稀认维梓，邂逅语斑荆。邑里今安否，亲交半死生。松揪十年泪，和酒对君倾。
　　【国朝高季迪缶鸣集】
　　《逆旅逢乡人》：客中皆念客中身，唯汝相逢意更亲。不向灯前听吴语，何由知是故乡人。
　　【唐李翰林集】
　　《驾去温泉后赠杨山人》：少年落魄楚汉间，风尘萧瑟多苦颜。自言管葛竟谁许，长吁莫错还闭关。齐贤曰：《史记》郦食其家贫，落魄楚汉间，乃兴元以东，彭城以西。管葛者，管仲诸葛亮也。文中子刘伶，古之闭关人也。阮逸曰，闭关喻藏身也。士贝斌曰：曹植诗，蒙雾犯风尘。《窦融传》论曰：始以豪侠为名，援起风尘之中。魏武帝《苦寒行》，树木何萧瑟。一朝君王垂拂拭，剖心输丹雪胸臆。忽蒙向日回景光，直上青云生羽翼。齐贤曰：《名都篇》，白日西南驰。史须贾曰：君能自致于青云之上。魏文帝诗：身体生羽翼。士贝斌曰：《邹阳书》曰，两主二臣，剖心拆肝，岂移于浮辞哉？王粲《登楼赋》：气交愤于胸臆。曹植《求通亲亲?表》：若葵藿之倾太阳，虽不为回光，然向之者诚也。臣窃自比于葵藿，若垂三光之明，是在陛下。孔稚圭《北山移文》曰：干青云而直上。幸陪鸾辇出鸿都，身骑飞龙天马驹。王公大人惜颜色，金璋紫绶来相趋。齐贤曰：明堂位曰鸾车，有虞氏之路。注：鸾，有鸾和也。《礼书》荀卿曰：辇舆就马，则辇在人，驾在马也。《后汉》《灵帝纪》，置鸿都门学生。注曰：鸿都，门名也。于内置学。唐禁中有飞龙厩。《西域传》：大宛国峤山上，有马不可得，因取五色牝马置其下，与集生驹，号天马。《子徐乐书》：身非王公大人名族之后。士贝斌曰：《汉书》元鼎四年马生渥洼水中，作天马之歌。《前汉?百官表》，丞相秦官金印紫绶。当时结交何纷纷，片言道合惟有君。待吾尽节报明主，然后相携卧白云。士贝斌曰：苏武诗：结交亦相因。谢灵运诗：采药白云隈。《送蔡山人》：我本不弃世，世人自弃我。一乘无倪舟，八极纵远。燕客期跃马，唐生安敢讥。采珠勿惊龙，大道可暗归。故山有松月，迟尔玩清晖。齐贤曰：《庄子》，夫欲勉于形者，莫如弃世，弃世则无累矣。鲍照诗：君平独寂寞，身世两相弃。列子曰：至人挥斥八极，神气不变。《史记》：蔡泽，燕人，从唐举相。唐举熟视而笑曰：先生昂鼻巨肩，魁颜蹙齄，膝挛。吾闻，圣人不相，殆先生乎？蔡泽知唐举戏之，乃曰：富贵，吾所自有，所不知者，寿也。举曰：先生之寿，从今以往者四十三岁。泽笑咏而去，谓御者曰：吾持梁刺齿跃肥马，疾驱，怀黄金之印，结紫绶于腰，揖让人主之前，食肉富贵，四十三年足矣。庄子曰：千金之珠，必在九重之渊，而骊龙颔下。子能得珠一者，必遭其睡也。
　　士贝斌曰：老子曰：大道甚夷，民好径。谢灵运诗曰：昏旦变气候，山水含清晖。清晖能娱人，游子澹忘归。又，溟涨无端倪。《寄王屋山人孟大融》：我昔东海上，劳山餐紫霞。亲见安期公，食枣大如瓜。中年谒汉主，不惬还归家。朱颜谢春辉，白发见生涯。所期就金液，飞步登云车。愿随夫子天坛上，闲与仙人扫落花。齐贤曰：颜延年诗，本自餐霞人。《吕氏春秋》曰：沈尹筮曰：耦世接俗，子不如我。餐霞练气，我不如子。李少君曰：英臣见安期生，食巨枣大如瓜。陆士衡《短歌行》曰：苹以春晖，金液，丹法见前。天坛在王屋山，张仙人之居在其南。士贝斌曰：《庄子》：其生也有涯。《春秋命历序》曰：人皇乘云车出谷口，曹植《洛神赋》：六龙俨其齐首，载云车之容裔。鲍照诗：飞步游秦宫。《神仙传》：汉武帝闲居，上忽有一人乘云车，驾白鹿，从天而下，帝问为谁，答曰：我山中卫叔卿也。《寄弄月溪吴山人》：尝闻庞德公，家住洞湖水。终身栖鹿门，不入襄阳市。夫君弄明月，灭景清淮里。高踪邈难追，可与古人比。清扬杳莫睹，白云空望美。待号辞人间，携手访松子。齐贤曰：《后汉》《逸民传》：庞公，南郡襄阳人，居岘山之南，未尝入城府。刘表数延请不能屈。后携妻子登鹿门山，因采药不反。《襄阳记》：鹿门山，旧名苏岭山，建武中习郁立神祠于山，刻二石鹿夹神道口，俗因呼鹿门庙，因所名山。傅长虞诗：岂不企高踪，麟趾邈难追。晋武帝问王戎曰：夷甫当世谁比。戎曰：未见其比，当从古人中求耳。《毛诗》云：清扬婉兮，注眉目之间。赤松子，神农时雨师，服水玉，教神农能入火。士贝斌曰：《汉书》张良曰：愿弃人间事，从赤松子游耳。曹植诗：松子久吾欺，时携手同行。
　　【杜工部集】
　　《寄司马山人十二韵》：关内昔分袂，天边今转蓬。驱驰不可说，谈笑偶然同。道术曾留意，先生早击蒙。家家迎蓟子，处处识壶公。长啸峨嵋北，潜行玉叠东。有时骑猛虎，虚室使仙童。发少何劳白，颜衰肯更红。望云悲坎坷，毕景羡冲融。丧乱形仍后，凄凉信不通。悬旌要路口，倚剑短亭中。永作殊方客，残生一老翁。相哀骨可换，亦遣驭清风。洙曰：《后汉》《方术传》，蓟子训有神异之道。既到京师，公卿已下候之者，坐上常数百人。费长房为市掾，市中有老翁卖药，悬一壶于肆头，及市罢，则跳入壶中。市人莫之见，惟长房于楼上睹之，异焉，因往再拜，翁乃与俱入壶中。赵曰：《史记》云：摇摇悬旌，无所终薄。洙曰：《庄子》，夫列子御风而行冷然。《寄张十二山人彪三十韵》：独卧嵩阳客，三违颖水春。艰难随老母，惨澹向时人。谢氏寻山屐，陶公漉酒巾。群凶弥宇宙，此物在风尘。历下辞姜被，关西得孟邻。早通交契密，晚接道流新。静者心多妙，先生艺绝伦。草书何太苦，诗兴不无神。曹植休前辈，张芝更后身。数篇吟可老，一字买堪贫。将恐曾防寇，深潜托所亲。宁闻倚门夕，尽力洁食晨。疏懒为名误，驱驰丧我真。索居犹寂寞，相遇益愁辛。流转依边檄，逢迎念席珍。时来故旧少，乱后别离频。世祖修高庙，文公赏从臣。商山犹入楚，渭水不离秦。存想青龙秘，骑行白鹿驯。耕岩非谷口，结草即河滨。肘后符应验，囊中药未陈。旅怀殊不惬，良三觌眇无因。自古皆悲恨，浮生有屈伸。此邦今尚武，何处且依仁。鼓角凌天籁，关山信月轮。官场罗镇碛，贼火近洮岷。萧瑟论兵地，苍茫斗将辰。大军多处所，余孽尚纷纶。高兴知笼鸟，斯文起获麟。穷秋正摇落，回首望松筠。鹤曰：嵩阳、颖水，皆在河南。洙曰：谢灵运好登陟，常着木屐，上山则去前齿，下山则去后齿。陶渊明酒熟，取头上葛巾漉酒毕，还复着之。黄曰：此物指彪也。梦弼曰：历下关西，公言昔与彪相聚之地。赵曰：后汉姜肱，有兄弟四人，居贫，作一布被而共之。洙曰：《列女传》，孟子之母，凡三徙，而舍学宫之旁。孟子嬉戏，于是为俎豆，揖让进退。孟母曰：真可以居吾子矣！梦弼曰：魏曹植，字子建，能诗。汉张芝，字伯英，好草书。洙曰：薛包，事母至孝，凡出入必有时，未尝违也。至期，母必倚门望之，包必至矣。束广微补亡，南陔诗：馨尔夕膳，洁尔晨食。边徼，边境也。《礼记》：儒有席上之珍，以待聘。《后汉志》光武立高庙于洛阳，四时裕祀，高帝为太祖，一岁五祀。梦弼曰：此喻肃宗重建七庙也。洙曰：《左传》，晋侯赏从亡者，介之推不言禄，禄亦不及。青龙，乃道家存想之术。周真义入龙峤山，见羡门子乘白鹿而行。扬子：谷口郑子真，耕于岩石之下。汉文帝时，河上公结草为庵，于河滨读《老子》，帝驾往诣之。晋葛洪有《肘后方》数卷。赵曰：四镇皆置官场，收赋敛以供军须也。鹤曰：镇碛，如北庭都护府，有神山镇，及有小碛是也。梦弼曰：洮岷，言临洮岷山也。彦辅曰：潘岳《秋兴赋》，犹池鱼笼鸟，而有江湖山薮之思。梦弼曰：孔子《春秋》起于获麟。葛常之《韵语阳秋》曰：子美诗以后二句续前二句处甚多。如《寄张山人》诗：曹植休前辈，张芝更后身。数篇吟可老，一字买堪贫。《喜弟观到》诗云：待尔嗔鸟鹊，抛书示。枝间喜不去，原上急曾经。《晴诗》云：啼鸟争引子，鸣鹤不归林。下食遭泥去，高飞恨久阴。《卧病》诗云：滑忆菰饭，香闻锦带羹。溜匙兼暖腹，谁欲致瓮。如此之类多此格，起于谢灵运《庐陵王之墓下诗》云：延州叶心许，楚老昔兰芳。解剑意何及，抚坟徒自伤。李太白亦时有此格：毛遂不堕井，曾参宁杀人。虚言误公子，投杼感慈亲。是也。
　　【耿伟诗】
　　《联句多暇赠陆三山人》：一生为墨客，几世作茶仙。氵韦喜是攀兰者，非负鼎贤。羽禁门闻曙漏，顾渚入辰烟。氵韦拜井孤城里，携笼万壑前。羽闲暄悲异趣，语默取同年。氵韦历落惊相偶，衰嬴猥见怜。羽诗书闻讲诵，文雅接兰筌。氵韦未敢重芳席，焉能弄彩片戋。羽黑池流砚水，径石涩苔钱。氵韦何事亲香案，无端狎钓船。羽野中求逸礼，江上访遗编。氵韦莫发搜歌意，予心或不然。羽《赠韦山人》：失意成逋客，经年独掩扉。无机狎鸥惯，多病见人稀。流水知行潦，孤云伴采薇。空斋莫闲笑，心事与时违。
　　【岑参诗】
