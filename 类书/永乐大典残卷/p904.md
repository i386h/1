<!-- { "loadSidebar": true } -->
　　【王安石临川集】《论馆职札子》：臣伏见今馆职，一除乃至十人。此本所以储公卿之材也，然陛下试求以为讲官，则必不知其谁可试。求以为谏官，则必不知其谁可试。求以为监司，则必不知其谁可此。患在于不亲考试以实故也。孟子曰，国人皆曰贤，然后察之，见贤焉，然后用之。今所除馆职，特一二大臣以为贤，而已非国人皆曰贤。国人皆曰贤，尚未可信用。必躬察，见其可贤而后用。况于一二大臣，以为贤而已，何可遽信而用也。臣愿陛下察举家人所谓材良，而行美可以为公卿者，召令三馆祗候。虽已带领职，亦可令兼祗候。事有当论议者，召至中书，或召至禁中，令具条奏是非利害，及所当设施之方。又当其才可以备任使者，有四方之事，则令往相视问察。而又或令参覆其所言是非利害。其所言是非利害，虽不尽中义理可施用，然其于相视问察，能详尽而不为弊蔽欺者，即皆可以备任使之材也。其有经术者，又令讲说如此。至于数四，则材否略见。然后罢其否者，而召其材者。更亲访问以事。访问以事，非一事，而后可以知其人之实也。必至于期年，所访一二十事，则其人之贤不肖，审矣。然后随其材之所宜任使，其尤材良行，美可与谋者，虽常令备访问可也。此与用一二大臣荐举，不考试以实而加以职，固万万不侔。然此说在他时，或唯行。今陛下有尧舜之明，见天下之理。臣度无实之人，不能蔽也。则推行此事甚易。既因考试可以出材实，又因访问可以知事情。所谓敷纳以言，明试以功，用人惟己。辟四门，明四目，达四聪者，盖如此而已。以今在位乏人，上下壅陋之时，恐行此不宜在众事之后也。然巧言令色，孔壬之人，能伺人主意所在，而为倾邪者，此尧舜之所畏，而孔子之所欲远也。如此人当知而远之，使不得亲近，然如此人，亦有数。陛下博访于忠臣良士，知其人如此，则远而弗见。误而见之，以陛下之仁圣，以道揆之，以人参之，亦必知其如此。知其如此，则宜有所惩。如此，则巧言令色，孔壬之徒消而正论不蔽，于上今欲广闻见，而使巧言令色，孔壬之徒得志，乃所以自蔽畏。巧言令色孔壬之徒，为害而一切疏远。群臣亦所以自蔽。盖人主之患，在不穷理。不穷理，则不足以知言不知言，则不足以知人不知人，则不能官人。不能官人，则治道何从而兴乎？陛下尧舜之主也，其所明见，秦汉以来，欲治之主，未有能仿佛者，固非群臣所能窥望。然自尧舜文武，皆好问以穷理，择人而官之。以自助其意。以为王者之职，在于论道，而不在于任事。在于择人而官之，而不在于自用。愿陛下以尧舜文武为法则，圣人之功，必见于天下。至于有司业脞之务，恐不足以弃日力劳圣虑也。以方今所急，为在如此，敢不尽愚臣愚才薄。然蒙擢使豫，闻天下之事。圣旨宣谕，宣弼等欲于讲筵召对辅臣，讨论时事。顾如臣者，材薄不足以望陛下之清光。然陛下及此言也，实天下幸甚。自备位政府，每得进见。所论皆有司业脞之事。至于大体，粗有所及。则迫于日晷，已复旋退。而方今之事，非博论详说。今所改更，施设本末，先后大小，详略之方，已熟于圣心。然后以次奉行，则治道终无由兴起。然则如臣者，非蒙陛下赐之从容，则所怀何能自竭。盖自古大有为之君，未有不始于忧勤而终于逸乐。今陛下仁圣之质，秦汉以来，人主未有企及者也。于天下事，又非不忧勤。然所操或非其要，所施或未得其方。则恐未能终于逸乐无为而治也。则于博论详说，岂宜缓然。陛下欲赐之从容，使两府并进，则论议者众，而不一有。所怀者或不得自竭，谓宜使中书密院迭进。则人各得尽其所怀，而陛下听览亦不至于烦。陛下即以臣言为可，乞明喻大臣，使各举所知，无限人数，皆实封以闻。然后陛下推择召置，以为三馆祗候。其不足取者，旋即罢去。则所置虽多，亦无所害也。又臣伏见某人云云，皆众人所谓材良行姜，宜蒙陛下访问任使者。凡此九人，臣或熟闻而未识，或熟识而未敢任，或敢任其可以为公卿。臣虽未识，然众人之所谓贤臣，不敢蔽也。臣虽敢任其可以为公卿，然陛下不亲见其可贤，亦唯遽信而用。若陛下以臣前所论奏，为合于义理，即乞悉置此九人者，以为三馆祗候。亲可试其才行，若不可用，旋即罢去。若其可用，然后留备，访问任使。如此则所置虽多，未有滥得官职者然此但臣一人所闻所知，恐执政大臣，各有所闻所知。陛下若令各举所闻所知，而如此考试，庶几人材无所遗逸。经曰，举逸民，天下之民归心焉。善人君子者，天下之民心所愿举，欲其延问，视其所在，而从之者也。陛下自即位以来，以在事之人，或乏材能，故所用者，多士之有小材而无行义者。此等人得志，则风俗坏。风俗坏，则朝夕左右者皆坏。利以事陛下，而不足以质朝廷之是非。使于四方者，皆怀利以事陛下。而不可以知天下之利害。其奖已效见于前矣，恐不宜不察也。欲救此弊，唯有亲近忠良而已。伏惟陛下仁圣，已深察此理。臣愚，犹敢及此者，忠臣之义也。
　　【洪文安公小隐集】《馆职策问》：祖宗以三馆育天下之英材，推择之重，视汉之藏室，唐之瀛洲，为不足道，故必阅试其人，然后命之。则有事于此者，非但若场屋进士，为以取科级而已。今天下之事多矣，而其大者三马，曰兵，曰带领，曰财。兵自比年，狃于无事。阅习之不以时，豢养之不以道。将姑息而不变欤？则解弛因循不足以致一日之用。议者或欲汰癃弱，革冒滥，作而新之。则张皇纷更之虞在所，虑吏员猥并，文武官在选，过二千辈。率以三人守一官而不足。置之，而不问欤？则淹滞失职，非足以待四方之士。议者或欲裁任，子流品，改而张之。则少恩变古之讥，在所恤。岁入有限。调度日增。有司供亿之不支，民力困匮而无已。一意于爱民欤？则养兵瞻国，不能以为卒岁之计。议者或欲谨逋歙，严征权，权以济之，则竭泽无鱼之忧在所先。此皆今日之急务，吾君为之寝而不寐，当馈而叹，亦学士大夫所宜有献也。愿闻至当之说，将以复于上。
　　【卫后乐先生集】《召试馆职策》：问，国家规画长策，思救武功。综核庶政，尽革平时。具文之习，将以恢王略而饬戎备。敢问今之急务，孰缓孰切。夫建事以择材为本，经武以强兵为先，调度以裕财为难，储以足食为重。朝廷议论所及，皆已次第举行矣。荐举之诏，首加于将帅之选，又及于文武小大之臣。不知可以博尽群材否乎？或谓介胄之所长，缙绅之论，岂能尽念其优劣。下僚之寒滞，而上官之荐进，未免有所遐遗。则将何以闻抡材之路欤？中都简试，严良家之选。诸路招募，广效用之额。徒隶起戍，收勇敢之士。不知可以增儆军实否乎？或谓选汰子弟，拘于等则之不齐，至反遗其技艺，招剌新兵。虽可充尺籍之数，而仓卒岂容责其练习。适戍征行，动为民扰。安能使之循纪律而用命。则它何以为整兵之计欤？军须供亿，支费寝广。常赋不可辄加矣。置国用参计之司，以栖天下之财。广鬻爵度牒之数，以为权宜之策。不知可以佐调度之之否乎？然州郡私其所入，未必以出纳之实上闻。或迫之太急，必至并缘为欺。恩命优于旧比，而应令者殊鲜异时。劝诱不至，宁免敷抑之病。则裕民之道，本末犹有当讲者欤？通融常平，以济转输之不给。分委和，以为畜积之先具。不知可以实塞下之备否乎？然官吏苟且，目前增补不能以足脱。若小歉荒政，何所倚赖。近甸数太多，商贾辐凑逐利，一时虽可办集，民间能无续食之忧，则足食之方，先后犹有可虑者欤？伊欲使时材奋兴，而有适用之实。王师精锐，而有必胜之形。版计周裕，而源流无壅兵食。充羡而公私无害，子大夫当有深长之思，以裨今日济时之略。其详陈之，将以复于上。
　　【朱晦庵大全集】《答石子重》：且如自己为学官，为馆职，遇朝廷有利害得失，或是宰执台谏所当理会者，它不理会自己，要缄默，又不忍国家受祸。要出来说，人有出位谋政之嫌。如之何？则可曰，若任它事却不可，若以其理告君，故不可。若是大事，系国家安危生灵休戚，岂容缄默。馆职又兴学官不同。神宗固尝许其论事矣。但事之小者，则亦不必每事数言也。
　　【胡文恭公集】《赠梅圣俞试馆职得赐进士出身》：赋就甘泉客荐雄，独攀仙桂向秋风，抽毫同列三英座，换骨才争第一功。瞥看灵鳌居水下，恍闻仙犬吠云中。嫦娥应有怜才意，唯许诗人到月宫。《雪斋广录》。
　　【王十朋梅溪集】《刘韶美辞试馆职》：学问称博洽，向后无此刘。太乙然青藜，迟君天禄游。给札试玉堂，故事久不修。吝选先实才，闻之辄掉头。我乃行秘书，肯随沿椠流。三日扫虚室，伫想心悠悠。张罗君不顾，窃食吾怀羞。西风吹兼葭，倚玉嗟无由。
　　【赵蕃淳熙藁】《贺吴仲权召试馆职》：重为胡外别，难寄日边书。巨敢疏风义，欣闻有诏除。图书天禄阁，文陈玉堂庐。秘记资雠校，人材务养储。端如策晁董，不比召严徐。惟我高曾世，曾仍位序居。永怀元始，绝叹建炎初。衰谢今如此，凄凉实在予。高祖尝为秘阁校理，曾祖为秘书少监。
　　幕职
　　【为政楷范】：幕官之职，衙门大小事务，无不干系。实六曹之领袖，一署之喉襟也。一应文案，该吏书系之后，方赴幕司。自下而上，圆签然后堂上呈押，苟或禀议未定，遽凭下笔。不唯不可施行，抑且失于专擅。凡遇吏者，赴幕佥书文字，必须检视于理可否。然问其堂上，曾无禀说定体。若己禀定，人须尽及长官。如何才方下笔，遮无差误。其或堂上主议，而中间事件，有妨碍不可行者，必须拉同寮，诣堂判，析利害。长官定夺衙门事务，有迟错者，随即检举施行。各房吏有弊者，随即量事究治。此幕官之职也。
　　【朝野类要】：佥判、司理、司法、司户、录参、节推、察推、节判、察判之类幕者，本以主帅出塞，从权安营立帐，而得此名，如衙青幕府是也。
　　【书林事类】：王俭以庾杲之为长史，萧缅与俭书曰，盛府元僚，实难其选。庾景行，字杲之，泛绿水，依芙蓉，何其丽也。时人以俭府为莲花池，戴石屏上。萧推节诗，岁举幕职。
　　【续通鉴长编】：景三年八月甲寅，吏部流内铨详定内小臣僚，岁所举幕。职州县官，自今待制。观察使以上举三人，知杂御史阁门使以上二人，侍御史诸司使以上一人。其转运使副提点刑狱即不限人数。旧当三人者，止当一人，仍须有本部监司长吏及通判荐举者，始听磨勘。
