<!-- { "loadSidebar": true } -->
　　《列女传》：赵津女娟者，赵河津吏之女，赵简子之夫人也。初，简子南击楚，与津吏期。简子至，津吏醉卧不能渡。简子欲杀之，娟惧持楫而走。简子曰：女子走何为？对曰：津吏息女，妾父闻主君来渡不测之水，恐风波起，水神动骇，故祷祠九江三淮之神，供具备礼，御厘受福，不胜杯酌，醉至於此。君欲杀之，妾愿以鄙躯易父之死。简子曰：非汝之罪也。娟曰：主君欲因其醉而杀之，妾恐其身不知痛，而心不知罪也。若不知罪而杀之，是杀不辜也，愿醒而杀。简子曰：善。逐不诛。
　　愿赎父死
　　【东汉书】
　　《谯玄传》：时公孙述僭号於蜀，徵玄不肯起，遂受毒药。子瑛泣血叩头於太守曰：方今国家，东有严敌，兵师四出，国用军资，或不常充足，愿奉家钱千万以赎父死。太守为请，述听许之。玄遂隐田野，训子勤习经书，终述之世。
　　抱父乞死
　　【南史】
　　《宋袁粲传》：齐戴僧静分兵攻府西门，彦节与儿逾城走，粲还坐列烛自照，僧静挺身暗往，奋刀直前，欲斩之。子最觉有异人，叫抱父乞先死，兵士人人莫不陨涕。粲曰：我不失忠臣，汝不失孝子。仍求笔作启云：臣义奉大宋，策名两毕。今便归魂坟垅，永就山丘，僧静乃并斩之。
　　幼儿代父死
　　【元史】
　　《孝义传》：郭狗狗父宁戍大良平，宋将史太尉攻陷之，宁全家被俘。史将杀宁，狗狗年五岁，告史曰：勿杀我父，当杀我。史惊问是儿几岁，宁曰：五岁。史曰：五岁儿能为是言，吾当全汝家，即以骑送之。
　　愿代伯父死
　　【温州府志】
　　王奉，永嘉人，居杜奥，幼鞠于伯父。丁未冬，大兵至，伯父为兵所执，求财不得，将杀之。奉年十五，匿业薄中，跃出绐曰：儿知痊物所。伯父遂得释而遁。掘数穴皆无，乃告兵曰：儿实不知。恐伯父被害，故愿以身代伯父死。兵怒斩之，伯父视之，则颈骨已断，而喉尚在。捧首合颈，取修船油灰涂其疮，以水滴口，稍能咽，七日始苏。
　　愿代母死
　　【夷坚志】
　　可从世居温之北乡清源，宋建炎间，大盗群起，遇人必杀。清源皆逃於蒙山，未几盗至，众多被害。间有不杀，则执而掠问珍宝所藏之处，从世母亦为所执，从世哀痛，不忍母死於盗之手，乃往盗所长揖曰：乡人所藏珍宝，惟我可寻，母实不知，愿以身代母，共汝寻之。盗乃释其母而执从世，引尊数处，皆无所得，始知其绐己。因取箭射之，俱不中体，贼问其故，且言恐母死于非命，故设是计以代母死，贼怜其孝，遂释之。《元史?孝义传》樊渊幼失父母，笃孝。至元十二年，奉母避兵茅山，兵至欲杀其母，渊抱母号哭，以身代死，兵两释之。延间，汀州宁化赖禄孙母病，值乱，负母避南山。盗至，众散走，禄孙守母不去，盗将刃其母，禄孙以身翼蔽曰：勿伤我母，宁杀我。盗骇叹不忍害。
　　母代子死
　　【能改斋漫录】
　　陈升之在相位，尝夙兴未出，其亻兼皆集厅前。忽有大豕奔逸而去，众升之未出，而外门又未启，相与掩而缚之，以箦缭而藏诸密室，期以送升之至待漏，即归而共烹也。及归取烹，乃空箦而已，莫不惊怪，语达升之，母曰：吾儿生于辛亥，豕为亥神，今受击而没，岂吾儿当被灾乎？是夕焚香于臂，告天曰：老妾无益于世，男儿方尽心于国，不宜辄去，愿以老身代儿薄命，云云。阅十二日，升之遂丁尤。
　　愿代女死
　　【内翰谈苑】
　　陈国夫人耿氏，太宗乳母也，生秦王廷美。初宣祖总兵以燕国公主嫁军国小校，会队长外戍谋叛，营中无长少皆籍名当诛。太后爱其女，忧恼不知为计，耿氏曰：愿代大女死。即盛饰跨驴以黄帕冒首，太祖自御以入，留处舍内，燕国乘驴而出。太后先以厚赂抱关卒，当其出为他卒所见，犹阿诰挝走尔疾驱得免，会尽赦营中死。耿氏卒无恙。
　　兄弟争死
　　【史记】
　　《卫世家》：卫宣公为太子仍娶齐女，宣公见太子妇好，说而自取之，更为娶他女，宣公得齐女，生子寿，于朔。太子母死，宣公正夫人与朔共谗，恶太子，欲废。宣公自以为夺太子妻，心恶太子，欲废之，及闻其恶，大怒，乃使仍于齐，而令盗遮界上杀之。与太子白旄，而告界盗，见持白旄者杀之，且行。子朔之兄寿，太子异母弟也。知朔之恶太子，而君欲杀之，乃谓太子曰：界盗见太子白旄，即杀太子，可毋行。太子曰：逆父命求生，不可。遂行。寿见太子不止，乃盗其白旄先驰至界，界盗见其验，即杀之。寿已死，而太子又至，谓盗曰：所当杀者我也。盗并杀太子，以报宣公，乃以子朔为太子。
　　【续后汉书】
　　《姜肱传》：肱博通五经，兼明星纬，士之远来就学者三十馀人，诸公争加辟命，皆不就。二弟俱以孝行著闻，名声相次，亦不应徵聘，肱尝与季江谒郡。夜于道遇盗，欲杀之，肱兄弟更相争死，盗遂两释之。但掠夺衣资而已。
　　【两汉蒙求】
　　汝南王琳巨尉者，年十馀岁，丧父母，因遭大乱，百姓奔逃，唯琳兄弟独守冢庐，号泣不绝。弟季出遇赤眉，将为所捕，琳自缚请先和季死。贼矜而放遣。由是显名乡邑。
　　【孝友同风】
　　汉张礼遇饥年，孤养老母在堂八十馀，礼拾莱归于路，遇贼欲杀食之。礼叩头云：家中有老母，朝未得食，少时归家供讫，却来就死，贼遂放去。弟隔墙闻之，密自走去贼所，谓贼曰：向者归作羹者是兄。兄孝，养父母，年老辛苦羸瘦，弟肥肉多，愿代兄命。礼阴去贼所。谓贼曰：礼本许杀，何得杀弟？贼见二人孝慈，皆不忍杀，更与礼米二石，盐一角力，侍食老母，以全孝敬之道。
　　【三国志】
　　《孙奂传》：舒燮有罪，时太常潘滹掌荆州事，欲置之于法。奂子邻谓滹曰：舒伯英兄弟争死，海内义之，以为美谈，仲膺又有奉国旧恩，今君杀其子弟，于事何如？注仲膺，名郡，初伯膺亲友为人所杀。仲膺为报怨，事觉兄弟争死，皆得免。
　　【南史】
　　《齐袁彖传》：时南郡江陵县人苟蒋之弟胡之妇，为曾口寺沙门所淫，夜入苟家，蒋之杀沙门，为官司所检。蒋之列家门秽行，欲告则耻，欲忍则不可，实己所杀，胡之列又如此兄弟争死。
　　【宋史】
　　《郑绮传》：绮四世孙德圭，德璋，孝友天至，昼则职几案，夜则同衾寝。德璋素刚直，与物多迕。宋亡，俗家遂陷以死罪，当会逮杨州。德圭哀弟之见诬，乃阳谓曰：彼欲害吾也，何预尔事，我往则奸状白，尔去得不死乎？即治行，德璋追至诸暨道中，兄弟相持，顿足哭，争欲就死。德圭默沮其行，遂绐以无往，夜将半，间道逸去，德璋追至广陵，德圭已死于狱。德璋间之，恸绝者数四，负骨归葵，庐墓再期，每一悲号，乌鸟翔集不食。
　　【元史】
　　《孝义传》：郭道卿，至元初，闽盗起，居人窜匿。道卿与弟佐卿独守孝子祠，不忍去，遂俱被执，盗将杀佐卿，道卿泣请代弟死，佐卿亦泣请杀，道卿固引颈请刃，盗相顾曰：汝孝门兄弟若此，吾何忍害？两释之。
　　兄弟让死
　　【新唐书】
　　《陆南金传》：少卿卢崇道抵罪徒岭南，逃还东都，陆南金居母丧，崇道伪称吊客人而道其情，南金匿之。俄为仇人迹告。诏侍御史王旭捕按，金当重法。弟赵璧自言匿崇道者我也，请死。南金固言弟自诬不情，旭怪之，赵璧曰：母未葬，妹未归，兄能办之，我主无益，不如死。旭敬上状，玄宗皆宥之。《支叔才傅》至德间，有常人王遇弟遐俱为贼执，将释一人，兄弟相让死。贼感其意，尽纵之。
　　【南史】
　　《孙束传》：宋大明五年，发三五丁，束弟萨应充行，坐违期不至，束诣郡辞列，束为家长。令弟不行，罪应百死，乞以身代萨。萨人辞列自引。太守张岱疑其不实，以兄弟各置一处，报云听其相代，颜色并悦，甘心赴死。束妻许人寄语属束君当门户，岂可委罪小郎，且大家临亡，以小郎属，竟不妻娶。家道不立君已有二儿死复何恨？岱依事表上，孝武诏特原罪，并赐帛二十疋。
　　请代兄死
　　【新唐书】
　　《虞世南传》：宇文化及已杀帝，闻杀世基，而世南抱持号诉，请代不能得，自是哀毁骨立。《许敬宗传》：始虞世基与善心同遭贼害，封德仪常曰：昔吾见世基死，世南匍匐代死，善心死，许敬宗舞蹈求生。世为口实，敬宗彳缶亍愤。《阳王琮传》：永昌时，行远行芳斥隽州六道使至，行远先就戮，行芳幼当赦，抱持请代，遂与俱死，西南人称冤悌云。
　　【南史】
　　《宋刘绘传》：隆昌中，绘兄悛坐事将见诛，绘伏关请代兄死，明帝辅政，救之乃免死。
　　【温州府志】
　　周士威，永嘉人，与兄士行俱幼丧父母，唯外祖夏氏抚育，至长，士行业缝衣以养，至正间，方明善摅郡，居千佛寺，置栅门自卫，俾市民守之。时刘公宽率义兵斫栅入寺，明善遂逃，三日复入，罪守门者，士行与焉，士威年十九，请曰：吾兄弟皆孤，赖夏氏以存。今外祖母年八十六矣，幸兄养之，吾无能焉，兄死则皆无托矣。愿以身代兄死，因悲咽不胜，狱史怜而易之，遂遇害。
　　乞贷兄死
　　【辽史】
　　《兴宗纪》：重熙五年，秋七月，辛丑，录囚，耶律把八诬其弟韩哥谋杀己，有司奏当反坐。临刑，其弟泣诉：臣惟一兄，乞贷其死。上悯而从之。
　　减年代死
　　【事文类聚】
　　晋王徽之为黄门侍郎，弃官东归，与弟献之俱病笃，术人云：人命应终，有生人乐代者则死者可生。徽之曰：吾才位不如弟，请以馀年代之。术者曰：代死者以己年有馀，得以足亡者耳，今君与弟俱尽，何代也？未几，献之卒。
　　二息争死
　　【南史】
　　《吴欣之传》：永明初，广陵人童超之二息犯罪争死，太守刘悛表以闻。
　　夫妇同死
　　【宋史】
　　《王翊传》：北兵至重庆，进士胡天启负母而逃。兵欲杀其母，天启妻张哀号，原以身代，不听，卒杀之。天启与其妻呼天大骂，大将奇天启貌，欲活之。谓之日：汝从我，当共富贵。天启愈奋骂，于是夫妇同死焉。
　　【金史】
