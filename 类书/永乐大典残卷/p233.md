<!-- { "loadSidebar": true } -->
　　一名《如意》：牙为指爪木为身，挠痒工夫似有神。老病不能亲把握，不求人又却求人。
　　屈人
　　【吴仁杰离骚草木疏】
　　蒺莉，一名屈人。详见梨。
　　桃人杏人
　　【坦斋通编】
　　先儒言仁，以桃仁为喻，意谓仁，为理之所从生，如果中心，亦能生也。然桃杏之心，本是人字，作仁非也。坡诗“岁月翩翩下坂轮，归来杏子已生人”是矣。
　　梅人
　　【苏东坡诗】
　　晚来梅子已生人。
　　白瓜人
　　【食用本草】
　　白瓜保，味甘平寒，无毒。主令人悦，泽好颜色，益气不饥。久服轻身耐老，主除烦满不乐。久服寒中可作面脂，令面悦泽。《绍兴校定》：白瓜子，即冬瓜人也。本经已具性味，主治。但世人多以研取计与蜜同煎，全如罂粟。作汤，唯止烦解渴，余无功矣。非甜瓜子也。当云：味甘微寒，无毒为定。
　　薏苡人
　　【经史证类备急本草】
　　薏苡人，味甘，微寒，无毒，主筋急拘挛。不可屈伸，风湿痹。下气，除筋骨邪气不仁。利肠胃，消水肿，令人能食。久服轻身益气。详苡
　　郁李人
　　【经史证类备急本草】
　　郁李人，味酸，平无毒，主大腹水肿，面目四肢浮肿，利小便水道。详李桃核人
　　【经史证类备急本草】
　　桃核人，味苦，甘平，无毒。主瘀血，血闭瘕邪气，杀小虫止咳逆，止气。消心下坚，除卒暴，击血破症瘕。通月水，止痛。七月采取人，阴乾。详桃
　　杏核人
　　【经史证类备急本草】
　　杏核人，味甘苦，温冷利有毒。主咳逆，上气、雷鸣，痹下气、产乳、金疮、寒心贲豚，惊疒间、心下烦热，风气去来。时行头痛，解肌，消心下急，杀狗毒。五月采之，其两杀人，可以毒狗。详杏
　　李核人
　　【经史证类备急本草】
　　李核人，味苦平，无毒。主僵仆跻，瘀血骨痛。详李
永乐大典
卷之三千一
卷之三千一
　　九真人
　　风土生人
　　【尔雅】
　　太平之人仁，东至日所出为太平丹穴之人智，距齐州以南戴日为大穴太蒙之人信西至日所入为太蒙崆峒之人武。
　　【张华博物志】
　　东方少阳，日月所出，山谷清，其人佼好；西方少阴，日月所入，其土窈冥，其人高鼻深目多毛；南方太阳，土下水浅，其人大口多傲；北方太阴，土平广深，其人广面缩颈；中央四折，风雨交，山谷峻，其人端正。南越巢居，北朔穴居，避寒暑也。东南之人食水产，西北之人食陆畜。食水产者，龟蛤螺蚌以为珍味，不觉其腥臊也；食陆畜者，狸兔鼠雀以为珍味，不觉其膻。然有山者采，有水者渔。山气多男，泽气多女。平衍气仁，高凌气犯，丛林气，故择其所居。居在高中之平，下中之高，则产好人。
　　【赵善目警编】
　　杜正献公衍，越州人。尝戒门生曰：天下惟浙人褊急易动，柔惴少立。衍自在幕府至于监司，人尚不信。及为三司副使，累于上前执奏不移。人始信之。反曰：杜衍如是，莫非两浙生否？其轻吾党也如此。观子识虑高远，志尚端悫，他日树立，当为乡曲之显，切勿少枉为时上下也。
　　【朱子语续录】
　　先生因论杨书，谓江南人气粗劲而少细腻。浙人气和平而力弱。皆其所偏也。浙中人大率以不生事抚循为知体，先生谓便是枉尺直寻。如此风俗议论，至十年国家事都无人作矣。常人以便文，小人以容奸，如此风大害事。
　　【朱子语类】
　　林泽之曰：上四州人轻扬，不似下四州人。先生曰：下四州人较厚，潮阳士人觉厚。然亦陋。陈但云潮州土人亦厚。莆人多诈，淳朴无伪者陈魏公而已。
　　义刚
　　【温革琐碎录】
　　坚土人刚，弱土人肥，墟土人大，沙土人细，丰土人美，耗土人丑。北人胡鼻者多慧，今南人面凹者多慧，南北之相返也。如此川人好服丹，盖西北方土厚，人禀气盛，可胜丹，不为所返。南方鱼盐阴湿之地，非宜服之。大概脾恶湿，肾恶燥，久服损肾，其害尤大。
　　【许鲁斋语录】
　　俚言：近山人善，近水人恶。有此理。盖水性隐伏沉溺，坎险之象，人挟之便能害人。山之性安静有常，恒久不变，艮止之象，人观玩居其间。故情性亦如此。
　　人物
　　【性理字义】
　　人物之生不出乎阴阳五行之气。本只是一气，分来有阴阳。阴阳又分来为五行。二与五则管分合运行，便有参差不齐，有清有浊，有厚有薄。且以人物合论，同是一气。但人得气之正，物得气之偏。人得气之通，物得气之塞。且如人形骸却与天地相应，头圆居上象天，足方居下象地。北极为天中央却在北，故人百会穴在顶心却向后。日月来往只在天之南，故人之两眼皆在前。海，咸水所归，在南之下，故人之小便亦在前下。此所以为得气之正。如物则禽兽头横，植物头向下，枝叶却在上。此皆得气之偏处。人气通明，物气壅塞。人得五行之秀，故为万物之灵。物气塞而不通，如火烟郁在里许，所以理义皆不通。
　　【人物志】
　　夫精欲深微，质欲懿重，志欲弘大，心欲谦小。精微所以入神妙也。粗则失神懿重所以崇德宇也。躁则失身志大所以堪任物也。小则不胜小心所以慎咎悔也。大则骄凌由此论之，小心而志大者，豪杰之俊也。心大而志小者，傲荡之类也。心小而志大者，拘懦之人也。
　　【南郡新书】
　　郑仁表，肃之次子，自谓门地人物文章具美，常曰：天瑞有五色云，人瑞有郑仁表。
　　【黄氏日抄】
　　杨龟山云：诸葛亮李靖之兵，不务侥幸。陆宣公当扰攘之际，说君未尝用数。马周言事每开人主一线路，终不如魏征之正。
　　【沈明远寓简】
　　晋明帝问谢鲲：若何如庾亮？鲲曰：端委庙堂，使百僚准则，臣不如亮；一丘一壑，自谓过之。又问岂页：君何如亮？岂页曰：萧条方外，亮不如臣；从容廊庙，臣不如亮。顾邵问庞统曰：子名知人，吾与子孰愈？士元曰：陶冶世俗，与时浮沉，吾不如子。论王霸之余略，览倚伏之要害，吾似有一日之长。有人论阮裕曰：骨气不及右军，简秀不如真长，韶润不如仲祖，思致不如渊源。而兼有诸人之美。孙兴公论刘真长曰：清蔚简令。王仲祖曰：温润恬和。桓温曰：高爽迈出。谢仁祖曰：清易令达。阮思旷曰：弘润通长。袁羊曰：洮洮清便。殷洪远曰：远有致思。若下官才能，所经悉不如诸贤，然以不才，时复托怀玄胜，远咏老庄，萧条高寄，不与时务经怀，自谓此心无所与让。庾道季云：思理伦和，吾愧康伯；志力强正，吾愧文度。自此以还，吾皆百之甚矣。晋人之好品藻人物而高自标致也。吾夫子所谓赐也贤乎哉？夫我则不暇者，诸子之谓乎？盖其端起于东汉之末，甘陵南北部三君八俊之流，造为语言以相名目，其弊至于党与相攻，讫成祸乱，不可不戒其初也。
　　【唐书】
　　王辅政，帝以善人物且知言。因谓曰：卿标鉴通晤，为朕言房玄龄等材，且自谓孰与诸子贤？曰：孜孜奉国，知无不为，臣不如玄龄；兼资文武，出将入相，臣不如靖；敷奏详明，出纳惟允，臣不如彦博；济繁治剧，众务必举，臣不如胄；以谏诤为心，耻君不及尧舜，臣不如征。至激浊扬清，疾恶好善，臣于数子有一日之长。帝称善。而玄龄等亦以为尽己所长，谓之确论。
　　【野客丛书】
　　抑扬人物，固自有体。唐史赞韩愈，则曰：自视司马迁、杨雄、班固以下不论也。退之评柳子厚文，则曰：其文雄深雅健似司马子长，崔蔡不足多也。不过如此。李阳冰作《李白集序》曰：自三代以后，风骚以来，驱驰屈宋，鞭挞杨马，千载独步，惟公一人。杨马何罪而至鞭挞哉？斯可谓不善品藻人物矣。
　　【宣城志】
　　曾子宣集嘉三年戊戌二月，赴宣州司户，其后久权宣城县事，故有宣城县宇假山诗。是时孙锡学士为郡守巨源随侍，李公择钱纯老居幕府。孙莘老为太平令，李资深为泾县令，林子中梁况之为宣城南陵簿。李献甫为纠，王平甫为客。时人以谓钱思公在洛，人物之盛无以过也。
　　【朱子语续录】
　　品藻人物，须是先看他个大规模，然后看得好处与不好处，好处多与少，不好处多与少，又看某长某短。某有某无，所长所有底是紧要与不紧要，所短所无底是紧要与不紧要。如此互将来品藻，方定得他分数优劣。
　　【张南轩语录】
　　先生问江西年来监司如何？某以赵子直对，云：其人好善。问江西人物如何？某以李德达黄世永对，先生云：二公却理会禅，只此亦不是大丈夫。对云：前此吾学中未有人，怪他也未得。先生尝警德远以知者过之之说。先生云：说知者过之也未得。五峰云：过江来如赵承相做得五分宰相，若充之以学，须做成十分。
　　【孔平仲杂说】
　　岭南郡县，近世人物为少。后汉陈元梧州人，蔡伦桂州人，唐冯盎高州人，以南粤降，高祖封为越国公。张九龄韶州人，姜公辅爱州人。
　　【北梦琐言】
　　相国刘公赡，其先讳景，连州人。赵观文，桂州小一本有将字军也。状元及第。
　　人道
　　【聱隅子】
　　《战克篇》：孝感鬼神，仁被禽兽，诚动天地，信著金石。此四者备人道之极也。
　　【抱朴子内篇】
　　《对俗卷》：人道当食甘旨，服轻暖，通阴阳，处官秩，耳目聪明，骨节坚强，颜色悦泽，老而不衰。延年久视，出处任意。寒温风湿不能伤，鬼神众精不能犯，五兵百毒不能中，忧喜毁誉不为累。乃为贵耳。若委弃妻子，独处山泽，邈然断绝人理，块然与木石为邻，不足多也。
　　【涧泉日记】
　　自强不息，人道也。非礼勿履，君子之事也。独立不心目目，功用也。
　　【敬斋泛说】
　　冠婚，人道之始也。丧祭，人道之终也。四事具则人道全矣。犹四支具则人体全也。四事之中或门卦一焉，是之为三支之民；或门卦二焉，是以为半体之民；至门卦其三。是为匪民，匪民则禽犊矣。而今也乃有四支并门卦者，父兄妻子，复相与群而民之。则是明目张胆以人彘相畜也。人而至于人彘相畜也。以喀喀而死，其诸犹胜于帖帖而生乎？
　　【刘炎迩言】
