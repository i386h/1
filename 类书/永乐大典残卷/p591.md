<!-- { "loadSidebar": true } -->
　　东平吕生，鲁国人，家于郑，其妻黄氏病将死，告于姑曰，妾病且死，然闻人死当为鬼。妾常恨人鬼不相通，使存者益哀。今姑念妾深，妾死必能以梦告于姑矣。及其死，姑梦见黄氏来，泣而言曰，妾平生时无状，今为异类，生于郑之东野林木中。黯其翼，嗷其鸣者，当是也。后七日当来谒姑，愿姑念平生时，无以异类见阻。言讫，遂去。后七日果一乌自东来，至吕氏家，止于庭树，哀鸣久之。其姑泣而言曰，果吾之梦矣，汝无昧平素，直来吾之居也。其乌即飞入堂中，回翔哀泪，仅食顷，方东向而去。
　　梦珠衣妇人
　　【江淮异人录】
　　吴太祖将校张训妻，每言事皆神异。吴祖尝赐训铠甲与马，皆不若诸将。吴祖梦一妇人衣珠衣告曰，公赐训甲与马非良，当为易之。吴祖问训，尔事何神？训亦不能测也。
　　梦白衣妇人
　　【马令南唐书】
　　《归明传》：卢绛字晋卿，南昌人也。读书略通大义，不事事，常以博奕角触为务，乡里鄙之。绛惭愤，入国学。诸生箧笥稍丰，辄强取之。会诸弼为国子助教，规其过，遂亡去。往还涧壁，病且死。夜梦白衣妇人，颇有姿色，歌《菩萨蛮》，劝绛酒。其辞云：玉京人去秋萧索，书帘鹊起梧桐落。欹枕悄无言，月和残梦圆。背灯惟暗泣，甚处砧声急。眉黛小山攒，芭蕉生暮寒。歌数阕，因谓绛曰，子之疾食蔗即愈。诘朝求蔗食之。疾果差，迨数夕，又梦前白衣丽人曰，妾乃玉真也，他日富贵，相见于固子坡。绛寤，襟怀豁然，唯不解固子坡之说。后金陵诣后主上书，拜为上柱国。及宋平金陵，绛独不顺，杀歙州刺史龚慎仪，谋奔岭表。数遣使喻旨，绛遂降，授翼州团练使，会龚慎仪侄颖为右赞善大夫，上言求复季父之雠。乃命斩绛，绛临刑有白衣妇人同斩，姿貌宛如所梦。问其受刑之地，即固子坡也。妇人姓耿名玉真，其夫死，与前妇之子通，当极法，与绛同斩焉。
　　梦红裳妇人
　　【江教影响录】
　　刘道芳为蓬溪令，秩满归京。夜宿县界秦氏家，梦一红裳妇人泣曰，妾本秦氏子妇，性刚不相下，遂为儿鞭挞而死。妾诉于阴府，已偿命。余业罚为羊，令在秦氏之栏，以官人经过，将烹为馔。念为羊固甘刃死，腹中有羔，就烹其业转甚。俟产就地，死无恨矣。梦妇人取玩具
　　【广异记】
　　许州司仓卢彦绪，所居溷，夏雨暴至，水满其中，须臾漏尽。彦绪使人观之，见其下有古圹，中是瓦棺。有妇人年二十余，洁白凝净，指爪长五六寸，头插金钗十余只，铭志云：是秦时人，千载后当为卢彦绪开，运数然也。闭之吉，启之凶。又有宝镜一枚，背是金花，持以照日，花如车轮。彦绪取钗镜等数十物，乃闭之，夕梦妇人云，何以取吾玩具，有怒色。经一年而彦绪卒。
　　梦妇人哭
　　【张华博物志】
　　太公为灌坛令，于时文王梦见一妇人哭于道，固问其故，答曰，吾是太岳之女，嫁为西海之妇。吾行往来，必以暴风疾雨，今灌坛令当吾道，吾不敢以暴风疾雨过也。梦觉，遂召太公，三日果有暴风疾雨过其灌坛也。
　　梦妇人诉冤
　　【王明清投辖录】
　　昭德，赵郡李氏丙申女。初名如璋，往岁泊舟僧伽浮图下，梦人教改曰昭德，遂用之。熙宁甲寅岁春，随侍其先君司封在曲江，梦一妇人年三十许，面正圜而长身，莫能省识。曰，汝负我命，岁在戊午，我得复冤。是岁九月，梦一神女从空中下，指昭德曰，汝不似汝母，九五齐行遍，汝今正好修。方梦时，不知问九五齐行是何义。觉而问人，莫能训说，由此寄心香火因缘，不亲世间事。且二岁余。母氏怒曰，女子无所归，他日吾目不瞑。昭德惧，夙夜女工。元丰戊午，仲冬十五夜戊子，梦曲江所梦妇人曰，我来矣，汝偿我债，以物正刺昭德心而去。从此随病心痛，针艾汤熨，卜祭鬼，尽世间法，楚毒增剧。家人莫知所为。庚寅日时，忽得寝，梦一女子，从卫如贵人。熟视之，甲寅所梦神女也。曰汝不取我语，今奈何？昭德曰，弟子愚暗，惟垂慈救。女曰，此非吾可以为汝，惟佛能之。神女即将昭德诣佛。仰见宫殿庄严，诸佛皆语。昭德拜且泣，道所以来。内一佛曰，冤对相逢，如世索债，须彼此息心当自悟。昭德曰，世业所熏，根牵牢固，安能顿悟。佛曰，当此危苦，如何不悟。昭德复哀请百十语，佛曰，汝但发菩提心，尽此形寿，回向三宝，乃可以度脱此厄。不尔，二十五岁，债家复来，虽吾亦不能为汝。佛乃为作法，以手加昭德顶后，旋绕三匝。曰，吾为汝解冤竟，汝归必安矣。既觉，病十去九，顷之遂平。昭德从此心绝华慕，口绝腥膻，身绝粉黛绮绣。洗濯三业，亦不复善恶诸梦，故追忆梦时，存其梗概。
　　梦美人歌词
　　【曾类说】
　　贤良司马，梦一美人曰，君异日守官之所，乃妾之居也，幸无相忘。因歌《蝶恋花》一阕。既梦，唯记其半。词曰，妾本钱塘江上住，花落花开，不管流年度。燕子衔将春色去，纱窗几阵黄梅雨。续其后云，斜插犀梳云半吐，檀板朱唇，唱彻黄金缕。望断行云无觅处，回明新月生南浦。后调官得杭幕，梦向之美人曰，时当谐矣，相将就寝。乃与诗曰，长天书阔雁来尽，深院落花鹦更多。发策决科君自尔，求田问舍我如何。曰，吾方以少年中第，子何遽劝吾退也？曰，其如命何？自是每夕梦中必来。为同僚道其本末，众曰，公厢后有苏小墓，得非是乎？君后创一画舫，每与同僚游于江上。一日昏后，舟卒见一少年衣绿袍，携二美人，同升画舫。俄倾火发，舫已没。急至公厢，即君已暴亡矣。其弟字才叔，亦登第。善属文，长于诗，哭兄诗有云，一舸南游遂不归，乃记画舡事也。此诗之作，因梦与才仲燕语如平生。既寤，遂赋诗以写其悲怅之意。诗曰，诗似旅雁破群飞，一舸南游遂不归。但见音容悲且喜，不知鬼梦是邪非。陟冈望远心犹在，投劾还家意已违。泪涕重寻丘壑去，可堪犹采故山薇。
　　梦长人
　　【罗泌路史】
　　《有虞纪》云：初，尧在位七十载矣，见丹朱之不肖，不足以嗣天下，乃求贤以异于位。至梦长人，见而论治。见书讳温子升舜朔碑，所谓感梦长人者。舜之潜德，尧实知之。于是畴咨子众，询四岳，明明扬侧陋，得诸服泽之阳。
　　【金楼子】
　　《兴王篇》：周文王昌，母曰太任，梦长人感己而生文王。
　　【太平广记】
　　异僧张应家妻病，欲作事。往精舍中，见竺昙铠，铠曰，佛普济众生，但当一心受持耳。昙铠明当往其家，其暮应梦，见一人长一丈五尺，于南面趋而入门，曰，此家乃尔不净。梦中见铠随此人，后白曰，此处始欲发意，未可一二责之。
　　梦老人
　　【唐】
　　裴寂过华山祠，祈神自卜。夜梦老人谓曰，君年逾四十当贵。
　　【广州府南海志】
　　增城人何仙姑，所居地曰春冈。下有穴，产云母。忽梦老人教以服饵，兼得化炼之术。后常服之，体觉轻健，日月有异。一日告其母欲游罗浮，母曰，女子迎送不出门，奈何独游。数日又告，母方止，忽不见。
　　梦伟丈夫
　　【三槐王氏杂录】
　　吕微仲贬岭外，至处州端金县，语其子曰。吾不复南矣，吾死尔归。吕氏尚有余种。苟在瘴乡，无俱全之理。后数日卒。先是十年前有富人治寿材，梦伟丈夫冠冕而来，曰，且辍贤宅。富人惊悟。微仲过县，富人望之，乃梦中伟丈夫也。及卒，乃辍其材而验焉。
　　【广州府南海志】
　　州城西四里，西禅寺有僧慧珠，梦伟丈夫长髯氅衣，由寺东庑来，谓珠曰，可止。珠觉莫晓。次日郡人霍姓者来告，曰，向经浙西，得祠山香火，奉事帷谨。忽梦中语以家居荤茹，当处近郭刹境。诘旦再卜，得西禅。故请，因出袖中像以示珠。乃如梦中所睹者，遂创祠安之，水旱祷必应。
　　梦二丈夫
　　【晏子】
　　《内篇》：齐景公将伐宋，师过泰山。公梦二丈夫立而怒，觉召占梦者曰，吾梦二丈夫立而怒。吾犹识其状，识其声。占梦者曰，师过泰山，而不用事，故泰山之神怒也，请祠乎泰山。明日晏子朝，公告之。如占梦之言也。公曰，占梦者之言曰，师过泰山而不用事，故泰山之神怒也，今使召祝史祠之。晏子俯，有间对曰，此非泰山之神，是宋之先，汤与伊尹也。公疑之，则婴请言汤伊尹之状也。汤质皙而长，颜以髯，允上丰下，倨身而扬声。公曰然。伊尹黑而短，蓬而髯。丰上允下，偻身而下声。公曰然，若何？晏子曰，夫汤，夫下之圣君也，不宜无后。今惟宋耳，而公伐之。故汤伊尹怒，请散师以平宋公，不用军进。再舍鼓毁将殆，公乃散师，不果伐宋。
　　【夷坚志】
