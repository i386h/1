<!-- { "loadSidebar": true } -->
　　《变动篇》：论灾异者，已疑于天用灾异谴告人矣。更说曰灾异之至殆人君以政动天。天动气以应之，譬之以物击鼓，以椎扣钟，鼓犹天，椎犹政，钟鼓声犹天之应也。人主为于下，则天气随人而至矣。曰：此又疑也。夫天能动物，物焉能动天。何则人物击于天，天为人物主也。故曰王良策马车骑盈野，非车骑盈野，而乃王良策马也。天气变于上，人物应于下矣。故天且雨，商羊起舞，使天雨也，商羊者知雨之物也。天且雨屈其一足起舞矣，故天且雨，蝼蚁徙，蚯蚓出，琴弦缓固疾发。此物为天所动之验也。故天且风，巢居之虫动且雨，穴处之物扰风雨之气，感虫物也。故人在天地之间，犹蚤虱之在衣裳穴隙之内，蝼蚁之在穴隙之中。蚤虱蝼蚁为逆顺横从，能令衣裳穴隙之间。气变动乎，蚤虱蝼蚁不能而独谓人能不达物气之理也。夫风至而树枝动，树枝不能致风，是故夏末蜻虫列鸣寒虫将啼感阴气也。雷动而雉惊，发蛰而蛇出，起气也。夜及半而鹤唳，晨将旦而鸡鸣，此虽非变，天气动物，物应天气之验也。顾可言寒温感动人君，人君起气而以赏罚，辶西言以赏罚感动皇天，为寒温以应政治乎？六情风家言风至为盗贼者，感应之而起。非盗贼之人，精气感天使风至也。风至怪不轨之心，而盗贼之操发矣。何以验之，盗贼之人见物而取睹敌而杀。皆在徙倚漏刻之间，未必宿日有其思也。而天风已有贪狼阴贼之日至矣，以风占贵贱者，风从王相乡来则贵，从囚死地来则贱。夫贵贱多少斗斛故也。风至而籴谷之，人贵贱其价，天气动怪人物者也。故谷价低昂，一贵一贱矣。天官之书以正月朝占四方之风，风从南方来者旱，从北方业者湛，东方来者为疫，西方来者为兵。太史公实道言：以风占水旱兵疫者，人物吉凶统于天也。使物生者春也，物死者冬也。春生而冬杀也。天者如或欲春杀冬生，物终不死生何也？物生统于阳，物死系于阴也。故以口气吹人，人不能寒，吁人人不能温，使见吹吁之人涉冬触夏，将有冻伤之患矣，寒温之气系于天地，而统于阴阳，人事国政，安能动之，且天本而人末也。登树怪其枝不能动其株，如伐株，万茎枯矣。人事犹树枝，能温犹根株也。生于天，含天之气，以天为主，犹耳目手足系于心矣。心有所为，耳目视听，物足动作，谓天应人。是谓心为耳目手足使乎？旌旗垂旒，旒缀于杆，杆，宜读韬杠之杠。杆东则旒随而西，苟谓寒温随刑罚而至，是以天气为缀旒也。钩星在房心之间，地且动之占也。齐太卜知之，谓景公臣能动地。景公信之。夫谓人君能致寒温，犹齐景公信太卜之能动地。夫人不能动地，而亦不能动天，夫寒温天气也。天至高大，人至卑小，篙或柞篷不能鸣钟，而萤火不爨鼎者何也。钟长而篙短，鼎大而萤小也。以七尺之细形，感皇天之大气，其无分铢之验必也。占大将且入国邑，气寒则将且怒，温则将喜，天喜怒起事而发未入界，未见吏民，是非未察，喜怒未发而寒温之气已豫至矣。怒喜致寒温，怒喜之后，气乃当至，是竟寒温之气使人君怒喜也。或曰：未至诚也。行事至诚。若邹衍之呼天而霜降。杞梁妻哭而城崩，何天气之不能动乎？夫于诚犹以心意之好恶也。有果瓜之物在人之前，去口一尺心欲食之，口气吸之，不能取也。手掇送口，然后得之。夫以果瓜之细，圆易转，去口不远，至诚欲不能得也。况天去人高远，其气莽苍无端末乎？盛夏之时，当风而立，隆冬之月，向日而坐。其夏欲得寒，而冬欲得温也。至诚及矣。欲之甚者，至或当风鼓，向日燃炉，而天终不为冬夏易气，寒暑有节，不为人变改也。夫政欲得之而犹不能致，况自刑赏意思不欲求寒温乎？万人俱叹，未能动天。一衍之口，安能降霜？邹衍之状，孰与屈原。见拘之冤，孰与沉江。离骚楚辞凄怆，孰与一欢。屈原死时，楚国无霜，此怀襄之世也。厉武之时，卞和献玉，刖其两足，奉玉泣，出涕尽续之以血。夫邹衍之诚，孰与卞和，见拘之冤，孰与刖足，仰天而叹，孰与泣血。夫叹固不如泣，拘固不如刖，料计冤情，衍不如和。当时楚地不见霜，李斯赵高谗杀太子扶苏，并及蒙恬蒙骜，其时皆吐痛苦之言与叹声同，又祸至死，非徒苟徙，而其所之地寒气不生。秦坑赵卒于长平之下，四十万众同时俱陷，当时啼号，非徒叹也。诚虽不及邹衍，四十万之冤，度当一贤臣之痛。入坑之啼，度过拘囚之呼，当时长平之下不见陨霜。甫刑曰：遮缪旁告无辜于天帝。此言蚩尤之民被冤，帝告无罪于上天也。以众民之叫，不能致霜，邹衍之言，殆虚妄也。南方至热，煎沙烂石，父子同水而浴。南方至寒，凝冰坼土，父子同冗而处。燕在北边，邹衍时，周之五月正岁三月也。中州内正月二月雪霜时降，北边至寒，三月下霜，未为变也。比殆北边三月尚寒，霜适自降，而衍适呼与霜逢会。传曰：燕有寒谷，不生五谷，邹衍吹律，寒谷复温，则能使气温，亦能使气复寒，何知衍不令时人知已之冤。以天气表已之诚，窃吹律于燕谷狱。令气寒而因呼天乎？即不然者，霜何故降？范睢为须贾所谗，魏齐缪之，折干指肋。张仪游于楚，楚相掠之，被捶流血。二子冤屈，太史公列记其状，邹衍见拘，睢仪之比也。且子长何讳不言，《案衍列传》不言见拘而使霜降，伪书游言犹太子丹使日再中天，雨粟也。由此言之，衍呼而降霜虚矣，则杞梁之妻哭而崩城妄也。顿牟叛，赵襄子帅师攻之军到城下，顿牟之城崩者十余丈，襄子击金而退之，夫以杞梁妻哭而城崩，襄子之军有哭者乎秦之将灭。都门内崩，霍光家且败，第墙自坏，谁哭于秦宫泣于霍光家者，然而门崩墙坏，秦霍败亡之征也。或时杞国且圯，而杞梁之妻适哭城下，犹燕国适寒而邹衍偶呼也。事以类而时相因闻见之者，或而然之，又城老墙朽，犹有崩坏，一妇之哭崩五丈之城，是城则一指摧三仞之楹也。春秋之时，山多变山城一类也。哭能崩城，复能坏山乎？女然素缟而哭河，河流通信哭城崩固其宜也。案杞梁从军死，不归，其妇迎之鲁君吊于途，妻不受吊，棺归于家，鲁君就吊，不言哭于城下，本从军死，人军死不在城中。妻向城哭，非其处也。然则杞梁之妻哭而崩城，复虚言也。因类以及荆轲。秦王白虹贯日，卫先生为秦画长平之计。太白食昴，复妄言也。夫豫子谋杀襄子，伏于桥下，襄子至桥心动。贯高欲杀高祖，藏人于壁中，高祖至柏人亦动心。二子欲刺两主，两主心动，实论之尚谓非二子精神所能感也。而况荆轲欲剌秦王，秦王之心不动而白虹贯日乎？然则白虹贯日，天变自成，非轲之精为虹而贯日也。钩星在房心间，地且动之占也。地且动，钩星应房心。夫太白食昴，犹钩星在房心也。谓卫先生长平之议，令太白食昴疑矣。岁星害鸟尾，周楚恶之，纵然之气见宋卫陈郑灾。案时周楚未有非而宋卫陈郑未有恶也。然而岁星先守尾灾气署垂于天。其后周楚有祸，宋卫陈卫陈郑同时皆然，岁星之害，周楚天气灾四国也。何知曰虹贯日不致刺秦王，太白食昴使长平计起也。
永乐大典
卷之一万三千八十三
卷之一万三千八十三
　　一送弄
　　【洪武正韵】
　　卢贡切，玩也，戏也，侮也。
　　【许慎说文】
　　弄从廾持玉。
　　【尔雅】
　　弄，玩也。邢疏释曰：谓玩好也。小雅斯于云：载弄之璋。郑笺云：玩以璋者，欲其比德焉。
　　【顾野王玉篇】
　　良栋切。
　　【徐锴通释】
　　此会意，鲁栋反。
　　【丁度集韵】
　　或从手作弄。
　　【郑樵六书略】
　　谓宝玉可玩，形兼意。
　　【戴侗六书故】
　　弄，鲁贡切，两手持玉，玩弄之义也。
　　【熊忠韵会举要】
　　半徵音。
　　愚　弄
　　【列子】
　　宋人养猿，号曰狙公，欲与狙茅，先诈之曰。朝三而暮四，众狙皆怒。又诈曰：朝四暮三，众狙皆喜。圣人以智笼愚，亦如狙公欺狙也。
　　【通鉴外记】
　　《周纪》：张仪说楚王曰：大王诚能听臣闭关绝约于齐，臣请献商于之地六百里。
　　【刘向新序】
　　虎得一狐，狐曰：天令我长百兽，见我无不走，虎以为然，随而行，兽见之皆走，虎不知兽畏己而畏狐也。
　　敖　弄
　　【西汉书】
　　《东方朔传》：自公卿在位，朔皆敖弄，无所为屈。
　　卖　弄
　　【常谈集】
　　张防为中常侍，卖弄权势，请托受取，司棣尉虞翊案之。顺帝永建元年。
　　戏弄
　　【晋史挥麈】
　　会稽王道子尝问西土所出，张天锡应声曰：桑葚甜甘，鸱鹗草响。乳酪养性，人无妒心。后形神昏丧，虽列位不复被齿，遇会稽王世子元显用事，常延致以为戏弄。
　　踢弄
　　【元胡祗紫山踢弄诗】
　　休恁口舌谩矜夸，看取当场戏险家，剑鞘高竿斜复正。喧声百成动京华。岭艺呈来已数回，弄人鼓笛莫相催。当筵一博天颜喜，百尺竿头稳下来。
　　【李庭寓庵集】
　　鼓笛喧填四面催，飞猱健捷几千回。半生巧艺都呈尽，百尺竿头隐下来。
　　看弄
　　【唐卢纶诗】
　　洛下渠头百卉新，满筵歌笑独伤春，须臾更看欲翁伯，即我此身如此人。
　　弱不好弄
　　【左传】
　　僖公九年，晋谷阝芮使夷吾赂秦以求入。秦伯谓谷阝芮曰：公子谁恃？对曰：臣闻己人无党，有党必有雠，夷吾弱不好弄，能斗不过长亦不改，不识其他。
　　【晋书】
　　《褚陶传》：陶弱不好弄，少而聪慧清淡闲默，以坟典自娱。
　　【唐书】
　　《列传》：李光弼严毅沉果有大略，幼不嬉弄，善骑射。
　　【杜牧樊川集】
　　韦公墓志公幼不戏弄，冠为老成人。解褐得官，出群众中，人不敢旁发戏女曼。
　　【宋名臣言行录】
　　綦崇礼，幼而颖迈，不好嬉弄，读书学文，月开日益。俦辈莫敢望，甫十岁，作铭以志邑人之藏。
　　鱼　弄
　　【云南志】
　　在曲靖府陆凉州河纳县。
　　黄巢弄
　　【嘉禾郡志】
　　在县南三十六里。茶院之南有石屋，皆巢旧巢穴也。
　　鸭裹弄
　　【云南志】
　　在建昌府隆州。
　　秋木弄
　　【云南志】
　　在赵州。茨无弄
　　【云南志】
　　在大理府云南县。
　　成些弄
　　【云南志】
　　在姚安府大姚县。
　　细柳弄
　　【云南志】
　　在永昌府。
　　小勃弄大勃弄
　　【隋书】
　　《史万岁传》：南宁夷爨日羽元复叛。遂以万岁为行军总管。率众击之，入自晴蛉川，经弄冻次小勃弄、大勃弄，至于南中，贼前后屯据要害，万岁皆击破之。
　　三　弄
　　【晋史挥麈】
