<!-- { "loadSidebar": true } -->
　　《目连问戒律中五百轻重事经》一《佛说目连问戒律中五百轻重事经》：失译人名，今附东晋录。《五偏事品第一》：如是我闻。一时佛住王舍城，迦兰陀竹园。是时目连从坐而起，白佛言，世尊，我今欲有所问。唯愿世尊，为我演说。佛言，善哉，汝所问者，能大利益，无量众生，恣汝所问，目连白佛言，世尊，末世比丘，轻慢佛语，犯众学戒，杂用三宝物，当随何处？尔时佛告目连，谛听，谛听，当为汝说。若比丘无惭愧，轻慢佛语。犯众学戒，如四天王，寿五百岁，堕泥犁中，于人间数，九百千岁。犯波罗提提舍尼，如三十三天，寿千岁。堕泥犁中，于人间数，三亿六十千岁。犯波夜提，如夜摩天，寿二千岁。堕泥犁中，于人间数，二十亿千岁。犯偷兰遮，如来天，寿四千岁。随泥犁中，于人间数，五十亿六十千岁。犯僧伽婆尸沙，如不骄乐，天寿八千岁。堕泥犁中，于人间数，二百三十亿，四十千岁。犯波罗夷，如他化自在天寿，十六千岁。堕泥犁中，于人间数，五百二十一亿六十千岁。《问佛事品第二》：问佛，物先在一处，有比丘赍至余处作佛事，犯何事？答，犯弃一切佛物，都不得移动。若有事难，众僧尽去，当白众，若众听，得赍至余处无罪。问佛，物得买供养具不？答，得。问佛，物造堂与直可赁不？答，一切佛物得买，不得赁。问比丘作佛事，得佛奴牛驴马得借使不？答，若知本是佛物，不得不知。得以非法得故。问，僧地起塔，用佛物作篱，篱里可住不？答，若知而故入犯堕，不知不犯。若知故住，过三谏，犯决断。过四谏，转犯重。问，先佛堂坏，主人更出私财作堂用，故财施比捕，比丘可取不？答言，不得。问，僧地佛物，用作都篱。篱里先有并果菜，可食不？答，不得。若是檀越物作佛事，先要以果并菜，施僧得食，不要不得食。若买，五倍价。若知不买而食，计钱多少犯罪。问，欠负佛物，物云何偿？答，直偿本物。以佛不出入故，不加偿，虽尔故入地狱。昔佛泥洹后，一比丘精进聪明，有一婆罗门，见比丘精进聪明，持女施比丘，作比丘尼。比丘即受，其女妹好，比丘后生染意，作不净行，共生活。用佛法僧物，各一千万钱用衣食。而此比丘，极聪明，能说法，使人得四道果。自惟罪深重，便欲偿之。即诣沙法国乞，大得钱物，还欲偿之。道路山中，为七步蛇所螯。比丘知七步当死，云步里便向弟子言，何处偿物，遗还本国。言汝偿物已远，我住此待汝。弟子偿物讫，还报之。即起七步便死，堕阿鼻地狱中。初入温暖，未至大热。谓是温室，便举大声。经咒愿，狱中诸罪人鬼，闻经者，数千人得度。狱卒大，便举铁杖打之，即命终生三十三天。以此验之，佛法僧物，不可不偿。虽复受罪，故得时出矣。问，佛塔上扫得土，弃之有罪不？答，得弃，不得余用。问，佛物出与人取子息用，犯罪不？答，与佛物用体俱犯重，出入合子与佛，由故无福，以坏法身而为形故。问，佛图主，遣佛奴小儿给比丘，可使不？答不得使，以是佛物故。问，比丘要与佛作得食，佛食不？答，不得。比丘无客作之理，何况取佛物衣食用耶？问，白衣与佛作，得佛物，用此物作食请僧，僧得食不？答，不得食。问，佛事法事，得捉金银钱不？答，不得，捉，犯舍堕罪。问，人施牛驴马奴，造佛事法事，可受不？答，得受使用，但不得卖。亏刀军器，一不得受。问，人施佛屋宅未用，可寄住不？答，不得，便是佛物。问，续佛光明，书可灭不？答，不得。若灭犯堕，虽云佛无明暗，施者得福，故灭有罪。问，非佛屋佛像在中，可在前食卧不？答，得。若佛在世，犹于前食卧，况像不得。但卧须障，若有灯光明，不得足光中过住。若自有灯，得。问，上佛图佛塔佛墙远望，犯何等事？答，不知不犯。若必急难事，上亦不犯。知而上犯，舍堕。过三谏，犯决断。过四谏，故上犯弃。问，指物造佛经，更得他物，不用前物，得尔不？答，不得。以许便是。问，得买佛上缯作衣不？答，不得。问，形相佛像，犯何事？答，一切佛像，不问好恶，不得形相。甚众甚重，必不可为。问，人作佛像，鼻不作孔，后人得作不？答，不得。问，佛墙得持物倚不？答，不得。犯舍堕。昔有一比丘，入寺礼佛，有婆罗门知相，相比丘，有天子相。便语比丘，我有一女，嫁与比丘。比丘言，须我礼佛还。比丘便持锡杖，倚佛图墙，入寺礼佛已。还出。婆罗门便不复与语。比丘问故，与我女不？婆罗门言不与。婆罗门言，向见比丘有贵相，故与。今无复此相，是故不与。所以尔者，消其功德故。以是佛墙及塔壁，不可持物倚；既犯戒，又消其无量功德。问，佛物得作天人世人畜生像不？答，佛边得作。问，比丘度人，不知本末，后度知是佛奴，而不发遣，犯何事？答，知而度，犯重。若先不知之，便发遣。若不发遣，犯重。问，其人是大道不？答，非。问，自有私财，顾比丘作佛像，作者得取物不？答，不得。问，先上佛幡，得取用作佛事不？答，佛事得用，檀越不听不得。问，得通礼过去七佛不？答，得。以法身同故。问，若人先许佛三会，然后作一会。或三行香，三布施，得了不？答言，不得。自违言，有罪。问，比丘犯决断，得佛地中忏悔不？答，不得。问，久远故寺，都无垣障，不知佛地远近。若欲作者，云何得知齐畔？答，不知，当以意作齐畔。以不知故，增损无罪。问，佛物作鬼子母屋及作像，有罪不？答，同以佛物施人。问，佛塔前得礼比丘不？答，不得。犯舍堕。问，比丘卖佛像，有何罪？答，同卖父母。问，比丘自手断树掘地，作佛塔寺，及造形像，有福不？答，尚不免地狱受大罪苦。有何福耶？以故犯戒故。《问法事品第三》：问，高座说法，前人等俗服，可与说去不？答，听法说者，二俱犯众多。过三谏不改，犯突吉罗。问复过三谏，犯堕。复过三谏，犯决断。复过三谏，至弃。若使不谏，经三说戒转增。问，为说法者如法，余听者不如法，得说不？答，同上。问，请人说法，先高座一有帐盖，是供养佛物，得于下坐不？答，都不知不犯，知，不得。问，僧坐先寄佛在上，后可于上坐说法不？答，佛坐得先；是僧，坐不得。问，若人请比丘读经，及说法，施物，得受不？答，若有希望心受，犯舍堕。若无贪心受，不犯。若无衣钵受，不犯。问，僧中说法，高座一得备机，捉麈毛尾不？答，病得，备机捉麈毛尾，犯堕，非毛得。问，秘经及戒律，有事不？答，犯舍堕。问，师具着俗服，向说法得体不？答，得。不病，不得为说法。问，白衣头上有帽，得为说法不？答，除有病，必须覆头，余悉不得。问，经上有尘土草秽，得吹去不？答，不得。问，比丘得书经取物不？答，不得取。犯舍堕。问，经上有饭食，犯何事？答，有慢意。故为犯决断。不慢意，犯堕。问，戒律不用流落，可烧不？答，不得。不知有罪烧，舍堕；若知烧有罪故烧，犯决断；与方便破僧同，亦如烧父母。《结戒法品第四》：问，结界为云何？答，结界法，若山泽无人处，随意远近。若在城邑聚落，不得远结，亦不得夜结。结时，要须比丘在四角头立，不得使外人入。外人入，则戒不成。先结戒场，僧家白衣奴子，尽着界场上。然后视度四方。结界时，除四处一者聚落，二者聚落外。俗人田地，常作事处。三者若有阿练。若独处山泽，恐说戒羯磨时，有种种事难。不得求白众，求别结小界。众若听，可彼无五人众，当遣僧与结别界。此谓阿练。若坐处。四者受戒场，先结界文，均除结戒场，除是结界，以是其中。或先结大界，后结戒场，于中受戒。如插公所云，恐无所获。然云不知，同于取。别显通此路，可以侥幸。其人云，若有病比丘，不能得往僧中求索。别一屋中结界，僧亦应听。先解大界，与结别界讫。然后结大界，一切比丘不持衣。夜中得入中，有一住处有界。一比丘亦可。打犍槌，广说戒，先向四方僧忏悔。然后说，亦可三语。三语者，谓三说。问，结界得通佛地结不？答，不得于中受戒。若先不知法，已受得戒。师僧若知，故违，有罪。问，行船船上得结界不？答，得。若有沙弥白衣，驱著岸上，然后结界。若不驱出，当障隔著一处，然后结界。结界后，比丘夜不持衣，不得入中。问，大僧尽行，唯有沙弥在界，为得不？答，但有一清信士，界便不坏；况沙弥尽无一宿界坏。若僧尽去不远，亦不须解。问，贼来界里，杀比丘界，坏不？答不坏。问，一人三四人行道，或在白衣家，得结界不？不得。五人以上，得结界。问，结界得通流水池水结不？答，一切亭水，尽得分流。不得以不知齐畔故。问，结界后不打槌，界坏不？答，不坏。问，结界得通王路结界不？答，得当结界。时遣人，两头断行人，然后结界。问，无主地可得结界不？答，得，便如郁单曰法。问，先结界，后有大水，或掘坑长十五步，或复于中行欲，此界坏不？答，尽不坏。其人云，假使掘大坑，深广一由旬，界犹不坏。况小小坑耶？问，比丘得比丘尼界里宿不？答，得。亦不得失衣。但不得入其房内耳。问，僧结界竟，后来僧共住不？持衣失衣不？答，不失。当结时已，通三世僧故。问，僧不尽集，得结界不？答，若有事嘱授得，无事不得。问，一结界得几时？答，不限年数。若施主要增地，更结耳。问，先僧结界，不解而云。后来僧得于中结界不？答，得。问，结戒场时，要须集一切僧。为随意多少？答，五人以上，得以无大界，故众不集无犯。问，结界场要，须至场上，亦得遥始耶？答，要须全场上。乃得结耳。问，二众结界，得互相义结不？答，不得相义。得共通结耳。问，一界里得鸣二槌不？答，得。但不得二处说戒，及以羯磨种种僧事。唯得烧香饭食而已。问，大僧得与尼通结界不？答，得。《问岁坐事品第五》：问，夏中几日得结坐？答，从四月十六日，尽五月十五日。日日可结。此谓坐初。有事难不得结，或五三四日，乃至一月尽，不失前坐，此各三十日结坐。一日受岁后坐人，唯得一日结坐。过七月十五日有事难，日日可受岁。尽八月十五日，此各一日结坐。三十日受岁。问，结坐受七日法，为坐初受，为临行时受？答，若坐初受者好坐，初不受，亦可临行时受，夫受七日法，行不满十日，还后行，不复更受，计满七日，乃复更受。若虑忘，亦可日受。问，夏坐中不受床坐房舍十二物，得坐不？答，不须受。问，结坐而不坐，得岁不？答，若先不知坐法，受岁得。若知故违不得。问，都不结，不坐，受岁得不？答，若先不知有结，不知有坐法，受腊得。有结知便应向僧悔，若先知法，故违，不得。问，不结而坐得岁不？答，同上事。问，夏坐中得入流水，池水浴不？答，界内尽得，各受七日，行过水，亦得。问，夏中犯决断不悔，受岁得不？答，虽有罪得岁，所以尔者，故是比丘故。问，受岁不和合，得岁不？答，要先忏悔，然后受岁。若其人不悔，摈出得受。若不摈出众，当三谏过。三谏不受，犯决断。过四谏，犯重。若力能驱逼出界好，若其不出，当牢闭着一房中。然后受岁无若，以其非复比丘故。若恶人多，众所不敌。当避出界。若共受，不得岁。问，夏坐中，得为亡师造福不？答，得。但不得手自造事。问，夏中得捉扇拂不？答，一切毛不得捉。竹扇得。问，后坐人得七月十五日，受岁起去不？答，不得。若先不知，已受得岁。若知法故为，不得。若已和合，僧就受筹而已。若后坐人受岁，时前坐人亦尔。问，前二人同腊小者前坐，大者后坐。前坐者已受岁，后者未受。于一月中，何者应大？答，先大故大。计本日故。问，夏中不受七日法，暂小小出界故，得坐不？答，忏悔得。问，夏中一因缘，得三受七日不？答言，得。问，夏中不坐，或十人至十五人，欲寄寄住共受岁，得共住，共受岁不？答，若及后坐当结，若不及后坐，不得。此人若全不知有坐法，得容。若知有，故违不得。问，夏中坐若为三宝事，若疾病种种众难，得移坐不？答，得。坐当白众中，受三十九日法。三十九法已，有事便出界。三十九日法，三十九日满。得，还好。若不得，亦可彼处受岁，无犯。若坐初不受，临行时，亦得受。若坐已满三十九日者，事便出界。不须复受。若不还，亦得于彼处受岁。问，不结坐，或不受七日，已受腊，得不？答，不知法，已受得腊，不得夏。若已夏僧，一谏取好。过三谏不取，犯戾语，决断忏，还取得。当取时白众，然可得。问，比丘不受岁，犯何事？答，若一比丘不受岁，众谏使受。一谏至三受，好。若过三不受，犯决断。过四不受，非沙门，以不肯受法故。问，夏坐新受戒人，日中后结坐。得岁不？答，得。唯后夜不得。问，夏中坐，忘不受七日法，一出行，得坐不？答，忆即悔得。一坐中不过二三悔过，二三悔，不得岁。问，受岁时，若天雨，得屋下受岁不？答，得。问，既至，某方结坐。有碍不达，得进遥结坐不？答，不得。正可到彼结后坐。若道路有僧住处，便应就坐。住二三日，治房室，然后受三十九日。去若无僧住处，五人以上，共结界坐，然后坐。留一二人守界，满三十九日，乃可去。若后人不满三十九日去者，前去人不知，不失坐，后人失。问，一人至四人得白衣家结坐不？答，不得。五人以上得。问，一人静处，得结坐不？答，先有结界。二人以上，得。一人以不得，无人共受坐故。无界尽不得。若欲别坐，当更请僧结界坐，然后得。问，比丘夏坐中，得受请他施，及受他寄物，或经十日，至三月，得尔不？答，作不贪受，不限时节。问，夏坐中界内，作有为事，得应坐不？答，福事得，指授余不得。问，受夏坐文；云何房舍破当补治，为谓始坐，坐旋时耶？答，三月中，破即治。问，受岁时，尼来界内，求索受岁，应与受不？答，一尼以上得，一不得。所以尔者，以尼独出界，犯重故。《度人事品第六》：问，一人得度沙弥不？答，二人得。问，度沙弥得遥请和上不？答，不得。问，未满五腊度人，犯何事？其弟子为得戒不？答，若知非法而度，犯舍堕。过三谏不止，犯决断。若弟子不知是非法，得戒。若知，不得。问，比丘都不诵戒，又不知法，种种僧事，而多度人，或作三师，有所犯不？答，此人尚不应食人信施，况复度人。问，若人父母王法不听，比丘盗将去度，犯何事？答，犯重。若官人走奴，投比丘为道，比丘若知，而安上未度，亦犯重。问，若儿前出家，父母后出家，来投其儿，其儿得度不？答，得。问，犯戒比丘，得度人不？答，若犯重，无复度人之理。若犯决断，同上。未满五腊者，若犯余轻戒，要须忏悔，然后得度。问，白衣投一比丘欲出家，比丘即受，更为请和上戒师。所投比丘，故依师非？答，非师。若后从受法者，可为法师。若二随者，可为依止师。问，比丘多度弟子，或作二师，都不教戒，犯何事？答，犯舍堕。昔迦叶佛时，有比丘，度弟子不教戒，多作非法。命终生龙中，龙法七日，一受对时。火烧其身，肉尽骨在。寻后还，复则复烧，不能堪苦。便自思帷，我宿何罪，致如此苦耶？便观宿命，自见本作沙门，不持禁戒，师亦不教，便作毒念，其本师，念欲伤害。会后其师与五百人来，乘船渡海。龙便出水捉船，众人即问，汝是谁？答，我是龙。问，汝何以捉船？答，汝若下此比丘，放汝使去。问，此比丘何豫汝事？都不索余人，而独索此比丘者何？龙曰，本是我师，不教戒我。今受苦痛，是故索之，从人事不得止，便欲捉此比丘著水中。比丘曰，我自入水，不须见捉。即便投水丧命。以此验之，度人不可不教戒。《问受戒事品第七》：问，沙弥犯十戒，一二三不悔，受大戒得不？答，若忆而不悔，不得。都不忆，若不知法，受得。夫受戒法师，应问沙弥：汝不犯戒不？答若言犯，即教忏悔。若本师不问，坛上师应问。若都不问，师犯舍堕。问，以受大戒，得悔沙弥时所犯不？答，得忏悔法，同沙弥时悔法。问，沙弥坛上欲受大戒，或著俗服，脚着履屣，或衣钵不具，假借，当时为得戒不？答，唯俗服师不问不得。其余尽得，师僧犯舍堕。问，若有比丘不舍戒，作沙弥，或即大道人而更受戒不？答，不得。问，若不得戒，前所受戒，故在不？答，在。问，后师故是师不？答，非。问，多人受戒而并请一人为师？可得十人五人一时受戒不？答，无此理。问，沙弥更受大戒，请一比丘为大戒师，而此比丘不知羯磨法，及受戒法，更与请一人与受戒，以何当为师？答，与受戒者是师；无戒法与者，非师。问，坛上师僧，或着俗服，或犯禁戒，受戒者，得戒不？答，若受戒人知是非法，不得不知，得。问，受戒时，众僧不和合，或相打骂，为得戒不？答，若坛上僧和合，便得。不和，不得。问，受戒为有时节不？答，唯后夜不得，初夜中夜无灯烛，亦不得。要须相睹形色，乃得。问，受戒时，或值天雨，更移场屋下，受戒得戒不？答，若欲移戒场，当先解大界，更结界场，乃得受戒。不尔者不得。问，受戒时，或有事难，不得究竟。是大比丘不？答，但三羯磨讫，便是。问，受戒尽十三事后，诸戒师和上，不续教戒，得戒其不？答，若师不教诫，至十五日说戒，专心听受，便是具足。问，受戒三衣不具，有持衣直，或染不染，或裁不裁，得当衣不？答，尽不得。问，受戒时，众僧难得限齐，几僧得受大戒？答，除三师，五僧以上得。问，沙弥曾诈称为大道人，受大比丘礼。后得受大戒不？答，不得。问，沙弥辞师行，事难不得还。辄于彼处，请依上师受戒，得戒不？答，得戒。问，若比丘诱他沙弥，将至异众，与受大戒，犯何事？彼众知，应听不？答，若其师有非法事，沙弥及将去者，无罪。若无非法，将去者，犯重。坛上师僧犯舍堕。昔有一长老比丘，唯有一沙弥瞻视。有一比丘，辄诱将沙弥去。此老比丘，无人看视，不久命终。因此制戒：不得诱他沙弥，诱他沙弥犯重。若有一比丘，见他沙弥瞻视老病人，教使舍去。沙弥若去，此比丘犯重。《受施事品第八》：问，比丘受檀越，请四事供养。所受物，得分施人不？答，得。问，以受四事长请，小小缘事出行，得食外食，得服外药不？答，施主听得。问，他人欲施比丘物，先问比丘有无。比丘实自有，以贪心欺彼，言无。他即施物，犯何事？答，贪取，犯舍堕。妄语，犯堕。问，若众僧食偏与上座，上座得食不？答，上座贪心，犯舍堕。问，比丘不病，称有患苦，求索好食，既得食之，犯何事？答，犯重。问，不着三衣受食，犯何事？答，犯舍堕。问，檀越适请二人三人，须众唱不？答，须唱。问，大比丘羯磨分物时，尼来界内，应得分不？答，应得。问，有人寄物，施一处僧物，至后更有比丘来，分时在坐，应得分不？答，打槌应得。又打，不得。问，比丘行道中，妇人施物，得受不？答，亲里若相识，得取。问，比丘行道中，比丘尼施物，得受不？答，施僧得。受非众不得。问，供僧斋米，僧去，斋主得供后人，得食不？答。打槌得食，若不打，食一饱。犯弃。问，四月八日物，七月十五日本僧已去，寺主取与后僧，后僧分取者，犯何事？答，打槌，现在僧共分无罪。若不打槌，分者，犯盗。问，白衣有贯物，本道人去，与后人。后人得受不？答，应取。问，主人本道人，当来不？答言，永不来，咒愿取。若言或来，不得取。取犯舍堕。知取犯弃，是僧物故犯。问，比丘治生得物，施比丘衣食，得爱不？答，取衣犯舍堕。穷厄无食处，彼使白衣作可食。治生道人若白无言，此物非我物，是使人物，若尔可食；若主不白，众食犯堕。二三人亦可白，若道人施他人，他人言是我物，可食。问，比丘得出物不？答，不得。犯舍堕。问，长受百日请中，问得受他一食二食不？答。施主听得，不听不得。问，比丘食，或含一口饮吐之。取一抟饭弃之，犯事不？答，犯舍堕。问，乞食，长得与人不？答，先无贪心取长得，施众生。若无众生，与着树头。有众生啖好，若无，明日还自受水取食，不得弃以信施重故，所以还得自取者。以更无主敌。如郁单曰取食法。问，主人殷勤，得长受请不？答，若其处得，行道，无难无短乏，得往。问，主人请食，得遣人代不？若主人意无在，得。若主人嫌，代去，犯舍堕。问，鬼子母食可食不？答，咒愿，然后可食。问，主人施比丘牛马奴供食，直得取不？答，得取用。不得卖。亏刀一切凶器仗，皆不得受。问，人自出物供斋，斋竟去，余物后僧来得食不？答，打槌得。不打，犯盗。问，比丘共盘食，他分，犯何事？答，若问听，无罪；不听，取食，犯堕。若不问，亦犯堕。所以不犯者，以共仰手故受。问，比丘乞前人问好，比丘非答，是得物至犯何事？答，实好言好，犯堕，不好言好，犯弃。问，比丘一切长物施人言，我后须还自取得尔不？答，得。与可信者，然后更语一人。我物施某比丘，若取还，语不得辄取。《疾病事品第九》：问，比丘病，得离钵食不？答，重病得，小病不得。问，比丘疾病，三衣不持，犯何事？答，大因无所识知，得。有觉知，不得。问，看病人不语病者，私用钱与他病人，作食汤药，犯何事？答，若用五钱，犯弃。若后语，病者欢喜，不犯。若病人恚，不偿，犯弃。问，为病故，主人日供一百钱，五十便足。余者得与余病者作食不？答，病者自与，便得。问，病比丘无人看，比丘得与作食不？答，山野无人处，日中不得往还，得作七日。先净薪米，受取得作。问，病人须酒一升二升下药，可与不？答，若师言必瘥，得。和药服，不得空服。问，比丘病得服服气不？答，不得。同外道故。问，比丘肿病，得使人唾咒不？答，得。问，比丘病因，或阙衣钵施众，或卖用作福德，犯何事？答，若更得弊故，即受得。无有犯舍堕。《死亡事品第十》：问，亡比丘物，都不打槌，不羯磨而分，犯何事？答，界里一人以上，尽得打槌羯磨。若不羯磨而打槌；亦不羯磨，尽犯弃。所以尔者，亡比丘物，尽属四方僧故，不得辄分。若外五人以上，得羯磨分，不打槌，以无界故。四人以下，不得羯磨分，若分，犯弃。当赍诣僧中，若自取赍去至异众，初入界不犯，出则犯弃。如是后至余众，一出界，一犯弃。弟子持师物去，亦尔。问，比丘亡，弟子不持师物，与众辄自分处，供养僧，僧可食不？答，其弟子先知法者有罪。僧不打槌不羯磨而食，犯舍堕。问，若师亡，僧羯磨分物，弟子应得分不？答，应得。即是僧故。问，师亡更无余僧，唯有弟子。或五戒，十戒得，羯磨分此物不？答，即是僧，故得分。但打槌羯磨，不打不羯磨，不得。问，病者无常，供病余物，后人得与余病者不？答，此是僧物，不得辄与。直五钱，犯弃。问，师徒父母兄弟死，得哭不？答，不得。一举声，犯舍堕。可小小泣涕而已。问，或比丘死时在，羯磨时不在；或死时不在，羯磨时在，各应得分不？答，及羯磨尽得；死时在，羯磨时不在，不得。问，比丘死后，人与买棺木衣服葬埋，与者犯何事？答曰，白僧与泥洹僧，僧祗支自覆自余，应入僧师物，一切不得埋。埋过五钱，犯弃。若弟子私物，得亡者。知法已得，分处，分者无罪。问，父母诸亲死，比丘与办衣棺木埋不？答，不得。若父母亡日，若病，无人供养，乞食与半。若自龙绳线，不得与食，犯舍堕。与衣，犯舍堕。况复棺木葬埋耶？问，病者无常，衣钵先与看病者，竟不羯磨，看病者，卖为饭僧，得食不？答，众未得羯磨食，众犯舍堕。若看病者，不知法，已作羯磨，得食。若未作，众当语法。问，比丘借人物，前人死。得还自取不？答，一切不得自取。取犯突言罗。白众，众还得取。众不还，犯突言罗。若众不与强取，犯舍堕。问，比丘得与亡师起塔不？答，自物得。用师物作，不得。问，比丘得向师冢礼不？答，得。难曰；生是我师，已死，尚非比丘，唯枯骨而已，何由向礼？答，若佛在世，应供养恭敬。泥洹后，亦是枯骨。何以供养耶？师生以法益人，后亦应恭敬礼拜。有何过也。问，分物时羯磨已讫，更有僧来得分不？答，若羯磨讫，不与无咎。若及后羯磨，犹故得分。
