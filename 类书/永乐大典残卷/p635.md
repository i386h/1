<!-- { "loadSidebar": true } -->
　　汉高祖困于平城，或七日不食。奇谲之谋、硕画之士甚众，卒其所脱者，世莫得闻也。
　　养傲士
　　【东汉书】
　　《高彪传》：彪尝从马融，欲访大义。融疾，不获见，乃覆刺遗融书曰：“承服风问，从来有年。风问，风猷令问。故不待介者，而谒大君子之门，冀一见龙光，以叙腹心之愿。毛诗曰：既见君子，为龙为光。龙，宠也。不图遭疾，幽闭莫启。昔周公旦，父文兄武，九命作伯，以尹华夏，犹挥沐吐餐，垂接白屋，白屋，匹夫也。故周道以隆，天下归德。公今养傲士，故其宜也。”融省书惭，追谢还之，彪逝而不顾。
　　阅衣冠士
　　【隋书】
　　《裴蕴传》：蕴性明辩，有吏干，在陈仕历直阁将军兴宁令。蕴以其父在北，阴奉表于高祖，请为内应。及陈平，上悉阅江南衣冠之士，次至蕴，上以为夙有向化之心，超授仪同左仆射。高不悟上旨，进谏曰：“裴蕴无功于国，宠逾伦辈，臣未见其可。”上又加蕴上仪同，复进谏。上曰：“可加开府。”乃不敢复言。即日拜开府仪同三司，礼赐优洽。
　　天遗朕士
　　【西汉书】
　　《郊祀志》：武帝时，胶东王康后欲媚于上，乃遣宫人栾大入求见，言方。武帝既诛文成，后悔其方不尽。及见大，大说，乃拜大为五利将军。居月馀，得四印，得天士将军，地士将军，大通将军印，制诏御史：“朕临天下二十八年，天若遗朕士，而大通焉。乾称飞龙鸿渐于般，朕意庶几与焉。”
　　荷力之士
　　【庄子杂篇】
　　舜以天下让其友石户之农，石户之农曰：卷卷乎后之为人，葆力之士也。以舜之德为未至也。于是夫负妻戴携子以入海，终身不反也。
　　笼络时士
　　【百川学海】
　　《韩忠献遗事》：公谓吕申公为相，以进贤自任，恩归于已。时士皆出其笼络，独欧、范、尹旋收旋失，终不受其笼络云。
　　蚤知之士
　　【史记】
　　《乐毅传》：蚤知之士，名成而不毁，故称于后世。
　　倾覆之士
　　【资治通鉴】
　　唐昭宗大顺元年夏四月，初，张浚因杨复恭以进，复恭中废，更附田令孜而薄复恭。注：更，工衡翻，改也。及复恭再用事，深恨之。上知浚与复恭有隙，特亲倚之。浚亦以功名为己任，每自比谢安、裴度。克用之讨黄巢屯河中也，浚为都统官，王铎为都统，奏浚为判官。克用薄其为人，闻其作相，私谓诏使曰：“张公好虚谈而无实用，倾覆之士也。主上采其名而用之，他日交乱天下，必是人也。”浚闻而衔之。
　　倾危之士
　　【史记】
　　《张仪传》：太史公曰：三晋多权变之士，夫言从衡强秦者，大抵皆三晋之人也。夫张仪之行事甚于苏秦，然世恶苏秦者，以其先死而仪振暴其短，以扶其说，成其衡道。要之，此两人真倾危之士哉！
　　亻次飞射士
　　【西汉书】
　　《宣帝纪》：神爵元年，西羌反，发三辅中都官徒驰刑及应募亻次飞射士。服虔曰：周时度江，越人在船下负船，将覆之。亻次飞入水杀之。汉因以材力名官。如淳曰：《吕氏春秋》，荆有兹非，得宝剑于千将。度江中流，两蛟绕舟，兹非拔宝剑赴江刺两蛟，杀之。荆王闻之，仕以执圭。后世以为勇力之官。兹、亻次音相近。臣瓒曰：本秦左弋官也。武帝改曰：亻次飞。官有一令九丞，在上林苑中，结矢曾缴弋凫雁，岁万头，以供祀宗庙。许慎曰：亻次，便利也。便利矢曾缴以弋凫雁，故曰亻次飞。《诗》曰：抉拾既亻次者也。师古曰：取古勇力人以名官，熊渠之类是也。亦因取其便利，轻疾若飞，故号亻次飞。弋凫雁事自使亻次飞为之，非取飞鸟为名，瓒说失之。亻次音次。
　　张皓推士
　　【两汉蒙求】
　　张皓，字叔明，顺帝即位，拜皓司空。在事多所荐达，天下称其“推士”。
　　谢安论士
　　【晋书】
　　《褚爽传》：爽字弘茂，小字期生，少有令称。谢安甚重之。尝曰：若期生不佳，我不复论士矣。
　　亭长斩士
　　【容斋续笔】
　　汉大司空士夜过奉常亭，亭长呵之，告以官名。亭长醉，曰：“宁有符传邪？”士以马击亭长，亭长斩士，亡，郡县逐之。家上书，莽曰：“亭长奉公，勿逐。”大司空王邑斥士以谢。
　　梁欲得晋士
　　【五代欧史】
　　《后晋李袭吉传》：晋王与梁有隙，交兵累年。后晋王数困，欲与梁通和，
　　使袭吉为书谕梁，辞甚辩丽。梁太祖使人读之，至于“毒手尊拳交相于暮夜，金戈铁马蹂践于明时。”叹曰：“李公僻处一隅，有士如此。使吾得之，傅虎以翼也。”顾其从事敬翔曰：“善为我答之。”及翔所答，书辞不工，而袭吉之书多传于世。
　　庙神周贫士
　　【夷坚志】
　　衡州安仁县新渡石公庙，素灵。至元庚寅秋，有士人趁旅邸下，及寓宿于石公祠下。遂祷于神云：“旅中困乏，冀神指迷。”神予之梦曰：“湖北有巨商，见在本县城中，足疮苦甚，已出五百千求医，而医者尽其伎不能效。汝往与医。”士人云：“某素不善医，奈何？”神曰：“此商尝乘船在吾庙前，对吾庙尿，吾怒之，令小鬼以针刺其胫，故尔。汝以吾殿上香炉灰与擦，其疮即愈。若如所酬，尽可为旅费。却望隐吾言，不然，汝所得随丧，而吾之香火亦不隆矣。”士人俟天明前往彼处，如其言用之，巨商之疮随愈，而士人所得如数。巨商因此与士人为刎颈交。一日叩其得医药之因，士人遂直言其所以。巨商不平，遂于城隍庙拜许水陆斋十筵，以讼石公。至四筵，石公又托梦与士人言：“当初悯汝之贫，故以见告而周急。已尝戒祝毋泄，今又言之，我亦遭祸，而汝所得亦丧。”设斋至第五筵，雷轰其庙而焚之，而士人亦病丧焉。
　　兴文杖士
　　【夷坚志】
　　南昌李知县迁先圣殿于县南。舁夫子像而不能动，纵人多亦如之。有一士人在侧曰：“夫是之谓仲尼。”李宰怒，正色责之，至夜，士人忽梦被二黄衣使摄至一所，有小殿庑，扁额曰：兴文。少顷，一人坐中曰：“汝为士人，读先圣之书，岂当戏言侮慢先圣？”命左右决杖二十，勒罢为儒。及觉如痴，自后不识一字。今世之人好引圣语之言为戏，亦当以为戒。
　　猿请医士
　　【夷坚志】
　　商州医者负箧行医。一日昏黑，为数人擒去如飞，医者大呼求援，乡人群聚而不可夺。所擒之人，悬崖绝险，医者扪其身皆毛。行数里，到石室中，见一老猿卧于石榻之上，侍立数妇人，皆有姿色。一妇谓医曰：“将军腹痛。”医者觉其伤食，遂以消食药一服与之以服。老猿即能起坐，且嘱妇人以一帕与之，令数人送其回归。抵家视之，尽黄白也。次日持卖，有人认为其家之物，欲之官。医者直述其由，尽以其物还之，其事方释。忽一夕，数人又来请其去。见猿有愧色，其妇人又与一帕，且谓得之颇远，卖之无妨。医者持归，遂至大富。
　　士之高致
　　【西汉书】
　　《萧望之传》：望之为前将军光禄勋郑朋奏记。望之曰：将军体周召之德，秉公绰之质，有卞庄之威，至乎耳顺之年，履折冲之位，号至将军，诚士之高致也。
　　士不兼官
　　【慎子】
　　《威德篇》：古者士不兼官。士不兼官则职寡，职寡则易守。故士位可世。
　　士气不振
　　【宋名臣言行录】
　　张九成在南安。或问曰：近日士大夫气殊不振，曾无一言及天下事者。公曰：大抵人材在上之人作成。若摧抑之，则此气亦索。
　　士不可骄
　　【通鉴外纪】
　　周公问伯禽于其傅。对曰：其为人宽而好自用以慎。周公曰：呜呼！以人恶为美德乎？彼其宽也，出无辩矣，汝无教之，以鲁国骄人。仰禄之士犹可骄也，正身之士不可骄也。
　　尹士人名。
　　【孟子】
　　《公孙丑》：孟子去齐，尹士语人曰：不识王之不可以为汤武，则是不明也。注：尹士，齐人也。
　　高力士人名。
　　【南郡新书】
　　柳芳上元中为史臣得罪，窜农黔中。时高力士亦徒巫州。因相遇。为芳言禁中事。芳因论次其事。号曰：问高力士后著唐律。此书不复出。
　　青士竹名。
　　【云仙杂记】
　　《樊宗园记》：柏曰：苍官竹曰青士。
永乐大典
卷之一万三千四百九十四
卷之一万三千四百九十四
　　二置智
　　诗文二
　　【清江三孔集】
　　《孔平仲智若禹之行水赋》：明智之大，如禹行水。古有大智，中潜至明。何行水以为喻，盖存心之自诚。渊然创物之谋，敏而外发，沛若决川之势，顺以东倾。夫惟灵万类而生，毓五常之粹，不滞于物，其端曰智：“然顺其故，则不致于交谲。悖其本，则浸成于大伪。居惟适正，委美质之自然。举若下鸿，措安流于万事。审利图害，筹安计危，蕴千虑以无惑，包万殊而不遗。每优游而处此，不泪乱以行之。内畜清明，陶天真而去诈。远侔疏凿，适地势以流卑。湛然恬养于中，廓然识见于外。不涤源而涤性之垢，不治水而治情之害。较远无间，成功亦大。可通塞壅，顺意表以弥纶。如决怀襄，贯地中而滂沛。大抵多计者流于机巧，好辩者溺于空虚，其弊明甚。惟人戒欤，故我抱灵鉴以无隐，导沉机而自如，心常恶其凿也。势若排而注诸，舜以是而察迩言。聪明并决，尧因之而急先务。障蔽皆除。夫运至计以利仁，绍徽谋于平土，德一也，何独议乎智？人一也，何独尊乎禹？盖智之于物亏，必顺适其理。而禹之于水亏，亦疏导其苦。苟能此道，宜效皋陶之谟。一失其原，或谓白圭之愈。后世苏张之辩胜，庄老之道鸣，其耀才者，或笼愚而不正。其矫枉者，又绝圣以无营，皆与性以相戾。譬川而逆行，亦犹处戕柳以为之。并非其质，揠苗而助之长，反害其生。噫！喻玉莹者，楚有屈平。侔蓍龟者，秦闻樗里。或以易变而贻诮，或以不知而为耻，皆莫若顺其性以行焉，所谓智者乐水。
　　【童蒙诗训】
　　智者心无蔽，悬空一镜明。事来方顺应，物至总能名。
　　【漫游集】
　　《仁智诗》：仁者安理分，迂阔世所嗤。智者觉未然，论高为时疑。仁智废不用，奸黠始设施。跳踉乐未已，颠跻悲已随。尔辈胡足恤，奈人家国为。
　　【白氏六贴】
