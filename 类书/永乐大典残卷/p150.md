<!-- { "loadSidebar": true } -->
　　求己斋铭并序孟子曰：可欲之谓善，有诸己之谓信。学者方其未知自反也，但知善之为可欲而已。一朝反求而之，始信其为己之固有而非外铄我也。学而至于信止矣。自此以往，弃实之而已耳。夫人之患莫大于己小而物大，内轻而外重。己小而物大，内轻而外重，则见纷华盛丽而慕遇交错，纠纷而惑。当贫贱而病，处富贵而泰，威可以夺，货可以取，此皆不知求己之过也。若夫日思其所亡，而去其害之者真积力久，其成也自反而缩，内省而不疚。弱者以刚，虚者以充，三军莫能凌，千驷莫能诱。宽以居之，安以行之，于书也博观而无所流，于人也泛爱而无所狎。敛之而一身治，廓之而天下平。穷达犹是，死生犹是，然后为得也。古之人必先志其远者大者要其所成就，虽未臻其极，后世犹不可及者用是道也。然学此者岂有他术哉！本之于经以深固其根，恭之子集以助发其奥，优而游之，餍而饫之，以求其所自得者。然后以己之所有，观古人所言所行之得失，如秉构衡握绳墨，轻重曲直之不可诬也。力有余，日有暇，骋辞措意于文章，议论之繁，辩疑考异于形名度数之末而学者之事备矣。小子炎年十有五，始志于学，余惧其闻人之长而起歆起羡，望道之远而自暴自弃而不知其足乎已也。一日求名其读书之所而告之以求己，小子勉之。古圣且贤，岂欺我哉！有为者亦若是耳。夫铭以训之，非父与师其谁？宜为铭曰：维学之初，贵夫日新。取已而足，匪资于人。方其有之，其积犹长。养其梧，千霄直上。不治茅塞，助长苗槁。耘耔待时，实茂实好。于以弦诵，于以游息。寤寐贤圣，左右经籍。浑然蒙覆，孰发孰启。是诚在我，其愤其悱。敛礻禁危坐，收视反听。叶韵简编在前，如观日星归宿于道，应对以文忄专母欲惑，约毋寡闻，毋怠而画，毋忽而疑，往归而求，将有余师。
　　求诸己斋
　　【周清波杂志】
　　从叔知和随侍官九江，尝以诗见吕东菜居仁，后以书请教，答云：庐阜只尺，读书少休，必到山中所与游者谁也。古人观名山大川以广其志，思而成其德，方谓善游。太史公之文，百氏所宗，亦其所历山川有以增发之也。惜其所用，止在文字间，若使志于远者大者，虽近逐游夏可也。又为作求诸己斋诗见集中，知和常尉吴江，作《垂虹诗话》语未有序。言若以所得东菜帖，冠于首，何用他求？从之复著《垂虹赋》，为人称赏。盖得少小师尊前辈之力。惜年未及，中病废而卒。
永乐大典
卷之二千五百三十八
卷之二千五百三十八
　　七皆斋
　　斋名十四
　　天游斋
　　【元李一初云阳集】
　　《天游斋记》：醴陵周君善翁，筑圃于北门之外。青山远扬，绿水横逗，沟塍畦苑，交错高下，而烟云草树之香蔼，蔓可以驰远，思而寄幽兴也。于是遂规圃之中以为斋，斋之外，环植花木，百卉清芳，美荫无不可爱。暇日携二三友从市尘中来，即解衣脱巾，忘弃世虑，悠然若尘埃之去体，洒然如执热而濯清风也。予闻而造焉，与君燕坐，竟日超然县解，乃请以天游名其斋。君曰：子名我斋，固当盍更为我陈之。予闻天之于人，其不和合也久矣。其孰得而与之游乎？盖天之生人一体而分，喘息呼吸与天为一，而况虚灵之府，神明之舍乎？人唯嗜欲以昏之，忧患以迫之，宠辱得丧，喜怒哀乐之情，戕贼而桎梏之。胶胶焉，扰扰焉，日与事物争斗于前，而胸中之天，已索然无余地矣。苟欲游乎是，则必启其昏，去其迫，除其戕贼桎梏，而后得焉。其要在于审夫轻重而已。古之至人，有不以天下累其心者，有不以一国累其身者，其自视者重也。自视者重，则虽天下国家不得以易吾之生也。而况于琐琐者乎？噫！人之生也有涯，而事变之来也无尽。予愿与君去町畦，削崖岸，屏其为人者，而求其为天者，从容乎恬淡之场，逍遥乎广漠之野，心乎其无心，为处其无为，行乎自然无所于选。如是者，其于天游不其庶几乎？予既为君名是斋，又从而申之以词，曰：环堵之室，宇宙入焉；方寸之地，神明集焉。俄顷之间，四海毕焉，游焉，息焉，吾与子同适焉。君欣然喜，曰：子之言尺矣，当与子共之，遂为记。
　　【宋李纯甫诗】
　　《天游斋》：丈人未始出吾宗，草靡波流尽太冲。七窍凿开无混沌，六根消落尽圆通。法身兔角声闻外，尘事牛毛梦幻中。谁会天游更端的，瘦梅竹一窗风。
　　【李端叔姑溪居士集】
　　《题僧道符天游斋》六凿相攘不暂休，超然谁复与天游。醯鸡饔里自歌舞，野马窗间空赘疣。妙境果从拈处得，生涯须向个中求。逢场作戏由来事，可笑区区问髑髅。
　　天咫斋
　　【元刘将孙养吾集】
　　《天咫斋记》：谁谓天去地一亿一万六千七百八十一里半者，齐谐者，臆之以为怪诡，诵之如东西若干里某至某强半纤悉。仰而眩焉者，信以为厥若有神告不诬。异哉言天者也。天日夕尔左尔右之不知，而谓其荒且远若是。方之外者于以诞而愚若狂者肆焉，或曰：若是，则苍苍者非耶，恶而以为苍苍耶，则吾见其昭昭而已。至虚者天也，固也。至实者莫如天，而未有识之者也。阴阳日用，流动克满，一举首而参乎吾前，一瞬目而压乎吾上，其喜怒变化，而声而形，无一有隐于我。我日与之周旋，而乃欲以耳目之区区不闻不睹者，若远若近以欺之，可乎哉？繇是有以尸居而龙见，渊默而雷声者，如神人焉，则亦其诞我于蝉翳，而愚我于云雾也。然则天恶在，谓天在尔心，自事其心者也，犹隐而不可知也。吾谓天无不在，吾日所见者皆是也。阳明者天道也。吾晨兴而东方粲然，四塞之室，亦必有一隙之明焉。穷居久，亦必有寻尺之虚焉。仰而瞻，不必有接于视。俯而视地上者，无非天也。天在咫尺之间，出入游衍，曰明曰旦，乌乎曷其柰何不敬？以斯心至所在而见之，尺地之盘桓，无以广于四达之衢。一室之磅礴，无以大于大荒之野。幽之而鬼神，原始要终，而生之说，死之故，屈信之情状，昭布森列知其说者之于天下也。远之而事君，水天桂海如其城南之尺五所在，而如陵紫霄蹑青云玉关万里，无往而非威颜之在，望玉阶之方寸地也。盖退而无不足于心，进而无不满之望，以之隐约以善其身，以之优游以卒吾岁，以之自律以遗其后人，以待夫天之察焉。自求多福，在我而已。非耶！吾宗友字昭甫，老屋市间，低徊一窗，取昔人君家近市所得天咫尺语名其斋。吾家君须溪先生为书之，而未有记。乃为发天咫之义，备数义之言，依苏氏三槐之叙，叙而铭。铭曰：天远乎哉！一仰而足。毋曰：高高，视下于目。毋曰：茫茫，无隐伏。天之于我，如我观天，一动一静，帝临汝前。无地不有，无时不然，苍苍匪云，云亦何有？九关非高，九万非厚，于观于游，慎尔举首。
　　云斋
　　【宋家则堂先生集】
　　《云斋记》：士有抱负奇伟，不求为世用，犹典教一方。以其道私淑诸人者，是虽仕也，而实隐也。是虽隐也与，潜深伏奥独善其身者异矣。河间张彦举，早负乡曲盛名。以乡国公选，教授六州，十年于兹，安恬不竞。余所谓仕而隐，隐而能以其道私淑诸人者也。彦举以云名斋，俾余为之记，余谂之曰：云一也。瑞乎天者为庆云，泽乎物者为油云。栖迟岩窦，偃薄林壑，不能为瑞为泽者，则闲云也。子取其为瑞者乎？抑取其为泽者乎？抑慕其栖岩偃壑适己之适，而忘情于斯世乎？昔者禹阜稷契并处尧朝，蔚乎其辉，炳乎其容，衣被下士，人莫名其功，此云之瑞乎天者也。伊起于莘，主奋于岩。其君用之，其类应之，肤寸而升，不终朝而雨乎八，此云之泽乎物者也。乃若荷耦耕之伦，以放旷为高，处不违其里，行不越其乡，羞弊聘而傲王公，则岫云之无心者也。吾子学孔孟之学，诵诗读书，考古订今，方将有用于世。彼隐君子遁世之事，不足为子言也。然则云以名斋，义何居乎？张子曰：嘻！吾敢志古人之志乎？盖云者，雨之根也。学问者，事业所从来也。高山大泽，其包纳也。厚其涵蓄也久，故气之升乎天者，氤氲郁纷；泽乎土者，脉雨沐雨沾濡。是岂一日之积乎？士君子之学亦犹是耳。吾典教六州，士之从吾游者数十百人，其渴于闻道，若旱苗之望滋。吾惧乎无以雨之。穷年兀兀，惟日孜孜，亦欲厚吾之所蓄，庶有以沾溉，吾徒云耳。子不观诸易乎？云雷而为屯，雷雨而为解，屯之云雷，其蓄诸中者乎？解之雷雨，其泽诸外者乎？子知屯之必能为解，知云之必能为雨，则知吾命斋之意矣。乃若皋稷伊传之事业关乎天，而制于命，吾如彼何哉？子其母以为问，余闻君言为之歌曰：山之高兮，云之涵兮，泽之大兮，云所纳兮，子之居亩宫环堵兮，道所存兮。充子之学，道弥大施弥溥兮，云兮云兮，其孰窥子之际兮？遂书以为记。
　　云瑞斋
　　【应天府志】
　　在府治忠实不欺之堂前。
　　步云斋
　　【宋真西山集】
　　全氏步《云斋记》：金鸡一峰，为浦城最胜处而全氏步云斋，实踞其巅，人物彬彬多自此出。中改为道宫，忠甫今小斋，其右以复前人旧。予一日摄衣而登，群山回环，万象呈露，恍然若超尘世而游，无何有之乡。则为之叹曰：古人喜高居远眺者，岂徒以动心骇目云哉？天壤之间，横陈错布，莫非至理。虽体道者，不待窥牖而粲然毕睹然。自学者言之，则见山而悟静寿，观水而知有本。风雨霜露接于其目，则天道至教，亦昭昭焉可识也。忠甫之子弟群，从多好学。试凭槛而寓目焉，仰太虚之无尽，俯长川之不息，则吾之德业，非日新不可以言盛；非富有不足以言大非。乾乾终日，不能与道为一，则于进修之益弘矣。若徒以拾取科级为尔云探月，而念念在是，吾恐殁溺于名区利薮中，与汨汨嚣尘者等尔。康节先生曰：天根月窟闲来往，三十六宫都是春，岂谓是耶？既以复全氏，又以自警云。
　　观云斋
　　【元马虚中霞外集】
　　《寄题淳安方山长观云斋》：画长倚槛书眼开，一片两片山中来。无心不肯作霖雨，转觉清风生钓台。
　　雾隐斋
　　【宋周紫芝太仓米集】
　　袁时良雾隐斋：袁侯家多文，颇似斑叔皮，后来有云仍，文采如当时。流风今尚存，所恨世未知。一官事桁杨，相处似未宜。西斋附寒厅，花竹摇风枝。推囚有余日，隐机哦新诗。愿君扫秋茶，决狱称吏师。何必大门闾，可使高轩驰。会当专此门，诰命司文词。斯文可华国，当代称羽仪。它时豹一班，宁须管中窥。时来固有待，道在亦可期。只今坐寒窗，相从欢无谁。聊呼管城辈，文字相娱嬉。
　　向日斋
　　【元许有壬诗】
