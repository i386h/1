<!-- { "loadSidebar": true } -->
　　晁氏曰：唐刘义，少尝任侠杀人，后更折节读书。善歌诗，客韩愈门，作《冰柱》、《雪车》二诗，出庐仝李贺右，归齐鲁，不知所终。今集二十余篇，不载二诗。
　　陈氏曰：凡二卷，义，附见《新史韩愈传》，不知何处人。其《冰柱》、《雪车》二诗，狂怪，诚出庐仝右，然岂风人之谓哉！
　　杨巨源诗
　　【文献通考】
　　《杨巨源诗》一卷。
　　晁氏曰：唐杨巨源，字景山，河中人。贞元五年第进士，为张弘靖从事。自秘书郎擢太常博士，迁礼部员外郎，出为凤翔少尹，复召除国子司业。巨源在元和中，诗韵不造新语，体律务实，用功颇深，旦暮摇首微咏不辍。年老成疾，尝赠弘靖诗，叙其世家云：“伊陟无闻祖，韦贤不到孙，”时人称之。年满七十，丐归。时宰惜其去，以为其乡少尹，不绝其禄。太和以官寿卒。
　　陈氏曰：凡五卷。按韩退之有《送杨少尹序》。盖自司业为少尹，称其都少尹者，乃其乡里也。《艺文志》乃云太和河中少尹，误。第三卷末二十余篇，有目无诗。
　　武元衡诗
　　【文献通考】
　　武元衡《临淮集》两卷。
　　晁氏曰：唐武元衡伯苍，河南人。建中四年进士，元和二年以门下侍郎平章事，出为剑南节度，八年复秉政。明年，早朝遇盗害之。元衡工五言诗，好事者传之。被于管弦，尝夏夜作诗曰：夜久喧暂息，池台唯月明。无因驻清景，日出事还生。翌日遇害，旧有《临淮集》七卷。此其二也。议者谓唐世工诗宦达者，唯高适，宦达诗工者，唯元衡。
　　陈氏曰：初用莆田李氏本传录，后以石林氏本校益六首，及李吉甫唱酬六首，川本作二卷。
　　张碧诗
　　【文献通考】
　　《张碧歌诗集》一卷。
　　陈氏曰：唐张碧太碧撰。《艺文志》云，贞元时人。集中有览贯休上人诗，或剿入之也。
　　羊士鹗诗
　　【文献通考】
　　《羊士鹗诗》一卷。
　　晁氏曰，唐羊士鹗，贞元元年进士第，顺宗时为宣歙巡官，王叔文所恶，贬汀洲宁化尉。元和初，李吉甫知奖，擢监察御史，掌制诰，尝出为资州剌史。
　　陈氏曰，窦群引士鹗为御史，共倾李吉甫。
　　鲍溶诗
　　【文献通考】
　　《鲍溶诗》五卷。
　　晁氏曰，唐鲍溶，字德源，元和四年进士，集中有《别韩博士愈诗》云：“不知无声泪，中感一顾厚。”盖退之所尝推激也。张荐谓溶诗气力宏赡，博识清度，雅正高古，众才无不备具。鲁子固亦爱其诗，以史馆本及欧公所藏，互校得二百三十三篇，今本有一百九十二篇，余逸。
　　南丰曾氏曰：《鲍溶诗集》六卷，史馆书旧题云鲍防集五卷，《崇文总目》叙别集亦然。知制诰宋敏求为臣言，此集诗见《文粹》、《唐诗类选》者，皆称鲍溶作，又防之杂感诗最显，而此集无之，知此诗非防作也。臣以《文粹》、《类选》及防杂感诗考之，敏求言皆是。又得参知政事欧阳修所藏《鲍溶集》，与此集同，然后知为溶集决也。史馆书五卷，总二百篇，欧阳氏书无卷，第才百余篇，然其三十三篇，史馆书所无，今别为一卷附于后，而总题曰，《鲍溶诗集》六卷。盖自先王之泽熄而诗亡，晚周以来作者，嗜文辞抒情思而已。然亦往往有可采者，溶诗尤清约谨严，而违理者少，亦近世之能言者也。故既正其误谬，且著其大旨以传焉。
　　贾岛诗
　　【文献通考】
　　《贾长江集》十卷。
　　晁氏曰，唐贾岛浪仙诗，共三百七十九首。《唐书》称：岛，范阳人。初为浮屠，名无本，后从韩愈，遂去浮屠，举进士不第。文宗时坐飞谤，谪长江主簿。会昌初终普州司仓参军。今长江祠堂中有石刻大中九年墨制。大中，宣宗年号，与传不合，《摭言》又载武帝时谪去，尤差误。
　　陈氏曰，韩退之有《送无本诗》，即其人也。后返初，举进士不第，文宗时坐飞谤贬长江，会昌初以普州参军卒。本传所载如此。今遂宁刊本，首载《大中墨制》云：“比者礼部奏卿风狂，遂且养疾关外，今却携卷轴潜至京城，遇朕微行，闻卿讽咏，观其志业，可谓屈人，是用显我特恩，赐卿墨制，宜从短簿，别俟殊科。”与《传》所称飞谤不同。盖宣宗好微行。小说载岛应对忤旨，好事撰此制以实之，安有微行而显著训词？首称奏卿风狂，尤为好笑，当以本传，亦据其墓志也。唐贵进士科，故志言责授长江。如温飞卿亦谪方城尉，当时谓乡贡进士，不博上州剌史，则簿尉固宜谓之责授，欲使今世进士得罪，而责授簿尉，则惟恐责之不早耳。
　　姚合诗
　　【文献通考】
　　《姚少监集》十卷。
　　晁氏曰，唐姚合也，崇曾孙，以诗闻，元和十一年李逢吉知举进士，历武功主簿，富平万年尉，宝应中监察殿中御史，户部员外，历金杭二州剌史，为刑户二部郎中，谏议大夫，给事中，陕虢观察使，开成末终秘书监，世号姚武功云。
　　陈氏曰，川本卷数同，编次异。
　　李涉诗
　　【文献通考】
　　《李涉歌诗》一卷。
　　晁氏曰，唐李涉，渤之弟也。早从陈许辟，一再谪官夷陵，大和中为太学博士，自号清溪子，渤三诗附。
　　雍陶诗
　　【文献通考】
　　《雍陶诗》五卷。
　　晁氏曰，唐雍陶国钧，大和八年进士，大中六年自国子毛诗博士出刺简州，《唐志》集十卷，今亡其半。
　　李绅诗
　　【文献通考】
　　《李绅追游昔集》三卷。晁氏曰，唐李绅公垂也，亳州人，元和元年进士。补国子助教，穆宗召为翰林学士，累进中书舍人。武宗即位，拜中书侍郎平章事。绅为人短小精悍，于诗最有名，号“短李”。与李德裕元稹同时，号“三俊”。“追游昔”者，盖赋诗纪其平生所游历，谓起梁汉，归谏署，升翰苑，及播越荆楚，逾岭峤，上高安，移九江，过钟陵，守滁阳，转寿春，留洛阳，廉会稽，分务东周，守蜀镇梁也。开成戊午八月自为之序。
　　陈氏曰，皆平生历官及迁谪所至，述怀纪游之作也。余尝书其后云：读此篇见其饰志矜能，夸荣殉势，益知子陵、元亮为千古高人。
　　温庭筠诗
　　【文献通考】
　　温庭筠《金筌集》七卷。《外集》一卷。
　　晁氏曰，唐温庭筠，本名岐，字飞卿。宰相彦博之裔，诗赋清丽，与李商隐齐名，时号“温李”。能逐弦吹之音，为侧艳之辞。为行尘杂，由是累年不第。终国子助教，宣宗尝作诗赐宫人，句有“金步摇”，遣场中对之，庭筠对以玉跳脱，上喜其敏，欲用之。而尝作诗忤时相令孤。终废斥云。
　　张诗
　　【文献通考】
　　《张诗》一卷。
　　晁氏曰，唐张，字承吉，清河人，乐高尚客，淮南杜牧为度支使，善其诗，尝赠之诗曰：“何人得似张公子，千首诗轻万户侯。”尝作《淮南诗》，有“人生只合扬州死，禅智山光好墓田”之句。大中中，果终丹阳隐舍。人以为谶云。
　　许浑诗
　　【文献通考】
　　许浑《丁卯集》二卷。
　　晁氏曰，唐许浑，字用晦，围师之后。大和六年进士，为当涂、太平二令，以病免。起润州司马。大中三年，为监察御史，历虞部员外，睦、郢二州剌史。尝分司于朱方。丁卯间，自编所著，因以为名，贺铸本跋云：按浑自序集三卷五百篇。世传本两卷，三百余篇，求访二十年，得沈氏曾氏本，并取《拟玄集》校正之，共得五百四十四篇。予近得浑集完本，五百篇皆在，然止两卷。《唐?艺文志》亦言浑集两卷，铸称三卷者，误也。
　　薛莹诗
　　【文献通考】
　　《薛莹集》一卷。
　　陈氏曰，唐薛莹撰，号《洞庭集》。文宗时人，集中多蜀诗，其曰壬寅岁者，在前则为长庆四年，后则为中和二年，未知定何年也。
　　薛逢诗
　　【文献通考】
　　《薛逢歌》诗二卷。
　　晁氏曰，唐薛逢陶臣，河东。会昌元年进士，终秘书监。持论鲠切，以谋略高自标显，与杨收王铎同年登第，而逢文艺最优，收作相逢有诗云：“谁知金印朝天客，同是沙堤避路人”。铎作相逢又有诗云：“昨日鸿毛万钧重，今朝山岳一毫轻”二人皆怒，故不见齿。
　　赵嘏诗
　　【文献通考】
　　赵嘏《渭南诗》三卷。
　　晁氏曰，唐赵嘏，承也，会昌四年进士，终渭南尉。杜紫微读其早秋诗云：“残星几点雁横塞，长笛一声人倚楼”，因谓之“赵倚楼”云。
　　薛许昌诗
　　【文献通考】
　　《薛许昌集》十卷。
　　晁氏曰，唐薛能，字大拙。汾州人。会昌六年登进士第，大中末书判中选，补周至尉，辟太原陕虢河阳从事。李福镇滑，表署观察判官，历御史都官刑部员外郎，福徙西蜀，奏以自副。咸通中摄嘉州剌史，造朝，迁主客度支刑部郎中，俄刺同州，京兆尹温漳贬，命权知尹事，出帅咸化，入授工部尚书，复节度徐州，徙忠武。广明元年，徐军戍氵般水经许，能以军怀旧惠，馆之城中，许军惧见袭，大将周岌乘众疑，怒逐能，据城自称留后，因屠其家。能政严察，绝私谒，癖于诗，日赋一章。晚节惑浮屠法，奉之唯谨，然资骜倨，故佻轻以忤物。及为藩镇，尤易武吏。尝命其子属橐革建雅拜新进士，或问其故，曰：“与渠销弭灾咎云。”《容斋洪氏随笔》曰，能，晚唐人。诗格调不甚高，而妄自尊大。其《海棠诗》、《荔枝诗》、《折杨柳》十诗序可见，而所作皆无过人。又别有《柳枝词》五首，最后一章曰：刘白苏台总近时，当初章句是谁推。纤腰舞尽春杨柳，未有侬家一首诗。”自注云，“刘白二尚书继为苏州剌史，皆赋《杨柳枝词》，世多传唱。虽有才语，但文字太癖，宫商不高耳。”其大言如此，但稍推杜陵，视刘白以下蔑如也。今读其诗，正堪一笑。刘之词云：“城外春风吹酒旗，行人挥袂日西时。长安陌上无穷树，唯有垂杨管别离。”白之词云：“红枝江桥青酒旗，馆娃宫暖日斜时。可怜雨歇东风定，万树千条各自垂。”其风流气概，岂能所可仿佛哉！
　　后村刘氏曰：能自称举太过，五言云：“空余气长在，天子用平人。”不但自誉其诗，又自誉材。然位历节镇，不为不用矣，卒以骄恣凌忽，偾军杀身。其材安在？妄庸如此。乃敢妄议诸葛，可谓小人之无忌惮者。
　　李群玉诗
　　【文献通考】
　　《李群玉诗》一卷。
