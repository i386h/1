<!-- { "loadSidebar": true } -->
　　《题能伯宣舍人梅花》：水花雪蕊映清波，公子高标奈尔何。聊把一枝供啸咏，江南春意不须多。《又题画梅》：白玉壶中白玉梅，东风晴雪压枝开，小窗梦觉诗情惬，不见江南驿使来。
　　【林清源诗】
　　鸾缥缈行秋云，玉妃来谒云中君。娥眉箫飒不如旧，风格犹自超人群。玉京帝子下遥池，独驾苍鸾自在飞。误入巫山访神女，莫云吹上六铢衣。
　　【丁复桧亭诗藁】
　　《题汪伯高梅》：兔臼寒霜染雪毫，绿烟微散月初高。野人醉醒罗浮梦，长忆仙娥玉色醪。寒响萧萧已满枝，冷香不放小船移。总宜酒散笙歌歇，睡彻玉楼人未知。《题王冕梅》：三年不见王征士，一见梅花如见人。风致山阴频梦夜，雪晴江上又逢春。毫端只作寻常写，意度真同造化神。闻道耶溪新买宅，想栽千树作此邻。
　　【赵孟兆页松雪斋集】
　　《戏题僧惟克墨梅》：潇洒孤山半树春，素衣谁遣化缁尘。如何淡月微云夜，照影西湖自写真。《以墨梅赠崔国宝》：怜君触热行千里，乞与一枝疏影横。驿亭邂逅鞍马暇，洗眼炎天水雪清。
　　【蓝静之蓝山集】
　　不必论清白，何劳度暗香。无人知此意，天地正昏黄。《题欧阳雪舟墨梅二首》：横梢倒干春偏好，冷蕊疏花晚自妍。我老正须诗兴助，欲移茅屋住湖边。最忆庐陵老炼师，酒酣挥笔写南枝。春风开尽江头树，不见扁舟载月时。《为云壑题雪友墨梅》：欧阳笔下开冰雪，竹外横斜见一枝，庾岭独怜春色早，罗浮相忆月明时。林间自伴幽人隐，林下长歌处士诗。老我岁寒频对此，白云幽壑共心期。
　　【陈子尚诗】
　　《尹太和画梅》：客从天台来，赠我梅一枝。槎牙刺人手，可玩不可持。置之茅屋间，而有岩壑姿。天寒众已晚，短笛愁孤吹。但在颇黑瘦，粲者或见嗤。谁知岁寒心，不受物外缁。优游念零落，老大思娱嬉。岂无围中花，颜色忽已衰。山窗淡无云，展晤成幽期。《题梅》：腊月风霜百草干，梅花梅蕊不知寒。旧时春满西湖路，此日惟应图里看。罗浮微月堕榛荆，日莫山寒见似人。休讶孟光形黑丑，白头相对正如宾。
　　【张西岩集】
　　梅花初破雪花飞，好在横斜第一枝。长记西湖湖上路，一钩新月独来时。《题赵信庵墨梅二首》：秋壑来时已乞归，信翁心事几人知。白头无用和羹手，犹作横斜一两枝。此老胸中兵百万，不知何地著余春。醉毫写出孤山影，岂是花光辇行人。
　　【元朝风雅】
　　《李五峰题梅卷》：北风吹倒山，三日雪塞门，岩谷里，万木命在根。天翁粲然笑，洗出明月魂。春如鼎中香，已觉火力温。
　　【滕玉霄集】
　　吾闻画梅如画龙，先有奇怪蟠胸中。忽然醉墨吐天巧，兔起鹘落天无功。为梅写真月与冰，相马前身终未似。如何妙手出生机，一笑凭陵春堕纸。候君不独墨梅奇，水边竹外多清诗。想渠经营万象表，笔下掩冉冰蚕彩。却怀罗浮谪仙客，堕砌娇云弄春色。当时扫竹妙天下，何事梅花无点墨。简齐空解怜陈玄，老逋岂胜扬逃禅。为君大字亦狂发，此诗此书俱千年。
　　【浦道源顺斋丛藁】
　　《唐知州梅园》：书园仿佛见当时，肯作秋山坐忍饥。已为梅花成绝唱，不应今日更题诗。西湖风物纵依然，诗律谁能续断弦。惟有孤山霜夜月，照溪疏影记当年。
　　《题徐子方以诗，并画梅寄李晋臣卷后》：一枝疏影落横披，名画新诗寄所思。二老风流今已矣，卷中犹得见当时。《题墨梅园》：春风不解惜琼英，可是招魂有客卿。记得小桥曾度处，数枝和月浸溪明。省识当年玉雪颜，只宜索笑不宜攀。晴空展对垆薰坐，对我孤山篱落间。《题雀梅》：竹间雪蕊正开时，群雀无情啄晓枝。谁谓游蜂么么物，春光绕透已先知。
　　【白均举寓斋诗】
　　《赵提学示屏上梅诗，约同赋》：东阁屏风上，南枝滴蜡黄。巡檐曾一笑，破墨到孤芳。自惜调羹品，羞为落额妆。诗人朝夕视，且莫恨无香。
　　【范德机诗集】
　　《题杨补之墨梅》：学到逃神自一家，洗空尘墨印江沙。笔端不有兰亭骨，莫写园林雪后花。
　　【杨弘道小亨集】
　　《东坡墨梅》：玉溪轻蘸横斜枝，枝头淡月颦宫眉。短轴一幅有二绝，东坡画出西湖诗。
　　【王沂伊滨集】
　　《槎翁墨梅为刘生以传题》：野外群芳尽，江南十月寒。一枝春色早，犹似玉堂看。
　　【黄叔美集】
　　《题横枝梅卷》：长身玉立短檐遮，飞干横开数丈花。却写寒香归绢素，不消明月送窗纱。兴催东阁诗人句，梦统西湖处士家。闻说堂阶千树雪，冰霜岁老转槎牙。
　　【僧大伟竹窗小藁】
　　《送墨梅与李梅山》：玉骨冰肌纸上横，风魂月魄笔头生。赠君展向山前看，纵不香时也自清。
　　【韩性五云漫藁】
　　寒空漠漠千林黑，的白乐明珠独照人。笑杀生绢写梅影，毫端先自染缁尘。《题白太素所藏射泽梅花卷》：射泽老人幻幽境，三尺枯槎留断梗。更将余墨扫梅花，坐看非花亦非影。罗浮月落堕清梦，笔底春风唤渠醒。舌根真味无人知，试汲中冷烹若茗。《题赵子昂梅》：北风如海珊瑚老，青条不长交枝少。蛎房矗华结蚌珠，龙堂香销石气癯。仙人夜唤山中颖，不许寒蝉度清影。琐窗几度绿阴成，至今落寞黎云冷。《题梅花画卷》：檐间日日悬银竹，五月江南厌梅。刘侯示我梅花图，疏影横斜在茅屋。上无烟梢下无根，虬枝点点苍苔痕。仙云已散春寂寞，惟有弄玉招清魂。那知是花还是画，但喜尘襟为潇洒。清风满座月满怀，恍然坐我孤山下。不愁炎署难禁当，借君此图销昼长。竹床石枕薰风凉，小窗未比蛮花香。《林和靖冻梅图二首》：冻折梅花冰满壶，吟边喜色见眉须。阿童忍冷何妨事，短发入画图。见画何知梦见君，似看眉守听清吟。吴兴妙绝丹青手，解道梅花识古心。《题梅花》：兰风吹水碧粼粼，疏影横斜写未真。清晓漱寒人不到，琐窗先试一枝春。南海仙云凝不开，骄鸾何意下瑶台。龙绡衣约东风面，带得天香一缕回。
　　【陈旅安雅堂集】
　　处士桥边古岸隈，梅花偏向小园开。冲寒有客寻春去，移得晴窗雪影来。《题赵子固墨梅》：王孙朝罢景阳宫，画舫湖头写雪风。一假寒香留不住，西泛残月角声中。
　　【名贤诗】
　　《黄子肃题竹外一枝梅卷》：仙标何处来，一笑倚寒玉。晴窗见疏林，庄上春可掬。山阴带残雪，水影兼远绿。珍重孤竹君，岁寒伴幽独。
　　【刘将孙养吾集】
　　《题天师画梅》：当年夜泛剡曲船，三更酒醒心茫然。推篷雪压不胜重，半露一抹洲明烟。船舷戛岸露地白，横梢老干横中坚。上者不见空氵蒙玄，下者不见根盘旋。腰支正德婉娈处，笑靥适映须眉边。美人背面犹可怜，况此明媚停婵娟。繇此移棹回前川，已见安道不复前。此画此笔通灵仙，写此妙妙无传传。只今王戴已相识，但玩此图非雪非月长千年。
　　【傅与砺诗】
　　《梅图》：
　　老树亚晴空，疏花带寒野。风流不自惜。澹泊从人写。岁晏孰相娱，空山少来者。孤花何婉娩，玉立含幽素。短短时出桥，疏疏或临路。坐疑檐下月，半照墙西树。《题墨梅》：弱水下可舟，飚车谁能御。群仙六铢服，飞度空中去。漠漠烟外姿，娟娟坐中见。分明银屏影，不隔宫妆面。月下逢素娥，清辉寒相照。应怀不死药，玉色长如少。积雪春不坏，疏花冷愈馥。心鄙汉阿娇，贮之黄金屋。横枝交屈铁，疏蕊分群玉。同气复同心，相亲不相渎。孤花临极浦，半树宜清景。寂寂林下风，娟娟月中影。
　　【梁隆吉诗】
　　《谢氏梅图》上有幽禽趁蜂
　　迂腰冻欲折，来探前村雪。幽禽莫相猜，岁寒心似铁。
　　【僧盘谷游山诗集】
　　《高丽世子墨梅诗，索和次韵》：
　　毫端造化力穷源，漏泄东君着意边。疏影暗香传不得，鬓霜空度买臣年。溪桥雪霁古根源，清浅横斜月半边。写作玉堂标格去，无香还胜有香年。一树梅花枕涧源，春光占断管城边。调羹事业虽无日，止渴声名却有年。屈曲孤根浸古源，影消声断见闻边。有花占得阳春在，何恨无香空岁年。
　　【戴表元剡源集】
　　《水墨梅花》：江海归来见似人，离披犹自少风尘。如何淡月山庄夜，百幅清溪乱写真。
　　【元遗山集】
　　《花光梅》：草圣前头一树春，豪华落尽只天真。写生今向君家见，疑是花光有两身。
　　【记纂渊海】
　　《张灏画梅》：笔端唤醒玉梅魂，满袖春风不见痕。未许卷帘新月上，却教烟雨恼黄昏。
　　【国朝宋玄僖庸庵后藁】
　　《题梅画》：
　　白玉堂前事已非，缁尘漠漠翠禽飞。谁知今夜江南月，还向寒村照素衣。
　　《题王时敏画梅》：今年辛亥八月下旬，余与王时敏游耻虞贺溪，半月乃过小山陈氏书舍。甫及其门，而时敏有儒士之征，使者继至。明旦还吾邑，犹为陈子范等作墨梅数纸，且为赋诗。可见其迂之甚矣。故予题其画，以记一时之事。谁怜迂甚王徽士，不管江头驿使催。秋晚小山丛桂下，为人犹为数枝梅。江边翠阁为谁开，野老看花雨中来。怪煞王郎乘酒兴，直教玉女下瑶台。王郎作画复衔杯，我为题诗日几回。帘外不知春雨落，砚边犹见暮花开。半月看花住贺溪，王郎几度醉如泥。无端驿使征求急，东阁吟诗不暇题。
　　《十一月十二日过竹山胡氏书舍，观王时敏梅画，赋诗一首》：竹山书舍王征士，长说邻翁与往来。翰墨曾挥银烛夜，儿郎总慕玉堂才。故人一去云霄远，老我初过岁月催。冬日南窗对图画，梅花临水为谁开。
　　《题王山农梅画》：山阴对雪写南枝，此老平生独好奇。同郡相逢每相失，却来闽越为题诗。山农作画爱梅花，身后声名擅一家。独倚寒村谁泯灭，吟诗空恨夕阳斜。
　　《为王漠章题王山农梅画》：山阴狂客王山农，平生游戏梅花中。梅花解作忘机友，雪天一夜长相逢。腰围固有食肉相，忍饿惟知骂卿相。清癯仙质爱梅花，写神迥出缁尘上。汤杨墨迹世上传，山农与之争后先。只今片纸不易得，豪家岂惜黄金钱。推篷之图为谁作，烂漫千花竞交错。逸兴可废文章家，走笔花前风雨落。我昔避地留梅川，梅川孤舟花底眼。冰霜满眼书无路，桃源谁送渔郎船。王家高堂对图画，白首忘愁了诗债。南风洒洒吹寒花，往事令人感时迈。《
　　题梅画》：老树小时见，看花今白头。衰迟难作赋，感旧只添愁。花好年年见，情亲日日来。谁怜湖上月，照我夜深回。看花三日屡题诗。正是高楼听雨时。怪杀东风阻归客，朝朝送雨到南枝。桂花留客小山中，作赋曾闻汉八公。今日观梅动诗兴，小山谁忆铁心翁。
