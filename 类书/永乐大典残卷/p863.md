<!-- { "loadSidebar": true } -->
　　【中峰广录】：示主一居士云，圆常之道，非佛一人独有之。众生各各具足，而不自悟也。然悟有两途，有正悟者焉，有相似悟者焉。谓正悟者，如久暗遇明，大梦俄觉，一了一切了，更无纤毫憎爱取舍之习滞于胸中。如老庞所谓心空及第者是也。谓相似悟者，多以相似极理之言，记忆于怀，于四大身中影影响响，妄认个不生不灭之神，性用聪明之资，领纳在心，似与道会，实未曾也。岂真诚求诀，生死大事者，当如是耶？唐宋名贤，大有样子。虽混身于功名富贵子女玉帛之间，然其为道之正念，与彼世间富贵，等相了不相触。久久纯熟，一念洞明，转万物归自己，如壮士屈臂，不假他力也。古今圣贤，入道之径虽万不同，未有不由此而致者。参政相公，主一居士，簪缨累世，为时名公。于性命之学，体究尤力。乃欲追企前贤，了明自己。须知此事，一切语言，一切羲理，一切奇特，一切玄妙，总该不著。必欲要与正悟相亲。既未能脱略于迷悟之先，但将个四大分散，时向何处，安身立命话，置之案牍几席之上，默默参究。政当参时，于静于闹，于顺于逆，不生忻厌。如失至宝，欲见相似，不问年深岁远，一旦工夫，熟知见消，如久忘忽记于斯时也。政不待主一，而至敬之道，充塞宇宙，左右逢原，又何生死轮回之复论哉？兹奉钧命，需以简易，入道之语，故直笔以答云尔。
　　丁一头陀
　　【中峰广录】：示日本丁一头陀云，僧非僧，俗非俗，六六从来三十六。俗是俗，僧是僧，教日午打三更。僧亦得，俗亦得，毕竟本来无间隔。无间隔处忽承当，笑看大虫生两翼。会么？若也不会，且莫忽忽草草。你因甚不顾父母之养，而依附大僧，投身林谷？莫是为求衣食么？莫是为求名利么？既是不求衣食，不求名利，毕竟为个甚么事？况是远逾数万里，航海得得而来。实为自家脚跟下，有一种生死无常大事，因缘远经旷劫，而及今生。愈见错迷，转加沉坠。今日须是舍命忘形，尽平生气力，向他空闲寂寞中，提起古人一则无滋味话，默默自看。看来看去，但心无希望，意绝驰求，识不攀缘，念不流逸，不问山林城市，静闹闲忙，今日也与么看，明日也与么看，忽与眼皮破，髑髅穿。便解道，丁一卓二，筑看便是卓二丁一。百事大吉，海东走出黑波斯，眉毛鼻孔长三尺。说甚么生死与轮回，说甚么虚头与真实，草鞋两耳忽闻声，僧俗由来都不识。都不识，谁辨的，春风吹破岭南花，一一漏尽真消息。
　　灵一
　　【释书】：姓吴，唐广陵人。神气清和，方寸地虚具足。学习无倦，律仪是修，不计身中有我，我中有身，以宝应元年寂灭于杭隆兴寺。详明律僧。
　　昙一
　　【释书】：姓张，唐韩人。宿植净因，生智慧性。景龙中出家，受具于玄昶律师，学通事钞于昙胜律师，大历中迁化。详明律僧。
　　智一
　　【释书】：不知何许人，居灵隐之半峰，精守戒范。唐武宗废教寺毁除焉，鞠为茂草之墟，一不详所终。详杂科僧。
　　道一
　　【释书】：姓马，唐汉州人。生而凝重，虎视牛行，舌过鼻准，足文大字。闻衡岳让禅师，出岷往依焉。一见让公，泯然无际，建中中归寂。详习禅僧。
　　闻一禅师
　　【释书】：上堂。拈花微笑虚劳力，立雪齐腰枉用功。争似老卢无用处，却传衣钵振真风。大众且道，那个是老卢传底衣钵，莫是大庾岭头提不起底么？且莫错认定盘星。以拂子击禅床下座，嗣隆庆闲禅师。
　　乙
　　总叙
　　【礼记】《月令疏》：孟春为甲，季春为乙。
　　【孝经纬】：斗柄指乙为清明。
　　【西汉书】《律历志》：奋轧于乙。
　　【东汉书】《祭祀志》：县邑常以乙未日祀先农于乙地。
　　【史律书】：乙者，言万物生轧轧也。
　　甲乙
　　【左传】：桓公十七年。经注，甲乙者，历之纪晦朔者，日月之会也。日食不可以不存晦朔，晦朔须甲乙而可推，故日食必以书朔日为例。
　　【礼记】：孟春之月，其日甲乙。注，乙之言轧也。日之行，春东从青道发生，万物皆解孚。甲自抽轧而出，因以为日名焉。乙不为月名者，君统臣功也。《月令疏》：当孟春仲春季春之时，日之生养之功，谓为甲乙。孚甲抽轧，相去不远。早生者，即孟春孚甲而抽轧也。晚生者，即季春孚甲而抽轧也。
　　【史律书】：其于十母为甲乙者，言万物剖符甲出也。乙者，言万物生轧轧也。
　　【西汉书】《律历志》：出田于甲，奋轧于乙。
　　【东汉书】《律历志》：疏，探五行之情，占斗刚所建。于是始作甲乙以名，曰谓之干。作子以明，名曰谓之枝。枝干相配，以成六旬。
　　令甲乙
　　【韵府群玉】：令有先后，令甲令乙。详甲
　　元某白乙
　　【韵府群玉】：近闻屈指，数元某与白乙。白和元微之。
　　越凫楚乙
　　【韵府群玉】：张融云，道之与佛。遥极无二。昔鸿飞天首，越人以为凫，楚人以为乙。人自楚越，鸿常一耳。齐顾欢传；乙当作鸟乙，依出处有此。
　　壬癸甲乙
　　【周易参同契】：壬癸配甲乙，乾坤括始终。乾纳甲壬，坤纳乙癸。故曰壬癸配甲乙。十干始于甲乙，终于壬癸。故曰乾坤括始终。
　　收科甲乙
　　【宋杨诚斋集】《答吉水顾县尉启》：恭惟仙尉学士，揆度庚寅，收科甲乙。瞻虎头之金粟，凛然江左之祖风，咏鸡口之月星，妙绝漂阳之句法。乃如壮县东南一尉之职，未补太学。朝暮十年之期，即占溪鸟涑鸟之祥，遂集孔鸾之缀。
　　是甲毁乙
　　【魏泰东轩笔录】：宋王荆公当国，率农人出钱，募游手给役。及吕惠卿参政，用弟温卿言，免役钱，依旧拨闲田募役。中丞邓绾又言：惠卿意在是甲毁乙，故坏新法。由是不行。
　　体泰乙
　　【罗泌路史后纪】：太昊伏羲氏，负方州，抱员天，体泰乙，统乾元。
　　明太乙
　　【续后汉书】《刘传》：明天官，达占数，于诸术皆善，尤明太乙，皆能推演其事，穷尽要妙。著书百余篇，名儒刁玄称以为奇。亦宝爱其术，不以告人，故世莫得而明也。
　　猛虎挟乙
　　【事类蒙求】：虎威如乙字，佩之可以辟邪。坡诗：得如虎挟乙，失若龟藏六。
永乐大典
卷之二万三百十
卷之二万三百十
　　二质疾
　　心　疾
　　【隋书】《五行志》：齐文宣帝尝宴于东山，投杯赫怒，下诏西伐，极陈甲兵之盛。既而泣谓群臣曰，黑衣非我所制。卒不行，有识者以帝精魄已乱，知帝祚之不永。帝后竟得心疾，耽荒酒色，性忽狂暴，数年而崩。
　　【唐语林】：刘辟初有心疾，人自外至，辄梦而吞之。同府崔估时硕大，辟据地而吞，背裂血流。独文若至不吞，故后自惑。起居舍人韦缓以心疾，校书郎李幡亦以心疾废。幡常疑遇毒井而饮。散骑常侍李益，少亦心疾病疑。王某云往岁任同州，见御史出案，回止州驿，经宿不发。忽追杂案，又取印历，驿甚急，一州大扰。有老吏窃笑，乃因庖人以通宪胥，许百缣为赠。翌日未明，御史以启驿门，尽还桉牍，乘马而去。
　　【册府元龟】：谢述有心虚疾，性理时或乖谬，除吴郡太守，以疾不之官。
　　【荃翁贵耳】：淳熙间省元徐履，因功名之念太重，遂有心恙之疾。殿试，用卷子写一枝竹，题曰，画竹一竿。送上试官，朝廷亦优容之，以省元身后一官与其子，子亦恙，官亦绝。
　　【宣政杂录】：宣和乙巳五月间，禁中有事务。内人忽发心疾，自永巷直犯木围。力士辈莫能挽，于是怖之，曰，官家来。曰，不畏。又举后妃，皆不省。或曰，太子来。始伏地连声曰，畏畏。人莫知所以。是冬徽宗逊位，方验。
　　【程氏外书】：有患心疾，见物皆狮子。伊川教之以见即直前捕执之，无物也。久之，疑疾遂愈。腹疾
　　【左传】：宣公十二年冬，楚子伐萧还无社，与司马卯言，号申叔展。叔展曰，有麦麴乎，曰，无，有山鞠穷乎？曰，无。河鱼腹疾奈何。注，叔展又问，既无御湿药，将有河鱼腹病奈何？曰，目于眢井而拯之，若为茅，哭井则已。明日萧溃，申叔视其井，则茅存焉，号而出之。
　　【宋梅圣俞宛陵集】《闻曼叔腹疾走笔为戏》：方闻病下利，曾不药物止。区区溷间，其往宁得已。每为青蝇喧，似与紫姑喜。倾肠倒腹后，乃是胸中美。
　　【刘后村集】《鹧鸪天》：腹疾，因睡，和朱希真词。前度看花白发郎，平生痼疾是清狂。幸然无事污青史，省得教人奏赤章。游侠窟，少年场，输他群谢与诸王。居人不识庚桑楚，弟子谁从魏伯阳。
　　目疾
　　【资治通鉴】：昭宗天复三年八月。杨行密夫人，朱延寿之姊也。行密狎侮延寿，延寿怒，与田通谋。九月，朱延寿谋颇泄，行密诈为目疾，对延寿使者多错乱，所见或触柱仆地，谓夫人曰，吾不幸失明，诸子皆幼，军府事当悉以授三舅，夫人屡以书报延寿，行密又自遣召之，阴令徐温为之备。延寿至广陵，行密迎及寝门，执而杀之，部兵惊扰，徐温谕之，皆听命。遂斩延寿兄弟，黜朱失人。
　　【马令南唐书】《归明传》：李元清开宝中为永新制置使。及金陵平，例归京师。元清伪为目疾，召验之，挥刃而目不瞬，遂放归濠上，卒。
　　【太平广记】：寿州守张士平，中年夫妇俱瞽。元和七年八月十七日，有书生请谒曰，吾攻医，使君有疾，故来此耳。士平欣然见接，书生谓使君之疾，不假药饵。书生即为择胜地疏一井，用水洗目，目明如初。
　　【宋陈简斋集】：目疾：天公嗔我眼常白，故著昏花阿堵中。《晋书》：顾恺之每画人成，不点目精。人问之，曰，传神写真，正在阿堵中。昌黎寄崔立之诗：玄花着两眼。不怪参军谈瞎马，晋桓玄与顾恺之同在仲堪坐，共作危语。一参军云，盲人骑瞎马，夜半临深池。仲堪眇一目，惊曰，此大逼人，因罢。但妨中散送飞鸿。晋嵇中散叔夜，赠秀才入军诗：目送归鸿，手挥五弦。著篱令恶谁能继，《摭言》：方干作令嘲李主簿目翳曰，只见门外著篱，未见眼中安障。损读方奇定有功。《晋书》：范宁患目，就张湛求方。湛曰，古方，损读书一，减思虑二，专内视三，简外亲四，旦晚起五，夜早眠六，凡六物，契以神火，下以气徒竹。蕴于胸中七日，然后纳诸方寸，修之一时。近能数目睫，远目示尺之余。长服不已，洞见墙壁之外。非但明目，亦可延年。九恼从来是佛种，《维摩经》：九恼处为种，十不善为种，六十二见，一切烦恼，皆是佛种。会如那律证圆通。《楞严经》：阿那律失双目，世尊示以乐见，照明金刚三昧，不因眼观见十方，遂证圆通。
