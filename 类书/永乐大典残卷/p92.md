<!-- { "loadSidebar": true } -->
　　晁氏曰，唐杜荀鹤，池州人。大顺二年进士。善为词句切理，宣州田君页重之，尝以笺问，至梁祖荐为翰林学士主客员外，恃势侮易缙绅，众怒欲杀之而未及。天初病卒。有顾云序荀鹤，自号九华山人。陈录作三卷。《幕府燕谈》：杜荀鹤诗鄙俚近俗，惟宫词为唐第一。云：“早被婵娟误，欲妆临镜慵。承恩不在貌，教妾若为容。风暖鸟声碎日高花影重。年年越溪女，相忆采芙蓉”。故谚云，“杜诗三百首，惟在一联中，正谓“风暖日高”之句。此句《欧公诗话》以为周朴诗。
　　咏史诗
　　【杨龟山集】
　　《谢君咏史诗序》：君子种学绩文。稽诸前言往行。参以古今之变，非徒侈闻见而已，将以畜德而广业也。昔在尧舜之为君，禹稷皋陶之为臣，相与都俞庙堂之上，共熙帝载。亦惟稽古耳。况其下者乎！然自汉魏而来，更五代之季，述史者皆有善善恶恶之意。然而论不诡于圣人者无几矣。士之欲稽古者，将安取正乎？杨子曰：好书而不要之仲尼，书肆也。信哉是言。古之人，度在身，操之以验物则审矣；镜在心，故物来而明之，妍媸无逃焉。夫不知明善以诚身，而欲以一言订古人之是非，未有能者也。娄川居士谢君，一日走仆致书踵吾门，以其书著咏史诗，合二编，属予为序，予闻谢君积十年之勤，穷探博取而成此诗。其用力多矣。夫自溷于闾阎阡陌之中，与编户齐民为伍，乃独超然远览，究知前世兴衰治乱，贤人哲士之终始，与世之老师宿儒并驱争先，岂易得哉！故予喜其为人而乐为之道也。其诗词遒丽可观，与夫是非褒贬，览者当自有得也。
　　【黄文献公集】
　　《徐氏咏史诗后序》：孟子曰：王者之迹熄而诗亡，诗亡然后春秋作。盖古昔盛时之为诗，荐于郊庙，则有以见其盛德。于朝廷，则有以知其政之废兴。施于邦国乡人，则出于上而被于下者，又有以为教。及其衰也，先王之政教号令虽不行，而流风遗俗有未尽泯，是以风雅之变，往往陈古以刺今。至于王泽竭尽而无余，其诗始不足以使人创艾而兴起，故曰诗亡。圣人不得已，因鲁史作《春秋》，褒善贬恶以示劝戒，是则诗已亡，而其可使人创艾兴起者赖《春秋》而犹存也。后之君子有作，其文则史，其义则于《春秋》无取焉。仁人志士，览其事而有慨于心，莫不为之发愤壹郁嗟叹而咏歌之。然或因一人，或因一事以为言，若王仲宣曹子建之于三良，张景阳之于二疏，谢宣远之于张子房，虞子阳之于霍将军是已。惟左太冲所赋，颇及战国秦汉事，未有穷搜极讨，上下古今，备究其得失而无遗者。唐之诗人，间有兴怀陈迹，章联句续，至于累百而止。顾其言多卑近，徒以资儿童之口耳，于名教何预乎？兰溪徐公，夙有闻家庭所传先儒道德性命之说。而尤精于史学。凡司马氏《资治通鉴》所纪君臣事实，可以寓褒贬而存劝戒者，人为一诗，总若干首，大义炳然，一本乎圣经之旨，诚有功于名教者也。《春秋》作于诗之既亡，而诗之能使人创艾兴起者，乃复见于《春秋》绝笔。千百年之后，岂非先民性情之正有不亡者存，诗与《春秋》，固可迭相为用乎？公殁已久，仲子津始出其诗来。许先生谦，张君枢为序，以传不鄙，谓某盍为后序。某窃观先师朱子感兴之作，提前史之要领，为言至约而有关于名教甚大。朱子尝谓学不可徒博，亦不可径约，今也学者不由公之博，何以入朱子之约乎！是用志诸末简，以谂于同志，其亦以为然否？公讳金旬，字秉国。其父兄师友源流之懿见于前序者。此不具。
　　【卫宗武秋声集】
　　《题柯提干咏史诗》：诗自苏李而降，为曹刘，为颜谢，颜谢已失之纤丽矣。嗣是以下。浸不古若。孔圣删诗，存者三百五篇，岂特以其辞章之美，而为声歌之饰哉！礼义所止，风化所关。诵之者有所感发，则油然易直子谅之心生，涣然鄙悖之气释。繇其美剌，审其得失，则为国者知所以恐惧修省，故曰可以兴可以观。”后之为诗者，研一韵以为工，一语以为巧，华靡相先，浮夸取胜，徒务窃区区之名，而无补于世教。前代论者，以“深心主卉木，远致极风云”讥之。而谓之淫辞破典，可以其说为非欤！若夫即前史纪述古人出处云为，而其邪正是非臧否，或因已著之详，或究未发之蕴，而敛之章句，严笔削于只字，剪繁芜于片辞，表善伐恶而情靡隐遁，言足劝惩。则岂不愈于雕锼物象，娱弄光景者哉？全愚柯君出示咏史百绝，其间去取固虽有当否，而言议要不乖乎正，毫端予夺，清风激杨，可使德人节士，益自奋厉。而顽懦之夫以廉以立，是岂泛泛之吟，可同日语邪？窃闻续笔四倍其加多，胡曾当辟易下风矣。恨未及隽，永焉此编，披玩已久，叹尚之余，爰书此以复归之。
　　【葛胜仲丹阳集】
　　《跋胡待制舜陟咏史诗》：阅史者病文字闳阔，不能博记，闵爽之士则能记矣，又未必能习复品藻，以裨。
　　史阙，而示劝戒。故士以史学著称者几希。新安胡公汝明，自其先君子以淹贯众史闻缙绅，故公目濡耳染，有殚见洽闻之誉。所论著甚丰，间以余意，为咏史三百篇。而所存者什四，数千载间臣主行事，出新意以泾渭之，迥超众儒议论之表，信一代之佳笔也。昔之风人固多咏史，若谢宣远之赋子房，左太冲之述荆轲，曹子建之赋三良，卢谌之赋蔺相如，皆辞费而意穷。至若立已意以称贬，势若倾五河而不出二十八字，非老于文学者能之乎？公自御史府南榻出帅方面，推移数道，谙练兵法，遭时艰危，懔然有班超傅介子之志。而阒外之寄，未颛其用，故小诗中，每致意焉。绍兴甲寅，偶同寓宝溪，蒙示诗编俾题其末，既熟观而归其书胡氏。
　　罗隐诗
　　【文献通考】
　　《罗江东集》十卷。
　　陈氏曰：唐罗隐昭谏撰。
　　刘沧诗
　　【文献通考】
　　《刘沧诗》一卷。
　　晁氏曰：唐刘沧，字蕴灵。大中八年进士。诗颇清丽。句法绝类赵嘏。
　　曹松诗
　　【文献通考】
　　《曹松集》一卷。
　　晁氏曰：唐曹松，梦徵也。舒州人。学贾岛为诗。天复元年，与王希羽、刘象、柯崇、郑希颜同登第。年皆七十余，号五老榜。时以新平内难闻放进士喜，特敕授校书郎而卒。
　　陈氏曰：别本与印本互有详略，但别本《大远仙》十三首，乃曹唐诗也。
　　罗虬诗
　　【文献通考】
　　罗虬氏《红儿诗》一卷。晁氏曰：唐罗虬撰，皇朝方性天注。虬词藻富赡，与其族人隐、邺齐名，时号“三罗”。从州李孝恭，籍中有杜红儿者善歌，常为副使者属意，副使聘邻道，虬请红儿歌，赠之以彩。孝恭不令受，虬怒，拂衣起，诘旦手刃之。既而追其冤，作绝句诗百篇，借古人以比其艳，盛行于世。
　　唐彦谦诗
　　【文献通考】
　　唐彦谦《鹿门诗》一卷。
　　晁氏曰：唐唐彦谦，字茂邺，并州人。咸通末进士。中和王仲荣表河中从事，历节度副使，晋、绛二州剌史。仲荣遇害，贬汉中掾。兴元杨守亮留署判官，迁副使阆壁剌史卒。彦谦才高负气，无所摧屈，博学多艺，尤能七言诗。师温庭筠，故格体类之，世称“耳闻明主提三尺眼见愚民盗一杯”盖彦谦句也。自号“鹿门先生”。有薛廷序。
　　后村刘氏曰：杨刘诸人，师李义山可也。又师唐彦谦。唐诗虽雕琢对偶，然求如“一杯三尺”之联，惜不多见。五言叙乱离云：“不见泥涵谷，俄惊火建章。剪茅行殿湿，伐柏旧陵香。”语犹浑成，未甚破碎。若《西昆酬唱集》，对偶字面虽工，而佳句可录者殊少，宜为欧公所厌也。
永乐大典
卷之九百七
卷之九百七
　　二支诗
　　诸家诗目三
　　唐诗
　　【文献通考】
　　《唐诗》三卷。
　　陈氏曰：崔道融撰。皆四言诗。述唐中世以前事实，事为一篇，各有小序。凡六十九篇。
　　【王景初兰轩集】
　　《唐诗》序
　　诗缘情而作。情感物而动，其浅深高下，则系于王泽之厚薄，风俗之淳漓矣。故三百篇，怨而不怒，哀而不伤，乐而不淫，敦柔润泽，雍容纡余，极于忠厚而后止。有以见王泽之厚，风俗之醇，而人心之天理全焉。自王泽一斩于东迁之季，诗亡，而出于人情之所不能自己者，则不以古今而存亡也。楚之骚，汉之谣，魏晋六代之篇章，其皆诗之变已。惟其世道愈下，是以正音愈衰，故韩昌黎讥之曰“其声清以淫，其节数以急。”有由然矣。唐兴三百年，用文治，雄才大笔，其气高接乎三代。而其诗律精切，尤非他文之比。是以后世宗之而无改焉。今所选近四百篇，专取七言四韵，若夫星日之相辉，雷霆之相薄，江河之相荡，造化之相推，吁！至矣哉！虽然，本盛而末茂，源深而流长，雅而正者诗人之实，才而辩者词人之华，去古益远，余姑无望其王泽之厚，风俗之醇。至于仁义以养其心，忠孝以作其气，《国风》《雅》《颂》以正其情，《离骚》《九歌》以深其思，要当先此而后彼。有志之士，试相与求之。
　　【牧莱脞语】
　　《唐诗序》唐以诗取上，亦以诗名家。韵人才士，露影奇，或若冰霰，或腻“若瑚琏，或苍古若岩柏，或眩怪若海涛，或绮丽缜密若帐流苏。千载而下，嚅哜涵泳，竟莫闯其藩。世人观盛唐诗，云：是一种言语：晚唐又别是一种。一代制作，果异乎哉？家以诗名，诗以家异。李豪、韩赡、韦澹、柳遒、白通俗、杜浑成、杲杲行世，户刻人诵。它有长篇短联，擅长吟囿，浩如烟海，编缀类刊。人自为集，俾得与诸老并行宇宙间。饮水知冷暖，当知各为一大家数。
　　【刘将孙养吾集】
