<!-- { "loadSidebar": true } -->
　　《寄故人》：壮胆黄金已罄囊，天涯失倚漫彷徨。三湘不洗尘埃眼，百炼难柔铁石肠。白发有心清宇宙，青云无路可梯航。世间多少调元手，谁擘余光到草堂。《送故人》：君学屠龙我钓鳌，半生尘土不胜劳。炼多未信金能耗，困久方知气转豪。岁月尽他随过客，功名到底属时髦。明朝马首薰风里，落日孤云太华高。
　　【释圆至诗】
　　《逢故人》：共看咸淳上苑花，锦笺彩句敌春华。白头相见钟陵市，我亦如君未有家。
　　【云麓文藁】
　　《寄故人》：古人勤问学，岂欲矜富赡。所贵能践履，言行有实验。衣锦尚以，虽澹欲无厌。庸讵事浮佞，口吻徒喁口佥。嗟予鄙且俗，谬学怀铅椠。忉忉慕远人，不谓狂且僭。惟道通天下，古人奚独占。但当与其进，何可自划堑。顷幸得高朋，狂疾屡蒙砭。自从别夫子，谁与示瑕玷。孤居四无邻，览物徒兴念。郁郁何不乐，忡忡如有欠。顾彼霜丛菊，寒葩为谁艳。年华因易往，老发那容染。日暮望南山，雄峰如拔剑。何日又逢君，我心殊未歉。
　　【蓝性之诗】
　　《江上别故人》：天涯芳草色，对酒惜余春。此日沧江别，东风白发新。落花晴傍马，野鸟冷窥人。共勉持风纪，驱驰莫厌频。
　　【汪济诗】
　　《寄故人》：表表青田鹤，忽作笼中鸟。蓬莱在何许，天涯一身小。霜风卷地寒，松月淡云杪。仙踪不可羁，长鸣天下晓。
　　【连百正诗】
　　《对月怀故人》：相思不成寐，风露夜漫漫。明月此时好，故人何处看。客愁杯酒尽，秋影一灯残。空羡楼前雁，欲飞无羽翰。
　　【杨弘道小亨集】
　　《故人》：疾风巢再毁，乌鹊却飞回。嗟我岂殊此，故人安在哉。重遭难食厄，远冒畏途来。莫问交疏密，交疏亦可哀。
　　【元名贤诗】
　　黄子肃《寻故人》：适兴一寻君，君家在白云。幽花秋后见，落叶夜深闻。随意坐苔石，呼童煮涧芹。不须谈世事，诗思正纷纷。
　　【安敬仲默庵集】
　　《冬日有怀忆故人》：病鹤孤鸣在九皋，虚名多累恐难逃。残阳入谷隐犹见，新月穿云出未高。江上鲈君自适，山中泉石我徒劳。兴来欲驾扁舟去，何处沧波有巨鳌。
　　【周此山集】
　　《来故人》：东林旦气白，清旭含初景。空斋松桂幽，光动离离影。俄聆剥啄音，车马何炳炳。我本黜世虑，脱落如废井。屏迹谢时彦，兀坐息造请。喜兹共萧闲，妙论得新警。夜凉月满川，中流啸烟艇。余音袅秋风，清与兴川永。《僧舍逢故人》：空寂禅栖地，跫然偶盍簪。关河千里道，风雨十年心。归鹤投松瞑，流萤度竹深。绝怜清夜兴，话旧不成吟。
　　【李庭寓庵集】
　　《三衢道中宿含辉宫有怀故人》：余霭散平川，遥林隐高阁。道士出相迎，开门松子落。故旧值干戈，踪迹应飘泊。思君生夜寒，坐久衣裳薄。
　　【僧盘谷游山诗】
　　《逢故人》：旅食江湖寄岁华，金兰心契恨搏沙。重逢一笑别无语，只道青灯昨夜花。
　　【虞伯生诗】
　　《故人》：故人为别十余春，夜梦相逢面目真。世外音书遗雁羽，壁间图画润龙鳞。可怜白发寒仍短，待得黄花晚更新。谁有高才如屈宋，九歌江上乐明神。
　　【艾性夫诗】
　　《辟乱逢故人》：乱里相逢各自忙，少依松影话凄凉。古来尚有种桃处，今去当传辟谷方。马蹴黄尘遮日暗，鬼吹青磷隔林光。海田未必非天数，空对西风老泪滂。
　　【国朝禄与权诗集】
　　《赠故人任至刚》：红颜同受业，皓首各离乡。洛下欣相遇，江东岂独忘。山风吹短鬓，诗卷在行囊。此别人千里，相看泪两行。
　　【释宗泐全室集】
　　《故人至》：十年吴楚念西东，岂谓高谈此夕同。坐对灯花浑似梦，惊看鬓发已成翁。关河阻绝朋游少，天地苍茫吾道穷。西阁小琴闲挂壁，且将一曲和松风。
　　【宋苏东坡集】
　　菩萨蛮词《灵辟寄彭城故人》：娟娟缺月西南落，相思拨断琵琶索。沉泪梦魂中，觉来眉晕重。华堂堆烛泪，长笛吹新水。醉客各西东，应思陈孟公。
　　【晏叔原小山词】
　　《桃源忆故人》：玉楼深锁薄情种，清夜悠悠谁共。羞见枕衾鸳凤，闷即和衣拥。无端画角严城动，惊破一番新梦。窗外月华霜重，听彻梅花弄。
　　【何澹小山杂著】
　　《桃源忆故人》：拍堤芳草随人去，洞口山无重数。翦朝霞成树，争晚渔翁住。今人忍听秦人语，只有花无今古。欲饮仙家寿醑，记取桥边路。
　　【贺方回词】
　　《薄幸忆故人》：淡妆多态，更滴滴频回盼睐。便认得琴心先许，欲绾合欢双带。记画堂风月逢迎，轻颦浅笑都无奈。待翡翠屏开，芙蓉帐掩，羞把香罗暗解。
　　自过了烧灯，都不见踏青挑菜。几回凭双燕，叮咛深意，往来却恨重帘碍。知何时再。正春浓酒困，人闲昼永无聊赖。厌厌睡起，犹有花梢日在。
　　【李滨老词】
　　《青玉案?春夜怀故人》：参横月落闻街鼓，指杨柳，天边路。冷澹梨花啼玉筋，五云芝检八花砖影，稳上鳌头去。
　　吹萧台冷秦云暮，玉勒嘶风弄骄步，回雁峰前凭尺素。壁尘香减，绮窗风静，记得题诗处。
　　【高观国竹屋痴语】
　　《兰陵王?为十年故人作》：凤萧咽，花底寒轻夜月。兰堂静，香雾翠深，曾与瑶姬恨轻别。罗巾泪暗叠，情入歌声怨切。殷勤意欲去又留，柳色和愁为重折。
　　十年迥凄绝，念髻怯瑶簪，衣褪香雪。双鳞不度烟江阔。自春来人见，水边花外，羞倚东风翠袖怯。正愁恨时节。
　　南陌，阻金勒，甚望断青禽，难倩红叶。春愁欲解丁香结。整新欢罗带，旧香宫箧。凄凉风景，待见了，尽向说。
　　【刘文贞公集】
　　《谒金门?忆故人》：春寒薄，睡起宿醒生恶。枕上家山都梦却，东风吹月落。
　　留客，定知西阁有酒，与谁同酌。别手临岐曾记握，君心真可托。
　　《南乡子?秋日有怀故人》：憔悴寄西州，赋就登楼懒上楼。魂梦不知关塞远，悠悠，疏雨梧桐客里秋。
　　往事起新愁，九曲回肠不自由。见说世间离别苦，休休，一夜相思白了头。
　　【王文忠公集】
　　《沁园春?忆故人》：盖世英雄，谷口躬耕，商颜采芝。甚野情自爱，山林枯槁；癯儒那有，廊庙英姿。落魄狂游，故人不见，蔼蔼停云酒一卮。青山外，渺无穷烟水，两地相思。滦京着个分司，是鸣凤朝阳此一时。想朝行惊避，豸冠绣服；都人争看，玉树琼枝。燕寝凝香，江湖载酒，谁识三生杜牧之。凝情处，望龙沙万里，暮雨丝丝。
　　【元遗山乐府】
　　临江仙《内乡寄崧前故人》：昨夜半山亭下醉，洼樽今日留题，放船直到浙江西。水壶天上下，云锦树高低。世上红尘争白日，山中太古熙熙，外人初到故应迷。桃花三百里，浑是武陵溪。
　　【江湖续集】
　　《孙义夫访诗人》：得得访诗仙，平湖水接天。身轻如鹤羽，路远买渔船。日上荷撑盖，春深柳脱绵。造门人已出，冷漱石山泉。
　　【元王景初兰轩集】
　　《赠诗人刘叔敬》：銮江初识紫芝眉，湖海风流气自奇。玉斧有神修月早，灵楂无力上天迟。樽前风月忘怀酒，袖里山川得意诗。千古文章心印在，与君深结暮年期。
　　【唐温庭筠诗】
　　《龙尾驿妇人图》：漫笑开元有幸臣，直教天子到红尘。今来看画犹如此，何况亲逢绝世人。
　　【崔国辅诗】
　　《丽人曲》：红颜称绝代，欲并真无侣。惟有镜中人，由来自相许。
　　【杜工部集】
　　《丽人行》鹤曰：明皇时，杨国忠与虢国夫人邻居第，往来或并辔入朝。及夫人从车驾幸华清宫。会于国忠第，此丽人行之所以作也。三月三日天气新，长安水边多丽人。态沈意远淑且真，肌理细腻骨肉匀。第三第四语，便尔亲切。盖身亲见之，自与想像次第不同耳。此亦所当识也。绣罗衣裳照暮春，蹙金孔雀银麒麟。头上何所有？翠为畀叶垂鬓唇。背后何所见？乐府体珠压腰衤及稳称身。就中云幕椒房亲，赐名大国虢与秦。紫驼之峰出翠釜，水精之盘行素鳞。语特迭荡称前鱼肉互见犀筋厌饫久未下，銮刀缕切空纷纶。黄门飞革空不动尘，形容骄贵至黄门飞革空不动尘，自是气象。后来东坡借用贴出又明。御厨丝络送八珍。箫鼓哀吟感鬼神，宾从杂还实要津。后来鞍马何逡巡，当轩下马入锦茵。杨花雪落覆白苹，青鸟飞去衔红巾。画出次第宛然，杨花青鸟两语，极当时拥从如云冲拂开合绮丽骏捷之盛，作者之意，自不必人人能识也。炙手可热势绝伦，惧莫近前丞相嗔。此两语结上，明后来鞍马，又丞相所宠嬖者，又过秦虢也。意极可想。赵曰：晋宋诸人侍宴曲水，皆以三月三日为题，唐开元中，曲江游赏，莫盛于中和上已，此所以水边多丽人也。梦弼曰：勹盍叶，妇人鬓边花，以翠羽铺饰，其状轻微也。腰衤及，即今裙带，缀珠其上，压而不垂也。勹盍，乌合反。衤及，居业反。云幕，谓铺设幕如云雾之垂也。洙曰：《汉书》皇后称椒房，取其蕃实之义也。《唐书》，贵妃三姊，封韩、虢、秦三国为夫人。梦弼曰：驼谓橐驼，其脊上肉高如峰者味最美。洙曰：诗执其銮刀，注刀有銮者，言割中节也。希曰：《汉书》师古曰禁中黄门，谓阉人居禁中在黄门之内给事者。注曰：《周礼》膳夫珍用八物，注谓淳熬毋炮淳豚炮爿羊扌寿珍清熬肝也。《山海经注》青鸟主为西王母取食者。丞相，指杨国忠也。
　　【宋苏东坡集】
