<!-- { "loadSidebar": true } -->
　　湖州乌镇普静寺，本梁沈休文父墓也。当武帝时，休文贵盛，每岁春来拜扫。其反也，帝必遣昭明太子迎之远郊，因就筑馆宇，休文不自安，迁葬金陵，而舍墓域为寺，昭明亦以馆为密印寺。其后二寺各祀以为土地。宣和间，普静遭火灾，僧尚奎将改塑神像。方择良工，有道人风采秀发，诣奎言，从建康来，素精此艺。不较直，但莫得使人相窥觇。奎喜而用之，数日工毕。正拟劳谢，长揖而去。众异之，竞入祠瞻。于壁间忽见绝句云，昔作梁朝相，今为普静神。千年英魄在，代代护僧人。共证为休文不疑。奎传法于慧。建炎初，京师三藏道法司，奉陈留阐教寺释迦佛牙至镇。有三朝御封，盛以玉匣，及金银再重始护以木函。偕僧俗致祷，以求舍利。七日弗应，余人皆有懈意，拜祈愈力，誓言今夕无验，当舍此幻身。三更后，银盆内铿然有声，舍利流出三十余颗，五色晃耀，其半露半隐于匣者无数。亟贮于番琉瓶。先是太湖有渔者，于波中得檀香七级塔，高二尺，上镌佛菩萨像，精巧之极。一僧赎得之，是夜梦神人告曰，释迦佛分身今在乌镇，汝宜舍塔奉安。明旦担捧以来，持瓶入塔，阔狭浅深无少差，因建礼塔。会关子开子东皆作文记其事。传法于妙心。郡之景山寺，唐觉闻禅师道场也。绍兴壬午，心挂锡书记寮欲南游。梦二伟丈夫著古衣冠，排闼入谒，执礼甚恭，曰，昔日闻禅师至此，某辈七十二村土地听说法。恭虔受大戒，永断荤饮，以护正法。禅师授记，五百年后，再来与此山。时已至矣，和尚欲何之邪？心觉而未信。连夕见梦，挽留苦切。心谓之曰，此寺颓败久，常住号然，将何力复兴？且公何人，郑重若是？对曰，我伽蓝主者，自有大檀越为师维持，兹非所虑。心终不然之。住持僧师范，亦梦神托留之。不得已姑为度夏计，至六月，师范下世。适张恭庄公，请寺为功德院。邀心主席。一坐三十腊，兴废补敝，奂焉一新，蔚为苕川名刹，距觉闻开山恰五百年。慧姓沈氏，传曜侍郎之弟也。心乃其侄云。三世皆感一异，善缘深矣。
　　梦五大夫
　　【册府元龟】
　　齐景公田于梧宫，夜犹早，公生睡。梦有五大夫北面称无罪。公觉，召晏子告所梦。公曰，我其尝杀无罪欤？晏子对曰，昔先君灵公田，五大夫骇兽，故并断其头葬之，命曰五大夫穴，岂此耶？命人掘其葬处求之，则五头同穴而存焉。公嘉之，命吏葬之也。梦五人列坐
　　【夷坚志】
　　长沙土俗，率以岁五月迎南北两庙瘟神之像。设长杠与几三丈，奉土偶于中。恶少年奇容异服，各执其物，簇列环绕，巡行街市。竟则分布坊陌，日严香火之荐，谓之大伯子。至于中秋，则装饰鬼社送之，还为首者持疏，诣人家裒钱给费。士人杨伸字居之者，处夜市桥侧。淳熙戊申之秋，与亲友酌酒，小集书室。闻外间大呼，扣门甚急。惊起询之，乃社首耳。伸平生不笃信鬼神之说，且怒其非急务，而暮夜相恐，拒而不对。是夕梦有客通剌来谒，整衣出迎。见五人列坐于厅上，视其状则庙中神也，亦未以为怪。趋与之揖，展叙寒暄，与世人无异。就席款语，剧谈文章。贯引经史，皆叠叠有理。致适伸常时胸次所欲剖决者，不觉悚听。方默念其所以为神，聪明过人盖如此，恍然而寤。且唤妻子，言畴昔之夜，吾有阻抄疏之意，故示梦以见警，神明其可欺哉？冠栉之次，社首复来，亟为助力集钱。自是始知加敬，伸尝与癸卯举籍。
　　梦孝子
　　【太平广记】
　　唐玄宗尝梦落殿，有孝子扶上。他日以问高力士，力士云，孝子素衣，此是韦见素耳。帝深然之，数日自吏部侍郎拜相。
　　梦童子
　　【梁漫志】
　　京师二相公庙，世传子游，子夏也。灵异甚多，不胜载，于举子问得失，尤应答如响，盖至今人人能言之。大观间，先父在太学，有同舍生将赴廷试，乞梦于庙。夜梦一童子传言云，二相公致意，光辈将来成名，在二相公上。觉而思之，子游子夏，夫子高第也。吾成名在其上，必居魏科无疑。窃自喜，暨唱名，乃以杂犯得州文学。大愤闷失意，私念二相之灵，不宜有此。沉吟终夜，忽骇笑曰，论语云，文学子游、子夏，今果居其上乎？诘旦以语同舍，背大笑曰，神亦善谑如此哉？
　　【杜阳杂编】
　　唐代宗广德元年，吐蕃犯便桥，上幸陕。夜梦黄衣黄子歌于帐前曰，中五之德方峨峨，胡胡乎奈何？诘旦，上具言其梦，侍臣咸称土德王，胡虏破灭之兆也。是月郭子仪等克复京都，上还宫阙。
　　梦小儿
　　【陶朱新录】
　　知江宁县叶义问，言前任钱塘知县，适当兵火扰攘之后。有诉虏人南渡日，本乡百姓一十三人，杀其家老幼七口，劫取财物。县中捕之，尽获其贼。未至县，路中偶三人已死，九人皆伏罪，一人不承甚力。叶念一十二人，既已伏辜，此一人亦可怜也，私欲出之。是夕梦一小儿云，知县所欲贷者，乃是前日杀某之人，及尽见其家被害七人。既觉，引囚，令各具所杀人老幼形状，独不具此小儿者。叶乃问不承者云，杀小儿者是汝；何可讳耶？因乃垂涕，俯首伏罪，案遂成。
　　梦书生
　　【会稽县志】
　　石景术，字慎思，应举年省试，治《周礼》试官考校义卷两副，一则该博而词不工，疑其为老儒。一则词义整齐，疑其少年。试官念欲取老者未决，夕梦一书生来见，绌往反久之。觉而与同官言，皆笑，或不以为然。取卷子众观，亦知前议。是夕试官五人皆同梦，异而竟取疑为少年者。榜出，石景术也，状貌乃梦中所见。王介甫欲嫁侄女与之，吕吉甫闻其事，意其必贵，遽以女适景术。介甫怒，由是吉甫罢参政，出知杨州。景术曾作祠曹郎官，止监司太守。后无疾死。介甫侄女，嫁叶致远者是也。
　　梦土偶人
　　【陈纂葆光录】
　　贞敬公未达时，曾梦候轩亭，有土偶人列拜。觉而自负，后果判东府事。
　　梦寻友
　　【韩非子】
　　六国时，张敏高惠为友。敏每一相思，便于梦中往寻。行至半途，迷不知路。
　　梦同年友
　　【夷坚志】
　　鄱阳詹林宗，少时以隆兴壬午赴乡举。梦人告曰，君它日过省，须与蒋佑同年，及预计偕。来春入都，诣贡院看混榜，无所谓蒋生者。意间不乐，是岁下第。乾道乙酉，魁荐于乡，仍不利，至于再免举。当淳熙辛丑，已五到省矣。始见别院混榜有常州蒋佑，窃喜焉。未几，别榜先揭，蒋中选。詹又益喜，果奏名。于是往访蒋，道昨梦叙同年相亲之意，讶其春秋鼎盛。徐扣甲庚，乃生于壬午，盖初得梦之岁。
　　【庄季裕鸡肋编】
　　刘岑季高，闲居湖州。梦廖用中云，刚与郭顾道，却是同年。时廖为中丞郑望之侍郎，领宫祠，居上饶。后数月，刘得信州。到未久，廖以宫亲罢归南剑，道由信上。郑往谒之，初未识，问之乃同榜登第。是日用中赴州会，方坐即云，郑顾道在此，某与之却是同年。与梦中所闻，略无少异。则出处升沉，动静语默，悉皆前定也。
　　梦同门生
　　【太平广记】
　　湘湖有大校周谒者，居常与同门生姻好最厚。每以时人不能理命，致不肖子，争财分诟，列于讼庭，慨此为鉴，乃相约曰，吾徒他年勿导其辙，傥有不讳，先须区分。俾其不露丑恶，贻责后人也。他日，同门生奉职襄邸。一夕周校梦见挥霍告诉曰，姨夫姨夫，某前言已垂，令为异物矣。昨在通衢，急风所中，以至不救。但念家事，今且来归，略要处理。周校忽然惊觉，通夕不寐。迟明，抵其家说之，家人亦梦。
　　梦友人死
　　【太平御览】
　　《后汉书》曰：范式，字式卿，山阳金乡人。仕郡为功曹，与汝南张邵字元伯为友。后元伯寝疾笃，同郡郅君章，殷子微，省视之。元伯临终，叹曰，惜不见吾死友。寻乃卒。式忽梦见元伯，玄冕垂缨，屣屐而呼曰，吾以某日死，某时葬，永归黄泉，未我忘，岂能相及。式觉而惊，悲叹赴之。
　　【太平广记】
　　韩为掌书记，被蕃戎所杀。素与栎阳尉李绩友善，因昼寝，忽梦被发披衣，面目尽血。绩初不识，乃称姓名，相劳如平生。谓曰，今从秃发大使填漳河，憔悴困辱不可言，间来奉诣耳。
　　【幽明录】
　　张甲者，与司徒蔡谟有亲。侨住谟家，踅数宿，行过期不返。谟昼眠梦甲云，踅行忽暴病患，心腹病痛胀满，不得吐下，某时死。谟曰，何以治之？甲曰，蜘蛛生断去脚，吞之则愈。谟觉，使人往甲行所，验之果死。
　　梦友人言别
　　【太平御览】
　　卢元明为中书侍郎，友人王由寓居颖川。忽梦见由，携酒就之言别，因赋诗赠。乃觉，元明忆其十字云，自兹一去后，朝市不复游。元明叹曰，必有他故。经三日，果闻为乱兵所杀。寻其日，乃是发梦之夜。
　　梦故王言别
　　【太平广记】
　　齐宜都王铿，年七岁出阁，陶弘景为侍读，八九年中甚相接遇。后铿遇害，时弘景隐山，梦铿来，惨然言别曰，某今命过无罪，后三年当生某家。弘景访之，以幽中事多秘不出。及觉，即使人至都参访，果与梦符。弘景因此著梦记。
　　梦故僧死
　　【夷坚志】
　　张彦文尚书，大经长者也。布衣时，与建昌景德寺僧绍光厚善，后为谏议大夫。绍光死于乡，张公盖未知也。梦其荷械立庭下，泣诉曰，绍光以某月某日死，缘生前罪业深重，沉沦地狱，无从脱免。愿公不忘平生，特为救释。精作佛事，以济冥涂。忆有金一两，在弟子姚和尚处。并有钱二十千，在市上某家。傥索而用之，庶可获助。张许之。他日遣仆询，其事皆合。乃命其子元晋，取金与钱，为诵经转轮，仍塑观音像一躯，于大平兴国寺，燃长明灯以供，且刻石纪以示人。当浮熙初，张提举湖南常平，巡历属城，至道州北境三十，宿于杏园寺。夜梦妇人求葬己，言甚恳切，旦以告主僧，得其柩。以属营道宰痊诸原，盖其恻隐之心，类如是也。
　　梦黄发叟
　　【太平御览】
　　《三辅决录》曰：予以玄冬修夜，思而未之得也。忽然而寝，梦此黄发之叟，姓为玄明，字曰子贞。与寐言，言必有中。梦中指言褒贬之事，予授其人，子贞评之，析微通理。善否之间，无所依违。因命操笔者书之，谓之决录。
　　梦白髯老叟
　　【夷坚志】
　　建昌新城士人张诩，淳熙十六年初夏，梦游卿先达叶昭州民极园，逢白髯老叟，告曰，君今秋应举，但用叶使君名，必可得也。诩觉而异之，以谓身为晚辈，岂得辄犯长者名。然私心窃喜，惟恐失之。只用下一字，更为极，是岁中，解试第二人。谒谢昭州，自言其梦以谢过。
　　梦老妪
　　【太平广记】
