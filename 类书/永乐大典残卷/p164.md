<!-- { "loadSidebar": true } -->
　　《对早梅寄友人二首》：忆得前年君寄诗，海边三见早梅词。与君犹是海边客，又见早梅花发时。忆得去年有遗恨，花前未醉到无花。清芳一夜月通白，先脱寒衣送酒家。
　　【李绅诗】
　　《早梅》：早梅花满枝枝发，东风报春春未彻。紫萼迎风玉珠裂，杨柳未黄莺结舌。委素飘香照新月，桥边一树伤离别。游荡行人莫攀折，不竞江南艳阳节。任落东风伴春雪。
　　【元微之诗】
　　《赋得春雪映早梅》：飞舞先春雪，因依上早梅。一枝方渐笑，六出已同开。积素光逾密，真花节暗催。抟风飘不散，见忽偏摧。郢曲琴空奏，羌音笛自哀。今朝两成咏，翻挟昔人材。
　　【方玄英诗】
　　《胡中丞早梅》：不独闲花不共时，一株寒艳尚参差。凌晨未喷含霜朵，应候先开亚水枝。芬郁合将兰并茂，凝明应与雪相知。谢公吟赏愁飘落，可得更拈长笛吹。
　　【陆凯诗】
　　《寄早梅》：折梅逢驿使，寄与陇头人。江南无所有，聊赠一枝春。
　　【僧齐己诗】
　　《早梅》：万木冻欲折，孤根暖独回。前村深雪里，昨夜一枝开。风递幽香出，禽窥素艳来。明年如应律，先发映春台。
　　【朱庆馀诗】
　　天然根性异，万物尽难陪。自古承春早，严冬对雪开。艳寒宜雨露，香冷隔尘埃。堪把依松竹，良涂一处栽。
　　【张舜民郴行录】
　　《舟行湘岸见早梅盛开》：江上篱边见早梅，天寒地暖数枝开。为怜北客漂流远，偷报东君信息回。香气轻于新酿熟，襟怀重似故人来。舟中莫问无兼有，急急呼儿贳酒杯。
　　【梅圣俞诗】
　　《早梅》：江南近腊时，梅亚雪中枝。一夜欲开尽，百花犹未知。人心空共惜，天意不教迟。莫迓无浓艳，芳筵最好吹。《依韵僧圆觉早梅》：江南自寒苦，花不与时同。清向三冬足，香传一国中，云湖藏旧市，雪树认新丰。未有亏冰素，随妆入汉宫。
　　【李跨鳌集】
　　《次韵子温早梅》：霜多未叶太孤寒，欲向春前倒树开。莫道东风无意在，馀香看即度墙来。《早梅》寂寞玄崖宅有神，冷香寒色漏天真。感深暖日常为力，杰出飞霜恐后春。千里故人何以寄，一枝幽意望谁亲。孤标若值芳华苑，羞与妖红碧树邻。
　　【邵子击壤集】
　　《和商洛章子厚长官早梅》：只应王母专经巧，剪碎天边乱白云。无限清香与清艳，樽前饮享尽输君。梅覆春溪水山，梅花烂熳水潺。南秦地暖开仍早，北至春初已数番。群芳万品递相催，若说高标独有梅。会得东君无别意，为怜清淡使先开。霜扶清节高高起，风驾寒香远远留。太守多情客多感，金樽倒尽是良筹。《和商守宋郎中早梅》：山南地似岭南温，腊月梅开已浃辰。耻与百花争俗罢，独殊群艳占先春。角中飘去凄于骨，笛里吹来妙入神。秀额妆残黏素粉，画梁歌暖起轻尘。宰君惜艳献州牧，太守分香及野人。手把数枝重叠嗅，忍教芳酒不濡唇。
　　【王安石临川集】
　　《次韵》：次道忆太平州宅早梅次道，宋敏求也。参知政事绶之子，常为太平州。欧公诸人皆有送行诗。太梁春费宝刀催，宋之问《立春日侍宴赋剪彩花诗》：今年春色早，应为剪刀催。不似湖阴有早梅。王灰举兵至湖阴，晋明帝微行视，其营垒，由是乐府有《湖阴曲》，即今太平州是也。韩亻屋诗：中宵忽见动葭灰，料得南枝有早梅。今日盘中着剪彩，当时花下就传杯。梁园文《梅诗》：定须还剪彩，学作两三枝。散粉成初蝶，剪彩作新梅。杜诗：传杯不放杯纷纷自向江城落，杳杳难随驿使来。知忆旧游还想见，西南枝上月徘徊。曹子建诗：明月照高楼，流光正徘徊。白诗：西园飞盖处，依旧月徘徊。
　　【苏魏公集】
　　《和签判郡圃早梅》：绿萼丹跗炫素光，东园先见一枝芳。凌晨露点铅胡粉，满槛风飘水麝香。味入和羹来傅野，声随边角动渔阳。山亭最好通宵赏，微雪相辉映月廊。
　　【强祠部集】
　　《次韵公胜早梅》：昨夜寒梅忽一枝，早如常岁合开时。欲冬天地恩先及，未雪园林色易知。世眼已教容易赏，晓风何用再三吹。若论霜菊无多晚，只此春葩苦较迟。
　　【黄庭坚豫章集】
　　《次韵中玉早梅》：二首按蕊争先公不嗔，知公家有似梅人。何时各得自由去，相逐扬州作好春。《庄子》曰：见似人者而喜。老杜诗：东阁官梅动诗兴，还如何逊在扬州。此时对雪遥相忆，送客逢春可自由。乐天诗：好作开成第二春。折得寒香不露机，小窗斜日两三枝。罗帷翠幕深调护，已被游蜂圣得知。此诗亦以戏中玉之歌舞者，李贺《将进酒》曰：罗韩绣幕围春风。《汉书?张汤传》：调护之尤厚。退之《盆池诗》：夜半青蛙圣得知。《谢送早梅》二首簸船结缆北风嗔，霜落千林憔悴人。欲问江南近消息，喜君贻我一枝春。探请东君第一机，水边风日笑横枝。鸳鸯浮弄婵娟影，白鹭窥鱼凝不知。
　　【杨龟山集】
　　《用前韵和早梅》：二首楚国春归早，寒梅处处开。月和清艳冷，天与靓妆来。东阁诗魂动，南枝岁律回。萧然冰雪态，无处觅轻埃。星驭经行处，梅花忽已开。只款春信早，先拥使旌来。嫩萼红初破，寒柯绿未回。凌霜半含月，皎皎绝纤埃。
　　【陆游剑南续藁】
　　《早梅绝句》：东坞梅初动，香来托意深。明知在篱外，行到却难寻。
　　【陈默堂集】
　　《山寺早梅》三首：竹篱茅舍近前溪，烟淡风微月上迟。认得暗香来去处，夜寒无路觅横枝。冰雪情怀未遽开，芝兰风味已先回。故人隔岁无因见，一夜月明何处来。丹萼犹含绰约肌，水边篱落雪晴时。此间妙得无言意。有西湖处士诗。
　　【王十朋梅溪集】
　　《早梅》：北陆寒未半，南枝春已回。方于雪中种，便向雪中开。《次韵昝益监务早梅》：群芳避路放梅开，奔走游人踏砌苔。半树溪边冲雪破，一枝头上带春回。月移瘦影供吟兴，风荐幽香袭酒杯。刚被西湖都道尽，至今诗客句难裁。《途中见早梅》：山行初逢建子月，始见寒梅第一枝。遥想吾庐亦如此，谁能千里赠相思。梅花发处思家切，竹间水际出横枝。暗香疏影和新月，自是离情禁不得。触物那堪此时节，春前腊后定归来。要看溪上千株雪。
　　【朱晦庵集】
　　《早梅》：霜风殊未高，杖策荒园里。倦子别经年，相看共惊喜。《次韵秀野早梅》可爱红芳爱素芳，多情珍重老刘郎。疏英的尊中影，微月黄昏句里香。胸次自怜真玉雪，人间何处有冰霜。巡檐说尽心期事，肯醉家人锦瑟傍。
　　【胡铨澹庵集】
　　千林阒无伴，独秀益孤明。索笑延幽赏，闻香失宿醒。天教清到骨，我岂淡无情。睡起黄昏月，花边洗破觥。
　　【张湖南集】
　　《敬和东宫早梅二首》：月质风裳不受尘，独从天上巧呈新。情知压倒横斜语，青震专回万木春。乾坤连夜玉为尘，照映冰容面面新。句妙莫疑难属和，真成白雪对阳春。
　　【吴蒂湖山集】
　　《坐间见装成早梅数枝》：正欲攀条折蕊看，忽惊枝上雪斑斑。不知妙手新装缀，误使衰翁为解颜。《又和黄清表惠早梅》：姑射风姿绝点埃，年年长是腊前开。方疑今岁无消息，多谢君能折取来。《和昝通彦早梅韵》：岁岁梅花破腊开，赏花尝记坐苍苔。今年似觉寒犹未，昨夜不知春已回。喜有暗香供雅客，可无佳句助深杯。须知不比闲桃李，莫把金刀取次裁。
　　【胡寅斐然集】
　　《早梅》：何事悲摇落，空林有早春。光辉一笑粲，领略万花新。看去疑山雪，攀来效席珍。妙香风递远，秀影月传真。肌冷冰难断，妆初粉未匀。商量开瘦蕊，剩得占芳辰。
　　【赵蕃淳熙藁】
　　《客长沙邢园，堂下梅花一萼先开，有怀成父斯远二首。时闻朱先生辞江西宪节归旧隐，恨不与斯远同上竭也》：老树发青枝，晴多雨亦奇。一花成独破，病眼得先窥。又作殊方见，还成寄远诗。不知闽与浙，何处念乖离。亦到溪南否，还能念我不？梅花今次第，客子政飘浮。师法真难得，微官盍罢休。饥寒还累我，寤寐只关忧。
　　【蔡九峰集】
　　《早梅寄周纯臣》：因赵丞相谪居南恩，得旨自便。秋风日日吹芳草，山北山南迹如扫。江梅一夜暗将春，疏影横斜水边道。道逢驿使江南归，袖中袖出天香老。英姿独步霜雪中，清癯只为风流早。《和吴伯纶早梅》：篱落当岁暮，春至无人知。鸾鹤倏尔集，蜂蝶还先期。月落步疏影，空明见幽姿。香气谁与达，赖有清风吹。《和介卿唐石道中早梅》：六曲溪头处士家，年年蓠落万枝花。怪来驿使无消息，却报烟村一树斜。
　　【杨诚斋南海集】
　　《西园早梅》：二首己刻酥花趁腊前，更团蜡糁等春妍。不知天巧能多少？一朵梅花占两年。小朵生来便瘦斜，蕊宫桂殿即渠家。只言瘴雨无南雪，为底横枝雪作花。
　　【陈造江湖长翁集】
　　《次韵石湖居士瓶中早梅》：二首诗翁静三昧，筇杖壁间横。小阁自清绝，幽芳从瘦生。巧当窗影见时映烛花明。底用寻春去，冲寒踏月行。罗帷护春色，群木未昭苏。绝胜翻香坐，聊陪琢句。天资便静独，冰影倚空无。后夜逢姑射，仙家白玉壶。翁约相过。
　　【韩涧涧泉集】
　　《折南垅早梅送周国正》：送客逢花小棹飞，折来谁与岁寒期。老身不忍看千树，明眼须容荐一枝。意象春融知玩索，咏歌物妙想舒迟。孤高比玉人之德，公岂寻香逐色思。
　　【曹彦约昌谷集】
　　《次韵李晦父炎早梅》：华颠淡色催人老，造化无功春不早。翰林风月恣推排，万马一空三峡倒。冷暖从渠入世情，孤贞为我参幽抱。单于未觉鼎彝催，不与人间障烦恼。
　　【王鲁斋甲寅藁】
　　《早梅有感》：新阳来复未十日，窗外梅花已狼籍。晴光烘过冰雪融，微风不动暗香密。急呼清樽相慰藉，无数落英坠巾帙。儿童但喜花开早，太早翻令我心。今年寒色苦未老，户穴不固泄万蛰，造化不翕何以张，不然生道几于息。明言岁事未足言，深忧南气日驰北。谁道东君庾岭来，煮酒银瓶荐嘉宾。
　　【李公明诗】
　　《早梅》：东风才了又西风，群木山中叶叶空。只有梅花吹不尽，依然新白抱新红。
　　【章玉堂集】
　　照夜直为明月侣，倚风先作艳阳媒。多情欲著红妆面，故上含章白玉台。
　　【王炎双溪类藁】
　　似无还有暗香来，知是春风到早梅。一岁一番花似玉，老人见得几番开。
　　【翁灵舒诗】
　　《舍外早梅》：行遍江村未有梅，一花忽向暖枝开。黄蜂何处知消息，便解寻香隔舍来。
　　【詹诗】
