<!-- { "loadSidebar": true } -->
永乐大典
卷之四百八十九
卷之四百八十九
　　终文
　　【叶水心外集】
　　《终论》上：今天下之害，其胶固而不能解，挛缩而不能伸，宿患积蠹，臣已尽言之矣。解之伸之岂无其道乎？陛下始於出令，必有以慰天下之心，必罢去经总制钱之半。今州县睽睽，不能安息，人臣之精力，消耗疲竭，不可复有所为者，尽坐此钱而已。罢去其半，稍稍苏息天下。然后州县之月椿板帐罢矣；然后民之头子蹙零勘合牙契之额皆宽减矣；然后罢和买，罢折帛，和买折帛罢，则民所谓不正之敛皆无有矣。三者罢而天下之心慰喜满足。然则国用安所取给？臣以为二年之后，分画既定，则朝廷之经费，比今日必十去其五六，所罢者足以当之有馀。而二年之前则未也。陛下会计二年所罢之费为六十万缗，尽斥内帑封桩以补助之。夫此内藏封桩者，以之罢减三省之苛敛，而以代户部四总领之用度。其明德兴耀新美观听，自两汉以来未有此举动也。然则乘此以革去朝廷百年之宿弊，无不可者，以之减进士入官可也，以之减任子入官可也，以之破资格可也，以之重铨选可也，以之废吏胥可也。百年以来，世论所谓动众而召乱，惴惴然不敢举，如臣所言之害者，今皆并举而为之，无难也。如此则朝廷清矣，然后分两淮、江南、荆湖、四川为四镇，以今驻扎之兵，各以委之，所谓四镇者，非尽举此百馀郡以植立之也。於中各割属数州，使兵民财赋皆得自用。而朝廷之兵宽矣。朝廷今既减经总制，罢和买折帛，蜀之折估青章，而内出四年之费，以供饣鬼四总领矣，宜任四人者，由郡守摄都统制，召旧帅使归宿卫，钩考其隐冒乾没请给不尽及军人之罪，声而治之。然后俾四人者，一听其所为，而吾无问焉，所问者：吾欲精其军，使各不过三四万；吾欲用士之锐，而不并富其家小。夫厉士而养之，将用於死地以求胜也，乃为之立家，是兵为民也。古者民为兵，今者兵为民，宜其消惰而大弱而不可制也。昔者之论欲一当百，又曰欲一当十。夫百十何可当也？姑得以一当一，则精兵也。夫一人得一人之用，则固已十四五万人矣，用之必死，谁敢敌者？女真之来南也，杂以奚契丹勃海汉儿，前才五六万，后亦不满十万而已。夫用兵者，用其气也。多兵以先困，气先索耳。吾之所问者如此。又有所问：更其敝政，行其新令，吾欲其无欢、无动，以惟吾之所命。若此者在用其人而已，各与之数州地使自食，而馀州得宽焉。此二年之内所得为，而二年之外收其效者也。若是，则朝廷宽矣！然则何以治厢禁军、弓手、士兵而宽州县？宜先择一二十州，畀之，使散杂役之厢军。今之厢军尽隶官下，无在营者，并与之以一二年之衣粮，使各自为子本以权给之，而州无复给。又散禁军，夫厢军可散也，禁军散且为乱，奈何？曰，禁军之可畏者，为有以禁切州县，使不得私役且上教故也。今不上教，散而杂役，如厢军焉，彼欣然自幸耳，然则散禁军如散，厢军、弓手之费稍轻，土军差小，不急散也，久将消尽，要以必散而止。夫厢禁土兵，不加问焉馀则名属之而已，而又专择其人，以各自治其一州。所谓兵民财赋，皆得自用，则朝廷平日所以置四总领、馈其军输者，二年之后，皆可无复与彼，以数州之财足养之矣。如此则彼之任专、吾之费轻矣。虽然，以兵与人，以地与人，此今日异常之大事也。然其为之者不惊世，不动众，陛下一日命之则成矣。成则久，久则安之以为常。然若此者，内以期月之内，尽去民之所患苦；外以二年之外，兵厉士奋可用之於死地，而大功可举矣。陛下不惜财不吝权，念吾之所大欲者，解胶固，伸挛缩、易于举动，果于责成，以立大功而已。则减经总制，除和买折帛，以先慰天下之心，而后朝廷所谓烦密不可变之法度者，尽变之，以共由疏通明达之途矣；分江淮川蜀之地，与之兵民财赋，以重人臣之任，而后朝廷所谓专闭不可分之纪纲者，尽分之，以各合于外坚中柔之术矣。若此者，兼两汉之长，而不袭两汉之失，待之以成功，而终之以礼乐，则三王之治不难进也。虽然，为此者，官非难也，而士为难；士非难也，而民为难；民非难也，而兵为难。诚今世之大事也。图兵之难者定，则天下之利尽矣。《终论》下：致今日之治无他道，上宽朝廷，下宽州县而已。竭朝廷之力，使不得宽者，四驻扎之兵也。竭州县之力，使不得宽者，厢禁军弓手土兵也。然则何以治四驻扎？弓手皆散，何以守其地？自三等以上，籍其家，一人以为兵，蠲其税役。大州二千人而止，下州八百人而止。州县各为之，所将校率用其人，秋冬而教，春夏则否，有呼召，不用常法。然其为兵也，必在州县四方三十里之近家者。此三四年之内所得为，而三四年之外收其效者也。若是，则州县宽矣！朝廷宽则凡所以取州县者皆不用，而食租税之正矣；州县宽，则凡所以取民者皆不用，而敛租税之正矣。且又非特此也。朝廷宽则群臣有暇，而人材多矣，不若今之乏也；州县宽则民有暇，而善良多矣，不若今之薄也。上多人材，下多良民，兵省而精，费省而富，五年之内，二年之外，合其气势，用其锋锐，义声昭布，奇策并出，不用以灭虏而何所用哉！虽然，为此者无他也，力行而已。按其岁月，在乎二年之外，五年之内。今日行此事，去此弊，某日此弊去，此效见。不见，则易其人，加之意而行之，以日月计，其实效致矣。
　　【贞观政要】
　　论慎终：贞观十二年，太宗谓侍臣曰：朕读书见前王善事，皆力行不怠，其所任用公辈数人，诚以为贤。然致理比於三五之代，犹为不逮，何也？魏徵对曰：
