<!-- { "loadSidebar": true } -->
　　《家诫》：人无志，非人也。但君用心所欲准行，自当量其善者。必拟议而后动，若志之所之，则口与誓守，死无贰。耻躬不期于必济，若心疲体解，或牵于外物，或累于内欲，不堪近患，不忍小情，则议于去就。议于去就，则二心交争，二心交争，则向所己见侮之情胜矣。或有中道而废，或有不成一匮而败之。以之守，则不固；以之攻，则怯弱。举之誓则多远，与之谋则善泄。临乐则肆情，处逸则极意，故虽荣华耀耀，无结孚之动。终年之动，无一旦之功，期君子所叹息也。若夫申骨之长吟，夷叔之全洁，展季之执信，苏武之守节，可谓固矣，故以无心守之，安而体之，若自然也，乃是守志之盛者耳。所居吏但宜敬之而已矣，不当极亲密，不宜数往，往当有时。其有众，又不当独在后，又不当宿，所以然者，长吏喜问外事，或时发举，则怨者谓人所说，无以自免也。吝行寡言，慎备自守，则怨责不入。托人之请，求当谦言，辞谢其素，不豫此辈事，当相亮耳。若怨急，心所不忍，可外违拒，密为济之，所以然者，上远宜适之讥，中绝常人淫辈之求，下全束修无累之称，此又秉志之一隅也。凡行事，先自审其可，若于宜行此事，而人欲易之，当说宜易之理，若使彼语殊往者，勿羞折遂非也；若其理不足，而更以情求来守人，虽复云云，当坚执所守，此又秉志之一隅。不须行小小束修之意气，若见穷之而有可以振济者，使见义而作；若人从我有所求欲者，先自思省，若有所损废多，有今日所济之义少，则当权其轻重而距之，虽复守辱不已，犹当绝之。然大率人之告求，皆彼无我有，故来求我，此谓与之多也。自不如此而为轻竭，不忍面言，强副小情，未为有志也。夫言语君子之机，机动物应。机动物应，则是非之形著矣，故不可不慎。若于意不善了而本意欲言，则当惧有不了之失，且权忍之已。后视向不言此事，无他不可，则向言或有不可，然则能不言，全得其可矣。则且俗人传吉迟，传凶疾，又好议人之过阙。此常人之议也。坐中所言自非高，但是动静消息小小异同，但当高视，不足和答也。非议不言静敬道，岂非寡悔之谓。人有相与变争，未知得失所在，慎勿务之也。且默以观之，其是非行自可见，或有小是不足是小非至，竟不可言以待之，就有问人者，犹当辞以不解，近论议亦然。若会酒坐见人争语，其形势似欲转盛，便当无何舍去之，此将斗之兆也。坐视必见曲直，倘不能不有言，有言必是在一人，其不是者，方自谓为直，则谓曲我者有私于彼，便怨恶之情生矣，或便获悖辱之言。正坐视之，大见是非而争不了，则仁而无武二义无可，故当远之也。然大都争讼者小人耳，正复有是非，其济汗漫虽胜何足称哉！就不得远取醉为佳，若意中偶有所讳，而彼必欲知，若守不已，或劫以图，惜不可惮此小皆而为所挽引以尽其言，今正坚语不知不识，方为有志耳。自非知旧邻比庶几已下欲靖呼者，当辞以他故勿往也。外荣华则少欲，自非至急终无求欲上美也。不须作小小卑恭，当大谦裕，不须作小小廉耻，当全大让，若临朝让官，临义让生。若孔文举求代兄死，此忠臣列士之节。凡人自有公私，慎勿强知人知彼，我知之则有忌于我，今知而不言，则便是不知矣。若见窃语私议便舍起，勿使忌人也。或特逼迫强与我共说，若其言邪险，则当正色，以道义正之，何者？君子不容伪薄之言故也。一旦事败，便言某甲昔知吾事，是以宜备之深也。凡人私语无所不有，宜豫以为意见之而走。或偶知其私事与同，则不可同，则彼恐事泄，思害人已灭迹也。非意所钦重者而来戏调嗤笑，友人之之阙者但莫应，从小共转至于不共，亦勿大求矜趋，以不言答之，势不得久行。自上色也，自非监临相与，与他宜适有壶木盍之意，束修之好，此人道所通，不须逆也。过此以往，自非通穆匹帛之馈，申服之赠，当深绝之，何者？常人皆薄义而重利。今以自竭者必有为而作，损货徼欢，施而求报，其俗人之所甘愿而君之所大恶也。又慎不须离楼强劝人酒，不饮自己，若人来劝己，辄当为持之，勿稍逆也。见醉重重便止，慎不当至困醉，不能自财也。
　　【艺文类聚】
　　《魏王肃家诫》：夫酒所以行礼、养性命、欢乐也，过则为患，不可不慎。是故宾主百拜，终日饮酒而不得醉，先王所以备酒祸也。凡为主人饮客，使有酒色而已，无使至醉。若为人所强，必退席长跪，称父诫以辞之。敬仲辞君，而况于人乎！为客又不得唱造酒令也。若为人所属下，坐行酒，随其多少，犯令行罚，示有酒而已，无使多也。祸变之兴常于此作，所宜深慎。
　　【吕东莱辨志录】
　　《魏李秉家诫》曰：凡人行事，年少立身不可不慎。勿轻论人，勿轻说事，如此，则悔吝何由而生！患祸无从而至矣！并三国志。
　　【魏书张烈传】
　　烈为家诫千余言，临终敕子侄不听求赠，但勒家诫立碣而已。
　　【魏王昶家诫】
　　夫立功者有二难，功就，而身不退，一难也；退而不静，务伐其功，二难也。且怀禄之士，耽宠之臣，苟患失之，何所不至？若乐毅帅弱燕之众，东破强齐，收七十余城，其功盛矣，知难而退，保身全名。张良仗剑建策，光济大汉，辞三万户封，学养性之道，弃人间之事，卒无咎悔。何二贤绰绰有余裕哉！治家亦有患焉，积而不能散，则鄙吝之累；积而好奢，则罹骄上之罪。大者破家，小则辱身，此二患也。
　　【唐书】
　　房玄龄屏风书古今家诫。
　　【清波杂志】
　　唐柳氏自公绰以来，世以孝悌礼法为士大夫所宗。常戒其子弟曰：“凡门地高可畏不可恃也。立身行己一事有失，则得罪重于他人，无以见先人于地下，此其所以可畏也。门高则骄心易生，族盛则为人所嫉，懿行实才人未之信，小有累，众皆指之，此其所以不可恃也。故膏梁子弟学宜加勤，行宜加俭，仅得比众人耳。”
　　【古今家诫】
　　深切著明，孰逾于此，盖有镂板以晓于世者，所谓子弟千百中曷有一二？顾省者听之藐，藐则皆是也。姑识此，以示儿辈。
　　【唐鱼会】
　　《房乔家诫》曰：汉袁氏累叶忠节，吾心所尚，尔宜师之。
　　【韩滹涧泉日记】
　　李绪之子秉尝答司马文王问，因以为家诫。司马曰：“为官长当清、当慎、当勤。修此三者，何患不治？”顾秉曰：“相诫敕正当尔必不得已于斯，三者何先？”秉曰：“清慎之道，相须而成，必不得已，慎乃为大。清者不必慎，慎者必自清，是以《易》称“括囊无咎，籍用白茅”，皆慎之至也。”司马曰：“可举近世能慎者，谁乎”？乃举故太尉荀景倩、尚书董仲连、仆射王公仲，并可谓为慎。司马曰：“此诸人者，温恭朝夕，执事有恪，亦各其慎也，然天下之至慎，其惟阮嗣宗乎？每与之言，言及玄远，而未曾平论时事，臧否人物，真可谓至慎矣！吾每思此，言亦足以为明诫，凡人行事年少立身，不可不慎，勿轻论人，勿轻说事，如此则悔吝何由而生！患祸无从而至矣！”
　　【宋史】
　　《柳开传》：开善射，喜奕棋，有集十五卷，作家诫千余言，刻石以训诸子。
　　【宋苏辙集】
　　《古今家诫序》：老子曰：“慈故能勇，俭故能广。”或曰：“慈则安能勇？”曰：“父母之于子也，爱之深，故为之虑事也精。以深爱而行精虑，故其为之避害也速，而就利也果，此慈之所以能勇也，非父母之贤于人，势有所必至矣。”辙少而读书，见父母之戒其子者，谆谆乎惟恐其不尽也，恻恻乎惟恐其不入也。曰：“呜呼，此父母之心也哉！师之于弟子也，为之规矩以授之，贤者引之，不贤者不强也。君之于臣也，为之号令以戒之，能者予之，不能者不取也。臣之于君也，可则谏，否则去之。于父母也，以几谏不敢显，皆有礼存焉。父母则不然，子虽不肖，岂有弃子者哉！是以尽其有以告之无憾而后止。《诗》曰：“洞酌彼行潦，挹彼注兹。”可以岂弟君子民之父母，夫虽行潦之陋而无所弃，犹父母之无弃子也。故父母之于子，人伦之极也。虽其不贤，及其为子言也，必忠且尽，而况其贤者乎！太常少卿长沙孙公景修，少孤而教于母，母贤能就其业。既老而念母之心不忘，为《贤母录》以致其意。既又集《古今家诫》，得四十九人。以示辙曰：“古有为是书者，而其文不完，吾病焉，是以为此合众父母之心，以遗天下之人，庶几有益乎！辙读之而叹曰：“虽有悍子忿斗于市，莫之能止也，闻父之声，则敛手而退市。人之过之者，亦莫不泣也。慈孝之心，人皆有之，特患无以发之耳。今是书也，要将以发之欤！虽广之天下可也。自周公以来至于今，父戒四十五，母戒四，公又将益广之，未止也。”
　　【晏元献公类要】
　　《圣贤家戒》：房梁公戒诸子，以骄奢沉溺必不可以地望凌人，故集古今圣贤家戒书于屏风。今各取一具谓曰：若能留意，是以保身成名。
　　【国语】
