<!-- { "loadSidebar": true } -->
　　《和诸庵花光十梅颂》：一笔划断寒崖，疏蕊数枝低亚。不待雪压霜摧，已自全体放下。孤山树槁神枯，一段底死工夫。脉脉不知机转，忽然觜眼皆。空里翻身透出，风前玉立精神。百草头边未觉，还他独占光春。不问东风来未，冷冰冰中得意。谁于笔外相知，更有无味之味。接得少林枝叶，满腰风雪馨香。一自飘零庾岭，花光也解流芳。江头千树纷纷，纸上不堪狼藉。翻思洞口风流，忽见半梢横出。孤标向背从地，枝头各自精彩。堂堂妙用纵横，谁识笔根所在。大化元无拣择，墨光随手高低。但得岁寒风度，自然处处皆宜。几度落花流水，何待空枝方省。要须投笔虚空，幻习与之俱尽。推出突栾本相，雨肥叶底清黄。熟后何曾酸涩，舌根自不寻常。《题画梅》：枝头寂寞若为情，唤起毛锥为写神。月下风前长玉立，娟娟一纸四时春。《题花光梅十首》：着脚孤高太出奇，凭空斜落两三枝。大风动地吹崖裂，正是冰姿蕴藉时。《一曰县崖放下》：深山大泽老龙僵，不染樵人斧上霜。月魄存存枯槁里，忽然枝上弄精光。《二曰绝后再》：见说前村破雪开，我来雪影浸苍苔。平生不识春风面，却道春从花底来。《三曰平地回春》：一丘一壑似夷齐，劲雪繁霜特立时。瘦影横斜清峭峭，世间几个赴心期。《四曰淡中有味》：裁冰镂雪几多工，次第开时个个同。夜半传香来庾岭，至今拈起作家风。《五曰叶联芳》：踏雪寻香几度吟，吟诗那得似花人。水村云壑抽身出，月挂疏篱别有春。《六日一枝横出》：枝南枝北出天然，雪艳烟痕若可怜。冷面峥嵘无向背，何尝有意向人妍。《七曰偏正自在》：亚水凌空任短长，枝枝风度要平章。一樽月下吞花影，剔在须头点点香。《八曰高下随宜》：孤标不肯结春绿，细雨黄昏腊正残。望断落花流水远，枝枝点点是微酸。《九曰幻花减尽》：青青叶底未堪尝，已作商家鼎鼐香。四月江南烟雨阔，安心且待那时黄。《十曰实相圆常》：《和遁泽韵取临江叔父墨梅》：我翁久驾白云归，谁宝冰绡一旧枝。疏影暗香浮戏墨，光风霁月惠仙姿。只疑和靖旧争长，纵是逃禅甘伏雌。寄语古樵毋睥睨，青檀归我不应迟。《和仰庵池上梅韵》：窗外梅兄不可无，山人一见两眉舒。江头千树应难得，池上数根宜有余。蟾魄浮香无定相，虬枝压水可常居。只愁疏影翻多事，一片清光不得虚。
　　【家铉翁则堂集】
　　《墨梅》：非香之香，非色之色。伴我孤吟，风清月白。冰崖孤芳，雪林早春。伴我读《易》，见天地心。
　　【何太虚知非堂集】
　　江北江南春又动，腊前腊后梅仍花。三点五点雪孕魄，一梢两梢铁擘槎。枯根健迸石色润，半身倒偃溪流斜。逃禅老人招不得，树冗探环今是邪？
　　【华镇云溪居士集】
　　《南岩僧仲仁墨画梅花》：世人画梅赋丹粉，山僧画梅匀水墨。浅笼深染起高低，烟胶翻在瑶华色。寒枝鳞皴节目老，似战高风声淅沥。三苞两朵笔不烦，全开半函如向日。疏点粉黄危欲动，纵扫香须轻有力。不待孤根暖气回，分明写出春消息，大空声色本无有，宫徵青黄随世识。达人玄览彻根源，耳观目听纵横得。禅家会见此中意，戏弄柔毫移白黑。佳句殷勤致两番，深情邂逅高双壁。不愁开谢逐东风，全胜当年陇头驿。
　　【陈郁诗】
　　《题梅花便面》：白团横写向南枝，冷蕊寒梢手自持。绝似晓空凉影里，月明中有桂花时。《题林可山为倪龙辅所作梅村图后》：当年一句月黄昏，香到梅边七世孙。应爱君诗似和靖，为君依样画西村。
　　【张紫微先生集】
　　墨梅四首生增丹粉累幽姿，故着轻煤写瘦枝，还似故园江上影，半笼烟月在疏篱。南枝昨夜雪初干，瘦质临风乱蕊繁。忆向溪桥曾驻马，却疑浑是雾中看。化工着意作幽花，疑是来从阿母家。寂寞沙村烟雨里，如看竹外一枝斜。山边幽路水边村，曾被疏花断客魂。犹恨东风无意思，更吹烟雨暗黄昏。《题鲜于蹈夫墨梅二绝句》：黄帘绿幕护轻寒，犹忆当年叩画栏。红烛泪残人语寂，玉人曾隔绮窗看。不御铅华著素衣，玉奴风调似清姿。何郎不作凌风句。幻出江南烟雨时。
　　【李俊民鹤鸣集】
　　《雪庵二梅图》：老树风光百不堪，画图仿佛见江南。为君试草花间赋，未必心肠似雪庵。《雪庵题钱过庭梅花图》：已把神传画谱，又看格在诗评。月落难寻清梦。云空乃见高情。
　　【吴则礼北湖居士集】
　　《仁老画梅》：疏影只横斜，羁臣真耋耄。观渠小开落，得此大梦觉。玄牝要饱知，六出端不死。妙高一瓣香，付与毛锥子。《题刘常梅》：生憎长红宛浅白，只有疏影连暗香。凭君且置风月事，一笑姑为时世妆。
　　【姜特立诗】
　　《赋潜庵墨梅》：季伦珊瑚光夺目，元载胡椒高柱屋。潜庵纸上一枝梅，富比王候夸不足。此花清绝更无伦，和粉磨丹吾所嗔。向来华光最入神，幻出西湖烟雨春。《李仲永墨梅》：写竹如草书，患俗不患清。画梅如相马，以骨不以形。墨君曩有文夫子，蝉腹蛇跗具生意，当时一派属苏公，雨叶风姿略相似。花光道人执天机，信手扫出孤山姿。陈玄幻却西子面，此妙俗士那能知。近时赏爱杨补之，补之妩媚不足奇，李生于梅却有得，高处自与前人敌。倒晕疏花出古心，暝云暗谷藏春色，我一见之三叹息，意足不暇形模索。君若欲求之点画，胡不去看江头千树白。
　　【王炎双溪类藁】
　　《墨梅》：酷似西湖处士诗，虽无半树有横枝。天寒地冷清癯甚，故着缁衣护玉肌。
　　【任希夷斯庵集】
　　《题蓝道人画梅诗轴》：湖海知君岁月多。欲寻笙鹤问烟萝。相逢一笑江南陌，听彻丝桐听踏歌。我家樵水东边住，手种寒梢一万栽。客路千年清梦断，谁将疏影巷中来。
　　【林季仲竹轩杂著】
　　一枝炯炯照人寒。绝似溪桥立马看，只恐春风解相怨。漏他消息入毫端。
　　【宛陵群英集】
　　《汪珍墨梅》：三更四更霜压屋，一枝两枝风折竹。江南岁晚客未归，梦入溪烟小横幅。
　　【韩元吉南涧集】
　　西北佳人绝代姿，倾城倾国未为奇。自然冰雪生颜色，不用人间朱粉施。影落寒塘月照时，梦为蝴蝶绕高枝。画工欲画无穷意，不道幽人圣得知。《郑仲南五梅图》：江南酒美樽不空，十年醉倒梅花中。经行所见略可谱，一一秀骨含仙风。不将铅华污真色，亦有醉脸匀春红。重英千叶两何好，玉立但喜肌微丰。红绡金缕变新样，品异独许天香同。花开到处即吾圃，水寒月淡烟空。醉来踏雪更起舞，长歌目送南飞鸿。自从春归厌寂寞。坐觉桃李难为容。忽惊横轴入吾手，世上犹有丹青工。扶疏清影卧空碧，一笑似喜曾相逢。君家亭馆安用此，此物自惜添诗穷。诗成妙手傥不惜，画我曳杖穿芳丛。
　　【詹敦仁清隐集】
　　《介庵赠古墨梅，酬以一篇》：开屏展素看梅花，淡蕊疏枝蓦蓦斜。墨散余香点酥萼，月留残影照窗纱。
　　【曾丰樽斋集】
　　《题杨补之梅》：风流青帝欲回春，先遣玉妃清路尘。过眼被渠偷笔写。虽忙犹得九分真。竹篱茅舍养吾清，正恐人间识姓名。毛颖传神偶相似，争先快睹辄倾城。《曾德礼墨梅，竹，篆，棣皆精，岁在己未，示以墨梅。酬价固非所吝，会即赴官岭表，度难自随，还以授之，副之古风》：北枝顽顿如不仁，南枝警敏如有神。方当群有急归宿，忽自太无偷发春。画画清修枝拔萃，点点精明花引类。幻尽岁寒姿者天，吾宗所幻天相似。溪边照水周逸民，帘下横窗晋诗人。胸次还余墨外墨，笔端更写真中真。把南全报犹轻议，举赵璧归非厌嗜。只今随牒广之南，彼大庾山吾画笥。
　　【高吉懒真诗藁】
　　识破宫妆色是空，香魂分付与东风。黑云泼眼催诗急，着我江头春暗中。
　　【张元干归来集】
　　《龙眠墨梅》：江南一枝春，岁久暗香灭。怪得深夜寒，荒村映残雪。《题忠上人墨梅》：寒梢的点昏鸦，雪后风前皎月华。结习未除羞老眼，更看淡墨幻空花。
　　【赵蕃淳熙藁】
　　《题杨补之梅》：翠条横侵鹤膝枝，江南篱落雪残时。杨郎笔下烟岚集，留作晴窗觅句资。
　　【李彭日涉园集】
　　《晖上人画梅乞诗》：微风正尔送荷气，忽见恐梅冰霰姿。元是道人三昧力，明窗漱墨发南枝。
　　《昌书记画梅》：花柳春风纷衍，禅窗晚放横枝。虢国生憎粉黛，晓妆淡挪蛾眉。
　　【熊冕山瞿梧集】
　　《答王山仲作墨梅来访韵》：客从罗浮来，遗我一枝琼。仙风溢毫楮，夭矫冰雪清。感怀畴昔夜，醉饮月中英。青衣歌未竟，斗转参已横。俯仰今成古，散聚若为情。几回疏影里，呼鹤引长鸣。无人能悟此，空逐晓云行。因子重欷，聊以写吾生。
　　【陈耆卿窗集】
　　《题汤正仲墨梅》：间庵笔底回三春，平生爱为梅写真。只今龙钟仅八十，双瞳挟电摇青。芒鞋辙迹半天下，学语儿童诵君画。孤根踞铁几经年，转作平梢月倒挂。我家风雨送蜗牛，败壁淋浪秋复秋。试携织练觅天巧，门外观者何其稠。真花着雪纵如斗，为君描摸应添瘦。朝开暮落把不留，岂若墨本南山寿。临风一脔知味长，何当烂漫挥满床。孤山老人醉中见，便欲信手赋暗香。
　　【周紫芝太仓秭米集】
　　《题徐季功画墨梅》：一首六言：夜色无人能画，徐郎挽上寒枝。仿佛孤山尽处，黄昏月到花时。《张元明为道卿画竹间梅》：我作东窗竹外开，断魂香自雪边来。细寻水墨图中意，似对檀栾坞里梅。笔下悬知有冰玉，胸中元自少风埃。可怜能事王摩诘，解遣春从一笑回。《次韵徐伯远题钱少愚画孤山月梅图》：钱郎名与大年齐，貌得孤山一段奇。月色昏昏人寂寂，梅花淡淡水漪漪。戏将三昧传神手，东坡有“赵昌花传神”之语。催动千林破腊枝。不用摩挲窥妙墨，暗香疏影在新诗。
　　【李曾伯可斋集】
