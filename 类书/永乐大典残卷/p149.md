<!-- { "loadSidebar": true } -->
　　《尚友斋记》：临川，艾季诚，游京师，逾年将归，过其兄之友程文而告曰：余之始来京师也。不曰：观国之光乎？亦将取友以成余之德也。今上焉者，贵显尊重而不肯下交；下焉者，反顾却虑而不乐接引。其或瑰奇特达之士，又皆与世龃龉，思独善其身，余无得焉家。有读书之室曰：尚友。将归而求诸古人，愿徼一言以记之，俾自也。呜呼！友之为道大矣。自天子至于庶人，未有不须友以成者，况学者乎？闻之周子曰：天地间至尊者道，至贵者德，至难得者人，人而至难得者，道德有于身而已矣。求人至难得者有于身，非师友，则不可得已。师友，类也。师尊而友亲也。师道之不立也匀矣。友其可废乎？季诚负聪明之资而敏于学，将修其业以进于道德之实，淑其身而见于世，汲汲焉惟取友是务，可谓知所先矣。然京师四方之士君子之所云集而辐凑也，其敦德尚义，岂无可师可友者而遽去之，以求乎古之人，古之人循孟氏之言，不几于好径陵节而堕于狂者之域乎？虽然子之归，诚是矣。欲友天下之善士，自友一乡之善士。始子非善士也，固不能以友一乡之善士也，况一国乎？子诚善士也。天下后世皆将取友于子矣。其道不亦大乎？勉于为善不患无友矣。斯言也，请质诸兄伯真甫，若以为可，因以为记。
　　【王廉交山集】
　　《尚友斋记》：江浙行省参政周公伯温，为钱塘刘中氏题其斋曰：尚友。中盖取驺孟氏以自修者。今侍户部尚书贡公泰甫入闽道，过会稽，谒余馆舍，请为之记。余诘之曰：尚书公天下之善士也。中从之游，复汲汲尚友是慕，殆欲尚友古之人乎？古之人不易友也，学有其基友之可也。无其基，徒然曰：古之人是慕，是友狂者也。窃为中不取也。中始冠气方锐，宜苦心劳思，读其书以自淬砺；有弗明，质诸胜已者求其明；有弗知，质诸胜已者求其知，进而益求天下之善士立其基焉。由是而尚友古之人，其庶几矣！彼乡原之似德，斥之佛老之近理者远之。盖似德者，则足以蛊人心；近理者，则足以伤世教。可不慎乎？苟自好焉以息天下之交，孤陋寡闻以处夫深山大泽之区，几何不涉柳子服气之讥也。昔者曾子数子夏有三罪焉，子夏投其杖于地而拜之，曰：吾过矣。吾过矣。吾离群而索居，亦已久矣。呜呼！为士者，可不尚友哉！夫朋友居人伦之一，孔子曰：母友不如己者。曾子曰：君子以友辅仁。孟子曰：友也者，友其德也，友之为道大矣。中汲汲尚友是慕，盖好学者也。七闽为儒者渊薮，中往游焉。尚慕其友入德，尚书公为之依归。余见其尚论古人而自造焉者矣，为之记以副其请。中字庸道，斋则其所寓而名，予为括苍王廉也。
　　【国朝朱伯贤白云稿】
　　《尚友斋记》：钱塘刘中庸道，尝名其进修之斋曰尚友。征言于邹阳生，生曰：是殆有取于孟轲氏之言欤，抑亦犹行古之道也。自夫大道既黜，处士横议异端并起，趋向不同。当是时也，杨尚为我，墨尚兼爱，庄列尚虚无，管晏尚构谋，孙吴尚奇诈，鬼谷尚捭阖，苏秦尚纵，仪衍尚衡，申商尚法，公孙龙尚名，鬻子务成尚小说，由余尉缭之徒，又兼儒墨合名法而尚之，率皆违道千誉，徼君伸已。壅塞仁义举天下求如孟子者，盖鲜矣。故孟子独尚论其世，求古之人而友之。夫岂止一乡一国而已也。今吾子当天下治平之世，续学缵言，日从缙绅名卿游，考德而广业，夙夜力行以求古道。传曰：友也者，友其德也。又曰：以友辅仁，二者盖兼有焉。何至规规尚友古之人乎？世之人踽踽氵京氵京。亦曰：古之人，古之人夷攻其行则不掩焉。子奚尚之乎？抑予尝闻之，司马长卿尚友相如，诸葛亮尚友管乐，比其至也。长卿为西京文章宗伯武侯，纵容正大，庶几王道，非蔺乐所能及者，又岂规规于所尚哉！庸道曰：子之言过矣，人生而蒙，长而无友，则愚友不如已。先圣所戒，事不师古，匪说攸闻。故曰：遵先王之法而过者，未之有也。昔周公思兼三王，仲尼祖述尧舜，孟子亦曰：乃所愿，则学孔子。周公仲尼，大圣也；孟子，大贤也。且尚友古之人，中也。独不能尚友之乎？子奚惑滋甚。生作而言曰：嘻哉！吾今而后，知子之志，远且大矣，非予所拟议也。遂书以志之。
　　【清江具廷臣集】
　　《尚友斋记》：李陈景文氏，以尚友名其斋。求予为之记，予惟学不可以无友，盖足乎已者狭，而资乎人者广也。孟轲氏取友之道，不止一乡一国，至于天下之大，且欲尚乎古人焉。尚友乎，古人则非止一世之士，而为千百世之士矣。泛而求之若夔龙，若伊吕者，不可及已。春秋之臣，贤取乎蘧瑗，忠取乎子文，让取乎季札，廉取乎孟公绰，惠取乎国侨，直取乎史。其在圣人之门，则颜子之仁，闵子骞之孝，季路之勇。子贡之达，曾参之确，此皆士之所当进，而友之者。至于尚功名，则有管乐；尚气节，则有鲁仲连；尚神仙，则有安期羡门；尚隐逸，则有沮溺。亦岂非古之当友者乎？惟其不足于一乡，而求之一国，而求之天下，又进而取之古焉。盖以无穷之心，求无穷之理，则所谓尚友者，尽于是矣。虽然上焉而为夔龙，下焉而为沮溺，地之相去数千里之远，世之相后数千里之久，其人鸟得而友哉！所谓友者，友其心耳。人有古今，心无古今之异也。言古人之言，行古人之道者，鸟知不在于一乡一国乎？一乡一国且不可诬，矧可以诬天下乎？故居一乡，则不遗一乡之士；居一国，则不遗一国之士焉。同世而相违，旷世而相求，非善于取友矣。予以是诸已，又以是诸人，恐其事辽邈而忽于近也。景文其志之。
　　【元熊朋来集】
　　《尚友斋铭》：学先乡国，友其善者。吾善日进。取友天下。犹未厌足，进之又进。尚友古人，无论汉晋。学颜志伊，是亦颜伊。异世同理，今居古稽。
　　【程以文诗】
　　《尚友斋》：尚友莫尚势，势尽还寂寂。尚友莫尚利，利至害己迫。所以古之人，尚友在尚德。仪刑等乐山，渐润北丽泽。相观有余善，互劝无失则。从容道义涂，揖让诗书宅。谁云布衣贱，上与晋楚匹。公侯岂不贵，拥事纵掖。道成名亦显，千载光赫奕。柰何后来者，不复见古昔。赵子有高斋，杨公扁其额。两大字，健笔扫浓墨。开轩迎嘉宾，酌酒饷尊客。名花照户牖，四坐列简册。门前盈尺地，不着俗士迹。何尚抱琴往，为子谈损益。
　　省吾斋
　　【元吴征支言集】
　　省吾斋铭吾之为吾，凝气成躯。前有深阱，亦有坦途。惟吾所择，任吾所趋。克克惕惕，慎乃驰驱。私邪险艰，省之之；公正平易，省之劬之。已如不疚，内省而惬。彼或不贤，自省而慑。耳闻雷震，吾省斯惧。目睹机张，吾省斯度。曾省者三，阜省则屡，夕省及朝，晨省至暮。画之所行，夜可告神，夜之所思，画可语人。俯仰无愧，心安体舒。省焉若是，吾知免夫。
　　修吾斋
　　【宋本至治集】
　　王之武修吾斋子慕灵均初服，羌予宋玉后人。便好飘然同去，荷衣兰佩相亲。
　　养吾斋
　　【刘将孙养吾集】
　　《养吾斋铭》：清明在躬，志气如神。和顺积中，英华发外。
　　胜己斋
　　【南海志】
　　在市舶司厅事东。
　　正己斋
　　【兴化府志】
　　在儒雅堂之西庑，旧名学古，太守潘更今名。
　　由己斋
　　【宋周孚铅刀编】
　　由己斋铭有序浚仪赵从之名其斋曰：由己。而济北周孚为之铭曰：作舍道边，三年不成。惟其自画，卒为丘陵。意于圣，鲁之君子。以退为进，未见其止。子是之学，不惰不。如痿思起，如农望秋。惟蒙故明，惟常故久。我欲如是，谁掣蜞肘。彼陋巷翁，是为吾友。
　　克己斋
　　【安福志】
　　克己斋，建于主簿厅之东。
　　【元王恽秋涧集】
　　《克己斋记》：御史中丞崔公，作新斋于私中门之内。为朝夕见宾客，广忠益之所，扁其颜曰：克已。中外士夫闻而疑焉。盖以公忠亮，简在帝心，四方想见其风彩，勋名事业无愧于昔贤，方且孜孜焉，汲汲焉。致力于初学者所务，仆为之说曰：天之降大任于斯人也，俾经纶一世之事。其时政之得失，思有以论列之；生民之利病，思有以兴除之。人材沉滞，赖之而荐举；奸邪横恣，仰之而绳。况辩公私于事时不同之后，论纪纲于功利竞进之余，是恒处乎忧患之域而践乎艰险之涂矣。身只台宪者可谓责之重而任之不易矣。自非材德备具，卓尔千人之英；志气刚明，信乎万物之表；偏蔽躁妄，力掣嗜欲之私；视听云为，粹发性情之正。厉忠直而靡他，无瑕之可。既正身而格物，先律己而治人者，讵能厌公论而服众心，振清风于台阁者哉。而公端本澄源之志，实在于此。宜其于圣贤传授心法切要之理，默识心通。景仰取法，有不能自己者，惟公历事两朝，久执台宪。忠君爱物之念，若饥渴之于饮食，当其论列主宰之际，犯颜匪躬，挺然以直道，伟论独步，一时曾无顾忌退缩之私。固己循天理之至公，思复本心之全德矣。虽然颜子入室大贤，得圣人为之依归，夙承善诱，钻仰笃信，犹不免违仁于三月之后，矧余人哉！盖天理人欲，只在于公私一念之顷。惟致知是期，格物知至者，动静以察其变，朝昏以精其思，久蹈彝则，靡息厥修者，方造圣贤域。故卫武公年登九秩，作抑诗以自警。司马文正存守一诚，终身不易。今公既循圣贤治心行己之要道，复如二公贞固自持，服膺勿失，日就月将，岂惟缉熙于光明，将见与昔贤同归而不殊矣。公以斋记见嘱，仆年衰老，懒于笔研，敢直书臆见姑塞雅命云。
　　【僧北石间禅师诗】
　　《克已斋》：罔念圣为狂，医狂亦有方。正逵尊稳审，私孽殄微茫。蜕俗嗟封谷，耘心破畛疆。他山石攻玉，日用细平章。
　　求己斋
　　【宋鲁协云庄集】
