<!-- { "loadSidebar": true } -->
　　【战国策】：张孟谓赵襄子曰：臣观往古之美，臣主之权，均之前事，后事之师。君若改图，则臣力不足。
　　【贾谊新书】《过秦论》：鄙谚曰：“前事之不忘，后之师也。”是以君子为国，观之上古，验之当世，参之人事；察盛衰之理，审权势之宜；去就有序，变化应时。故旷日长久，而社稷安矣。
　　【王安石临川文集】《周革转官制》：语曰：前事者，后事之师也。
　　求之盲师
　　【上阳子序】：根器劣而钝者，求之盲师。一知半见，自喜自幸。
　　耻于相师
　　【上阳子】：嗟夫！时之高人胜士，负不世之才，而执一方之见，往往不足以语大道者，非耻于相师，则过于聪明，况其下此者乎？
　　当仁不让师
　　【论语】：子曰：当仁不让于师。注：当仁，以仁为已任也。虽师亦无所逊，言当勇往而必为也。盖仁者，人所自有，而自为之，非有争也，何逊之有？程子曰：“为仁在己，无所与逊。若善名在外，则不得不逊。”子家子或曰：“当仁不让于师，师所从受道也，何为而不让？”答曰：“为善，欲其敏也。舜闻一善言，见一善行，若决江河。沛然莫之能御。又何让焉？”
　　【儒学警悟】：右军书本学卫夫人，其后遂妙天下，所谓风斯在下也。东坡字本出颜鲁公，其后遂自名家，所谓青出于蓝也。黄鲁直诗本是规模老杜，至今遂别立宗派，所谓当仁不让也。若乃学退之而不至者为孙樵，学渊明而不至者为白乐天，则又所谓减师半德也耶。
　　吏师
　　【韩非子】《五蠹》篇：明主之国，无先生之语，以吏为师。
　　【史记】《李斯传》：斯上书曰：今陛下并有天下，辩白黑而定一尊，而私学乃相与非法教之。制闻令下，即各以其私学议之，率群下以造谤。如此禁之便，臣请诸有文学诸书百家语者，蠲除去之。不去者，医药卜筮种树之书。若有欲学者，以吏为师。
　　【两汉蒙求】《薛宣朱博赞》曰：薛宣、朱博，皆起佐史，历位以登宰相。宣所在而治，为世吏师。及居大位，以苛察失名，器诚有极也。
　　【宋张方平乐全集】《吕公神道碑》云：吕文靖公以龙图直学士知开封府，都邑务剧，尹正才难。击断者杂中善良，循恕者并容奸蠹。公之为理，雅得其术，机芒不施，区橐自破，治政清静，府庭肃然。逮今言尹京之政，公为吏师。
　　【张学祥于湖居士集】《淮东漕魏郎中启》：然一代之名士，备更险夷。信矣中兴之吏师，所至办治。
　　法令师
　　【西汉书】《薛宣传》：宣子惠为彭城令。宣从临淮迁至陈留，过其县，桥梁邮亭不修。宣心知惠不能，留彭城数日。案行舍中，处置什器，观视园菜，终不问惠以吏事。惠自知治县不称宣意，遣门下掾送宣至陈留，令掾进见，自从其所，问宣不教戒惠吏职之意。宣笑曰：“吏道以法令为师，可问而知。及能与不能，自有资材，何可学也。”众人传称，以宣言为然。
　　章句师
　　【唐柳宗元集】《答严厚舆论师道书》：马融郑玄者，二子独章句师耳。今世固不少章句师，仆幸非其人。
　　义利师
　　【聱隅子】《生学》篇：或曰：“古之师也，师乎为义；今之师也，师乎为利，何也？”曰：“异乎吾子之闻也。古之所谓义者，义乎其心；利者，利乎其人，孰云义利之异哉？”
　　绛县师
　　【左传】《襄公三十年》：三月癸未，晋悼夫人食舆人之城杞者，绛县人或年长矣，无子而往，与于食。有与疑年，使之年。曰：“臣，小人也，不知纪年。臣生岁，正月甲子朔，四百有四十五甲子矣，其季于今三之一也。吏走问诸朝。师旷曰：“鲁叔仲惠伯会成子于承匡之岁也。”史赵曰：“亥有二首六身，下二如身，是其日数也。”士丈伯曰：“然则二万六千六百有六旬也。”赵孟问其县大夫，则其属也。召之而谢过焉，曰：“武不才，任君之大事，以晋国之多虞，不能由吾子，使吾子辱在泥涂久矣，武之罪也，敢谢不才。”遂仕之，使助为政。辞以老。与之田，使为君复陶，以为绛县师，而废其舆尉。
　　师汝昌言
　　【书】《益稷》：阜陶曰：俞，师汝昌言。注：师，法也。阜陶以其言为可师法也。
　　祗师言
　　【书】《毕命》：惟公懋德，克勤小物，弼亮四世，正色率下，罔不祗师言。
　　仗师臣
　　【职官分纪】：轩辕，圣人也，仗师臣而授图。
　　赖卿师矩
　　【唐绘】：刘之，字希美。高宗时拜相王府司马。谓曰：卿家忠孝，朕子赖卿以师矩。冀篷在麻中，不扶而挺也。
　　张昭有师法
　　【吴志】：张休，字叔嗣。太帝以子登为太子，登读《汉书》，习知近代之事，以张昭有师法，重烦劳之，乃令休从昭受读，还以授登。休弱冠，与诸葛恪、顾谭等俱为太子登僚友，以《汉书》授登。
　　斛斯有师法
　　【北史】《斛斯徵传》：大和三年，周武帝以徵有师法，诏令授诸皇子。宣帝时为鲁公，与诸皇子等成服青矜，行束修之礼，受业于徵，仍并呼徵为夫子。儒者荣之。
　　君师贤圣
　　【古三坟书】《君阳师》：君师贤圣，以询道也。
　　承师问道
　　【抱朴子】《祛惑篇》：凡探明珠，不于合浦之渊，不得骊龙之夜光也；攻美玉，不于荆山之岫，不得连城之尺璧也。承师问道，不得其人，委去则迟迟冀于有获，守之则终已竟无所成，虚费事妨功，后虽痛悔，亦不及已。世间浅近之事，犹不可坐知，况神仙之事乎？虽圣虽明，莫自由晓，非可以历思得也，非可以触类求也。诚须所师，必深必博，犹涉沧海而水造长洲而伐木。独以力劣为患，岂以物少为忧哉？夫虎豹之所余，乃狸鼠之所争也；陶朱之所弃，乃原颜之所无也。所从学者，不得远识渊潭之门，而值孤陋寡闻之者。彼所知素狭短流促，倒装与人，则靳靳不息；分损以授，则浅薄无奇。能其所宝，宿已不精，君复料其粗者以教人，亦安能有所成乎？譬如假谷于夷齐之门，告寒于黔娄之家，所得者不过橡栗褐，必无太牢之膳，锦衣狐裘矣。或有守事庸师，终不觉悟，或有幸值知者，不能勤求；此失之于不觉，不可迨者也。
　　尊严师道
　　【名臣言行录】：程颐初，明道尝谓先生曰：异日能尊严师道者，吾弟也；若接引后学，随人才而成就之，则子不得让焉。
　　师道自居
　　【晋书】《王祥传》：天子幸太学，命祥为三老，祥南面几杖，以师道自居。
　　【圣贤言行故事】：虞韶以成纂集。宋哲宗即位幼冲，冲，童也，时方童幼。召程正叔为崇政殿说书。正叔，伊川先生也，名颐，字正叔。崇政，讲殿名。说书，劝讲之官。正叔以师道自居，每侍讲，凡侍奉哲宗在讲筵时。甚庄，正叔极其庄敬。继以讽谏，讽，因言寓戒，以感动之。上畏之。上，哲宗也。时潞公为平章军国重事，潞公，姓文，名彦博。平章，宰相。以上之官，重臣也。年九十矣，对上恭甚。进士唱名，其时，哲宗坐御殿，放举人及第，传唱进士姓名。侍立终日。潞公侍立殿上。上屡曰：哲宗频顾潞公云。“太师少休。”少，如字。太师，潞公官名。不呼其名，而以官称之，尊敬之也。休，止息也。谓潞公年高，久立恐劳，今暂止息。公顿首谢。顿首，俯首至地，恭之至也。立不去。潞公虽已高年居尊位，执守臣体，不敢便安。或谓正叔曰：“或人以潞公之事告正叔。”君之倨，呼正叔为君。倨，傲也。视潞公之恭，谓以正叔之倨傲，比之潞公之恭谨。议者以为未尽。“或者，疑谓正叔未能尽事君之礼。正叔曰：“潞公三朝大臣，事幼主不得不恭。事君尽礼，臣职当然。潞公世受国恩，虽为重臣，不可以尊贵废礼。吾以布衣为上师傅，敢不自重，上，谓哲宗也。布衣，微贱时所服。正叔自言起身微贱，为师傅之职，以德义训导人主。天子所尊敬之臣，固当以尊严自居。吾与潞公所以不同也。”大臣与师臣各有其体，二者不同。
　　高选师友
　　【职官分纪】：晋《刘传》：通古今，清身洁己，行无瑕玷，为国子祭酒。愍怀太子初封广陵王，高选师友，以为师。
　　八师不可为
　　【楚辞】《七谏》曰：谁使正其直是兮，虽有八师而不可为。注：八师，禹、稷、契、皋陶、伯夷、亻垂、益、夔也。
永乐大典
卷之二千二百六十
卷之二千二百六十
　　六模湖
　　五　湖
　　【周礼】《职方氏》：杨州其浸五湖。注：在吴南。《正义》谓太湖东岸五湾为五湖。又云彭蠡、洞庭、太湖、鉴湖。
　　【史记】：太史公曰：上姑苏，望五湖。《正义》：五湖者，连太湖在苏州西四十里。又曰：游莫贡艹陵胥为五湖，并太原东岸五湾。《索隐》曰：五湖者，具区、洮、彭蠡、青草、洞庭。案：张勃《吴录》：五湖者，太湖之别名，以其周行五百余里，故曰五湖。或说以太湖、射湖、贵湖、上湖、洮湖、湖为五湖。案：《国语》：“吴越战于五湖。”直在笠泽一湖中耳，或说非也。
　　【水经注】：江南东注于具区，谓之五湖口。五湖谓长塘湖、太湖、射湖、贵湖、湖也。郭景纯《江赋》曰：“注五湖以漫漭。”言江水经纬五湖，苞注太湖也。《国语》曰：越伐吴，战于五湖。范蠡返至五湖而辞越。虞翻曰：是湖有五道。韦昭曰：今太湖也。《尚书》谓之震泽，《尔雅》以为具区，方圆五百里。《山海经》曰：“浮玉之山，北望具区。茗水出于其阴，北流注于具区。”湖中有大雷，小雷三山，亦谓三山湖，又谓洞庭湖。杨修《五湖赋》曰：“头首无锡，足蹄松江，负乌程于背上，怀大吴以当胸。雒崔嵬，穹隆纡曲，大雷小雷，湍波相逐。”言湖之苞极也。庾仲初《杨都注》曰：今太湖东注为松江。下七十里有水口，分流东北入海。为娄江。东南之海为东江，与松江而三。
　　【史河渠书】：于吴则通渠三河五湖。注：韦昭曰：实一湖，今太湖是也，在吴西南。
