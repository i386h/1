<!-- { "loadSidebar": true } -->
　　《十月末，乞备御白子》：一虏已深入淮甸，今日所当防江，未闻朝廷火急措置，如镇江建康采石池口诸处，人兵各有多少？如何分布？宜遣使不住宣谕激励将士。仍乞指挥沿江守臣，速行团结民兵于无官兵处，声势相望，各守江岸，以护乡井为意。但得人心齐一，只能奋击石包石踏弩放箭，便可守御。盖虏人恃众渡江，不比华人须择岸口，定是多缚排筏，一时散渡。若止控守渡口，致其别处登岸，不在官兵地分，便至失事。一虏若未敢渡江，只据淮甸，得州守州，得县守具，则江左岂得奠枕！今不知扬州和州尚有大军多少，并戍马军直来甚处会合，枢密行府如何措置？传闻虏已乏粮，煮马而食，宜密降处分诸将，此事更须精加察探，恐其排筏木未备，声此误我。若果曾断其粮道，渐至饥乏，乞上手书戒敕诸将，皆以国事为念，同心戮力，出奇奋击，但痛败得一两阵，使虏遁去，然后可保无虞。只便退军保江，虏已宿兵运粮，则山寨水寨之人，何所归附？将来淮甸如何攻取？扬州不保，通泰遂失，海道直与常熟江阴相对矣。沿江网运如何运行？岂得但以保江为言，此事切须奏知，审问诸将方略。一、自淮上交锋，今已一月，虏人迫江，又已旬余，阴雨氵互寒，前有大敌，将士劳苦，而朝廷未住常程，虽欲外示间暇，然不急之务，皆未省去，无以鼓动军心。倘车驾未顺动，宜遣王人遍行抚问，如特支犒设之类，有不可缓者，并岁币之费，亦宜且降指挥，依数椿管，欲专充激赏使用，以慰累年积忿冒失石之心。一、虏既垂军深入，不顾其后，但乞敕诸将之未渡江者，若果已断其粮道，虏众饥乏，则可会合一战。此贵拙速，盖虑其济师运粮，则我军却当腹背受敌矣。如其不然，彼众我寡，但能坚壁清野，时出奇兵，略其粮运，扰其营垒。虏若不归，延日持久，彼国当自有变。盖中元人心已离，所签军士涉数千里之远，岂不思归，特畏其法令严酷，而我之胜形未见，故未敢动尔。其沿江诸将，并监司帅臣总领等，合令日下具平安状申，以察事机。一、昨来降诏亲征，正欲激励将士，今虏已渡淮，即亦宜径临江上，然沿路排办祗备，多日恐难，但已却致将士，及四方疑惑，谓宜暂驻平江，以相事势。今幸刘帅大捷，宜令诸将之已渡江者，疾速济帅，以为掎角，直须驱逐过淮，方得今冬无思。其刘帅军合先犒赏。一、广德军一路自溧水直抵余杭，虏往年尝由此入寇，合有兵马控御。乞选将星夜沿路择要害措置，亦集民兵团结，仍多置斥堠，如夹岗路，吴江长桥，亦宜密加屯守，以备不虞。此下策也，不得不虑，而平江沿海对淮，亦宜复制置一官，抽集水军以为警逻。一、自亲征诏下，有进发日子，及虏已犯真州，行朝居民，类多迁徙，四方士大夫之待选者，往往亦归。窃恐传播有过其实，乞令进奏院日下报状，并入斥堠，庶使四方排日皆知朝廷动静，以消境内之虞如荆襄四川报状，尤要疾速，此事虽小，所系甚大。其斥堠铺，宜添差使，臣不住往来驱催，如有警急，许巡铺使臣，径具飞申，务要知远近事宜，而朝廷机速房更乞严加约束，无至漏氵曳。近日刘帅有密奏，人能诵之，前者诏檄未颁，已传于外岂不决体伤事！一、比见枢密行府，已招效用，则行在亦宜招集，盖辇毂之下，无类游手至多。富家大姓，一旦迁移，不肯放债借钱，此北车无所得食，便至失所。昨来京师，盖尝鼓唱横议，或于斜街暗巷，恣行剽夺，致居民不安，岂若朝廷损少钱米聚而养之，一二将校团结收管，虽未必皆中用，且得不至生事。候平定日却行放散，所费显属不多。一、将来车驾进发，亦乞三两日一降指挥，存问临安居民，如放房钱支赈济米之类，俾人日知巡幸。所在如有捷报，依次关留司出榜，仍乞临安府分差使臣，责以军法，认定地分，夜巡觉察贼盗并奸细放火警动之扰。一、近因人家迁徙，传闻严州界上，并长河堰下，已曾劫了舟船，陆路亦有剽夺恶少，乞降指挥侧近州县，督责巡尉，不住躬亲于道路巡警，若有此类，并行军法。其巡尉失觉察，亦以军法从事，庶得警肃。
　　【王鲁斋甲寅藁】
