<!-- { "loadSidebar": true } -->
　　管宁，有牛暴田为牵著凉处，自为饮食过于牛主。
　　【隋书】
　　李士谦，有牛犯其田，士谦牵置凉处，饲之过于本主。
　　读书处
　　【沣阳志】
　　车武子读书处：父老相传此地灵，断碑没墨水云腥。只今几载兰江上，老尽秋风不见萤。
　　【元刘将孙养吾集】
　　读书处记：丞相信公之季弟称文堂，蚤赞困谋，开朝迹。及丞相留燕山，与书如诀曰：我以忠死，仲以孝仕，季也其隐。隐当若之何？山中读书可矣。其它日为管宁，为陶潜，使千载之下，以是称吾三人。文堂受言服膺，读书深密，无故山以外之迹，随寓以读书处扁之。岁年腕晚坐念喟然，往帛书随手裂去，曷其使来者不忘？亦惟是笔墨传著以贻永久。乃录副墨视予命之记。呜呼，书尽在文山矣！尚何言？抑有书以来，凡具耳目心知者，孰不知读，而古今高材显仕则有之矣。谓非书之效不可，而可谓之能读者几。书一也，而读者异焉。子骏白头国师，传极群书以为之资。此亦一读书也。阿瞒飞扬郁抑，而欲名山精舍为二十年规。此亦一读书也。书何与？于人事而有遗恨者矣！意者书亦不能无憾于此也。书非以资读，而读者亦若有福。昔人有罢相，而或诮其胸中欠读数百卷者。有入翰林，而恨其太蚤不得老者，虽如莱公精忠大节，犹有置不满于此，则书有不及读者矣。前史贤相，或再问再不知或讲井田礼乐有厚惭以至《论语》半部断章称相，业不可及，则书有必读者矣。书何假于读，而犹有不暇与不足，则书何负于世哉！呜呼，书之效可睹矣！事业有不在于学问，而学问各自为是非。向微千钧一镂，犹有信公若而人，则教忠孝永已如清谈，而羲农以来为有馀愧矣。然则今之所为读者何书也？是则有可言者矣。载籍以来，自删定笔削而后成书，泛而为诸子百家，私之为传授，为专门名家，为训诂章句，为贴义套括，一反之为亲说。大明之为理学，墨守者局师说，尊统承；择便者借光宠，捷功利；巧者媒禽犊，曲阿世；浅者拾土梗，供辞章；最下又疣赘给科举。三千年间读书者具是矣，孰能反而求其初，孰能通而会其极？呜呼，其自三代以来，前修往哲，晦明绝续，毫分缕析，以至斯世也。其亦幸而汉唐以下，而无议论之多门，场屋之遗累，以及此时也。学术之异同，不待辨而唯是之归；义理之择执，不必泥而唯善之师。观于正大而得天地之所与立，揆之心脑而得圣贤之所与同。夫岂呻其占毕诵其糟粕之谓而已哉！文堂之于读书也，既进而不愿为河汾之十策，又幸退而不必如邴根矩之教辽东，比幼安藜床膝穴则彼良苦，视渊明赋山海自遣则此有馀。其所自得者，丞相之所不能教而吾亦不能得于言也。虽然，彼一时也，此一时也，文堂之善其身足矣！兹名兹志又将以遗于方来，以之承家，以之教子，如斯而已乎！其于用世，亦有政自不免者乎！抑此为读书言之也。其使观雪窖之帖，而兴于今昔之故，以予文其间岂不足以有感也！是则异夫世之所谓读书者这撰矣。斯其不负信公之教也欤。文堂，名璋。字诸子。力学喜属辞，皆读书之效云。此帖九百七十八字，慷慨而恻情至谊尽。百世之下，诵之者犹流涕也。别为刻藏此处。于是信公去世二十有三年矣。大德第八重九书。
　　【国朝贝廷臣】
　　《题江集》：题山阴读书处：兰亭修禊处，爱尔好林泉。闭户不曾出，读书浑小眠。青山秋气早，绿树午阴圆。何日期相遇，西陵一问船。
　　涤砚处
　　【元一统志】
　　诸葛武侯涤砚处，在沅江县西四十里卧龙寺。
　　托身处
　　【唐刘长卿集】
　　小鸟篇上裴尹御花纵有报恩时，择木谁容托身处。
　　【颂古联珠】
　　首山念因僧问如何是学人用心处？师曰：“怪你一问迟也。”投子青曰：未语能明迷悟情，发言方表赤心人。只贪进步求名玉，争信灵苗不受春。
　　【修忏要旨】
　　然须预识标心之处进行之门，所谓圃常正信也。
　　难眠处
　　【晋书】
　　郭子许侍郎，顾司空俱作王丞相从事，尝夜在丞相所饮，二人欢极，丞相便使入已帐中眠。顾至晓犹展转不得熟寐，许上床便大鼾。丞相语诸客曰：“此中亦是难眠处耳。”
　　忏悔处
　　【修忏要旨】
　　行人亲迎良师学忏悔处，即不思议境理观所诣之处也。
　　亲切处
　　【颂古联珠】
　　风穴沼因僧问如何是学人亲切处？师曰：“须弥南畔齐打鼓，贺兰山前筑皮毯。”投子青曰：亲切曾伸问老翁，东山歌唱北山吟。弄潮须是吴江客，别语还他汉地人。首山念因僧问如何是学人亲切处？师曰：“吾九尽日又逢春。”曰：“毕竟如何？”师曰：“冬到寒食一百五。”投子青曰：日暮阴云郊野深，重阳到后菊花新。不困西峤残水尽，争得东山一带春。
　　紧要处
　　【颂古联珠】
　　雪峰存因僧问紧要处，乞师指示。师曰：“是甚么？”僧于言下大悟。云门云：“雪峰向你道什么？”圆悟勤曰：雪峰骑骏马，云门跨驴儿，一踢一踏相奔驰。长安有路非无路，夜半行时人不知。又曰：无量劫来是个甚么？觏面金提，几乎蹉过不蹉过，土苴堆头且高卧。
　　有长处
　　【颂古联珠】
　　云门偃曰：平地上死人无数，过得荆棘林是好手。时有僧出云：“与么则堂中第一座有长处也。”师曰：“苏噜苏噜。”水庵曰：举手攀南斗，移身倚北辰。出头天外看，须是个般人。虚堂隐曰：声如鸣玉静边门，谁信幽人不见君！花到海棠将寂寞，绣衣犹把麝香熏。断桥伦曰：将军有令闪旌旗，胡骑纷纷顿失威。纵有突然骁骤者，有知身已蹈重围。
　　无学处
　　【颂古联珠】
　　云居因僧问全无学处，如何立身？师曰：“无立身处。”曰：“佛事何劳？”师曰：“不同兴化。”投子青曰：苔殿烟收紫气旋，拱班宸幄退尧年。凤楼不宿桃源客，岂并金光嘱汉天。
　　向何处
　　【唐刘长卿集】
　　夕次担石湖，梦洛阳亲故。万里云海空，孤帆向何处？
　　择吉处
　　【刘熙释名】
　　宅，择也。言择吉处而营之也。
　　吃饭处
　　【五代史】
　　《晋李后传》：耶律德光曰：可无忧，管取一吃饭处。
　　不毛处
　　【孔白六帖】
　　《刘禹锡传》：叙张九龄为宰相建言，放臣悉徙五溪不毛处。然九龄自内职出，始安有瘴疠之欢！罢政事守荆州，有拘囚之思。身出荒陬一失意不能堪，矧华人士族必致丑地，然后快意哉！
　　深深处
　　【颂古联珠】
　　京兆白云善藏禅师僧问如何是深深处？师曰：“矮子渡深溪。”丹霞淳曰：“白头童子智尤长，半夜三更渡渺茫。任运往来无间断，不消船艇与浮囊。
　　真一处
　　【大还宝章】
　　真一处中黄宫。分身三处《法花珠林?潜道篇》云释宝志公迹多异，有僧正法献欲以一衣遗志，遣使于龙光宾二寺求之。并云：“昨宿旦出。”又至其常所造广候伯家寻之。伯云：“志昨在此行道，旦眠未寤。”使还，以告献。方知其分身三处宿焉。
　　三好处
　　【止观】
　　好处有三：一深山远谷，二头陀抖擞，三兰若伽蓝；若离三处，馀则不可也。
　　四念处
　　【四教仪集注】
　　四者，数也。念者，观慧也。处者，境也。今言四者：人于五阴起四倒，故于色多起净倒，于受多起乐倒，于想行多起我倒，于心多起常倒。举四倒故言四也。
　　四居处
　　【显扬圣教论】
　　四居处，广说如经：一慧居处，三谛居处，三舍居处，四寂静居处。
　　五易处
　　【贾谊新书】
　　豫让寡面变容，吞炭变声，必执襄子一岁而五易处。
　　内六处
　　【大集法门经】
　　谓眼处，耳处，鼻处，舌处，身处，意处。
　　外六处
　　【大集法门经】
　　谓色处、声处、香处、味处、触处、法处。
　　十二处
　　【楞严经注】
　　言：处者，盖六根。是受六尘所入之处。六尘，是受六根所入之处。则根尘互为所在之义，故名十二处。又曰：色与见二处，听与声二处，嗅与香二处，尝与味二处，身与触二处，意与法二处，十二处俱虚妄。有相因缘，非自然性。
　　鸟飞处
　　【唐刘长卿集】
　　武丘寺：仰见山僧来，遥从鸟飞处。
　　知杖处
　　【玉融新对】
　　广字函高僧传曰：释昙霍蔬食苦行，从河南来至自西平，特一锡杖，令人跪之。云：“此是波若眼，奉之可以得道。”人或藏其锡杖，霍闭目少时立知其处。并奇其神异，终莫能测。
　　是道处
　　【须真天子经】
　　问何所处是道处？文殊答言：寂静是道处。
　　近离甚处
　　【碧岩录】
