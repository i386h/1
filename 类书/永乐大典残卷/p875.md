<!-- { "loadSidebar": true } -->
　　【任松乡集】《周震卿席上得生字》：白日多候状，长风散阴晴。山疏木初落，海阔秋未清。水深见碧汉，故踏溪沙平。神宫看雷斧，下索异物精。转步兜率下，憨僧有巾瓶。天人俨相对，我独尘中行。归途日在树，酒杯邀同倾。叶子忽到坐，慰此顷刻情。醉怀有许阔，乐事更一撑。樽中莫遣尽，我欲罚潮生。《叶伯几席上得是字》：达人爱秋好，秋气入巾裹。仰看水天横，俯视天在水。远山见苍脊，近树立孤倚。沧江一帆落，空冥个鸿起。览之尊俎间，清劲乃如此。所以达人胸，常有秋万里。酒酣一吐之，秋光在笔纸。盈虚抚天时，得失固物理。万事指为薪，百年风射耳。达哉诚吾徒，一醉姑舍是。《赵常父席上，得权字》：丈夫心事比江海，微风不足生波澜。胡为日日饮我酒，欲以壮语相攻钻。我初学人事，即已毒宴安。十行九坐今潦倒，七出八落空澜翻。武功无毫政未易，临邛有客吾何言。秋风忽扫凤巢去，尔遽如许有此肝。末弩终当避鲁缟，故袍应未忘范寒。武夷青山触不折，我始赤脚挽鱼竿。非君酒醉有谬误，政自磊块不可刊。鲁酒薄，闽酒丹，东邻新酿末干。墙头风雨主更起，百钱为我拚此欢。《追赋赵子实席上分韵，得常字并序》：酒，无声韵律也，然达人君子，一泻肝胃间，往往吐出纸上，或清新整洁，或豪宕放逸，抑惟其人乎？惟其酒乎？吾亦不自知也。吾徒富贵未来，意气谁白。时时相从，辄酣歌自畅。既醉，则取古人句，裂纸尾，作字为丸，按上人争探为得韵，艰平落仄，一笑哗然。诗成第作轴，流传江海间，不敢隐醉事，亦一快也。八月十九日，余与子实润民过锦山，许酌三行，子实以酒沥地，的约旦月烹羊为乐，逮明治具，日中不敢尝食，伯几常父润民及余皆集，祥卿不约亦至，锦山乃不果来，子实因往迎，先生岂忘之耶！视独无往意，子实归，开尊班坐清溪之旁，命童子行觞水中，到手辄饮，不觉大醉，明日子实独酌，锦山亦醉。又，明日俱会夫容坛下，追谭前事，以酒债寻常行处有分韵，噫嘻！前日之羊，今日非矣！今日之迹，明日陈矣！奈何犹追惜之！子实哑哑然笑，许诗成复一醉云：秋风唤客清溪傍，拍天照眼溪沙黄。水流曲曲度桥去，绿发童子来行觞。浇透心胸六经醉，欲去未去车生光。善刀出室坐行割，主人为政今日羊。青山夜长魏王瓠，苜蓿晓饭樗子囊。肘中柳影坐云暖，庭下麦潦书画长。公若不遣杯酒至，孔子亦死陈蔡乡。浩歌径欲把北斗，人生一笑不可常。
　　【胡祗迂紫山集】《课家僮织席》：簟箦虽微物，安身用最亲。乘霜得佳苇，变法起亲纹。斜侧初无谓，端方卒有伦。贾生千载遇，前问夜将分。象床诚稳密，托体借湘筠。人字憎粗俗，波纹促细粼。温凉宜熟寐，莹滑净无尘。所恨清霜重，乘时让锦茵。缕组湘江竹，含风八尺漪。纱帏轻稳悉，玉枕净相宜。固适炎蒸用，毋为画寝迷。清凉无俗梦，夜气有箴规。再拜丹书训，深严著席铭。安舒恒业业，反侧亦竞竞。放弛非遐福。恭庄得永宁。临终犹易箦。百世可师曾。
　　【周衡之北山集】《夏日访黄府尹席上次黄德厚韵》：畏途漫漫正烦热，故人一见忙解榻。竹根冻绠汲寒泉，一室空明意清豁，夜凉华月流素光。忻然狎客飞琼觞。千篇已羡奴岛可，五咏未许余山王。绮筵秩秩罗珠具，蔗浆碗冷芙蓉露。浩歌夜久兴徘徊，残蟾西汶斜河曙。《次韵徐景瑞席上》：洞庭霜橘包黄银，海边丹荔输闽珠。高台开筵荐华俎，风味隽炙怀芳新。蒸花压玉丁鹅灸，雕盘犀筋行鲜鳞。纷纷歌管奉名妓，秩秩簪履罗佳宾。芳尊细酌绿琬琰，宝刹共拥红麒麟。烧残绛烛转留客，疑有四角生车轮。书生商歌风雨室，此意郁郁何由伸。短衣穿肘不掩胫，五穷相与为雷陈。青阳开动生意达，短翅亦拟凌空云。豫章远志各有适，黄钟瓦釜俱陶钧。且安贫粝涧滨。米厌紫豉羹吴莼。
　　【蒲道源顺斋丛藁】《九月十五日，李子文席上“佳节若为酬分韵”得节字》：书生时时愁，富家日日节。乘此闲暇时，不饮何怡悦。樽前三四支，年少文愈杰。新诗落笔成，句句皆清绝。酒来不须辞，要使赤页吾颊。菊节过六日，支人邀小酌。我时适无事，来意已不欲。宾主情况熟，笑谈应自若。欣然具肴核，不丰亦不约。沿溪共徘徊，秋景正萧索。留连兴未阑，野鸦啼日落。《郭某席间赋》：喔喔晨鸡唤梦醒，窗衔好月壁衔灯。宦情嚼蜡淡无味，世路登天吁可憎。十载飘零都是客，一厘寂寞静於僧。调羹事业无劳说，深谢诸公愧不能。
　　【马虚中霞外诗集】《送本初朱提点之玉隆主席》：五首风雨云龙会有期，文章道德际清时。名山正要名师住，喜捧天书下玉墀。卫道金阳佐上玄，袖香常近御炉边。仙人出应龙沙合，合主林泉五百年。自怜学道晚无成，华发萧萧不受春。多谢东风湖上柳，每开青眼眄陈人。蕉池月冷忆论诗，别去无端信息稀。衮衮相逢又相别，一江春水看帆飞。笙鹤遥知出郭迎，欢声雷动豫章城。碧桃开尽春山晚，骄骑还催上玉京。《送陈渭叟之泾县崇玄观主席》：葛翁川上一道士，形癯貌古神仙似。手持九节瘦竹筇。来觅筹峰计然子。计然仙去白云深，又束琴书寻旧林。武林城中访亲故，莺啼燕语争春暮。少将诗酒送平生，烟雨西湖掉头去。有才还接谢宣城，群仙已草新宫铭。紫府真官俨环佩，鉴金戛玉相逢迎。昔年东海钓鳌客，白眼看人九州窄。泾谷山水天下奇，到今胜处多行迹。金鳌峰，白鹭洲，请君放意随天游。山边水边见明月，为余问信敬亭秋。
　　【哈剌无素诗】《南游寓兴刘经历席》：三首华筵临碧水，春色映朝簪。皓齿传声远，金杯引兴深。花灯团似月，风竹响於琴。况值元宵近，满城萧鼓音。春来多好兴，旭日照华簪。白雁传书去，丹心恋阙深。看山时把酒，对竹自横琴。幸遇贤宾幕，赓酬足赏音。出阁时迎客，乌纱尽日簪，柳池春水满，梅坞落花深。不解相如赋，谁挑卓氏琴。忽闻枝上鹊，应是报佳音。
　　【王沂诗】《廖子谦广文席上次韵》：城中九日过，家酿报新开。偶就陶公菊，因同郑老杯。鸡肥绿黍熟，鲈羹及橙来。莫赋停云句，应须踏月回。
　　【李希蘧云阳集】《和王子让席上韵》：衰年愁对酒，壮志忆题桥。遇事难开口，逢人愧折腰。乐传天上谱，心逐暮归樵。宴罢骊歌发，蹉跎又一朝。
　　【宋本至治集】《礼部席上调子山》：尚书席上醉厌厌，朱李来禽总不拈。千缕青丝络珠网，帕罗斜带水晶盐。
　　【刘文贞公集】《席上》：妙舞翩翩惊羽翼，清歌嘹亮遏云霓。寥休佯作逢场戏，声色门头自任迷。
　　【丁仲容桧亭萃藁】《马德昭席上赋》：江上重逢邹大娘，桃花红嫩梁纤裳。蔓菁溪上曾相见，犹记胡麻饭颗香。
　　【张宪武王弘范集】《即席赠别》：离筵不必奏笙簧，说韬说诗醉一场。别后有期期不定，水萍风絮两茫茫。
　　【刘静修集】《夜坐即席分赋灯花并声》二首。眉间正有喜千丈，眼底才消灯一华。我自无忧安得喜，不须开向野人家。万丈潮头落晚江，一并收拾入秋窗。宫商不在人间世，鼻息雷鸣未肯降。
　　【李庭寓斋诗集】《里社席上偶成》：渔樵谁主复谁宾，莫道南朝忝从臣。数口青门依绛帐，十年白帽看黄巾。立同狐貉宁无耻，唾落珠玑不救贫。且向筵间持酒待，踏歌歌罢是阳春。
　　【刘仁本卞玄集】《上虞席上赋》：城南花坞韶光好，载酒吟诗不厌频。草色宜留金谷醉，梅花别是玉堂春。蛾眉窈窕羞为舞。柳柳风流最可人。行乐莫忘康济念，问君何日静边尘。
　　【艾性夫诗】《蒲席歌》：君不见，象床金缕黄龙须。翠帏茸毯红氍毹，凝香燕寝环琼姝，美物作恶常须臾。能令王孙泣路隅，富贵不到山中癯。霜空雁落寒陵霄。西溪女郎织春蒲，作席眼眼涵青腴。发僧方丈供横铺，苍烟翠雾不可摹。摩挲温厚便鹤躯，高眠鼾鼾忘朝脯。远梦疯疯生江湖，楮衾竹榻蒲为徒。观美不足安有余，更生九节寿老夫。百年与尔同卷舒，清风傲兀超凡蘧。
　　【吴澄支言集】《洪宾客席上次韵张希孟》：辽海烟霞缥缈间，千年老鹤未飞还。声名籍甚东园皓，气象萧然陋巷颜。韬卷风云隐城市，依乘日月照区寰。不应便拟归田赋，政要六鳌擎五山。
　　【张思廉诗】《席上》：彼美橘林姬，绿云何盘盘。清歌珠落斗，妙舞玉成团。风急酒晕薄，月斜花露寒。剪灯续残醉，把杯接余欢。虽非长夜饮，犹胜万钱餐。《席上，得摇字》：翠馆行厨雪乍消，墙头新柳又垂条。珊瑚枕冷人初醉，鹦鹉笼寒舌未调。座上彩鸾珠插鬓，掌中飞燕玉围腰。海棠一夜东风软，落尽云边金步摇。《取青楼席上和牙字韵》：延陵公子故侯家，坐上仙人萼绿华。风旋舞尘鸣玉佩，云盘歌韵揭红牙。橘浆滟溢香螺甲，画鼓声喧铁马挝。老子风流狂不减，水沉龙拨鼓琵琶。《席上赠挨胡琴玉宝瓶弹琵琶俞山月四首》：花围七十紫鸳鸯，月绕三千金凤凰。每到曲终催赐酒，旧恩犹忆镇南王。龙头蛇腹半金瓶，凤缕鸾肤两玉绳。一尺提头封锦橐，内家新失郑中丞。低弦背调不胜哀，冰玺双飞变飞信手挨。老尽玉皇风宪吏，月明独上凤凰台。破讷沙头汉草青，蕃儿打手马蹄轻。开明桥上黄昏月，不作昭君出塞声。
　　【国朝清江贝廷臣集】《正月二十九日杨鸣鹤席上分韵，得几字。》：两山昨夜风雨止，水涨新痕汶沙尾。黄知彭泽柳初芽，红见武陵桃欲蕊。老去逢春更惜春，平生酒伴谁知己。白发杨郎古奇士，千金已散归田里。闲门留客为张筵，共喜一时成二美。小儿行觞不计筹，大儿割肉能操匕。冬笋下筋白于肪，秋藉洗泥寒刺齿。且须快意在今朝，况我中年会能几。乱离相见亦偶然，海内交游半为鬼。颠狂岂顾旁人毁，但恨白日无淹晷。赋诗已觉无曹刘，骂客安知有程李。坐中一鹤能商歌，歌作连珠尽倾耳。风卷新声入夜云，豪作哀丝静如水。若为倒卷玻璃江，百尺高楼眠不起。
　　【蓝性之蓝涧集】：七月二十八夜，同巢翁石父燕集玄都道院，是日雷雨昼晦。既夕，星月烂然，席上作　偶与高人燕武夷，天空山水漾清辉。金盘晓露莆萄酒，玉女秋风薜荔衣。雷起石堂龙未蛰，月生苍海鹤初归。瑶台自有长生录，莫叹尊尊生事非。
　　【国朝宋玄僖庸庵萃】《雨中席上赠承汉德》：豪梁有客意相亲，风雨孤舟泊水滨。携具入门添我恨，烹茶为主奈家贫。从游谁作观鱼伴，就语今逢裹饭人。秋晚能酬江上约，岂无鸡黍待嘉宾。
