<!-- { "loadSidebar": true } -->
　　《滑稽传》，《东方朔客难》：夫张仪苏秦之时，周室大坏，诸侯不朝。力政争权，相禽以兵，并为十二国，未有雌雄。得士者强，失士者亡。故说听行通，身处尊位，泽及后世，子孙长荣。
　　【宋史】
　　李植，泗洲临淮人。靖康初，高宗以康王开大元帅府湖南，向子讠土西转运京畿。时群盗四起，饷道厄绝。环视左右，无足遣者，有以植荐，遂借补迪功郎，使督押犒师银百万，粮百万石，招募忠义二万余众，自准入徐趋济，凡十余战，卒以计达。时高宗驻师钜野，闻东南一布衣统众而至，士气十倍，道加劳问。植占对详敏。高宗大悦，亲赐之食。曰：“得一士如获拱璧，岂特军饷而已！”
　　【元史】
　　《高智耀传》：帝命循行郡县，得士千人。贵臣或言其诡滥。帝诘之，对曰：“士譬则金也。金色有浅深，谓之非金不可；才艺有浅深，谓之非士亦不可。”帝悦。
　　审　士
　　【亢仓子】
　　政术至要力于审士。士有才行比于一乡，委之乡；才行比于一县，委之县；才行比于一州，委之州；才行比于一国，委之国政。而后乃能。
　　察　士
　　【韩非子】
　　察士然后能知之，不可以为令，夫民不尽察；贤者然后行之，不可以为法，夫民不尽贤。杨朱、墨翟，天下之所察也，千世乱而卒不决，虽察而不可以为官职之令；鲍焦、华角，天下之所贤也，鲍焦木枯，立死若木之枯也。华角赴河，虽不可以为耕战之士。故人主之察智士尽其辩焉，人主之所尊能士能尽其行焉。今世主察无用之辩，尊远功之行，索国之富强，不可得也。
　　知　士
　　【庄子杂篇】
　　《徐无鬼》：知士无思虑之变则不乐，辩士无谈说之序则不乐，察士无凌谇之事则不乐，皆囿于物者也。招世之士兴朝，中民之士荣官，筋力之士矜难，勇敢之士奋患，兵革之士乐战，枯槁之士宿名，法律之士广治，礼教之士敬容，仁义之士贵际。
　　招　士
　　【春秋】
　　《左传?昭二十年》：弓以招士。
　　致　士
　　【荀子】
　　《致士篇》：明致贤士之义。衡听、显幽、重明、退奸、进良之术，衡，平也，谓不偏听也。显幽，谓使幽人明显，不雍蔽也。重明，谓既明又使明也。《书》曰：德明惟明。能显幽则重明矣。能退奸则良进矣。朋党比周之誉，君子不听；残贼加累之谮，君子不用；残贼，谓贼害人。加累，以罪恶加累诬人也。隐忌雍蔽之人，君子不近；隐亦蔽也。忌谓妒贤。雍读曰拥。货财禽犊之请，君子不许，行赂请谒者也。凡流言、流说、流事、流谋、流誉、流心朔，不官而衡至者，君子慎之。流者，无根源之谓。心朔，谮也。不官，谓无主首也。衡读为横，横至，横逆而至也。闻听而明誉之，君子闻听流言流说，则明白称誉，谓显露其事，不为隐蔽。如此则奸人不敢献其谋也。定其当而当，然后士其刑赏而还与之；士当为事行也，言定其当否。既当之后，乃以其刑赏反与之也。谓其言当于善，则事之以赏；当于恶，则事之以刑。当，丁浪反。如是，则奸言、奸说、奸事、奸谋、奸誉、奸心朔莫之试也；忠言、忠说、忠事、忠谋、忠誉、忠心朔莫不明通方起，以尚尽矣。明通，谓明白通达其意。方起，并起。尚，与上同。上尽，谓尽忠于上也。夫是之谓衡听、显幽、重明、退奸、进良之术。川渊深而鱼鳖归之；山林茂而禽兽归之；刑政平而百姓归之；礼义备而君子归之。故礼及身而行，义及国而政明，能以礼挟而贵名白，天下愿，令行禁止，王者之事毕矣。挟，读为浃。能以礼浃洽者，则贵名明白，天下皆愿从之也。诗曰：“惠此中国，以绥四方。”此之谓也。诗《大雅?民劳》之篇。中国，京师也。四方，诸夏也。引此以明自近及远也。川渊者，龙鱼之居也；山林者，鸟兽之居也；国家者，士民之居也。川渊枯，则龙鱼去之；山林险，则鸟兽去之；国家失政，则士民去之。无土则人不安居，无人则土不守，无道法则人不至，无君子则道不举。故土之与人也，道之与法也者，国家之本作也；本作犹本务也。君子也者，道法之总要也。不可少顷旷也。得之则治，失之则乱；得之则安，失之则危；得之则存，失之则亡。故有良法而乱者，有之矣，有君子而乱者，自古及今，未尝闻也。《传》曰：“治生乎君子，乱生乎小人。”此之谓也。得众动天，得众则可以动天，言人之所欲，天必从之。美意延年。美意。乐意也。无忧患，则延年也。诚信如神，诚信则如神明，言物不能欺也。夸诞逐魂。逐魂，逐去其精魂，犹丧精也。矜夸妄诞，作伪心劳，故丧其精魂，此四者皆言善恶之应也。人主之患不在乎言用贤，而在乎诚必用贤。夫言用贤者，口也；却贤者，行也。无善行，则贤不至也。口行相反，而欲贤者之至，不肖者之退也，不亦难乎？夫耀蝉者务在明其火，振其树而已。火不明，虽振其树，无益也。南方人照蝉，取而食之，《礼记》有蜩范，是也。今人主有能明其德，则天下归之，若蝉之归明火也。临事接民，而以义变应，宽裕而多容，恭敬以先之，政之始也；多容，广纳也。然后中和察断以辅之，政之隆也；政之崇高，在辅以中和察断，断，丁乱反。然后进退诛赏之，政之终也。故一年与之始，三年与之终。夫不教而杀谓之虐，故为政之始，宽裕多容，三年政成。然后进退诛赏也。用其终为始，则政令不行而上下怨疾，乱所以自作也。先赏罚，后德化则乱。书曰：“义刑义杀，勿庸以即，汝惟曰：未有顺事”，言先教也。《书?康诰》言，虽义刑义杀，亦勿用即行之，当先教后刑也，虽先后不失。尚谦曰：“我未有顺事，故使民犯法”，躬自厚而薄责于人也。程者，物之准也；程者，度量之总名。礼者，节之准也。节，谓群臣之差等也。程以立数，礼以定伦，言有程，则可以立一二之数；有礼，则可以定君臣父子之伦也。德以叙位，能以授官。度其德，以序上下之位；考其能，以授所任之官。若夔典乐、伯夷典礼之比也。凡节奏欲陵，而行民欲宽；节奏，谓礼节奏。陵，峻也。侵陵，亦严峻之义。生民，谓以德教生养民也。言人君自守礼之节奏，则欲严峻不弛慢；养民，则欲宽容不迫切之也。节奏陵而文，生民宽而安。节奏虽峻，亦有文饰，不至于刻急。上文下安，功名之极也。不可以加矣。君者国之隆也，父者家之隆也，隆，犹尊也。隆一而治，二而乱。自古及今，未有二隆争重而能长久者。师术有四，而博习不与焉。术，法也。言有四德则可以为人师。师法不在博习也。与音豫。尊严而惮，可以为师；耆艾而信，可以为师；五十曰艾，六十曰耆。诵说而不陵不犯，可以为师；诵谓诵经，说谓解说，谓守其诵说不自陵突触犯。言行其所学。知微而论，可以为师。知精微之理而能讲论，论卢困切。故师术有四，而博习不与焉。水深而回，回，流旋也。水深不湍峻则多旋流也。树落则粪本，谓木叶落，粪其根也。弟子通利则思师。思其厚于已也。诗曰：“无言不雠，无德不报。”此之谓也。此言为善，则物必报之也。赏不欲僭，刑不欲滥。赏僭则利及小人，刑滥则害及君子。若不幸而过，宁僭无滥。与其害善不若利淫。
　　聚　士
　　【春秋】
　　《左传?文公十四年》：子叔姬妃齐昭公，生舍。叔姬无宠，舍无威。公子商人骤施于国，而多聚士。注：而多聚集心腹之士。尽其家，贷于公。有司以继之。夏五月，昭公卒，舍即位。
　　任　士
　　【庄子外篇】
　　《秋水》：五帝之所连，三王之所争，仁人之所忧，任士之所劳，尽此矣。注：不出乎一域。疏：五帝连接而揖让，三王兴师而争夺，仁人殷忧于社稷，任士劬劳于职务，两者虽事业不同，俱理尽于毫末也。
　　用　士
　　【孔丛子】
　　《记义篇》：昔者舜臣尧官才任士，尧一从之。左右曰：“人君用士，当自任耳目，而取信于人，无乃不可乎？”
　　钦　士
　　【抱朴子】
　　《外篇》：抱朴子曰：“由余在戎，而秦穆惟忧；楚杀得臣，而晋文乃喜；乐毅出而燕坏；种蠡入而越霸。破国亡家，失士者也，岂徒有之者重，无之者轻而已哉？柳惠之墓，犹挫元寇之锐，况于坐之于朝廷乎？干木之隐，犹退践境之攻，况于置之于端右乎？郅都之象，使劲虏振。孔明之尸，犹令大国寝锋。以此御侮，则地必不侵矣；以此率师，则主必不辱矣。是以明主旅束帛于穷巷，扬滞羽于瘁林，飞翘车于河梁，辟四门而不倦，不吝金璧，不远千里，不惮屈已，不耻卑辞，而以致贤为首务，得士为重宝，举之者受上赏，蔽之者为窃位。故公旦执贽于白屋，秦邵拜昌于张生，邹子涉境而燕君拥，庄周未食而赵惠竦立，晋文接亥唐，脚痹而坐不敢正，齐侯之造稷丘，虽频繁而不辞其劳，楚王受笞于保申，简去甲于公庐。彼虽降高抑满，以贵下贱，终亦并目以远其明，假耳以广其聪，龙腾虎据，宜其然也。”
　　求　士
　　【亢仓子】
　　凡为天下之要，莫大求士；士之待求，莫善通政；通政之善，莫若靖人。靖人之才，盖以文章考之，百不四五；以言论考之，十或一二；以神器靖作态度考之，十全入九。是皆贤王庆代明识裁择所能尔也。
　　【国朝王华川集】
　　卫君问于田让曰：“寡人封侯尽千里之地，赏赐尽府库缯帛，而士不至，何也？”田让对曰：“夫求士之道，诚以本之，礼以行之，爵禄其末也。禹之求士也，一馈而七起；周公之求士也，一沐而三握。诚之至，礼之尽，如此有不至者乎？饵之爵禄而诚不至焉，礼不尽焉，譬犹举杖而呼狗，张弓而祝鸡矣！非愚且惑，其曷肯至哉！”
　　亲　士
　　【墨子】
