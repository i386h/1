<!-- { "loadSidebar": true } -->
　　唐诗亡虑数百家，往往特中唐以后所传。荆公因宋次道家本选之，称百家固未备。世谓三司吏人乱标贴，非初本。先君子须溪先生点校熟复。疑荆公别有选者。然唐诗浩繁杂袭，得此本读之者，亦胜如尽读诸集也。尝见荆公集句，凡唐诗中闲篇剩语，用之如串，想见此老胸次诸家美恶烂然。何不毕具，亦何待篇章反复去取，如吾等今所观哉？古人赋诗犹断章见志，无不可以取节。况大宗师之所识鉴，虽未免失真，然岂无什四五存者？选文章难，诗尤难，评得选意，选得作意，愈难。选者各自有意，众共称好者，作者或不谓然，见之无味。而中有可感者，乃倍觉深长，固有本语本意。若不及此，而触景动怀，别有激发，予尝以此通于古今之评论，如有感也。何独唐诗然哉！三百篇经圣笔，然谓无所遗，不可谓尚有可删，亦可论来有定也。此本，经先子论订提掇，特欲以启后学之机。古云谭见心诗，称能品，先子深赏爱之，已而名士，刻雅南者多选其作，取吾家荆公选诗本刻之。寄声为序，予惧夫览者徒能疑于是编，乃上下论之。非曰辩其不然，聊以广或者之意，虽不必如荆公所谓，观此而足，抑以此选此评而观唐诗，不亦可哉！
　　【赵子昂文集】
　　《左丞郝公注唐诗鼓吹序》鼓吹者何？军乐也。选唐诗而以是名之，名何譬之于乐，其犹鼓吹乎？遗山之意则深矣。中书左丞郝公，当遗山先生无恙时，尝学于其间，其亲得于指授者，盖非止于书而已。公以经济之才坐庙堂，以韦布之学研文字。出其博洽之余，探隐发奥，人为之传，句为之释。或意在言外，或事出异书，公悉取而附见之，使诵其诗者知其人，识其事物者达其义，览其词者见其指归，然后唐人之精神情性，始无所隐遁焉。嗟夫！唐人之于诗美矣！非遗山不能尽去取之工；遗山之意深矣，非公不能发比兴之蕴。世之学诗者，于是而纟由之绎之，压之饫之，则其为诗，将见隐如宫商，铿如金石。进而为诗中之韶矣。此政公惠后学之心，而亦遗山裒集是编之初意也耶！公命为序，不敢辞，谨序其大意云。
　　裴说诗
　　【文献通考】
　　《裴说集》一卷。
　　陈氏曰：唐裴说撰，天三年进士状头。唐盖将亡矣。说后为礼部员外郎，世传其《寄边衣》古诗甚丽，此集无之，仅有短律而已。非全集也。其诗有“避乱一身多”之句。
　　刘德仁诗
　　【文献通考】
　　《刘德仁诗集》一卷。
　　晁氏曰：唐刘德仁，公主之子。长庆中以诗名。五言清莹，独步文场者。开成后，昆弟皆居显仕，独自苦于诗，举进士二十年，竟无所成。尝有寄所知诗云：“外族帝王恩，中朝亲故稀。翻令浮议者，不许九霄飞。”及卒，诗僧栖白以绝句吊之，曰“忍苦为诗身到此，冰魂雪魄已难招。直教桂子落坟上，生得一枝冤始销。”
　　邵谒诗
　　【文献通考】
　　《邵谒集》一卷。
　　陈氏曰：唐国子生曲江邵谒撰。集后有胡宾王者为之序，言其没后，降巫赋诗，自称邵先辈，殆若今世请大仙之类耶！
　　【温庭筠榜】
　　国子监，右前件进士所纳诗篇等，识略精微，堪裨教化，声词激切，曲备风谣。标题命篇，时所难著，灯烛之下，雄词卓然。诚宜榜示众人，不敢独专华藻，并仰榜出，以明无私，仍请申堂并榜礼部。咸通七年十月六日，试官温庭筠榜。《胡宾王序》：邵谒，韶州翁源县人。少传闻为县厅吏客至，令怒不楮床，逐去。遂截髻著县门，发愤读书。书堂距县十余里，隐起水心。谒平居，如里中儿未冠者发，苦吟繇是工古调。寻抵京师隶国子，时温庭筠主试，悯擢寒苦，乃榜前三十余篇，以振公道，已而释褐，后赴官，不知所终。他日县民祠神者，持帻自舞铃，忽自称邵先辈降，即曰：“邵先辈异时号工歌咏者，能强为我赋诗乎？”以为巫偶妄言，意欲苦之耳。巫略不经思，即成二十八字，词韵凄苦。虽老笔不逮，乡老中晓声病者至为感泣咨叹！噫！昔锺仪操土风激生前之恋。今邵子托巫语启殁后之思，异时同契，有足悲者。今录其词，附之卷末。安定胡宾王序。
　　李仁用诗
　　【文献通考】
　　《李推官披沙集》六卷。
　　陈氏曰：唐李仁用撰。其八世孙兼孟达居宛陵，亦能诗，尝为台州出其家集，求杨诚斋作序。诚斋序略曰：推官公诗，如“见后却无语，别来长独愁”，如“危城三面水，古树一边春。”如“明月千峤雪，滩急五更风。”如“烟残偏有焰，雪甚却无声。”如“春雨有五色，洒来花旋成。”如云藏山色晴还媚，风约溪声静又回。”如“未醉已知醒后忆，欲开先为落声愁”。盖征人凄苦之情，孤愁窈眇之声，骚客婉约之灵，风物荣悴之英。所谓周礼尽在鲁矣。读之使人发融冶之欢于荒寒无聊之中，动惨戚之感于笑谈方惮之后。国风之遗音，江左之异曲，孰谓其果弦绝欤！
　　黄御史诗
　　【文献通考】
　　《黄御史集》。
　　诚斋序略曰：“诗至唐而盛，至晚唐而工。御史黄公之诗尤奇。如《闻雁》“一声初解梦，半白已侵头。余灯依古壁，片月下沧洲。”如《游东林寺》“寺寒三伏雨，松偃数朝枝。”如《退居》“青山寒带雨，古木夜啼猿。”此与韩致光吴融辈并游，未知何人。徐行后长也。永丰君自言其集久逸，其父考功公始得之，仅数卷而已。其后永丰又得诗文五卷于吕夏卿之家，又得逸诗于翁承赞之家，又得铭碣于浮屠老子之宫，而后御史公之文复传于二百年之后。按《唐?艺文志》，御史讳滔，字文江。光启中为四门博士。其集旧曰《黄滔集》云。
　　刘商诗
　　【文献通考】
　　《刘商胡笳十八拍》一卷。
　　晁氏曰：唐刘商撰。汉蔡邕女琰，为胡骑所掠，因胡人吹芦叶以为歌，遂翻为琴曲。其辞古淡，商因拟之，以叙琰事，盛行一时。商、彭城人。擢进士第，历台省为郎，好道术，隐义兴胡父渚，世传其仙去。
　　李雄诗
　　【文献通考】
　　《李雄鼎国诗》三卷。
　　晁氏曰：后唐李雄撰，雄，洛巩人，庄宗同光甲申岁，游金陵、成都、邺下，各为咏古诗三十章。以三国鼎峙，故曰鼎国。
　　李有中诗
　　【文献通考】
　　《李有中诗》二卷。
　　晁氏曰：南唐李有中，尝为新涂令，与水部郎中孟宾于善，宾于称其诗如方干贾岛之徒。宾于，晋天福中进士也。有中集中，有赠韩张徐三舍人诗，韩乃熙载，张乃洎，徐乃铉也。《春月诗》云：“乾坤一夕雨，草木万方春”，颇佳，他皆称是。
　　刘一诗
　　【文献通考】
　　《刘一集》一卷。
　　陈氏曰：似唐末五代人。《艺文志》不载，其诗怪而不律，亦不工。
　　释皎然诗
　　【文献通考】
　　《皎然杼山集》十卷。
　　晁氏曰：唐僧皎然，字清昼，吴兴人。谢灵运十世孙，攻篇什，德宗诏录本纳集贤院，集前有于内页序，并《赠昼上人诗》。
　　陈氏曰：颜鲁公为刺史，与之酬倡，其后刺史为作集序。所居龙兴寺之西院，令天宁寺是也。又尝居杼山寺在妙喜。
　　《唐史?艺文志》：颜真卿为剌史，集文士撰《韵海》，敬原预其论著。贞元中集贤御书院，取其集藏之。
　　石林叶氏曰：唐诗僧皎然，居湖妙喜，今宝积寺是其故庐，自言谢灵运后，诗祖其家法，自许甚高。颜鲁公为守时，与张志和、陆鸿渐皆为客，意其人品亦必不凡。吾尝至妙喜访其遗踪，无复有。但山颠坟存耳。其诗十卷尚行于世，无甚令人喜者，以为优于唐诗僧可也。观其诗评亦贬驳老杜。论《送高三十五书记诗》云：“崆峒小麦熟，且愿休王师。请君问主将，安用穷荒为。”以为四句已前不见题，则其所知可见矣。
　　灵彻诗文
　　【文献通考】
　　《僧灵彻诗集》一卷。
　　澈姓汤，序源澄，越州人。刘梦得序曰：如《芙蓉园新寺诗》云：“经来白马寺，僧到赤乌年。”《谪汀州》云：“青蝇为吊客，黄耳寄家书。”可谓入作者阃域，岂特雄于诗僧间耶？《雪浪斋日记》：灵彻诗僧中第一。如“海月生残夜，江春入暮年。窗风枯砚水，山雨慢琴弦。”前辈评此诗云转石下千仞江。
　　宝月诗
　　【文献通考】
　　《宝月诗》一卷。
　　晁氏曰：唐僧贯休撰，字德隐，姓姜氏，婺州人。后入蜀，号“禅月大师”。初，莫融为之序。其弟子昙域削去，别为序引。伪蜀乾德中献之。
　　碧云诗
　　【文献通考】
　　《碧云诗》一卷。
　　晁氏曰：唐僧虚中诗也。司空图尝以诗赠之云：“十年太华无知已，只得虚中一首诗。”
　　薛洪度诗
　　【文献通考】
　　《薛洪度诗》一卷。
　　晁氏曰：唐薛涛，字洪度。西川乐妓，工为诗。当时人多与酬赠。武元衡奏校书郎，太和中卒。李肇云：乐妓工诗者，涛亦文妖也。
　　陈氏曰：号薛校书，世传奏授，恐无是理。殆一时州镇褒借为戏，如今世白贴借补之类耶？涛得年最长，至近八十。
　　花蕊夫人诗
　　【文献通考】
　　《花蕊夫人诗》一卷。
　　晁氏曰：伪蜀孟昶爱姬，青城费氏女，幼能属文，长于诗，宫词尤有思致。蜀平，以俘输织室，后有罪赐死。
　　续古文诗
　　【文献通考】
　　《续古文诗文苑英华集》十卷。
　　晁氏曰：唐僧惠净撰，辑梁武帝大同中，会三教篇，至唐刘孝孙《成皋望河》之作。凡一百五十四人。歌诗五百四十八篇，孝孙为之序。
　　珠英学士诗
　　【文献通考】
　　《珠英学士集》五卷。
　　晁氏曰：唐武后朝赏诏武三思等修《三教珠英》一千三首卷预修书者，凡四十七人，崔融编集其所赋诗，各题爵里，以官班为次，融为之序。
　　丽则诗
　　【文献通考】
　　《丽则集》五卷。
　　晁氏曰：唐李氏撰，不著集名，《文选》以后至唐开元词人诗，凡三百二十首，分门编类。贞元中郑余庆为序。李商隐诗
　　【文献通考】
　　《梁词人丽句》一卷。陈氏曰：唐李商隐集梁明帝而下十五人诗，并鬼诗童谣。
　　玉台诗集
　　【文献通考】
　　《玉台后集》十卷。
　　陈氏曰：唐李康成撰。
