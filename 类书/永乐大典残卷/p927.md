<!-- { "loadSidebar": true } -->
　　《黄公度撰化府学记》：闽蜀相距，各在西南一偶。而习俗好尚，实有东州齐鲁遗风。蜀由汉以来，号为文物善地，闽又其最后显者。莆之为郡，盖百有七十馀年。咸平初，始有诏立学。中更三舍岁贡之法，生徒日滋。有司病其隘，乃斥而大之。未五十年，腐蠹漫患，摧压略尽。绍兴十有九年，永嘉徐君士龙来居师席。始到慨然，欲改作。一日进诸生，告以今国家稽古礼贤、崇饬学校之意，复白其状于部，使者鲍公延祖，得金钱一千三百万，以明年冬十一月始事，阅月六告成。旧学庙屋中峙，旁置诸生之馆。今兹东庙西学，俾祗祠肄业异焉。凡庙学之制，细大毕具。庙之前有崇阁，以御书。后有广堂，以绘三礼名物。学之中庭，砻石潴水，约诸侯宫之度。又设县学于庙之东偏，传以廪藏庖。为屋凡四百八十间，复推其馀为教官治舍。非特制度宏伟，雄冠一时，而规画有理，虽百世不能改。既乃合三县生员，筮日迎宾，陈介，百拜饮酒而落之。相与求文于公度，以识其成。公度曰，昔者，吾夫子一旅人耳，千岁之下，享王者号独处巍巍之宫，而无愧者，以斯文所托也。吾徒食息学校，当求其不畔于吾夫子者，则群居于此，亦庶乎！其无愧矣。新而敝，敝而更，循环之理。今之一新，马知久而不复敝乎？吾将以徐君行于己者遗于人，行于今者遗于后，其可也。西京文翁，称为循吏。其治蜀也，知有所本，能使蜀人至今思之。下赵张龚黄辈，平盗贼，理狱讼，课农桑，未免为俗吏。乃知一时之功利，不足以当万世之教化。徐君乐吾闽之习俗，而思古人所以及物者，既能成就如此，犹以君冷官，力难使人为不足，设其势可以自为。如文翁，讵可量哉？淳熙四年，半于火。五年，知军事汪作石厉，因其旧而加葺之。绍熙二年，知军事赵彦厉，重修，有记。王迈撰《重修学记》：毗陵张侯之治莆也，下车之明日，令于学曰：莆壤坠褊小，赋入薄，不敌江浙一大户。而家习诗书，多出魁人韵士，为中州冠。吾闻泮宫养士多而廪稍少，突不黔者累月，吾将为尔士续食焉。主计以其经费阙若干来告。籍既上，于是捐金钱二十万济其之，已而曰，是苟纾目前耳。如来者之不可继何？会吏白有废刹曰崇福，岁租馀三百斛，例以供浮费。于是又割其田相学庾，阅三朔学，见诸生有声于列者曰，先生辱目兄衿佩矣，亦知十三斋旁，风上雨之不可居乎？盍诸往计，今又一戊戌矣。而复大修之，岂亦有关于气数乎？侯名友文，靖之元孙，斋之孙，嗜学好修，趋向近正。刊《艾轩斋文集》以惠邦人。凡事关雅道者，为之忘倦。诸生肖侯之像而祠之，申告后人，有引勿替。嘉熙已亥，正月上元日记。林选撰《仙游县军学钱粮记》：赵侯兹来，家其邦。子弟视其民，民不忍欺，讼以衷息。既乃月一学，登诸生课其所业，以劝奖之。又为缮其居之宫室，饬其祭之器服以新之。爰有废寺，计田圃凡三十八顷九十九亩有奇，岁入为租缗九十馀，谷麦一千六百有二硕。遂悉以归学，而官为代其输赋。财计既充，百废具举。文物改观，三邑人士风动。以不得升堂揖逊为耻矣。追惟曩时，春秋以试，补弟子员，新旧相仍之交。较庖膳者弥月，鼓笥来游。骠合忽离，弗宁于居。青青子矜，在彼城阙。夫谁执其咎，而为政者漫不经意，间有自好，不过捐郡帑以补，目方纾一时财可矣，而不可统惠矣，而非政也。厥今缁徒如林，在在占膏腴以自奉，而郡养数百士，几不能自给。僧厨积香，芬扑鼻，而士不厌齑盐，尝窃为有位者羞之。纵未能易彼而从此也。姑因彼之废，赞此之与，曷不可乎？君子谓是举也，牵挛于目前文法之议，则却而不能为。震摇于身后祸福之说，则蹑而不敢为；明足以见之，义足以行之，推此心也，用夏变夷，昌吾道于天下，不为难也。莆之来学者，今当益盛。侯之仁学者，亦益以无穷。游息而修藏，川泳而云飞，可不知所自哉？选适分教是邦，乐侯育士之诚，且大惧弗称。属诸生谋刻石纪事，以其意来白选曰，是不可不书也。今惟门岂端之匪易，非有以垂不朽。岁月深长，漫无所考。驯致欺弊，使侯之大惠不沾方来，将谁诿邪？此一宜书。有如他时生员转盛，岁入不增，复以匮告，苟有意于为善，诚考其颠未，祖侯之遗意而推广之，不亦懿乎？此二宜书。侯于此邦，若与梁以济涉，水门以利灌溉，亭传以便往来，兴废补敝以次修饬，而关名教，系政体。则未有重于是学者，选与学者之荣也。此三宜书。用是不敢以固陋辞。侯名彦厉，字懋训，历官所至有声，诸司再以治行闻于朝矣。所有学司岁入之数，详具于后。又《张邦用撰记》：皇朝长育人材，由成均达于侯泮，制有等差，而崇厉之义一也。然成均月有试，岁有升，铢累而上，则告于朝，爵命之。是以有志之士，不远千里，肄业其中，星霜屡易而不肯舍，故教法为易行。若侯泮，自三舍之法废，仕进之途堙，已难格以纪律。矧莆为衣冠俊秀之薮，后进之士，如川方增。而学计反艰于昔，校官虽以私淑为心，拘于庖廪之不继，则学政有所不尽举，故教法之行也为难。今寺丞天台王公，奋自天子之学，魁擢容首，前列昕庭，天子召而领袖成均，其惠天下士多矣。无何，晋式农扈，出守是邦。以经术儒雅，整齐吏事。未几，而政成，慨然以学校为风教之本，凡昔人所未能行者，必为之经理。堂殿门庑，年深弊损。首捐金以辑之，观瞻焕然一新。夹际先生郑公，艾轩先生林公，高风往躅，可敬可尊。乃访厥后，得其遗像。创祠于学，绘而祀之。俾数十年废缺乏典，森然在人耳目。邦用一日承公命，以学无大小，而法教则一。郡泮之矩寻又萑，虽循习滋久，独不可效成均而修之乎？退而谂诸生徒，佥曰，虽莆士蒙养旧矣，而义翘颖日茂岁殷，由廪膳未裕，则升堂横讲之外，蔑其时游息，往往难尽拘以成均之制。邦用恐虚公之美意，遂略举其梗概。晨入学，则书其门籍，愿止宿，则优其考选。由是衿佩锵如，弦诵纷如，来歌未游，渐洗其故习。公知教法可以次行也，遂斥浮图之不济者，额曰永宁。有田一十顷有奇，岁入租补千斛，以济学计之不足。《郑子充撰记》：莆学比年以来，生员日众，而岁屡不登。主计者以匮告，事事省啬，庖廪犹不继，使人宽裕宏博之意不得少施。是岂初心然哉？虽然，古者曰教，曰养，各有所司。财用之丰耗，廪饩之出入，皆非教士者之责。移其训导之心，而皇皇然为终岁不给之虑，吁中叹也已。秋释奠礼毕，通守王公时摄郡事，从容语及学计，知无赢馀，慨然曰，是非所宜缓者。随以仙游因果废刹之田二顷四十七亩三十七步有奇，园田十五亩二步有奇，山九顷六十三亩二角三步，产钱五贯三百八十三文三分，岁收租谷三百斛赡之。语传，士气斯奋，津津相告，谓公之摄事不旬月，而能为学校千百年之地计。其岁入，输于郡，不足以捐公帑之毫芒；推之学，而使教士者得以尽其职，其益宏矣。《张如愚撰记》：莆学养士甚盛，而学稍甚俭。淳熙以来，郡辍四废刹之租以赡斤斤如也，况侵削之蠹乎？斋有夫，备使令也，彼不惮于役者，利吾有以给之也。初郡遗禁兵剩负充之身役于学，廪给于郡，彼此俱便。久而转移于他役之抽差，或更代之不时与疲老之不胜任。学舍惮于陈乞之数，遂听其去而自顾募焉。募之诚便矣，抑有大不便者。仰给于郡，其给也不常；将取办于学，欲办而安出？处之无策，议曰，置若辈，将为士子役无已。分其所以养士者养之，循袭浸久，旬日之内，几削一半。彼不得不取，此不得不与、乎赋权与之嗟，前后屡议辄寝。郡侯宗丞，温陵曾公用虎，旧游上庠董教。每语如愚学校事，有当为者，盍言之。一日偕诸生以前事请诉，慨然垂听。通守永嘉赵公汝赞其决，初议捐金以助，虑非久计。再议增废刹租，又不可，乃议籍其见执役者一十三名，补厢军剩员，不许抽差有缺，听学自易，置其赡给，已久废。今渐复旧规，而区处尤嘉善，自此侵蠹可少革。异时有推广是意而增益之，又将拜公惠于无穷矣。《顾若愚撰记》：莆为郡，带山附海，陂双溪以溉舄齿之田，酾为六十泄，以注诸海，壕塘其一也，其后更为五斗门以杀水，诸泄渐堙而为田。乾淳间，悉以归诸学。然夏涝之浸淫，秋涛之冒没，蚁冗弗窒，堤溃莫攴濠塘实受众流，去海尤近。潮汐往来，觞啮冲射，日积一日，补苴之力弗加。岁在癸未，秋潦骤至。一夕尽决，风潮秉之汇而为渊，水失其性，农废其业。三数年间，堤防荡然。畚锸屡兴，公私为之俱困。丁亥之秋，寺丞龙图陈公宓，乃以所辞俸钱八十万为之倡，通守陈侯振孙赞之。涉冬而内堤成，始议筑抵海长围，更择浮屠氏之有智计者，任其事。然役钜费伙，不获已，听其称贷。约后五年，收其租入，以三分之一归于学，则与巨室共之矣。夫邻之厚，君之薄也，不可以不复。顾学廪仅足，安得馀力及此乎？会庐陵扬侯梦信，繇国子监丞来守是邦。鞭朴不试，与民并生，其知教化先务矣。一日铃阁从容语及学政，若愚避席曰，莫非政也。惟濠塘之田未尽，复譬诸先畴为他人有。其子孙岂能食息安乎？侯慨然曰，郡计虽有限，且百费方殷，然于学校不当靳。遂出公帑钱三十万诸生复请于出纳之司存，那兑养士钱三十万以益之，而田乃归。然捉衿肘见，不虞饩廪之弗继也。侯闻之，又捐三十万而用益纾。惟侯天资岂弟，待僚属如子弟，右礼下士，户庭垣夷，有前辈风。简澹清苦，未尝一毫妄取妄费，而独拳拳为廪士计如此，诸生德侯之深。属若愚颠末，君愚闻诸耆老，莆学有田旧矣，诸水泄隶焉。则自太守潘公时始然堤之中溃也。微陈公首捐金钱以相是役，则难以复其旧。迨堤之既成也，非杨侯再拆郡帑以赏其贷，则难以复其全。况昔之守莆，辍公府之储以佐学稍者多矣。其惠止于一时，熟兴是举，遗莆士无穷之仁耶！
　　【陈造江湖长翁集】
