<!-- { "loadSidebar": true } -->
　　【天鬻子】《无隅》篇：中山无隅先生扌耆颐而坐，睥睨天地，若自得焉。弟子申荣伯请曰：“弟子事先生三年畸矣，先生未尝有言，言而未尝有诲。学不加益，将恐愚塞心灵，迨死而不照焉。将去先生求有道者就而师，学以成其身。”先生曰：“善哉，子之问也！汝不亟言语，亦终身不汝告。仰而视之，汝有见乎？”曰：“见。见者孰谓邪？”曰：“天也，日月星辰丽于上。俯而察之，汝有见乎？”曰：“见。见者孰谓邪？”曰：“地也，山川丘陵附于下。自汝而观之有见乎？”曰：“见。见者孰谓邪？”曰：“身也，耳目鼻口形具焉。天果有物乎？”曰：“无物不足以覆广。地果有物乎？”曰：“无物不足以动息。吾置天地，问汝身果汝物乎？”荣伯哑然笑曰：“此非吾物，孰为吾物？金伤吾指，则痛结吾中；事怵吾心，则忧荡吾气。五味嗜之而厉爽，五音听之而愉怿。吾是以信吾身之真吾物也。”无隅阖目拥鼻而不言，荣伯三叩而三不和，且曰：“技穷而不我应，吾何有异哉，吾将从此逝矣。”结束东游，逢东山丈人，释杖而避途，曲拳而前跪。丈人曰：“汝奚适？”曰：“吾昔以中山无隅先生为有道，而师事三年畸矣。一问而旨穷，吾是以逃而东游。丈人曰：“汝所问者，敢聆其粗。”曰：“吾以身为吾物，先生不能应。”丈人曰：“吾知中山真有道之士也，宜不子应。虽然，吾非子师，且非子友，敢为子辞。”荣伯屏气侧足以闻焉。天地设位，妙历不能质其始有，自其始有而有我。灵气循环去来，等日月之久，不陨灭消散而长存。人之生也气会，气会而物备，物备而有彼此。彼此相形，而是非滋焉。技之相偶也，力蕲于胜。名分少亏，则中扃摇，摇而欲其相挤。及其同也，又思越溢焉。好恶之情，溷乱昏染，斗蚀本真，而莫能有见也。我实我乎？我与物同是乎？我非我乎？实名乎？妄名乎？可有乎？不必有乎？知我不有也。理之万殊，可以智穷；性之原本，可以仁尽；命之微妙，可以道至。倏然参天地之化，顺万物之情，游变化之途矣。荣伯然而气丧，不知其所如。曰：“非丈人不能开其绪，然复有请焉。冥乎彼此，一乎是非，无是所事矣。天下孰与为治？”曰：“吾前所语汝者，易也。方将语汝以所难，而汝及之，吾其密乎？圣人不自有已。一是非而混同乎道。方立万物，起而适与我相宾主，则开阖运动，酬酢给足而不穷；括伏钦啬，冥乎耳目而不与物对。则天地之理陨熄，而不可以测其有际矣。圣人何益于庸？吾视尧舜孔子为备矣。”荣伯退。环中子止于途而告之曰：“东山丈人不及中山先生远矣。”
　　【风俗通】：大将军掾敦煌宣度，为师大常张文明制杖。谨按：《礼记》，孔子之丧，门人疑所服。子贡曰：昔夫子之丧颜渊，若丧子而无服，至子路亦然。请丧夫子如父而无服，群居则否。今人乃为制杖，同之于父。论者既不匡纠，而云观过知仁。谓心之哀，恻终始一者也。凡今杖者皆在权戚之门，至有家遭齐衰，同生之痛，俯伏坟墓而不归来。真不爱其亲而爱他人者也。无他也，庶福报耳。凡庸小生，夫何讥称。然宣度凉州知名士，吾是以云耳。
　　【黄光大积善录】：为父而不能尽父之道，则家无忠孝之子；为师而不能尽师之道，则门无行艺之士；为子而不能尽事父之道，则为不孝；为弟子而不能尽事师之道，则为无知。斯四者，天下之大经，诚不可违也。苟欲尽夫为父师之道者，无他，惟严与正而已。制之以严，教之以正，罔不尽善。虽文王为父，仲尼为师，不过如是也。苟欲尽夫事父师之道者，无他，惟敬与顺而已。敬之以礼，顺其教命，则罔有不合，虽曾参之为子，颜回之为弟子，不过如是也。盖父犹天也，师犹父也，其势虽殊，其道一也。为人而不能尽父师之道者，逆天者也。是人也，若无人祸，必有天刑。或曰：“如彼之顽嚣，而严不足以制之，正不足以教之，则严正何所措诸？”予对曰：“诚有是事也。然果有人之道焉，庸有治之以严正而不率者？苟严正不足以治之，则任之可也，当观夫尧舜不化朱象之道。盖凡此徒者，不可尽谓之人也，人之类而已，此韩愈所谓夷狄禽兽皆人者是也。予欲天下之为父子师弟子者，各尽其道，故发斯言。”人之请师儒者，盖为教子孙以义方，取功名以光门户；士之为师范者，盖为传先师之道业，为后学之模范。二者利害俱重，俱不可忽。请师儒而不尽礼，无所知者也，亦未有子孙有所成者；诲人而不尽诚，无前程者也，亦未有成名而远大者。然彼尽礼，而此不尽诚，罪在于此；此尽诚而彼不尽礼，罪在于彼。斯二者之夫，皆所以败事也。且人所以请师儒者，本为教子孙以义方，取功名以光门户。所望者如是，奚可待士不以礼乎？苟屑屑然较其小者，必失其大者，故不能尽待士之礼。而妄意延师儒者，无知俗辈也。适所以为厉阶，莫若不为也。士之为师范者，所以传授道业，为人模范，成就后进。道理如此，奚可不尽诚乎？居师席，愿游其门者，与之进可也，诲不倦可也，傥或礼貌衰，则去之绝之可也。不可怀私憾，而隐乎所闻，使人冥行翳路，此刻薄无前程者所为也。予尝观世之请师儒者，多以较小节而害大事，遂误其子孙，终身无所成；为师范者，多以怀私憾，而诲人不尽诚，遂致损德，而潦倒一生。夫蹈二者之失者，十常八九矣。呜呼！彼所以误其子孙，与夫自误其身者，皆以较锱铢而废万亿，养稂莠而害良苗，真愚无知者也。而其间犹有不知其过者，方且怨天尤人，其愚如是，固不足道。然此等事，人不可以不知，知之不可不戒，庶几不蹈其覆辙也。予发斯言，盖以告天下之达理者，傥以为然，不言所利。
　　【杨龟山语录】：观孔门弟子之徒，其事师虽至于流离困饿，滨于死而不去，非要誉而规利也。所以甘心焉者，其所求也大矣。流离困饿且滨于死，有不足道者。学者知此，然后知学之不可已矣。
　　【刘公是先生弟子记】：事师者，北面，言臣之也；就养无方，死则为三年之服，言子之也。故受道焉不敢倍。倍之者，君不以为臣，士不以为友。故善事其师者，必善事其亲；善事其亲者，必善事其君。故人君莫不欲其臣之善师也，故立师保之官；人父莫不欲其子之善师也，故易子而教。古之君子，为义于其学，为功于其业。义非其学，虽刑不避，为政者有以徇之，则劝事师也；功非其业，虽赏不就，为政者有以置之，则劝事君也。事师贵一，事君贵一，一之外母敢动其心。人人一以事师，人人一以事君，天下治矣。义非其学，虽刑不避者，谁欤？曰：“若齐景公虞人，魏绛栾氏之臣是也。”功非其业，虽赏不就，谁欤？曰：“若董安于屠详说是也。”
　　【朱子语续录】：问人伦，言朋友，而不及师，何也？先生云：“师之义即朋友而分别，与君父等，朋友多而师少。以其多者言之。”又问：“服中乃不及师，何也？”先生云：“正是难处。若论其服，则当与君父等。故礼谓若丧父而无服。”又曰：“平居则。”
　　【西汉书】《夏侯胜传》：报师傅恩，胜复为长信少府，迁太子太傅。受诏撰《尚书》《论语》说。年九十卒。太后赐钱二百万，为胜素服五日，以报师傅之恩，儒者以为荣。详本传。
