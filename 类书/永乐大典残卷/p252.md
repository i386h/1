<!-- { "loadSidebar": true } -->
　　《乐闲老人歌》：奴歌总管姓柏德，我继昌，以小字行，盖灞陵旧将军也。今闲居邓下，自号乐闲老人。闻予名甚喜，询所以襟抱，有不期同而同者，千里求诗，此意不可辜也，因赋是歌以赠。庶几酒酣耳热后，放声而歌之，犹足以见故家余习云。浮生扰扰驹过隙，守虏抱囚真可惜。晦明光景一月间，开口笑谈能几日。一闲未老方是闲，已老谋闲何所及。须信闲人是贵人，束缚轩裳梏亡客。况复筋骸血气衰，圣有嘉言戒贪得。乐闲老人达此理，自放闲身乐山水。君侯年甫五十，解官归卧南阳庐。风云寤寐鞍马事，锦鞲脱落秋鹰孤。飞扬跋扈竟何用，此身健在闲为娱。大挂壁龙在匣，追逐弋钓须凫鱼。有时逸气蟠不尽，犹拟去射南山菟。君不见，邵平东陵时，何若瓜田心自如。后堂种竹前圃蔬，月下自理渊明锄。客来大笑犹有事，茶铛煮月糟丘铺。古人往往以乐老，此意殆与君相符。我今天地亦佚老，闻君此怀良起予。何当杖屦与君约，江山佳处身岩居。半山唤起浮休仙，洼尊一醉倾吾余。风流肯落六客后，吟啸当作三贤图。醉中为
　　捋桓侯须，君其乐矣歌呜呜。《题涂水老人赵君诗卷》：豪杰并门自昔闻。傥来轩冕等浮云。潇然独老琴书乐，涂水看来只赵君。老鹤昂藏不受羁，九皋心与野云期。翩翩不坠中郎业，又向诗书得蔡姬。《乐全老人诗》：乐全老子见轻安，杖屦西城日往还。论福有孙应有子，闲居非水一非山。春风满意花遮眼，晓镜浮光酒晕颜。九老有图宜健羡，一生班列素侯间。
　　【王沂伊滨集】
　　《高空老人》诗：高空之山多仙灵，山泉可酿田可耕。烟消日出紫翠横，仿佛羽盖扬霓旌。高空山人世簪缨，玉壶满贮冰雪清。风流不减谢内史，翰墨欲压山玄卿。今年七十发未白，胸中梨枣栽已成。焚香永昼鸾鹤下，横笛清夜蛟龙惊。碧莲供吸酒，过客或骑鲸。便令呼麻姑，共谒王方平。握手一笑三千龄，抚顶何劳授长生。
　　【张思廉诗】
　　《赋贺氏江乡老人》：不住镜湖曲，来居扬子村。吴霜衰晚鬓，海月净衡门。潮信蒹葭湿，风花岛屿昏。夕阳沙觜树，闲步引诸孙。
　　【杨仲弘诗】
　　《题屏风画商山四老人》：飞雪洒遥野，衡波荡无垠。蟠蟠山谷间，居此四老人。下焉民庶师，上作王家宾。清风眇何许，驰想寂寞滨。
　　【杨铁崖集】
　　《寿岩老人歌》：寿岩老人者，吴与钦先生德载也。老人仕宋，为都督计议官，宋革，老人奋义兵不肯送降款。天兵募生致其人，义其言议而官之。老人裂其版授书，即遁隐长山之石岩。岩生冬青万年之枝，老人遂号寿岩。又自志以文去。老人之死四十年，其孙骥出其手泽，求余歌之。寿岩老人宋都督，不肯新朝食周粟。水晶国里七宝山，别有天地非人间。山中黄石眠怒虎，圯上传书曾有语。归来牧羊寻赤松，万年枝上盘冬龙。冬龙万年与石斗，老人一杯持自寿。炼色未补天南孔，读空坐见瀛洲生软红。呜呼！寿岩丈人兮元不死，南斗化石齐崆峒。
　　【国朝僧宗泐全室集】
　　《东皋老人歌》：东皋老人七十余，眼明能读细字书。年来不肯城郭住，无事只爱东皋居。东皋所居良不俗，松竹桑榆翠为屋。前畦后圃相映花，满眼儿孙美如玉。老人心中乐闲旷，时时倚杖东皋上。鸟纱侧裹酒半酣，目送飞云度青嶂。吾知老人与世违，东皋幽处无是非。吁嗟讠木迫何所为，世间富贵多危机。
　　【谢肃密庵藁】
　　《题圯桥老人图》：处处江山起战尘，谷城犹可著闲身。还将天下安危计，都付桥边进履人。
　　【宋张椿龄蒲衣集】
　　《思高人》：仙人昔是瑶池客，佩玉鸣鸾生羽翮。骑鲸千载说白云，弱水三万那可隔。蓬瀛深处乃其家，无限真仙衣绛霞。相呼酌醴劝蟠桃，安期大枣端如瓜。龙吟虎啸众乐奏，神芝瑞草生奇葩。愿将此意踵太古，自然之道非特夸。
　　【舒岳祥诗】
　　《高人》：云日弄轻，前溪给缓寻。燕翻红雨乱，莺出翠微深。迥矣苏门啸，怀哉梁父吟。高人不可见，谁见此时心。
　　【僧文诗】
　　《闲人》：不求富贵不嫌贫，天地悠悠任此身。飞步任教趋要路，好怀到底属闲人。自归白屋交游远，认得青山面目真。平地退藏知是实，太行从古有摧轮。
　　【姬知常云山集】
　　《闲人》：风林月障照山花，岩石流溪共一家。唯有闲人堪作主，无情无我伴烟霞。
　　【刘文贞公集】
　　《闲人》：袖舞东风半醉颠，一身闲似洞中仙。调和血气于诗里，拨置功名在酒边。喜雁传将春早信，嗔莺啼破日高眠。近闻浅却蓬莱水，又别麻姑几许年。
　　【唐杜工部集】
　　《幽人》：孤云亦群游，神物有所归。麟凤在赤霄，何当一来仪。往与惠询辈，中年沧洲期。天高无消息，弃我忽若遗。内惧非道流，幽人见瑕疵。洪涛隐语笑，鼓蓬莱池。崔嵬扶桑日，昭曜珊瑚枝。风帆倚翠盖，暮把东皇衣。咽漱元和津，所思烟霞微。知名未足称，局促同山芝。五湖复浩荡，岁暮有余悲。梦弼曰：麟疑作灵。赵曰：《南史?宝志》见。徐陵曰：天上石麒麟也。则麟亦可言在赤霄矣。欧公曰：惠询辈谓惠袁许询也。梦弼曰：见一作在。孝祥曰：中黄经但服元和除五谷，必获寥天得其录。注云：服元和，谓咽津液。师曰：按《唐史拾遗》，惠昭荀珏与甫友善，常以诗倡酬，故子美此诗思之也。此拾遗必因甫诗创此二子，何其无名独见识也？甫诗无此酬倡。
　　【李商隐诗】
　　《幽人》：丹灶三年火，苍崖万岁藤。樵归说逢虎，棋罢正留僧。星斗同秦分，人烟接汉陵。东流清渭苦，不尽照衰兴。
　　【宋李跨鳌先生集】
　　《访幽人》：柴骝摇玉东城东，绿眉少年双颊红。扫尘先过风骚客，豪气几吞云梦泽。新诗一夜急春风，飘落樱桃点窗白。青烟昼覆琉璃瓦，何时投袂歌王孙。归去来，黄陵老鸦啼日昏。
　　【沈氏三先生集】
　　沈括《幽人》篇：幽人步影转春阳，情多无那不成章。恨楼未高着鞭望，南陌无人但垂杨。天边梦来情满床，梦短数觉宵若长。起坐作琴舞闺猖，古垅水中月茫茫。蜘蛛做网着屠苏，蜻蜒故来晕罗襦。醮君柏酒情莫疏，无情可能学哺鸪。
　　【元刘静修集】
　　《幽人图》二首：无媒路径草萧萧，山鬼修篁梦转遥。手然幽香意何远，为谁终日面苕尧山。涧响无心和考，云容有意近长安。野猿窥破中宵梦，却恐山灵不易谩。
　　【唐孟郊诗】
　　《赠主人》：斗水泻大海，不如泻枯池。分明贤达交，岂顾豪华儿。海有不足流，豪有不足资。枯鳞易为水，贫士易为施。幸睹君子席，会将幽贱期。侧闻清风议，如饮黄金卮。此道与日月，同光无尽时。
　　【鲍溶诗】
　　《代楚老酬主人》：流年为我乡，扁舟为我宅。二毛去天远，几日人间客。瞳瞳衔山景，眇眇翔云迹。从时无定心，病处不暖席。烦君问岐路，为我生凄。百年衣食身，未死皆有役。曾伤无遗嗣，纵有复何益。终古北邙山，樵人卖松柏。
　　【吕温诗】
　　《河中城南姚家浴后赠主人》：新浴振轻衣，满堂寒月色。主人有美酒，况是曾相识。
　　【赵嘏诗】
　　《宿长水主人》：白云溪北丛岩东，树石夜与潺通。行人一宿翠微月，二十五弦声满风。
　　【豆庐复诗】
　　《落第留别主人》：客里愁多不记春，闻莺始叹柳条新，年年下第东归去，羞见长安旧主人。
　　【曹邺诗】
　　《别主人》：酒尽君莫沽，壶倾我当发。城市多嚣尘，还山弄明月。
　　【素娥诗］《别主人》：妾闭闲房君路岐，妾心君恨两依依。鬼神倘遇巫阳伴，必逐朝云暮雨归。
　　【韦洵美诗】
　　《答素娥》：别恨离群自古闻，此心难舍意难论。承恩必若颁时服，莫使沾濡有泪痕。
　　【孟浩然诗】
　　《戏主人》：客醉眠未起，主人呼解酲。已言鸡黍熟，复说瓮头清。
　　【宋刘公是先生集】
　　《呈主人》：世上年华似车毂，俗中形态若樊笼。解开绛帐陈红粉，何必通儒独马融。雨催春意苦无多，柳色花香柰汝何？虽举一樽属明月，小垂手舞缓声歌。
　　【唐王建诗】
　　《思远人》：妾思常悬悬，君行复绵绵、征途向何处，碧海与青天。岁久自有念，谁令长在边。少年若不归，兰室若黄泉。
　　【张藉诗】
　　《思远人》：野桥春水清，桥上送君行。去去人应老，年年草自生。出门看远道，无信向边城。杨柳别离处，秋蝉今复鸣。
　　【中兴江湖集】
　　《永嘉翁氏寄远人诗》：秋气日凄清，秋衣殊未成。在家犹不乐，行路若为情。几处看山色，暮天闻雁声。思君有幽梦，夜夜出江城。
　　【宋曹勋诗】
　　《思远人》：有美人兮天之涯，食兰菊兮服锦衣，披琼简兮规天维。隔昆丘之遐阻兮，限弱水之漫弥。曾古人之莫吾知兮，旷千载而不归。岁冉冉其将暮兮，俨吾驾而不可以徒回。几逍遥于山阿，思夫君于式微。
　　【欧阳公集】
　　《思远人》词《临江仙》：刘郎何日是来期，无心云胜伊。行云解傍山扉，郎行去不归。强匀昼，又芳菲，春深轻薄衣。桃花无语伴相思，阴阴月上时。
　　【刘龙洲词】
　　《贺新郎》：院宇重重掩，醉沉沉亭阴转午。绣帘高卷。金鸭香浓喷宝篆，惊起雕梁语燕。正架上酴开遍。嫩萼梢头舒素脸，似月娥初试宫庄浅。风力嫩异香软，佳人无意拈针线。辶尧朱栏，六曲徘徊，为他留恋。试把花心。轻轻数，暗计归期近远。柰数了依然重怨。把酒问春春不管，枉教人只任空肠断。肠断处，怎消遣。
　　【赤城词】
　　《鹧鸪天》：芳树阴阴脱晚红，余香不断玉钗风。薄情夫婿花相似，一片西飞一片东。金翡翠，纟肃芙蓉。从教入户笑床空，蓝罗裙子休无赖，只与离人结短封。
　　【周紫芝词】
　　《宴桃源》：帘幕疏疏风透，庭下月寒花瘦。宽尽沈郎衣，方寸不禁愁。难受，难受，灯暗月斜时候。
　　【唐鲍容诗】
　　《客舍逢乡人旋别》：惊鸿一断行，天远会无因。无因忽相会，感叹若有神。我乡路三千，百里一主人。一宿独可恋，何况旧乡邻。牢落岁华宴，相怜客中贫。迎霜君衣暖，与我同一身。谁在天日下，此生能不勤，青萍寄流水，安得长相亲。明发更远道，山河重苦辛。
　　【王贞白灵溪集】
　　《戏赠乡人》：前年内殿考文华，咫尺天颜隔绛纱。御榜早闻传异国，乡人犹似薄东家。中宵纵匣冲星剑，临水难留上汉槎。明日春风动行色，惟愁重别故林花。
　　【宋刘公是先生集】
