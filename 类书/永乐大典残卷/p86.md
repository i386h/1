<!-- { "loadSidebar": true } -->
　　《题太白诗草后》：余评李白诗，如黄帝张乐于洞庭之野，无首无尾，不主故常。非墨工椠人所可拟议。吾友黄介，读《李杜优劣论》曰：“论文不当如此。”余以为知言。及观其藁书，大类其诗，弥使人远想慨然自在。开元至德间，不能以书传，今其行草殊不减古人，盖所谓不烦绳削而自合者欤？
　　【元吴徵支言集】
　　《题李太白二诗后》：太白诗中之圣，其语有似乎天仙，此二诗尤超逸。然其指归，不过籍醉以遣累耳。太白尝见司马子徽，亦闻所谓坐忘者乎。偿得闻之，虽不饮一滴而百虑俱消，岂必如刘伯伦阮嗣宗哉！惜乎其有仙才而未闻道也。陆游《跋李太白诗》此本颇精，今当涂本，虽字大可喜，然极谬误，不可不知也。
　　【周益公大全集】
　　《书太白庐山诗记》庐山之南，有寻真冲虚观，古名咏真《道书真诰》述三十六洞天，而咏真为第八，七十二福地，庐山为元辰福地，是观即咏真洞天，五老峰正在其后。唐正元间，女冠蔡寻真居之，因以名观。后有白龙潭飞瀑注焉，旧史云：汉武帝过九江，筑羽章馆于屏风叠，下临相思涧。今五老一峰叠石如屏障，盖其故地。潭上有绿净亭，右见熙宁中陈令举贤良庐山记。乾道丁亥十月已未，予来游宿焉，明日登采访使者阁，望叠石峰仅在百步间。相连即师子峰。石山无草木，晓日下照，宛如赤城，奇姿巧势，不可名状。乃取李太白“屏风九叠云锦张”之句，题其榜曰：云锦阁。龙潭在观后里许，水作琉璃色，其中数尺正黑。知观汤善翔云，深数十丈，相传为洞天之门，未知然否。潭上有灵泽龙祠，殆绿净亭基耶？淳熙已酉秋，舣舟南康，略来山南，不暇再往，惟一至折桂，登黄云观而归。回首旧游，垂二纪矣。明年道录皇甫居中以事来庐陵，求予书太白诗，将刻之观中，欣然许之。黄云正倚五老，虽晚出，然登览最远，前守朱元晦所创。其名亦出此诗云。
　　杜甫诗
　　【文献通考】
　　《杜工部诗集注》三十六卷。《校定集》二十二卷。
　　陈氏曰：蜀人郭知达所集九家注，世有称东坡杜诗故事者，随事造文，一一牵合，而皆不言其所自出，且其辞气首末出一口，盖妄人依托以欺乱流俗者。书坊辄巢力入集注中，殊败人意。此本独削去之。福清曾噩子肃刻板五羊漕司，字大宜老，最为善本。宋子京赞唐兴诗人，承陈隋风流，浮靡相矜，至宋之问沈期等，研揣声音，浮切不差，而号律诗，竞相沿袭，逮开元间稍裁以雅正。然恃华者质反，好丽者壮违，人得一概皆自名所长。至甫浑涵汪茫，千汇万状，兼古今而有之。李人不足，甫乃厌余，残膏剩馥，沾丐后人多矣。故元稹谓诗人以来，未有如子美者。甫又善陈时事，律切精深，至千言不少衰。世号“诗史”。昌黎韩愈于文章少许可，至歌诗独推曰：“李杜文章在光焰万丈长”。诚可信云。
　　【杜工部集】
　　王洙撰《杜工部诗史旧集序》叙曰：杜甫，字子美，襄阳人，徙河南巩县。曾祖依艺巩令。祖审言，膳部员外郎。父闲，奉天令。甫少不羁，天宝中献三赋，召试文章，授河西尉，辞不行，改右卫率府胄曹。天宝末，以家避乱。独转陷贼中。至德二载，窜归凤翔，谒肃宗，授左拾遗，诏许至迎家。明年收京，扈从还长安。房罢相，甫上疏论有才，不宜废免，肃宗怒，贬州剌史，出甫为华州司功。属关辅饥乱，弃官之秦州，又居成都同谷，自负薪采木吕，饣甫不给。遂入蜀，卜居成都浣花里，复适东川。久之，召补京兆府功曹，以道阻不赴，欲如荆楚。上元二年，闻严武镇成都，自阆挈家征焉。武归朝廷，甫浮游左蜀诸郡。往来非一。武再镇两川，奏为节度参谋检校工部员外郎，赐绯。永泰元年夏，武卒。郭英代武，崔旰杀英，杨子琳柏贞节举兵攻旰，蜀大乱，甫逃至梓州。乱定归成都，无所依。乃泛江游嘉戎，次云安，移夔州。大历三年春，下峡至荆南。又次公安，入湖南，沂沿湘流，游衡山，寓居耒阳，尝至岳庙，阻暴水旬日。不得食。耒阳聂令知之，自具舟迎还。五年夏，一夕醉饱卒，年五十九。观甫诗与唐实录，犹概见事迹，比新书列传，彼为驳。传云：召试京兆兵曹。而集有《官定后戏赠》诗，注云：初受河西尉，辞，改右卫率府胄曹。传云：遁赴河西，诣肃宗于彭原，而集有《喜达行在》诗，注云：自京窜至凤翔。传云：严武卒，乃游东蜀，依高适，既至而适卒。按适自东川入朝，拜省散骑常侍，乃卒。又集有《忠州闻高常侍亡》诗。传云：扁舟下峡，未维舟，而江陵乱，乃游襄衡。而集有居江陵及公安诗至多。传云：甫永泰二年卒。而集有《大历五年正月追酬高蜀州寄诗》及别题大历年者数篇。须溪先生云：甫诗最可考。而旧史疏至此。他不可考，奈何！甫集初六十卷，今秘府旧藏、通人家所有，称大小集者，皆亡逸之余，人自编摭，非当时第叙矣。搜裒中外书，凡九十九卷。古本二卷，蜀本二十卷，集略十五卷，樊晃序小集六卷，巢光宪序二十卷，郑文宝字少陵集二十卷，别题小集二卷，孙仅一卷，杂编三卷。除其重复，定取千四百有五篇。凡古诗三百九十有九，近体千有六起太平时终湖南所作，视居行之次，若岁时为先后，分十八卷。又别录赋笔杂著二十九篇为二卷，合二十卷。意兹未可谓尽。它日有得，尚副益诸。宝元二年十月，翰林学士兵部郎中知制诰史馆修撰王洙原叔记。又王安石《序》：序曰：予考古之诗，尤爱杜甫氏作者，其辞所从出，一莫知穷极，而病未能学也。世所传已多，计尚有遗落，思得其完而观之。每一篇出，自然人知，非人之所能为，而为之者，惟其甫也，辄能辨之。予之令鄞，客有授予古之诗，世所不传者二百余篇，观之，予知非人之所能为而为之实甫者，其文与意之著也。然甫之诗，其完见于今者，自予得之。世之学者，至乎甫而后，为诗，不能至，要之，不知诗焉尔。呜呼！诗其难，惟有甫哉！自《洗兵马》下，序而次之，以示知甫者。且用自发焉，皇壬辰五月日，临川王安石序。须溪先生云：辞极节制，颇以老吏判语。
　　【刘将孙养吾集】
　　《新刊杜诗序》有杜诗来五百年，注者以二三百数，然无善本，至或伪苏注，谬妄钳劫可笑，自或者谓少陵诗史，谓少陵一饭不忘君，于是注者深求而僵附，句句字字必传会时事曲折，不知其所谓史所谓不忘者。公之于天下，寓意深婉，初不在此。诗有风有隐，工部大雅与三百篇相望，讵有此心胸哉。此岂所以为少陵。第知肤引以为忠爱，而不知陷于险薄，凡注诗尚意者，又蹈此弊，而杜集为甚诸。后来忌诗，妒诗，疑诗，开诗祸皆起此。而莫之悟此，不得不为少陵辨者也。先光君于须溪先生，每浩叹学诗者各自为宗，无能读杜诗者，类尊丘垤而恶睹昆仑。平生娄看杜集既选为兴观，他评泊尚多，批点皆各有意，非但谓其佳而已。高楚芳类粹刻之，复删旧注无稽者，泛滥者，特存精确必不可无者，求为序以传。坡公谓杜诗似史记，今闻者特以坡语大不敢异，竟无知其所以似史记者。予欲著之，此又似评杜诗为僭，独为注本言之。注杜诗如注庄子，盖谓众人事、眼前语，一出尽变事外意、意外事，一语而破无尽之书，一字而含无涯之味。或可评不可注，或不必注，或不当注，举之不可偏，执之不可著，常辞不极于情，故事不给于弗也。然讵能尔！是本净其繁芜，可以使读者得于神，而批评扌票掇，足以灵悟，固草堂集之郭象本矣。楚芳于是注，用力勤，去取当，校正审，览他本草草，藉吾家名以欺者甚远，相之者吾门刘郁云。
　　【杜工部集】
　　王琪《增修王原叔编次杜诗后记》：近世学者，争言杜诗，爱之深者，至剽括句语，迨所用险字而模画之，沛然自以绝洪流而穷深源矣。又人人购其亡逸，多或百余篇，少或数十句，藏去矜大，复自以为有得。翰林王君原叔，尤嗜其诗，家素畜先唐旧集，及采秘府名公之室，天下士人所有得者，悉编次之，事具于记，于是杜诗无遗矣。子美博闻稽古，其用事，非老儒博士罕知其自出，然缺久矣。后人妄改而补之者众，莫之遏也。非原叔多得其真，为害大矣子美之诗词，有近质者，所谓转石于千仞之山，势也。学者尤效之而过甚，岂远大者难窥乎？然夫子之删《诗》也，至于桧曹小国，寺人女子之诗，苟中法度，咸取而弦歌。善言诗者，岂拘于人哉！原叔虽自编次，余病其卷帙之多，而未甚布，暇日与苏州进士何君、丁君修，得原叔家藏及今古诸集，聚于郡斋而参考之，三月而后已。义有兼通者，亦存而不敢削，阅之者固有浅深也。而又吴江邑宰河东裴君煜取以覆视，乃益精密，遂镂于板，庶广其传。或俾余序于篇者，曰：如原叔之能文，称于世，止作记于后。余窃慕之。且余安知子美哉？但本末不可阙书，故概举以附于卷终。原叔之文，今迁于卷首云。嘉四年四月望日，姑苏郡守太原王琪后记。
　　【华镇云溪居士集】
　　《题杜工部诗后》：余喜读杜工部诗，渐老目力不逮，大书一部，以便观览。旧集虽五言七言，古诗近体，各以类聚，然编次随岁月先后，长篇短阕，参错不伦。今因韵数由少及多以为叙，亦自便之一端。元丰间，王文公在江宁，尝删工部、翰林、韩文公、欧阳文忠诗，以杜李欧韩相次，通为一集，目曰四选。此中用丹晕其题首者，皆四选之所录。或一诗数章，止取一二，则晕其首句，以志王公之去取。大观戊子七月八日，会稽华镇题。
　　【方丘先生集】
　　《题杜甫诗本》：子美诗两秩，吾褚中旧藏。两客东南，往返四万里，此书无一日不在几桉。官蜀泮之一年，即失其一，来天彭复得之，巳坏数板矣。仍缉而新之，其既失而复得者抑自有数耶！此细字过目，宛如十余年前不改，此书之未忍弃我而复归耶！
　　【黄长睿集】
　　《跋洛阳所得杜少陵诗后》：政和二年夏在洛阳，与法曹赵来叔因检校职事同出上阳门，于道北古精舍中避暑，于法堂壁间弊箧中得此帙。所录杜子美诗，颇与今
　　行椠本小异，如“忍对江山丽”，印本“对”，乃作“待”，“雅量涵高远”，印本“涵”乃作“极”，当以此为正。若是者尚多，予方欲借之，寺僧因以见与。遂持归，校所藏本，是正颇多，但偶忘其寺名耳。六年二月十一日，舟中偶翻旧书，见之，因题得之所自云。山阳还丹阳，是夕宿扬州郭外。长睿父题。
　　【草堂集】
