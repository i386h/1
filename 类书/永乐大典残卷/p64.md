<!-- { "loadSidebar": true } -->
　　心画心声总失真，文章宁复见为人。高情千古闲居赋，争信安仁拜路尘。
　　慷慨歌谣绝不传，穹庐一曲本天然。中州万古英雄气，也到阴山敕勒川。
　　沈宋横驰翰墨场，风流初不废齐梁。论功若准平吴例，合着黄金铸子昂。
　　斗靡夸多费览观，陆文犹恨冗於潘。心声只要传心了，布毂澜翻可是难。陆芜而潘静。语见《世说》
　　排比铺张特一途，藩篱如此亦区区。少陵自有连城璧，争奈微之识石武。事见元稹《子美墓志》
　　眼处心生句自神，暗中模索总非真画。书图临出秦川景，亲到长安有几人。
　　望帝春心托杜鹃，佳人锦瑟怨华年。诗家总爱西昆好。独恨无人作郑笺。
　　万古文章有坦途，纵横谁似玉川卢。真书不入今人眼，儿辈从教鬼画符。
　　出处殊途听所安，山林何得贱衣冠。华歆一掷金随重，大是渠侬被眼谩。
　　笔底银河落九天，何曾憔悴饭山前。世间东抹西涂手，枉着书生待鲁连。
　　切切秋虫万古情，灯前山鬼泪纵横。鉴湖春好无人赋，岸夹桃花锦浪生。
　　切响浮声发巧深，研磨虽苦果何心。浪翁水乐无宫徵，自是云山韶音。
　　水乐，次山事。又其《矣欠乃曲》云：停桡静听曲中意，好是云山韶音。
　　东野穷愁死不休，高天厚地一诗囚。江山万古湖阳笔，合在元龙百尺楼。
　　万古幽人在涧阿，百年孤愤竟如何。无人说与天随子，春草输嬴校几多。
　　天随子诗：无多药草在南荣，合有新苗次第生。稚子不知名品上，恐随春草斗输赢。
　　谢客风容映古今，发源谁似柳州深。朱弦一拂遗音在。却是当年寂寞心。
　　窘步相仍死不前，唱酬无复见前贤。纵横正有凌云笔，俯仰随人亦可怜。
　　奇外无奇更出奇，一波才动万波随。只知诗到苏黄尽，沧海横流却是谁。
　　曲学虚荒小说欺，俳谐怒骂岂诗宜。今人合笑古人拙，除却雅言都不知。
　　有情芍药含春泪，无力蔷薇卧晚枝。拈出退之山石句，始知渠是女郎诗。
　　乱后玄都失故基，看花诗在只堪悲。
　　刘郎也是人间客，枉向春风怨兔葵。
　　金入洪炉不厌频，精真那计受纤尘。苏门果有忠臣在，肯放坡诗百态新。
　　百年才觉古风回，元佑诸人次第来。讳学金陵犹有说，竟将何罪废欧梅。
　　古雅难将子美亲，精纯全失义山真。论诗宁下涪翁拜，未作江西社里人。池塘春草谢家春，万古千秋五字新。传语闭门陈正字，可怜无补费精神。撼树蚍蜉自觉狂，书生技痒爱论量。老来留得诗千首，却被何人校短长。《论诗三首》：坎井鸣蛙自一天，江山放眼更超然。情知春草池塘句，不到柴烟粪火边。
　　诗肠搜苦白头生，故纸尘昏枉乞灵。不信骊珠不难得，试看金翅擘沧溟。
　　晕碧裁红点缀匀。
　　一回拈出一回新。鸳鸯绣了从教看，莫把金针度与人。《杂著二十首》禀气所谐，衣食固无端。所业在农桑，甘以辞华轩。田家岂不苦，岁功聊可观。带月荷锄归，裴回丘陇间。暧暧远人村，纷纷飞鸟还。养真衡茅下，庶无异患干。遥谢荷条艹翁，躬耕非所叹。
　　守拙归田园，淹留自无成。长吟掩柴门，遂与尘事冥。素月出东岭，夜景湛虚明。挥杯劝孤影，杯尽壶自倾。遥遥望白云，千载有深情。
　　荣叟老带索，原生纳决屦。邈哉此前修，久而道弥著。人生少至百，每每多忧虑。量力守故辙，馀荣何足顾。栖迟固多娱，几人得其趣。
　　桃李罗堂前，霜露荣悴之。咄咄俗中恶，人道每如兹。冬岭秀孤松，卓然见高枝。提壶拊寒柯，怀此贞秀姿。愿留就君住，终身与世辞。世短意恒多，时驶不可追。感彼柏下人，泫然沾我衣。运生会归尽，彼此更共之。理也可奈何，一觞聊可挥。酒中有深味，情随万化遗。西南望昆虚，灵人待冉池。我无腾化术，帝乡不可期。且杯今朝乐，千载非所知。
　　烧残刍狗不能神，一色貂裘绣帽新。可个路傍官堠子，经年端坐看行人。
　　万期流转不须臾，物物观来定有无。玉席纸衣仝一尽，枉将白骨计荣枯。
　　凫短何如鹤有余，非鱼谁谓子知鱼。一枝莫作鹪鹩看，水击三千不羡渠。
　　太虚空里一游尘，造物虽工未易贫。臧获古来多鼎食，可能夷叔是饥人。
　　青盖朝来帝座新，岂知卫是忠臣。洛阳荆棘千年后，愁绝铜陌上人。
　　六国孱王走下风，神人鞭血海波红。无端一片云亭石，杀尽苍生有底功。天下河源地下流，黄金浮世等闲休。埋愁不着重泉底，尽向人间种白头。
　　泗水龙归海县空，朱三王八竟言功。围棋局上猪奴戏，可是乾坤斗两雄。
　　昨日东周今日秦，咸阳烟火洛阳尘。百年蚁穴蜂衙里，笑杀昆仑顶上人。
　　半纸虚名百战身，转头高冢卧麒麟。山间曾见渔樵说，辛苦凌烟阁上人。
　　白发刘郎老更痴，人间那有后天期。茂陵石马专相对。种下蟠桃属阿谁。
　　白发中官解道诗，殷勤仍为惜花枝。雪香亭上清明宴，记得君王去岁时。
　　六朝琼树掌中春，回首胡妆一面新。生羡石家金谷里，千年独有坠楼人。
　　燕语莺啼百啭新，长廊寂寂不逢人。东君去作谁家客，花柳无情各自春。
　　老优惯着沐猴冠，却笑傍人被眼谩。造物若留残喘在，我侬试舞你侬看。《放言》：韩非死孤愤，虞卿着穷愁。长沙一湘累，效岛两诗囚。人生定能几，肺肝日相仇。井蛙奚足论。衤军虱良足羞。正有一朝乐，不偿百年忧。古来帝王师，或从赤松游。大笑人间世，起灭真浮沤。曾是万户封，不博一掉头。有来且当避，未至吾何求。悠悠复悠悠，大川日东流。红颜不暇惜，素发忽已稠。我欲升嵩高，挥杯劝浮丘。因之两黄鹄，浩荡观齐州。《古意二首》七岁入小学，十五学时文。二十学业成，随计入咸秦。秦中多贵游。几与书生亲。年年抱关吏，空笑西来频。在昔学语初，父兄已卜邻。跛鳖不量力，强欲缘青云。四十有牧豕，五十有负薪。寂寥抱玉献，贱薄倡优陈。青衫亦区区，何时画麒麟。遇合仅一二，寒饥几何人。谁留章甫冠，万古徒悲辛。
　　桃李弄娇娆，梨花澹丰容。盈盈两无语，角戢角戢争春风。春风何许来，草木谁青红。天公亦老矣，何意夸儿童。昨朝花正开，今朝花已空。川流不肯驻，并与繁华东。楠千岁姿，肮脏空谷中。阳和不择地，亦复难为功。本无儿女心，安用尤天公。《存殁》：行间杨赵提衡早，老去辛刘入梦频。案上酒杯聊自慰，袖中诗卷欲谁亲。两都秋色皆乔木，一代名家不数人。汲冢遗编要完补。可能虚负百年身。《追录旧诗二首》短褐单衣长路尘，十年回首一呻吟。孤居无着竟安往，宿债未偿今更新。相马自甘齐客瘦，食鲑谁顾庾郎贫。闻君话我才名在，不道儒冠已误身。
　　潦倒聊为陇亩民，一犁分得雨声春。功名何物堪人老，天地无心维我贫。颖上云烟随处好，洛阳桃李几番新。悠悠世事休相问，牟麦今年晚得辛。《答俊书记学诗》诗为禅客添花锦，禅是诗家切玉刀。心地待渠明白了，百篇吾不惜眉毛。《自题》二首共笑诗人太瘦生，谁从惨淡得经营。千秋万古文锦，只许苏娘独得成。
　　千首新诗百首文，藜羹不糁日欣欣。镜中自照心语口，后世何须扬子云。《无题》二首七十鸳鸯五十弦，酒薰花柳动春烟。人间只道黄金贵，不问天公买少年。
　　春风也解惜多才，嫁与桃花不用媒。死恨天台老刘阮，人间何恋却归来。
　　【阮户部诗】
　　《谩成》三首蓬池旧草绿茸茸，爱酒清谈隐者风。纵似步兵成底事，啸台依旧夕阳中。
　　心若金兰过耳余，春来还共客东都。几时却泛清河水，已约荆溪共卜居。
　　太白仙人白玉篇，逸才清思两难全。如今貂尾容相续，只恐巴吟不足传。
　　【国朝非空上人诗集】
　　《杂诗》楚和宝荆石，自信终不疑。三献两刖足，千载为之悲。淮阴垂钓时，一饭不救饥。带剑过都市，见笑屠中儿。不遇萧相国，汉家几失之。
　　宋人资章甫，适越以求售。断发文其身，遍国无与贸。以直尚龃龉，枉道犹难就。纷纷世之人，辙覆方驰骤。《绝句》吉州城头画角鸣，吹转南斗六大星。将军营门上归马，折柳青青长短亭。
永乐大典
卷之九百
卷之九百
　　二支诗
　　元诗二
　　【元王景初兰轩集】
　　《李公敏》：吾观李公诗，骨气何老苍。如有渥洼龙，千里思腾骧。又如南山松，独立凌风霜。不架屋下屋，不叠床上床。言志与纪实，句句出肺肠。用事无牵制，吐词多铿锵。养源自昆仑，可见东流长。六轻博其趣，诸子发其光。他时再相见，吾敢轻论量。《绝句》逍遥天地内，本是一闲人。却笑周嫠妇，怀尤浪苦辛。我有东山约，妇欤定几时。流年不相待，添满镜中丝。梦觉闻风雨，寒声隔纸窗。关心无限事，起坐对残缸。老废观书眼，空闲永夜灯，蒲团依壁坐，何异一禅僧。天理全真实，人心去吝骄。要知颜子乐，元不在箪瓢。移得黄花菊，开时巳过秋。一双何处蝶，来为晚香留。遗膻战群蚁，腐鼠落飞鸢。伫目秋风外，孤鸿入暮烟。雨露青宵远，风霜白屋深。有心图富贵，应不到而今。有客谈金马，无心羡石渠。他年携野史，深入白云书。懒废交游礼，贫疏胃肉恩。流年过半百，行止任乾坤。位重尤方大，财多怨亦归。人生要无累，贫贱一麻衣。锦衣思尚，君子亦何心。胡不观谦卦，山藏九地深。天地虽云大，犹将形器拘。谁能超物表，独于道为徒。希圣与希贤，功夫不偶然。扫除心上地，开广性中天。炎炎燎原火，始自一星然。须信情当节，谁云怒可迁。天地元无蔽，人心本至灵，柰何将物欲，遮塞自顽冥。山溜能穿石，元非一日功。学无坚久力，安得圣门通。万丈沧溟底，神珠尚可求。读书不知道，安可待闲休。宝鉴尘昏却，重磨复旧明。人心何异此，改过善还生。寡欲可延年，存心即事天。神丹何日就，香鼎亦虚然。释子谈空寂，神仙竟渺茫。古今天地里，唯有一纲常。男女无亲授，当知嫂溺援。世无邹孟氏，谁于辨经权。木怪翻基寿，龟灵返速刳。世情机械外，吾亦爱吾愚。嗜利和心醉，争名至死忙。谁能超此累，庄子在鱼梁。
