<!-- { "loadSidebar": true } -->
　　【新安志】
　　中都一士大夫家，收江南李后主书一诗云：“铜壶漏滴初尽，高阁鸡鸣半空。催起五门金锁，犹垂三殿珠笼。阶前御柳摇绿，仗下宫花散红。鸳瓦数行晓日，鸾旗百尺春风。侍臣蹈舞重拜，圣寿南山永同。”下有冯延巳三字。石敏若学士《橘林文》、汪彦章内翰《龙溪集》并行于世。二集之诗相犯甚多，如“鸟声应为故人好，梨雪欲将春事空。”“山色总兼溪色好，松声长作竹声寒。”“负郭生涯千亩竹，长年心事四愁诗”。“千里江山渔笛晚，十年灯火客毡寒。”“日边人去雁行断，江上秋高枫叶寒。”“天阔鸟双下，山寒人独归。”“及《阻风馀干渡》、《咏水晶数珠》、《次苏养直韵寄黄元功》、《阻风雨辟邪渡寄王仲诚》、《客至》、《夏夜示友人》等诗，皆全篇见于两集，未知果谁作。设皆内翰所为，则橘林中诗，本自无多。去此，遂空冀北之群矣。出《渔隐丛话》渔隐者，续溪胡待制长子，名仔。寓居吴兴，自号苕溪渔隐。郡西北黄山，有三十六峰，与宣池接境。岩岫秀丽可爱，仙翁释子多隐其中。山有汤泉，色红，可以澡瀹。刘宜翁尝游焉，题诗寺壁，有曰：“山有灵砂泉色红，涤除身垢信成功。不除身上无明业，只与山间众水同。”宜翁名谊，元丰间，自广东移江西，皆持使节，疏议新法，勒停。或云宜翁晚得道不出，东坡绍圣所与书可见矣。谊疏云：“自唐朝庸调法坏，五代至皇朝，税赋凡五增其数矣。令又大更张，不更其本。敛愈重，民愈困，为害凡十。”又言：“变祖宗法者，陛下也。承意以立法者，安石也。讨论润色之者，惠卿、曾布、章忄享之徒也。”其语激切深至。内批云：“谊张皇上书，公肆诞谩。上惑朝廷，外摇众听，可特勒停。”《广录》天禧二年，尚书员外郎舒雄，序职方曹公诗云：近世诗人之作，多陷轻巧雕刻，大丧风雅。惟君之诗，立意措辞，以平澹雅正为本，浑金璞玉，得于自然。其体致高远，有王右丞、孟处士之风骨。如《赠渔父》云：逍遥五湖上，活计一竿头。《览金员外岳诗集》云：却为吟新句，不成弹古琴。《喜友人过隐居》云：旋妆松上雪，来煮雨前茶。《山居书事》云：云生枕上藤床冷，火迸炉中药鼎香。此深到古人之趣也。政和间，葛胜仲来宰休宁，得其诗而读之，谓句法隽逸，又谓属辞精深。且知公以经术德义，高蹈州里。与潘魏二徵君和靖林居士篇什，尝相往来，每慨叹之，而恨不及见也。公名汝弼，字梦得，自号松萝山人云。
　　【爱日斋丛抄】
