<!-- { "loadSidebar": true } -->
　　汉赵充国上《谢罪陈兵利书》：汉昭帝时，酒泉太守辛武贤奏言：今虏朝夕为寇，土地寒苦，汉马不能冬屯。兵在武威、张掖、酒泉，万骑以上，皆多羸瘦，可益马食。以七月上旬赍三十日粮，分兵并出张掖、酒泉，合击罕开在鲜外上者。虏以畜产为命。今皆离散，兵即分出，虽不能尽诛，夺其畜产，虏其妻子，复引兵还冬复击之，大兵仍出，虏必震坏。天子下其书，充国令与校尉以下吏士知羌事者博议。充国以为：武贤欲轻引万骑分为两道出张掖，回远千里。以一马自佗负三十日食，为米二斛四斗，麦八斛。又有衣装兵器，难以追逐。勤劳而至，虏必商军进退，稍引去，逐水草，入山林。随而深入，虏即据前险，守后阝厄，以绝粮道。必有伤危之忧，为夷狄笑，千载不可复。而武贤以为可夺其畜产，虏其妻子，此殆空言，非至计也。先零首为叛逆，他种劫略，故臣愚策欲指罕开暗昧之过，隐而勿章，先行先零之诛，以震动之。宜悔过反善，因赦其罪。选择良吏知其俗者，俯循和辑，此全师保胜安边之策。天子下其书。公卿议者咸以为先零兵盛而负罕开之助，不先破罕开，则先零未可图也。
　　上乃拜侍中乐城侯许延寿为强弩将军，即拜酒泉太守武贤为破羌将军，赐玺书，嘉纳其策，以书数诮充国曰：皇帝问后将军，甚苦暴露。今张掖以东粟石百余，刍藁束数十，转输并起，百姓烦扰。将万余之众，不早及秋共水草之利，争其畜食，欲至冬，虏皆当畜食多藏匿山中，依险阻，将军士寒，手足皲疡，宁有利哉？将军不念中国之贵，欲以岁数而胜，微将军谁不乐此者。今诏破羌将军武贤，将兵六千一百人，敦煌太守快将二千人，长水校尉富昌、酒泉侯奉世，将月氐兵四千人，亡虑万二千人，赍三十日食，以七月二十二日击罕羌，入鲜水北句廉上。去酒泉八百里，去将军可千二百里。将军其引兵便道西并进，虽不相及，使虏闻东方北方兵并来，分散其心意，离其党与，虽不能殄灭，当有瓦解者。已诏中郎将印将胡越亻次飞射士步兵二校尉益将军兵。今五星出东方，中国大利，蛮夷大败。
　　太白出高，用兵深入，敢战者吉，弗敢战者凶。将军急装，因天时，诛不义，万下必全。勿复有疑。充国既得诮，以为将任兵在外，便宜有守，以安国家。乃上书谢罪。因陈兵利害。
　　【唐文粹】
　　杜牧《上周相公书》：某再拜。伏以大儒在位，而未有不知兵者；未有不能制兵，而能止暴乱者；未有暴乱不止，而能活生人，定国家者。自生人已来，可以屈指而数也。今兵之下者，莫若刺伐之法。《诗》《周颂》“维清奏象舞”之篇曰：“维清缉熙，文王之典。迄用有成，维周之祯。”象者，象武王伐纣之法。此乃文王受命，受殷王专征之命也。七年五伐，留战阵刺伐之法，遗之武王。武王用以伐纣，而有天下，致之清平，为周家之祯祥。周公居摄，祀文王于清庙，作此诗以歌舞文武之德。其次，兵之尤者，莫若钩援冲壁。今之一卒之长，不肯亲自为之。《诗》《大雅》“周公皇矣，美周”之诗曰：“以尔钩援，以尔临冲。以伐崇墉，临冲闲闲，崇墉言言。”此实文王伐崇墉，传于其城，以临车冲钩援其城，文王亲自为之。夫文王何人也？周公诗之，夫子删而取之，列于《大雅》，以美文王之功德，手弦而口歌之，不知后代之人何如此三圣人？安有谋人之国，有暴乱横起，戎狄乘其边，坐于庙堂之上。曰：“我儒者也，不能知兵。”不知儒者，竟不可知兵乎？竟可知兵乎？
　　长庆兵起，自始至终庙堂之上指纵非其人，不可一二悉数。高宗朝薛仁贵攻吐蕃，大败于大非川。仁贵曰：今年岁在庚午，不当有事于西方。此乃钟邓伐蜀身诛不返。昨者诛讨党羌，征关东兵用于西方，是不知天道也；边地无积粟，师无见粮，不先屯田，随日随饷，是不知地利也；两汉伐虏，骑兵取于山东，乃谓冀之北土，马之所生，马良而多，人习骑战，非山东兵不能伐虏。昨者以步战骑，百不当一，是不知人事也。天时地利人事，此三者皆不先计量短长得失，故困竭天下，不能灭扑敕之虏，此乃不学之过也。不教人战，是谓弃之；则谋人之国，不能料敌，不曰弃国，可乎？某所注《孙武》十三篇，虽不能上穷天时，下极人事，然上至周秦，下至长庆宝历之兵，形势虚实，随句解析。离为三编，辄敢献上，以备阅览。少希鉴悉苦心，即为至幸。伏增惶惕之至，某顿首再拜。
　　又《上泽潞刘司徒书》：今日轻重，望于几人。相位将权，长材厚德。与轻则轻，与重则重。将军岂能让焉？昔者齐盗坐父兄之旧将，七十年来，海北河南泰山，课赋三千里，料甲一百县，独据一面，横挑天下。利则伸，钝则满镞而不发，约在子孙血绝而已。此虽使铁偶人为六军，取不孔易。况席征蔡之弊，天下销耗，燕蟠赵伏，用齐卜我，当此之时，一年不能胜，则百姓半流；二年不能胜，则关东之国孰知其变化也。将军一心仗忠，半夜兴义，昧旦而齐族矣。疆土籍口，探出僭物重宝，仰关辇上。是以赵一摇，燕一呼，争来汗走，一日四海廓廓然无事矣。伏惟将军之功德，今谁比哉？是以初守滑台为尚书，守潞为仆射，乃作司空，乃作司徒，爰开丞相府，平章天下。越录躐等，骤得富贵，古今之人，亦以为将军止此而已矣！将军德于国家甚信大，国家复之于将军，雅亦无与为大矣！今者上党足马足甲，马极良，甲极精，后负燕，前触魏，侧肘赵，彼三虏屠囚天子耆老，劫良民使叛，御尾交颈，各蟠千里，不贡不觐，私赡妻子，王者在上，此辈何也？今者上党驰其精良，不三四日，与魏决于漳水西。不五六日，与赵合于氵氐水东。萦大原，排飞狐，缓不二十日，与燕遇于易水南北。天下之郡国，足以事区区于忠烈无如上党者；明智武健，忠宽信义，知机便，多算画，攻必巧，战不负，能使万人乐死赴敌，足以事区区于忠烈，天下之人，无如将军者；爵号禄位，富贵休显，宜驱三族上校恩泽，宜出万死以副倚注，天下之人亦无如将军者。是将军负天下三无如之望也。始者将军赖齐，然后得禄仕，入卧内，等子弟，一身联齐累世之逆卒。境上争首，其恩甚厚，其势甚不便。将军以为大仁可杀身，大忠不顾细谨，终探怀而取之。今者将军负三无如之望，上戴天子，四海之大，以为缓急。所宜日夜具申喧请，今默而处者四五岁矣。负天下之三无如者，宜如是邪？不宜如是邪？是以天下之小人，以为将军始者亡齐。见利而动；今者安潞，见义而止。若是，则天下利无穷，义有限，走无穷，背有限，则安可识之哉？其有识者，则曰不然。夫桓文之霸也，先修刑政，然后事事。近者山东士人来者，咸道上党之政，军士兵，吏士详，男子亩，妇人桑。老者养，孤者庇。
　　上下一切，罔有纰事。暨乎政庭，则将军不知尊，布衣不知卑。诸侯之骄久矣，是以高才之人不忍及门；仁政不施久矣，是以暴乱不止。若此者，将军是行仁政，来高才。苟行仁政，来高才，若非止暴乱，尊九朝，峻中兴，复何汲汲如是邪？在汉伯通，在晋牢之，二人功力不寡，一旦诛死，人岂冤之？符秦相猛，将终戒视后祸，大唐太尉房公，忍死表止伐辽。此二贤当时德业不左诸人，尚死而不已。盖以辅君活人为事，非在矜伐邀引为心也。伏惟将军思伯通牢之所以不终，仰相猛房公之所以垂休，则天下之人，口祝将军之福寿，目睹将军盛德之形容，手足必不敢加不肖于将军之草木。此乃上下万世，烈丈夫口念心祷而求者。今将军能有之，岂可容易而弃哉？
　　大唐二百年，自外叛者三十余种。大者三得其二，小者亦包裹千里，燕、赵、魏、潞、齐、蔡、吴、蜀，同欢共悲，手足相急，阵刺死，帐下死，围悉死，伏剑死，斩死，绞死，大者三岁，小或一月，已至于尽死。曰忠曰义，则有父子同坛，兄弟继踵。论罪则曰有某功，论功则曰舍某罪。伏惟十二圣之仁，一何汪汪焉！天之校恶灭逆，复何一切焉！此乃尽将军所识，复何云云！小人无位而谋，当死罪。某恐惧再拜。罗隐《上招讨宋将军书》：朝廷以简陵九年，彭虺肆螫，而东南一臂，为之枯耗。其后吴卒以狼山叛，则东西浙之筋力殆矣。自尔天子不重困百姓，由是官未实爵，诸葛爽礻央安文礻石，皆自盗而升朝序也。所以不幸者，江南水，锺陵火，沿淮饥，汴滑以东螟，故无赖辈，一食之不饱，一衣之不覆，则磨寸铁，挺白捧，以望朝廷姑息。
　　而王仙芝尚君长等，凌突我庐寿，火寻剥我梁宋。天子以虮虱痒痛，不足搔爬。因处分十二州，取将军为节度，非方镇之无帅，非朝廷之乏人，盖以将军跳出陇右，不二十余年，三拥节旄，谓将军必能知恩用命耳。今闻群盗已拔睢阳二城，大梁亦板筑自固，彼之望将军，其犹沸之待沃压之待起也。而将军朱轮大旆，优游东道，抑不知朝廷八十三州奉将军侍卫者乎？复俾将军诛剪草寇者乎？昔韩之医良而性啬，故为人治，未尝剔去根源，所以延其疾而养其财也。后有商于韩者，以疽见医。医且欲大其疽而沽直，固以药稔之，疽溃商毙，商之家表于韩，韩侯尸其族，而籍其有无。且二贼啮寿春，口炎颍上，刷亳社，掠合肥，经营于梁宋，其为老者杀而少者伤，驱人之妇女，辇人之财货，将军固知之矣。自将军受命，迄今三月，关东之惨毒不解，杀伤驱辇之不已，乃将军为之，非君长仙芝所为也。
　　文皇帝时卫公靖，大帝时郑仁泰、薛仁贵，或戢敛不谨，或同候轻重，当时宪司，悉以法绳。今将军勋业不若卫公靖之多也，出师非郑薛之敌也，而横拥士伍，鞭挞愧运，以愚度之，将军之行，酷于君长仙芝之行也。甚为将军忧。前者天子虑将军以爱子之念，复授禁秩，俾在军前，则朝廷宠待将军，倚望将军。俱不浅矣。苟将军戮力以除暴，推诚以报国，今其时也。无使蹑韩之医。又，林蕴《上宰相元衡弘靖论兵书》：陆贾有言：天下有事属在将，天下无事属在相。伏惟相公兼将相之重任，执杀生之大柄。蕴以窃被教化，忝在陶钧之内，四海安平，某则与歌虞赞鲁之人为俦；苟有妖孽，某安不隳裂肝胆，为相公之腹心乎！愚者千虑，或有一得，伏愿相公少赐采择焉。”道路云云，以为淮西凶党，侵犯疆鄙。某伏料相公制置如在诸掌矣。然则舜有天下，辟四门，明四目，达四聪，欲天下之诚毕见矣；平津侯开东阁以延天下士，欲天下之美恶毕知矣。伏惟相公抱赫赫济时之略，佐明明圣上之朝。
