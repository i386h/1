<!-- { "loadSidebar": true } -->
　　《雪月梅画》：天寒独立梦相牵，山泽论交不记年。雪里芳心还自苦，陇头月影为园。
　　《风梅画》：含章檐下最多情，睡起新妆梦中成。谁向东楼吹玉笛，也知不是断肠声。
　　《题风烟雪月梅画》：谁爱春风入画檐，香飘深院半开帘。主人应与花同梦，点额新妆故故添。瑶台咫尺隔青烟，衤高袂萧萧立暮天。尘世何人空送目，神交自有玉堂仙。山中夜半绿窗明，梦里天香下玉京。蜡屐出门寻旧约，花间翠凤不须惊。广平作赋谩多情，岁晚看花白发明。玉笛谁吹今夜月，虚闻捣药兔长生。学得霓裳舞，飘飘下玉台。苦心令子忆，怅望几时回。缟带谁相赠，空中未有收。素衣卿自惜，岁晚复何愁。长道江南暖，谁知一夜寒。平明逢驿使，好为报平安。残年谁作伴，耿耿立寒宵。留得嫦娥影，徘徊慰寂寥。《题画梅》：老干风霜古，柔枝雨露新。可怜青白眼，逢着看花人。隔水花如雪，云窗尽日开。何劳路旁别，为折一枝来。春回石岩底，山翁竟不知。天香破孤梦，白雪在高枝。临水一枝好，疏花颠倒开。也知贪照镜，不管路人来。
　　《倒枝蘸水梅花画》：三更孤月明，百顷空潭静。游鱼吹落花，水面见清影。
　　《题王山农梅画》：山阴道上每相逢，当日梅花在眼中。笑我题诗无一字，吐辞不及平公。
　　《在梅川为人题梅画》：梅川梅雨阻归人，看书题诗过一旬。却忆去年冰雪后，回舟花送一枝春。
　　《二月六日夜宿倪以道宅，为题梅画》：春夜宿溪上，看花屡吟哦。珠佩宛在眼，其如粲者何。衰朽不自辍，秉烛褰青罗。冰雪融土脉，星月垂涧阿。别郭在明发，于焉留短歌。
　　《八月二十五夜为人题梅画》：曾寻春信踏层冰，老去愁多白发增。谁料秋风黄叶夜，寒花影照绿窗灯。
　　《八月二十五夜题梅画之际，俄有蜜蜂自灯前飞集画上，再赋绝句一首》：灯前勾引蜜蜂来，应为寒花夜半开。却怪蓬莱花鸟使，月明今夜在瑶台。
　　《为倪原道题王时敏梅画》：余与王时敏过姻戚倪氏，时敏酒酣，为魇道作梅画一纸，并自题诗。且谓：不让王山农之作，余于时敏，甚爱其才，常卢其狂疾或作。令观其诗，思又以狂为言，不可不遏其疾之作也。因用其诗之末句，题二十八字。时敏肯用是自啬，而未有四方之游。则余诗之力不愈于酒之能行药乎？繁花乱插酒船回，作客王郎醉莫衰。且向贺溪寻贺老，铁心作赋已成灰。
　　【雅颂正音】
　　《僧怀渭清远画梅二首》：瑶台夕承月，玉砌晓凝霜。花映含章发，枝横禁御长。春风似相识，偏惜寿阳妆。折得江南春，怅望洛阳客。悠悠岁年暮，浩浩风尘隔。远道勿相思，相思减容色。
　　《牛谅士良题墨梅》：梨花云底路参差，折得春风玉一枝。南雪未消江月晓，欲从何处寄相思。
　　【张弘范集】
　　《墨梅为金川胡彦江题》：槎牙苔干若龙骧，点缀冰蕤试雪妆。描影小窗留月色，至今犹带墨池香。素葩繁花出气条，谁裁蝉翼剪鲛绡。只缘冰雪心仍在，千古缁尘涅不消。
　　【固朝张弘江湖吟啸集】
　　谁分玄玉下琼台，雪树融香湿麝煤。尽日东风吹不散，至今犹占百花魁。
　　【僧妙声】
　　《墨梅》：玉雪本清真，无端染客尘。只应溪上月，照我意生身。
　　【元朝风雅】
　　《杜清碧吉学士墨梅》：冰雪肌肤铁石肠，翩翩和月按霓裳。临窗喜见横斜影，却有王孙翰墨香。
　　【蓝性之蓝山集】
　　《为侄题墨梅》：春暖蓝田玉一枝，清江厉里慰相思。茅檐自有调羹具，莫怨东风结子迟。《为董生题补之墨梅》：补之墨，世稀得，短幅横枝更清绝。数蕊潜回空谷春，繁花乱点阴崖雪。野桥江岸洗冰魂，香雾晴烟洒墨痕。东阁题诗空白发，西湖椅桌近黄昏。董生清白称能吏，几明窗玩幽意。作赋长怀铁石心，调羹终待盐梅味。九曲扁舟几日回，南枝应向早春开。清溪明月如堪折，会寄慢亭黄鹤来。《全真黄无尽持故人欧阳雪堂墨梅求赋诗，并赠远游。是时雪堂已没三年》：秋山雨晴风落木，忽风梅花发幽谷。野人病起双目昏，谁遣春光到苑屋。初平之孙华盖仙，一榻两湖烟水绿。鹤鸣月落树扶疏，有酒更酬孤山曲。江东隐者雪堂翁，为作寒香云一幅。苍根老干莓苔深，冷蕊疏枝霜露萧。此翁曾看西山梅，吮墨临池为幽独。空堂烟雨一枝横，素壁萧森倚修竹。雁飞南海春不还，至今梦想人如玉。晴窗数纸舟阝复得，积雪孤村耀晨旭。高人自得劫外春，坐对武夷三十六。山中几度桃化开，石上三更梅子熟。江湖浩荡岁云晚，且共衙门饭秋菊。烦将消息报南枝，万里青天一黄鹄。
　　【国朝刘基覆瓿集】
　　《题王冕梅花图》：道人红颜映髭雪，欲与梅花斗清洁。梦魂化作梅花神，貌得梅花最奇绝。高轩落笔当晴曦，北风吹树寒云垂。九霄露洗珠玉蕊，野水影动龙蛇枝。劳生苦被烦热恼，见此令人畅怀抱。虚堂夜半明月入，玄鹤一声惊绝倒。西湖处士骨已槁，湖上淡烟迷蔓草。石坛日夜长苍苔，紫脱瑶英为谁好。罗浮山在何处，闻道其间无散木，只有梅花三万树。皇初平，在金华。山中白羊许借我，与尔并驾凌飞霞。
　　《题画梅》：天桃能紫杏能红，满面尘埃怯晚风。争似罗浮山涧底，一枝清冷月明中。
　　【清江贝廷臣集】
　　雪后雪梅恐未真，花光一日写花神。广寒玉兔分秋颖，剪断罗浮万树春。
　　【元危大朴集】
　　琼妃立姻雾，葱裾曳玄裳。发何凌乱，中心多感伤。中飘寒云色，衣带微露香。风尘日惨淡，野水天苍茫。容颜忽已改，憔悴同孤芳。《王冕墨梅歌为马易之赋》：曾稽奇士王原庄，书梅一似僧花光。禹穴凌云入，孤山醉月真清狂。骑驴偶尔到京阙，漫刺不馥干侯王。借居政近东城墙，然四壁书满囊。客乘休假一来访，不通名姓殊相忘。挂马风飘摇拂云岳，振袂乃随沧浪。空同隐者最知己，蜀纸为写冰绡长。空蒙烟树生晚思，璀璨天葩浮晚香。忽闻悲歌更愁绝，为尔起舞良慨慷。忆昔看梅石阑曲，萧声夜半凝飞霜。鸿都流浪逾十载，梦绕故园空断肠。君寻古迹向东鲁，更访别业归南阳。秘书胃誉孙道夫与我同惜别，定见金薤垂琳琅。
　　《题竹梅》：岁晏霜雪繁，山林无遗芒。仙人白玉姿，被服翠羽裳。随风下瑶台，步月游清湘。贞操期共保，写之悬中堂。
　　【国朝何蠖庵集】
　　《题曾掾史梅》：裁玉为真干，裁冰作异花。清芬随使旆，春意满山家。《画梅二首》：看花独立涧之滨，欲折芳枝巩损神。南国几年无驿使，凭谁寄与陇头人。今人写花不写实，古人咏实不咏花。晋代清谈多少客，羞将勋业句人夸。《题天笠僧友朋一枝梅图》：天竺峰前雪后行，水边忽见一枝横。笔端自得春长在，正恐江楼画角声。《看梅图》：明月照梅花，影落西湖里。幽亭倚阑人，霜清夜如水。
　　【钱宰临安集】
　　《题王煮石梅花》：郡生得梅花折枝，上写江南妇词，王煮石所画也。时邵适去妾，因题以嘲之。谁谓江南妇，不及江南花。春深风雨恶，花落妇西家。煮石山人已长别，见花长作敌人看。缟衣绰约春来瘦，风节严凝雪后寒。每忆荒烟啼翠羽，笑扶明月下飞鸾。休烦宋玉相招得，环佩归来露未干。
　　《题画梅和王山农韵》：王煮石梅花一枝，系以长歌，几四十年矣。俯仰今昔，有怀故人。因次韵于后，但颠倒纵横。不伦不理，不能不为韵所牵也，观者必发一笑。江南春来白雪烂，落月横参夜将半。缟衣绰约如故人，踏飒黎云欹老干。北风猎猎天正寒，仿佛风节凭西阑。回知山人竟不死，夜煮白石青松间。高情抚世无今昔，溪上梅花没荒棘。忆曾挥翰洒溪云，一枝寄予春消息。花前唤酒写长歌，花下呼儿扫落花。若不扬州何逊宅，定是西湖处士家。山人爱梅心独苦，笑尔豪吟玉堂树。山巅水际日香花，凤诏鸾书招不去。解衣礴两袖垂，腕指所至皆天机。南枝著花玉色起，北枝冻压玄霜飞。自从上苑成尘土，无复当年旧歌舞。源上桃花不记秦，九苑芳兰已忘楚。不如山人卧云松，破屋长在梅花东。传家有别花作谱，放手直欲先春风。见花如见山人面，谁道人间亡是公。
　　【顾禄集】
　　《题画梅》：一树玲珑万玉园，化工元只在毫端。逋仙去后无人爱，容我山房恣意看。《题赵子昂学士所画墨梅》：玉堂学士玉炎人，爱写罗浮梦里真。清澈肌肤香透骨，不知何处惹缁尘。
　　《谢胜南洲讲主所画梅花》：南游偶踏孤山路，遍阅成平老梅树。新诗题向崖石间，压画逋仙香影句。归来为属南洲翁，笔端幻出双玉龙。神满室香不散，恍如置我瑶华宫。
　　【魏初青崖集】
　　《宋汉臣墨梅并序木兰花幔》：嘉议宋公于子为世契，兄向过少阳，吾兄适是郡，尊酒留连者累日，迩后讣音至长安。予不胜惊悼。今年以事来京都。其弟义甫秘监会予于东溪，出示嘉议墨梅横幅。因作长短句一章，兼致区区追挽之意云。爱笔端造化，春不尽，思无边。看诗意精神，不求颜色，物外神仙。回头水南水北，觉冰姿，玉骨却凄然。一片肝肠铁石，三年雪月情缘。
　　洛阳尊祖记留连，慷慨正华年。恨鞍马匆匆，长亭老树，芳草离筵。西风雁来何许，忽传将，幽恨到重泉。昨日东溪再过，不堪尘满冰弦。
　　【周忘机词】
　　《墨梅荆楚有鸳鸯梅也。蓦山溪》：江南春信，望断人千里。魂梦入花枝，染相思，同心并蒂。鸳鸯名字，嬴得一双双。无限意，凝烟水，念远教谁寄。
　　毫端写兴，莫把丹青拟。墨客要卿卿，想临池、等闲梳洗。香衣黯淡，元不缁尘。怜缟袂，东风里，只恐于飞起。
　　又
　　孤村冬杪，有景真堪画。茅舍绕疏篱，见一枝、寒梅潇洒。欲将诗句拟，待讼包容。辞未尽，意悠悠，难把精神写。
　　临溪疏影，都是前人语。此外更如何，又须索、良工描下。明窗净几，长做小图看。高楼笛、尽教吹、不怕随声谢。
　　《满庭芳》
　　脂泽休施，公华不御，自然林下真风。欲窥余韵，何许问仙踪。路压横桥夜雪，香暗淡，残月朦胧。无言处，丹青莫拟，谁寄染豪工。遥通。尘外信，寒生墨晕，依约形容。似疏疏斜影，蘸水遥空。收入云窗雾箔，春不老，芳意无穷。梨花雨，飘零尽也，难入梦魂中。
　　《题梅扇菩萨蛮》：梅花韵似人人面，为伊写在春风扇，人面似花妍，花应不解言。在手微风动，勾引相思梦。莫用插酴，酴羞见伊。
　　【陈造江湖长翁集】
　　《十月十三日，宝应宰招饮，弟子常眄酒所指屏间画梅乞词》：冰花的白乐冰蟾下，松烟竹雾溪桥夜。斜倚小峰峦，依依同岁寒。
