<!-- { "loadSidebar": true } -->
　　世俗惑佛老者，期不死复生。然孔子曰：自古皆有死。老子曰：人生大期，以百二十年为节度。释氏经云：天地及日月，时至皆归尽，况天裂星陨，郡陷谷迁，沙漠遗沧海之踪，岩冗著螺蚌之窟，乾坤且有毁时，人欲久不死，理乎？后世方士言黄帝老聃例不死，余考《易?大传》言神农黄帝尧舜氏没，而黄帝葬桥山。庄子述老聃死，秦失吊之，而县柳县，各有老子墓。故近时刘潜夫诗云：无药可延黄帝寿，有人曾哭老聃来。则黄帝鼎湖攀龙之事，老子青鹿上升之说，何往非幻。又释迦云：我今背痛，将入涅。经云，佛于桑树下右肋侧卧而化。《老子化胡经》云，周匡王五年，佛七十九岁，死于拘尸那城，双林木下，葬于回鹿山。他如彭祖七百，亻余千岁，例以岁纪，亦同归于尽而已。况其事不经见，皆寓言稗说之录乎？《礼外传》曰：寿者百二十，过此不死，为失期，为妖怪。然则秦皇汉武，殆未知失归之怪色也。唐牛僧孺曰：人以得其死为寿。兵为力死，刑为狱死，不耕织为馁死寒死，老无依，病无托为孤死。舍是皆可言寿，老子亦曰：死而不亡者寿，则必可传，虽死犹生也。
　　人谁无死
　　【古今事通】
　　韩玉温甫，燕人，擢第为凤翔判官。北兵围燕，夏人陷边州，玉募兵屯华亭，败夏人，因移檄关中，略云：人谁无死，有臣子之当为。事至于今，忍君亲之弗顾，勿谓百年身后虚名一听史臣。只于今日目前，何颜以居人世？王侯将相，宁有种乎？富贵功名，当自致耳。或诬玉有异志，收死狱中。士夫愤惜之。
　　物老则死
　　【老君中经】
　　曰：人之年寿，终竟自死矣。何以言之？以其不坚守神故也。譬犹万物之生，非欲求死，但自然枯槁死耳。
　　安死
　　【吕氏春秋】
　　曰：古之人非无宝也，其所宝者异也。孙叔敖疾将死，戒其子曰：王数封我矣，吾不受也。孙叔敖，楚大夫为艹贾之子，庄王之令尹也。为我死，王则封汝，必无受利地。人所贪利之地。楚越之间，有寝之丘者，此其地不利，人不利之而名甚恶，恶谓名丘也，荆人畏鬼，而越人信。言荆人畏鬼神，越人信吉凶之礻几祥。此地名丘，畏恶之名终不利也。可长有者，其唯此也。唯，独也。孙叔敖死，王果以美地封其子，而子辞，请寝之丘，故至今不失。孙叔敖之知，知不以利为利矣，知以人之所恶为已之所喜，此有道者，之所以异乎俗也。众人利利，孙叔敖病利，故曰：所以异于俗也。五员亡，荆急求之，登太行而望郑曰：盖是国也，地险而民多知。登，升也。太行，山名。处则未多知，将问所以自窜也。其主，俗主也，不足与举。举犹谋也。俗主，不肖儿君。去郑而之许，见许公而问所之，许公不应，东南向而唾。欲令之吴也。五员载拜受赐曰：知所之矣。因如吴，过于荆，至江上欲涉，涉，渡。见一丈人，丈人，长老称也。剌小船方将渔，从而请焉。丈人度之绝江，绝，过。问其名族，族，姓。则不肯告。丈人不肯告解其剑以予，一作献丈人曰：此千金之刃也，愿献之，献，上也。丈人。丈人不肯受，曰：荆国之法，得五员者，爵执圭，禄万儋，金千镒，昔者子胥过吾犹一作尚不取，执圭，《周礼》侯执信圭，言爵之为侯也。万儋，万石也。金千镒，二十两为一镒。不取子胥以受赏也。故曰：我何以欲子之千金剑？今我何一作曷，以子之千金剑为乎？五员过于吴，过，犹至也。使人求之江上，则不能得也。每食必祭之，祝曰：江上之丈人，天地至大矣，至众矣，将奚不有为也，而无以为为矣。何不有为，言无不为也。江上丈人，无以为矣。无以为，乃大有于五员也。故曰：而无以为也。而无以为之，名不可得而闻，闻，知也。身不可得而见，求之江上，不能得也。其惟江上之丈人乎？宋之野人，耕而得玉，献之司城子罕，子罕不受。司城，官名。野人请曰：此野人之宝也，愿相国为之赐而受之也。子罕曰：子以玉为宝，我以不受为宝。故宋国之长者曰：子罕非无宝也，所宝者异也。今以百金与抟黍以示儿子，儿子，小儿。儿子必取抟黍矣。以和氏之璧与百金以示鄙人，鄙人必取百金矣。以和氏之璧，道德之至言，以示贤者，贤者必取至言矣。其知弥精，其所取弥精。其知弥粗，其所取弥粗，精，微妙也。粗，粗疏也。
　　知　死
　　【乐庵语录】
　　先生自幻讲明道学，中年以后，绝欲清修，于昆山南，架屋数间，号乐庵。时往来其间，焚香酌茗，与诸子及门弟谈道德性命之学。淳熙戊戌夏，微觉不喜食，即往乐庵，诸子侍旁。时女兄亦求问疾，先生曰；某将老死，姊无庸忧。人之死生如昼夜，生处便是死处，死处便是生处。若恁地理会得，又那得生死。语竟，即取纸数十幅为手简遍别亲旧，作《遗训六事》以示诸子，云皆吾治命，不得违戾，吾平生性命道德之学，治乱安危之策，不独载诸空言，亦粗见之行事，今既永诀，岂容缄默。戏说偈曰：竿木随身得自由，应缘已毕复何求？然来往等孤雁，影落寒潭迹不留。书讫，且语诸子曰：吾本欲便往，为天气不爽，姑少留以俟月上。及夜，沐浴，遂冠栉起坐，精神自若，了无欠伸意，至二鼓而逝。是夕风月清美，如阳春高秋，天宇湛然，万籁沉寂，不类人境。识者知先生之逝，决非与万物同尽者，先是尝语监征王琛曰：吾可漏子已有顿放处矣。岂非先知者耶？先生平日剧谈道学，每语诸公，看我腊月三十日，好好做个散场。闻者怃然，至是乃相与叹服。
　　知人死
　　【庄子】
　　《应帝王篇》：列子与神巫季咸见壶子，出而谓列子曰：嘻！子之先生死矣，弗活矣，不以旬数矣。吾见怪焉，见湿灰焉。列子入泣涕沾襟，以告壶子。壶子曰：向吾示之以地文萌乎？不震不正，是殆见吾杜德机。
　　梦奠知死
　　【礼记】
　　《檀弓》孔子早作，负手曳杖，消摇于门，歌曰：泰山其颓乎？梁木其坏乎？哲人其萎乎？夏后氏殡于东阶之上；则尤在阼也。殷人殡于两楹之间，则与宾主夹之也。周人殡于西阶之上，则尤宾之也。而丘也，殷人也。予畴昔之夜，梦坐奠于两楹之间。夫明王不兴，而天下其孰能宗予，予殆将死也。寝疾，七日而殁矣。
　　遗书知死
　　【汉书】
　　司马相如既病免，居茂陵。天子曰：相如病甚，可往悉取其书。使者往而相如死。妻曰：长卿未死时，有一卷书，曰有使者求书奏之。乃遗札言封禅事。
　　诵经期死
　　【酉阳杂俎】
　　荆州百姓何轸妻阿刘，事何轸鬻贩为业，妻刘氏少断酒肉，常持《金刚经》。先焚香象前。愿年止四十五。临终心不乱，先知死口至。大和四年冬。四十五矣，悉舍资装供僧，欲入岁假，遍别亲故。何轸以为病魅，不信。至岁除日，请僧受八关沐浴，易衣，独处一室，跌坐高声念经，及辨色悄然，儿女排室入中看之。已卒，顶热灼手。何轸以僧礼葬，塔在荆北郭。
　　梦诗知死
　　【宋江少虞类苑】
　　陕郊魏处士野，蒲中李昭君渎，乃中表也。俱有高节，以吟咏相善。野于东郊凿室方丈，荫以修竹泉流，其前白乐天洞。渎结茅中条之阴，曰浮云堂。皆有潇洒之趣，每乘兴相过，赋诗饮酒，累日乃去。一日渎过野曰：前夕恍惚如梦中。床下有人曰：行到水穷处，未知天尽时。即正误曰：盍云坐看云起时。对曰：此浮云安能起耶？渎水命，此必死期，故来访别。还家未几，卒。
　　蜀人任温如晚寓宁州府宅，一夕梦一山叟贻诗曰：故园路远归去来。和之曰。春风天远望不尽。既觉自笑曰：吾其死乎？数日不疾而逝。
　　射猿知死
　　【三国蜀志】
　　郑芝为大将军，见猿抱子在树上，引弩射之，中猿毋。其子为拔箭，以木叶塞创，芝乃叹息，拔弩水中，以伤物性，自知当死。遂卒。
　　诊脉知死
　　【宋通鉴长编】
　　万适，苑丘人，以翰林学士韩丕举赴京师。及命为梁县主簿，始受命。太医赵自化怪其色变，为诊脉曰；君将死矣。适犹勉赴朝谢，举止山野，人皆笑之，后数日果卒。
　　心痛知父死
　　【南郡新书】
　　裴敬彝父为陈王典所杀。敬彝时在城，忽自觉流涕不食，谓人曰：我大人凡有痛处，吾即不安。今日心痛，手足皆废，事在不测。遂归觐，父果已死。
　　先知死期
　　【事文类聚】
　　后汉博士郭凤，好图谶，先自知死期，令弟子市棺之具，至其日而终。
　　预知死期
　　【梦溪笔谈】
