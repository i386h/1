<!-- { "loadSidebar": true } -->
　　【经钅且堂杂志】
　　牡丹芍药于春为宜，芙蓉桂菊于秋为宜。海棠开于秋，终是萧索。近有四时木犀，开于春，终不及秋。非时强开，气象故殊也。
　　【曾忄造类说】
　　干大居洪州西山，四时常持花。有少年好道拜曰。愿侍先生。逐之，上山渡水，不暂置问少年曰，渴否？怀中出杯，命掬水饮之，须臾，困睡，及觉失之矣。
　　【元陆厚诗】
　　《四时花》：纤枝簇簇叶菲菲，长放幽花阅四时。形肖篱间秋槿小，阴晴寒署总相宜。
　　夏花
　　【唐韦应物诗】
　　《夏花》：夏条绿已密，朱萼缀明鲜。炎炎日正午，灼灼火俱燃。翻风适自乱，照水复成妍。归视窗间字，萤煌满眼前。
　　秋花
　　【唐耿氵韦诗】
　　《秋花》：绠悬水，新桐荫玉沙。带星凝晓露，拂雾涌秋华。
　　【宋陆放翁集】
　　《秋花叹》：秋花如义士，荣悴相与同。岂比轻薄花，四散随春风。黄菊抱残枝，寂寞卧寒雨。拒霜更可怜，和蒂浮烟浦。古来结交意，正要共死生。读我秋花诗，可代丹鸡盟。
　　【杨诚斋诗】
　　憔悴牵牛病雨些，凋零木槿怯风斜。道边篱落聊遮眼，白白红红匾豆花。
　　【国朝僧宗泐诗】
　　《秋花咏》：清晓亭前白露滋，艳红妖紫斗开时，晚来狼藉空阶畔，似厌西风不厌衰。
　　风花
　　【宋刘敞诗】
　　《风花》：风花不自知，高下逐风飞。故有多情处，时来点客衣。仙源应在青溪侧，弄雪吹香不忍归。
　　【梅圣俞文集】
　　风花不恋枝，脱萼乱翻飞。自学空中雪，宁同垣上衣。绕庭回旋久无着，众鸟争衔何处归。
　　【杨诚斋诗】
　　海棠桃李雨中空，更着清明两日风。风似病癫无藉在，花如中酒不惺忄松。身行楚峤远更远，家寄秦淮东复东。道是残红何足惜，后来并恐没残红。
　　雨中花
　　【唐白居易诗】
　　《雨中花》：真宰倒持生杀柄，闲物命长人短命。松枝上鹤蓍下龟，千年不死仍无病。人生不得似龟鹤，少年老来同旦暝。何异花开旦暝间，未落仍遭风雨横。草得经年菜连月，唯花不与多时节。一年三百六十日，花能几日供攀折。桃李无言难自诉，黄莺解语凭君说。莺虽为说不分明，叶底枝头谩饶舌。
　　【元稹诗】
　　《赋得雨中花诗》：红芳怜静色，深与雨相宜。馀滴下纤蕊，残珠堕细枝。院花江上思，啼粉镜中窥。念此低徊夕，风光幸一吹。
　　【宋黄山谷诗】
　　《雨中花》：政乐中和夷夏宴，喜官梅乍传消息。待作新年欢。计断送春色。桃李成阴，甘棠少讼，又移旌戟。念画楼朱阁，风流高会，顿冷谈席。西州［下原书残］
永乐大典
卷之五千八百三十九
卷之五千八百三十九
　　十六麻花
　　花开
　　【瓮牖闲评】
　　苏东坡诗云，涓涓泣露紫含笑，艳艳烧空红拂桑。其序中乃云，正月二十六日，偶与数客野步嘉寺。僧舍东南野人家，杂花盛开，扣门求观。此东坡在黄州时也，而彼处春气乃尔早邪？方正月，其杂花盛开如此。而紫含笑，红拂桑，且皆夏中所放花。东坡并及之，又不知何谓邪？
　　【岁时杂咏】
　　唐白居易《玩半花开赠皇甫郎中》：勿讶春来晚，无烦花发迟。人怜全盛日，我爱半开时。紫蜡黏为蒂，红苏点作肌。成都新紫缬，梁汉碎胭脂。树杪真珠颗，墙头小女儿。浅深妆掩映，高下缀参差。蝶戏争香朵，莺啼选稳枝。好交郎作伴，今共酒相随。醉玩无胜此，狂嘲更让谁。犹残少年兴，来似老人诗。西月凭轻照，东风莫杀去声吹。明朝应烂熳，后夜更离披。林下遥相忆，樽前暗有期。衔杯嚼蕊思，唯我与君知。
　　【宋张咏诗】
　　《书园吏申花开榜子》：后园花开红满枝，太守倦游红不知。看花小吏报花信，太守茫然心忽悲。头上光阴瞥尔过，昨日少年今老大。见说花间舞蝶狂，翻飞更着游蜂和。
　　【刘敞诗】
　　《题新开花呈永叔》：野客赏春怜物华，不将手触新开花。且留林下引狂蝶，看舞东风倾绿霞。
　　【邵尧夫诗】
　　《小园花开》：小隐园中百本花，各随红紫发新芽。东君见借阳和力，不拣公侯富贵家。
　　【司马温公诗】
　　《陕城桃李零落已尽硖石山中今方盛开马上口占》：西望飞花千树暗，东来芳蕊一番新。行人不惜泥涂倦，喜见年光两处春。
　　【冯时行诗】
　　《二月将半。雨过花盛开》：一年青春日无几，二月小雨花齐开。底事只禁愁思得，可能不近酒杯来。山青树树明于缬，江远村村烂作堆。老罢兴来须抖擞，自吟诗句自相催。最怜半见或不见，更惜欲开犹未开。树远只疑随水去，枝低还似傍人来。不堪小蕊樽前落，可忍残红砌下堆。着尽工夫春自去，不须风雨恶相催。
　　【陆放翁诗】
　　厌住愁城徙醉乡，春风也肯到山房。鸭头绿涨池平岸，猩血红深杏出墙。淡泊相遭心已懒，修行无力梦犹狂。更嗟着句多尘思，惭愧溪藤似截肪。《春晴暄甚，花开略无馀矣，赋以偶感》：常年看花时，辄苦风雨厄。今年独异此，游人满阡陌。翩翩出联骑，往往醉堕帻。转桃杏空，遂见辛夷坼。海棠尤可念，不耐暖日炙。胭脂成白雪，其意亦自惜。曾未淹旬时，春事欲扫迹。安得爱花心，圣顽如铁石。
　　【吴赜诗】
　　《闻寓舍之侧花盛开，口占绝句》：冶城西北似村家，每共寻春到日斜。闻说春来花更好，为怜无伴懒看花。君嫌无伴懒看花，我向花时更忆家。欲趁芙蓉同一醉，秋江好为送归槎。
　　【何澹小山杂著】
　　《群花盛开诗》：荣观新移阆苑栽，芳丛炫尽锦花开。谁知妙手参元化，顷刻青红照玉杯。向阳花木易培栽，略借春风已自开。多谢青宫能长养，一枝先压紫霞杯。
　　【俞良能诗】
　　《好群花盛开戏成》：小圃初乾晓雨，杂花争试新妆。揉色似观濯锦，吹香妒过河阳。三岁无诸国里，青春不是花时。今日小园春半，百般红紫芳菲。福唐桃李，腊中皆开。紫笑末利，五月始盛。
　　【元耶律铸双溪醉隐集】
　　《寒食日见花开诗》：寒食常年柳未黄，今年花满旧池塘。如何春色今年早，试对春风笑一场。
　　【中州集】
　　边元鼎《花开人散诗》：花开人散正消魂，花语无情独闭门。看即春光留不住，一声啼鸟又黄昏。
　　闲花闲草满芳洲，春水无人自在流。白日迟迟倦游子，一声啼鸟一声愁。
　　落花
　　【宋江少虞类苑】
　　夏文庄守安州，宋莒公兄弟尚皆布衣。文庄亦异待，命作《落花诗》。莒公一联曰，汉皋佩冷临江失，金谷楼危到地香。子京一联曰：将飞更作回风舞，已落犹成半面妆。是岁诏下，兄弟将应举，文庄曰：咏落花而不言落，大宋君须作状元及第，又风骨秀重，异日作宰相。小宋君非所及，然亦须登严近，后皆如其言。故文庄在河阳，闻莒公登庸，以别纸贺曰：所喜者，昔年安陆已识台光，盖为是也。
　　【苕溪渔隐】
　　余观《南史》：宋元帝妃徐氏无容质，不见礼。以帝眇一目，知帝将至，必为半面妆以候，此半面妆所从出也。若回风舞无出处，则对偶偏枯不为佳名。殊不知乃出李贺诗云：花台欲暮春辞去，落花起作回风舞。前辈用事必有来处，又精确如此，诚可为法也。
　　【洞冥记】
　　武帝所幸宫人名丽娟，年十四，玉肤柔软，吹气胜兰，不欲衣缨拂之，恐体痕也。每歌，李延年和之。唱回风之曲，庭中花皆翻落。
　　【老学庵笔记】
　　李后主《落花诗》云：莺狂应有限蝶舞已，无多未几亡国。宋子京亦有《落花诗》云，香随蜂蜜尽红入，燕泥干亦不久下。世诗谶盖有之矣。
　　【瓮牖闲评】
　　苏东坡《志林》载寇元弼云：徐州通判李陶有子，年十七八，素不能诗。忽咏《落花诗》云：流水难穷目，斜阳易断肠。谁同砑光帽，一曲舞山香。山父惊问之若有凭，附者自云是谢中舍问砑光帽事。云西王母宴群仙，有舞者戴砑光帽，帽上簪花，舞山香一曲，曲未终，花皆落去。此事自载在《羯鼓录》中，乃唐汝阳王尝裹砑光帽，簪红槿花一枝。明皇爱之令舞山香一曲，曲终花皆不落，此即李陶之子所用之事也，不知何为错误如此。然东坡作《李公择过高邮诗》云：汝阳真天人，绢帽着红槿。其后又云：曲后花不陨，是东坡自知汝阳王事，已尝用之矣。且李陶之子即为物所凭附，其说舞山香时，花皆落去，然其花自不落。又记是西王母事。东坡略不为辨之，何邪？欧阳文忠公评王介甫诗云：秋花不似春花落，凭仗诗人仔细看。是固然也，然秋花独菊不落，其他如木犀、芙蓉之类，盖无不落者。则秋花岂尽落邪？
　　【续澄怀录】
　　王武仲隐居，羊欣相访。武仲曰：君子宜去，吾不可启关，恐踏碎满迳落花。欣嗟赏。久之而去。
　　【唐刘长卿集夏中崔中丞宅，见海红摇落，一花独开】
　　何事一花残，闲庭百草阑。绿滋经雨发，红艳隔林看。竟日余香在，过时独秀难。共怜芳意晚，秋露未须团。
　　【杜工部集】
　　《风雨看舟前落花，戏为新句》：江上人家桃树枝，春寒细雨出疏篱。影遭碧水潜勾引，风妒红花却倒吹。吹花困懒旁舟楫，水光风力俱相怯。赤憎轻薄遮人怀，遮如字珍重分明不来折。折字是湿久飞迟半欲高，萦沙惹草细于毛。蜜蜂蝴蝶生情性，偷眼蜻蜓避百劳。赵曰，古乐府，艳花勾引落。鹤曰，公尝有生憎柳絮白于绵之句。赤憎犹生憎，皆方言也。洙曰，本作不来按，一作折。鹤曰《尔雅》贝鸟，伯劳也。
　　【李君虞诗】
　　《春晚赋得馀花落》：留春春竟去，春去花如此。蝶舞绕应稀，鸟惊飞讵已。哀红辞故萼，繁绿扶凋蕊。自委不胜愁，庭风那更起。
　　【白居易诗】
　　留春春不住，春归人寂寞。厌风风不定，风起花萧索。既兴风前叹，重命花下酌。劝君尝绿醅，教人拾红萼。桃飘火焰焰，梨堕雪漠漠。独有病眼花，春风吹不落。
　　【韩昌黎集】
　　《落花》：已将分身着地飞，那羞践踏损光辉。无端又被东风误，吹落西家不得归。
　　【李商隐诗】
　　高阁客竟去，小园花乱飞。参差连曲陌，迢递送斜晖。肠断未忍扫，眼穿仍欲稀。芳心向春尽，所得是沾衣。
　　【杜牧之诗】
　　《和严恽秀才落花》：共惜流年留不得，且环流水醉流杯。无情红艳年年盛，不恨凋零却恨开。
　　【高蟾诗】
　　一叶落时空下泪，三春归尽复何情。无人共得东风语，平日樽前计不成。
　　【翟鲁诗】
　　晓红轻折露香新，独立空山冷叹春。春意自知无主惜，恣风香逐马蹄尘。
　　【王贞白灵溪集】
