<!-- { "loadSidebar": true } -->
　　若论道之常存，却又初非人所能预，只是此个自是，亘古亘今，常在不灭之物，虽千五百年，被人作坏，终殄灭它不得耳。汉唐所谓贤君，何尝有一分气力扶助得他耶？况人物奇伟英特，恐不但今日所未见，向来得失短长，正自不须臾挂齿牙，向人分说。但鄙意，更欲贤者百尺竿头进取一步，将来不作三代以下人物，省得气力为汉唐分，即更脱洒磊落耳。夫人只是这个人，道只是这个道，岂有三代汉唐之别？但以儒者之学不传，而尧、舜、禹、汤、文、武，转相授受之心不明于天下，故汉唐之君，虽或不能无暗合之时，而其全体却只在利欲上，此其所以尧舜三代，自尧舜三代，汉祖唐宗，自汉祖唐宗，终不能合而为一也。今若必欲撤去限隔，无古无今，则莫若深考尧舜相传之心，法汤武反之之功。夫以为准则而求诸身，却就汉祖唐宗心术微处，痛加绳削，取其偶合，而察其所自来，黜其悖戾，而究其所从起，庶几天地之常经，古今之通谊，有以得之于我。且如约法三章固善矣，而卒不能除三族之令，一时功臣无不夷灭，除乱之志固善矣，而不免窃取宫人，私侍其父，其他乱伦逆理之事，往往皆身犯之。举其终始而言，其合于义理者常小而少，不合于义理者，常大而多，后之观者于此根本工夫，自有欠阙，故不知其非，而以为无害于理，抑或以为虽害于理，而不害其获禽之多也。若夫点铁成金之譬，施之有教无类，迁善改过之事，则可至于古人已往之迹，则其为金、为铁，固有定形，而非后人口舌议论所能改易矣。今乃欲追点功利之铁，以成道义之金，不惟费却闲心力，无补于既往，正恐碍却正知见，有害于方来也。圣人者，金中之金也，学圣人而不至者，金中犹有铁也。汉祖唐宗，用心行事之合理者，铁中之金也。曹操刘裕之徒，则铁而已矣。金中之金，乃天命之固然，非由外铄，淘择不净，犹有可憾。今乃无故，必欲弃舍自家光明宝藏，而奔走道路，向铁炉边，查矿中拨取零金，不亦乎？大风吹倒亭子，却似天公会事发，彼洛阳亭馆，又何足深羡也？尝论孟子说大人则藐之，孟子固未尝不畏大人，但藐其巍巍然者耳。辨得此心，即便掀却卧房，亦且露地睡，似此方是真正大英雄人。然此一种英雄，却从战战兢兢，临深履薄处做将出来，若是血气粗豪，却一点使不着也。老兄志大宇宙，勇迈终古，伯恭之论，无复改评，今日始于后生丛中出一口气，盖未足为深贺，然出身事主，由此权舆，便不碌碌，则异时事业，亦可卜矣。兄高明刚决，非吝于改过者，愿以愚言思之，绌去义利，双行王伯并用之说，而从事于惩忿窒欲迁善改过之事，粹然以醇儒之道自律，则岂独免于人道之祸，而其所以培壅本根，澄原正本，为异时发挥事业之地者，益光大而高明矣。绍兴间，天子廷策多士，擢公第一，诰词云：某官三岁大比，人徒知为布衣进身之途。艺祖皇帝有言曰：设科取士，本欲得贤以共治天下，大哉王言。朕所当法也，廷策者，再乃始得汝，尔蚤以艺文首贤能之书，旋以论奏动慈宸之之听，亲阅大对，嘉其渊源，擢置举首，殆天留以遗朕也。尚循故事，往佐帅幕，益茂远业，以须登用。公少以文名于天下，至老方第，尝抱不平之恨，故及第后，谢宰执有启云：数十年穷居畎亩，未谐豹变之怀，五千言上彻冕旒，误中龙头之选。人云：如某者材不逮于中人，学未臻于上达，十年壁水，一几明窗，六达帝廷，上恢复中原之策，两讥宰相，无辅佐上圣之能，荷寿皇之兼容，恢汉光之大度，留张齐贤以贻主上，俾宋广平而冠群儒，静言叨冒之多，知自吹嘘之力。又云：某敢不益励初心，重温旧业，以片言而悟明主，尚愧古人，设三表以系单于，请从今日。公才气超迈，下笔立就数千言，略无凝滞，议论风生，娓娓不倦，其视当世苟禄窃位之士蔑如也。尝自赞其画像云：其服甚野，其貌亦古，倚天而号，提剑而舞，惟禀性之至愚，故与人而多忤，欢朱紫之未服，谩丹青而描取，远观之，一似陈亮，近目氐之，一似同甫。未论似与不似，且说当今之世，孰是文中之虎？稼轩辛幼安祭之曰：呜呼！同甫之才，落笔千言，俊丽雄伟，珠明玉坚。人方窘步，我则沛然，庄周李白，庸敢先鞭。同父之志，平盖万夫。横渠少日，慷慨是须，拟将十万，登封狼胥。彼臧马辈，殆其庸奴，天于同父，既丰厥禀。智略横生，议论风凛，使之早遇，岂愧横伊。行年五十，犹一布衣，问以才豪，跌宕四出。要其所厌，千人一律，不然少贬，动顾规检。夫人能之，同父非短，至今海内，能诵三书。世无杨意，孰主相如，中更险困，如履冰崖。人皆欲杀，我独怜才，脱廷尉系，先多士鸣。耿耿未阻，厥声浸宏。盖至是而世未知同父者，益信其为天下之伟人矣。呜呼！人才之难，自古而然，匪难其人，抑难其天，使乘崖公而不遇，安得征吴入蜀之休绩？大原决胜，即异时落魄之齐贤。方同父之约处，孰不望乖夫上之人谓握瑜而不宣？今同父发策大廷，天子亲之第一，是不忧其不用，以同父之才与志，天下之事，孰不可为？所不能自为者，天靳之年，闽浙相望，信问未绝，子胡一病，遽与我诀。呜呼！同父而止是耶，而今而后，欲与同父憩鹅湖之清阴，酌瓢泉而共饮，长歌相答，极论世事，可复得耶！千里寓辞，知悲之无益，而涕不能已，呜呼！同父尚或临监之否？晦翁曰：同父才高气粗，故文字不明莹，要之自是心地不清和也。又曰：同父在利欲胶漆盆中。
　　【宋叶适水心集】
