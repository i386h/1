<!-- { "loadSidebar": true } -->
　　杜诗结语多用安得二字，《洗兵马》云：安得壮士挽天河，净洗甲兵长不用。《石笋》云：安得壮士提天纲，再平水土犀奔茫。盖全法《大风歌》安得猛士兮守四方，岂小力量敢道哉！不惟此尔，《遣兴》云：安得廉颇将，三军同晏眠。《喜雨》云：安得鞭雷公，滂沱洗吴越。《天表行》云：安得如鸟有羽翼，托身白云还故乡。《光禄阪行》云：安得更似开元中，道路只令多拥隔。《茅屋为秋风所破歌》云：安得广厦千万间，大庇天下寒士俱欢颜。《王兵马使二角鹰》云：安得尔辈开其群，驱出六合枭鸾分。《晚登氵襄上堂》云：安得随鸟翔，迫此惧将恐。《昼梦》云：安得务农息战斗，普天无吏横索钱。《早秋苦热》云：安得赤脚蹬层水。《后苦寒》云：安得春泥补地裂。《同谷县歌》云：安得送我置汝傍，多壮语也。曾见诗话称陈无已诗：寒巷闻惊犬，邻家有夜归，较之刘长卿：柴门闻犬吠，风雪夜归人。本非蹈袭。郑毅夫草富相制有诗云：中使传宣内翰家，君王令草侍中麻。紫泥金印封题了，红烛才烧一寸花。近赵汝谈诗：宫井城鸦欲动时，春猿梦断北山移。揽衣拟草归田赋，犹是金莲烛半枝。郑矜敏捷，赵乃思退，辞致各清丽。《侯鲭钅录》记郑侠上书事作，悉治平时往还厚善者，侠家搜得晏叔原与侠诗云：春风自是人间客，主张繁华得几时。裕陵称之，即令释出。余闻刘潜夫端明《少年落梅诗》云：东风谬掌花权柄，却忌孤高不主张。遂得罪。比兴似不相远，所遭乃自两途也。陶诗：结庐在人境，而无车马喧。少陵《东楼诗》：虽有车马客，而无人世喧。就古语一转，正使事之法。如《庄子外篇》：忘足屦之适也，忘要带之适也。东坡《九日》云：要适忘带，足适忘屡。却乍读似与庄子意别，亦是不为古事所使也。荆公诗多举正观，盖追怀盛时，托兴前代。使后来读之如少陵武德开元际，苍生岂重攀，可悲矣！《叹息行》云：官驱群囚入市门，妻子恸哭白日昏。市人相与说囚事，破家劫钱何处村。朝延法令亦宽大，汝罪当死谁为冤。路傍年少叹惜汝，正观元元之子孙。《河北民》云：生近二边长苦辛。家家养子学耕织，输与官家事戎狄。今年大旱千里赤，州县仍催给河役。老少相携来售南。南人丰年自无食，悲愁白日天地昏。路傍过者无颜色，汝生不及正观中。斗粟数岁无兵戎。伤今思古之义具焉。又其诗曰：欢乐欲与少年期，人生百岁常苦迟。白头宝贵何所用，气力但为忧勤衰。愿为五陵轻薄儿，生在正观开元时。斗鸡走马过一生，天地安危两不知。此意虽寓辞，若少过矣。使生太平盛世，得为谨厚君子，顾不可乐哉！比见石九成文诗云：忽思往事三代前，今有罪者亦可怜。与《叹息行》意近。《荆溪集》中有云：嗟汝建隆元元之子孙。为绍定己丑秋，天台水灾而作，亦用荆公语。其声愈悲矣！李伯玉缜汉，老参政之子，号万如居士，有《梅花百咏》，後莆田林子真同子常合赋《梅》十绝句。刘潜夫端明喜其有志，为和韵至十叠。或以伯玉诗呈刘公，公拟异日当效李体，别课百首，不果作，二林遂成《百梅卷》。刘公题其後，有云：和篇叠叠逼衰陈，肯犯齐梁一点尘。一时骚人名士相踵用韵，刘公亦云：或缙绅先生，或江湖社友，体制各异。出而用世者，其言浏丽。处而求志者，其言高雅。余巾袭至今集中可见者，盖以赋诗答之，及题识之语略存姓名，抑扬间亦寓焉：如建阳魏司理定清、仙溪陈迈高则，皆称其铸词押韵用事；黄户曹祖润和在诸人後，无一句一字相犯。特记其警策，终云：“小哉荀令香三日，甚矣桓公臭万年”之句，虽老夫亦避三舍：户曹之族父珩，亦继作，则以其首首不相犯，句句皆自锻，若粹众长，倩他手而成，亦摘奇记之；清漳江咨龙，东陇徐用虎，晚和者，谓篇篇有新意，若自倡首，且别为义疏。刘公复有答以诗者，并举其概：於林知录仲嘉云：直须着意描香影，和靖宗人合咏梅；于吴尧云：即今同社余千首，当日孤山止一联；于赵志仁监薄时愿仲白之子云：诗至山中不可加，郎君吟笔又名家。山中，仲白别号；于何谦云：字字追还水部公，篇篇压倒后村翁；于方司法元吉云：处士骨寒谁得髓，老夫鼻塞尚闻香，请君摘出惊人句，玉箫横吹入乐章；于方监镇楷云：百首初成六十余，朝涂莫改费居诸；于王教景长云：盘屈高才入短章，卷中字字挟冰霜。直探宝藏珠盈掬，倒泻金茎露浣肠；于三山林天麒云：不敢袖归防电取，殷勤反璧锦奚囊；于方至贡元云：贫儿篱下看花窠，曾见千枝玉雪麽。画得逃禅三昧少，诗如无住一联多；于方蒙制干云：出香影外别商量，尽撷精英发秘藏。难把微酸谐众口，只消一白赛宫妆；于陈王廷判官云：抹黛村眉嫌丑怪，约黄宫额费妆涂；于袁卿相子云：百篇端可补诗亡；于总管陈汝一云：和者肩摩似堵墙，君侯殿后独轩昂。集中不著酬答，而尝和韵者，当复几人矣。《梅》绝句以十计，维扬公济蟠通守钱塘，赋此，东坡和之。再《剑南诗》亦两赋。十十而百，李民之后，莆田唱酬为盛。读东坡诗：天形倚一笠，地势转两轮。五霸之所连，毫端木妻一尘。功名半幅纸，儿女浪苦辛。所见者，其超然万有之表，较韩诗：下视禹九州，一尘集毫端。遨嬉未云几，下巳亿万年。问有夸夺子，万坟厌其巅。此更壮伟矣。又如：我行西北隅，如渡月半弓。登高望中原，但见积水空。又：我观大瀛海，巨浸与天永。九州居其间，无异蛇盘镜。空水两无质，相照但耿耿。此老眼目如许广大，收拾句语中，决非小力量也。少陵《登慈恩寺塔》：俯视但一气，焉能辨皇州。亦此类。欧阳公《玩月》云：天刑积轻清，水德本虚静。云收风波止，始见天水性。澄光与粹容，上下相涵映。乃于其两间，皎皎挂寒镜。却是先得东坡《鉴空阁》诗意度。张季长纟寅，赋梅自序云：余往岁和任子渊《梅花》诗有云：梦随影瘦溪横月，诗与香深竹拥门。子渊喜曰：新语也。又和张惠之诗云：有月婵娟来伴住，无人寂寞为谁香。薛元发屡相叹曰：清语也。后在双峰戏和陈齐正诗云：醉馀钗拥横枝睡，梦破香随浅笑来。查元章偶见之，笑曰：韵语也。举酒相饮。今十数年矣。子渊、元发、元章皆下世，念之怅然，久不复为梅赋诗。徘徊月庭，双树盛开，幽香袭人。偶成一章刻琢之词，不能复为子渊元发所称。而绮靡之习，亦不能复为元章所笑。老怀真如止水也。诗曰：向来懒不赋梅诗，禅榻忘机鬓已丝。月户忽逢双玉立，春风又叹一年期。楼高缥缈明霜影，竹冷横斜浸雪枝。尚笑闻尘除未尽，暗香犹着梦魂知。今《剑南集》有《次韵张季长梅诗》：倚桥临水似催诗，戏伴鹅黄上柳丝。万里西湖惊日断，二年东阁忆幽期。插瓶直欲连全树，簪帽凭谁拣好枝。一味凄凉君勿叹，平生初不愿春知。务观在蜀，与张厚善。暮年犹怀之不已，间寓于篇什。起修史时，且欲引类，不果。或云：李季章参政其土胥也。褰衣步月踏花影，炯如流水涵青苹，坡诗也。寒藤老木被光景，深山大泽皆龙蛇。鲁直诗也。古今描写月物影，有此入神之笔。陆务观诗：鸭绿桑乾尽汉天，传烽自合过祁连。功名在子何殊我，惟恨无人快着鞭。用此视世间事，稍恢廊矣。文公《答陈同父逢时报主之说》有云：就其不遇，独善其身、以明大义于天下。使天下之学者，皆知吾道之正而守之，以待上之使令。是乃所以报不报之恩者，亦岂必进为而抚世哉？佛者之言曰：将此身心奉尘刹，是则名为报佛恩。而杜子美亦云：四邻耒耒吕出，何必吾家操。此言皆有味也。今观陆诗，用意不大相远。书曰：人之有技，若己有之。推此心庶几焉？功名在子，何异我躬。《东坡诗话》。林肃翁《序乐轩诗筌》末云：师学之传，岂直以诗，诗又不传，学则谁知，后千年无人。已而已而。后千年有人，留以待之。奈何，噫！是模议舒元舆之作耶？盖元舆玉篆铭曰：斯去千年，冰生唐时，冰复去矣。后来者谁？后千年有人，谁能待之？后千年无人。义止于斯。呜呼！主人为吾宝之。洪景卢所谓有不可名言之妙者，感今怀古，此意多矣。东方朔云：往者不可及兮，来者不可待。严忌云：往者不可攀援兮，来者不可与期。王文公《历山赋》云云：曷时亡乎，我之思，令孰见兮，我之悲。呜呼已矣兮，来者为谁？不若柳子厚诗：谁谓后来者，当与此心期。犹有以启来世无穷之思，否则夫子何以谓焉知来者之不如今也？昌黎《咏笋》：成行齐婢仆，环立比儿孙。栾城：凌霜自得良朋友，过雨时添好子孙。亦谓笋也。《周礼大司乐》孙竹之管，注云：竹枝，根之未生者，疏言：若子孙然。荆公“篱落生孙竹”，正用此。东坡：槟榔生子竹生孙，自注海南勤竹。每节生枝如竹竿大，盖竹孙也，则别一种竹。《题竹阁》：苍然犹是种时孙。是以竹之后出者为孙。又谓：儿子森森如立竹，此因子孙之盛比竹也。退之《猛虎行》：猛虎虽云恶，亦皆有匹侪。群行深谷间，百兽望风低。身食黄熊父，子食赤豹。择肉于熊豹，肯视狐与狸。此言虎恃俦类之盛，百兽畏服，因得逞其大毒，微细不足充吞噬；正昼皆谷眠，眼有百步威。自矜无当对，气性纵以乖。朝怒杀其子，暮还食其妃。匹侪四散走，猛虎还孤木妻。此言虎恃其威力，以毒俦类，至于孤危。先食熊豹之父子，而终自食其妃与子，凶祸之应也；狐鸣门四旁，鸟鹊从噪之。出逐猴入居，虎不知所归。谁云猛虎恶，中路正悲啼。豹来衔其尾，熊来携其头。此言虎已失俦类，狐鸣鹊噪而猴入穴。可食之熊豹，亦得搏噬之，但能悲啼而已。向之暴恶安在哉？以猛虎虽云恶，起至此云：谁云猛虎恶，威力不足恃，如是；猛虎死不辞，但惭前所为。虎坐无助死，况如汝细微。此终言虎之恶极矣。失其俦类，取死宜也，当其纵暴，何有于物？一旦索然，求免无所。彼恶之不及虎也，可以孤立自肆哉？故当结以信，亲当结以私。亲故且不保，人谁信汝为。此又言人于所厚者薄，无所不薄，实致祸之道。虎坐失其俦类，遂以杀身。人苟弃其亲故，乌能自存？始云亦皆有匹侪，中云匹侪四散走，末云虎坐无助死，一篇照映处，义主风刺。谓为李宗闵作。或辨其非是，胡邦衡有诗云：夜读文公《猛虎》诗云：何虎死，忽悲啼。人生未省向来事，虎死方羞前所为。昨日犹能食熊豹，今朝无计奈狐狸。我曾道汝不了事，唤作痴儿果是痴。必有为而述此。如少陵诗：猛虎凭其威，往往遭急缚。雷吼徒咆哮，枝撑已在脚。忽看皮寝处，无复睛闪烁。人有甚于斯，足以劝元恶。韩诗详著寡助之祸，杜诗直寓失势之戒，当互观以为世劝。《梦溪笔谈》记商洛间兵官赋诗云：人生必无累，何必买山钱。遂投檄去，颇类坡词：不如归去。二顷良田无觅处。归去来兮，待有良田是几时。近如徐子诗乃云：俸余宜辨买山钱，却买端州古砚砖。依旧被梁驱使在，买山之事定何年。荆公《兼并》一诗，人议设青苗法，夺富民之利，实本于此。其诗云：三代子百姓，公和无异财。人主擅操柄，如天之斗魁。赋予皆自我，兼并乃奸回。奸回法有诛，势亦无自来。俗吏不知方，掊克乃为材。俗儒不知变，兼并可无推。利孔至百出，小人私阖开。有司与之争，民愈可怜哉。是其意虽主抑兼并，而又不欲官争民利。如《寓言》诗：昏丧孰不供，贷钱免尔萦。耕收孰不给，倾粟助之生。物嬴我收之，物窘出使营。后世不务此，区区挫兼并。此正公所主新法，而乃以挫兼并为非，二篇首尾已似异。又《发廪》诗云：先王有经制，颁赍上所行。后世不复古，贫穷兼主并。非民独如此，为国赖以成。筑台尊寡妇，入粟至公卿。我尝不忍此，愿见井地平。要其立法，岂乐于病民？特欲自上制其贫富，使之稍均，豪强无以擅威福耳。古制甚难复而易弊，徒为感世变者深訾也。又如《酬王詹叔奉使江南，访茶法利害诗》：岂尝榷其子，而为民父母。《收盐》诗：一民之生重天下，君子忍与争秋毫。意尤测然者。或谓张景温榷解盐之类。公卒主之，顾不计民情何如哉，前辈论之悉矣。公诗云：读书谓已多，抚事知不足。坡诗亦云：书生若信书，世事仍臆度。当时一快意，事过有余怍。吁，书何罪也？柳子厚云：信书成自误，经事渐知非。更尝之余，能发此意，即善矣。昌黎《题楚昭王庙》：丘园满目衣冠尽，城阙连云草木荒。犹有国人怀旧德，一间茅屋祭昭王。感慨深矣。苏冷然《洞金陵》诗：龙光寺里只孤僧，去武湖如掌朴平。更上鸡笼山上望，一间茅屋晋诸陵。末语惨然类韩公。少陵《除架》《废畦》诗，各存兴寄。《除架》有功成者退之意，而秋蚕莫雀则不悟盛衰者也。《废畦》有物穷则剥之意，而悲君白玉盘，谓时则贱可贵盛。一夫为足惜，注诗有又别取义。半山便遣能参透，犹有唐人是一关。诚斋杨庭秀诗也。一关殆言一膜之隔，未尽透彻者。又有《送彭元忠》诗：学者初学陈后山，霜皮晚尽山谷寒。近来别具一只眼，要踏唐人最上关。此殆杨庭秀学诗法，故数以为喻。文公《报巩仲至帖》云：来喻所云：嗽六艺之芳润，以求真澹。此极至之论。然恐亦须先识得古今体制、雅俗、乡背，仍更洗涤得尽肠胃间夙生荤血脂膏，然后此语方有所措。如其未然，窃恐秽浊为主，芳润入不得也。近世诗人正缘不曾，透得此关，而规规于近局，故其所就皆不满人意，此之云关，当异乎杨之说，正为学诗者设。如半山之视唐人，直论向上一关尔。《宛陵集》中《赋石昌言白鹘图》诗：双睛射空眼角耸，筋爪入节条垂。翅排霜刀毛缀甲，雪色愁突秋云披。当时始得不知价，朝发海东夕九嶷。世为奇俊玩不足，夺质移神归画师。而今推尚深堂上，燕雀屏绝宁来窥。画师黄筌出西蜀，成都范尹能具知。范云筌笔不敢次，自养鹰鸟观所宜。毛植立各有态，剜奇剔怪乃肯为。寻常饲鹰多捕鼠，捕鼠往往驱其儿。其儿长大好飞走，其孙卖鼠迭又衰。范君语此亦有味，欲戒近习无他移。此即事垂戒，异夫品藻丹青之作。题下自注得黄荃事于景仁。按《东斋记事》：黄筌，黄居居宝，蜀之名画手也，尤善为毛翎，其家多养鹰鹘，观其神俊，以模写之，故得其真。后子孙有弃其画业，而事田腊飞放者，既多养鹰鹘，则买鼠以饲之。又其后，世有捕鼠为业者，其所置习不可不慎。人家置博奕之具者，子孙无不为博奕。藏书者，子孙无不读书。置习岂可以不慎哉？予尝为梅圣俞言。圣俞作诗以纪其事，盖即前诗也。蜀公晚年得谢，始追述馆阁，如来故事遂亦且载，当以为宛陵诗笺。诗之六言，古今独少。洪氏云：编唐人绝句七言七千五百首，五言二千五百首，合为万首。而六言不满四十，信乎其难也。后村刘氏选唐宋以来绝句，至续选始入六言。其叙云：六言尤难工。柳子厚高才，集中仅得一篇。惟王右丞，皇甫补阙，所作妙绝今古，学者所未讲也。使后世崇尚六言自予始，不亦可乎？又云：六言如王介甫、沈存中、黄鲁直之作，流丽似唐人，而妙巧过之。后有深于诗者，必曰翁之言然。又云：野处编六言，终唐三百年，止得三十余篇。予于本朝得七十篇，倍于唐矣。今后村集中多六言，事偶尤精，近代诗家所难也。萧氏《文选》叙有云：自炎汉中叶，厥途渐异。退之传有在邹之作降将著河梁之篇，四言五言，区以别矣。又少则三字，多则九言，各体互兴，分镳并驱。又云：三言八字之文。注者谓韦孟传楚元王孙代作四言诗讽王自此始。李陵降匈奴，苏武别河梁上，作五言诗自此始。三字起夏侯湛，九言出高贵卿公，三言谓汉武《秋风辞》，八字谓魏文帝《乐府诗》，独不著古有六言七言者。项平父说诗句二言至八言，以我姑酌彼金为六言。按《文章缘起》，又始于汉大司农谷永。予观嵇叔夜有六言诗十首，视唐人体制固异矣。东坡赋柱杖必以声言之，如《柳真龄钅夷柱杖》云：忽闻铿然爪甲声。又绝句：莫嫌荦确坡头路，自爱铿然曳杖声。《和文与可洋川园林》：桥下龟鱼无数在，识君柱杖过桥声。昔少陵《桃枝竹杖引》固已云：出入爪甲铿有声，于钅夷杖尤佳。少陵：斯须九重真龙出，一洗万古凡马空。退之《送温处士赴河阳军序》解得空字明白，《序》云：伯乐一过冀北之野，而马群遂空矣。冀北马多于天下，伯乐虽善知马，安得空其群邪？解之者曰：吾所谓空，非无马也，无良马也。便如少陵《天育骠骑歌》：如今岂无腰与骅骝，时无王良乐伯死即休。在退之《系说》云：世有伯乐，然后有千里马。千里马常有，而伯乐不常有。故虽有名马，只辱于奴隶人之手，骈死于槽枥之间，不以千里称也。是非少陵句。中笺释字。鲁直还家诗：系船三百里，去梦无一寸。当用《范史》杨伦语。伦为将军梁商长史，谏诤不合，出补常山王傅，病不之官。诏书催发，伦曰：有留死一尺，无北行一寸。《三国志》《司马法》将军死绥。注：王沈《魏书》云：绥，却也。有前一尺，无却一寸。梁马仙王卑曰：有留死一尺，无却生一寸。今蜀本《黄诗外集注》於此句略之。昔贤著作，非必有意於古事，自尔语合。凿释者，揣度不流於凿，则简矣，故难。陈去非云：忽有好诗生眼底，安排句法已难寻。吕居仁云：忽见云天有新语，不知风雨对残书。静中置心，真与见闻无毫膜隔碍，始得此妙。吕文靖《题天花寺》云：贺家湖上天花寺，一一轩窗向水开，不用闭门防俗客，爱闲能有几人来。曾文清题其意，大师房云：头白高僧心已灰，石菖蒲长水蕉开。庄严茗事缶卢烟起，不用关防俗子来。两诗韵同，意亦合。视荆公：我已暮年专一壑，每逢车马便惊猜。气象广窄可之。《颖川集》《吴冲卿大夫秦国挽诗》有云：见夫成相业，听子得忠臣。自注夫人，长子起居昔将论事，以南迁之忧况於夫人，夫人以当官许焉。《吕紫微诗话》以为孔毅甫学士建中靖国间作，以见夫人为赞夫，亦云其子传正安诗。绍圣初，以左史权中书舍人。欲论事，惧亲老未敢。夫人闻之，促其子论列，由此遂贬。夫人不以为恨。复注，诗乃苏子由作，盖误指为毅夫矣。按绍圣初，子由必策题引喻失当罢政。吴权中书舍人命词有文学，风节天下所闻。及原诚终是爱君之语，罢起居郎，又以为给舍附吕汲公，与子由谪监光州盐酒税，再窜连州。初，章复官，将召用，吴不书黄，既相必追仇也。然去国本坐行子由责词。苏公注将论事，或概言立朝时，诗话遂证其由此迁谪也。昔梅圣俞《挽齐国长公主》云：每令夫结友，不为子求郎。论使事之工，则此胜。李商隐诗：夕阳无限好，只是近黄昏。足以戒盛满，而意似迫促。程子云：未须愁日暮，天际是轻阴，悠然无尽之味，诗家未能及。陈无已《放歌行》。鲁直以为顾影徘徊，炫耀太甚。予谓不惜卷帘通一顾，怕君着眼未分明，诚太炫耀；说与旁人须早计，随时梳洗莫倾城。亦即感悔矣。老杜“不嫁惜娉婷”，五字，无巳炫其词也。《后村诗话》云：世称朱庆余“妆罢低声问夫婿，画眉深浅入时无”之句，却不入选，岂嫌其自鬻耶？无已措意偶类此，用鲁直法评唐人故亦通。皇甫冉云：借问承恩者，双蛾几许长。语独含蓄。谁能更学孩童戏，寻逐春风捉柳花。乐天《放柳枝》答刘梦得诗也。诚斋扬氏乃有“日长睡起无情思，闲看儿童捉柳花”之句，得非默阅世变中有感伤，此静中见动意。《王直方诗话》：东坡平日最爱乐天之为人，故有诗云：我甚似乐天，但无索与蛮。又：我似乐天君记取，华颠赏遍洛阳花。又：它时要指洛阳人，知是香山老居士。又：定似香山老居士，世缘终浅道根深。而坡在钱塘，与乐天所留岁月略相似。其句云：“在郡依然六百日”者是也。《洪氏三笔》论苏公责黄州，始称东坡居士。其意盖专慕白乐天。白公有《东坡种花》诗，《步东坡》诗，《别东坡花树》诗，皆为忠州剌史时作。苏公在黄，正与白公忠州相似。因忆苏诗《赠写真李道士》云：知是香山老居士。《赠善相程杰》云：我似乐天君记取。《送程懿叔》云：我甚似乐天。《入待迩英》云：定似香山老居士。而跋云：乐天自江州司马，除忠州刺史。旋以主客郎中知制诰，遂拜中书舍人。某虽不敢自比，然谪居黄州，起知文登，召为仪曹，遂添待从。出处老少，大略相似。庶几复享晚节闲适之乐焉。《去杭州》云：出处依稀似乐天，敢将衰朽较前贤。序曰：平生自觉出处老少，粗似乐天。虽才名相远，而安分寡求，亦庶几焉。则坡之名，非偶尔暗合也。《盖公杂志》亦称苏公不轻许，何独敬爱乐天，屡形诗篇。盖其文章，皆主辞达，而忠厚好施，刚直尽言，与人有情，於物无著，大略相似。谪居黄州，始号东坡，其原必起於乐天忠州之作。予因诸说之作而考之。东坡之慕乐天，似不尽始黄州，《吊海月辨师》云：乐天不是蓬莱客，凭仗西方作主人。杭时作，已有慕白之意矣。坡诗注：卢子《逸史》，会昌元年有南客飘至大山，有人引至一处。见道士坐大殿曰：此蓬莱山也。宫内院宇数十，而一院扃锁曰：此白乐天宫，乐天在中国未来耳。乐天闻之，遂作《答客说》诗：海山不是吾归处，归则应归兜率天。又《与果上人》诗：不须惆怅从师去，先请西方作主人。观引用此事，知其已慕白也。守胶西《和张子野竹阁见忆》云：柏堂南畔竹如云，此阁何人是主人。但遣先生披鹤敞，不须更画乐天真。或谓此自属之子野。元《经宴赐御书乐天紫薇花绝句》，又不独公以此自拟也。《记韩魏公醉白堂》，以所得之厚薄浅深，孰有孰无，较勋名富乐之不同，而以忠言嘉谟效於当时，文采表於后世，死生穷达不易其操，道德高于古人为同。迨其自处，则谓才名相远，不敢自比。而以由谪籍起为守，登侍从，岂出处老少，晚节闲适，安分寡求为同。若乐天声伎之奉，固魏公所无。坡后赋朝云：不似杨支别乐天，岂诚过之戏言也。况已云：但无素与蛮矣。子由暮年赋诗，亦谓：时人莫作乐天看，燕望端能毕此身。自注：乐天居洛阳日，正与予年相若，非斋居道场，辄携酒寻花游赏泉石，略无暇日。予性拙且懒，杜门养病，已仅十年，乐天未必能尔也。或当日又以乐天称子由。香山一老，而两苏公共之。子由《读白集五绝句》，极论所处同异。今尽抄其诗云：乐天梦得老相从，洛下诗流得二雄。自笑索居朋友绝，偶然得句共谁同。乐天得法老凝师，后院犹存杨柳枝。春尽絮飞余一念，我今无累百无思。乐天投老刺杭苏，溪石胎禽载舳舻。我昔不为二千石，四方异物固应无。乐天引洛注池塘，画舫飞桥映绿杨。洪水隔城来不得，不辞策杖看湖光。乐天种竹自成园，我亦墙阴数百竿。不共伊家斗多少，也能不畏雪霜寒。徐师川《题双庙》云：向使不死贼，未必世能容。楼大防评，不惟自巡远以来，未有此论，盖亦隐永乐之痛。黄鲁直亟称之。师川乃德占禧之子，德占以给事中计议边事，没于兵。吕居仁亦有《双庙》诗云：念公不量势力微，本自不辱国士知。大厦又非一木支，何必如此感慨为。往昔开元全盛时，公胡不念鲂鱼归。亦不往吊湘江垒，死后声名何足奇。其论稍异，识者当别会意。陈唐甫治园池为柏屋三间，名曰抱膝。叶正则有《抱膝斋》诗二首，其一云：昔人但抱膝，将军拥和銮。徒知许国易，未信藏身难。功虽愆岁晚，誉已塞区间。今人但抱膝，流俗忌长叹。儒书所不传，群士欲焚删。讥诃致囚，一饭不得安。珠玉无先容，松柏有后艰。内窥深深息，仰视冥冥翰。勿要两髀消，且令四体胖。徘徊重徘徊，夜雪埋前山。其二云：音骇则难听，问骇则难答。我欲终言之，复恐来尊沓。培风鹏未高，弱水海不纳。匹夫负独志，经史考离合。手捩二千年，柔条起衰飒。念烈倘天回，意大须事匝。偶《然不施用，甘尽斋中榻。宁为楚人弓，亡矢任挽踏。莫作隋侯珠，弹射坠埃土盍。陈君举有《寄题抱膝亭诗》。稻梁不难谋，轩冕亦易得。胡为抱膝翁，恻恻复恻恻。秋风堕碧梧，凤鸟去无迹。愁吟草际蛩，儿女泪盈臆。忽然一长啸，孤响起空寂。令人识雅颂，一唱三叹息。室庐在路傍，耕凿在民籍。行人听笑语，雅子共眠食。读书果何罪，鬓发又半白。此意太劳劳，此身长抑抑。抱膝且不可，出门更何适。但勿问门外，蓬蒿若千尺。同甫复因书求题咏于文公，有云：正则为《抱膝吟》二首，君举作一首，词语甚工。然犹说长说短，说人说我，未能尽畅抱膝之意也。同床各作梦周公且不能学得，何必一一论到孔明哉？亮又自不会吟得，使此耿耿者无以自发，秘书高情杰句横出一世，为亮作两吟。其一为和平之音，其一为悲歌慷慨之音。使坐此屋而歌以自适，亦如常对晤也。去仆已别赍五日粮，令在彼侯五七日不妨。千万便为一作。文公辞之曰：抱膝诗以数日修整破屋，扶倾补败，丛冗细碎，不胜其劳。无长者池台之胜而有其扰，以此不暇致思，留此人等侯数日，竟不能成。且令空回，伺旦夕有意思，却为作，附便以往也。二公诗皆甚高，而正则摹写尤工，卒莫致意尤笃，令人叹息。所惜不曾向顶门上下一针，犹落第二义也。又因书促之云：许作《抱膝吟》，须如前书得两篇可长讽咏者，不必论到孔明抱膝长啸。各家园池，自有各家景致，但要得语言气味深长耳。又辞之云：抱膝吟亦未遑致思，兼是前论未定，恐未必能发明贤者之用心，又成虚设。若于此不疑，则前所云者，便是一篇不押韵、无音律底好诗，自不须更作也。盖是时，问答义利王伯之论已寝异，故云前论未定，他日求之不已。其书有云：连书求作《抱膝吟》，非求秘书妆撰而排连也。只欲眼前写景物，道今昔之变，一为和平之音，一为慷慨悲歌，以娱其索居野处耳。信手直写，便自抑扬顿挫，何必过于思虑以相玩哉？去奴留待几日尽不妨，愿试作意而为之。则又辞之曰：抱膝吟久做不成，盖不合先寄陈叶二诗来，田地都被占却，教人无下手处也。况今病思如此，是安能复有好语，道得老兄意中事耶？其后犹徵促甚力，而文公答语有云：抱膝之约，非敢食言，正为前此所论未定，不容草草下语。须伺他时相逢弹指无言可说，方敢通个消息。但恐彼时又不须更作这般闲言语耳。自淳熙乙巳有请，迨绍熙癸丑，几十年汔不许。如晚诺陆务观老学庵铭，亦不复肯作。先儒语默间，各有剂量也。渊明五子俨、俟、份、佚、佟，《责子》诗曰：白发被两鬓，肌肤不复实。虽有五男儿，总不好纸毛。阿舒已二八，懒惰固无匹。阿宣行志学，而不受文术。雍端年十三，不识六与七。通子垂九龄，但觅梨与栗。天运苟如此，且进杯中物。黄鲁直云：观渊明此诗，想见其人慈祥戏谑可观也。俗人便谓渊明诸子皆不肖，而愁叹见于诗尔。又云：杜子美诗：生子贤与愚，何其挂怀抱，子美困顿于三川，盖为不知者诟病。又往往讥议宗文宗武失学，故聊解嘲。其诗名曰《遣兴》，可解也。俗人便为讥病渊明，所谓痴人前不得说梦也，按东坡诗云：我笑陶渊明，种秫二顷半。妇言既不用，还有责子叹。苏公肯亦效痴人说梦耶。予谓渊明《和郭主簿》诗：弱子戏我前，学语未成音。此事真复乐，聊用忘华簪。时当初有俨也。又诗《命子》：嗟予寡陋，瞻望弗及。顾惭华鬓，负影只立。三千之罪，无后其急，我诚念哉，呱闻尔泣。卜云嘉日，占亦良时。名汝曰俨，字汝求思。温恭朝夕，念兹在慈。尚想孔亻及，庶其企而。厉夜生子，遽而求火。凡百有心，奚特于我。既见其生，实欲其可。人亦有言，斯情无暇。日居月诸，渐免于孩。福不虚生，祸亦易来。夙兴夜寐，愿尔斯才。尔之不才，亦已焉哉。盖所谓阿舒者，先长而名之，末语正近责子意。非不教子，其成否则天也。此所以为渊明之达。在彭泽送一力，助其子薪水之劳，《与俨等疏》有云：吾年过五十，少而穷苦，每以家弊，东西游走。性刚才拙，与物多忤。自量为己，必眙俗患。亻黾亻免辞世，使汝等幼而饥寒。汝辈稚小家贫，每役薪水之劳，何时可免。念之在心，若何可言。则如俨辈，固能服劳家事，特学业未可知尔。观《遣力给其子》则云：此亦人子也，可善遇之。《戒俨等同居同财》则云：汝等虽不同生，当思四海皆兄弟之义。岂任其自为贤愚者。《责子》诗聊洗人间誉子癖，少陵东坡亦戏言之，非不知渊明也。元稹《过华清宫》诗：白头宫女在，闲坐说玄宗。退之《过连昌宫》诗：宫前遗老来相问，今是开元几页孙。各有意味。《剑南诗》中亦云：舍北老人同甲子，相逢挥泪说高皇。《雉带箭》诗：原头火烧静兀兀，野雉畏鹰出复没。将军欲以巧伏人，盘马弯弓惜不发。地形渐窄观者多，雉惊弓满劲箭加。冲人决起百馀尺，红翎白钅族相倾斜。将军仰笑军吏贺，五色离披马前堕。先儒云：此写物之妙。令读者，如当时周旋其间以为快。或评《汴泗交流》诗铺叙击之状同。杨庭秀《木犀》诗：系从犀首名干木，派别黄金字子金。后《鹤山集》亦赋此花云：
