<!-- { "loadSidebar": true } -->
　　《仁老寄墨梅七首》：二月八日春气分，忽以梅英枝上繁。颠狂索酒醉复醒，知是笔端回化元。岭南消息报来新，正想梅花傍酒樽。生出两枝遥寄我，道人方便信多门。前年谪向新州去，岭上寒梅正作花。今日霜缣玩标格，宛然风外数枝斜。马祖庵头挂钵囊，晚随缘出住花光。僧繇一笔无人会，戏作寒梅自在芳。解衣盘礴写梅真，一假风流墨外新。依约江南山谷里，淡烟疏雨见精神。金张许史竞东风，魏紫姚黄醉眼中。宾客贵人吾不预，独将清韵照禅宫。春晚晴光破雨回，闲将花轴傍帘开。炉烟细逐轴风散，疑是香从梅处来。《观花光长老仲仁墨梅》：我从梅花海里来，惊此两枝堂上开。不由天降非地出，道人作么生载培。无缝塔子通一线，放光照醒陈根。玉蟾银汉雨初霁，半启琼室通瑶台。香云漠漠护颜色，世眼欲睹诚难哉。不如取酒共春醉，一杯一杯复一杯。
　　【王之道相山集】
　　《和徐季功墨梅》：六言闲想窥池倒影，戏成落笔斜枝。父涅难淄玉质，细看何似当时。又便是朱唇素面，那知绿叶青枝。净几明窗展处，微风淡月醒时。
　　【李忠愍公集】
　　《次韵秦会之题墨梅二首》：南枝春色弄微温，记得清香扑酒樽。今日相逢隔烟雾，扬州残梦足销魂。又长爱孤标似君子，不禁横竹巧挤排。短幅离离乃遗像，至今寒蝶误飞来。
　　【王质雪山集】
　　贵简不贵繁，妙在有无间。满眼寻不见，约略见纤纤。贵老不贵稚，妙在荣枯际。芳态减初年，其中寓幽意。贵瘠不贵肥，愈瘦愈清奇。瘦到无何有，政好玩空枝。贵含不贵开，风度韬胚胎。游蜂不得，乃始抱全才。宜在幽且邃，终日无人至。水绕山重重，隔树令人嚏。宜在平且阔，大江惊涛泼。泼上稍连颠，半蓦忽冲脱。宜夜不宜昼。更宜月波溜。崖净涧淙淙，渔子推蓬嗅。宜阴不宜晴，更宜雪花凝。五七点未足，封枝要全扃。宜与竹相邻，白日参青青。所恨花无音，间借竹为声。宜与松相伴，扶疏交凌乱。松香粗则粗，亦能佐一半。其鸟宜翠羽，否则碧蒿侣。山雀仍山鸦，速去切勿驻。其人宜野僧，否则闲道民。宜疏绮纨客，公子共王孙。吾非僧又非道，两眼贮五湖，两肩负三岛。相烦健笔凌风扫，梅子王子成二老。纷纷初疑月挂树，耿耿独与参横昏。自从东坡老子飞此英，茫茫世界总无人，疏影横斜水清浅，暗香浮动月黄昏。自从西湖处士杨此灵，纷纷豪俊半无神。赠子一转语，挑子万年机，嘬苏诗，嚅林诗，要使苏诗林诗透心脾；槎南枝，北枝，直使南枝北枝伏指麾。九州四海寻人去，不遇当人不要归。吴梦辰早掉鞅功名之场，中染指酸釜，又与鼎食参差，胡沙南骛。袖短书撼成闵于汉南，健语鲜明，晚裹以章服。香火岳麓。而稍食之。结庐下雉之西郭。自见谓老圃，樊迟愿学，而孔子不与，何也？樊迟将以此利物。盖墨氏发源者，今措意不然，诵余所咏，可以兴怀长叹也。余不欲自作机杼，其叶律皆沈述之者。《和沈述之与俞舜俞题墨梅》：玉京群帝周大罗，芙蓉倒影旌旗多。明视仍孙窍娥，双成飞琼相和歌。飞琼授以无声诗，下走人间驶莫追。梅花狂扫不自持，但见浮动横斜他，不知中书君贵列锺鼓，唤下真真命歌舞。真真呼上复呼下，上屏不言下屏语。空郊莽苍江渺茫，中书头锐身瘦长。玄泓濡首醉淋浪，首所触者皆生香。柳山俞生气象别，不惟手洁更身洁。中书相与有良缘，共看霜天羌管裂。十指五指握妙华，不在山颠即水涯。老杨死守梅花树，攀枝弄叶犹咨嗟。眼光落此亦前定，过去垣外触参井。俞生今世伴梅花。若伴他花应不肯。《题龚嘉谋墨梅》：梅花一枝复一枝，是邪非邪吾不知。空堂惨淡寒寂寞，安得璀璨生光辉。今朝朔云覆江野，无乃雪花冲屋楣。少定徐观元不尔，壁上横陈皆不飞。摩挲零乱争欲动，亟避又不来沾衣。稍悟寒英着明缟，已信未信犹衔疑。虽然是梅不是雪，亦岂人力攘天机。伸脚欲下俄复缩，泠泠亦似奔湍溪。忽听檐牙林雀，纷纷惊下玉葳蕤。鼻端三嗅定何有，萧骚若有霜风吹。乃是溪小龚子，搦笔汛翰生清奇。老杜见松被松吓，王子见梅遭梅欺。却忆西湖疏影里，断桥流水袖香归。《题俞舜俞墨梅》：菁村江梅，竹山蜡梅，余虽不遍历天下，东南未见也，俞子充浣濯襟次，周行薄海，多识伟人如此。而后艺进于道有日也。郭恕先云：吾威当山下见一峰，始大悟。又陈图南曾同吾渡水，顾影忽有觉。吾山水盖得妙于此。俞子与梅花有良缘，试用吾言推之。杨无咎，透梅肝胆入梅心，俞舜俞，刳梅皮骨到梅髓。大江之西出二士，长淮以北屈两指。吾尝菁村山中饱玩玉葳蕤，十里五里无他枝。所恨俞子不同载，至今心系吴江湄。吾尝竹山道上烂看蜡凌乱，三程两程行不断。所恨俞子不同征。至今梦绕襄山畔。百尺卷雪楼，十顷黄龙州。此地遇俞子，此时逢孟秋。巽二滕六皆未集，广寒宫中暗窃来相投，一枝两枝虽不多，千林红紫无若何。七尺八尺抑何短，万里莽苍亦云满。赠尔一则语，收却万年功。真梅蕴在磊胸，幻梅流出精明瞳。溟摸索未有睹，惨澹经营何所从。中庸大学松斋绎几转，楞严圆觉竹几翻数卷。他时相逢江路傍，茫茫江月梅花香。但见梅花普照眼，不为梅花空断肠。《题李赞可掀蓬梅轴》：低蓬掀起凑平沙，略见玲珑八九花。自有青天衮明月，灵台长见影横斜。半腰已自见全身，但要当人着眼明，觑到梅花头上上，十方同是玉为京。右俞舜俞所作，其意绪多步武杨无咎，以此自名。壬戌免秋书入春闱。至不能落笔，余叔父君玉戏曰：“若扫一枝，当作省元矣。”无咎长叹曰：“天地大德曰生赋》全无一语，只有八阵图诗两句以遗公。曰：遗法千年在，斯人百代无”。语讫拂袖而出。无咎不惟笔端梅格绝伦，其诗清婉堪咀嚼，并书于此。《再题》：不见梅梢不见根，参横只尺未能扪。掀蓬何自掀蓬尽，一任江风吹断魂。半江鼻观已前知，恨不身先急棹飞。虽则梅花不全见，妙香满载野航归。既题掀蓬已，又出此轴亦掀篷也。与梅花因缘独在江湖，何耶？余在成都西楼下见晁子止侍郎有诗在扇云：短蓬烟里冷萧萧，两岸梅花各见招。吹散前村一杯酒，满江风雨不相饶。余屡玩频哦，子止曰：“君爱此耶！”出小横轴江路野梅数枝，曰：“为我题此，当以扇乞君。”余沉吟良久，曰：“西楼何自有江声，安得梅花的明。斗转参横无定舍，侍郎行处亦随行。子止即举扇与余。至江陵，刘共父枢密觅去。味此风标，与掀蓬大同而小异者耶。
　　【国朝龚教鹅湖文集】
　　《为张邦英题钱舜举折枝梅花》：西湖美人风韵奇，玉为资质冰为肌。江梅向暖开南枝，美人与之同襟期。月香水影有妙句，横斜浮动无人知。世间凡卉不敢并，香名万古芳菲菲。罗浮美人亦大好，笑靥盈盈破春早。明日萧条客梦醒，参横月落春光老。怊怅松林不见人，多情翠羽空相恼。繁花乱插满头归，芳心寂寞忧心捣。吴兴美人真可人，兴来亦写梅花真。奇奇怪怪发天趣，斯须幻出江南春。疏花绰约有生意。鲛绡半幅无纤尘。固知佳画不易得，百年谁复藏其珍。朝云不入黎花梦，铃阁无声画屏冻。淑态偏嫌夜雪欺，幽香不许春风动。意态娉婷富贵羞，精魂冷落清寒共。时揩病目一摩挲，万紫千红竟何用。山阴古多图与书，张郎自是山阴癯。平生爱画入骨髓，得此置之坐右隅。我生亦有画梅癖，对此不觉形神俱。含丹吮墨我不知，还君此画长嗟吁。
　　【宋陆游渭南集】
　　《题施武子所藏杨补之梅》：补之写生梅，至简亦半树。此幅独不然，岂画横斜句！《题剡溪莹上人梅花小轴》：孤舟清晓下溪滩，为访梅花不怕寒。忽有一枝横竹外，醉中推起短蓬看。
　　【张守毗陵集】
　　《席大光邀同赋墨梅花颜博士画》六首：镂冰斫雪赋精神，不受丹青一点尘。施粉故应嫌太白，漫凭水墨见天真。骚人洗砚试松烟，造化炉锤贮笔端。春破南枝入诗眼，句成只许画中看。笑挥墨妙当铅华，真是天然玉雪花。月冷霜清春不管，一支寒影堕溪斜。墨白何妨俗眼疑，写真妙处足天机。横斜疏影黄昏月，貌尽西湖处士诗。墨竹文翁旧写真，墨梅颜子更超群。我家幸有谷，乞取冰姿伴此君。故园雪树想凋零，却向毫端见典型。梦破江南愁绝处，前村烟迥雨冥冥。
　　【吴居仁诗】
　　岭南十月春渐回，妍暖先到前村梅。问君何处识此妙，一枝冷艳随霜开。长江凛凛欲崩岸，乃见好事多墙隈。初疑渗漉入瘴雾，更恐寂寞理烟煤。微风不动暗香远，淡月入户空徘徊。坐看粉黛花膻恶，岂但桃李成舆台。我行万里厌穷独，疾病未已心先灰。对此不觉三叹息，恐是转侧同南来。异乡久处少意绪，破壁相对无根。古来寒士每如此，一世埋没随蒿莱。遁光藏德老不耀，肯与世俗相追陪。轮离可多见用，牺尊青黄木为灾。含毫吮墨去颜色，况自不必须穿栽。岁穷路远莫惆怅，此去保无蜂蝶猜。
　　【李忠定公集】
　　《戏赋墨画梅花》：道人画手真三昧，力挽春风与游戏。露枝烟蕊忽嫣然，自得工夫畦径外。由来墨白无定姿，浓淡间错相参差。炯如落月耿寒影，翳若宿雾含疏枝。群芳种种徒繁，脱略丹青尤拔俗。妙质聊资陈氏媒，幽姿好伴文生竹。世呼墨竹为墨君，此花宜称墨夫人。铅华不御有余态，世间颜色皆非真。年来妙观齐空色，天花时露真消息。试须幻出数千枝，不费梁溪一丸墨。
　　【许景衡横塘集】
　　《墨梅花三绝》：园林飒飒正飞沙，见东风第一花。画里有诗还会么，分明竹外一枝斜。柔条乱蕊照人寒，多少冰姿在笔端。迥出暗香疏影外，诗人莫作一般看。冰茧连槽无点翳，忽惊雪片满寒枝。须知造物生成处，也似毫端拂淡时。《先兄旧作梅花，觅张先生画，因览之，怆然，辄次其韵》：茂陵雪片追方好，乱点铅华却不宜。多少人间春色在，未消写尽向南枝。
　　【曹勋松隐集】
　　《分题墨梅得客字》：北风吹云付寂寂，练练溪流湛寒碧。马头忽有暗香来，撼雪寻芳识标格。扬鞭敲镫荒寒路，酒恶难禁赖销释。陇上故人消息迟，一枝谁寄疏烟隔。老禅幻此空花相，墨晕横斜清照客。定应飞梦会姑仙，玉楼澹月连天白。
　　【朱松韦斋集】
　　《三峰康道人墨梅三首》：一枝春晓破霜烟，影写清波最可怜。衲被犯寒归吮墨，也知无地着朱铅。冰盘青子渴争尝，怪有横枝着意芳。等是毫端幻三昧，更烦觅句为摹香。缃囊墨本入宣和，林下霜晨手自呵。不觉霜台要全树，动人春色一枝多。康画尝投进，又为朱勋画全树，怅极精。
　　【孙鸿庆居士集】
