<!-- { "loadSidebar": true } -->
　　余幼曾居山，多疾，亲友受命授道师之戒，幼不得入神祠食神饭，受巫觋之饷。唯公事家祭则听依礼，及长，从官，凡此有不可不为者，或有一皆禁绝，既妨于事，且为不知者所嗤。余则临事酌之。所谓祠者，若五岳四海四镇四渎名山大川。古之圣帝明王，所在先贤，有益于人，有裨于教者，安得鬼神待之。且居士人之位，奉公之事，自当致敬，安得辄废。若妖神淫祀，无名而设，苟有职者，固当远之。虽岳海镇渎，名山大川，帝王先贤，不当所立之处。不在典籍，则淫祀也。昔之为人，生无功德可称，死无节行可奖，则淫祀也。当斧之，火之，以示愚俗，又何谒而祀之哉！神饭在礼宜拜受。其他则以巫觋之饷，可挥而去也。为吏宜鉴之。
　　穷神知化
　　【易系辞】
　　穷伸知化，德之盛也。注曰：穷神知化，乃德盛仁熟而自致耳。
　　生而神灵
　　【史记】
　　《五帝本纪》：帝喾高辛者，黄帝之曾孙也。高辛父曰虫乔极。虫乔极父曰玄嚣。玄嚣父曰黄帝。自玄嚣与虫乔极皆不得在位。至高辛即帝位，高辛于颛顼为族子。高辛生而神灵，自言其名，普施利物，不于其身。聪以知远，明以察微。顺天之义，知民之急。仁而威，惠而信。修身而天下服。
　　神将入舍
　　【管子】
　　《心术上》：与人并处而难得也，虚其欲，神将入舍。扫除不洁，神乃留处。
　　神莫知其极
　　【管子】
　　心术上，形不正者德不来。中不精者心不治。正形饰德，万物毕得。翼然自来，神莫知其极。
　　神气动天
　　【文子缵义】
　　老子不出户，知天下，不窥牖，知天道。其出弥远，其知弥少。此言精诚发于内，神气动于天也。
　　醉者神全
　　【庄子】
　　《达生篇》：夫醉者之坠车，虽疾不死，骨节与人同，而犯害与人异。其神全也，乘亦不知也，坠亦不知也，死生惊惧不入乎其胸中，是故物而不，彼得全于酒而犹若是，而况得全于天乎？圣人藏于天，故莫之能伤也。攻仇者，不折干，虽有忄攴心者，不怨甄瓦。是以天下平均，故无战攻之乱，无杀戮之刑，由此道也。
　　其神无隙
　　【庄子】
　　《达生篇》：壹其性，养其气，合其德，以通乎物之所造。夫若是者，其天守全，其神无，物奚自入焉。谷阝音隙。
　　思神守一
　　【抱朴子内篇】
　　《至理》：今导引行气，还精补脑，食饮有度。兴居有节，将服药物。思神守一，柱天禁戒。带佩符印，伤生之徒。一切远之，如此则通可以免。
　　形者神之宅
　　【抱朴子内篇】
　　《至理》：夫有因无而生焉，形须神而立焉。有者无之宫也，形者神之宅也。
　　器弊神逝
　　【抱朴子内篇】
　　《畅玄》：玄之所去，器弊神逝。
　　神驰宇宙
　　【抱朴子内篇】
　　《论仙》：帝王任天下之重贵，治鞅掌之政务。思劳于万岁，神驰于宇宙。一介失所，则王道为亏，百姓有过，则谓之在予。
　　神气雄俊
　　【旧唐书】
　　《昭宗纪》：文德元年，帝即位时年二十二。三月已丑见群臣，始亲政，帝攻书好文，尤重儒术，神气雄俊，有会昌之遗风。
　　神解
　　【世说新语】
　　荀勖善解音声，时论谓之暗解，遂调律吕正雅，每至正会殿庭作乐，自调宫商，无不谐韵。阮咸妙赏，时谓神解。
　　身劳神散
　　【抱朴子内篇】
　　《至理》：身劳则神散，气竭则命终。
　　神报天子在门
　　【卓异志】
　　按《南史》孔靖，会稽山阴人。武帝潜龙时，东征孙恩，屡至会稽。过孔靖宅，靖昼卧，有神人衣服非常，谓之曰：天子在门。而失足遽出，见帝延入。结交执手曰：卿后当大贵。于是善意礼接，膳给甚厚。
　　空中神语
　　【通鉴纲目】
　　唐玄宗天宝四载，春正月，帝闻空中神语。上谓宰臣曰：朕于宫中为坛，为百姓祈福。自草黄素置案上，俄飞升天，闻空中语云：圣寿延长，又炼药成，置坛上。及夜欲收，又闻空中语云：药未须收此自守护。群臣表贺。范氏曰：明皇假于怪神以罔天下，言之不怍。而居之不疑，何以使其臣下不为欺乎！是率天下而欺己也。
　　神投书
　　【通鉴纲目】
　　宋文帝元嘉十二年，凉有神投书于敦煌东门。有父老投书于敦煌东门，求之不获。书曰：凉王三十年若七年，凉王牧犍以问奉常张慎。慎对曰：昔虢之将亡，神降于华，愿陛下崇德修政以享三十年之祚。若盘于游田，荒于酒色，臣恐七年将有大变。牧犍不悦。
　　偷神法
　　【温革琐碎录】
　　《郭璞偷神法》：六十日内，丙辰丁已戊午已未庚申辛酉，谓之八方俱白。凡有动作等事，皆无妨碍。
　　命神守丹炉
　　【仙传】
　　廖冲，字清虚。谓公安二神曰：吾居彬阳作舟，可为吾守炉。它日丹就，汝亦有分。丹成，乘风云冥晦而。
　　神人入梦
　　【龙虎山志】
　　三十九代天师太玄公尝假寐，梦神人飞空而至曰：余自华盖山来，愿见客也。遂生冲虚天师。
　　神人应梦
　　【仙传】
　　世祖皇帝，尝驻跸日月山。昭睿顺圣皇后久疾，不瘥，遣使召宗师张留孙于上都。比至即试以法，后梦神人绛衣长髯，甲士导朱辇，白兽行草间。明日召问乃启曰：甲士导兽辇，臣所奉法吏也。草间者，春时也。殿下之疾及春安矣。已而果然。乃诏以神象进，后阅之，如梦所见。指长髯绛衣神，问之曰：汉天师也。乃言于上。命赐嗣汉天师号，上从之。给饷奉亲三品秩，乃子赐嗣汉天师，号曰上卿。
　　保固神气
　　【仙传】
　　金母元君，一号西王母，谓汉武帝曰：若能呼吸御精，保固神气。精不耗则永久，气长存则不死。不用药石之费，又无营素之劳。取之于身尔。百姓日用不知，此故为上品自然之要也。且夫一人之身，天付之以神，地付之以形，道付之以气。气存则生，气去则死。万物草木，亦皆知之。身以道为本，岂可不养神固气全尔形也？形神俱全，上圣所贵，形灭神逝，岂不痛哉！一失此身，万劫难复，子宜保焉，我之所言，乃我师元始天王所授之辞。即敕玉女李庆孙，出书以付于帝曰：汝善修之焉。
　　通神变化
　　【仙传】
　　汉祖天师张氏，尝入阳平山。精思服炼，能飞行远听，得分形散影之妙。通神变化，坐在立亡。每泛舟池中，诵经堂上，隐几对，杖黎行临。一时并赴，人皆莫测其灵异也。
　　神游异境
　　【仙传】
　　林灵素，尝与宋徽宗皇帝飞神游青华宫，上游月府，福地洞天，靡所不到也。
　　神全合天
　　【庄子】
　　《刻意篇》：夫有干越之剑者，柙而藏之不用也，宝之至也，精神四达，并流无所不极。上祭于天，下蟠于地，化育万物，不可为象。其名为同帝，纯素之道，唯神是守，守而勿失，与神为一，一之精通，合于天伦。
　　神劳则败
　　【庄子】
　　《达生篇》：东望稷以御见庄公，进退中绳，左右旋中规。庄公以为文弗过也。使之钩百而返，颜合遇之，入见曰：稷之马将败。公密而不应，少焉，果败而反。公曰：子何以知之？曰：其马力竭矣，而犹求焉。故曰败。
　　神智
　　【文子】
　　《守清篇》：神者，智之渊也。神清即智，乃智者心之府也。智公即心平。
　　神归
　　【赤文洞古经】
　　云有动之，动出于不动。有为之，为出于无为。无为则神归，神归则万物云寂。
永乐大典
卷之二千九百七十二
卷之二千九百七十二
　　九真人
　　贵人沿革：
　　【南史】
　　《后妃传序》：贵人，汉光武所置。宋孝武孝建三年，进贵人比三司。
　　【宋书】
　　泰始二年，又省贵人，置贵姬。
　　【北史】
　　《魏后妃传序》：太武稍增左右昭仪及贵人。隋开皇年间，文献皇后崩后，始置人三员。
　　【事物纪原】
　　汉光武置贵人为三夫人，历代不常有，国朝真宗复置贵人也。
　　事实：
　　【东观汉记】
　　光烈阴皇后，上即位，立为贵人。上以后性贤仁，宜母天下，欲授以尊位，后辄退让，自陈不足以当大位。
　　【续后汉书】
　　光武郭皇后圣通，世祖至真定，纳圣通，有宠。世祖即位，以为贵人。孝明贾贵人，南阳人，明德马后之姨女，孝章皇帝之母也。初选入后宫为贵人，生章帝。马后无子，帝既生而马后母养之。明帝谓马后曰：“人未必当自生子也。但患养之不勤，爱之不至耳。若能爱如己子，则孝敬亦如亲生矣。”于是马后待章帝过于所生，章帝感养育之恩，遂专名马氏为外家，故贾贵人家不蒙舅氏之宠。
　　【后汉书】
　　贾贵人，南阳人，建武末选入太子宫，中元二年生肃宗，而显宗以为贵人。帝既为太后所养，专以马氏为外家，故贵人不登极位，贾氏亲族无受宠荣者。及太后崩，乃策书加贵人王赤绶《续汉书》曰：诸侯王赤绶也。安车一驷，永巷宫人二百，永巷，宫人署名也，后改为掖庭。永巷宫人，即宫婢也。御府杂帛二万匹，大司农黄金千斤，钱二千万，诸史并阙后事，故不知所终。梁贵人褒，亲愍侯梁竦之女也。少失母，为伯母舞阴长公主所养。年十六，亦以建初二年与中姊俱选入掖庭为贵人。四年生和帝，窦皇后养为己子，欲专名外家而忌梁氏，八年乃作飞书以陷竦，竦坐诛，贵人姊妹以忧卒。九年后崩，未及葬，而梁贵人姊女慝上书陈贵人枉殁之状，太尉张，司徒刘方，司空张奋上奏，依光武黜吕太后故事贬太后尊号，不宜合葬先帝。百官多上言者，帝手诏曰：窦氏虽不尊法度，而太后常自减损，朕奉事十年，深惟大义，《礼》：臣子无贬尊上之文，恩不忍离，义不忍亏，按前世上官太后，亦无降黜，其勿复议。帝以贵人酷殁，敛葬礼阙，乃改殡于承光宫，上尊谥曰“恭怀皇后。”谥法曰：敬事尊上曰恭，慈仁哲行曰怀。追服丧制，百官缟素，与姊太贵人俱葬西陵，仪比敬园。宋贵人，皇太子庆之母也。窦皇后既无子，疾忌之，数间于帝，渐致疏嫌。因诬宋贵人挟邪媚道，遂自杀。废庆为清河王，语在《庆传》。
　　【东观汉记】
