<!-- { "loadSidebar": true } -->
　　驿　置
　　【汉书】
　　《李陵传》：有便宜用驿置以闻。
　　邮　置
　　【西汉博闻】
　　《郭太传》：注云：说文曰：邮境上传书舍也。步遁曰邮，马遁曰置，广雅曰：邮，驿也，置亦驿也。风俗通曰：汉改邮为置。置者度其远近之间置之也。
　　既　置
　　【史记】
　　《田儋传》：田横乃与其客二人乘传诣洛阳，未至三十里，至尸乡既置。注：应劭曰：尸乡在偃师。琐曰：既置，置马以传驿也。
　　传　置
　　【文纪】
　　太仆见马遗财足余，皆以给传置。史记正义曰：乐产云。传，置一也，谓秉传者，以传受君命。秉置者，以置马取用也。续汉书云：驿马三十里一置。广雅云：置，驿也。师古曰：传，张恋反。置者，置传驿之所，因名置也。
　　疾　置
　　【西汉博闻】
　　江充发兵入丞相府，是时上避署甘泉宫，丞相长史秉疾置以闻。师古曰：置，谓所置驿也。
　　善　置
　　【史记】
　　《曹参世家》：取砀狐父祈善置。文颖曰：善置，置名也。晋灼曰：祈，音虫氐。孙检曰：汉谓驿曰置，善名也。索隐曰：司马彪郡国志，谷县有祈亭，刘氏音连又如字，善置，置名，汉为驿置馆。十里一置
　　【东汉书】
　　《和帝纪》：旧南海献龙眼荔枝，十里一置，五里一堆。
　　注：置，驿也。
　　【海录碎事】
　　汉永元中，交州进荔枝龙眼。十里一置，五里一堆。奔腾死亡，惟猛兽之害，无数于时，唐羌，字伯游，为临
永乐大典
卷之一万三千四百九十六
卷之一万三千四百九十六
　　二制
　　帝　制
　　【事物纪原】
　　刘勰《文心雕龙》曰：古者有命无制，《周礼》大祝作六辞以通上下。其二曰命是也。《苏氏演义》曰：制者，止也，禁也，断也。言君上驭人，或制断而行之，或禁制而止之。《汉书》云：太后称制，是也。
　　【史记】
　　《秦始皇本纪》：二十六年，令丞相御史议帝号。丞相绾、御史大夫劫、廷尉斯等，皆曰：“臣等谨与博士议曰，秦皇最贵。臣等上尊号王为秦皇。命为制。”
　　【汉制丛录】
　　自秦并天下令丞相御史议帝号，丞相绾等因请“命”为“制”，“令”为“诏”。蔡邕言：制书帝者制度之命也。其文曰：“制诏”，汉因之。“刑法志”，载文帝下令曰制诏御史“云云，之类是也。鲍昱传注《汉官仪》曰：凡制书皆玺封，尚书令重封，此汉制书之制也。又秦并天下，群臣上尊号，于时始有“制曰可”之言，汉制因之。蔡邕言：群臣有所奏，请尚书令奏之。下有司曰“制”，天子答之曰“可”。
　　【蔡中郎独断】
　　制书，帝者制度之命也。其文曰“制诏”，三公、赦令、赎令之属是也。剌史太守相劾奏申、下土迁书文亦如之。其徵为九卿，若迁京师近宫，则言官具言姓名。其免若得罪无姓，凡制书有印，使符下远近皆玺封。尚书令印重封，唯赦令、赎令、召三公诣朝堂受制书，司徒印封露布下州郡。
　　【北史】
　　《周本纪》：静帝大象二年二月乙丑，改制诏为天制，敦为天敕。
　　【资治通鉴】
　　唐则天天授元年，太后自名盟，改诏曰制。
　　【唐会要】
　　凡王言之制有七：一曰册书。立后、建嫡、封树、藩屏、宠命、尊贤、临轩、备礼、则用之。二曰制书。行大赏罚、授大官爵、厘革旧政、赦宥降恩，则用之矣。三曰慰劳制书。褒贤赞能、劝勉勤劳，则用之。四曰发日敕，谓御画发敕也。增减官员，废置州县，征发兵马、除免官爵，授六品已下官、处流已上罪，用库物五百段。钱二百千，食禄五百石、奴婢二十人、马五十疋、牛五十头、羊五百口已上，则用之。五曰。敕旨，谓百司承旨，而程式奏事请施行者。六曰：论事敕书。慰谕公卿。诚约臣下，则用之。七曰：敕牒。随事承旨不易旧典，则用之也。皆宣署申覆而施行焉。旧制册书，诏敕总名曰诏。天授元年，避讳改诏曰制。凡下之通于上，其制有六：一曰奏抄。谓祭祀，支度国用，授六品已下官，断流已下罪，及除免官当者，并为奏抄。二曰奏弹。谓御史纠劾百司不法之事也。三曰露布。谓诸军破贼，申尚书兵部而闻奏马。四曰议。谓朝这疑事下公卿议理有异同奏而裁之。五曰表。六曰日状，皆审署申覆而施行焉。覆奏画可讫留门下省为案，更写一通侍中注，制可印署，送尚书省施行者。又中书以黄白二麻为纶，命重轻之辨。开元三年十月，始用黄麻纸写诏。上元三年二月，制敕并用黄麻纸。
　　【唐书】
　　百官志中书省凡王言之制有七：一曰，册书。立皇后，皇太子，封诸王，临轩册命则用之。二曰制书。大赏罚，赦宥虑囚，大除授，则用之。三曰尉劳制书。褒勉赞劳则用之。四曰发教。废置州县，增减官吏，发兵，除免官爵，授六品以下官则用之。五曰敕旨。百官奏请施行则用之。六曰：论事敕书。戒约臣下则用之。七曰敕牒。随事承制不易于旧则用之。皆宣署申覆然后行焉。门下省下之通上，其制有六：一曰奏钞，以度支国用，授六品以下官、断流以下罪及除免官用之。二曰奏弹，三曰露布。四曰议。五曰表。六曰状。自露布以上，乃审其余，覆奏画制，可以授尚书省。太宗谓王曰：中书诏敕或有差失，则门下当行驳正。神龙元年九月一日，敕门下及都省曰别录敕目三日一进。尚书省，几上之逮下，其制有六：一曰制，二曰敕，三曰册，天子用之。四曰令，皇太子用之。五曰教，亲王公主用之。六曰符，省下于州，州下于县，县下于乡，之达上，其制有六：一曰衣，二曰状，三曰笺，四曰启，五曰辞，六曰牒。诸司相质，其制有三：一曰关，二曰剌，三曰移。几授内外百司之事，皆印其发日为程，一曰受，二曰报，诸司计奏达京师，以事大小多少为之节。凡符移关牒，必遣于省部，乃下天下。大事不决者，皆上尚书省，凡制敕计奏之数，省符告宣之节，岁终为断。
　　【唐六典】
　　册书用简，制书发日。敕用黄麻纸，敕旨论事敕，敕录用黄藤纸，书用竭。贞观中，十一年。始用黄纸写敕制。上元三年，诏尚书省，颁下诸司州县，并用黄纸。闰三月二十日诏。
　　【翰林志】
　　凡赦书德音，立后建储，行大诛讨，拜免三公宰相，命将制书，并白麻。一云藤纸。双日起草，只日宣，郑纲奏故事惟封王命相用白麻。唐初将相官告，用销金笺及金凤纸书之，余皆鱼笺花笺。凡赐予徵召、宣索、处分曰诏，用白麻纸。慰抚军旅曰书，用黄麻纸。荐告词文，用青藤纸朱书。谓之青词。宰相及使相告，用色背绫金花纸。节度使用白背绫金花纸，命妇金花罗纸。吐蕃及赞普书别录，用金花五色绫纸。吐蕃宰相已下书，用五色麻纸。南诏及清平宫书，用黄麻纸。元和八年八月壬寅，吏部定官告纸轴之色物。开元十六年。置学士院，专掌内命，凡拜免将相，号令征伐，皆用白麻。中书所出，独得用黄麻。其白麻皆在翰林院。
　　【宋史】
　　凡命令之礼有七：曰册书，立后妃，封亲王，皇太子，大长公主，拜三师、三公、三省，长官，则用之。曰制书，处分军国大事，颁赦宥德音，命尚书、左右仆射、开府仪‘同三’司、节度使，凡告庭除授，则用之。曰诰命，应文武官迁改职秩，内外命妇除授，及封叙赠典应命词，则用之。曰诏书，赐待制、大乡监中、大夫、观察使以上则用之。曰敕书，赐少卿监中、散大夫、防御使以下，则用之。曰御礼，布告登封郊祀宗祀及大号令则用之。曰敕，赐及戒励百官，晓谕军民，则用之。皆承制画旨以授门下省令宣之，侍郎奉之，舍人行之，留其所得旨为底。
　　【云谷杂纪】
　　诏制首以门下二宇，门下省宁管诏令，令诏制之首必冠以门下二字，此制盖自唐已然。傅亮修张于房庙教首曰纪纲，唐吕延济注云：纪纲，为主簿之司，教皆主簿宣之故先呼之。亦犹今出制首言门下是也。
　　【珊瑚钩诗话】
　　帝王之言，出法度以制人者，谓之制。
　　【朝野类要】
　　但是圣旨文字皆为制书。
　　【江少虞类苑】
　　制书不可称德音，本朝之制凡霈宥大赦、曲赦、德音三种，自分等差，宗衮言德音非可名，制书乃臣下奉行制书之名，天子自谓。德音非也。余按《唐常衮集》，赦令一门总谓之德音，盖得之矣。
　　【淮南子】
　　唐虞有制令而无刑罚。注制令焕乎其有文章也。
　　【文中子】
　　《周公篇》：贾琼问读书之义，子曰：“天子之义，列乎制范者有四：曰制，曰诏，曰志，曰策。注制，命也，秦改命为制，汉因之也。帝者之制，恢恢乎其无所不容，其有大制，制天下而不割乎，其上湛然，其下恬然。天下之危，与天下安之。天下之失，与天下正之。千变万化，吾常守中焉。其卓为不可动乎？其感而无不通乎？此之谓帝制矣。注：言二帝之典，三王之诰、两汉之志，皆同制矣。子曰：达制命之道，其知王公之所为乎？其得变化之心乎？注：已形于外，则心可知矣。贾琼曰：两汉有制志，何也？”子曰：“制其尽美于恤人乎？注：汉七主，本以尤民而作制。帝制衰而天下言利矣。”注续书所以救比失色。薛生曰：“和殇之后，帝制绝矣。元经何以不兴乎？”子曰：“君子之于帝制，并心一气以待也，倾耳以听，拭目而视，故假之以岁时。桓灵之际，帝制遂亡矣，文明之际，魏制其未成乎？”注：以待其复兴也。太后称制
　　【西汉书】
　　《高后纪》：临朝称制，师古曰：“天子之言一曰制书，二曰诏书。制书者，谓其制度之命也，非皇后所得称。今吕太后临朝行天子事，断决万机故称制诏。
　　【史记】
　　《齐悼惠王世家》：孝惠帝崩，吕太后称制天下，事皆决于高后。
　　【东汉书】
　　永元十四年夏，阴后废，立邓贵人为皇后。元兴元年，帝崩。长子平原王有疾，而诸皇子夭没，前后十数。后生者辄隐秘养于人间，殇帝生始百日，后乃迎立之，尊后为皇太后。太后临朝，及殇帝崩，太后定策立安帝，犹临朝政。
　　【两汉蒙求】
　　《和熹邓皇后傅》：论曰：邓后称制终身，号自出，术谢前政之良，身阙明辟之义，至使嗣主侧目，敛衽于虚器，直往怀懑，悬书于象魏。借之仪者，殆其惑哉？然而建光之后，王柄有归，遂乃名贤戮辱，使孽党进哀释之未兹焉。有徵故知持权引谤所幸者非已焦心恤患，自强者唯国，是以班母。一说阖门辞事，爱侄微愆髯剔，谢罪将杜根逢，诛未值其诚乎？
　　【通鉴纲目】
