<!-- { "loadSidebar": true } -->
　　《崔彦昭列传》：彦昭同平章事，辅政数月，百职斯举，察而不烦，士君子称之。二年因其转官，僖宗诫曰：彦昭历试有劳，合谐无愧，涉于《六月》，秉是一心。修乃文，可以兴文教；励乃武，可以成武功。重整前规，两司大计，清能壁立，政乃风行，奸欺屏绝于多岐，请托销摧于正议。不烦内库有助涓毫，不假外藩有进丝发。军食所入余剩于明年，郊庙所供克办于今岁。颇符神化，真谓庙谋，不有良臣，安能富国？宜酬勋于黄阁，俾正位于紫垣，敬服诫词，永坚茂业。呜呼，秉君之道何所难哉！覆车之途近已多矣。与其树党不若修身，与其收恩不如秉直。买暂胜者，贻其永败，沽小智者，囊其大愚。不贵及人，唯争自我，初诚润屋，寻以危家，金玉满堂，莫之能守。纵经营而得位，用枉挠而当辜。唯尔选自朕心，采于人望，宣诏既毕，闭门未知，来遂奔车，退无私谢，推独元老。曾请急征以守道而自臻，实荣亲之勖重。尔其坚持正直，允执规程，但畏幽阴必归公当。甘言可惮，叙往可嗤，奖善须明，惩奸须锐。利于人者，虽难必举；利于己者，虽易勿为。频念孤寒，每思耕织，常自勤于数事，便有望于中兴。彰朕知臣在卿，往国必使恩从下布，法自上行，但立直标，终无曲影，苟致我于尧舜，亦比尔于皋夔，可中书侍郎依前判度攴事。
　　百寮新诫
　　【新唐书】
　　《高宗武皇后传》：帝晚益病风，不与天下事，一付后，后乃更为太平文治事，大集诸儒、内禁殿撰定《列女传》、《臣轨》、《百寮新诫》、《乐书》等，大抵千余篇。
　　外戚诫
　　【新唐书】
　　《高宗武皇后传》：后制外戚诫，献诸朝，解释讥噪。
　　有训有诫
　　【朝滹涧泉日记】
　　《大壮》，非礼勿履，戒也。《复》以至日闭关，亦戒也。《乾》以自强不息，敛而用之也。《坤》厚德载物，不以地道取义也。持而用之，臣位以成已也。有训有诫，只以分配阴阳言之，但可以明于忧患，与故而自知尔，非君平卖卜之论也，况于圣人垂教于天下后世乎！
　　赐书为诫
　　【宋鉴长编】
　　淳化三年，廷试进士孙何等，各授官有差，入谢于长春殿。上谓宰相曰：“天下至广，籍群材共治之。今岁登第者，又千余人，皆朕所选。此等但能自检情美替而归，则驯致亨衢，未易测也。”特诏刻《礼记?儒行篇》，赐近臣及京官受任于外者，并以赐何等，令为座右之诫。
　　兴废有诫
　　【孔子世家补】
　　孔子观乎明堂，睹四门墉，有尧舜之容，桀纣之象，而各有善恶之状，兴废之诫焉。又有周公相成王，抱之负斧户衣南面，以朝诸侯之图焉。孔子徘徊而望之，谓从者曰：“此周之所以盛也。”夫明镜所以察形，往古所以知今，人主不务袭迹。于其所以安存，而急怠所以危亡，是未有以异于走，而欲求及前人也，岂不惑哉！
　　诗文
　　【艺文类聚】
　　《后汉高义方清诫》：天长而地久，人生则不然。又不养以福，保全其寿年。饮酒病我性，思虑害我神。美色伐我命，利欲乱我真。神明无聊赖，愁毒于众烦。中年弃我逝，忽若风过山。形气各分离，一往不复还。上士愍其痛，抗志凌云烟。涤荡弃秽累，飘邈任自然。退修清以净，存吾玄中玄。澄心剪思虑，泰清不受尘。恍惚中有物，希微无形端。智虑赫赫尽，谷神绵绵存。
　　《晋李充起居诫》：温良恭俭，仲尼所以为贵。小心翼翼，文王所以称美。圣德周达无名，斯亦圣中之目也。中人而有斯行，则亦圣人之一隅矣。而末欲谓守慎为拘吝，追慎为怯弱，不逊以为勇，无礼以为达，异乎吾所闻也。
　　【云溪友议】
　　《哀贫诫》：余以曾子回车不入胜母之闾，不韦有桐轮之媚，是乃曾参立行孝之名，不韦抱淫邪之责，通之进退者，岂以二子而陟是非乎？诸宫有李令者，自宰延安，本狡猾之徒也，强为篇章而干谒，时有归评事任江陵鍉院，常怀恤士之心，李令既识归君，累求敕贷而悉皆允诺。又云：“某欲寻亲湖外，辄假舍而安家族。”归君亦敏诺之。李且乘舟而去，不二旬，其妻遣仆使告丐喉粮，主人拯其乏绝。李忽寄书于鍉院，情况密是异寻常书，中有赠家室等诗一首，意欲组织归君。归君快恨悔，而不能明，与率武陵渠江之务，以糊其口焉。举士沈沈擢，既违名路从知长沙，每述于同院众宾，用兹戒慎也。李令寄妻诗曰：“有人教我向衡阳，一度思归欲断肠。为报艳妻兼少女，与吾觅取主朗州场。”
　　【王安石临川集】
　　诫励诸道转运使，经画财利，宽恤民力。夫闵仁百姓而无夺其时，无侵其财，无耗其力，使其无憾于衣食，而以养生丧死，此礼义廉耻之所兴，而二帝三王诫敕百工诸侯之所光后世，不可以忽者也！朕夙兴夜寐，听治不怠，囿游宫室之观，无所增饰而躬以节俭，先天下之士然而不忍人之政，考诸先王未有以及之也。凶年饥岁，民之父子夫妇，犹有不得保其家室，而放乎沟壑，意者吏或不良，不知所以振救省忧之方，而使也至此耶！今吾于诸道置使者，使得察吏之良否，而视民之疾苦，辄具以言。而在士者，或不惟朕之志所急，而以侵牟之为，故甚非所以遣使者，慰安元元之意也。夫转输天下之财，以给有司之费，皆有常数。而无横求能御轻重敛散之权，而禁因缘之奸，则何患乎轻入之不足被！前世良吏能纾其民，而官士亦不耗废者，岂有他哉！亦在乎勉之而已。若乃操聚敛之嬴以为功，而不知百姓与足之义，非惟逆于朕志，而有司考绩之法，亦将不汝容焉。朕言维服，其听毋怠。
　　【吴如愚杂说】
　　劝诫四说：心有四病，不可不去，多思，多欲，易傲，易怒。多思则乱志，多欲则恣情，易傲则拂性，易怒则暴气。无此四病，心斯湛然。身有四益，不可不志，爱物亲仁，观书省事。爱物则好生，亲仁则好善，观书则好学，省事则好静。全此四益，身斯粹然。家有四训，不可不佩，敬上恕下，周外和内。敬上则孝悌，恕下则慈祥，周外则忠信，和内则亲睦。守此四训，家斯安然。时有四宜，不可不审，约言简出，谨交节饮，约言则寡尤，简出则少忧，谨交则无辱，节饮则不乱。合此四宜，时斯泰然。思与欲不可无，而病在于多；傲与怒不可有，而病在于易。去傲莫若谦，去怒莫若忍，二者工夫纯熟，更能以身之四益充之，则多思多欲之病斯可渐去。去心之病，全身之益，其本正矣。本正未自治，所谓家之训时之宜。又何患乎不能守，不能合哉！此其方也，观者详之。
　　【闲居编】
　　烛蛾诫：有虫名烛蛾，翱翔近灯火。举手再三遮，彼意终不可。驱去复飞来，防护更劳我。汝无纵所见，自取焦肌祸。
　　【刘兼诗】
　　《诫是非》：巧舌如簧总莫听，是非多自爱憎生。二人告母虽投杼，百犬闻风只吠声。辨玉且宽和氏黑罪，诬金须认不疑情。因思畴昔游谈者，六国交驰亦受烹。
　　【苏极诗】
　　凡草诫：野草凡不凡，亦应生和出。锄夫耘药兰，根不留其一。良由本芜秽，着地成弃物。人生行不修，何门可容膝？不唯不尔容，得无凡草嫉。贤愚偃仰间，鉴之宜日日。
永乐大典
卷之一万五千七十五
卷之一万五千七十五
　　七泰介
　　特　介
　　【杨雄方言】
　　物无偶曰特。兽无偶曰介。
　　《传》曰泽有介麋。
　　【鹤山渠阳杂抄】
　　昭十四年，收介特。注：单身民也。疏：一介行李。介麋，则介亦特之义也。二十八年，君亦不使一介，辱在寡人。注：一介，单使。二传介个异。
　　和　介
　　【子家子】
　　和以交物，介以立我。
　　【元史】
　　《列传》：董朴之为学造诣既深，充养交至。其为清而通，和而介，君子人也。
　　通　介
　　【魏志】
　　《徐邈传》：或问卢钦：“徐公当武帝之时，人以为通，自在凉州，及还京师，人以为介，何也？”钦曰：“往者毛孝先、崔季用事，贵清素之士，于时皆变易车服以求名高，而徐公不改其常，故人以为通。比来天下奢靡，转相仿效，而徐公雅尚自若，不与俗同，故前日之通，乃今日之介也。是世人之无常，而徐公之有常也。东坡通介，宁随薄俗移。后山取性无通介，随时有异同。
　　【宋苏颖滨集】
　　王导论性本宽厚容众，众人安之，然生于衍澄之间，不能免习俗之累，喜通而疾介。
　　清　介
　　【东汉书】
　　《第五伦传》注：《三辅决录注》：曰伦少子颉，字子陵。为郡功曹，州从事，公府辟举高第，为侍御史，南顿令，桂阳、南阳、庐江三郡太守，谏议大夫。洛阳无主人，乡里无田宅，客止灵台中，或十日不炊。司隶校尉南阳左雄、太史令张衡、尚书庐江朱建、孟兴皆与颉故旧，各致礼饷，颉终不受。
　　【北史】
　　《薛道衡传》：道衡族父孺，清贞孤介，不交流俗。太常丞胡仲操曾在朝堂，就孺借刀子割爪甲，孺以仲操非雅士，竟不与之。
　　【辛文房唐才子传】
　　卢全，初隐少室山，号玉川子。家甚贫，惟图书堆积。后卜居洛城，破屋数间而已。一奴长须不裹头，一婢赤脚老无齿。终日苦哦，邻僧送来。朝廷知其清介之节，凡两备礼，征为谏议大夫，不起。
　　【宋史】
　　列传：申锡，宝历二年转礼部员外郎，寻充侍读学士。申锡在朝行清景介洁不趋党兴，当长庆宝历之间，时风嚣薄，朋比大扇，及申锡初用，时论以为伟观。《李及传》：及举进士，历官至御史中丞。资性清介，所治简严。喜慰荐下吏，而乐道人之善。在杭州恶其风俗浮靡，不事宴游。一日冒雪出郊，众谓当买酒召客，乃独造林逋，清谈至暮而归。居官数年，未尝市吴中物，比去唯市《白乐天集》。
　　【燕语考异】
　　杜祁公居官清介，每请俸必过初五。家人尝前误请者，公怒，即以付有司劾治。尹师鲁公所知也。余在颖州士人家，当见师鲁得罪。后谢公书亲引此事云：“以自视虽若无愧，以公观之，则安得为无罪！”师鲁盖自擅贷官钱，为部吏偿债。当时有恶之者，遂论以赃云。
　　【渔隐丛话】
