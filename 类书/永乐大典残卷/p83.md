<!-- { "loadSidebar": true } -->
　　陶渊明闲居则负耒而躬耕，年饥则叩门而乞食，益不可不谓贫矣。至于弃官而归，则易若脱屣，非其胸中自有丘壑，安能摆落世故如此。顷时杜祁公在政府，客有新第者，以所业献公，请学为政。公无一言，唯问生事厚薄。人有问公者，公曰：人有田园，则进退轻，乃可行吾志。祁公可谓知言矣。近时士大夫，多喜学渊明诗，皆故为静退远引之词，以文其歆羡躁进之失，譬犹效西子之颦，而忘其语意高远，不能窥此老之藩篱也。
　　【黄庭坚豫章集】
　　《书渊明诗后》：血气方刚时，读此诗如嚼枯木。反绵历世事，如决定无所用智。每观此篇，如渴饮水，如欲寐得啜茗，如饥啖汤饼。今人亦有能同味者乎？但恐嚼不破耳！
　　《书陶渊明责子诗》：观陶渊明之诗，想见其人岂第慈祥戏谑可观也！俗人便谓渊明诸子皆不肖，而渊明愁叹见于诗，可谓痴人前不得说梦也。
　　【吴可藏海居士集】
　　《五峰翁书渊明诗》：陶渊明诗，如向上祖师所受用处，无复余事。有欲学之，非饱于参寻莫能到也。思道平生刻意于诗，晚所造诣乃如此。当有明眼人，以予言为信。五峰翁挺士特书。
　　【蒋璨】
　　书靖节之诗，人不可学。然有不蕲同而同者，其妙至于不可言，当于此诗求之，说蜜为甜，与无舌人自不相领。阳羡蒋璨宣卿书。
　　【苏东坡集】
　　《书渊明羲农去我久诗》：余闻江州东林寺有陶渊明诗集，方欲遣人求之，而李江州忽送一部遗予。字大纸厚，甚可喜也。每体中不佳，辄取读，不过一篇，惟恐读尽后，无以自遣耳。
　　又《书颜生称为仁诗》：此陶渊明饮酒诗也。此饮酒中，不知何缘记得许事。元丰五年三月三日，子瞻与客饮酒，客令书此诗，因题其后。
　　又《书渊明乞食诗后》：陶渊明得一食，至欲以冥谢主人，哀哉哀哉，此大类丐者口颊也。非独余哀之，举世莫不哀之也。饥寒常在身前，功名常在身后，二者不相待，此士之所以穷也。
　　又《书渊明东方有一士诗尾》：此东方一士，正渊明也。不知从之游者谁乎？若了翁得此一段，我即渊明，渊明即我也。绍圣二年十二月，东坡居士饮醉食饱，默坐思无邪斋，兀然如睡，既觉、写渊明诗一首示儿子过。
　　【晁无咎鸡肋集】
　　《题陶渊明诗后》：诗以一事论工拙，如“身轻一鸟过”，“身轻一鸟下”，过与下，与疾与落，每变而每不易较也。如鲁直之言，犹石武之于美玉是矣。然此犹在工拙精粗之间，其致思未白也。记在广陵日见东坡，云，陶渊明意不在诗，诗以寄其意耳。采菊东篱下，悠然见南山，则本自采菊，无意望山，适举首而见之，故悠然忘情，趣闲而累远。此未可于文字，精粗间求之。以比石武美玉不类。崇宁三年十月晦日，晁补之题。
　　【马碧梧玩芳集】
　　《题注陶诗后》：陶公书甲子之事，后人盖为隐者之一节耳，不于其诗数数然附著斯意也。乡先生东涧汤公，始从而一二笺释之，谓其有感于兴亡之际，为之增欷而累叹焉！当涧为此论时，盖淳初元，国步小康时也。去之三十余年，余乃真践此境。山中恸哭之余，因取陶诗汤注诵之，痛国事之巳非，悼前贤之不作。因涧于彼时，预表斯指，岂亦陈了翁书杜陵哀江头之意耶？呜呼！岂不重可悲哉！是编每于世运变迁之语，数致志焉。至于二卷中，赠羊长史之篇，既欲考千载典坟之存，以求古人之心，复欲因九州舆图之一，以验圣贤之迹。而终之以经商山谢绮角之意。涧之言曰：南北虽合，而世代将易，但当与绮角游耳。呜呼！世代之易，犹可言也；夷夏之易，不可言也。岂不又重可悲哉！本心斋书。
　　阮籍诗
　　【文献通考】
　　《阮步兵集》：陈氏曰：魏步兵校尉陈留阮籍嗣宗撰，其题皆曰《永怀》。首卷四言十三篇，余皆五言，八十篇。通为九十三篇。文选所收，十七篇而已。
　　谢惠连诗
　　【文献通考】
　　《谢惠连集》一卷
　　陈氏曰：宋司徒参军谢惠连撰，本集五卷，今惟诗三十四首。惠连得名早，轻薄多尤累，故仕不显。死时才三十七岁。
　　鲍泰诗
　　【文献通考】
　　《鲍参军集》十卷。
　　梁元帝诗
　　【文献通考】
　　梁元帝诗一卷。陈氏曰：即湘东王绎。
　　文帝诗
　　【文献通考】
　　《梁简文集》五卷。陈氏曰：简文帝，纲也。按《隋志》八十五卷，唐已缺五卷，《中兴书目》只存一卷，诗百篇，又缺其三首，今五卷皆诗，总为二百四十四篇。
　　柳文畅诗
　　【文献通考】
　　《柳吴兴集》一卷。陈氏曰：梁吴兴太守河东柳恽文畅撰仅有十八首。
　　江总诗
　　【文献通考】
　　《江总集》一卷。
　　陈氏曰：陈尚书令考城江总总持撰。总在陈为太子詹事，以宫端为长夜之饮。及后主即位，当权任日为艳诗，君臣昏乱，以至亡国。入隋为上开府，《唐志》集三十卷，《中兴书目》七卷，今惟存诗仅百首云。
　　徐孝穆诗
　　【文献通考】
　　《徐孝穆集》一卷。
　　陈氏曰：陈太子太傅东海徐陵孝穆撰。本傅称其文丧乱散失，存者二十卷。今惟诗五十余篇。
　　阴铿诗
　　【文献通考】
　　《阴铿集》一卷。
　　陈氏曰：陈散骑常侍南平阴铿子坚撰。才三十余篇。杜子美云，“李侯有佳句，往往似阴铿”，今考之未见铿之所以似太白者。太白固未易似也。子美云尔，殆必有说。
　　晁氏曰：陈阴铿子坚也，幼聪慧，五岁能诵诗赋，日千言，及长，博涉史传，尤工五言诗。徐陵言之于世祖，使赋安乐宫，援笔立成。累迁散骑常侍，有集三卷。隋已亡其二，今所存十数诗而已。杜少陵赏赠李太白诗，首云，“李侯有佳句，往往似阴铿”。今观此集，白盖过之远矣。甫之慎许可乃如此。
　　【韩驹陵阳集】
　　《题阴铿诗》：右阴铿诗。铿与何逊齐名，世号阴何。今何逊集五卷，其诗清丽简远，正称其名；铿诗至少，又浅易，无他奇。其格律乃似隋唐间人所为，疑非出于铿。虽然，自隋唐以来，谓铿诗矣，故录之。
　　吴均诗
　　【文献通考】
　　《吴均集》二卷。
　　晁氏曰：梁吴均叔宰也，史称均。博学才俊，体清拔，有古气，好事效之，谓之吴均体。有集二十卷。唐世搜求，止得十卷。今又亡其七矣。旧题误曰吴均，均乃唐人，此诗殊不类，而其中有赠柳贞阳、周兴嗣辈诗，固已知其非均。又有萧子云赠吴朝请入东诗，盖在武帝时为奉朝靖，则知为均也，无疑矣。萧子云诗八，萧子显朱异平筠王僧孺诗各一附。颜子推讥均，集中有破镜赋，今已亡之。
　　江淹诗
　　【文献通考】
　　《江淹诗集》十卷。
　　何逊诗
　　【文献通考】
　　《何逊集》二卷。
　　晁氏曰：梁何逊仲言也。东海人，终水部员外郎。逊少能诗。州举秀才。范云见其文，嗟赏曰：“观文人质则过懦，丽则伤俗，能清浊古今，见之何生矣”。沈约谓：“每读卿诗，一日三复，犹不能已。”与刘孝绰俱以文章见重于世，谓之何刘，王僧孺集其文为八卷，今亡逸不全。
　　陈氏曰：本传集八卷。馆阁书目。今所传止此。
　　庾开府诗
　　【文献通考】
　　《庾开府集》二十卷。晁氏曰：周庾信子山也。南阳人，梁元帝时为散骑常侍，聘西魏，遂留长安。孝闵时终司宪大夫。信在梁与徐陵文并绮丽，世号徐庾体。有“滕王辶卣序”。
　　陈氏曰：信，肩吾之子，仕梁及周，其在扬都，有集四十卷，及江陵又有三卷，皆兵火不存。今集止自入魏以来所作，而《哀江南赋》，实为首冠。
　　薛道衡诗
　　【文献通考】
　　《薛道衡集》一卷。
　　陈氏曰：隋内史侍郎河东薛道衡元卿撰。诗凡十九篇。本集三十卷。所存止此。大抵隋以前文集存全者亡几多，好事者于类书中抄出，以备家数也。
　　史言道衡每至构文必隐空齐，蹋壁而卧，闻户外人声便怒，其沉思如此。宋之问诗
　　【文献通考】
　　《宋之问考功集》十卷。
　　晁氏曰：唐宋之问延清也。汾州人。武后召与杨炯分直习艺馆，谄事太平公主，为考功员外郎。睿宗初贬钦州赐死。自魏建安讫江左诗律屡变，至沈约庾信，以音韵相婉附，属对精密。及之问期，又加靡丽，回忌声病，约句准篇，如锦绣成文，学者宗之，号“沈宋”。徐坚常论之问之文如良金美玉，无施不可。其为当时所重如此。
　　沈期诗
　　【文献通考】
　　《沈期集》五卷。
　　晁氏曰：唐沈期云卿也，相州人。及进士第，由协律郎累迁弘文馆直学士，常侍中宗宴舞回波，为弄辞以悦帝，还赐牙绯。
　　陈氏曰：自沈约以来，始以音韵对偶为诗，至期之问益加靡丽，学者号“沈宋”。唐律盖始于此二人。皆以附二张进之问尤无行。
　　石林叶氏曰：黄大临云，鲁直晚喜期宋之问诗，以为与杜审言同时，老杜五言不惟出其家法，参得二人之妙也。责宜州，并不以书同行，箧中惟有《期集》一部。然鲁直文字中未尝及，当是不示人以朴也。吾尝问大临诗中所甚爱者，举“海外逢寒食，春来不见饧，洛阳新甲子，何日是清明”一篇，以为二十字中婉而有味，如人序百许言者然。今历论节气，有清明无寒食，流俗但以清明前为寒食，既不知清明，安能知寒食，此不可解也。
　　杜审言诗
　　【文献通考】
　　《杜审言集》十卷。
　　晁氏曰：杜审言必简也。襄阳人。预之后裔。擢进士。博才傲世，尝对武后赋《欢喜诗》，后叹重其文。与李峤、崔融苏味道为文章四友，集有诗四十余篇而已。
　　又《杜必简集》一卷。
　　陈氏曰：唐著作郎襄阳杜审言必简撰，工部之祖也。唐初沈宋以来，律诗始盛行，然未以平仄失眼为忌。审言诗虽不多，句律极严，无一失粘者，甫之家传有自来矣。然遂欲衙官屈送宋，则不可也。
　　杨诚斋序略曰：必简尝为吉州司户，今户曹赵君彦清，旁搜远摭得其诗四十二首，将刻枣以传好诗且以为户厅之宝玉大弓，属予集之。余观必简之诗，若“牵丝紫蔓长”，即“水荇牵风翠带长”之句也；若“鹤子曳童衣”，即“儒衣山鸟怪”之句也；若“云阴送晚雷”，即“雷声忽送千峰雨”之句也；若“风光新柳报，宴赏落花催”，即“星霜玄鸟变，身世白驹催”之句也。予不知祖宗之相似，其有意乎？抑亦偶然乎？至“如往来花不发，新旧雪仍残”，如“日气抱残虹”，如“愁思看春不当春，明年春色倍还人”，如“飞花揽独愁，”皆佳句也。三世之后，莫之与京宜哉！王维诗
　　【文献通考】
　　《王右丞集》十卷。
