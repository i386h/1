<!-- { "loadSidebar": true } -->
　　【宋史】
　　《李光传》：光迁侍御史，时太原围急，奏乞就委折彦质，尽起晋降磁隰潞威胜汾八州民兵，及本路诸县弓手，俾守令各自部辖。其土豪士人愿为首领者，假以初官，应副器甲，协力赴援。女真劫质亲王以三镇为辞，势必深入，请大修京城守御之备，以伐敌人之谋。
　　【刘韦合传】
　　知越州，方腊陷衢婺。越大震，官吏悉遁，或具舟请行。曰：“吾为郡守，当与城存亡。”不为动，益厉战守备。寇至城下，击败之，拜述古殿直学士。
　　【会稽志】
　　宣和二年冬，陆州清溪县民方腊起为盗，势张甚。及破杭州，与越隔一水，大震，官吏往往遁去。知州事徽猷阁待制刘强，独调兵筑城固守，令民富者出财，壮者出力，士民皆奋。已而盗益炽，连陷衢婺二州，以三年二月抵越城下，众数万，有酋渠绛衣散发，被重甲而自号佛母，指呼群盗，蚁附攻城。会有石骄卒，为石骄所激，堕城中草积上不死，具言贼中事。公麾众出直攻其腹心，破之，擒佛母者，贼遂大溃，僵尸蔽野，不复敢进。明台温赖越哽贼喉牙，得以皆全。方受围时，公之子子羽，年二十四五，出入兵间，且计且战，得贼酋躬视行刑于市。色不变，士卒悖恃以增气。靖康二年，公死事东都，丧归，道出越境，父老鲍方等祭之，哭泣甚哀。其文曰：“天地有覆载之德，父母有养育之恩，若乃枯骨重肉，已死后生，兼之者其惟公乎！昔公之师越也，仁恩惠化，遐迩蒙福，论湖田之弊，捐十万之租。使我民温衣饱食，安于里闾，则公之德泽在人，已沦肌氵吏髓矣。睦寇窃发，全浙披靡，破邑屠城，无敢当者。公独宴然不动，激潺鼓懦，守孤城于凶焰之中，犭尔雉艹驱除，民卒按堵。故当时歌谣曰：‘我公按甲坐谯门，百万生灵一呼存。’呜呼，我有父母，赖公保之；我有妻子，赖公蓄之；我有室庐，赖公全之；我有田畴，赖公辟之。是以越人家有绘像，巷有祠宇，饮食必祝公。至殒身殁齿，子子孙孙永不敢忘也。呜呼，公今死矣。若乃公立朝之德望，许国之忠烈，四海所共知，缙绅所皆言。惟是越民，感公恩德，同于天地，过于父母。今灵车而来归，道出此境，耄儿号赴，不约而同。怅英魂之莫招，睹甘棠之犹在。雨泣雷恸，天悲日昏。公怀我民，尚复歆其奠觞，察其情至也哉！濡血书词，告于灵下。”乾道中观文殿大学士史公。浩作公祠堂记曰：“宣和初忠显刘公守会稽。乃二年冬，青溪盗大起，连陷杭陆。明年春，衢婺处亦失守。于是乘锐四出，直扌寿会稽，逢集蚁缘。贼怙其众，意公必婴城，欲以持久困之，而公乃亟开关，麾众出战，贼遂大溃，死者相枕于野，自是不敢复东。时永嘉、临海、四明，以会稽为蔽障，卒赖以全。制书策勋，自徽猷阁待制大中大夫拜述古殿直学士正奉大夫。于是天下识与不识，皆期公大用。其后虽不幸不至辅相，然守封疆，死国难。忠贯白日，义感异类。哀荣之典，震曜一时。秩奉常攻靖康死事之臣，足以配李忠愍者惟公，故谥曰忠显。浩后五十年来领郡事，获拜公生祠于圆通院。邦人肃恭奉祀，如公尚存；思慕诵说，如公始去。盛德之容，凛然如生，望之足以廉贪而起懦。呜呼，盛哉！惟公无恙时，有生祠二：南维会稽，北维真定。皆以御寇捍难，有大功于是邦也。会稽之祠葺矣。今天子神圣英武，将北复赵魏，廓清中原，则真定之祠，行亦汛扫。浩虽老，尚庶几见之。乾道已丑，七月望日。句章史浩述。”方刘公城守时，待制沈公调为士曹掾，刘公募民能得贼首一级，赏钱三万，沈公闻遽请见。以为如是，则小人规利，或杀平人，乞令必生擒乃给赏，仍倍其数。不阅日，郡人俘数十辈以献，帅命沈公之，其间附贼者财三四人，乃请尽释其余，刘公从之。自后凡有称得贼者，悉付沈公辨证，全活殆数千人。沈公至大中大夫敷文阁待制，知福州，年八十余乃终。嗣子继显于朝，议者以为阴德之报。
　　【北盟录】
　　宋靖康中，边报交驰，风传不一，人心不定，乃增置都大提举守御使司官吏，并以枢密聂昌领之。
　　【宋会要】
