<!-- { "loadSidebar": true } -->
　　《偶成》时往草木幽，事寂门巷闭。飞鸟来亲人，故作可怜意。风雨萧然一室虚，床头惟有旧时书。官闲不理西曹事，自取芸香辟蠹鱼。春色堂堂不必疑，浮云流水任东西。晓来一阵催花雨，村北村南布谷啼。春色年年自往来，偶然行上妙高台。可怜荆棘参天里，一杂桃花独自开。《五言四首》：颜色不如前，舞袖无心著。寄语挝鼓人，莫挝红芍药。自舞不知羞，欲罢更垂手。今日看他人，乃知前日丑。对酒莫舞剑，坐上客欲起。为有伤心人，如何要人喜。梨园人散后，处处霓裳舞。惟有李龟年，逢人泪如雨。《绝句》：梦觉西斋鹤影孤，最怜残月挂高梧。一窗凉气如清雾，起看菖蒲叶上珠。《漫题》：日暮山光合，雨余溪水清。可怜桃李树，犹有故乡情。溪水东流去，春愁可柰何。美人今不见，门外落花多。《无题》：世事真难托，微宗只自怜。文章登第日，淮楚用兵年。薄宦春云外，归心夕照边。长安无近使，回首意茫然。幽居无客至，倚仗问韶华。满地生芳草，开窗见落花。衰年常畏酒，多病复思家。独立无聊赖，空墙散夕鸦。《刘彦朴索月旦评诗》：乱后人才久混并，谁能着眼向高明。汝南莫诧先贤传，陕右重新月旦评。妍丑固难逃水鉴，重轻终不离权衡，却防暗里曹瞒至，世上奸雄要指名。《读乐天诗》：寒斋坐无事，闲观乐天诗。一篇复一篇，终帙不知疲。抚卷想其人，百虑春水澌。便如饮醇酎，心体俱融怡。夫君古达者，闻道超希夷。胸中浩然气，不为富贵移。立朝著直节，终始无磷缁。穷通等一致，未见喜与悲。放浪林野间，自比荣落期。香出月明夜，洛水花开时。沉酣溺杯杓，讽永多诗辞。襟怀既夷旷，文字无崎，虽言未尝言，真是忘言师。人生能几时，飘若风中丝。巧拙仝一死，虚名亦奚为。得酒且开颜，万事姑置之。作诗不必工，醉墨徒淋漓。袜翻我自稳，任使俗人嗤。《古诗》：涉渚采春兰，兰生不盈握。我欲持赠君，路远安可托。昔者承君恩，良厚不为薄。今君在万里，音书两冥寞。我忧君不知，我意君不察，兰叶何青青，馨香随风发。安得入君怀，为君解烦结。悠悠终莫致，脉脉心不绝。发衰日已白，形衰日已槁。谁於形发间，不随形发老。浮云日夕变，青山依旧好。此理非智求，不在读书早。欲看杜陵花，须上长安道。娟娟圆月明，照见我心怀。明月岂不美，我怀自不佳。黄河决金堤，东南流入淮。谁令州与县，化为狼与豺。人命贱如土，委弃不得埋。忧来望中霄，北斗当空排。搀抢不可视，默默下西阶。农家初辟地，日夕把犁锄。荆棘总芟刈，新苗渐成区。勤动劳不自怠，脊土为膏腴。懵彼后来人，不念前人劬。耕耘付童稚，仓廪随时虚。遂令禾黍场，化为榛与芜。昔以一人耕，成此百亩居。如何有百亩，不能养其躯。牛犊辞故舍，华屋为丘墟。牧竖不忍视，落日空踌躇。芦叶何挺挺，稻叶何垂垂。至宝不外眩，高才恒自卑。郦生白首狂，宁子扣角悲。胸中有所负，何必常人知。念彼轻薄儿，衣冠空陆离。气随黄金尽，皇皇竟何之。古来观人者，不轻微贱时。早起坐东轩，晨风吹我衣。初日出海上，苍凉无赫辉。翳翳新木荣，交交群鸟飞，禾黍蔽原野，秋实已离离。虽非巳所植，私欣雨时。乱离得安处，贫贱何足悲。上山行采薪，下山行采兰。采薪易粟归，采兰弃草间。虽有君子心，不如桃李颜。方知出山贱，不如长在山。我欲遗所思，路远风雨寒。嗟哉不能顾，俯之泪泛澜。道傍华表柱，下有百年墓，不知何代孙，伐卖坟前树。伐树尚可忍，畏官留禁步。弃地与他人，遗骸一朝露。薄葬古所敦，虽贫反能固。堂前两株树，朱夏结层阴。相看坐终日，爱此岁寒心。故人离乱间，寄我孤桐琴。不辞涉远道，以我为知音。登山觉山高，汲井知井深。不经洪炉燃，不识真黄金。丈夫同患难，方知尺与寻。伤彼市厘人，安足谌。荷花未出水，荷叶已田田。何不飘流去，中有藕丝牵。荷叶牵藕丝，欲去不得去。客子万里行，栖迟在中路。岂无田与庐，岂无亲与故。丈夫既出门，虽亲弗能顾。去为人所怜，归为人所慕。安能随燕雀，低飞度朝暮。袅袅秋风起，庭树鸣。浮云有凉意，白日东西行。路有羁旅人，自言久徂征。去年役交河，今年戍彭城。上功在幕府，官职未分明。长枪不得用，黄金有余荣。荆棘被原野，流水不复清。无官亦归去，天下何时平。游子念故里，日夕心悬悬，微躯下自保，远道何当旋。援琴欲抚之，一抚两绝弦。苍天一何高，海水一何深。山高与水深，不如游子心。安得双羽翰，归飞投故林。婉婉良家子，娟娟好颜色。芳年不自爱，误为乡里识。一朝入汉宫，引过长秋侧。虽然不得怜，名在宫人籍。巳矣复何言，芳菲从此毕。蘼芜生水滨，绿叶何委蛇。间以兰与芷，被彼清江湄。清江起洪流，化为浊水泥。憔悴勿复道，飘零渺难期。所愿蘼芜草，微根当自持。浩浩天地间，二气相推移。流行不暂息，生物乃其宜。天地不生物，用此将安施。斯人七尺躯，不与众物齐。聪明百骸具，岂但食与衣。晨兴暨夕息，凛然当自持。被发朝阳，栖迟陟行路。春风吹百草，岁月忽已暮。客从海上来，洁白如秋露。吹笙驾玄鹤，缥渺云中度。教我服华池。令我颜色固。童子十二三，汲水西涧阿。水深不可汲，白石生清波。俯首濯双足，既行亦既歌。上山采紫芝，下山牵绿罗。手持一尺，捷若猿猱过。恐是黄初平，驱羊下前坡。我欲往询之，奈此顽劣何。幽幽山中寺，释子二三人。晨兴击钟鼓，喧喧诵灵文。斋罢各分散，寂然无所闻。或坐长松间，或行清涧滨。采花献佛前，不喜亦不嗔。山头日未出，有客来扣门。自云西州士，牧牛三十春，问之无可言，长歌下青云。晨起坐西斋，群峰净如写。初上其巅，白云在其下。复有丹碧林，阑班缀原野。微风披拂之，庭户亦潇洒。优游得清玩，顾我何如者。梦幻既非真，荣枯谅成假。诸缘随所遇，悠然坐兰若。亭亭长松树，白云护其巅。飞鸟不敢下，伏苓巳千年。苍鼠从何来，便捷不可言。倏忽在其后，倏忽在其前。睢盱利指爪，枝叶无由全。念彼岁寒姿，受此微物牵。驱之不得去，抚之徒自怜。丞相出午门，大夫已来迎。兄弟同一家，无相犹以争。岂曰无他人，虽贤不如亲。晨出与暮归，以保我弟昆。
　　【刘文简公集】
　　《口号》：竹外花连屋，溪边柳映门。看山无俗客，邀月有芳樽。《杂书十首》：雷兼电掣威何壮，雨挟风来气更豪。坐待红云晚晴后，静听蛙吹起城壕。雨后蝉声特地闻，自谐宫徵和南薰。千门万户垂杨里，无限清阴总属君。阶下茂葵开已过，稀稀枝叶不成丛。晚花三两看时见，也自芳心向日红。树头蛛网车轮大，遮得蚊蝇已数回。可笑无心蝴蝶子，边傍飞去复飞来。溶溶野水淡双鸥，闲煞夕阳影外秋。忽见沙边有人立，贴云飞去不回头。两燕累泥居屋底，群雀穿穴巢屋颠。昨宵雨自雀巢入，燕室堕床人不眠。雨势未知几日止，不计屋漏怕欹倾。当门巨蚓长一尺，时与井蛇相乱行。
　　今晨好晴气不湿，家家箱帙满庭中。当天赤日照如火，群蠹铄灭须臾红。北堂玉簪开未开，客鬓昨夜凉风来，伫目东南一千里，白云终日只裴回。《有感仝前月》：贫家男长忧娶妇，富家女长不出户。贫富相倾理或然，男女失时更可怜。《六言二首》：经营郭外二顷，栖息城中一庵，庄叟能知鱼乐，宋宗尝与鸡谈。细看尧典舜典，熟诵周南召南。管甚东涂西抹，从渠莫四朝三。天上人间华屋，水边物外茅庵，须知豪客歌吹，不似儒生笑谈。好是拈红拾绿，争教看北成南。黄尘万事纷扰，青眼吾侪二三。《外兄魏鹏举以大银诗一篇见示，仍令仆亦赋之。及云仰龟新题亦宜致思，辄成古风一章以答之》魏公卓荦真好奇，英才落落惟耽诗。偶观物象动佳兴，行吟坐永还如痴。挥毫一赋不容改，自然如匪用意为。连篇累题出新险，粲然相映金玉辉。辞明理当惬人意，传写相告谁敢非。近来变例赋大银，全篇语意新尤新。恰如骊珠出沧海，照耀世目无纤尘。少陵谪仙所未有，欲诵直恐惊倒人。寒斋书生苦多病，杜门不出聊养性。嘲吟才思还废井，砚池生尘笔常冻。有时开卷能自娱，却得终朝对贤圣。偶看君诗心茫然，搔首徒能发孤咏。作意欲效西施颦，跛足莫逐霜翮劲。新题故赐安敢为，更待宗工示龟镜。《醉中听智仲敬诵诗，喜而有作》眉庞齿白欢颊红，足盘胁耸肩角隆。两手捉膝气吐虹，目睨屋梁顶摩空。扌双如寒鹘望四野，突若惊超绝峰。须臾问口水涌风，澜翻欲与长河东。谁知乾坤万古怪，特气泄此方寸饥寒胸。初为汉祖大风起，次拟荆卿别易水。邈然古意动悲壮，惨淡风云酒尊里。忽吟结客少年场，吴钩锦带照座光。恩雠生死一语顷，凛发直上须髯张。复为廊庙赓歌曲，上有明明下穆穆。民无夭札物无疵，四海一家均五福。敛情却作行路难，长鲸翻海虎满山。李白悲歌阮生哭，弊车羸马愁长安。酒阑日落风已黑，寒灯耿耿月挂壁。微吟转入楚骚城，切切门前山鬼泣。客饮不醉惨不欢，我独起舞叫且欢。文章大是写心具，如君气象谁能攀。古人已矣不可望，一笑逢君千载上。
　　【刘将孙养吾集】
