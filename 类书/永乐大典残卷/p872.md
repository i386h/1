<!-- { "loadSidebar": true } -->
　　【渑水燕谭录】：嘉中，仁宗已不豫，久不御殿。宰臣亦不得见。富文忠公求入视疾，内侍以公未有诏旨，止之。公叱之曰，安有宰相一日不见天子。遂趋入见，因乞监侍祈祷，留宿殿中。自是事无巨细，皆白执政而后行，上下晏然。
　　辞帝视疾
　　【晋书】《杜夷传》：元帝以夷为祭酒，夷辞疾，未尝朝会。帝欲诣夷，夷陈万乘之主，不宜往庶人之家。帝乃与夷书曰，吾与足下，虽情在忘言。然虚心历载，正以足下羸疾，故欲相省，宁论常仪也。又除国子祭酒。
　　乐正子春视疾
　　【公羊传】：昭公十九年，乐正子春之视疾也，复加一饭，则脱然而愈。复损一饭，则脱然愈。复加一衣，则脱然而愈。复损一衣，则脱然而愈。
　　外舍视疾
　　【东汉书】《和熹郑皇后纪》：后有疾，特令后母兄弟入视医药，不限以日数。后言于帝曰，宫禁至重，而使外舍久在内省，外舍，外家。上令陛下有幸私之讥，下使贱妾获不知足之谤。上下交损，诚不愿也。帝曰，人皆以数入为荣贵，今反以为忧，深自抑损，诚难及也。
　　帝亲视疾
　　【西汉书】：萧何疾，惠帝自问云，君若不幸，谁可代君？何举曹参。
　　【书林事类】：张禹每疾，辄以起居闻。车驾自临问，上亲拜床下。禹顿首谢恩。于床前拜少子官。禹曰，臣有一女，爱甚于男。远嫁张掖太守萧育，不胜父子私恩，愿与相从。即徒育为私农太守。包咸为大鸿胪，以《论语》授帝。后病，亲辇贺视之。
　　【汉制丛录】《翟方进传》：注引汉旧仪云，丞相有疾，皇帝法驾亲至问疾，从四门入。萧何病，传云，上亲自临视何疾。张禹病，传云，车驾自临问之，以此。
　　【东汉书】：桓荣为帝师，后病。帝视问，入门下车，执经趋拜，修弟子礼。《宗室传》：时更始降于赤眉。祉乃奔洛阳。是时宗室唯祉先至，光武见之，喜甚。建武二年，封为城阳王。十一年，祉疾病。上城阳玉尔绶，愿以列侯奉先人祭祀。帝自临其疾。祉薨，谥曰恭王。
　　【续后汉书】《曹真传》：真病还雒阳，帝自幸其第省疾。
　　【北史】：魏安定王休寝疾，帝幸其第，流涕问疾。中使医药，相望于路。
　　【新唐书】《封伦传》：太宗立伦，拜尚书右仆射，实封六百户。贞观元年，遘疾，卧尚书省。帝亲临视，命尚辇送还第。卒年六十，赠司空，谥曰明。魏征疾甚，帝视问疾，屏左右，语终日乃还。后复与太子至第，征加朝服拖绅。帝悲懑，拊之流涕，将以衡山公主降其子。时主亦从，帝曰，公强视新妇。
　　【旧唐书】《隐太子建成传》：建成与元吉谋行配毒，引太宗入宫夜宴。既而太宗心中暴痛，吐血数升。淮安王神通狼狈扶还西宫。高祖幸第问疾，因敕建成，秦王素不能饮，更勿夜聚。《襄邑王神符傅》：神符贞观初再迁宗正卿，后以疾辞职。太宗幸其第问疾，赐以缣帛，每给羊酒。《岑文本传》：文本，加银青光禄大夫，为中书令时，太宗将伐辽，凡所筹度，一皆委之。文本受委既深，神情顿竭。言辞举措，颇异平常。太宗见而忧之，谓左右曰，文本令与我同行，恐不与我同返。及至幽州，遇暴疾，太宗亲自临视，抚之流涕，寻卒。
　　【宋朝类苑】：邢尝被疾，请告，真宗亲临问，赐药一奁，银器千两，彩千匹。国朝故事，非宗戚将相，问疾临奠，帝不亲行。惟与郭贽以恩，特用此礼，儒者荣之。邢止问疾，郭止复临丧。
　　【续通鉴长编】：仁宗天圣二年丁酉，再幸资圣禅院，视申国大长公主报慈正觉大师疾。天圣三年，司徒兼门下侍郎，同平章事，冀国公王钦若，既兼译经使，始赴传法院。感疾亟归，车驾临问，赐白金五千两。仁宗庆历六年，东平郡王德文晚被足疾不能朝，然天性畏谨，疾革，仁宗亲临视，以太医所调药进之。
　　登阁望疾
　　【资治通鉴】：唐玄宗天宝十一载，李林甫时已有疾，忧懑不知所为。巫言一见上可小愈，上欲就视之，左右固谏，上乃令林甫出庭中，上登降圣阁遥望，以红巾招之。林甫不能拜，使人代拜。
　　赐诏问疾
　　【类要】：李卫公李靖疾，唐太宗赐亲诏曰，有昼夜视公疾，太老妪令一人来，吾欲熟知公起居状。权文公视此诏，常泣曰，君臣之际，如是耶？
　　【新唐书】《舒王谊传》：谊初名谟，时尚父郭子仪病笃，帝临轩遣谟持诏往视。谟冠远游冠，御绛袍，乘象辂，四马飞龙士三百，国府官皆绔褶以从。子仪手叩头谢恩。谟宣诏已，乃易服劳问还。
　　凿墙问疾
　　【新唐书】：房玄龄疾甚，帝命凿苑墙，以便候问。
　　酒肉问疾
　　【小说蒙求】：宋孙述矫伪庸劣，每食先拜，而后就坐。食毕，复拜。将寝，则拜床；睡觉复拜。乘马不施御勒，垂钓不设饵，凡所为，种种类此。从子俣得疾危笃，父彦节，母萧氏，对之泣下。述候之，命左右取酒肉，令俣进之。人莫识其意，或问之，答曰，礼不云乎，有疾，饮酒食肉。
　　枉驾问疾
　　【赵希循会心录】：张侍中耆以王府之旧，声势赫奕。夏英公竦，时居相位。耆移疾在告，竦白于上，枉驾问疾。
　　手诏问疾
　　【资治通鉴】：唐太宗贞观十六年，特进魏征有疾，上手诏问之，且言不见数日朕过多矣。今欲自往，恐益为劳。若有闻见，可封状进来。征上言，比者弟子陵师，奴婢忽主，下多轻上，皆有为而然，渐不可长。又言陛下临朝，常以至公为言，退而行之未免私僻。或畏人知，横加威怒。欲盖弥彰，竟有何益。征宅无堂，上命辍小殿之材以构之，五日而成。
　　遣太子问疾
　　【资治通鉴】：唐太宗贞观四年三月，蔡成公杜如晦疾笃，上遣太子问疾，又自临视之。及薨，上每得佳物，辄思如晦，遣使赐其家。
　　【类要】：马周病消渴，弥年不瘳。时驾幸翠微宫，敕求胜地为周起宅，召医中使相望不绝。每令尚食以膳供之，太宗躬为调药，皇太子亲临问疾。
　　遣使问疾
　　【北史】《程骏传》：骏病，孝文文明太后遣使者更问其疾，赐以汤药。
　　【隋书】《高颖传》：上幸并州，留类居守。及上还京，赐缣五十匹，复赐行宫一所，以为庄舍。其夫人贺技氏寝疾，中使顾问，络绎不绝。上亲幸其第，赐钱百万，绢万匹，复赐以千里马。《宇文述传》：述于江都遇疾，中使相望。帝将亲临视之，群臣苦谏乃止。遂遣司宫魏氏问述曰，必有不讳，欲何所言。述二子，化及，智及，时并得罪于家。述因奏曰，化及臣之长子，早预藩邸。愿陛下哀怜之。帝闻，泫然曰，吾不忘也。及薨，帝为之废朝。赠司徒，尚书令，十郡太守，班剑四十人，车前后部鼓吹，谥曰恭。
　　【续通鉴长编】：仁宗天圣元年，冯拯罢为武胜节度，使检校太尉，兼侍中判河南府。拯自还京，疾益甚，仁宗遣使谕以亮阴不克问疾，赐白金五十两，拯叩头称谢。
　　奏请问疾
　　【宋史】《程颐传》：帝尝以疮疹不御迩英累日，颐诣宰相问知否，且曰，上不御殿，太皇不当独坐。且人主有疾，大臣可不知乎？翌日，宰相以下，始奏请问疾。
　　临候问疾
　　【晋书载记】：高瞻，光熙中调补尚书郎。永嘉之乱，还乡里，与叔父隐，率数千家北徒幽州，乃依崔毖。毖与三国谋伐也，瞻固谏，毖不从。及毖奔败，瞻与众降于，署为将军，瞻称疾不起。敬其姿器，数临候之。抚其心曰，君之疾在此，不在余也。今天子播越，四海分崩。苍生纷扰，莫知所系。孤思与诸君匡复帝室，翦鲸豕于二京，迎天子于吴会。廊清八表，侔勋古烈，此孤之心也，孤之愿也。君中州大族，冠冕之余。宜痛心疾首，枕戈待旦。奈何以华夷之异，有怀介然。且大禹出于西羌，文王生于东夷，但问志略如何耳，岂以殊俗不可降心乎？瞻仍辞疾笃，深不平之。
　　庾亮问疾
　　【晋书】《吴猛传》：庾亮为江州刺史，尝遇疾，闻猛神异，乃迎之，问已疾如何。猛辞以算尽，请具棺服，旬日而死。形状如生，未及大敛，遂失其尸。识者以为亮不祥之征，亮疾果不起。
　　将佐问疾
　　【资治通鉴】：昭宣帝天二年九月，杨行密长子，宣州观察使渥，素无令誉，军府轻之。行密寝疾，命节度判官周隐，性蠢直，对曰，宣州司徒，轻易信谗，喜击球饮酒，非保家之主。余子皆幼，未能驾驭诸将。庐州刺史刘威，从王起细微，必不负王。不若使之权领军府，俟诸子长，以授之。行密不应，左右牙指挥使徐温，张颢，言于行密曰，王平生出万死，冒矢石，为子孙立基业，安可使他人有之。行密曰，吾死瞑目矣。他日将佐问疾，行密目留幕寮严可求。众出，可求曰，王若不讳，如军府何？行密曰，吾命周隐召渥，今忍死待之。可求与徐温诣隐，隐未出，见牒充在案上，可求即与温取牒，遣使者如宣州召之，行密以润州团练使王茂章为宣州观察使。
　　亲朋问疾
　　【吕东莱辨志录】：世间大有病人，亲朋故旧交游来问疾，其人曾不经一事，未读一方，自骋了了，诈作明能，谈说异端。或言是虚，或道是实，或云是风，或云是蛊，或道是水，或云是痰。纷纭谬说，种种不同。破坏病人心意，不知孰是。迁延未就，时不待人，剡然致祸，各自散走。是故大须好人，及好名医，识病深浅，探赜方书，博览古今，是事明解者，看病不尔，大误人事。孙思邈《千金方》。
　　怀金问疾
　　【韩非子】《说林》：张谴相韩病将死，公乘无正，怀三十金而问其疾。
　　坐门问疾
　　【东汉书】《符融传》：时汉中晋文经，梁国黄子艾，并恃其才智，炫耀上京，卧托养疾，无所通接。洛中士大夫好事者，承其声名，坐门问疾，犹不得见。详本传。
　　募医问疾
　　【吴中旧事】：朱冲微时家贫，后生理，日益进以行不检，两受徒刑。既拥资交结权要，然亦能以济人为心。每春夏之交，即出钱米药物，募医官数人，巡门问贫者之疾，从而调之。
　　敕医问疾
　　【王性之默记】：晏元献自西京，以久病请归京师。留置讲筵。病既革，上将临问之。甥杨文仲谋，谓凡问疾大臣者，车驾既出，必携纸钱。盖已膏盲，或遂不起，即以吊之。免万乘再临也。遂奏，臣病稍安，不足仰烦临问。仁宗然之。实久病，忌携奠礼以行。然后数日，即薨，故欧公作神道碑言，明年正月疾作不能朝，敕太医朝夕视。有司除道，将幸其家。公叹曰，吾无状，乃以疾病忧吾君。即奏，臣疾少闻行愈矣。乃止。丁亥以公薨闻，上以不即视公为恨，盖此意也。
　　内臣问疾
