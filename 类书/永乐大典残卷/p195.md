<!-- { "loadSidebar": true } -->
　　春风落纸老横枝，玉屑敲寒有可思。小袖接花香暖指，晓檐吹动雪参差。月就天阶夜不转，漏声移影过窗纱。谁人共听黄昏角，说与阑西未落花。青绫梦断恨初动，檐下风生信与参。砧韵敲寒惊楚曲，有人飘泊在江南。角韵凄凄苦梦参，长吟云碧锁寒潭。而今清瘦无消息，人与梅花总在南。落索香魂玉欲花，月明无际水无涯。不应误入横斜子，收拾春痕补鬓芽。斯花本是园中物，勉强移根山上载。唯有香魂留不住，随风终日下山林。《题花光墨梅》：和露和烟送墨，半藓半蕊好枝。记得罗浮重见，隔窗山月来时。借问如何太瘦，岁晚花光写神。疑认黑衣宰相，白花元是山人。
　　【董庶伐檀集】
　　《题王南谷大夫自作墨梅诗送傅君时教授南归》：何逊扬州迹未陈，染衣不是洛城尘。豪端一线阳和力，中有江南万触香。
　　【虞皋道园学古录】
　　《题赵子固梅》：楚王宫室赋离骚，不及梅花不解嘲。留与周南旧公子，岁寒聊写两三梢。《题梦良梅》：诗翁白发对青春，看遍江边玉雪新。我是锦城城里客，开图更忆锦屏人。梦良墨妙，近做清江时出晴吴之繁，稍以充润其清苦，此卷乃又澹泊，相遭之极者也。把既久之，梦良自称锦屏山人，盖与予皆蜀人也。岁月相望虽久，宁无故乡之思，故为赋此。汀烟冉冉竹重重，老树疏花吹晓风。壮游燕苏今白发，忆踏江船如梦中。苑檐曝日归来晚，野外荒云谁是伴。一枝已见故人心，三尺未愁横幅短。《又题墨梅》：霜月清江一桌过，谁将长影照寒波。浮云日暮长安远，莫恙宫妆扫翠蛾。《毕公济掀篷梅》：摘叶拈花梦不分，谁能健步觅晴云。不须更待掀篷看，全体东风举似君。《画梅风雪老嫩四首》：繁花千树倚晴空，不比疏枝冷雪中。只为玉堂天最近，尽将才思付东风。老身如铁心如水，长与空山积雪期。待得红尘吹紫陌，群仙归去已金时。绰约肌肤迥出一作绝尘，摩挲铜狄是何人。已看天上千年雪，不作人间一日春。门户重重玉数枝，娟娟静好称家儿。旧时东阁多能赋，说与扬州何逊知。
　　【曹伯启汉泉集】
　　《题童童平章画梅卷》：画出孤山清绝景，谁其作者四王孙。何当更假和羹手，添就西南月一痕。《索李副使画梅》：酷爱孤根暖独回，吴缣光拭向谁开。小诗欲寄司花手，昨夜清香入梦来。
　　【同恕矩庵集】
　　《钱舜举画梅》：风月长怜限南北，玉梅不识梦中花。吴兴有笔开江路，也到西湖处士家。《徐承旨寄李斋梅花图》：江东渭北两诗仙，玉笑琼谈几隔年。不遣西湖风月使，相思谁为写。《梅图》余花颜色浅深间，月魄风魂摸索难。宣仲十年心独苦，西湖绝景要人看。
　　【释大诉蒲室集】
　　《墨梅为仲实赋》：林花瘦影月微茫，风袂参差玉佩。更觉微酸生齿颊，千林烟雨待青黄。
　　【刘仁本亦玄集】
　　《水墨梅花七首》：
　　杖藜冰雪底，清兴与谁同。好约林和靖，来寻陆放翁。疏花三两点，老骨一枝斜。明月西湖上，清风处士家。一枝斜蘸水，淡月正黄昏。为问西湖上，谁招处士魂。西湖人放鹤，东阁客吟诗。冰雪生清兴，梅花只自知。阁历冰霜久，山颠共冰涯。东风吹画角，奈此老槎牙。铁干疏花淡，绿毛幺凤双。道人清梦断，明月下寒窗。冰霜和雪月，何处着枯槎。载得林和靖，题诗湖冰涯。
　　《题梅花卷》：
　　玉龙一曲动江城，万斛珠玑照眼明。罗浮道人清不寐，梅花枝上月三更。
　　《题水墨折枝梅》：
　　颔下神珠照眼明，老蛟蜕骨月华清。梦回铁石心肠事，还写梅花忆广平。
　　《题画繁梅》：
　　晴昊繁花开遍时，画工淡墨写离披。如何不会冰霜意，乱作南枝与北枝。
　　《寄梅图》：
　　万木凋零霜雪摧，孤芳昨夜领春回。驿头消息凭谁寄，须待绿毛幺凤来。
　　《题红白梅花画》：谁探海底珊瑚树，斜倚玉龙披玉鳞。香影总沉寒水月，色身分受艳阳春。湖头放鹤林和靖，雪里烧丹梅子真。南国风光慨回首，红红白白竞精神。
　　《题袁安道梅花卷》：
　　采笔生春夺化工，东风不得寿阳宫。冰肌玉骨精神处，绝似袁郎卧雪中。
　　【陆子方集】
　　《题补之梅》：含章殿里雪中开，曾共君王索笑来。着在荒蹊枯竹畔，可知准敕号村梅。《王隐斋墨梅》：曾看月下挂疏影，更怜雪后折横枝。逋仙此诗真是画，王生非画却成诗。
　　【王恽秋涧集】
　　《题花光墨梅二绝》：满溪明月影扶疏，只枉缁尘点雪夫。展放画园还记得，孤山离落涨西湖。破墨能开雪里芳，道人花供老犹香。移船要近花光住，笑杀涪公有底忙。《墨梅偶赋》：梅花天质本红黄，玉洁水清彻骨香。近为世间贪墨客，硬随时世作新妆。
　　《寿阳公主折梅图》：满庭梅影媚春阳，粉萼封香散麝囊。折得一枝春在手，含章宫阁斗新妆。
　　【程端礼畏斋集】
　　《题有之得潘季通画寄墨梅卷后》：故人在天末，想思江梅发。攀条远持赠，贞心庶云托。犹恐岁寒姿，亦复有零落。写此归囊楮，用慰遥相忆，勿云粉墨假。百年不改色。
　　【王文忠公集】
　　《题梅花横披》：凛凛岁方晏，春意初未回。花神泄天机，催起南枝梅。孤标冠群芳，高韵绝汗埃。缥缈玉京人，弭节疏林隈。所畏渺天末，我马方虺聩。驿使未云逢，月落空徘徊。画史写芳容，横枝缀琼瑰。抚卷又增欢，美人犹未来。
　　【张思廉玉笥集】
　　《题画梅》：温温春阳，皎皎水雪。小桥竹外，天然幽绝。夷清惠和，二圣孔并。赧彼色媚，望君德馨。《天香阁观王冕梅次其所题诗韵》：天香阁下秋气清，上人邀我阁下行。举头蓦见王冕画，使我尘埃双眼青。摩挲壁如境平，上有万点冰花明。若非花光骋三昧，谁使造化驱百灵。繁枝久不林下见，老干忽来堂上生。拳挛鹤膝凸，屈曲盘系猿臂撑。薄寒似觉霜气劲，惨淡如有参星横。酒家门前晓月落，罗浮梦里春风轻。枝间积雪拟待伴，树杪翠衣疑有声。皎如姑射太绰约，静似处子多娉婷。铁心石肠不挂念，冷蕊疏香偏动情。短篱倒照日杲杲，野桥春水波冷冷。空怀孤山已半世，不到里湖今十星。何当结茅里闾近，相与把杯怀抱倾。闲扶竹杖石上坐，起持铁笛风前鸣。君不见，梅花艇子浮如萍，浮遍鉴湖入百里，胡为送死将军营。乌乎！胡为送死将军营。
　　【周衡之此山集】
　　《写梅花赋》：竹屋青灯夜寂寥，十年江梅鬓萧萧。兴来写尽梅花赋，月在寒梢雪未消。《潘易斋写水墨梅》：胸中一卷画前易，笔底万斛江南春。莫向水纨写高洁，从他水月自传神。《徐仲晦作书惠水墨梅图有和题，纪岁月，绢素蠹败，余字不存，作诗归之》：溪藤桥霜寒夺目，硬黄瘦字疏相续。墨花出袖吐春妍，一片玲珑水苍玉。分明寄我孤山图，上有岁月书林逋。古丹漫漫篆窠暗，败素飒飒形神枯。西泛桥畔黄昏景，船头鹤梦风吹醒。一从马鬣锁荒寒，万古人间几香影。苦吟老尽诗坛豪，穷愁到我心徒劳。还君此画三叹息，雪晴月映横窗梢。使和靖见之亦当叹服。
　　【程端学积斋集】
　　《题墨梅次韵》：明月照寒潭，疏影弄清碧。一枝江南春，百年不改色。《题史信父小梅》：万竹乱堆苍玉，双梅冷荐清馥。老松高耸孤青，野水春生浮绿。远嶂浮岚欲曙，幽鸟引雏亭午。斜阳隔竹入声，半夜一林风雨。晨兴谩理琴书，晚景间寄翰墨。客来对酒高歌，兴逸凭栏骋目。小梅物意无穷，寓我生平有足。从他人事翻轮，且对天开横幅。
　　【张翥蜕庵集】
　　《王冕墨梅为赵麟题》：红兰小桨载春回，好醉春风若下杯。客里墨花聊慰眼，江南处处是真梅。
　　【郑彦昭樗庵类藁】
　　《题墨梅寄理惟贤大使》：皇华使者岭南回，闯遍天涯几树梅。诗卷满床香不断，为君临得一枝来。《题画梅》：上苑孤芳过眼稀，心如铁石苦相思。三山海畔黄昏月，雪点寒梢蝶未知。
　　【灵疏斋集】
　　《舒州驿楼观郡人陈生墨梅》：月暗横枝墨未干，玉笺无地着春寒。何郎政有扬州梦，肠断春江独倚阑。《题李德隆所藏吴兴钱选墨梅》并序：湖让肃政李君德隆，庭咏其名，为御史行台也。其父澧阳明府梅轩翁即谢事归，及庭咏命司湖北，吴兴钱选写墨梅寄饷。德隆李君喜符其父，所以自命者，因以为梅轩翁寿，荆楚大夫士彤诸歌咏者。遂成巨轴，予过鄂渚，诗于梅左。庭阶玉树明春寒，梅花有枝堪挂冠。桃源山中无历日，沅有蕊兮澧有兰。老来堂前绣衣舞，罗浮仙人相媚妩。苕溪浸月飞玄霜，客子含毫心独苦。黄鹤飞来问鹦鹉。白云悠悠自今古。《墨梅二首》：空谷佳人冰雪颜，风流谁合掌中看。玄霜换骨今如许，要与仙共岁寒。子墨客卿何所思，剡藤烟月黯春姿。晴窗说到西湖影，未必陈郎独有诗。
　　【马易之金台藁】
　　《题崇真宫陈练师辟间竹梅，邀倪仲恺同赋》：空谷天寒雪如堵，短篷载酒沧江浦。繁船偶旁竹篱边，一树梅花才半吐。别来原国久相思，梦断悲闻画角吹。忽见新圃写幽趣，今人却忆剡溪时。寄与南城倪博士，取琴对此弹秋水。中林月上不须归，共倒清尊醉花底。《题吴照磨墨梅》：天台吴架阁，京下忆寻梅，倚杖月中立，思君江上来。夜深怜雪落，香动觉春回。独坐溪边石，晴云满绛苔。《题墨梅赠徐用吉南归》：苏公堤上路，千树雪纷纷。载酒曾邀我，看花每忆君。翠茵松下卧，铁笛月中闻。独有思归者，长歌望白云。
　　【耶律铸双溪醉隐集】
　　《佳人惜梅图》：玉骨冰肌瘗雪宫，寿阳残梦卷春空。不知吹入高楼笛，却挽长条问晓风。
　　【张伯雨句曲外史诗】
　　《题补之墨梅》：弄影含香碧水隈，天寒为筑避风台。不缘姑射凌风下，谁与西施斗白来。
　　【许有壬至正集】
　　才别黎江万玉妃，又从豪素见横枝。春风可是无拘束，吹到人间第几乎诗。《题墨梅横披赠高纳邻参政》：水霜为骨玉为姿，卷赠佳人政所宜。莫待云山隔南北，才凭驿使寄相思。
　　【刘文简公集】
　　《题刘晋卿所藏画梅卷》：细逢已是写生昌，玉雪精神不可忘。唤起罗浮山下梦，小溪如练色如霜。《题安阳乔君所藏汤答雅窥图墨梅》：玄麝能生雪中香，世间脂粉总寻常。闲情酷恨东坡老，谩着吴姬许赵昌。隐隐春风万玉苞，乍惊烟雨暗水梢。却须更觅湖州竹，并作诗人冷淡交。乔氏子，名怀忠。时为国子生，静敏能文。
　　【程礼部集】
