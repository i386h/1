<!-- { "loadSidebar": true } -->
　　《兰雪斋》：阶前春雪埋，阶下幽兰生。兰芳雪正消，流水循除鸣。馨香既飘越，月露浩已盈。长想读书处，散帙有余清。
　　【龙虎山志】
　　斋在龙虎山上，清宫道士周微之建，陆士木寓记。圣人画易自乾坤，变而屯，屯有草木之象焉。老子得易之体，谓物芸芸，各归其根。夫屯之生阳，动也；归根阴，静也。濂溪周先生学易者，不去窗前草，知阴阳动静之几者也。先生别子之宗曰：微之出家为道士，学老子法，大上清正一宫各有房，房各有斋。微之题扁其斋曰：兰雪。文人竞歌咏之而求予记焉。曰：草为群卉之最，草之最，则兰也。色不于眩，香不于媚，深林穷谷中，不于其人而自完其草。李太白曰：独立天地间是矣。或佩或猎，沐焉饵焉。孝思者，嗣梦者亭之逸，台之荣者人用之。兰不人用也。若野人掇其根，献诸大家，大家盆盆贮而玩之，兰不人玩也。若琳宫殿，云霞窗牖间，天降时雪，群仙聚而玩之兰。斯玩乎？况仙家兰七萼为芝。食芝，则司命于金阙。微之学仙而欲司群命者也。易之贞，冬也。物芸芸归根，乃雪冬降时也。微之学老子而欲深根极者也，故有取于兰雪乎？想夫知阴阳动静之机，传得其宗者乎？想无微之题扁之意如此乎？故书之以为记。《叶宾记》龙虎山人周微之，题其斋曰：兰雪。取太白咏鲁仲连诗：独立天地间，清风洒兰雪。为义俾记之。夫兰与雪，天地所常有，而仲连之为人则不常有者也。观常有之物，以思不常有之人，此微之所以命名一斋之中，而神交尚友千载之上者也。昔鲁仲连以布衣之士，排解天下之纷难，功成而去，轻世肆志于侯王贵富之上。至今想其奇伟傥，清风冷然所披洒者，惟兰雪乎？夫兰，天下之至馨也。雪，天下之至洁也。馨者其德，而洁者其容也。太白有见于是，故言至于是，则夫太白者，仲连先生之徒欤？今微之以兰雪名斋，吟太白之诗，想仲连之风，则又仲连太白之徒欤。时有古今，心同气合，无古无今，南华真人，所谓旦暮遇之是也。斋蓄图书数千卷，得泉石烟霞之胜，中植兰数十本，天雨雪时，尚当来为微之赋之。《吴全节诗》仙人玄圃知何处，定在三神缥渺中。鳌极戴天蓬岛近，蜃楼照日海门通。玉麟开宴留王远，石鼎烧丹约葛洪。曾听乃翁谈太极，碧空瑶草玩春风。张伯雨诗谪仙有妙语，清风洒兰雪。高怀千载下，子独慕芳洁。春水断瑞花，晨露滋奕叶。端居味道腴，光景庶不灭。泰兼善诗清都朝绛阙，玉简秘丹书。饥忆青精饭，行随白鹿车。云迷方丈阔，秋入阆风虚。欲访神仙路，无因跨鲤鱼。张孟循诗煌煌龙虎宫，羽人居。雕楹朱碧矗，层构云霞敷。中开兰雪斋，宴坐白日孤。罗月荫琴瑟，松风杂笙竽。烨耀灵丹光，偃蹇花幢舒。周君学仙道，心与古为徒。朝餐白石髓，暮阅金匮书。世间万万人，飘转混泥途。嗟吾隘嚣浊，颇乐幽贞庐。明当巢白云，解，带息驱驰。
　　听雪斋
　　【国朝宋玄僖庸庵集】
　　《听雪斋记》：至正庚子冬十有二月，大雨雪。于时华阴杨君志中，自鄞过予而言曰：前闽之浦城令任君某，吾故人也。繇北方，侨居江南已久。尝读书金陵之钟山，每雨雪，篁竹间辄听之不厌。有宋王文公终老之志焉。名其室曰听雪斋。士大夫为文章以道其志者颇众，及阅世故，其室其文章尽丧之矣。后就仕闽中而转寓于鄞，鄞又王文公尝为令处也。周流困顿，恍焉有钟山之思，而未尝忘乎雪之听，愿子有以记其名斋者，将随寓而揭焉。予既辞乃曰：风霆雨雪，皆天之所以为教者乎？而雪有形而无声，于草木之相遭，则其为声又希以微，澹以幽，非若金石丝竹之鸣于乐者，铿锵动汤，足以释发志意也。故，雪之有声于所遭也。拥歌粉黛，酣饮帐中者不听。迫冻饿以忧衣食乱心者不听，被甲执兵，疾驰而深入志于灭寇者不听，然则听于雪而不厌者，非山林高洁之，士神间而气专者不能也。方其听以耳也，而不知有身，既而听以心也而不知有耳，终而至于无听也。又不知孰为天地，孰为万物，而孰为我。噫！听雪之至者然也。夫然则于富贵利达有弗忘矣乎？于贫贱患难有弗忘矣乎？吾故曰：听于雪而不厌者，非山林高洁之士，神间而气专者不能也。虽然雪之听也，忘富贵利达贫贱患难则可矣。若以高洁之资，有得于希微澹幽之韵，而遂以忘世，又恶乎其可哉！自兵兴以来，生民之难极矣。以江南言之，饥馑疠疫，无岁无之，而雪则鲜有。今年冬大雨雪者三四，谈者以为时清岁丰，民用平康之祥信尔，则天下贤材不能无力于其间也。予闻任君素致力问学，有匡时之略，且方一为县令江南，而年又未老，其可遽如王丞相恋恋钟山雪竹间耶！予虑其于雪之听或者几于忘世，故又有是言，不知知言者谓何？如既以复志中，志中曰：然。遂书为《听雪斋记》。而归诸任君云。是月十有四日，余姚宋某记。
　　【清江具廷臣集】
　　《听雪斋志》：九物之声通乎耳，而天声之可听者，莫过于雷电之激薄，风雨之回合，使人通夕不寐。雪也者，微而不可听者也。于其不可听者而听之，比其善听者乎？故当一气凝而为雪，聊翩飞洒，徘徊委积，固不解以为声。或着物而有声，簌簌然如饲春蚕以为有而莫可寻，以为无而若可察，苟非心极其清耳。从而清者，恶能听其声于无声也哉！是时也，天晦无月，夜坐一榻上，类冻蝇之待日。及其既旦，则连林俱缟，大地尽白，不啻海涛涌而云气合，坎者既夷，突者既卑，万象毕入鸿蒙中而反太素之天。渔人樵子弗辩往来，莫不动色相顾以为异。而君子听之，欣然以为大快于已。虽张钧天广乐于洞庭之野，奏宾云于幔亭之峰，又何以逾其乐耶？夫众人非不可听也。富贵者，聋于五声而不及听；穷约者，虽听而不知其为乐，惟君子会其声之潜于空寂者，亦犹大羹玄酒得其味于无味欤。得其味于无味为善嗜，得其声于无声为善听，君子所以异于众人也。钱唐戴良佐，由吴门徒家殳山之西，谢客读书。适大雪夜降，殆有得于倾耳之时，遂以听雪名其室，而求予为之记。因书其说，他日雪夜操舟相过，尚能为君赋白雪之歌，以状声之妙，已是为志。《题听雪齐诗》：霆轰急雨泻，石斗冲波荡。百族巧鸣春，络纬催秋纺。讵知空山夜，听雪乃真赏。病骨僵如蝇，残灯掩虚幌。积玉呈幻质，潜韶泄微响。一气变鸿蒙，五音归惚恍。神清已无梦，理悟宁有象。苦寒不可禁，更被王恭氅。
　　【黄叔美诗】
　　《题卢伯厚听雪斋》：窗寒灯晕暗，街冻漏声沉。坐久浑无觉，梅稍积已深。
　　【张思廉诗】
　　《听雪斋为袁季文赋》：万籁入沉冥，坐深窗户明。微于疏竹上，时觉碎琼声。扑纸春虫乱，爬沙夜蟹行。袁安政无寐，欹枕漏三更。
　　【丁复桧亭稿】
　　《听雪斋诗》：忽飘还即喜，惯识岂如惊。竹处浑如密，松头会不轻。夜长那有梦，寒甚渐无声。物色虽同洁，吾心亦自清。
　　【张伯雨勾曲外史诗集】
　　听雪斋为昆山时敏赋鲜于伯机斋铭龚圣予大隶题榜其家至今葆之：翠水丹山气旁礴，几叠香痕经手握。何年破镜飞下天，吴松水剪并刀薄。江南宝绘多遗余，王孙不归恨蘼芜。蘼芜消歇秋风起，班姬为我歌乌乌。又顽寒贝河流澌，银涛铁骑交奔驰。珑玲浙簌瓦沟满，坐窗已有幽人知。东家暖客红醅凝，嘈杂新声迷听茔。后园压折万琅，雪多政自无人听。我时空山夜寂寥，风篁雪窦筛琼瑶。希声疏越不可尽，鸣球戛击如闻韶。忆昔斋居困学翁，大书听雪烦楚龚。百年胜事将无同，不伟师旷传王恭。鹤氅明朝行雪里，顺办龙头煎雪水。床下何人闻斗蚁，唤起春雷来洗耳。
　　【国朝僧宗氵防诗】
　　《赵本初听雪斋》：听雪到无声，斋居畅道情。本从闲处得，恰向静中生。浙浙投窗细，疏疏洒竹清。陶琴没弦趣，逸响自分明。
　　浴雪斋
　　【元许有壬至正集】
　　《题李好古浴雪斋》：厨传萧然阅岁华，守官何暇及生涯。浴儿肯用人间水，束旋融天上花。自是苍黄时便手，却成清白世传家。勉旃好应丰年瑞，更笃忠贞玉不瑕。
　　煮雪斋
　　【国朝僧妙声集】
　　禅客嗜春茶，铜饼煮雪花。扫从松上落，坐向竹边夸。水品应重绿，天真孰等差。中冷岂不灵，终是混泥沙。
　　映雪斋
　　【国朝清江贝廷臣集】
　　《映雪斋记》：四明孙原仲，读书之所，取其远祖康为法也。大雪之夜，人既休矣。方执卷就其明以补其不足，则知其于书无时而去也。不如是，不能进于学，其志固异乎人哉！呜呼！天地之理，古今之变，具载于书，不可以不读者。董仲舒读之为胶西相，儿宽读之为御史大夫，匡衡读之为太子太传，朱贾巨读之为会稽太守。其读书也，必皆务于勤。故有三年不窥园者，有贫而穴壁者，有庸耕不辍诵者，有负薪行歌者，而康之映雪其一也。考之于史，仲舒两事骄主，正身率下，所居而治，而正谊明道之言合于春秋。儿宽为左内史劝农理狱，务得人心，不求声名，吏民信爱之。匡衡在成帝时，因日食地震之异，抗疏直攻其失，后复论治乱安民之机，以及治性正家，凿凿万言出入殷盘周诰。故又知其读书者，不徒谋禄钓名以荣一身显一时而已。宜非诸子之所及焉，诸子之读书，不过悼其屈而求其通，服其劳而必其成。志既遂矣，或淫以取祸，又知其所读何书也。余之少也。气质昏惰，不能以古人自厉，今老而无及，而原仲法乎远而尊其居，一其志，专其习，是可尚矣乎。吁长梧封人谓子牢曰：昔人而为禾耕而卤莽之，其实亦卤莽而报余，芸而灭裂之，其实亦灭裂而报余之谓矣。轮扁封斋桓公曰：断轮徐则甘而不固疾，则苦而不入得之于心而应于手。臣不能喻臣之子，臣之子，亦不能受之于臣，原仲其勉之是为记。又诗：门前雪一尺，苦士未能眠。永夜生虚白，穷年守太玄。寒通窗外月，梦落洞中天。大乙如相遇，青藜不用然。
　　云松斋
　　【元刘仁本玄亦集】
　　《寄题云松斋为潘子京赋》：江上芙蓉五老青，道人结屋倚修屏。松阴时作翠蛟舞，云气忽如苍狗形。万顷波涛秋浩浩，双飞笙鹤露冷冷。采薇童子归来晚，自汲清泉煮茯苓。
　　冰斋
　　【宋赵君鼎诗】
　　生于水而寒于水，都在君家燕座中。只个从来堪受用，何须更远邑清风。
　　【徐衡仲诗】
　　《题路尉冰斋》：寄傲寒斋气味长，不妨容我共徜徉。消融世事惩山倚，降伏心兵敛窖藏。久欲乞身为水王，谁能炙手向侯王。何当袖取瑶琴去，清坐焚香奏履霜。
永乐大典
卷之二千六百八
卷之二千六百八
　　七皆台
　　御史台三
