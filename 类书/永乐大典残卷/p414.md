<!-- { "loadSidebar": true } -->
　　杜恕论曰：天生五材，民并用之，废一不可。谁能去兵，故兵之来也。久矣。所以威不轨而昭文德，所以讨强暴而除残贼也。圣人以兴，乱人以废，废兴存亡，皆兵之由也。昔五帝不能偃，况衰世乎！
　　又曰：滥杀无辜之民，以养不义之君，非兵之体也。殚天下之财，以赡一人之求，非兵之体也。怙其率卒之强，矜其变诈之，谋欲以立威成名，非兵之体也。虏其君，隶其臣，迁其社，易其民，非兵之体也。故夫霸王之用兵也，始之以义，终之以仁，将以存亡，非以亡存也。将以禁暴，非以为暴也。
　　又曰：兵之来也，以除不义而授德。克其国而不伤其民，废其君而不易其政，尊其俊士，显其贤良，赈其孤寡，恤其穷困，百姓闻之，欣然箪食壶浆以迎其君，彳奚之迟也，以汤武之师，用兵上也。谁与交锋而接刃哉。
　　又曰：所谓善用兵者，先弱敌而后战者也。若乃征之以义，以责其过。振之以武，以威其淫，怀之以德，以誓其民，置之以仁，以救其危，此四者用兵之体，所谓因民之欲，乘民之力也。又曰：治国家，理境内，施仁义，布德惠，明劝赏黜幽昧，功臣附亲，士卒和辑。上下一心，君臣同德，指麾而响应，此上兵之体也。地广民众，主贤将能，国富赏罚信，未至交兵而敌人亡遁，此次兵之体也。知地之形，因险厄之利，明奇正之变，审进退之宜，援桴而鼓之。黄尘四起，乃以决胜，此用兵之下，非兵之体也。
　　又曰：夫德义足以怀天下之民，事业足以当天下之急，选举足以得贤才之用，则兵之所加，若劲风振槁，此兵之体也。监铁论曰：兵者，凶器也。甲坚兵利，为天下殃，其母制子故能久长。圣人法之，厌而不伤。
　　蒋子万机论曰：夫虎之为兽，水牛之为畜，殆其兵矣。夫虎爪牙既锋，胆力无伍。至于即豕也，卑附而下之，必有扼喉之获。夫水牛不便速，角又乔竦，然处郊之野，朋游屯行，部队相伍。及其寝宿，因阵反御，若见确虎抵角，牛希确害矣。若用兵恃强，必鉴于虎。居弱必诫水牛，可谓攻取屠城，而守必能全者也。
　　刘向新序曰：上古之时，其民敦朴，故三皇教而不诛，无师而威。故善为国者，不师三皇之德也。至于五帝，有师旅之备而无用欤，故善师者，不阵五帝之谓也。汤伐桀，文王伐崇，武王伐纣，皆阵而不战，故善阵者不战，三王之谓也。及夏后之伐有扈，殷高宗讨鬼方，周宣王之征熏鬻，而不血刃皆仁圣之惠，时化之风也。至齐桓侵蔡而蔡溃，伐楚而楚服，而强楚以致苞茅之贡于周室，北伐山戎，使奉朝觐，三存亡，一继绝，九合诸侯，一匡天下，衣裳之会十有一。尝有大战亦不血刃。至晋文公设虎皮之威，阵曳柴之伪，以破楚师而安中国。故曰：善战者，不死。晋文公之谓也。楚昭王遭阖庐之祸国灭，昭王出亡，父老迎而送之。昭王曰：“寡人不仁，不能守社稷。父老返矣，可无尤。寡人且从此入海矣”。父老曰：“有君若此其贤也”。及申包胥请救，哭秦庭七日，秦君怜而救之。秦楚同心，遂走吴师。昭王反国，故善死者不亡。昭王之谓也。是故自晋文公以下至战国，而暴兵始众，于是以强并弱，以大吞小。故强国务攻，弱国备守，合从连衡，群相攻伐，故战则称孙吴，守则称墨翟。至秦而以兵并天下，穷兵极武而亡。及项羽尚暴而灭汉，以宽仁而兴，故能扫除秦之苛暴矣。孝武皇帝攘服四夷，其后天下安然，故世之为。兵者，其行事略可观也。
　　又曰：乐毅以弱燕破强齐七十馀城者，齐无法故也。孙武以三万破楚二十万者，楚无法故也。韩信以寡破赵数万者，赵无法故也。近者曹操以八千破袁绍五万者，袁无法故也。此五子能以少克多者，军有法故也。故用兵无法，犹乘舟无楫。登马而不勒，是以良将思计如饥。存法如渴，所以战必胜，攻必拔也。陈琳书曰：王者之师，有征无战。
永乐大典
卷之八千三百三十九
卷之八千三百三十九
　　十九庚兵
　　兵守
　　【孙子】
　　四战之国贵守战，负海之国贵攻战。四战之国，好举兴兵以距四邻者，国危。四邻之国一兴事，而己四兴军。故曰国危。四战之国，不能以万室之邑，舍钜万之军者，其国危。故曰四战之国，务在守战。守有城之邑，不知以死人之力，与客生力战，其城拔者，死人之力也。客不尽夷城，客无从入。此谓以死人之力，与客生力战，城尽夷。客若有从入，则客必罢，中人必佚矣。以佚力与罢力战，此谓以生人力与客死力战，皆曰围城之患。患不尽死而已。此三者，非患不足，将之过也。守城之道，重在城也。故曰客治簿檄，三军之多分矣。客之候军之效，壮男为一军，壮女为一军，男女之老弱者为一军，此为之三军。壮男之军使盛食励兵，陈而待敌。壮女之军使盛食负垒，陈而待令。客至而作土以为险阻，反耕格阱，发梁彻屋，给徒从之不洽而之，使客无得以助攻备。老弱之军，使牧牛马羊彘，草木之可食者，收而食之。以获其壮男女之食。而慎使三军无相遇，壮男遇壮女之军，则男贵女而奸，民有从谋而国亡喜。与其恐有蚤闻，勇民不战。壮男壮女遇老弱之军，则老使壮悲，弱使强怜，悲怜在心，则使勇民更虑，而怯民不战。故曰慎使三军无相遇，此盛力之道。
　　【续后汉书】
　　《兵守》：兵之为守尚矣，凡建侯树，屏列之采卫，皆以守卫中国。分乡置遂，赋之师旅，皆以守卫京师。设防会禁，统之方伯，皆以守卫列国。边徼则有戎役，宫闱则有环列，皆所以为守也。故兵为天下之大闲，谨其所守，相为维捍，则天下安且固矣。孔子作春秋，每致责于守土之君，以存天下之闲。天子，守天下者也，有道则守在四夷至于出居于郑，失其所守则不足为王。城成周而所守愈隘，不足以为京师，是以礼乐征伐，自诸侯出无以为闲也。诸侯，守国者也，有道则守在四邻，至于郓溃而居乾侯，失其所守则不足为公，浚洙而中城所守愈小，不足以为都邑，是以礼乐征伐自大夫出，无以为闲也。且社稷人民，天子所授，祖宗世守，故不敢授人而自弃。强暴侵夺，力竭弗支，死之可也，固结其民去而复国避之可也。故国君死，社稷曰灭，灭之者有罪，灭者无罪而为义，其国灭而书奔者托于诸侯，有复国之道而为权。齐侯灭纪不曰灭，纪侯之奔不曰奔，特书纪侯大去其国。既不能死社稷，又不能固结其民，而复国特悻然，蔑弃宗社去而不返尔，故曰大去不当去也。至于梁伯亟城而弗处民，疲而弗堪，为秦所取，书曰：梁亡自亡之也。莒城恶恃陋而不为备，一日而楚克具三都，书曰：楚人入郓，自取之也。此天子诸侯守土捍城之大法也。若夫战攻于外，则必有居守于内，以为本根。进有所恃，退有所归，股肱心腹相为表里。故宣王外攘夷狄，则张仲在内，高祖战荥阳京索间，则萧何镇关中，光武战河北攻洛阳，则寇恂守河内，昭烈保汉中。争荆州则诸葛亮治成都，曹操南征北伐，则荀在许，孙策转斗江东，则张昭在吴，不有行者谁捍牧围，不有居者，谁守社稷，叔出秀处，古之制也。然必得其人，则本根强固无反顾之忧。苟非其人，未有不覆巢偾国者。夫差任宰喜否以政，使太子与老弱居守。而远争齐晋，为越所灭，关羽畀麋芳士仁以江陵围樊，而逼许洛为吴所袭，所以晋文得原而难其守，萧何为万世之功也。至于城守拒攻，将之事也。守心为上，守气次之。守兵为上，守城次之。心为气城，兵为城城，心固则气固，兵固则城固。静密专安，内外如一，无隙无瑕，以主待客，虽画地守之可也。况于城乎！又必兵械备具，薪粮足馀。进有郭围，退有停障。远有救援，迩有间侯。啬力多暇，明慎罚赏，申饬教戒，禁绝讹妄。血视肉薄，示之必死。曹仁之守樊，郝昭之守陈仓，张特之守新城，皆是也。无入新兵共守，隙开必败。文钦是也。无以敌缓纵食，食尽必危，诸葛诞是也。无以激怒出战，失守必败，曹咎是也。无以诳诱易动，动必见欺，郝普是也。且夫守贵知变，敌大则当战于外，光武之于昆阳是也。不出而致敌必败，公孙瓒之于易京是也。故善守者屹若山而不可移，渊若海而不可测，寂若无人而不可见，应若无端而不可穷，故攻为易，守为难。活地易，死地难。将将之君，用人不可不慎也。
　　【綦崇礼兵筹类要】
　　《善守篇》：臣尝闻孙子曰：百战百胜者，非善之善也。吴起曰：战胜易，守胜难。夫示以德感以义，无智名，无勇功，而敌人悦服，是守胜之上者也。坚壁垒严斥侯，彼欲挑战而我不为动，彼欲旷日而食有不给，卒能以全取胜而敌人挫衄，是守胜之次者也。然则谷梁氏曰：倍则攻，敌则战，少则守。赵充国曰：攻不足者守有馀，司马之伐公孙渊，语其使曰：能战当战，不能战当守。而不战而守者几于怯矣。曰：不然。可以战则战，可以守则守。吴起守河西，而秦兵不敢东向，韩赵宾从。李广守右北平，匈奴号飞将军，数岁不敢入右北平。寇恂文武备足以守河内。韦孝宽守玉壁，帝幸其垒，观御敌之所，深欢美之，移时乃去。王师顺守孤城以抗突厥，曰：“吾受天子命守此，义不可下贼”。王思礼善守计，短攻战。孙韶守广陵青徐汝沛颇来归附，淮南滨江屯侯皆檄兵远徙，徐泗江淮之地，下居者各数百里。田豫守并州，外胡开其名相率来献，州界宁肃。华温琪守晋州，庄宗攻之，逾月不能破。梁嘉温琪善守，弃晋州为定昌军，以温琪为节度使。李周为将甚勇，其于用兵善守，能与士卒同甘苦。其守杨刘也。母丧奔归。庄宗遣他。将代周守，几为梁兵所破。庄宗遽追周还守之，梁人断晋饷援，庄宗曰：“周为我守何？”忧救至，梁兵解去。庄宗见周劳曰：微公，诸将为梁擒矣”。
　　臣读孙子曰：善守者敌不知其所攻，若吴起李广类此。项羽谓曹咎曰：谨守成皋，我十五日必定梁地复从将军。曹咎不善守而卒以取败。
　　李光弼谓李抱玉曰：将军能为我守南城二日乎”？抱玉善守，而卒以破敌。臣读孙子曰：善守者藏于九地之下，若曹咎者不足以知此。李广百骑，望匈奴数千骑上山阵，广以为走则追射我，立尽留则以为大军之诱于是。解鞍以示不去，用坚其意，胡终怪之弗敢击，以为有伏，夜即引去。赵充国至西部都尉府，日飨士，皆欲为用。虏数挑战，充国坚守。诱豪相责欲一斗而死可得耶！
　　王霸闭营休士，以屈苏茂。
　　曹彰北征，叛胡数千骑，卒至彰。唯有步卒千人，骑数百，用田豫计固守要隙，虏乃散走。
