<!-- { "loadSidebar": true } -->
　　陈氏曰：《唐志》有《草堂集》二十卷，李阳冰所录也。今按阳冰序文，但言十丧其九，而无卷数。又乐史序文称《李翰林集》十卷，别收歌诗十卷，校勘为二十卷，又于馆中得赋序书表赞颂等，亦为十卷，号为《别集》。然则三十卷者，乐史所定也。家藏本不知何处。本前二十卷为诗，后十卷为杂著，首载阳冰、史及魏颢、曾巩四序，李华、刘全白、范传正、裴敬碑志。卷末又载新史本传、而姑孰十咏、笑矣悲来、草书三歌行亦附焉。复著东坡辩证之语，其本最为完善。别有蜀刻大小二本，卷数亦同，而首尾专载碑序。余二十三卷歌诗，而杂著止六卷，有宋敏求后序，言，旧集歌诗七百七十六篇，又得王溥及唐魏万本同裒唐类诗诸编洎石刻所传广之。无虑千篇，以别集杂著附其后。曾巩盖因宋本而次第之者也。以校旧藏本篇数，如其言，然则蜀本即宋本也耶！末又有元丰中毛渐题云：以宋公编类之勤，曾公考次之详，而晏公又能镂板以传于世。乃晏知止刻于苏州者。然则蜀本盖传苏本而苏今不复有矣。李阳水撰《太白诗集序》：李白，字太白。陇西成纪人。凉武昭王九世孙，蝉联组，世为显著。中叶非罪，谪居条支，易姓与名。然自穷蝉至舜，五世为庶累世不大曜，亦可叹焉。神龙之始，逃归于蜀，复指李树而生伯阳。惊姜之夕，长庚入梦，故生而名白，以太白字之。世称太白之精得之矣。不读非圣之书，耻为郑卫之作，故其言多似天仙之辞。凡所著述，言多讽兴，自三代以来风骚之后，驰驱屈宋，鞭挞扬马，千载独步，唯公一人。故王公趋风，列岳结轨，群贤翕习，如鸟归凤。卢黄门云：陈拾遗横制颓波，天下质文，翕然一变。至今朝诗体，尚有梁陈宫掖之风，至公大变，扫地并尽。今古文集遏而不行，唯公文章，横被六合，可谓力敌造化欤！天宝中，皇祖下诏徵就金马，降辇步迎，如见绮皓，以七宝床赐食，御手调羹以饭之。谓曰：“卿是布衣，名为朕知，非素蓄道义何以及此！”置于金銮殿，出入翰林中，问以国政，潜草诏诰，人无知者。丑正同列，害能成谤，格言不入，帝用疏之。公乃浪迹纵酒以自昏秽。咏歌之际，屡称东山。又与贺知章崔宗之等自为八仙之游，谓公谪仙人。朝列赋谪仙之歌，凡数百首，多言公之不得意。天子知其不可留，乃赐金归之。遂就从祖陈留采访大使彦允，请北海高天师授道于齐州紫极宫，将东归篷莱，仍羽人，驾丹丘耳。阳冰试弦歌于当涂，心非所好，公遐不弃我，乘扁舟而相顾。临当挂冠，公又疾极，草藁万卷，手集未修，枕上授简，俾余为序。论关睢之义，始愧卜商；明春秋之辞，终惭杜预。自中原有事，公避地八年。当时著述十丧其九，今所存者，皆得之佗人。马时宝应元年十一月乙酉也。又乐史《后序》：李翰林歌诗，李阳水纂为《草堂集》十卷。史又别收歌诗十卷，与《草堂集》互有得失，因校勘排为二十卷，号曰《李翰林集》。今于三馆中得李白赋序表赞书颂等，亦排为十卷，号曰《李翰林别集》。翰林在唐天宝中，贺秘监闻于明皇帝，召见金銮殿，降步辇迎，如见绮皓。草和蕃书，思若悬河。帝嘉之，七宝方丈，赐食于前，御手调羹。于是置之金銮殿，出入翰林中，其诸事迹，《草堂集序》、范传正撰新墓碑亦略而详矣。史又撰《李白传》一卷，事又稍周，然有三事，近方得之。开元中，禁中初重木芍药，即今牡丹也。开元天宝花木记云：禁中呼木芍药为牡丹也。得四本，红、紫、浅、红、通白者。上因移植于兴废池东，沉香亭前。会花方繁开，上乘照夜车，太真妃以步辇从，诏选梨园弟子中尤者，得乐一十六色。李龟年以歌擅一时之名，手捧檀板，押众乐前，将欲歌之。上曰：“赏名花对妃子，焉用旧乐辞焉！”遽命龟年持金花笺宣赐翰林供奉李白立进《清平调》辞三章。白欣然承诏旨，由若宿酲未解，因援笔赋之。其一曰：“云想衣裳花想容，春风拂，槛露华浓。若非群玉山头见，会向瑶台月下逢。”其二曰：“一枝红艳露凝香，云雨巫山枉断肠。借问汉宫谁得似，可怜飞燕倚新妆。”其三曰：“名花倾国两相欢，长得君王带笑看。解释春风无限恨，沉香亭北倚阑干。”龟年以歌辞进，主命梨园弟子略约调抚丝竹，遂促龟年以歌之。太真妃持颇梨七宝杯，酌西凉州蒲萄酒，笑领歌辞，意甚厚。上因调玉笛以倚曲，每曲偏将换，则迟其声以媚之。太真妃饮罢，敛绣巾重拜。上自是顾李翰林尤异于诸学士。会高力士终以脱靴为深耻，异日太真妃重吟前辞，力士曰：“始以妃子怨李白深入骨髓，何翻拳拳如是邪？”太真妃因惊曰：“何翰林学士能辱人如斯？”力士曰：“以飞燕指妃子，贱之甚矣。”太真妃颇深然之。上尝三欲命李白官，卒为宫中所捍而止。白尝有知鉴，客并州，识汾阳王郭子仪于行伍间，为脱其刑责而奖重之。及翰林坐永王之事，汾阳功成，请以官爵赎翰林，上许之，因而免诛。翰林之知人如此，汾阳之报德如彼。白之从弟令闻，常目白曰：“兄心肝五脏皆锦绣邪？不然何开口成文，挥翰雾散尔！”传中漏此三事，今书于序中。白有歌云：“吟诗作赋北窗里，万言不及一杯水。”盖叹乎有其时而无其位。呜呼以翰林之才名，遇玄宗之知见，而乃飘零如是！宋中丞蔫于圣真云：“一命不，四海称屈，得非命欤！”白居易赠刘禹锡诗云：“诗称国手徒为尔，命压人头不奈何！”斯言不虚矣。凡百有位无自轻焉。撰集之次。聊存梗概而已。时咸平元年三月三日序。又，宋敏《后序》：唐李阳冰，序李白《草堂集》十卷。云“当时著述，十丧其九”。咸平中，乐史别得白歌诗十卷，合为《李翰林集》二十卷，凡七百七十六篇。史又纂杂著为《别集》十卷。治平元年，得王文献公溥家藏白诗集上中二秩，凡广一百四篇，惜遗其下秩。熙宁元年，得唐魏万所纂诗集二卷，凡广四十四篇。因裒唐类诗诸编，洎刻石所传，别集所载者，又得七十七篇，无虑千篇，沿旧目而正其汇次，使各相从，以别集附于后。凡赋表书序碑颂记铭赞文六十五篇，合为三十卷。同舍吕缙叔出《汉东紫阳先生碑》而残缺间莫能辨，不复收云。夏五月晦，常山宋敏求题。又曾巩《后序》李白集三十二卷，旧歌诗七百七十六篇，今千有一篇，杂著六十五篇者，知制诰常山宋敏求字次道之所广也。次道既以类广白诗，自为序，而未考次其作之先后。余得其书，乃考其先后而次第之。盖白蜀郡人，初隐岷山，出居襄汉之间，南游江淮，至楚，观云梦。云梦许氏者，高宗时宰相圉师之家也，以女妻白，因留云梦者三年。去之齐鲁，居徂来山竹溪，入吴，至长安。明皇闻其名，召见，以为翰林供奉。顷之，不合，去。北抵赵魏燕晋，西涉岐，历商於，至洛阳，游梁最久。复之齐鲁，南游淮泗，再入吴，转徙金陵，上秋浦寻阳。天宝十四载，安禄山反。明年，明皇在蜀，永王节度东南。白时卧庐山，迫致之。军败丹阳，白奔亡至宿松，坐系寻阳狱。宣抚大使崔涣与御史中丞宋若思验治白，以为罪薄宜贳。而若思军赴河南，遂释白囚，使谋其军事。上书肃宗，荐白才可用，不报。是时白年五十有七矣。乾元元年，终以污事长流夜郎，遂泛洞庭，上峡江，至巫山，以赦得释，憩岳阳江夏。久之，复如寻阳，过金陵，徘徊于历阳宣城二郡。其族人阳冰为当涂令。白过之，以病卒，年六十有四。是时宝应元年也。其始终所更涉如此，此白之诗书所自叙可考者也。刘全白为白墓志，称白偶乘扁舟，一日千里，或遇胜景，终年不移。则见于白之自叙者，盖亦其略也。旧史称白山东人，为翰林待诏，又称永王节度扬州，白在宣城谒见，遂辟为从事。而新书又称白流夜郎，还寻阳，坐事下狱，宋若思释之者，皆不合于白之自叙，盖史误也。白之诗连类引义，虽中于法度者寡，然其辞闳丽隽伟，殆骚人所不及，近世所未有也。旧史称白有逸才，志气宏放，飘然有超世之心。余以为实录，而新书不著其语，故录之，使览者得详焉。南丰曾巩序。又毛渐后序。临川晏公知止，字处善，守苏之明年，政成暇日，出李翰林诗以授于渐，曰：“白之诗历世浸久，所传之集率多讹缺。予得此本，最为完善，将欲镂板以广其传”。渐切谓李诗为人所尚，以宋公编类之勤，而曾公考次之详，世虽甚好不可得而悉见。今晏公又能镂板以传，使李诗复显于世，实王公相与成始而成终也。元丰三年夏四月，信安毛渐校正谨题。又萧士贝斌撰《李白诗序》：唐诗大家，数李杜为称首。古今注杜诗者号千家，注李诗者，曾不一二见，非诗家一欠事欤？仆自弱冠，知诵太白诗，时习举子业，虽好之，未暇究也。厥后乃得专意于此，间趋庭以求闻所未闻，或从师以靳解所未解。真思遐想，章究其意之所寓；旁搜远引，句考其字之所原。若夫义之显者，概不赘演或疑其赝作，则移置卷末，以俟其眼者自择焉。此其例也。一日得巴陵李粹甫家藏左锦所刊舂陵杨君齐贤子见注本读之，惜其博而不能约，至取唐广德以后事，及宋儒记录诗词为祖，甚而并杜注内伪作苏东坡笺事已经益守郭知达删去者，亦引用焉。因取其本类此者为之节文，择其善者存之，注所未尽者，以予所知附其后，混为一注。全集有赋八篇。予见本无注，此则并注之。标其目曰：《分类补注李太白集》吁！晦庵朱子曰：“太白诗从容于法度之中，盖圣于诗者。”则其意之所寓，字之所原，又岂予寡陋之见所能知，乃欲以意逆志于数百载之上，多见其不知量矣。注成，不忍弃置，又从而刻诸枣者，所望于四方之贤友是正之，发明之，增而益之，俾笺注者由是而十百千焉，与杜注等，顾不美欤！其毋诮以注虫鱼，幸甚。至元辛卯中秋日，章贡金精山北冰人粹斋萧士斌粹可。
　　【苏东坡集】
　　《书李太白诗》今太白集中有《归去来乎》《笑矣乎》，及《赠怀素草书》数诗，决非太白作，盖唐末五代间学贯休齐已辈诗也。余旧在富阳，见国清院太白诗绝凡近，过彭泽唐兴院，又见太白诗亦非是，良由太白豪俊语不甚择。集中往往有临时卒然之句，故使妄庸敢尔。若杜子美，岂复有伪撰者耶？
　　【黄裳演山集】
　　《书李太白对月诗后》：人惟不足，所以有声，始求其言，犹生于不足使然而然者也。及俄而舞乃出于不知自然而然者也。泯三不足，混一不知，入乎天德而为一乐，不亦至乎。谪仙之歌，未尝不继以舞，世俗之见以为太白牵于纵逸之才思而已，此知谪仙之小者也。故明于诗后。
　　【黄庭坚豫章文集】
