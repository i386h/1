<!-- { "loadSidebar": true } -->
　　【贞观初遣大使十三人廵省天下诸州水旱则遣使有廵察安抚存抚之名神龙二年以上二十人为十道廵察使按举州县再周而代景云二年置都督二十四人察刺史以下善恶置司举从事二人秩比侍御史扬益并荆四州为大都督府江兖魏兾蒲绵秦洪闽越十州为中都督府齐鄜泾襄安潭遂通梁二十州为下都督府当时以为权重难制罢之唯四大都督府如故置十道按察使道至一人开元二年曰十道按察采访处置使至四年罢八年夏置十道按察使秋冬廵州县十年又罢十七年复置十道京都两畿按察使二十年曰采访处置使分十五道天宝末又兼黜陟使乾元元年改曰观察处置使】
　　西都东都北都牧【各一人】
　　西都东都北都凤翔成都河中江陵兴元兴徳府尹【各一人】掌宣徳化歳廵属县观风俗录囚恤鳏寡亲王典州则嵗以上佐廵县
　　【武徳元年雍州置牧一人以亲王为之然常以别驾领州事永徽中改尹曰长史初太宗伐髙丽置京城留守其后车驾不在京都则置留守以右金吾大将军为副留守开元元年改京兆河南府长史复为尹通判府务牧缺则行其事十一年太原府亦置尹及少尹以尹为留守少尹为副留守谓之三都留守】
　　少尹【二人】掌贰府州之事
　　司录参军事【二人】录事【四人】功曹仓曹户曹田曹兵曹法曹士曹参军事【各二人】参军事【六人】六府录事参军事以下减一人　录事参军事掌正违失莅符印
　　【武徳初改州主簿曰录事参军事开元元年改曰司录】
　　功曹司功参军事掌考调假使祭祀礼乐学校表疏书启禄食祥异毉药卜筮陈设丧塟
　　【武徳初司功司仓司户司兵司法司士书佐皆为司功等参军事】
　　仓曹司仓参军事掌租调公廨庖厨仓库市肆　戸曹司户参军事掌户籍计帐道路过所蠲符杂徭逋负良贱刍藁逆旅婚姻田讼旌别孝悌　田曹司田参军事掌园宅口分永业及防田　【景龙三年初置司田参军至徳元年省上元二年复置】　兵曹司兵参军事掌武官选兵田器仗门禁管籥军防候传驿田猎　法曹司法参军事掌鞫狱丽法督盗贼知賍贿没入　士曹司士参军事掌津梁舟车舍宅工艺　参军事掌出使賛导
　　【武徳初改行书佐曰行参军事又改曰参军事初有亟使十五人后省】
　　文学【一人】掌以五经授诸生县则州补州则授于吏部然无职事衣冠耻之
　　【武徳初置经学博士助教学生徳宗即位改博士曰文学元和六年废中州下则下州文学京兆等】
　　毉学博士【一人】掌疗民疾
　　【贞观三年置毉学有毉学博士及学生开元元年改毉药博士为毉学博士诸州置助教冩本草百一集验方藏之未几毉学博士学生皆省辞州少毉药者如故二十七年复置毉学生掌州境廵疗永泰元年复置毉学博士】
　　大都督府都督【一人】长史【一人】司马【二人】录事参军事【一人】录事【二人】功曹仓曹户曹田曹兵曹法曹士曹【各一人】参军事【五人】市令【一人】文学【一人】毉学博士【一人】中都督府都督【一人】别驾【一人】长史【一人】司马【一人】
　　录事参军事【一人】录事【一人】功曹仓曹户曹田曹兵曹法曹士曹【各一人】参军【四人】市令【一人】文学【一人】毉学博士【一人】　下都督府都督【一人】别驾【一人】长史【一人】司马【一人】录事参军【一人】录事【一人】功曹【一人】仓曹户曹田曹兵曹法曹【已上曹各一人】参军事【三人】文学【一人】毉学博士【一人】
　　都督掌督诸州兵马甲械城隍镇戍粮廪緫判府事【武徳初边要之地置主管以统军加号使持节盖汉刺史之任有行防有大行防其员有尚书省令一人掌管内兵民緫判省事有仆射一人掌二令事自左右丞以下诸司郎中畧如京省又有食货监一人丞二人掌膳羞财物賔客帐具音乐毉药有农国监一人丞四人掌仓廪园圃薪炭刍藁运漕有武器监一人丞二人掌兵械廐牧有百工监一人丞四人掌舟车营作监丞七年改緫管曰都督緫十州者为大都督贞观二年去大字凡称督府有刺史以下如故然大都督又兼刺史而不检校州事其后都督加使持莭则为将诸将亦通以都督称唯朔方犹称大緫管边州别置经畧使沃衍有屯田之州则置营田使武后圣厯元年以夏州都督领盐州防御使及安禄山反诸郡当贼冲者皆置防御守捉使乾元元年置团练守捉使都团练守捉使大者领州十余小者二三州代宗即位废防御使唯守捉西道如故元载秉政恩结人心刺史皆得兼团练守捉使杨纪为相罢团练守捉使唯澧朗陜兴凤如故建中后行营亦置莭度使防御使都团练使大率莭度观察防御团练皆兼所治州刺史都督府则领长史都护府则领都护或亦别置都护都督府有掾有属有记室参军事有典籖武徳中省】
　　市令【一人】掌交易禁奸非通判市事
　　【贞观十七年废市令垂拱元年复置都督府】
　　大都护府大都护【一人】副大都护【二人】副都护【二人】长史【二人】司马【一人】录事参军事【一人】录事【二人】功曹仓曹户曹兵曹法曹【各一人】参军事【三人】　上都护【一人】副都护【二人】长史【一人】司马【一人】录事【一人】功曹仓曹户曹兵曹【各一人】参军事【三人】　上都护掌统诸蕃慰抚征讨叙功罚过緫判府事　上州刺史【一人】职同牧尹别驾【一人】长史【一人】司马【一人】录事参军【一人】录事【二人】司功【一人】司仓【一人】司户【二人】司田【一人】司兵【一人】司法【一人】司士【一人】参军事【四人】市令【一人】丞【一人】文学【一人】毉学博士【一人】　中州刺史【一人】录事参军【一人】录事【一人】司功司仓司户司田司兵司法司士【各一人】参军事【一人】毉学博士【一人】　下州刺史【二人】别驾【一人】司马【一人】录事参军【一人】录事【一人】司仓司户司田司法【各一人】参军事【二人】毉学博士【一人】诸军各置使【一人】五千人以上有副使一人万人以上有营田使【一人】军皆有仓兵胄三曹参军事刺史领使则置副使推官衙官州衙推军衙推
　　【武徳元年改太守曰刺史加使持莭丞曰别驾十年改雍州别驾曰长史髙宗即位改别驾皆为长史上元二年诸州复置别驾以诸王子为之永隆元年省永淳元年复置景云三年始参用席注天寳元年改刺史曰太守八载诸郡废别驾下郡置长史一人上元二年诸州复置别驾徳宗时复元和长庆之际两河用兵俾将有功者补东宫王府官久次当进及受代居京师者常数十人诉宰相以求官文宗世宰相韦处厚建议复置两辅六雄十望十州别驾】
　　京县令【一人】丞【二人】主簿【一人】录事【二人】尉【一人】　畿县令【各一人】丞【一人】主簿【一人】尉【二人】　上县令【一人】丞【一人】主簿【一人】尉【二人】　中县令【一人】丞【一人】主簿【一人】尉【一人】　中下县令【一人】丞【一人】主簿【一人】尉【一人】　下县令【一人】丞【一人】主簿【一人】尉【一人】　县令掌导风化察寃滞听狱讼凡民田收授县令给之每嵗季冬行乡饮酒礼籍帐传驿仓库盗贼隄道虽有专官皆通知县丞为之贰县尉分判众曹收率课调
　　【武徳元年改书佐曰县尉寻改曰正诸县置主簿以流外为之京县上县丞皆一人畿县上县正皆四人七年改县正复曰尉贞观初诸县置录事开元上县万户中县四千户以上増尉一人京兆河南府诸县户三千以上置市令一人户一万以上置义仓督三人其后畿县户不及四千亦置尉一人万户増一人畿县有司空佐司仓佐司户佐司兵佐司士佐典狱门事畿县减司兵上县有司户司法而已凡县皆有经学博士助教各一人京县学生五十人畿县四十人中县以下各二十五人】
　　上镇将【一人】镇副【二人】仓曹兵曹【各一人】　中镇将【一人】镇副【一人】兵曹【一人】　下镇将【一人】镇副【一人】兵曹【一人】每镇又有使【一人】副使【一人】凡军镇一万人以上置司马一人増仓曹兵曹各二人下不及二万者司马仓曹兵曹
　　上戍主【一人】戍副【一人】　中戍主【一人】　下戍主【一人】镇将镇副戍主　戍副掌捍防守御　凡上镇二十中镇九十下镇百三十五上戍十一中戍八十六下戍二百四十五
　　仓曹掌仪式仓库饮膳毉药付事句稽省署钞目监印纸在市易公　中镇则兵曹兼掌兵曹参军事掌防人名帐戎器管钥马胪土木讁罚之事
　　五岳四渎令【一人】掌祭祀　上闗令【一人】丞【二人】　中闗令【一人】丞【一人】　下闗令【一人】掌禁末游察奸慝凡行人车马出入据过所为徃来之莭凡闗二十有六京四面闗有驿道者为上闗无驿道者为中闗余为下闗丞掌付事句稽监印省署钞目通判闗事【太宗宠魏王泰以黜嫡不知宠爱之在已而欲责之保傅择贤保傅诚是也而又令王府官不得过四考何也彼诚贤者虽终其身而未足诚不贤一日犹不可而况于四考乎褚遂良諌皇太子幼年任都督刺史似切中太宗之病然用亲王为之乃国家藩屏武氏岂能尽戮之哉因遂良之言权任实轻不足为磐石之固惜哉　亲王为都督刺史是可诱曰国之屏翰也以功臣为都督刺史何哉夫汗马之劳赠其爵焉可也使之治民则狼牧羊也多矣而又不任宰相以择守吏部以择令则屏风之书不亦劳乎此太宗之失也　开元始守缺自司农之职一启于宇文融而请使之名缺】
　　【而能使天子之有司类皆守其位而无其事自缺
　　使不得以尽其职户口置使而户部】
　　【不得以专其任其他如转运租调则置使处置修书则置使而诸道铸钱则又置使无非夺有司之职者】
　　宰相唐世宰相名最不正初因隋以三省之长【中书令侍中尚书令】共议国政此宰相职也后以太宗甞为尚书令臣下不敢居升仆射为尚书省长与侍中中书令号宰相品崇不敢轻授故以他官居职而假以他名自太宗时杜淹以吏部尚书参议朝政魏徴以秘书监参预朝政或曰参议得失参知政事皆宰相也贞观中仆射李靖以疾辞位诏至中书门下平章事而平章事之名始此李勣以太子詹事同中书门下三品同三品之名始此然二名不专用而他官居职者犹假他名如故【宰相事无不统不以一职名官自开元后常领以他职实欲重其事而反轻宰相之体故时方用兵则为莭度使时崇儒学则为大学士时急财用则为盐铁转运使又甚则为延资库使至国史太清宫之类其名颇多皆不足法　既以三省官为宰相其制已非专任而因事建置又复不一朝政则有参预参议之名政事则有参知平章之名门下则有同三品之名如是足矣复有所谓参知机务参知枢宻者宰相之官无乃不一乎】以上用唐六典百官志修

　　羣书考索后集卷三
<子部,类书类,群书考索>
　　钦定四库全书
　　羣书考索后集卷四
　　宋　章如愚　编
　　官制门
　　国初旧官制
