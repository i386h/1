<!-- { "loadSidebar": true } -->
　　宋太祖鉴前代之弊益修教习之法黜疲懦初得周代之兵中外总一十二万后平全蜀止拣其精锐百二十人则江南岭南诸国可知矣○及干徳中防成十万富弼之语兵数既少故月给之外时有赐予由是兵不贫乏而锐于役使力既强壮而勇战鬭艺祖之所以平五强国者用此道也姚内斌领庆州董遵诲领环州夫以折冲方靣之任而所领之兵才五千而已当
　　开寳中狄三万冦定州太祖诏田钦祚领兵三千赴之大败狄师则其应敌之兵又不过如此当时中外之兵其数可知○至太宗伐刘继元驾前之兵葢十余万兵稍稍益多矣其后曹彬之败祈沟闗也在行之兵实二十万
　　富弼云太宗有天下添兵至三十万
　　真宗全盛时亦不过五六十万西边警之后募兵其移募兵日广
　　仁宗时遂至百余万
　　厐籍汰兵疏云夫寳元中骑兵捧日之外所增一百六十二营步兵天武之外増七百五十二营而代郡防边防海所増不下数十万自是増兵至百余万
　　孙洙号善论兵其论宋朝兵曰古者兵一而已今内外之兵百余万而别为三四又离为六七别为三四禁兵也厢兵也蕃兵也离为六七谓之兵而不知战也给漕挽者兵也服工役者兵也缮河防者兵也供寝庙者兵也养国马者兵也疲老而坐食者兵也前世之兵未有猥多于今日也葢今天下【嘉祐中】户口千有余万而皇祐一岁之入一亿二千六百余万耗于兵者常十八而留州以供军者又数百万总戸口岁入之数而以百万兵计之无虑千户而资一厢兵十万而给一散卒其兵职衞士之给又浮费数倍何得而不大蹙也
　　仁宗至和中諌官范镇言兵不在众在练之与将如何耳侬智髙反前后遣兵不知其几亡命奔北不可胜数狄青请用蕃落广鋭车卒以数百骑取胜又言备契丹莫若寛河北河东之民备灵夏莫若寛关中之民朝廷之忧不在四夷而在冗兵与穷民也
　　神宗熈宁中裁减厢军汰去禁卒之老弱者并营以省将校时有司会一岁所省以缗计者四十五万以石计者四十万以疋计者亦二十万而西域诸国皆来朝贡夏人之欵益恭契丹之盟愈固且谈笑而复熈河后汉光武以三千之众败寻邑百万之师谢以精卒八千败苻坚百万之众曹公赤壁之战亦八十万而不能敌周瑜之三万赵括长平之战葢四十万束手以就坑然则师不在众亦明矣

　　羣书考索后集卷四十六
　　钦定四库全书
　　羣书考索后集卷四十七
　　宋　章如愚　编
　　兵门
　　兵法
　　夫兵法自神农黄帝以来则有其书至周太公而其法始备战国以来著书者甚众孙武穰苴吴起其尤者也汉孝成命任宏论次兵书为四种一曰权谋二曰形势三曰隂阳四曰技巧今以艺文志攷之吴孙子兵法齐孙子公孙鞅吴起范蠡大夫种李子娷兵春秋厐暖儿良广武君韩信则列之权谋计十三家所着之书共二百五十九篇夫所谓权谋者以正守国以竒用兵先计而后战兼地势包隂阳用技巧者也楚兵法蚩尤孙轸繇叙王孙尉缭魏公子景子李良丁子项王则列之形势十一家所着之书共九十二篇图十八卷所谓形势者靁动焱举后发而先至离合背乡变化无常以轻疾制敌者也太乙兵法天一兵法神农兵法黄帝封胡风后力牧鵊冶子鬼容区地典孟子东父师旷苌宏别成子望军气辟兵威胜方则列之隂阳十六家所着之书二百四十九篇图十卷所谓隂阳者顺时而发推刑德随斗击因五胜假鬼神而为助者也鲍子兵法伍子胥公胜子苗子逄门射法隂通成射法李将军射法魏氏射法强弩射法王圉射法望逺连弩射法护军射师王贺射书蒲苴子弋法劒道手搏诸家兵法蹵鞠则列之于技巧十三家所着之书百九十九篇所谓技巧者习手足便器械精机闗以立攻守之胜者也【已上并艺文志】唐李靖对太宗曰黄帝立丘井之法因以制兵故井分爲四道八家处之其形井字开方九焉五爲阵法四爲闲地所以起数于五虚其中大将居之环其四面诸部连绕此所谓终于八也及乎变化制敌则纷纷纭纭鬬乱而法不乱浑浑沌沌形员而势不散此谓散而成八复而为一者也
　　太宗曰深乎黄帝之制兵也周之始兴太公实缮其法始于岐都以建井畆戎车三百两虎贲三百人以立军制六步七步六伐七伐以教阵法陈师牧野太公以百夫致师以成武功以四万五千人胜纣七十万众太公既没齐人得其遗法至桓公伯天下任管仲复修太公法谓之节制之师管仲之法三分齐国以为三军春秋时郑国御王有中军左军右拒左拒是为鱼丽之阵先偏后伍伍承弥缝【司马法车战二十五乗为偏初郑败燕亦用潜军】李靖曰鱼丽阵车步兼之谓之左右拒言拒御耳非敢出竒胜也邲之战随武子曰楚军行右辕左追蓐前茅虑无中权后劲　又栾武子曰楚戎二广广有一戎卒卒偏之两右广初驾及日中左则受之以至于昏内官序当其夜楚许伯御乐伯摄叔为右以致晋师
　　昭公元年晋中行穆子毁车以为行五乗为三伍为五陈以相离两于前五于后专为右角参为左角偏为前拒以诱之
　　襄公二十三年齐侯伐卫有先駈【前军也】有申駈【交前军也】有公车有二广【副军也】有启【左翼也】有胠【右翼也】有大殿【后军也】楚汉之际韩信以背水陈下赵　尉缭子武王伐纣皆济水而陈　垓下之陈淮隂将三十万自当之孔将军左费将军右皇帝在后绛侯又在皇帝后淮隂先合不利孔将军乗之大败垓下初项梁教羽以兵法羽不肯竟垓下之陈兵家致人之术而羽独不悟此马隆所以议鲁公之不识也
　　汉平天下张良韩信申军法序次百八十二家定着三十五家诸吕用事而盗取之武帝时杨仆捃摭遗逸纪奏兵录犹未能备至于孝成帝命任宏论次兵书为四种
　　正义用兵唯卫霍功绩最着顾方畧如何不学古兵法之论岂其天机敏而有所自得乎及观李靖太宗问曰以为霍去病暗与孙呉合耳汉氏防刘法亦孙呉法六十四阵汉氏三分有诸葛亮者以区区之蜀争衡二国之间八阵之法亦尝考之矣四为正四为竒余为握竒或总称之先出游军定两端天有行地有轴前后为风风辅于天云辅于地衡有重列各四队前后之冲各三队风居四维故以圆轴单列各三队前后之轴各三队云居四角故以方天居两端地居中间总有八阵阵讫游军从后蹑其敌或警左或警右听音望麾以正四竒天地前冲为虎翼风为蛇蟠为主之义也虎居于中张翼而进蛇居两端向敌而蟠以应之天地后轴为飞龙云为鸟翔突击之义也龙居于中张翼以进鸟掖两端向敌而翔以应之虚实三军皆逐天文气候向背山川利害随时而进以正合以竒胜今鱼腹平沙上有土石存焉其八阵遗迹尚可想也隅落钩连曲折相对出入变化莫知其踪是殆黄帝太公管仲之遗制欤太宗尝问李靖曰天地风云龙虎鸟蛇斯八阵何义也靖曰传之者误也古人秘藏此法故诡设八名耳八阵本一也分为八焉若天地者本乎旗号风云者本乎旛名龙虎鸟蛇者本乎队伍之别后世误传诡设物象何止八而已乎二说未知谁当也李靖又云臣观破阵乐舞前出四表后缀八旛左右折旋趍歩金鼓各有其节此则八阵图四头八尾之制也其后马隆以晋师讨凉州用八阵法卒以取胜寥寥数百载间谁复知此独唐李靖作六花阵本诸葛八阵法也左右各三军又虞候两军中军居中六军在四畔象六出花外画之方内环之贠太宗曰内员外方何谓也靖曰方生于正员生于竒方所以规其歩员所以缀其旋是以歩数定于地行缀应于天步定缀齐则变化不乱此武侯之法也　又尝敎十三万每阵三千以其一为营法五方员曲直锐之形每队五变凡二十五而止　又尝论诸家兵法唯五法为要左传先偏后伍司马法五人为伍尉缭子有束伍令汉制有尺籍五符后世符籍以纸为之失其制矣臣酌其法自五人而变为二十五自二十五人而变为七十五此则歩卒七十二人甲士三人之制也舍车用骑则二十五人当八马此则五兵五当之制也　太宗又问五行阵如何靖曰本因五方色立此名方员曲直锐矣因地形使然凡军不素习安可临敌乎兵诡道也故强立五行焉　其后太宗命靖以兵法教侯君集君集言于上曰李靖将反上问其故曰靖独教臣以其粗而匿其精以是知之上问靖曰此乃君集欲反今诸夏已定臣之所教足制四夷君集固求尽臣之术非反而何
　　肃宗时郭子仪讨史思明败于渭渠思明类为长蛇阵以待官军击之首尾为两翼而夹攻军遂大溃【陈霸先谓王僧辨曰善用兵者如常山之蛇首尾相应】
　　宋太祖干徳二年以王全斌伐蜀示之川陜地图亲授以方畧
　　太宗皇帝览兵法隂符经谓左右曰此皆诡诈竒巧不足以训葢奸雄之志也古人所谓守文为难朕孜孜庶政靡敢怠惰【家训】　雍熈四年五月上制平戎万全阵图出示近臣因召边将田重进潘美等陞殿亲授其进退攻击之方
　　仁宗嘉祐六年大理寺丞郭固编校御阅所裁兵书先是见官编校书籍而兵书与天文为秘书而不预大臣或言固知兵法即以命之然兵书残缺者多不能编补也【长编】
　　英宗治平四年诏六宅副使郭固为内藏库副使使陞一任固嘉祐六年四月奉诏编修兵书于秘阁至是书成故有是命【同上】
　　神宗熈宁三年上曰今兵无纪律有纪律则足以胜敌矣安石曰纪律所以自治筭数所以胜敌故兵法曰多筭胜少筭不胜况于无筭乎今非但无纪律尤患无筭数【同上】熈宁四年大理寺丞馆阁校勘顾临为太子中允荆湖南路转运判官提举常平等事临喜谈兵尝召对问以兵学临曰兵以仁义为本仁者爱人义者循理动静之机安危所系也【同上】熈宁五年诏赐王昭御制攻守图符军环珠武经总要神武秘畧风角集占四路战守约束各一部仍令秦凤路经畧司抄录　熈宁六年十二月乙亥上谓辅臣曰李靖团力之法以三人者为队长已令李浩试之懿治二州疑亦可行王安石等曰三代至于汉魏皆以五人为伍至如三人若一人战死押官执刀在后即斩二人恐不可【同上】　上复论孙呉司马及李靖团力之法王安石曰古论兵无如孙武者以其粗见道故也如日有短长月有死生五声之变不可胜听五色之变不可胜观竒正之变不可胜穷葢粗能见道故其言有及于此上曰能竒正乃用兵之要竒者天道也正者地道地道有常天道则变而无常至于能用竒正以竒为正以正为竒则妙而神矣安石曰诚如此天能天而不能地地能地而不能天能天能地利用出入则所谓神也神固能以竒为正以正为竒也上善李靖结队法召贾逵问之逵以为非诏中书宻
