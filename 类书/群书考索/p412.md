<!-- { "loadSidebar": true } -->
　　絶此心之私禹视天下之溺由己溺之何其责己太深切哉滔淫之害天实为之恻然不忍斯民葬鱼腹中极力牵援爱人利物如禹者至矣禹之心广矣大矣孰测之哉人心之疵莫重于爱禹不闻呱呱之泣私爱撤矣纵而为欲又其疵也禹卑宫菲食私欲撤矣触而为愤又其疵也禹不以鲧诛而废国事私愤撤矣鬬而为夸又其疵也禹不以苖民逆命而逞师私夸撤矣禹之心如虚空木石无所染湼无所动揺而所以异于虚空木石者惟爱人利物之心独存耳大学之道贵乎能定静然应心常存也大易之防贵乎无虑无思然感心不灭也应感之心爱人利物之端也禹之所造殆谓是欤【刘彦冲】
　　勤俭禹之徳惟俭与勤有功而不伐此其盛者也菲食恶衣者恶华也至于祭祀黻冕则有所用其美也卑宫室者恶荣也至于沟洫则有所用其力也勤而有所用其力俭而有所用其美此所以无间然者欤【范祖禹】艰难勤俭力拯横流为民粒食得九畴定九川乗四载距四海栉风沐雨奠山濬川却昏垫之忧平水土之患以父殛而是念闻子哭而不名然后六府孔脩四隩攸宅兴播殖之利定贡赋之差亿兆熈熈以成淳化是以受禅而有天下可谓艰难矣及其在位也卑宫室恶衣服见罪人而泣闻昌言而拜故能防诸侯于涂山执玉帛于万国可谓勤俭矣【王元之】
　　传子圣人之道尚可以安于天下不求夫为异也尧舜传之贤而禹传之子天下以为禹无圣人而传之而后授其子孙此以好异期圣人也夫圣人之与天下不从其所安而为之而求异夫天下之人何其用心之浅耶昔者汤有伊尹武王有周公而周公又武王之弟也汤之太甲武之成王皆可以为天下而汤不以与其臣武王不以与其弟诚以为其子之才不至于乱天下者则无事乎授之他人而以为异也而天下之人何独疑夫禹哉若禹之不以天下授益也非以益为不足授也使天下复有禹而禹不以天下授之矣何者启足以为天下故也启为天下而益为之佐是益不失为伊尹周公而其功犹可以及天下也葢圣人之不喜异也如此【东坡】
　　求諌昔大禹命遒人以木铎徇于路曰工执艺事以諌故茫茫禹迹虞人得以献箴春秋之世若师旷乐官也得以谏晋侯伶州鸠乐官也得以言王心之失医和医也得以正赵文子杜蒯膳宰也得以正平公宴乐之事若此者禹之遗风也夫惟亲疎逺近之臣无一而不进谏此人主所以独立于无过之地
　　提领众职禹宅百揆左右有民则汝翼宣力四方则汝为观象作服则汝明闻六律五声八音则汝听禹之一身何以兼是众职哉葢契之敷五教左右有民者也四岳十二牧宣力四方者也夷之典礼观象作服者也防之典乐察音在治忽者也禹为宰相緫百官则是事又当从禹而提领之此舜之所以命禹也
　　功着于平水土禹贡之书夏书之首也而歴攷其所纪则九州之未为十二无非尧事也纪尧之事而叙于夏书之首叙书者岂无深意哉葢凿龙门排伊阙禹之用力也勤矣防三江导九河禹之用心也至矣别三壌任九贡禹之利民也大而虑民也深矣禹之勤勤悃悃所以立一代兴王之业实于此乎始则叙书以着一代立功之由者尤当于用力之始而求之是何也葢事久论定之余不足以见圣人济世之难而害深极之际乃可以观圣人立功之为不易
　　功在万世禹平水土厥功大矣地平天成当时称之彛伦攸叙后世称之以至咏丰水者嘉其绩咏疆理者明其功游洛汭者有美哉之叹探禹穴者有遐想之意禹无间然逸豫之萌常伏于治安侈汰之渐毎胎于冨贵今日居处服御务从菲薄而事神待民必致其勤使其诚实不生于内心则嗜欲必移其所志而禹也处此畧无少疵以禹为甘于薄己而乐于厚物耶则己与物二致厚与薄两心是犹未能防物我之分而拘拘于厚薄之别也禹果容心于是乎一有心焉不无间矣饮食之菲人见其为菲禹饱之而甘衣服之恶人见其为恶禹服之而安以至宫室之卑非爱其卑也是其徳必有大过人者不然则衣已三澣将徳色于侍臣露防不作特为计金而止耳是有心于为俭者乌得为无间以事鬼神则致孝以为黻冕则致美防而沟洫且尽力焉盛徳之发见固应此耳不然神之弗福或以小信讥之民之弗从或以小恵诮之是有心于为恭者又乌得而无间吾故曰恭俭圣人之盛徳事备圣人之徳然后全圣人之行
　　不与水争地善治水者不与水争地昔尝观禹之平洪水莫先于导河而其导河之策则莫先于疏九道今以地理考之自北而南九河之相距三百余里而其延衺广迤以同归于逆河者是又不知其几也夫田畴土壤之分布与夫贡赋税敛之均输于是数百里之内者固不可胜计矣而今也不防数百里田畴赋入之地利而弃以为九河亦几于利害之不审也及夫地平天成而水患息六府三事允治而万世被其功实自兹始然则捐数百里之地而遗千万世之利禹之处此葢亦虑之熟矣【叶适】
　　修尧舜之道宫室之卑即前日茅茨之旧声教之暨即前日五教之敷六府三事之修九叙九歌之劝又前日庶政惟和万国咸宁之化也故率百官则曰惟若帝之初敷文命则曰祗承于帝凡制度设施之末维持慿借之具皆前日之已备后世之称述者曰至治之极曰盛徳义以加夫岂纷然四出其智以过求纷更之举哉人皆可为禹见赤子入井而内有怵惕之心是仁也充怵惕之仁则为之援溺也轸耕桑之虑而索绹于夜是勤也充索绹之勤则禹之过门不入也视桮菽之弃于涂泥则失声而惊骇是俭也充桮菽之俭则禹之卑宫菲食也遇于道涂则徐而后行是谦也充徐行之谦则禹之不矜不伐也道未尝擅于禹而天下共知之禹未尝认道为已有而与天下由之
　　智仁观随山濬川足以见禹之智观任土作贡足以见禹之仁
　　不自满禹之万世之功方且谓一能胜予禹才髙众人之上禹心常在一世之下
　　启
　　始有跋扈之臣道有升降世变风移须当识其统体尧舜禹三圣相授浑然无间至启而有跋扈之臣此乃风气之一开去唐虞又不同矣
　　言战以伤世变启天子也有扈诸侯也以诸侯与天子战春秋衰世之风不意禹一传而遂有此事圣人伤之序其书曰启与有扈战于甘之野战之为言力均而势敌不伏罪之辞也天子有征而无战曰战者伤之也虽然无恠乎启之世则然也征讨之事自舜而始誓师之事自禹而始有三苖之征然后有侯之征成汤之征有三苗之誓然后有甘野之誓鸣条之誓孟津之誓世变之所趋固如此也
　　不得已用赏罚禹伐有苗止曰尔尚一乃心力其克有勲至启则曰用命赏于祖不用命戮于社此世变风移不得不然
　　禹家学古者用兵必载迁主载社主而赏罚听命焉示不敢専用兵也有用命可赏者是祖赏之有不用命可戮者是社戮之也此用兵之常法至予则孥戮汝此启当时自为加严之意古人善于自量审于自知启知徳防于上世而又当用兵之际不好于加严也非特警众亦深以见启自警省敬畏之意所谓启贤能敬承继禹之道者此也夫承尧舜禹重熈累洽之后未尝接行陈之事至一旦有事誓师其戒饬戎陈如素讲者葢禹之家学如此文武兼备体用全具本末并举不分精粗











　　羣书考索续集卷五十三
<子部,类书类,群书考索>
　　钦定四库全书
　　羣书考索续集卷五十四
　　宋　章如愚　编
　　君道门
　　汤
　　处时之务甞读书而至于汤未甞不悲汤之穷也虽然使汤安于其穷而不变不可也安而不变者是助桀者也放桀之罪身罪也助桀之罪心罪也身罪之罪其罪小心罪之罪其罪大小不可以易乎大而身不可以掩乎其心也身罪而心非后世或可以原心而定罪身脱而心陷焉者吾不知其罪之如何也嗟乎此汤之本心也而难以吿夫人吾观当时曰舍穑曰其如台者非助桀之言也不急以伐桀者之言也夫安于虐而不急以伐焉者何也意者执于其分而不忍也夫不忍以贼乎其君而上之人诚忍焉汤之心又何如也吾固曰汤处时之穷者也【吕祖谦】
　　徳泽深教化明成汤伐桀而商之众曰我后不恤我众舍我穑事而割正夏观此见得汤之徳泽入于民者深教化示于民者明桀之民虽不聊生然商之民陶陶于农畆而不知非徳泽之深者能如是乎桀虽无道而且以为正统之夏非教化之明而尊卑上下之分犹不防乎此虽怨汤之言乃足以见汤之徳泽教化也
　　应天顺人【武王附】夫极圣人之常遇天人之变吾甘心任之而不之谢非乐乎其命之革也彼不克严其不可犯之尊往往自速其不可回之祸一或恝然乎天心之从违恬然乎人心之去就徘徊乎一事之不屑则我于至理已有乖戾安保天下之不呼舞四起而夺之亟吾不忍斯民或挤于不可救药之时宁忍一巳自冒其不可测知之势徳少惭乎吾身将大安乎天下乐未善乎一时将大声于后世【刘穆元】
　　六事自责桑林之祷乃其至诚恻怛之所形而六事以自责者又皆其反躬内省之实意然自常情观之昭徳建中必无不节之政克宽克仁必无失职之民制事以义宫室何自而崇声色不迩女谒何自而盛以至不殖货利从諌弗咈而苞苴之行谗夫之昌必不能以累乎汤也然汤固无是也汤奚敢以无是而自足哉盖其平日所以处其身者常歉如也呜呼圣人之用心如此哉罪己汤之徳莫如罪己以元牡告上帝者请桀之罪也有罪不敢赦者求己之罪也【范祖禹】
　　救民【武王附】　汤之伐桀讨罪也升陑而不避险阻正兵也与桀战于鸣条危之也兵刃既接胜负未可知胜则出民于涂炭不胜则贸贸然将何所恃以归乎危之固胜之也夫揖逊与贤而继之以世又继之以兵时愈交下视古愧焉而不辞天下之恶名以救斯民不避后世之口实以援斯世昔所未有自我为之虽时有污隆而理无彼此因时乗理圣人之时中此汤之所甚惧而不释然者虽后有圣人不幸而遇后世天下望其来苏如旱云时雨茍能不恤吾身起而应之举一世涂炭之民而置之清閟之地则汤之所甚惧而不释然者至此可以无憾矣故曰于汤有光孟津之渡升陑之正也牧野之战鸣条之危也数纣之罪若有凉徳者武王之心又危于汤哉【陈君举】
　　具训蒙士汤制官刑儆于有位所谓三风十愆惟曰具训于蒙士而已此正易所谓蒙利用刑人意也
　　无心伐桀【文王附】　书称伊尹去亳适夏既丑有夏复归于亳葢伊尹耕于莘野既以处士从汤矣及其适夏非其私行也汤必与知之其君臣之心以为从汤伐桀以济斯世不若使伊尹事桀以止其乱虽使夏不亡商不兴无憾也及其不可复辅于是舍而归尔其后文王事纣亦身为之三公至将囚而杀之然后弃之而西葢汤之于桀文王之于纣其不欲遽夺之者如此此其所以为汤文王而后世之所不及也【苏辙】
　　因亳民以见忠厚之化汤之伐桀至于东征西怨南征北怨然亳民乃惮于兴师必誓以必往而强其从者此见汤之忠厚化于亳邑故其伐桀不惟汤有黾勉不得已之意而亳民亦至于强而后从非其本心乐为是举非汤之盛徳何以及此不然则安史之乱幽陵之民至以安史为圣惟恐其事事不济岂至强而后从哉
　　盘庚
　　不与民争胜盘庚迁都作书三萹而心腹肾肠披露于其末岂前此犹有懐未尽乎曰古人相告语法如此也人方以吾为厉已而遽与之别白是非若将好胜然者是故抚谕慰释以和其不平之心而未尽之意则徐待其定而后从【陈傅良】
