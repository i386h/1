<!-- { "loadSidebar": true } -->
　　按武帝八校为北军表不言属中尉疑中垒自专此统北军与中尉异司而北军始不属中尉矣武帝既增校尉恐中垒之权太重又于光禄勲之下旋理防添置于是増羽林期门大意欲南北二军之势均胡广曰卫尉廵行宫中则执金吾徼于宫外为表里唐李揆曰汉以南北军相制此也
　　按百官表虽不明言八校尉为北军攷之百官志
　　光武中兴省中垒但置北军中一人掌五营胡骑并长水虎贲并射声并掌宿卫兵故东汉累有北军五校之称是知武帝之八校正北军也南军守宫北军防城虽汉旧制然国有大变则北军亦绕宫屯卫故官志有五校之兵为宿卫之兵云
　　汉初南北军亦自郡国更畨调发来何以言之黄霸为京兆尹坐发骑士诣北军马不适士劾乏军兴则知自郡国调上卫士一嵗一更则知更代畨上初无定兵自武帝置八校则募兵始此置羽林期门则长从始此　古者圻兵不出汉初犹得古意京师之兵不以出征髙帝十一年发中尉卒军灞上文帝三年发中尉材官属卫将军军长安则中尉之兵未始远出武帝元鼎六年发中尉卒击吕嘉则失之矣至宣帝又以羽林佽飞诸兵逺赴事甚者至发汝南汝南去金城几何而骚动至此乎
　　南军在汉世往往重于北军
　　东汉自明帝至顺帝南军凡二出北军凡六出
　　明帝永平中邓鸿率五营士屯鴈门章帝建初二年马防耿恭将北军五校击吾章和二年窦宪将北军五校伐北匈奴和帝永元六年遣邓鸿将左右羽林北军五校士击降胡反出塞者安帝永初五年朱宠将五营士屯孟津顺帝永和五年且冻冦三辅遣马贤将左右羽林五校屯汉阳盖左右羽林南军五校五营皆北军
　　自宫城门内皆南军卫尉主之自京城门内皆北军中尉主之城南　皇城之中有中尉兵宫阙之内有卫尉兵宫殿之内有郎卫羽林期门兵
　　城门兵城门初无兵自戾太子事后始置以城门校尉一人领之十二城门各有候王商以特进孔光以太傅领城门兵得举吏如五府兵制　按汉兵郎无员数虎贲千五百人而多不过千人羽林左八百人右九百人八校各七百人至东汉不过三千五百三十六人执金吾一骑五百二十人至东汉亦不过六百人卫尉所领诸宫掖门都劔防卫士至东汉不过二千五百人十二城门兵不见数然亦不过门置一候以掖门司马考之多至百八十人少或三十八人则城门领于一校大约可见中都兵葢仅盈乃杜佑通典谓汉重兵悉在京师非也【歴代】兵制
　　郡国兵郡国有材官骑士楼船有更卒有犇命有弩宫边郡有戍卒有田卒有羌胡骑此郡国屯兵之大凡也按列郡王国侯国三者其兵不殊郡有都尉
　　佐守典武卒天下郡国凡百有三置都尉者九十三辅外郡十三置特多于列郡者重京师而为卫也
　　王国中尉北都尉侯国相比天下令长每嵗郡守卫教兵则相令长同预
　　官仪曰八月太守都尉令长相丞尉会都试课殿最是也
　　其王国封内之兵皆属天下不可擅用汉官仪曰高祖命天下选能引闗蹶张材力威猛者以为轻车骑士材官楼船皆于正卒中选而为之一嵗而满
　　班固曰踵秦置材官特言其略尔
　　平地用车骑山阻用材官泽国用楼船三者各用所宜也
　　髙帝十一年发上郡北地陇西车骑巴蜀材官
　　武帝元鼎六年发陇西天水安定北地上郡骑士又按地理志庐江郡有楼船官卜式传曰愿与博昌习楼船者击吕嘉伍被传曰有浔阳太守朱买臣为会稽太守诏到郡治楼船用此参攷则巴蜀三河颍川诸处有材官上郡北地陇西诸处有车骑而庐江防稽浔阳诸处有楼船三者之兵岂非因其宜哉
　　刑法志武帝外有楼船疑武帝始置也及攷严安书曰秦皇帝使尉署睢将楼船之士攻越则楼船葢秦制也汉因之汉官仪以为出于髙宗岂其然哉
　　调兵汉官仪云民生二十三为正一嵗为卫士二嵗为材官骑士习射御骑驰战陈年五十六衰老乃得免为庶民就田里如淳亦曰律年二十三传之畴官髙不满六尺二寸以下为癃罢
　　汉民凡在官三十二年自二十三以上为正卒每一嵗当给郡县官一月之役其不役者当钱二千入于官以顾庸者已上戍中都官者一年为卫士京师者一年为材官骑士楼船郡国者一年三者随其所长于郡县中发之然后退为正卒就田里以待畨上调发
　　更有三品有卒更有践更有过更古者正卒无常人皆迭为之一月一更是为卒更也贫者欲得顾更钱次直者出钱顾之月二千是为践更也天下人皆直戍边三日亦名为更律所谓繇戍也虽丞相子亦在戍边之调不可人人自行三日戍又行者当自戍三日不可往便还因便往一嵗一更诸不行者出钱三百入官以给戍者是谓过更也
　　此亦秦制汉因之见前
　　发兵汉初以羽檄征兵于郡国
　　孝文时则以龙虎符顔师古曰檄者以木简为书长尺二寸以召兵其有急则加鸟羽示速也应劭曰铜虎符第一至第五国家当发兵遣使者至郡合符符合乃听受之解题曰吕氏之难齐王欲发兵中尉曰非有虎符验也襄平侯通乃持节矫内太尉北军朱虚已杀产少帝命谒者持节劳朱虚侯朱虚侯欲夺节信谒者不肯朱虚侯与载节信驰斩长乐卫侯吕更始然则节京师固可以制兵事特郡固非虎符则不可发兵耳故庄助以节发防稽兵而太守欲拒不为发兵是也
　　七国败龚髙侯诘胶西王卬曰未有虎符擅发兵王自图之淮南王盗冩虎符终以此败之
　　两汉沿革
　　髙祖之世南北二军不出而民兵散在郡国有事以羽檄召材官骑士以备军旅
　　文帝始以铜虎符代檄当时各因其地以中都官号将军将之
　　如魏遫为北地将军周灶为陇西将军
　　事已而罢京师止南北军及中尉缇骑郎中令诸郎城门校尉屯兵北军属太尉南军属卫尉　武帝更太尉为大司马大将军以罢将军至以中尉材官出击恐京师无重兵而生变于是分北军为八校以中垒领之又恐北军之权太重故于光禄勲增羽林期门之兵此武帝以南北军相制之意唐人葢知之矣异时南北军皆郡国畨上无定在之兵也自武帝置大校大抵以习知胡越人充之则寡兵始自期门羽林皆家世为之则长从始此
　　期门父死子代羽林孤儿乃子孙见表志
　　葢自是有养兵之病而京师之兵制壊矣元狩以后兵革数动民多买复调发之士益鲜于是发及谪吏次及谪民次及谪戍次及七科谪异时以于都尉者充兵故其伍符甚整也及常兵不足调及他众甲伍必紊而郡国之兵制又壊矣是以昭宣以来其日甚　始元元年募民及发犇命者击益州　元凤元年遣太常三辅徙免刑击氐五年发三辅及郡国恶少吏有告劾亡者屯辽东　本始二年又选郡国吏三百石伉健习骑射者从军　神雀元年又发三辅中都官徒弛尽及应募佽飞射士孤儿胡越骑诣金城以益边兵去募及犇可调及恶少发及刑徒选及三百石吏而又以羽林佽飞胡骑越骑从事是南北军出矣纷纷无复旧制皆自武帝啓之
　　按武帝时事越则防稽豫章击朝鲜则举辽东闗西南夷则巴蜀南北军犹未出至宣帝击而始出矣
　　及光武一起而变之兵制荡然矣按光武以幽冀并州立定天下始于黎阳立营领兵骑常千人以谒者监之号黎阳兵而京师南北军如故于北军则并胡骑虎贲二校为五营以北军中候易中垒以监之于南军则光禄勲省车户骑三将及羽林令都尉省旅贲及卫士一丞　建武六年欲罢郡国都尉并职太守无都试之法惟京师兵如故明年罢天下轻车骑士材官楼船士及军酒吏悉还民伍惟更赋如故　九年省闗中都尉十三年罢左右将军　二十二年罢诸边郡亭候吏卒然终建武之世已不能守前法罢尉省校辄复临时补置
　　七年罢长水射声二十校十五年复更増屯骑校九年省闗都尉十九年复置函谷闗都尉
　　其后天下亦往往置都尉
　　明帝以后又嵗募郡国中都官死罪系囚出戍听从妻子自占边县以为常凡徙者皆给弓弩衣粮于是北胡有变则置度辽营【明帝】南蛮或叛则置象林兵【和帝】羌犯三辅则置长安雍二尉【安帝】鲜卑冦居庸则置渔阳营【安帝】其后又盗作缘海稍稍増兵【顺帝】而魏郡赵国常山中山六百一十六坞河内通谷冲要三十三坞扶风汉阳陇道三百坞西羌传置此多矣
　　武罢都试而外兵不练虽疆场之间广屯増戍列营
　　置坞而国有征伐终京师之兵以出葢自建武迄于汉衰匈奴之冦鲜卑之冦嵗嵗有之或遣将出击或移兵留屯
　　如永平中伐匈奴留兵伊吾庐城至肃宗二年罢之之类是也
　　连年暴露奔命四方而禁旅无复镇卫之职矣
　　安帝永初间募入钱谷得为虎贲羽林缇骑营士而营卫之选亦衰矣
　　成帝延熹间诏减羽林虎贲不任事半俸则京师之兵亦单弱矣外之士兵不练而内之卫兵不精设若盗起一方则羽檄被于三边兴发甲卒取办临时战非素具每出輙北于是羌冦转盛移兵赴逺民不堪命　永和二年交趾九真二郡之兵至于反叛无以罢于犇命之过欤此其兴兖豫之卒击象林万里之冦李固所以力争也三年永建间方且令郡举五人教习战射又方募为防陈
　　羌传任尚募以击羌
　　召为积射
　　鲜卑传邓逺以击鲜卑
　　召为义从
　　东汉有羌胡义从葢取西边羌胡之愿从者为兵也董卓正以羌胡义从兵入乱京师
　　大抵创立名号荡无良法桓灵之世虽能委任叚纪眀以尽灭诸羌而中平元年黄巾遂作所在盗贼不可胜数于是置八闗都尉
　　五年望气者言京师当有大兵两宫流血何进于是劝灵帝大发四方兵讲武于平乐观躬擐甲介焉称无上将军以厌之是嵗始置西门八校尉以小黄门蹇硕统之虽大将军亦属焉又改刺史为州牧然是时也黄巾诸贼亦就殱灭而萧墙之祸深可寒心葢自中世以后令下房帷
　　邓后临政始任宦官
　　而政归台阁戚宦更领兵权
　　戚谓窦武何进
　　迭相倾夺然五营畏服中人陈蕃窦武等欲诛宦官北军不助武等而助宦官故族灭焉何进袁绍不胜其愤且惩窦武之事故欲借分兵以除之于是内置园校阳尊阉宦外重州牧实召边将
　　卓正以并州牧将兵
　　阉宦虽除而董卓之祸已成义兵四起羣牧争政汉遂三分原汉盛衰皆兵之由而光武实为之
　　光武徒见自西都之季都试或以为患韩延寿以试士僣拟不道诛而翟义之讨王莽李通之劝光武皆因秋试之日因勒军旅诛守长号令起军遂罢都试之法
　　三国蜀初置五军其将校略如汉而兵有突将无前賨叟青羌散骑武骑之别诸葛亮卒蜀兵耗矣
　　诸葛亮传戮谡以谢众上疏注曰汉晋春秋曰【云云】自臣到汉中中间朞年耳然防赵云阳羣马玉阎芝丁立白寿刘郃邓铜等及曲长屯将七十余人突将无前賨叟青羌散骑武骑一千余人此皆数十年之内所紏合四方之精鋭非一州之所有
　　吴多舟师而兵有解烦敢死两部
