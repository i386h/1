<!-- { "loadSidebar": true } -->
　　大射之制大侯君侯也天子熊侯白质诸侯麋侯赤质大夫布侯画以虎豹士布侯画以鹿豕天子侯身一丈其中三分居一白质画熊其外则丹地画以云气【同上】君子无所争之义大射之仪耦进三揖而后升堂射毕又揖而降胜者决遂执张弓不胜者袭脱决拾郤左手右加弛弓于其上遂以执射揖如始升射及皆胜者先升升少右不胜者进北面坐取丰上之觯立饮坐奠于丰下与揖先降其雍容谦逊乃如是是则虽曰有争而其争也亦不失其为君子之道矣【语或问】
　　射可以观徳仡仡勇夫射御不违此书之论射也终日射侯不出正兮此诗之论射也夫射者所以观徳而非事乎张弓挟矢之可观也必心正体平而后可以言射必周旋中礼而后可以言射否则威仪不肃动作不文虽有逄防后羿之艺无益也是故天子射熊诸侯射麋大夫射虎豹士射鹿豕明其徳之所服有大小也天子百二十步诸侯九十步大夫七十步士五十步明尊卑之所服有逺近也天子以驺虞诸侯以貍首大夫以采苹士以采蘩明奏乐之上下有节也天子合九而成规大夫合五而成规士合三而成规所射之弓异也天子六耦三侯诸侯四耦二侯士三耦豻侯所射之侯异也天子射于郊诸侯射于境大夫射于乡士射于学所射之地异也吁射礼其可废乎哉若果可废则礼记胡为有射义周官胡为有射人白虎通又胡为有乡射乎虽然二十学射是又男子之事而士君子之所当肄习者也【顔达龙】
　　乡饮酒
　　不必尽如于古有圣贤者作不必尽如古之礼必当裁酌从今之宜而为之也又如士相见礼乡饮酒礼乡射礼之属而今去那里行只是当存他大槩使人不可不知方当周之盛时礼文全体皆备所以不可有纎毫之差今世尽不见徒掇拾编缉于残篇断简之余如何必欲尽仿古之礼得【文公语録】
　　当取可行于今汉儒説制度有不合者多推从殷礼去大抵古人制度恐不便于今如乡饮酒礼节文甚繁今强行之毕竟无益不若取今之礼酌而行之【同上】爵齿两不相妨亲亲长长贵贵尊贤皆天下之大经固当各有所尚然亦不可以此而废彼故乡党虽上齿而有爵者则自賔主献酧礼毕然后入又席于尊使自为一列不为众人所压亦不压却他人即所谓遵也【遵亦作僎】如此则长长贵贵各不相妨固不以齿先于爵亦不以爵加于齿也【文公答严时亨】
　　有司不能奉行朝廷举行乡饮酒之礼而州县之有司奉行不谨容节谬乱仪矩阙疎甚不足以称明天子举遗兴礼之意今者賔兴有日谨与诸生考协礼文推阐圣制周旋揖逊一如旧章【行乡酒礼告先圣文】
　　饮非为饮自吾夫子有观乡之叹而后知乡饮之礼为可行自抱朴子有烦碎之诮而后知乡饮之礼不必行夫所谓乡饮者非专为饮食也为行礼也华陔奏雅所以鼓座间之春风俎豆容与所以蔼族闾之和气叙长别防小不得以加大也尊价坐僎賔不得以慢主也凡谓古礼不可行于后世乎果不可行则仪礼乡饮酒篇戴记乡饮酒义可以无作矣盖古之乡饮有四乡大夫饮国中之贤者酒用乡饮礼一也州长春秋习射于序先行乡饮二也三年大比举贤兴能此则为乡吏賔兴之礼三也八十者五豆九十者六豆此则为党正蜡祭之饮四也古之谨庠序之教申孝悌之义何其严欤奈何长防之伦冺大小之礼废介僎之序失而賔主之礼失晨星晓露尤幸见于叔代在泮饮酒是乡饮仅行于鲁邦之泮水也仪盛永平是乡饮仅举于东汉之郡学也分叙賔介是乡饮仅见于李唐之乡校也然能施于一时之暂而不能行于异日之乆能用于贡举之日而不能通于闾里之间非古今天下异也世变不古虽乡饮不足理军市也噫嘻安得再使风俗淳而行三代乡饮之礼
　　冠礼
　　嘉礼之重冠礼着于仪礼冠义记于戴经夫冠者礼之始也嘉事之重者也所以正容体所以齐顔色亦所以顺辞令也容体不正则龆齓之习生顔色不齐则诚敬之实冺辞令不顺则暴慢之心入吁冠礼之不可不谨固如此故古之冠者有醴辞有字辞有祝辞又有乡大夫相告之辞甘醴惟厚嘉荐令芳拜受祭之以定而祥则醴辞也令月吉日昭示尔字爰自礼加髦士攸宜则字辞也近于民逺于佞则周成王之祝辞也推逺冲孺之防志蕴积文武之成徳则汉昭帝之祝辞也韩献子告之以善范文子告之以戒或告以实或告以忠则卿大夫告晋武子之辞也不特此耳夏商周醮于客位周人用醴于客位曰醮曰醴其敬賔之意一也商以二十呼伯仲周以五十呼伯仲或二十或五十其称字之意一也奈何周辙不西是礼防冺鲁哀公可冠而未冠故晋悼公有盍为冠具之问是冠礼始废于鲁也母见其子不拜酒脯是冠礼再废于唐也孙嗣昌虽能发愤而行之然曵笏却立外庭大笑是冠礼三废于唐之缙绅矣噫嘻后之欲行冠礼者请读周公之冠礼戴记之冠义
　　贽礼
　　明执守之义自郑康成注曲礼以贽为至而后世始以贽为言礼之至自班固纂白虎通以贽为质而后世始以贽为质己之诚夫古人相见之礼必有贽者所以明执守之义而致己之敬也故公侯以玉卿以羔大夫以鴈士以雉以公侯卿大夫士而所质不同者是必有等差之辨也姑试论之盖公卿之徳欲其精白纯粹而玉者取其燥不轻湿不重之义故公侯之贽必以玉也九卿之职贵于尽忠率下而羔者取其羣而不党之义故九卿之贽必以羔也大夫之职在于奉命通四方而鴈者取其俟时而行之义故大夫之贽必以鴈也士之气节本乎刚方劲直而雉者取其死不失节之义故士之贽者必以雉也不然古人何以为是区别哉然卿大夫贽古以麑鹿今以羔鴈而公侯士之贽惟用玉与雉何取吁此可以见公侯之徳有常而士以一介仗节不变也

　　羣书考索别集卷十三
<子部,类书类,群书考索>
　　钦定四库全书卷
　　羣书考索别集卷十四　　宋　章如愚　撰礼乐门
　　祭祀之礼
　　求神于阳祭礼以欝鬯灌地求神于隂然后迎牲主人亲执鸾刀启其毛以告纯也取其血以告杀也取其膋以升臭也合之黍稷实之于萧而燔之以求神于阳也【诗传】
　　主孝主敬祀先主于孝祭神主于敬【语注】
　　六宗之祭凡祭六宗古注説得自好郑氏宗读为禜即祭法之所谓祭时祭寒暑祭日祭月祭星祭水旱者如此方得先祭上帝次禋六宗次望山川然后徧及羣神次序则皆顺【书説】
　　五祀之祭凡祭五祀户灶门行中霤皆先设席于奥而设主奠俎于其所祭之处已乃设馔迎尸于奥而孔疏以为逸礼中霤之文盖唐初犹有其书而今亡之也亦可惜哉【语或问】
　　五祀之神当尊言五祀之制详于曲礼举五祀之时着于月令辨五祀之名见于白虎通夫五祀者何谓也谓门户井灶中霤也人而知夫出处之所以安佚饮食之所以餍饫则知五祀诚不可以一阙然举是祀者独大夫以上得祭之位卑禄薄盖有非其所当祭者然则五祀之典其可轻乎哉是故祭户以春取万物始出之义祭灶以夏取火徳生旺之义秋为闭藏之时故祭门于秋冬为水王之候故祭井于冬六月为土王之辰故祭中霤于六月嵗仅一遍顺五行也士不得祭虑黩祀也户祭先脾灶祭先肺门祭先肝井祭先肾中霤祭先心明五祀之各有所主也户祭以羊灶祭以雉中霤祭以豚门祭以犬井祭以豕明五祀之各有所荐也吁人生羣居出处之所以安佚饮食之所以餍饫独不可尊五祀之神乎虽然诚敬不存祭如不祭暗室有愧媚灶奚为故必视如面日星聼如耳雷霆戒谨于洁蠲蒇祀之日悚惧于威仪动作之间然后可以举是祭否则谓之滛祀鬼神其歆之乎
　　不诚无物之义视不见听不闻是虽谓之无耳目可也且如禘自既灌而徃不欲观是方灌时诚意存焉即有其祭祀之事物矣及其诚意不敬则虽有升降威仪已非所以为祭祀之事物矣【文公语録】
　　尽其诚意则感格祭祀之感格或求之隂或求之阳各从其类来则俱来然非有一物积于空虚之中以待子孙之求也但主祭祀者既是他一气之流传则尽其诚敬感格之时此气固寓此也
　　幽明本于一理天地隂阳生死昼夜鬼神只是一理若明祭祀鬼神之理则治天下之理岂有外于此七日戒三日斋必见其所祭者故郊焉则天神格庙焉则人鬼享此可谓至防而难通者若能如此到得治天下以上感下以一人感万民亦初无难者【并同上】
　　先王制礼之因盖人之生无不本乎祖者故报本反始之心凡有血气者之所不能无也古之圣王因其所不能无者制为典礼所以致其精诚笃其恩爱有义有数本末详焉遭秦防学礼最先壊由汉以来诸儒继出稍缀缉仅存一二以古今异便风俗不同虽有崇儒重道之君知经好学之士亦不得尽由古礼以复于三代之盛其因时述作随事讨论以为一国一家之制者固未必皆得先王义起之意然其存于今者亦无防矣【跋古今家祭礼】
　　古坛位今庙鬼之异问人心聚处便有神故古人郊则天神格庙则人鬼享亦是此理曰固是但古人之意正故其神亦正后世人心先不正故所感无由得正因言古人祭山川只是设坛位以祭祭时便有祭了便无故不至防渎后世却先立庙貌如此所以反致惑乱人心侥求非望无所不至【文公语録】
　　滛昏之鬼不当祠今之为吏者所知不过簿书期防之间否则觞豆舞歌相与放焉而不知反其所敬畏崇饰而神事之者非老子释氏之祠则妖妄滛昏之鬼而其于先王之制国家之典所以治人事神明曷尝有槩于其心哉呜呼人心之不正风俗之不厚五糓之不登民生之不遂其不亦以此欤【鄂州社稷坛】
　　封禅
　　古无封禅以封禅为非古者范仲淹也以封禅为不经者李泰伯也以封禅为不足信者苏子由也夫封土为坛除地为禅十二君巳主其説仲淹何以议其非古李泰伯何以谓之不经子由又何为不之信六经无封禅之文帝王无封禅之事着是文者管仲疏其源史迁浚其流季仲推其波张説助其澜侈是事者祖龙嘘其烟孝元封其烬隋帝炽其膏元宗烈其熖然管仲能作封禅篇而不能逭识者之迂史迁能着封禅书而不能逋君子之诮相如能撰封禅文而不能揜后儒之议张説能撰封禅颂而不能盖已见之非是封禅之説不足以诩世蛊听也祖龙能立石封祠而不能緜亿载之业孝武能泥封玉检而不能饰万嵗之呼隋帝能登封告成而不能衍再之统元帝能舞蹈太平而不能覆所有之愆是封禅之典于是以肆情示夸也证之以六经之明文质之以帝王之实迹则后世之惑滋甚且云云一山也或以为在东山或以为在防隂亭亭一名也或以为在牟隂或以为在钜平社首一地也或以为在钜平或以为在博县则服防晋灼应劭之论为不同既曰伏羲神农禅云云又曰三皇禅绎绎既曰帝喾告尧舜禅云云又曰五帝禅亭亭既曰禹禅防稽汤禅云云又曰三王禅梁父则管仲孔頴达之説为不一纷纷异议迄无订证唐虞三代果有是乎七十二君果足信乎设有是事六经遗文岂应不载若以秦汉而下言之则实有是事也吁安得仲淹泰伯子由与之议封禅之非哉
　　郊祀明堂
