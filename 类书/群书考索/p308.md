<!-- { "loadSidebar": true } -->
　　辨天人之説非是李曰先儒以干至离为上经天道也咸至未济为下经人事也夫易六画而成卦有天道焉有地道焉有人道焉兼三才而两之参伍以变错综其数三极之道悉备寓诸爻岂夫天道人事分为上下经哉似此盖拘于文义求其説而不得妄测圣经之蕴而岂通变之士哉
　　十翼无异説孔曰其彖象为十翼之辞以为孔子所作先儒更无异论但数十翼亦有多家既文王易经本分为上下二篇则区域各别彖象释卦亦当随经而分故一家数十翼云上彖一下彖二上象三下象四上繋五下繋六文言七说卦八序卦九杂卦十郑学之徒并同此説
　　辨孔子十翼之意胡曰圣人作卦其道至大其理至微常人固难知矣是故孔子复作十翼以释六十四卦之义上象下象以解文王卦下之辞大象以释一卦之名义小象分于六爻之下以觧周公之爻辞文言以文释乾坤二卦之理二繋以统言天地之阃奥人事之终始説卦以陈説八卦之徳业序卦以序六十四卦之次序杂卦以辨众卦之错杂
　　辨十翼当为七翼先儒所解皆云上彖下彖上象下象上繋下繋文言说卦序卦杂卦邢璹云翼者附翼附翼者如鸟之翼可以冲天孔子作翼辅翼圣言易道大明腾空而践无所不至故云翼也鸟之有翼皆信于空易之有象履化育矣羣儒所説皆分彖象系辞尽以上下加之且十翼义无有所出按篆书七字相类或恐误作十字今若去其彖系上下论之是七翼明矣
　　辨世儒以数明易林曰易之道四辞变象占是也神之道四精变几深是也圣人之道四言动卜筮是也二者相为用而易无余蕴矣今夫羲经之书乃所以载易与神与圣人三者之道矣欲尽三者之用则必得大易自然之数而后可后之学易者有圗有谱所以着明其数也自然之数着则易之道着易之道着则圣人之道着而大易之书流行天地之间无所终极矣大率汉世严君平知之以其学扬子云南北之际闗子明知之以学传王淹五季之末麻衣处士知之以其学传陈圗南以降其説愈多其传愈广而圗之详莫详于希夷之所述与其传授之所衍观其圗谱则三圣人作易之深旨可以粲然于目前而其他明于易者或有其圗而不着其姓氏要之皆有得于易者以其出于数学也
　　上下篇加经字孔曰子夏云虽分为上下二篇未有经字是后人所加不知起自谁始案前汉孟喜易本云分上下二经是孟喜之前已题经字其篇题经字虽起于经其称经之理则又在于前故礼记经觧云洁静精微易教也既在经觧之篇偹论六艺则诗书礼乐并名称经而孝经称易建八卦序六十四卦转成三百八十四爻运机布度其气转易故称经也
　　易始乾坤终未济易之始于乾坤而终未济则不胜异説矣守序卦之文自乾坤而下至未济而上以为出于理之自然而不知其所以者此一説也乾坤之用莫大于坎离坎离莫大于既济未济故所以为终始也此又一説也愚以为不然此后天之序也先天之学伏羲之易也后天之学文王之易也先天之序始于复姤终于夬复者君子之始夬者小人之终夬有意于决小人乎后天之序始于乾坤终于未济乾坤者隂阳之正也故始焉未济之终其有志于防小人也知先天后天之説则知易之终始矣
　　六十四卦相生始虞氏卦变乾坤生坎离干息而生复临泰大壮夬坤消而生姤遁否观剥自复来者一卦【豫】自临来者四卦【明夷觧升震】自泰来者九卦【蛊贲恒升损归妹丰节既济】自大壮来者六卦【需大畜大过暌鼎兑】自夬来者一卦【同人】自遯来者五卦【讼无妄家人革巽】自否来者八卦【随噬嗑咸益困井涣未济】自观来者五卦【晋蹇頥萃艮】自剥来者一卦【谦】而屯生于坎生于艮比生于师頥小过生于晋暌生于大壮或生于无妄旅生于贲或生于噬嗑中孚生于讼小畜变需上复变讼初姤无生卦师同人夬大有兑四卦闳李鼎祚取蜀才卢氏之书补其三卦变而頥卦虞以为生于晋侯果以为生于观今以圗考之其合于圗者三十有六卦又时有所疑不合者二十有八卦夫自下而上谓之升自上而下谓之降升者生也息也降者消也阴生阳阳生隂隂复生阳阳复生隂升降消息循环无穷然不离于乾坤一生二二生三至于三极矣故凡卦五隂一阳者皆自复来复一爻五变而成五卦【同人履小畜大有夬】凡卦四隂二阳者皆自临来临五复五变而成十四卦【明夷震屯頥升觧坎小过萃观蹇晋艮】凡卦四阳二隂者皆自遯来遯五复五变而成十四卦【讼巽鼎大过无妄家人离革中孚大畜大壮暌頥兑】凡卦三隂三阳者皆自泰来泰三变而成九卦【归妹节损丰既济贲常井蛊】凡卦三阳三隂者皆自否来否三复三变而成九卦【渐旅咸涣未济困益噬嗑随】乾坤大父母也姤复小父母也坎离得乾坤之用者也頥大过小过中孚或曰先儒谓贲本泰卦岂乾坤重而为泰又由泰而变乎曰此论之卦也所谓之卦者皆变而之他卦周易以变为占一卦变而为六十四卦六十四卦变而为四千九十六卦而卜筮者尚之也焦延寿之易林所以兴也圣人因其刚柔相变繋之以辞焉以明往来屈伸利害吉凶之无常也故君子居则观其象而玩其辞动则观其变而玩其占占与辞一也故乾坤重而为泰者八卦变而为六十四卦也由泰而为贲者一卦变而为六十三卦也
　　辨六十四卦相变林曰易曰刚柔相易皆本诸乾坤也凡三子之卦言刚来也明此本坤也而干来化之凡三女之卦言柔来也明此本干也而坤来化之故凡言是者皆三子三女相值之卦也非是卦则无是言也谓泰变为贲此大惑也曰不然也往者以内外言也自内而之外谓之往自外而之内谓之来请复借贲卦言之柔来而文刚者坤之柔自外卦下而来文乎干之刚也分刚上而文柔者干之刚自内卦上而往文乎坤之柔也于柔言来则知分刚上而文柔者往也于刚言上则知柔来而文刚者下也上者出也下者入也此所谓出入以度内外此所谓上下无常也若言柔来者明此本干也则不当分刚上而文柔当曰刚来而文柔也无妄之彖曰刚自外来而为主于内外卦干已三画矣谓之自外来则当卦外来乎故干施一阳于坤以化其隂而生三子坤施一隂于干以化其一阳而生三女者乾坤相易以生六子成八卦也上下往来周流无穷者刚柔相交以尽其爻之变也故爻之言往来言上下内外者岂惟三子三女相值之卦而已哉
　　上经
　　乾坤姤复生卦林曰干之初交于坤之初得震故为长男坤之初交于干之初得防故为长女干之二交于坤之二得坎故为中男坤之二交于干之二得离故为中女干之上交于坤之上得艮故为少男坤之上交于干之上得兑故为少女乾坤大父母也故能生八卦复姤小父母也故能生六十四卦复之初九交于姤于初六得一阳姤之初六交于复之初九得一隂复之二交于姤之二得二阳姤之二交于复之二得二阴复之三交于姤之三得四阳姤之三交于复之三得四隂复之四交于姤之四得八阳姤之四交于复之四得八阴复之五交于姤之五得十六阳姤之五交于复之五得十六阴复之上交于姤之上得三十二阳姤之上交于复之上得三十二隂隂阳男女皆顺行所以生六十四卦也乾坤独有文言孔曰文言者是夫子第七翼也以乾坤其易之门戸邪其余诸卦及爻皆从乾坤而出义理深奥故特作文言以开释之庄氏云文谓文饰以乾坤徳大故特文饰以为文言今谓夫子但賛明易道申説义理非是文释华彩当谓释二卦之经文故称文言辨作文言以释奥义胡曰文言者先圣以乾坤之义尤深故又作文饰之言以解其义
　　文言非圣人全文欧阳曰昔孔子门人进记其言作论语其尊必以子曰者所以别夫子与弟子之言若文言者夫子自作不应自称子曰又其作于一时文有次第何假子曰以发之乃知今周易所载非孔子文言之全篇也盖汉之易师择取其文以觧卦作至有所不取则文断而不属故以子曰起之也其先言何谓而后言子曰者乃讲师自为答问之言耳取卦体以为荅也亦如公羊谷梁传春秋先言何曷而后道其师之所以为也今上繋凡有子曰者亦皆讲师之説【六一文】乾卦九六之义且伏羲损去天一地二天三地四凡十数益洛书主十成数而画八卦其八卦则定用尽三十六数余九盖存乾卦有三画坤卦有六画正合地道无成而代有终也何哉是阳得兼阴故干称九也阴不得兼阳故坤称六也其次谓二三者是天地相成之数故二因之三三为九得名盛阳乃为干父之端故生震艮坎之三男也二三为六得称盛隂乃为坤母之理故生防离兑之三女也又谓盛阳之防余四九三十六盛隂之防四六二十四故阳爻称九隂爻称六也
　　辨九六隂阳进退干阳之位共十二画谓干三爻震坎艮各一爻防离兑各二爻共三十二画也坤隂之位共二十四画谓坤六画防离兑各一画计二十四画也阳爻君道也故得兼之计有三十六画所以四九三十六画阳爻则称九也坤臣道也不得僣上故四六二十四画所以隂爻则称六也故干三画兼坤之六画成阳之九也阳进而干云用九矣阴退而坤云用六矣合此余九六者盖天地刚柔之性也辨用九用六之爻周公作爻辞六十二卦皆独六位转于乾坤二卦之后乃加用九用六之位而孔子又从而为之彖象焉盖乾坤之二卦本起天地刚柔之性侔拟君臣上下之理以干纯阳也坤纯隂也故加用九用六之虚位欲明天地进退之理以定其刚柔之性故转于干曰用九见羣龙无首吉于坤卦曰用六利永正此盖圣人虑乾坤刚柔暴立无首之戒俾免夫过亢之愆也悲坤柔非以柔正为之俾无上六龙战之忧也是以用九六者伏羲所余以示乾坤刚柔之性为六子之用不为妄也
　　乾坤位不居正干位东也既生三男数变授位长子退居西北统其中男少男使蒙太上皇统宗子听治之义也坤生三女随变授位少女退处西南统其中女长女正家太上后统宗妇听教之义也宗子有统所以全蒙宗子养蒙之义也宗妇有统所以齐家宗妇肥家之义也震纵天下之君非干所统也兊纵天下之母非坤所统也三代家天下之法也乾坤退居无为之地也止哉爲乎数尽何为
　　坤兑位不言方震东方也巽东南也离南方也干西北也坎北方也艮东北也惟坤曰致役不言西南者以干言也兑曰正秋不言西方者以震言也夫大成自中成之变震东代乾元之任干始天下之君也坤始天下之母也故以干不言也震继天下之君也兑继天下之母也故以震不言也君阳也母隂也夫易纪阳而不纪隂犹书纪盈而不纪缩犹春秋书朔而不书晦一法也大哉法乎阳竒也隂偶也惟能偶之而已无数也言竒之方与位则偶而可对矣乌得而并矣哉
　　屯卦曷次乾坤屯者患难未通冬春之交盛阳发舒凝隂未伏天气混沦浩荡而降乎上地气欝蒸蓄泄而腾于下万物之种芽甲未成根荄未坚拨之可除抑之可去太曝则槁必雨以濡之雨不节则反害矣太寒则屈缩而不舒必风以挠之然风不和则荣华不实矣此天地始交万物之生必有屯难未通也及元亨利贞之徳扶持然后万物得出险中圣人列乾坤于前次屯于后乾坤者天地也屯者物之生也天地交而万物生屯先乾坤而次屯也
