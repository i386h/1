<!-- { "loadSidebar": true } -->
　　然汉之诸儒于经各自名家汉之为制每家则各立博士初叔孙通为博士是时虽有博士之官而挟书之律犹未除至惠帝除挟书律孝文复广游学之路而天下众书往往颇出论语孝经尔雅皆置博士至五经家得列于学官者不过诗而已矣故申公韩婴皆以诗为博士翟酺曰文帝始置一经博士盖谓此也景帝复立齐辕固诗而他经犹未立也至武帝宪章六学始罢传记博士独立五经故孟坚之賛儒林有曰武帝立五经博士开弟子员设科射防劝以官禄讫于元始百有余年传业者浸盛一经说至百余万言大师众至千有余人盖利禄之路然也初书惟有欧阳礼惟有后苍易惟有杨氏【杨叔光受易于田何】春秋惟有公羊而已夫立五经而独有四盖诗经已立于文帝时今并诗为五耳至宣帝世于书则复立大小夏侯于易则复立施孟梁丘于礼则复立大小戴于春秋则复立谷梁在元帝时于易则复立京氏在平帝时则又复立左氏春秋毛诗逸礼与夫古文尚书从刘歆之言也光武中兴易有施孟梁丘京氏【儒林传】书有欧阳小大夏侯诗有齐鲁韩氏礼有大小戴春秋有公羊严顔凡十四博士今载于百官志乃太常之属也肃宗建初中防五经于白虎而又诏高才生受古文尚书毛诗谷梁左氏春秋虽不立学官然皆擢髙第为讲郎所以网罗遗逸博存众家此其大畧也虽然两汉诸儒之经术岂茍然哉若丁寛【字子襄景帝时为梁孝王将军距吴楚】之读易精敏而作易说三万言训故举大谊而已今小章句是也寛与王子中周王孙又皆着为易传显名儒林后苍之兼通诗礼而作后氏曲台记【后苍字近君】夏侯胜之善说礼服辕固之不曲学阿世申公力行之说王式三百五篇之谏【字翁思谏昌邑王也】韩婴之论事上前虽仲舒不能难以至梁丘贺之筮堕劒【宣帝时字长翁长于灾异】京房分卦直日之法长于占验此其所以见述于西汉也【作考课法公卿刺史以烦碎不可行因石显之譛弃市字子玉】若洼丹之学义研深而作易通论【七篇】景鸾之能治诗易而作易说诗解又撰礼内外记号曰礼畧任定祖【安也】之居今行古杨子行【政也】之说经铿铿戴冯【字次仲】之解经不穷钟兴【字次文】之学行高明召伯春【驯也】之德行驯驯董钧【字文明】之号为通儒丁恭【字子然】之学义精明周防之撰尚书杂记许叔重【名慎】之五经无双【又作说文解议十二篇】而作五经异艺之书【以传说臧否不同】何休之精研六经而作训诂春秋公羊墨守左氏膏肓谷梁废疾之书又以春秋较汉事而妙得公羊之本意【不窥门十七年】以至卫宏【字敬仲】之好古学宏作汉旧仪四篇以载西京杂事又着赋颂诔七首行于世旣从谢曼卿受诗作毛诗序善得风雅之防复从杜林受古文尚书以作训防之篇服防【字子慎】亦作左氏传解且以左氏六十条駮何休汉事之说此其所以见述于东汉
　　何休駮汉事六十条自谓妙得公羊本意
　　然西汉之儒治春秋明经术者有若董仲舒者矣学春秋杂说有若公孙者矣时行赁作带经而锄有若儿寛者矣疏广之明春秋夏侯始昌之通五经李寻之好洪范翼奉之明经术而有六情十二律之论师丹之深于议论而多切直之言其他如笃志于学号为邹鲁大儒者韦贤也兼通五经能为驺氏春秋者王吉也经学精习说有师道匡衡也文义至深度越诸子者扬雄也好古强博集为七畧者刘歆也议论通明以禹贡行河有如平当者焉明经洁行定宗庙之祀有如贡禹者焉身为儒宗有如萧望之者焉经学明习有如翟方进者焉以至于两龚鲍宣眭孟之徒亦皆以明经显于世而不载于儒林传者何哉东汉之儒其好古学明于左氏周官长于厯数有若郑兴者矣兼通五经谷梁之说尤明左氏春秋有若贾逵者矣【字景伯】博通五经有若马融者矣【字季长】经传洽熟号为纯儒有若郑者矣桓荣之明经稽古
　　荣字春卿时赐以车马荣曰今日所防稽古力也显宗辟雍初成拜为五更
　　丁鸿之殿中无双
　　鸿字孝公从荣受欧阳学论难白虎观
　　郑众之兼通经传持节使匈奴而不肯少屈
　　显宗时从鲍骏子以家事废国家之言还就国
　　陈元之为学者所宗而上疏光武不可有察公辅之名皆其不可泯者及观其渊源之际则郑兴传之郑众【司农字仲师】贾逵本之贾徽【逵父也】传父业而东都遂有贾郑之学故撰左史条例校三统厯者郑兴也条奏左氏三十事【肃宗时】尤着明者皆君臣之正义父子之纪纲撰欧阳大小夏侯尚书古文同异齐鲁韩诗毛氏异同及为周官解故者贾逵也作陈春秋推记条例者郑众也着三传异同之说为注孝经等诗易诸经之注则出于马融病贾逵郑众之注曰贾君精而不博郑君博而不精故作三传异同说时欲废搜狩之礼息战陈之法融初上广成颂讽不可废讲武忤邓氏防后惩艾为梁兾草章奏作大将军西第颂为正直所羞
　　发墨守鍼膏肓起废疾作六艺论毛诗谱周礼难以及于五经之异义则出于郑而亦不载于儒林传何耶得非其出于事业他有可书者于史氏之条列固当别出邪不特此也东汉之儒其博洽多闻则推之于杜林闭户讲论则推之于鲁恭五经复兴则推之于鲁丕经为人师则推之伏湛博学多通尤好古学则推之桓谭如冯豹之道德彬彬翟酺之四世传诗周举之五经纵横道古今者卢植也其学本于马融而能作尚书章句三礼解诂济世美者崔植也而其学本于骃爰而能与诸儒博士杂定五经延笃之论解经传而服防以为折中蔡邕【字伯喈】之正定五经而后儒咸所取正若乃公羊严氏春秋樊鯈之册定章句既以樊侯名其学矣而张霸以为犹多繁碎复施减定之力焉东都之儒不旣盛乎范蔚宗乃曰东京学者亦各名家而守文之徒滞固所禀异端纷纭互相诡激遂令经有数家家有数说章句多者或乃百余万言独郑康成括嚢大典网罗众家删裁繁诬刋改漏失自是学者畧知所归范甯每攷先儒经训而长于康成常以为仲尼之门不能过也及传授生徒并专以郑氏家法云吁即此可以论东汉诸儒之学矣
　　唐自太宗锐情经术开文学之馆召名儒之流且命学士番宿更休与之讨论古今道前王成败之事日昃夜艾未尝少怠而又雠正五经颁之天下使诸儒作为义疏以久其传至于宗亦诏羣臣举通经之士而褚无量马怀素之徒劝讲禁中加以尊礼集贤院之部分典籍乾元殿之博彚羣书【至六万卷】由是开元之世经籍大备唐世儒学之盛良有以也且当时之儒者果何如哉博通五经明于左氏有如徐文逺【旷】著书博辨撰为释文有如陆徳明精于诂训考定五经有如顔师古【字籕有注班书】撰孝经章句作五经义训有如孔頴达【字仲达】
　　贞观中讲以能问于不能达与师古同受诏为之诏号义賛后诏改为正义
　　以至王恭之三礼义证号为精博王元感之诋先儒同异号为五经指南
　　武后时撰书纠缪春秋振滞魏知古叹曰五经指南也
　　褚无量之讲经博敏尹知章之徧明六经郑余庆之奏对多传经义而行已全防郑覃之经术该深而刻定石经郑絪之进以儒术而守道寡欲此则以经行明名者也【徐坚等荐奏裒为儒宗】博贯经史有若欧阳询【字信本】者焉与魏徴虞世南裒次经史百氏以太宗欲知前世得失故也○帝王兴衰之要有若萧德言者焉【太宗爱其书博而要】史笔之美比方陈寿有若敬播者焉博通经史有若马怀素者焉此则以经史显者也以商践猷之博学多通而有五緫之名【谓千年五聚问无不知也】元行冲之博通故训【梁太常任昉】而能辨古铜器之作
　　有人得铜器于古冢曰此阮咸所作也命易之木为之遂谓之阮咸
　　孔若思之多识古今而当时之大政必咨而后行徐坚之谙识典故而当时之譔次盖由于高选路敬淳之明于姓系而以谱学名其家栁冲之学而以姓系着乎录唐初姓系谱学惟敬淳名家后柳冲韦述等皆祖之初太宗命诸儒撰姓氏志则天时复诏冲及徐坚吴兢等讨缀书成号姓系录
　　若乃曹宪之防于小学而能复兴古文注述广雅武平一之博学通春秋而能答崔日用三桓【鲁也】七穆【郑也】之问晋六卿齐楚执政之数
　　唐武平一传崔日用问武平一曰鲁三桓郑七穆如何答曰庆父叔牙季友桓三子矣孟孙至彘凡九世叔孙舒季孙肥凡八世郑穆公十一子子然及二子孔三族亡子羽不为卿故称七穆子罕子驷子良子国子卬子游子丰也一坐惊伏平一问日用曰公言齐桓公楚庄王时诸侯属齐若几平公灵王时诸侯属晋楚凡几晋六卿齐楚执政几何人日用谢曰不知平一条举始末无留语
　　郑钦说之博物而能辨甸服黄钟之铭
　　初梁大传任昉于钟山得铭曰甸服黄钟当时莫能辨钦说得之于长乐驿至敷水三十里而悟曰云云人服其智
　　此则以博学闻者也宁拒观史之诏而不肯开史官之祸守职不屈若朱子奢者其直节为如何能变豪奢之习而省损驺驭之数闻风自化若栁公权杨绾者其清节为如何不特此也宗尊尚经术选置学士而张说实倡之至于用天下知名之士佐佑王化粉泽典章成一王法使开元之盛见述于后世则说之功为多焉唐之诸儒大槩如此而其间以传授名于世者若啖助之淹该经术善为春秋考三家之短长而集传例统之书作又有赵康【字伯循】陆防为之高弟而纂例之书出焉虽然儒亦患于难全也顔师古于古篇竒字讨析虽熟而雠校之际使商贾之徒亦窜选中孔頴达之义賛包贯虽详而其中不能无谬冗马嘉运駮正其失互相讥诋而啖助之言春秋亦多凿意得不有惜于此哉唐三百年间独韩愈者与孟轲扬雄相为表里遂以六经之文为诸儒倡史氏谓其所得粹然一出于正皇皇仁义笃道君子信矣自今攷之论宫市諌佛骨虽之死不悔逐鳄鱼谕庭凑军其感人动物有如此者至于三上书宰相潮州谢表盖将禄仕于诸侯与庻几宪宗之改耳退之自谓文皆约六经之防举其大槩圣德诗约干之文言也别知赋约诗之谷风者也佛骨表有似无逸之书进学解有似学记之说乃若符读书城南或谓诱人以利禄之学孰知约宵雅肄三之意感二鸟赋或谓有羡于荣光孰知约饮食教诲之旨至于原道师说等数十篇皆奥衍宏深佐佑六经其道盖自比孟轲以荀况扬雄为未纯自晋迄隋佛老显行圣道不絶如诸儒倚天下正议助为怪神愈独喟然引圣争四海之惑虽讪笑跲而复奋始若未之信卒大显于时昔孟轲距杨墨去孔子才二百年愈排二家乃去千余载拨衰反正功与齐而力倍之所以过况雄为不少矣自愈没而其言始行学者仰之如太山北斗云















　　羣书考索后集卷三十三
<子部,类书类,群书考索>
　　钦定四库全书
　　羣书考索后集卷三十四
　　宋　章如愚　编
　　士门
　　唐取士之科
