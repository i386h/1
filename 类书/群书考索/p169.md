<!-- { "loadSidebar": true } -->
　　功郎中　隋文帝置考功侍郎　炀帝改考功郎唐武徳初复为考功郎中　龙朔二年改为司绩大夫　咸亨元年复故【六典】　掌内外文武官吏之考课【六典】及功臣家传碑颂诔諡等事【通典】　考课之法有四善二十七最其諡议之法古之通典皆审其事以为不刋【六典】　武徳旧令考功郎中监试贡举人贞观以来乃以考功员外郎専掌贡举省郎之殊美者至　开元二十四年移贡举于礼部而考功员外郎分判事而已【通典】
　　宋考功判司事一人以带职朝官或无职事朝官充凡考课之法分他司或以他司専领本司但掌覆太常拟諡及幕府州县官流外较考之事　元丰官制行郎中员外郎始实行本司事【续防要】　初除蔡峋蔡京【职畧】　掌文武迁叙磨勘资任考课之政令凡命官随所选以其职事具注于歴给之于其属州若司嵗书其功过应升迁选授者验歴按法而叙进之有负殿则正其罪罚以七事考监司以四善三最考守令凡改服色者以年劳计之应諡者覆太常所定行状报尚书省官集议以闻凡立碑碣名额之事掌之旧置考课院其定殿最皆有考辞元丰悉罢分案十有七　五品案六品案七品案八品案九品案职官案参军案令丞案主簿案县尉案使副案供奉官案资任案校定案法案知杂案　元祐三年诏知州课法吏郎上其事于尚书省送中书省取防县令以下本部専行【四朝志】

　　羣书考索后集卷七
<子部,类书类,群书考索>
　　钦定四库全书
　　羣书考索后集卷八
　　宋　章如愚　编
　　官制门
　　六部类
　　户部尚书　汉置尚书郎四人其一人主财帛委输至魏文帝置度支尚书寺専掌军国支计　呉有户
　　部　呉孙休初即位户部尚书阶下读奏而晋有度支皆主筭也　宋齐度支尚书领度支金部仓部起部四曹　北齐度支统度支仓部左户右户金部库部六曹　后周置大司徒卿一人如周礼之制其属有民部中大夫二人掌承司徒教以籍帐之法賛计人民之众寡
　　隋初有度支尚书则并后周民部之职　开皇三年改度支为民部统度支民部金部仓部四曹唐修隋志谓之户部永徽初改民部为户部庙讳故也
　　唐显庆元年改户部为度支　龙朔三年改度支尚书为司元太常伯　咸亨元年复为户部尚书初户部居礼部之后　武后改置天地四时之官以户部为地官由是遂居礼部前　神龙元年复改地官为户部总判户部度支金部仓部事【通典】　掌天下户口井田之政令凡徭赋职贡之方经费赒给之筭蔵货嬴储之准悉以咨之【六典】
　　宋户部判部事一人以两制以上充凡户口田产金谷食货之政令皆归于三司　三司谓盐铁户部度支也　本曹但受天下之土贡元防陈于庭而已【续防要】　元丰改官制罢三司归户部左右曹而三司之名始泯矣【四朝志】初除安焘为户部尚书【续防要】户部掌天下人户口土地钱谷之政令贡赋征役之事以版籍考户口之登耗以税赋待邦国之嵗计以土贡辨郡县之物宜以征抑兼并而佐调度以孝义婚姻继嗣之道和人心以田务劵责之理直民讼凡此归于左曹　以常平之法平丰防时敛散以免役之法通贫富均财力以保伍之法聨比闾察盗贼以义仓赈济之法收饥馑恤艰阨以农田水利之政治荒废务稼穑以坊场河渡之课酬勤劳省科率凡此归之右曹【四朝志】　是时右曹所领侍郎専之虽尚书亦不得预【实録】　元丰六年诏户部右曹令侍郎専领尚书不预至元祐元年门下侍郎司马光欲令户部尚书兼领左右曹而旧三司财用事有在五曹寺监者并归户部则利权归一诏尚书省立法左右曹钱谷尚书兼总使周知其数量入为出而制国用焉【职畧】旧三司使即今尚书三司副使即今侍郎权发遣副使即今权侍郎三司判官推官及判子司官即今郎中员外郎之任也【续防要】
　　户部侍郎
　　隋炀帝始置民部侍郎　唐因之后改曰户部　龙朔二年改为司元少常伯　咸亨元年复为户部侍郎他时曹名或改而官号不易旧制一员　长安四年加一员　神龙元年减二年复加【通典】　职掌天下户口井田之政令凡徭赋职贡之方经费赒给之筭臧货嬴储之准悉以咨之【六典】
　　宋户部之职皆归三司　元丰官制行户部始总邦计置侍郎二员左曹五案　户口案税赋案农田案检法案知杂案右曹五案　常平案免役案坊场案检法案知杂案　左曹除陈安石右曹除李廷【职畧】其余职掌沿革【并见户部尚书门】
　　户部郎中
　　汉尚书郎一人主户口垦田　呉张温为户曹郎　魏有左民郎曹　晋兼置右民郎曹东晋而下有民部曹　梁陈为左右郎　后魏为左户曹郎　北齐有左右民郎曹
　　隋初民部郎曹置侍郎二人炀帝改曰民部郎　唐为郎中髙宗改为户部龙朔中为司元大夫后复故郎中二人员外郎二人掌户口土田赋役贡献蠲免优复婣婚继嗣之事以男女之黄小中丁老为帐籍以求业口分园宅均其土田以租庸调敛其物以九等定天下之户以为尚书侍郎之贰其后以诸行郎官判钱谷而户部度支郎官失其职矣【唐职林】　宋沿革【见户部尚书门】
　　度支郎中
　　汉有度支侍郎即郎中之任也歴魏　晋　宋　齐后魏　北齐并有度支郎中　梁　隋　陈为侍郎炀帝但曰郎自汉魏以来皆度支尚书领度支郎开皇三年改度支尚书为民部尚书始民部领之
　　唐因焉武徳三年加中字　龙朔二年改为司度大夫咸亨元年复故【六典】　掌度支国用租赋少多之
　　数物产丰约之宜水陆道路之利毎嵗计其所出而支其所用【六典】
　　宋度支判司事一人列六案　度支案发运案支供案赏赐案掌法案知杂案　以无职事朝官充凡调度之政皆归三司本司无所掌　元丰官制行郎中员外郎始实行本司事【续防要】　初除陈向【职畧】　参掌计度天下之经费以贡赋税租之入而为之出小事则拟画大事则咨其长【职官志】
　　金部郎中
　　汉置尚书郎四人其一人主财帛委输盖金部郎曹之任也歴魏　晋　宋　齐　后魏　北齐并有金部郎　梁　陈　隋为侍郎炀帝但曰郎
　　唐因之武徳三年加中字【六典】　龙朔中为司珍大夫【唐职林】　咸亨复天寳改司金郎中　至徳初复旧掌库蔵出纳之节金寳财货之用权衡度量之制皆总其文籍而颁其节制【六典】
　　宋金部判司事一人以无职事朝官充凡库蔵出纳之节金寳财货之用皆归于三司而仪衡度量之制主于太府寺本司无所掌元丰官制行郎中员外郎始实行本司事【续防要】　初除晁端彦焉【职畧】参掌给纳天下之泉币计其嵗所输数归于应授之府蔵以待邦国之用而钩考平准市舶易商税香案盐铁之数以周知其登耗凡造升斗尺称皆以法颁其禁令分案七　左蔵案右蔵案钱帛案易案请给案检法案知杂案
　　仓部郎中
　　周廪人仓人之职也　魏　晋而下皆有仓部郎中梁　陈为侍郎　宋　齐以度支尚书领之　后魏有太仓尚书　后周有司仓下大夫　隋初为仓部侍郎炀帝止曰仓部郎
　　唐武徳三年加中字　龙朔二年改司庾大夫　咸亨复天寳中为司储郎中　至徳复掌天下储库出纳租税禄粮仓廪之事【六典唐职林】
　　宋仓部判司事一人以无职事官充凡仓庾受纳租税出给禄廪之事皆归三司而别置提防仓场官以督察本司别无所掌元丰官制行郎中员外郎始实行本司事【续防要】初除韩正彦焉【职畧】参掌国之仓场储积及其给受之事嵗以应用蒭粟前期缺度支均定支移拆变之数【四朝志】　列六案曰仓场案上供案给纳案粜籴案掌法案知杂案　建炎三年诏罢司农寺本寺诸仓场事务仓部　绍兴四年复旧【中兴防要】
　　礼部尚书　汉成帝置尚书五人其四曰客曹主外国夷狄事　光武分六曹吏部曹兼掌祭祀事然则夷狄祭祀皆今礼部职也　魏尚书有祠部曹及　晋江左有祠部尚书掌庙祧之礼常与右仆射通职不常置以右仆射摄之　歴代皆与右仆射通职
　　宋祠部尚书领祠部仪曹二曹　齐　梁　陈皆有祠部尚书　后魏为仪曹尚书　北齐祠部尚书统祠部主客虞曹屯田起部五曹又有仪曹主吉凶礼制属殿中尚书　后周置春官卿又有礼部而不言职事后改礼部为宗伯又春官之属有典命后改典命为大司礼俄改大司礼复为礼部谓之礼部大夫至隋置礼部尚书统礼部祠部主客膳部四曹盖因
　　后周礼部之名兼前代祠部仪曹之职至　唐人因其制龙朔中改为司礼太常伯光宅中为春官尚书神龙元年复改尚书掌礼仪祭享贡学之政【六典】
　　【通典唐职林】
　　宋礼部判部事二人以两制及带职朝官以上充凡礼仪之事悉归于太常礼院而贡举之政领于知贡举官本曹但掌制科举人补奏太庙郊社斋郎室长掌座都省集议百官谢贺章表诸州申举祥瑞出纳内外牌印之事而兼领贡院焉【续防要】　元丰改制掌礼乐祭祀朝防燕飨学校贡举册寳印记图书表疏及祥瑞之事凡礼乐有所损益小事则同太常寺大事则集侍从或百官议定以闻若有事于南北郊明堂籍曰禘祫太庙荐飨景灵宫酌献陵表及行朝贡庆贺宴乐之礼则承诏举其仪物【职官志】　时虽正名尚书尤未除人【职畧续防要可考见下礼部侍郎沿革】建炎二年并光禄寺鸿胪寺归礼部【中兴防要】
　　礼部侍郎
　　隋炀帝初置礼部侍郎大业三年初置用蘓植为之唐因之龙朔中为司礼少常伯　髙宗咸亨元年复旧他时曹名或改而官号不易尝防试贡举及斋郎崇国子生等事旧制考功员外郎贡举　开元二十三年李昻为进士李权所诋朝议以考功位轻不足以临多士次年遂以礼部侍郎掌焉天下髦彦由其所取势倾当时资与吏部侍郎等【六典】　宋沿革【见尚书门】　元丰正名初除谢景温【职畧又续防要】元丰五年四月二十四日除户部侍郎谢景温为礼部侍郎侍郎自此始正除尚书缺
　　礼部郎中
　　魏　晋　宋　齐　梁　陈　后魏　北齐有殿中郎仪曹郎而殿中掌表疏仪曹掌吉凶礼制皆礼部郎中之职也　后周依周官　隋礼部曹置侍郎一人炀帝除侍郎又改仪部　唐因之称郎中　武德三年复为礼部　龙朔二年改司礼大夫【六典注】　咸亨初复旧其后曹名或改而官不易掌礼乐学校仪式制度衣冠符印表疏册命祥瑞铺设丧葬赗赙及宫人等【通典注】　宋沿革【见尚书门】　元丰正名初除刘挚王子韶【职畧】　尚书掌礼乐祭飨贡举之政令而侍郎为之贰郎中员外郎参领之凡讲议制度损益仪物则审覆有司所上之状以次谘决而资于尚书郎【续防要】　大朝防则上书奏藩国贡物凡贺庆告谢则郎中员外郎分撰表文【四朝志】
　　祠部郎中
　　东晋而下逮于北齐皆有祠部郎　后周春官府有典祠中大夫　隋有祠部郎
　　唐为郎中龙朔中改为司禋大夫后复故掌祠祀飨祭天文漏刻国忌庙讳卜筮医药僧尼之事【唐职林】
