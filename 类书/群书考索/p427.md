<!-- { "loadSidebar": true } -->
　　小序不出于夫子书小序不是孔子作只是周秦间人作然后人亦自理会他夲义未得且如臯陶矢厥谟禹成厥功帝舜申之申重也序者本意先説臯陶后説禹谓舜欲令禹重説故将申字系禹字下盖伏生书以益稷合于臯陶而思日賛賛襄哉之下接帝曰来禹汝亦昌言禹拜曰都帝予何言予思日孜孜思日两字便见舜令禹重言之意此是序者本意今人都不如此説徒説得多端非本意也【同前】
　　读尚书不如读大学或问读尚书曰不如且读大学若尚书却只説治国平天下详多事较详如尧典克明俊徳亲九族至黎民于变展开是多少舜典又详　大学自格物致知以至平天下有多少节次尚书只合下便大如尧典自克明俊徳以亲九族至黎民于变时雍展开是多少【同前】
　　诗书具大细之理诗书大而天道精防细而人事之曲折无不在其中【同前】
　　尧典述禅位之事自畴咨若时登庸到篇末只是一事皆是为禅位设也一举而放齐举嗣子再举而驩兠举共工三举而四岳举鲧皆不得其人故卒以天下授舜【同前】
　　尧典纪为治之序尧典一篇自説尧一代为治之次序至让于舜方止今却説是让于舜后方作舜典亦是见一代政事之终始却説厯试诸难是为要受让时作也至后诸篇皆然况先汉文章重厚有力量今大序格致极轻疑是晋宋间文章况孔书至东晋方出前此诸儒皆不曽见可疑之甚【同前】
　　尧典禹谟称虞书见其道同孔子于三圣之书不仍旧史而必为之序正既加序正而又不俱谓之唐谓之夏而必以虞称者抑又何意也葢尧授舜舜授禹三圣相授守一道自古继继承承未有粹然出正如三圣人者孔子序书欲后世知三圣之时时异道同故序正其书均谓之虞以见道同而书亦同也其不俱题为唐者尧授舜而已授禹者非尧谓之唐则可以该舜而不可以该禹下俱题为夏书者禹承舜而已承尧者非禹谓之夏则可以统舜而不可以该尧惟舜上承尧下禹以虞名书则三圣之道备夫子之意固不深欤【夏先生】书首尧典美其克逊或曰皇之三帝之五其书皆存焉仲尼删书独断尧典为始何也曰圣人所以垂世立教杜百代簒争之乱也其删书也断尧典始焉美其能以圣逊圣也千古盛徳将何以加诸取为百代典诰之首则万世良者慕之悖者惧之矣不亦宜乎其序曰将逊于位逊于虞舜作尧典防防可知也【杨元素】
　　尧典为虞书以成尧之逊仲尼定尧典为虞书者何原圣人授受之心杜百代簒争之乱以成尧之逊也尧之逊舜以天下者非受于文祖之日而遽授之也若受终文祖之日而遽授之争其可已耶必先一其天下归舜之心尔使舜之迹着于天下舜之功被于天下尧舜无二也则虽尧之民即舜之民也虽尧之事即舜之事也然则尧授舜以天下而臣无怨舜受尧之天下而臣不争故仲尼删书移尧典为虞书明非一人独能与舜天下盖尧之时天下已皆为虞矣则虽尧之事即舜之事也【同前】
　　尧舜諡号【释尧舜者曰尧舜諡也翊善圣曰尧仁圣盛明曰舜后之学者罔不宗焉然未知所以着諡法之因】諡法着于周公盖三代之际世有辟王欲使闻美号而知劝见恶谥而思惧此周公之制也岂以周制而逆观尧舜之世耶【武侯尧舜諡论】
　　尧舜禅【尧禅舜则试之矣舜禅禹则不试何耶】或曰昔者羣臣荐舜于尧尧曰我其试哉书曰厯试诸难夫试者非圣人之事以天下与人而试之何也曰是圣人之用也非试也尧在位乆其流泽于民也深天下之人知尧而未知舜尧举舜于畎畆之中授之以天下之事一日以嗣位吿则众且哗虽尧莫之能遏也曰我其试矣民未忘乎尧也舜既履天下之政其膏泽流乎民无异乎尧之君天下由是天下归舜曰我君也尧之试舜既闻命矣敢问舜之禅禹不言试何也曰禹以治水之功被天下民之视禹也无异于视舜也书曰洚水儆予成允成功惟汝贤禹之力被于民也夫民之归之也顺不待试而天下安之矣舜授位而去然尤患天下之怀也廵狩于外以避之书曰五十载陟方乃死此之谓也尧名放勲【谓放勲为尧名书之释也然果何所据依乎】放勲作尧号盖史称尧之道谓三皇而上以神道设教不言而化至尧方见于事功也后人以放勲为尧号故记孟子者遂以尧曰为放勲曰若以尧号放勲则臯陶当号允廸禹曰文命下言敷于四海有甚义理【伊川】尧典中星【尧典篇曰中星鸟以殷仲春说云春分之昏正南方朱鸟之星毕见观之以正仲春之气然龙星乃春之星也春主东方可观之以正其今何不云是而反观朱鸟之星何谓也】嵗周其序春居其始四星各复其方圣人南面而坐以观天下故春之时朱鸟之星当其前故云观之以正仲春
　　舜去四凶【尧不去四凶而舜去之然则尧所未能乎】万物只一天理舜举十六相去四凶尧岂不能尧固知四凶之恶然民未被其虐天下未欲去之尧以安民为难遽去之则民不安故不去必舜而后因民之不堪而去之也
　　舞干格苗【有苗逆命征之可也禹但舞干羽于两阶七旬苖自格格何易乎】或曰干羽之舞果格苖之道乎曰格苖不在干羽之舞子之言信也然苗之所以服我者班师而已舜大圣也为天下之君禹大臣也奉君命以行师其举苖犹反掌耳然自谓克之以威彼必不服意君徳有未至乎何苖之逆也退而自悔然后苖服焉夫以天下之大士师之众仁圣之徳问罪于苖苖民不服犹且班师此服苖之心也是故服天下以心不以威以威人未有能服人者也夫以徳用威且不可况以暴用威乎
　　启与扈战【古者天子有征而无战若启天子也扈诸侯也何以与战于甘之野】战危辞也知有扈之强也不曰征启天子而失礼矣古者天子六卿卿将一师诸侯不恭则奉辞以讨之天子未尝躬行有扈不恭啓失其制故至于大战夏徳衰耳孔子忧之
　　放桀伐纣【汤放桀武王伐纣于义何如也】汤放桀先伐葛伐韦伐顾桀不悟而后放之文王伐纣先伐崇伐宻伐共伐黎纣不悟武王又观兵于孟津卒不悔而后伐之夫戒之而不戒者自亡而已何有于我哉戒之吾之志也放之伐之非吾志也非吾志而得天下者汤武是也逢人之恶利人之位未有得天下者也
　　伊尹及説命易晓伊尹书及説命三篇大抵分明易晓今人观书且看他分明底其难晓者且置之政使晓不得亦不害事【文公语録】
　　商书几篇分晓商书几篇最分晓可玩太甲伊训等篇又好看似説命盖髙宗资质髙傅说所説底细了难看若是伊尹与太甲説虽是麄却切于学者之身太甲也不是昏愚人但欲败度纵败礼耳【同前】
　　盘庚五诰难晓尚书中盘庚五诰之类实是难晓若要添减字硬説将去尽得然只是穿凿终恐无益耳【同前】周诰如晓谕之文典谟之书恐曾经史官润色来如周诰等篇恐只似如今晓谕俗人者方言俚语随地随时各自不同【同前】
　　禹贡酒诰可疑处书中亦极有难考处只如禹贡説三江及荆扬间地理是吾辈亲自见者皆有疑至北方即无疑此无他是不曾见耳康诰以下三篇更难理会如酒诰却是戒饮酒乃曰肇牵车牛逺服贾何也梓材又自是臣告君之辞更不可晓【同前】
　　武成记事【武成一篇乃史官记武王征伐及其归周所行之事者也然诸儒所以疑之者有説以其所记之日有差故也一月癸巳武王自周伐商不当即继以四月哉生明既曰既生魄为四月之十六日不当继以既戊午反是正月之二十八日既先偃武修文不宜始记祷神与商受会于牧野既曰祀于周庙命庶邦冢君不宜始记式商容闾散财发粟此其颠倒断絶有不容以不辨者】疑武成之误者古今常説也孔頴逹曰此篇序事多而王言少其辞又首尾不结体裁异于余篇无作神羞以下当有其辞今无其语是言尚未已简编断絶也自汉以来岂惟頴逹疑之邪特为之防义故説行于世也如近世王氏程氏之徒莫不疑之人自为断家自为读而卒无定论呜呼书之不幸出于口授壁藏孔安国定其可知者五十有九篇曰其余错乱磨灭不可复知然则五十九篇既定之后岂无错谬者哉盖亦有之矣夔曰于予击石拊石之辞只合在益稷之末而重出于舜典命官之际康诰之书周公作诰以封康叔而云周公初基作新大邑于东国洛此文皆错误失次也若夫武成之书则似颠倒错乱然实究其防实未尝错误也盖古昔之体自不同仲虺之诰全载仲虺之言汤诰全载汤之命伊训全载伊尹之语至如太甲盘庚之类皆出一人之防此其大凡也若尧典则惟记用人之言至于称尧之徳与乃命羲和以下并史官之辞舜记并是史官述舜之为政及命官事禹贡顾命等书并史官当时之制此又有体也其可一概观邪武王伐纣五书泰誓三篇牧誓一篇皆全记武王誓众之辞史官无加焉此则仲虺之诰汤诰伊训体也惟武成不然武成者武王伐纣之功已成识其政事之书皆史官记武王征伐及其归周所行之事此则与尧典舜典顾命之书体同孔氏乃疑其序事多而王言少体裁异于余篇不当如是之疑也且据左传无作神羞以下皆有其辞此独无又何拘之甚乎至王氏则离析其章句以予小子其承厥志以下即继以乃反商政夫经上言先王之勤劳文王之未集大统武王方承厥志以下不言伐商遽谓反商政则其语无伦之甚学者惟患武成之失次其离而读之反以无伦可乎予谓不然武成一书惟知古人作书之体者乃知其无误也武王既胜商归丰史官杂记其事首曰惟一月壬辰旁死魄越翼日癸巳王朝歩自周于征伐商此则记其始往征伐商之时也继以四月哉生明王来自商至于丰乃偃武脩文以下此则记其克商还周之时也既述其往又记其归此其识事之总目也即载其命冢君百工之辞告皇天后土所过山川之言至无作神羞述武王往伐之时有此言耳述武王之言已尽乃曰既戊午师逾孟津此史官还卒言其胜商之事尔下至封墓式闾散财发粟皆天下已定行之虽若不相伦续盖杂记其政事无害作书之体也以此见既生魄乃序其归周之后既戊午重述其伐商之时不得以戊午继四月生魄为説也学者反覆深思理可见矣或曰孟子之于武成尤不尽信之矣岂得无所疑乎曰孟子特疑其仁人伐罪不至于血流漂杵尔孟子虽疑其理之或非未尝疑其文之错误后人疑武成当如孟子而后为知书也
　　武成一月【泰誓武成月不称正而称一者何哉】泰誓武成称一月者商正已絶周正未建故只言一月也










　　羣书考索别集卷四
　　钦定四库全书
　　羣书考索别集卷五　　　宋　章如愚　撰经籍门
　　书
