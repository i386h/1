<!-- { "loadSidebar": true } -->
　　孝宗乾道五年三月淮西副总管王公述进对一曰淮甸义兵可按教不可乆劳有妨耕种○淳熈三年二月上御便殿阅两浙福建土兵上曰军士皆好身手教阅甫三数月事艺已精熟弓弩手自可比殿前司之数因谕辅臣曰向来兀术入冦陈思恭邀截于平江官兵乃用长枪不能及敌兀术遂以轻舸遁韩世忠江上之战亦然若用弓弩兀术必成擒矣今次州郡起发禁军土军极整肃兹又及时遣归更加激犒他时调发必易集【圣政】○淳熈四年八月壬申进呈前来教阅民兵两淮荆襄总费为缗钱三十六万有竒米三万石有竒上曰此谓逐路追集教阅耶赵雄奏两淮各就漕司逐路教阅江陵襄阳荆门各就逐州上曰如此则可与降指挥农隙日令守臣教阅一月【圣政】○淳熈十一年十二月上曰议者多言边郡太守湏是乆任今边郡无兵虽乆任何益大军皆在江南若是创置又费衣粮却是弓弩手民兵无养兵之费有养民之益缓急亦可用【同上】再攷民兵自府兵之法废代宗时李抱真为泽潞观察留后凡八年抱真策山东有变乃籍户三丁择一蠲其徭租给弓矢令闲月得曹偶教战习射岁终大阅第能否比三年皆为精兵举所部得戍卒二万既不廪于官而府库实遂雄山东天下称昭义步兵为诸侯冠其后李徳裕为劒南西川节度代请甲人安定弓人河中弩人浙西繇是蜀之器械皆犀锐率户二百取一人使习战贷勿事缓则农急则战谓之雄边子弟于是二边寖惧南诏请还所俘掠四千人吐蕃维州将悉但谋以城降五代唐潞王诏天下大括将吏又发民为兵户出征夫一人自备铠仗谓之义军用张延明之谋也得征夫五千人实无益于用而民间大扰
　　晋齐王敇籍乡兵毎七户共出兵械资一卒号武定军国朝咸平四年又括陜西丁壮共得万八千号保毅军景徳二年曹玮请以边民应募者为弓箭手及○治平元年籍陜西乡丁为义勇军及令环庆鄜延为拨保毅军为义勇初宰臣韩琦言今之义勇河北几十五万河东几八万勇悍纯实出于天性而又有物力资产父母妻子之所系若精加防练亦唐之府兵也陜西当西事初亦甞三丁选一为弓箭手其后刺为保捷西夏纳欵朝廷释之河北河东陜西当西北控御之地其势一也今若于陜西诸州亦刺义勇止刺手旁亦无惊骇一时虽扰终成大利上乃命徐亿方诸州籍之得义勇十二万二千五百人初韩琦欲刺陜西民为义勇諌官司马光抗章数十力言其不可
　　四朝志序国家籍郡国乡里及旁塞之民与其丁壮子弟之应募者习武事备战守曰义勇曰弓箭社曰保毅曰寨户曰疆人曰上丁曰弩手曰洞丁曰枪手曰弓箭手曰敢勇曰蕃兵各因其方之民而名之通谓之乡兵
　　自熈宁以来民兵莫盛于保甲王安石欲变募兵而行保甲帝从其议熈宁三年始聮比其民以相保伍乃诏畿内之民十家为一保选主户一人为保长五十家为大保选一人为大保长十大保为一都选众所服者为都保正又以一人为副应主客户两丁以上选一人为保丁附保两丁能有余丁而勇壮者亦附之先行畿甸既就绪遂推之五路以遍于天下初以捕盗贼而相保任而未以武事四年始诏畿内保丁习武事元丰元年呈引府界保甲艺成者帝亲阅之择其能者官使下者亦赐金帛元丰四年诏五路义勇悉改为保甲其年府界河东陜西岁费三十一万三千一百六十六緍而团教之赏为一百万缗有竒凡教习岁遣使则谓之提举按阅率以近臣挟内侍往诸路皆以畨次艺成者先按阅率五六岁一遍独河东以金帛不足以赏乃至十一岁上诏晋人介居二敌之间讲劝不可复加赐緍钱十五万其系厢义勇保甲及民兵合七百一十八万二千二十人自保甲之法立争之甚众文潞公司马公皆请罢保甲韩维吕公着范纯仁王岩叟皆深言其弊渡江以来楚秦州各置水寨民皆团聚邀击贼众上曰淮甸遗民能力奋忠义如此水寨民兵并与放十年租税
　　总论民兵国初京师之兵强州县之兵弱一有警急悉调京师京师不足以民兵足以振武保捷宣毅义勇皆兵出于民而籍之州县者也是故禁旅不若土人陈贯言之
　　见衞兵出戍
　　东兵不及土兵田况言之
　　田况言振武保捷皆是土兵材力伉健武艺精强其余请给甚微不及东军之下者新添虎翼军不知战鬪若添土兵请给其立功必不在东军之后
　　彼其习于风土长于战鬪故能动有成功庆歴初诏刺四路弓手张公方平曰不可
　　康定元年诏陜西河东河北京东西路籍民为弓手强壮庆歴元年诏京东西路弓手强壮悉刺充保毅军陜西路悉刺充保捷军
　　韩公曰可卒刺之
　　庆歴二年诏琦甞奏本路诸益军马诏琦详度以闻请陜西弓手悉刺充保捷指挥诸州保毅军河东河北义勇皆涅手
　　治平初诏刺陜西义勇温公曰不可韩公曰可卒刺之【见前】夫以祖宗之至仁大臣之至忠而籍民为兵犹莫之免良以费省而足用也驯至熈宁因赵子几之言行保甲之法【见前】夫保甲亦民兵也而为法既宻【见前】为教益酷鞭笞之苦诛求之苦不得免焉民不堪命则有执指使逐廵检攻提举干官以输其忿而已【见上】安得人人如黄廉之在河东也哉
　　元祐元年黄廉提举河东路保甲凡二年虽在团教未甞易儒服元丰末他路拥兵杀官吏独河东保甲不为犬吠之盗
　　噫是无以议为也有如弓箭之刺率皆市人不可用而宣毅骄甚所至为冦何韩之虑不及张耶
　　墓志时于诸路刺弓箭手为宣毅保捷指挥方平连争之不从所刺兵皆市人不可用而宣毅骄甚所至为冦识者以为不从方平言为恨
　　义勇之刺其后运粮戍边率以为常何韩公之虑又不及司马公耶【上文】曰张公司马公虑甚逺矣而韩公亦未可深贬也石壕之诗公葢诵之乆矣彼诚见夫汉唐调发之弊故欲收拾强悍者养之以为兵则良民可以保其相聚之乐虽税敛之厚不恤也
　　别録琦议及养兵事慨然曰琦有所思而得养兵虽非古然自有利处昔者发百姓戍边无虚岁杜甫石壕吏篇调兵于民其弊至此后世既收拾强悍无赖者养之以为兵良民虽税敛良厚而终身保骨肉相聚之乐此岂小利
　　公之虑及此又安得以一时之见而尽非之哉【林駉文】







　　羣书考索后集卷四十一
<子部,类书类,群书考索>
　　钦定四库全书
　　羣书考索后集卷四十二
　　宋　章如愚　编
　　兵制门
　　用将
　　周武王尊太公为尚父以致牧野之胜周礼王六军大国三军次国二军小国一军军将皆命卿
　　春秋时楚围宋晋侯将救之于是乎搜于被庐作三军谋元帅赵説曰郤縠可臣亟闻其言矣説礼乐而崇诗书君其试之乃使将中军终胜楚于城濮
　　赵李牧为将守边以便宜置吏市租皆输入幕府为士卒费日击牛享士军功爵赏皆决于外遂破匈奴秦与赵战长平赵欲以赵奢之子为将蔺相如曰王以名使人若胶柱而鼔瑟耳奢子与其父言兵事奢不能难然不谓善其母问奢奢曰兵死地而易言之赵以为将破赵必矣其母上书具言且以为此儿为将东向而朝军吏无敢仰视王所赐金帛视便利田宅买之愿勿遣王不听遂与秦战败悉坑之
　　汉与项羽争天下萧何荐韩信为大将异时与信论将信曰陛下能将十万臣多多益办帝曰多多益办何以为我禽对曰陛下不善将兵而善将将
　　文帝时周亚夫屯细柳备胡帝欲劳军而不得入诏开壁门亚夫以军礼见天子改容成礼而去后帝语景帝曰卒有缓急亚夫可将七国反亚夫平之○初匈奴大入朝那闗文帝问冯唐安得颇牧以为将也唐曰古之遣将跪而推毂曰阃以内者寡人制之阃以外者将军制之委任责成不从中御故牧乃得尽其智今窃闻魏尚守云中市租尽以给士出私养钱匈奴逺避敌曽一入所杀甚多上功幕府首差六级文吏以法绳之由此而言虽得颇牧不能用也帝恱是日即赦魏尚复为云中守
　　武帝时李广程不识俱为名将然广无部伍行阵人自便幕府省文书而不识正部曲行伍营阵军不得休息士卒多乐广而苦不识武帝见大将军青不离侧苏建亡军归青不敢致之法而卒归之帝以为不敢擅诛于外以风人臣之不敢専权其后骠骑所将常选而宿将乃流落不耦也
　　光武之于诸将每能包容宥其小失虽马武斟酌于前面折同列帝反以为懽祭遵为军令光武舍中儿犯法遵杀之光武曰吾舍中儿犯法尚杀之必不赦诸军也三国诸葛亮治蜀马谡以违节度败流涕斩之
　　晋马隆讨羗戎聴其自募勇敢令其自至武库选仗又给三年军资遂有秦凉
　　唐太宗收揽英雄如尉迟敬徳之出于降虏李靖出囚系有以劝厉而感激之以就事功其诏李靖曰兵事节度皆付公吾不从中治也唐自开元以后以中宫监军每选精锐自随
　　宪宗时命髙崇文将兵讨刘辟杜黄裳请不置监军不淹时遂擒刘辟
　　宋初任将甚乆李汉超之在闗内十七年郭进在山西凡二十余年李谦漙在隰州凡十年董遵诲在通逺军凡十四年方太祖时征蜀之役王全斌以贪暴闻则贬抑之至于江南已平之后而始还其旌钺曹彬独无所汚则自客省使超授宣徽南院使义成节度使以赏之郭进在山西有军校讼进不法太祖遣中使送之进又江南之征命曹彬为大将潘美副之太祖赐之劒曰副将而下有犯罪卿当斩之美悚惧
　　三代而上兵权散主有扈之师六事咸在牧野之战三卿同出常武曰王命卿士南仲太祖太师皇父整我六师王谓尹氏命程伯休父左右陈行则是皇父整师尹氏佐令程父出征则兵无専将殆及叔世司马世官爰以命氏驯至诸侯更伯大夫藏甲春秋书帅师讥専臣也自后兵皆常聚帅多世守兵之所在权则归之汉世太尉相国列为三公城门领兵得如五府是故诸吕谋难必先监军平勃交驩势不相下武帝置大司马以尊宠将帅以冠诸军大臣之权尤偏重于将矣
　　用兵
　　成周大司徒周知人民之数五家为比使之相保五比为闾使之相受四闾为族使之相葬五族为党使之相救五党为州使之相赒五州为乡使之相賔此平居无事之时为然也○小司徒会万民之卒伍而用之五人为伍五伍为两四两为卒五卒为旅五旅为师五师为军以起军旅以作田役此用于有事之时然也○以周礼司马法攷之王有四方之事则冡宰召师于诸侯小宰掌其戒具虎贲奉书以牙璋发之则畿兵不轻出也○刘文公平丘之会对晋人曰天子之老请帅王赋元戎十乗葢可畧见○自秦以爵级诱天下开其战鬪之门卒有自焚之灾汉制间有近古民有常兵而无长征之劳国有常备而无聚食之费南北二军未甞轻出【见前】当是时故将之家亦唯给赋宰相之子均调戍边是以繇有复筭有减更有贷则得为君上之恩御军之法简肃严明云中上功差首六级赏典輙格屯田上奏不越旬日玺书即报轮台之哀败亡不揜其制亦可槩见矣又其召发各以其方备敌则上郡陇西北地事越则会稽豫章击朝鲜则齐辽东开西南夷则巴蜀移兵赴逺不过一再
　　葢古人调兵各从其方之便髙宗伐楚葢裒荆旅武王克商实用西土之士至于征徐以鲁追貊以韩平淮以江汉畧见于经可攷也齐威东讨陈涛唯及江黄北入山戎亦因燕众葢犹节制之师也秦泗上亭长而送徒骊山陈涉楚卒而逺戍渔阳
　　自东都已不复前制南北二军交骛于境【见前】而王旅非复镇衞之职盗起一方而羽檄于三边
