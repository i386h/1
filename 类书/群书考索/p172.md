<!-- { "loadSidebar": true } -->
　　唐贞观二十二年褚遂良议重法官奏置评事十员掌出使推覆后加为十二员【通典】
　　宋熈寜置大理狱至　元丰五年始命张仲颖等十二人为评事【续防要云】
　　大理寺簿
　　晋初置廷尉主簿【六典】　后齐九寺各有主簿【隋百官志】
　　唐置二人掌印省署抄目勾检稽失【唐百官志】
　　宋元丰正名初除二员　建炎三年省后复
　　司农寺司农卿
　　少皥氏以九扈为九农正　扈通典作注鸟也有九种以为农号　舜命弃为后稷播时百谷　周礼有太府掌九赋九贡【下大夫】　秦为治粟内史掌谷货　韩信归汉为治粟内史即其任也　景帝更名大农令　武帝太初更名太司农掌九谷六畜之供膳羞者凡郡国诸仓农监都水六十五官皆属焉【通典云】属官有太仓均输平准都内籍田五令丞平帝改曰羲和以刘歆为之又改为纳言后汉为大司农掌诸钱谷金帛郡国四时上月旦见钱谷簿边郡诸官请调度者皆为给报损多益寡取相给足郡国盐铁官初属司农中兴属郡县歴代皆有梁置十二卿以署为寺官为卿
　　唐有司农卿龙朔改为司稼咸亨复卿掌邦国仓储委积之事
　　緫四署诸监谨其出纳京师百官廪禄皆仰给焉朝防祭祀共御所须孟春皇帝亲耕籍田之礼有事于先农则奉进耒耜季冬藏冰祭司农以黑牡秬黍仲春启氷亦如之【六典】
　　宋司农寺判寺事二人以两制或朝官以上充　熈寜二年立常平敛散法三年诏以新法付司农寺而农田水利免役保甲等法悉自司农讲行　元丰官制行寺监不治外事遂循唐典正其职秩司农旧职悉归户部右曹【续防要】司农掌仓储委积之政令緫苑囿库务之事而谨其出纳京都官吏禄廪诸路嵗运至京师悉掌焉凡苑囿行幸排比及荐飨进御颁赐植蔵之物与造麴糵给薪炭皆戒有司以时办具天子亲耕籍田则奉耒耜所官属凡五十仓二十有五【会要总作二十四】草场十有二【续防要作十】排岸司四【续会要】园苑四【并四朝志】建炎三年诏罢司农寺绍兴四年复置司农寺卿少各特置二员【中兴防要】
　　司农少卿
　　后魏　北齐司农寺置少卿　隋唐因之　宋元丰正名置少卿为卿之贰　建炎三年省　绍兴四年复【中兴防要】
　　司农寺丞
　　秦治粟内史有两丞　汉司农丞亦二人或谓之中丞【通典云】耿夀昌为大司农中丞奏设常平仓给北边省转漕又桑羊为大司农中丞管诸计防事　平帝又置大司农部丞十三人人部一州劝农桑　后汉司农丞一人部丞一人　魏　晋因之铜印黄绶进贤一梁冠　宋　齐以墨绶【并通典】　唐有丞六人掌判寺事凡天下租税及折造转运于京师皆阅而纳之以供国用以禄百官【分纪】
　　宋新法行吕惠卿请始置司农寺丞一员以农田水利免役保甲等法付司农　熈寜五年増置丞四员仍与簿轮出按察逐州保甲　元丰四年舒亶请止留丞一员余并罢明年改制以司农旧职悉付户部右曹而始循唐典正其秩职【续防要】　建炎三年诏罢司农寺　绍兴三年复置寺丞二员【中兴防要】
　　司农寺主簿
　　晋太康中置主簿一人自后无闻　梁陈又有北齐亦然
　　唐主簿二人掌印署抄目勾检稽失出纳【通典分纪】宋治平中已置主簿　熈寜新法行诏増一员五年増至四员后置六员　元丰四年舒亶请存三员余并罢仍与丞轮出逐州按察保甲【续防要】　建炎三年罢司农　绍兴十年复置【中兴防要】
　　太府寺太府卿
　　周官有太府下大夫掌贡赋之贰受其货贿之入颁其货贿于受蔵之府即今太府之任　歴代不置然其职在司农少府至梁天监置太府卿掌金帛府帑及闗津市肆　位视宗正
　　后魏太和改少府为太府卿掌财物库蔵　王显谓杨固曰吾作太府卿库蔵充实固曰减百官之禄及赃赎悉入京蔵以此充府未足为多　北齐兼掌造器物　后周太府中大夫赏贡赋货贿以供国用属大冡宰　隋初与　北齐同所掌左右蔵及尚方司染甄官等署　炀帝分太府寺置少府监管尚方织染等署而太府但管市及平凖左右藏
　　唐因隋龙朔改太府为外府正卿咸亨复光宅改为司府神龙复领两京诸市平凖左右蔵常平等九署【通典】
　　宋太府寺判寺事一人以两制或带职朝官充凡财物廪蔵贸易四方贡赋百官俸秩皆三司本寺但掌供祠祭香币帨巾神位席及造斗秤升尺而已　元丰改制始正职掌
　　此据续防要而题名乃云国初省部寺监惟以寄禄寺则光禄太常宗正衞尉司农大理或以卿或以贰或以丞各寓一阶别设主判之官以典事惟太府则否其职悉入三司诸案故主判之任罕置与防要稍异当考
　　卿掌财货出纳贸易之事凡贡赋之输于京师者至则别而受之供君之用及待边费则归于内蔵供国之用及待经费则归于左蔵
　　应禄赐以法给厯从有司检察书其名数钩覆而后给焉供奉之物则承防以进审奏得画乃聴除之若颁畿内军衣则前期进様定其颁日将校部营兵支请月具数以闻凡商贾之赋小贾即门征之大贾则输于务货之不售平其价鬻于平准乗时賖贷以济民用若质取于官则给用多寡各从其抵嵗以香茶盐抄募人入豆谷实边即京都门用物预报度支凡课入以盈亏定课最行赏罚大祭祀祼则卿置币奠玉则入陈玉帛
　　元祐三年诏太府寺置长贰余寺监长贰互置　建炎三年诏罢太府寺拨金部独以一丞治鹾茗之质剂凡省五年而后复置卿少一员初除马承家初元丰以在京司局分属寺监而太府总局二十有
　　四今虽颇省犹剧于他寺以式班内外之廪稍覆其名数而钩磨之则诸军诸司粮审四院属焉颁财用于受蔵之府周知入出而防之则左蔵东西两库属焉时禁省官府之需以儥用物则买务属焉斥币余互市之积以便贸易则卖场属焉比物奠贾俾从其抵则编套两局属焉药石必良以除札瘥则和剂恵民四局属焉叙财币以待上之赐好则祗库属焉制券之短长以通商则钞引库属焉所异于元丰者惟内蔵奉宸不外属防货颛于诸司
　　太府少卿
　　后魏孝文帝改少府为太府置少卿一人北齐因之隋炀帝加至二人　唐减一人贞观中复　龙朔　咸亨　光宅　神龙并随寺改复【六典】
　　宋太府寺同判寺同判寺一人以京朝官充　元丰正名置少卿一人以为卿之贰　元祐三年诏太府长贰并置余则否【续防要】　建炎中兴省　绍兴四年复【中兴防要】
　　太府寺丞
　　丞于周官为太府上士之任　梁选部太府丞一人陈因之
　　后魏亦一人　后周曰太府上士　隋又曰太府丞六人
　　唐四人【通典】掌判寺事凡正大朝应贡万物应陈于殿廷者皆受而进之【分纪】
　　宋丞二人元丰改制置丞二人元符中増一员崇寜中置药局又添丞一员宣和中省一员建炎三年罢太府寺绍兴三年置三员【中兴防要】
　　太府寺主簿
　　主簿亦周官太府下士之任　梁置一人　陈因之后魏一人　隋四人　唐三人掌印省署抄目勾检稽失凡置木契九十五只【通典分纪】
　　宋元丰改制置主簿二人【续防要】　建炎三年罢太府寺绍兴十年复置【中兴防要】












　　羣书考索后集卷九
<子部,类书类,群书考索>
　　钦定四库全书
　　羣书考索后集卷十
　　宋　章如愚　编
　　官制门
　　秘书
　　周外史掌四方之志三皇五帝之书　汉图籍所在有石渠石室延阁广内贮之于外府又有御史中丞居殿中掌兰台秘书及麒麟天禄二阁蔵之于内禁后汉图书在东观桓帝始置　秘书监掌典图书古今文字考合同异属太常
　　魏武帝置秘书令典尚书奏事　文帝置中书令而秘书改令为监掌艺文图籍之事初属少府自王肃为监乃不属其兰防亦蔵书籍而御史掌之魏薛夏云兰防为外台秘书为内阁晋武帝以秘书并入中书省著作之局不废　恵帝复别置秘书监并统著作局掌三阁图书自是秘书之府始居于外　梁曰秘书省　后周秘书监亦领著作监修国史　隋秘书省领著作太史二曹后又改监为令
　　唐武徳初改为监龙朔二年改秘书省为兰台改监为太史天授初改秘书省为麟阁　神龙初复掌经籍图书领著作太史二局通判省事其后国史太史分为别曹而秘书省但主书缮勘校而已
　　宋太平兴国始建昭文馆史馆集贤院皆总为崇文院及端拱初建秘阁择三馆书籍真本并内出古画墨迹蔵之亦在崇文院中淳化中诏秘阁次三馆秘书省仍京百司时秘书虽有监少监丞郎校书郎正字著作郎佐皆以为寄禄官常带出入郎官至秘书监有特令供职者有以他官兼领有以判秘阁官兼判者　至道中宋白始以翰林兼秘书监祥符中杨亿乃以秘书监判秘阁兼秘书省事凡邦国经籍图书悉归秘阁而秘书所掌掌祭祀祝版而已　元丰正名既罢馆职尽以三馆职事归省秘书省置秘书省职事官自监少至正字不领他局初除龙图阁学士王胜之为秘书监时寄禄官已正议大夫盖金陵欲重此选又胜之雅有文学故也
　　监掌书籍图史天文厯数之事属有五著作佐郎秘书校书正字各以职长贰惟日厯非编脩官不预元祐中复置馆职已而随官资除授或预内外职任不必専在馆中　绍圣初罢之　宣和初改元丰之制増为十八员以仿登瀛洲之数　建炎三年罢绍兴元年复置五年立定十八人为额太史局文徳殿钟漏所焉　隆兴元年诏监少丞外以七员为额二年诏依祖宗旧法更不立额
　　少监【隋炀帝置后改为令唐龙朔中改为侍郎寻复太极中増少监为二员宋元丰初除叶均继除孙觉皆一时选也】掌秘书图籍国史天文歴数之事
　　丞【魏武帝置秘书令及丞典尚书奏事黄初中有左右二丞后省晋复置齐梁尤重后周栁蚪为秘书丞时秘书领著作不参史事因蚪为丞始令监掌唐龙朔中改为兰台大夫寻复宋淳化中诏秘书丞仍旧惟无定员及不専职分莅中外之任元丰正名始定为职事官下并同】掌参领书籍国史天文厯数之事【元丰制】
　　秘书郎【后汉马融为秘书郎诣东观典校书魏武尝以刘邵为之晋掌中外三阁经书校阅脱误亦谓之郎中武帝分秘书图籍为甲乙丙丁四部使秘书郎中四人各掌其一宋齐尤为美职皆为甲族起家之选待次入补其居职例十日便迁齐梁末多以贵人子弟为之无其才实北齐又谓之郎中隋祖讳忠除中字唐分判校冩功程事龙朔中改为兰台郎寻复旧天授初曰麟台郎寻亦复旧唐秘书郎三人掌四部图籍皆有三本一曰正二曰副三曰贮】校冩分贮集贤院史馆昭文馆秘阁经籍图书则秘书郎主之【元丰制见上　元祐四年秘书郎并除陞朝知县已上资序人任满除集贤校理绍圣初罢校理】
