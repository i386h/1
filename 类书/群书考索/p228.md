<!-- { "loadSidebar": true } -->
　　射之所起起于黄帝系词云古者揉木为弧剡木为矢弧矢之利以威天下又世本云挥作弓夷牟作矢皆黄帝之臣也是弓矢起于黄帝也虞书曰侯以明之是射见于尧舜也夏商无文周则具矣故弓之别有六司弓矢曰王弓弧弓以授射甲革椹质者夹弓庾弓以授射豺侯鸟兽者唐弓大弓以授学射者使者劳者矢之别有八司弓矢曰枉矢絜矢利火射用诸守城车战杀矢鍭矢用诸近射田猎矰矢茀矢用诸弋射常矢痹矢用诸散射侯之别有三司裘曰王大射则共虎侯熊侯豹侯诸侯则共熊侯豹侯卿大夫则共麋侯皆设其鹄周制诸侯岁献贡士于天子天子试之射宫其容体比于礼其节比于乐而中多者得与于祭数与于祭而君有庆益以地其容体不比于礼其节不比于乐而中少者不得与祭数不得与祭而君有责削以地是以诸侯君臣尽志于射以习礼乐天子将祭必先习射于泽宫泽者所以择士也又曰射之为言者绎也绎者各绎已志也故心平体正持弓矢审固则射中矣射有三焉曰大射曰宾射曰燕射士无大射而有宾射燕射庶人无宾射燕射特有主皮之射而已司裘云虎侯熊侯豹侯此大射之侯也梓人所谓张皮侯而栖鹄则春以功是也射人以射法治射仪王射三侯五正诸侯射二侯三正卿大夫射一侯二正士射豹侯二正此宾射之侯也梓人所谓张五采之侯则远国属是也乡射记曰九侯天子熊侯白质诸侯麋侯以赤质大夫布侯画以虎豹士皮侯画以麋豕此燕射之侯也梓人所谓张兽侯以息燕是也大射之侯用虎熊豹麋之皮饰其侧而中又制皮以为鹄宾射之侯亦虎熊豹麋之皮饰其侧而中画五采以为正燕射之侯则画熊麋虎豹鹿豕之形以象鹄此三射之别也若天子诸侯之射则先行燕礼以明君臣之义卿大夫则先行乡饮之礼以明长幼之序夫三射者贵其容体比于礼其节合于乐故谓之礼射其乐天子以驺虞为节诸侯以貍首为节卿大夫以采苹为节士以采蘩为节驺虞者乐官备也貍首者乐会时也采苹者乐循法度也采蘩者乐不失职也故明乎其节之志以不失其事则功成而徳行立无暴乱之祸而国家安故曰射者所以观徳也白虎通曰天子射百二十步诸侯九十步大夫七十步士五十歩所以明尊者所服远卑者所制近也通典曰按郑说射礼入嘉礼今按五帝三王之时天下万国迭相征伐士之志艺以射为首是以开元中修五礼以射礼入军礼焉古者天子之大射曰射侯者射为诸侯也射中则得为诸侯不中则不得为诸侯是以诸侯君臣尽志于射以习礼乐夫君臣习礼乐而以流亡者未之有也汉明帝则行大射礼于辟雍唐武徳则行大射礼于武徳殿贞观则行于观徳殿开元则赐百官于安福楼下自此遂废宋朝淳化五年行大射诏有司讲求典故自周官射礼及开元开寳礼斟酌损益为图来上其仪之陈始如元会谒见己事武弁改服酒行有徧乐诗有节熊罴设侯金石在簴赏物罚爵东陈西置衣裳冠冕制邦尊卑表着埒位辨远近威祲仪缛璀璨焜燿帝览其图庸极嘉叹将俟弭兵举行其礼皇乎烝哉爰暨咸平光绍前烈讲肄池上慨想古礼圣圣心传同出一揆此皆大射之礼也其外又有乡射之礼主皮之射有习武之射卿大夫之职曰以乡射之礼五物询众庶一曰和二曰容三曰主皮四曰和容五曰兴舞汉甘露石渠议黄门侍郎临奏乡射合乐大射则否何也韦成曰乡人无乐故合之朝廷君臣故有乐矣时以为然此乡射之礼也主皮之射有二一乃卿大夫从君田猎班余获而射书传曰凡祭取余获陈于泽然后大夫相与射也郑注乡射云主皮者无侯张兽皮而射之主于获也二乃庶人主皮之射郑注周礼云庶人无侯张皮而射之是也此主皮之射也司弓矢曰弧矢以授射甲革椹质者此习武之射也古者祈子带弓韣生子垂桑弧其成童也敎以射其贡也试以射又有投壶之礼以习于射夫投壶之筹曰矢胜算则以马赞其诗则以司射实其算则以射中其诗则以射节之貍首鼓其节则以射鼓之半而释算数算胜饮不胜皆与射节相类则投壶亦兵象也葢兵凶战危人情之所恶饮酒相乐人情之所欲先王因其所欲而寓其所恶使其乐为之不惮则平日所习乃异日之所用也昔晋侯与齐侯【左昭十二年】宴饮投壶祭遵临戎雅歌投壶然则投壶者又古人所以习射者也其可忽哉
　　博洽上
　　博洽之士古今之所重也然其所以为博者则有不同焉如左史倚相能读三坟五典八索九丘而右尹子革能诵祈招之诗司马迁自幼即诵古文而又南防江淮上防稽探禹穴窥九疑浮沅湘讲业齐鲁之都观夫子遗风是以涉猎广博贯穿经传驰骋今古扬雄博览无所不见以为经莫大于易故作太传莫大于论语故作法言史篇莫善于苍颉故作训纂箴莫善于虞箴赋莫深于离骚故反而广之辞莫丽于相如故作四赋班孟坚以为仲舒司马迁刘向扬雄皆博物洽闻通达古今又谓向雄博极羣书非虚言也后汉周兴博学洽闻而三坟五典无所不览谢该博通羣艺周览古今而孔融谓其卓然比迹前列
　　建安中乐详条左氏疑滞数十事以问该皆为通解之名为谢氏释
　　至于博学稽古周弼比之武库以为五经纵横一时之杰则有若晋之裴頠博综典籍当时号之为书淫而得武帝一车之书披阅不怠则有若晋之皇甫谧博学多通为左氏经传集解而自言有左传之癖则有若晋之杜预博极羣书于文字禽兽草木尤称精详则有若梁之顾协徧览经史人主问以大义及歴代史商较纵横应答如响者梁之徐摛也博学无所不见聚书至万余卷率多异本而五经笥之目虞世南犹能道之者梁之任昉也淹贯古今号为书簏以文选之学讲授诸生者唐之李善也天资好学得集贤书读之六年无所不通者唐之阳城也天下之书无有不读而一经目则弗忘文宗以为当代仲尼者唐之王起也此皆博于学问者也汉武帝亡书三箧惟张安世识之后求得其书以相校无所遗失后汉应奉凡所经履莫不暗记录囚徒数百千人其罪系姓名坐状轻重无所遗脱王充阅市肆卖书一见辄能诵忆荀悦毎之人间所见篇牍一览亦能诵记祢衡读蔡邕碑一览之余书之不差而所不能明者止于石缺二字杨脩与曹操读曹娥碑先悟黄绢韲臼之句而谓有智无智校三十里魏王粲读道旁碑而闇诵之顷不失一字唐萧颖士与李华陆据读龙门道旁碑颖士即诵华凡再阅据三乃能尽记而闻者谓三人之才于此分焉若乃所谈数百千条皆王俭之所未覩而为俭之所叹服者非齐之陆澄乎该通羣籍任昉刘讽辈以秘阁四部之书问其所知自甲至丁各说一事且叙述作之体莫见所遗非齐之何宪乎于学多所谙记湘东王以四部书目试之自甲至丁卷中各对一事且及于作者姓名非梁之臧严乎暗写汉书五行志略无遗脱非梁之陆倕乎答刘显汉书十事之问无所疑滞非梁之韦载乎博综羣书沈约任昉以下毎有遗忘皆从访问而能识楉酒之字知作谱之因记荷槖千里酒之事又非梁之刘杳乎元魏阚骃于三史羣言经目则诵之时人有宿读之誉隋王劭之在齐时答祖孝徴等古事之问具论所出而取书验之一无舛误唐李邕谒李峤求见秘书未几辞去而李峤试问之际奥篇隐帙了辩如响吕向即市阅书而记问之敏至于能通古今韦述观元行冲数车之书而于前世之事熟复详谛如指诸掌张廵读书不过三复终身不忘而士卒居人一见问其姓名后无不识唐徳宗询凌烟阁壁文之缺无能知者而蒋义以为圣厯侍臣图赞口诵帝前不失一字遂使徳宗叹息有虞世南黙写列女传不能过此之言古者又有策士之法梁沈约防以经史十事者刘显也而显对其九梁湘东防以百事者张绾也而绾之对止缺其六故有百六之目此皆博于记诵者也郑子产答韩宣子黄熊之问而知鲧之化为黄熊答叔向实沈台骀之问而知尧迁阏伯于商丘而主辰迁实沈于大夏而主参晋蔡墨因龙见于綘而言豢龙御龙氏之源周内史因神降于莘而谓祝融梼杌鸑鷟应三代之兴束晳论曲水而知羽觞随波金人捧剑之事此皆博于古事者也子夏闻读史记者有晋师三豕渡河之误而辨其为己亥之字晋荀朂撰次汲冡竹书以为中经而列之于秘书束晳观汲冡之书而随疑分释皆有义证齐王僧防见楚冡简书而知其为科斗书考工记周官之所缺之文若夫议美阳之鼎而识其为周室褒赐大臣与其子孙之刻铭先功者则汉之张敞也覩缺简而识其古文尚书所删之逸篇覩古器而能读其隐起之文无有疑滞者梁之刘显也于齐永明时而能辨襄阳竹简古书为周宣之前者江淹也于梁武帝时而能辨鄱阳王真本汉书之伪者刘之遴也辨甸服黄钟之铭则唐之郑钦説也此皆博于古文者也晋昭子问少皥官名于郯子吿以黄帝以来纪官之制后汉应劭博览多闻着汉官礼仪故事而朝廷制度多劭所立若无书不读长于汉书旧典则蜀之孟光也祖宗制度之遗指掌画地举手可采则蜀之胡潜也博物多识问无不对而能兴造制作则魏之王粲也博究儒术而羊祜等分定礼仪律令皆先谘而后施用则晋之郑冲也练习朝议世相传授并谙江左旧事而为王氏青箱之学则晋之王彪也朝仪旧典晋宋以来故事撰次谙忆无所遗漏理事之际决断如流而自谓江左风流宰相若晋谢安之比则有若齐之王俭焉博涉多通尤悉魏晋以来故事沈约谓其谙博虽胡广无以加则有若齐之范岫焉歴任三代该悉旧章博物洽闻当世取则有若梁之沈约焉博通经史多识前载王俭居职以后莫有逮者朝仪国典皆预图议则有若梁之徐勉焉详练故事自晋宋起居注亦能记诵梁武帝每访前事即以所问随机断决而任昉则有读诵之号则又有孔休源者焉以至元魏之邓彦海明解制度多识故事唐之苏瓌多识台省旧章一朝格式咸所删正此皆博于典故者也元魏崔浩总覈天人之际举其纲纪者数家多有应騐故其推荧惑之失而知其入秦之分推三隂用兵之义而知蠕蠕之必克高允论汉元年十月五星聚东井而谓金水二星无因背日而行崔浩始虽不服及加攷究乃以前三月聚于东井果如允之所言此非博于天文者乎汉夏侯胜举洪范传厥罚常隂之证而霍光张安世益重经术之士梁丘贺筮旄头剑堕之异而宣帝以其应加近幸之礼京房分六十四卦更直日用事以风雨寒温为而各有占验此非博于隂阳卜筮者欤昔裴秀为禹贡地域图其体有六而因地制宜以校险夷之异潘京辨武陵郡名而知其改于汉光武之时齐崔慰祖答谢朓地理十余事之问而酬据精悉朓遂有班马复生无以过此之叹梁裴子野能知白题滑国之所自出唐李百药能知琅邪刈稻之所本以至唐许敬宗古长城之对昆明池之对帝丘济水之对条陈不差贾耽于天下地土山川必究知之故有陇西山南之图洮湟甘凉之录而海内华夷古今郡国亦莫不有图宋刘敞使于虏中亦能以松亭径易之路质其译者使之相顾骇愧此非博于地理欤
　　博洽下
