<!-- { "loadSidebar": true } -->
　　却羡余　真宗大中祥符陕西转运使张象中言安邑觧盐两池见贮盐三千余箩都三亿百八十余万斤切虑更有遗利望行条约真宗曰地利之阜此亦至矣若过求增羡虑有时而阙不可许也【寳训】
　　去昌州虚额　太宗太平兴国三年诏昌州属川七井歳有虚额一万八千余斤罢之先是开寳七年知州李专以掊敛市恩务变其法因废诸井薪钱乃于嵗额外増税盐仍课部民煑之民素不知其事甚以为苦虽破产犹不能偿其数以至流移入他郡户口日以减耗至是本道转运使列其事于三司以积年之征不可遽免乃均于部民作两税例出钱米以输官太宗不从尽令革之【寳训】
　　罢两浙盐禁　真宗皇帝咸平二年张咏知杭州属嵗歉民多私鬻以自给捕死者数百人咏悉寛其罪而遣之官属请曰不痛绳之恐无以禁咏曰钱塘十万家饥者八九茍不以盐自活一旦蜂起为盗则其患深矣秋成当任旧法【长编】
　　减蜀盐井课庆歴六年益梓防三路转运使皆乞増盐井课王尧臣不从上问其说对曰庸蜀僻逺恩泽鲜及而贡入常倍民力由此困朝廷既未有以恤之而又牟利焉是重困也上善其对五月裁卬州盐井课嵗额缗钱一百万【长编】
　　革西川弊原　孝宗淳熙六年劄子云陛下凡蠲减四川酒课四十七万二千有奇盐井亏损四十九万九千有奇茶引钱一十五万二千有奇全蜀生齿被圣泽感激流涕然臣愚欲望陛下眀诏制置总领茶马三司同所属司分深思逺虑申逐时考察之禁严三岁推排之法痛絶弊原以增亏损俾无损于公无害于民其讲究长久善后之防以副陛下绥逺方之意
　　福建盐首末
　　寛商禁　太宗兴国八年除福建盐禁　仁宗尝谓辅臣曰盐利至薄朕欲通其禁使民间贩易王曾等对曰盐利岁入甚厚县官又赖其助不可遽弛他日国用有余议除其禁可也上以为然
　　髙宗绍兴十七年五月丙寅上曰近有布衣言福建盐法利便朕谓法或未便须议损益祖宗成法倘利于民自当永久遵行何俟改作　绍兴二十七年福建提刑吴逵定盐纲之数上四州并属县共般一千六百万斤据地逺近裁价比旧减三分令官自鬻不许敷民旧漕司取放州县号増盐钱斤二十八文今减九文提举司收吏禄钱一文亦减三文帅漕两司皆不许卖盐以侵州县课转运司盐本钱亦减虽民力稍寛而州县无以供百费且尤非漕司之便次年众论复徭有防下本路相度更定提举张汝楫奏请行久法上问陈成之对曰福建山溪之险细民冐法私贩恐不尽请钞有亏课额上曰中间福建曽用钞矣未几复罢大抵法贵从俗不然不可经久先是福建总认钞盐钱三十万缗既而与减八分自此转运司及州县少寛不复科卖于民矣罢放福建上四州民户盐　乾道四年三省同奉到圣防访闻福建路建劔汀邵四州军科卖盐搔扰民户至于无本起纲白行敷敛重困民力深可矜悯可将本路钞盐二十万贯并与蠲免却令本司于八州军増盐钱并将桩留五分盐本通融抱认七万贯充上供起发今后州县不得更似前卖盐为名依前科敷骚扰令户部散榜逐州军晓示仍令监司常切觉察如有违戾许人户越诉监司按劾闻奏重置典宪施行
　　除放福建上四州盐本钱　乾道四年臣寮上言访闻上四州拖欠盐本等钱自绍兴二十七年至三十二年计五千余万自隆兴元年至乾道三年亦四十余万漕司不知久近衮同拘催前后积压因縁为奸民力空穷困于追索新欠旧欠拖不前徒挂簿书实无从出臣愚欲望回圣慈矜悯州县煎民间不易止附常平积欠官物及诸军拖欠酒钱并已放免特降睿防将绍兴三十二年以前积欠盐本等钱并行除放
　　罢广南盐　淳熈十年诏曰闻广南在数千里外朕甚悯之盐民资以食向者官利其赢转而自鬻以为民病朕遣使询得其利害始为之更令俾通商贩无令官鬻然利于民者官不便焉何者官吏妄费异时悉出于此一旦絶之必浮言胥动毁我裕民之政矧监司守令均以为民朕有善意顾挠而壊之可乎自此或有弊必置之法
　　均广西盐数　淳熙六年臣寮上言切见广西州郡恃盐以为命而制其轻重之权者转运使也然一路地理之逺近舟车之便否户口之多寡商贾之去来郡异而县不同如邕宜融等州民户稀少不通行旅所卖之盐不过本处而常患数多昭贺之林賔栁等州当东西水陆要冲食盐既多益而发泄而常患数少欲望降圣慈下臣此章于运司使之度一路利便之宜别行裁定于公家无所亏于民间无所害实为一方久逺之利罢通州敷盐曰窃见广西敷卖食盐已行住罢臣谓广西敷盐尤官获其利今通州县敷盐无一毫之利止是公吏铺户借以年例扰民因循不革以其久尔欲望降睿防下淮东转运司将通州均敷人户买盐取见诣实自下住罢之
　　究诸路盐塲利害　淳熙乙未郊祀赦节文勘防诸路盐场昨縁不依时支散本钱及有减尅之类致有歳额不敷去处累降防挥约束尚虑奉行不防仰诸路提举司常切遵守约束所部湏管依时支给不得减尅如有违戾许亭戸越诉将当职官吏按劾以闻
　　循祖宗成法　髙宗绍兴十六年六月丁未进呈淮东盐课増羡推赏事上曰法不必改只循其常若更易虽有少増羡次年必亏大抵民食盐毎歳如此【圣政】
　　总论　洪范五行水曰润下作咸此盐之根源也水性周流无所不在如青州盐出于东井幽蓟北海岭南南海皆出于海卤南西川出于井河东出于池如觧池盐之尤著者大畧三种三种之外所出亦多河北则有卤地永康军则出于崖又有出于石出于木品类不一自禹贡青州贡盐絺此海盐之见于经三代盐虽入贡与民共之及管仲相齐始兴盐防以夺民利汉兴虽除山泽之禁至武帝时用洪羊孔仅祖管仲之法于是始行禁自后随时更革或寛或急然盐禁终不可得而罢论其作俑则图近功而夺民利管仲独得辞其咎乎论禁之利惟是海盐海池最资国用如蜀中之井自赡一方之用无与于大农宋朝就海论之则淮盐之利最重国初钞盐初行是时建安军置盐仓乃令真州发运在真州是时李沆为发运使运米转入其仓空船回皆载盐散于江浙湖广诸路各得盐资般运而民力寛此南方之盐其利广而盐最资国用觧池之盐朝廷专置使以领之北方之盐尽出觧池当时南方全在海北方全在觧池然而南盐管得其人则其害少惟北盐有契丹西夏之盐常相参杂夺觧池之利所以宋朝议论最详大抵觧盐之味不及西夏价直西北之盐又贱所以沿邉多盗贩二国盐国家常措置闗防西夏常护视入中国界大概海盐井盐以煎熬而成必资人力如觧池之盐则如耕种防为畦陇决水灌其间必俟南风起此盐乃成风一夜起水一夜结北风皆坐食盐如风不起则课利遂失至徽宗时如两浙之盐多有变更自蔡京秉政费转般仓之法使商贾入纳于官自此为置盐法请钞于京师商贾运于四方有长引短引限以日时各随所适之地逺近为差蔡京专利罔民率数十日一变盐法既变则钞盐亦不可用商贾既纳钱之后钞皆不用所以商贾折阅甚多此海盐之一变也觧盐縁在徽宗初雨水不常围堑不宻守者防视不固为外水参杂不复成盐所以数年大失课利后大兴役车出外水渐可再复此觧盐之一变也若论禁之利天下之盐固皆禁惟河北之盐自安史乱河北一路縁藩镇据有河北盐宋朝因而以盐定税所以河北一路盐无仁宗时议者欲上不许　神宗时荆公章子厚亦欲求　神宗亦不许自后子厚为相方始行禁犯刑者甚多盗贼滋起河北所以不容兼河北之盐又与其他不同井盐则不过一井觧池则毫厘封守海盐则必待起炉皆非一旦所成故可禁察惟河北卤地甚广非可墙篱封守又才煎便成所以最易犯禁自章子厚禁河北一到靖康之末盗贼愈多河北风俗慓悍小人规利又轻于犯法此所以不容禁也【东莱文】
　　福建旧盐课名色福建下四州有产盐钱一岁所入四十余万缗漕台倚之以集大事自建劒汀邵凡岁运一百七十余纲况时吏縁为奸广抛敷买之数以雇下户推见存之数以备仓卒谓之长生盐民不顾请则纳所放之半直以归倍于官官复贮之别所谓之还魂盐民困科买有破产者后髙宗减福建认钞钱八分遂不复科买

　　羣书考索后集卷五十七
　　钦定四库全书
　　羣书考索后集卷五十八
　　宋　章如愚　编
　　财用门
　　酒类
　　酒者先王所以供祭祀以行礼祭也　古有醴酪时仪狄作酒禹饮而甘之遂疏仪狄絶防酒曰后世必有酒亡国者后殷纣果以酒败也
　　周文王诰教小子有正有事无彛酒越庶国饮惟祀徳将无醉【酒诰】成王时周公诰羣臣曰矧汝刚制于酒厥或告曰羣饮汝勿佚尽执拘以归于周予其杀又惟殷之廸诸臣惟工乃湎于酒勿庸杀之姑惟教之有斯明享乃不用我教辞惟我一人弗恤弗蠲乃事时同于杀【酒诰】周官萍氏掌防酒谨酒郑司农释云防者防察沽卖过多及非时者谨者使民节用而无彛也【秋官】
　　汉兴有酒酤之禁其律三人以上无故羣饮酒罚金四两【又纪】　文帝即位赐民酺五日　十六年九月令天下大酺【本纪】后元年诏戒为酒醪以糜谷者多　景帝中元三年夏旱禁酤酒【本纪】后元年夏大酺民得沽酒【本纪】师古曰酺之为言布也王徳布于天下合聚敛食为酺武帝天汉三年初酒酤【本纪】　昭帝始元六年诏郡国贤良文学问民所疾苦皆对愿罢酒均输等官无与民争利洪羊难之于是丞相田千秋奏宜罢郡国酤酒　秋七月罢酤令民得以律占租【本纪及通典】　宣帝时复禁民酤【通典】五鳯二年诏诸郡国二千石勿擅行苛禁禁民嫁娶不得具酒食相贺由是废郷党之礼非所以导民也　三年赐民大酺五日【本纪】　元帝时贾捐之上书曰今天下人赋数百造盐铁酒之科以佐用度犹不足而人困矣后汉末曹操表奏酒禁孔融争之王莽时鲁康言盐铁钱布皆斡在县官惟酒酤独未斡后设六管之令命县官酤酒置酒士郡一人乗传督酒利【本传】
　　宋文帝时虞荔以国用不足奏立酤之科永嘉中二年从之【南史】　后魏设酒禁
　　隋文帝开皇三年罢酒坊与百姓共之【本史】
　　唐初无酒禁　肃宗乾元二年京师酒贵帝以廪食方屈乃禁京城酤酒期以麦熟如初二年饥复禁酤【唐志】代宗广徳二年定天下酤户以月收税除此外不问官私一切禁断　大歴六年量定三等逐月税钱【唐史】时关辅旱裴谞入对帝问酤利嵗入几何谞曰臣谓陛下轸念元元先访疾苦而乃责臣以利孟子曰治国以仁义何以利为帝曰微公言朕不闻此【本传】
　　徳宗建中元年罢酤戸税三年复禁民酤以佐军费置肆酿酒斛收直三千州县总领醨薄私酿者论其罪寻以京师四方所奏罢　贞元二年复禁京城畿县酒天下置肆以酤者斗钱百五十免其徭役独淮南忠武宣武河东麴而已
