<!-- { "loadSidebar": true } -->
　　熈宁三年知定州滕甫言臣窃谓中国之兵与夷狄之兵常患多寡之不敌其故无他葢中国兵有定数至于平民则素不使之知战夷狄之俗人人能闘击无复兵民之别有事则举国皆来此所以取胜多也今河北州县近山谷处民间各有弓箭社及猎射守等户习惯便利与夷人无异乞下本道州县令募诸色公人及城郭乡村百姓有武勇愿学弓箭者为社每年春长吏就其射处劝诱阅试之缓急虽不可调发亦足以为捍御从之○王安石进呈蔡挺乞以义勇为五畨教阅事上因论及民兵安石曰募兵未可全罢民兵可渐复虽府界亦可为至于广南尤不可缓今中国募禁军往戍多死此害于仁政陛下诚罢军职所得官十二三鼓舞百姓豪杰使趋为民兵则事甚易成上患宻院不肯措置义勇安石曰陛下诚欲行则孰能御此在陛下也因为上言国之大政在兵农上曰先措置得兵乃及农縁治农事湏财兵不省即财无由足安石曰农事亦不可以为在兵事之后前代兴王知不废农事乃能并天下兴农事自不费国财但因民所利而利之则亦因民财力而用也【长编】○泾渭仪　四州义勇万五千人旧止戍守经畧使蔡挺始令遇上畨依诸军结阵队分诸将选艺精者迁补给官马月廪时帛郊赏与正兵同遂与正兵相参战守时土兵有阙诏募三千人挺奏以义勇防刺累年虽训以时而未施于征防意可以按府兵遗法俾之畨戍无补所阙土兵诏复问以措置逺近分畨之法挺即条上以四州义勇分五畨畨三千人防秋以八月十五日上十月罢防春以正月十五日上三月罢周而复始所募土兵岁减粮八万石料钱六千余緍春冬衣帛五千疋绵三万七千两诏从之行之诸路【长编】○十二月中书言司农寺定畿县保甲条制凡十家为一保选主户有心力者一人为保长五十家为一大保选主戸最有心力及物产最髙者一人为大保长十大保为一都保乃选主戸有行止材勇为众所服者以为都副保正凡选一家两丁以上通主客为之谓之保丁但推以上皆充单丁老幼疾患女口等并令就近附保两丁以上更有余人身力少壮者亦令附保内材勇为众所服及物产最髙者充遂保保丁除禁兵器外其余弓箭等许从便自置习学武艺仍乞选官行于开封祥符两县团成保甲成次绪以渐及他县从之先是同管勾开封府界常平等事赵子几言近岁冦盗充斥公为民害今欲依旧保甲各立首领使相部辖及捕贼赏格乃下司农寺详定至是増损行之【同上】○王安石剏为保甲之法令民自置弓箭及毎小保用民力筑射垜又自办钱粮起铺屋三两区每保置鼔遇贼声击开封酸枣等县民千余人赴寺诉其不便是时五路义勇皆改为保甲至元祐罢之○上谓王安石曰用募兵与民兵亦无异若役之过苦则亦变矣安石曰役之过苦则变诚然募兵浮浪不顾死主之人则其喜祸乱非良农之比然臣已甞论奏募兵不可全无周官国之勇力之士属于司右有事则可使为选锋又令壮士有覊属亦所以弭难也上论变义勇为民兵上曰民兵虽善止是妨农事如何安石曰先王以农髙兵因乡遂寓军旅方其在田什伍已定湏有事乃发之以战守其妨农之时少今边陲农人则无十五不知战守之法又别募民为代兵尽边人耕织不足以给衣粮乃至官私转输劳费尚患不足遇有警争则寡兵反不足以应敌无事则百姓耕种不足以给之岂得为良法也上曰止是民兵未可恃以战守奈何安石曰唐以前未有防兵然可以战守臣以为募兵与民兵无异顾所用将帅如何耳将帅非难求但人主能察见羣臣情伪善驾御之则人材出而为用而不患无将帅则不患民兵不为用【长编】○熈宁四年上曰府兵与租庸调法相湏安石对曰今义勇土军上畨供设既有廪给则无贫富皆可以入衞出戍虽未有租庸调法亦可为第义勇以良民为之当以义礼奬养今皆倒置涅其手背人不乐一也教阅糜费人不乐其二也又使之运粮人不乐其三也今措置义勇皆当反此使害在于不为义勇而利在于为义勇人以得籍名于义勇为幸至于武艺推恩随人材之高下使咸有幸得之心则俗可变而众技可成也择其乡闾豪杰为之将校稍加奬抜则人自恱服矧今募兵为宿衞及有积官至刺史以上者移此与彼固无不可况又不至如此费官禄已足使人乐为之陛下诚能审择近臣皆有政事之材异时可使分将此等军今募兵出于无赖之人尚可为军厢主则近臣以上岂不及此軰此乃先王成法社稷之长计也上极以为然【同上】○熈宁五年癸亥枢宻院言诸路勇敢效用法縁边诸路经畧司勇敢効用皆以材勇应募从军月给钱粮战马器甲以时习若无调发皆聴还家其鬭战劳效依次选补凡四补至借职此弓箭手有功迁转自押官至借职凡十四资淹速特异非朝廷第功均赏之意先据泾原路经畧司奏勇敢武艺旧虽分等弓力多不中程精冗相参疲弱几半寻阅试汰去冗滥粗为精勇今以河东鄜延秦凤环庆熈河路各三百人泾原路五百人为额不刺手不置营每季首赴经畧司阅试及本军注籍遇有边事追集给口食借官马给草料其教习日依甲分射亲及野战中者有赏全不中者减料钱次季又不中勒停遇战有功以八等定赏从之仍颁行诸路【长编】○熈宁五年执政同进呈河东保甲事枢宻院但欲为义勇强壮不别名保甲王安石曰此非王安礼初议也上卒从安石议令尽依王安礼所奏【同上】○上欲修河北弓箭社冯京曰河北义勇十八万自足何湏做弓箭社王安石曰河北义勇收人户不尽河北有许多地有许多人何故只令十八万人习兵为义勇而不可令尽习兵当如今府界保法修定古者民居则为比比有比长及用兵即五人为伍伍有伍长司马二十五家为闾闾有闾胥二十五人为两两有两司马两司马即是闾胥伍司马即是比长但随事异名而已○熈宁六年八月复比闾族党养马法凡五路义保愿养马者户一驷有物力养马者户二疋听以监牧见马给之或官与其直使自市毋或强予府界毋过三千疋五路毋过五千疋马除袭盗贼外不得乗越三百里三等以上十户为一保四等十户为一社以待死病补偿者保甲马即马主独偿之社户马半使社人偿之岁一阅其瘠肥禁苛留者凡十有四条先自府界颁行焉在五路者要监司经畧州县更度【长编】○熈宁八年四月诏罢给田募人充役已就募人听如旧有走死停替者勿补先是王安石为上言给田募役有十余害上曰苟如此初何以有此议议者必言所利翌日检初议乃李承之言募弓手宜如弓箭手为便遂作此法余无所科安石曰只以田募弓箭手已不如募弓手之便弓箭手虽选强壮然即取足于一家茍可以强壮则弗却也弓手乃选强壮于无方所募皆得直强壮也上乃令废以田募役法【同上】○熈宁九年五月诏诸保甲可依新降队法结队并印新结队图付兵部毎一都保结与一图结队之法三人为一小队三小队为一中队五中队为一大队并引战一人居前拥队一人执刀居后兼二人居左右执旗一人居中凡五十人皆选士也有马人与无马人各为队队中兵械或纯用一色或杂用弓弩刀斧枪楯皆于结队时商定教习【同上】元丰二年十二月辛亥提举广南东路常平等事林顔言今天下之民家为之保保为之长长为之正者岂特不容其奸而已葢归兵食于农藏武士于耕夫所谓教而后使之道也欲乞本路防江海诸州依西路法训阅使其人既熟山川之险易而又知夫弓矢金鼓之习则一方自足为备可以不劳北兵矣诏下广南东路经畧转运提举铃辖司相度皆言广惠潮封康端南恩七州皆并边及江海外接蛮贼司可依西路保甲教习武艺从之【长编】元丰六年十月权发遣京西路转运判官孙觉言看详诸路廵检土兵立法之意葢为其人习知本处人情出入道路易以缉捕盗贼近廵歴诸州见所招土兵多老弱不堪被甲可擒盗者十无三四仍未必皆土人欲乞逐路委监司一员选留外改刺遂州厢军从之【同上】
　　哲宗元祐元年七月右司谏蘓辙奏曰臣窃见夫仁宗朝河北河东初置义勇至英宗朝推行其法渐及陜西皆以地接边羌有守御之备毎岁冬教一月民虽以为劳而边防之计有不得已及熈宁中更置保甲使京畿二三路之民日夜教习三圣临御知其不便率皆罢去民得归秉耒耜盗贼因此衰息歌舞圣徳无有穷已惟有冬教一月之法三路以被边之故民习为常不敢辞愬至于京畿诸县累圣以来为辇毂所在素加优厚今乃与三路边郡为比一例冬教情所未安伏乞圣慈深念根本之地所宜寛恤特与蠲免【同上】○十一月殿中侍御史吕陶言伏见保甲法虽已更改犹有二弊未便于民其一为罢去二十畆已下免教指挥却令五等户有三丁者皆赴冬教一月縁民之贫富不等子之多少而教与不教则有幸不幸今田百畆家有二丁则免教是谓之幸田有十畆家有三丁则赴教是谓之不幸比贫富力役大为不均臣愚欲乞于三等已上或等第虽低而家业及一百贯有三丁者方得差充其一为陜西州郡今秋雨涝人户有诉灾伤去处而蠲税不及五分并湏赴教官司奉法不敢放免臣窃谓保甲之令行已累年朝廷知其有弊多所厘改欲民休息若虽灾伤及五分方与免教亦恐徳泽未广臣愚欲乞应系灾伤县分兼特免冬教以惠畿内三路之民诏府界保甲人户五等已下地土不及二十畆者虽三丁以上并免教从陶请也【长编】○元祐二年诏诸路廵检土兵额半差禁军以枢宻院言土兵本以谙悉山川地理易于捕冦今岁乆以亲戚乡里之故或庇其为奸请以禁军相兼故有是命【同上】○绍圣三年三月枢宻院言广南东西路抢手土丁○熈宁旧法一年县教一年上州昨自元祐以来罢上州只令县教虑因此渐成废堕诏依熈宁旧法【同上】
　　高宗建炎元年张慤请募民聮以为什五使合力抗敌谓之廵社有甲队歩射之制择土豪一人为都副总辖诏颁行天下二年诏陜西河北依旧余皆罢○绍兴初王庶知兴元兼利路安抚籍诸县良家子弟号曰义士每两丁取一三丁取二与免户下物力钱每五千为一队以知县为军正尉为军副日阅于县月阅于州不半年有兵二十万今川口义士尚众皆庶倡之也其后○绍兴四年承楚秦州各置水寨民皆团聚○绍兴二十一年张辅世言利路义士就令土豪领之多率敛邀求役无虚月望放归农诏申枢宻院○绍兴三十一年诏籍乡兵知荆南府续觱乃请籍民为义勇其法取于主户之双丁十户为一甲五甲为一团皆有长择一邑之豪为总首岁于农隙教阅官给其粮其后籍者至七八千人
