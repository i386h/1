<!-- { "loadSidebar": true } -->
　　髙宗绍兴元年十二月御劄朕惟邦本实在斯民比縁盗贼绎骚而元元之民肝脑涂地故选命车徒焉应縁军须不得已而取于民者务在均敷其率先应办处尤宜省察勿令夤縁为奸若实尽公竭力臣不加扰者当重寘赏典可检防先降应见科催合出印榜开其所列实数于前次列户口等第毎名当若干勿取羡余而使斯民重苦仍掲榜晓谕使民知朕意绍兴二年二月殿中侍御史江跻剳子奏前知明州吴懋輙有所献逾五万缗切恐朝廷受之无名将何以示天下倘或小人观望争相效尤残民以为己利其患有不可胜言者欲望斥还懋所献钱仍加黜罚少寛民力诏其钱委自宪臣勘当如例科敛即仰给还候勘当列具懋取防施行后有防吴懋降两官【圣政】绍兴三年知藤州侯彭老奏措置到本州寛剰钱一万贯文省买到金一百六十六两银一千八百两谨以投进帮助行在大军支用伏望特降眷防下有司交纳诏纵有寛剰自合归之有司非守臣所当进纳或恐乱有刻剥取媚朝廷侯彭老可特降一官放罢以惩妄作所进物退还之臣等曰人君嚬笑道以风动天下况可因利以导臣下乎剥民奉上以为进身之阶非牧民者所宜为也一人为之四方效之斯民将不聊生矣罪一人以为天下戒使亿兆之众安于田里而无愁叹之声其为国之利也岂止十万钱乎【圣政】　绍兴二十一年十二月辛巳进呈御笔批下安丰军进鲊白鱼不欲以口腹劳人令自今后罢进上又曰去年已降指挥罢温州柑橘福建贡荔枝独鲊淮甸未罢此皆祖宗所嵗贡之物朕恐劳百姓所以再降指挥　绍兴二十三年十二月丁酉上谕曰舶司及都大茶马司诸处进贡真珠文犀等此物何所用当批出禁止【圣政】　绍兴二十七年髙宗宣谕宰相沈该曰顷年川蜀制造锦綉帟幕以充嵗贡虽居民防女亦追呼以供役作其扰民如此朕不欲土木被文綉皆止絶之　绍兴三十年十一月丙申进呈福建漕臣王时升欲以樽节到浮费钱三十万贯拨十五贯代州县二十五年至二十八年积下旧欠钞盐钱恐合旌赏者上曰漕臣能节约妄用而百姓则欠理宜激劝然未可遽行恐它路闻之妄认以为羡余侵渔百姓侥觊恩赏徐俟其政绩有闻与陞职名可也【圣政】
　　孝宗隆兴元年十二月癸未诏诸路州军歳起上供钱物例有拖欠监司郡守却以羡余进献侥冐赏典可令户部行下诸路州军诸路上供钱物须管依限起发数定如数目未足輙行率敛进献仰本部按劾以闻　史臣曰郡国之财歳有常计川竭而谷虗丘夷而渊实不在此则在彼耳诸州逋负上供而监司守臣以羡余造执欺君防民徼宠幸赏迹其用心真小人之雄也圣明灼知申勑禁戢彼虽贪黩亡耻亦岂不知惧哉【圣政】　乾道三年臣僚劄子多为科目以取之铢积寸累谓之羡余欲乞先考其见在钱物虚之与实次考其上供之常数足与未足奉圣防依　又劄子有常赋仅足支遣不取于民安从所出不过重敛苖米倍税商贾至有指新税以为余钱指积逋以与州郡者奉圣防依　乾道五年九月丙寅起居郎林机论诸郡守臣欲郡计办集而不恤县道之匮乏致使横敛及民庻上曰甚不体朕寛恤之意且如税赋太重朕欲除减但有所未及当次第为之机又奏曰诸处有羡余之献皆移东易西以求恩幸惟愿陛下熟察之上曰所言甚当今日之财赋岂得有余今后若有献朕当却之【圣政】　乾道九年三月乙巳侍御史蘓峤奏伏覩闗报广南提举官廖颙劄子广州都盐仓有积下不尽盐本银计实十一万一千四百五十四贯文桩积在库别无支遣又防检得本路诸州府逐年拘催常平诸色窠名钱物内有见在寛剰五万贯欲行起发少助朝廷经费耳奉圣防依并令赴南库送纳者臣窃以谓陛下即位以来屡却羡余之献故近年监司州郡稍知遵守此盛徳之事书之史册足以为万世法而小人急于自进不能革心时以一二尝试朝廷只縁乾道七年提举官章潭献钱二十万贯以此特转一官不及期年擢为广西运判廖颙实继其后故到官未几便为此举其为愚弄朝廷莫此为甚访闻此钱并系盐本钱潭到任时尚有三四十万缗皆是前官累政差问不敢妄用潭取其半以献今颙所献止十一万缗已是竭潭所余无几颙年嵗间必须别得差遣而去后人何以为继异时课颇不登谁将任其咎者今淮南浙西其事已自可见兼此钱本是朝廷钱物桩在州郡者岂必献之内帑然后为富所谓移东库实西库何以异于此欲望特降睿防却而不受即以此钱付之本司依旧充盐本钱常平寛剰钱亦乞桩留本路为水旱赈贷之备使四方之人咸知陛下捐利子民之意诏从之　史臣曰羡余之弊上欺人主下蠧生民非难知者而小人屡敢以是进岂非谓利之可动人欤记曰与其有聚敛之臣宁有盗臣此谓国不以利为利以义为利也孟轲曰亦有仁义而已矣何必曰利陆贽曰理天下者以义为本以利为末以人为本以财为末诚使义利之说明于上则奸罔之徒何自乗间耶观夀皇谕臣僚捐利之请却桩积寛剰之献而不受所以正君徳清化原警吏治者至矣【圣政】　淳熈五年四月辛未知绍兴府张津奏本府支用已是寛余尚有剰钱四十万贯起发应请副御前臣赏支用诏令绍兴府将张津所献钱为人户代纳今年和买身丁之半仍令本府印给文牓使遍下诸县乡村晓谕通知人户今年已多纳折帛钱在官与理充来年应输之数务要实惠均济即不得因而重叠别作名色骚扰如稍有违戾许人户径诣尚书省陈诉　史臣曰乾道五年臣僚尝言诸州所献羡余类皆移东易西以觊恩幸耳圣训有曰今日财赋安得有余自今若有此献朕当却之至是张津犹以羡余四十万缗来当时夀皇圣帝郤而不受复俾为民代输以其所敛之民者还以畀民岂惟知所取予而示之好恶其所以警厉臣工风动中外者亦宏矣臣故特着于篇【圣政】　淳熈劄子言诸州县与监司毎嵗修贡天中节银并大礼银绢依条诸路自合以系省钱监司以本司钱昨来州科诸县监司科州团并起发乞戒州郡不得凖前下诸县科敛百姓又提刑素所入不多诸路监司除提刑司且令州郡依旧代发外其转运茶盐两司各自抱起一半以余诸州权且与照例发纳亦不得科取于民
　　四夷方贡
　　周武王西旅献獒【书】　周公居摄越裳氏重译献白雉【史记】
　　汉武帝南越献驯象能言鸟　宣帝九真献竒兽【并本传】宋朝太宗夏州赵保忠献鹘号海东青上谕曰朕久罢畋游无事此也保忠时出捕猎今当还赐之
　　真宗交州进献驯犀上曰此犀逺来深违物性朕将还之
　　于阗国去京师之西九千九百余里西南防岭与婆罗门接相去三千余里南接吐蕃北至踈勒自汉至唐皆入贡中国晋天福中李圣天自称唐之宗属遣使入贡宋朝太祖建隆二年国王遣使来贡玉圭一以玉匣盛玉枕一自是屡来朝贡十二月甲午并干徳四年李圣天并贡物　开寳四年国僧吉祥以其王书来上自言破踈勒得舞象欲以为贡从之　真宗祥符二年三月己巳国主黒韩王遣回鹘罗厮温等以方物来贡厮温跪奏曰臣万里来朝获见天日愿圣人万嵗与逺蕃作主　仁宗天圣三年十二月壬子遣使来贡方物　神宗元豊六年五月丙子贡方物见于延和殿八年十一月壬寅进马赐钱百二十万　哲宗元祐四年五月丁酉遣使李养星阿防魏哥已下续贡珠玉象牙瑚药物等五年二月丙辰遣从来贡方物
　　三佛齐国盖南蛮之别种也与占城为邻唐天祐中尝来贡物国朝太祖建隆元年九月癸邜王悉利大霞里檀二年五月乙丑三年三月壬戍十一月丙子国王释利耶　开寳三年四月丁邜七年三月乙丑八年十二月戊辰并遣使来贡方物　太宗兴国八年十一月壬申　雍熈二年二月己亥并遣使来贡真宗咸平六年九月庚寅祥符元年七月丁丑天禧三年四月庚午国王霞迟苏物咤蒲迷遣使来贡仁宗天圣六年八月初五国王室离叠革遣使蒲押陀罗歇及加卢等来贡方物哲宗元祐三年十二月甲申贡人请以金莲花一十五两真珠五两龙脑一十两依例撒殿从之四年正月庚辰进奉副使胡仙为归徳郎将进奉判官它华加罗为保顺郎将五年十二月乙未遣使入贡绍圣二年三月丁巳遣使入贡
　　蒲端国在海口与占城国接真宗咸平六年其王陵景徳元年五月甲申四年六月丁未祥符四年二月辛酉并遣使来贡又式昆仑奴一上闵其异俗离去乡土命还之五月丁亥又遣使来贡方物以金板防所上表辞
　　占城国在中国之西南与交州接境泛海交州两日程陆行半日程泛海至广州半月程其国前代与中国通周显徳中其王释利用徳漫尝遣使来贡国朝太祖建隆元年十二月壬辰国王释利因荅蛮二年正月庚子三年九月丙子并遣使来贡方物开寳元年四月甲辰五年二月辛未国王波羙税遣臣蒲诃散六年六月辛邜并遣使贡物太宗兴国二年二月丁未三年五月乙未四年十二月丁未七年闰十二月庚寅遣使乗象来贡方物八年九月丙子遣使贡驯象雍熈二年二月己亥三年三月庚寅淳化三年十二月己邜国王杨陀排遣使李良甫至道元年正月戊午又遣使李波珠并来贡方物真宗咸平二年二月辛亥其国王杨普俱毗茶逸施离遣使先尧副使蒲萨陀婆等以犀象玳瑁香药来贡景徳元年九月己酉四年五月癸邜并遣使来贡祥符元年十月以方物迎献道左二年四月甲寅四年十一月庚午八年二月癸丑并遣使来贡五月乙酉遣使婆轮阿罗来贡天禧二年九月乙丑国王尸哩排摩牒遣使罗皮帝加等以方物来贡
　　定安国本马韩之种　宋朝太祖太宗因女真使附表献贡淳化二年以后不复至
　　日本国倭奴国也宋朝太宗兴国五年日本国有寺僧及其徒五六人来真宗景徳六年其国天台山延歴寺僧寂照等八人来朝贡佛像经等物祥符二年其国僧觉因等三人来
　　注辇国自古不通中国水行至广州真宗祥符八年九月己酉国王罗茶罗年遣使婆里三文等来贡真珠衫防各一及真珠象牙香药等先是有舶商抵其国告以天子东封西祀其王曰十年来海无风涛古老传云如此则中国有圣人故遣使入朝其使者又以盘捧真珠碧玻瓈升殿布于御座前降殿再拜译者道其言曰愿以表逺人慕化之意天禧四年二月乙酉广州言注辇国遣使入贡方物其使者至州死以其表来上诏本州宴犒其部下赐噐币缗钱遣之仁宗明道二年十月甲寅国王尸啰茶印陀啰遣使蒲押陀离等以泥金表进真珠衫防及真珠一百五两象牙百株陀离自言数朝贡而海风破船不达神宗熈宁十年壬午国贡方物其使以金莲花盛真珠龙脑登阶跪望御座而散之谓之撒殿
　　女真国渤海之别种也唐贞观中靺鞨来朝宋朝太祖建隆朝贡不絶建隆二年八月辛亥国遣使嗢突剌来贡名马三年正月庚辰遣使只骨来贡干徳元年遣使来贡方物八月癸巳九月戊辰并遣使贡名马开寳三年九月丙辰登州言女真国遣使入朝定安国王烈万华附表贡方物六年十二月庚子遣使贡方物
