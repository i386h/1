<!-- { "loadSidebar": true } -->
　　凡府三等兵千二百人为上千人为中八百人为下府置折冲都尉一人左右果毅都尉各一人长吏兵曹别将各一人校尉六人士以三百人为团团有校尉五十人为队队有正十人为火火有长毎人甲兵装粮皆自备并其介胄戎具藏于库有所征行则视其入而出给之民年二十为兵六十而免其能骑而射者为赴骑其余为步兵毎岁季冬折冲都尉率五校兵马之在府兵教战
　　唐只是折冲自敎汉都试之日郡县之官尽会厥有防哉
　　凡发府兵皆下符契州刺史与折冲勘契乃发
　　唐之府兵虽散在诸道然折冲都尉并遥于诸卫乃是内任官故官志系于诸卫之后下与外官同汉都尉不于卫尉乃是外任官故表系之郡守之后与唐异然而领兵则太守与都尉刺史与折冲同矣何以言之唐发府兵符下刺史
　　若全府发则折冲都尉以下皆行不尽则果毅行少则别将行当给马者官予其直市之若平居无事时则耕于野其畨上者宿卫而已四方有事则命将以出事解輙罢兵散于府将归于朝故士不失业而将帅无权兵之重所以防微渐絶祸乱之萌也凡当宿卫者畨上兵部分远近给畨五百里五畨千里七畨一千五百里八畨二千里十畨二千里外十二畨皆一月上
　　唐以远近分畨皆以一月恐太纷扰汉以一岁更代为善又唐在二千里外者亦不免此法所以壊也
　　彍骑高宗武后时天下久不用兵府兵之法浸壊畨役更代多不以时卫士稍稍亡匿
　　宗时益耗散宿卫不能给张説乃请一切募士宿卫取京兆蒲同歧华府兵及白丁而益以潞州长从兵共十二万人号彍骑入于十二卫为六畨毎卫万人而诸府士益多不补折冲将又积岁不迁士人皆耻为之自天寳后彍骑之法又稍变废士失拊循八载折冲诸府至无兵可交李林甫遂请停上下鱼书其后六军宿卫皆市人及禄山反不能受甲矣
　　方镇府兵法壊而方镇盛所谓方镇者节度使之兵也其始起于边将之屯防矣唐初兵之戍边大曰军小曰守捉曰城曰镇皆有使而总之者曰道道有大将一人曰大总管已而更曰大都督带使持节谓之节度使而安禄山正以范阳道节度使反犯天子之兵弱不能抗而诸镇之兵共起诛之当时号九节度之师大盗既灭武夫战卒有功者皆除节度使由是方镇相望于内地父死子握其兵而不肯代自择将吏号为留后以邀命于朝天子力不能制则忍耻含垢因而抚之谓之姑息之政始为朝廷患者号河朔三镇朱全忠以梁兵李克用以晋兵更犯京师唐遂亡矣
　　禁军天子禁军南北衙兵也南衙诸卫兵是也北衙禁军是也
　　高祖以义兵起太原已定天下悉罢遣归其愿留卫者三万人号元从禁军后老不任事以其子弟代谓之父子军贞观初
　　太宗择善射者百人为二畨于北门长上曰百骑又置北衙七营又于元武门置飞骑营
　　高宗龙朔中取府兵越骑步射置左右羽林军
　　武后改百骑曰千骑
　　睿宗改千骑曰万骑及
　　宗以万骑平韦氏改为左右龙武军又诏羽林军阙取士以户部印印臂为之末年禁兵侵耗禄山反入蜀从者裁千人
　　肃宗赴灵武士不满百至徳二载置左右神武军以元从扈从官子弟补之亦曰神武天骑制如羽林总曰北衙六军又择便骑射者置射生手千人总号曰左右英武军
　　代宗以射生军清内难赐名寳应功臣故射生又号寳应军初哥舒翰破吐蕃因置军于临洮之西及禄山反卫伯玉将其兵千人赴难屯于陜赐号神策军既而领于中使鱼朝恩
　　广徳元年代宗避吐蕃幸陜朝恩举在陜兵与神策军迎扈悉号神策军遂以屯禁苑中为天子禁军
　　徳宗时神策兵虽处内徃徃数出征伐士多鬭死者建中四年诏以白志正为使募兵搜补志正隂以市人补之名籍而身居市肆及泾卒溃变禁兵寡弱不足备非常及李晟将西兵赴难北军遂振　贞元二年特置监勾当神策军以宠中官又改左右射生军曰左右神威军自肃宗以后京师实倚禁兵以为重然废置不一惟羽林龙武神武神策神威最盛总曰左右十军矣自徳宗幸梁还以神策兵有劳号兴元从奉天定难功臣自后皆统于中人矣
　　顺宗即位王叔文欲收神策兵柄以夺宦者权而不克元和二年又省神武神威合为天威军　八年废天
　　威军以其兵分神策军　景福中以藩臣跋扈议以宗室典禁兵可谓良策矣卒之诸王遇害乃召朱全忠兵入悉诛宦官而神策左右军由此废天子无一人之卫唐乃亡
　　徳宗正元二年与李泌议复府兵泌曰府兵无事则耕有事则调发至所期处将帅案阅有教习不精者罪其折冲甚者罪及刺史行者近不逾时逺不经岁缘髙宗以刘仁轨为洮河镇守使以图吐蕃于是有久戍之兵武后以来府兵寖隳为人所贱百姓至蒸熨手足以避役又边将苦之自天寳后山东戍卒还者十无二三然未尝有内叛外侮者诚顾恋田园恐累族也至开元张说始募长从兵谓之彍骑其后益为六军及李林甫为相奏诸军皆募人为之兵不土著又无宗族不自爱重遂至为梗上曰候河中平当议之　三年又问复府兵之策泌请先行屯田上召对曰戍卒因屯田致富则安于土不复思归制戍卒三年而代及其将满下令有愿留者即以所开田为永业不过数畨则戍卒皆土著乃悉以府兵之法理之既而戍卒应募愿耕屯田者五六
　　陆贽曰太宗列置府兵八百所而闗中五百举天下不敌闗中则居重驭轻之意也方世承平久武备微故禄山乘外重之势一举而覆西京然犹诸牧有马州县有粮肃宗得以中兴乾元后外虞踵发悉师东讨吐蕃承虚而代宗莫御是失驭轻之权也
　　唐会要载贞观十年闗内置府二百六十一积兵二十六万又置折冲府二百八十通计旧府六百三十三河东道府额亚于闗中河北之地人多壮勇故不置府其诸道毎岁十月以卫士帐上兵部以俟召发天下卫士向六十万初置以成丁而入六十出役其家不免征徭遂渐逃散　杜牧云凡有兵四十万畨上远近不均杜甫兵车行云去时里正与裹头归来白头还戍边葢其役之苦如此宜其民不堪命而法之亟弊也
　　宋朝兵制艺祖深鉴唐末五代之弊既平诸国诏诸道长吏送其骁鋭于闗中聚劲兵于京师躬定军制纪律详尽其军制亲卫殿禁之名其营立龙虎日月之号而分领于殿前侍卫两司为步兵者百十有九为骑兵者七十有二而忠佐皇城司不与焉又峻其等级相犯之刑谓之阶级以絶其犯上之心三年一戍更出迭入其定荆湖聚巴蜀俘粤广平江南前后精兵不过二十余万京师屯十万足以制外变外郡屯十万足以制内患诸州镇兵内属侍卫而蕃方县镇亦有天子之兵其内外轻重均矣而京师之兵内有亲衙诸兵四城之外诸营列峙此京城内外相维之势也然州郡节察防团刺史虽居京师谓之遥授至于一郡则尽行军制守臣通判名衔必带军州其佐悉带军事虽曹椽悉曰参军一州赋税民财出纳则谓之军资葢赋税本以赡军使人知以兵为贵咸知所先也遂县置卫专捕盗贼济以县巡检之兵不足则会合诸州巡检使之兵又不足则资诸守臣与一路帅臣故兵威强盛此其州县相维之势也逮咸平二年西北边警之后兵増置六十万　皇祐之初兵已一百四十一万
　　神宗即位患兵之冗
　　四朝志云治平之兵葢一百十六万三千
　　邦用不继始议销并乃亲制选练之法立为定额葢熙寜之籍天下禁军凡五十六万八千六百八十八人时王安石欲变募兵而行保甲　熙寜三年始聨比其民以相保伍自畿内始九年而保甲民兵义勇之系籍者合七百一十八万二千二十八人自保甲立法而故老大臣相与论难甚苦而当时百姓至有自伤残以避免者　自元丰而后民兵日盛募民日衰其募兵缺额则收其廪给以为民兵敎阅之费　元祐以降民兵亦衰崇观以后兵日滋喈级既壊纪律亦亡童贯握兵
　　耻于言败败没第言逃突河北将兵十无二三往往住招以缺额封桩为上供之用
　　四朝志并王铚兵制序宋朝前会要修
　　而藩维之固缺然矣
　　太上中兴收三帅之精鋭以强辇毂而江上分屯之军皆禁卫臂指屈伸靡不如志【唐杂著】　或云国家之兵大抵自禁兵立而厢兵废自将兵立而禁兵废自大军立而将军又废矣
　　艺祖养兵止二十二万京师十余万诸道十余万使京师之兵足以制诸道则无外乱合诸道之兵足以当京师则无内变内外相制无偏重之患矣天下承平百余年葢因于此王珪曰宋朝兵制虽详然莫能推明其意张璪曰非陛下神圣孰能知之元丰五年神宗曰闻见录太祖问赵普曰吾欲息兵定长久之计其道何如普曰李唐战争不息节度太重而已虽稍夺其权制其钱谷收其精兵则天下安矣上因与石守信王审饮酒曰汝曹何不释去兵权市好田宅为永久之业守信等皆谢明日请解军政于是更置易制者使主亲军又收天下精兵以备宿卫宋朝以备战卫为禁军以给徒役为厢兵各其州之本城内总于侍卫司而尚书兵部掌其政令因事立名者各于其部又以厢军教阅者始号厢禁军后皆以为下禁军其给吏于诸司者亦各以其事属役焉
　　太祖既得天下收节镇兵权置诸司军额其名号不一
　　金鎗班　　　东西班　　　蔽直　　　钧容直
　　新立内员寮直　　　　　　寜逺
　　捧日三十八指挥　　　　　骁骑三十三指挥
　　天武二十五指挥　　　　　龙骑四十一指挥
　　骁健四十二指挥　　　　　神卫四十六指挥
　　虎翼五十一指挥　　　　　雄武三十三指挥自古禁旅之盛无如本朝者殿前司领骑兵之额三十七　步兵之额二十六　侍卫司领骑兵之额三十五　步兵之额八十三　御前忠佐军头司领步骑之额四　皇城司领步骑之额二　左右骐骥院领骑兵之额二　建隆揩军额尤少至
