<!-- { "loadSidebar": true } -->
　　易为六经之首陆曰伏羲氏因河图而画八卦因而重之为六十四周文拘于羑里作卦辞周公作爻辞孔子作彖辞象辞文言系辞説卦序卦杂卦谓之十翼然易之文起自周代处名教之初为六经之首周礼有三易连山乆亡归藏不行于世何以谓之周易孔曰周易称周者文王作易之时犹在羑里周德未兴犹是殷世也故显周别于殷以此文王所演故谓之周易其犹周书周礼显周以别余代故易纬云因代以题周是也先儒又兼取郑説云既指周代之名亦是普偏之义虽然无所遐弃亦恐未可尽通其易题周因代以称周是先儒更不别解惟皇甫谧云文王在羑里演六十四卦着七八九六之爻谓之周易【正义】辨易道至周而备胡曰夫易者宓羲文王周公孔子所以重万世之大法三才变易之书者也谓之周易者自宓羲画卦文王重之又从而为之彖辞至周公又为之爻辞仲尼又十翼之数圣相继其道大备于周故曰周易【安定】
　　易一名含三义孔曰易纬干凿度云易一名而含三义所谓易者变易也不易也又云易者其徳也光明四通简易防节此其易也变易者其气也天地不变不能通气此其变易也不易者其位也天在上地在下此其不易也郑依此义作易賛及易论【正义】
　　辨孔氏三义之非胡曰谓之易者按干凿度云易一名含三义简易也不易也变易也故頴逹作疏洎崔觐刘正简皆取其说然谓不易简易者于圣人之经谬妄殆甚且仲尼曰名不正则言不顺言不顺则事不成是言凡兴作之事先湏正名名正则事方可成况圣人作易为万世之大法岂复有二三之义乎按繋辞曰易穷则变变则通通则乆又云生生之谓易是大易之作専取变易之义也【安定】
　　辨易大义凖天地林曰日月二字交配而成如篆文日下从月也是日往月来迭相为易之义后世圣人以其符合隂阳之理取之以名其书故为易也系辞曰隂阳之义配日月者是也又曰天地设位而易行乎其中矣又曰日月运行一寒一暑则是易之为义如日月之行于天地之内尔噫作易凖天地此其验欤文王取易字以名其书奥妙极矣【节山】
　　易卦何人所重孔曰重卦之人诸儒之言不同凡有四説王辅嗣等以为伏羲重卦郑之徒以为神农重卦孙盛之徒以为夏禹重卦史迁以为文王重卦其言夏禹及文王重卦者按系辞神农之时已有盖取诸益与噬嗑以此论之其言神农重卦亦未为得按説卦云昔者圣人之作易也幽賛于神明而生蓍凡言作者创造之谓也神农以后便是述脩不可谓之作也则幽賛用蓍谓伏羲矣故干凿度云重皇防者羲伏羲用蓍则伏羲已重卦矣故孔安国云伏羲氏既画八卦河图易纬等数所歴三圣但云伏羲文王孔子竟不及神农明神农但有盖取诸益不重卦矣故今依王辅嗣以伏羲始画八卦即自重为六十四卦为得其实【正义】
　　辨王弼郑之説王曰且伏羲初画八卦因而重之者也其经初干初奭【音坤】初艮初兑初荦【音坎】初离初六【音震】初防卦皆六画即此八卦也八卦既重爻在其中蒋氏曰昔神农氏既重为六十四卦而初经更本包羲八卦盖八卦成列而六十四卦具焉神农氏因之也系辞曰神农氏作斵木为耜揉木为耒耒耨之利以教天下盖取诸益王弼以为伏羲重卦郑以为神农重卦其説原于此【十朋】
　　三易之所由作孔曰按周礼太卜三易一曰连山二曰归藏三曰周易郑易賛及易论云夏曰连山商曰归藏周曰周易郑又释云连山者象山之出云连连不絶归藏者万物莫不归藏于其中周易者言易道周普无所不备郑虽有此释更无所据之文先儒因此遂为文质之义今所不取按世谱等羣书神农一曰连山氏亦曰列山氏黄帝一曰归藏氏既连山归藏并是代号则周易称周取岐阳地名毛诗云周原膴膴是也【正义】辨三易经卦皆八郑曰三易之法一曰连山以艮为首所谓兼山艮是已二曰归藏以坤为首所谓坤以藏之是已三曰周易以干为首所谓乾道变化是已盖干始万物坤终万物而易则终始万物者也故命名如此其实一揆故经卦皆八其别皆六十有四焉辨三易作而数显林曰昔者伏羲氏之作易其示诸人盖特以象而已后圣有作因伏羲之象而纵其画用其七八以占吉凶其书为连山因伏羲之画连山之占而易其卦序以补未备其书为归藏因归藏之画而去其七八占以九六其书为周易三易作而数始显矣【节山】
　　辨坤艮即归藏连山洪曰昔者三王之兴正朔各异周以建子为正商以建丑为正夏以建寅为正用天正者其书首干是为周易用地正者其书首坤是为归藏用人正者其书首艮是为连山连山归藏不传久矣今之所司马霄刘光伯之文而已矣固不足信惟当即易而求之尚有可言者焉盖易之坤卦昔之归藏之遗意也故全体皆言地道易之艮卦昔之连山之遗意也故六爻皆列人象举之
　　卦辞爻辞谁作孔曰周易系辞凡有二説一説以卦辞爻辞并是文王所作案繋辞云易之兴也其于中古乎又曰易之兴也其当殷之末世周之盛徳耶当文王与纣之事耶又干凿度云重皇防者羲卦演道徳者文成卦者孔通卦验又云苍牙通灵昌之成孔演命明经凖此诸立伏羲卦文系此孔子作十翼易歴三圣只谓此也故史迁云文王因而演易即是作易者其有忧患乎郑之徒并依此説一以为验爻辞多是文王后事按升卦六四王用亨于岐山追王尅殷之后始追号文王为王若爻辞是文所制不应云王用亨于岐山又明夷六五箕子之明夷武王观兵之后箕子始被囚奴文王不宜预言箕子之明夷又既济九五东邻杀牛不如西邻之禴祭説者皆云西邻谓文王东邻谓纣文王之时纣尚南面岂容自言己徳遂言东西相邻而已又左传韩宣子适鲁见易象云吾乃知周公之徳验此诸説以为卦辞非文王爻辞乃周公马融陆绩等并同此説今依而用之所以只言三圣不数周公者以父统子业故也【正义】
　　辨爻辞周公所作蔡曰伏羲作易者也文王演易者也孔子賛言易者也则爻辞之作非文王尚谁尸之然文王之时商命未改王用享于岐山与夫箕子之明夷皆不宜预卜而前言疑非文王之所为也非文王之所为则孰为之耶子继父业则周公其人也周公制礼作乐皆以继父之志岂独于易而废未集之业哉韩宣子适鲁见易象而观以为周公之徳然则爻之所言是周公之辞明矣其后马融之释经陆绩之叙太皆以为周公无疑是则父子一家之学宜其止称三圣也
　　辨正义得易深旨张曰天下之理本无疑难也且夫爻辞与卦辞说者多谓并是文王所作愚以孔氏正义考之其论详矣观其取升卦王用享于岐山之言与夫明夷陈箕子利贞之语东邻西邻之句其谓爻辞非文王明矣又何必致疑于言语之间乎呜呼学者于卦辞爻辞之作尚不知其人则将何以论卦爻之旨哉则知孔氏正义之所论者其有得易道之深旨也
　　文王何以重卦爻胡曰自伏羲仰观天文俯察地理始画八卦故爻有九六以尽隂阳之数位有三画以尽三才之道写天地雷风水火山泽之象以尽天下之用明健顺动入止说防明之体以尽天下之理然则伏羲之时世质民淳巧伪未兴诈端未作故虽三画亦可以尽吉防之变自神农至尧舜莫不取法八卦之象以为大治之本歴夏沿商以及桀纣之世民欲丛生奸伪万状礼废乐缺天下纷然故三爻不能尽万物之消长究人心之情伪文王有大圣之才罹于忧患观纣之世小人在位诈伪日炽思周身之方逹忧患之情通天地之渊蕴明人事之始终遂重卦为六十四重爻为三百八十四又于逐卦之下为之象辞故天地通变之道万物情伪之理一备于此【安定】
　　上下经法隂阳孔曰按干凿度云孔子曰阳三隂四位之正也故卦六十四分为上下以象隂阳也夫阳道纯而竒故上篇三十所以象阳也隂道不纯而偶故下篇三十四所以法隂也乾坤者隂阳之本始万物之祖宗故为上篇之始而尊之也离为日坎为月日月之道隂阳之经所以始终万物故以坎离为上篇之终也咸常者男女之始夫妇之道也人道之兴必由夫妇所以奉承祖宗为天地之主故为下篇之始而贵之也既济未济为最终者所以明戒谨而全王道也以此言之则上下二篇文王所定夫子作繋以释其义也【正义】
　　辨以简帙分上下经胡曰谓之上下经者自乾坤至坎离三十卦谓之上经自咸常至未济三十四卦谓之下经然则所以分上下二经者以简秩重大故分之也乾坤者天地之象坎离者日月之象故所以为上经咸常者夫妇之义既济未济人伦终始之道故所以为下经先儒亦常谓不分之即无损于义分之亦无害其实但以简帙大而分之也
　　辨上下经之首末郑曰观之繋辞乾坤其易之蕴邪乾坤成列而易行乎其中矣乾坤毁则无以见易故易之上经则首之以乾坤坎水也其在人则为耳在天则为月其象则隂中之阳焉离火也其在人则为目在天则为日其象则阳中之隂焉隂阳合徳而刚柔有体上兑下艮于卦为咸男下女也夫之道也上震下防于卦为常女从男妇之道也人伦之道莫大乎夫妇故易之下经则首之以咸常离阳也有所谓隂坎隂也有所谓阳上坎下离于卦为既济其义与咸同也上离下坎于卦为未济其义与常同也天地絪緼万物化醇男女构精万物化生既济之谓也既济升则其道盈矣盈者亏所倚盛者衰所伏不可以不惧也不可以不戒也故其在既济则思未济之患下经以二卦为终既取象乎坎离又终之以未济圣人之旨深矣
　　上下经错综天人孔曰先儒以易之旧题分自咸已上三十卦为上经已下三十四卦为下经序卦至此又别起端首先儒皆以上经明天道下经明人事然韩康伯注序卦破此义云夫易六画成卦三才必备错综天人以效变化岂有天道人事偏于上下哉按上经之内明饮食必有讼讼必有众起是兼于人事不专天道既不专天道则下经不专人事理则然矣【正义】
　　辨分卦推义有次序程曰乾坤天地之道隂阳之本故为上篇之首坎离隂阳之成质故为上篇之终咸恒夫妇之道生育之本故为下篇之首未济坎离之合既济坎离之交合而交则生物隂阳之功也故为下篇之终二篇之卦既分而后推其义而为之次序卦是也
　　辨分二篇本天人林曰易之分上下经何也天人之用也上经始于乾坤何也诸卦之祖也终于坎离天地之中下经始于咸常何也人事之始也终于未济既济人事之变也此乾坤所以为经之始也坎位乎北离位乎南南北之中天地之中也冬至阳生坎实司之夏至隂生离实司之冬夏之中天地之中也震防得隂阳之始而偏于下兑艮得隂阳之究而偏于上正性所传离坎而已此坎离所以为上经之终也以情相感者莫如男女以礼相合者莫如男下女情感之至者莫如少男少女故先之以咸而咸之六爻具人象焉情既至矣无礼以节之以隂干阳日为之蚀以牝鸣晨家为之索以妇人与政国为之弊非长男长女不足以晓此非男正位乎外女正位乎内不足以终此故继之以常此咸常所以为下经之始也六十四卦之中隂阳各当其位各有其应惟既济为然事至于此蔑不济矣反而观之阴阳皆失位也故未济之象实寓于既济之中以六十四卦相生言之三隂三阳自泰来者极于既未济三阳三隂自否来者亦极于既未济人事至此为之一变矣亦数之所不可不终也始其所当始终其所当终此既济未济所以为下经之终也
