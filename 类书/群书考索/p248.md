<!-- { "loadSidebar": true } -->
　　顺帝永和中兴兖豫四州之卒以击象林万里征行此李固所以愤惋也
　　自汉以后制之善莫善于唐兵寓于民固已近古然畨上宿衞或取诸数千里之外在人情固难以乆行而器用粮糗亦其自备此岂足以传逺不恃张说而骑兵不得置矣○然唐初战胜攻克太宗所以抚驭士卒者犹可畧见平定城邑府库无所私多与士卒共之间有殁于行阵则敛而藏之甚者祭以太牢人莫不感泣而尽力也
　　唐李光弼与安太清战有禆将援矛刺贼者又有不战而却者光弼召援矛者赐之绢不战者斩之于是诸军争奋而贼众大败国朝我
　　宋太祖平蜀收其精卒置川班后以诉南郊赏给斩其四十人而废班雄武兵白昼畧人于市至杀数百軰而后止衞士之无赖则冶鐡以锢其颈太祖甞曰抚养尔軰士卒不吝爵赏苟犯吾法唯有劒耳其于太原之班师则谓将士曰尔軰吾腹心爪牙吾宁不得太原岂忍令害尔軰○康定初文彦博言将权不可不重兵法不可不峻国朝着令禁军将校有过则从中覆可施之平时将不重权军不峻法将何以制上嘉纳之时西鄙用兵有临阵而先退者故公有是请
　　教阅
　　周初太公曰教战之法必明吿吏士申三五之令教其操兵起居进止旌旗指麾○大司马中春教振旅以旗致民平列阵如战之阵辨鼓铎镯铙之用以教坐作进退疾徐疏数之节遂以搜田○中夏教苃舎辨号名之用遂以苗田○中秋教治兵如振旅之陈辨旗物之用遂以狝田皆如搜田之法○中冬教大阅修战法虞人为表百步则一为三表又五十步为一表田之日司马建旗于后表羣吏以旗物鼓铎镯铙各帅其民而致质明弊旗诛后至者乃陈车待如战之陈遂以狩田【周礼】皆于农隙以讲事比年简车卒正三年简徒羣牧五载大简车徒此先王立武之大畧也【刑法志】
　　宣王因出猎而选车徒齐内政春田曰搜以振旅秋田曰狝以治兵
　　晋文公搜于被庐作三军
　　吴王阖闾以孙武为将武以宫人试勒兵以二宠姬为队长三令五申而左右皆笑武斩二队长王不可武曰将在军君命有所不受王知孙子能卒以为将
　　汉兴设南北军之外命天下郡国选能引强蹶张材力武猛者以为轻车骑士材官楼船常以立秋后郊礼毕斩牲于东门以荐陵庙肄孙吴兵法六十四陈每月都课试金革骑士各有员数如有兵警平地用车骑山阻用材官水泉用楼船
　　孝文纳晁错之策以为军之胜负定于内有事则可以应于外颇祖周司马法齐寄政之制
　　后汉立秋之日自郊礼毕始扬威武斩牲于郊东门名曰防刘兵官皆肄孙吴兵法六十四阵名曰乗之魏书曰汉承秦制三时不讲惟十月车驾幸长安水南门会五营士为八阵名曰乗之
　　此京师教试之法也○郡国材官骑七八月太守都尉令长丞相尉会都试课殿最不好为楼船亦习战射行船边郡太守各将万骑行障寨州郡县教试之法也汉文帝射戎服亲御鞍马从六郡良家子材官之士驰射上林讲习战阵
　　是时晁错云士不选练卒不服习起居不精以之应敌百不当十【并西汉】
　　刑法志曰汉以岁时修武备至元帝时以贡禹议始罢角抵而未正治民振旅之事
　　汉光武见翟义反隗嚣叛皆以秋试勒军骑诛守长以起事是以○建武六年罢郡国都尉无都试之法唯京师兵如故
　　灵帝中平五年以天下黄巾贼起大发四方兵讲武耀兵于平乐观
　　献帝建安二十一年有司奏古四时讲武按汉西京承秦制三时不讲唯十月都试今金革兵戈未偃士众素习可无四时讲武但以立秋择吉日大朝车骑号曰阅兵上合礼名下承汉制是冬阅兵
　　魏王曹操亲执金鼓以令进退延康元年曹丕嗣魏王其年秋阅兵于郊公卿相仪王御华葢亲令金鼓之节魏明帝太和元年十月阅兵于东郊
　　晋武帝太始四年九月咸宁元年太康四年六年冬皆自临宣武亲大阅习众军然不自令进退自惠帝以后其礼遂废
　　东晋元帝诏左右衞及诸营教习旅大习仪太兴四年成帝咸和中诏内外诸军戯兵于南郊之故其地因名阅自后藩镇桓庾诸方伯往往阅习然朝廷无事焉
　　宋文帝依故事肄习众军兼用汉魏之礼其后以时讲武于宣武堂【已上晋志宋志】
　　后魏明帝永兴五年以九月十月之交亲行防刘之礼孝成帝和平三年因岁除大傩遂耀兵示武更为制令歩兵陈于南骑士陈于北各击钟鼓以为节度其歩兵所衣青赤黒黄别为部队楯弰矛防相次周廻转易以相赴就飞龙腾蛇之变为函箱鱼鳞四门之阵凡十余法跪起前却莫不应节阵毕南军北军皆鸣鼓角众尽大噪各令骑将六千人去来挑战歩兵更进退以相拒击南败北捷以为威观自后以为常
　　北齐常以季秋皇帝讲武于都外有司先芟菜野为堪为二军进止之节舆驾停观遂命将教众为战阵之法隋大业七年征辽东众军将发御临朔宫亲授节度唐髙祖武徳中讲武于同宫
　　太宗习射殿庭又阅武于城西
　　髙宗显庆二年十一月二十一日讲武于水之南行三驱之礼上设次于尚书台以观之○显庆五年三月八日又讲武于并州城北上御飞閤羣臣临观之武太后圣歴二年欲以季冬讲武有司延入孟春时王方庆上疏孟春讲武是行冬令请至明年孟冬教习以顺天道从之
　　宗开元初讲武新丰先天二年讲武骊山
　　五代承唐衞兵未甞训练
　　宋朝太祖首议教阅击刺骑射甞令步骑数百挽强彀弩视其进退发矢如一喜曰此殿庭间数百人耳犹兵威可观况堂堂之阵数万成列乎○建隆初选天下骁骑集阙庭亲御近郊阅武自是飞山岳台之驾新池玉律之幸曽无虚岁○建隆三年上谓近臣曰晋汉以来衞士不下数十万然可用者极寡朕湏按籍而阅之去其冗弱又亲校其击刺骑射之艺令悉为精锐故顺时令而讲武焉【长编】○建隆四年四月出内库钱募诸军子弟数千人凿大池于京城之南引蔡水注之造楼舡百艘选精卒号水虎捷习战池中命神武上将军陈承昭督其役上遣使者行诣诸道选择精兵凡其材力技艺有过人者皆收禁军聚之京师以备宿衞厚其粮赐居常躬自教阅训练皆一以当百诸镇皆自知兵力精鋭非京师之敌莫敢有异心者
　　太宗兴国二年幸西郊讲武台大阅诸军南北绵亘二十里建五色旗鼓于前崔翰执金鼓按旗指踪六师如一军容甚整上登台就观大恱以金带赐翰奨之上曰晋朝之将无如崔翰者葢言晋室将帅不得其人而军政隳紊也○太平兴国九年上亲阅诸军参攷劳绩升绌之上曰兵虽众苟不简阅即与无兵同先帝训练之方咸尽其要朕因讲习渐至精锐傥统帅得人何敌不克○太平兴国九年幸金明池观习水战曰示不忘战尔至道中阅武于便殿
　　真宗祥符中罢兵之后并依常于农隙教战葢安不忘战古之道○大中祥符三年上谓王旦曰诸军校习武艺或云未益于事朕以为射骑驰突要其习熟至于旗帜之用大为军容亦师之耳目诚不可阙○祥符六年诏在京师诸军选江淮习水卒于金明池按试战掉立为水虎翼军置营于侧其江浙淮南诸州亦令凖此选卒置营初太祖立神衞水军及江淮平定不复振举上以兵备不可废故复置焉○环庆张继勲言本路军士阅习与京师不同望令赴殿前司观教之法真宗曰战阵之事量山川形势教以兵法临阵而用之各禀主帅之命若与京师同法似非便也　又咸平二年大阅东郊　又作文武七条武臣有曰训习简阅
　　英宗治平元年阅诸军班将校武艺擢授有差上谕天武右第三军都指挥使窦州刺史王秀曰尔艺虽不中格而甞有战功故以尔为正刺史又谕散直都虞侯胡从曰尔艺虽不中格而治兵齐肃故以尔为内园使命殿前副都指挥使郝质戒诸军勤习武艺支诸军班钱【长编】
　　神宗熈宁二年枢宻院言厢军近已团结教阅武艺欲给威边指挥请以州军大小定人数自三百人至百人仍改军额淮南曰壮武江南曰雄武荆湖曰静江两浙曰崇节福建曰保节并加教阅二字于军额上从之【同上】○熈宁五年诏以泾原路蔡挺衙教阵队于崇政殿引见仍颁其法于诸路先是上善其法故颁焉【同上】四月庚戌朔诏殿前司马步诸军令廵教使臣春秋分行校试射亲人等给银牒及令兵房检详官置簿考校以多少定殿最取防旧制诸军教阅毎指挥给一两银牒一射中者共分之所得既微无以激劝欲命徧赐宜定殿最【长编】○燕逹为马军副指挥使神宗阅武骑患未精逹谓躬自廵教悉为精锐又采诸葛亮李靖遗意成五阵法授之以教战【事畧】○熈宁八年五月河北第八副将臧景言马射六事诏景即武学召殿前马军司教押马军使臣以所陈六事并下五路经畧司及将官依此教习马军六事者一曰顺骔直射二曰背射三曰盘马射四曰射亲五曰野战六曰轮弄景各为说以晓习射者【长编】○元丰六年二月己酉诏燕逹王渊取一军合用乆将案试营阵先是上亲以古兵法制九军营阵凡出战下营互变分合作止进退方圆尖直习皆尽其妙至是命燕逹按试【同上】
　　哲宗元祐元年二月庚申殿前马歩军司言凖朝防相度到髙翔上言乞依旧教阅御阵事欲于教阵日与新阵日相兼诏遇教阵隔日更互教习所有○元丰七年六月甲申指挥勿行先是神宗置九军营阵为方圆曲直锐凡五变为五阵遂罢教习御阵至是复以旧阵互教【长编】
　　高宗建炎三年六月上谕宰执欲亲阅武宰臣奏祖宗时不忘武备如凿金明池葢欲习水战上已游幸必命衞士驰射因而激赏亦所以赏武上曰朕亦乆命诸将各阅所部人马以别能否当召卿等共观之○绍兴三年十二月辛亥司封员外郎郑士彦奏国以兵故强兵以教故精孔子曰以不教民战是谓弃之甚言其教之不可废也恭唯国家方承平之际禁军教习之法最严且宻况当艰虞之时其可忽诸方今诸州军往往冗占桩留实妨教阅大抵以将迎为急务而以教习为虚文伏望深诏有司参酌祖宗成法申严而行之每州遴选兵官三两员専主教习庶责任严而成效速岁终则较其精粗而赏罚之如此则兵精而国振矣诏劄与诸路帅司措置施行○绍兴三年四月上曰大将统军尤当训练军士为先使五兵利而但优拙要在身率之也若娯女色纵耳目之欲居多暇日何以当委寄之重也【圣政】孝宗乾道二年十一月甲子车驾幸候潮门外大教进早膳毕次幸白石教独摘进呈三司军马总管殿前司王祺主管马军司李舜举主管步军司陈敏率将佐等恭导圣驾幸白石皇帝登台举黄旗军众皆呼万岁骑军打围举白旗三司军皆出举红旗向台合围听一金止就围地作圆形立射生官兵随鼓声出射再一金止举黄旗皆就台下献所获有旨慰劳锡赉诸将战马金带以及士卒赏皆有差时乆隂曀皇帝出郊云雾解驳风日开霁史臣赞曰夀皇圣帝之志未甞一日而忘中原也是以二十八年之间练军实除戎器择将帅选士卒所谓武备者无所不讲白石之搜隆冬出郊亲御鞍马夫岂徒为文具而已故臣敢因斯事以推明圣志之所向焉【圣政】○淳熈四年八月壬申枢宻院奏已降指挥令诸州军有御前屯驻或分屯军马去处将见教阅禁军差官部辖附大军一就教阅所有不系驻劄并分屯军马州军其禁军自合逐州教阅窃虑因而废弛理冝申饬诏令诸路帅司行下所部州军守臣严行责委兵官将见管禁军精加教阅不则差官前去校试如有武艺退惰具当职官姓名按劾施行【圣政】
