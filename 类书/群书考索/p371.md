<!-- { "loadSidebar": true } -->
　　汉初宰相御史大夫尤亲密汉初政权出于一两府于人主最亲宻故御史大夫周昌以事入奏见帝拥戚姬郦食其为左相监宫中如郎中如郎中令公卿百官皆因奏事至公孙亦数窭见上或不冠虽非所以礼貌大臣亦见其相亲矣【同前】
　　汉初相犹有权其后备位申屠嘉为相欲斩邓通田蚡请按灌夫武帝曰此丞相事何请于时相犹有权也自霍光为大将军领尚书事至丞相位在将军上备位而已【陈彦羣博议】
　　汉初御史大夫无觊觎为相之心汉初宰相皆以积功封侯及久次者为之若其他才地有余而功资未足以封侯者则得为御史大夫而不得为相周昌赵尧是也文景武帝初年皆然葢宰相当以勲旧者为之不可以茍得耳是以御史大夫甘心守职而不敢有逾次之心草茅公孙为相不闻阀阅功劳一朝拜相而封侯之爵随之后以为例是以当时凡位至御史大夫不求所以副宰相皆有觊觎代位之心是以武帝之世宰相多祸少全【同上】
　　汉世宰相权轻武帝以中大夫侍中而谓丞相为外朝而内廷之事宰相不与知矣自九卿更进用事事不闗决于丞相也而外廷之事宰相不预知矣自其以吏六百石以上调于尚书也而天下之事宰相皆不与知矣【同上】
　　汉相权轻已久人皆言汉相权轻自大司马领尚书事始自武帝以来宰相建空名于百官之上其轻久矣葢非特石庆醇谨故至此也张汤用事时语国家用度常至日晏丞相充位则固已分宰相之权矣为宰相大事不得与闻坐小事辄诛死岂不大可恨也哉【戴氏笔议】汉武帝之始君弱相强其后君强相弱方武帝即位之始富于春秋武安侯田蚡以肺腑为丞相权移主上上滋不平特以太后之故隐忍而不发当此之时臣强君弱隂胜而僭阳武安侯既死上惩其事尽收威柄于掌握之中大臣取充位而已稍不如意则痛法以绳之自丞相以下皆惶恐救过而不暇当此之时君强臣弱阳胜而偪隂夫豪杰之士类多自重莫肯少杀其锋鄙人则惟恐失之无所不至矣石庆为相时九卿更进用事不闗决于庆庆醇谨而已呜呼此其所以见容于武帝欤【秦少防】
　　汉初相权甚重其后相权甚卑自髙祖以萧曹防陵陈平周勃属吕后以为相之后则宰相之任得有所专而其权甚重若申屠嘉为相欲斩邓通而劾晁错文帝既莫之罪方且遣使以谢之当此之时天下之望宰相也为甚尊及魏其武安之后则宰相之任不敢有专而其权益轻若武帝之时九卿更进用事而李蔡严青翟赵周石庆公孙贺刘屈牦之徒名曰宰相而龊龊自守于不得已而任之当此之时天下之视宰相也为甚卑【林少颖】
　　丙吉为相政治未善而求隂阳和丙吉为丞相出逢羣盗格鬭死伤横道过之不问见牛喘而问之以为诘禁盗贼守令之事隂阳不调此乃宰相职耳谈者美之愚窃以为不然夫宰相所以治隂阳者岂拱手端居无所施设而隂阳自调葢亦佐人主治庶政安四海使和气洋洋薄于宇宙旁畅周达浸润渗漉明则百姓洽隂则鬼神谐然后寒暑时至万物阜安丙吉为政之时政治之不得刑罚之失中不肖之未去忠贤之未进可胜纪哉释此不虑而虑于牛喘以求隂阳和岂不疎哉【温公】丙吉为相不为忧边思职边鄙之事宰相之所宜知者也将帅之能否储峙之虚实山川之险易士马之强弱宜皆晓然于吾之胸中一旦有警则指授于中而取胜于外今也不然平日边事漫不加省一旦边吏以赤白囊至乃信一驭吏之言仓卒之间召东曹按録粗记一二以备应对卒使已受忧边之名而御史大夫等皆得谴责吉方以得士自夸则吾之所为将谁欺乎【宋藻】汉宣中兴之功当始于霍光不在于丙魏史臣之论名相不取其立功之时而取其收功之际斯亦失矣观其言髙祖开基萧曹为冠孝宣中兴丙魏有声夫萧曹起丰沛之间从髙祖诛秦项二人之立功名居多及定天下俱为相国而曰髙祖开基萧曹为冠宜矣若夫孝宣中兴起自藩邸俱由霍光之力其废昌邑于谈笑之间上玉玺于危疑之际在朝骇愕而将军优为之此汉之伊尹也然则立中兴之功葢自发端于霍光而丙吉魏相乃于废立既定之后坐收功于一时专以遵祖宗故事与夫寛厚持重取名语其定国家安社稷固不及光矣
　　汉世宰相名之不正武帝命霍光以周公之事此宰相之职也当是时田千秋方处相位帝既不以委之千秋而委之光则宰相之名移之于光可也今也千秋为相自若而光以大将军辅政则宰相之名不正矣自是而后宰相之名废置惟光之意而国之大事相无预焉燕盖之败桑羊之子迁与史呉系狱丞相千秋召中二千石博士防议问法此其职也而光以擅召为千秋之罪则宰相之职复旷矣由其名之不正以致其职之旷故昌邑之废杨敞为相而不得预其谋至于闻议惊惧不知所言汗出浃背唯唯而已葢霍光有宰相之实而无其名杨敞有宰相之名而无其实名之不正于斯时未见其害其后成帝之世张禹为相而辅政专权乃在王凤平帝之世孔光为相而政之所委乃在王莽卒之擅移汉祚以成海内之祸其源乃在于名之不正【林少颍通鉴论断】
　　光武不任大臣政归房闼天下权柄必有所归人主聪明必有所寄只合委大臣使百官各得其职又况西都吕霍上官王氏皆是权戚不是大臣托孤之际不免政归房闼舍宦官外戚孰得亲近【唐仲友】
　　汉尚书权重凡前汉为三公者惟丞相御史二府不带尚书事其太尉及他官则带尚书事矣【太尉复改大司马大将军】后汉既以司徒比丞相司空比御史大夫而犹与太尉参录尚书事为称凡録尚书事方得预国政则尚书之权任可见虽置三公事归台阁之验见于此矣凡领尚书事得秉政权犹带加官得亲近入禁中也故田千秋桑羊与霍光同受诏辅幼主而不得与尚书事者亦以不领尚书事故也或云惩上官桀争权之患故光独领之自领尚书之名起于霍光则事归台阁不特东汉为然观张安世以大司马领尚书事每定大政议已定乃阳使吏问丞相府则是丞相府不过奉行尚书之议论予决尔
　　宰相权轻九卿权重汉初犹近古髙祖之制御史大夫下相国相国下诸侯王御史大夫之副事下御史御史白之丞相丞相得以可否之御史中执法下郡守中执法即中丞也中丞居殿中受事虽与人主亲近权尊势重然亦是御史大夫之属事下中丞中丞白之大夫大夫亦得以可否之于是下之郡守下之侯王葢尊者行其尊卑者行其卑也及御史大夫抗丞相之权对立而为两府郡国事不上丞相而上御史御史得以意平章之而武帝之世又急于功利多率意施行不经丞相是故张汤为御史大夫数行丞相事造白金皮币而李蔡严翟不与议儿寛为御史大夫九卿更进用事徙流民四十万于边而石庆又不与议大臣既不与大事则贱臣得以轻柄臣自是之后内廷之事丞相不得闻知而归之侍中外廷之事不得闗决而归之九卿郡国上计调吏之事丞相不得与闻而自达于天子调于尚书大臣之无权小臣之横乃至于此葢自陈平自弃其权而武帝又削其权权既分裂四出而贪权者欲集之而归已至使簿书期防之屑以其身冒而为之于是上多事而下为欺矣
　　太尉废置不常按百官表髙帝时卢绾为太尉止一年而省绛侯周勃为太尉亦一年而省惠帝六年勃复为太尉凡十年而为丞相文帝元年将军灌婴为太尉二年而省景帝二年周亚夫破七国归复还太尉【亚夫传又云吴楚反亚夫以中尉为太尉东击吴楚至五年而复省之武帝以来或置或省终无定制】

　　羣书考索续集卷三十一
<子部,类书类,群书考索>
　　钦定四库全书
　　羣书考索续集卷三十二
　　宋　章如愚　编
　　官制门
　　唐宰相
　　唐宰相下行有司事他官上任宰相之职唐以中书令尚书仆射门下侍中为三省官长葢汉时宦官防臣之职而以命宰此儒者所以讥也然此特名之不正尔实亦无害而其大患乃在于职掌太烦而寄任者不专葢三代之际天子所与大臣致力于官府都鄙邦国之治者莫不近者致其详逺者致其畧卑者治其冗尊者治其要故宰相常居其逸而天子至于无为自封建之不立而人主所自治者寖至一命之士皆自朝授而人主所以为治者益勤然而详畧冗要之区茍有统理庶几近古亦可言治今太宗既为尚书六司又有九寺四监厘掌庶务而以宰相总之夫岂不可乃以宰相下行有司之事又以他官上任宰相之职杜如晦既摄吏部又监东宫兵马魏徴戴胄岑文本张亮褚遂良之徒皆自下位参预朝政或专典机宻然则岂有一定之统哉终唐之世宰相无常职亦无常员至守本官为之而有守如故判如故之目坐政事堂而分裂本司事以自便或至数十人同时为之又帅臣为之谓之外宰相其不取法非一端槩此非太宗贻谋之过欤夫太宗但能责房杜日阅讼牒为非宜不知下兼他职已失其宜房杜但既逊谏臣直为得大体不知下行选部参掌考功监修国史兼领学官皆非体也当是时陈师合上拔士论谓一人不可总众职而太宗斥之岭表史葢以此称太宗能柄任大臣不知师合所言要有至理且谓之宰相自然无所不总何烦又兼他职然后谓之柄任耶师合之论非以轻宰相正以重宰相也时既以贻谴史官又以归曲宜其论之不也嗟夫真知宰相之体者太宗房杜犹有愧下此又何言焉姚元崇三为宰相皆兼兵部牛僧孺前后作镇皆佩相印刻之铭志书之史册以为美谈岂知其为当世弊政也哉
　　宰相合谏诤兼用久任古者谏无常员位乎朝皆可有言而况宰相岂无言责故伊傅周召皆有训诰着于诗书不可诬也唐太宗常责宰相全无谏诤若但书勅行文书人谁不堪此为得所以委任大臣之道其时魏徴位宰相号称兼善谏不闻以是为侵官也李泌言臣衰老位宰相以谏而诛分也陆贽言姜公辅官谏议职宰相献替固其职分李渤以萧俛段文昌不谏骊山之幸书之下考李绛久不谏宪宗辄诘所以然然则唐之贤君未尝不以谏诤责宰相唐之贤臣未尝不以谏诤为宰相之责惟李德裕着命乃言天子有争臣七人非宰相之谓也且宰相无不总天下之事皆得平章何独谏诤而不可欤且其位尊地亲地亲则其察之也微位尊则其接之也重故以宰相而论谏当得之于过失未彰之前而有欵曲必从之势虽唐制谏官别有员数若其事涉利害亦容宰相执诤何独不可而谓之非职乎且唐宰相分任他职多矣不以是为侵官独于谏诤致辩焉兹岂为知所轻重哉然德裕亦称名相非茍为容悦者不知何为独建此议论其与武宗言开元初相率三考辄罢姚宋不是过惟李林甫兼权乃十九年以为亟进退宰相为治之本
　　政出二三三公论道经邦燮理隂阳故不以一职名官太尉掌武葢古者大司马之职也司徒主民司空主土皆六卿之任非三公之官也自汉以来失之矣唐不能革正而复因之是以官名之紊莫甚于唐且既有太尉司徒司空而又有尚书省是政出于二也既有尚书省而又有九寺是政出于三也夫天地之有四时百官之有六职天下万事尽备于此如网之在纲裘之挈领虽百世不可易也人君如欲稽古以正名茍舍周官臣未见其可也
