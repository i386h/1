<!-- { "loadSidebar": true } -->
　　史馆总论宋史馆又谓之国史院有判馆事有修撰官此常职也宰相监修朝官修撰京官检讨此常制也仁宗天圣中修真宗史宰相提举执政修史【防枢】殿学阁学同修三馆秘阁校理编修重其事也元丰绍圣国史悉隶秘书而修史则以别曹翰学为之同修则以侍郎为之由馆阁尽为贴职故史局无定所修史无定员也东坡诗中尝有新扫旧巢痕之句葢自叹尝为馆阁之职至是旧迹一扫而空也故凡元丰绍圣大臣所以为是纷更者无非顾虑修史者或纪新法官制之非是于是择其同己者用之而异己者即摈之耳于是蔡京为左史蔡卞为右史【元丰】则起居注非其实矣又以林希为大着丰稷为小注则著作失其真矣坡诗又云朅来东观弄丹青聊借旧史诛奸强葢亦微寓其思昔之意焉夫天子不观史古道也唐自李林甫置史馆于禁中姚璹请撰时政记以进御而宋遂沿袭以为故事天子不能无观史之失矣夫日记起居则为起居注月记时政则为时政记排次起居时政则谓之日歴总集日歴则为一朝实録积集累朝实録则为一代全史今也起居郎舍人之职不侍左右固无以知言动之实而时政进御宰臣监修又从而迁就焉作宋一经果何所据而为之虽然中兴以来即秘书省复建史馆以修神宗哲宗实録乾道中改修蔡攸所编宋会要重编入熈宁中事于是熈丰元祐绍圣之所因革治乱兴王之所由系炳然在眼不啻丹青彼欺君者亦徒为是纷更而已【外有玉局所系编年以纪帝系及夫政令之因革为玉牒熈宁中于三班院置局元丰以隶宗正寺又有勅令所编叙勅令格式乾道中亦复删削建炎已前抵牾号为详定司有删定官】
　　唐世崇尚史馆故史官记事最详臣窃考唐贞观职官故事天子御正衙则起居郎居左舍人居右有命则临陛俯听退而书之每仗下议政事亦必随辅臣入殿执笔记録于前史官随之及仗在紫宸内閤则夹香案对立殿下上记得失繇是事之机要言之微密人之忠邪皆得书之方册昭示将来明主贤臣之事罔或缺遗一代之典文灿然大备且唐天下垂三百年号称至治莫盛于贞观而谋猷设张制度文采勲绩治效必可法于后世而当时崇尚史官载録如此繇今考之事之存者犹十之五六此史官之不可不如故事也【石公弼大观三年为起居郎上徽宗】
　　古者史官皆世掌与久任今史官亟拜亟罢古者史官皆世掌故司马谈之后则有司马迁班彪之后则有班固如扬子云亦是司马迁之甥故最为通史其时史官韦述掌图书四十年任史官二十三年刘知几三十年蒋义二十年葢作史不可造次须是有传授兼识得他本末方可故必当久任今之史院编修与史实録玉牒等官往往亟拜亟罢著作未成不免弃去故作史不出一人之手本末易以失序多所乖异要不若久任之善也【东莱吕氏博议】
　　唐韦述只是史才不比春秋时史官忠义韦述只是史才其为人亦止以一史自是故禄山之乱独抱国史藏南山他意思只道职于作史故抱史以往更不思量自身以上事至于临陷贼汚伪官卒以贬故不食而死若是春秋时人如董狐于赵盾弑君事书法不隠齐崔氏之事书而死者三人南史执简而往闻己书而退如此等人直是宁可死节不肯自屈韦述只知抱史岂知节义者使董狐诸公处此则禄山之事必将直书于策矣【同上】
　　古无国无史史未尝一日无书窃惟自古无国无史史未尝一日无书晋谓之乗楚谓之梼杌鲁谓之春秋以此见无国无史也春秋以事系日以日系月以月系时以时系年必四时具谓之编年以此见史未尝一日无书也汉法太史公位丞相上天下计书先上太史公副上丞相唐及宋宰相皆兼史官其重如此故书榻前议论之辞则有时政记録柱下见闻之实则有起居注类而次之谓之日歴修而成之谓之实録所以广记备言垂一代之典也【龙溪汪内翰文集】
　　宋史官脩撰多简畧遗失史者国家之典法也自君臣善恶功过与其百事之废置可以垂劝戒示后世者皆得书而不隠故自前世有国者莫不以史职为重伏见宋之史以宰相监修学士修撰又以两府之臣撰时政记选三馆之士当陞擢者乃命修起居注如此不为不重矣然近年以来员具而职废其所撰述简畧遗漏百不存一至于事闗大体者皆没而不书此实史官之罪然其弊在于修撰之官惟据诸司供报而不敢书所见闻故也时政记虽是两府臣寮修纂然圣君言动有所宣谕臣下奏议事闗得失者皆不记録惟书除目辞见之类重于起居注亦然与诸司供报文字无异修撰官祗据此铨次系以日月谓之日歴而已是以朝廷之事史官虽欲书而不得书也【云云】加以日厯时政记起居注例皆承前积滞相因故纂録者常务追修累年前事而歳月既逺遗失莫存至于事在目今可以详于见闻者又以追修积治不暇及之【欧阳修上仁宗】
　　寺监
　　寺监六典之制汉有寺监无六典唐有六典无寺监宋兼之而事皆重复既设尚书六曹于上使百司有所凂属又置寺监于下而百司复得分隶故六曹之事裁决已定上翻行于寺监寺监所受听其符报诸司并无可否于其间而空有稽留之弊曷若使六曹文符指挥直抵诸司何其简且便也【文公】
　　寺监总论周典三孤与六卿合而为九即秦汉以来三公三省之任也八座六部已不足以况之矣是岂九寺之卿之比耶即令揆古六部已冗于周而况于寺监乎国初寺监犹为寄禄至元丰而备官至崇观宣政而滥矣中兴并省以光禄鸿胪归礼部以衞尉归兵部以太仆归驾部是九寺止存其五也以少府入将作太府以殿中内侍入内侍省以都水归水部是七监止存其三也【秘书不系监司添改为局】以此集事犹觉扰闲虽并于六部可也梁武帝方循汉制增为十二卿而有春夏秋冬之名是果非观美之具耶【今九寺止存太常宗正大理司农太府以入礼刑戸部亦可耳今二监止存国子将作军器以入工部亦可也然太常大理自汉以来多与礼部刑部兼存者礼刑事重体大故中兴独不并省也】
　　唐世建官之繁今唐既有六尚书又有九寺卿合周汉而并用之不几于繁乎且一尚书之分为其属者有四是为二十四司矣二十四司之属有侍郎有郎中有员外郎然则何所不包而亦何所不任也大司农少府户部职也太常宗正礼部职也大鸿胪礼部之主客也光禄勲但供良醖礼部之膳部也衞尉掌军器仪仗帐幙兵部之库部也太仆兵部之驾部廷尉刑部也而其余四监以礼兵一部隶之亦可也【东莱议论】
　　唐世置使之赘官制之滥未有如唐之甚也六官周制也九卿汉制也汉虽不如古其一代制度犹可言者唐之职官曰省曰部曰台曰寺曰监何如是其多也六部拟周而作也九寺五监复兼汉而用之其为美观乎抑求备于周汉乎户部司徒也而司农太府则一司徒而三之也礼部宗伯也而太常鸿胪宗正秘书监则一宗伯而四之也工部司空也而少监将作军器都水监则一司空而五之也刑部理刑而大理寺复理刑兵部主兵而六军十六衞复主兵吏部一职仅免重复之弊内而知铨外而选补使则其职亦不专矣若夫光禄衞尉皆非汉之旧殿中省既设则与夫太仆者皆可并矣借曰六部所以举其要而寺监所以分其目则二十四司果何为者纲纪既烦文移必滞将有所不行其在当时已病于不振于是皇华四出而百司庶府遂为养贤之地矣始中外财赋之入户部主之既而移于判度支未几租庸盐铁转运之使出则太府不得知其数比部不得覆其出入而戸部为具员矣中外监牧之任太仆主之既而移于殿中省未几内飞龙闲廐之使出则尚乗不得预其事监牧不得攷其籍而太仆为具员矣以至馆驿有使则驾部废礼部有使则祠部废出纳有使则库部废礼仪有使则礼部废微而至宫苑铸钱木炭之属皆衔命而出则向之所谓省簿寺监不几于赘员乎当是之时自内而一司外而列郡无虑皆领于使矣【吕士瞻官制要论】
　　六院四辖【仓场库务附】自六部之外有寺监其间不能无冗员故中兴以来多从并省然寺监之外有所谓院辖者独无所损何也葢以治财用者居其半也是故六院之有粮料审计四辖之有权货务都茶场杂买场左藏库皆为财也其可省者检院鼓院有名无实进奏官诰文思不无冗员而已不徒惟是院辖之外又有所谓封桩库编估打套局惠民药局酒库酒税务省仓丰储仓草料场排岸司无非为财也其可省者车辂骐骥院御前军器所与驾部库部军器监无不重复而已然则当今之有院辖仓场库务有所不可省者大抵皆为财而财之所给大抵皆为兵其次为官殆不可不推原其故也
　　宗司【诸王宫官亲王】夫宗正古官而寺与司分置自宋朝始方今宗寺掌宗庙陵寝专以纂修谱牒图籍为职宗司则纠叙皇族而睦之违则纠之名同而所掌异其实皆周官小宗伯之职尔自元丰改制始不六曹此其离合因革之概也至于宋朝之制王宫官属有翊善讲读之官【直讲赞读记室教授】宗司内外则教训纠举之令凡在仕版不为相不为将其属亲地近者尊以虚名厚以秩禄而已是故无凌轹王室之变矣然靖康之变亦乏维城屏翰之助者事不两立故应如此【宋非赵氏不王故期亲封王而属尊者封郡王皇子出閤亦封郡王纳妃外第则封真王然皆虚名也异姓惟赵普元勲曹彬潘美以女若孙为后故皆封王然亦虚名也故相未有封王者蔡京以绍述而封荆公为舒王何相为清源王又赠韩魏公为魏王以塞朝论而童贯亦封王王爵亦滥矣】
　　国子监【本系五监今以类相从】夫熈丰改制不难知也有生于无实转为虚不遵古意惟务美名此其志也夫国之有学自尧舜以来莫之能易也宋朝国子监粗容春秋释奠而太学犹未营建然有判监事有直讲官天子临幸师儒讲经实意存焉熈宁初诏用经术取士广辟黉舍分为三学元丰正名复置国子监掌三学之政令崇宁立辟雍以三舍之法而考选其名则美其实则非者葢先之以三经之义天下惟知尚同申之以三舍之选天下惟知字学甚至以舒王配食孔顔复令士女从观塑像六经于是乎扫地矣




　　羣书考索续集卷三十五
　　钦定四库全书
　　羣书考索续集卷三十六
　　宋　章如愚　编
　　官制门
　　台谏
