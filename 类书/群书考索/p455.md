<!-- { "loadSidebar": true } -->
　　黄钟不可为它律所用乐律中所载十二诗谱乃赵子敬所云是唐开元间乡饮酒所歌也但却以黄钟清为宫此便不可盖黄钟管九寸最长若以黄钟为宫则余律皆顺若以其他律为宫便有相陵处今日只以黄钟言之自第九宫后四宫则或为角或为羽或为商或为徴若以为角则民陵其君矣若以为商则臣陵其君矣徴为事羽为物皆可类推乐记曰五者皆乱迭相陵谓之慢如此则国之灭亡无日矣故制黄钟四清声用之清声短其律之半是黄钟清长四寸半也若后四宫用黄钟为角徴商羽则以四清声代之不可用黄钟本律以避陵慢故汉志有云黄钟不复为他律所役其余律亦皆有清声若遇相陵则以清声避之不然则否惟是黄钟则不复为他律所用然沈存中续笔谈説云唯君臣民不可相陵事则不必避【先生一日又説古人亦有时用黄钟清为宫前説未是　文公语録】
　　辨丝竹之声丝尚宫竹尚羽宫声大故以羽声济之丝声细故以竹声谐之
　　当先定黄钟之律十二律自黄钟而生黄钟是最浊之声其余渐渐清若定得黄钟是便入得乐都是这里才差了些子其他都差只是寸难定所以易差
　　隋何妥之失谬南北之乱中华雅乐中絶隋文帝时郑译得之于苏祗婆苏祗婆乃自西域来故知律吕乃天地自然之声气非人之所能为译请用旋宫何妥耻其不能遂止用黄钟一均【并同上】
　　上下皆损益之理律管只以九寸为凖则上生下生三分益一损一如破竹矣
　　黄钟应钟长短清浊管有长短则声有清浊黄钟最长则声最浊应钟最短则声最清
　　造乐关国祚长短律管只吹得中声为定若谓用周尺或羊头山黍虽应凖则不得中声终不是大抵声太髙则噍杀低则盎缓刘歆为王莽造乐乐成而莽死后来荀勉造于晋武帝时即有五胡之乱和岘造于周世宗时世宗亦死惟宋朝太祖皇帝神圣特异初不曽理防乐律但聼乐声嫌其太髙令降一分其声遂和唐太宗所定乐及宋朝乐皆平和所以世祚长久
　　今之乐非古乐今之乐非古乐也虽古之郑卫亦不可见矣今关雎鹿鸣等诗亦有人播之歌曲然听之与俗乐无异不知古乐如何古之宫调与今之宫调无异但恐古者用浊声处多今乐用清声处多
　　当明制乐之本孟子论今乐古乐则与民同乐乃乐之本学者所当知也若欲明其声音节奏特乐之一事耳哑钟以避宫声王朴当五代之末杜撰得个乐当时有防钟名为哑钟不曽击盖古人制此不击以避宫声若一例皆撃便有陵节之患【并同上】
　　吾身之乐有舜之文徳则声为律而身为度箫韶二南声不患其不作【文公答陈佐仁】
　　审音不在声而在律由民论之则审音之难不在于声而在于律不在于宫而在于黄钟盖不以十二律节之则无以着夫五声之实不得黄钟之正则十一律者又无所受以为本律之宫也今又极论宫声之妙而无曰黄钟云者则恐其于声音法制之间犹有所未尽也夫以声音法制之粗而犹有未尽则虽有黄帝大舜之君伶伦后防之佐亦如之何徒手而可以议大乐之和哉【声律辨】
　　诗雅变风之辨夫二南正风房中之乐也乡乐也二雅之正朝廷之乐也商周之颂宗庙之乐也是或见于序义或出于记皆有可考至于变雅则固已无施于事而变风又特里巷之歌谣其领在乐官者以为可以识时变观土风而贤于四夷之乐耳【读吕氏诗记桑中篇】三代礼乐达天下三代之时礼乐用于朝廷而下达于闾巷学者讽诵其言以求其志咏其声执其器舞蹈其徳以涵养其心则声乐之所助于诗者为多【文公语録】乡饮之乐可疑乡饮酒所奏乐有不用二南小雅与笙诗而用南吕无射两宫十章不知何据岂有以见古之乡乐用此律而冩其遗声邪将古乐已亡而不可稽考而别制此乐也然则特用此律其防安在【文公答林黄中】
　　乐亡而不可学古乐既亡不可复学但讲学践履间可见其遗意耳【文公答李饶卿】
　　正声子声之别盖正声是全律之声【如黄钟九寸是也】子声是半律之声【如黄钟寸半是也】一均之内以宫声为主其律当最长其商角徴羽之律若短即用正声或有长者则只可折半用子声此所谓一均五声而分正声子声之法也十二律既自有正声又皆有子声以待十二均之用所谓黄钟大吕太簇无子声以其一均之内商角徴羽四声皆短于本律故也若以中吕为宫则黄钟为徴而当用子声矣若以防賔为宫则大吕为徴而当用子声矣若以林钟为宫则太簇为徴而当用子声矣此十二律所以皆有子声也【文公答陈淳】
　　小雅大雅之别正小雅燕礼之乐也正大雅防朝之乐受厘陈戒之辞也故或欢欣和説以尽羣下之情或恭敬齐庄以发先王之徳词气不同音节亦异【诗传】上下通用之乐按仪礼乡饮酒及燕礼前乐既毕皆间歌鱼丽笙由庚歌南有嘉鱼笙崇丘歌南山有台笙由仪间代也言一歌一吹也然则此六者盖一时之诗而皆为燕享賔客上下通用之乐【同上】
　　九歌乃韶乐之本韶与武今皆不可考但书所谓正徳利用厚生惟和九功惟叙九叙惟歌戒之用休董之用威劝之以九歌此正是韶乐之本也所谓九徳之歌九韶之乐也【文公语録】
　　七音之辨不攷郑译答苏防之语无以知七音之始不观杜佑加文武之文无以知七音之变是何也盖伏羲始纪阳气而为律黄帝听鳯凰而定音但有五声未闻有变宫变徴也至周武王始加二变声而七音备焉攷之周语可见矣武王克商之时嵗在鹑火月在天驷日在析木越三日而辰在斗越四十八日而辰在天鼋鹑火张也天驷房也自张及房则为七列鹑火午也天鼋子也自午至子则为七同合之以数昭之以声而七律于是乎作然则加变宫变徴而为七音者岂非自武王始乎故后世或谓之七始或谓之七华黄钟为天林钟为地太簇为人姑洗为春防賔为夏南吕为秋应钟为冬此则以七音而为七始者也婆陀力华为宫声鸡识华为南吕沙识华为角声沙侯加滥华为变徴沙腊华为徴声般赡华为羽声利建华为变宫此则以七音而为七华者也吁故必知七始七华之説而后可与论七音之妙也【顔氏】
　　三夏之歌读左传而知三夏之奏观周礼而知三夏之名考诗颂而知三夏之説夫三夏者歌之大也天子享元侯用之故尸出入则奏肆夏牲出入则奏昭夏四方賔来则奏纳夏昭其声也其声载于乐章其职掌于钟师其名始于周代重其事也然杜预之説则曰肆夏一名樊韶夏一名遏纳夏一名渠吕叔玉之説则又曰一曰肆夏二曰繁遏三曰渠夏三夏之名为不同也愚尝攷之诗而得其説盖肆之为言遂也时迈之诗遂于大位岂古所谓肆夏者乎遏之为言止也执竞之诗言福禄止于周之多岂非古所谓昭夏者乎渠之为言大也思文之诗言后稷配天之大岂非古所谓纳夏者乎吁愚以是知肆夏繁遏渠夏皆为周颂而即三夏之异名也若夫三夏之外又有所谓王夏章夏齐夏族夏骜夏是总为九夏之名尤不可不知也【同上】
　　周人何以不用商音先儒之言曰闻宫声使人温良而寛大闻商声使人方廉而好义闻角声使人恻隐而爱人闻徴声使人乐义而好施闻羽声使人恭俭而好礼则知乐有五音阙一不可然周人祭祀何以用宫角徴羽而不用商乎圜钟为宫黄钟为角太簇为徴姑洗为羽此礼天神之乐而遗商也函钟为宫太簇为角姑洗为徴南吕为羽此礼地示之乐而遗商也黄钟为宫大吕为角太簇为徴南吕为羽此礼人鬼之乐而遗商也故或以为人声或以为杀声或以为中声不知天地鬼神非人孰享商果人声何为不与于祭也黄钟之太簇函钟之南吕莫匪杀声是杀声未尝不用也宫生徴徴生商商生羽羽生角中声阙则上下之音防是中声尤为当用也吁三者之説皆非愚未敢以为信盖古乐以钟殸为主无钟磬则以管为主晋志所谓笛犹钟磬是也今之笛即古之管古者之管但有四孔未有商音至汉京君明始加一孔于笛之后是为商声然则周人祭祀用管为主奚尝恶商哉此非愚之臆説实得之马融之笛赋【并同前】
　　乐器
　　八音之制八音金石丝竹匏土革木也皆乐器也【书説】壎箎之制乐器土曰壎大如鵞子鋭上平底似称锤六孔竹曰箎长尺四寸围三寸七孔一孔上出径三分凡八孔横吹之【诗传】
　　簧笙竽之制簧笙竽管中金叶也盖笙竽皆以竹管植于匏中而窍其管底之侧以薄金障之吹则鼓之而出声所谓簧也故笙竽皆谓之奏笙十三簧或十九簧竽三十六簧也【并诗传】
　　钟磬特垂编垂之别钟磬有特垂有编垂者其特垂者器大而声宏杂奏于八音之间则丝竹之声皆为所掩而不可听故但于起调毕曲之时击其本律之垂以为作止之节其编垂者则声器皆小故可以杂奏于八音之间而不相凌也【文公答王子顺】




　　羣书考索别集卷十五
<子部,类书类,群书考索>
　　钦定四库全书
　　羣书考索别集卷十六　　宋　章如愚　撰厯门
　　古今厯
　　尧时厯象之说厯是书象是器无厯则无以知三辰之所在无玑衡则无以见三辰之所在【文公语録】
　　厯是一件大事厯是古时一大事故炎帝以鸟名官首曰鳯鸟是厯正也嵗月日时既定则百工之事可考其成【同上】
　　先天后天之差厯数防如今下漏一般漏管稍澁则必后天稍阔则必先天未子而子未午而午【同上】当运乎天不当为天所运故尝谓天之运无常日月星辰积气皆动物也其行度疾速或过不及自是不齐使我之法能运乎天而不为天之所运则其疎宻迟速或过不及之间不出乎我此虚寛之大数虽有差忒皆可推而不失矣何者以我法之有定而律彼之无定自无差也【同上】
　　古今厯法疎宻之差古人厯法疎阔而差少今厯法愈宻而愈差界限愈宻则差数愈逺何故以界限宻而愈越多也其差则一而古今厯法疎宻不同故尔看来都只是不曽推得定只是移来辏合天之运行所以当年合得不差明后年便差元不曽推得天运只是旋将厯去合那天之行不及则添些过则减些以合之所以一二年又差如唐一行大衍厯当时最谓精宻只一二年后便差【同上】
　　厯代厯法疎宻太史公厯书是说太初然却是颛帝四分厯刘歆作三统厯一行大衍厯最详备五代王朴司天考亦简严然一行王朴之厯皆止用之二三年即差王朴厯是七百二十加去季通所用却依康节三百六十数
　　推月大小之法问厯法何以推月之大小曰只是以每月二十九日半九百四十分日之二十九计之观其合朔为如何如前月大则后月初二日月生眀前月小则后月初三日月生眀【同前】
　　古人有一定之法今之造厯者无定法只是赶趂天之行度以求合或过则损不及则益所以多差因言古之钟律纽等寸分毫厘丝忽皆有定法如合符契皆自然而然莫知所起古之圣人其思之如是之巧然皆非私意撰为之也意古之厯书亦必有一定之法而今亡矣三代而下造厯者纷纷莫有定议愈精愈宻而愈见差舛不得古人一定之法也【并同上】
　　康节厯法宻尧舜以来厯至汉都丧失了不可攷縁如今是这大总纪不正所以都无是防康节厯十二万九千六百分大故宻今厯家所用只是万分厯万分厯亦自是多了他如何肯用十二万分【同上】
