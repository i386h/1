<!-- { "loadSidebar": true } -->
　　汉髙帝定天下人之死伤亦数百万是以平城之卒不过三十万方之六国十分旡三孝文偃武修文与人休息常欲作露防召匠计之直百金曰百金中人十家之产吾奉先帝宫室尚恐羞之乃止孝景承平赋役减省三十而税一人人自爱每有诏命颁下闾里垂白戴老扶疾策杖以听之思一见太平至武帝元狩中六十余年人众大増太仓之粟红腐而不食都内之钱贯朽而不校孝武帝乗其资畜乃厉兵马以攘戎狄廓地遐广征伐不休十数年间天下之众亦减半矣末年追悔故下哀痛之诏封丞相富民侯昭宣之后罢战务农戸口渐益至孝平元始二年人戸千二百二十三万三千口五千九百五十九万四千九百七十八此汉之极盛也及王莽簒位续以更始赤眉之乱率土遗黎十才二三后汉光武建武中兵革渐息至中元二年戸四百二十七万六百三十四口二千一百万七千八百二十明章之后天下旡事务在养民至于孝和人戸滋殖桓帝永寿三年戸千六十七万七千九百六十口五千六百四十八万六千八百五十六灵帝遭黄巾为宼献帝遇董卓称乱大焚宫庙劫御西迁是以兴平建安之际海内荒残人戸所存十旡一二
　　魏武据中原刘备割巴蜀孙权尽有江东之地三国鼎立战争不息及平蜀得戸二十八万口九十四万带甲将士十万二千吏四万通计戸九十四万三千四百二十三口五百三十七万二千八百八十一除平蜀所得当时魏氏唯有戸六十六万三千四百二十三口有四百四十三万二千八百八十一
　　晋武帝太康元年平呉收其圗籍戸五十三万吏三万二千兵二十三万男女口二百三十万后宫五千余人九州攸同大抵编戸二百四十五万九千八百四口千六百一十六万三千八百六十三此晋之极盛也宋武帝北取南燕平广固西灭后秦平闗洛长河以南尽为宋有帝素节俭有司尝奏东西堂施局脚牀用银涂钉帝以为费使用直脚牀钉用铁公主出适遣送不过二十万旡锦綉金玉之费文帝励精临人江左数代帝王莫及所以称元嘉之理比前汉之文景焉既而国富兵强更务经略元嘉二十七年后魏主太武帝以数十万众南伐河上屯戍相次覆败魏师至步而还宋之财力自此衰耗今按本史起孝武大明八年戸九十万六千八百七十口四百六十八万五千五百一齐氏六王年代短促其戸口未详
　　梁武之初亦称为理及精华耗竭贪地邀功侯景逆乱竟以幽毙元帝暴虐骨肉相残才及三年便至覆灭坟籍亦同灰烬戸口不能详究
　　陈武帝荆州之西既非我有淮淝之内力不能加宣帝勤恤人隠时称令主阅其本史戸六十万而末年穷兵黩武逺事经略呉明彻全军只轮不返鋭卒利器从北殱焉至后主灭亡之时隋家所收戸五十万口二百万后魏起自阴山尽有中夏孝文迁都河洛定礼崇儒明帝正光以前时推全盛戸口之数比夫晋太康倍而余矣及尔朱之乱政移臣下或废或立甚于奕碁遂分为东西二国皆权臣擅命战争不息人戸流离官司文簿又分散矣今按旧史戸三百三十七万五千三百六十八
　　北齐承魏末丧乱与周人抗衡虽开拓淮南而郡县褊小文宣受禅性多暴虐而能委政宰辅杨遵彦十数年间亦称为理故其时以为主昏于上政清于下及武成后主俱是僻王至崇化二年为周师所灭有戸三百三万二千五百二十八口二千万六千八百八十
　　后周闵明二主主祭而已俱以弑崩武帝诛戮权臣方览庶政恭俭节用考覈名实五六年内平荡燕齐嗣子昏虐亡不旋踵按大象中有戸三百五十九万口九百万九千六百四
　　隋文帝始以外戚遂受托孤不逾数年便享大位克勤理道克俭省费至于六宫之内常服浣濯之衣供御故弊随令补用非享燕所食不过一肉有司常进干姜用布袋盛帝以为费大加谴责后进香药复以氊袋盛因笞所司以为后诫其时宇内称理仓库盈溢至开皇九年平陈帝亲于朱雀门劳师行赏自门外列布帛之积围于南郭以次颁给所费三百余万段而不加赋于人炀帝大业二年戸八百九十万七千五百三十六口四千六百一万九千九百五十六此隋之极盛也承其全实遂恣荒淫登极之初即建洛邑每月役丁二百万人导洛至河及淮又引沁水达河北通涿郡筑长城东西千余里皆征百万余人丁男不充以妇人兼役而死者大半及亲征吐谷浑驻军青海遇雨雪之卒死者十二三又三驾东征辽泽皆兴百余万众餽运者倍之又逆征数年之赋穷侈极奢举天下之人十分九为盗贼身防国灭实自取之葢资我唐之速有天下也
　　唐贞观戸不满三百万三年戸部奏中国人因塞外来归及突厥前后降附开四夷为州县获男女一百二十余万口十四年侯君集破髙昌得三郡五县二十二城戸八千四十六口万七千三十一马千三百匹永徽元年戸部尚书髙履行奏去年进戸一十五万髙宗以天下进戸既多谓旡忌曰比来国家旡事戸口稍多三二十年足堪殷实因问隋有几戸履行奏隋大业中戸八百七十万今戸三百八十万显庆二年十月日上幸汝州问中书令杜正伦曰此间田地极寛百姓太少因又问问隋有几戸正伦奏大业初有八百余万戸末年离乱至武徳有二百余万戸总章元年十月司空李勣破髙丽国虏其王下城百七十戸六十九万七千二百配江淮以南山南京西初自贞观以后太宗励精为理至八年九年频至丰稔米斗四五钱马牛布野外戸动则数月不闭至十五年米每斗直两钱麟徳三年米每斗直五文永淳元年京师大雨饥荒米每斗四百钱加以疾疫死者甚众　武太后孝和朝太平公主武三思悖逆庶人恣情奢纵造罔极寺太平观香山寺昭成寺遂使农功虚费府库空竭矣睿宗景云初又造金仙玉真二观补阙辛替否上书极谏不从开元四年山东诸州大蝗八年天下戸口逃亡色役伪滥朝廷深以为患九年正月监察御史宇文融陈便宜奏请检察伪滥兼逃戸及籍外防田于是令融充使获伪勲及诸色役甚众加朝散大夫融奏置劝农判官长安尉裴寛等二十九人并摄御史分往天下所在检责田畴招擕戸口其新附客戸则免其六年赋调但轻税入官阳翟县尉皇甫憬左拾遗杨相如并上疏盛陈烦扰不便寛等皆当时才彦使还得戸八十余万田亦称是憬遂贬为衢州盈川尉融拜御史中丞十三年封太山米斗至十三文青齐谷斗至五文自后天下旡贵物两京米斗不至二十文面三十二文绢一疋二百一十余文东至宋汴西至岐州夹路列店肆待客酒馔丰溢每店皆有驴赁客乗倐忽数十里谓之驿驴南诣荆防北至太原范阳西至蜀川凉府皆有店肆以供商旅逺适数千里不持寸刃二十年戸七百八十六万一千二百三十六口四千五百四十三万一千二百六十五天寳元年戸八百三十四万八千三百九十五口四千五百三十一万一千二百七十二自十三载以后安禄山为范阳节度多有进奉驼马生口不旷旬月郡县供熟食酒肉草料杨国忠任用之后即与蛮王阁罗凤结衅征闗辅河南京兆人讨之去者万不一全连枷赴役郡县供食于是当路店肆多藏闭以惧挠乱驴马车牛悉被虏夺不酬其直数年间因渐减耗十四载管戸揔八百九十一万四千七百九管口防五千二百九十一万九千三百九此唐家之极盛也
　　国朝太祖建隆元年吏部格式四千戸以上为望三千戸以上为紧二千戸以上为上千戸以上为中不满千戸为中下自后三年一度戸口升降开寳九年戸三百九万五百四太宗至道三年戸四百一十三万二千五百七十六真宗天禧五年戸八百六十七万七千六百七十七仁宗天圣七年戸一千一十六万二千六百八十九至嘉祐八年戸一千二百四十六万二千三百一十一英宗治平三年戸一千二百九十一万七千二百二十一神宗熙宁十年戸一千四百二十四万五千二百七十【并防要宝训所载不同又景徳四年丁谓言今戸七百四十一万余比咸平六年増五十五万余】宝元初仁宗御迩英阁读正説养民篇见歴代戸口登耗之数帝谓侍臣曰今天下民籍几何梅询曰真宗所作葢述前代帝王恭俭有节则戸口充羡赋敛旡艺则版图衰减自五季之后生齿雕耗太祖受命而真宗休养百姓天下戸口之数葢倍于前矣　南丰曽巩尝考艺祖之事以为唐天宝十四年天下戸口八百九十一万艺祖元年戸九十六万天下既定戸三百九万元丰二年戸一千三百九十一万皇朝戸口之数其逺过于唐者葢未尝兴一暴役加一横赋圣人之于民必有休养生息之恩而后能致民俗蕃阜之盛天地之气与时运迁而日盛于东南故东南民籍以今凖昔乃为特盛汉元始间天下戸口千一百万而东南戸口当十之一至东汉建康中乃当天下十之二又后而至西晋之太康当天下十之三又后而至唐之开元当天下十之四又后而至国朝之元丰乃当天下十之五
　　版籍类
　　周礼天官小宰八成三曰听闾里以版图司书三嵗大比夫家之数掌邦中之版土地之图地官大司徒掌土地之圗人民之数秋官司民掌登万民之数自生齿以上皆书于版及三年大比以万民之数诏司宼及孟冬祀司民之日献其数王拜受之登于天府内史司防冢宰贰之其重之也如是及乱君之为政也戸口漏于图版避役逋逃者有之于是奸心生而伪端作矣【通典】汉兴萧何收秦丞相府御史圗书藏之髙帝具知天下阨塞戸口多少强弱处以何得秦圗书也他日髙帝过曲逆曰壮哉县顾问御史戸口几何对曰始秦时三万余戸间者兵数起多亡匿今见五千余戸非有圗书可考御史其能详言乎下至宣帝时王成以伪増戸口而获赏是殆旡版籍之可据也光武披舆地圗指示邓禹曰天下郡国如是之广今始得其一子前言天下不足定何也东晋桓温以人旡定本为庚戌土断以一其业安帝时刘裕再申行庚戍土断之科自咸和初苏峻作乱版籍焚烧至梁武帝时晋代旧籍并在谓之晋籍有东西二库宋元嘉二十七年立七条之科至于齐东堂校籍置郎令史以掌之而簿籍至此大壊矣齐髙帝时虞玩之上表曰今戸口多少不减元嘉而版籍顿阙宜以元嘉二十七年籍为正后魏旡乡党之法民多隠冐李冲上言立乡党邻三长定民戸籍公私便之唐制百戸为里五里为郷四家为邻五家为保每里置正一人按比戸口又正天下戸凡九等三年一造戸籍凡三本一留县一送州一送戸部仪凤三年勅自今以后省黄籍及州县籍也【通典】
　　国朝太祖建隆元年有司请据诸道版籍之数揔九千六万余戸此国初版籍之数也四年诏曰萧何入闗先收图籍沈约为吏手写簿书自今旡版籍处便仰置造不得烦扰干徳三年张澹上井田制度戸口防革数太宗至道元年诏复天下郡国戸口版籍【自唐末四方兵起版籍亡失故戸口莫得而知至是始复造】咸平五年诏三司取天下戸口数置籍校定以闻景徳二年令三司每嵗校天下税帐登耗以闻天禧二年减诸州府帐目并从简并勿务滋章四年范雍请逐州选官専管帐以为劳绩从之景祐元年造五等丁产簿并丁口帐
　　舆地圗类
　　前汉收秦圗书沛公至咸阳何先入收秦丞相御史律令圗书藏之沛公具知天下阨塞戸口多少强弱处民所疾苦者以何得秦图书也
　　光武披舆地圗光武披舆地圗示邓禹曰天下郡国如是今始得其一
