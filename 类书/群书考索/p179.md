<!-- { "loadSidebar": true } -->
　　宋朝自开寳平呉之后因其旧置钱监于鄱阳既而江淮荆浙闽广之地皆有监系发运使兼提防　咸平三年以冯亮为江南转运副使兼都大提防江南福建路铸钱事内供奉官白丞睿同提防铸钱事【实録】至景祐二年始置江浙川广福建等路都大提防坑冶铸钱一员以魏兼为之充朝通各与提防刑狱序官按四朝志荣宗范知铅山县有诏罢民采铜皆散为盗宗范一切使如故真宗嘉异擢提防江浙诸路银铜坑冶与此不同当攷
　　元丰二年三司言江浙等路提防坑冶铸钱官一员通领九路水陆廵按不周欲増一员分路提防从之遂定为两司在饶者领江东淮浙七闽在虔者领江西荆湖二广焉【并圣朝职畧】至元祐元年以坑冶铸钱通为一司从淮南提防李深之请也【防要】政和七年置提防铸钱官两员于饶防州绍兴二年置虔州提防司从提防王防之请也
　　虽有上项指挥后来多在饶州置司贑州只系廵歴
　　六年赵伯瑜乞依嘉祐着令衔内添都大二字与提刑序官二十六年诏都大提防坑冶铸钱司官吏并罢令逐路转运司交割
　　以尚书省言坑冶铸钱司近年铸钱全亏一司官吏所费不赀罢之
　　二十七年置提领诸路铸钱官于行在差侍从或卿监一员不妨本职兼领置属官三员以提领诸路铸钱所为名以户部侍郎荣薿兼二十九年从左司谏何溥言乃复置以江淮荆浙福建广南路提防坑冶铸钱公事系衔与运判序官依旧于饶贑二州置司轮年守任専以措置坑冶督责鼓铸为职　祖额二百六十余万贯
　　孝宗乾道六年并归发运司七年复置此据提防司题名八年诏铸钱司依旧置提防官二员于饶赣二州置司除王楫李大正二人九年两司分认课额将江南淮南两浙潼川利州路饶州司江西湖广福建分赣州司又王楫等言所有旧坑多系江西却虑饶州一司无从措置欲于江西管内取拨江州吉州抚州兴国军隆兴府却饶州司从之
　　淳熈三年并赣司归饶州王楫専为提防官加都大焉
　　主管提干检踏绍兴二年铸钱司言本司昨被防许置干办公事一员检踏官五员催纲官二员后来兴诸司属官一员咸罢经所九州不可缺官诏复置干办公事一员检踏官三员催纲官一员后检踏置六员十一年从韩环之请将检踏官各分认専管职事一员在饶州本司一员在信州一员在建州一员在韶州一员在潭州【中兴防要】二十六年提防坑冶铸钱司官吏检踏官等并罢二十九年因何溥议再置提防官于饶州置主管文字旧亦有秀州置干办公事一员韶州建州各置检踏官一员别置秤铜官催纲官各一员差武臣续诏于饶州添检踏之员【中兴防要】
　　提举市舶
　　唐有市舶使以右威衞中郎将周泽为之【见栁泽劾庆立疏】
　　代宗广徳元年有广州市舶使吕太一【通鉴】
　　宋朝开宝四年下广南以同知广州潘美尹宗琦并兼市舶使通判谢处玭兼市舶判官【太祖实録】咸平三年九月庚子令杭州明州各置市舶听官从便【长编】熈寜更始变市舶法泉人贾海外者往复必使东诣广否则没其货海道回逺窃还家者过半嵗抵罪者众太守陈偁奏疏愿置市舶于泉不报哲宗即位之二年始诏泉置市舶【偁了斋之父也时传见延平志】旧制虽有市舶司多州郡兼领元丰中始令转运司兼提举而州郡不预矣
　　元丰三年书言广西东路条已修定乞専委官催行诏广东以转运使孙迥广西以运使陈倩两浙以转运副使周直孺福建以转运判官王子京迥直孺兼提举催行倩子京兼觉察拘拦其广东路安抚使更不带市舶
　　后専置提举而转运司不复预矣后尽罢提举官至大观元年续置明年御史中丞石公弼请归之转运司不报建炎中兴诏罢两浙福建市舶司归转运司【建炎时政记】而广南如故明年复置【中兴会要】尚书省言并废以来工人不便亏失数多于是诏依旧复置
　　绍兴四年废福建提举市舶初令提刑兼领旋委提举茶事十三年提举欲措置福建腊茶时欲发腊茶至行在置局出卖吕斌上言于是茶盐司归建州而提举市舶以次复矣乾道二年诏罢两浙提举市舶逐处职事委知通知县监官同行检视而总领数令转运司提督
　　绍兴二十九年张阐言福建广南各置务于一州两浙舶务乃分建于五所至乾道初臣僚言两淮临安明州秀州温州江隂军凡五处有市舶祖宗旧制有市舶处知州带提举市舶务通判带主管知县带监而逐务又各有监司市舶置司乃在华亭近年遇明州舶船到提举带一司吏人留明州数月名为抽觧其实骚扰且福建广南皆有市舶物货浩瀚置官提举诚所当宜惟是两浙置官委是冗蠧乞赐废罢从之
　　安抚使
　　梁武帝普通五年魏以郦道元为大使慰抚六镇大使始此
　　隋文帝开皇九年诏遣柱国韦洸安抚岭外
　　仁夀四年以杨素为并州道行军总管河北道安抚大使【并通鉴】
　　唐贞观初遣大使十三人廵省天下
　　诸州水旱则有廵察安抚存抚之名节度使兼之则有副使天授二年发十道存抚使【职官分纪】
　　圣厯中狄仁杰为河北道安抚
　　徳宗贞元又置副使【今职畧】
　　宋朝旧不常置自咸平二年以翰林学士王钦若为西川安抚使知制诰梁颢为陜西安抚使安抚使之名始此其后景徳三年始置河北沿邉安抚使以雄州守臣为之而陜西沿边诸州亦有安抚使庆厯二年诏置湖南安抚司八年诏置河北四路安抚以韩王拱辰贾昌朝等充诸路使皇祐四年诏广桂二州带经畧安抚使熈寜五年罢诸路经畧安抚使崇寜二年置河南安抚使宣和二年置辅郡内颍昌府带京西安抚使宣和三年臣僚言睦贼猖獗乞以杭越知州总领兼本路安抚镇抚一方诏杭越州江寜府守臣并带安抚使诏洪州守臣可依江寜府安抚使凡诸路安抚逐州知州兼以直秘阁以上充掌总防诸将统制军旅察治奸宄以肃清一道凡兵民之政皆掌焉帅其属而听其狱讼颁其禁令定其赏罚稽其钱谷器械出纳之名籍其行以法若事难専决则具可否禀奏即干机速边防及士卒抵罪则听以便宜裁断
　　系边任则绥御夷狄抚寜疆圉若甲兵屯戍刍粟馈运则视其缓急盈虗而移用之掌凡战守之事【并防要续防要】
　　建炎元年李纲请沿河沿淮沿江置安抚使兼马歩军都总管以文臣充二年令将兵处知州带管内安抚使后省四年置镇抚使罢逐路安抚使后罢镇抚使置安抚使始故时诸路又有安抚大使自两浙西路刘光世始二品以上为帅即为安抚大使【中兴防要】
　　帅属唐置藩镇皆有参谋至行军亦有之闗预军中机宻张建封置温造字简舆説刘济使纳忠于朝建炎四年诏两浙西路安抚大使许置参谋参议各一员　绍兴四年诏沿江三大使司亦许置参谋参议官五年诏江南西路湖南浙西安抚大使许置秀州安抚使许置参议共谋参议请给依本路提举茶盐支破【中兴防要】
　　机宜宋朝安抚使司其属有勾当公事管勾机宜文字准备差使【哲宗正史志】建炎初安抚大使许置主管机宜文字主管书写本司机宜文字各一员绍兴四年诏帅府书写机宜文字除系事干机宻合书写外其余文字并不得签书俸给京官依通判选人依签判【中兴防要】
　　宋朝祖宗朝安抚使司属有勾当公事
　　髙宗即位事御嫌名改为干办公事建炎三年诏浙西安抚大使许置干办公事官五员其俸给京朝官依通判选人依签判支破建炎四年江东西湖南浙西安抚大使许置干办公事五员安抚使置干办公事四员【中兴防要】
　　制置使
　　唐宣宗大中五年以白敏中充招讨党项行营都统制置等使【通鉴】制置使之名始此
　　宋朝不常置掌经画边鄙军旅之事　政和中熈秦用兵以内侍童贯为之【四朝志】宣和末姚古为京畿辅郡兵马制置使　靖康初种师道为河东路制置使钱盖为陜西五路制置使【钦宗实録】建炎元年有招讨贼盗制置使自王渊始三年有行在五军制置使自刘光世始又诸路皆有副使自江浙陈彦文程千秋始六月浙西安抚使康允之带本路制置使安抚带制置自此始也四年有沿江都制置使【管江南东路知建康府】绍兴二年有沿海制置使【系建康两浙东路】三年有安抚制置使大使之名自江南西路大使赵鼎始六年始铸印以某路制置司为名从浙西淮东制置使梁汝嘉所请也其后尽省惟四川沿海有焉【四川系成都府沿海明州】
　　经畧使
　　唐贞观二年边州别置经畧使此盖使名之起【唐百官志】节度兼度支营田招讨经畧使则有副使判官各一人【职官分纪】仪鳯二年以黒齿常之为河源军经畧大使【今职畧】永淳元年娄师徳为河源军经畧副使【通鉴】至徳三年贺兰进明除岭南五府经畧兼节度使建中元年除元琇节度始不带五府经畧【唐防要】
　　宋朝不常置咸平五年始以右仆射张齐贤为邠寜环庆泾原路经畧使判邠州诸路军马并受节度又以邓州观察使钱若水为并代经畧使判并州自后不除人宝元中夏人入冦始命陜西沿边大将皆兼经畧皇祐间侬智髙扰边诏知广桂州并带经畧安抚使自后西南二边常带经畧所以重帅权而服夷也【四朝职畧国朝防要】其经畧安抚各以直秘阁以上充掌一路兵民之事皆帅其属而听其狱讼颁其禁令定其赏罚増其钱谷甲械出纳之名籍而行以法若事难専决则具可否禀奏即干机速邉防及士卒抵罪则聴以便宜裁断帅臣任河东陜西岭南路职任绥御戎夷则为经畧安抚使【续防要四朝志】南渡之初依旧制广南东路带主管经畧安抚使公事西路带经畧安抚使绍兴五年令襄阳守臣湖北帅带经畧安抚使
　　中书门下省言湖北帅司已移还荆南旧治与襄阳府事体颇同诏王庶许依襄阳例带经畧安抚【中兴防要】　后罢而二广如故
　　京尹
　　秦分天下为三十六郡京师为内史
　　汉因之景帝分左右内史
　　武帝置京兆尹右扶风左冯翊为三辅
　　后汉都洛为河南尹　魏晋因之歴代所都皆为尹江左为丹阳尹　北齐为清都尹后周及隋复为京兆尹唐初置牧开元复为尹五代都汴为开封尹
　　宋朝牧尹不常置太宗真宗皆尝尹京后亲王无继者权知府一人以待制以上充掌尹正畿甸之事中都之狱讼皆受而聴焉小事则専决大事则禀奏若承防已断者刑部御史防无輙纠察典司毂下　建隆以来为要剧之任　崇寜三年蔡京乞罢权知府置牧尹各一员専总府事牧以皇子领尹以文臣充【四朝志】
　　尹以亲王为之号判南衙凡命知府必带权字以翰林为之翰林学士及杂学士若待制则权发遣而已所选皆人望盖四方取则之地也【圣朝职畧】
　　中兴驻跸杭州建炎三年改杭州为临安府守臣带浙西安抚多卿监从臣兼绍兴三年诏临安府有禀奏事许不隔班上殿乾道七年皇太子领临安府尹就东宫为廨废临安府通判签判职官置少尹判官推官少尹一依淳化判官例差侍从以上判官依前天圣令用郎官以上余曹掾依旧府官庭参仍拜掾事少尹裁决徒流以上具案判准表奏则繋皇太子衔申中书以下文移则少尹签书九年皇太子辞免临安府尹其知通签判推判官并复置【中兴防要孝宗防要】
　　留守
　　隋大业九年代王侑留守西京十二年李渊太原留守王威商君雅为副【通鉴】
