<!-- { "loadSidebar": true } -->
　　总论诸厯太初厯为张夀王所诋清台课疎密而是非乃定徐禹治太初第一夀王下吏大衍厯为瞿昙撰南宫说所非灵台校簿而当否始决【大衍厯颁行说等伏罪今侍御史李麟之等校之也】东汉厯元为冯晃冯光所驳熹平校议得失遂分【诏从蔡邕议邕等劾光晃之罪】此厯之方行而迭相诋刺者如是也太初厯是非既定而朱浮以为后天四分仪式既备刘洪以为与天防阔班固谓三统最宻而杜预以为踈一行独指杜预之谬郑谓乾象穷幽极妙而韩翊指其失此厯行既久而递相诋刺者又如是也其余如祖暅之非何承天刘孝孙刘焯之驳张賔王孝通李淳风之讥傅仁均递递相非无穷已也要之两汉之厯太初乾象其最也隋唐之厯皇极大衍其冠也虽更相是非而是非自有定论矣然则太初乾象皇极大衍之厯果能穷尽千万年之数未及百年咸悉更变何哉杜预之言曰天行不息日月星辰各运其舍皆动物也物动则不一虽行度大量可得而限累日为月不得无毫毛之差厯差始于毫毛积而失望晦朔不得不改宪从之书钦天象易治厯明时言当顺天以求合非为合以验天者也唐志曰四时寒暑无形而运于下日月星辰有象而见于上二者常动而不息一有一无出入升降或迟或速不相为谋【此一句害理】其久而不能无差忒者势使之然也故为厯者其始未尝不精而其后多疎而不合亦理所当然不合则屡变其法以求之自尧迄于唐此厯所以未尝同也杜预唐志言异世而一事也是知立推歩之法者求之千万年之上以为上元自谓无毫厘之差行之未十百年而乖违已见盖数往者无所辨而推来者有所证也一行是非诸厯之得失其论甚备而唐志亦称其立法之密一行之言乃曰干度盈虚与时消息告谴于经数之表变常于潜遯之中则圣人且犹不质非筹防之所能及矣观乎此则凡所以钞记者姑识其概焉耳
　　厯有歳差之法隂阳盈缩不齐不能无差故厯家有岁差法【明道先生文集】
　　论尧夫立差法厯象之法大抵主于日日一事正则其他皆可推洛下闳作厯言数百年后当差一日其差理必然何承天以其差遂立歳差法其法以所差分数摊在所歴之年看一嵗差者几分其差后亦不定独邵尧夫立差法冠絶古今却于日月交感之际以隂阳亏盈求之遂不差大抵隂常亏阳常盈故只于这里差了歴上若是这理所以为多尧夫之学大抵似扬雄然亦不尽如之常穷味有二万八千六百此非人所合和是自然也色有二万八千六百又非人所染画得亦是自然也独声之数只得一半数不行盖阳声也只是于日出地上数得到日入地下遂数不行此皆有理譬之有形斯有影不可谓今日之影却収以为今日之影【伊川文集】扬雄兼知法理歴不能无差今之学厯者但知歴法不知厯理能布筭者洛下闳也能推歩者甘公石公也洛下闳但知厯法扬雄知厯法又知厯理【文公】
　　厯法先论太虚厯法要当先论太虚以见三百六十五度四分度之一一一定位然后论天行以见天度加损虚度之嵗分岁分既定然后七政乃可齐耳【黄道之差始自春分秋分赤道所交月道之差始自交初交中黄道所交日出入赤道二十四度月出入黄道六度黄道一周退前所交六十分度之一是谓嵗差月道一周退前所交一度八万九千七百七十三分度之四万三千五百三杪半积二万一千九百一十五年而嵗差周积二百二十一月及分一千七百五十三而交道周矣又节斋曰赤道天之中日道月道斜交赤道之内外其周围长短与赤道无差而日月毎日行度亦无盈缩进退歴家欲求日月交防故以赤道为起筭之法以赤道度数而揆之黄道则日行有盈缩焉以赤道度数而揆之月道则月行有进退焉非日月之行真有盈缩进退也○文公】
　　厯知三辰所在厯是书象是器无厯则无以知三辰之所在无璇玑则无以见三辰之所在【同上】
　　厯差其来有渐尧时昏旦星中于午月令差于未汉晋以来又差今比尧时似差四分之一古时冬至日在牵牛今却在斗【同上】
　　推厯各有所本太史公厯书説是太初然却是颛顼四分厯刘歆三统厯唐一行大衍厯最详备五代王朴司天考亦简严然一行王朴之厯皆止用之二三年即差王朴厯是七百二十加去季通所用却依康节三百六十数
　　古今厯法不同古今厯法各不同其閠法亦从而异秦用颛帝之厯水徳以王天下以十月为岁首故遇闰年即闰九月而谓之后九月盖取左氏归余于终之意近得一统元厯绍兴七八年间作【篇中暗用纪元厯以统元为名】
　　古今厯象惟推算得个隂阳消长分界耳○分野之说始见于春秋时详见于汉志【竝同上】
　　厯之差因日食器久必敝数久必差固也古人谓三百年计厯改宪是厯之改必三百之间可也歴观前世莫有及者何其改之数也汉之厯四变而太初最密不百余年而差矣人皆归咎于当去余分而不去矣四分减之而非乾象増之而亦非何也抑有可言者太初之造司马实职之今以其书大余小余计之则古厯也非太初也何自矛盾邪唐厯十三变而大衍最密不半太初之年而差矣人皆归咎于日法之不分矣而继大衍者推拟圗写分而不能易者又何也抑有可言者大衍之法后不能易而王朴则斩然自立一家虽失追急而不缓亦难矣其源流谁自且厯之起起于斗度而疎密多寡悉皆不齐冬至之日厯之所生也或以为在斗或以为在建或以为在牵牛或以为在女宿何耶歴之差差于日食而晋唐之间凡日之有食若聚讼然讫无中者则晦朔之间朓朒之微孰从而正哉宋朝之厯十余变矣迩者复以差闻今厯虽成而主上以授时在玑衡为先务犹惧有阙令侍臣复验之甚盛举也盖闻仁宗时以其厯而较之麟徳厯大分余者三十有竒小分余者七十有竒今日之厯将缩之将衍之耶诸君其推之以易证之以律明之以春秋而裁之以太元为今日厯之本此星翁厯官事毋泛毋畧【东莱文集】

　　羣书考索续集卷二十三
　　钦定四库全书
　　羣书考索续集巻二十四
　　宋　章如愚　编
　　五行门
　　五行
　　汉五行志河图洛书相为经纬八卦九章相为表里文王演周易孔子述春秋则乾坤之隂阳效洪范之咎证汉仲舒治公羊春秋始推隂阳为儒者宗刘向治糓梁数其祸福传以洪范与仲舒错歆治左氏传其春秋意亦已乖矣言五行传又颇不同是以揽仲舒刘向歆传载眭孟夏侯胜京房谷永李寻之徒所陈行事以传春秋着于篇○后汉五行志司马彪作又晋五行志及隋大槩承袭汉志独唐五行志云灾异之学莫不指事以为学及其难合则旁引曲取而迁就其説葢自汉儒仲舒向歆皆以春秋洪范为学而失圣人之本意至其不通也父子之言自相戾昔箕子陈九畴初不相附属而向为五行传乃取其五事皇极度证附于五行以为八事皆属五行则至于八政五纪三徳稽疑福极之类又不能附至俾洪范之书失其伦序○孔子于春秋记灾异而不着其事应以谓天道逺非谆谆谕人君子见其变恐惧修省而已若推其事应则有合有不合至于不合则将君子怠焉以为偶然而不惧此其深意也葢圣人谨而不言故畧依洪范五行传着其灾异而削事应云○唐五行着灾异而不言事应五代纪言人事而不着灾祥但存之司天攷以为有司所记○五代史昔孔子作春秋而天人备予述本纪书人而不书天予何敢异于圣人哉其文异其意一也葢圣人不絶天于人亦不以天参人絶天于人则天道废以天参人则人事惑故常存而不防也春秋虽日食星变之类孔子未甞道其所以然者【云云】故以其官志之以备司天之考
　　一图指传之谬【田猎不宿饮食不享出入不节夺民农时及有奸谋】木不曲直【貌之不恭是谓不肃】厥咎狂【厥罚常雨○厥极恶说曰顺之其福攸好徳○弃法律逐功臣杀太子以妾为妻】火不炎上【言之不从是谓不义】厥咎僣【厥罚常○厥极忧说曰顺之其福康寕○治宫室治台榭内滛犯亲戚侮父母】稼穑不成【视之不明是谓不哲】厥咎豫【厥罚常燠○厥极疾说曰顺之其福寿○好战攻轻百姓饰城郭侵边境】金不从革【聼之不聪是谓不谋】厥咎急【厥罚常寒○厥极贫説曰顺之其福富○简宗庙不祷祠废祭祀逆天时】水不下润【思之不睿是谓不圣】厥咎防【厥罚常风○厥极凶短折説曰顺之其福考终命】皇之不极○厥咎眊【厥罚常隂○厥极弱】
　　一图形今之意皇极之建【貎恭肃○言从义○视明哲○聼聪谋○思睿圣○木曲直○金从革○火炎上○水润下○土稼穑○时雨○时○时燠○时寒○时风】○五福皇极不建【貌不恭狂○言不从僣○视不明豫○聼不聪急○思不睿○木不曲直○金不从革○火不炎上○水不润下○土不稼穑○常雨○常○常燠○常寒○常风】○六极
　　隂阳生水火阳生隂故水先成隂生阳故火后成隂阳相生也体性相湏也是以阳去则隂竭隂尽则阳防【康节】金火木从类金火相守则流火不相传则然其类也○水遇寒则结遇火则竭从其所胜也【同上】
　　五行之相生五行之木万物之类也五行之金出乎石也故火水土石不及金木金木生其间也火生湿水生燥
　　五行之相得木曰曲直既能屈而反伸也金曰从革一从革而不能自反也水火气也故炎上润下与隂阳升降土不得制焉木金者土之华实也其性有水火之杂故木之为物水渍则生火燃而不离也葢得土之浮华于水火之交也金之为物得火之精于土之燥得水之精于土之清故水火相持而不相害烁烁反流而不耗也葢得土之精实于火之际也土也者物之以成始而成终也地之质也化之终也水火之所升降物兼体而不道者也
　　隂阳为水火水者隂凝而阳未胜也火者阳丽而隂未尽也
　　五行自隂阳阳变隂变而生水火木金土水隂盛故居右火阳盛故居左木阳穉故次火金隂稚故次水土冲气故居中而水火之交系乎上隂根阳阳根阴也水而木木而火火而土土而金金复水如环无端五气布而四时行焉【太极图解】
　　五行气质五行者质具于地而气行于天者也以质而语其生之序则曰水火木金土而水木阳也火金隂也以气而语其行之序则曰木火土金水而木火阳也金水隂也又统而言之则气阳而质隂也又错言之则动阳而静隂也【文公】
　　五行所生之序阳变隂合初生水火水火气也流动闪烁其体尚虚其成形犹未定次生木金而确然有定形矣水火初是自生木金则次于土五金之属皆从土木旋生出来
　　五行循环相生或问以质而语其生之序不是相生否只是阳变而助隂故生水隂合而阳盛故生火木金各从其类故在左右先生曰水隂根阳火阳根隂错综而生其端是天一生水地二生火天三生木地四生金到得运行处便水生木木生火火生土土生金金又生水水又生木循环相生又如甲乙丙丁戊己庚辛壬癸都是这个物事【文公】
　　十是五行数卦虽八而数则须十八是隂阳数十是五行数一隂一阳便是二以二乘二便是四以四乘四便是八五行本只是五而有十者盖是一个便包两个如木便包甲乙火便包丙丁土便包戊己金便包庚辛水便包壬癸所以为十【同上】
