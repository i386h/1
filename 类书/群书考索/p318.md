<!-- { "loadSidebar": true } -->
　　南国何以无变风二南谱问者曰周南召南之诗为风之正经则然矣自此之后南国诸侯政之兴衰何以无变风答曰陈诸侯之诗者将以知其缺失省方设教为黜陟时徐及呉楚僣号称王不承天子之风今弃其诗夷狄之也
　　辨呉楚以僣号黜其诗孔曰列国政衰变风皆作南国诸侯其数多矣不得全不作诗今无其诗故问而释之廵狩陈诗者观其国之风俗故采取诗以为黜陟之渐亦既僣号称王不承天子威令则不可黜陟故不録其诗矣楚僣号称王春秋多有其事知呉亦僣者檀弓云邾娄考公之丧徐君使容居来吊其辞云昔我先君驹王是其僣称王也
　　卷耳后妃求贤李曰古者天子立后六宫三夫人九嫔二十七世妇八十一御妻以听天下之内治以明章天下之妇顺故内顺而家理天子立六官三公九卿二十七大夫八十一元士以听天下之外治以明彰天下之男教故外和而国治葢闑内之事后妃主之闑外之事天子主之故后妃之职惟在于求贤妾以助内治关雎之诗是也至于求贤审官知臣下之勤劳此乃天子之职后妃特辅佐之而已此言后妃之志则是求贤审官知臣下之勤劳但有其志耳
　　卷耳经叙之文诗卷耳求贤审官知臣下之勤劳朝夕思念至于忧勤也孔曰至于忧勤即首章采采卷耳不盈顷筐是也求贤审官即嗟我怀人寘彼周行是也经叙倒者叙见后妃求贤而忧勤故先言求贤经主美后妃之志能为此忧勤故先言其忧也
　　螽斯何以喻后螽斯后妃子孙众多也言若螽斯不妬忌则子孙众多也　李曰螽斯蝗虫之类耳以蝗虫之微物而乃取喻于后妃疑若不伦然诗人之意但取其意不必以蝗虫而嫌之耳如狼跋之诗曰狼跋其胡载防其尾公孙硕肤赤舄几几以周公多才多艺而诗人取喻以为狼毋乃比周公于鸟兽乎是不然诗人亦取其合于徳如何耳如关雎鸷鸟而比于后妃亦取其徳之合也草虫之诗曰喓喓草虫趯趯阜螽草虫蝗虫之类比于妇人诗人取喻类多如此孔子曰小言害道小辨害理关雎兴于鸟君子取其雌雄之有别鹿鸣兴于兽君子取其得食之相呼若以鸟兽之名而嫌之则不可行也观此则可知诗也已
　　汉广何独称南国汉广徳广所及也文王之道被于南国　孔曰羔羊序云召南之国也彼言召南此不言周南者以天子事广故直言南彼论诸侯故止言召南之诗【正义】
　　麟趾处周南之末麟之趾关雎之应也关雎之化行则天下无犯非礼虽衰世之公子皆信厚如麟趾之时也孔曰关雎之化谓螽斯以前天下无犯非礼桃夭以
　　后也虽衰世之公子皆信厚如麟趾之时此篇三章是也此篇处末见相终始故厯序前篇以为此次既因有麟名见若致然编之处末以法成功也此篇本意直美公子信厚似古致麟之时不为有关雎而应之太师编之以象应叙者述以法耳不然此岂一人作诗而得相顾以为终始也
　　诗召南
　　甘棠何以美召伯甘棠美召伯也正义曰武王之时召公为西伯行政于南土决讼于甘棠之下其教着明于南国爱结于民心故作是诗以美之经三章皆言国人爱召伯而敬其树是为美之也诸风雅正经皆不言美此云美召伯者二南文王之风唯不得言美文王耳召伯臣子故可言美也芣苢言后妃之美谓説后妃之美行非美后妃也皇矣言美周不斥文王也至于变诗美刺各于其时豳亦变风故有美周公也
　　甘棠称召公为伯行露虽述召伯事与甘棠异时赵商谓其同时疑而发问故志赵商问甘棠行露之诗美召伯之功笺以为当文王与纣之时召伯自明谁云文王与纣之时乎至行露篇笺义云衰乱之俗微贞信之教兴若当武王时被召南之化久矣衰乱之俗已销安得云微云此文王时也序义云召伯聴讼者从后録其意是以云然郑此答明甘棠笺之所云美其为伯之功谓武王时也
　　何彼秾矣为刺诗林曰二南之诗虽大槩美诗亦有刺诗不徒西周之时而东周亦与焉十二国风无以异也何以辨之据何彼秾矣之诗可知矣其曰平王之孙齐侯之子考春秋荘公元年书曰王姬归于齐此乃威王女平王孙下嫁于齐襄公非平王孙齐侯子而何説者必欲以为西周之诗于时未有平王齐侯乃以平为平正之王齐如齐一之侯与书言寕王同义此妄也据诗人欲言其人之子孙则必直言之如称卫姜云东宫之妹邢侯之姨颂鲁僖公周公之孙荘公之子又何疑乎且其诗刺诗也以王姬徒然有容色之盛而无肃雍之徳何以使人化之故曰何彼秾矣唐棣之华曷不肃雍王姬之车诗人若曰言其容色固如唐棣矣然汝王姬之车何不肃雍乎是讥之也今其序曰犹执妇道以成肃雍之徳变白为黒于理安乎
　　诗邶鄘卫
　　邶鄘卫商畿内地武王伐纣以其京师封纣子武庚分其地置三监自纣城北为邶南为鄘东为卫成王灭三监封康叔于卫后世并二国而有之七世至顷侯当周夷王时卫变风始作各从其国本而异之为邶鄘卫之诗自顷公至襄公凡十二君有诗者六成已下无诗变诗以事为次诸变诗一君有数篇者大率以事之先后为次故卫宣公先烝于夷姜后纳伋妻邶诗先匏有苦叶后次新台是以事先后为次也举此而言则其余皆以事次也墙有茨鹑之奔奔皆刺宣姜其篇不次而使桑中间之编篇之意或以事义相类或以先后相序
　　邶鄘为变风首孔曰邶鄘卫者商纣畿内千里之地柏舟之作夷王之时有康叔之余烈武公之盛徳资母弟之戚成入相之勲文公则灭而复兴徙而能富土地既庸诗义早作故以为变风之首既以卫国为首邶鄘则卫之所灭风俗既异美刺则同依其作之先后故以邶鄘先卫也【正义】
　　辨卫诗为变风首所谓卫首变风者卫居纣都廹近王畿兼邶鄘而有之灭人之国罪莫大焉矧同姓者乎奈何天子不能讨方伯不能伐是以末强而本弱也迹卫诗之始卒君臣之乱未有甚于此时也民俗之敝未有甚于此国也圣人笔其罪以刑万世首之变风次之二南着善以明恶也
　　三国何以同风正义曰以康叔不得二国故知后世子孙也顷公之恶邶人刺之则顷公以前已兼邶与鄘或亦然矣周自昭王以后政教陵迟诸侯或强弱相陵故得兼彼二国混一其境同名曰卫也此殷畿千里不必邶鄘之地止建二国也或多建国数渐并于卫不必一时灭之地理志云武王崩三监叛周公诛之尽以其地封弟康叔号曰孟侯迁邶鄘之民于洛邑邶鄘三国之诗相与同风如志之言则康叔初即兼彼二国非子孙矣邶曷在三国之前三国如此次者以君世之首立前者为先故世家顷侯卒子厘侯立四十二年卒子共伯余立为君共伯弟和袭攻共伯于墓上共伯自杀卫人立和为卫侯是为武公以顷公三国诗之最先故邶在前也鄘柏舟与淇澳虽同是武公之诗共姜守义事在武公政美入相之前故鄘次之卫为后也
　　诗王国
　　王国者王城也武王作邑于镐京谓之宗周为西都成王宅洛邑谓之王城为东都即今之河南周公往营成周即今洛阳成王还西都十一世至幽王为犬戎所杀平王徙居东都王城于是王室下同诸侯诗不复雅故贬之谓之王国变风
　　王诗何以居变风孔曰言王国变风者谓以王当国故服防云尊之犹春秋之王人称王而列于诸侯之上在风则卑矣已比列国当言周王则尊之故显王以当国而叙以此应故每言闵周也王诗次在郑上谱退豳下者欲近雅颂与王世相次故也又曰王下列诸侯谓化之所及才行境内政教不加于诸侯与诸侯齐其列位故其诗不能复更作大雅小雅而与诸侯同为国风焉辨平荘诗分为王风文王之世所谓风二南是也成王之世所谓风者豳诗是也何以平荘之世独无土风之作乎平荘之去成王也四百余年王城之去岐豳也八百余里土风既殊不可系于二南之末不可作于豳诗之末则分为王风而别系之亦势之当然非夫子之作意也
　　辨平王列于国风李曰孟子曰诗亡然后春秋作春秋之作葢在平王之时黍离以下之诗皆是平王之诗也安得谓诗亡然后春秋作乎孟子所谓诗亡者雅颂之诗亡也今也平王之诗既下列于国则是诗之亡矣既以平王之诗为国风则是天王下列于诸侯矣然春秋又或书天王或书天王者葢春秋所以存王道也以是知春秋与诗相为表里
　　王风何以次卫周平王东迁政遂微弱化之所被才及郊畿诗作后于卫顷国地狭于千里徒以天命未改王爵仍存不可过于诸侯故使次之于卫也【谱】
　　诗郑国
　　郑风何以次王孔曰郑以史伯之谋列为大国桓为司徒甚得周众武公夹辅平王克成大业有厉宣之亲有缁衣之美既亲且勲故使之次王也
　　诗齐国
　　周武王封太公望于营邱是为齐凡五世至哀公政衰纪侯譛之于周懿王而烹之当懿王时齐以变风始作又九世至襄公有诗者二桓公已下无诗
　　诗魏国
　　魏无世家其诗当在平桓间
　　魏风何以次齐魏国虽小俭而能勤踵虞舜之旧风有夏禹之遗化故季札观乐美其诗音云大而婉俭而易行以徳辅此则明主也故次于齐
　　诗唐国
　　周武王封弟叔虞于唐至六世孙僖侯唐之变风始作唐之地尧都诗人本其风俗故云唐自僖至献公有诗者四惠公已下无诗
　　唐风何以次魏唐者叔虞之后虽为大国昭公则五世交争献后则丧乱宏多故次于魏下
　　诗秦国
　　周赧王封非子于秦邑为附庸当宣王时命为大夫而变风始作自非子至康公凡十五世有诗者十共已下无诗
　　秦风何以次唐秦以仲始大襄公始命穆公遂覇西戎卒为强国故使之次唐也【正义】
　　诗陈国
　　周武王封妫满于陈是为胡公当周厉王时陈之变风始作凡十八君至于灵公有诗者五成公已下无诗
　　诗曹国
　　周武王封叔振铎于曹凡十五君至于昭公卒共公立有诗者四自文公已下无诗
　　诗桧国
　　桧妘姓之国无世次其诗当在周夷王厉王之间桧风曷次于末桧则其君滛恣曹则小人多宠国小而君奢民劳而政僻季札之所不讥国风次之于末宜哉【正义】
　　诗豳风
　　豳戎狄之地名也后稷曽孙公刘自邰而世居焉及成王时周公遭四国流言之变居于东都乃思先祖公刘大王为豳公忧劳民事致王业之艰难以此叙己志而作七月鸱鸮之诗成王悟而迎之故太师述其诗为豳国之风
　　豳诗居变风末孔曰豳者周公之事欲尊周公使専一国故次于众国之后小雅之前欲兼其上下之美非诸国之例也【正义】
　　辨豳诗有风雅之体林曰説诗之体土风之诗谓之风朝廷之诗谓之雅宗庙祝颂之诗谓之颂诸诗各具一体故皆以先后为次惟豳兼有风雅之制以为风则其辞作于朝廷系于政事以为雅则又记土风焉故列于风雅之间明其不纯于风而不可以雅也辨豳诗不入风雅正义曰金縢云惟朕小子其新逆是成王迎而反之代成王治国政而致太平其世居东都也其入摄王政也常守専一之徳不有囘邪纯似公刘太王之所为也周公作诗之时有自比二人之意及其终得摄王政其事又纯似之此诗用于乐官当立题目太师于是大述周公之志以此七月之诗主述豳风之事故其诗不合在周之风雅而以为豳国之变风焉此乃逺论豳公为诸侯之政周公陈之欲以此序己志非美王业之本不得入周召之正风也又非刺美成王不得入成王之正雅周公王朝卿士不得専名一国进退既无所系因其上陈豳公故为豳之变风
