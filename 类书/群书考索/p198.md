<!-- { "loadSidebar": true } -->
　　汉世公有三等太师太傅太保为上公丞相太尉御史大夫为三公大将军骠骑车骑将军为比公卿有三等前后左右将军为上卿太常至少府皆称正卿执金吾太子太傅将作少府詹事大长秋水衡都尉京兆冯翊扶风为陪卿大夫有三等二千石为上大夫千石为中大夫六百石为下大夫大夫之下复有士刘劭爵制曰自一爵以上至不更为四等皆士也而本表比六百石有博士之官意者爵自公士至不更官自比六百石以下至百石皆士秩也丞相与御史大夫称两府兼将军或称四府或称五府光禄勲称内卿光禄勲王龚以外属内卿校书内朝称朝者博士称礼官司刺史称奉使丞相掾吏称宰士太守称郡守又称明府此汉官称谓之大凢也汉之三公分掌九卿而侍御史则分刺守相守相则察守尉令长然有事御史下相国相国下诸侯王御史中执法下郡守有议论则中二千石二千石博士议郎谏大夫等杂议大率纪纲皆有条绪今自三公言之汉初以丞相御史大夫太尉为三公其名虽均而其权实差武帝罢太尉而置大司马成帝改御史大夫而置大司空哀帝又改丞相为大司徒而遂正三公之名方汉之初丞相之权最尊大尉特佐其职而已籍福说田蚡乃曰魏其为相将军必为太尉太尉相尊等耳至是太尉之权始无异于丞相耳故事御史大夫奏事防廷中差居丞相后不当与丞相均礼萧望之为御史大夫乃不礼于丞相至是御史之权始不下于丞相惟宣帝能加礼丞相稍抑御史而不使之抗尊武帝宠假大司马之权而不任宰相故终汉之世大司马专秉国政而丞相具位行文书大司马古之六卿掌兵者也自汉以太尉改置而兵柄不移致使其权在丞相上以贻异日之祸其来逺矣今自丞相而言之汉初选用人才尽出丞相髙祖诏郡国举贤良必遣诣相国府书行义年武帝之初卫绾奏罢贤良治申韩蘓张者窦婴田蚡推毂赵绾王臧荐人或起家至二千石武帝隂欲杀其权遂増重加官之制朝夕在侧以荐导人物严助侍中则荐朱买臣卫青侍中则荐主父杨得意侍中则荐司马相如而宰相之权尽矣故公孙虽开东阁而不闻荐士李蔡以后客馆丘墟矣不独此也吕后欲王诸吕问右丞相陵左丞相平而不及赵尧文帝钱谷断狱之问不过右丞相勃左丞相平而不及张苍是御史大夫虽名三公特副丞相而已九章之律定于萧相国收孥之令文帝亦与平勃等论议而后除是法令之更定必归之造命之地羣有司不与焉景帝宠任晁错多所变更内史更法定令而列卿未免出位之思御史谋削七国而已无复副贰丞相之实汉制之壊开端于此迨武帝抑又甚焉自武帝任中大夫侍中而谓丞相为外朝而内庭之事宰相不与知矣自九卿之更进用事事不关决于宰相也而外庭之事宰相不与知矣自其以吏六百石以上调于尚书也而天下之事宰相皆不与知矣建水衡之官以侵大农之职置中都三十六狱以紊廷尉之权九卿更进用事而事不关于石庆御史言事日旰而事多决于张汤甚者赵禹以中大夫更定律令视造命之地何有焉其后游宴后始令中书官章奏霍光以大将军领尚书其后殆不可言矣今以御史大夫言之汉承秦制以御史副丞相每人主有大事欲与大臣及九卿议则曰制诏御史或羣臣有奏请天子当下与大臣议则曰下御史文帝欲议肉刑则曰制诏御史而两府同议髙祖封陈平曲逆户口则诏御史而竟行如制书班下诸王国则御史以其制书请于丞相同书而行此之谓御史下相国相国下诸侯王也如制书班下诸郡则御史大夫与中丞同书而不经丞相此之谓御史中执法下郡守是也以御史乃丞相之副而中丞又御史大夫之副诸侯王尊于郡守故丞相主行其尊而御史大夫主行其卑耳自武帝以来凡事多务率意乃专任御史大夫而使之自行张汤为御史大夫议造白金皮币等丞相李严之徒惟取充位皆不与行儿寛为御史大夫与上议行封禅九卿更进用事初不关决于石庆其后东汉辅相权去政事渐归台阁盖自武帝始矣今自九卿言之京辅豪右非一县可令故属之太常九卿之长列侯属之主爵尚书主章奏属之少府皆有本末次第及武帝纷更始置三辅以分太常之权用宦寺为中书谒者而不属少府自改为三辅而太常之权稍微而主爵之职遂废至昭帝时遂有三辅太常举贤良三辅太常纵囚徒之言则太常之职轻矣曩时少府有尚书主文书章奏今置中书而以宦寺掌之是章奏皆不由于庙堂也是以其后恭显得以肆志于其间廷尉本掌狱也而中都官狱又有二十六所以史攷之灌夫系居室复系都司空是居室都司空皆狱也谒者诏王商诣若卢诏狱张汤治他囚导官是若卢导官皆狱也典客有别火狱水衡有上林诏狱中尉有寺互都船狱至若北军尉则主上书者狱他如蚕室暴室皆狱也辛庆忌救刘辅徙共工则共工亦有狱也绛侯囚于请室则请室亦皆狱也是非纷纷而紊乱乎然九卿之名按后汉安纪注以奉常光禄卫尉太仆鸿胪廷尉少府宗正司农为九卿而西汉志所谓奉常光禄勲卫尉太仆廷尉鸿胪宗正司农少府执金吾水衡都尉主爵都尉左内史右内史皆号九卿张禹子宏为太常而传云官至太常列于九卿张安世子延寿为太仆而传云歴位九卿张汤为廷尉而传云及列九卿收接天下名士大夫陈咸为少府而杜邺传云咸为少府在九卿髙弟汲黯为主爵都尉而传云列为九卿郑当时为右内史而传云至九卿为右内史此奉常至右内史为九卿之可考者也今自将军之官言之汉初于左右前后将军皆不常置或有事将兵则置之寻亦罢去至武帝外事四夷则无日不置尝攷将军之号自春秋时已有故公羊传称楚子重为将军左氏传称魏献子为将军汉因其号所置不一然惟大将军最贵次骠骑将军次车骑将军次卫将军又有左右前后将军文帝自代邸夜拜宋昌为卫将军薄昭为车骑将军而车骑卫将军始有定职武帝就军中拜卫青为大将军而大将军始有常职其后复用霍去病为骠骑将军上官桀为左将军始有骠骑左右将军之职用赵充国为后将军韩増为前将军始有前后将军之职其他如师出匈奴则有浮沮匈河浚稽祁连蒲类之号师出两粤则有伏波楼船戈船下濑横海之号击辽东则谓之度辽击西羌则谓之破羌曰骁骑曰护军曰轻车曰材官曰代郡曰鴈门曰二师曰强弩曰六人皆其号也武帝之时又増八校曰中垒曰屯骑曰步兵曰越骑曰长水曰胡骑曰射声曰虎贲凡有八校而刑法志乃曰内増七校盖胡骑不常置也其后以特进领城门兵得举吏如五府武帝雄材大畧一时纷更其乃至此哉
　　汉官
　　汉之迁转惟上所命初不以品秩髙下为升降故士亦俯首聴命而莫敢有所请张释之十年不得调扬雄三世不徙官至有为太仆立功自髙及文犹未离乎旧职则何其濡滞若此也贾谊超迁嵗中至大中大夫公孙徒歩数年至宰相封侯王仲翁补大将军长史三嵗至光禄大夫若此者又何其速也彼其黜陟进退虽未必皆当其贤否而用舍之权一出于我固未始有资格之拘然朱博传云刺史居部九嵗举为守相守相髙第迁为中二千石二千石迁为御史大夫御史大夫任职则为宰相虽然此特常典耳其有异材显効为时君之所识便复不拘此制汉世尊右卑左故号贬秩为左迁而进居髙位者则云以为右职周昌自御史大夫为赵相髙帝谓曰吾犹知其左迁而陈平为右丞相请以位逊周勃文帝乃以太尉勃为右丞相位第一平徙为左丞相位第二此即尊右卑左之实也然至于大臣之不职者去之可也收其印绶可也亦奚至于左迁他官以辱之也孔光免丞相博陆侯乆之复为光禄大夫位次丞相月余为御史大夫未几复为丞相以至韩安国萧望之翟方进之徒皆以御史大夫左迁为他官彼尝执天子之政矣尝正百官而统其权矣今一旦降尊就卑与其僚佐比肩而治事岂所以待大臣哉汉制迁吏三嵗而其他官吏以至仓库之微初未始有终更之限也自夏侯婴事髙祖为太仆至文帝世不易其职扬雄为黄门郎厯三世不徙官此其在内然也有为京兆尹九年如张敞有为刺史五年如何武有为郡太守八年如黄霸其在外职亦未尝不乆任也王嘉谓文帝时吏居官者或长子孙以官为氏其二千石长吏亦安官乐职莫有茍且之意足以见汉之任吏不轻于易置也茍二千石治行课最则持玺书褒宠増秩赐金亦未易迁擢以重斯民去思之心至其属吏则惟太守察其亷污而故郡丞虽老聋或以其亷而不欲为数易【黄霸】曺吏书佐选其可用者而罢斥诸病吏【朱博】亦安有具贠而终任者哉当是时惟长安浩穰最为难治而为京兆者虽久不过三二年近者数月一嵗輙毁伤其失以罪过罢【张敞】则知汉之乆任固以吏之循良而奸贪阘冗軰亦岂容久病民哉汉世士大夫自少至老初末始有限也刘向以二十为辇郎陈咸以十八为郎贡禹之子年十二而元帝欲官之其入不几于滥乎刘辟彊以八十为卫尉公孙以八十为丞相赵充国以七十余为后将军贡禹以八十一迁御史大夫是未至于老废者皆可以绾绶于朝也平帝元始中龚胜以年老乞骸骨诏防遣之始有年至致仕不尽其力之词后汉左雄议限年法四十以上始举孝亷是二者得于古人之意也汉无引年之制大夫告老而归初不以齿论上印绶乞骸骨天子为之赐金安车驷马以宠其行此其常典然有以故禄归老于家者张欧周仁万石君是也有防遣其归而不敢斥名者龚胜邴汉是也有聴其罢归而就问于其家者赵充国董仲舒是也有不待告谢令奉朝请者张禹孔光是也若是者又皆一时之特恩所以全其终始尊其道徳养其气体几于古人之乞言者矣汉律春曰朝秋曰请其礼盖古诸侯之朝聘也后汉和纪注曰奉朝请无员数三公外戚宗室诸侯多奉朝请按石奋以上大夫禄归老于家以嵗时为朝请是上大夫之致仕者亦当朝请也唯病免者乃得旷废王陵吴王濞之类是也冯参以列侯奉朝请世祖中兴不任功臣以事其加优异者不过以列侯奉朝请留京师盖取冯参故事也凡百官遇视朝无不朝者至蘓武之复为典属国萧望之之赐爵关内侯张禹之罢相就第孔光之为太师皆止朝朔望盖时君特以优之非常典也汉世百官洗沐之制史氏不着其详石建为郎中令也传载其每五日洗沐归谒亲郑当时为太子舍人也传载其每五日洗沐常置驿马长安诸郊请谢賔客按此则知五日一暇者乃汉世官吏之通法薛宣传云日至休吏东方朔传云伏日当早归意汉世百官休告之期如此者尚众也惜其无可考耳古者名吏休暇曰告汉律二千石有予告有赐告予告者任官有功最法所当得也赐告者病满三月当免天子优赐其告使得带印绶将官属归家治病也至成帝郡国二千石赐告不得归家和帝世予赐皆絶此孟康说也汲黯病免三月上常赐告者数终不愈至谷永病三月有司奏请免冯野王之守琅琊也病满三月赐告御史中丞劾奏野王赐告养病而私自便持虎符出界归家竟免野王即此事也
　　汉官
