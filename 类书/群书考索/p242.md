<!-- { "loadSidebar": true } -->
　　太宗则无不备矣如金鎗之类皆太宗所创也太宗尝与羣臣议论及屯田利害张洎上言国家惩前王之失审形势之宜以大梁者八方所凑为天下之枢思以阜安兆民临制四海故于京邑而定都焉昔炎运开基高帝曰吾以羽檄召天下兵未有至者又武帝以虎符发郡兵即知兵甲在外也惟自南北军期门郎羽林儿以备天子扈从蕃卫之军唐承隋制置十二卫府民皆农夫也及罢府兵始置神策为军旅不过三四万人以备天子扈从藩卫而已及禄山犯闗驱市人接战徳宗尘扈驾者四百余骑兵甲散在郡国军兵存而可举者除河朔三镇外太原青社各十万人邠寜军宣武各六万人潞徐杨各五万人襄宣夀镇海各二万人自余观察团练据要害之地者亦不及万人今天下甲卒数十万众战马数十万匹萃在京师本固兵强邦家之利也上览嘉之【长编】真宗景徳三年真宗谓王钦若曰马步诸军累终简阅缺额渐多今虽承平武备不可废或谓选近甸强壮朕念取农民以实军伍良策也推军伍之家悉有子弟多愿继世投军但虑父兄各一军则须分别以此故不应募今可晓谕许本军钦若曰此辈尝从父兄征行兵甲部伍熟于闻见亦免废农亩而夺耕民真长久之策也【寳训】　大中祥符四年上因谓宰相曰外道所给比徃年南郊户多十余万葢募兵太广尔其间老疾不任事者当简阅之王旦曰言事者称民间或有小歉及游手皆宜募置军籍然一列军门何由复业不若令田农有利自致滋殖也【长编】仁宗庆厯四年六月富弼上守御十二策河北最号劲兵处若尽精阅则不敌于天下况边徼乎顷朝廷未与匈奴讲和敌骑每入冦惟惧北兵视南兵轻之蔑如也我当分南北兵各为军凡对阵敌必先犯南军南军溃北军累之以必败惩此故有南北混而战者败走益甚是不若纯用北军之为胜也【同上】　庆厯六年三司使王拱辰言太祖时兵十二万太宗时十八万章圣时四十万今皆倍之兵在精不在众冗散坐食非计也【长编】　庆厯中张方平言太祖蓄兵不及十五万人太宗朝不过四十万人章圣备御西北兵籍颇増至于寳元凡内外増置禁军约四十二万余人通计三朝旧兵且八九十万人其乡军义勇州郡厢军诸军小分剩真等不在此数【同上】　嘉祐七年初祖宗兵籍开寳总三十七万而禁军十九万至道总六十六万而禁军三十五万天禧总九十一万而禁军四十三万其数皆有竒自庆厯以来乃总二百二十五万而禁军八十二万视祖宗时募兵浸多至是宰臣韩琦言祖宗之兵有征伐则募事已则省今西北二边屯兵待敌竭天下之力不能给宜先虑而速之开寳至道天禧之兵祖宗所以定乱守成者也惟庆厯兵乃自西帅増置于是诏中书枢密院掇其制裁为定额【通畧】
　　英宗治平二年命供备库副使孟渊等十九人徃开封府界及京东西淮南路募兵【长编】
　　神宗熙寜二年枢密院进呈减驻营兵数目祖宗朝北戎无警即便罢兵今既讲和而屯兵至多徒耗钱帛文彦博曰自古皆募营兵遇事息即罢
　　汉文帝以恭俭故至武帝时府库充实因用兵卒致公私匮乏上曰文景恭俭岂是庶事不为以致富盛葢能立制度所以有成效也如仁宗朝何尝横有费用止缘众人妄耗物力府库遂空韩绛曰朝廷须修法度爱惜财币乃能休息生灵一人独俭未足成化陈升之曰已议暗消本路冗兵于京东招补亦将有序不数年可见效矣吕公弼曰缘边之兵不可多减若遇大阅人数全少北戎观之非便彦博曰自有遣戍兵不至阙事也上曰卿等可详议以闻【长编】　熙寜三年三月诏并龙猛八指挥为六旧三百五十人额今以三百人为额自康定庆厯以来诸军间有并废至熙寜初大整军额有就而合者如龙卫三十九指挥并为二十有以全部附者宣威并入威猛广捷而宣威废罢契丹直拨入神骑而契丹直废罢有并营而増额者如宣武二十指挥四百人额并为十二指挥五百人为额有就而易名者如骁猛四指挥以第四指挥改充骁雄存三指挥自是部伍齐肃无有名存而实缺也　熙寜三年诏以禁军分五都法检治厢军其后禁军或降剰员或陞阶以备厢军诸路力役之事广则闻诏増募而京西转运司所募多至三万人陜西减额五千人亦至三万人河朔流民寓京东者如旧制募士敎阅以为忠果二十指挥分河北总管司以除道恤饥而河北及熙河路修城垒河北所募五千人熙河亦三千人修京城以废马监兵置广固保忠凡十指挥亦五千人湖南徭人平戎泸军兴逃河转漕又皆増置大抵自熙寜元丰之间厢兵之数视祖宗时益众矣自五代后凡国之役皆调于民故民以劳弊宋有天下悉役厢军凡役作工徒营缮民无与焉故天下民力完固承平百年熙寜四年诏拣诸路兵半分年四十五以下力能胜甲者并为大分五十以上愿为民者听之旧制兵至六十始免犹不即许也至是免为民者甚众【长编】神宗尝谓辅臣曰前世为乱者皆无赖不逞之人我艺祖平定天下悉招聚之刺以为兵连营以居什伍相制节以军法厚禄其长使自爱重付以生杀寓威于阶级之间使不得动既无敢为非因取其力以卫良民所以太平之业定而无叛民自古未有及此者王安石行保甲法神宗曰募民兵无异安石曰募
　　兵多浮浪非良农之比也　元丰八年三月凡禁军之最亲近者执殿陛宿卫宫省扈从乘舆号诸班直非诸班直于御前忠佐军头司皇城司骐骥院余军皆以守京师备征戍而出戍边或诸州更戍者谓之屯驻非戍诸州而于总管司者谓之驻泊非屯驻驻泊而以籴贱留便廪给谓之就粮诸司募者曰役兵诸州募者曰本城厢兵敎阅者为敎阅厢兵蕃夷内附纠合其人而用之曰蕃兵什伍其民而敎之武事曰民兵熙寜元丰之间兵制备矣【长编】
　　熙寜之籍天下禁军凡五十六万八千六百八十人人元丰之籍六十一万二千二百四十三人初上即总治平之兵一百十六万一千而禁军步骑六十六万三千校庆厯之籍减几十万开寳之籍増至七十万二千上患兵冗邦用不继始议销并乃亲制选练修饰武备之法甚众【长编】
　　髙宗建炎元年六月诏京东京西河北永兴军淮南江南两浙荆湖路皆置帅府要郡大要郡帅府为安抚使带马步军都总管要郡带兵马钤辖次要郡带兵马都监皆以武臣为之副改路分为副总管路钤辖为副钤辖州钤辖为副都监总管钤辖司许以便宜行军马事辟置僚属依帅臣法屯兵各有差遇朝廷起兵则副总管为帅副钤辖副都监各以兵从听其节制正官愿行者听转运使副一员随军一员留本路提防刑狱弹压本路盗贼则量敌出兵多寡防合以相应援【圣政】
　　总论宋朝兵制太祖定制凡禁军之亲近者号诸班直非诸班直者于军头皇城内守京师外备征戍其出戍边或诸州更戍者曰屯驻非戍诸州而总管者曰驻泊非屯驻驻泊以籴贱而留之者曰就粮
　　包拯尝言沿边单州蓄兵愈多乞令防守外其屯驻驻泊就粮兵士各令归营谓此兵也
　　诸司募者曰役兵诸州募者曰厢兵而敎阅厢兵则又即厢兵而敎之也什五其民教之武事谓之民兵蕃夷内附纠而用之谓之蕃汉兵此制兵之畧也而制兵深意有可得言者太祖聴赵中令之説收节度之权于杯酒间州郡精兵悉归京师虽曰京师十万诸郡十万内外足相制而外兵之弱终不若京师之强也呜呼其虑远矣不特此也前日之乱皆不逞之人为之太祖聚以为兵节以军法畀以厚禄禄厚则各自爱重法严则不敢为非此其虑何如也又不特此也军士衣不得过膝葱韭不得入营无侈心也出戍之日多在营之日少无非念也营在城西者粮在城东营在城东者粮在城西无怠之也此其虑又何如耶是犹御兵之意然尔至于兵之所属又有微意存焉三帅有握兵之重而无发兵之权枢密有发兵之权而无握兵之重彼此相制无敢有异心者此其为虑不既深远矣哉自时厥后此意不明故枢密属官有欲使之管军者东西仓互给有谓之固欲邀求者募兵浮浪有谓之非良农之比者噫祖宗之意微矣
　　汉唐兵制未有善于斯者奈何其莫之察也皇朝之制大臣平章先军而后国羣臣出守先军而后州军曰军资监曰军器官曰参军务曰赡军其于军事重矣盍亦以是加之察乎【林駉】
　　卫兵
　　周制周官宫正掌王宫之戒令纠禁以时比宫中之官府次舎之众寡为之版以待夕击柝而比之国有故则令宿其比亦如之辨内外而时禁稽其功绪纠其徳行讥其出入均其稍食去其淫怠与其竒衺之民会其什伍而教之道艺月终则会其稍食嵗终则会其行事次舎次诸吏直宿若今部署请庐者
　　宫伯掌王宫之士庶子凡在版者掌其政令行其秩叙作其徒役之事授八次八舎之职事若邦有大事作宫众则令之月终则均秩岁终则均叙以时颁其衣裘掌其诛赏
　　庶子宿卫之官皆属太宰
　　内宰以治王内之政令分其人民以居之
　　人民吏子弟分之使众者就寡均宿卫
　　夏官司马政官之属有虎贲氏有虎士八百人虎贲氏掌先后王而趋以卒伍舎则守王闲王在国则守王宫秋官司掌五之法执其邦之兵守王宫罪蛮夷皆守王宫
　　汉制南军在京城门内卫尉主之北军在宫城门外中尉主之国有大变北军亦绕宫屯卫
　　详见汉兵门
　　郎中令秦官掌宫殿掖门户有丞武帝太初元年更名光禄勲属官有大夫郎谒者皆秦官又期门羽林皆属焉
　　卫尉秦官掌宫门卫屯兵有丞
　　景帝初更名中大夫令后元年复为卫尉属官有公车司马卫士旅贲三令丞卫三丞又诸屯卫侯司马十二官皆属焉
　　郎掌守门户出充军骑有议郎中郎侍郎郎中皆无员多至千人
　　并百官表
　　后汉光禄勲掌宿卫宫殿门户典谒书郎更直执防宿卫门户攷其徳行而进退之　五官中郎将五官中郎五官侍郎五官郎中凡郎官皆主更直执防宿卫诸殿门户出充车骑左右仆射主虎贲郎习射左右陞长主直虎贲朝会在殿中虎贲郎中将中郎郎中羽林中郎将羽林郎无员掌宿卫侍从掌选汉阳陇西安定北地上郡西河凡六郡良家子弟补【百官志】
　　唐制左右监门卫掌诸禁卫门籍之法　左右千牛卫掌卫及供御兵仗亲卫一府勲卫二府翊卫二府凡有五府毎府中郎将一人左右郎将各一人　凡府中郎将掌领校尉旅师亲卫之属宿卫者而总其府事左右郎将二焉畨上者以名簿上于大将军而配以职　武徳贞观世重资防二品三品子补亲卫二品曽孙三品孙四品子职事官五品子若孙勲官三品以上有封及国公子补勲卫四品孙五品及上柱国之子补翊卫及率府勲卫之官二品及县男以上子若孙补诸卫及帅府翊卫王府执仗亲事执乘亲事毎月畨上者数千人宿卫内庶及城门给廪食执扇三卫三百人　左右卫上将军各一人大将军各一人将军各二人掌宫禁宿卫凡五府及外府皆总制焉凡五府三卫及折冲府骁骑番上受其名簿而配以职　左右卫左右骁骑左右武卫左右威卫左右领军左右金吾左右监门卫左右千牛卫凡六　左右千牛卫掌侍卫及供御兵仗以千牛备身左右执弓箭宿卫以主仗守戎器　折冲都尉掌领属备宿卫师役则总戎具资粮防习以三百人为团一校尉领之【唐官制】　南北衙兵南衙诸卫兵也北衙禁兵也南衙领于金吾北衙统于羽林李揆曰朝廷置南北衙文武区别以相司察也北衙之制其后虽増易不常名号不一然皆天子宿卫之兵也
