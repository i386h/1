<!-- { "loadSidebar": true } -->
　　戸部【三司附又见三司説　户部曰地官也司徒掌教其属有师氏保氏司马证全不同亦不复论辨】虞舜命九官独不闻以财赋为念者于以见自为之意轻也虽然不取诸民无以为国禹宅百揆熈帝载亮采惠畴则事无不统矣禹贡所谓六府孔修庶土交正底慎财赋咸则三壤成赋中邦皆禹之责也亦犹周之国用皆制于冢宰下之人不得而紊之上之人不得而私之也是故周以冢宰总太府玉府内府外府职内职岁职币之财用者皆九贡九赋九功之入也【以上系常赋其他征敛冢宰不与】有司书以掌其数有司防以听其防计以见九府均通其权皆归于冢宰也宋朝三司使之名虽因仍五季而总统利权暗有合于虞周之意盐铁之财赋虽与古不同而戸部之版籍度支之用度【一曰转运主督运常赋归之户部】犹虞周九贡九赋九功之常也磨勘司衙司胄案修造案河渠案即司防职歳作虞共工之故也章圣朝帑藏盈溢其名其数皆籍于三司惟三司得知之而人主不得以私之也章圣屡欲知之而宰臣李沆终不以进虑开人主之侈心也王安石乃籍其数于御前谓之旁通簿其后户部度支盐铁虽归之本曹而磨勘司归之比部【属刑部】衙司归之都官【属刑部】胄案归之库部【属兵部】修造案归之工部将作军器监其出纳贸易则归之太府寺河渠案则归之都水监宰相既与三司分权而三司所统又分裂于六部寺监又其后也蔡京以制作自任奢费纷起貂珰承受索办不复闗白所司既无计相以司其出入又无宰相以制其大纲祖宗美意至是销削无余而靖康之变作矣呜呼戸部司版籍财赋而刑部之都官比部乃得与焉是刑罚与赋敛相为表里也自汉而下至于宋朝熈丰惟财赋之任屡更者类皆聚敛之臣投人主之欲于是借刑罚以行其私此又变乱之原【司马温公苏子由皆言利权宜归一欲令户部尚书兼领左右曹而旧三司财用事有在五曹寺监者亦归户部诏尚书省立法左右曹钱谷尚书兼总数目知其数此元祐元年诏也至于绍圣则不然矣】　又天下戸数自非兵荒而其离合也有故未容以多寡为盛衰之也昔者合以避赋役故户数寡今也析以避田数故户数多也唐初天下户八百余万而口四千余万率一户而五口也今姑以一州一邑言之率户一万则口二万户二万则口四万是昔者一家五口而今也一家二口也较以一家八口之数唐犹不古而况于今乎赋役不均故其弊至此不究其源而猥誉今日户数之盛过于全盛之时或者其未然也
　　唐户部大畧唐户部之职葢三变焉杜佑谓唐分六部吏兵尚书资任尤美故宰相多兼领之方时无事人主留意人才故以宰相下行选职所以宠资之至于多事之日百万兵屯仰给有司用度或阙国非其国故不得已而以宰相下行戸部之事而居之者诚为难矣葢自肃宗朝宰相吕諲使度支其后遂为故事贤相如裴度李德裕皆常以身任之惟裴度知度支非宰相所宜因请罢去韦质言宰相不可兼钱谷而德裕怒其轻已且贬之识者以是知裴李之优劣然周官以冢宰制国用所谓九贡九赋九式九职皆有常分属官治其繁而冢宰听其要尔唐制六部尚书皆宰相之属而度支郎掌歳计所出而支调之与中书门下议定乃奏然则财用之计本闗丞相使户部治其繁而已总其要亦何不可今也系公使名而下行其事是一变也又其后遂省之有分置故吴武陵之盐铁度支一户部郎尔今分其务员则戸部之职尽废此又一变也接于五代后唐遂以盐铁戸部为三司使然则戸部之职一变而判以丞相再变而主以他官三变而为三司而所谓三司使乃其三变耳是亦非古宋朝熈丰间始罢此职而论者惜之是但知宋朝典故而未尝攷所自来也
　　宋戸部财宜归一祖宗时外置转运使以漕一路之赋内置三司使之总天下之财自常平仓隶司农外其余皆总于三司一文一勺以上悉申帐籍非条例有定数不得擅支故能知其大数量入为出分画移用取彼济此指挥百司及转运使诸州如臂使指自神宗改官制以来内置尚书六曹二十四司九寺四监应支用钱物五曹与寺监皆得自专有司得符即时应办而户部不能制申发帐籍又不尽归户部外分二司转运司独主民常赋及酒税之课其余财利悉收于常平司转运之财左曹隶焉常平之财右曹官焉而左曹又不隶于尚书天下之财分而为二始无专主之者至哲宗时司马光始乞归户部使权出于一然国家支费之尤大者莫如三司昔时三司有三案掌之一曰河渠二曰胄曹三曰修造皆属之三司故事归乎一自神宗分河渠案为都水监分胄曹案为军器监分修造案为将作监三监既隶工部故事归于三司司马光虽乞收揽诸司私权而三监之属工部者犹故是以苏辙谓光当时所以未得其要乞明诏三监并隶戸部
　　礼部古者六官以治教礼乐为本而政刑事工其助也汉以来礼教礼乐未免虚文政刑事工乃为先务是故礼乐刑政相为表里则足以导其善心而制其不善之念后世惟知刑罚与赋敛通至问以礼乐教化则曰钟鼓之音笾豆之事各有司存而已此唐虞之世夷夔契之所分典不厌其详而今日既有太常复有礼部人即以为冗且赘也元丰正名礼书犹缺建炎中兴复并光禄鸿胪而归礼部以其职掌虚闲虽多无所事也然则礼部亦幸有学校贡举之事而已不然太常自足以治三礼何以礼部为哉
　　贡举太宗至道中御史王齐陈十事以为贡举不严孤贫难进莫若令在朝三品及见任文武陞朝官子孙弟侄荐名于两监即今所谓监举也又欲令未陞朝官子弟及白屋之士荐名于州郡即今所谓乡贡也然后升于礼部亦两分之则权势异途孤贫自进齐之説诚然矣特不知今之荐于监者率十取二三而荐于乡者率数百人而取一其所以优权势而抑孤贫者犹故也然宋初礼闱所取不过十一人未几而数十人又未几而数百人至于熈丰贡以万计而所取又倍于前者其故何欤宋初有制举有荐举有遗逸举以分其所入之余也熈丰大臣尽屏诸科而限以科举一路犹西蜀之水防乎巫峡无怪其奔冲鬭激疾驰急趋而无复渊沄回委之态也使齐生乎今其论贡举之弊又当如之何而可行哉【嘉祐元年诏每嵗秋试自县令告察行义保任之上于州长复审察焉然后上本道使者类试已保任而后有缺行则州县皆坐罪若省试文谬坐元考官于时富弼韩琦任政府也是后王安石吕惠卿专政一切变更故其所言则欲庶几三代教育选举之法而所取者叶祖洽陆佃辈也】
　　兵部唐制兵部掌武选至元丰则并于吏部宋初兵部悉归枢密院至元丰始分掌武举地图车甲之政令然则武选在吏部兵权在密院而兵部之所职掌亦甚微矣宜乎中兴之始以衞尉归兵部以兵部郎兼职方又以驾部兼库部而太仆寺亦隶焉然则今之密院乃古者夏官司马之职兵部特赘员耳名为夏官其实安在刑部刑部之与大理自汉以来未尝偏废当今诸州有司録有法曹有理掾诸道有提防刑狱在京有大理寺刑部覆奏大臣审谳犹不识古人详刑之意者人命所系甚重也然刑部之有比部者唐制也天下财赋皆纳于左藏库而太府四时上其数比部覆其出入防稽逋劝每三月一比也周官司防以属冢宰宋初比部悉归三司是以元丰改制复以比部归刑部又以地官之司门隶焉岂古人省刑罚薄赋敛之意欤荆公理财动法周典至是不法周典而法唐制又何欤
　　工部工部周之冬官也六官惟司空之属不具故后世足之以考工记或曰足之者非也六官其属六十而地官六十有三所谓角人羽人丱人之类皆工也秋官六十有二所谓司烜柞氏皆工也夏官之属几七十所谓掌固掌疆司险量人司爟挈壶射人司弓矢司甲司戈盾藁人司兵之类皆工也百工之士散处于六官之属云尔是或一説也今工部之属有虞部即地官之山虞泽虞其屯田即稻人水部即川衡也其然岂其然乎然宋朝工部之职悉总于三司修造案初无不集之事岂亦周官之意乎官制行农田水利等事纷然四起无益于国祗以病民而已元祐诏兼领司封司勲仓部驾部水部各减一员复以主客兼膳部职方兼库部都水兼司门屯田兼虞部亦以闲剧不同故也
　　刘安世请省寺监以归六部哲宗即位之初膳部并于主客虞部入于屯田又六曹所减凡十九员处之得其理也今太仆鸿胪光禄太府各二卿军器将作少府各二监丞部官属仍不预焉省曹所减止十余员而寺监所谓又倍平昔昔杜佑建议于唐此谓一臯陶二垂二伯夷二伯益【云云】今凡寺监之职可以为六部者宜并省之
　　罢三司使审官院审刑院三舍法事始归于四部吏部所掌者注铨之法也而铨选之法不容无弊弊在官联太冗而奸得以壅蔽稽留戸部所掌者财赋之法也而财赋之法不容无弊弊在持守太吝而德泽因以不逮于民礼部掌贡举而贡举之弊失于士风刻薄滥进偶得者容乎其间而不知诋诃刑部掌奏谳而奏谳之弊失于案牍稠重舞文巧诋者容乎其间而不加辨别自五代置三司而移户部财赋之权自淳化雍熈置审官院而侵吏部铨选之权自审刑院建而谳复之议属于中书不属于刑曹自三舍法行而升贡之序归于学校不归于宗伯后圣立法举而更张之复六官之旧而各散其司天下咸曰名正而辞顺【李贤良垕文】
　　唐吏兵尚书资任尤美杜佑谓唐分六部吏兵尚书资任尤美故宰相多兼领之葢吏部主文选兵部主武选此权任之所归是以称美焉惟户部当古地官之任其任甚重其务甚繁然而不若兵吏之美也方时无事人主留意人材故以宰相下行选职所以宠资之至于多事之日百万兵屯仰给有司用度或阙国非其国故不得已而以宰相下行户部之事而居之者诚为难焉【制度编】
　　唐礼部乃古司徒吏部乃古司马考功郎乃古司士成周选举之法先之以司徒而终之以司马唐人先之以礼部而终之以吏部司马位居司徒之次而受其成者故以司马受终焉若此比类言之则唐之礼部乃古司徒之职而吏部实居司马之任所谓司士以德诏爵以功诏禄以劳奠食则犹唐之考功郎之类也然而冢宰者初无预于其间岂非以此为有司之职而其废置大柄不应于始进之日而锱铢耶【制度编】
　　兵部为闲曹工部为散秩且兵部之设如古司马本以主天下甲兵出入之政工部之设如古共工本以主天下百工营筑之事今也握兵之将出于三衙管军用兵之畧制于枢密而兵部特掌其籍而已数之盈虚彼莫得而周知籍之冒伪彼莫得而致诘也则兵部于此为闲曹土工之兴出于宫苑伎巧制作之工专主于内侍省而工部特掌其籍而已器械之精粗彼莫得而问费用之多寡彼莫得而预也则工部为散秩【李贤良垕文集】兵部工部官职冗赘兵部旧章军旅武选今军旅归枢密使武选归吏部右选兵部有尚书侍郎官所领不过厢军铺兵之名籍其属有职方者掌诸州逐年所上地图有驾部者每年一至车辂院行视而已近虽省并郎官员缺一司仍在省官之俸不能当吏禄之竒数文移回复之害固自若也工部所掌营缮百工之事今营缮之大者归转运司临安府小者归修内司百工有文思院军器所而将作军器监实按临之亦不过歳时按行故事士之才者既无职以自见而不才者得以滥吹竽于其间【薛季宣文】
