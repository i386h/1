<!-- { "loadSidebar": true } -->
　　校书郎【汉之兰台及后汉东观皆蔵书之室当时文学之士校书其中故有校书之职后于兰台置令史又选他官入东观乃令典校秘书或撰述传记盖有校书之任而未为官也故以郎居其任则谓之校书郎以郎中居其任则谓之校书郎中当时重其职故学者称东观为老氏蔵室道家蓬莱山至魏始置秘书校书郎后周属春官之外史唐掌讐校典籍为文士起家之良选其文崇文馆著作司经局并有校书之官皆为美职而秘书省为最唐校书郎掌讐校典籍判正文字皆辨其纰缪以正四库之国史焉】编缉校正定其脱误则校书郎主之【元丰制见上建炎罢绍兴复置又参酌旧制必召试学士院而后命之】
　　正字【后汉桓帝初置秘书监掌图书古今文字考合同异其后监令掌图籍之纪监述作之事不复専文字之任矣今之正字盖令监之遗职校书之通制歴代无闻北齐集书省掌讽议有正书秘书省司经籍有正字隋四人唐因之掌刋正文字其官资轻重与校书郎同贞元八年属集贤殿】编缉校正定其脱误则正字主之【元丰制见上建炎罢绍兴复置又参酌旧制必召试学士院而后命之也】
　　著作佐郎【汉东京图书悉在东观故使名儒硕学入直东观撰述国史谓之著作东观皆以他官领焉盖有著作之任而未尝为官员也魏明帝太和中始置著作郎官中书省専掌国史后置佐著作郎官中书省専掌国史后又置佐著作郎亦属中书晋秘书监自调补之元康诏曰旧著作旧属中书今秘书既典文籍宜改中书著作为秘书著作于是改秘书后别自置省谓之著作省而犹隶秘书著作郎一人谓之大著作専掌史任佐著作郎始到职必撰名臣传一人宋齐以来迁佐于下谓之著作佐郎亦掌国史集注起居梁初周舍裴子野皆以他官领其职与大著作同陈为令仆子弟起家之选后周属春官之外史唐为著作局亦属秘书省龙朔改著作郎为司文郎中佐郎为司文郎寻复旧初著作郎掌修国史及制碑颂之属分刋局事佐郎贰之徒有撰史之名而实无其任其任尽在史舘其属有校书正字】掌脩纂日厯祭祀祝辞则著作郎佐主之【元丰制见上初除林希为大着丰稷为小着皆一时选也】
　　经筵　周官师氏掌以媺诏王保氏掌谏王恶　汉武时儿寛见帝语经学　宣帝甘露三年诏诸儒讲论五经于石渠阁光武平陇蜀后数引公卿郎将讲论经理建武五年受尚书通大义毎朝令桓荣敷奏经义　显宗时张酺以尚书教授数讲于御前　肃宗即位引酺防庭中使酺讲尚书一篇建初四年会诸儒于白虎观讲五经同异帝亲临决如石渠故事灵帝诏三公选通尚书章句举杨赐侍讲于华光殿
　　唐太宗时置文馆精选天下文学之士又命孔頴逹讲五经正义　宗开元十三年改丽正脩书院为集贤殿书院选耆儒日一人侍读以质史籍疑义置集贤院侍读学士侍读直学士褚元量马懐素为侍讲毎入阙门则令乗肩舆以进亲自迎送以申师资之礼韦处厚通五经义穆宗诏入为翰林侍讲学士
　　宋太祖召赵孚对后殿讲周易又召王昭素对便殿令讲易乾卦　太宗太平兴国八年用吕文仲为侍讲又幸国子监孙奭讲尚书　真宗咸平元年召崔頥正讲尚书于景福殿又于苑中説大禹谟以年老致仕仍充直讲二年以杨徽之夏侯峤并为翰林侍读学士侍读学士邢昺为翰林侍讲学士先是侍讲朱崇首置此职择耆旧以充其选班次如翰林学士设直庐于秘阁侍读更直　仁宗天圣元年上始御崇政殿召翰林侍讲孙奭冯元讲论语初诏双日至是只日亦诏讲读六年又命孙奭讲尚书　景祐元年以贾昌朝赵希言王宗道杨安国并为崇政殿説书日以二人入侍讲院崇政説书自此始　庆厯三年诏御史中丞侍讲延英阁故事中丞无预经筵者以昌朝善于讲论特诏之四年命曽公亮讲毛诗王洙读祖宗圣政録丁度读前汉书初元昊叛罢读至是复命讲读　皇祐三年御延英阁读易又御集贤阁讲易英宗时御迩英阁召讲经史　元丰官制废翰林侍读侍讲学士但以为兼官必侍从以上兼之其秩卑资浅则为説书嵗春二月至端午日秋八月至长至日遇只日入侍迩英阁轮官讲读　元祐七年复増学士之号　元符元年省
　　神宗时司马光进读通鉴汉贾山防因言从谏之美拒谏之祸又读通鉴汉纪至曹参代萧何为相一遵何规矩上曰使汉常守何之法久而不变可乎光曰不独汉也夏商周之子孙茍能守法虽至今存可也建炎二年三月甲午诏经筵讲论语读资政通鉴至四月庚申上谕宰执曰故事自五月至八月罢讲筵朕以寡昧履兹艰难方夙夜孜孜于经史若如故事则累月当废疑义无所质朕欲勿罢可乎羣臣皆称善于是诏勿罢讲筵【圣政】　宋朝讲读官初未有定制　太宗始命吕文仲为侍读继而加翰林学士侍读　真宗时乃特置翰林侍读学士班次翰林学士旧讲读官毎见先赐坐暂起讲复坐　仁宗富于春秋乃令儒臣并就御案遂为故事王安石以为道之所存礼亦加重请复赐坐不行程頥为侍读请坐不从　元祐间苏颂为侍讲请如庆厯故事诏讲读官遇不讲日各进汉故实二事
　　崇政殿説书宋景祐元年置以贾昌朝为之　四年改为天章阁侍读　庆厯二年以赵师民预讲官复为崇政殿説书【分纪】盖秩卑资浅则为説书不兼侍讲元祐间范纯夫乃以著作佐郎兼侍讲司马公休又尝以著作佐郎兼侍讲前世所未有也【吕原明家塾广记】　崇寜中初除説书二人皆以隐逸起蔡宗吕瓘仍遂其性诏以士服随班朝谒入侍【同前】
　　职名宋之制有士曰殿学士曰阁学士曰杂学士曰待制曰殿撰曰修撰曰直阁殿学士士有观文有资政有端明资望极峻无吏守无典掌惟出入侍从备顾问
　　观文殿大学士非宰相不除　皇祐元年诏置观文殿大学士宠待旧相今后须曽任宰臣乃得除授时贾昌朝由使相右仆射观文殿大学士判尚书都省观文殿置大学士自昌朝始　三年诏班在观文殿学士之前六尚书之上【会要】　自是尝任宰相者出必为大学士　熈寜中韩绛宣抚陜西河东得罪罢守本官四年用明堂恩授观文殿学士宰相不为大学士自绛始【续防要】
　　观文殿学士以宠辅臣之去位者　观文殿即旧延恩殿初为文明殿学士【四朝国史】　庆厯七年宋庠言文明殿学士称呼正同真宗諡号兼禁中本无此殿额其学士理自当罢乞择见今正朝或
　　秘殿以阁学士易之乃下诏改为紫宸殿学
　　士以参知政事丁度为之【防要】　时学士多以殿名为官称丁遂称曰丁紫宸【归田録】　八年御史何郯以为紫宸不可为官称于是改延恩殿为观文殿欧阳公云观文乃隋炀帝殿名理宜避之盖当时不知然则朝廷之士果不可以无学也　即殿名置学士【防要】以丁度为之【东斋记事】自后非曽任执政者弗除【续防要】　熈寜中王韶以熈河功元丰中王陶以宫僚虽未歴三府亦除是职盖异恩也然韶犹兼端明殿龙图阁学士【续防要】
　　资政殿大学士学士亦以宠辅臣之去位者　资政殿在龙图阁之东序　景徳二年王钦若罢参政后真宗时置资政殿学士以宠之在翰林学士下侍读学士上　十二月复以钦若为资政殿大学士班在文明殿学士之下翰林学士承防之上资政殿置大学士皆自钦若始　景祐元年诏资政殿学士薛奎班在翰林学士承防之上【薛奎事见实録】　康定二年右正言梁适请遵先朝故事定以员数康定诏大学士置二员学士三员【防要】　旧制资政殿大学士学士并以宠朝臣之去位者　元丰中韩维陈荐皆以东宫旧臣故特授焉【防要】
　　端明殿学士惟学士久次者始除近嵗以待签枢云端明殿即西京正衙殿也【退朝録】　后唐天成元年明宗即位之初四方书奏命枢宻使安重诲进读懵于文义孔循献议始置端明殿学士命冯道赵凤俱以翰林学士充班在翰林学士上后有转改止于翰林学士内选任初如三舘例职在官下赵鳯转侍郎讽任圜特移职在官上后遂为故事　晋天福五年废开运元年复【五代史】
　　宋太宗时程侍郎羽为之后随殿名改为文明殿学士庆厯中改文明为紫宸复改紫宸为观文【其改置本末见观文殿】明道二年改承明为端明复置端明殿学士以翰林侍读学士宋绶为之在翰林学士之下大抵宋朝皆以翰林兼领不以翰林兼领者唯程戡王素乃特拜也自明道讫元丰无前执政为之者近来以待学士之久次者元丰中以前执政为之自曽孝寛始以见任执政为之自王安礼始【防要】　政和中尝改为延康殿【职畧】　建炎二年都省言延寜殿学士旧系端明殿学士诏依旧【中兴防要】近拜签枢者多领焉
　　阁学士杂学士宋庶官之外别加职名所以厉行义文学之士髙以备顾问其次与议论典校讐得之为荣选择尤慎元丰中修三省寺监之制其职并罢满嵗补外然后加恩兼职直龙图阁省郎寺监长贰补外或领监司帅臣则除之待制杂学士给谏以上补外则除之系一时恩防非有必得之理【奏议】　元祐二年诏増复馆职及职事官并许带职尚书二年加直学士中丞侍郎给舍谏议通及一年加待制　绍圣三年诏职事官罢带职非职事官仍旧【防要】
　　待制　唐永徽中命文馆学士一人日待制于武徳殿西门
　　文明元年诏京官五品以上清官日一人待制于章善明福门
　　先天末又命朝集使六品以上二人随仗待制代宗永防时勲臣罢节制无职事皆待制于集贤门凡十三人崔祐甫为相建议文官六品以上更直待制其后着令正待制官日二人　开元中毎日以六品以上清官两人待制于衙内【唐职林】　据纪元云永徽中诏许敬宗毎日待制于武徳殿此始有待制之名　永泰元年敕裴冕等并集贤待制此始有待制之所然则盖唐设官也
　　宋景徳元年置龙图阁待制以杜镐戚纶充并依旧充职　祥符二年诏班视知制诰列其下　元祐令从四品掌侍从备顾问有所献纳则请到或奏对【续防要】
　　龙图阁　宋大中祥符中建龙图阁在防庆殿西偏北连禁中阁东曰资政殿西曰述古殿阁上以奉太宗御书御制文集及典籍图画寳瑞之物【防要】及宗正寺所进属籍世谱【四朝志】有学士直学士待制直阁学士　大中祥符三年置以杜镐为之班在枢宻直学士之上　六年诏给防在本官之上【防要】
　　直学士　景徳四年置以杜镐为之班在枢宻直学士之下　祥符六年诏给衘在本官之上【防要】待制　景徳元年初置以杜镐戚纶为之并依旧充职　四年诏班在知制诰之下并赴内殿起居【防要】自改官制为学士初复之职或知制诰平出除之【官制旧典】
　　直阁　祥符九年以冯元为太子中允直龙图阁直学士名始于此
　　天章阁　天禧四年初建天章阁在防庆殿之西龙图阁之北　明年仁宗即位修天章阁工毕奉真宗御制安于天章阁东曰羣玉殿西曰蘂珠殿以在位受天书祥符故曰天章取为章于天之义天圣八年置待制　庆厯七年又置学士直学士【防要】又有侍讲学士　庆厯七年初置在龙图阁学士之下学士罕以命人迄于仁宗世才王摰一人而已
　　直学士　庆厯七年初置在龙图阁直学士之下【防要】
　　待制　天圣八年初置寓直于秘阁与龙图递宿寻命范讽鞠咏充职【防要】
　　直阁　政和中置详见贴职
