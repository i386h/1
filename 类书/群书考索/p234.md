<!-- { "loadSidebar": true } -->
　　淳化元年三月乙未诏权停贡举　淳化二年吏部吕正以为取士之门无出贡部天下解荐颇失精研望条制以惩谬滥上曰取士择材国之令典不可不谨【寳训】　淳化三年正月丙申朔诸道贡举人万七千三百皆集阙下辛丑命苏易简等同知贡院既受诏径赴贡院以避请求后遂为常制三月戊戌上御崇政殿覆试合格进士先是胡旦苏易简王世则梁灏陈尧叟皆以所试先成擢上第由是士争习浮华尚敏速或一刻数诗或一日十赋将作监丞陈靖上疏请糊名考校以革其弊上嘉纳之诏两省三馆文学士始令糊名考校第其优劣以分等级得孙何以下凡三百二人并赐及第五十一人同出身上谕之曰尔等各负志业中我廷选効官之外更励精文翰勿坠前功也何等旅拜辛丑又覆试诸科擢七百八十四人并赐及第百八十人出身就宴赐御制诗三首箴一首进士孙何而下四人皆授将作监丞大理评事通判诸州余及诸科援故事州县官入谢于长春殿上谓宰相曰天下至广借羣材共治之今嵗登第者又千余人皆朕所选擢此等但能自捡清美替而归则驯致亨行未易测也时诏刻礼记儒行篇赐近臣及京城朝官与在外者并以赐何等令为座右之诫初内殿坐书以赐御侍以宠之至陈尧叟始易以箴用敦勉崇及孙何则诗论并赐时论荣之内出巵言日出无数见者骇异不能措词颁率扣殿槛上请会稽钱易时年七十日未中所试三题皆就言者指其轻俊特黜之　淳化四年三月乙亥诏权停贡举十二月辛丑诏三史及通礼科旧制各试三十场今但试十五场毎场令贡举官取三卷发其端俾之诗能晓大义及识竒字方为合格
　　至道二年三月丁卯是春诏权停贡举　至道三年五月壬午诏今岁贡举宜令有司精校能否无或因循如覆试有不合格者当行严罚毎进士一百人许解二十人明经以下诸科共有一百人解二十人如不及一百人亦约此数解送仍十分中只取二分仍须合格有艺不必依所定分数
　　会要云进士百人解二十九人恐九字误特加详考本志无此按孙何九月壬午议云贡士新规十取其二然则进士及明经诸科毎百人各取二十人
　　旧制国子监开封府举人有与发解官亲戚者止两司更互考试上虑涉私徇是秋特选官别试十月癸丑命钱若水等覆考开封府得解进士试卷故事京府解十人已上谓之等甲非文业优赡有名称者不处时以髙辅尧为首钱易次之易颇为流辈所推许意不平遂上书指陈发解官所试朽索驭六马赋又诗论防题意涉讥讪又进士数百辈诣府讼荐送不当辅尧亦投牒逊谢请以易为首开封府以闻上以为士流纷竞不可啓其端且欲镇压浮俗乃诏若水等擢文行兼著者一人为首乃以孙暨为第一辅尧第二易第三
　　咸平二年春正月乙丑命礼部尚书温仲舒知贡举御史中丞张泳刑部郎中师颃同知贡举刑部员外郎董太常博士正涉同考试及封印卷首仍当日入院礼部贡院封印卷首自此始三月癸亥诏今年举人颇众若依去年人数取合格者虑有所遗可增及七十人诸科增及百八十人礼部寻以孙暨等二百五十人名闻并赐及第五月丙戌诏天下贡举人应三举者今嵗俱免取解自余依例举选必求实艺无使遗贤当竢奏名朕亲临试　咸平三年三月辛亥翰林王旦等三人权知贡举三月戊寅诏礼部所试合格举人有权要亲族者具名以闻礼部上合格举人甲午上御崇政殿亲试命翰林宋白等与馆阁王府三司官二十一人于殿后西阁考覆国子博士雷说著作佐郎梅询封印卷首亲览入等者赐陈尧咨以下二百七十一人进士及第一百四十三人同本科及三传学究出身尧咨尧叟弟也又命翰林邢昺等十五人考校诸科得四百三十二人赐及第同出身又试进士五举诸科八举及尝经御试或年逾五十者论一篇得进士二百六十人诸科六百九十七人赐同出身及试校书郎将作监主簿赐宴日以御诗褒宠之以尧咨等五人并为将作监丞通判第一等并九经为大理评事知大县第二等为节察防团推官余为判司簿尉试御者守选四月戊辰诏自今两京诸路所解举人宜先察访行实或艺文可采而操履有亏投书匿名冒滥欺罔之类并严加惩断勒归乡县课役永不得就本贯收试解送所由官吏必当论罪仍御史纠之五月辛卯诏曰去岁天下举人数逾万计考覈之际谬滥居多葢其荐送之时輙容侥幸合申宪典以儆官司自今滥有解送及遗落孤寒艺实之士并从覆试有不当者輙论如律庚子诏权罢贡举一年　先是诏刘叟等试河北青齐等州举人得合格者五百八十二人上亲试之赐进士齐革等十三人诸科三百四十五人及第同出身有下第求试武艺及量材录用者五百余人各赐装钱慰遣之命礼部叙为一举若能捍冦即赏以官秩咸平五年三月己未上亲试礼部举人得进士王
　　曾以下三十八人九经诸科百八十一人并赐及第先是贡举人集阙下者万四千五百六十二命吏部陈恕知贡举恕所取士甚少以王曾为首糊名考校曽复得甲科时议称之旧制试经科复旧场第始议进退恕初试一场即按通不去留之以是诸州举送官吏皆被黜责谴累甚众江南恕乡里所斥无多人用怨讟竞为謡咏讥刺或刻木像其首涂血掷于庭又防苇为人题恕姓名列置衢路过輙鞭之
　　景徳二年正月癸亥命翰林赵安仁等五人权知贡举三月甲寅上御崇政殿亲试礼部奏名举人得进士李迪以下二百四十六人第为五等第一二三等赐及第第四五等同出身又得特奏名五举以上一百十一人第为三等赐同进士三传学究出身翌日试诸科得九经以下五百七十人第为三等并赐本科及第出身同出身又得特奏名诸科三礼以下七十五人第为三等赐同学究出身授试衔官
　　此据会要与实录数略不同按七月戚纶奏是年诸道进士仅三千人诸科万余人
