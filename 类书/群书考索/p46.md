<!-- { "loadSidebar": true } -->
　　班固曰不歌而诵谓之赋登髙能赋可以为大夫古者诸侯卿大夫交接邻国以微言相感揖逊之时必称诗以喻其志盖以别贤不肖而观盛衰焉春秋之时周衰道微聘问咏歌不行于列国学诗之士逸在布衣而贤人失志之赋作矣大儒孙卿及楚臣屈原离骚忧国皆作赋以风咸有恻隠古诗之义其后宋玉唐勒郑兴枚乗司马相如下及子云竞为侈丽闳衍之辞设其风谕之义是以子悔之曰诗人之赋丽以则辞人之赋丽以淫如孔氏之门用赋则贾谊登堂相如入室矣如其不用何两都赋序曰赋者古诗之流也昔成康没而颂声寖王泽竭而诗不作汉至武帝崇礼官致文章故言语侍从之臣若司马相如吾丘夀王东方朔枚臯王褒刘向之属朝夕论思日月献纳而公卿大臣倪寛孔臧董仲舒刘徳萧望之等时时间作或以抒下情而通讽谕或以宣上徳而尽忠孝亦雅颂之亚也故孝成之世论而録之盖奏议者千有余篇而后大汉之文章炳焉与三代同风战国有荀卿子之赋其后则离骚兴矣离骚屈原作也屈与楚同姓原仕于懐王为三闾大夫同列上官靳尚妬害其能共谮毁之王乃流屈原原作离骚经太史迁曰屈平正道事君谗人间之信而被谤离骚之作盖自怨生也国风好色而不淫小雅怨诽而不乱离骚可谓兼之矣上称帝喾下道齐桓中述汤武以刺世事明道徳之广崇治道之条贯其文约其辞微其志洁其行亷平虽放流睠顾楚国系心懐王冀幸君之一悟俗之一改也其存君兴国一篇之中三致意焉然终无可奈何正诡俗而为九歌四首又二首文选曰辨穷愁而为九章一首【涉江】又曰原于江南之野复作九章言已所陈忠信之道甚明着也其后作懐沙赋于是懐石投汨罗而死屈原既死之后宋玉有九辨五首文选序曰辨者变也九者阳之数也道之纪纲也宋玉屈原弟子闵其师忠而放逐故作九辨以述其志玉又有髙唐赋盖假设其事讽谏淫惑也史迁曰宋玉唐勒景差之徒皆好辞而以赋见称然皆祖屈原之意从容辞令终莫敢直谏汉贾谊谪居长沙意不自得及渡湘水为赋以吊屈原贾谊长沙傅三年有鵩入贾生舍止于坐隅谊乃为鵩赋以自广太史公曰余适长沙观屈原所自沈渊未尝不垂涕想见其为人及见贾生吊之又怪屈原以彼其材游诸侯何国不容而自令若是读鵩鸟赋同死生轻去就又爽然自失矣司马相如客游梁着子虚之赋武帝读子虚赋曰独不得与此人同时哉杨得意因荐之上召相如曰此诸侯之事请为天子游猎赋故借子虚乌有先生亡是公三人为辞以推天子诸侯之苑囿其卒章归于节俭因以风谏赋奏天子以为郎尝从上至长杨宫猎还过宜春苑因奏赋以哀二世失行上既美子虚之事相如见上好仙乃奏大人赋天子大恱飘飘有凌云气游天地之间意【本传】枚臯不通经术为赋颂从幸甘泉雍河东巡狩封泰山塞决河宣房防观三辅离宫馆临山泽弋猎射驭狗马蹵鞠刻镂上有所感之使赋之为文疾受诏辄成故所赋者多司马相如善为文而迟故所作少而善于臯臯自言为赋不如相如又言为赋乃俳自悔类俳也其赋可读者百二十篇其嫚戯不可读者共数十篇而班史皆不载也元帝时刘向伤周堪张猛之死乃着疾谗摘要救危及世颂凡八篇依兴古事悼已及同类也【稽古编云刘向有九叹王褒有九懐传皆不载也】雄好辞赋先是相如作赋甚丽雄每作赋拟以为式又怪屈原文过相如至不容作离骚自投江而死悲其文遇不遇命也何必湛身哉乃摭离骚文而反之自岷山投诸江流以吊屈原名曰反离骚又旁离骚作重一篇曰广骚又旁惜诵以下至懐沙一卷名曰畔牢愁畔牢广骚文不多载独载反离骚成帝时雄从上甘泉还奏甘泉赋以风其奢泰是时赵昭仪方大幸每上甘泉常法从在属车间豹尾中故雄甚言车骑之众参丽之驾非所以感动天地又言屏玉女却虙妃以微戒斋宿之事赋成奏之天子异焉其后祭后土既祭陟西岳以望八荒迹商周之墟而然以思唐虞之风雄以为临川羡鱼不如退而结网还上河东赋以劝其后从校猎雄以为昔二帝三王宫馆台榭沼池苑囿林麓薮泽财足以奉郊庙御宾客充庖厨而己不夺百姓膏腴之地因奏校猎赋以讽明年上令发民捕虎豹之属输长杨射熊馆大夸胡人以多禽兽雄从还上长杨赋借翰林以为主人子墨为客卿以风至其晚也雄则曰赋者将以风也必推类而言极靡丽之辞闳侈钜衍竞于使人不能加也乃归于正然览者已过矣又颇似俳优淳于髠优孟之徒非贤人君子诗赋之正于是下不复为【本传】后汉光武时杜笃以闗中表里山河不宜改营洛邑遂效相如雄作论都赋以讽班孟坚作两都赋西都之赋其意盖叙函谷终南之险洪河泾渭之川商洛鄠杜之饶未央建章之丽士农工商各得其所而肇造之业在是也东都之赋其意盖序土中平夷带河泝洛灵台明堂统和天人辟雍海流道徳之富而东都中兴之业在是也【二赋见文选】安帝时天下太平日久自王侯以下莫不逾侈张衡乃拟班固两都作二京赋因以讽谏十年乃成【二赋见文选】又有南都赋【南阳郡也】论其地势则武阙桐柏为之险其川流则沧浪汉淮为之带山泽原野之利宫室园庐之盛【赋见文选】顺帝时王逸以楚辞章句行于世其赋诔书论及杂文凡二十篇【稽古编云王逸有九思传不载】其子文考作灵光殿赋其意盖叹西都未央建章之俱壊而灵光独存盖鲁共王所作也其后蔡邕亦为此赋及见此作而辍【赋见文选】东汉之季有边逊能属文作章华赋虽多淫丽之词而终之以正亦如相如之讽也其意盖取楚灵王游云梦之泽顾左史倚相曰盛哉斯乐可以遗老也遂作章台伍举知夫陈蔡之将生谋也【二国先为楚灭】乃作斯赋以风之而逊之赋盖取此焉【文选无】晋左思作三都赋纪吴蜀魏之旧事也其纪蜀也不独见于筇竹菌桂之郁茂犀象孔翠之驰翔至于劎阁石门之险华容昆仑之要皆纪焉其纪吴也不特夫婺女轸翼之次草木珍赂之小至于武昌建业之盛衡山洞庭之盛皆纪焉及其赋咏魏之铺张夸大尤有吴蜀之所不足者故极陈中土之美不特纪夫苑囿陂池之胜而山林水泽皆载焉不特纪夫草木虫鱼之变而土壤原隰皆载焉不特备其宫室之丽而鉴茅茨于陶唐察卑宫于夏禹其义在焉不特备其民物之庶而虞夏之遗人而先王之桑梓其意在焉太冲之赋三都以吴蜀递相顿折而魏都制度以太冲英俊之才犹不能自尽其意至皇甫谧乃发其意之所欲言之未尽者而再序其事潘安仁【名岳】晋太始中人也有籍田有射雉有西征有秋兴有间居有懐旧有笙其赋籍田也则以世祖躬籍于千亩而作也其赋射雉也则以琅琊之俗善射讲肄之余暇而习媒翳之事遂乐而赋之也其赋西征也则述行歴所经人物山水而载之也其赋秋兴也则言万物成就感秋而兴此也其赋闲居也则取于礼篇不知世事闲居静坐之意也其赋懐旧也谓思于亲旧而赋也其赋笙也以太簇之气奏物而生也然皆纪其事而其风讽之意殆不及司马迁雄辈也陆机【字士衡】心识文体作文赋其意盖以放言遣辞良多变矣虽好恶可得而言每自属文尤见其情常患意不称文物不逮意故作赋以述先士之盛藻因论作文利害之所由可谓曲尽其妙也
　　左思三都赋左思字太冲造齐都赋一年乃成复欲赋三都乃诣张载访岷邛之事缔思十年门庭藩溷皆着笔纸遇得句即疏之自以所见不博求为秘书郎及赋成思自以其作不谢班张恐以人废言皇甫谧有髙誉思造而示之谧称善为其赋序张载为注
　　荀卿礼赋爰有大物非丝非帛文理成章非日非月为天下明生者以夀死者以城郭以固三军以强粹而王駮而霸无一焉而亡臣愚不识敢请之王王曰此夫文而不采者与简然易知而致其理者与君子所敬而小人所违者与性不得则若禽兽性得之则甚雅似者与匹夫隆之则为圣人诸侯隆之则一四海者与致明而约甚顺而体请归之礼
　　知赋皇天隆物以示下民或厚或薄帝不齐均桀纣以乱汤武以贤湣湣淑淑皇皇穆穆周流四海曽不崇日君子以修跖以空室大参乎天精微而无形仁义以正事业以成可以禁暴足穷百姓待之而后宁泰臣愚不识愿问其名曰此夫安寛平而危险隘者耶修洁之为亲而杂污之为狄者耶甚深藏而外胜敌者耶法禹舜而不能揜迹者耶行为动静待之而后适者耶血气之精也志意之荣也百姓待之而后宁也天下待之而后平也明达纯粹而无疵也夫是之谓君子之知
　　云赋有物于此居则周静致下动则綦髙以钜圆者中规方者中矩大参天地徳厚尧禹精微乎毫毛而充盈乎大防意兮其极之逺也欚兮其相逐而反也卭卭乎天下以咸蹇也徳厚而不损五采备而成文徃来惛惫通于大神出入甚极莫知其门天下失之则灭得之则存弟子不敏此之愿陈君子设辞请则意之曰此夫大而不塞者与充盈大宇而不窕入防穴而不偪者与行逺疾速而不可托讯者与往来惛惫而不可为固塞者与暴至杀伤而不亿忌者与功被天下而不私置者与托地而游宇友风而子雨冬日作寒夏日作暑广大精神请归之云
　　蚕赋有物于此防防兮其状屡化如神功被天下为万世文礼乐以成贵贱以分养老长幼待之为而后成焉名号不美与暴为隣功立而身废事成而家败弃其耆老收其后世人属所利飞鸟所害臣愚而不识请占之五泰五泰占之曰此夫身女好而头马首者与屡化而不夀者与善壮而拙老者与有父母而无牝牡者与冬伏而夏游食桑而吐丝前乱而后治夏生而恶暑喜温而恶雨蛹以为母蚁以为父三俯三起事乃大已夫是之谓蚕理
　　箴赋有物于此生于山阜处于室堂无知无巧善治衣裳不盗不窃穿窬而行日夜合杂以成文章以能合从又善连衡下覆百姓上饰帝王功业甚博不见贤良时用则存不用则亡臣愚不识敢请之王王曰此夫始生钜其成功小者耶长其尾而锐其剽者耶头铦达而剽赵缭者耶一往一来结尾以为事无羽无翼反覆其极尾生而事起尾邅而事已簮以为父管以为母既以缝表又以连里夫是之谓箴理
　　佹诗天下不治请陈佹诗天地易位四时易郷列星殒坠旦暮晦盲幽闇登昭日月下藏公正无私反见纵横志爱公利重楼疏堂无私罪人憼革贰兵道徳纯备谗口将将仁人绌约敖暴擅强天下幽险恐失世英螭龙为蝘蜓鸱枭为凤凰比干见刳孔子拘昭昭乎其知之明也郁郁乎其遇时之不详也拂乎其欲礼义之大行也闇乎天下之晦盲也皓天不复忧无疆也千嵗必反古之常也弟子勉学天不忘也圣人拱手时几将矣与愚亦疑愿闻反辞其小歌也念彼逺方何其塞矣仁人诎约暴人衍矣忠臣危殆谗人般矣琁玉瑶珠弗知佩也杂布与緜弗知异也闾娵子奢莫之媒也嫫母刀父是之喜也以盲为明以聋为聪以危为安以吉为凶呜呼上天曷维其同
