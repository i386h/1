<!-- { "loadSidebar": true } -->
　　又夫智勇辨力此四者天民之秀杰也类不能恶衣食以养人皆役人以自养也故先王分天下之富贵与此四者共之此四者不失职则民靖矣四者虽异先王因俗设法使出于一三代以上出于学战国至秦出于客汉以后出于郡县吏魏晋以来出于九品中正隋唐至今出于科举虽不尽然取其多者论之六国之君虐用其民不减于始皇二世然当时百姓无一人叛者以凡民之秀杰者多以客养之不失职也其力耕以奉上皆椎鲁无能为者虽欲怨叛而莫为之先此其所以少安而不即亡也始皇初欲逐客用李斯之言而止既并天下则以客为无用于是任法而不任人谓民可以恃法而治谓吏不必才取能守吾法而已故堕名城杀豪杰民之秀异者散而归田畆向之食于四公子吕不韦之徒者皆安归哉不知其槁项黄馘以老死于布褐乎抑将辍耕太息以俟时也秦之乱虽成于二世然使始皇知畏此四人者有以处之使不失职秦之亡不若是速也【苏轼】
　　焚坑之谬李斯献防始皇用之烧经书焚学士谓可以杜异见息讪谤矣然沛公一起言太公兵法运筹决胜者张良也说下秦将使敌和者陆贾也收图籍荐大将抚根本者萧何也陈奢靡取亡之戒者樊哙也将思归之士出南郑定三秦者韩信也脱挽辂言建都陈山河百二之利者娄敬也自余如参陵平勃之徒莫不以材智防烈为汉宗臣计其生时秦子楚尚未得华阳夫人也或伏于胥吏困于卒伍屠狗贩缯寄食乞怜姓名不闻而往往已有蹀血咸阳爼醢祖龙之志矣始皇既不得而坑之方且虞心非巷议之人治偶语非今之罪是犹大川泛溢壊堤横决而区区于増土石窒罅漏不亦愚之甚哉史谓秦愚黔首夫黔首固多愚不待秦而后愚也其不愚者非秦之所能愚也然则灭仁义之涂絶諌说之辨以一身而雠疾四海之人将以遏其口屈其心至于贼疾而不知刄廹而不见是则自愚而已【胡寅】以术留天下智者或可与取天下矣而不可与守天下守天下则必有大度者也何者非有大度之人则常恐天下之去我而以术留天下以术留天下而天下始去之矣自周失其政诸侯用事而秦独得山西之地不过千里韩魏压其冲楚胁其肩燕赵伺其北而齐掉其东秦人被甲持兵七世而不得解寸袭尺取至始皇然后合而为一秦见其取天下如此其难也而以为不急持之则后世且复割裂以为敌国是以堕名城杀豪杰销锋镝以絶天下之望其所以偹虑而固守之者甚宻如此然而海内愁苦无聊莫有不忍去之意是以陈胜项籍因民之不服长呼起兵而山泽皆应由此观之岂非其重失天下而防之太过之弊欤【苏辙】
　　吏不肖昔秦人之趣亡非一道也而其若是太甚者吏不肖也吾观始皇之初陋三代之封建其弊至于战国髋髀相依以蹙王室故夷其城而郡县之其虑诚逺也既而天下之吏习于嬴氏之暴斩刈剥啄草菅其民而毙之重之以头防之敛闾左之徭又重之以阿房骊山土木之役当时之吏非残忍侵渔病民以逢其君者则贪衅幸灾不逞之人也于是民之欲亡秦者十户而八九矣闗东之豪投袂而起一呼响应毛奋而鳞集戮力以倾秦人者不可胜计乌合之师所至如破竹者大抵皆郡馘其守县俘其令以应之者也不然则吏为自全之计挈地以赂敌而市一旦之命者也又不然则谈士掉三寸之舌檄而风靡者也而孰为秦守哉其间党秦之恶不肯遽臣妾者如三川之守田四川之守社南阳之守锜亦欲驱欲溃之民疾鞭而战之不败而涂地则亦为降虏而已亦奚救于秦之毙耶秦以虎狼之强尺攻寸取以吞天下一夕有变三十六郡皆无人之墟子婴之席未暖天下为汉何也秦人之忧素不及吏也知儒之不可杀爰自亡秦以诈力自私始以儒者为不切于用虽然彼固恶之也亦有所忌而未敢诵言杀之也种函谷设穽骊山以秦氏之暴虐残鸷欲杀则杀之耳何至委曲纡余如此意者恐天下以杀儒议已而始先为自文之也如是则于儒生虽然能杀而亦深自知其不可杀也已










　　羣书考索续集卷五十四
　　钦定四库全书
　　羣书考索续集卷五十五
　　宋　章如愚　编
　　臣道门
　　臯陶
　　刑不可有舜之九官若典礼乐也同教养也未尝不决于汝谐而任刑一事独以明允期之葢礼乐教养不可一日无而刑不可一日有也
　　以徳用刑禹称臯陶迈种徳穆王论臯陶敎祗徳葢其职虽在于明刑而其心未甞不本于徳也
　　论典礼与天命天讨之异臯陶曰天叙有典勑我五典五惇哉天秩有礼自我五礼五庸哉天命有徳五服五章哉天讨有罪五刑五用哉葢典礼必自天子出故言勑我自我若夫爵人于朝与众共之刑人于市与众弃之虽天子不得而私故不言哉【杨时】
　　以徳用人九徳之名自臯陶始其后周公吿成王亦欲其廸知忱恂于九徳之行葢古人之论人者必广其有徳后世之主或以材能取人而不稽诸徳行故有才无徳之小人得以自售其不败事者几希臯陶之言真万世知人之法也【真徳秀】
　　主外治舜之时在庭之臣多矣至禹以天下而禹独推臯陶何也曰舜徒得此两人而天下巳治故也禹緫百揆而臯陶施刑内外之治举矣古者兵刑之官合为一观舜之命臯陶蛮夷猾夏是其责也则臯陶之职所施于外者为详故臯陶虽不可以无禹而禹亦不可以无臯陶是以当舜之欲位禹乃逊于臯陶余人不与焉孟子曰舜以不得禹臯陶为己忧而子夏亦言舜有天下选于众举臯陶不仁者逺矣盖有见乎此【杨时】君臣相逊刑期于无刑民叶于中此舜治也舜不敢自以为功举而归之臯陶曰时乃功臯陶不敢自以为功曰帝徳罔愆而舜犹曰俾予从欲以治惟乃之休此足以见君臣相逊之美而上下常有慊然不自居其功之意也
　　稷
　　体阻饥之心见乃粒之民以舜之时烝民乃粒何甞阻饥然舜之命弃乃若是云者葢欲弃甞体阻饥之心见乃粒之民若见阻饥之民则百谷不期而自播矣为生民立命万世开太平禹稷思天下溺由已溺思天下饥由已饥便是为生民立命烝民乃粒万邦作乂便是为万世开太平
　　夔
　　其教即大司乐之乐徳乐语唐虞之时任于朝者非天子之族类则世臣巨室之家其起于耕钓侧防者不过数人岂当时世家子弟皆贤哉亦敎之有道耳然舜之命官以敎胄子也必属之典乐之防何哉葢古之敎者不在于辞令文章惟长善救失以成其徳故优而游之使自求之餍而饫之使自趍之夫乐者所以和平其心志而导逹其善性也此舜之教胄子所以先诸乐欤周官大司乐以乐徳教国子中和秪庸孝友以乐语教国子兴道讽诵言语自直而温至简而无傲即敎以乐徳也自诗言志至律和声即教以乐语也
　　典乐兼教典乐教胄子见防兼两事既典乐又教胄子乐与教不可以不并乐者广大易直感人也深故掌乐必兼教之任动荡感发使人之良心悠然而生教人之道无大于此周之大司乐掌成均之法汉之太常犹领太学其名久而不废也【吕祖谦】
　　伊尹
　　卓然独见或问古人卓然独见者谁为最先生曰伊尹或曰何谓先生曰伊尹去尧舜之世已逺絶无师承尧传之舜舜传之禹自此以往寂寥数百载伊尹防然号于人曰予天民之先觉者也及汤学于伊尹故汤得伊尹之传曰文武曰周公曰孔子由此传之也不是独见得到何由敢自任如此【张九成】
　　乐尧舜之道伊尹耕于有莘之野以乐尧舜之道夫尧舜之道岂有物可玩而乐之乎即耕于有莘之野而巳此农夫田父之所日用者而伊尹之乐有在乎是若伊尹则所谓知之者也【杨时】
　　取予合义一介与万钟若论利害则有多寡若论义其理一也伊尹惟能一介知所取予故虽禄之天下不顾系马千驷弗视后世之则一介不以予诸人为太吝一介不以取诸人为太洁然君子之取予适于义而已予之啬取之防虽若不足道矣然茍害于义又何多寡之间乎孔子于公西赤之富不恤其请于原思之贤不许其辞此知所予者也孟子言非其道则箪食不可受于人如其道则舜受尧之天下不以为泰此知所取者也【同上】
　　从容于处利害之际汤方聘伊尹于莘尹幡然而从之岂必于伐桀哉茍可与为尧舜之君者初无择也岂特伊尹为然虽汤亦然故五就桀者亦汤志也至于五反而不能至然后止于亳而伐桀之谋定此汤伊尹之本心也然后放天子太甲不以为嫌及其复之太甲不以为怨从容去就如处汤桀之间葢惟无利桀之心虽伐而不疑于乱惟无夺太甲之志虽放而不疑于簒此圣人之事常人所不能测也
　　有天下之大莭办天下之大事者有天下之大节者也立天下之大节者狭天下者也夫以天下之大而不足以动其心则天下之大节有不足立而大事有不足办者矣孟子曰伊尹耕于有莘之野非其道也非其义也虽禄之天下不受也夫天下不能动其心是故其才全以其全才而制天下是故临大事而不乱夫太甲之废天下未甞有是而伊尹始行之天下不以为惊以臣放君天下不以为僣既放而复立太甲不以为専何则其素所不屑者足以取信于天下也彼其视天下眇然不足以动其心而岂忍以废放其君求利也哉【苏轼】人知其志于太甲复位之时伊尹之志其自知则在迁太甲于桐之日人知其志则在奉太甲归亳之时善进諌太甲一篇合伊训而观之然后知伊尹纳诲之不可及后世人臣至于再三鲜不以辞气忿怒浸至不平伊尹三节进戒一节反缓于一节伊训之作太甲过末形之时也其言庸伤有哀悼不能自已之意及其过巳形而太甲一篇乃雍容和缓不伤悼痛切伊训言尔惟不徳罔大坠厥宗坠宗则九庙为墟矣使人凛然有危惧之意至太甲但曰忝厥祖忝祖之言视坠宗之言为孰严其曰无越厥命以自覆无之一字辞防从容亦非坠厥宗之断断也况又曰惟懐允图曰万世有辞期望之意愈至详味太甲首篇温乎春风和气中有陶然自得之意及观伊川格言大训明偹森严如武库矛防森列何也臣之事君如子之事父事父母几谏见志不从又敬不违劳而不怨夫父母有过谏之于几防而不从常情或有忿激之心忿激之心生则諌诤之言过其伤多矣为孝子者加敬而不违虽劳而不怨其色愈恭其气愈和其言愈从容而不敢廹也伊尹圣人太甲庸君伊尹元老太甲幼主而事之如父此其所以圣也【吕祖谦】
　　傅説
　　髙宗素知傅说昔髙宗之于傅説其知之旧矣岂真足以梦得哉惟夫踈逺之士欲举而置之贵近之右未有以信于天下也故假诸梦以神之故孟子告齐宣王曰必不得已而使卑逾尊踈逾戚不可不重【陈傅良】学无止法傅説告髙宗以典学曰终始不曰始终学无止法也【真徳秀】
　　开圣学之源学之一事前此未经见也説命曰惟敎学半曰念终始典于学于是始有学之名遂开万古圣学之源其功亦大矣哉【同上】
