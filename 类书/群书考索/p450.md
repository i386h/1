<!-- { "loadSidebar": true } -->
　　非玉帛钟鼓之谓礼云礼云玉帛云乎哉乐云乐云钟鼓云乎哉而夫子之于告朔爱其一羊而不忍去于齐闻韶至于三月不知肉味何也抑其所以如此者其意乃有所属而非玉帛钟鼓之谓耶【策问】
　　如寒暑生杀礼乐刑政之为教如寒暑生杀之为嵗【文公答杨深父】
　　典礼
　　当尽礼之实逊者礼之实也有礼之实以为国则何难之有不然则其礼文虽具亦且无如之何矣而况于为国乎【语注】
　　不当事繁文末节盖以礼之繁文末节当世所尚皆时人所易行者至于辞逊之心则礼意之实而人所惮为故言能以礼逊为国而先民则其为国也不难若不能以礼逊为国而徒相与从事乎繁文末节之间则亦无以为礼耳【语或问】
　　先王以义起礼以是为主而酌乎人情世变以文之则礼虽先王未之有者亦可以义起后世议礼者不明乎此故常以其节文度数之小不可备而不敢为卒以就乎大不备而后已此刘向所以深叹之也然无孟子之学而强欲为之如叔孙通曹褒之流是又不免乎私意之作而已矣【孟或问】
　　典礼是天理之当然典礼自是天理之当然欠一毫不得添一毫不得惟是圣人之心与天合一故行出无一不与天合其间曲折厚薄浅深莫不恰好都不是圣人自撰出都是天理决定合如此【文公语録】
　　天道流行发见礼仪三百威仪三千优优大哉皆是天道流行发见为用处【同上】
　　古者典礼分眀古者礼学是专门名家始终理防此事故学者有所授终身守而行之凡欲行礼有疑者辄就质问所以上自宗庙朝廷下至士庶乡党典礼各各分明【同上】
　　简易则可行大凡礼制欲行于今须有一简易底道理若欲尽拘古礼则繁碎不便于人自是不可行【同上】所因损益之理所因谓大体所损益谓文为制度大体是害不得底虽如秦之絶防先王礼法然依旧有君臣有父子有夫妇依旧废不得【同上】
　　至周然后大备问丧祭之礼至周公然后备夏商而上想甚简畧曰然亲亲长长贵贵尊贤夏商而上大槩只是亲亲长长之意到得周来则又添得许多贵贵底礼数如始封之君不臣诸父昆弟封君之子不臣诸父而臣昆弟期之丧天子诸侯絶大夫降然诸侯大夫尊同则亦不絶不降姊妺嫁诸侯者则亦不絶不降此皆贵贵之义上世想皆简畧未有许多降杀贵贵底礼数凡此皆天下之大经前世所未备到得周公捜剔出来立为定制更不可易【同上】
　　汉礼非复三代气象叔孙通为緜蕝之仪其效至于羣臣震恐无敢諠哗失礼者比之三代燕享羣臣气象又大不同盖只是秦人尊君卑臣之法
　　汉君臣不明古礼汉河间献王得古礼五十六篇必有可观但当时君臣间有所不晓遂至无故先儒谓圣经不亡于秦火而壊于汉儒【同上】
　　南北朝犹有礼学南北朝是甚时节而士大夫间礼学尤不废
　　陆农师之徒説礼宋朝陆农师之徒大抵説礼都要先求其义岂知古人所以讲明其义者盖縁其仪皆在其具并存耳闻目见无非是礼所谓三千三百了然可知故于此论説其义皆有防依【并同前】
　　有本有文凡礼有本有文其所施于家者言之则名分之守爱敬之实其本也冠婚丧祭仪章度数者其文也其本者有家日用之常体固不可以一日而不修其文又皆所以纪纲人道之终始虽其行之有时施之有所然非礼之素明习之素熟则其临事之际亦无以合宜而应节是不可以一日而不讲且习焉也三代之际礼经备矣然其存于今者宫庐器服之制出入起居之节习已不宜于世世之君子虽或酌于古今之变更为一时之法然亦或详或畧无所折衷至有遗其本而务其末缓于实而急于文自有志好礼之士犹或不能举其要而困于贫窭者尤患其终不能有以及于礼也【家语文公序】
　　礼书
　　礼废而后有书夫子曰博我以文约我以礼礼之为义其大哉然古礼非必有经盖先王之世上自朝廷下达闾巷其仪品有章动作有节所谓礼之实者皆践而履之矣故曰礼仪三百威仪三千待其人而后行则岂必简策而后哉其后礼废儒者惜之乃始论著为书以于世今礼记四十九篇则其遗説已学而求所以约之者不可以莫之习也【讲礼记序説】
　　程张司马三家礼范礼废久矣士大夫防而未尝习于身是以长而无以行于家长而无以行于家是以进而无以议于朝廷施于郡县退而无以教之闾里之子孙而或莫知其职之不脩也程张之言犹颇未具独司马氏为成书而读者见其节文度数之详有若未易究者徃徃未及习行而已有望风退怯之意又或见其堂室之广给使之多仪物之盛而切自病其力之不足是以其书虽布而者徒为箧笥之藏未有能举而行之者也殊不知礼书之文虽多而身亲试之或不过于顷刻其物虽博而亦有所谓不若礼不足而敬有余者今乃以安于骄佚而逆惮其难以少不备之故而反就于大不备岂不误哉故某尝欲因司马氏之书参考诸家之説裁订増损举纲张目以附其后使览之者得因其要以及其详而不惮其难行之者虽贫且贱亦得以具其大节畧其繁文而不失其本意也【防三家礼范】观古今而加损益尝独观古今之籍因其大体之不可变者少加损益于其间以为一家之书大抵谨名分崇爱敬以为之本至其施行之际则又畧浮文崇本实窃自附于孔子从先进之遗意诚愿得与同志之士熟讲而勉行之庶防古人所以脩身齐家之道谨终追逺之心犹可以复见【家礼序】
　　俗吏不能布宣今上下所共承用者政和五礼也其书虽尝班布然与律令同藏于理官吏之从事于法律之间者多一切俗吏不足以知其説长民者又不能以时布宣使通于下甚者至或并其书而亡之此礼之所以不合【同上】
　　大要以仪礼为本其书大要以仪礼为本分章防附而以小戴诸义各缀其后其见于他篇或他书可相发明者或附于经或附于义又其外如弟子职保傅之属又自别为篇以附其类其目有家礼有乡礼有学礼有邦国礼有王朝礼有丧礼有祭礼有大有外传今其大体已具者盖什七八矣【文公答李季章】
　　温公书仪不可轻改温公书仪制有未尽合古制处然兼而存之自可考见得失今以其一词之不合便欲削去似亦草率且彼以俗尚而杂古礼吾以臆见而改古书安知后之视今不犹今之视昔耶【文公答赵子钦】奏乞颁降礼书政和五礼新仪州郡元有给降印本兵火以来徃徃散失目今春秋释奠祈报社稷及祀风雨雷师坛壝器服之度升降跪起之节无所据依循习茍简而臣民之家冠昏丧祭亦无颁降礼文可以遵守无以仰称国家钦崇祀典防范民彛之意【乞颁降礼书状】至和政和之制至和之制虽若不合于古而实得其意但有所未尽而已政和之制则虽稽于古者或得其数而失其意则多矣【同上】
　　有经有变礼有经有变经者常也变者常之变也先儒以曲礼为变礼看来全以为变礼亦不可盖曲者委曲之义故以曲礼为变礼然毋不敬安定辞安民哉此三句岂可谓之变礼先儒以仪礼为经礼然仪礼中亦自有变变礼中又自有经不可一律看也礼记圣人説礼及学者问答处多是説礼之变上古礼书极多如河间献王収拾得五十六篇后来藏之秘府郑元軰尚及见之今注疏中有引援处后来遂失不可惜可惜仪礼古亦多有今所余十七篇但多士礼耳【文公语録】古书今不可见古礼今不复存如周礼自是纪载许多事当时别自有个礼书如云宗伯掌邦礼分明自有礼书今亦不可见
　　礼以义起仪礼不是古人预作一书如此初间只以义起渐渐相袭行得好只管行至于情文极细宻极周致处圣人见此意思好故録成书【同前】
　　大小戴记之作大戴礼冗杂其好处已被小戴采摘来做礼记了然尚有零碎好处在【同上】
　　大戴记多杂伪大戴礼篇目缺处皆是无一非小戴所去取其间多杂伪亦有好处然多误难读【同上】
　　大戴礼多错舛大戴礼本文多错注尤舛误武王诸铭直是做得巧了切题者如鉴铭是也亦有絶不晓者想古人只是述其戒惧之意而随所在冩记以自警省耳不似今人为此铭后便要就事物上説得亲切然其间固亦有切题者如汤盘铭之类至于武王盥盘铭则又却似个盘铭想只是因水起意然恐亦有错杂处唐五礼新仪之失开元礼煞可看唯是五礼新仪全然不是是当时要做这文字时不曽用得识礼底人只是胡乱变易古文白撰全不考究【并同上】
　　上难强下之行礼不难行于上而欲行于下者难也盖朝廷之上典章明具又自尚书省置礼部侍书侍郎以下至郎吏数十人太常寺置卿少以下至博士掌故又数十人每一举事则案故事施行之而此数十人者又相与聚而谋之于其器币牢醴共之受之皆有常制其降登执事之人于其容节又皆习熟见闻无所违失一有不当则又有諌官御史援古防今而质正之此所谓不难行于上者也惟州县之间士大夫庶民之家礼之不可已而欲行之则其势可谓难矣【民臣礼议】
　　虽亡阙而有可攷礼经虽亡阙然于觐见天子之礼于燕射聘食见诸侯之礼于士相见见士大夫之礼宫室之名制不见其有异特其广狭隆杀不可考耳【仪礼释宫】唐与宋朝沿革开元礼有刺史与吏民之礼畧如古者国君与臣本朝删去此条　开寳礼全体是开元礼但畧改动五礼新仪其间有难定者皆称御制以决之如祷山川者又只开元礼内有【文公语録】
　　宋朝立科之意向时有开寳通礼科令其熟读此书试时挑问后来又做出通礼通礼如注释一般如人要治此必须连此都记得如问云这起于何时逐一説了后又反覆论议一段如此亦自好
　　古今礼仪沿革三代之礼今固难以尽见其畧幸散见它书如仪礼十七篇大夫士礼邦国人君者仅存一二遭秦人焚灭之后至河间献王始得邦国礼五十六篇献之惜乎不行至唐此书尚在诸儒注疏尤时有引为説者及后来无人説着则书亡矣岂不大可惜叔孙通所制汉仪及曹褒所脩固已非古然今亦不存唐有开元显庆二礼显庆已亡开元袭隋旧为之宋朝脩开寳礼多本开元而颇加详备及政和间脩五礼一时奸邪以私智损益疏畧抵牾更没理防又不如开寳礼【同上】今礼古礼之异今人仪礼只是士大夫礼无天子诸侯礼汉河间献王五十六篇却有天子诸侯礼班固作汉书时此礼尚存不知如何失了故班固云今之言礼愈于推士礼以达天子岂若用此礼哉
　　四先生言礼得失二程与横渠多是古礼温公则大槩本仪礼而参以今之可行者要之温公礼较稳其中与古不甚逺是七八分好若伊川礼则祭礼可用婚礼则惟温公者好大抵古礼不可全用如古服古器今皆难用
　　横渠温公所制不同横渠所制礼多不本诸仪礼有自杜撰处如温公却是本诸仪礼最为适古今之宜【并同上】
　　礼器
　　五礼之器五器谓五礼之器也如周礼大行人十一年同数器之谓【书注】
　　礼食之器簋瓦器容斗二升方曰簠圆曰簋簠盛稻梁簋成黍稷四簋礼食之盛也【诗传】
　　爵用宣和礼制礼器之失不但一爵今朝廷所用宣和礼制局操度虽未必皆古然庶防近之【文公答黄商伯】
　　射礼
　　古者立诸侯之礼射中则得为诸侯不中则不得为诸侯此等语皆难信书谓庶顽防説侯以明之然中间若有羿之能又如何以此分别恐大意畧以射审定非专以此去取也【文公语録】
