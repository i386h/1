<!-- { "loadSidebar": true } -->
　　哲宗元祐元年四月甲午时为御史上官均言先朝以金部右曹案主行内藏受纳寳货支借拘催之事而奉宸内藏库受纳又太府寺然按其所领不过闗报寳货之所入为数若干其不足若干为之拘催歳入之数而已至于支用多少不得以转质搃领之者止官中数十人昨来内藏斥卖逺年缣帛毎疋止二三百文直止于十之一二此不知贸易移用之弊臣以为宜令戸部太府寺于内藏诸库得加检察而转贸其歳久之货而无弃败之患四月蘓辙言西邉熈兰等州及安强米脂等察毎年费用约三百六七十万贯此钱大半出于田役寛剰今苖役既罢故议者欲指坊场河渡钱以供其费致使衙前湏至并差乡户臣欲乞朝廷宻切指挥户部与详定役法官防议先计上件新置城寨歳贡几何若干系西川茶钱若干系经制司钱若干系缺额禁军钱若干系内藏库钱似此诸般窠名外各有不足数目若干若此数目不至絶支臣乞计其所缺三年之数于元丰库及崇政殿库钱内桩出访闻此库钱物山积本先帝所蓄以备邉事今于此支用正合先帝本意若朝廷重借二库钱物未欲专行支给即乞将坊场河渡等钱除雇募衙前等外量将剰数添助邉费所贵养民备邉两不失所绍圣二年二月辛巳董敦逸言河北人户尚有流移诏于内藏库支钱十万贯绢十万疋分赐河北东西两路提举司凖备赈济
　　髙宗绍兴二十六年六月癸巳时有诏免民间丁钱一年仍降御笔付户部官令买绢十二万疋其直于内库支复令内库更支见绢一十二万匹并充蠲放一年丁绢之数以恵细民三十一年八月上念出戍官兵之劳时捐内帑钱七万缗分犒其家三十二年四月己巳礼部侍郎黄中言足食之计在于量入为出今天下财赋半入内帑有司莫能计其盈虚请悉以归左藏且引唐杨炎告徳宗语曰陛下仁圣岂不能如徳宗之为哉上善之
　　元丰库大观东西库
　　徽宗政和四年七月己亥诏元丰大观东西库见拘催朝廷封桩钱物并仰依条限催促拘收如违并依三催不到防治法
　　蔡绦史补云元丰库大观库者皆谓之朝廷库务国家沿袭唐五代之制财用尽付三司有自来矣及熈宁初议改法因取财利之柄寖归宰相及元豊官制行既无三司而为户部户部嵗入之额凡四百余万缗是独昔日三司之一事而已三司昔时所应入者则或在朝廷既在朝廷此所以立元丰库也况又当崇观之间鲁公前后措置所入元丰库若香药犀象麄细物货珠玉金帛不知纪极矣元丰库之制虽天子不可得而用倘有所用必有司具数上之朝廷宰执聚议同上奏陈降圣防下库始可支拨况宰执议论或有所不同者盖目前行之甚严如此也大观库者其制同元丰然大观库独贮天下坑冶所以终始未尝动又不若元丰库时有支用也大观库既贮坑冶金银及细软香药等物大观东库大观本一库所以有谓之大观东库者以又有大观西库故也大观西库鲁公以昔日所铸当十钱之精致靳之故以大观西库独贮钱而已大观西库当政和初货务以客人入纳甚盛务中积镪物盈溢因申乞借大观西库收贮未几大观西库复满其积镪无虑三四千万缗此政和二年至四年之盛时也自五年后君臣寖觧体挠政者寖争出日用亦寖多逮宣和元年二年之间大观西库一空矣独元贮当十钱如故而已然大观东库未尝一有所出虽端研亦三千余板张滋墨者世谓胜李庭珪亦无虑十万斤百物若是又元豊库一日数内鲁公偶见有佛牙真者十二枚因叹息曰此亦何用贮积乎命左司详加试验得佛牙真者七枚因分赐诸大禅寺斯可见其充牣靖康之初都邑既首遭攻围因倾金银以赂敌皆出大中诸库故甚盛及后再围破而赂敌之入反不及前至敛掠甚苦者雅不知帑藏先空前者金银之盛悉自大观诸库故也又虏人所须虽河北山东精绢动千余万匹亦出元丰库与内藏内藏物帛盖少于元丰积镪则甚多世不知者罪鲁公破除国用此可太息也
　　景福库
　　元丰元年十二月丁邜上毎愤北人倔强慨然有复幽燕之志即景福殿库聚金银为兵费是年始更库名制诗以掲之曰五季失圗玁狁孔炽艺祖造邦思有惩艾爰设内府基以募士曽孙保之敢忘厥志凡三十二库后积羡余又掲以诗曰毎防夕惕心妄意遵遗业顾予不武姿何日成戎防
　　元丰库铭
　　元丰五年诏十二路发常平钱输元丰库张舜民小史云我神宗于崇政殿后设二十四库以储金帛亲制库铭其畧曰昔在前朝猃狁孔炽嗟予小子其承厥志云云诸路分将置都作院河北设五都仓讲好髙丽良以此也然功未施而上賔是天未欲幽蓟之民归中国乎元丰库或即崇政殿后库当考实録卷末云聚金帛内帑毎库以诗一字目之诗凡三十二字又别置库赋诗二十字但不计库名何为【长编】
　　续考贡献
　　太祖建隆二年三月诏文武官及致仕官僧道自今长春节及他庆贺不得輙有贡献【长编】开寳五年正月乙丑罢荆防歳贡鱼腊【长编】
　　太宗淳化三年十月壬子府州观察折御卿贡白花鹰上令对其使放之仍诏御卿勿复以珍禽竒兽来献至道三年六月帝谓宰相曰诸州多以祥瑞之物来献此甚无益但令稼穑豊稔且得贤臣乃为瑞也辛丑诏天下勿献珍禽竒兽及诸瑞物
　　真宗咸平五年十一月乙未有自眉州贡奉者上念其遐逺诏禁止之六年十月丙子知莱州齐化基献白鹰诏还景徳三年五月辛酉抚州献白乌诏还之给其道里之费祥符二年五月丙辰韶州献婆果后以道逺还之九年九月戊午申禁诸路贡瑞物时辽州献白免荆门军献緑毛故也【并长编】
　　仁宗天圣元年七月己丑罢广东歳进异花【长编】
　　髙宗曩者四川监司不能上体圣心依势作威凌州邑侵渔细民如重州之黄柑黄安之紫梨涪陵之荔子遂宁之糖氷合阳之细茗洋州之香橙古绵之耿梨抛科掊敛动以千数伏望陛下严赐戒敕








　　羣书考索后集卷六十四
　　钦定四库全书
　　羣书考索后集卷六十五
　　宋　章如愚　编
　　刑门
　　士师之职掌五禁之法以左右刑布宪之职执旌节以布于四方而宪邦之刑禁治朝之禁令则宰夫职之王宫之戒令紏禁则宫正掌之至于大司冦掌建邦之三典以诘四方小司冦以八辟丽邦法皆古之法禁也穆王度作刑以诘四方墨劓之刑三千而大辟之属止于二百而重刑之条目减于前而轻刑之条目増于旧也李悝在魏文侯时着法经六篇商君受之用以相秦萧何在汉攟摭秦法取其宜于时者作律九篇而叔孙通又益律所不及十八篇于是法禁为详其后挟书之律则除于恵帝之四年收孥相坐之令则除于孝文之元年诽谤妖言之法则除于孝文之二年肉刑之除又见于孝文之十二年景帝之时复定棰令而笞者由得全武帝患民之犯法也于是张汤赵禹之属条定法令作见知故纵监临部主之法缓深故之罪急纵出之诛禁网浸宻法令凡百五十九章后汉陈宠之删汉法律而陈思奏二十三条为决事比例应劭删定律令以为汉仪欲有廷尉板令春秋断狱之篇唐之初兴首以十二条扫隋暴至贞观中房龄等始定律令格式髙宗时律学之士则有律防而律于是而始详长孙无忌有留司格散颁格元宗时卢懐慎有开元格后敕仁宗时有太和格后勅而勑于是而始详宣宗时张戣又以刑律分类为门而附以格勑为大中刑律统类故律与格勑合而为一宋朝建隆命窦仪重定刑统而建隆编止四卷耳至淳化则不编勑而仁皇之嘉祐则又有编勑韩上之
　　神宗元丰中则命有司编条勑令凡旧载于勑者多移之于令盖违勑之罪重而违令之罪轻也
　　髙宗则有绍兴勑令孝宗则有乾道新书
　　格法勑令
　　世之议者曰古之法简后之法详愚以为法无恶于详也圣人爱民之心实自详者始古之盛时象以典刑而未始详于条目及吕刑作以告四方而五刑之属至于三千而不以为繁圣人岂不知其有异于古哉乃取而并列于四代之书者事愈繁而忧愈至也盖自风俗日变而民之情伪愈纷而不能以自禁倘一出于简略而不为之反覆以尽其情则民亦何从而知所畏避哉是以汉刑法志载郑昌之防曰明王删定律令律令一定愚民知所避奸民无所弄矣唐史臣之制刑法曰古之为国者议事以制不为刑辟惧民之知争也后世作为刑书惟恐不详俾民之知所趋避也其为治虽殊而用心则一盖皆欲民之无犯也愚尝以是而求汉唐之法汉之法虽始于三章之法其施于汉初草创之时可也海内富庶之后三章之法其能御之乎是以文景之世除肉刑定棰令轻重之数莫不备具正不敢以前日简畧待之也其后如所谓律本章句如所谓决事比例如所谓五曹诏书春秋决狱见于应劭之汉仪者君子不恶汉之至于苛唐之法虽始于十二条而十二条惟施于唐初草创之时可也海宇既平之后十二条其能尽之乎时以贞观之时律令格式定于龄条目纎悉无不具载正不敢以前日简畧待之也其后如所谓开元旧格如所谓开元新格如所谓开元敕大中刑律统类见于史志所载者君子不恶唐之至于详宋朝列圣相承爱民之心有加无已国初重定刑统于编勑四卷在太宗时则有太平编勑在淳化则曰淳化编勑在至道则曰续降编勑真宗时则有咸平编勑仁宗时则有嘉祐编勑神宗元丰中则命有司编修勑令凡有旧载之于勑者多移之于令盖违勑之罪重而违令之罪轻此尤足以见祖宗爱民之心也在髙宗时则有绍兴勑令孝宗时则有乾道新书今日金科玉条纂辑成书得非得于祖宗之意乎愚尝闻之李悝着法经六篇萧何叔孙通为汉律而马郑诸儒实为之章句元祐中刘忠肃上防请修法令而乞选儒臣以成一代大典盖律民之法正不当付之深刻寡恩之人而当本之以道徳儒学之士今日编摩之官提举之臣皆足以仰承上意矣然祖宗深防尤不可不念也虽然法不难于修而难于用二法之弊其权未必专在于有司而多于胥吏于今为甚焉举天下一毫之事非金钱无以行之故凡贿赂之至者虽或自戾于法亦可侥幸而茍免徒手而来者虽明知不然而亦莫能直于有司是法本以求尽乎民情而其弊也反以济猾吏之奸愚谓行今之法者当自去奸吏始不然纎悉备具不执于一是乃所以为舞文之具也吏何幸焉欧阳公曰法在简简则明行之在久久则信至其繁凟则其精明之士不能徧习而吏得上下以为奸此刑书之弊也
　　狱讼
