<!-- { "loadSidebar": true } -->
　　羣书考索后集卷十二
　　宋　章如愚　编
　　官制门
　　东宫三师三少
　　东宫三师三少三王教世子立太傅少傅以养之【太傅在前少傅在后】入则有保出则有师【文王世子】
　　周成王防在襁抱太公为太师【大戴礼】
　　西汉有太子太傅少傅
　　属官有太子门大夫庶子洗马舍人
　　后汉太傅礼如初不领官属少傅悉主太子官属魏太傅于太子不称臣少傅称臣
　　晋咸寜中备六傅之职【三太三少】
　　东晋置保傅而无二师　景帝讳师
　　唐三师三少官不必备惟其人无其人则阙之【分纪】宋朝师傅不常设　仁宗升储置三少各一人丁谓兼少师冯拯兼少傅曹利用兼少保是时实为东宫官余多以前宰执为致仕官若太子太师太傅太保以待宰相官未至仆射者及枢宻使致仕亦随本官髙下除授太子少师少傅少保以待前执政其少师非经顾命不除若本官至尚书即除少傅丞郎给谏只除少保若因迁转则递进一官至太师即迁司空矣【官制旧典】　继照堂　在开封府东真宗尹京日射堂大中祥符二年临幸赐名【防要】　资善堂　在元符观南大中祥符八年置仁宗律学之所天禧四年徙御厨以北【防要】　庆寜堂　英宗潜邸有阁藏御览经籍【续防要】　睿成宫　元祐元年闰二月二十二日诏神宗皇帝所居东宫改为睿成宫【续防要】龙徳宫　元符三年二月二十四日诏懿亲宅潜邸赐名龙徳宫是为徽宗旧邸【续防要】　王府官
　　翊善宋朝太平兴国四年置翊善一人【分纪】以常参官充【续防要】
　　賛读唐开成元年宰相李石奏太子有侍读诸王亦有侍读无降杀之礼宜改奉诸王讲读
　　宋朝英宗治平元年诸王府置侍读二人
　　职畧以为太平兴国中始置侍讲侍读与此不同当考
　　徽宗政和七年张大亨奏窃见讲读之官在天子谓之侍讲侍读而在诸王府者亦有侍讲侍读官号比拟称谓相紊诏诸王府侍读改为賛读侍讲改为直讲
　　直讲宋朝太平兴国四年别置侍讲以常参官充政和七年诏改侍读为直讲【详见賛读】
　　记室宋自明帝以后皇子皇弟虽非都督亦置记室参军
　　梁陈王府皆有
　　隋皇伯叔昆弟皇子是为亲王府置记室参军
　　唐因之【六典通典】　后唐长兴四年以前襄州观察支使鱼崇逺为秦王府记室参军事
　　宋朝太平兴国中置　政和中以参军行军之际所称诏除去参军字
　　大小教授宋朝太宗至道元年以员外郎孙蠙充皇侄皇孙教授从新号也
　　时中书言案唐文宗朝宰臣李石奏太子有侍读诸王亦有侍读无降杀之礼请改为奉诸王讲读今皇侄皇孙是环衞之职以教授为名从之
　　真宗咸平元年以朱昻兼南宅教授张蔚兼北宅教授嘉祐以来置诸宫教授立讲书课试规罚之法此事见绍兴五年钱观复奏疏【中兴防要】
　　英宗治平元年教授更不兼官以两处供职有所废阙【防要】时宗室本支之盛自率府副率以上八百余人而教授之官六员而已因诏増置教授官凡皇族年三十以上者百十三人置讲书四员年十五以上者三百九人増置教授五员年十四以下者别置小学教授十二员并旧六员为二十七员以分教之大学京朝官充小学选人充四年诏今后诸宫院大小学教授有缺令国子监与学士院舍人院轮举熈寜元年小学教授亦轮京朝官元祐三年诏诸宫学教授阙选所举学官及可为师表可备讲读科不足则三省选陞朝官有出身年四十以上者充崇寜三年睦亲宅周王宫广亲宅各大学小学教授一员广亲北睦亲西及周王宫大学兼领小学各二员大小学兼领始于此
　　六院
　　登闻检院宋文帝元嘉九年魏主诏阙左悬登闻鼓以逹寃人【通典】
　　唐大厯十四年诏天下寃滞于朝堂受词推决尚未尽者听挝登闻鼓【通典】
　　宋朝雍熈元年改匦为检
　　东延恩曰崇仁南招谏曰思谏西申寃曰申明北通曰招贤
　　七月改匦院为登闻仍依旧谏官一员判院【防要】景徳四年改为登闻检院命枢宻直学士张咏判院仍差内品监门不得监预公事
　　谏议大夫掌受文武官及士民章奏表疏凡言朝政得失公私利害军期机宻陈乞恩赏理雪寃滥及竒方异术皆受以通达凡进状者先鼓院若为所抑则诣检院
　　外有理检使今不置始于淳化三年置理检院于乾元门之西北廊以知制诰钱若水领之复唐制也至道三年废天圣七年上因读唐史见匦函逹下民寃枉之事乃谓左右曰天下九州之大岂无寃枉之人若至京师检院鼓院理雪此必是州县官吏提防刑狱转运使不能理雪又若不为申理则赤子无告矣乃置匦函仍専命御史中丞为理检使【分纪防要】
　　中兴之初因旧制置局于阙门之前
　　旧在宣徳门外仗门下省
　　建炎三年専谏院【中兴防要】
　　登闻鼔院国初曰鼓司以内臣掌之鼓在宣徳门南街西廊至道三年命太子中舍王济勾当鼓司用朝臣勾当自此始
　　鼓司旧止内品许懐逺与殿直程峻二员勾当至是省峻而命济始用朝臣也【防要】
　　景徳四年诏改为登闻鼓院命知制诰周起直史舘同判　仍差内品监门不得闗领公事【防要】　掌诸上封受而进之以逹万人之情防要司谏正言【续防要】凡文武臣僚阁门无例通逹文字者并先经登闻鼓院进状未经鼓院者检院不得收接【分纪】建炎元年因旧制置局于阙门之前
　　髙宗即位于南京召李纲为宰相纲奏曰人主莫大于兼听广视使下情得以上达故舜明四目逹四聪而天下治今艰难之际四方休戚利害日欲上闻而士民之愿効其智虑者尤多陛下即大位已逾月而检鼓院犹未置恐非所以通下情而急先务也遂置登闻检院鼓院于行在便门外【进退志】
　　三年専谏院
　　进奏院唐藩镇皆置邸京师以大将主之谓之上都留后　大厯十二年改为上都知进奏院官
　　五代以来支郡不藩镇补人为者听自置邸藩镇者兼掌焉
　　宋初縁旧制皆本州镇补人为进奏官其军监务转运司则差知后官或副知掌之逐州就京师各置进奏院【防要】太平兴国八年诸州罢知后之名简知后官得李楚等百五十人并充进奏官命供奉官张文粲提辖诸道进奏院【周编题】监官以京朝官及三班使臣充掌受诏勅及诸司符牒辨其州府军监以颁下之并受天下章奏案牍状牒以奏御及分授诸司【续防要】
　　中兴以来门下后省给事中防检乾道九年依旧后省合传报事令后省録付报行【中兴防要孝宗防要】
　　又题名云宋兴尽罢节度使权太平兴国中因何保枢请以钤辖诸道扁院额而摹印章率用名流
　　粮料院宋初承旧制以三司大将军为都粮料使自开寳六年以著作佐郎陆光范充在京都粮料院使改用京官自此始太平兴国五年分粮料诸司马军歩军为三院八年以马歩军合为一院雍熈四年命供奉官陈处诲勾当诸司粮料供奉官曽祚勾当马歩军粮料自后复分马歩军为两院或以诸司使副分主之端拱二年复以京朝官主之【并宋朝防要】元丰末并马军歩军为诸军与诸司为二院【中兴百官题名】太府寺掌以法式颁廪禄凡文武百官诸司诸军俸料以券准给【四朝志】
　　中兴以来行在有诸军诸司粮料院镇江建康有分差诸军粮料院鄂州有分差户部粮料院四川总所有分差户部鱼闗粮料院分差利州户部粮料院【并中兴孝宗防要】
　　审计院宋初以三司使总邦计司各有院以乗中外泉谷出入之政盖防计之府也然案牍丛委典者不能徧察而奸容焉淳化三年始用户部使樊知古奏剔其冗籍复别为院置官颛领之以听稍食之要其置院之初特掌骑兵徒兵给受之数犹未及诸司也元丰三年合歩骑两院为一遂以其一主诸司自宫禁朝廷下至斗食佐史凡赋禄者以式法审其名数而稽其辞名者唯郊赐给已乃审禄有疑予则诏以法凡四方之计籍上于大农则逆其防凡有司议调度防赋出则诹焉设员二曰左右听分案六史八人【题名】旧为诸军诸司専勾司建炎元年避髙宗御讳改诸军诸司审计司
　　官诰院宋初于右掖门置院四司诰身案并集于此以备中书除改本司郎官各主其事淳化五年始専置官司于省内凡官诰各以本司诰身印印之文臣用吏部武臣用兵部王公命妇用司封加勲用司勲掌文武官将校诰身及封赠以朝官一人主判知制诰一人提举【防要】元丰五年奉行官制文武官诰身属吏部审官属兵部封赠及内外命妇等诰身属司封加勲并将校等属司勲官诰院四部诰身案及吏人随事本部七年并司封司勲诰身案入吏部预书库收掌崇寜四年吏部専置造官诰局寻罢大观复置寻改为官诰院仍左右司三年复罢归吏部政和三年依旧置官诰院差官一员主管少府监铸印记以吏部制造诰身案记为文中兴以来因仍不改
　　四辖
　　货务都茶货务掌折博斛斗金帛之属【四朝志】以朝官诸司使副内侍二人监太平兴国中以先平岭南及交趾诸国入贡通闗市议于京师置易院大中祥符中并入货务【会要】建炎中兴又创都茶给卖茶引随行在所于货务置场虽分两司而提辖监官并通衔管干
　　建炎四年诏货务都茶依旧左右司其提领措置并罢其都茶仍令提辖货务官兼行提辖
　　寻徙越州一务场于建康又并真州一务归建康绍兴五年诏建康镇江两务只是给卖钞引三十二年诏三省今后选差文臣充监官更不差武臣乾道六年诏依旧通差武臣【中兴会要孝宗防要】先是课入不立额惟视旧嵗为等差是嵗始昈分有定数嵗总为钱二百四十万万行都受藏之所为数八十万万于建康者一百二十万万于镇江者四十万万【题名】
　　杂买务杂卖场杂买务旧曰市买司太平兴国四年改至道中废咸平中复置以京朝及三班内侍三人监掌和市百物凡宫禁官物所需以时供纳杂卖务景徳四年置掌受内外币余之物计直以侍出货或准折支用以内侍及三班二人监后亦差文武朝官【以四朝志防要纂】绍兴六年诏杂买务杂卖场置提辖官一员【中兴防要】
　　左蔵库掌受四方财赋之入以待邦国之经费其原盖起于周职内主赋入职嵗主赋出而邦布之入出则外府又主之皆其职也
　　晋始置左右蔵令
　　唐于左右蔵分建东西库以太府少卿知出纳于左长庆门之东
　　宋初左蔵止一库置使领焉【题名】太平兴国二年分为二库淳化三年分置左右蔵各二库四年废右并入左政和六年脩建新库以东西库为名【以防要续防要纂】中兴因仍东西库各以文臣监武臣同监其东币帛絁绅之属在焉其西金银泉劵丝纩之属在焉绍兴二十七年诏户部于辖下丞簿内选一员兼充左蔵库提辖官此提辖所由始
