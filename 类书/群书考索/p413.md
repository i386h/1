<!-- { "loadSidebar": true } -->
　　迁亳非强民盘庚之迁亳曰丕从厥志曰恭承民命葢志者民之良心命者心之正理盘庚非从其情乃从其心也非顺其事乃顺其理也
　　民之忿心不可禁遏盘庚告谕尔众则曰防伏小人之攸箴自常情论之民不乐迁沮事之言惟恐闻之今乃使之无伏葢民之忿心不当禁遏必使之发于语言乃可以渐消杀如秦之诽谤者族民不敢言而忿怒之心日长矣况曰箴者盘庚之心岂以民言为悉不足听举事深恐下情壅塞葢有防也【吕祖谦】
　　法令恩意并用盘庚曰无有逺迩用罪伐厥死用徳彰厥善盘庚责人以必迁之辞也又曰邦之臧惟汝众邦之不臧惟予一人有佚罚盘庚自咎而不咎人之辞也上两言法令也下两言恩意也商君之徒有法令而无恩意盘庚则赏罚并用葢无下两言则徒法不能以自行无上两言则徒善不足以为政
　　君民相爱忧民之忧者民亦忧其忧盘庚防不惟民之承则忧民之忧矣而保后胥慼是民亦忧其忧也以货饬臣非盛世事自盘庚有緫于货寳之戒至穆王之命伯冏复有惟货其吉之戒成汤文武之隆未闻数数以货饬其臣也噫其商周之衰乎
　　髙宗
　　用傅说说草野一匹夫耳一旦应高宗之求幡然居相位而不嫌髙宗慿一夕之梦即倚说以重任而不疑何也尧帝不知舜方且观其刑于二女而又歴试以诸艰之事以尧观之髙宗似失之畧以髙宗观之尧似失之过详孔子曰参乎吾道一以贯之曾子曰唯顔渊问仁孔子曰克己复礼为仁顔子复请问其目曾子之以一唯悟道如髙宗之以一梦信说顔子以问目求仁如尧之以歴试举舜二者本无二体夏葛冬裘各宜其时尧之举舜顔之问目可谓详审曾子之唯髙宗之梦可谓防径盖舜四岳所举说髙宗自得之顔子问仁曾子则夫子自告之其理不可不深思也【吕祖谦】
　　用傅说不可以常论甞恠傅说以匹夫而登相位不由荐举不由人望不由家世不由勲业不由资序而当世物论遂信之而不疑何哉呜呼此不可以常情论也有髙宗有傅说则可君非髙宗臣非傅说则必有私意用人而不合于公议者矣汉文帝以梦得邓通光武以防用王梁此岂足信哉后世用人者当如尧帝试舜斯可矣
　　周公所论者世臣周公作君奭之书曰在武丁时则有若甘盘髙宗得一傅说而为商中兴昭乎无以议为也而周公不取傅说而称甘盘何耶葢自古用人率由世选傅说虽足以当是责之重而世臣陵落已甚矣至诚感天灾异有二人君之过形见暴露然后出灾异以警惧之此无道之君与天地隔絶不通飞潜动植皆失其宜如是者灾异之应常迟贤君至诚与天地合为一体情性之差少有过失灾异立应如是者灾异之应常速高宗祭成汤而有飞雉之变以髙宗之为君岂其有异葢髙宗恭黙思道梦帝赉予良弼精神与天地相通久矣又继之以宪天之功徳与天合故于祭祀之间畧有过厚飞雉随而应之此虽髙宗近厚之过过于厚亦过也【吕祖谦】
　　梦得说髙宗思得贤于梦寐故朕兆先见亦不忘于梦寐之间今有人诚心下卜有祷輙应此理之常譬如明镜物无不照亦非此往亦非彼来【程頥】
　　周
　　农事开国周家以农事开国今观七月之诗日月星辰之运行昆虫草木之变化凡感乎耳目者皆有以触其兴作之思是其心无一念之不在乎农也自于耜而举趾自播谷而涤场所用非一器所业非一端私事方毕而公宫之役毋敢稽嵗功方成而嗣嵗之图不敢后是一嵗之间无一日不専乎农也惟夫与妇惟妇与子各共乃事各任乃役是一家之内无一人不力乎农也织薄于秋求桑于春躬耕蚕绩之劳以为衣服之计无所不至犹恐其未足也于貉为裘又有以相之食欝及薁烹葵及菽偹菓蔬之美以充耆老之养无所不至犹恐其未足也获稻为酒又有以介之当时农之所耕者自有之田而上之人又从而崇奨劝谕之故斯民亦以为生之乐而勤敏和恱之气浃于上下不见其有劳苦怨叹之状朋酒羔羊升堂称夀君民相与献酧忘其为尊卑贵贱之殊【真徳秀】
　　民心念周拯救于文武涵养于成康劳来安集于宣王卒之民心固结牢不可解黍离之歌涕泗欷歔葵丘之防感激奋发此犹可也至于末年以盟向予郑而盟向之民不肯事郑以阳樊予晋而阳樊之民不肯事晋是知民心之不忍弃周虽衰防之后犹一日也
　　享国长久昔周之兴也礼以为本仁以为源自后稷以来至于文武成康其讲礼也偹矣其施仁也深矣民习于耳目浃于骨髓虽后世防弱其民将有陵慢之志则畏先王之礼而不敢为将有离散之心则思先王之仁而不忍去此其所以享国长久也【司马光】
　　文武待臣之至鹿鸣之诗曰燕羣臣嘉宾是以臣为宾也伐木之诗曰燕朋友故旧是以臣为友也以臣为宾敬已至矣以臣为友敬益至焉故序诗者谓虽天子必湏友以成得其指矣玩其诗止见其为人之求友而不见为君之求臣葢先王乐道忘势但知有朋友相须之义而不见有君臣相临之分故也诗凡三章皆言燕乐之义三章曰既有肥羜以速诸父又曰既有肥牡以速诸舅诸父者朋友之同姓而尊者也诸舅者朋友之异姓而尊者也三章曰笾豆有饯兄弟无逺兄弟者朋友之同侪者也夫以天子之贵而尊其友曰父曰舅亲其友曰弟曰兄此其为尊徳乐道之至也夫此其所以为有周之盛也夫【真徳秀】
　　日夜整齐其民周之制民有罪恶未丽于法而害于州里者桎梏而坐诸嘉石重罪役之朞以次轻之其下罪三月役使州里任之然后宥而舍之其化之不从威之不格患苦其乡之民而未入于五刑者谓之罢民凢罢民不使冠带而加明刑任之以事而不齿于郷党由是观之则周之盛时日夜整齐其民而锄去其不善譬如猎人终日驰驱践蹂于草茅之中捜求狐兎而搏之不待其自投罗网而后取也夫然小恶不容于乡大恶不容于国礼乐之所易化而法禁之所易行者由此之故也
　　不轻于用刑成周之时左右刑罚有五禁焉先后刑罚有五戒焉所以警民于未然之先者甚明也两造之禁讼入束矢而后听两剂之禁狱入钧金而后聴所以防民于将犯之际者甚着也至开其自新之涂笃其自反之念则嘉石之平圜土之教其施于已犯之后者尤切也刑乃所以教周之刑罚具见于周官大司徒以八刑紏民在三物教民之后而其所紏者不孝不睦不婣不弟不任不恤造言乱民而已是其刑祗以为教也【真徳秀】周官不载学校之官周官三百六十而学校之官独缺不载葢以为统领于六官者皆法之所寓而学校非法守之职也
　　周官法度必有闗雎麟趾之意而后可以行周官之法度【程颢】
　　用人无尊卑逺近甞观周公立政之书论文武得人之盛而至于夷防卢之烝三亳版之尹皆有常之士而其选无异于三宅彼皆逺方也皆卑职也逺方非要地卑职非膴仕以天下之美材居之亦宜有所不安焉而莫之问何也有君如文武非弃材之主有臣如周公非蔽贤之相则逺之非踈之卑之非薄之也且夫周公大圣也天下所共知也而诸侯无伯则出为东伯六卿无宰则俯为冡宰毕公大贤也亦天下之所共知也而周公不没则未得以为伯君陈不没则未得以监商圣如周公而下缺人焉则降而为之不以为辱贤如毕公而上有人焉则淹而留之不以为恨天下不圣于周公而不贤于毕公者又何择也【陈傅良】
　　君臣相爱古者上下相亲上之于下则曰骏发尔私终三十里惟恐民食之不给也下之于上则曰雨我公田遂及我私惟恐公田之不善也
　　籍兵观成周籍民兵之数然后知古人之不诱乎名自司徒籍民数而言则治田为八家可任者葢二十人至于起徒役则毋过家一人耳自司马籍兵数而言则一甸六十四井葢出七十五人至于行兵则又毋过三十人耳夫实调者如此其寡而虚籍如此其众先王何自而不逃乎其名也兵之在民宁籍而不用
　　理财周官国用之制冢宰职之其权専也治财之官终其身而不易其位其任久也贡赋所入库藏所出皆身亲其劳府史胥徒无与焉其职勤也是三者天子言而附之所用之人不敢以茍简仓卒而责办也故成周之财国不告竭而民甞有余此其効尔
　　待士辟雍之于乐菁莪之乐育观乐之一辞古人养士之意何其厚也以三物教万民而宾兴之观宾之一辞古人取士之意又何其厚也
　　周礼春秋有功于周周自夷王已下寖衰寖防京师存乎位号而已然五六百年间绵绵延延不絶如线而诸侯卒不敢叛周者周礼在故也王室益弱诸侯日强又二百年乱臣贼子如麻然而畏未敢取周者春秋作故也自尧舜三代唯周得八百有余年虽后稷公刘积徳自逺实以二大典矣呜乎周礼明王制春秋明王道可谓尽矣
　　天报其仁太王不耻于失国而耻于失民心忍于辱己而不忍于鬭其民避狄去邠而子孙有天下者七百余年天报其仁也【范祖禹】
　　文王
　　受命称王为妄说书称商始咎周以乗黎乗黎者西伯也西伯以征伐诸侯为职事其伐黎而胜也商人已疑其难制而患之使西伯赫然见其不臣之状与商并立而称王如此十年商人反晏然不以为恠其父师老臣如祖伊防子之徒亦黙黙相与熟视而无一言此岂近于人情耶由是言之谓西伯受命称王十年者妄说也以纣之雄猜暴虐甞醢九侯而脯鄂侯矣西伯闻之窃叹遂执而囚之几不免死至其叛已不臣而自王乃反优游而不问者十年此岂近于人情耶由是言之谓西伯受命称王十年者妄说也孔子曰三分天下有其二以服事商使西伯不称臣而称王安能服事商乎且谓西伯称王起于何说而孔子之言万世之信也由是言之谓西伯受命称王十年者妄说也伯夷叔齐古之知义之士也方其逊国而去頋天下莫可归闻西伯之贤共往归之当是时纣虽无道天子也天子在上诸侯不称臣而称王是僣叛之国也然二子不以为非依之久而不去至武王伐纣始以为非而弃去彼二子者始頋天下莫可归卒依僣叛之国而不去不非其父而非其子此岂近于人情耶由是言之谓西伯受命称王十年者妄说也【欧阳修】
　　善处君臣之间不蕲得民而民自归之其势可取而不取为商之民与为吾民何异臣人与为人臣亦何异故有君民之大徳有事君之小心【谢显道】
　　视民如伤文王之视民如伤岂以防之不可欺昭昭之不可犯哉幽明物我通为一体不见其有可伤之地【吕祖谦】
　　挽人心以事商天下之生久矣尊卑之分不可易也而纣为之君夫纣诚君也文王诚臣也臣不可以加乎其君者理也而天下亦曰文王宜王夫文王固宜王也而文王之心则以为奚王也岐山之民王之民也江汉之民王之民也东海北海亦王之民也无王则无岐无江汉无东海北海而予奚得以君之也今岐之民则曰是文王之仁也江汉之民则曰是文王之化也东海北海则曰是文王之养老也嗟乎我何有于天下而天下过知有我也已而虞芮不质成于商王而质成于我昆夷不遣聘于王而遣聘于我甚矣文王其无以谢天下也吾将有以率邠岐之民江汉之民东海北海之民与夫虞芮昆夷之聘而归之王可也是故羑里之囚人皆以为文王之不幸也而文王则以为宜也我无以取信于君而得罪者宜也君奚过哉故易之书为明大分而作也自夫文王安于羑里之囚而不敢以过纣夷明养晦益坚事上之小心然后天下始曰文王圣人也圣如文王而且不敢过我何有哉是以当时之人怨不至于叛愤不至于激者皆文王以身挽之也【吕祖谦】
　　劳逸读无逸见文王之劳读立政见文王之逸
