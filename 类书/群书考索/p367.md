<!-- { "loadSidebar": true } -->
　　比石中石试官守官汉之官制最有好处均之为二千石也而有比者有真者有中者均之为官吏也而有试者有行者又有守者比不如真真不如中试不如行行不如守观霍光传有行大鸿胪事少府乐成是乐成守少府而兼行鸿胪事尔按九卿鸿胪位第二而少府位第五以少府而兼行鸿胪事未得为真也亦犹平阳侯窟行御史大夫事韩安国张汤行丞相事葢寛饶为谏大夫行郎中戸将事翟义为都尉行太守事尔凡此皆兼行之也宣帝元康元年守京兆尹颍川太守黄覇五鳯元年守左冯翊凡此者皆是擢守此守旧衘而带之尔非兼行之也至于试则不及此矣王温舒试县亭长张禹为郡文学试为博士以此见试不如行行不如守又王尊为虢令转守槐令兼行美阳令事是王尊虽兼三令只在号为令葢守者为迁擢兼行者为权摄又王尊为谏大夫守京辅都尉行京兆尹事旬月间盗贼清迁光禄大夫守京兆尹后又为真如此则前日京兆只权行今日有功则擢守既守乃为真诸守臣称职者满一嵗则为真又有身带两官一官具职秩位号者张安世为右将军光禄勲赵充国自水门都尉擢后将军领水衡如故凡此将军皆号尔非有职事官属也金安上光禄大夫中郎将冯奉世光禄大夫水衡都尉凡此士夫皆加秩尔亦非有他官守也正如宋朝官制未行之前凡尚书翰林皆是迁转之阶尔凡官缺摄者称行官卑职重者称守兼它官者称权出者称奉使国家之制朝官资歴浅者间出补外不过下一等带一权字耳所谓权发遣者惟三司开封官尔其后王金陵引用新进监司郡守始皆带权发遣矣甚至于擢知县资格而为之
　　汉唐乐美名汉武帝上嘉唐虞下乐商周制度动欲慕古而剏置官名独不能法古者侈心夺之也唐太宗使长孙无忌軰撰集隋志观其叙歴代官制自秦而下至于隋大畧相仍损益无几独谓后周酌丰镐之遗文其典制有可观焉又谓隋炀号令日改官名月寻而南征不复朝廷播迁则是褒周而贬隋也今观有唐官制又复舍周而循汉魏陈隋之旧者何哉亦以公孤侯伯之称近于朴古而省部寺监之号足为美观也厥后易尚书省为文昌台门下省为鸾台中书省为鳯阁秘书省为文台之类岂非乐其名之美欤梁武帝増十二卿以象四时革选部定为十八班作戎秩百有余号皆其类也其于治忽本无所系焉唐太宗犹有异于汉武帝者尚能省官故也
　　唐官制
　　太宗省官固善不合有员外之置有事则有职有职则有官理也古人以事任人事省则职省故有二职而无官后世以人任官人増则官増故有二官而无职有职而无官非废事也或一官而兼数职有官而无职非増事也或一职而任数人周官三百六十总而计之为六万三千六百有竒非皆具贠也攷之周礼名存而实不备职具而官不除者葢多也今贞观省内外官六百四十贠唐志七百贠太宗曰吾以此待天下贤才足矣非不甚美然贠外置已见于当时将何以一流品杜将来哉其后又有特置同正贠检校兼守判知之类皆非本制宰相或至数人平章事或与外任一官而数人守之贠外官至二千余人其末流之弊未必非太宗启之【朱黼云】
　　开元六典象周为制魏郑公甞以周典为太宗献太宗以为不井田不封建不肉刑而欲行周公之道不可得帝也既懐畵虎不成之疑征等复慙礼乐废缺之问是六典者而太宗且未之能行而唐初官制自因汉魏之旧本不与周典相侔开元十年宗手写六条曰理典教典礼典政典刑典事典命张説陆坚修撰经嵗无成乃命毋煚韦述軰参撰始以唐之百官令式象周礼六官为制萧嵩张九龄李林甫相继知院至开元二十六年乃成是知唐制与周官本不相侔六典特象周为制耳如其制同则修书朝夕可就也何必更易数十人绵延十六年哉况唐自高宗迄于肃宗官名屡有因革【高宗龙朔尽改旧名咸亨元年复武后光宅垂拱天授又改中宗神龙复宗开元二年改五年复天寳又改肃宗至徳复】而宗一人之身三变官名元年改仆射为丞相中书为紫微门下为黄门侍中为监至五年而复旧二十四年改主爵为司封天寳元年尽改三省之名而以吏部为文部兵部为武部刑部为宪部之类先后自为异仝也如此其制安得与周之六官同其所以同者不过曰尚书以正邦理以宣邦教门下以和万邦以弼庻务中书以厘万邦以庻百揆之文而已吁六典象周为制既非其实元丰又复象唐以正名曷若各循祖宗之法哉
　　宋朝官制
　　宋初务实意尚书二十四司由汉以来未之有改也宋太祖太宗一旦惩五季藩镇外重之弊凡尚书郎曹卿寺等官悉领外寄以分其势于是上而三省六曹下而九寺七监皆为寓禄官而台省寺监悉以他官兼领名若未正而实则有余者非其人不以任是职也自章圣咸平中杨亿首言文昌防府宜复其旧是时李公沆实任端揆而未甞有所更变仁祖至和中吴育亦言尚书天下之大有司当渐复之是时文潞公富郑公皆在中书亦不闻有所改作诚知祖宗立法自有深意也自熈宁中王安石用事而元丰初王珪蔡确继之悉取百年成法【自宋初至元丰三年正得百二十年】更而张之于是六尚书二十四司与夫九寺五监皆复其旧一时之名亦甚正矣柰何其名既详而其实则不可遍察也当是时以左右仆射而兼中书门下之职者珪与确也相臣如是他可知矣【是时章子厚除门下侍郎蒲宗孟除尚书丞安焘为戸部尚书曽孝寛为吏部尚书】遂使奸邪朋附充塞朝路元祐诸贤虽出力以障其澜而绍圣政和羣小【章子厚曽布蔡京】又从而撤其防矣然则务名务实其得失相去乃尔相逺耶【官制旧典论曰宋朝沿唐制设官假名以任职责之事功以实不以文故以三省六曹寺监官僚之名分品定禄命充职任自太子洗马而上号朝臣自著作佐郎以下号京官在内为主判出外名奉使其领在京职任则不分京朝官若陞擢为台谏经筵必备顾问朝臣领外差遣则是带省曹寺监官僚之名奉使而出上至牧守监司下至倅宰管库通以奉使目之推进擢新进之士官未升朝者即以太子中允处有出身人中舍处无出身人并任监司重其持节故也亦名借补计嵗月以转行故流品无杂名位知重矣】
　　元丰改制因唐六典神祖晩年喜观唐六典于是悉易祖宗旧制而惟六典是法其大者建立三省以中书造命行无法式事门下审覆行有法式事尚书奉行而政柄悉归中书又分班奏事各得其职所以分执政权而互相考察此改制正名之体统也奈何蔡确欲专中书之权遂白三省不建长官而以王珪为左仆射兼门下侍郎确为右仆射兼中书侍郎凡有除授珪不得预闻而确得以自专造命之权是审覆奉行之制已不行于当时矣吕公着进言三省当同班奏事分省治事司马公光遗奏亦谓有此事则置此官不必依唐之六典分中书为三省葢有见于确之自专也神祖是时已有悔改官制之意珪确复以省费正名为言于是莫之能行嗟夫小人托人主之公而行其私乗人主美意而逞其不善之心大抵若此是岂变制改法之所能防闲哉惟静以察其所安而后可尔厥后翟思奏言以为今天下之事其烦简多寡葢无异于未改制之前然昔以一官治之者今析而为四五昔以一吏而主之者今増而为六七故官愈多而吏愈众禄愈广而事愈烦毎朝廷文移下尚书省又付吏部又下寺监又下所领库务自下而逹上者亦然故不若专责省部则官省而吏少事简而功速矣味思之言则知元丰改制适増冗官多事之弊而已夫何名正之有【此翟思元祐三年奏也上距元丰五年才七年耳思又谓今有礼部又有太常有膳部又有光禄勲户部之有司农主客之有鸿胪驾部之有太仆库部之有卫尉工部之有将作军器水部之有都水监皆重叠置官例可减省观此言则元丰官制与熈寜新法何异】
　　政和改宦官武臣之制宋朝尽释节度兵权而宠以虚名不置殿中监而止曰都知押班元丰正名于此独无所改作犹且知祖宗自有深意也政和中蔡京当国悉加都知押班以大夫之名曰知省事曰同知省事曰签书省此按蔡龙图旧典也止斋云京改都知为知省事副同知为同知押班为签书以效枢府事人易走马承受而为亷访使凡节度观察防御团练并为正任非惟名器滥防而童贯得以专兵稔衅矣夫京之改武官制也实壬辰嵗也自是而至靖康丙午止十五年耳十五年之间女真已有窥伺河洛之志并吞夷夏之心彼方习勒戎马战阵之事而此乃纷更武官虚名大抵皆取唐之武散官阶与汉魏以来武官之名而杂就焉何异大盗隐伏门屛而家相方率歌童舞女雅修击刺之容乎兴衰治乱莫系于人事如此猥归之天数不可得矣愚又甞因是而推原改制变法之由而有感焉熈宁壬子王安石之新法行此一变也元丰壬戍蔡确之官制行此再变也元祐初年方复祖宗之旧而绍圣甲戌章子厚重行熈丰之法此三变也崇观宣政蔡京用事最久而纷乱法度非止一端此又其变之大者四变之余靖康之祸作矣夫自熈宁壬子止于靖康丙午五十余年之间而法度四变新法再行而终废官制遂变而不复国有棼丝之扰民无一日之安祸胎于王安石吕惠卿长于蔡确章子厚成于蔡京王黼天下本无事庸人自扰之其斯之谓乎
