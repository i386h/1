<!-- { "loadSidebar": true } -->
　　一献三献五献七献礼器曰一献质三献文五献察七献神郊特牲曰郊血大飨腥三献爓一献熟郑氏谓一献祭羣小祀三献祭社稷五祀五献祭四望山川七献祭先公【礼书】　賔客献数礼书曰賔客之礼士一献【士冠礼一献】卿大夫三献【郊特牲三献之介】子男五献【礼器五献之等】侯伯七献上公九献而王飨诸侯自子男五献以至诸侯长十有再献【周礼】春秋时楚子入享于郑九献加笾豆六品
　　配享大禘诗曰实为阿衡实左右商王禘于太祖则功臣与祭故末章言伊尹也【稽古编书】书盘庚告于羣臣曰兹予大享于先王尔祖其从与享之　国朝旧制亲祠太庙不配享功臣有司诏讲求礼例自是亲祠始与享焉元丰三年礼官言周礼司勲凡有功者祭于大烝烝冬祭也谓之大者物成众多之时其祭以三时为大也方是时百物皆报其祭有功冝矣礼记祭统卫孔悝之鼎铭曰勤于大命施于烝彛后世烝祭不及功臣既不合礼而禘祫及之事不经见请每遇冬烝以功臣配享其禘祫配享罢之诏凡冬享禘祫及亲祠功臣并配享
　　先后之辨礼纬曰三年一祫五年一禘而郑氏徐邈又分为二说为郑氏之说则曰前三后二谓禘后四十二月而祫祫后十八月而禘为徐邈之说则曰前二后三谓二祭相去各三十月驳郑氏者则曰三年而祫为月有余二年而禘为月不足驳徐氏者则曰禘在祫前则是三年而禘祫在禘后则是二年而祫以二说攷之惟郑氏曰鲁礼三年丧毕祫于太庙明年禘于羣庙自是之后五年而再盛祭一祫一禘由此言之郑氏依仿鲁礼推明王制实为有据本朝庆厯初用徐邈说每三十月一祭熈宁八年既禘又祫此有司之失也请今十八月而禘四十二月而祫庻几举礼不烦事神不渎礼官言唐开元中礼官用晋徐邈之说以二祭相去各三十月合五岁再盛祭之说以为禘祫之数本朝自庆厯以来皆三十月而一祭至熈宁五年后始不通计遂至八年禘祫并在一岁昨元丰三年四月已行禘礼今年若依旧例十月行祫享即比年频祫复踵前失请以庆厯以来旧制通计年数皆三十月而祭诏依见行典礼【四朝志】　唐开元中二十七年禘祫在一岁
　　一祭二名之辨大宗伯肆献祼是禘祭也馈食是祫祭也司尊彛追享是禘祭朝享是祫祭也既有此别而贾逵刘歆以为禘祫一祭二名汉平帝祫祭于明堂而张纯以为禘祭章怀太子注云是大祭名可通也周礼既曰肆献祼既曰追享又曰朝享差别其禘祫也祫则及毁庙之主禘则及于祖之所自出也安得一祭而二名哉　时享礼书曰君子以义处礼则祭不至于数烦以仁处礼则祭不至于疏怠凄怆发于霜露之既降怵惕生于雨露之既濡此所以有四时之享商礼曰春曰礿夏曰禘秋曰尝冬曰烝周礼春祠夏禴秋尝冬烝王制曰天子犆礿祫禘祫尝祫烝盖祫有三年之祫有时祭之祫时祭之祫小祫也【士虞礼曰荐此祫事则时祭谓之祫宜矣】三年之祫大祫也盖小祫止于未毁庙之主大祫已及于毁庙之主　月祭玉藻言天子听朔于南门之外诸侯听朔于太庙春秋文公六年书闰月不告朔犹朝于庙论语曰子贡欲去告朔之饩羊郑氏释玉藻谓天子听朔于明堂以特牲告其帝及神配以文王武王释论语谓人君每月告朔不祭谓之朝享然周礼朝享非谓告朔而听朔于明堂以特牲告其帝及神配以文王武王无所经见要之告朔于庙饩以特牲谓之月祭此先王之礼也鲁文公不行告朔之礼但身至庙拜谒而已故春秋讥之【礼书】　荐新月令孟夏荐麦孟秋荐黍季秋荐稻吕氏月令一岁之间八荐新物开元礼加以五十余品景祐中礼官建议以谓吕纪简而近薄唐令杂而不经于是更令四时所荐凡二十八物除依诗礼月令外又増多十有七品虽出于有司一时之议然四时登荐祖宗行之已久今欲稍加刋定取其间先王所常享用膳羞之物见于经者可依旧制存之其不经者去之庻几不失礼意凡新物及时出者即日登献既非正祭则于礼不当卜日汉仪尝韮之属皆于庙而不在寝故韦元成传以为庙岁二十五祠而荐新在焉【四朝志】汉叔孙通曰古者有春尝菓方今樱桃熟可献愿陛下出因取樱桃献宗庙上许之诸菓献由此兴【惠帝时】政和中言者谓先王建祭祀之礼必得疏数之中未闻一日并行两祭者也今太庙荐新有与朔祭同日者夫朔祭行于一月之首不可易也若夫荐新则未尝卜日一月之内皆可荐也新物未备犹许次月荐之亦何必同朔祭之日也诏荐新与朔祭同日即用次日
　　羣祀类
　　天子七祀商制天子祭五祀戸一灶二中霤三门四行五也岁徧诸侯与大夫天子同周制王为羣姓立七祀曰司命曰中霤曰国门曰国行曰泰厉曰戸曰灶诸侯为国立五祀曰司命曰中霤曰国门曰国行曰公厉大夫立三祀曰族厉曰门曰行嫡士立二祀曰门曰行庻人立一祀或立霤灶或立户
　　周有地大夫五祀无地大夫三祀礼记正义曰曲礼天子诸侯大夫皆祭五祀郑氏注云戸灶中霤门行也此商制祭法曰天子立七祀诸侯五祀大夫三祀士立二祀谓周制也案王制曰大夫祭五祀文与此同又郑云五祀谓司命也中霤也门也行也厉也与此不同者王制之文上云天子祭天地诸侯祭社稷大夫祭五祀既有尊卑等级疑是周礼故引祭法五礼以解之是有地大夫祭五祀无地大夫祭三祀也有地无地见郑氏注汉立五祀白虎通云户一祀灶二祀门三祀井四祀中霤五祀唐开元制七祀唐初废七祀惟季夏祀祭中霤开元中制礼祭七祀各四时享祭之于庙庭司命户以春灶以夏门厉以秋行以冬中霤以季夏其仪具开元礼
　　中霤月令中央土其祀中霤郑氏注云中霤犹中室也古者复穴是以名室为霤正义云庾蔚云复谓地土累之谓之穴则穿地也复穴皆开其上取明故两霤之是以后因名室为中霤也祀中霤之礼设主于牖下开牖象霤故设主于牖下也【正义】
　　祭四时以下祭法云埋少牢于泰昭祭时也【正义云泰昭坛名】相近于坎坛祭寒暑也王宫祭日也夜明祭月也幽宗祭星也雩宗祭水旱也四坎坛祭四方也有天下者祭百神
　　五祀七祀论五祀见于周礼礼记仪礼杂出于史传多矣特祭法以司命泰厉为七祀而左传家语则以五祀为重该脩熈黎勾龙之五宫月令以五祀为门行户灶中霤白虎通刘昭范晔高堂隆之徒以五祀为门井戸灶中霤郑氏释大宗伯之五祀则用左传家语之説释小祝之五祀则用月令之说释王制五祀则用祭法之说而荀卿谓五祀执荐者百人侍西房侍西房则五祀固非四方之五官侍必百人则五祀固非门戸之类然则五祀所谓者其名虽同其祭各有所主也七祀之祭不见他经郑氏以七祀为周礼五祀为商制然周官虽天子亦止于五祀仪礼虽士亦传五祀则五祀无尊卑隆杀之数矣祭法自七祀推而下之至于适士二祀庻人一祀非周礼也然礼所言五祀盖皆门户之类而已两汉魏晋之立五祀井皆与焉特隋唐参用月令祭法之说五祀祭行及李林甫之徒复脩月令冬亦祀井而不祀行然则行神亦特较于始行而祀非先王冬日之常祀也秦陈寳祠秦文公以获若石云于陈仓北阪城祠之其神或岁不至或岁数来也常以夜光辉若流星从东方来集于祠城若雄雉其声殷殷云野鸡夜鸣以一牢祠之名曰陈寳作陈寳祠【质如石似肝云语辞】
　　秦伏祠秦德公卜居雍子孙饮马于河遂都雍雍之诸祠自此兴用三百牢于鄜畤作伏祠磔狗邑四门以御蛊灾孟康曰六月伏日也周时无至此乃有之顔师古云伏者谓隂气将起迫于残阳而未得非故为藏伏因名伏日也立秋之后以金代火金畏于火故至庚日伏庚金也
　　八神祠始皇东游海上行礼祠名山川及八神求仙人羡门之属八神将自古有之或曰太公以来作之其休絶莫知起时至始皇乃祠之一曰天主祠天齐二曰地主祠泰山梁父三曰兵主祠蚩尤四曰隂主祠三山五曰阳主祠之罘山六曰月主祠之莱山七曰日主祠盛山八曰四时主祠琅琊
　　汉蚩尤祠高祖狥沛为沛公祀蚩尤衅鼔旗及即位诏御史令丰治枌榆社令祝立蚩尤之祠于长安
　　唐亲祀神农于东郊明皇开元十九年停帝稷而祀神农于坛上以后稷配二十三年亲祀神农于东郊配以勾芒遂躬耕垅亩止
　　唐先农坛唐永徽以前皆谓籍田坛至垂拱后乃为先农后又改为帝社坛元和五年诏以来岁正月籍田太常修撰韦公肃言籍田礼废久矣有司无考乃据礼经参采开元乾元故事为先农坛于籍田
　　汉宣室受厘汉惟祭天地五畤皇帝不自行祠还致福厘未央殿前正室文帝受厘
　　唐寿星坛明星生于八月以仲秋日月会于寿星特置坛用于秋节日祭老人星及角亢七宿着之常式【东汉老人星庙在国都南郊祀之】
　　宋朝寿星坛景德三年八月王钦若言谨按月令八月命有司秋分日飨寿星于南郊其坛亦依灵星制度风伯雨师国朝每岁以立春后丑日祭风伯立夏后申日祭雨雷师诸州亦设祭淳化四年光禄寺言风雨本中祠而献官行礼反是小祠礼料切惟风雨之功其于万物最大唐太宗亲曽展拜今礼数混乱乞行改正从之祥符元年请令州郡长吏亲享二年有司言州县神祀并如小祀用羊一笾豆各八簠簋各二从之
　　祭司寒月令仲春之月天子乃鲜羔开氷先荐寝庙郑注云鲜当为献声之误也献羔谓祭司寒也祭司寒而出氷荐于宗庙乃后赋之春秋传曰古者日在北陆而藏氷西陆朝觌而出之其藏也深山穷谷固隂沍寒于是乎取之其出之也朝之禄位賔食丧祭于是乎用之其藏之也黒牡秬以享司寒其出之也桃弧棘矢以除其灾其出入也将食肉之禄冰皆与焉正义云荐于宗庙谓仲春也乃后赋之谓孟夏也故凌人云夏颁冰左传云火出而毕赋是也日在北陆者北陆虚也谓十二月日在虚之时而藏冰西陆朝觌而出之者西陆昴也郑康成以四月之时日在昴毕之星朝见东方于时出冰以赐百官若其初出荐庙时在二月也朝之禄位谓大夫以上黒牡秬黍者以其祭冰神色尚黒谓司寒之神则冥水神也火出而毕赋左传云火出于夏为三月于商为四月于周为五月则火出季春建辰之月以周礼夏颁冰乃建巳之月不同者但建辰火星在卯火星始出至建巳火星渐高总而言之亦得称火出早则三月之末晩则四月之初不甚相逺又三月内有四月节时故据夏而言之　太祖建隆二年始置藏冰务而修其祭焉以四月命官率太祝用币以黒牲祭冥之神乃开冰以荐寝庙【词题】　唐制先立春三日用黒牡秬黍祭司寒之神于冰室祭讫凿冰而藏之仲春开冰具开元礼【通典】
