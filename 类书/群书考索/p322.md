<!-- { "loadSidebar": true } -->
　　周官文不可行今之周礼曰周公相成王致太平之书考其官师之属至射恶鸟杀鼃鼈皆有族然太平之功若是微猥烦细而后立耶观今末世之官俚名曲号犹不能至之甚岂之非真乎恶鸟之不射鼃鼈之末殄于太平之功宜可损益视其文类若烦而不可举非于简治有未尽哉抑徒为其文而不施于事耶【荆璞集】辨周官立法之善有周官驭吏之法则天下无惰吏有周官治兵之法则天下无惰兵有周官劝农之法则天下无惰农自六典掌于太宰而官无旷职自九法严于司马而兵无虚数自井田制于司农而民之不农者亦寡矣
　　周官职属烦多周官六属其职三百六十而员数则多如六乡七万五千家耳自比长以上卿大夫一万八千余人此大可怪学者每非之而疑其説抑序官之妄耶然乡州党族比皆有职又不可阙者则守其官者何等人也
　　辨周官统属之数周官三百六十六卿分职各率其属一曰天官冡宰二曰地官司徒三曰春官宗伯四曰夏官司马五曰秋官司冦六曰冬官考工邦治则掌之冡宰而率其属自太宰小宰以下则六十有二焉邦教则掌之司徒而率其属自大司徒小司徒以下则七十有四焉邦礼则掌之宗伯而率其属自大宗伯小宗伯以下则有七十焉邦政则掌之司马率其属自大司马小司马以下则六十有八焉邦刑则掌之司冦而率其属自大司冦小司冦以下则有六十五焉以至冬官考工记虽事实零落攷其大槩工人之属则二十有九焉合而记之则三百六十有五焉又六乡之吏自乡大夫卿至于比长下士凡一万八千九百三十六人府史胥徒不在其数
　　周官乡遂无法周公致太平六年反政成王今可见者六官之典也建国之法画为乡遂自大夫至其长厥职事闻歳时登敛于王家教帅于民里皆何事耶采地三等邑于畿者岂复有数乎列卿六考佐其事者岂复有名乎司徒之属命以乡者皆别置则疑于无法司马之吏取于乡者皆兼官则详夫不合书序周公为师召公为保而师氏保氏非辅弼之任周道如砥其直如矢而逺郊近郊殊内外之赋何也【荆璞集】
　　辨州乡之长皆乡官司马之吏取于乡官皆兼官则悼夫不合司马之序自军将至于伍长凡六等军将也师帅也旅帅也卒长也两司马也五长也皆比闾族党州乡之官也故司马之职中夏苃防辨号名之用帅以国名县鄙各以其名乡以州名郑氏之説以帅谓军将及帅师旅师至伍长也县鄙谓县正鄙师至邻长也乡谓州长至比长也其兼官可知矣夫三代之制居则民出则军各亲其吏岂有不合者哉【郑伯谦文】
　　辨乡遂用下士为长乡遂自大夫至所长厥功可得闻欤考地官之序乡大夫则每乡以卿一人为之一乡之间又有比闾族党州州长中大夫为之也党正下大夫为之也族师上士为之也闾胥中士为之也比长下士为之也此乡官也遂大夫每遂则以中大夫一人为之一遂之间又有邻里酂鄙县县正下大夫为之鄙师上士为之酂长中士为之里宰下士为之邻长五家则一人为之此遂官也乡官之比长以下士为之而遂官之邻长不言下士者葢尊卑之差也何哉卿大夫乡官差次而下至于比长自然用下士矣遂大夫止中大夫之官差次而下至于里宰已用下士则邻固不得用下士也盖以未命之士为之也【钱文子文】
　　乡遂都鄙之法周制乡遂用贡法故十夫有沟长底是十方底是百长底是千方底是万都鄙用助法故八家同井乡遂则以五为数家出一人为兵以守卫王畿役次必简故周礼中惟挽匶则用之此役之最轻者都鄙则以四起数六七家始出一人故甸出甲士三人歩卒七十二人马四匹牛十二头乡遂所以必为沟洫而不为井者即欲起兵数故也五鄙五邻五伍之后变文言四里四两者用四则成百之数复用五则竒零不整齐矣如曰周制皆井者此欺人之説不可行也【文公经説】周官为治之烦欧阳曰周之治迹所以尤详见于后世者周礼着之故也然汉武以为读礼不验之书何休亦云六国隂谋之説何也然今考之实有可疑者夫内设公卿大夫下至府史胥徒以相副贰外分九服建五等差尊卑以相统理此周礼之大畧也而六官之属畧见于经者五万余人而里闾县鄙之长军师卒伍之徒不与焉王畿千里之地为田几井容民几家王官王族之国无几数民之贡赋几何而又容五万人者于其间其人耕而织乎如其不耕而何以给之夫为治者固若是之烦乎此其可疑者也【六一文】
　　周官体制难行欧阳曰秦既非古尽去古制自汉以后帝王称号官府制度皆袭秦故以至于今虽有因有革然大抵皆秦制也未尝有意于周礼者岂其体大而难行乎其果不可行乎夫立法垂制将以遗后也使难行而万世莫能行与不可行等尔然则反秦制之不若也脱有行者亦莫能兴或因以取败王莾后周是也则其不可用决矣此又可疑也【同前】
　　辨周礼可致太平有公输之巧而后可以施斵削之功有王良之衔辔而后可以夸驰骋之工有周官六典之书而后可以致太平之治
　　辨周礼王道之极文中子魏相篇曰子家君未尝废周礼门人问子子曰先师以王道极是也如有用我执此以徃通也周之介也敢忘其礼乎
　　周礼之书不可信苏曰言周公之所以治周者莫详于周礼然以吾观之秦汉诸儒以意损益之者众矣非周公之全书也何以言之周之西都今之关中也其东都今之洛阳也二都居北山之阳南山之隂其地东西长南北短短长相补不过千里古今一也而周礼王畿之大四方相距千里如画棊局近郊逺郊甸地稍地小都大都相距皆百里千里之方地实无所容之故畿内逺近诸法类皆空言尔此周礼之不可信者也【苏栾城文】辨六典之文难及李曰昔刘子骏郑康成皆以周礼为周公致太平之迹而林硕谓末世之书何休云六国隂谋然郑义获申故周官遂行切观六典之文其用心至悉如天焉有象者在如地焉有形者载非古聪明睿智谁能及此其曰周公致太平者信矣【荆璞集】
　　六官法天地四时释曰六官之属三百六十象天地四时日月星辰之度数天道备焉成王作周官其志有述天授位之义故周官设官分职以法之
　　辨六官探伺本末治教礼政刑事谓之六官治非天事谓之天官治以道为本也教非地事谓之地官教以化为本也礼以仁为本故礼曰春官政以礼为本故政曰夏官刑以义为主故刑曰秋官典以智为主故事曰冬官本末相因先后相应故则更新终则复始天地四时之道也圣人之立六官盖法天地四时理治万事者也然治有本末不知其本则不能起用以应物不事其末则不能反本以复道先王于是以官探本以司伺末治官曰天而以道为本教官曰地而以化为本礼官曰春而以仁为本政官曰夏而以礼为本此之谓探本教官谓之司徒而教以徒为末政官谓之司马而政以马为末刑官谓之司冦而刑以冦为末事官谓之司空而事以空为末此之谓伺末有本有末未尝偏废此先王之治所以为大备欤【王昭禹】
　　辨汉儒臆説之非成王言六卿所治之职何尝以配天地四时今以冡宰曰天官而天事反在春官乃曰天取兼总之义天之至尊惟万乗可称曰天王曰天子岂人臣而称天乎司徒谓之地官愈无义古者司徒掌以教人伦今乃掌土地之事是乃司空掌土也非司徒掌教也宗伯掌礼谓之春官春者物之生五行以象仁今谓之礼以礼岂能生物也哉司马掌兵而谓之夏夏方物之盛反用兵乎惟司冦掌刑谓之秋官犹可矣司空掌土谓之冬官又无理也使成王有取于天地四时则书言之矣既不言所取必无义则汉儒臆説可知也
　　六官首序不同释曰自惟王建国至以为民极五句六官之首同此序者以其建国设官为民不异故也王者临统无逺故首称惟王明事皆统之于王王既位矣当择吉土以建国为先故次言建国于中辨四方正宫庙之位复体国经野自近及逺也于是设官分职助理天工众人取中以为治体列文先后次第应尔其实建国之初岂未设官分职也直以作序之意主在设官分职为民极耳
　　辨六官皆为民立王昭禹曰六官之首皆于以为民极之后言乃立某官者葢乃者有以彼而继以此之辞先王之立官凡以因彼民故也然言乃立天官而不谓之建者葢立乎上者能大而发下立乎下者能一而承上则立者能得位而已非若建则能作而立之也
　　六官职掌互见太宰以六典佐王治邦国以八法治官府以八则治都鄙以八柄诏王驭羣臣以八统诏王驭万民以九职任万民九赋敛财贿九式均节财用九贡致邦国之用司防掌六典八法八则八柄九贡九赋九功九式○司书掌六典八法八则九职九正九事○山师掌山林之名辨其物与其利○川师掌川泽之名辨其物与其利害而颁之于邦国
　　六官互相参错郑曰周官率属互相参错如太史而下掌六典八法八则八柄之贰宜属于天官而乃属于春官司勲掌六卿之赏地宜在地官而乃属于夏官大行人小行人司仪掌客宜在春官而乃属于秋官大仆掌诸侯之复逆小臣掌王公及孤卿之复逆御仆掌羣吏之复逆及庶民之复逆夫民臣复逆宰夫既已掌之则太仆而下宜属之天官今乃属之夏官地官掌邦畿之事凡造封邑建社稷设封疆分州里司徒既掌之矣而掌固司险掌疆候人乃属于夏官如理财事自大府至掌皮尽于天官则凡财用宜悉领于大宰而泉府廪人仓人乃见于地官自膳夫至腊人不过充君之庖尔而悉领于冡宰至于外朝则百官之廪禄府史胥徒稍食畨上宿卫之廪给其费实广而外内朝之冗食亦见于地官之槁人自内司服至屦人凡王宫服饰之用既属于天官而司服掌外朝之服司常巾车之官则属于礼官如使各得行其意而不关于冡宰是犹太祖之三司使以河渠按付之都水监甲胄按付之军器监恐无以樽节之
　　称官之名义释曰周礼之内宗伯之类诸言伯者伯长也以尊长为名县师之类言师者皆取可为法也诸称人者若轮人车人腊人鼈人之类即冬官郑云其曰某人者以其事名官言氏者有二种谓若桃氏为劒筑氏为削之类郑注冬官族有世业以氏名官若冯相氏保章氏师氏保氏之类郑注引春秋官有世功则有氏族是也诸称司若司裘司市之类言司者皆是专任其事事由于已故以司言之也诸典妇功典丝典枲之类言典者出入由已课彼作人故谓之为典也诸称职者谓若职币职内职歳财不乆停职之而已凡云掌者有三义一如他官供物已则蹔掌之而已若幕人供帷幕幄帟掌次待张事是也二则掌徴敛之官若掌皮掌染草之类是也三则掌非已所为则掌节掌固掌疆本非已造废坏修之而已也
　　序官之义有二释曰凡六官序官之法其义有二一则以义类相从谓若宫正宫伯同主宫中事膳夫庖人外内饔同主造食如此之类皆是类聚羣分故连类序之二则凡次序六十官不以官之尊卑为先后皆以缓急为次第故此宫正之等士官为前内宰等大夫官为后也
　　嵗时教帅民里所谓教者大司徒以乡三物教万民而賔兴之乡大夫颁司徒之教法于乡吏使各以教其所治州长属民读法劝其行义戒其过恶党正读邦法以紏戒其民族师读邦法以书其孝弟睦姻有徳者闾胥读法书其恭敏任恤者所谓帅者如乡大夫于大询之时帅众寡而致于朝州长于作民之时则帅而致之党正嵗终帅吏而致事族师于万民之时帅四闾之吏是也
　　六官皆有考释曰宰夫是太宰之考谓若地官之考为乡师春官之考为肆师夏官之考为军司马秋官之考为士师冬官之考为匠师
