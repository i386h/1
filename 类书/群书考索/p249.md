<!-- { "loadSidebar": true } -->
　　开寳通礼有四时讲武之仪太宗甞筑台于杨村以备大阅真宗亦甞辟场东武发卒会射自景徳以后崇文治士大夫耻以军旅为言迨仁宗时吕景初首以训练不素教阅不精为忧神宗乃置内教训有法程其能否而劝沮之旬一御便殿以为常又自制队伍之法营军之制颁行诸路置提举教阅之官今之州县有旬教有月教有春秋教所以练兵也其教阅果有益乎今之诸路有春秋案教之官所以重阅兵也其案教果有益乎
　　孔子曰以不教民战是谓弃之孟子曰不教民而用之谓之殃民周成王纉文武丕业躬廵侯甸四征弗庭薄海内外莫不归往而犹以武备为懐及奄人既平旋跸丰邑分命六官大司马实掌戎事粤中春号召诸侯来会岐阳以讲大搜所以饬武备壮军容岂徒为干豆賔客之奉而已于时颂声交作讲武类祃咸有其辞岐搜号国大事迨至景王七年因楚人伍举之言事始经见独无文辞以着一时之美亦史氏之阙也
　　歧阳石鼓之十章实雅颂之遗文残缺磨灭或者得于千载之后而有周之全文尚可攷葢因搜狩讲武之作也
　　先王之时虽隆仁义礼乐以化天下之俗销伏其悖戾好争之心而常隂求天下之竒材以待不测之患葢常寓其法于六遂之间使卒乗车徒之制素具而朝廷之公卿大夫之诸侯内之君臣朝聘燕享从容欢欣之际必陈弓矢以讲射而四时之隙则命有司以讲武以天子之尊而驰骋于原野亲金鼓干戈之事以射取禽兽葢燕享者人君之所乐而弓矢者威武之事田游者佚乐之举而杀戮者征伐之容葢先王所以藏天下之所畏于人情从容之际所以隂养天下竒杰之气使之一旦习知其术安之而不慑也
　　三代国容不入军军容不入国礼仪吉凶賔嘉逹于天下而军礼独藏于大司马号司马法若有田役之之事则县帅始受法于司马以作民六官唯小司马职掌不悉书而军司马舆司马行司马皆不备官有事则置其不欲观兵如此

　　羣书考索后集卷四十二
　　钦定四库全书
　　羣书考索后集卷四十三
　　宋　章如愚　编
　　兵制门
　　兵食
　　三代之时兵农一致无事则出耕有事则习战故食不乏诗曰乃积乃仓乃褁糇粮于槖于囊思戢用光弓矢斯张干戈戚扬爰方啓行葢居者有积仓行者有褁粮然后可以爰方啓行也
　　周官委人掌敛野之赋军旅共其委积薪蒭凡疏材汉高祖与项羽相持荥阳数年军无见粮萧何镇守闗中转漕给军民食不乏故帝论三杰亦曰给餽饷不絶粮道吾不如萧何方其困荥阳成臯时欲捐成臯以东食其曰敖仓天下转输乆矣臣闻其下藏粟甚多楚人抜荥阳不知坚守敖仓此乃天所以资汉上乃复守敖仓○又令卢绾刘贾入楚烧积聚而移越田横居梁地往来苦楚兵絶其粮食垓下之战卒以食尽而亡文帝用晁错之策募民输粟塞下以足兵食
　　宣帝时赵充国曰金城湟中谷贱吾谓耿中丞籴百万斛人不敢动后止籴得四十万义渠再使且费其半失此二策人故敢为逆
　　光武时定河内拜冦恂为太守曰吾委公坚守转运给足军粮恂移书属县收田租四百万斛转以给军食蜀诸葛亮出师祁山斜谷以木牛流马运粮后以粮不继分兵屯田为乆驻之计
　　宋文帝时檀道济伐魏食尽道济夜唱筹量沙而覆以余米及旦魏军见之谓其粮有余而不敢迫
　　隋置洛阳口仓积粟李宻因之以起事
　　唐初府兵粮食皆自备○开元以后始募兵为骑而有养兵之费
　　代宗时郭子仪以河中军食常乏自耕百畆以劝士卒是岁地无旷土军有余粮
　　徳宗时东渭桥有粟十余万斛度支给李懐光军几尽而懐光朱泚连兵叛李晟以孤军处二强冦之间内无资粮会韩滉运米百艘以饷李晟遂成收复之功宋朝太祖建隆元年召三司使张美问兵食之数美曰懐州宻迩上党自李筠叛刺史马令琮日夜储蓄以待王师上善之亟诏授令琮团练使宰臣范质曰大军北伐湏令琮供亿不可移他郡戊戌升懐州为团练以授之其后王师十万出太行经费无阙【通畧】○干徳三年三月国初贡赋悉入左藏库及取荆湖下西蜀储积充羡上顾左右曰军旅饥馑当豫为之备不可临事厚敛于民乃于讲武殿后别为内库以贮金帛号曰封桩库凡岁终用度赢余之数皆入焉
　　太宗端拱初北敌冦边张泊奏曰犬戎为患自古为然惟聚兵积谷分屯塞下来则备御去则勿追足矣○淳化五年张咏始至益州先是陜西课民运粮以给蜀师者相属于路咏亟问城中所屯兵数凡三万人而无半月之食咏访知民间旧苦盐贵而私廪尚有余积乃下盐价聴民得以米易盐民争趋之未逾月得米数十万斛军士驩言前所给米皆杂糠粃不可食今且精好此翁真善干国事者咏闻而喜曰吾令可行矣时四郊尚多贼垒城门昼闭王继恩日务宴饮不复穷讨官支刍粟饲马咏但给以钱继恩怒曰国家征马岂食钱耶咏曰城中草贼既焚荡刍粟当取之民间公今闭门髙会刍粟何从而出若开门击贼何虑马不食粟乎继恩既分兵四出咏计军食可支二岁乃奏罢陜西运粮上喜曰乡者益州日以乏粮为请咏至未乆遂有二岁备此人何事不能了朕无虑矣【长编】
　　真宗因问李迪以陜西兵数对曰臣转运时以方寸小策记兵及粮以备调发今犹置佩囊中上令探取之因给纸札令迪悉上合存留及调塞下数以进上曰不意颇牧在吾禁中矣【事畧】○咸平六年出内府绫罗锦绮定价出市籴粟实边○景徳元年内出银三十万两贸易军粮○景徳二年咸平末河北转运使刘琮上言西汉晁错请入粟授以爵塞下之粟必多文帝从之今民入粟备边今河北诸州聚兵粮馈劳费望行汉制以济军储既而水部郎中许豹复言縁河州县和市边谷数少望许进献粮授官秩事下三司议奏请以粟多少地逺近为差从之【长编】○干兴元年三月出内藏库银二十万两钱三十万贯下诸路又出钱三十万万贯令三司筭商人入便于河北助给军费
　　仁宗甞出内藏之积下河北籴军储又韩琦请陜西岁丰先谋储蓄则兵食无缺○天圣四年十月出内藏库缗钱二十万下京西路籴军储○天圣七年七月出内藏库货务緍钱各十万下陜西河北助籴军储○天圣九年八月丙戌出内藏库绢六十万下陜西河北河东市籴粮草戊戌又出内藏库缗钱五十万下河北市粮草○景祐元年三月出内藏库绢五十万下发运司市籴军储　四月出内藏绢三十万下河北转运司市籴军储九月中书门下言近累于内藏库支拨钱帛与三司收籴军储宫中余羡物色乞指挥诏曰朕以宫阃之间务先俭约军国之用宜在优丰念有司经画之勤出中禁冗余之物俾资常费式表推恩宜令入内内侍省将尚氏等位金银钱帛物色除各已优厚给赐逐入据见在数凖折价钱二十一万贯委内藏库拨与三司支赡军旅使用○景祐二年六月丁卯出内藏库防绢一百万下三司市籴军储○十月出内藏库缗钱七十万下河北转运司市军储○景祐三年九月出内藏库缗钱五十万下河北转运司市籴边储○景祐四年八月出内藏库绢三十万下河北路市籴军储○十一月出内藏库防绵五十万下河北陜西路市籴军储○寳元二年出内库真珠估緍钱三十万赐三司上谕辅臣曰此无用之物既不欲捐弃不若散之民间收其直助籴边储亦可少纾吾民之敛也　二月辛丑出内藏库缗钱八十万付陜西市籴军储○康定元年十月庚子出内藏库绢一百万下三司助边费　十二月出内藏库绢一百万下三司助边费○庆歴元年五月甲子出内藏库缗钱一百万助三司给陜西军费○庆歴二年六月甲戌出内藏库银一百万两防绢各一百万疋下三司以给边费○庆歴五年命陜西转运使李防専制置觧盐代范祥也时防为陜西转运使阅五年矣自军兴诸路经畧司多贷三司钱以佐军谓之随军钱防权庆州钩考得所贷八万缗悉偿之遂废其库又戍兵多而食苦不足防视民阙乏之时令自隠度谷麦之数预贷以官钱谷麦熟则二之谓之青苖钱数年兵常有余其后青苗法葢取诸此朝廷患入中法岁费増广请铸钱于边郡以平估籴权罢入中以防之去省货钱以千万计【长编】○庆歴七年命内侍二员提举月给军粮时侍御史吴鼎臣言诸军班所给粮多陈腐又升斗不定请以内侍纠察之翌日诸监仓官进呈军粮上谕曰自今当足其数以给之时衞士皆在殿下殿前都指挥使李昭亮因相率罗拜以谢军粮自江淮转漕至京师又积年而后支虽上军所给防升仅足中下军率十得十九虽遣内侍提举徒动军情而终不可行【长编】○皇祐二年闰十一月丙辰出内藏库缗钱四十万防绢六十万下河北便籴粮草○皇祐四年闰七月出内藏库缗钱十万防绢二十万绵十万下河北助籴军储○至和元年六月甲寅出内藏库防绢五十万缗钱三十万下河北助籴军储○至和二年十月乙未出内藏库钱一百万下河北市籴军储○嘉祐元年十月丁卯出内藏库银十万两绢二万疋钱一十万贯下河北市籴军储○嘉祐六年九月癸丑诏三司如闻河北秋稼甚登其出内藏库缗钱一百万助籴军储○张方平论兵谓治平中禁兵之数约七十万一夫钱粮赐予岁不下五十千厢军之数约五十万一夫钱粮赐予岁不下三十千
　　神宗元丰五年五月上因议陜西兵食谓执政曰我朝康定中西鄙用兵契丹乘间有所要请而仁宗延和对辅臣至于感愤涕泣朕为人子孙守祖宗神器每念顾托之重宜如何也因改容泣涕羣臣震恐莫敢对【长编】
　　高宗绍兴十年七月甲子上曰万侯卨论营田之弊极当大凡营田湏是军中自为之则不敛于民而军食足【圣政】
　　孝宗乾道元年八月己卯进呈营屯田文字钱端礼等奏差官措置官庄田以助营屯田之利异时租入多则军储可足民力可寛矣上曰永丰圩见建康行宫岁收米三万余石朕欲拨付建康军中以助军食亦以示至公之意卿等便可批防施行端礼等奏陛下此举不独昭示至公羣心自服亦前此所未有欲乞自陛下从中批出上曰可【圣政】○乾道四年诏曰朕观古昔斟酌时宜欲丰军食之储必讲屯田之制故充国经画于金城而兼得十二便之利曹操规图于许下而遂收百万石之饶先积粟以为资乃厉兵而必战【朝报】○淳熈六年七月癸亥进呈荆鄂副都统郭果奏唐邓诸处自来积谷不多襄阳自汉江以北四向美田民间多有蓄积若置而不问恐资盗粮欲宻行措置于秋收之际收储以备缓急上曰令周嗣武同刘邦翰详所奏事理于秋成之际广行收籴其合用仓敖及收贮去处仰公共相度措置申闻【圣政】
　　包拯曰闻前代防边之兵三时农务之时教战公私自足未有冗而且众坐糜廪食虚困疲民如今之甚者若谓兵食粗足敌好方坚輙过目前以为成筭惰于更张措置臣恐日削月朘中外益以殚竭一旦用武节暴加重敛民心怨叛则肘腋之下皆为仇怨岂暇御外冦哉此国家根本之患苟不表里恊心锐意而速图之临事无及矣【皇祐四年】
　　苏辙曰今世之患莫急于无财而已财者为国之命而万事之本国之所以存亡事之所以成败常必由之昔赵充国论边备之计以为湟中谷防八钱籴三百万斛人不敢动矣诸葛亮用兵如神而以粮道不继屡出无功由是观之茍无其财虽有圣贤不能自致于跬步苟有其财虽庸人可以一日而千里【熈宁二年】
