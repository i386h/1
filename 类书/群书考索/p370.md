<!-- { "loadSidebar": true } -->
　　周制尚兼官或问自太宰至于下士其为官凡六十有三而为府者六为胥与吏者皆十有二而为徒者百有二十何也曰此皆兼官也专官行事则不足兼官行事则有余矣葢自唐虞以来禹以司空而兼百揆羲和以二人而兼四岳乃舜二十二人之咨则四岳实一人兼之古者官不必备惟其人而已有其人则备无其人则兼是以周官之作实仿唐虞之制而官事不摄吾夫子所以深责管仲变先王之法也以三公言之召公为保周公为师而太傅无与焉二公实兼之也周公既没召公为保而太师大傅无有焉召公实兼之也不惟此也三公之下实有三少当时不见其人召公又兼之乃同召太保奭芮伯彤伯毕公卫公毛公是六卿之长召公又兼之葢一人之身兼总七职矣惟成王之季年芮伯彤伯卫侯实兼领司徒宗伯司冦之职其余大抵皆兼官也其大者犹兼而况于百官羣有司乎故尝以周礼考之二卿则公一人是三公兼乡老也一乡则卿一人是六卿兼乡大夫也军将皆命卿是六卿又兼六军之将也甚者太公以太师而兼司盟之职载在盟府太师职之是也苏公以三公而兼太史之职太史司冦苏公是也故夫六官中以春夏秋冬为通率以多少相乘除大约一官凡五百人则六官凡三千人而其兼行权摄者意其必相半焉是以局分不必设府吏胥徒不别置而其数亦未尝过滥也
　　太宰兼行六卿之事或问六卿分职各率其属太宰之职顾曰掌建邦之六典何也曰此太宰兼行六卿之事也自其分职而言之则太宰掌治典司徒掌教典宗伯掌礼典司马掌政典司冦掌刑典司空掌事典各有攸司固若不同自太宰兼行六卿而言之则八典八法八则八柄八统九职九赋九式九贡九两凡此十条皆经国之大纲政事之条目而散见于三百六十官之中太宰实举其纲而撮其要焉葢唐虞三代建官之制职事分于下而权纲合于上非泛然而无统也四岳通内外之官羲和之长也羲和则实听于四岳百揆宰相之职百官之长也九官则实听于百揆百揆统九官四岳四岳统羲和四子比附聨络天下之治虽一二人为之而实一二人能使之成周之制亦然三百六十属听命于六卿而六卿听命于冢宰冢宰实三公兼之涣散分析之中而有比附联属之势盖古者三公无官惟与天子坐而论道故设六卿以分主六典而三公实统之三公既兼冢宰则六卿之六典非冢宰而谁建耶此事权之所以合于一而国家所以无多门之政自汉以来则失之矣有三公又有九卿而丞相御史未尝行九卿事观武帝时桑羊等致利王温舒之属峻法儿寛等推文学九卿更迭用事事不闗决于丞相而大臣之权尽去矣呜呼人君之为天下如欲稽古正名而使事权之合于一茍舍周官未有不荡然无统者矣
　　太宰兼统内庭先王之制事权欲合于一而内外之势本不容于分也宫中府中俱为一体余尝于冢宰属官论之矣宫正宫伯虽曰掌王宫内宰俱曰掌王内统而临之则惟太宰焉故宫正宫伯内宰皆于太宰而小宰之夫皆佐于太宰而兼掌其事职虽列于外而通于内权虽分于二而总于一王宫后宫无不任所掌也自其掌王宫也则兵卫郎卫凡宿卫之人皆领之饮膳衣服洒扫啓闭次舎幄帟凡供奉之人皆领之宫禁之秘藏王后世子之好用凡财用之私存皆领之其间多寡丰约用舍去取天子始不得以自私而小臣始不得以自便矣自其掌后宫也则六宫六寝无王内之限九嫔九御无女官之别诏其礼乐正其服御禁其竒衺稽其功绪其间损益増减采择进御始有宴私玩狎之节而无侵窃惑移之患矣葢世未有家不齐而国可治者未有国不治而天下可平者太宰之治所以兼统内外而以小宰为始小宰之宫刑既已齐其家宰夫之朝法又已治其国然后太宰之邦典始可治天下矣
　　道揆法守冢宰以佐王则有法守之意以听治则有道揆之理夫惟有所守故八柄八统皆曰诏王夫惟有所揆故八法八则直曰以治而已
　　责任一夫不获阿衡曰时子之辜房龄曰夙夜尽心惟恐一物失所刘蕡曰择将相以任之使权造化之柄百揆者言揆度百事使得其正也阿衡者言权衡万物使得其平也冢宰者言调制百化使得其和也
　　体统周公不能自为三百六十官之事而能用三百六十官之所长唐制列五房于政事堂而吏房居其首前辈着宰相论曰以一人为天下用则用天下而不足以天下人才为天下用则用天下而有余故惟不以一能自名也而后能合众人之所能
　　周公相君比舜禹益伊尹傅説相君不同或问曰周公相成王制礼作乐一饭三吐哺一沐三握发起以待士何汲汲也如此沐与饭且不暇舜相尧禹相舜益相禹伊尹相汤傅说相髙宗皆不如周公勤且劳也此周公之德不及舜禹益伊尹傅说乎曰周公不得不然也尧圣人也舜圣人也髙宗圣人也舜禹益伊尹傅说勤且劳复何为哉周公则不得不然也成王孺子也方在襁褓之中不知果为圣人耶茍成王不嗣坠废其业则是后稷公刘王季文王武王之天下周公失之也周公岂得不勤且劳乎【石守道文】
　　周公为相事事物物各得其所昔韩退之上宰相书其论周公也有曰当时天下之贤才皆已举用奸邪谗佞欺负之徒皆已除去四海皆已无虞九夷八蛮在八荒之外皆已賔贡天灾地变昆虫草木之妖皆已寖息天下之所谓礼乐刑政教化之具皆已修理风俗皆已敦厚动植之物风雨霜露之所沾被者皆已得宜休徴嘉瑞麟凤龟龙之属皆已备至夫以周公为宰相近而朝廷治逺而天下和又逺而四夷服以至肖翘喘息昆虫草木之各遂其生者无非周公职业之所在则宰相不可以一官一职论者即周公见之矣【陈伯厚唐史断】
　　汉三公名不定汉官因于秦旧视古舛驳而三公之名尤为甚焉初以丞相御史大夫太尉为三公其名虽均而其权实差武帝罢太尉而置大司马成帝改御史大夫而置大司空未几而复罢大司空而置御史大夫哀帝又改丞相为大司徒改御史大夫为大司空而司马之职终于汉世不改方汉之初丞相之权最尊太尉特佐其职而已籍福说田蚡曰魏其为相将军必为太尉太尉相尊等耳至是太尉之权始无异于丞相也故事御史大夫奏事防庭中差居丞相后不当与丞相钧礼萧望之为御史大夫乃不礼于丞相丙吉至是御史大夫之权始不下于丞相也惟宣帝能加礼丞相稍抑御史大夫而不使之抗尊武帝窃假大司马之权而不任宰相故终汉之世大司马专秉国柄丞相具位奉行文书而已夫司马古之六卿掌兵者也自汉以太尉改置而兵柄不移致使其权在丞相上以贻后日僭窃之祸其来逺矣故古之三公一失而为秦之左右丞相再失而为汉之丞相太尉御史大夫三失而为东汉之尚书令仆四失而为魏晋之中书令监五失而为后魏之门下侍郎六失而为隋之三省七失而为唐之枢宻院葢至于今而枢宻与丞相并称谓之东西二府不惟失其名而并与其实而失之矣子故因汉而详言之
　　权有所分用儒不得其真自汉武帝以公孙为丞相而后儒者相继秉轴宜其贤于汉初军功刀笔矣然等功课效未闻其逺过于前何也葢武帝本不识儒徒诱于虚名而取其易制者为之既任以相乃侍中出入禁闼辩论数诎大臣以侵侮外廷之权九卿更进用事而天下之务不闗决于宰相即位以来亟辞亟罢而五十四年之间凡易相者十有三人且彼固不足以任相位又夺其权而责之事安望其有尽职者哉宣帝抑御史之权似知尊礼丞相然六百石以上更不选于丞相而调于尚书宦官久典机要天下之事一切归之中书成帝虽罢中书而复置尚书自丞相以下皆听命焉然则汉之宰相亦焉用彼为哉史臣不防其故以为元帝专用儒生委之以政贡薛韦康迭为宰相使上牵于文义而孝宣之业于是乎衰呜呼此岂儒者之过哉用儒而得其真与夫权有所分而不得其职者之过也以武帝之用儒择其贤而责成功则汉之为汉不止于此矣宰相当通知钱谷人皆谓钱谷之问不当至庙堂论道经邦之任不知司农少府廷尉列在九卿三公总九卿汉制然也平之不知忝职多矣借曰道揆法守不相紊乱独不知周官太宰货赂则岁终计出入议狱则三公防其数乎文帝非徒问也末年红腐朽索之效几致刑措之风皆基于此【陈季雅】
　　汉相失权始于陶青大事记曰自嘉之死汉相之权遂夺矣御史大夫虽副贰丞相之官今晁错为之陶青特充位而已体统不正葢自此始
　　武帝任九卿轻宰相夫丞相九卿皆天子大臣所论议相与出治者也九卿赞宰相以谋国宰相辅天子以出治此古今不易之道也夫今之九卿固他日宰相也岂为宰相不可尽信而为九卿时可尽信耶盖朝廷重宰相是重朝廷也若使九卿更进用事各行其志以与宰相争权则朝廷纷纷何时定乎又皆言汉相权轻自大司马领尚书事始自武帝以来宰相建空名于百官之上其轻久矣葢非特石庆淳谨故至此也张汤用事时语国家用度常至日晏丞相充位则固已分宰相之权矣为宰相大事不得与闻坐小事辄诛死岂不大可恨也哉光武以吏事责三公而有大灾异三公策免待之以簿书期防小吏之职而责之以隂阳天地大臣之事是何异淳于髠豚肩巵酒之喻耶【戴溪史义】
　　汉曹参为相不当拒人之言宰相之任重矣居是任者必欲得天下之士来天下之言俯而从之惟恐失故也愚尝观汉史文怪曹参最为贤相号为一代宗臣宜其宰相之任当有握髪吐哺之礼覩其代萧何为相日夜酣饮卿大夫以下吏及賔客欲有所言辄饮以醇酒莫敢开说嗟乎曹参何为者而敢拒人之言哉又况祀兹酒文王所以诰庶邦也无彛酒文王所以教小子也参之所谓饮酒者果何谓耶继而卿大夫日夜饮吏民无他故亦日夜饮而参之罪孰甚焉若曰举事无所变更一遵何之约束则孝惠朝可谓多事矣后族骄蹇已有萌蘖岂无一事而可言耶当时卿大夫欲有谏者未必不引此为戒而参辄拒之卒于吕氏盗权而祸乱之兴几不救药实参有以啓之也【师古】
　　曹参当相吕后问萧相国既死谁可代之上曰曹参可及何病惠帝临视曰谁可代君者对曰知臣莫若君帝曰曹参何如曰帝得之矣及何之薨也曹参告舎人趣治行吾将入相髙帝以参为可相惠帝亦以参为可相萧何又以参为可相而参亦自知其为当相以是而相之天下岂有不服【林少颖汉史论断】
　　汉止一相汉初止有一相相国何死参代之惠帝末年始用王陵陈平为左右相武帝用刘屈牦为左相分官属为两府虚其右以待四方之选然终汉世止一相也【陈彦羣博议】
　　汉相优劣且以西汉公辅言之萧曹以清静致治功良平以谟明赞王业至宣帝时则魏相通故事丙吉知大体斯皆章章可言者也及夫张苍之律厯公孙之文章韦贤之好学平当之有耻然以号为贤相抑又次焉至若匡张孔马服儒衣冠被阿防之讥不胜其任最下则陶青刘舍庄翟赵周之徒皆龊龊备位故身名偕泯夫此数子者岂不粗知君子之道古今之变哉病于无所发明保持禄位而已【权德舆贺崔相国啓】
　　汉相失职自陈平始陈丞相不对钱谷决狱论者谓其得宰相体吾谓汉宰相之失职葢自平始也夫钱谷之出入国用之本也决狱之多寡民命之所系也宰相不与闻焉而顾使天子责之廷尉与治粟内史则凡九卿中二千石宰相皆不与知矣【陈彦羣博议】
