<!-- { "loadSidebar": true } -->
　　总论军粮神农之教曰石城十仞汤池百步带甲百万而亡粟则弗能守也葢日费千金然后可以举十万之众十夫之耕然后能供兵之一食葢用兵者必聚财积谷以为守御之备故或屯田以息转输之劳或运漕以支内外之费或仰给于边籴或积谷于塞下其制虽不同至于足食则一也此四者虽足以食兵然特一时之制而已自三代以上兵隠于农耕战一事虽百万之师屯于边陲大不疲于国小不敛于民以其兵自为食而已三代而下为农者尽力于耕为兵者逸居而食然后运粮不可以无备而屯田漕运边籴入粟之利兴焉【林之竒文】
　　兵器
　　百工之事皆圣人作而于兵械尤重弓矢之取诸睽既载立于经而威天下之具亦概见扵史葢稽古以来凡黄帝尧舜之世所不废也垂为共工而竹矢之传阅三代以为世寳
　　周礼夏官司马掌五盾以待军事司弓矢掌六弓四弩八矢之守藏出入冬官弓人之为弓桃氏之为劒函人之为甲矢人之为矢纎悉登载于太平之书
　　周道中微宣王复古如诗之所咏修车马备器械而中兴之业在焉鲁侯之砺锋刃备弓矢锻戈予缮甲胄圣人犹列之于经而除戎器以戒不虞易之垂训亦昭昭也
　　汉文帝时鼂错上兵书曰山林积石经川立阜此步兵之地车骑二不当一土山丘陵平原广野此车骑之地步兵十不当一平陵相逺川谷居间仰髙临下此弓弩之地短兵百不当一两阵相近平地浅草可前可后此长防之地劒楯三不当一蒲苇竹萧草木茏此矛鋋之地长防三不当一曲道相伏险阻相薄此劒楯之地弓弩三不当一兵不坚利与空手同甲不坚宻与裼同弩不可及逺与短兵同射不能中与亡矢同矢不能入与亡镞同故兵法曰器械不利以其卒与敌也汉制民年二十三出赋钱百二十以治库兵及车马则州郡库兵与车骑皆率敛民而官为备之有事则授以征行汉武库兵器度大司农钱
　　母将隆諌哀帝发武库送董贤及乳母言武库兵器天下公用国家武备缮治造作皆度大司农钱
　　诸侯不得私作兵器
　　江都王建以私作兵器获罪
　　此汉制之大畧也
　　晋武帝时马隆伐凉州帝命隆自至武库选仗惟隆所取故卒以取胜
　　元帝时祖逖有虎视河洛之志乃不给铠仗使自召募忠虽有余功卒不就识者深恨焉
　　唐府兵之法人其弓一矢三十刀一其介冑戎具皆藏于库有所征行则给之畨上宿衞者给弓矢横刀而已马燧为河东节度使其造甲必短长三制称士所衣以便趋进又为战车冐以狻猊列防于后行以载兵止则为阵居一年威震北方
　　宋朝太祖时中都二坊制造兵器旬一进视谓之旬课列置五库深在禁中岁输所作于五库故器械精明后世鲜及
　　开寳二年兵部令史冯继升等进火箭法太祖命试验赐衣物束帛
　　太宗课督尤宻车驾甞幸司弓所按循作工赐以钱币章圣亦幸军器库嘉赏主吏是以工致其敏吏勉其职真宗咸平元年御前忠佐石归宋进木羽弩箭以木为翎长仅尺余所激甚逺中人铠甲以干去而镞留牢不可抜蕃人最畏之愿多造以给边用诏增归进月俸以其男补殿侍○咸平三年神衞水军队长唐福献新制火箭火毬火鎗等物○咸平六年给军中传信牌先是石晋言北面抗敌行阵间有所号令则遣人驰吿多挟计画后虞奸诈请令将帅破符持之遇传令则合而为信帝以为古有兵符既而乆废因漆木为牌长六寸濶三寸腹背刻字而中分之置凿柄令可合又穿二窍容笔墨上施纸札临阵则分而持之或传令则置其言系军吏之颈至彼合置复命○景徳四年帝宣示王钦若等南北作坊制造兵器宜令枢宻与三司同相度内有见在材料数多者权罢制造俟支用数少别行计度先是帝以两坊日造兵器数多而军器库累岁积留未甞支用其见管材料数目可支三二十年而外州断折制造未已甚为劳费因遣入内都知秦翰于军器库防检籍其数以见管马步禁军约之皆给用有余故有是诏○冀州团练使石晋自言能发火毬火箭真宗召至崇政殿试之
　　仁宗时米守信守澧州遣牙校李锡持新造兵器来上试于殿庭擢为三班差使又知并州韩琦言汾州推官郭固约古制为车上召至便殿擢为衞尉丞○天圣六年九月【缺】已诏河北城壁为水摧圯天下州军器械乆不缮完者其遣使臣十七人往诸州提防修葺之河北则委转运使廵所部举行○天圣九年上封者言国家承平已来武库山积天下州府打造军器计纲上供未甞暂停望下有司约度如有凖备且停罢诏自今诸州打造军器及采斫材料箭簳每岁减半○庆歴元年太常丞田况言今贼甲皆冷鍜而成坚滑光莹非劲弩可入自京赍去衣甲皆软不足当矢石以朝廷之事力国之伎巧乃不如一小乎由彼専而精我漫而畧故也今请下逐处悉令工匠冷砧打造纯钢甲旋发赴縁边先用八九斗力弓试射以观透箭深浅而赏罚之闻太祖朝旧用絶为精好但岁乆断绽乞且穿贯三五万聮均给四路亦足以御敌也○庆歴二年欧阳修言诸州所造器械数不少矣工作之际已劳民力运辇般送又苦道路然而铁刃不钢筋胶不固长短大小多不中度葢造作之所但务充数而速了不计所用之不堪经歴官司又无检责此有器械之虚名而无器械之实用也以草草之法教老怯之兵执钝折不堪之器械百战百败理在不疑临事而悮何可及乎○皇祐四年河北河东陜西都部署司言郭谘所进独辕冲阵无敌流星弩可以备军之用诏弓弩院如様制之寻以谘为鄜延路钤辖所制弩五百募土兵教之既成经畧使夏安期言其便诏置独辕弩军【长编】○嘉祐四年七月庚申诏在京所造军器多不精利其选朝臣使臣各一员防试之神宗熈宁元年命入内副都知张若水西上閤门使若水进所造神臂弓初民李宏献此其实弩也上于玉津园校验射二百四十余步穿榆木没半簳有司并锯木奏御诏依様制造至是以进上御延和殿临阅置鉄甲七十步俾衞士试射未有中者若水请自射连中彻札上称奨之○熈宁五年五月庚辰朔御文徳殿视朝命供备库副使陈珪管勾作坊造斩马刀初上匣刀様以示蔡挺刀刃长三尺余镡长尺余首为大环挺言制作精巧便于操击实战阵利器也遂命内臣领様置局造数万分赐边臣【长编】○熈宁六年丙午诏军器监以殿前马军司所相度鞍辔様计在京诸军马数造给初马军用大鞍不便野战至是上始以边様皮防小鞍用木鞍长缰回旋转射得尽驰骤之技仍选边人习射者诸军后○熈宁六年六月己亥置军器监总内外军器之政其所统摄并依将作仍以吕惠卿曽孝寛为判监所置官属令逐官奏举军器旧领于三司胄案三司事丛判案者又数易至是始案唐令置监而废胄案焉先是○上语辅臣河北兵械皆不可用王安石曰兵械非可以一朝一夕具湏预具上乃议置监设官提举翌日遂有是命○熈宁六年七月甲子诏诸造入阵弓箭度材料上中下军分三等上等弓四尺八寸五分箭八寸五分中等下等弓第减分箭第减一寸其拘射教阅射亲马射弓箭自依旧制【同上】熈宁六年十二月庚午诏程昉于防河采车材三千两下军器监定様制造战车上修严武备既采唐李靖三人队法欲试行之且以北边地平可用车为营衞因内出手诏令三府讲求而有是诏○熈宁七年二月庚辰诏军器监除依新様造兵车外仍以牛皮及氊木制车上蔽陈之物临时因民车使用【同上】熈宁十年军器监言天下军器五路已编排修完其余诸路欲令随州郡大小次第编排以五千人至千人为额从本监量定年限于都作院修选委监司或提举司官一员提举防检从之○内出攻守图二十五部赐河北又出敌楼様送军器监颁降修制【长编】元丰二年五月乙未上批内外简阅诸军已悉用闗闪促张弓减指箭其令在京及诸路作院造弓罢长弰旧制【同上】元丰四年七月泾源路经畧司言近准朝防修渭州城置炮台已毕防城战具止有大小合蝉床子等弩案武经总要有三弓八牛床子弩射及二百余步用一枪三劒箭最为利器攻守皆可用乞下军器监给弩箭各三副赴本路依様造以备急用军器监言弩毎重十余斤难运致乞图其様付本路作院从之○元丰六年八月庚子上批京都所造军器动以万计虽广求制様尚恐未殚众善或不适用徒费工力闻鄜延路经畧使刘昌祚屡谙战闘精于骑射而留心兵仗委走马承受霍内谕昌祚令具所习用马步战器并且系士卒御贼可用利械入逓进呈○元丰六年十月辛卯工部郎中范子竒言判军器监创进床子大弓二张强于神臂弓独辕弩较之九牛弩尤为轻便用人至少射逺而深可以御敌诏工部军器监管军官同比试以闻【长编】元丰七年正月壬寅泾源路经畧司言乞改造神卫素铁甲为偏挨甲从之【同上】
　　髙宗建炎绍兴间或出御前所造鞍以示大臣或出禁中所造甲以示执政论越州所造甲不精则曰兵器在承平时犹不可废况于今日阅将帅之捷则曰兵既精则又葺治器甲所以成功
　　孝宗申命诸道主兵官専任阅习凡器械之刓蠧不备者皆有程督上自三衙以及江上诸军下及诸郡之禁卒兵械益加整葺其于兵器之修屡致意焉○淳熈三年辅臣进呈镇江都统郭棣奏本司诸军每月造手射角弓三百张赴淮东总领所共纳过弓九千九百张上曰可令总领所取二千张赴御前进纳又曰取赴御前欲观其制造之精否数多则不容伪【寳训】
　　辅臣奏郭刚将军战船改造多桨船虽利于轻捷然料例大叚不同窃恐自此车战舡减损异时无以应用上曰车船古之艨冲辛巳岁用以取胜岂宜改可令郭刚其折并约束防流诸军遇有损壊随即修葺不得擅有更易再拟指挥将上【同上】
　　总论军器
　　熈宁天子留意兵政既置军器监【熈宁六年事见前】
　　又置内弓箭库
　　又置内弓箭南库储御前所制军器别差官提举其在诸州又有作院车马之修器械之备至不苟也
　　弓一也有神臂弓【熈宁元年事见前】有促张弓【元丰二年事见前】又有床子弓【元丰六年事见前】
　　弩一也有独辕弩有九牛弩【并见上】
　　又有八牛弩【元丰四年事见前】
　　箭一也有入阵箭【熈宁六年事见前】
　　有减指箭又有三劒箭【元丰二年事见前】
　　刀以斩马名【熈宁五年事见前】
　　鞍以边様名【熈宁六年事见前】
　　甲以偏挨名【元丰七年事见前】
　　兵车有様【熈宁七年事见前】
　　敌楼有様【熈宁十年事见前】
　　于斯时也内有张若水之弓射彻札【熈宁元年事见前】
　　外有刘昌祚之留心兵仗【元丰八年事见前】
　　戎器之精前古有光焉髙宗甞言祖宗内外置库皆有深意其备豫不虞之防可想而知也
　　高宗曰祖宗有内外军器库防百间所藏弓弩器甲不可胜计外器库数亦如此原祖宗置库有内外之异及弓弩箭亦各异藏分官主之皆有深意
　　呜呼此非神宗制也抑亦祖宗制也昔我太祖之定天下也造军器者十日一进【见下】典军器者十余年不易太祖使魏丕典作坊十余年器械精备旧制床子弩止七百步丕増至千步
　　作坊岁造凡三万弓弩院岁造凡千六百万诸州岁造又六百余万五库所藏戎具劲精
