<!-- { "loadSidebar": true } -->
　　诎义伸恩之説盖尊太祖以东向者义也奉僖祖以东向者恩也义者天下臣子今日之愿也恩者太祖皇帝当日之心也与其伸义诎恩以快天下臣子之愿孰若诎义伸恩以慰太祖皇帝之心乎【论太庙制】
　　不合古制而得古意盖古者诸侯五庙所谓二昭二穆髙祖以下四世有服之亲也所谓太祖者始封之君百世不毁之庙也今世公侯有家而无国则不得有太祖之庙矣故至和四庙特所谓二昭二穆四世有服之亲而无太祖之庙其于古制虽若不同而实不害于得其意也【文公答汪尚书】
　　宗无常数七者其正法数可常数者宗不在此数中宗变也茍有功徳则宗之不可预为设数故于殷有三宗周公举之以劝成王由是言之宗无数也【禘祫议刘歆宗无数图】
　　辨庙东向之非古人庙堂南向室在其北东户西牖【皆南向】室西南隅为奥尊者居之故神主在焉诗所谓宗室牖下者是也主既在西壁下即须东向故行事之际主人入户西向致敬试取仪礼特牲少牢馈食等篇读之即可见矣【攷通典开元礼释奠仪犹于堂上西壁下设先圣东向之位故三献官皆西向彷佛古制今神位南向而献官犹西向失之矣】凡庙皆在南向而主皆东向唯祫祭之时羣庙之主皆升合食于太祖之庙则太祖之主仍旧东向而羣昭南向羣穆北向列于太祖之前此前代礼官所谓太祖正东向之位者为祫祭时言也非祫时则羣庙之主在其庙中无不东向矣庙则初不东向也【文公与呉晦叔】
　　三代与汉人之制王制天子七庙三昭三穆与太祖之庙而七诸侯大夫士降杀以两而祭法又有适士二庙官师一庙之文大抵士无太祖而皆及其祖考也其制皆在中门外之左外为都宫内各有寝庙别有门垣太祖在北左昭右穆以次而南【晋博士孙议】天子太祖百世不迁一昭一穆为宗亦百世不迁二昭二穆为四亲庙髙祖以上亲尽则毁而递迁昭常为昭穆常为穆诸侯则无二宗大夫又无二庙其迁毁之次则与天子同仪礼所谓以其班祔檀弓所谓祔于祖父者也三代之制其详不得闻然其大畧不过如此汉承秦弊不能深考古制诸帝之庙各在一处不容合为都宫以序昭穆贡禹韦成匡衡之徒虽欲正之而终不能尽合古制旋亦废罢后汉明帝又欲遵俭自抑遗诏无起寝庙俱藏其主于光武庙中更衣别室其后章帝又复如之后世遂不敢加而公私之庙皆为同堂异室之制【禘祫议】
　　神祖欲定古礼肆我神祖始独慨然深诏儒臣讨论旧典盖将以逺迹三代之隆一正千古之谬甚盛举也不幸未及营表世莫得闻秉笔之士又复不能特书其事以诏万世今独其见于陆氏之文者为可考耳然其所论昭穆之説亦未有定论独原庙之制外为都宫而各为寝庙门垣乃为近古但其礼本不经仪亦非古故儒者得以议之如李清臣所谓畧于七庙之室而为祠于佛老之侧不为木主而为之象不为禘祫烝尝之祀而行一酌奠之礼杨时所谓舍二帝三王之正礼而从一缪妄之叔孙通者其言皆是也然不知其所以致此则由于宗庙不立而人心有所不安也【同上】
　　昭穆之序昭穆但分世数不为分尊卑如父为穆则子为昭又岂可以尊卑论乎周室庙制太王文王为穆王季武王为昭此可考也【文公答陈安卿】
　　昭穆一定之制据礼家説昭常为昭穆常为穆故书谓文王为穆考诗谓武王为昭考至左传犹谓毕原鄷郇为文之昭邘晋应韩为武之穆则昭穆之位岂以新主祔庙而可变哉但昭主祔庙则二昭递迁穆主祔庙则二穆递迁尔【文公答陆子夀】
　　左右之次宗庙之制但以左右为昭穆而不以左右为尊卑故五庙同为都庙则昭常在左穆常在右而外有以不失其序一世自为一庙则昭不见穆穆不见昭而内有以各全其尊必大祫而防于一室然后序其尊卑之次则凡已毁未毁之主又毕陈而无所易唯四时之祫不陈毁庙之主则髙祖有时而在穆【同上】
　　报本享亲有常典先王制礼自天子以至于庶人报本享亲皆有常典牲器时日皆有常度明有礼乐幽有鬼神一理贯通初无间隔茍礼之所不载即神之所不享是以祭非其鬼即为滛祀滛祀无福经有明文非故设此以禁之乃其理之自然不可得而易也【文公拟上封事】
　　推其本之所自出后稷本封于邰而不窋已自窜于戎狄公刘太王又再迁而后定文武之兴又何尝尽由于后稷哉但推其本始为出于此故不可以不尊耳岂计其功徳之小大有无哉于禘如何才知其説便能于理无所不明曰此是理之至大者盖人推至始祖则已极矣今又推始祖所自出之帝而祀焉则其理可谓穷深极逺矣非仁孝诚敬之至何以及此能知此则自然理无所不明诚无不格于治天下真不为难矣【文公答録】国语周礼祭法表里国语日祭月祀时享既与周礼祀天神祭地示享人鬼之名不合韦昭又谓日上食于祖祢月祀于曽祖时享于二祧亦但与祭法畧相表里而不见于他经【文公答叶味道】
　　人情不能自已盖今之俗节古所无有故古人虽不祭而情亦自安今人既以此为重至于是日必具殽羞相宴乐而其节物亦各有宜故世俗之情至于是日不能不思其祖考而复以其物享之虽非礼之正然亦人情之不能已者但不当专用此而废四时之正礼耳【文公答张钦夫】
　　诸侯大夫祭礼古者诸侯只得祭始封之君以上则不敢祭大夫有大功则请于天子得祭其髙祖亦止祭得一畨常时不敢祭程先生亦云古人必祭其髙祖只是有疏数耳【文公语録】
　　禘祫烝尝
　　禘其祖之所自出禘是祭祀之甚逺甚大者若其它四时之祭及祫祭祭止于太祖若禘又祭其祖之所自出如祖后稷又推后稷上一代祭之周人禘喾是也礼不王不禘禘者祭其祖之所自出而以祖配之盖无庙而祭于祖庙所以难以答或人固是鲁禘非礼然事体大自是难説若主祭者须是极其诚意方可感格【同上】当尽诚意之极至禘之意最深长如祖考与自家身心未相辽絶祭祀之礼亦自易理防至于郊天祀地犹有天地之显然者不敢不尽其心至祭其始祖已自大叚濶逺难尽其感格之道今又推其始祖之所自出而祀之茍非察理之精防诚意之极至安能与于此哉故知此则于治天下不难也【并同上】
　　仁孝诚敬之至先王报本追逺之意莫深于禘非仁孝诚敬之至不足以与此非或人之所及也而不王不禘之法又鲁之所当讳者故以不知答之盖知禘之説则理无不明诚无不格而治天下不难矣圣人于此岂真有所不知也哉【语注】
　　四时之祭宗庙之祭春曰祠夏曰禴秋曰尝冬曰烝【诗传】
　　禘有乐尝无乐之义祭义説春禘秋尝霜露既降君子履之必有凄怆之心非其寒之谓也雨露既濡君子履之必有怵愓之心如将见之乐以迎来哀以送徃故禘有乐而尝无乐盖春阳气发来人之魂魄亦动故禘有乐以迎来如楚辞大招中亦有魂来之语秋阳气退去乃鬼之屈故尝不用乐以送徃【文公语録】
　　大祭合祭之义有来雝雝至止肃肃此岂非雝之诗乎读雝诗十六句则知为禘文王而作也天命元鸟降而生商此岂非元鸟之诗乎读元鸟一章则知为祫髙宗而作也禘祫之祭其来尚矣盖禘之为言大也惟大祭则谓之禘祫之为言合也惟合祭则谓之祫或谓之间祀者以其祭在四时之间也或谓之盛祭者以其合五年再盛之义也是故三年一禘重其事也祫以五齐禘以四齐昭其数也禘以四月祫以十月正其时也所以序昭穆所以贵功徳所以尊人君所以广孝道则禘定尊卑合度饮食固非徇虚议而循故事也奈何鲁以诸侯用天子之禘而禘礼之废自鲁始后汉以君臣并列于祫祭而祫礼之废自后汉始更歴至唐抑又甚焉或祫在禘后三年或禘在祫后二年或禘祫并在一年祀典不明先后倒置虽粢盛必洁酒泉必香器用必备又奚取于禘祫哉善乎元灿之议以五年再祭为证徐邈之説以六十月中置一祫为常此又足以发明古禘祫之义而为后世标凖之论【顔达龙】
　　祼礼
　　献莫重于祼王入太室此书洛诰言祼之祭也灌用欝鬯此礼郊特牲言祼之义也夫祼者灌也谓献尸求神而用鬯始祼也吾夫子曰禘自既灌而徃者吾不欲观之矣盖献祼为歆神之始而献莫重于祼也是故大君执圭瓒大宗执璋瓒明祼之必有尸也春夏用鸡鸟秋冬用斚黄明祼之必顺时也有鬯人以司其鬯有小宰以赞其事有欝人以诏其仪明祼之必有司也灌用鸡尊则为夏制灌用斚尊则为商制灌用黄尊则为周制明祼之必有尊也王再祼而酢则为上公之礼王一灌而酢则为侯伯之礼王一祼而不酢则为子男之礼明祼之用酢礼也然宗庙用祼天地大神不用何耶曰宗庙用祼者人道也非人道有所不用耳【同前】
　　蜡祭
　　蜡以记四方自伊耆行蜡祭之礼而君子知其从始自隋人有俱蜡之名而君子叹其不专自唐代举分蜡之典而君子讥其非古夫蜡之为言索也夏曰清祀商曰嘉平周曰蜡秦曰腊此则为蜡之异名土反其宅水归其壑昆虫毋作草木归其泽服用素服弁用皮弁礼用大割乐用六变此则为蜡之祭礼是故终嵗休息则索飨羣神而举是祀所谓蜡以祭八神是也一方有歉则特阙其礼而不讲所谓蜡以记四方是也然则蜡之为义虽所以敬神实所以警东阡西亩耕耔之天也彼康成取昆虫以足八神之数其意盖谓虫螟之灾神实驱之不知昆虫实出于祝辞正不可附防而足其数也王肃析猫虎而弃昆虫其意盖谓迎猫迎虎实为二物不知猫虎均为食田防尤不可分为二祭也吁昆虫既不足以充其数猫虎又不当以析而二则所谓祭百种以报啬者得非八神之一乎若夫魏髙堂隆以五行之终而论蜡日尤有可议者焉且其言曰水行之君以子蜡火行之君以午蜡木行之君以夘蜡金行以酉土行以戍考汉之用午宋之用子固足以牵合其説然唐尚土徳开元以前皆用寅蜡又果何以五行之终而论之乎吁一日之蜡百日之泽必有夫子而后可以论蜡若后周用夏后之时而行姬氏之蜡则其惑古也滋甚若夫葛带榛杖黄冠草笠是又子贡之所谓狂苏先生之所谓戏也
　　禜祭
　　州郡当脩禜祭山川之礼今州郡封域不减古之诸侯而封内名山大川未有望祭之礼其有祠庙亦是民间所立滛诬鄙野非复古制顾乃舍其崇髙深广能出云雨之实而伛偻拜伏于土木偶人之前以求其所谓滋养润泽者于义既无所当又其牲牢器服一切循用流俗防味燕器于礼又无所稽至于有山川而无祠庙者其嵗时祈祷遂不复禜于山川而反求诸异教滛祀之鬼此则尤无义理而习俗相承莫知其谬【文公乞增脩礼仪状】
　　雩祀
