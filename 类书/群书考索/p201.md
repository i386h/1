<!-- { "loadSidebar": true } -->
　　元狩六年遣博士大夫六人分循行天下存问鳏寡废疾无以自振业者贷与之
　　汉昭帝始元元年遣故廷尉王平等五人持节行郡国问民所疾苦寃失职者
　　始元二年遣使者赈贷贫民无种者
　　始元三年凤皇集东海遣使者祠其处
　　汉宣帝元康四年遣太中大夫彊等十二人存问鳏寡览观风俗
　　五凤四年以前使使者问民疾苦复遣丞相御史掾一十四人循行天下举寃狱察擅为苛禁深刻不改者汉元帝初元元年方田作时朕忧烝庶之失业临遣光禄大夫褒等十二人循行天下存问耆老鳏寡孤独困乏失职之民
　　建昭四年间者隂阳不调五行失序百姓饥馑惟烝庶之失业临遣谏大夫博士赏等二十一人存问耆老鳏寡孤独困乏失职之人
　　汉成帝建始三年元元寃失职者众遣谏大夫林等循行天下
　　河平四年遣光禄大夫博士嘉等十一人行举濒河之郡水所毁伤困乏不能自存者财振贷其为水所流压死不能自令郡国给槥椟埋
　　阳朔二年关东大水流民欲入函谷天井壶口五阮关者遣谏大夫博士分行视
　　鸿嘉元年方春生长时勿苛取临遣谏大夫理等举三辅三河农寃狱
　　鸿嘉四年水旱为灾闗东流冗者众已遣使者循行郡国被灾害什四以上民赀不满三万勿出租赋贷未入皆勿收
　　汉平帝元始元年遣谏大夫行三辅举籍吏民以元夀二年仓卒时横赋敛者偿其直
　　汉守令
　　汉郡守地大而权重故二千石得以专制而有以尽其才赵广汉将兵属蒲类将军击匈奴朱买臣将兵与横海将军击东越是其兵得以自将而征讨矣朱博召见诸曹吏书佐及县大吏选视其可用者尽斥罢诸病吏薛宣移书属郡黜陟易置惟其所为是其僚吏得以自进退矣文翁减省他用而自兴学校尹翁归论治东海大豪而一郡莫敢犯禁是其财赋刑狱又得以斟酌轻重而自用之矣然观张敞与朱邑书曰值敞逺守剧郡驭于绳墨胷臆约结固无竒也虽有亦安所施龚遂之为渤海亦愿丞相御史且无拘臣以文法得一切便宜从事则知宣帝固知惧其专制而驭之以法矣夫是以汉之太守地虽大其权虽重俯首聴命惟上所令而不闻其防扈难制之患盖上有驭之之道也杜延年吾丘夀王一以治郡不进盗贼窃发则玺书诘责之而治行第一课最上闻者有増秩赐金之宠责实之政严赏罚之用明此汉之所以多循吏也然汉自武帝以来凡侍从左右之士如中郎太中大夫及博士以上初无迁转之法必补守相外任或治効昭著则入补九卿若治郡无状则不复升矣是以人皆乐从而治郡亦多勉励此亦良法也严助以中大夫守防稽上赐书曰君厌承明之庐劳侍从之事懐故土出为郡吏是也以其三年不上计则因留侍中不复与转他官矣朱买臣亦以中大夫守防稽破东越有功召入为主爵都尉列为九卿汲黯亦以中大夫守东海嵗余称治召入为主爵都尉列为九卿儿寛以中大夫迁左内史议封禅称意即为御史大夫公孙以博士一嵗至左内史为内史数年迁御史大夫盖自侍从左右出补守相乃汉初之法武帝用之甚彰明也宣帝颇留意守相申明武帝法选博士谏大夫通政事者补郡国守相萧望之以丞相司直守平原不乐乃上防以为出谏官以补郡吏所谓忧末而忘本此乃不知汉之典故而持此论耳由是观之内秩卑而出当外任无不效功而乐进若内秩崇而补出为左迁虽贤者亦不乐此若虽有侍从文学之才而不明于政事不得选用则老于郎中大夫之间而终不得越迁东方朔言武帝既招英俊程其才能用之如不及时国家多事自公孙以下至司马迁皆奉使方外或为郡国守相至公卿而朔尝至太中大夫后常为郎与枚臯郭舍人俱在左右恢谐而已枚臯传言臯拜为郎媟黩贵幸比东方朔郭舍人等而不得比严助之得尊官盖可见也汉制万户以上为令其秩千石至六百石不为卑矣有丞尉以佐治又有三老啬夫防徼相与助其县事故凡举贤良孝亷茂才直言者皆得迁补焉其或郡县吏劳绩着光禄勲举四行亦得为令议者以循吏传不纪县令往往以令为卑而不知汉之待县令顾亦不轻魏相以茂陵令而迁刺史焦延夀以小黄令以课最而増秩盖未始视令为卑秩也至于境有盗贼不专责之任而责之游徼朱博是也刑有非常则已或造狱而不拘于律王尊是也韩延夀为左冯翊不肯出行县曰县皆有贤令长督邮分明善恶于外行县重为烦扰朱博为琅琊太守不肯令掾行县曰县自有长吏府未尝与也薛宣得吏民罪名使县长吏自行罚不欲代县治若是者又皆县令得以自为而不制于州郡故能不廹于势不拘于职尽其已之所当为而骋其长才未始一切束于郡太守也汉初县令长无表见着闻者武宣而下始闻见之选补之初说者以为自郎以上至于中郎凡四等专以待补县令故后汉犹言郎官出宰百里然详而攷之亦岂尽出于郎官也盖有自孝亷举者赵广汉王尊是也有自贤良举者魏相贡禹是也有自直言举者王尊是也有自方正举者房凤是也有自茂才举者薛宣龚胜是也有自四行举者何武是也有自能治剧而迁者陈遵尹赏是也有自郡吏积功而迁者朱博王防是也则进之之路亦广矣然必出于天子之命非州郡所能辟置故张敞补吏有功者数十人为县令必上名尚书虽薛宣使两令换县亦必奏闻而后行事此其实也至于治迹着顷刻超迁之赏亦厚故有迁郡守者王尊魏相是也有迁刺史者朱博是也有迁谏大夫者刘辅是也有迁京辅都尉者赵广汉王防是也有迁御史中丞者薛宣是也亦有吏民所爱而増秩复留者焦延夀是也然治漕运如卜式除盗贼如尹赏举亷吏如薛宣无非其职者甚者魏相为茂陵令讦御史传者至于弃市何武为长安令侍中犯法者至于断头权任亦可谓重矣然有谒郡守则歩入府而因吏谒迎天子之使者则负弩矢而前驱督邮察县得以按劾记檄见及不免解印甚者绣衣使者至欲斩王防买马不具至于斩长安令恩遇不降莫此为甚此汲黯所以称疾归田里孔光所以自免归敎授贡禹一受责而免冠即去也前汉每有诏下言守而不言令至后汉稍重其权故明帝尝诏不得缪辱黄绶诏下始言守令矣

　　羣书考索后集卷二十三
<子部,类书类,群书考索>
　　钦定四库全书
　　羣书考索后集卷二十四
　　宋　章如愚编
　　官制门
　　歴代守令
　　自秦废封建之法罢侯置守汉兴孝文始为铜马竹使之符而景帝立未厘两轓之制凡以重郡国之任故有守令入为公卿出宰百里其有治理效者増秩赐金乆任其任故终汉之世风流美绩班班可考焉若黄霸以教化治颍川龚遂之俭约化渤海朱邑以存问耆老为心文翁以建立学校为盛信臣以兴科劝农而盗贼衰杜诗以诛暴清平而威名赫立以至任延学礼于九真锡光变俗于交趾魏尚亷范之守云中而匈奴逃遁祭彤陈禅之守辽东而胡蛮威服皆刺史郡守之得人者也至于万户之令一邑之长皆有著称修徳则太丘之陈寔教化则雍丘之刘矩卓茂之治宻则人爱而不欺鲁恭之治中牟则化及而致异以至董宣之在洛阳刘昆之在江陵虞诩之在朝歌钟离意之在瑕丘此皆前世得人之盛而后世莫及焉及曹魏之世则杜畿之守河东郑浑之为沛郡仓慈之抑权右苏则之抚流俗至于为令则有若杨沛之宣奉科法焉晋室之兴则鲁芝之勉以黄霸胡威之传父清德邓攸开仓以振贫曹摅纵囚而复防至于为令则有刘超之推诚于物焉宋氏之世间有其人王镇之之不受俸禄江秉之之不营田业杜慧度之为政纎宻则如治其家斯亦显然而可道者也至于南齐则虞愿以清廉显于晋安傅琰以竒绩显于山隂南梁则庾荜以洁白称于会稽丘仲父以权变过于刘传北魏则张膺清白著称窦瑗政绩声誉齐宋世良施八条之制盗奔他境房豹以一井得甘泉为政所致降及于隋则有若梁彦光之守邺郡而以儒学移风俗公孙景茂之治零陵而以秩俸买牛犊辛公义则又有慈母之称魏德深则有归市之感汉唐之代多得其人韦仁夀之镇抚南寜贾敦頥缉治东洛倪若水隆儒于汴州薛大鼎兴利于沧棣田仁防之暴身致雨韦景骏以至孝感人擒盗辄舍则元徳秀道不拾遗则张允济与夫李朝隠之清正刚烈韦抗之不事威刑至于五代之际犹不乏人如郭延鲁之守泌州而父子继声符令谦之治赵郡而号为徳政此亦一时循亷之吏也夫由魏晋以降其间守令之贤虽随世而有然终不及两汉何哉文中子续诗至郡县之政每伤焉曰其从也虽有善政未及行也盖必有久任责成之意而后吏治可兴也
　　汉元功侯籍
　　自古帝王之兴必有英杰之辅经营共其始成始同其功安荣増其眷而悠久袭其庆故太常之书司勲之贰盟府之藏周家之制其有由来矣汉髙帝龙兴泗滨虎啸丰谷一时之士咸愿效其尺寸以垂着于竹帛始自楚陈之嵗鱼鳞杂袭填然来附五年而东克项羽趣定功而行封六年而剖封功臣曹参等皆为通侯盖始有通侯之籍矣班氏作史本原其功以为入载之后侯者百四十有三人有封爵之誓丹书之信白马之盟又有十八侯位次之作并述其后以功次定朝位表汉兴以来功臣因其元功之侯籍以昭之夫所谓十八侯者何也盖尝攷之顔师古之注则以为萧何也曹参也张敖也周勃也樊哙也郦商也奚涓也夏侯婴也灌婴也傅寛也靳歙也王陵也陈武之与王吸也薛欧之与周昌也丁复之与虫达凡十八侯者此其功之尤著者也既定十八侯之位合而言之则百四十三人皆着于籍而谓之元功其尤大者若禹成功而申于帝若旦有勲而封于鲁以及其次俪景同番悉传苗裔若商大烝而夸尔祖之与若君牙受任而美世劳之纪君之报于臣臣之报于君歴万世犹一日也自时厥后开庙藏览旧籍宣帝以隆中兴之祚四七佐命按籍咸在光武以传再造之业揆厥所元皆髙皇发之若乃萧何位第一而居表之十三曹参为次而居表之首周勃位第四而居表之十四盖籍以功为序而表以封前后为序也陈平与张良同为腹心平之位乃在四十七而良之位乃在六十二或者曰此良平之智当其以功次定朝位之际自贬以晦其迹而非元功之本籍然班固作泗水亭铭十八侯之次有良平纪通而无奚防薛欧丁复则知良平之在侯籍本非下第也若张敖本无大功可以为萧曹平勃之亚而其班乃在三得非以其肺腑之恩乎若表之序侯者百四十三人而表増十人去其外戚王子而犹为百四十有七人得非其或有所附益乎亦不可不知也其后在孝文时乃有弓髙防城之封而外徕者亦侯在孝景时始开封赏之科而降者亦侯在武帝时兴羌越之伐而将帅受爵凡应本约者亦封后世承平颇有劳臣故班固于髙惠髙后文功臣表之后又表景武昭宣元成功臣辑而序之以续元功之次又所以见其君能继髙帝之志云
　　汉侯籍本末
　　髙帝五年冬克项羽趣定功行封　六年十一月甲申始剖符封功臣曹参等为通侯讫十二年侯者百四十有三人
　　今谨按史记年表髙祖功臣凡百四十三人班固表位次百三十有七人加防外戚王子六人亦凡百四十三人而表尾定数乃曰百四十七人加外戚王子凡百五十三人固之误也或者传写之讹四十七人当作三十七五十三当作四十三
　　封爵之誓曰使黄河如带泰山若砺国以永存爰及苖裔于是申以丹书之信重以白马之盟又作十八侯之位次表
