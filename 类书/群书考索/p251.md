<!-- { "loadSidebar": true } -->
　　曽子固文太祖时平定四方命魏丕主作责以称职每造兵器十日一进谓之旬课上亲阅之作治之巧尽矣国工署有南北作坊岁造甲铠具装鎗劒刀锯器械箭箶簏皮笠弩橦床子弩凡三万二千又有弓弩院岁造弓弩箭镞等凡千六百五十余万诸州岁造弓弩箭劒甲兠鍪甲叶箭镞等凡六百二十余万又别造诸兵幕甲袋钲鼓炮炒锅铏行槽锹镢鎌斧等谓之什器凡诸兵械置五库以贮之戎具精劲近古未有焉
　　自宋初至庆歴凡几年矣而所造之甲可以御敌他可知己【庆歴元年事见前】
　　成法一定歴世遵之太宗幸司弓舍赐及作工钱真宗幸军器监嘉赏主吏当是时工技器械咸精其能有自来矣【事见前】
　　至于仁宗天下承平武备稍弛故衣甲皆软田公况言之【庆歴元年事见前】
　　兵器不精贾昌朝言之
　　贾昌朝陈六事曰今之兵器多名诡状制造不精虚费民力
　　器械不堪欧阳公脩言之【庆歴二年事见前】
　　天子慨然既遣近臣分治军器【天圣六年事见前】
　　又遣朝臣拣试军器【嘉祐四年事见前】
　　一加敕励工吏竦然不独郭谘之弩【皇祐四年事见前】
　　郭固之车【郭固事见前】
　　米守信之牌甲【米守信事见前】
　　为有声于世也胡安定一代巨儒也作院之监访寻利器工必尽其能事必求其精兵器坚利至今为作院法胡安定监某处作院从容与吏言制作利害吏以诚吿曰器不精良由督以程课每苟简于事备数而已欲革此弊莫若使工各尽其能每事必求精致不使懈堕然后计其成而定以日力安定从其说兵器坚利非前日比至今为作院法
　　噫儒臣之知兵如此而况赳赳之夫乎治世之备兵如此而况多事之世乎【林駉文】

　　羣书考索后集卷四十三
<子部,类书类,群书考索>
　　钦定四库全书
　　羣书考索后集卷四十四
　　宋　章如愚　编
　　兵门
　　马政类
　　周官校人掌王马之政辨六马之属
　　种马　戎马　齐马　道马　田马　驽马
　　天子有十二闲马六种邦国六闲马四种家四闲马二种　趣马掌王良马　牧师掌牧地　廋人掌十有二闲之政教　圉师掌教圉人掌养马　圉人掌养马刍牧之事以役圉师　马质掌质马马量三物
　　宣王修车马以闲夷狄　　齐景公有马千驷
　　衞文公秉心塞渊騋牝三千　鲁僖公牧于坰野是时韩之战晋侯乗小驷郑入也庆郑曰古者大事必乗其产生其水土而知其人心今乘异产以从戎事必乱及战晋戎马还泞而止【左僖十五年】
　　秦之先曰非子好马周孝王使主马于汧渭之间马大蕃息由此强盛
　　汉初民出筭赋以备车马
　　武帝于口赋钱人増三钱已补车骑马
　　昭帝元凤二年其令郡国毋敛今年马口钱【本纪】
　　又令民有车骑马一匹者复卒三人【食货志】○是时有马者闲居则免三人之筭有事则当三人之卒其制优异此内郡之制也至于边郡则纵民蓄牧而官不禁文帝时廐马止有百余匹下取给于边郡故云
　　班氏居塞则致马数千羣【前汉书注班固序】○桥桃居塞则致马千匹【汉书宣曲任氏传姓桥名桃】○是时内郡之盛则众庶街巷有马任陌之间成羣乘防牡者摈不聚会○边郡之盛则三十六苑分置西北边其良者以给乗舆
　　如淳曰汉仪注大仆牧师诸苑三十六所分布北边西边以郎为苑监官奴婢三万人养马三十万匹师古曰武景云中之县也养鸟兽者通名为苑故谓牧马处为苑【景帝纪中元六年】
　　至于武帝初年单于入塞见马布野而无人牧者○及武帝即位征伐四夷而马尤甚往来食长安者数万匹【食货志】○暨大将军骠骑屡出而马大耗乏死者十余万匹【食货志】
　　元狩五年天下马少平牡马匹二十万【帝纪】
　　如淳曰贵平牡贾欲使人竞畜马
　　于是行一切之令封君以下至三百石吏以上差出牝马【食货志】○所在置亭以蓄之则内郡庶民之有马与望复卒难矣
　　又令民得蓄边县者既使从君假马母三岁而收其息什一则边县豪民欲广蓄牧者难矣
　　诛北地太守以下而令民得蓄边县官假马每三岁而归及息什一以除吿缗用充入新秦中　车骑马乏县官钱少买马难得廼着令令封君以下至三百石吏以上差出牝马天下亭亭有畜牸马岁课息
　　又匿马者有罪有以列侯匿马而腰斩者
　　功臣表黎须侯召奴
　　有以民或匿马马不具而长安令几坐死者【汲黯传】○故马益耗而不足用其内郡则籍吏民马补车骑马武纪太初二年五月籍吏民马补车骑马
　　边郡则发酒泉骡駞负食出玉门闗
　　武纪太初三年贰师将军三万骑出酒泉
　　末年轮台之诏修马复令○又令郡国各上蓄马方畧以备边阙则汉世之马大畧可纪矣
　　监牧之地在楼烦孟康曰汉马高五尺六寸齿未平不出闗昭帝始元五年罢马弩闗是也
　　后汉光武中兴息马论道时马援好骑得骆越铸铜为马上之诏置宣政殿以为名马式　至唐而马政尤详焉
　　其置官也领以太仆属有牧监副监监有丞丞有主簿直司团官牧尉之属岁课功进仪凤中以李思文检校陇右诸牧监使牧监有使始于此后又有厩闲使又置四使　东西南北
　　其立廐也天子之御左右六闲
　　飞黄　吉良　龙媒　騊駼　駃騠　夭苑
　　总有十二闲为二廐　祥麟凤苑
　　其后又増飞龙廐自贞观至麟徳置八坊
　　保乐　　甘露　　南浦润　北浦润
　　岐阳　　太平　　宜禄　　安定
　　凡马五千为上监三千为中监余为下监后益置八监于盐州三监于岚州
　　其牧养也初得隋马三千于赤岸泽徙之陇右监牧之制始于此用张万岁领羣牧自贞观至麟徳马七十万六千疋时天下以一缣易一马○又王毛仲掌之初监马二十四万后乃四十三万宗嘉之自万歳失职马政颇废
　　其督责也凡马生死岁终监牧使廵察以功过相除为考课景云二年诏羣牧岁出髙品御史按察之
　　其市马也开元初国马益耗姜晦晴以空名吿身市马于六胡州其后宗于受降城为互市以金帛市马于河东朔方陇右牧之马乃益壮动以万计故秦汉以来唐马最盛【唐志】
　　宋朝太祖建隆三年十二月五代监牧多废官失其守国马无复蕃息时但有左右飞龙院上始置养马二务岁遣中使诣边州市马自是闲廐始充矣【通畧】○干徳六年八月庚午九月己酉十月辛酉上幸飞龙院太宗谓诸将曰诸军养马多有死损苟主将部辖有方躬亲秣饲依时放牧岂有毙死之理○李觉言戎人蓄牧旋逐水草不拘游牝顺其物性是以蓄滋○太平兴国二年六月乙卯幸飞龙院○兴国四年先是诏中使赵守伦优给价和市在京及诸州民间私马于是得十七万三千五百七十九疋
　　本志载市马事在兴国四年按正月即出师恐在四年以前矣实録别本载赵守伦市马数在四年十一月乙巳前今因之葢市马前此已及此乃上其所得之数也【长编】
　　太平兴国五年上既平太原遂观兵范阳得汾晋首蓟之马凡四万二千余疋国马増多乃诏于景阳门外新作四廐名曰天驷监左右各二以左右飞龙使为左右天廐使闲廐使为崇仪使内廐马既充牣始分置诸州牧养
　　改崇仪使实録在甲申今从本纪并书之
　　余靖言国家自来于河东陜西防边等处估贾畨马自西贼不庭买马数少不足国用○太平兴国六年诏曰岁于边郡市马偿以善价内属戎人驱马诣阙者悉令县次给食○太平兴国八年十二月己酉诏戎人鬻马官取良而禁驽又禁民私市往来死者甚众戎人少利由是岁入之数不充自今委长吏谨市马之良驽者印以记之许民私市○雍熈元年六月壬寅禁边臣于境外寄土种莳及所市蕃马勿得亏其直○雍熈二年改天廐院为骐骥院天驷监天廐坊自河北府洛阳至许州镇监凡十八监○雍熈四年诏北敌未平方资战骑分遣使臣收买京城诸道私家所产之马○雍熈中太宗甞幸天驷监阅马【会要】○端拱元年国子司业孔维上言欲请禁原蚕以益国马太宗覧奏称嘉付史馆○端拱元年国子博士李觉上言欲请冀北燕代马之所生羌戎之所恃也故制敌之用实资骑兵为急议者以为欲国之多马在防戎以利使重译而至焉然市马之费岁益而廐牧之数不加者葢失其生息之理也○淳化二年上谓侍臣曰国家蓄马备边最为急务而诸州牧监岁多瘦死养饲失时枉致疾毙近令取数十槽致殿庭命圉人视其刍秣教以医养之法庶革其弊【防要】○淳化三年九月甲寅幸天驷监○淳化五年初内侍赵守伦请以诸州牧龙坊畜牝马万五千疋逐水草放牧不费刍秣所生驹子可资军用诏从之自是牧马颇蕃息未几守伦复上言岁约驹子等级迁擢否者罚亦如之以为惩劝驹子生即时付籍以闻庶其尽心养饲无有所隠诏并从之【长编】
　　真宗咸平二年置羣牧司○咸平三年羣牧司总内外马政其后岁遣判官一人廵行诸监取孳生驹二岁已上者防印之左右骐骥院六坊监上留马二千余疋皆三月出就牧放秋冬而入其御马凖备用者在京师○景徳四年上谓近臣曰今国马蕃息当命内侍二人分掌左右监牧比来朱防阎承翰専领此务颇为干举然思得大臣总制以集其事当命陈尧叟领之尧叟曰臣居宥宻之职而与承翰聮事合避外议上曰国事戎马之本系于枢司机要之运然当别置使名卿勿辞也【寳训】○自罢兵之后言者颇以国马烦耗岁费缣缯虽市得尤众而损失亦多知枢宻院事陈尧叟独谓羣牧之设国家巨防今愚浅之说以马为不急之务则士卒亦当遣而还农也作羣牧议以献勒石大名监乙巳置羣牧制置使命尧叟兼之尧叟初为羣牧使及掌枢宻即罢其任【长编】○大中祥符四年十一月壬午知河南府冯拯言官市刍粟望增给其直陈尧叟曰増直以市不若徙马他所京师马旧留二万今留七千自余悉付外监仍欲于七千之中更以四千付淳泽监岁可省刍粟三百余万若有给赐朝取夕至矣从之○上又曰马及十万当且止也王旦曰聴民间畜养官中缓急以本直市之犹外廐尔且所费刍粟皆出两税少损马食用资军储亦当世之切务马知节曰马多不精若十万疋选可用者当得四五万耳多畜驽弱大费愈甚上然之【长编】
