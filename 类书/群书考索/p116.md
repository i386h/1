<!-- { "loadSidebar": true } -->
　　靁鼔灵鼔路鼔鼔人曰靁鼔鼔神祀灵鼔鼔社祭路鼔鼓鬼享大司乐靁鼓靁鼗灵鼓灵鼗路鼔路鼗郑康成曰靁鼓八面灵鼔六面路鼓四面【郑司农曰靁鼓六面灵鼔四面路鼓两面】葢雷天声也雷鼓以鼔神祀而救日月亦天事也鼓人救日月则诏王鼓先儒以爲鼔用靁鼓是也灵鼓鼓社而攻猛兽亦地事也冥氏攻猛兽以灵鼔是也路鼔鼔鬼享而田猎达穷者与遽令亦用之司马振旅王执路鼔则太仆建路鼓于大寝门之外是也
　　鼖鼔韗人鼔长八尺鼔四尺【四尺鼔面也】中围加三之一谓之鼖鼓鼔人鼖鼔鼔军事司马中春振旅诸侯执鼖鼔鏄师凡军之夜三鼜皆鼓之葢鼖鼔之于军昼以作众夜以警之书言鼖鼔在西序诗言鼖鼔维镛此则鼖鼔与鼓军事者异矣是以周人尚之
　　提鼔大司马教振旅师帅执提【郑氏曰马上鼔有曲木提持鼔立马髦上者故谓之提】
　　鼛鼔韗人爲臯鼔长寻有四尺鼓四尺倨句磬折则臯鼓中髙而两端下矣鼓人曰以鼛鼔鼓役事春秋传曰鲁人之臯葢臯缓也役事以弗亟爲义故以臯鼓节之古者上之使下以仁常欲缓而不廹故名鼓以臯下之事上以义常欲敏而有功故以鼓节之而弗止诗曰鼛鼓弗胜
　　鼗鼓世纪曰帝喾命倕作鞸先儒谓小鼓有柄曰鼗大鼗谓鞞周官小师掌教鼓鼗瞽蒙掌播鼗盖鼗之播也有瞽蒙者有眡了者而其制郑氏以爲如鼓而小持其柄揺之旁耳自击是也书曰下管鼗鼔周礼图曰鼗所以节乐賔至乃作乐故知賔至揺之以作乐也
　　鼙周礼太师大祭祀下管播乐器令奏鼓朄小师大祭祀下管击应鼔小祭祀小乐事鼓朄郑康成曰应鼙也应与朄及朔皆小鼓也礼书引尔雅曰小鼓谓之应然则大祭祀皆鼓朄及应大射有朔鼙应鼙诗又以应配朄则朔鼙乃朄鼓也
　　拊周官太师曰大祭祀帅瞽登歌令奏击拊郑康成曰拊形如鼓以韦爲之着之以糠击拊鼓乃歌也书曰搏拊琴瑟以咏【注曰皆以韦爲之】
　　雅周礼笙师掌教舂牍应雅以教裓乐郑司农云雅状如漆筩而弇口大二围长五尺六寸以羊韦之有两纽郑康成曰雅中有椎笙师教以舂雅者谓以筑地乐记曰讯疾以雅【孔頴达曰讯疾以奏此乐器以应之】礼书曰乐者正也賔出而舂雅欲其醉而不失正也工舞而奏雅欲其讯疾而不失正也
　　壎周礼小师掌教埙瞽蒙掌播埙尔雅曰大埙谓之嘂广雅云鋭象秤锤以土爲之六孔诗何人斯有曰伯氏吹壎仲氏吹篪
　　缶説文曰瓦器也尔雅曰盎谓之缶易曰不鼔缶而歌诗曰坎其击缶渑池之会秦王谓赵王击缶李斯曰击瓮扣缶真秦声也葢缶古之乐器秦尚之【礼书】
　　琴琴操曰伏羲作琴世本曰神农作琴乐记曰舜作五弦之琴以歌南风眀堂位曰大琴大瑟中琴小瑟四代之乐器也乐书曰琴长八尺一寸正度也广雅曰琴长三尺六寸六分象三百六十有六日弦象五行大弦爲君宽和而温小弦爲臣清亷不乱文王武王加二弦以合君臣之恩通典谓伏羲作琴以脩身理性白虎通曰琴禁也禁止于雅以正人心也【通典】　自宋朝髙宗中兴易以干盾之制示不防武备也然而今之琴者其髙宗之制欤以中兴小厯攷尔雅曰大琴谓之离二十七弦齐桓曰号钟楚庄曰绕梁相如曰緑绮伯喈曰焦尾通典　王文中鼓琴有钓者曰美哉琴心也伤而和怨而静在山泽而有廊庙之志子骤而歌南风钓者曰道能利生民功足济天下其有虞氏之心乎不如舜自鼔也声存而操变矣后汉蔡邕益琴爲九弦【崔豹古今注】宋朝太宗亦益琴为九弦曰君臣文武礼乐正民心
　　命宋文济取琴中七弦抚之而已【长编】　琴之爲器古堂上乐也堂上之乐有玉磬有琴有瑟而堂下之乐有柷敔鼗鼓晋鼔镈钟特钟编钟编磬笙竽埙籥箫篪篴管牍雅是爲雅乐之器今皆不用故时俗寡得而闻维琴笙篴管形制仅存而笙与篴管又流于胡部惟琴得用于士君子盖古之士常自御琴瑟而不专于乐工之事故其传积久而用特隆然时变乐隳殊失其法太古之琴七尺有二寸而一弦后世圣人裁爲八尺六寸而虞舜益之以五弦至周武王复増变宫变徴而爲七其巨弦寓名黄钟而推当于宫次太蔟商次姑洗角次防賔变征次林钟正征次南吕羽而最后爲应钟变宫三分其弦之长以备上中下三十六律之声摠而计之得二百五十二声当其用于均操抑援之次而律吕旋相之不同亦皆率是七声以爲法而不可杂依于一律以为声而不可説今之爲琴一切异古长及寻仞短隐肘袂而无定数骤易二弦使叶中吕而爲髙角去其变宫变徴而増少宫少商或一操而变用众律或一引而渉歴于数徽其度曲之无制流声之不依永徒烦手揺音播美听而已【呉仪琴堂序见延平志】
　　瑟世本曰庖牺氏作瑟五十弦黄帝使素女鼔之哀不自胜乃破爲二十五弦具二钧声乐记曰清庙之瑟朱弦而疏越尚书传曰大琴敬弦逹越大瑟朱弦达越盖越底孔也疏达通之也朱弦练而朱之也盖丝不练则劲而声清练则熟而声浊孔小则声急大则声迟故疏越以迟其声然后不至于太急练丝以浊其声然后不失之太清旧图雅瑟长八尺一寸广一尺八寸二十三弦其常用者十九弦其余四弦谓之畨畨嬴也颂瑟长七尺二寸广尺八寸二十五弦尽用之此盖有所谓传然也周礼小师掌教琴瑟大司乐有云和之琴瑟【祀天】空桑之琴瑟【祀地】龙门之琴瑟【宗庙】后世髙渐离之击筑【似筝细顶】恬之造筝汉之琵琶箜篌晋之阮咸此皆仿琵琶而爲之欤【礼书】
　　柷敔止籈乐记曰圣人作为椌楬书曰戛击鸣球合止柷敔诗曰鞉磬柷圉荀卿曰鞉柷拊椌楬似万物眀堂位曰揩击先儒皆谓之柷敔也尔雅曰所以鼔柷谓之止所以鼔敔谓之籈先儒谓柷如漆筩方二尺四寸深一尺八寸中有椎柄连底撞之令左右击止者其椎名也敔似防虎背上有二十七鉏铻刻以木长尺【通典曰碎竹以击其首而逆戛之以止乐本朝依唐制以竹爲籈长二尺四寸破一端爲十二茎乐将止先击其首次三戛之】此以汉大予乐言之葢鼔柷谓之止欲戒止于其早也鼓敔谓之籈欲脩洁于其后也柷方二尺四寸阴也敔二十七龃龉阳也乐作阳也以阴数成之乐止阴也以阳数成之固天地自然之理也声之所出以虚爲本桐虚而不实故爲琴瑟糠虚而不实故爲搏拊以虚然后可以设控以空然后可击及其止则归于实焉故敔爲伏虎之形则实而已
　　牍应笙师掌教舂牍应雅以教祴乐郑司农曰牍以竹大五六寸长七尺短者一二尺虚中筩无底其端有两空髹畵以两手筑地应长六尺五寸其中有椎通典曰舂杵亦谓之颂相相助也以节乐也或谓梁孝王以筑睢阳城击鼓爲下杵之节睢阳操用舂牍后代因之笙竽礼记曰女娲之笙簧世本曰随作笙【通典曰未知何代人也】礼曰三笙一和而成声周礼笙师掌教吹竽笙先儒谓笙列管匏中施簧管端大者十九簧小者十二簧竽三十六簧笙长四尺竽长四尺二寸簧金鍱为之后世雅乐和皆十七簧外设二管不定置谓之义管毎变均易调则更用焉由是定置二管于匏中爲十九簧书曰笙镛以间笙师祭祀共笙钟之乐郑氏曰与钟相应之笙韩非曰笙者五声之长故竽先则钟瑟皆随竽唱则诸乐和葢后世之乐然也
　　箫小师掌教箫管笙师掌教吹箫篪书曰箫韶九成诗曰箫管备举礼从以箫管书于箫言乐成诗于箫言备举礼凡言箫多在笙竽之后则箫奏益后于笙矣箫竹爲之其状如鳯翼其声如鳯声尔雅曰大箫谓之言小者谓之筊郭璞曰言二十三管长四尺筊十六管长尺二寸风俗通曰箫十管长二尺易説长尺四寸旧图雅箫长一尺四寸二十四彄颂箫长尺二寸十彄博雅云箫大者二十四管无底小者十六管有底蔡邕曰箫编竹有底长则浊短则清以密窒其底而増损之则和葢皆述其传然也汉元帝云吹洞箫谓之洞箫者盖有底尔
　　篪周礼笙师掌教吹篪尔雅大篪谓之沂郭璞曰篪以竹爲之长尺四寸围三寸一孔上出寸三分名翘横吹之小者尺二寸广雅曰八孔郑司农曰七孔不可攷也【后世有胡篪沈约曰胡篪出于胡吹非雅乐也】
　　篴周礼笙师掌教篴杜子春曰竹篴五孔马融笛赋称此器出于羌笛旧四孔京房加一孔以备五音风俗通曰汉武帝时丘仲作笛长尺四寸是汉以前固有笛矣但尺四寸者仲所作耳后世有长笛有短笛有义觜笛【梁横吹曲曰下马吹横笛有义觜笛如横笛而加觜西凉乐也】有七孔者有八孔者皆适一时之所造也籥眀堂位曰土鼔苇籥伊耆氏之乐也周礼笙师掌教籥籥师掌教国子舞羽吹籥籥章掌击土鼓吹豳籥葢籥三孔主中声而上下之律吕于是乎生命之曰籥以黍龠之法在是故也【诗曰左手执籥春秋仲篴卒壬午犹绎万入去籥公羊曰去其有声者置其无声者则吹籥而舞可知】尔雅曰大籥谓之产其中谓之仲其小谓之箹广雅曰籥七孔毛苌曰籥六孔郑康成曰籥如笛三孔郭璞曰籥三孔而短当从郭郑之説【礼书】
　　管下管鼗鼓周礼小师掌教籥管瞽蒙掌教箫管笙师掌吹笙管大司乐圜丘孤竹管方丘孙竹管宗庙阴竹管燕礼大射皆下管新宫礼记曰下管象诗曰磬管锵锵箫管备举尔雅曰大管谓之簥其中谓之篞小者谓之篎郑司农曰管如篪六孔説文亦曰管六孔十二月之音郑康成曰管如笛而小并两而吹之广雅云长尺围寸八孔无底
　　簧诗曰吹笙鼓簧又左执簧又曰并坐鼔簧又曰巧言如簧记曰女娲之笙簧观此宜若簧非笙也先儒以爲笙中之簧其説拘矣汉武内传鼓振灵之簧神仙传王遥有五古竹簧然经无眀説岂古之遗制欤
　　钟眀堂位曰垂之和钟世本曰垂作钟传曰伏羲之孙鼓筵始爲钟又曰黄帝命伶伦与营援作十二钟考工记六分其金而锡居一谓之钟鼎之齐鳬氏爲钟两栾谓之铣钟口角也于鼓钲舞四者钟体也甬衡二者钟柄也旋干【柄上环也以虫爲饰】篆枚景【在于鼓钲舞之间据所击之处也】乐记曰钟声铿铿以立号号以立横国语曰景王将铸无射爲之大林　穆公曰先王之制钟也大不出钧重不过石律度量衡于是乎生小大器用于是乎出伶州鸠曰乐器重者从细轻者从大是以金尚羽石尚角又律所以立均出度也古之神瞽考中声而量之以制度律均钟左传伶州鸠曰钟音之器也小者不窕大者不摦则和于物今钟摦矣尔雅曰大钟谓之镛其中谓之剽小谓之刬晋时剡县氏于田中得一钟长三寸口径四寸曰栈唐时岑阳耕者得古钟髙尺余扬牧扣之曰此姑洗角也既劀拭有刻在两栾果然晋克潞之役铭于景钟鲁季武子所得于齐之兵作林钟而铭鲁功
　　磬尔雅曰大磬谓之毊【郭璞曰形似犂錧以玉石爲之】眀堂位曰叔之离磬【礼书曰葢特垂之磬也大戴礼曰垂一磬而尚拊则堂上亦有特垂之磬矣】世本曰无句作磬【礼书曰句与叔非二人皇氏谓无句叔之别名其説或然】考工记磬氏爲磬倨句一短有半【礼书曰磬方中中矩则倨句一短有半触其弦也】其博爲一【一律也】股爲二【后长二律也】鼔爲三【前长三律也】礼书曰股非所击也短而博鼓其所击也长而狭【郑司农云股磬之上大者鼔其下小者康成曰股外面鼔内面则击者为前而在内不击者爲后而在外内者在下外者在上其小大长短虽殊而其厚均也黄钟之磬股鼓皆厚二寸则余推此可知矣】
