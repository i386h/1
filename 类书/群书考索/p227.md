<!-- { "loadSidebar": true } -->
　　唐制取士之科多因隋旧然其大要有三由学馆者曰生徒由州县者曰乡贡皆升于有司而进退之其科之目有秀才有眀经有俊士有进士而又有明法明字明算者焉有一史有三史者焉有开元礼有道举有童子者焉而明经之别有五经有三经有二经有学究一经者焉有三礼有三传有史科者焉此嵗举之常选也其天子自诏曰制举所以待非常之才者也【以上见选举志】凡学有六曰国子【皆国子监】曰太学曰四门学【用礼记四郊立学之説于四门置学】曰律学书学算学而其外之州县则又自有学凡馆有二曰文馆曰崇文馆而崇文馆每嵗仲冬州县馆监举诸生之成者而送之于尚书省此之谓由学馆之生徒也不由学馆者皆懐牒而自列于州县州县试已则防之以乡饮酒之礼歌鹿鸣之诗送于攷功而复试之此之谓州县之乡贡也所谓制举者葢自有司常选之外天子又自诏四方徳行才能文学之士或髙蹈幽隐与其不能自达者下至军谋将略翘闗抜山絶艺竒伎莫不兼取其为名目随其人主一时所欲而列为定科如贤良方正直言极谏博通坟典达于教化军谋宏远堪任将率详明政术可以理人之类其名最着其所以待之之礼甚优而宏材伟论非常之人亦时出于其间此之谓天子自诏之科举也三者大略如此而士之进取之方与上之好恶所以育材养士招来奬进之意有司选士之法因时损益又各不同如小学
　　高祖诏宗室功臣子孙就秘书外省别为小学
　　如州县学则始于高祖之时
　　于门下别置有生员详见制度门
　　崇文馆
　　东宫置亦有生员贞观十三年置
　　则置于太宗之世至于有所谓崇学
　　开元二十五年置习庄老诸子
　　有所谓广文馆
　　天寳九年置于国学以领生徒为进士者
　　则又明皇之所増也乡贡之法至天寳而暂废
　　自开元七年帝注老子成诏贡举人减论语尚书而加试老子则创崇学之意已兆于此天寳二年改为通道学
　　葢欲尽由于学馆也明经进士或与孝亷而并行葢从杨绾之请也法制之革大略如此而其诸科所试之业又有可言者如明经则有大经【礼记春秋左传】中经【毛诗周礼仪礼】小经【易书公谷二传】之别如史科则有史记汉书三国志之别于书则有石经説文字林之辨于算则有孙子五曹九章海岛周髀五经算及缀术缉古记遗之数秀才之试方略进士之试时务所以策其才也明经之帖文童子之诵文与夫书学之口试墨义所以騐其记也经史三传诸科又各问其大义或百条或五十条者又所以审其识也此其所习之业大概如此然周礼仪礼在所习也而有所谓开元礼者果何为乎尚书论语所当习也而开元之道举
　　即崇学中所习老庄故号之道举
　　乃易之以老子果何为乎进士之科试以防矣
　　试时务策五道
　　自高宗从刘思立之言始于策之外复加以杂文加杂文二篇通文律者然后试策
　　进文之科试以诗赋矣至徳宗时用赵赞之言
　　时赞为中书舍人权知贡举
　　或罢诗赋而易之箴论表赞是果合于古乎故刘思立言于前曰明经多抄义条进士惟诵旧策
　　高宗永隆三年时思立为考工员外郎
　　杨绾言于后曰
　　代宗寳应二年时绾为礼部侍郎
　　进士皆诵当代之文而不通经史明经者皆记帖括至李栖筠等之议亦以经学者以帖字为精通不穷防义考文者以声病为是非岂知移风易俗之化亦可以见当时所趋矣是以郑覃
　　文宗时以经术位宰相
　　深嫉进士之浮薄请罢之而李徳裕【武宗时宰相】遂一切而欲废之此又忿激不平之论也然大抵唐诸科之目进士尤贵其得人亦最盛焉
　　进士科当唐之晩节尤为浮薄世所患之
　　如杜牧白居易杨绾顔真卿韦贯之裴垍皆举进士第者也欧阳公唐选举志曰方其取以词章类若浮文而少实及其临事设施奋其事业隐然为国名臣者不可胜数遂使时君笃意以为莫此之尚及其后世俗益媮薄上下交疑因以谓按其声病可以为有司之责舍是则汗漫无所守遂不复能易呜呼乃知三代乡里徳行之举非至治之隆莫能行也
　　科举
　　大司徒以乡三物教万民而賔兴之闾胥书其敬敏任恤族师书其孝悌睦婣有学者党正州长则书其徳行道艺乡大夫三年大比则兴贤者能者以礼礼宾之乡老乡大夫献贤能之书于王王拜而受之登于天府内史贰之此古之制也汉世取士策于天子曰贤良方正察于州郡者曰孝亷茂材升于学校者曰博士弟子以至书疏论事吏称其职公府辟召亦皆得以自奋于其间大则取其行次则取其学又次则取其言又次则取其能广其科目以笼天下之材遣诣丞相府书行艺年郦食其家贫落薄县中谓之狂生韩信家贫无行不得推择为吏陈汤乞贷无节不为州里所称故能自持于乡里者然后州县抜为干佐曹吏能自立于州县者然后五府辟为曹掾能自効于五府者然后为朝廷选用此犹有古人考行之遗意如晁错董仲舒公孙魏相则以贤良对策举如路温舒王吉鲍宣葢寛饶则以孝亷举萧望之匡衡贡禹倪寛则以明经举主父偃徐乐严安则以上书进武帝之诏有令州郡察吏民有茂材异等可为将相及使絶域者是举茂材者也公孙功令有太常择仪状端正者补博士弟子通一艺以上补左右内史是举弟子者也后汉光武以科目取士顺帝时左雄有察举之法限以四十儒者试经学文吏试章奏于是得陈蕃李膺之徒魏陈羣有九品中正之法及其弊也惟知阀阅非复辨其贤愚故刘毅云下品无高门上品无寒士至隋开皇而罢于是而始有进士之科至唐取士之科大要有三学馆曰生徒由州县者曰乡贡而天子之自诏者则曰制举如师徳之荐狄仁杰韩愈之排佛老李绛之直道进退陆贽之论谏皆由进士者也张九龄以道侔伊吕进韩休以文经邦国进姜公辅以直言极谏进元稹以才识兼茂进此由制举得者也何蕃持节守正而六馆之士遂不从乱则学馆之所得者益可知矣然而唐得人之盛尤盛于进士唐史臣曰方其取以文章类若浮文而少实及其临事设施隠然为国名臣者不可胜数是有取于进士也其后杨绾虽力言进士之弊请复孝亷之科而终不之胜郑覃嫉进士之浮薄屡请罢去而卒不之听李徳裕论进士不根艺实其议亦寝而不行终唐之世进士之科虽不改而试者犹恨其一切取文艺而畧行实也虽然张昌龄王公谨有时名而王师旦恶其浮薄不书以第卢照邻骆宾王文章为冠裴行俭谓其浮躁抑之使不进是岂不足以厚士风乎宋取士有贤良有宏词有进士数科皆足以得人富公苏文忠以制科进苏易杨文忠以宏词进杜祁公范文正韩魏公欧阳公李文靖向文正皆由进士举其他名臣何可胜数
　　学校
　　古者家有塾党有庠遂有序国有学大司乐掌成均之法以治建国之学政而合国之子弟焉凡有道有徳者使教焉故曰乐徳曰乐语曰乐舞皆其教之略也大胥掌学士之版以待致诸子春入学舍菜合舞秋颁学合声以六乐之会正舞位皆其教之节也礼射于序则州长主之饮酒于序则党正主之春秋时子产不毁乡校则春秋犹未尽废也秦人废书坑儒则学絶矣汉髙祖时叔孙通为奉常虽有诸子弟共习礼仪然未遑庠序之事文帝始广游学之路武帝慨然上慕三代公孙为学官悼道之久郁乃请增置博士弟子员太常择民仪状端正者请着功令自此来公卿大夫士吏彬彬多文学之士矣东汉之兴修造大学逮明帝行三雍之礼冠带圜桥门者亿万计而又别立学舍自期门羽林之士悉通孝经匈奴亦遣子弟入学此汉儒学之盛也安和以来博士倚席不讲而学舍鞠爲园蔬唐制诸学有国子有太学有四门律学而京师州县又皆有学皆国子监而博士必为之分经教授太宗增筑学舍至千二百区四方学者云集京师四夷皆遣子入学范祖禹作唐鉴亦云唐之儒学惟贞观开元为盛天寳以后学校益废太祖皇帝当干戈甫定首幸国子监天圣中王沂公守青州请为州立学仁宗时从其请而郡学之建自此始景祐藩镇立学而骎骎益盛庆厯三年不独藩镇而州府军监皆立学矣于斯时也师儒之官其精求审择之意见于诏令有曰必取文行学官讲説神宗之时天下官悉自朝廷除授而天下之学愈重矣
　　敎化
　　司徒一职谓之敎典而敎法之施凡十有二自比闾则使之相保相受自州而乡则使之相赒而相宾州长之敎治政令则属其民而读法党正之政令教治则又属民而读法师氏掌诏王者也则敎之三徳教之三行保氏掌谏王者也则敎之以六艺敎之以六仪而司谏则掌纠万民之徳而劝之以朋友正其行而强以道艺此化之纯被于天下而人有士君子之行也秦人变古一切以勇力为尚其所以敎民者非杀敌获首之事则战争鬭攘之法里则使相司而连坐家则使子弟而出赘其相亲相保之意将安在哉汉之文帝清净寡欲躬行渊黙专务以徳化民以道徳为丽示朴以为先列于朝廷者如石奋之长者用于州县者如文翁之兴学是以海内富庶兴礼义自爱而重于犯法先行义而后诎辱也孰谓敎化为迂阔哉至于孝武急于用兵兴师之事而何暇敎化孝宣区区于狱讼名实之间而何暇敎化唐之太宗却封徳彛刑罚之説用魏征敎化之论偃武修文力行仁义鞭背之刑不忍用也断足趾之法不敢存也是以家给人足岁终断狱才二十九人四夷酋长皆袭衣冠坐享仁义之效孰谓敎化为迂阔哉明皇狃于太平奢侈之习初何心于敎化宪宗夺于皇甫镈掊刻之习而亦莫知所以敎化仁宗皇帝在位四十二年专以敎化养育天下而生民何其幸欤
　　射
