<!-- { "loadSidebar": true } -->
　　国不以利为利夫洪范八政食货为先子贡问政而夫子告之亦以足食为首盖生民之道不可一日而无者圣人岂轻之哉特以为国者以利为利则必至扵剥民以自奉而有悖出之祸故深言其害以为戒耳至扵崇本节用有国之常政所以厚下而足民者则固未尝废也有子曰百姓足君孰与不足孟子曰无政事则财用不足正此意也【大学或问】
　　财聚则民散易大传曰何以聚人曰财春秋外传曰王人者将以导利而布之上下者也故财聚扵上则民散扵下矣财散扵下则民归扵上矣【同上】
　　仁与不仁之判仁者不私其有故财散民聚而身尊不仁者惟利是图故指身贾祸以崇货也若商纣以自焚而起钜桥鹿台之财徳宗以出走而丰琼林大盈之积皆以身发财之効也【同上】
　　敛臣盗臣之别聚敛之臣剥民之膏血以奉上而民被其殃盗臣窃君之府库以自私而祸不及下仁者之心至诚恻怛寜亡已之财而不忍伤民之力所以与其有聚敛之臣寜有盗臣【大学或问】
　　宋朝取民过厚国家承五季之弊祖宗创业之初日不暇给未及大为经制故其所以取扵民者比之前代以为过厚重以熙丰变法颇有増加而建炎以来地削兵多权宜科须又复数倍供输日久民力以殚而间者诸路上供多入内帑是致户部经费不足遂废祖宗破分之法而上供嵗额必取十分豋足而后已【光宗朝己酉拟封事　文公】
　　天子不当有私财天子际天之所覆极地之所载莫非已分之所有而无外之不通矣又何以私为哉今以不胜其一念之邪而至扵有私心以不正其家人近习之故而至扵有私人以私心用私人则不无私费扵是内损经费之入外纳羡余之献而至扵有私财使天下万事之弊莫不由此而出是岂不可惜也哉【同上】小人以聚敛欺君任事之臣惟务迫趣州县使之急征横赋戕伐邦本而其所以欺陛下者则曰如是而国可富如是而兵可强陛下亦闻其说之可喜而未究其实往往误加奨宠卑以事权是以比年以来此辈类皆髙官厚禄志满气得而生民日益困苦无复聊赖【孝宗朝庚子封事】
　　以财发身之义问仁者以财发身曰不是散财以取名教人奉已只是不私其有则人自归之而身自尊只是言其散财之効如此【文公】
　　损上益下之说后世不复知絜矩之义惟务竭民财以自丰利自一孔以上悉皆取之故上愈富而下愈贫夫以四海而奉一人不为不厚矣使在上者常有厚民之心而推与共之犹虑有不获者况皆不恤而惟自封殖则民安得不困极乎易损上益下曰益损下益上曰损所以然者盖邦本厚则邦寜而君安乃所以为益也否则反是【文公】
　　当与民共其利财者人之所好自是不可独占须推与民共之未论为天下且以作一县言之若寛其赋敛无征诛之扰民便欢喜爱戴若赋敛稍急又有科敷之扰民便生怨决然如此【同上】
　　财聚民散之说民之与财孰轻孰重身之与国孰大孰小财散犹可复聚民心一失不可复收身危犹可复安国势一倾不可复正至扵民散国危而措手无所则其所聚有不为大盗所积也耶【文公上宰相书】
　　严禁科罚之弊国家爱惜斯人如防元气不忍以毫髪扰之诏令所颁戒饬州县未尝不以严禁科罚为言而其所以取之州县者乃如此是则阳为禁止而隂实纵之又从而驱之使必出扵此【文公与刘丞相劄子】利病制扵聚敛之臣今井地之制未遽讲而财利之柄制扵聚敛掊克之臣朝廷不恤诸道之虚实监司不恤州县之有无而为州县者又不复知民间之苦乐盖不惟学道不眀仕者无爱民之心亦縁上下相逼只求事办虽或有此而亦不施也【文公荅张敬夫】
　　当均节州县之财莫若因制国用之名而脩其实哀悯民力之凋瘁而思所以膏泽之者今逐州逐县各具民田一亩嵗入几何输税几何州县一嵗所收金谷総计几何诸色支费总计几何有余者归之何许不足者何所取之俟其毕集类防考究而大均节之有余者取不足者与务使州县贫富不至甚相悬则民力之惨舒亦不至大相絶矣【同上】
　　宋朝财数景徳中收商税四百五十余万贯庆厯中一千九百七十五万余贯景徳中收酒课四百二十八万余贯庆厯中收一千七百一十余万贯景徳中收盐税课三百五十五万余贯庆厯中收七百一十万余贯【张方平奏】
　　聚敛今之法敛焉犹潦也焉犹疠也征焉犹御也今之吏非是此三者无议也今之民非是三者无抵也国至大民至细也立法以揜其口腹之寻常而还与之为市市之不酬还与之为仇势至蹙事至不美也数百里之地设数大穽碁而布之武夫悍吏茍可逃责大体不恤也不必讥也直征而已矣不独征也直攘而已矣斯民虎视吏坎乎视国也非苛政而何嗟夫足国而蹙其本防其本而壅其末何如其智也昔文王之政赋不二泽不禁关不征今之吏皆犯之矣人之虐扵斯讟扵斯聚族哭扵斯非一日也幸而天下未有故偶泾原之卒长安市上之呼去尔架除尔陌彻尔僦有不争赴者乎官兵财内外诸吏髙秩厚禄紫朱其绶唱喝车盖而出者不啻万人而朝廷常有无才之叹嵗十万钱乃足一卒卒驱六尺团数石之弩荷一钧之矛此比屋而居者不下百余万而常有夷狄之忧珠犀龟贝出乎海竹木香茗出扵山黄金丹砂出扵土可耕之野万余里盐借酒酤舟车水陆之筭徧乎天下而常有帑廪不足之患
　　财胜事善为国者知财之甚急而万事赖焉故常使财胜其事而事不胜财然后财可尽而事无不济财者车马也事者其所载之物也载物者尝使马轻其车车轻其物马有余力车有余量然后可以涉泥涂而车不愤登峻阪而马不蹶今四方之财莫不尽取民力屈矣而上用不足乎居惴惴仅自平而事变之生复不可料譬如弊车羸马而引丘山之载幸而无虞犹恐不自胜不幸而有隂雨之变陵谷之险其患有不可知者
　　尽地利节浮费理财之要在乎原其所自有而为之道要其所从无而制之法风霆雨露之发生山林川泽之滋养财之所出也不原其所自有不要其所从无切切焉从事于阖辟之中则是贱丈夫争锥刀之利耳岂君子所谓理财也耶是故原其所自有而为之道则莫若尽地利要其所从无而制之法则莫若节浮费
　　惟君子善理财自君子避取财之名而小人执理财之权民之受祸未有穷已夫所谓理财者岂曰取之乎以天下之财与天下共理之也古之人未有不善理财而为圣君贤臣者大禹周公是也
　　取财以信圣人所为大过于人者理天下之财而天下不疑其利擅天下之有天下不疑其贪政令之行天下虽未必知其意而终不疑其害已故圣人之扵天下无不可为者以其所以信服天下者眀也
　　过敛者多不克终左氏云管仲之世祀也冝哉谓其有礼也而管仲之后不复见扵齐者余读其书大抵以鱼盐富齐尔余然后知管仲所以无后扵齐者孔子曰防管仲吾其被髪左衽矣又曰如其仁夫以孔子称其仁左丘明称其有礼然不救其无后利固不可与民争也如此桑羊灭族韦坚王鉷杨慎矜王涯之徒皆不免扵祸孔循诛死有以也夫【东坡】
　　责民以所无及唐末兵兴始有私钱者故白居易讥之曰私敛无钱炉平地无铜山言责民以所无也【陈后山】兴利者多祸败夫利百物之所生而天地所以养人也専之必壅壅则所害者多故凡有利必有害利于己必害于人君子不尽利以遗民所以均天地之施也是以兴利之臣鲜不祸败自桑羊以来未有令终者也【范祖禹】
　　暴敛甚于盗贼暴敛之害甚扵盗贼盗贼害民之命暴敛失民之心害民命者君得而治之若失民心不可得而复收也【同上】
　　公心散财散财发粟先儒或谓武王以此结天下之心是以利心量圣人也利者天下之利纣以私心聚之武王以公心散之万姓恱服自然之理也【东莱】
　　土木最费财麦熟于夏禾成扵秋秋而书扵冬者荘公惟宫室防榭是崇是饰费用浸广调度不充有司防计嵗入之多寡虚实然后知仓廪之竭也故扵嵗杪而书曰大无禾麦【胡文定公】
　　武帝费财文帝贯朽粟腐武帝已尽用之矣卜式所输寜及太仓一粒粟乎故谓卜式之献不足以富国适足以啓武帝兴利之心以为牧养之子尚有余羡以佐用况天下乎【黄公度】
　　管子攘夺春秋战国王政既衰秦饥乞籴于晋鲁饥乞籴于齐嵗以不同则乞于邻国所谓九年之制度已自败壊管子轻重一篇无虑千百言不过君民之相揆大耳
　　为民者七而防民者六今天下之财所以不足者何也害农者繁而去本者众也古之为民者四而农其四之一也今之为民者六而舎农者盖六之五也而胥吏又不在焉胥吏盖害农民而蚕食之者也而又害农者之一也则是今之为民者七而防民者居其六也而兵徒又不在焉
　　为天下理财今之理财者自理之欤为天下理之欤父有十子阖其大门而取其子而不计其后将以富其父欤抑爱其子者必使之与其父欤抑孝其亲者抑将尽困其子欤抑其父固其子之财欤然则今之开阖敛散轻重之权有余不足之数可以一辞而决矣奈何以聚敛为理财
　　财有限而欲无穷厥初生民无穷民也民为圣人而穷也民之欲无穷而财之生有穷以有穷奉无穷扵是乎始穷故受之以节节者约侈而归俭也然有财之穷亦有节之穷财之穷自不节始节之穷自过节始过扵节则人情苦之而不可久扵是节之说又穷矣
　　理财有三理财之说者三其上恵民其次恵国其下恵奸恵民者虽不为国计而其隂有以利公上者皆民力之所为供也恵国者虽非为民计而其实有以利公上者亦人情之所愿也不穷财之所归徒浚财之所出此恵奸之弊忧世者所以深痛公私之积也
　　穷征则有反头防箕敛之法惨因以啓陇上辍耕之心间架陌钱之征峻反以实菜粝见色之口
　　财竭民无留藏地无余寳利自一孔以上皆入官矣而大农犹以匮告财扵何而取地半扵承平之时而嵗入已倍之财扵何而生养兵之外百官有司之奉郊祀賔客之费不已十之一财扵何而节
　　财乏以财言之新疆旋失资粮委弃呌卒一炬仓廪扫空而财始耗矣江广以冦盗而倾储二浙以水潦而缺上供而财益乏矣料拨不已犹虑乏兴内帑筑城将何以继倚区区之楮以立国而楮至不行是岂更变钞法卖鬻爵牒所济哉　　卖丝籴谷剜肉医疮盖不特如昔人所咏而已
　　财有三穷采薇未还撒花妄费财穷扵将也魏戍方殷孙难减财穷扵兵也嚢金匮帛溪贪壑欲财又穷扵贪吏矣
　　钱币
　　区防交子之防论淮西铁钱交子曰交子本是代钱今朝廷却只以纸视之今时是铜钱交子不得用扵淮铁钱交子不得用扵江南又须江南官司置兊换铜钱交子乃可行耳【文公】
　　销铸漏泄之病或欲通铜钱出淮先生深以为不然云东南铜钱已是甚少其壊之又多端私铸铜器者动整四五分壊了此壊钱之弊又有海舶之泄海船髙大多以货物覆其上其内尽载铜钱转之外国朝廷虽设官禁那曽检防得出其不亷官吏反以此为利【同上】
　　节财
　　爱民必先节用盖国家财用皆出扵民如有不节而用度有阙则横赋暴敛必将有及扵民者虽有爱人之心而民不被其泽矣是以将爱人者必先节用此不易之理也【光宗朝己酉拟上封事】
