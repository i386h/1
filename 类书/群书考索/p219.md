<!-- { "loadSidebar": true } -->
　　天子之于老也其所养也三国老也庶老也死政者之老也岁养之也三仲春也季春也仲秋也周礼罗氏罗春鸟献鸠以养国老在仲春月令养衰老授几杖在仲秋文王世子曰凡大合乐必遂养老郑氏云大合乐谓春入学释菜合舞秋颁学合声于是时也天子则视学焉遂养老此养老于仲春仲秋者也月令季春之末择吉日大合乐天子乃率三公九卿诸侯大夫亲往视之大合乐亦必养老此又养老于季春者也夫贵胄谓之国子则贵而老者谓之国老贱者谓之庶人则贱而老者谓之庶老国子与庶人之俊者同其学所以一道德国老与庶老异其学所以别分义故有虞氏养国老于上庠养庶老于下庠夏后氏养国老于东序养庶老于西序商人养国老于右学养庶老于左学周人养国老于东胶养庶老于虞庠而又有死政者之老焉故罗氏献鸠以养之者国老也司徒以保息养之者庶老也司门以其财养之者死政者之老也若夫外饔酒正槁人所谓耆老者总三者而言之也郑氏谓三老五更各一人皆年老更事致仕者也名三五者取象三辰五星天所因以照明天下者皇氏谓人君养老有四种一是养三老五更二是子孙为国难而死者父祖三是养致仕之老四是引户校年庶人之老熊氏云天子视学养老一嵗有七郑氏云凡饮养阳气凡食养隂气阳用春夏隂用秋冬是四时养老凡四也文王世子凡大合乐必遂养老大合乐谓春入学舍菜合舞秋颁学合声又季春大合乐天子视学亦养老是七也然则古者建国必立三卿乡饮酒必立三宾而养老必立三老故礼曰三公在朝三老在学三公非一人则三老五更非各一人矣汉志以德行年高者一人为老次一人为更故永平中拜桓荣为五更建初中拜伏恭为三老而郑氏以此为三代之制误矣先王父事三老兄事五更则三老五更乃羣老之尤者而致仕之老固在其间皇氏离而二之亦误矣月令无冬夏养老之文周礼礼记特言春养秋食而已熊氏谓养老嵗有七亦误矣又礼记言天子视学遂适东序养老则视学养老皆同日也郑氏谓用其明日亦误矣飬老之礼外饔掌割烹酒正共酒槁人共食罗氏共鸠方其养也必先释奠于先老遂设三老五更羣老之席位适馔省醴养老之珍具遂发咏焉登歌清庙下管象武天子袒而割牲执酱而馈执爵而酳冕而总干则乞言宪行之养着而孝弟之化行矣有司告以乐阕王乃命公侯伯子男及羣吏曰反养老幼于东序而终之以仁此所谓一举事而众皆知其德之备也礼言凡养老有虞氏以燕礼而服深衣夏后氏以飨礼而服燕衣商人以食礼而服缟衣周人脩而兼用之而服衣葢虞氏以燕则以恩胜礼夏后氏以飨则以礼胜恩商人以食则趣恩礼之中而周则文备故修而兼用之周官外饔言飨耆老此周人以飨礼养老也行苇言饮射而继之以祈黄耇此周人以燕礼养老也祭义曰食三老五更于太学此周人以食礼养老也
　　汉明帝养老之礼天子亲袒割牲执酱执酳祝哽在前祝噎在后其礼似矣然所养特三老五更二人而已羣老不与焉非古礼之意也
　　三老五更皆三代所尊也
　　三者道成于三谓天地人也老者旧也夀也诗云方叔元老书称无遗耆老黄耇之言则罔所僣五者训于五品更者更也五戌长子更相代言其能以善道改更已也故三老五更皆取有道夫妻男女完具者为之郑曰老更互言之耳皆老人更知三徳五事者也蔡邕曰更当为叟字之误也
　　天子父事三老兄事五更亲袒割牲执酱而馈执爵而酳三公设几九正履祝哽在前祝噎在后使者安车輭轮送迎至家天子独拜于屏其明日三老诣阙谢以其礼遇太尊故也
　　后汉明帝以李躬为三老桓荣为五更
　　桓荣皆以二千石禄养终其身
　　安帝以鲁丕李充为三老
　　灵帝又以袁逢为三老赐以玉杖
　　玉杖长九尺端以鸠为饰鸠者不咽之鸟欲老人之不咽也
　　魏高贵乡公即位幸太学命王祥为三老祥字休征郑小同为五更祥南面几杖以师道自居天子北面乞言祥陈明王圣帝君臣政化之要以训之闻者莫不砥砺
　　后魏孝文养老于明堂以尉元为三老【元字荀仁】游明根为五更【明根字逺志】帝再拜三老肃拜
　　郑众云但俯下手今时揖拜是也
　　给三老上公之禄五更九卿之禄
　　后周武帝保定三年诏以太傅燕国公于谨为三老赐延年杖帝幸太学以食之三老入门皇帝迎拜门屏之间三老答拜有司设三老席于中楹南向太师晋国公防升阶设几于席三老升席南面凭几而坐大司寇楚国公宁升阶正舄皇帝升立于斧扆之前西面有司进馔皇帝跪设酱豆亲自袒割三老食讫皇帝又亲跪授爵以酳有司撤讫皇帝北面立访道三老乃起立于席后皇帝曰猥当天下重任自惟不才不知政治之要公其诲之三老答曰木从绳则正后从谏则圣自古明王圣主皆虚心纳谏以知得失天下乃安惟陛下念之云云三老言毕皇帝再拜受之三老答拜礼成而出唐制仲秋吉辰亲养三老五更于太学【通典】
　　其简不帅教出征受成以讯馘告也
　　王制曰天子出征受成于学出征执有罪反释奠于学以讯馘告将出学小胥大胥小乐正简不帅教者以告于大乐正大乐正以告于王王命三公九卿大夫元士皆入学不变王亲视学然则养老有常时谓仲春季春仲秋【事见前】
　　而简不帅敎者受成献馘则无常时虽无常时其入学也亦必养老焉【礼书】○古者诸侯视学之礼葢有同于天子泮水所言是也
　　释奠
　　周制王制出征执有罪反释奠于学以讯馘告释菜奠币礼先师也
　　礼记月令仲春曰是月也命乐正习舞【为将释奠】上丁释奠于国学
　　释谓置也谓置牲币之奠于文宣王
　　天子及公卿诸矦大夫亲往视之【觐其礼也】命有司上戊释奠于太公庙【亦用牲币之奠】○又月令仲秋曰是月也命乐正习吹○春夏尚舞秋冬尚吹习之为将释奠○上丁释奠于国子天子乃率公卿诸侯大夫亲往视之【礼仪同仲春】是月也命有司上戊释奠于太公庙【礼仪同仲春】
　　文王世子凡学眷官释奠于先师秋冬亦如之不言夏夏从春可知也释奠者设荐馔酌奠而已无迎尸以下之事
　　凡始立学者必释奠于先圣先师及行事必以币凡释奠者必有合也有国故则否
　　合者当与邻国合也
　　凡大合乐必遂养老
　　大合乐为春入学舍菜合舞秋颁学合声于是时也天子则视学焉遂养老者谓用其明日也
　　始立学者旣衅器用币然后释菜【菜芹藻之属】不舞不授器释菜礼经也释奠则舞舞则授器司马之器司兵司戈司盾祭祀授舞者兵也
　　乃退傧于东序一献无介语可也
　　释菜于虞庠则傧宾于东序
　　天子视学大昕鼔征乃命有司行事兴秩节祭先师先圣焉有司卒事反命始之养也适东序释奠于先老
　　周礼凡有道有德者使教焉死则以为乐祖祭于瞽宗大祝大防同造于庙宜于社过大山川则用事焉反行舍奠
　　曽子问曰凡告必用制币反亦如之
　　甸祝舍奠于祖庙祢亦如之
　　贾公彦曰非时而祭即曰奠以其不立尸奠之言停停馔具而已
　　仪礼宾朝服释币于祢又释币于行遂受命上介释币亦如之释币于门乃至于祢筵几于室荐脯醢觞酒陈
　　主人酌进奠一献言陈者将复有次也先荐后酌祭礼也行释币反释奠略出谨入也
　　席于阼荐脯醢三献【并仪礼】
　　周武王入殷未及下车而封先代之后葢追思其德也孔子以大圣而终于陪臣未有封爵【见晋志】汉元帝孔霸以帝师赐爵号褒成君奉孔子后后汉明帝永平二年三月帝始率羣臣射养三老五更于辟雍行大射之礼郡国县道行乡饮酒于学校皆祠先圣先师周公孔子【汉志】
　　魏文帝黄初二年正月诏以议郎孔羡为宗圣侯邑百户奉孔子祀令鲁郡脩旧庙置百戸吏卒以守卫之魏齐王正始三年二月五年正月七年十二月并使太常释奠以太牢祠孔子于辟雍以颜囘配【晋志】晋范坚书问冯怀曰汉氏以来释奠先师唯仲尼不及公旦何也冯答曰若如来谈亦当宪章尧舜文武岂惟周旦乎○挚虞释奠颂曰如彼泉流不盈不运讲业旣终礼师释奠升觞折爼上下惟善邕邕其来肃肃其见
　　晋武帝太始三年十一月改宗圣侯孔震为奉圣亭侯又诏太学及鲁国四时备三牲以祀孔子【晋志】武帝太始七年
　　惠帝元康三年二释奠皆于太学○太始六年元康五年二行乡事皆于辟雍
　　惠帝之为太子及愍怀太子讲经竟并亲释奠于太学【通典】
　　东晋元帝大兴二年皇太子并亲释奠以太牢祠孔子以颜回配【晋志】
　　明帝太宁三年诏给奉圣亭侯孔亭四时祠孔子祭宜如太始故事
　　成帝咸康元年○穆帝升平元年三月
　　孝武宁康三年七月并释奠如故事穆帝孝武并权以中堂为太学【并晋志】
　　宋文帝元嘉二十二年太子释奠采晋故事祭毕亲临学宴防太子以上悉在
　　南齐武帝永明三年有司奏宋元嘉旧事学生到先释奠先圣先师礼又有释菜未详今当行何礼用何乐及礼器时从喻希议用元嘉故事设轩悬之乐六佾之舞牲牢器用悉依上公
　　梁武帝天监八年皇太子释奠周舍议旣惟大礼请依东宫元会太子着绛纱襮【音博衣领也】乐用轩悬合升殿坐者皆服朱衣帝从之○又有司以为礼云凡为人子者升降不由阼阶吏部郎徐勉议郑云由命士以上父子异宫宫室旣异无不由阼阶之礼请释奠及宴防太子升堂并宜由东阶若轝驾幸学自然中阶其防宾客依旧西阶○大同七年皇太子表其子宁国临城公入学时议者以与太子有齿胄之议疑之仆射臣纉等以为参防回路并事宣父邹鲁称盛洙泗无讥师道旣光得以资敬无亏亚二制可【并通典】
　　后魏明帝正光二年三月庚午幸国子学祠孔子以颜回配【南史】
　　北齐将讲于天子讲毕以一太牢释奠孔宣父配以顔回列轩悬乐六佾舞皇太子每通一经及新立学必释奠礼先圣先师每嵗春秋二仲常行其礼每月朔制祭酒领博士以下及国子诸学生以上太学四门博士升堂助教以下太学诸生阶下拜孔圣揖顔回日出行事其郡学则于坊内立孔颜庙博士以下亦每月朝
　　隋制国子寺每嵗四仲月上丁释奠于先圣先师年别一行乡饮酒礼
　　唐志仲春仲秋释奠于文宣王武成王皆以上丁国学以祭酒司业博士为一献
　　唐六典曰仲春上丁释奠于孔宣父以顔回配焉其七十二弟子及先儒并从祀仲秋之月亦如之仲春上戊释奠于齐太公以留侯张良配焉仲秋之月亦如之凡州县皆置孔宣父庙以顔回配仲春上丁州县官行释奠之礼仲秋上丁亦如之【并通典】
　　唐高祖武德二年始诏国子学立周公孔子庙○武德七年高祖释奠焉以周公为先圣孔子配武德九年封孔子之后为褒圣侯【并唐志】
