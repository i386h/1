<!-- { "loadSidebar": true } -->
　　院同议之安石曰今但结三人为队又结五人为伍相抟执以观其孰胜则其可用与否立见矣上乃令郭固与殿司各为一法试其可者七年二月上批已降防令吕惠卿曽孝寛比校三人五人队法可速具比校事实以闻后惠卿等奏至而上防卒用五人相结为法【长编】三月知制诰王益柔言试将作监主簿麻皓年尝注孙呉二书及唐李靖对问颇得古人意防兼自撰临机兵法甚精当欲望详进所注书或可采录乞加试用从之李靖兵法世无全书畧见于通典今对问出于此阮逸家或云逸因杜氏附益之也【同上】六月上论古人用兵竒正之术以谓旗参差而不齐石大小而不应此真败也至如韩信之破赵背水为阵而弃大将旗鼓以诱敌彼成安君知兵者非示以真败何能胜乎【同上】　甲午上论结队法因叹州兵之难以谓今之边臣晓知竒正之体者已自无人非竒正之变乎且天地五行之数不过五故五阵之变出于固然非强为之耳韩绛曰臣昔尝请置讲说之官今诸路帅臣各具战阵之法来上取其所长立以为法上可之乃诏五路安抚使各具可用阵队法及访采知阵队法者陈所见以闻【同上】　命太子中允馆阁校勘崇政殿吕升卿兼同修撰经义丙午上与辅臣论战阵之法因曰兵隂事也主杀尚右而阳多者胜如髙者可以胜下长者可以胜短是也内出攻守图二十五部赐河北又出敌楼様送军器监颁降修制【同上】上以新定结队法并赏罚格及置阵形势等遣近侍李宪付鄜延帅赵卨俾讲求推及诸路诏卨曰阵法之详已令宪面谕今所图止是一小阵卿其从容折问宪必一一有说然置阵法度久失其传今朕一旦据意所得率尔为法恐有未尽宜无避忌但具奏来继又诏卨曰近令李宪赍新定结队法并赏罚格并卿同详议施行可否及因以同立将官更置阵法想卿必已深悉朝廷经画之意如日近可以了当宜令李宪赍赴阙下于是卨奏臣伏详置阵之法以结队为先按李靖法五十人为一队每三人自相得意者结为一小队合三小队为一中队合五中队为一大队余押官队头副队头左右傔旗五人即充五十并相依附凡诸队头与贼相杀左右傔旗急进相救若左右傔旗被贼纒绕以次行人进前相救其进救人又被贼纒绕以次后行人急须进救其前行人被贼后行人不救者押官队头即斩之今圣制毎一大队合五中队五十人为之中队合三小队九人为之小队合三人为之亦择心意相得者又选壮勇善枪者一人为旗头令自择如已艺心相得者二人为左右傔次选勇干者一人为引战军校一人执刀在后为拥队凡队内一人用命二人应援小队用命中队应援中队用命大队应援大队用命小队应援如逗遛观望不即赴救致有防失者本队仰拥队军校次队委本辖队将审观不救所由斩之其有不可救或赴救不及或自受敌体受重枪但非可救者皆不坐其义虽与古同而用法尤为精宻此盖陛下天锡勇智不待学而能也然而议者谓四十五人而一长不若五人而一长之宻且以五人而一长即五十人而十长也推之于百千万则为长者多而统制不一也至如周制五人为伍属之比长五伍为两属之闾胥四两为卒属之族师五卒为旅属之党正五旅为师属之州长五师为率属之命卿此犹今之军制百人为都五都为营五营为军十军为厢四厢都指挥而下各有节级有员品亦昔之比长闾胥族师党正之任也议者谓什伍之制于都法为便然都法恐非临阵对敌决胜之术也况八阵之法久失其传圣制焕然一新稽之前闻若合符节葢法制一定易以致人敌好击虚吾以虚形之敌好背实吾以实形之然而所击者非其虚所背者非其实故逸能劳之饱能饥之安能动之此所谓致人而不致于人也【长编】　熈宁八年二月上批见校试七军营阵以分银不齐前后抵牾难为施用可令见校试官择其可取者草定八军法以闻特诏枢宻院唐李靖兵法世无完书虽见通典离析譌舛又官号物名与今称谓不同武夫将佐多不能通其意可令枢宻院兵房检详官与检正中书刑房王震提举修撰经义所检讨曽旼中书吏房习学公事王白管勾国子监丞郭逄原校政分类解释令可行后又差枢宻副都丞防张一诚入押班李宪震逄原行视寛广处闗殿前司差马军二千八百人教李靖营阵法以歩军副都指挥使杨遂为都大提举诚一宪为同提举震逄原参议公事夏元象臧景等为将副部队将勾当公事凡三十万人诚一等初用李靖六花阵法约授兵二万人为率为七军内虞候军各二千八百人取战兵千九百人为七十六队战兵内每军弩手三百弓手三百马军五百跳荡四百竒兵四百辎重每军九百人是为二千八百人【长编】　上谕李宪等曰黄帝始置八阵法败蚩尤于涿鹿诸葛亮造八阵图于鱼腹平沙之上垒石为八行晋桓温见之曰常山蛇势文武皆莫能识之此即九军阵法也后至隋韩擒虎深明其法以授其甥李靖靖以时遭久乱将臣通晓其法者颇多故造六花阵以变九军之法使世人不能晓之大抵八阵即九军九军者方阵也六花阵即七军七军者员阵也葢阵以员为体方阵者内员而外方员阵即内外俱员矣故以员物騐之则方以八包一员以六包一此九军六花之阵大体也六军者左右虞候各一军为二虞军左右厢各二军为四厢军与中军共为七军八阵者加前后二军共为九军　宋祖宗以来置殿前马歩三帅即中军前后军帅之别名而马歩军都虞候是为二虞候军天武捧日龙神卫四厢是为四厢军也中军帅总制九军即殿前都虞候专总中书一军之事务是其名实与古九军及六花阵相符而不少差也今论兵者俱以唐李筌太白隂经中所载阵图为法失之逺矣朕尝览近日臣僚所献阵图皆妄相惑无一可取果如此軰之说则两敌相遇必须遣使预约战日择一寛平之地仍夷阜塞壑诛伐木如射圃教塲方可尽其法耳以理推之知其不可用也决矣今可约李靖法为九军营阵之制然李筌之图乃营法非阵法也朕采古之法酌今之宜曰营曰阵本于一法而已止则曰营行则曰阵在竒正言之则营为正阵为竒也【长编】　元丰元年大名府元城县主簿呉璋上所注司马穰苴兵法二卷诏送学【同上】　二年九月癸巳范育上诸路清野备敌法诏颁行之【同上】　予尝谓世之所谓兵法者见其所载司马法有三代之遗制焉本之以仁治之以义明礼明信而师旅兴焉太史公所谓宏达深逺穰苴为小国行师可以及司马之揖逊乎三代之师吾固因是而畧知其意矣春秋已来民未知义民未知信与夫刚而无礼虽伯者之佐犹有习闻三代之遗音者惜乎耳目动于功利正不胜竒三复潜军卒以取胜而古兵法益逺矣孙呉号最善用兵者大抵料敌制胜莫长焉审世用间莫先焉今其书具存可覆也若夫太公六韬意者非太公书也其隂谋秘计葢将与孙呉相上下事帝之小心文武一辙而皆谓有倾商之素谋哉或茍以其书为是则文武之志荒矣若夫李靖之对太宗其所以论歴代兵法至详宻焉葢自三代而上竒不胜正三代而下正不胜竒虽以诸葛八阵之制正大之意尤愧古人而卒不得尺寸之利终于三分葢世变之下人伪之滋非竒不能制胜魏延直捣闗中之防岂所谓竒者乎惜乎亮之不察也　孟子曰我善为战我善为阵大罪也岂有敌于战国计谋之士乎为将愈精则杀人愈多为法益工而害物益甚然则孙呉者其亦三代司马之罪人乎
　　统军官
　　宋内有三衙殿司马司歩司四厢之制外有总管钤辖都监将官之制中兴以来沿江置都统之官此内外掌兵之任也
　　三衙【详见官制门】
　　宋沿五代之制有侍卫亲军及殿前两司盖侍卫亲军起于后唐殿前始于周世宗显德元年宋初侍卫亲军置都指挥使虽都虞候亦在殿前都指挥使上自王超罢职无复任者而侍卫司马军歩军遂分为二并殿前号三衙而马歩二军始居殿前司之下焉三司天下之兵柄皆在其权虽重军政号令则在枢宻院与汉周间史洪肇之徒为之异矣此祖宗之防意非前此之所及也
　　殿前司【都指挥使副指挥使虞】掌殿前诸班直及歩骑诸指挥之名籍统制训练畨卫戍守迁补赏罚皆总其政令入则侍卫殿陛出则扈从乗舆大礼则提防编排整肃禁卫卤簿仪仗掌宿卫之事都指挥以节度为之副都指挥使都虞候以刺史以上充资序浅则主管本司公事马歩军亦如之备则通治阙则互摄祖宗以来三帅不曽阙两人殿帅以难于从下超补政和中诏殿前都指挥使在节度之上殿前副都指挥使在正任承宣之上殿前都虞候在正任防御之上宋初沿后则有殿前都防检在都指挥使上太祖由此承禅后不置焉中兴以来主管殿司一员
　　马军司【都指挥使副都指挥使都虞候都指挥使本方镇军校之名自梁起宣武军乃以其镇兵因仍旧号置在京马歩都指挥使】掌马军诸都指挥之名籍凡统制训练畨卫戍守迁补赏罚皆总于政令余所掌悉如殿前司政和中诏以马军都指挥使马军副都指挥使在正任观察使之上马军虞候在正任防御使之上中兴以来主管侍卫马军司一员常出戍建康
　　歩军司【都指挥使副指挥使都虞候之职】掌诸指挥之名籍凡统制训练畨卫戍守迁补赏罚皆总其政令余所掌如殿前司政和中诏以歩军都指挥使副都指挥使在正任观察使之上都虞候在正任防御使之上中兴以来主管侍卫歩军一员
　　四厢捧日旧曰日骑雍熈中改捧日　天武旧曰控鹤兴国中改曰天武
　　四厢都指挥使龙神卫龙卫旧曰龙防兴国中改曰龙卫　神卫旧曰虎防兴国中改曰神卫卫四厢都指挥使皆以美名易禁军之旧号也殿前司捧日天武马军司龙卫歩军司神卫谓之上四军各有左右厢厢各有三军　捧日四厢都指挥使管旧城里左厢烟火及殿前司马军天武四厢都指挥使管旧城里右厢烟火及殿前司马军龙卫四厢都指挥使管新城里左厢烟火及马军司马军神卫四厢都指挥使管新城里右厢烟火及歩军司马军【三省总括绍兴石本】此内之统握王旅者然也
　　都总管副总管魏黄初始置都督诸州军事　后周改都督诸军事为总管　武帝时以王谦为益州总管总管之名始此　隋文帝以并孟荆扬四州置大总管其余总管府置于诸州列为上中下三等加使持节炀帝改师都督为旅帅　唐诸州复有总管亦加使持节武徳初边要之地亦置　宋朝马歩军都总管以节度使充副总管以观察以下充有止一州者有数州为一路者有带两路三路者或文臣知州则管勾军马事旧相重臣亦为都总管有禁兵驻泊之地者冠以驻泊之名咸平废三路都总管景徳诏鎭定两路并为一路并去行营之名其为驻泊总管庆厯初诏近分陜西缘边为四路各置经畧安抚招讨等使自今路总管【缺】　钤辖以上许与都总管司同议军事路分都监以下并听都总管等节制违者以军法论　庆厯七年析河北四路各置都总管一员如无事止以安抚使总管诸路庆厯八年诸州部置并改总管兵马总管副总管　建炎初李纲言守备当于沿河沿淮沿江置帅府要郡以控扼其帅府文臣一员带安抚使马歩军都总管武臣一员充副总管改路分为副总管遇朝廷起兵则副总管为帅副钤辖为都监各以其兵从出听其节制正官愿行者听绍兴初要郡守臣罢带兵职诸路副总管可依旧改充路分钤辖绍兴五年宻院言东南多事合要近上兵官总领军政乃诏浙江荆福建广东可依三路置总管于帅府绍兴七年淮东置总管十二年诸路并置州总管一员
