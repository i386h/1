<!-- { "loadSidebar": true } -->
　　台谏总论【御史大夫不除　中丞侍御史　殿中侍御史　监察御史　御史知杂台官　里行台检法】考周官宗伯有御史掌赞书法令秦以御史监郡故有监察之名【见汉百官表曰监察御史】汉初以御史纠不如仪者所职与周异矣自是以来曰乌台曰霜台曰宪台无非弹击之任宋初台谏皆以他官兼领【本职则为兼官阶官】諌官至神宗元丰三年始有实职惟台官自太宗太平兴国三年张巽为监察御史正名举职已见于此时故其后孔道辅贾昌朝杜衍赵槩张升张方平吕诲皆为中丞【道辅论废郭后事昌言劾林瑀附会易卦宰相以下皆畏之既非治体不言升方平知无不言诲劾王安石十事】孙抃赵抃范纯仁吕大防【英宗朝】皆为殿中侍御史桑慥鞠咏李纮张锡皆为监察御史【孙不作识面台官赵鐡面慥有志行咏欲壊钱惟演命相制纮谏仁宗召伶人锡论丁谓不宜徙内地】是所谓振职不挠风采肃然者得非祖宗夙正纪纲之司涵养直臣之气而然乎熈宁中王安石乃以选人李定为察官凡六察所言行于有司而不行于二府【元丰四年宇文昌论此弊】崇观大臣欲其便已南台御史不言事而惟六察言事至今以为当然者葢依祖宗之法也曾不知此乃王安石蔡京之私意而祖宗之法本不尔也呜呼安石作俑始于钳天下之口而终于稔夷狄之祸尚可以为法哉
　　谏官总论【谏议大夫迁给舍语曰饶他上坡却下坡】夫事有似易而实难者听言从谏是也王安石在台谏侍从时常称唐太宗令宰相入阁谏官随之最切于治道既为执政有请举而行之者【谏职孙莘老李公择】安石乃有益两防政之语志在变法虑諌官之侵驳也推是心已往能言而不能行者可胜言哉已且不能行其言何以责难于其君哉夫宋初谏官未有实职其以他官兼者谓之知谏院故鲁宗道欧阳修余靖蔡襄皆为谏官司马光吕诲并知谏院言论风采震耸一时者皆自宸选也熈丰正名谏官虽有实职而乃隶中书门下省自是吕惠卿邓润甫皆不厯郎中员外而径为谏议是乃荆公抟撃之具耳何以责其振职哉故尝为之説曰台谏所以正君律臣也不曲不阿真台谏也次则示人君喜怒之私下则为大臣鹰击狗猎之具正谓是也荆公未显时又尝上田正言书曰今聨谏官朝中耳目天子行事即一切是非无不可言者愿一为天下昌言以寤主上以起民之疾治国之疵蹇蹇一心如对策时岂意荆公得时行道乃身为民疾国疵也身不能蹇蹇如上书时乃教人蹇蹇如对策时书云责人斯无难惟受责俾如流是为艰哉斯荆公之谓矣【仁宗时因田况论谏官王素欧阳修蔡襄知谏院而不得缀两省班于礼未便遂诏谏官日赴内朝夫仁宗既行唐制孙莘老等又欲举行于神宗时而荆公从此必荆公复抑遏之耳非此制不存也见亦放谈】古者谏官无定员后世谏官有常职古者谏官无定员而言路益广后世谏官有常职而言路弥塞古者工诵箴谏则百工得以谏也瞽诵诗谏则蒙瞽得以谏也公卿比谏则凡在朝者得以谏也士传言谏则庶士得以谏也庶人谤于道商旅议于市则庶人商贾亦得以谏也上而公卿大夫下而至于士庶商贾百工之贱莫不皆得以谏是举天下皆諌诤者也固不待处谏官之职然后即取以为諌也岂非古者谏官无定员而言路益广欤后世不然立谏官之职将以求谏而不知谏诤之路反由此而塞夫何故谏议大夫此所谓谏官者也拾遗补阙此所谓谏官者也为谏议者可得而谏不为谏议者可得而谏乎为拾遗补阙者可得而谏不为拾遗补阙者可得而谏乎葢谓之谏官则以谏为职既以谏为职则不居此职者皆不得而谏有所谏则曰侵官曰犯分语及天子则曰指斥乘舆言闗廊庙则曰诽谤朝政所以然者葢由谏官之有定职故也【陈伯厚唐史断】
　　谏官御史其职畧异谏官御史虽俱为言责之臣然其职各异谏官掌献替以正人主御史掌纠察以绳百僚故君有过举则谏官奏牍臣有违法则御史封章今使谏官同纠察则为侵官御史与献替则为犯分惟别谏官之职正御史之任献替之事则付之谏官纠察之事则付之御史选持重方正适时变而敦大体者以为谏议大夫择严威刚直识故事而知国体者以为御史中丞朝廷之上法令有未全教化有未备礼乐有未修号令有未明论议有未决更张有未当隂阳之有灾眚天地之有变怪人主有喜以过予怒以过夺则当责谏官而使之言其失搢绅之中有奸邪不正有骄侈自遂有谄佞以奉上有谗慝以乱听有豪强之弄法有佞幸之盗权有贪污而亷耻不修有欺诈而忠信不饰大臣中立而顾望小臣弛慢而隳职则当责御史而陈之以弹其罪【并司马槱文】
　　台谏当以威望为先弹劾为次欲择其人当以威望为先弹劾为次何则有威望者虽终日不言而人自稽服无威望者虽日露百章而人益不畏葢刚毅之志骨鲠之操素不熟于人心徒俟搏击之权欲以震肃羣臣清正中外则恐纪纲未振而怨谤先兴也今路有伏虎而人懐忧虞门有跳狼而人不畏避岂不以牙爪之利素不足以取畏于人耶若汲长孺在位而淮南自寖逆谋葢寛饶见用而中外莫敢犯禁宣秉务举大纲而百寮敬惮窦泰无多纠举而羣下畏惧此四人者素有忠烈足以镇压朝廷矣
　　御史大夫与御史中丞御史亚长曰中丞贰大夫以领其属汉仪大夫副丞相以备其阙防维国纲鲜临府事故中丞专焉晋宋元魏以还无御史大夫由是中丞威望愈髙天宝中以尚书左丞张公为大夫以太府少卿庾公为中丞天下翕然名教知劝大夫睦中丞也羽翮得清风之助中丞奉大夫也律吕本黄钟之宫【文粹李华御史中丞壁记】
　　御史府尊则天子尊御史府为朝廷纲纪之职故大臣由公相已下皆屏气切息注万目于五曹五曹坐南台则综覈天下之法立为内朝则纠约百官之失百司有滞凝之事皆就我而质正【云云】吾府为天子之耳目宸居之堂陛未有耳目聪明堂陛峻正而天子不尊也天子尊未有奸臣贼子而不灭也奸臣贼子尽灭矣可以自朝廷至于海隅荡荡然何所不理哉【舒元舆御史台新造中书院记】御史过于宰相翰林仕宦有三荣秉钧当轴宅揆代工坐庙堂以进退百官为宰相之荣瀛州妙选金銮召对代天子丝纶之命为翰苑之荣乌府深严豸冠威肃得以振纪纲而警风采为御史之荣就是三者而轻重之则御史之荣为尤甚何者言闗乗舆天子改容事属廊庙宰相待罪则权之所在不特进退百官而已也虽宰相之重其何以及此赤捧所指不问尊卑白简前立奸回气摄则天子耳目之所及者为甚广不止丝纶之代而已也虽翰苑之贵其何以及此是故前辈説搢绅之荣贵者则曰大丈夫不为宰相必为翰林不为翰林必为御史而愚独以御史为过于宰相翰林者以权重而职严也【特奏状元谢藻】
　　周以保氏谏王汉因设谏官周以御史赞命汉用司纠察有制同乎古而乃不得以行其职者矣亦有志异乎古而乃得以行其职者矣自周人以保氏谏王而汉人因之以设谏诤之官此名异而其制同者也周以御史掌赞王命而汉人分之以司纠察之任此名同而其制异者也【左寺簿一鸮】
　　汉言路有限汉御史有大夫有中丞有侍御史而大夫佐丞相兼綂万机中丞佐天子专掌纠劾总御史员四十有五秩皆六百石其十五人给事殿中受百官章奏而其三十人则留御史府治事凡遣三辅奉六条察州则为监察御史也至于大夫则有谏大夫光禄大夫官无常员多至数十人居常议论如萧望之部按延寿之骄恣严延年劾奏霍光之废立皆以御史也刘向戒外戚之窃柄龚胜争孙寳之系狱皆以大夫也其为制初亦善矣然古者诵诗传言各以其职上进于君而下至百工执事以谏初未尝有出位离局之责汉之御史与大夫固以助天子之耳目而言路之狭亦自此始观郑昌诵葢寛饶之书曰臣官以谏为名不敢不言而鲍宣上书论何武亦曰官以谏诤为职不敢不竭愚夫职在谏诤然后得言天下之事而职非当谏者其不为越职可乎自是而后其职益分因御史而置两台专以纠臣邻之邪佞因大夫而有谏者专以审人主之愆谬官属莫偹于唐而其治愈不如古职有所拘也愚以为人君之设谏员孰若各使天下皆得以尽言而无择者乎汉不独谏官得言事汉家议事每召丞相御史将军列侯中二千石大夫博士会议自太常至执金吾秩皆二千石既有防议亦何所不预此是汉家开辟言路上自公卿下至博士议郎人人得口衔清议不必官以谏为名而后得言事
　　汉初中丞得行其权其后不得举其职汉御史中丞乃御史大夫属官执法殿中纠察百僚凡刺史郡国二千石天子有所诘问下中丞问状自领侍御史员十五人其职掌察举非法受公卿奏事有违失举劾之　汉初中丞在殿中兰台受公卿奏事举劾按章外督部刺史内领侍御史是时尚书诸吏等官未置所谓亲近天子而疎决内外以助人主听断者惟此一人而已武帝以中丞之官不甚周密于是始置中书居中受事【后百官志及石显传】又置诸吏居中举不法【百官表】又每诏下自两府下九卿自九卿下郡国而不由中丞于是中丞之官不得居中制事特不过为掌治刑狱等官而已杜周咸宣是也中丞之权既分则内而侍御史外而部刺史其职皆弛而不振是以武帝末年公卿守令多为奸猾而皆不能制于是内置司直司隶外置绣衣直指皆厚其禄重其权使之持节击断于中都郡县之间犹不能胜葢不知中丞之职废而刺史奏尚书事多羣蔽故侍御史部刺史皆不得举其职耳宣帝惩武帝末年遣使纵横之弊一切罢之复还汉初之制令丞相遣掾史按事郡国【魏相传】每事奏上丞相一一为披陈之虽刺史亦不废但丞相史之上尤专是以政事修举而内外咸称其职然犹不知复中丞之权及元帝时石显用事而丞相之权去虽时遣刺史亦无益于治【于定国】刺史奏事京师皆为石显壅蔽于是陈咸为御史中丞总领州郡奏事课第诸刺史内执法殿中欲申行总领部刺史奏事之职【陈方年传】卒为石显所排以此见中丞之职久废而移于中书一旦欲举之难矣【云云】成帝欲罢中尚书之职【成帝用士人复故后志】是时薛宣为中丞于是举奏刺二千石所贬退称进白黒分明则中丞居职其效如此是以继此之后部刺史之权亦行于外如薛宣所奏其任颇已振矣【陈彦卿西汉博议】至汉武始置谏官古者谏无官自公卿大夫至于工商无不得谏者汉兴已来始置官以天下之政四海之众得失利病萃于一官使言之其为任亦重矣【温公文】汉宣帝不当出谏官为郡守御史天子之耳目也必得刚正之士而为之葢天子以一身之微处法宫之邃百僚之邪正吾躬之得失皆奚自而察之于是设为耳目之官以司风宪之任故一人不必用其聪恃其明举天下之事无不闻而见也宣帝之时萧望之迁谏议出补郡守则亦民之师帅非不美也而望之上疏且以出谏官以补郡守所谓忧其末而忘其本葢朝无诤臣则不知过失以是知霜台之选不容少缓宣帝拳拳于是者以未为知大体也【东莱博议】
