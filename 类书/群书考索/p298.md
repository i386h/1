<!-- { "loadSidebar": true } -->
　　仁宗尝出龙圗阁延福宫金帛以佐三司支费谓晏殊曰藏之内库不若付之有司以寛财赋　又尝曰内藏盖累朝蓄聚以备非常今或外用既节而不絶内帑支取即与外库糜费一同也【寳训】　景祐元年出内藏库绢二十万下三司以淮南嵗饥代本路上供绢也【同上】　寳元元年九月出左藏库锦绮绫罗百万下陜西路市籴军储【寳训】　寳元二年出内库真珠估缗钱三十万赐三司上谕辅臣曰此无用之物不若散之民收其直助籴邉储亦可少纾吾民之敛也　奉宸五库在延福宫内旧名宜圣殿五库康定元年改今名仍铸印给之掌内中所降金银珍寳及旧出所藏秘库内物【会要】　康定元年合奉宸五库为一库在延福宫内旧名宜圣殿五库一曰宜圣殿内库二曰穆清殿库三曰崇圣殿库四曰崇圣殿受纳真珠库五曰崇圣殿乐噐库于是合五库为一改名奉宸仍铸印给之【通鉴】　庆歴二年罢左藏月进钱千二百缗谓辅臣曰此周官所谓供王之好用者朕宫中无所费其斥以赐县官【长编】　庆歴三年六月枢宻副使韩上防言祖宗置内藏库盖备水旱兵革之用非私蓄财而充己欲也自用兵以来财用匮竭宜稍出金帛以佐邉用民力寛而众必安矣【同上】　庆歴四年二月遣内侍赍奉宸库银三万两下陜西博籴谷麦以济饥民【宝训】　皇祐二年闰十一月出内藏库缗钱四十万防绢六十万下河北便籴粮草先是河朔频年水灾朝廷蠲民税几尽至秋禾稼将登而镇定复大水并邉尤被其害上忧军储不给故特出内库钱帛助之【同上】　皇祐二年出内藏库绢五十万下河北陜西河东路以备军赏【通鉴】　皇祐四年出内藏库钱三十万缗绢十万疋下河北助籴军粮【同上】　嘉祐元年出内藏库绢三十万疋银十万两赈贷河北水灾州军【寳训】
　　神宗熈宁元年十月乙邜诏出奉宸珠三千三百四十万付河北四场贮之别封桩以备买马【长编】　二年上谓辅臣曰近见内藏库籍文具而已财货出入畧无闗防当太宗时内藏财货毎千计用一牙钱记之名物不同所用钱色亦异他人莫能晓也尝匣而置之于御阁以参验帐籍中定数晚年尝出其钱以示真宗曰善保此足矣今守藏内臣皆不晓帐籍关防之法当更择人领之即命勾当御院李舜举代其不职者【同上】
　　神宗有复幽燕之志即景福殿库聚金帛为兵费更库名制诗以掲之凡三十二库　今日财计有三所内之库天子财也南库宰相财也户部天下财也　元丰五年十月戊申朔壬申诏户部左曹于京东淮浙江湖福建十二路发常平钱八百万缗输元丰库左藏库内藏库外又有元丰库杂储诸司羡余钱自熈宁以前诸道榷酤率以酬衙前之陪备官费者至熈宁免役乃罢收酒场听民増直以顾取其价以给衙前时有坊埸钱至元丰初法既久储积赢溢司农请发坊场百万缗输中都三年遂于寺南作元丰库贮之几百楹凡钱帛之诸司非度支所主库蔵之数益广欲以待非常之用【长编】
　　哲宗元祐十二年诏诸路元丰七年已有坊场免役寛剰钱除三路至留升诸路许留一半余召人入便随宜置和买可变转物货即不得预俵及分配与人户其物货遂旋计纲起发于元丰库送纳内成都梓州利州三路于鳯翔府寄纳封桩【长编】　元祐三年三月乙丑诏改元丰元祐库为元丰南北库増至南库监官一贠三省奏朝廷封桩钱物系备邉河防及缓急支用元在货务收乞将旧司农寺库诏名元丰库差监官【同上】
　　髙宗绍兴五年进呈州陜宣抚使卢法原奏乞将绍兴四年以后上供钱帛依旧留充赡军用上曰祖宗储积内帑本以备邉陲缓急之用今方隅多故军旅未息宜从法原所请赵鼎等曰陛下捐内帑以赡军此帝王盛徳事也【圣政】　绍兴二十八年上谕曰朕平时无妄费内库所积正所以备水旱尔【同上】　绍兴二十九年五月己未进呈次因及内外储蓄事上曰比縁河流浅澁纲运稽缓已令内帑支降钱五百万贯以供调度朕自息兵讲好二十年间所积钱物岂以自奉哉盖欲备不时之须免临时科取重扰民尔卿等可令户部防计旧嵗经常之费量入为出而善藏其余自非饥馑师旅勿得妄有交动【长编】　绍兴三十一年丙午进呈屯戍兵料暴露日久欲再加赏犒上曰令所在搃领所拨给具数以闻今欲内帑给还后二日进呈赏犒事上曰朕曩于内帑储备用钱士大夫不喻朕意者至指为琼林大盈之比顾朕虽积此亦何尝妄费一钱向来拨一万缗付分府而近日遣发军马及诸处犒设皆于是乎出岂不正资今日之用况方用兵国赋亦须得人经理士大夫耻言财利多事之时艰于遣任亦今时之一病也宰臣陈康伯等曰诚如圣训　臣隽賛曰太上皇帝与邻国讲好二十余年使命往来无纎介之隙而乃以内帑储备邉钱一毫不敢妄费是其心未尝须臾忘患也既逆亮叛盟师兴财费而无横赋重敛以及民非圣虑深逺畴克哉【圣政】
　　贡献　【羡余附】
　　禹别九州以任土贡
　　周设九贡以致邦赋见古王者取其乐输责其地之所有不求其所无
　　汉髙祖十一年诏曰今献未有程式或多赋以为献民疾之其令诸侯王通侯常以十月朝献及郡各以口数率人嵗六十三钱以给献费【通典】
　　文帝时有献千里马者诏曰鸾旗在前属车在后朕乗千里马独先安之于是还马与道里费诏其令四方无来献【本史】
　　唐髙祖时孙伏伽上言陛下即位之明日有献鹞者不却献琵琶献弓矢并被赉赏以率土之众何索不致岂少物哉【唐史】
　　太宗贞观州府嵗市土所出为贡其价视绢之上下无过于五十疋异物滋味名马鹰犬非有诏不献加配则以代租赋孔戣以明州嵗贡淡菜蚶蛤自海抵京师役四十三万人奏罢之南节度使死帝曰尝论蚶菜者谁欤诏即拜之
　　唐李大亮为凉州都督有防使见名鹰讽大亮献之大亮宻表太宗报书曰有臣如此朕何忧　姚崇要宗十事曰臣愿租赋外一絶贡献可乎　羡余之贡古未有之唐宗时天子横赐无节州镇各有进奉于是权臣求媚以谓此乃天子私财遂别为琼林大盈二库以贮之羡余之端实兆于此
　　代宗时天子诞日诸道争以侈丽奏献常衮建言汉文帝还千里马不用晋武帝焚雉头裘宋髙祖碎琥珀是三者非有聪明大圣以致安谨身率下而已今诸道馈献皆滛侈不急而节度使刺史非能男耕而女织者类出于民是敛怨以媚上也请皆还之代宗嘉纳【本史】
　　徳宗徙幸梁道有献菓者帝嘉其意欲授以官陆贽諌曰爵位天下公噐不可轻也
　　徳宗遭奉天之难财用窘乏还宫以来专意聚敛藩镇多以进奉市恩皆六税外万一用度羡乏然或割留常赋或増敛百姓或减刻吏禄或贩鬻菜菓往往私自入己所进者什一二劔南西川节度使韦皐有日进江西观察使李兼有月进淮南节度使杜亚等皆徼幸恩泽以常赋入贡名为羡余至代易又有进奉常州刺史裴肃鬻薪炭案纸为进奉得迁浙东观察使刺史进奉自肃始也刘賛卒于宣州其判官严绶倾军府为进奉召为刑部贠外郎判官进奉自绶始也
　　顺宗即位乃罢月进
　　宪宗又罢除官受代进奉
　　宪宗尝罢进奉及李锜既平节度于頔王锷进献其后李绛尝諌帝喟然曰诚非至徳事然两河贡赋久废不忍重敛于人也然不知贡赋献取于人重矣于是度支盐铁与诸道贡献尤甚号助军钱及贼平则有贺礼及助赏设物羣臣上尊号又有献贺物至穆宗一切罢之【通典及唐史】
　　宪宗问李绛曰卿何独无进羡余对曰守土之官厚敛以市私恩天下犹非之况户部皆陛下府库之物安得羡余若左藏移之内藏犹东库移之西库也上嘉之
　　宪宗言王播为盐铁使事月进李绛曰比禁天下正赋外不得有他献而播妄名羡余不出禄廪家赀愿悉付有司帝曰善记绛在位献不入禁中【本传】
　　宋朝太祖干徳四年四月诏曰出纳之吝谓之有司倘规致于羡余必深务于掊克　知化光军张全操上言三司令诸处场院主吏有羡余粟及万石刍五万束以上者上其名请行赏典此茍非倍加民租私减军食亦何以致之宜追寝其事勿复颁行除官所定耗外严加止絶【长编】
　　太宗诏天下勿复以鹰犬来献【通鉴】
　　太宗诏罢江南嵗贡止絶之
　　真宗诸州嵗贡新茶三十余处诏悉罢之　髙审文同判广州将辞上戒之曰遐方逺地切在安民若以海外珍竒贡献非朕意也【寳训】
　　真宗朝交州尚牧献白御马一疋上曰无名进贡何所用亟还之　咸平元年诏监仓官不得以羡余为献上曰仓库多取出羡以为劳绩若非受纳之际剰收即是出给之用减尅　咸平五年二月诏有司帑廪者多收羡余以为课绩盖出纳之际有所重轻此可责而不可奨也宜令有司严加戒励无使复然【长编】祥符八年四月诏曰自我京畿逹于淮泗仓庾相望转输至多若无损増之欺宁有羡余之积俾均出纳以便公私应所收羡余并不理为劳绩【长编】　祥符九年河北转运使李士衡献助南郊绢布六十万疋钱二十万贯且言六十万皆合上供者余二十万即本州羡余请遣使臣起发先是毎有大礼士衡必以所部供军物为贡【通鉴】
　　仁宗朝范镇言国家自陜西用兵以来赋役烦重转运使复于常赋外进羡钱以助南郊此皆贪政【长编】　天圣三年湖南转运使王逵多为聚敛率部内得习里正命押録钱三十万为羡余上曰使人无効百姓何以为生乎乃诏取常赋外敛民者以违制论之【寳训】天圣四年乾元节知宁州杨及遣吏赍綉佛来献上上谓辅臣曰及佞人也民安政举乃守臣之职焉用此为令邸吏亟还之【寳训】　天圣六年诏温鼎广等州歳贡柑无得以贡余为名饷遗近臣又罢永兴咸阳民元守亮家嵗贡梨【训典】　庆歴七年上封者言诸路转运司广要出剰求媚于上以民输赋税已是大半之赋又令加耗谓之润官臣恐诸路转运使尚有似此无名刻削陛下阅其奏自或有横加收敛名为出剰乞赐绌贬使民知陛下之意上覧之曰古称聚敛之臣过于盗贼今如此掊敛与朕结怨于民也亟下诏止絶之【长编】　皇祐元年罢广州嵗贡蜜菓【寳训】　皇祐五年閠七月李中师为淮南转运使入辞上谓曰比闻诸路转运使冬以来余以希进然遇灾伤不免暴取于民此朕所以不取也其戒之【长编】
　　神宗即位出诸州贡物名件手诏曰四方入贡虽云古礼考之禹制未有若兹之繁也又所贡物多饮食之类缺之亦无害也自今其悉罢之【同上】
　　徽宗崇宁四年七月初枢宻直学士梁子羙为河北转运使措置使建三郡都仓储粟二十万斛且倾漕计以市宠至用三百万缗货北珠以运于是契丹虐女真捕海东青以求珠女真不胜其求而怒时子羙在部五年矣辛邜召为户部尚书【蔡脩史补】都运发运使首以羡余进者崇宁间自梁子羙胡师文始监司郡守不待诏命首以土物进者政和间自盛章宋升始也
