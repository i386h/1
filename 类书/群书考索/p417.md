<!-- { "loadSidebar": true } -->
　　系周易道充乎一性吾则粹圣人之渊道周乎万物吾则恢圣人之天吾道其渊耶粹然者或可养而成吾道其天耶恢然者不可强而得宗庙其美百官其富宫墙其数仞岂不足以极绥来动和之机然天下幸不幸难以自决而厚化之徳卒不能恢其覆帱之天吾宁渊其渊不时出而用之春生秋杀一字已严陶冶诸子天巧已妙吾心所潜吾道所习自不应徒嗜韦编而不有以发其蕴也马图袐于河而斯文善其未防周梦啬于吾而木铎振其遗音三古之所未该三圣之所未悉吾一槩而竟发之则前日渊渊之渊岂不为今日溥博之天耶羽翼大成翺翔万世乌慊乎凤仪之不至也【刘穆元】周公富贵不如孔子贫贱毎读诗至鸱鸮读书至君奭甞切悲周公之不遇及观孔子厄于陈蔡之间而歌之声不絶顔渊仲弓之徒相与问荅夫子曰匪兕匪虎率彼旷野吾道非耶吾何为至此顔渊曰夫子之道至大故天下莫能容虽然不容何病不容然后见君子夫子油然而笑曰回使尔多财吾为尔宰夫天下虽不能容而其徒自足以相乐如此乃今知周公之富贵有不如夫子之贫贱夫以召公之贵以管蔡之亲而不知其心则周公谁与乐其富贵而夫子之所与共贫贱者皆天下之贤才则亦足与乐乎此矣
　　居其偏以收天下之全昔者夫子防洁而不为异众之行勇敢而不为过物之操孝而不徇其亲忠而不犯其君若此者是夫子之全也原宪防而至于贫公良孺勇而至于鬬曽子孝而徇其亲子路忠而犯其君凡此者是数子之偏也夫子居其全而收天下之偏是以若此巍巍也【苏轼】
　　堕三都葢田氏六卿不复则齐晋无不亡之道三家不臣则鲁无可治之理孔子之用于世其政无急于此者矣彼晏婴者亦知之曰田氏之僣惟礼可以已之在礼家施不及国大夫不收公利齐景公曰善哉吾今而后知礼之可以为国也婴能知之而莫能为之婴非不贤也其浩然之气以直养而无害塞乎天地之间者不及孔孟也孔子以覉旅之臣为政期月而能举治世之礼以律亡国之臣堕名都出藏甲而三家不疑其害已此必有不言而信不怒而威者矣孔子之圣见于行事至此为无疑矣婴之用于齐也久于孔子景公之信其臣也愈于定公而田氏之祸不少衰吾是以知孔子之难也
　　因才而成之葢孔子之所以教人者始于洒扫应对进退及其安之然后申之以歌广之以读书曰道在是已仁者见之斯以为仁智者见之斯以为智矣顔闵由是以得其徳予赐由是以得其言求由由是以得其政游夏由是以得其文皆因其才而成之譬如农夫捆田以植苖大小长短甘辛咸苦皆其性也吾无加损焉能养而不伤耳
　　无可无不可夫子之于晚周茍可以任不必皆明君也茍可以交不必皆贤卿大夫也茍可以教不必皆才子弟也圣人之道非固如此徇乎人也不如是则道之不行于天下其过不専于人而吾亦与有愧焉故也【陈傅良】
　　集大成天徳出宁时而措之夫焉有所倚曲肱饮水之非清乗田委吏之非和而木铎斯文之非任欤
　　顔子
　　惟发二问顔子终日如愚论语所载惟发二问一为仁一为邦夫子荅之皆极天理人事之大者原易之用内焉惟穷理尽性外焉惟开物成务顔子尽之
　　乐道子夏曰仕而优则学学而优则仕君子之末仕也以学为始其既仕也以学为终昔者仲尼之门轻许人以仕而重许人以学由之果赐之逹求之艺圣人各取其一节而以从政许之至其论学则不然哀公甞问于夫子矣则对曰回也好学季康子甞问于夫子矣则对曰回也好学夫三千之徒四科之目如此其众多而号为好学者独顔子一人而已呜呼何其难也　或问圣人之门其徒三千独顔子为好学夫诗书六艺三千子非不习而通也然则顔子所好者何学也曰学以至圣人之道也然圣人则不思而得不勉而中顔子则必思而后得勉而后中其与圣人相去一息所未至者守之也非化之也以其好学之心假之以年则不日而化矣【程頥】
　　乐道回不改其乐是犹大火中真金乎疾风中劲草乎雪霜交下而松柏自有和气乎　顔子之乐非乐箪瓢陋巷也不以贫屡累其心而改其所乐也故夫子称其贤【程頥】
　　忘富贵贫贱或问富贵而矜贫贱而叹使处富贵如处贫贱处贫贱如处富贵则矜叹不发先生曰见得一者难使顔子以贫贱处贫贱又安得乐顔子于此非特防富贵而贫贱亦防了此人所以虽视之不堪而回则不改也所见到此便是乐天　夫富贵人所爱者也顔子不爱不求而乐乎贫者独何心哉天地间而有至贵至爱可求而异乎彼者见其大而防其小焉耳得其大则心泰心泰则无不足富贵贫贱处之一也处之一则能化而齐故顔子亚圣【周茂叔】　顔子箪瓢非乐也防也【程頥】
　　克己复礼顔渊之问仁夫子一语仆藩墙去陛级撤堂室而纳之于甚大之地付之以一日克己复礼天下归仁之事何其大也此君子之所惊也及顔子领其大请其目则不离于视听言动之间儆于非礼而已又何其小也此君子之所忽也惟其大而不惊此顔子之所以独往小而不忽此顔子之所以独来何也己也者人之欲也礼也者天之理也仁也者性之觉也克而复复而觉人者去而天者还则天髙地下吾性之湛也云行雨施吾性之游也君臣父子仁义礼乐吾性之触也一理彻而万理融当是之时一者非寡万者非众彻者非唱融者非随夫何故吾心之仁无寡也焉得心无唱也焉得随至则皆至不至则皆不至见则皆见不见则皆不见至矣见矣顷刻而天下皆吾仁吾犹逹之而何惊于一日而天下归仁也哉【张九成】
　　四非之目顔渊问克已复礼之目夫子曰非礼勿视非礼勿听非礼勿言非礼勿动四者身之用也由乎中而应乎外制于外所以养其中也【程頥】
　　与禹稷同道知合内外之道则顔子禹稷所同可见葢自正心诚意推之至于可以平天下此内外之道所以合也故观其意诚心正则知天下由是而平观其天下平而知其非意诚心正不能也兹禹稷顔子所以同也见其进未见其止未至圣而不已故仲尼贤其进未得中而不居故惜夫未见其止也【张载】
　　勇或问顔子为人似乎怯曰孰勇于顔子观其言曰舜何人也予何人也有为者亦若是有若无实若虚之类抑可谓大勇者矣【杨万里】
　　乐圣道之实圣人之道有趍其名而好之者有安其实而乐之者昔者宰我子贡有若更称其师以为生民以来未有如夫子之盛虽尧舜之贤亦所不及其尊道好学亦已至矣然而君子不以为贵曰宰我子贡有若智足以知圣人之汗而已矣若夫顔渊岂亦云尔哉葢亦曰夫子循循然善诱人由此观之圣人之道果不在于张而大之也【东坡】
　　闵子骞
　　不轻仕闵子顔渊之伦也不仕于大夫亦不仕于诸侯以仲弓之贤犹为季氏宰若顔闵者夫子之得邦家斯仕矣【范祖禹】
　　又学者能少知内外之分皆可以乐道而防人之势况闵子骞得圣人为之依归彼其视季氏不义之富贵不啻如犬彘又从而臣之岂其心哉在圣人则有不然者公山弗扰佛肸乱人也召夫子夫子欲应之季氏虽不臣夫岂不知我而欲以为宰也闵子辞之何也葢居乱邦见恶人在圣人则可在他人则不可所谓磨而不磷湼而不缁葢其变化莫测人虽欲杀之亦不可得也况得而污之乎自圣人而下刚则必取祸柔则必取辱闵子岂不能早见而豫待之乎如由也不得其死于衞求也为季氏附益夫岂二子本心哉葢既无先见之智又无克乱之才故也然则闵子其贤矣乎【谢显道】
　　孝子骞之行能使其父母昆弟人无间言此难能也舜之父母兄弟以顽嚚傲闻于天下然则闵子贤于舜乎曰舜以谐顽嚚瞽瞍底豫为孝闵子以善父母兄弟为孝【范祖禹】
　　子贡
　　善问孔门惟子贡最为善问冉有曰夫子为衞君乎子贡曰诺吾将问之及其入也不问衞君乃问夷齐夫子吿以求仁而得仁又何怨子贡遂知夫子之不为乂如子路问鲁大夫练而杖礼与夫子曰不知及子路以语子贡子贡乃不指鲁大夫而问夫子遂荅以非礼观此可以见子贡之善问【张九成】
　　以了悟为闻子贡谓夫子之言性与天道不可得而闻既言夫子之言则是居尝语之矣圣门学者以仁为己任不以茍得为得必以了悟为闻【张载】
　　留情于富贵为货殖子贡之髙识曷甞规规于货利哉特以丰约之间不能不留情耳且贫富有命彼乃留情于其间多见其不信道也故圣人谓之不受命有志于道者要当去此心而后可语也【程颢】
　　学造于小成器者成材之谓学者充实时也使其能辉光何害其为不器何害其为形而上者子贡圣门之逹者于道体无不窥见设未能从容而安亦可不谓之小成乎孔子以器许之犹后世以通逹治体者谓之国器未可执方论也【谢显道】
　　问一知二知类通逹至极其数者顔子也凡物有对举其偏而知其对者子贡也【吕大临】
　　闻文章而知性与天道夫子之文章异乎人之所谓文章夫子之言性与天道异乎人之言性与天道子贡之听言异乎人之听言也他人闻夫子之文章止于文章而已子贡闻夫子之文章于其间知所谓性为天道使子贡智不足以知此则又安能语此则夫子可不谓善言乎子贡可不谓善听乎后世诸子言性与天道者多矣言纷纷使人弥不识者亦异乎夫子之言矣后世学者观着于章句之外毫髪无所得也亦异乎子贡之闻矣【谢显道】
　　学不及曾子子贡之于学不及曾子也如此孔子语曾子一以贯之葢不待其问而吿曾子复深喻之曰唯至于子贡则不足以知之矣故先发其问曰女以予为多学而识之者与果不能知之以为然也又复疑其不然而请焉方告之曰予一以贯之虽闻其言犹不如曾子之唯也【尹焞】
　　季路
　　死生鬼神子路学于夫子以事鬼神为问又以死为问子路之心葢以人者吾所自知所不知者鬼神而已生者吾所自知所不知者死而已葢至理无二知则俱知惑则俱惑安有知此而不知彼者哉子路果知人则必无鬼神之问矣子路果知生则必无死之问矣观其鬼神之问可以占其未知人也观其死之问可以占其未知生也夫子荅之曰未能事人焉能事鬼未知生焉知死此葢夫子提耳而诲子路无非真实语世儒乃或以为拒子路之问岂不哀哉子路深省于一言之下故白刄在前结缨正冠不改其操则死生鬼神之际子路其知之矣【吕祖谦】
　　喜闻过仲由喜闻过令名无穷焉今人有过不喜人规如护疾而忌医宁灭其身而无悟也噫【周茂叔】
　　百世之师子路亦百世之师【程明道】
　　勇则不惑道无乎不在无往而不可也故曰蛮貊之邦行矣又曰欲居九夷然而孔子未必行未必居焉有可行可居之理则必明之公山弗扰佛肸之召欲往而卒不往者明其可往而已仲由好勇故可以受此言他人则不能不惑无勇必多疑故也由知夫子之可从海之可往而不知不必徃焉此知进而不知退能勇而不能怯者也【范祖禹】
　　可与患难子路在圣门最为可与共患难者【谢显道】言志顔渊季路与夫子言志夫子安仁也顔渊不违仁也季路求仁也【程頥】
　　曾子
