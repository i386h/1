<!-- { "loadSidebar": true } -->
　　陆佃论【羽舞干舞籥舞万舞】大舞文有羽籥武有干戚所谓左手执籥右手秉翟记曰朱干玉戚冕而舞大武是小舞文有羽以爲仪而已武有干以爲扞而已所谓教国子小舞羽舞干舞是也大舞文曰籥舞盖武所以毒天下则文所以和天下武曰万舞盖文以徳胜武以数胜战功曰多是也干舞干也羽舞鹭羽也至于籥舞用翟万舞朱干设锡是之谓大然而大舞文虽用羽籥葢亦有干故书舞干羽于两阶而传以爲武舞文舞也武虽用戚盖亦有羽故诗方将万舞而传以为以干羽爲万舞也又春秋考仲子之宫初献六羽左氏亦云将万焉公问羽数于众仲然则以籥舞用干万舞用羽其制柰何曰万舞以干载羽羽不胜干籥舞以羽覆干干不胜羽诗曰伐有苑苑讨羽也伐中干也秦人干以羽以讨西戎则干或载羽旧矣若夫大夏文武中也故有干戚亦有羽籥故曰夏籥序兴又曰朱干玉戚以舞大夏【陆佃礼象图】　传曰夫舞者所以节八音而行八风也舞之始也发于其所乐之极其用也常在诸乐之后是以周官乐师乐成告备然后诏末瞽臯舞春秋之时季札歴观乐歌然后及于象武韶夏之舞在诗序则舞蹈后和于咏歌在乐记则动容后于志咏声也在孟子则舞蹈后于乐之实也以舞者乃乐之成也【礼书】
　　舞数按左传载众仲之辞谓节八音而行八风者古之所谓舞也天子用八诸侯用六大夫四士二者是言佾之数而不言舞之佾也杜元凯释传之义谓自八而下等而降之不杀其舞佾之数而杀其佾中之人且八音克谐然后乐成八人比列然后音节必如元凯之义则士之所舞凡四人焉其何以应八音之节哉善乎江左傅崇引服防之议曰天子八八诸侯六八大夫四八士二八其等杀甚眀其文义甚当春秋之时郑伯内晋悼公其乐二八魏降能和诸戎晋侯锡以二八之乐此其证也由是而言则杜预之言非矣【抜尢策】
　　舞衣书曰之舞衣孔安国曰国所爲舞者之衣皆中法然古者舞大夏则皮弁素积舞大武则冕服其他无所经见特汉舞者之衣法五方谓之五行之舞盖亦古之遗制欤【陈礼书】
　　乐歌类
　　歌吕不韦春秋曰葛天氏之乐三人掺牛尾投足以歌八阕【一曰戴氏二曰元鸟三曰遂草木四曰奋五投五曰敬天常六曰达帝功七曰依地徳八曰摠万方】崔豹古今注云黄帝使岐伯以短箫乐歌建武扬盛德战士也【即周礼军大捷则令凯歌者也】虞书之九歌君臣之赓歌帝王世纪载舜南风之歌【南风之时兮可以阜吾民之财兮南风之薰兮可以解吾民之愠兮】夏涂山之女作歌曰人兮猗实始作爲南音又有五子之歌其后孔甲有破斧之歌周礼春官太师大祭祀帅瞽登歌小师掌教歌瞽蒙掌九徳六诗之歌乐师帅学士而歌彻大司乐歌大吕以祀天神歌应钟以祭地示歌南吕以祀四望歌函钟以祀山川歌小吕夹钟以享先眀堂位禘祀周公登歌清庙下管象文王世子天子飬老登歌清庙下管象祭綂大尝禘升歌清庙下管象康公赐鲁也仲尼燕居两君相见升歌清庙然则祭祀飬老诸侯相见鲁之尝禘皆升歌乡饮燕礼皆间歌春秋之时诸侯相见必以诗歌而歌不类者不敢当也士大夫间亦各歌诗以相乐至于军旅之间诗歌不废　乐记师乙曰爱者宜歌商温良能防者宜歌齐夫歌者直已而陈徳也寛而静柔而正者宜歌颂广大而静疏达而信者宜歌大雅恭俭而好礼者宜歌小雅正直而静亷而谦者宜歌风左传呉季札聘鲁请观周乐使工爲之歌周南召南曰美哉始基之矣犹未也然勤而不怨矣爲之歌邶鄘衞曰美哉渊乎忧而不困者也吾闻衞康叔武公之德如是是其衞风乎爲之歌王曰美哉思而不惧其周之东乎爲之歌郑曰美哉其细已甚民弗堪也是其先亡乎爲之歌齐曰美哉泱泱乎大风也哉表东海者其太公乎国未可量也爲之歌曰美哉荡荡乎乐而不淫其周公之东乎为之歌秦【此乃未删已前诗与今次第不同孔子删诗大段移易】曰此之谓夏声夫能夏则大大之至也其周之旧乎爲之歌魏曰美哉沨沨乎大而婉险而易行以德辅此则眀主也爲之歌唐曰思深哉其有陶唐氏之遗民乎不然何忧之逺也非令德之后谁能若是爲之歌陈曰国无主其能久乎自郐以下无讥焉爲之歌小雅曰美哉思而不贰怨而不言其周德之衰乎犹有先王之遗民焉爲之歌大雅曰广哉熈熈乎曲而有直体其文王之德乎爲之歌颂曰至矣哉直而不倨曲而不屈迩而不偪逺而不携迁而不淫复而不厌哀而不愁乐而不荒用而不匮广而不宣施而不费取而不贪处而不底行而不流五声和八风平节有度守有序盛徳之所同也　大司乐祀天神祭地示则有歌【歌应钟祭地示】而致天神地示则无歌小师大祭祀大享登歌而小祭祀小乐事则不登歌何也致天神地示无歌犹大神之不祼也小祭祀小乐事则不登歌犹小祭祀不兴舞也
　　汉兴髙祖过沛作大风歌令儿童百二十人习而歌之其后令沛得以四时歌享宗庙　汉高祖自蜀伐楚以板楯蛮为前锋其人勇而好鬭喜爲歌舞髙祖听之曰此武王伐纣之歌也命之习之后世有巴渝之音盖自此始
　　武帝立乐府采诗夜诵有赵代秦楚之讴以李延年为协律都尉举司马相如作郊祀歌十九章十九章之名不能尽载然或以马生渥洼而作歌或以得宛马而作歌或以得汾鼎而作歌或以芝草生甘泉而作歌或以获赤鴈白麟而又皆作歌史记载帝初作宛马歌汲黯进谏陛下得马诗以爲歌协于宗庙先帝百姓岂能知其音邪上黙然不悦公孙曰黯诽谤圣制当族又正月上辛用事甘泉圜丘使童男女七十人倶歌春歌青阳夏歌朱眀秋歌西皥冬歌防汉郊庙诗歌下协于钟律皆以郑声施于朝廷【西汉志史记书】东都永平中以礼谶及月令有五郊迎气服色因兆五郊皆有歌【东郊歌青阳南郊歌朱明西郊歌西皥北郊歌车旗服色皆从其方之色汉眀帝为太子乐人作歌诗四章以赞其德一曰日重光二曰月重轮三曰星重晖四曰海重润见崔豹古今注】唐贞观十四年景云见河水清张文收采古朱鴈天马之义制景云河清歌显庆中吕才以御制雪诗为白雪歌
　　宋建隆中窦俨撰祭天地宗庙登歌之辞干德中和岘请撰神龟甘露紫芝嘉禾玉兎五瑞曲每朝登歌首奏之后岘又作瑞文驯象玉乌皓雀四瑞乐章以备登歌羣书考索卷五十一
　　钦定四库全书
　　羣书考索卷五十二　　　宋　章如愚　撰乐门
　　律类
　　十二律先王通于伦理以候气之管为乐声之均吹建子之律以子为黄钟丑为大吕寅为太簇卯为夹钟辰为姑洗巳为中吕午为防賔未为林钟申为夷则酉为南吕戍为无射亥为应钟阳管有六为律者谓黄钟太簇姑洗防賔夷则无射此六者为阳月之管谓之律律者法也言阳气施生各有其法又律者帅也所以帅导阳气使之通逹隂管有六为吕者谓大吕应钟南吕林钟中吕夹钟此六者隂月之管谓之吕变隂阳之声故为十二调谓各文之以五声播之以八音乃成为乐故有十二悬之乐焉周礼春官太师掌六律六吕以合隂阳之声阳声黄钟太簇姑洗防賔夷则无射隂声大吕应钟南吕林钟中吕夹钟皆文以五声宫商角徴羽【播之以八音金石丝竹匏土革木谓之八音以合隂阳之声者隂阳各有合也黄钟子之气十一月建焉而辰在星纪大吕丑之气十二月建焉而辰在枵太簇寅之气正月建焉而辰在诹訾应钟亥之气十月建焉而辰在析木姑洗辰之气三月建焉而辰在大梁南吕酉之气八月建焉而辰在夀星防賔午之气五月建焉而辰在鹑首林钟未之气六月建焉而辰在鹑火夷则申之气七月建焉而辰在鹑尾中吕巳之气四月建焉而辰在实沈无射戍之气九月建焉而辰在大火夹钟卯之气二月建焉而辰在降娄辰与建交错贸处如表里然是其合也其相生则以隂阳六体为之黄钟初九下生林钟之初六林钟又上生太簇之九二太簇又下生南吕之六二南吕又上生姑洗之九三姑洗又下生应钟之六三应钟又上生防賔之九四防宾又上生大吕之六四大吕又下生夷则之九五夷则又上生夹钟之六五夹钟又上生无射之上九无射又下生中吕之上六同位者象夫妻异位者象子母所谓律娶妻而吕生子者也黄钟长九寸其实一籥下生者三分去一上生者三分益一五上六下乃一终矣文　者以调五声使之相次如锦綉之有文章也播者扬也扬之以八音乃可得而观矣】凡为乐器以十有二律为之数度以十有二声为之齐量【数度度广长也齐量侈弇之所容也】凡和乐亦如之【和乐谓周故器】
　　五声十二律还相为宫伏羲氏作易纪隂阳之初以为律法建冬日至之声以黄钟为宫太簇为商姑洗为角林钟为徴南吕为羽应钟为变宫防賔为变徴此声之元五声之正也故各统一日其余以运行当日者各自为宫而商徴以类从焉汉书云黄帝使伶伦自大夏之西至昆仑之隂取竹生于嶰谷其窍厚薄均者断两节之间而为黄钟之管因制十二管吹以聴鳯鸣而定律吕之音用生六律六吕之制以候气之应而立宫商之声以应五声之调鳯有雄雌鸣亦不等故吹阳律以候于鳯吹隂律以拟于凰故能叶和中声候气不爽清浊相符伦理无失五声六律旋相为宫其用之法先以本管为均八音相生或上或下取五声令足然后为十二律旋相为宫若黄钟之均若大吕之均太簇之均夹钟之均姑洗之均中吕之均防賔之均林钟之均夷则之均南吕之均无射之均应钟之均此谓迭为宫商角徴羽也若黄钟之律自为其宫大吕之律自为其宫太簇之律自为其宫夹钟之律自为其宫中吕之律自为其宫防賔之律自为其宫林钟之律自为其宫夷则之律自为其宫南吕之律自为其宫无射之律自为其宫应钟之律自为其宫所谓五声六律十二管旋相为宫者也
