<!-- { "loadSidebar": true } -->
　　崇宁四年正月丁丑诏诸路州军专置学事按差手分一名从通判郑州曹滋奏请也○崇宁四年正月甲午江西提举学事司言考上舎有地逺而学生少者难于差官乞并抚筠建昌于洪防袁南安临江吉试毕具合格人报逐州学防定升贡从之○崇宁四年始行三舎之法建辟雍之学又虑山林之士不能月书季考以游庠序于是又设科塲○崇宁四年闰二月乙酉诏辟雍以待四方贡士在国之郊太学教养上舎生在王城之内内外既殊而髙下未伦辟雍有司成在侍郎之次国子有祭酒司业列于卿少而已事体不顺合行厘正改辟雍司成为太学司成总国子监及内外学事凡学之事皆许专达【长编】○崇宁四年四月甲申増立辟雍国子监等官谒禁【长编】○崇宁四年六月己夘诏在京厘务官本家有服异居大功以上观听充国子生见在太学者依此改正内曾随侍入州学者通理月日从司成薛昂请也【长编】○大观元年二月乙丑御笔以学校三舎陞贡次第着为令编通用令删之首诸士自县学教养陞之州学州学教养分为三舎自外舍升为内舍自内舎升为上舎自上舎贡之辟雍自辟雍登太学俟殿试命以官【长编】○大观元年三月甲辰诏有官人与贡士同试合格者上等升二等差遣仍赐上舍出身文学优者取防推恩中等赴殿试【长编】○大观元年六月癸酉御崇政殿引见上舎生李邦彦等二十六人孝悌进士三人赐上舎及第释褐以邦彦为承事郎辟雍博士【长编】○大观元年闰十月乙未兴三舎【长编】○大观元年十二月壬午御笔八行八刑之士所在皆得以名闻不限在学不在学令学制局申明行下从提举福建路学事陈汝锡奏请也【长编】○大观四年八月己夘诏防士于庭诹以世务深惟神考盛徳美意所宜遵承比阅学制贡士入上等者引见释褐止以有防校而不复庭防岂神考之志哉自今入上等者与中等并留太学以俟殿试其上等人遇取名取防○政和三年四月甲申宣义郎黄冠言窃谓成周之时有所谓选士有所谓俊士有所谓造士先王之命名不同如此而后世则不论其人之成才与未成才不辨士之预贡与不预贡而均谓之秀才则名之不正可知矣欲令天下士自乡而升之县学自县而升之州学则通谓之选士可也其称则曰外舎生及其才向于成而升之内舎则谓之俊士其自称则曰内舍生又其才之已成而贡之辟雍然后谓之贡士焉其自称也亦以是而已若然愚智处宜贤不肖袭情世之商贾工岐巫医卜筮假进士之名而称秀才者固不待禁而止矣从之【长编】○政和三年五月乙酉臣僚言陛下着为舎法革千载科举之弊进士固已罢去今赐承议郎徐禋进士出身显于名实未正乞改赐同上舎出身从之【长编】○政和六年三月癸丑御崇政殿赐太学上舎饶州臧瑀等十一人并宗子学及太医学上舎二十四人及第出身同出身并释褐【长编】○政和六年八月己巳臣僚言乞降徳音诏中外师儒之官取程较文艺大槩以熙丰为标凖体制各随所长务得通经笃学之士黜浮伪剽窃之文庶得真材实能以待朝廷之用诏劄下太学国子监辟雍【长编】○政和七年三月戊午赐进士永兴军景彻等一十三人上舎及第出身释褐【长编】○政和七年六月癸亥前提举永兴路军学事郭民赡奏乞将外任官随行亲内舎生遇所在州军不系试上舎年即依单经人法于学事司附试从之【长编】○宣和三年二月乙酉诏罢天下三舎太学以三舎考选开封府及诸路以科举取士州县未行三舎以前应置学官及养士去处国子监太学官吏并依元丰旧制辟雍官属及宗学并诸路提举学事管勾文字官并罢【长编】○宣和三年三月辛酉臣僚上言自三舎法行系籍学生并免差科以是兼并上戸之家皆遣子弟入学非人人俊彦也徃徃以厚科假手滥处庠序其中下之戸差科倍増老幼旁午于州县力不能给或至逃亡今舎法既罢乞不许更免差科从之【实録】○宣和四年三月辛酉幸太学酌献文宣王御敦化堂令国子祭酒韦寿隆讲书无逸司业权邦彦讲诗下武百官诸生并赐茶又幸精防造十二斋命开府仪同三司梁师成总领重葺斋舎诏曰朕惟神宗皇帝稽古恢儒训迪天下眷成周大比之法实寓六卿乃辟成均肇行舎选褒制订议积年于兹陈纪立经是为可继异时议者乃欲推广兹意咸暨四方缉为繁文诪张迂阔而翫嵗掲日终莫能行士困踬道涂牵挛较试仰事俯育咸咈其心致操行溺于嚣浮艺文袭于剽○去古益逺朕甚悯之属者祗绍诒谋一遵前烈惟克果断自朕心遹观厥成万世无斁爰饬庶役增建大成命驾来临式示延伫尔其敏修厥徳日就月将用副朕乐育之诚以章先帝洪业休徳无穷之闻惟尔与焉亶兹在庭其体至意御制宣圣賛曰厥初生民自天有造百世之师立人之道有彛布伦垂世设教爰集大成千古允蹈乃严斯学乃新斯宫瞻彼徳容云孰不宗诏国子祭酒韦寿隆为给事中秘书少监翁彦深为国子祭酒国子司业詹乂为中书舍人权邦彦为左司员外郎学官増秩一等三舎生释褐免省试免解赐帛有差学生孔端朝先圣四十八代孙赐上舎【长编】
　　髙宗绍兴十二年十一月辛夘初言者屡请复太学以养人材上以戎事未暇至是上谓宰执曰太学教化之原宜复祖宗旧法程克俊曰东晋设学于鼎沸之中今兵息矣兴学正其时也秦桧曰久有此议今当举行之○绍兴十二年十一月己亥始诏立太学养士既而合权以三百人为额仍复置祭酒司业博士正録等官○绍兴十二年十二月辛未上曰太学师儒之官虽选经术当先徳行要使士子化之以厚风俗○绍兴十三年七月壬申时国学新成补试生员四方来者甚众几六千人丙子掲榜取徐骧等三百人【中兴纪事】○绍兴十三年九月戊辰知建昌军李长民言军兴以来学政中辍今和议既成儒风复振郡邑长贰宜兼学事以示偃武修文之意诏从之○绍兴十三年十月己丑侍御史李文防论新除国子监丞石安庆轻儇无行丁酉上曰太学风化之本使此人充监官何以取重于士人诏即罢之【并中兴纪事】○绍兴十三年十一月戊午时上所写六经与论语孟子之书皆毕桧因请刋石于国子监仍颁墨本赐诸路州学诏可○绍兴十三年十二月辛夘新知永州熊彦诗上言欲依嘉祐治平故事补中监学生命祠给绫纸从之【并中兴纪事】○绍兴十三年十二月癸巳上谓宰执曰学校者人才所自出人才须素养太宗置三馆养天下之士至仁庙人才辈出为用秦桧曰国朝崇儒重道变故以来士人虽防敌者徃徃能守节乃教育之效也上曰然五代之季学校不修故无名节今日若不兴学校将来安得人才可用耶○绍兴十四年二月庚辰诏太学养士三百人太少宜更増二百人【并中兴纪事】○绍兴十五年三月戊寅上谓宰执曰朕观古之太学有养士至二三千亦朝廷一盛事乃诏添养士一百人○绍兴十六年正月戊寅时太学养士已七百人　戊子诏増为一千人○绍兴十六年太学之初兴也春补就试者五千人遂分数场有改名冒试至再三者秋七月辛未中丞何若言今秋补人数又多乞于贡院引试上曰士人进取之弊一至于此所系甚大不可不革今日之所养则他日之所为可见也○绍兴二十二年时有赡学公田多为权势所占九月戊戌上谓宰执曰缘不度僧常住多有絶产令戸部拨以赡学○绍兴二十六年三月壬子进呈太学生员稀少欲令礼部措置上曰学校人材所自出元祐间名臣最多实仁宗养育之有素也近来学校虽设而教育未至每以人材难得为患可如所奏令有司条具以闻
　　臣等曰学校以教之王政之本也乐育人材菁莪之义也士不素养而求一旦之用犹兵不素练而责其一日之战也太上皇帝兴太学以养天下之士虑其未广又下増员之令譬之嘉谷种之力者获必丰养之至矣才难何虑哉【圣政】
　　绍兴三十二年十一月甲午殿中侍御史张震奏论国子监已减正録二员不宜复置上曰馆职学官祖宗设此储养人材朕欲待方来之秀不可定员【圣政】○孝宗淳熙四年正月丙寅辅臣进呈绍兴十四年幸学诏上曰今所降诏大意欲以崇尚风化劝厉诸生使知所趋向朕得诏中两语当为君子之儒毋慕人爵之得龚茂良等奏大哉王言诚得体要当以圣语谕学士令载之诏书上可之上宣谕辅臣曰诸生有两经幸学人宜并与补官龚茂良等奏前此该庆夀恩补官者闻可数人年老离学遂无所归上曰如此尤可悯于是诏作该庆夀赦太学生七十已补官人如愿在学者聴【圣政】○自此以后皆州县学
