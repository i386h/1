<!-- { "loadSidebar": true } -->
　　梁太常卿任昉彦升集六经素有歌诗诔箴铭之类【尚书帝庸作歌毛诗三百篇左传叔向贻子产书鲁哀公孔子诔孔悝鼎铭虞人箴】此等自秦汉以来圣君贤士沿着为文章名之始故因暇録之凡八十五题抑以新好事者之目云耳
　　三言诗　　　晋散骑常侍夏侯湛所作
　　四言诗　　　前汉楚王傅韦孟谏楚夷王戊诗五言诗　　　汉骑都尉李陵与苏武诗
　　六言诗　　　汉大司农谷永作
　　七言诗　　　汉武帝柏梁殿连句
　　九言诗　　　魏髙贵乡公所作
　　赋　　　　　楚大夫宋玉所作
　　歌　　　　　荆轲作易水歌
　　离骚　　　　楚屈原所作
　　诏　　　　　起秦时
　　玺文　　　　秦始皇传国玺
　　筞文　　　　汉武帝问三王筞文
　　表　　　　　淮南王安谏伐闽表
　　让表　　　　汉东平王苍上表让骠骑将军
　　上书　　　　秦丞相李斯上始皇书
　　书　　　　　汉太史令司马迁报任少卿书对贤良策　　汉太子家令晁错
　　上疏　　　　汉中大夫东方朔
　　啓　　　　　晋吏部郎山涛作选啓
　　奏记　　　　汉江都相董仲舒诣公孙奏记
　　牋　　　　　汉防军班固说东平王牋
　　谢恩　　　　汉丞相魏相请公车谢恩
　　令　　　　　汉淮南王有谢羣公令
　　奏　　　　　汉枚乗奏书谏吴王濞
　　駮　　　　　汉侍中吾丘夀王駮公孙禁民不
　　得挟弓弩议
　　论　　　　　汉王褒四子讲徳论
　　议　　　　　汉韦成奏罢郡国庙议
　　反骚　　　　汉雄作
　　弹文　　　　晋冀州刺史王深集杂弹文
　　荐　　　　　后汉云阳令朱云荐伏湛
　　教　　　　　汉京兆尹王尊出教吿属县
　　封事　　　　汉魏相奏霍氏专权封事
　　白事　　　　汉孔融主簿作白事书
　　移书　　　　汉刘歆移书让太常博士论左氏春
　　秋
　　铭　　　　　秦始皇登会稽山刻石铭
　　箴　　　　　汉雄九州五官箴
　　封禅书　　　汉文园令司马相如
　　赞　　　　　司马相如作荆轲赞
　　颂　　　　　汉王褒圣主得贤臣颂
　　序　　　　　汉沛郡太守作邓后序
　　引　　　　　琴操有箜篌引
　　志録　　　　雄作
　　记　　　　　雄作蜀记
　　碑　　　　　汉恵帝四皓碑
　　碣　　　　　晋潘尼作潘黄门碣
　　诰　　　　　汉司从事冯衍作
　　誓　　　　　汉蔡邕作艰誓
　　露布　　　　汉贾为马超伐曺操作
　　檄　　　　　汉丞相祭酒陈琳作檄曺操文
　　明文　　　　汉泰山太守应劭
　　乐府　　　　古诗
　　对问　　　　宋玉对楚王问
　　传　　　　　东方朔作非有先生传
　　上章　　　　后汉孔融上章谢大中大夫
　　解嘲　　　　雄作
　　训　　　　　汉丞相主簿繁钦祠其先主训
　　辞　　　　　汉武帝秋风辞
　　防　　　　　后汉崔骃作达防
　　劝进　　　　魏尚书令荀攸劝魏王进文
　　喻难　　　　汉司马相如喻巴蜀并难蜀父老文
　　诫　　　　　后汉杜笃作女诫
　　吊文　　　　贾谊吊屈原文
　　告　　　　　魏阮瑀为文帝作舒告
　　传赞　　　　汉刘歆作烈女传赞
　　谒文　　　　后汉别部司马张超谒孔子文
　　祈文　　　　后汉傅毅作髙阙祈文
　　祝文　　　　董仲舒祝日蚀文
　　行状　　　　汉丞相仓曺傅朝干作杨元伯行状
　　哀策　　　　汉乐安相李尤作和帝哀策
　　哀颂　　　　汉会稽东部尉张纮有陶侯哀颂
　　墓志　　　　晋东阳太守殷仲文作从弟墓志
　　诔　　　　　汉武帝公孙诔
　　悲文　　　　蔡邕作悲温舒文
　　祭文　　　　后汉车骑郎杜笃作祭延钟文
　　哀词　　　　汉班固梁氏哀词
　　挽词　　　　魏光禄勲缪袭
　　七发　　　　汉枚乗作七发
　　离合诗　　　孔融作四言离合诗
　　连珠　　　　雄作
　　篇　　　　　汉司马相如作凡将篇
　　歌诗　　　　汉枚臯作丽人歌诗
　　遗命　　　　晋散骑常侍江统作
　　图　　　　　汉河间相张人作图
　　势　　　　　汉济北相崔瑗作草书势
　　约　　　　　汉王褒僮约
　　右文章縁起一卷梁新安太守乐安任公书也按隋经籍志公文章縁始一卷有録无书郡之为郡且千嵗守将不知几人独公至今有名字并城四十里曰村曰溪皆以任着旁有僧坊亦借公为重则遗爱在人盖与古循吏比后公六百年而造为州尝欲防稡遗文刻识木石以慰邦人无穷之思而不可得三馆有集六卷悉见萧氏欧阳氏类书中疑后人掇拾传着于所亡益独是书仅存世所墓志皆汉人大此云始于厝日盖丘中之刻当其时未露见也洪适题
　　评文类
　　文章者孔子曰焕乎其有文章子贡曰夫子之文章可得而闻也盖诗言志歌永言不歌而诵谓之赋古者登髙能赋山川能祭师旅能誓丧纪能诔作器能铭则可以为大夫矣三代之后篇什稍多又训诰宣于邦国移檄陈于师旅笺奏以申情理箴诫用弼违邪赞诵美于形容碑铭彰于勲徳諡册褒其言行哀吊悼其沦亡章表通于下情牋疏陈于宗敬论议平其理駮难考其差此其畧也
　　易贲卦文明以止人文也注云止物不以威武而以文明人之文也　观乎天文以察时变观乎人文以化成天下象曰山下有火贲君子以明庶政无敢折狱注云处贲之时止物以文明不以威刑故君子以明庶政而无敢折狱疏云观乎人文以化成天下者言圣人观察人文则诗书礼乐之谓当法此教而化成天下
　　论语曰为命裨谌草创之世叔讨论之行人子羽修饰之东里子产润色之
　　国语能文者必得天地盖文之数凡十有一天六地五之数也其数有以合于天故得天其数有以合于地故得地经之以天纬之以地经纬不爽文之象也
　　子法言曰或问屈原智乎曰如玉如莹爰变丹青李斯注曰夫智者逹天命如玉如莹磨而不磷今屈原放逐感激爰变虽有文采丹青之论耳
　　史记曰雕龙奭谈天衍邹衍之文饰之若龙文故号雕龙　枚臯王粲为文疾司马相如左太冲为文迟其为当世脍炙一也　陆机文成而作者欲焚笔王粲才髙作者皆阁笔　潘岳谓夏侯湛之文温润而见孝悌之性张说谓许景先之文丰美而得中和之气可谓善观文者也　栁子厚之于文也未尝敢以轻心掉之惧其剽而不留也未尝敢以怠心易之惧其弛而不严也未尝敢以昏气出之惧其昩没而杂也未尝敢以矜气作之惧其偃蹇而骄也抑之欲其奥之欲其明疏之欲其通亷之欲其节激而发之欲其清固而存之欲其重魏文帝典论曰文以气为主气之清浊有体不可力强而致　王粲长于辞赋徐干时有竒气然粲匹也　夫文本同而末异盖奏议宜雅书论宜理铭诔尚实诗赋欲丽此四科不同故能之者偏也　斯七子者于学无所遗于辞无所假咸自骋騄骥于千里仰齐足而并驰王粲长于辞赋陈琳阮瑀之章表书记今之俊也
　　魏文帝与吴质书仲宣独自善于词赋惜其体弱不足起其文至于所善古人无以逺过　公干有逸气但未遒耳其五言诗之善者妙絶时人
　　挚虞文章流别论曰今赋以事形为本以义正为助也王隠晋书曰阮籍见华鹪鹩赋以为王佐之才成公绥亦推华文义胜也
　　曺植与杨修书曰刘季绪才不能逮于作者而诋诃文章掎摭利病
　　抱朴子曰五典为笙簧三坟为金玉
　　刘义庆世说曰孙兴公曰三都二京五经之鼓吹曺植与杨修书曰孔璋之才不娴词赋而多自谓能与司马长卿同风譬画虎不成反为狗也
　　陆士衡文赋曰于是沈词怫恱若游鱼衔钩而出重渊之深　其为物也多姿其为体也屡迁其会意也尚巧其遣言也贵妍暨音声之迭代若五色之相宣　陈琳答东阿王牋曰清词妙句炎絶焕景譬犹飞为流星越山越海龙骥所不追况驽马可得齐足哉　傅叙连珠曰班固喻美词壮文章丽最得其体也
　　李充翰林论曰潘安仁之为文也犹翔禽之羽毛衣被之绡縠
　　雄剧秦美新论曰昔司马相如作封禅一篇以彰汉氏之休
　　程晓与傅书曰文公咏周孔父述殷声千载业传后嗣
　　梁简文帝答张赞谢示集书少好文章于世五年矣窃尝论之日月星辰山龙黼黻尚且着于象彰乎人事而况文辞可止讴謌可辍乎不为壮夫雄实小言破道非谓君子曺植亦小辨破言论之科则罪在不赦至如春庭落景转蕙承风秋雨朝晴檐梧初下浮云生野明月入楼时命亲宾乍动严驾车渠屡酌鹦鹉骤倾伊昔三边久留四战胡雾连天征旗拂日时闻鸣笛遥聴塞笳或乡思凄然或雄心慎薄是以沈吟短翰衲缀庸音寓目写心因事而作
　　文中子子谓文士之行可见谢灵运小人哉其文傲君子则谨沈休文小人哉其文冶君子则典鲍照江淹古之狷者也其文急以怨吴筠孔珪古之狂者也其文怪以怒谢庄王融古之纎人也其文碎徐陵庾信古之夸人也其文诞
　　晋陆机传制曰机云文藻宏丽独歩当时言论慷慨冠乎终古髙词逺映如明月之垂光叠意回舒若重岩之积秀千条析理则电折霜开一绪连文则珠流璧合其词深而雅其义博而显故逺超枚马髙蹑王刘百代文宗一人而已
　　隋文学序江左宫商发越贵于清绮河朔词义正刚重乎气质气质则理胜其辞清绮则文过其意理深者便于时用文华者宜于咏歌此其南北词人得失之大较也
　　王勃传王勃杨盈川卢照邻骆宾王天下称王杨卢骆盈川曰吾愧在卢前耻居王后崔融与张说评勃等曰勃文章宏放非常人所及盈川照邻可以企之说曰不然盈川文如泻河酌之不竭优于卢而不减于王耻居后信然愧在前谦也　开元中说与徐坚论近世文章说曰李峤崔融薛稷宋之问之文如良金美玉无施不可富嘉谟如孤峯絶岸壁立万仞浓云郁兴震雷俱发诚可畏也若施于廊庙骇矣阎朝隠如丽服靓妆燕歌赵舞观者忘疲若类之风雅则罪人矣坚问今世奈何说曰韩休之文如太羮酒有典则薄滋味许景先如丰肌腻理虽秾华可爱而乏风骨张九龄如轻缣素练实济时用而窘边幅王翰如琼杯玉斚虽烂然可珍而多玷缺坚谓笃论云
　　文学序李谔以属文之家体尚轻薄递相师效流宕忘反上书曰江左齐梁其弊弥甚遗理存异寻虚逐微竞一韵之竒争一字之巧连篇累牍不出月露之形积案盈箱唯是风云之状梁自大同之后雅道沦缺渐乖典则争驰新巧简文湘东啓其淫放徐陵庾信分路镳其意浅而繁其文匿而彩词尚轻险情多哀思隋文初统万几每念斵雕为璞发号施令咸去浮华然时俗词镳犹多淫丽
　　唐陈子昂传髙锴权知贡举文宗自以题畀有司错以籍上帝诗侍臣曰比年文章卑弱今所上差胜于前郑覃曰陛下矫革近制以正頽俗而锴乃能为陛下得人帝曰诸领表奏太浮华且责掌书记以诫流宕李石曰古人因事为文今人以文害事惩弊抑末诚如圣制即以锴为礼部侍郎阅二嵗颇得才实
　　张昌龄传昌龄以文自鸣举进士为考功王师旦所绌太宗问其故答曰昌龄等华而少实其文浮靡非令器也取之则后生劝慕乱陛下风雅
