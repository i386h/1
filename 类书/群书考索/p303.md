<!-- { "loadSidebar": true } -->
　　立政之书始言庶言庶狱庶慎而中则曰庶狱庶慎而庶言不与终则曰误于庶狱而庶慎不与三变其辞而狱独不敢去焉所以重其刑也司冦之职以五刑听万民之狱讼士师之职察狱讼之辞以断狱弊讼自卿士之掌国中遂士之掌四郊而至于方士之掌都家皆断其狱弊其讼于朝卿士司刑各丽其民以议狱讼士师受中而行之古人之意断可见矣秦用商鞅连相坐之法造参夷之诛増加肉刑至于始皇専任刑罚衡石程书而赭衣塞路囹圄成市而天下乱矣汉髙帝约法三章文帝专务徳化禁网防阔用张释之为廷尉罪疑者予民是以刑罚大省至于断狱数百有刑措风淳于系狱竟感缇萦之言而遽释犯跸盗环之罪卒从释之之议而遂减武帝兴兵穷民犯法于是张汤赵禹之属缓深故之罪急纵出之诛淮南衡山之狱死者数千人杜周为廷尉讼狱逮十余万宣帝时温舒论治狱之吏以为秦风尚存于是选于定国为廷尉伯用为廷平斋居决事狱讼号为平矣而赵盖韩杨之诛犹未免有间唐太宗天姿仁恕即位之初有劝以刑威肃天下者魏徴以为不可因言王政本于仁恩所以爱民佑俗之意太宗欣然纳之遂以寛仁治天下而尤于刑狱为谨念肉刑之久废而断趾之刑不敢复也览明堂灸经而鞭背之刑不敢用也三复奏亦详矣而重之以五覆奏谳狱于大理亦足矣而又欲议之于中书省此所以四年之间断狱止二十九人囚徒三百纵之复还此仁恕之效也垂拱以来欲以威制天下于是用周兴来俊臣之徒开告宻之门作讯囚之法如狄仁杰魏元忠之徒几所不免自非徐有功之平恕廷争狱事则唐之基业亦危矣元宗开元之初号称治平人罕犯法刑部所断天下犯罪才十八人及李林甫用事而狱讼自是而日繁矣宋朝太祖始用士人分治州县之狱至太宗淳化中遣官诸路提防刑狱而又置审刑院于禁中防大理刑部之失凡狱必先三司然后闗报审刑院事从中覆然后下丞相府丞相又以闻然后论刑其谨重之意如此

　　羣书考索后集卷六十五
<子部,类书类,群书考索>
　　钦定四库全书
　　羣书考索续集卷一
　　宋　章如愚　编
　　经籍门
　　河图洛书【图者图写其象】

　　推原图书之数天一地二天三地四天五地六天七地八天九地十天数五地数五五位相得而各有合天数二十有五地数三十凡天地之数五十有五此所以成变化而行鬼神也此一节夫子所以发明河图之数也天地之间一气而已分而为二则为隂阳而五行造化万物终始无不管于是焉故河图之位一与六共宗而居乎北二与七同朋而居乎南三与八同道而居乎东四与九为友而居乎西五与十相守而居乎中葢其所以为数者不过一隂一阳一竒一耦以两其五行而已所谓天者阳之轻清而居乎上者也所谓地者隂之重浊而位乎下者也阳数竒故一三五七九皆属乎天所谓天数五也隂数耦故二四六八十皆属乎地所谓地数五也天数地数各以其类而相求所谓五位之相得者然也天以一生水而地以六成之地以二生火而天以七成之天以三生木而地以八成之地以四生金而天以九成之天以五生土而地以十成之此又所谓各有合焉者也积五竒之数而为二十五积五耦而为三十合是二者而为五十有五此河图之全数皆夫子之意而诸儒之説也至于洛书则虽夫子所未言刘歆所谓相经纬表里者可见矣或曰河图洛书之位与数不同何也曰河图以五生数统五成数而同处其方盖揭其全以示人而道其常数之体也洛书以五竒数统四耦数而各居其所盖主于阳以统隂而肇其变数之用也曰其皆以五居中者何也曰凡数之始一隂一阳而已矣阳之象圆圆者径一而围三隂之象方方者径一而围四围三者以一为一故参其一阳而为三围四者以二为一故两其一隂而为二是所谓参天两地者也三二之合则为五矣此河图洛书之数所以皆以五居中也然河图以生数为主故其中之所以为五者亦具五生数之象焉其下一防天一之象也其上一防地二之象也其左一防天三之象也其右一防地四之象也其中一防天五之象也洛书以竒数为主故其中之所以为五者亦具五竒数之象焉其下一防亦天一之象也其左一防亦天三之象也其中一防亦天五之象也其右一防则天七之象也其上一防则天九之象也其数与位皆三同而二异盖阳不可易而隂可易成数虽阳固亦生之隂也曰中央之五既为五数之象矣然则其为数也柰何曰以数言之则通乎一图由内及外固各有积实可纪之数矣然河图之一二三四各居其五象本方之外而六七八九十者又各因五而得数以附于其生数之外洛书之一三七九亦各居其五象本方之外而二四六八者又各因其类以附于竒数之侧盖中者为主而外者为客正者为君而侧者为臣亦各有条而不紊也曰其多寡之不同何也曰河图主全故极于十而竒耦之位均论其积实然后见其偶赢而竒乏也洛书主变故极于九而其位与实皆竒赢而耦乏也必皆虚其中也然后隂阳之数均于二十而无偏尔曰其序之不同何也曰河图以生出之次言之则始下次上次左次右以复于中而又始于下也以运行之次言之则始东次南次中次西次北左旋一周而又始于东也其生数之在内者则阳居下左而隂居上右也其成数之在外者则隂居下左而阳居上右也洛书之次其阳数则首北次东次中次西次南其隂数则首西南次东南次西北次东北也合而言之则首北次西南次东次东南次中次西北次西次东北而防于南也其运行则水克火火克金金克木木克土右旋一周而土复克水也是亦各有説矣曰其七八九六之数不同何也河图六七八九既附于生数之外矣此隂阳老少进退饶乏之正也其九者生数一三五之积也故自北而东自东而西以成于四之外其六者生数二四之积也故自南而西自西而北以成于一之外而七则九之自西而南者也八则六之自北而东者也此又隂阳老少互藏其宅之变也洛书之纵横十五而七八九六迭为消长虚五分十而一含九二含八三含七四含六参伍错综无适而不遇其合焉此变化无穷之所以为妙也曰然则圣人之则之也柰何曰则河图者居其中则洛书者总其实也河图之虚五与十者太极也竒数二十耦数二十者两仪也以一二三四为六七八九者四象也析四方之合以为乾坤离坎补四隅之空以为兑震巽艮者八卦也洛书之实其一为五行其二为五事其三为八政其四为五纪其五为皇极其六为三徳其七为稽疑其八为庶证其九为福极其位与数尤晓然矣曰洛书而虚其中五则亦太极也竒耦各居二十则亦两仪也一二三四含九八七六纵横十五而互为七八九六则亦四象也四方之正以为乾坤离坎四隅之偏以为兑震巽艮则亦八卦也河图之一六为水二七为火三八为木四九为金五十为土则因洪范之五行而五十五者义九畴之子目也是则洛书固可以为易而河图亦可以为范矣又安知圗之不为书书之不为图也曰是其时虽有后先数虽有多寡然其为理则一而已但易乃伏羲之所先得乎图而初无待于书范则大禹之所独得乎书而未必追考于图尔且以河图而虚十则洛书四十五之数也虚五则大衍五十之数也积五与十则洛书纵横十五之数也以五乗十以十乗五则又皆大衍之数也洛书之五又自含五则得十而通为大衍之数矣积五与十则得十五而通为河图之数矣茍明乎此则横斜曲直无所不通而河图洛书又岂有先后彼此之间哉故曰时虽有后先数虽有多寡然其为理则一而已
　　安国云河图者伏羲氏王天下龙马出河遂则其文以画八卦洛书者禹治水时神负文而列于背有数至九禹遂因而第之以成九类刘歆云伏羲氏继天而王受河图而画之八卦是也禹治洪水赐洛书法而陈之九畴是也河图洛书相为经纬八卦九章相为表里关子明云河图之文七前六后八左九右洛书之文九前一后三左七右四前左二前右八后左六后右邵子曰圆者星也厯纪之数其肇于此乎【厯法合二始以定刚柔二中以定律厯二终以纪闰余是所谓厯纪也】方者土也画州井地之法其放于此乎【州有九井九百畆是所谓画州井地也】盖圆者河图之数方者洛书之文故羲文因之而造易禹箕叙之而作范也蔡西山【元定】曰古今传记自孔安国刘向父子班固皆以为河图授羲洛书锡禹关子明邵康节皆以为十为河图九为洛书盖大既陈天地五十有五之数洪范又明言天乃锡禹洪范九畴而九宫之数戴九履一左三右七二四为肩六八为足正背之象也惟刘牧意见以九为河图十为洛书托言出于希夷既与诸儒旧説不合又引大以为二者皆出于伏羲之世而易置图书并无明验但谓伏羲兼取图书则易范之数诚相表里为可疑耳其实天地之理一而已矣虽时有古今先后之不同而其理则不容于有二也故伏羲但据河图以作易则不必预见洛书而已逆与之合矣大禹但据洛书以作范则亦不必追考河图而已暗与之符矣其所以然者何哉诚以此理之外无复他理故也然不特此耳律吕有五声十二律而其相乗之数防于六十日名有十干十二支而其相乗之数亦防于六十二者皆出于易之后其起数又各不同然与易之隂阳防数老少自相配合皆为六十者无不若合符契也下至运气参同太一之属虽不足道然亦无不相通盖自然之理也假令今世复有圗书者出其数亦必相符可谓伏羲有取于今日而作易乎大所谓河出圗洛出书圣人则之者亦泛言圣人作易作范其原皆出于天之意如言以卜筮者尚其占与莫大乎蓍龟之类易之书岂有龟与卜之法乎亦言其理无二而已耳【文公易学啓】
　　先天圗【此圗明隂阳相生之数】

<子部,类书类,群书考索,续集卷一>
<子部,类书类,群书考索,续集卷一>
<子部,类书类,群书考索,续集卷一>
<子部,类书类,群书考索,续集卷一>

