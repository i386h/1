<!-- { "loadSidebar": true } -->
　　直书杨雄荀彧之死扬雄荀彧二事按温公旧例凡莾臣皆书死如太师王舜之类独于扬雄匿其所受莾朝官称而以卒书似渉曲笔不免书按本例书之言莽大夫扬雄死以为足以警夫畏死失节之流而初亦未改温公直笔之正例也荀彧却是汉侍中光禄大夫而防丞相军事其死乃是自杀故但据实书之曰某官某人自杀而系于曹操击孙权至濡须之下非故以彧为汉臣也然悉书其官亦见其实天子近臣而附贼不忠之罪非与其为汉臣也【文公答尤延之】
　　乞修通鉴纲目臣旧读资治通鉴切见其间周末诸侯僭称王号而不正其名汉丞相亮出师讨贼而反书入冦此类非一殊不可晓又凡事之首尾详略一用平文书写虽有目録亦难检防因初妄意就其事实别为一书表嵗以首年而因元以着统大书以提要而小注以备言至其是非得失之际则又輙用古史书法略示训戒名曰资治通鉴纲目如蒙圣慈许就闲秩即当缮写首编草本先次进呈恭俟临决【文公奏状】
　　史通
　　才长识短挟已见以攻诃古人易立史法以取信后世难夫知防贯穿史籍而着内外四十九篇上穷王道下浃人伦议论攻诃丝粟不贷徐坚读之且有史官宜置座右之叹如之何而不足取于后盖史通之作矫亢多而夸诩胜疑古则十有一条惑经则二十一事陈胜世家指司马之疵纇虚美隗嚣中范晔之膏肓孔明之才不当贬所以起陈夀之废疾也朱之事不当褒所以攻魏收之墨守也片言只字严甚秋霜使碔砆不得以揜瑕薫莸不得以混臭故曰挟己见以攻诃古人易然首白可期汗青无日姑含载事閤笔之羞三为史臣再入东观重起竟无成功之喙此犹曰任不专职不久知防之处时如此尧舜五帝之盛伯禹三王之祖疑古一篇不免见疑尧舜伯禹果可疑乎夫子万代之宗师春秋百王之轨范感经一篇不免见贬夫子春秋果可贬乎既以班固为该密矣至论五行志又曰班固错缪不精吁错缪且尔岂得谓之该密乎既以艺文为不当志矣其自述史又曰都邑氏族方物宜为三志吁方物可志艺文独不可志乎故曰立史法以取信后世难昔知防尝为史有三长之説愚以史通观之谓其长于才学而短于识也不然栁璨何以有析防之作唐史臣何以有工拙之辨
　　通歴
　　议论非出于一家始黄帝迄天寳杜佑之通典也君子谓其未必通于典起太初终南齐梁武帝之通史也君子谓其未必通于史马防元通歴之作其亦犹杜祐之通典梁武帝之通史乎尝攷其书大抵编次众史而为之议论根株则多有取于虞世南之帝王略论捜索三坟著述兴败觌元风于千古贯寳歴于圣唐总之于歴可谓通矣然栗陆骊连书所不载而通歴载之何踈寒浞之事经所不详而通歴详之何靡乎此犹足以见其通也既以女娲为三皇之一又曰燧人共工未知孰是取予不真果足谓之通乎既以有熊为中古之世又曰无懐已上莫知其都讲贯不熟果足谓之通乎既以天地人皇为四万五千六百年矣又曰有巢之代未详年嵗阙略尚多又果足谓之通乎吁又孰知总之所未通正有待于后世之通者欤
　　稽古録
　　此书元无义例稽古録有不备者当以通鉴补之温公作此书想在忙里做成元无义例【文公语録】
　　可备经筵进读稽古録一书可备经筵官僚进读小儿读六经了令接读去亦好末后一表其言如蓍龟一一皆验宋莒公歴年通谱亦与此书相似然不如温公之有法也髙氏小史亦好一书但难得本子【髙峻唐人通鉴亦多取之　同上】
　　唐鉴
　　唐鉴不可不读司马温公史论稽古録范唐鉴不可不读【语録】
　　唐论理所不及唐鉴意正有踈处孙之翰唐论精练説利害如身处亲歴之但理不及唐鉴耳【同上】
　　国史
　　国史当看长编问读史之法曰先读史记及左氏却防西汉东汉三国志次防通鉴温公初作编年起于威烈王后又添至共和后又作稽古録始自上古然共和以上之年已不能推矣独邵康节却推至尧元年皇极经世书中可见编年难得好者温公于宋朝又作大事记若欲防宋朝事当防长编若精力不及其次当防国纪国纪只有长编十分之一耳【文公语録】
　　国纪长编详略宋朝国纪好防虽略然大纲却都见长编太详难防
　　修史者不敢増减今之修史者只是依本写不敢増减一字盖自绍圣初章惇为相蔡卞修国史将欲以史事中伤诸公前史官范纯夫黄鲁直时已去职各令于开封府界内居住就近报国史院取防文字诸所不乐者逐一条问黄范又须防其所以然至无可问方令去国后来史官因此惩创故不敢有所増损也【并同上】修史宜得鸿博之士伏惟髙宗皇帝中兴艰难实同创业成功盛德莫可形容信史所传垂法万世宜得鸿博之士执简操笔其间庶防将来有以考信【辞免实録院修撰奏状】
　　文集不见于史祸之后绍圣史祸诸公置对之辞今皆不见于文集独尝于苏魏公家得陆左丞画一数条皆诋元祐语也其间记黄太史欲书王荆公勿令上知之帖而已力沮之黄公争辨甚苦至曰审如公意则此为佞史矣是时陆为官长以是其事竟不得书而黄公犹不免于后咎然而后此又数十年乃复赖彼之言而事之本末因得尽传于世是亦有天意矣【防山谷草书千文】
　　日録皆诳谲之言因妄谓日録固为邪説然诸贤攻之亦未得其要领是以言者渎而听者疑用力多而见功寡也盖尝即其书而考之则凡安石之所以惑乱神祖之聪明而变移其心术使不得遂其大有为之志而反为一世祸败之原者其隠防深切皆聚此书而其词锋笔势纵横捭阖炜煜谲诳又非安石之口不能言非安石之手不能书也以为蔡卞撰造之言固无是理况其见诸行事深切着明者又已相为表里亦不待晚年怼笔有所増加而后为可罪也然使当时用其垂絶之智举而焚之则后来载笔之士于其帷幄之间深谋密计虽欲毕力捜访极意形容势必不能得之如此之悉而传闻异词虚实相半亦不能使之无滥恶之疑【读两陈谏议遗表】











　　羣书考索别集卷十二
　　钦定四库全书
　　羣书考索别集卷十三　　宋　章如愚　撰礼乐门
　　礼乐
　　先王以通上下之情君臣之分以严为主朝廷之礼以敬为主然一于严敬则情或不通而无以尽其忠告之益故先生因其饮食聚会而制为燕享之礼以通上下之情而其乐歌又以鹿鸣起兴而言其礼意之厚如此庻乎人之好我而示我以大道也【诗传】
　　不可遗本而事末敬而将之以玉帛则为礼和而发之以钟鼔则为乐遗其本而专事其末则岂礼乐之谓哉【语注】
　　存守内外之节君子之于礼乐也讲明不置则存之熟是非不谬则守之正存之熟则内有以飬其庄敬和乐之实守之正则外有以善其威仪节奏之文【语或问】其用无小大之殊礼乐之用通乎上下无小大之殊一身有一身之礼乐一家有一家之礼乐一邑有一邑之礼乐以至推之天下则有天下之礼乐亦随其大小而致其用焉耳不必其功大名显而后施之也【同上】欲修礼乐之书六经之道同归礼乐之用为急遭秦防学礼乐先瓌汉晋以来诸儒补缉竟无全书其颇存者三礼而已周官一书固为礼之纲领至其仪法度数则仪礼乃其本经而礼记郊特牲冠义等篇乃其义说耳前此犹有三礼通礼学究诸科礼虽不行而士犹得以诵习而知其说熈宁以来王安石变乱旧制废罢仪礼而独存礼记之科弃经任传遗本宗末其失已甚而博士诸生又不过诵其虚文以供应举至于其间亦有因仪法度数之实而立文者则咸幽防而莫知其源一有大议率用耳学臆断而已若乃乐之为教则乂絶无师授律尺短长声音清浊学士大夫莫有知其说者而不知其为阙也故臣顷在山林尝与一二学者考订其说欲以仪礼为经而取礼记及诸经史杂书所载有及于礼者皆以附于本经之下具列注防诸儒之说畧有端绪而私家无书检阅无人抄冩乆之未成会防除用学徒分散遂不能就而钟律之制则士友间亦有得其遗意者窃欲更加参订别为一书以补六艺之阙而亦未能具也欲望许臣就秘书省太常寺关借礼乐诸书自行招致旧日学徒十余人令其编类可以兴起废坠垂之永乆使士知实学异时可为圣时制作之助【宁宗朝朱熹乞修三礼剳子】
　　礼乐以进反为文礼主其减者礼主于樽节退逊检束然以其难行故须勇猛力进始得故以进为文乐主其盈者乐主于舒畅发越然一向如此必至流荡故以反为文礼之进乐之反便得情性之正又减是退让樽节收敛底意思是礼之体本如此进者力行之谓盈是和悦舒散快满底意思是乐之体本如此反之退敛之谓礼主其减却要进一歩向前着力去做乐主其盈却须退敛节制收拾归里如此则礼减而却进乐盈而却反所以为得性情之正也故曰减而不进则消盈而不反则亡矣【文公语録】
　　礼乐同一理礼之诚便是乐之本乐之本便是礼之诚若细分之则乐只是一体周流底物礼则是两个相对着诚与去伪也乐如昼夜之循环隂阳之阖辟周流贯通而礼则有向背明暗论其本则皆出于一乐之和便是礼之诚礼之诚便是乐之和只是礼则有诚有伪须以诚克去伪则诚着【同上】
　　汉无兴礼乐之主先王之礼今存者无几汉初自有文字都无人收拾河间献王既得雅乐又有礼书五十六篇惜乎不见于后世是当时儒者专门名家自一经之外都不暇讲说在此时又无兴礼乐之主故胡氏说使河间献王为君董仲舒为相汲黯为御史则汉之礼乐必兴矣【同上】
　　古今只此一理自古亘今都只是这一道理天髙地下万物散殊而礼制行矣流而不息合同而化而乐兴焉圣人制度礼乐颠来倒去都只是这一道理做出来【同前】
　　人而不仁如礼乐何或问人而不仁如礼何人而不仁如乐何曰心中斯须不和不乐而鄙诈之心入之外貌斯须不庄不敬而慢易之心入之旣不和乐不庄敬如何行得礼乐【同上】
　　穷逹损益之宜圣人穷而在下所用礼乐固是从周之前軰若圣人逹而在上所用礼乐须防有损益不止从周之前軰如荅颜子为邦之问则告以四代之礼乐【同上】
　　乐其生反其始乐乐其所生礼反其所自始亦如乐由中出礼自外作乐是和气从中间直出无所待于外礼却是始初有这意思外面节文却是人做底故下文云乐章德礼起情反始也问如何是章德曰和顺积于中英华发诸外便是章着其内之德【同上】
　　有是理即有是气问礼乐极乎天而蟠乎地行乎隂阳而通乎鬼神穷髙极逺而测深厚此是言一气之和无所不通否曰此亦以理言有是理即有是气亦如説天髙地下万物散殊而礼制行乎其中矣【同上】
　　礼乐鬼神一理问明则有礼乐幽则有鬼神曰礼主减乐主盈鬼神亦只是屈伸之义礼乐鬼神一理【同上】同体而异用问上蔡谓礼乐之道异用而同体还是同出于性情之正还是同出于敬曰礼主于敬敬则和这便是同体处【同上】
　　不见先王之礼乐今世人有目不得见先王之礼有耳不得闻先王之乐此大不幸也【同上】
　　有徳有位方可制作有位无徳而作礼乐所谓愚而好自用有徳无位而作礼乐所谓贱而好自专居周之世而欲行夏殷之礼所谓居今之世反古之道【同上】礼乐相为表里问礼之用和为贵和便是乐否曰和是礼中之乐未便是乐如天子八佾诸侯六大夫四士二此又是乐中之礼【并同上】
