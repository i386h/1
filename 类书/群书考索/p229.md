<!-- { "loadSidebar": true } -->
　　季桓子得土羊之异而仲尼辨之以为羵羊夫差得骨节专车之异而仲尼辨之以为防风氏之骨陈有隼贯楛矢之异而仲尼辨之以为肃慎之矢圣人之博物通理固非常人之所能及也然古之君子凡所谓博物亦岂无其人乎如管仲识俞儿为登山之神而谓霸王之君兴介葛卢闻牛鸣而知其生三牺之验展禽识海鸟为爰居而讥臧文仲之妄祀史赵以亥有二首为绛县老人之年而士文伯能知其数东方朔识建章驺牙而知远方之来归终军识豹文鼮鼠而为汉武之所赏二事汉书无之晋窦伋亦识鼮鼠而据尔雅以答世祖之问则亦可以为博矣后汉贾逵证神雀以为降胡之证显宗时有神雀五采色帝以逵博物多识问之对曰宣帝威懐戎狄神爵乃集此降胡之证也帝勅兰台给笔札使作神雀颂
　　魏王粲识旧佩而复为玉佩之法周庙欹器汉末不存而晋之杜预则能创意造之当时朝野以其胷中无所不有而美之以武库之号若张华之在晋则为尤博者焉华强记黙识四海之内若指诸掌而又雅爱典籍天下竒秘悉在其所由是博物洽闻世无与比武帝问汉宫制度及建章千门万户则应对如流画地成图时人比之子产而龙肉之异则华能知之化生之验则华能知之临平石鼓槌之无声者取于蜀桐之叩丰城寳劒若龙泉太阿者得于紫气之祥则又非华莫能识之以至指南车之转于铜机欹器之合于鲁庙者齐之祖冲之也覩白鸟之献而知其敬宗庙之应者齐之范云也论宗庙之牺尊而以齐尊之牛形为古之遗制者梁之刘杳也识人日之名而用董勋答问以明其説者则若元魏之魏收答太宗雉集之问而能知秦文公汉光武之祥则若唐之褚遂良辨北虏之駮而诵山海经管子之书以晓之则若宋朝之刘敞不特此也齐陆澄能辨古器为服匿之名而知为单于与苏武之器唐元澹之能辨别铜器为晋阮咸之作此皆所谓博物者也后汉蔡邕知防桐之美而取为焦尾之琴听鼓瑟之音而知其有杀心之兆晋荀朂识赵之牛铎而乐音果谐识宫声之铎振于空地而得钟以成众乐之和则唐李嗣真实能之见按乐之图而辨其为霓裳之三叠则唐王维实能之见岑阳古钟而识其为姑洗之角则唐杨收实能之兹非博于乐乎该综百氏皆避其讳则徐勉以知名于梁尤明姓系自魏晋以降推本其来皆有条序则路敬淳以知名于唐通姓氏学世号肉谱虞世南叹其可畏而美之为人物志则又李守素之所以显于唐者兹非博于谱牒者乎如学天官于唐都受易于扬何习道论于黄子而为六家指要之论则有若司马谈者焉积思经术昼诵书传夜观星宿着新序説苑及洪范五行传论则有若刘向者焉讲六艺传记诸子赋诗数术方伎无所不究而集六艺羣书别为七略攷定律厯着三统厯谱则有若刘歆者焉后汉王景广闚众书又好天文术数之事深沉多艺班固博贯载籍九流百家之言无不通究延笃博通经传百家之书有名京师刘寛学欧阳尚书京易韩诗而星官风角算厯皆防极师法号为通儒樊英习京氏易兼明五经而风角星算河洛七纬推歩灾异皆其所善徐穉学严氏春秋京易欧书而风角算厯河图七纬亦所兼综两汉儒者自经传之外其他所习者如翟方进之好天文星厯蔡邕之好术数天文郑之通三统厯九章算术任安之兼学图防申屠蟠之兼明图纬皆炳然可见者内总朝政外供军旅决断如流宾客辐凑内外谘禀目览诉讼手答牋书耳行听受口并醻应不相参涉悉皆赡举则有若宋之刘穆之者焉博览经史隂阳百家之言精于天文之会自朝廷礼仪策诏军国书记无不闗总而留心于制度科律长于计谋自比张良而谓其稽古过之则莫若于元魏之崔浩梁顾野王遍观经史精记黙识而天文地理蓍龟占候虫篆竒字无所不通后周沈重学业该博为世儒宗而隂阳图纬无不通涉隋刘焯以儒学知名贾马王郑所传章句多所是非而九章筭术周髀七曜推步日月之经量度山海之术莫不穷其秘奥刘光伯于周礼等十三家之义并堪讲授史子文集嘉言美事咸诵于心天文律厯穷覈微妙凡此皆于经传百家号为兼通而不以一艺自名者也
　　氏族
　　古者有姓有氏有族姓出于一而百世不可易者谓之姓别其枝派各取以为号者谓之氏合而言之一派之所出者谓之族如齐本姜姓则姜氏之正派者便是吕氏其他如申国许国之类虽同出于姜姓而枝派却别后世姓氏淆乱俱失其从来今之姓方古之氏也
　　古者天子建国赐姓命氏姓氏所以别其族类之所出也自三代之衰称姓者以国或以族或以地或以官子孙各本于其祖不可改也后世非有亲者附之属籍或加于盗贼夷虏以逆贼异类为同宗然则古之赐姓者别之今之赐姓者乱之也夫为天亲不可以人为而强欲同之岂循礼乎上渎其姓下忘其祖非先王之制不可为后世法也
