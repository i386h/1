<!-- { "loadSidebar": true } -->
　　冕冕一章王祭羣小祀之服其衣而无文裳黻而已其章不足道也故以名之夫干居西北而天事武故黼之色白黒艮居东北而成始终故黻之色青黒天下之理归于所断成于所辨故章服以黻终焉观易隂阳之相代归于复小而辨于物卦象之相推终于未济之辨物居方舜命九官终于黜陟分北周官六计终于防辨皆六服终黻之意也然刚断者先王之所沈潜非向而上之也故黼依设于后借席用黼纯设于下中衣绣黼设于中皆六服后黼之意也衮及黼黻衣绣裳常服黼冔书曰麻冕黼裳语曰致美乎黻冕记曰诸侯黼大夫黻尔雅曰衮黻也凡此皆举其章之末者则余章着矣贾疏云上四衣皆而有画此衣不画而无文其衣本是一故得名一章惟裳刺绣黻而已礼象图云天子之上士三命服冕中士再命服爵弁下士一命服皮弁或曰王之上士三命爵弁服今曰服冕何也曰王之大夫四命服希则上士三命宜服冕若以谓王之士有爵弁而无弁冕其加一命遂为大夫不容躐冕而服希冕礼器曰天子之冕朱绿藻十有二旒诸侯九上大夫七下大夫五此士服冕之证也　诸侯之卿冕缫三就前后各三旒旒三玉用三十八执羔　诸侯之大夫冕再命之大夫缫再就用玉八一命之大夫用玉二缫一就执鴈司服云卿大夫之服自冕而下注云朝聘天子及助祭之服诸侯非二王后其余皆冕而祭又弁师注云三命之卿缫三就缫玉亦朱绿用玉一十八再命之大夫缫再就缫玉亦朱绿用玉八若王朝之大夫上公之卿得用三就同姓封为侯伯者助王祭羣小祀视朔朝日皆服之　陈礼书曰再命之大夫缫再就用玉八一命之大夫用玉二缫一郑云一命之大夫冕而无斿然典命言各视其命之数果一命之冕无斿则其视命之数云者为空言也
　　裨冕裨冕觐礼侯氏裨冕玉藻曰诸侯裨冕以朝乐记曰裨冕搢笏而虎贲之士说剑也荀卿曰大夫裨冕康成释觐礼曰裨之言埤也天子大裘为上其余为裨释玉藻曰裨冕公衮侯伯鷩子男毳是也郑司农释周礼特以鷩为裨冕拘矣
　　鷩冕鷩冕七章鷩雉也雉之为物五色备而成章故曰夏翟亦曰华虫犹中国谓之夏亦谓之华也司服又谓之鷩者别其名也鷩冕以祀先公享射然先公尊矣所服止于此者非卑之于先王以为祭则各以其服授尸尸服如是而王服衮以临之非所以为敬故弗敢也享射亦以鷩冕者王朝觐诸侯以衮冕故享与宾射以鷩冕祭祀以衮冕故大射亦以鷩冕以享与宾射杀于朝觐而大射杀于祭祀故也燕射于寝则皮弁而已贾公彦谓宾射服皮弁燕射服朝服然郑氏释司服谓鷩冕享射者享食宾客与诸侯射则宾射不以皮弁矣又皮弁即王之朝服耳离而二之其说误也　侯伯鷩冕缫七就前后七旒旒七玉共玉九十八缫玉皆三采以上侯伯并同但执信圭躬圭之异耳三礼图云司服曰侯伯之服自鷩冕而下如公之服弁师注云侯伯缫七就缫玉皆三采每缫七成则七斿每斿亦贯玉七瑉玉皆计用九十八韨带绶舄皆与上公同王祀昊天上帝助祭及朝王皆服之王者之后公伯王之子弟封为侯伯皆服以助王祭先公及飨射　王之三公鷩冕缫八就前后各八斿斿八玉用玉二百二十八执圭躬则执璧书曰周公秉圭以冕觐之盖执信圭先儒王执桓圭王之三公八命及其出封皆加一等则是三公一命衮而衣服以九为节其未出封则八命与侯伯同七章之服矣故服鷩冕据未封之时然也
　　山冕考工记曰山以章荀卿曰天子山冕诸侯元冠皮弁缝中贯玉以为饰其衣用布十五升而裳素积弁服眂朝则皮弁服
　　弁师王之皮弁会玉采玉琪象邸玉筓诸侯及孤卿大夫之冕韦弁皮弁弁绖各以其等为之而掌其禁令士冠礼皮弁服素积
　　聘礼宾皮弁聘　诗淇澳曰会弁如星鸤鸠其弁伊骐頍弁有頍者弁宾之初筵侧弁之俄　礼运弁冕兵革藏于私家非礼也玉藻天子皮弁以日视朝明堂位皮弁素积裼而舞大夏
　　后汉舆服志委貌冠皮弁冠同制长七寸髙四寸制如覆杯前髙广后卑锐所谓夏之毋追商之章甫者也委貌以皂绢为之皮弁以鹿皮为之行大射礼于辟雍公卿诸侯大夫士行礼者冠委貌衣端素裳执事者冠皮弁衣缁麻衣皂领袖下素裳所谓皮弁素积者也盖皮弁天子以视朝以宴以聴祭报【郊特牲祭之日王皮弁以聴祭报示民严上也】以舞大夏诸侯以聴朔以巡牲以卜夫人世妇以迎王之郊劳以待聘宾卿大夫以王命劳侯氏【觐礼王使人皮弁用璧劳侯氏】以聘于邻国以卜宅士以冠学士以释菜凡大夫士之朔月皆皮弁服则皮弁之所施者众矣盖人为者多变自然者不易皮弁亦因其自然而已
　　韦弁周礼司服凡兵事韦弁服弁师诸侯及孤卿大夫之冕韦弁皮弁弁绖各以其等为之而掌其禁令或曰周礼有韦弁无爵弁书与冠礼礼记有爵弁无韦弁士之服止于爵弁而荀卿曰士韦弁孔安国曰雀韦弁也刘熈释名亦曰以爵韦为之谓之韦弁则爵弁即韦弁耳观弁师司服韦弁先于皮弁书雀弁先于綦弁【孔安国曰綦弁皮弁也】士冠礼次加皮弁皮弁加爵弁而以爵弁为尊聘礼主卿赞礼服皮弁及归饔饩服韦弁而以韦为敬则皮弁之上非韦弁则爵弁耳此所以疑为一物也【以上并陈礼书】
　　冠弁田猎则冠弁服郑云冠弁冠委貌也委安也服之所以安正容体也若以色言之则曰冠其服则十五升缁布衣素积以为裳养老宴羣臣亦服之其诸侯不限畿内畿外视朝行道皆服之天子诸侯之卿大夫祭其庙亦同服之然则周之委貌殷之章甫夏之毋追并用缁布为之故有冠之名
　　幞头起于周建徳中为四脚盖便于军容也唐武徳四年勑折上巾军旅所服即今幞头贞观中偃武以翼善冠颇类幞头乃宜常服至开元废不用本朝淳化中用之
　　冠制荀卿称鲁公问舜冠于孔子孔子曰古者有务而拘领【书大传务作冒拘作句】汉舆服志曰上古衣毛而冒皮后世圣人见鸟兽有冠角胡之制遂作冠冕缨緌以为首饰则古者冒皮而已及冠冕缨緌之作皆有所象也古者冠其饰有缘其贯有筓其束有武其系有缨其垂有緌古之冠其饰不过缨武缘其名不过毋追章甫委貌而已后世有长冠通天逺游髙山竹皮进贤方山巧士却非却敌之制而其异有若鹬冠鹖冠其怪者有漉酒垫角之类非古也
　　缁布冠郊特牲曰太古冠布斋则缁之其緌也孔子曰吾未之闻也冠而敝之可也玉藻曰始冠缁布冠诸侯下逹曰缁布冠缋緌诸侯之冠也
　　毋追冠白虎通曰夏十三月为正其饰最大故曰毋追毋追言其追大也礼书引礼圗曰毋追有覆杯之状于义或然郑司农言夏后氏之牟追盖古者牟毋通用也记曰毋追夏后氏之道也
　　章甫冠论语曰端章甫儒行曰孔子冠章甫之冠庄子曰孔子冠枝木之冠盖枝木之冠即章甫也白虎通曰商十有二月为正其饰微大故曰章甫章甫者尚未为极其本相当也【礼书】记曰章甫商道也
　　委貌冠左传刘定公谓赵孟吾与子弁冕端委以治民临诸侯晏平仲端委立虎门国语晋侯端委以入武宫董安于曰臣端委以随宰臣盖端衣委貌士以为祭服大夫士以为朝服【私朝服之】天子至士亦以为斋服故刘定公晋侯董安于皆得以服之白虎通曰周十一月为正万物萌小冠饰最小故曰委貌记曰委貌周道也【委貌委曲有貌也】
　　赵惠文冠胡广曰赵武灵王改胡服以金珰饰前前插貂尾为贵职或以北土多寒胡人以貂皮温额后代效之亦曰惠文惠者蟪也其冠文细如蝉翼故名惠文汉因之曰武弁一名大冠诸武官冠之侍中中常侍加黄金珰附蝉为文貂尾为饰侍中插左常侍插右貂用赤黒色汉应劭汉官仪曰金取坚刚百链不耗蝉居髙清洁貂内劲悍而外温润又名鵕防冠幸臣阉孺为侍中皆服大冠天子元服亦为先加双鹖尾置左右名曰鹖冠【鹖鸷鸟之暴疏者也每所撄撮应爪摧碎天子武骑故冠之】晋依之名繁冠一名建冠一名笼冠即惠文冠也齐因之侍臣加貂蝉唯武骑虎贲插鹖尾于武冠上隋名武弁武职及侍臣通服之侍臣加金珰附蝉以貂为饰天子则金博山三公以上玉枝四品以上金枝文官七品以上眊白笔八品以上及武官不眊笔唐因之乗舆加金附蝉平巾帻侍中中书令则加貂蝉侍左右珥武官九品以上亦准此
　　后汉进贤冠古缁布冠文儒者之服也公侯三梁中二千石以至博士两梁自博士以下至小史私学弟子皆一梁宗室刘氏亦两梁冠示加服也　后汉改缁布为进贤儒者之服
　　獬豸冠法冠一曰柱后执法者服之獬豸神羊能别曲直楚王尝获之故以爲冠楚执法者所服也胡广说曰春秋左氏传有南冠而絷者则楚冠也秦灭楚以其君服赐执法近臣御史服之
　　后汉长冠长冠一曰斋冠制如板以竹为里髙祖微时以竹皮为之谓之刘氏冠楚冠制也民谓之鹊尾冠非也祀宗庙诸祀则用之本髙祖所造故以为祭服尊敬之至也
　　唐翼善冠太宗尝以幞头起于后周便武事也方天下偃武采古制为翼善冠自服之元日冬至朔望视朝翼善冠
　　唐进徳冠太宗制之以赐贵臣王制如弁服以金饰梁花趺三品以上加金络五品以上附山云
　　后周常冠武帝时初服常冠以皂纱全幅而后幞发仍裁为四脚
　　斋冠礼书曰太古之斋冠以缁周之斋冠以天子斋则冕而端所谓冕而乗路是也诸侯而下冠端而已故谓冠丹组缨冠綦组缨是也然则诸侯与士之斋则同而尊卑之分则异同故皆冠以一其诚异故组缨殊色以辨其等诸侯丹组缨则阳而已以其纯于徳故也士綦组缨则隂阳杂矣以其不纯于徳故也【礼书】
　　通天冠秦制
　　逺游冠秦采楚制
　　髙山冠汉旧仪云乗舆冠髙山冠
　　方山冠汉制祠宗庙乐人服
　　却非冠汉制
　　樊哙冠汉衞士服
　　却敌冠晋制衞士服
　　建华冠汉制天地五郊明堂舞乐人服
　　巧士冠汉制黄门宦者服
　　黄冠礼书曰黄衣黄冠而祭息田夫也野夫黄冠草服也然则皮弁素服而祭者蜡祭四方百物也黄衣黄冠而祭者腊先祖五祀也
　　冠礼三代之盛典礼素明自诸侯以上则十二而冠【左传晋悼公问鲁襄公年季武子对曰防于沙随之歳寡君以生晋侯曰十二年矣国君十五而生子冠而生子礼也君可以冠矣大夫盍为冠具武子曰寡君在行未可具也请及兄弟之国而假备焉晋侯曰诺公还及衞冠于成公之庙礼也楚共王蜀之防蔡景公为左许灵公为右二君弱皆强冠之】自士以上则二十而冠【郑氏曰士以二十而冠急成人也】筮之于庙冠之于阼阶醮之于客位【古之制礼皆随时而损益之夏商则用醮其醮也每一加醮于客位周人则用醴也三加既毕则乃醴于客位此其或醴或醮之有异也】　周制文王年十二而冠成王十五而冠【通典】汉昭帝十七而冠【元凤元年辨燕王诈时年十四至四年加元服则年十七矣】　五经要义云冠嘉礼也冠首服也首服既加而后人道备故君子重之以为礼之始矣【通典】　通典曰按大戴礼有公符篇云公冠四加天子亦四加又家语冠颂云王太子之冠拟诸侯之冠天子之元子亦拟诸侯四加诸侯之子同于士据此自天子至于诸侯非无冠礼但因秦焚书遂同荡灭其周制士冠礼颇备王者时采行焉东迁以后礼乐废壊固异乎先王之时鲁襄公可冠
