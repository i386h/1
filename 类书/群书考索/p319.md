<!-- { "loadSidebar": true } -->
　　辨周公作诗之意夫豳风者周公之诗若不可为变风矣若不可居于国风之末矣考郑氏之补頴逹之疏则曰豳者周公之事欲尊周公使尊一国故列之于众国之后小雅之前使兼其上下之美非诸国之比也呜呼豳风者周公之心也列之二南次之二雅次之三颂皆可也何居众国之末为尊周公耶此特不得圣人之意强为此言也夫周家之业后稷公刘起之文武成之成王以防冲嗣位周公恐文武之业日坠而天下之未一于周遂置身于可疑不幸四国唱之成王和之使周公睨不之愿后稷公刘文武之业浸浸微矣知其无可奈何乃有七月鸱鸮之诗述创业之艰难以遗成王又欲救于已变之后使天下之人与夫成王百官感其主而成武之继使无周公则变而下之正危而不之扶矣奚有七百年之基业乎
　　豳风独念公刘大王七月之诗非刺成王非美成王也故説先公之风化陈王业之艰难则是思念先公以比叙己志也当时周公所作太师题之曰豳明其然矣而先王豳州经十世知唯念公刘大王者以公刘初居豳之王大王终主豳之君俱是先公之后皆有事难之故周公身遭事难追念处豳先君明是念其后者故知周公所念念此二人
　　豳诗何不列于雅七月诗周公所作也公刘诗召公所作也周公召公等也七月陈王业之本公刘亦云戒以民事美公刘之厚于民其意亦尊也周公作之戒成王也
　　七月之兴当既王之后公刘之兴亦当既王之后其时并尊也然而七月则系豳风公刘列入大雅何也公刘岂非豳国之君七月岂非公刘之诗乎先儒以为周公遭变故七月为豳风召公先变故公刘为大雅其然乎其不然乎豳风者名之为豳实周公诗耳周公之诗何不名曰周公国风而曰豳乎周者畿内国也畿内诸侯上系于王不得国风也何不编于鲁鲁者伯禽封耳周公不之鲁也何不编之雅与公刘之相伦公刘之诗言其政事七月之诗言其风俗既曰风矣不得编于雅矣周公作诗意在于豳而周公之诗无所可系故因谓之豳也就豳言之七月东山皆正风也鸱鸮以下皆变风也由是言之豳七月自无縁入雅不得云遭变故为变风也且以七月东山为变风世复有不变风者乎曰然则鸱鸮破斧之属何不列之于雅曰列之于雅是为变雅成王虽疑周公而终任之摄政六年而后复子明辟君臣之道亦无间矣君子成人之美故不使成王之世有变雅之声而特引其诗使还周公也曰东山之诗非刺也亦何以不入于雅曰当此之时成王犹谅闇故兹事不得为成王之美亦不入雅明总已之际责在冡宰也与春秋毛伯来求金相似乃知圣人之意六经如合符契耳
　　管蔡何以列于雅谱曰棠棣闵管蔡之失道何故列于文王之诗正义曰周公虽内伤管蔡之不睦而作亲兄弟之诗外若自然须亲不欲显管蔡之有罪縁周公此志有隐忍之情若在成王诗中则学者知由管蔡而作是彰明其罪非为闵之由此故为隐推进而上之文王之诗因以见文王有亲兄弟之义也
　　诗二雅
　　郑氏云二雅皆周室居西都丰镐之时诗也小雅正十六篇自鹿鸣至菁菁者莪是也有其义无其辞者六变雅正十四篇自六月之后也
　　雅颂何以称什什伍者部别聚居之名风及商鲁颂以当国为别诗少可以同卷而雅颂篇数既多不可混并故分其积篇每十篇为卷即以卷首之篇为什长卷中之篇皆统焉言鹿鸣至鱼丽凡十篇其总名之是鹿鸣之什者宛辞言四牡之等篇皆鹿鸣之什中也故乐师注云彻者歌雍雍在周颂臣工之什言雍篇在臣工之什中是卷首之篇为什长以统余篇之目也【正义】
　　雅题何以称同大小雅传谱正义曰国风皆题诸国之名知其风土所在雅题不同周者以雅与国风殊絶又无异代相渉故不言周也
　　小雅大雅之别孔氏曰王政既衰变雅兼作取大雅之音歌其政事之变者谓之变大雅取小雅之音歌其政事之变者谓之变小雅故其变雅之美刺皆由音体有小大不复由政事之有小大也【正义】
　　小雅何以先大雅孔曰小雅所陈有饮食賔客赏劳羣臣燕赐以怀诸侯征伐以强中国乐得贤者养育人材于天子之政皆小事也大雅所陈受命作周代殷继伐荷先王之福禄尊祖考以配天醉酒饱徳能官用士泽被昆虫仁及草木于天子之政皆大事也诗人歌其大事制为大体述其小事制其小体体有大小故分为二焉风见优劣之差故周南先于召南雅见渐积之义故小雅先于大雅此其所以异也
　　大雅小雅之乐上下雅谱曰其用于乐曰君以小雅天子以大雅然而享賔或上取燕或下就天子享元侯歌肆夏也则非元侯者不得歌之肆夏颂之族类颂下唯有大雅故知于诸侯歌文王也传文又言文王两君相见之乐是诸侯于邻国之君亦歌文王与天子于诸侯同也乡饮酒燕礼合乐皆降于升歌歌鹿鸣合乡乐则于歌文王者当合鹿鸣歌肆夏者当合文王也
　　诸侯曷用小雅之乐小雅之为天子之政所以诸侯得用之者以诗本縁政而作臣无庆赏威刑之政不得有诗而诗为乐章善恶所以为劝戒尤美者可以为典法故虽无诗者令得进而用之所以风化天下故曰用之乡人焉用之邦国焉因其节文使之有等风为夫妇之道生民之本王政所重欲天下变化之故风为乡乐风本诸侯之诗乡人所用故诸侯进用小雅
　　小雅曷无刺厉王诗谱曰小雅之臣何以独无刺厉王曰有焉十月之交雨无正小旻小宛之诗是也汉兴之初师移其第耳
　　鹿鸣何以先小雅孔曰采薇序云文王之时西有昆夷之患北有玁狁之难以天子之命将率歌采薇以遣之出车以劳还枤杜以勤归则采薇等篇皆文王之诗天保以上自然是文王诗也鱼丽序文武并言则鱼丽武诗也鹿鸣至天保六篇言燕劳羣臣朋友是文事也采薇三篇言命将出征皆是武事也故鱼丽序云文武以天保以上治内采薇以下治外既以治内为先君为元首臣为股肱君能推诚以乐下臣能尽忠以事上此为政之尤急故以鹿鸣燕羣臣嘉賔之事为首也
　　六月小雅之变六月宣王北伐也郑氏曰从此至无羊十四篇是宣之变小雅
　　辨六月言废兴之由李曰六月之序总言废兴之由文武成康自鹿鸣之兴至于菁菁者莪之诗此周之所以兴也至于厉王之世斯道扫地小雅尽废此周之所以衰也
　　大雅
　　大雅正变之篇大雅正十八篇变十三篇自文王卷阿为正雅自六月之后为变雅
　　公刘何列于大雅见前豳诗何不列于雅
　　诗周颂
　　周颂之作按左氏传曰武王克商作颂曰载戢干戈云云郑谱云在周公复政成王即政之初
　　三颂为体各异颂诗直述祭祀之状不言得神之力但美其祭祀是报徳可知此解颂者唯周颂耳其商鲁之颂异于是矣商颂虽是祭祀之歌祭其先王之庙述其生时之功正是死后颂徳非以成功告神其体异于周颂也鲁颂主咏僖公功徳才如变风之美者耳义与商颂异也颂者美诗之名王者不陈鲁诗鲁人不得作风以其得用天子之礼故借天子美诗之名改称为颂非周颂之流也孔子以其同有颂名故取备三颂耳置之商颂前者以鲁周之宗亲同姓使之先前代也【正义】辨颂体章句不一孔曰周颂三十一篇及那烈祖鸟皆一章者以其风雅人事刺过论功志在匡救一章不尽重章以申殷勤故风雅之篇无一章者颂者太平徳治之歌述成功以告神直言冩志不必殷勤故一章而已鲁颂不一章者鲁颂美僖公之事非告神之歌此则论功颂徳之诗亦殷勤而重章也虽云盛徳之同鲁颂实不及制故颂体不一也
　　颂诗何以言周雅不言周颂言周者以别商鲁也周葢孔子所加也书议列虞夏商周书各为一列当代异其第则诗本亦当代为别商颂不与周颂相杂为次第也既有商鲁须题周以别之故知孔子加周也
　　诗鲁颂
　　周公伯禽受封于鲁十四世至僖公能遵伯禽之法既薨而国人美之季孙行父请命于周史克作颂
　　鲁僖何以有颂谓颂者美盛徳之形容是咏歌之善称王者有成功盛徳然后声作焉今鲁诗称穆穆鲁侯敬明其徳是美徳也既克淮夷孔叔不逆是成功也故借其嘉称以美其人言其所美有形容之状故称颂也以作颂非常故特请之天子以鲁周公后僖公又实贤君故特尊之不然亦不得转借其名而作颂也【鲁颂谱】辨僖公能遵伯禽之法如禘太庙不郊三望皆为春秋所讥然为小失非有损于国家僖以鲁之先君国事多废逺遵伯禽之法能复周公之宇故臣子请而作颂【正义】
　　辨鲁僖公之有颂颂之为体非徒天子用之诸侯之臣子凡所以祝颂其国者亦得用之僖公既没鲁人述陈其功徳以告于王王命鲁臣之能文者颂之其君比之诸侯则贫俭其时比之春秋则小康其事则臣子之愿心而非有谄畏此孔子所以取而録之也
　　鲁颂皆史克所作駉颂序云史克所作是广言作颂不指駉篇则四篇皆史克所作閟宫云新庙奕奕奚斯所作自言奚斯作新庙耳而汉世文人班固王延夀之等自谓鲁颂是奚斯作之谬矣故王肃云当文公时鲁贤臣季孙行父请于周而令史克作颂四篇以祀是肃意以其作在文公之时四篇皆史克所作也
　　鲁颂惟閟宫可疑李曰鲁颂四诗惟閟宫独为可疑如駉之诗言牧马之事有駜之诗言君臣宴饮泮水言其修泮宫服淮夷虽其事僖公未能尽之然所褒之事犹为可褒也至于閟宫之诗则所褒者非可褒之事也毁誉失真莫此为甚且如閟宫之诗言祀姜嫄后稷至于文武大王与夫郊天之祭鲁以诸侯之国而祀姜嫄后稷周之先王不可也郊天之祭亦不可也此诗乃盛称祭庙与郊天之祭以示夸耀不亦过乎此序美僖公能复周公之宇也亦不可信诗序徒见诗中言居常与许复周公之宇故附防以为复周公之宇殊不知诗人所言乃祝颂之辞也如曰天锡公纯嘏眉夀保鲁与夫万有千歳眉夀无有害皆是祝颂之辞若以万有千歳眉夀无有害果为非祝颂之辞则是僖公果有万有千嵗乎故此序言复周公之宇亦为可疑也
　　诗商颂
　　商髙宗中兴时有作诗颂之者武王灭商封微子代殷后七世至戴公当宣王时正考父得商颂十二篇于周太师归以祀其先王孔子録诗时得五篇矣
　　商颂着后王之义正义曰今诗是孔子所定商颂止有五篇明是孔子録诗之时已亡其七篇唯得此五篇而已王者存二王之后所以通夫三统夏之篇章既已泯弃唯有商颂而已孔子既録鲁颂同之三王之后乃复取商颂列之以备二颂着为后王之义使后人监视三代之成法其法莫大于是言圣人之有深意也
　　周太师何得商颂谱问曰周太师何由得商颂曰周用六代之乐故有之正义曰以用六代之乐乐章固当有之故得有商颂也然则自夏以上周人亦存其乐而竟无其诗者或本自不作或有而灭亡故也此商颂五篇自是商世之书因宋而后得有故郑为谱因商而又序宋也
　　宋何以无变风商颂谱问者曰列国政衰则变风作宋何独无乎曰有焉乃不録之王者之后时王所客也廵狩述职不陈其诗亦是无贬黜客之义也
　　杂论
