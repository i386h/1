<!-- { "loadSidebar": true } -->
　　常周礼司常日月爲常王建太常巾车玉路建太常十有二斿以祀司马仲秋教治兵王载太常觐礼天子乗龙载大旂象日月升龙降虎郊特牲曰旂十有二斿龙章而设日月象天也考工记曰弧旌枉矢以象弧也书曰厥有成绩纪于太常礼书曰太常不特祀天而已至于拜日礼月祀方明礼四渎礼山川皆载焉祭祀朝觐节服氏衮冕六人维王之太常
　　旂司常交龙爲旂诸侯建旂巾车金路建大旂以宾同姓以封司马仲秋教治兵诸侯载旂觐礼侯载龙旂弧韣考工记曰龙旂九斿以象大火诗曰龙旂阳阳龙旂承祀龙旂十乗左传曰分鲁公以大路大旂史记曰龙旂九斿所以养信也
　　旗司常熊虎爲旗师都建旗司马仲秋治兵军吏载旗考工记龙旗六斿以象伐也【郑氏曰伐属白虎宿与参连体而六星故六斿】旗之所用不特军旅田猎野役之事而已凡祭祀各建其旗会同宾客亦如之后世秦于四时各有其旗【月令春青旗夏赤旗中央黄秋白冬黒】郑有蝥弧晋有蠭旗以至呉王之建肥胡武之灵辀田蚡之曲旃后汉之云罕皆一时之观美而已
　　旟司常鸟隼为旟大阅州里建旟司马治兵百官载旟二者不同何也礼书曰州里建旟者州里之常百官载旟一时之事军国之容耳诗曰孑孑干旟盖州里之臣尔雅曰错革鸟曰旟辀人曰鸟旟七斿象鹑火也旐司常蛇为旐又曰县鄙建旐大司马曰郊野载旐盖田役军旅王事也虽命教不同而同于四斿其所辨异者有名号存焉考工记辀人曰蛇四斿以象营室尔雅曰缁黄充幅长寻曰旐诗曰设此旐矣
　　旜物司常通帛为旜杂帛为物又曰孤卿建旜大夫建物司马治兵师都载旜乡遂载物左氏曰亡大旂之左旜又曰分康叔以少帛旃爲大赤【注大赤通帛象路建大赤以朝异姓以封】故孤卿建之物爲少帛【注大白商之正色□路建大白以即戎以封四衞】故士建之礼书曰旜物之斿经无其说公侯伯子男旂斿皆以命数为节意者旜物之斿亦称其命数欤
　　旞旌司常全羽爲旞析羽爲旌又曰道车载旞斿车载旌礼书曰道车象路也斿车木路也象路建大赤以朝木路建大麾以田【注曰麾不在九旂以正色言之则黒夏后氏之建绥是也】而有旞旌者盖朝则建大赤燕出入则建旞田则建大麾鄙则载旌旞旌皆注旄而旄与羽又注于旗则羽可以饰旗又可以爲旗也
　　大麾以田夏后氏之正色
　　大帛以即戎商之正色
　　翿旌君射于国中以翿旌爲获白羽与朱羽揉鸣脰韬杠三刄
　　龙旗君射于境所用也画龙于通帛之上○难曰周礼司常掌九旗各有所属也攷之曲礼有绥旌结旌之文而司常缺焉不载何也盖司常掌九旗之物各有属以待国事皆名其用而已非言其义也曲礼则言其义矣司常名其用故各指其制言之曲礼言其义故武车之旌曰绥旌绥者欲其安也临武事则所贵在安徳车之旌曰结旌结者欲其固也执徳则所贵在于固然则绥旌结旌不言于司常非无之也其在武车则爲绥旌矣其在徳车则爲结旌矣唐之礼仪文物藏在有司时世而用之故车旗之制其合于古者职在太常其不合于古者无足道也○旗者所以附众出令不可不肃也司马相如曰曳明珠之旗亦闻三代之旗以明月之珠而饰乎此后世之制所以不如古也○由汉及唐卤簿繁盛旗旛之龙弥野防汉虹旌绛节白虎黄幡无复先王之制矣此所谓用与礼并弃而开其侈心者也
　　冕服类
　　冕服之作尚矣书称舜曰予欲观古人之象日月星辰山龙华虫作会宗彛藻火粉米黼黻絺绣黼黻而上象服也象服有冕礼记曰有虞氏皇而祭夏后氏收而祭商人冔而祭周人冕而祭则皇收而下皆冕也孔子称禹致美乎黻冕书称伊尹以冕服奉嗣王诗称商之孙子常服黼冔则夏商服章盖与古同矣
　　世本曰黄帝作冕服
　　史记曰放勲黄收纯衣　礼记玉藻曰天子玉藻十有二旒前后邃延龙卷以祭元端而朝日于东门之外听朔于南门之外诸侯元端以祭禆冕以朝　郊特牲曰祭之日王被衮以象天【郑氏谓有日月星辰之章此鲁礼也周礼昊天上帝则大裘而冕】戴冕璪十有二旒则天数也　祭义曰易抱南面天子卷冕北面
　　左臧哀伯曰衮冕黻珽带裳幅舄衡紞纮綖昭其度也火龙黼黻昭其文也子太叔曰爲九文六采五章以奉五色
　　周语单襄曰陈侯弃衮冕而南冠以出不亦简防乎哉荀子曰天子朱裷衣冕诸侯裷衣冕又曰天子山
　　冕诸侯冕
　　家语曰黄帝与炎帝战克之始垂衣裳作黼黻又曰将郊天子皮弁以聴祭报郊之日天子大裘以黼文被裘象天既至泰坛王脱裘矣服衮以临燔柴戴冕璪十有二旒则天数也
　　上公衮冕缫九就前后九旒旒九玉共五百六十二缫玉三采朱白苍执桓圭三礼图云司服云公之服自衮冕而下注云自公衮冕至卿大夫之冕皆朝聘天子及助祭之服诸侯非二王后皆冕而祭又弁师云诸公之缫斿九就瑉玉三采其余如王之事注云三采朱白苍其余綖纽皆覆朱里与王同缫斿皆三采每缫九成则九斿每斿九玉计用玉百六十二其五冕之板亦广八寸长尺六寸前圆后方又觐礼注云公衮有降龙无升龙又明堂注韨画山火而无龙祭义云诸侯冕而青纮张镒图云其服衣纁裳朱绂素带朱瑑终辟佩白玉而组绶赤舄黒絇繶纯其方伯及王之子弟出封侯伯皆得服之朝王助祭焉　新图云司服曰公之服自衮冕而下如王之服而郑氏谓上公衮无升龙又其冕九斿误矣弁师曰诸侯之缫斿九就瑉玉三采其余如王之事盖曰诸侯之缫斿九就则公十有二斿可知公衮冕十有二斿侯鷩冕九斿则毳冕七斿希冕五斿冕三斿可知旧图谓侯伯之服鷩冕七斿子男毳冕五斿公之孤希冕四斿则以上失于公衮冕九斿又于冕三斿爲之说也一曰凡冕于天子皆十二旒诸侯皆九旒故记曰天子十有二旒诸侯九旒弁师云诸侯缫斿九就诸侯盖通称也　司裘仲秋献良裘季秋献功裘公之服自衮冕而下侯伯之服自鷩冕而下子男之服自毳冕而下孤之服自絺冕而下卿大夫之服自冕而下士之服自皮弁而下其斋服有端素端　节服氏掌祭祀朝觐衮冕六人维王之太常诸侯则四人其服以如之郊祀丧冕二人执戈送逆尸从车行人以九仪辨诸侯之命等诸臣之爵以同邦国之礼而待其宾客上公之礼冕服九章侯伯冕服七章子男冕服五章
　　秦灭礼学郊社服用皆以袀【音钧】以从冕旒前后邃綖以祭【蔡邕独断曰袀绀缯也班固东都赋注云袀皂也】
　　汉兴因陋就简虽叔孙通制绵蕞之仪特出一时草创无所稽考髙皇竹皮之冠文帝弋绨之衣谓之不忘旧不侈靡可也其如废礼何贾生易服色之请正欲以感悟而犹谦让未遑故终汉世制度视古莫及世徒讥班固不志舆服夫岂知固之深意正所以明汉家无制度也
　　后汉舆服志曰上古穴居而野处衣毛而冒皮后世圣人观翚翟之文荣华之色乃染帛以效之成以爲服见鸟兽有冠角防胡之制遂作冠冕缨蕤凡十二章至周九章秦灭礼学郊祀之服皆以袀汉承秦故至显宗初服旒冕衣裳文章赤舄絇屦衣裳上纁下乗舆备文日月星辰十二章三公诸侯用山龙九章九卿以下用华虫七章皆备五采大佩赤舄絇屦以承大祭冕冠垂旒前后邃延玉藻孝明皇帝永平二年初诏有司采周官礼记尚书臯陶篇乗舆服从欧阳说公卿以下从大小夏侯伏胜说冕皆广七寸长尺二寸前圆后方朱绿纁下上前垂四寸后垂三寸系白玉珠爲十二旒以其绶采色为组缨三公诸侯七旒青玉为珠卿大夫五旒黒玉为珠皆有前无后各以其绶采色为组缨旁垂黈纩郊天地宗祀明堂则冠之　自髙祖以竹皮爲冠宗庙诸祀皆用之至显宗初服冕旒衣裳文章赤舄以祀天地其祀天地明堂皆冠旒冕衣裳上下纁天子备日月星辰十二章三公诸侯九章卿以下七章诏有司采周官礼记尚书爲冕广七寸长尺二寸前圆后方以其绶采色爲组缨【防要】
　　宋齐皆王公平冕九旒衣山龙以下九章卿七旒衣华虫以下七章
　　后周设司服之官掌皇帝十二服祀昊天上帝则苍衣苍冕祀东方上帝及朝日则青衣青冕祀南方上帝则朱衣朱冕祭皇地只中央上帝则黄衣黄冕祀西方上帝及夕月则素衣素冕祀北方上帝祭神州社稷则衣冕享先皇加服纳后朝诸侯则象衣象冕十有二章衮冕自龙以下凡九章山冕八章鷩冕七章通十有二旒诸公之服九一曰方冕二曰衮冕九章三曰山冕八章四曰鷩冕七章五曰火冕六章六曰毳冕五章七曰韦冕八曰皮弁九曰冠诸侯服自方冕而下八无衮冕俱八旒诸伯服自方冕而下七又无山冕俱七旒诸子服自方冕而下六又无鷩冕俱六旒诸男服自方冕而下五又无火冕俱五旒三公之服九一曰裨冕二曰火冕六章三曰毳冕五章四曰藻冕四章五曰绣冕三章六曰爵弁七曰韦弁八曰皮弁九曰冠三孤之服自裨冕而下八无火冕公卿之服自裨冕而下七又无毳冕上大夫之服自裨冕而下六又无藻冕中大夫之服自裨冕而下五又无皮弁下大夫之服自裨冕而下四又无爵弁士之服三一曰祀弁二曰爵弁三曰冠庶士之服一冠
　　隋改后周制度乗舆衮冕垂白珠十有二旒服十二章皇太子衮冕垂白珠九旒服九章王国公开国公三公衮冕青珠九旒服九章侯鷩冕八旒服七章伯鷩冕七旒服七章子毳冕六旒服五章男毳冕五旒服五章唐制天子之服十四大裘冕者祀天地之服也广八寸长一尺二寸以板爲之黒裘纁里无旒衮冕广一尺二寸长二尺四寸金储玉簪导垂白珠十二旒鷩冕八旒七章絺冕六旒三章冕五旒裳刺黼皇太子之服六衮冕白珠九旒羣臣之服二十有一衮冕者一品之服也九旒青爲珠贯三采玉鷩冕者二品之服也八旒毳冕者三品之服也七旒絺冕者四品之服也六旒元冕者五品之服也以罗爲之五旒衣韨无章裳刺黻一章平冕者郊庙武舞郎之服也黒衣绛裳爵弁者六品以下九品以上从祀之服也以防爲之无旒【陈祥道礼书】
　　唐杨景奏议论服色制度议曰古者太昊包牺氏仰以观象俯以察法造书契而文籍生次有黄帝垂衣裳而天下理易服色者谓夏后氏尚黒殷人尚白周人尚赤至于山龙华虫宗彛藻火粉米黼黻此又百代可知之道也谨按虞书曰予欲观古人之象日月星辰山龙华虫作会宗彛藻火粉米黼黻絺绣由此言之则其所从来者尚矣夫日月星辰者明光照下土也山者布散云雨象圣王泽沾下人也龙者变化无方象圣王应机布教也华虫者雉也身被五采象圣王备兼文明也宗彛者武蜼也以刚猛制物象圣王神武定乱也藻者逐水上下象圣王随代而应也火者陶冶烹饪象圣王至徳日新也米者人恃以生象圣人物之所頼也黼能断割象圣主临事能决也黻者两己相背象君臣可否相济也逮有周氏以日月星辰爲旌旗之饰又登龙于山登火于宗彛于是乎制衮冕以祀先王也九章者注于阳数也以龙爲首章者衮者巻也龙徳神异应潜见象圣王深沈逺智卷舒神化也又制鷩冕以祭先公鷩者雉也有耿介之志表公有贤才能守耿介之节又制毳冕以祭四望也四望者岳渎之神也武蜼者山林所生也明其象也制端冕以祭社稷土谷之神也粉米由之成也象其功也又制冕以祭羣小祀也百神异形难可徧拟但取黼黻之相背异名夫周公之多才也故治定制礼功成作乐以孔子之圣也故行夏之时服周之冕先王之法服乃备于此矣
