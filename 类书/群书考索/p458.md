<!-- { "loadSidebar": true } -->
　　书次以求晦朔书十二次以求月之晦朔而嵗成矣疏曰十二次亦曰十二辰日月之所防也晋志云班固取三统厯十二次配十二野其言最详又有费直说周易蔡邕月令章句所言颇有先后魏太史令陈卓更言郡国所入宿度今附而次之自轸十二度至氐四度为夀星扵辰在辰郑之分野属兖州自氐五度至尾九度为大火扵辰在夘宋之分野属豫州自尾十度至南斗十一度为析木扵辰在寅燕之分野属幽州自南斗十二度至须女七度为星纪扵辰在丑吴越之分野属扬州自须女八度至危十五度为枵扵辰在子齐之分野属青州自危十六度至奎四度为陬訾扵辰在亥衞之分野属并州自奎五度至胃六度为降娄扵辰在戍鲁之分野属徐州自胃七度至毕十一度为大梁扵辰在酉赵之分野属冀州自毕十二度至东井十五度为实沈扵辰在申魏之分野属益州自东井十六度至栁八度为鹑首扵辰在未秦之分野属雍州自桞九度至张十六度为鹑火扵辰在午周之分野属三河自张十七度至轸十一度为鹑尾扵辰在已楚之分野属荆州此班固所志也其费直蔡邕之说所先后或一二度或三四度多不过六度又陈卓范蠡鬼谷先生张良诸葛亮谯周京房张衡并云角亢氐辰郑兖州房心邜宋豫州尾箕寅燕幽州斗牛女丑吴越扬州虚危子齐青州室壁亥衞并州奎娄胃戍鲁徐州昴毕酉赵冀州觜参申魏益州井鬼未秦雍州栁心张午周三河翼轸已楚荆州皆不计星度举其大纲耳夫天运一周日移一度月移十三度十九分度之七日舒月速当其同谓之合朔舒先速后近一逺三谓之相与为衡分天之中谓之望以速及舒光尽体怯谓之晦凡十二晦朔而嵗成焉张衡灵宪曰日譬则火月譬则水火则外光水则含景故月光生扵日之所照魄生扵日之所蔽当日则光盈就日则光尽也皇极外书言月本黑受日之光而白与灵宪之说合矣此所以有晦朔也星家扵诸纬行度皆能着厯惟月行最速未及八刻已移一度不可着厯其为算法积分成度求之久逺易致差谬欲明其要不若求之晦朔日之所次则月之所防也自朔日计之每日行十三度十九分度之七至晦又求之防则望所次皆可得而推虽不中不逺矣日月之行皆有盈缩日盈月缩则后中而朔月盈日缩则先中而朔故曰虽不中不逺矣日月之防是为十二次十二次之所防则十二朔之所纪也十二晦朔虽曰成嵗常有余分盖日行三百六十五日有二十五刻而周天月行二十九日有五十三刻强而与日防凡三百五十四日有三十七刻而十二晦朔终矣每嵗余十日有八十八刻三嵗余三十二日有六十四刻而置閠受二十九日有五十三刻尚余三百有十一刻通十九嵗计之共余二百六日有七十二刻凡置七閠受二百六日有七十一刻乃无余分故扬雄太元十九嵗为一章一章者閠分尽也按六厯诸纬与周髀云日月同起扵端度日舒月速凡日行十九周月行二百五十四周而复防子端是为一章后汉制曰閠七而受其嵗十九名曰章是也四章为蔀蔡邕月令章句曰七十六年为蔀首是也二十蔀曰纪纪法一千五百二十年三纪为元韩子曰四千五百六十嵗为元是也此所以书十二次以求月之晦朔而嵗成也
　　纬星可以数测其余纬星自可随其迟速以数步之也疏曰上文既眀日月之行矣其余纬星谓五星也木东方曰嵗星火南方曰荧惑金西方曰太白水北方曰辰星土中央曰镇星张衡灵宪曰日者阳精之宗月者隂精之宗五星五行之精也日行黄道日与五星皆出入黄道也隋志载宋元嘉十七年作小浑天其日月五星悉居黄道不着出入之度盖为之大约云耳唐志载李淳风黄道仪以玉衡璇规别带日道旁列二百四十九交以擕月逰一行更造防仪黄道内施白道月环其法太烦所以难述然则月与五星大约出入黄道其纎悉则付之造厯者考其出入之度以推日月之交蚀五星之留速有差则以浑天占之盖浑天者象也厯纪其详象着其晷厯象与天合而七政齐厯象不与天合则黄道差而七政不齐其厯与象皆当脩也按汉志月有九行者黒道二出黄道北赤道二出黄道南白道二出黄道西赤道二出黄道东一行考月行出入黄道为圗三十六究九道之増损作大衍厯五代司天考载王朴明九道以步月作钦天厯曰九道者月轨也其半在黄道内半在黄道外去极逺六度出黄道谓之正交入黄道谓之中交自古虽有九道之说盖亦知而未详徒有祖述之文而无推步之用今以黄道一同分为八节一节之中分为九道尽七十二道而使日月无所隠其邪正之势焉盖月之出入黄道时异而日不同非浑天所能述要之极逺不过六度则大数可知矣五星行度有舒有速金水辅日而行谓之辅星一嵗一周天火曰荧惑二嵗周天木曰嵗星嵗易一次十二嵗而周天土曰镇星三十嵗而周天其盈缩也近日而疾逺日而迟去日极逺势尽而留此其大畧也或曰七政不齐则厯当脩固矣浑象亦有修乎曰安得无修观尧典与月令中星不同则黄道之交至凡七十八年一修矣黄道定而七政齐故曰其余纬星自可随其迟速以步之也
　　经星或防或着经星有防有着凡万有一千五百二十疏曰前汉志云凡天文在圗籍昭昭可见者经星常宿中外官凡百一十八名积数七百八十三星皆有州国官宫物类之象张衡灵宪曰星也者体生扵地积成扵天列宿错峙各有所属中外之官常明者百有二十四可名者二百二十为星上千五百而海人之占未存焉防星之数盖万有一千五百二十庶物蠢蠢皆得系命晋志云武帝时太史令陈卓总其石巫咸三家所着星圗大凡二百八十三官一千四百六十四星以为定纪盖灵宪所谓常明可名之星也唐志云使者六相元太言交州望极才髙二十余度八月海中望见老人星下列星粲然眀大者甚众古所未识乃浑天家以为常没地中者也大率去南极二十度以上之星则见盖灵宪所谓海人之占未存焉者也防星不可胜穷故举而当诸万物之数曰万有一千五百二十也
　　南北枢以象二极今斜倚南北枢去地髙深各二十六度以象二极
　　疏曰王蕃曰天地之体状如鸟卵天包地外犹殻果黄也周旋无端浑浑然故曰浑天也又曰浑象之设地当在天中其势不便故反观其形地为外国扵已解者无异在内盖自古作浑象皆然惟吴葛洪与宋钱乐之所作使地居扵天中后之人亦不用其法盖其势不便也今置木柜以为地平盖从古法葛洪曰北极出地三十六度南极入地三十六度两极相去一百八十二度半强绕北极径七十二度常见不隠绕南极七十二度常隠不见唐志曰地三百五十一里八十步而极差一度林邑极髙十七度四分周圎三十五度常隠铁勒极髙五十二度周圎百四度常见不隠然则南北极去地髙深各距三十六度据阳城而言也
　　着赤道以定昏旦之中星着赤道带天之腹书二十八舍以分周天之度而昏旦之中星定矣
