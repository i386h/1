<!-- { "loadSidebar": true } -->
　　三师太师太傅太保古官　殷太甲时伊尹为太保纣时胥余为太师【见汉仪注】　又记曰虞夏商周有师保疑丞成王作周官立太师太傅太保兹为三公尚书逸礼三公为太师周公为太傅召公为太保　前汉承秦制阙三公之位　吕后以王陵为太傅陵免官省平帝元始元年始置太师太傅太保金印紫绶太师位在太傅上太保次太傅【汉百官表】　汉志傅保在三公上号曰上公【初学记】　明虽天子必有所师【六典】　东汉以后常曰上公【初学记】其后或置或废大抵无所綂职晋初依周备三公三公之职太师居首景帝名师故置太宰以代之【宋百官志】宋太师太傅太保为三公训护人主道以徳义天子加拜以不臣之礼非其人则缺【宋书】　南齐唯置太傅【南齐百官志】至后魏特称三师以正其名正一品然非道徳崇重则不居其位无其人则缺之【六典】　后齐多循后魏置太宰太傅太保是为三师【隋百官志】近代陈多以为赠官【六典】　后周改为三公【六典及注】　隋髙祖既受命置三师三公三师不主事不置府僚葢与天子坐而论道者也【隋百官志】炀帝即位废三师官【隋百官志】　唐太师太傅太保各一人是为三师【唐百官志】其或亲王自拜者但存其名耳【六典及注】　宋之制以太师太傅太保为三师　太祖时符彦卿为太师李彝兴自守太傅为太尉髙保融自守太保为太傅　元祐令太师太傅太保为三师三公之官尤重太师赵韩王以勲文潞公以年方得之此二年不拜自司空五迁至太师　王文正公吕文靖公皆任相二十年才以太尉致仕可见宋朝重太师之官也　政和二年诏曰太师太傅太保此古三公之官为宰相之任今为三师然古无三师之称合依三代为三公官不必备惟其人为真相之任若除三公即为宰相　靖康末诏依元丰故事以仆射为宰相三公止为阶官不复与三省之政焉【职畧】
　　三少
　　周以少师少傅少保为三孤贰公化寅亮天地弼予一人　通典曰此三官名曰三孤孤特也言卑于公尊于卿特置此三人　书微子殷既错天命微子作诰【公师少师佐少师孤卿】秦汉而下省
　　前汉百官公卿表太师太傅太保为三公又立三少为之副少师少傅少保是为三孤与六卿为九焉
　　后汉百官志太傅天子燕业反其学左右之习诡其师合诸侯遇大臣不知文雅之辞已语之适简闻少诵不博不习此少师之责也天子居处出入不以礼衣服冠带不以制御服列侧不以度采服从好不以章忿恱不以义与夺不以节此少傅之责也天子居处燕私安而易乐而取饮食不时醉饱不节寝起早晏无常玩好器弄无制此少保之责也
　　后周置三孤以贰三师
　　宋初沿唐制置三师以太尉司徒司空为三公　元丰肇新官制于三师三公无所改　政和二年诏司徒司空周六卿之官非三公之任乃今之六曹尚书是也太尉秦官居主兵之任亦非三公太尉司徒司空并罢依周制三孤之官乃次辅之任或称三少为次相之任通典【续防要】
　　检校官
　　唐有检校官　宋之制检校官一十九三公三师六左仆射至水部郎共十三　元丰官制行左仆以下皆为职事官故罢之凡三师三公除授自司徒迁太保太保迁太傅太傅迁太尉太尉迁太师检校官亦如之【续防要】　政和二年罢太尉司徒司空以少师少傅少保为三少后亦置检校官　绍兴七年士褭检校少师钱忱检校少保
　　宰相
　　黄帝置六相谓得蚩尤而明天道得太常而察地理得苍龙而辨东方得祝融而辨南方得风后而辨西方得后土而辨北方谓之六相
　　尧有十六相　虞舜臣尧举八恺使主后土以揆百事莫不时叙地平天成举八元使布五谷于四方内平外成谓之十六相【并通典】
　　殷汤有左右相　以伊尹为右相以仲虺为左相【宋百官志】
　　武丁得傅说爰立作相王置诸其左右【书说命篇】周成王有左右相　召公为保周公为师相成王为左右亦其任也
　　秦悼武王二年始置左右丞相官　以樗里疾甘茂为左右丞相茂为左疾为右【史记】　荘襄王又以吕不韦为丞相及始皇立尊吕不韦为相国则相国丞相皆秦官也　金印紫绶掌丞天子助理万几　秦初有左右荀恱曰秦本次国命卿二人是以置左右丞相无三公官至二世复有中丞相
　　汉髙帝即位置一相绿绶　髙帝三年拜曹参为假左丞相即汉初丞相当有左右今言一丞相或汉书之误　以萧何为之及诛韩信乃拜何为相国何薨以曹参为之　孝恵髙后置左右丞相　文帝二年复置一丞相月俸六万　初陈平为左丞相及诛诸吕文帝初立平乃谢病以让周勃乃以勃为以丞相位第一平为左丞相位第二勃免平专为左相　武帝用刘屈牦为左丞相分官局为两府虚其名以待四方之选　成帝绥和元年御史大夫何武建言宜建三公官定卿大夫之任分职授政以考功效于是上拜曲阳侯王根为大司马而何武自御史大夫改为大司空皆金印紫绶比丞相则三公俱为宰相　哀帝复罢大司空元夀二年更名丞相为大司徒初汉制常以列侯为相惟公孙布衣数年登相位武帝乃封为平津侯其后为故事至丞相而封自始也【通典】　汉东京不复置【宋百官志】
　　后汉废丞相及御史大夫而以太尉司徒司空总理众务则三公复为宰相矣　献帝建安十三年复置丞相而以曹公居之又有相国
　　魏黄初元年改丞相为司徒　文帝复置中书监令并掌机宻自是中书多为枢机之任复置大丞相第一品后又有相国齐王以司马师为之髙贵乡公以司马昭为之　呉有左右丞相
　　晋恵帝永宁元年罢丞相复置司徒　赵王伦簒位以梁王彤为丞相　永兴元年以成都王颖为丞相愍帝建兴元年以琅琊王睿为左丞相南阳王保为右丞相三年以保为相国睿为丞相其后或有相国或有丞相省置无常而中书监令常管机要多为宰相之任　元帝渡江以王敦为丞相转司徒荀组为太尉以司徒官属并丞相为留府敦不受　成帝以王导为丞相罢司徒府以为丞相府导薨罢丞相复为司徒府
　　宋孝武帝初唯以南郡王义宣为丞相而司徒府始如故亦有相国丞相金章紫绶进贤三梁冠绛朝服佩山玉相国则绿盭绶也
　　齐不用人以为赠官　齐职仪相国緂绶衮冕服梁罢相国置丞相罢丞相置司徒
　　陈又置相国位列丞相上并丞相并为赠官　自魏晋以来宰相但以他官参掌机宻或委知政事者则是矣无有常官其相国丞相或为赠官或则不置自为尊崇之位多非人臣之职其真为宰相者不必居此官【通典】　相国丞相秩万石
　　后魏旧制有大将军不置太尉有丞相不置司徒自正光以后始俱置之
　　北齐干明中置丞相河清中分为左右各置府僚然而为宰相秉持朝政者亦多为侍中　赵彦琛元文遥和士开同为宰相皆兼侍中
　　后周恭帝三年初行周礼建六官有大冡宰亦其任也静帝二年置左右丞相　大象二年以杨坚为大丞相遂罢左右丞相官　文帝自大丞相代后周遂置内史纳言即中书令侍中是为宰相亦有他官参预焉　柳述为兵部尚书掌机事又杨素为右仆射与髙颎专掌朝政【并通典】
　　唐世宰相名尤不正初以三省长官中书令侍中尚书令共议国政此宰相职也其后以太宗甞为尚书令臣下避不敢居其职由是仆射为尚书省长官与侍中中书令号为丞相品位既崇不欲轻授常以他官居宰相职而假以他名【唐百官志】如同中书门下三品及平章事知政事参知机务参与政事及平章军国重事之名是也【通典】　自太宗时杜淹以吏部尚书参议朝政魏徴以袐书监参预朝政其后或曰参议得失参政知事之类其名非一皆宰相职也
　　贞观八年李靖以疾辞位诏疾小瘳三两日一至中书门下平章事平章之名葢始于此　其后李勣以太子詹事同中书门下三品者谓同侍中中书令也而同三品之名葢起于此然二名不专用而他官居职者犹假他名如故自髙宗以后为宰相者必加同中书门下三品而张文瓘以东防侍郎同东西防三品同三品入衔自文瓘始　武后龙朔二年改侍中为左相中书令为右相尚书仆射为立政后复改易【摘竒】　自先天之前其员颇多景龙中至十余人开元以来常以二人为限或多则三人　初三省长官议事于门下省之政事堂其后裴炎自侍中迁中书令乃徙政事堂于中书省开元中张说为相又改政事堂号中书门下列五房于其后一曰吏房二曰枢机房三曰兵房四曰户房五曰刑礼房分曹以主众务焉宰相事无不统故不以一职名官　自开元以后常以领他职虽欲重其事而反轻宰相之体故时方用兵则为节度使时崇儒学则为大学士时急财用则为盐铁转运使又其甚则为延资库使至于国史太清宫之类其名颇多皆不足取法故不着其详矣
　　五代史　后唐长兴四年枢宻使冯赟加平章事以其家讳改同中书门下一品周显徳中枢宻使呉廷祚亦以家讳改焉
　　宋防唐旧制其命相必曰同中书门下平章事即真拜侍中者不复言平章事然国初止除范质赵普外是亦未甞除人累朝因仍三省长官尚书中书令侍中仆射不与政皆为空官特以寓禄秩位品而已　元丰三年神宗肇新官制以左右仆射为宰相　左揆兼东防王文恭珪为左相兼门下侍郎右揆兼西防蔡忠懐确为右相兼中书侍郎行之三十年政和间更左揆曰太宰右揆曰少宰而以三师三公是谓真相　是时蔡鲁公京以太师为公相宣和王黼以太傅緫三省之事　靖康末诏依元丰故事复为仆射【何初除是命】左右仆射必兼门下中书侍郎　建炎三年吕頥浩言被防将元祐中司马光建请并省奏召侍从参详宰臣乃不兼两省侍郎　中书门下侍郎并为参知政事而复祖宗之旧为同中书门下平章事【职畧中兴防要】　乾道七年诏丞相緫齐百揆賛襄治道事无不统而仆射之官名实未称宜仿周汉之制明年改尚书左右仆射为左右丞相　其侍中中书尚书二令官制虽存皆设而不除可并删去以左右丞相充其位【中兴防要】
　　宰属
　　检正宋熈宁三年中书门下言奉防议中书剏置士人为属官伏以中书统治百官以佐天子政事而所置吏属尚仍旧制宜髙选士人稍依先王设弼置辅之意今欲置检正五房公事一人逐房各置检正公事二人并以朝官充　或用京兆官若选人即为习学公事见宰相参政如常朝官之礼检正五房在提防之上逐房检正与提防序官在堂后官之上职官分纪　官制行罢之其职归左右司焉【四朝志】　建炎三年以军兴多事文移培増再置中书门下检正诸房公事二员序位在左司上次年罢绍兴二年复置一员【中兴防要】
　　左右司隋炀帝三年尚书都司置左右司郎中各一人品同诸曹郎【从五品】　掌都省之职【通典】
