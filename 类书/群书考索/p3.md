<!-- { "loadSidebar": true } -->
　　尚书三说孔安国曰以其上古之书谓之尚书尚书施机钤曰尚书上也上天垂文垂布节度如天行也王肃曰上所言下为史所书曰尚书也推此三说其义不同洛书禹治洪水赐洛书法而陈之洪范是也自初一曰五行至威用六极凡六十五字皆洛书夲文至商箕子在父师位而典之周兴武王虚已而问焉河圗洛书相为经纬八卦九章相为表里【五行志】　洛书之数自天一与地六合于北而生水地二与天七合于南而生火天三与地八合于东而生木地四与天九合于西而生金天五与地十合于中而生土然后五十五数谓之生成或曰河圗陈四象八方之位而不言五行洛书述五行而不述四象然四象亦五行之数所以异者由四象附之数而成质故四象异扵五行五行亦四象之数由始于生而终于成乃合扵五十五所以异扵四象矣则知龙圗自一至九皆纵横合天地自然之数书其数自一至十相为生成符于自然之数皆非后人假伪设之也故伏羲始因河圗而陈四象终由洛书而画八卦至大禹资洛书而叙五行终本河圗而分九畴也故河圗八卦自伏羲始也洛书九畴自大禹始也又曰河圗有天一地二天三地四为象之始至扵天五则居中而主乎土变化但未能成形谓之四象至扵洛书有土十之成数故水火金木皆相竒耦而成形故河圗合四象之数可以定八方之位洛书有五行之数可以备八卦之象也是象生其卦必俟天之变而备扵洛书土十之成数而后成八卦矣扵是象金而画干兑象土而画坤艮象木而画震巽象水而画坎象火而画离是为八卦故易曰河出圗洛出书圣人则之【资用】
　　孔子定书尚书纬云孔子求书得黄帝元孙帝魁之书迄扵秦穆公凡三千二百四十篇断可取以为世法者百二十篇故以百二篇为尚书十八篇为中
　　汉今文尚书孔子删书为百篇及秦焚书孔子末孙惠与秦博士伏胜各蔵其夲扵屋壁汉兴伏生求其书亡数十篇独得二十九篇【欧阳公谓伏生既耄乃缪合三十四篇为二十九篇】文帝求治尚书者天下无有而伏生老不能行使晁错往受之其后有欧阳生大小夏侯胜建之徒皆学伏生书冩以汉世文字号今文尚书汉古文尚书武帝时孔惠之书始出皆科斗文字【因鲁共王壊孔子旧宅得之其文始出】时人无能知者安国以所闻伏生之书考论文义定其可知以古定増多伏生二十五篇又分伏生书中四篇为九篇【尧典分舜典臯陶分益稷盘庚分为三篇顾命分康王之诰】并序一篇合为五十九篇及安国作传遂引序以冠其篇首而定为五十八篇【虞书五虞书亡十一　夏书四夏书亡五　商书十七商书亡十七　周书三十二周书亡九　共五十八篇共亡四十九篇】号为古文尚书防巫蛊事起遂寝不用平帝虽立学官【事见儒林賛】然其书终不甚显至后汉遂絶【孔頴逹正义谓马郑诸儒莫覩其学】见扵经典者诸儒皆谓之逸书【赵岐注孟子谓丕显丕承等杜预释左传谓念兹在兹等皆为逸书今见扵大禹谟君牙二篇】后汉杜林传古文尚书贾逵作训马融作传郑元注解由是古文遂显于世
　　东汉中文尚书刘陶眀尚书为之训诂推大小夏侯欧阳三家及古文是正文字七百余事名曰中文尚书唐今文尚书唐眀皇天寳三年诏应尚书古体文字勒依今文【馆阁书目】又云李肇经史题释云开元十四年改洪范无偏无颇为无偏无诐诏曰三复斯言书皆叶韵故天寳复有勒依今文之诏焉【前段参艺文志儒林传及崇文总目修定】
　　古文今文尚书缁衣载君奭曰昔在上帝观文王之徳郑氏注云古文周田观文王之徳为割申劝寜王之徳今博士读为厥乱劝寜王之徳三者皆异古文似近之正义云古文周田观文王之徳为割申劝寜王之徳者以伏生所传欧阳夏侯所注者为今文尚书以卫贾马所注者元从壁中所出之古文即郑注尚书是也今博士读为厥乱劝寜王之徳者谓今之尚书也三者以异古似近之者三者谓此礼记乃古文尚书并今博士读者三者其文各异古文周田为割申其字近扵义理故云古文似近之云
　　古三坟此书之目见扵孔安国序而汉艺文志已不载夲朝元丰中毛渐因奉使西京得之按其书以山气形为别山坟谓之连山气坟谓之归蔵形坟谓之坤干与先儒所言三易异其中有纪姓一篇皇策一篇政典二篇征引政典曰先时者杀无赦不及时者杀无赦孔氏谓夏后氏为政之典籍今政典之文颇合岂伪邪【毛渐序】馆阁书目云皆依托也【左传楚灵王谓左史倚相能读三坟五典八索九丘之书】三坟夲朝张商英天觉得之于北阳民家坟皆古文而传乃书三坟者山气形也按七畧隋志皆不载世皆以为天觉伪撰云【晁志】舜典晋元帝时豫章内史梅始以孔传奏上而缺舜典一篇乃取王肃尧典慎徽以下分为舜典以续之自是欧阳大小夏侯家等学马融郑元王肃诸注废而古文孔传独行列扵学官永为世范齐建武中呉兴人姚方兴采马王之义以造孔传舜典云于大拾得诣阙以献举朝集议咸以为非及江陵板荡其文北入中原学者异之隋刘遂取一篇列诸夲第故今人所习尚书舜典元出于姚氏者焉
　　禹贡九州　冀　兖　青　徐　　荆　豫　梁雍　自虞舜分冀为并幽分青为营周礼职方氏九州无徐梁有幽并尔雅无梁并青有幽营徐盖歴代沿革大同而小异也汉改雍曰凉改梁曰益置徐州以复禹旧号増交州以治南越【资用禹贡先冀次兖言治水自下始礼先扬次荆南为阳方尊之为先也】九州或言距河或言距海或以山或以水所以别其封域也独冀不言封域者京师所在孔安国曰以余州所至亦可知矣帝王世纪曰颛帝帝喾孔子称其地北至幽陵南暨
　　交趾西蹈流沙东极蟠木是以建万国而制九州尧遭洪水分为十二州今虞书是也禹平水还为九州今禹贡是也　诗正义云禹贡九州夏时之制扵周则夏官职方氏辨九州之域有荆豫青兖雍幽冀并较之禹贡无徐梁有幽并故地理志云周监二代而损益之改禹贡徐梁合之扵雍青分冀州之地为幽并是其事也尔雅释地九州之名有冀豫雍荆兖徐幽营孙炎曰此盖殷制禹贡有梁青无幽营周礼有幽并无徐营然则此说不同不言殷九州而逺指禹世者孙炎以尔雅之文与禹贡不同扵周礼又异故疑为殷制耳亦无眀文言殷改夏地理志云殷因于夏无所变改班固不以尔雅为世法又周礼冀幽并扵禹贡惟一州耳贾公彦疏云尔雅曰两河之间曰冀州河南曰豫州济东曰徐州河西曰雍州汉南曰荆州江南曰州燕曰幽州济河间曰兖州齐曰营州诗谱曰梁雍荆豫徐之民咸被其化数不同者禹贡所云尧舜法尔雅所云似夏法诗谱所云似殷法自古以来皆有九州惟舜暂置十二州至夏还为九州故春秋云夏之方有徳也贡金九牧是也但自神农以上有大九州柱州迎州神州之等至黄帝以来徳不及逺惟扵神州之内分为九州故括地象云昆崘东南万五千里名曰神州者是也【周礼疏】禹贡赋九州之田宜与赋相当今考之经惟兖一州相当耳荆之赋至髙扵田五等雍之田至髙于赋五等盖赋与贡摠焉故髙下相补赋最重者也田赋之外其贡则金瑶琨篠簜齿革羽毛织贝橘柚不胜其多也雍赋之最轻者以其田赋之外所贡者璆琳琅玕而已亦无包篚之类故摠言之则轻也以其最重最轻者质之经而此说近乎可信【程禹贡论】禹之为法有贡有赋非谓有贡而又有赋也贡赋之法各因其土地而定之故列为三品而为九等此贡赋之常也然而有田腴而赋薄田瘠而赋饶者由乎人力之有多寡尔故孔氏传以荆州田第八赋第三为人功多雍州田第一赋第六为人功少即是推之多寡可知矣【扬之橘柚豫之磬错皆不常有必锡命然后贡之至扵九江之龟亦不常有必锡命然后纳之扵龟特言纳而不言贡者岂非寳之意乎】　兖之赋必待作十三载乃同者兖居东北最下河害特甚今始得降丘宅土自非寛为之期使加功嵗久安得较数嵗之中而定其贡【程禹贡论】
　　禹贡江河河自积石龙门华隂底柱孟津洛汭而上亘古皆可考自成臯以下垠岸髙扵平地故在古已甞溢为荥泽播为九而其迹道不主一地矣至后徙决不胜载扵是自大伾至洚水大陆说者甚多【闗并亦言河决常扵平原东郡左右其地形稍下闻禹治河时夲空此地以为水滙郑康成谓九河其八为齐桓公所塞郦道元宗其说而孔頴逹又推夲纬书以成证曰移河为界扵齐莒填淤八流以自广苏子由亦曰齐桓公利河之地以居民】　汉河与禹河自周汉而后分南北两道盖河自周定王五年已失故道矣河有九河江有九江古今概谓分流为九以经考之特一耳不与河同也经之序九河曰北播为九河同为逆河入于海先播而为九又合而为一其文甚明【说者曰逆者迎也】九江有是哉曰过九江至于东陵曰过九江至于敷浅原其曰过者禹自记其所经如曰过洚水过洛汭是也河流自积石以至海源委半天下而其横曾不能与江并郭璞所谓逾淮咸江也夫以如此源委而又益以滔天襄陵之水其势自应不能容受故上流则溢荥为济而下流则播一为九理之必然【九河之名尔雅有之汉世许商按求其故仅得其三杜佑作通典又从而附益之盖九得其六矣夫河患为甚求禹迹亦最详又与三代耳目接近其所得知者仅仅三河而亦不能真不知后世日逺扵古凡其载籍皆非汉儒之所见则其所得河道何从而増多扵汉殆难轻信也班固作汉史曰韩牧欲即九河处穿河以杀水怒王横辟之曰往者天甞连雨东北风海水溢西南出浸数百里九河之地已为海所渐矣信横之言足以破万世之惑后之言禹贡者盍稽焉】　贾让谓古隄阔故游波有所纵荡汉隄狭故束廹而为决溢初齐作隄去河二十五里水抵隄泛赵魏赵魏亦为隄去河二十五里汉隄去水数百歩逺者数里宜河之为患也汉自髙后以前唐自肃代而后河患特少则生齿登耗乃与河之平决相应盖人希土旷则河濡得以受水稍经生息则遥隄之外展转居作而新隄兴矣夲朝兴国诏书曰河防旧以遥隄寛其水势其后民利沃壤咸居其中河之盛溢则罹其患也【已上并程禹贡论】　河源之说后世甚纷纷也或以为昆仑或以为葱岭或以为于阗由不详见扵圣人经故后世复以肆其臆说独怪作书者导淮则曰自桐栢导渭则曰自鸟防导洛则曰自熊耳以淮出桐栢渭出鸟防洛出熊耳故皆以自言之至扵导河积石而独不言自者岂非源之所自出在当时或未究欤先儒以为施功发扵积石而不指以为源抑所以发眀作书者之微意也积石雍州之山在金城之西南先儒亦以河之所经则非河源眀矣【史记一段见拾遗一段见地理河门】　唐太宗贞观九年李靖伐吐谷浑督诸军经积石河源且至未穷其西境
　　禹贡汴水大河不辍为治世患而汴渠规橅不出扵禹而转输之利乃有益扵后世然则河水入汴炀帝为之也后世不以一劳永逸为功而独深罪炀帝者以其主为燕游耳不独汴也淮不通江江不通浙其凿而通之因古迹以便漕运皆炀帝实成之【江之通淮以防沟防沟呉创也】
