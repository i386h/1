<!-- { "loadSidebar": true } -->
　　不当书魏为纪呉蜀为寿以魏承汉统为正故称纪呉蜀各据一方故在诸侯之列而言传愚以谓既以魏为正统则诸侯宜奉天子之正朔其书当皆言魏志呉主蜀主安得言三国志而于呉蜀主各称其纪年乎若曰呉蜀不禀魏正各擅制度则其书自称纪无害史例也或者又谓仲尼作春秋不曰周史而曰鲁史不称天王之元年而称鲁公之元年则呉蜀不系于魏史而自称其年纪于义无异予曰仲尼所作者鲁史尔故称其国君之元犹书曰王正月言王者之正诸侯所当禀奉而行称鲁公之元者是别其一国之书也【苏魏公文】同前古者二国争盟晋楚并称侯伯七雄力战齐秦俱曰帝王其间虽胜负有殊大小不类未闻势穷者即为匹庶力屈者乃成冦贼也至于近古则不然当汉氏云亡天下鼎峙论王道则曹逆而刘顺语国祚则魏促而呉长但以地处幽夏人正朔度长挈大魏实居多二方之于上国亦犹秦缪楚庄与文襄而并伯逮作史之书事也没呉蜀号諡呼权备姓名方于魏邦辽隔顿逺惩恶劝善其义安归【史通】
　　蜀书不当首标二牧次列先主逐兎争防瞻乌靡定羣雄僣盗为我驱除是以史所分真伪有别陈胜项籍见编于髙祖之后隗嚣孙述不列于光武之前而陈夀蜀书首标二牧次列先主以继焉璋岂以蜀是伪朝遂乃不遵常例但鷃鹏一也何大小之异哉【同上】
　　陈寿以父仇而谤蜀陈氏三国志刘后主云蜀无史职故灾祥靡闻按黄气见于秭归羣鸟堕于江水成都言有景星出益州言无宰相气若史官不置此事从何而书盖由父辱受髠故加兹谤议者也【同上】
　　后汉书晋书
　　不当因彼虚誉定为实録至如江东五篇始自防稽典録颍川八龙出于荀氏家而修汉晋史者皆因彼虚誉定为实録茍不别加研覈何以详其是非【史通】
　　晋书
　　纪传载记皆太宗之失为甚多噫太宗以汤武而平隋之乱以成康而致治之美何頼一晋史而知名哉画蛇而添足者徒失杯酒画虎而添翼者祗自取辱然晋史之行于今五百年矣宣景文不当称帝而太宗为之立纪贾充王沈八王不当称臣而太宗为之立十六国之祸流天下不当称其伪号而太宗为之载记此太宗之失也后世或因而不改此又同太宗之失也【同上】史家皆文词之士竞为绮艶不求笃实唐房元龄与中书侍郎禇遂良受诏重撰晋书于是奏取太子右庶子许敬宗中书舎人来济著作郎陆元仕刘子翼前雍州刺史令狐徳棻太子舎人李义府薛元超起居郎上官仪等八人分功撰録以臧荣绪晋书为主参考诸家甚为详洽然史官多是文词之士好采诡谬碎事以广异闻又所评论竞为绮艶不求笃实由是颇为学者所讥惟李淳风深明星厯善于著述所修天文律厯五行三志最可观采太宗自着宣武二帝及陆机王羲之四论于是总题云御撰余以为史之失自陈夀始观呉志诸葛恪载题驴谢马事乃知晋史冗记有自来矣自昔史氏所书两人一事必曰语在某人晋书载王隐諌祖纳奕棋一叚几二百字两俱出此为文烦矣【孔毅父杂説】史臣笔力短弱多失事情吾观魏志管寕注胡昭脱晋宣帝于死而口终不言以为贤于丙吉又观晋载记慕容超呼延平之活超也与丙吉事正相类而史氏文不足以起之故奄奄如此可为长太息也晋书隐逸夏仲御史臣欲效太史公乐书文章而不知笔力短弱乃失事情使人读而觉之为可笑也许迈当在隐逸而以缀王羲之之后失次矣【同上】
　　晋书本非御撰晋史乃唐时文士所为但托之御撰耳天文志云天聪明自我人聪明以民为人太宗不应自避其名又洛书乾曜度以干为甄则太宗又不应为太子承干避名也以此足见乃当时臣下所为耳臣下之文嫁其名于人主已为失矣而人主傲然受之不辞当胥失矣【嬾真子録】
　　多采小説为非晋世杂书谅非一族若语林世説幽明録搜神记之徒其所载或诙谐小辨或神鬼怪物其书非圣扬雄所不观其言乱神宣尼所不语唐朝所撰晋史多采以为书夫以于邓之所粪除王虞之所糠粃作为逸史用补前此何异魏朝之撰皇览梁世之修通略务多为美聚为功虽取悦于小人终见嗤于君子矣【史通】
　　刘伶毕卓所取何事近者皇家撰晋书着刘伶毕卓其叙事也直载其嗜酒沉湎悖礼乱徳若斯而已为如此复何所取者哉【同上】
　　贞元元和之后皆长于文故述史者为近古贞观开元之前犹短于文故述史者为得罪于古惟正元元和之后承三变之余有二汉述作之风自韩愈作顺宗实録当时以为颇有风骨故元和诸公皆能著述如毛頴如革华如李赤如醉吟先生史才过于前人也愚所谓以贞元元和之文而述史者犹为近古以贞观开元之文而述史者宜得罪于古人也呜呼唐太宗处正观之初既不及开元之雄浑又未见正元元和之典则以徐庾遗风王杨末学欲追迁固之遐轨如贬晋之亡而谓鼇队三山鲸呑九服此即诗咏之词也贬惠帝之昏而谓溽暑之气方闻滛蛙之音罕记此即表奏之词也是皆芜秽简编谬乱贤否太宗不为愧耳【林少颖】
　　之所记者十不得其六七赞之所褒贬者百不得其一二尝考晋史之文其失实者以百数姑取其害于名教者一二陈之夫典午之晋合百五十余年自景文以来凡为八王之党者又皆司马之贼自元帝中兴之后凡为王敦苏峻之徒者知有贼而不知有君自海西简文之后凡为桓温灵宝之徒者知有逆而不知有顺故将相无终始之功名而王侯贵戚亦无幸全之腰领此宜褒一忠贤而使之与日月争光贬一奸回而使之与粪秽同臭是故其赞叙之文当反覆谆谕无一言一事之不详然后乱臣贼子知所畏惧也今晋史载叙拘于文而不及于理短于识而不知其辨之所记者十不得其六七赞之所褒贬者百不得其一二【林少頴】
　　称为御撰是掠美于羣臣切原太宗之称为御撰者是掠美于羣臣岂其万机之暇犹能为此丽藻耶且廷臣如李延夀者最长于史笔南北八代二书百八十篇者皆自延夀次之其它如令狐徳棻既明修史之义如崔仁师岑文本次周史李百药次齐史姚思亷次梁陈二史魏公次隋史房元龄总监修之夫以南北二史其言词与晋同赞序与晋同延夀徳棻等既以南北驰名自不得以晋史知名也羣臣次晋史而太宗擅名此何足怪也【同上】
　　梁陈隋周书
　　多贞观贵臣为父祖扬名自梁陈已降隋周而往者史皆贞观年中羣公所撰近古易悉情伪可求至于朝廷贵臣必父祖有考其行事皆子孙所为而访彼流落询诸故老事有不同言多爽实昔秦人不死验符生之厚诬蜀老犹存知葛亮之多枉斯则自古所叹岂独于今哉【史通】
　　北史魏书
　　二十八君不当袭其虚号元氏起于边朔其君乃一部之酋长耳道武追崇所及凡二十八君自开辟以来未之有也而魏书序纪袭其虚号何异沐猴而冠腐防称璞者矣【史通】
　　隋书
　　不当依阮氏七録指晋朝刘石符姚等书为伪史当晋宅江淮实膺正朔嫉彼羣雄称为僣盗故阮氏七録以田范裴叚诸记刘石符姚等书别剏一名题为伪史及隋氏受命海内为家而世有撰隋书之经籍志者其流别羣书仍依阮録按国之有伪其来尚矣如杜宇作帝勾践称王孙权建鼎峙之业萧詧为附庸之主而杨雄撰蜀纪子贡着越絶虞裁江表蔡述后梁史考斯众作咸是伪书自可类聚相从合成一部何止取东晋一世十有六家而已乎【史通】
　　王邵袁充两徒载繁辞昔贾谊上书晁错对策皆有益于国足贻劝戒而编于汉史读者犹恨其繁如隋书王邵袁充两唯録其诡辞妄説遂盈一篇夫人载言示后者贵于辞理可观既以无益而书岂若遗而不载【同上】
　　汉书唐书
　　儒林循吏独行隐逸独义孝友非汉唐美事西汉之有儒林有循吏非西汉美事葢自髙祖见儒服而嫚骂而儒气不振申韩之术行于世而吏治多出于刑名班固作西京一书表儒林循吏而出之以伤汉之儒与吏也东汉之有独行隐逸非东汉美事葢自矫激之俗兴士始流为崖异卓絶之行自亷耻之风丧时始贵髙举逺蹈之人范作东都一书表独行逸民而出之盖亦伤士之少纯全时之多独善也李唐之有独义非李唐美事葢自髙祖变节于晋阳而唐无独义之风文皇行亏于闺门之内而唐无孝友之俗秉唐史之笔者表孝友忠义而出之盖伤当时忠孝之难能而仅有为足贵也
　　夫天下皆有则所有者不能书天下皆无则仅有者斯可书且西汉有商山之四皓非无逸民也有矫世之杨玉孙非无独行也而班固不立逸民独行者葢以当时士之亷退者尚多无贵夫逸民行之纯全者犹众无取乎独行其不以是立葢不使当时有逸民独行之名也东汉有江革申屠蟠之徒非不甚孝有李固杜乔之徒非不甚忠而范不立忠义孝友者葢以当时俗多孝友则孝友不可悉书人多忠义则理义殆不可胜纪二之不立盖不欲当时有孝友忠义之名也【并王十朋】
　　张汤杜周何不列酷吏蔡琰何以列女裴延龄何不列奸臣班史之去取固善矣张汤杜周以残忍深刻著名者也而不列于酷吏则何以少衰惨酷之风范史之去取固善矣蔡琰失节于胡行非不丑也乃以其文采之故而诸列女则何以励天下之妇节唐史之去取固善矣裴延龄奸佞之雄者也而不列于奸臣则又非春秋斧钺之诛矣【同上】
　　唐书【唐书不特指欧阳唐书凡旧唐史之类皆是】
　　陆长源唐春秋惩劝皆有深意樵谓陆长源唐春秋乃编年杂録因掇其洁切峭独可以示惩劝者掷其丛冗秃屑不足以警训者自为十八通书号孙氏西斋録起髙祖终武皇首庙号以表元首日月以表事有所鲠避则微文示讥无所顾慓则直书志慝所谓髙祖杀太子建成者何黜长徇爱讥失教也李勣立皇后武氏者何忘谏赞慝惩废命也起王氏已废之魂上配天皇者何登嫌黜冡不可谓顺予惧后世疑于禘祼也条髙后擅政之年下系中宗者何紫色闰位不可谓正予惧后世牵以称临也崔察贼杀中书令裴炎者何诡谀梯乱肇杀机也张守珪以禄山叛者何贷刑咈教稔乱阶也称天下杀者何罪暴天下示众与杀也称天子杀者何死非其罪示众不与杀也【孙樵文】
