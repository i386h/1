<!-- { "loadSidebar": true } -->
　　葢车船如陆战之阵兵海鳅船如陆战之轻兵而官军船不能近每战輙败大率伦钦虽各有寨而専恃舡以为强诚衡虽各有船而専恃寨以为固诚寨南据芷江东北阻湖惟西有陆路又设重城重濠及防马坑衡寨北据芷江东西南皆阻湖诚衡每自诧曰地险如此除是飞来是月诏鼎澧镇抚使程昌寓与荆南镇抚使解潜分遣兵讨之既而昌防奏杀贼五千余人○绍兴三年四月鼎冦杨么犯鄂荆公安石首两县甲午诏神武军都统制王为荆南潭鼎澧岳制置使率所部全军并带统制官崔増水军其巢穴仍仰淮东宣抚使刘光世各以舟五十只与之○四年十一月时承秦三州各有水寨民兵合力击贼庚戌上谓宰执曰淮民未能安业今又遭贼骑乃力奋忠义不忘国家实我祖宗防养之力宜与放十年租税仍拨钱米助之赵鼎曰陛下徳泽如此人心益固国祚益长矣○五年十月是月馆职髙阅言太祖欲平僣伪甞置神衞水军至真宗祥符中以兵备不可废乃选水卒于金明池习战棹仍置营池侧号虎翼军当无事之日尚尔今沿海沿江虽有舟师而系于岸下乞时令按习以精其能庶几缓急可用不至误事也○七年闰十月上数令江东宣抚使张俊尽以舟师分布控扼然后引兵渡江左仆射赵鼎曰淮西寂然无警似不必尔外间便谓朝廷弃淮西矣当一向勿顾不发一兵彼未必敢动上以为然○二十六年九月壬午领殿前都指挥使杨存中言本司见造战船乞置虎翼水军一千人从之○金亮犯顺至杨林瞰江持军以为江可渡也李显忠措画依山列马步军五分戈船以其二泊于东岸其一泊中流藏其二于芦州港中顷之敌麾战舰渡江呼声震天地彼舟及岸敌渐登陆遣时俊王琪盛新载臯张振张荣逆击之又疾遣戈船并进以神臂克敌弓射之敌欲退随向者江中所匿戈舡出断其后夺敌船三十余艘继以轻舸纵火焚其战舰火光蔽江烟熖彻天亮败【言行録】○三十一年十月丙子金亮登坛建黄綉旗二十张黄葢亮执小红旂麾众渡江时王权所留水军车船咸在而诸将未有统属莫肯用命尽伏山崦惟提举张振王琪稍任其责允文自建康因使人督之贼舟渐近于是振琪与统制官时俊盛新等徐出山崦列于江岸敌初未之觉一见大惊欲退不可我军用海鳅船迎击士皆死闘敌舟沉溺者数万其回北岸者亮皆杀之遂不能济允文以其捷闻丁丑敌复来望见车船遽却我军复以海鳅船先往北岸截横林渡口用却敌弓射之敌弃船上岸者悉防泥中而毙上以李横刘泛等不利急差御营宿衞使杨存中措置守江中书舎人虞允文亦自建康驰至镇江时江岸有车舡二十四艘敌已瞰江恐临期不堪驾用存中允文同淮东总领朱夏卿镇江守臣赵公称相与临江按试命战士踏车船径趍洲将边岸复回敌兵皆持满以待其船中流上下回转如飞敌众相顾骇愕时金亮已闻李寳由海道入胶西焚其战舰而荆鄂成问诸军方顺流而下亮愈忿乃回扬州召诸酋约三日毕济过期尽杀之诸酋谋曰南军有备如此进有渰杀之祸退有敌杀之忧奈何其中一酋曰等死求生可乎众皆曰愿闻教其总管万戴者曰杀郎主却与南宋通和归乡则生矣众口一词曰诺亮有紫茸等细军不遣临敌専以自衞诸酋虽欲弑亮而细军衞之严宻众因谓细军曰淮东子女金帛皆逃在秦州我軰急渡江汝軰何不白郎主往取之细军欣然共请亮从之于是细军去者过半【云云】○乙未诸酋集万余人控直入亮寝帐左右亲兵散走诸酋射帐中矢下如雨亮即死并杀其太傅三妃与谋事者十余人【长编】○乌珠入冦世忠以舟师赴难乌珠闻世忠在京口遽勒二十万骑北还世忠遂提兵截大江以邀之乌珠遣使通问世忠亦遣使报之约日会战战数十百合敌终不得渡敌乃益兵仪真势接建康乌珠军其南辣踈军于北世忠提海舰中流南北接战相持四十八日敌自知力惫世忠舟师中流鼓枻若神生路垂絶乃一夕潜凿小河而逃【又言行録载此】
　　总论舟师
　　言舟师于今日当以中兴论不当以宋初论夫舟师东南之长技也国于西北者而用舟师非其所长也亦非其所恃也昔我太宗甞曰戈櫂之战南方所利今万邦平定无所施用但习之不忘武功尔
　　太宗兴国九年事见前
　　呜呼信哉斯言是故入夔峡之鎻江用战櫂可也今也舍舟而用歩骑卒以胜蜀
　　太祖征西川命刘光义出夔州路伐蜀上出夔峡地图示光义曰夔州有鎻江至此我军泝流而上谨勿以舟争胜当先以步骑陆行出其不意击之俟其稍却以战櫂夹攻之光义等至夔悉如上所指
　　守采石之浮梁用战舰可也今也舍舟而立樯木卒以擒全斌
　　开寳七年事见在前
　　非不用舟师也非其所长则非所敢恃也平河之军非倔强于海道者乎不出于海道未可以平河名也江浙发运使杨允恭捕海冦四十九人送阙下上悉贷之顾左右曰此等越逸川泽习性已乆可团为一军以备舟楫之役以平河为名
　　水虎翼之军非习于江淮者乎不出于江淮未可以虎翼名也
　　祥符六年事见前
　　用东南之所长而不自用其所长此君子不敢以宋初为法而必求之中兴以后也葢自六飞南渡驻跸吴会守江以为门戸守淮以为藩篱士卒服习唯意所用是故舟师之効如此君子其可不以中兴为法哉江汉汤汤武夫洸洸经营四方吿成于王愚请俟告成之日而赋是诗【林駉文】













　　羣书考索后集卷四十五
<子部,类书类,群书考索>
　　钦定四库全书
　　羣书考索后集卷四十六
　　宋　章如愚　编
　　兵门
　　守边
　　文王之时西有昆夷之患北有玁狁之难天子命将帅遣戍役以卫中国歌采薇以遣之
　　战国齐威王有檀子守城南盼子守髙唐黔夫守徐州而楚赵燕不敢冦边
　　李牧之为赵将居边军市之租皆自用飨士不从中决故能北逐单于破东夷灭防槛西抑强秦南距韩魏后赵王用郭开之防诛李牧而令顔聚代之是以为秦所灭【通鉴】
　　秦并六国廼使恬北筑长城而守藩篱郤匈奴七百余里
　　晁错曰秦筑塞河上置戍卒焉非以衞边地欲广大也
　　汉兴与匈奴和亲至文帝时背约入冦帝令边备守不发兵深入又以苏意屯句注张武屯北地周亚夫次细柳刘礼次覇上徐厉次棘门以备之【匈奴传】帝自为代王已习知边事故于边备尤留心焉　三年匈奴入居北地河南为冦上幸甘泉因幸太原十年行幸甘泉　十一年幸代　十五年幸雍　后元二年幸雍棫阳宫三年幸代　四年幸雍　五年行幸陇西又行幸代数行幸边上又躬自劳军勒兵故当帝之世虽匈奴犯边而不为害
　　时晁错上书言备边之要又陈募民守塞之策
　　武帝遣韩安国屯汉阳郭昌屯朔方又遣徐自为筑五原塞皆筑外城设屯戍以守之
　　景帝时言陛下幸忧边境遣将吏发卒以治塞为之髙城深堑具蔺石布渠谷所以备其要害之处为之相其隂阳审其土地以裂里割宅所以使民有长居之心自昭帝以后匈奴畏中国之威希犯边境而欵塞称藩矣
　　匈奴传陈彦羣曰汉鴈门云中以备北狄陇西诸郡备西巴蜀诸郡备西南夷辽东燕齐诸郡备朝鲜会稽诸郡备南越此边备之大凡也
　　后汉光武中兴边往往置郡尉
　　明帝之初以为野无风尘乃悉罢防边屯兵永平八年初置度辽将军屯五原曼桓募郡国中都官死罪系囚减等诸度辽将军营屯朔方五原之边县妻子自随便占着边县父母同产欲相代者悉聴之亡者赎罪各有差凡徙者赐弓弩衣粮
　　永平十六年诏郡国中都官死罪系囚减死罪一等各令诣军营屯朔方炖煌妻子自随父母同产欲求从者恣聴之
　　章帝建初七年诏天下系囚减死一等诣边妻子自随占着所在父母同产欲相从者恣聴之　其后北胡有变则置度辽营南蛮有变则置象林兵
　　永平置羗犯三辅则置长安雍二尉鲜卑冦居庸则置渔营安帝之后又盗作防邉縁海
　　顺帝始令防边増置歩兵縁海屯兵而益多矣【两汉兵制】永和五年令扶风汉阳筑陇道坞三百所置屯兵○又诏魏郡赵国常山中山缮作坞六百一十所【西羗传】晋武帝时羊祜修徳信以懐吴人与陆抗对境抗告边戍曰彼専为徳我専为暴是不战自服也各保分界而已【通鉴】
　　宋文帝每岁为后魏侵境令朝臣议何承天陈备边之要一曰移逺就近以实内地二曰浚后复城隍以增垣防三曰纂偶车牛以饬戎械四曰计丁课役勿使有阙【边防拓跋氏篇】
　　唐武徳初改郡为太守为刺史其边领及襟带之地置总管府以领军戎　七年改总管府为都督府因隋末分割州府倍多前代　贞观初并省州县始于山河形便分为十道【通典】
　　唐初安东安北安西皆置都防府意其戍兵之数不少矣
　　太宗威加四夷举三边十万而足其后李林甫邀人主以边功而三边之师四十九万戎马八万余疋【说斋】又太宗甞谓李勣曰炀帝不择人守边以备虏今用勣守并突厥不敢南贤长城逺矣
　　中宗诏张仁亶为总管屯边始筑三受降城于河外【突厥传】
　　代宗时郭子仪屯邠州李抱玉屯高壁马璘屯原州李忠臣屯泾州李忠诚屯凤翔臧布逊屯渭北备虏之入【吐蕃传】
　　徳宗西北有防敌之地时陆贽谓中国守备易用所长八利可致六失可去帝重其言而不行
　　夫所谓方镇者节度之兵也原其始起于边将之屯防者唐初兵之戍逺者大曰军小曰守捉曰城曰镇而总之者曰道自武徳至天寳以前边防之制其军城镇守捉皆有使而道有大将一人曰大都督至太宗时行军征讨曰大总管在其本道曰大都督自高宗永徽以后都督带使持节者始谓之节度使然犹未名官睿宗景云二年以贺抜延嗣为凉州都督河西节度使自此以后朔方诸镇皆置节度使自禄山结乱肃宗始彻边备以靖中邦借外威以宁内难于是吐蕃乗衅回纥矜功中国不振四十余年使伤耗之民竭力奉职西输贿缯北偿马资尚不足塞其烦言满其骄志于是逺徴士马列戍疆陲犹不能遏其奔冲止其侵侮小入则驱畧黎庶深入则震惊邦畿【陆贽奏议】
　　宋朝国初以勇悍忠实之臣分控西北边孔道何继筠守沧景李汉超守闗南以备北敌郭进在邢州以御太原姚内斌守庆州董遵诲守通逺军以捍西戎故二十年间无西北之忧【兵制序】
　　太祖建隆二年初五代募民盗戎人马官给其直籍数以补战骑之阙上欲示信保境戊戌敕防边诸州禁民无得出塞侵盗前所盗马尽令还之由是夷狄畏慕不敢内侮【长编】○上甞语近臣曰安边御众湏是得人若分边寄者皆禀朕意则必优恤家属厚其爵禄多与公钱及属州县境四围免税听其召募骁勇为之爪牙茍财用丰盈必能集事朕虽减后宫之数极于俭约以备边费亦无辞也【寳训】
　　太宗端拱中北人冦边张泊奏请聚兵积谷分屯塞下来则备御去则勿追【武畧】○淳化元年上召中丞王化基问以边事化基曰天下所患根本未固根本固则枝榦不足忧今朝廷治则边鄙何患乎不安【长编】
　　太宗每选将帅镇抚边郡为制敌之策其后戎狄稍稍罢去战士保境自守因对近臣语其事冦凖曰陛下长驾逺驭动有节制今中原绥靖边城晏闲皆睿筭使然【寳训】
