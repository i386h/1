<!-- { "loadSidebar": true } -->
　　总论书志所由起太史公律厯书即太初厯法也班孟坚律厯志即刘歆三统厯谱也【司马彪云扬雄太亦效三统或云本之太初厯】蔡邕与刘洪共述律厯记着之汉史其后范晔则集録以为东汉志【司马彪亦尝集以为志矣】魏氏以来杜防荀朂皆推音律韩翊【黄初厯】扬伟【景初厯】晋刘智【正厯】王朔之【通厯】羗岌【三纪厯】之徒皆着厯法其后房龄等集为晋志而名曰御撰长孙无忌等用刘歆旧式叙述宋钱乐之后齐芳深隋牛何妥之律何承天【宋元嘉】祖冲之【宋甲子元厯梁武帝用之】与夫李业兴【西魏】甄鸾【周】马文显张賔张胄元【隋】之厯以为隋志而宋朝欧阳公脩取傅仁均【晋志以为帝喾】李淳风僧一行之厯以为唐志其五代司天考则马重绩曹士蒍王朴之成法也夫深于律厯之术而作为律厯之书志自汉而下太史公一人而已蔡邕抑又次焉其余盖有不知而作之者班固之徒是也杜预之言曰刘氏三统厯班固不觉其踈而更以为宻司马亦云三统尤为踈阔而扬雄心惑其説采为太班固谓之最宻而着于汉志其不知而妄言之者欤【杜预之言见东汉志刘昭补注司马彪同】吁诸史书志惟天文律厯注释不同读之者难以遽晓暇日悉抄所疑以待知者非曰能之愿学焉此其志也【扬雄太或言其本之太初厯雄与歆俱事王莾故司马彪谓效其三统也】
　　诸志皆祖太史公太史公尝言六律为万事根本故太初厯法皆本于律班固之论五则梁武之制四通京房准以六十钱乐之转为三百皆推而广之也太史公尝言天运三纪而大偹【天官书曰天运三十年而小变百年中变五百年大变三大变一纪三纪而大偹四千五百年也】故太初厯元以三纪为率【四千六百一十七年并闰月皆在其中也是谓上元甲子贵三五也】刘歆之三统【甲子甲辰甲申也见三统异同説】蔡邕之纪元【东汉志述蔡邕刘洪之法曰二十蔀为纪三纪为元正与太初厯同】羗岌之纪法【以甲子甲辰甲申为三纪甲子元厯此亦太史公贵三五之意】皆推而广之也大抵歴代之谈天文律厯者皆祖述太史公之法而推广其所未偹其或变更损益第第相非其説固不为无所据而亦未可尽信也【唐一行倚太衍之数以起厯与太史公推律之法不同至其演起元亦本之太史公耳晋志曰司马迁八书言律吕粗举大经则后世所推者皆其节目也】
　　唐史志厯不志律【太史公作律书亦以太初厯起于律故也】○两汉晋隋书志皆兼律厯惟新唐史志厯而不志律何也按唐于厯凡八改自高祖戊寅厯讫于昭宗崇元厯是也戊寅厯作傅仁均行之未几李淳风尽更蔀纪元日分度之旧而立总法千三百四十以一之盖其法已主乎数而不专乎律矣一行倚大衍之数立推歩之术与迁固以律起厯之説愈不同矣自此以下所谓五纪【代宗】正元厯【徳宗】观象【宪宗】宣明【穆宗】崇元厯【昭宗】皆因大衍之数而微加増益焉耳此唐家起厯之法主乎数而不主律故新史志厯而不志律也【唐律见乐志】夫太史公以六律为万事根本后之言厯皆基焉惟一行推易数作歴十二篇而不议以律起厯之意【其间止有律生于辰一句】者又何也唐志曰厯起于数数者自然之用其用无穷则无所不通以之于律于易皆可以合也斯言得之矣
　　汉厯之数起于黄钟之龠龠之状似爵【酒爵也】一龠之黍入诸黄钟律管之中无欠无余故曰黄钟之龠也五量起于黄钟之龠耳厯何以起于黄钟之龠哉按落下闳筭法其法以律起厯曰律容一龠积八十一寸则一日之分也是知黄钟之律容一龠长九寸九九八十一则为八十一分汉厯统母日法则本诸此也分一日之度为八十一分是一日之分之数起于黄钟之龠也其厯法大纲皆起于黄钟之律矣唐志曰汉造厯始以八十一分为统母其数起于黄钟之龠盖其法一本于律此言此意甚晓然而学者不悟乃曰汉厯起于此而不曰汉厯之数起于此差之毫厘谬已千里
　　律
　　候气律乐律笛律异同淳古之苇龠女娲之笙簧此律吕之制所由起也【见晋隋志】伶伦取于竹断两节间长三寸九分而吹之以为黄钟之宫【调之含少】次制十二筩写鳯之鸣辨雌雄为律吕夫十二律皆不盈尺而黄钟含少三寸余伶伦吹以听鳯典同吹以辨隂阳之声太史公所谓闻声而知胜负之数班志所谓气合而生风之由果乐律耶果气之律耶诗曰鳯凰鸣矣于彼髙岗荀卿曰有鳯有凰其声若箫盖鳯有中和之气有高防之情吹律以写凤鸣则律吕之调自应宫商之音自和古人以气听以声听声气俱和故可合天地之风气而辨隂阳知胜负也黄钟之宫自三寸余而至于九寸吹以命之为和声之律可也为气之律亦可矣淮南子曰黄钟之律九寸而宫音调晋志曰黄帝作律以玉为管长尺而六孔以为十二月音于此见二者无异议矣至于汉章帝时史奚景于舜祠下得玉律六孔反以为尺此正与黄帝所制玉律同然则古者所谓乐律长不过尺所谓气之律长不过九寸晋荀朂制黄钟之笛其长三尺八寸凡十二笛之制短者不减二尺余较之古者之制何如哉曰此笛律也与古者乐律气律皆不同也今人或以十二笛为古人乐律气律者皆非也昔京房有言曰截管为律吹以考声术家以其声微而体难知其分数不明故作凖以代之观斯言则知梁武帝荀朂笛律之制甚长亦以乐律分寸皆不盈尺其体难知故更制十二笛也古人妙于听声故黄钟含少不四寸而可知后世拘于形器黄钟之笛虽数尺余其声未必真也晋志曰古人调律出于耳听后世则据尺度以为之适足易差斯言尽之矣太史公律书以兵言律以神言律其亦得律外之意欤
　　律度长短不同班志黄钟律长九寸太簇八寸林钟六寸【其余相生皆有定数】京房律法司马彪律志郑注月令蔡邕月令章句及杜防荀朂所论皆与汉志同夫太史公厯书既言九九八十一为宫则是黄钟律长九寸明矣及其论律数也乃谓黄钟长八寸七分一为宫太蔟七寸二为商林钟五寸七分四为角者此特以黄钟九九八十一之数故其长八寸七分一也三分损一下生林钟五十四之数故曰林钟五寸七分四也林钟三分益一上生太蔟七十二之数故太蔟七分二也假律寸之分以生律数尔非所以论制律长短之定式也又按隋书志和声类曰司马迁以黄钟长八寸七分之一太簇长七寸七分二林钟长五寸七分三皆乐之三始十二律之本末也【前律厯志权衡类云七始者天地人四时之始也乐以黄钟太簇林钟为天地人三始】观隋志之言则知太史公又以黄钟律数损益相生而著作乐七始之义亦不可拘以制律长短之定式也夫然则制律长短之定式黄钟九寸太蔟八寸林钟六寸也宋何承天新率乃谓太蔟八寸二厘林钟六寸一厘惟黄钟无加损隋刘焯校定钟律乃谓太簇八寸一分四厘而黄钟林钟亦无损益二子所制三始之律或遵定式或加余分者又何欤盖二子各以己意推测律吕而求合于古人不宜以古人之式曲从二子也【兼古今尺度长短亦自不同见下律围周经嘉量古斛之制不同黄钟容黍多寡数説】
　　律围周径不同【围径之説如量木之小大自外围之设若得九寸则径三寸但是三分得一而已】○月令郑氏笺云元律空皆围九分径三分隋志引班固云黄钟围九分【意谓长九寸故围九分也余律皆仿此】林钟围六分太簇围八分后魏安丰王依班固志作律吹之皆不合是则班固之説非郑之説是矣攷之隋志云开皇中牛等参攷古律度各依时代制其黄钟之管俱径三分长九寸度有损益故声有高下圎径长短与度而差【见隋志律直日毛爽钟谱云】又以知十二律虽皆径三分围九分度有损益无恠乎古今之制不同也又尝观隋志之言曰古之九数圎周率三圎径率一其术防舛自刘歆张衡等各设新率未臻折惟宋祖冲之约率圆径七圎周二十二【加一分】毫厘盈朒【女六反】无所不辨然后知古者周三径一乃律管自然之数文竹所生非人之为也古人推以起度以径一则围三径三则围九言大畧然也隋志所谓祖冲之法辨析毫忽施于起度之际则可知其制律而不因其周径之自然则不可也乌可例以古术为防舛哉茍不因其周径之自然而旁庣其腹求合宻率则容黍有多寡其差益逺矣【旁庣之説见后律嘉量论】
