<!-- { "loadSidebar": true } -->
　　迁未为全得固亦未可非逮史汉继作踵武相承王充著书既甲班而乙马张辅持论又劣固而优迁然此二书虽互有修短闻得失而大抵同风可为连类张晏云迁没后亡防日者禇先生补其所缺言词鄙陋非迁本意按迁所撰五帝本纪七十列传称虞舜见阨遂匿空而出宣尼既殂门人推奉有若其言为鄙又甚于兹安得独罪禇生而全宗马氏也刘轨思商汉史雅重班才惟讥其本纪不列少帝而輙编髙后按宏非刘氏而窃养汉宫时天下无主吕宗称制故僣其嵗月寄以编年而野鸡行事自具外戚譬夫成为孺子史刋摄政之年厉亡流彘厯纪共和之日而周召二公各世家有班氏式遵曩例殊合事宜岂谓虽濬发于巧心反受嗤于拙目也【史通】
　　迁固载事之失按刘氏初兴书惟陆贾而已子长述楚汉之事専及此书譬夫行不由径出不由户未之闻也然观迁之所载往往与旧不同如郦生之初谒沛公髙祖之长歌鸿鹄非惟文句有别遂乃事理皆殊又韩王名信都而輙去都留信用使称其名姓令与淮隂不别班氏一准太史曽无弛张静言思之深所未了【同上】太史公诸表为是班固古今人表为非观太史公之创表也于帝王则叙其子孙于公侯则纪其年月列行萦纡以相属编字戢习而相排虽燕越万里而于径寸之内犬牙可接虽昭穆九代而于方寸之中鴈行有序使读者阅文便覩举目可详此其所以为快也如班氏之古今人表者唯以品藻贤愚激扬善恶为务尔既非国家递袭禄位相承而亦复界重行狭书细字比于它表殆非其类欤盖人列古今本殊表限必恡而不去则宜以志名篇始自上上终于下下并当明为标榜显列科条以种类为篇章持优劣为次第【史通】
　　迁固易地而处本无优劣或问张辅着班马优劣论云迁叙三千年事五十万言固叙百年事八十万言是固不如迁也斯言为是乎曰不然按太史公书上起黄帝下尽宗周年代虽存事迹殊略至战国已下始有可观然迁虽叙三千年事其间详备者惟汉兴七十余载而已其省也如彼其烦也则如此求诸折中未见其宜班书全取史记仍去其日者仓公等以为其事烦芜不足编次故也若使迁固易地而处撰成其书将恐多言费辞有逾班氏安得以此而定其优劣耶【同上】
　　史记前后汉书
　　二史载虚文为非马卿之子虚上林扬雄之甘泉羽猎班固西都马融广成喻过其体词没其义繁华而失实流宕而忘返无禆劝奬有长奸诈而前后史汉皆书列传不其谬乎【史通】互相讥诮固讥迁失而固亦未为得晔讥固失而晔益甚至夀复尔史之才诚难矣【老泉史论】
　　前汉书
　　不当蹈袭迁论以足其书不当取迁雄之自序固赞汉自创业至麟趾之间袭蹈迁论以足其书者过半且褒贤贬不肖诚己意也尽己意而已今又剽他人之言以足之彼既言矣申言之何益及其迁雄皆取其自叙屑屑然曲记其世系固于它岂若是之备哉彼迁雄自序可也已因之非也此固之失也【同上】
　　表书王侯号諡姓名皆有深意固之表八而王侯六书其人也必曰某土某王若侯某或功臣外姓则加其姓于首目之曰号谥姓名此异姓列侯之例也诸侯王其目止号谥岂以其尊故不名之耶不名之而实名之岂以不名则不着耶此同姓诸侯王之例也王子侯其目为二上则曰号谥名号谥之而复名之杀一等矣此同姓列侯之例也及其下则曰号谥姓名夫以同姓列侯而加之异姓之例何哉察其故盖元始之间王莾伪褒宗室而封之者也非天子亲亲而封之者也宗室天子不能封而使王莾封之故从异姓例亦示天子不能有其同姓也将使后之人君观之则曰权之归于臣虽同姓不能有名器诚不可以假人矣【同上】
　　固善采掇汉事充于简册汉之文帝号为极盛非有髙识谁能纪摭唐柳宗元谓汉风雅敷施天下自天子至于公卿大夫士庶人咸通焉孟坚抜其尤者充于简防则二百三十年间列辟之逹道名臣之大范贤能之志业黔黎之风美焉【陈季雅议】
　　孺子不当书于莽况神玺在握火徳犹存而居摄建年不编平纪之末五子主祭咸书莾之中遂令汉余数歳湮没无覩求之正朔不亦厚诬【同上】
　　不当以严延年比子贡冉有又云严延年精悍敏防虽子贡冉有通于政事不能拟也夫以编名酷吏列号屠伯而比孔门逹者岂其伦哉【史通】
　　汉书仿史记后人仿汉书汉书家者其先出于班固司马迁撰史记终于今上自太初已下阙而不録班彪因之演成后记以续前篇至子固乃断自髙祖尽于王莽为十二纪十志八表七十列传勒成一史自为汉书昔虞夏之典商周之诰孔氏所撰皆谓之书夫以书为名亦稽古之伟称寻其创造皆准子长但不为世家改书曰志而已自东汉已后作者相仍皆袭其名号无所变革惟东观曰记三国曰志然称谓虽别而体制皆同【史通】汉书包举一代尚书记周事终秦缪春秋述鲁文止哀公纪年不迨于魏亡史记唯论于汉始惟汉书者究西都之首末穷刘氏之废兴包举一代撰成一家言皆精练事甚该密【同上】
　　古今人表品藻失次按班书古今人表仰包亿载旁贯百家分之以三科定之以九等其言甚髙其义甚惬及至篇中所列奚不类于其叙哉若孔门逹者顔称殆庶至于它子难为等衰今乃先伯牛而后曽参进仲弓而退冉有【伯牛仲弓第一曽子冉有第三】求诸折中厥理无闻又楚王过邓三甥请杀之邓侯不许卒亡邓国今之邓侯入下愚之上【第七】夫寕人负我为善获戾特此效尤将何劝善如谓小不忍乱大谋失于用权故加其罪是则三甥见几而作决在未萌自可髙立标格寘诸云汉何得止与邓侯邻伍列在中庸下流【三甥在第六等】而已哉又其叙晋文之臣佐也舟之侨为上阳处父次士防为下【之侨三等处父四等士会五等】其述燕丹之賔客也髙渐离居首荆轲亚之秦武阳居末【渐离五等荆轲六等武阳七等】斯并是非紊乱善恶纷拏或防驽骀而舍骐骥以兹为监欲谁欺乎【同上】
　　述汉书本末史记所书年止汉武太初已后阙而不録其后歆向扬雄等相次撰述迄于哀平犹名史记【继述所作】至建武中司徒掾班彪以为其言鄙俗似不足以踵前史又雄歆伪褒新室误后惑众不当垂之后代者也于是采其旧事傍贯异闻作后传六十五篇其子固以父所撰未尽一家乃起元髙皇终乎王莾十有二世二百三十年综其行事上下通洽为汉书纪表志百篇其事未毕防有上书云固私改作史记者有诏收系悉録家书封上固弟超诣阙自陈明帝引见言固续父所作不敢改易旧书帝意乃觧受诏卒业经二十余载至章帝建初中乃成固后坐窦氏事卒于洛阳狱书颇散乱其妹曹大家学能文奉诏校叙又选马融等十人从大家授读其八表及天文志等犹未克成多是待诏东观马续所作而古今人表犹不类本书献帝以固书文烦难省乃诏侍中荀悦依左氏体删为汉纪三十篇其言简要与本传并行【同上】
　　相如乃自叙班固不知长卿为自叙具在其集中子长因録斯篇即为列传班氏仍旧曽无改作寻固于马扬末皆云迁雄之自叙如此至此篇下独无此言盖止慿太史之书未见文园之集故使言无画一其例不纯【史通】
　　观班氏公孙宏赞直言汉之得人盛于武宣二代至于平津善恶寂蔑无覩持论如是其义靡闻必务其美辞爱而不弃则宜微有改易列于百官公卿表后庶寻文究理颇相附防以兹编録不犹愈乎【史通】
　　左传荀悦汉纪
　　左传非畧呉楚汉纪非简匈奴孙盛称左氏春秋书呉楚则略荀悦汉纪述匈奴则简盖所以贱夷狄而贵诸夏也按春秋之时诸国错峙关梁不通史官所书罕能周悉异乎炎汉之世四海一家马迁乗以求自古遗文而州郡上计皆先集太史若斯之备也况彼呉楚者僻居南裔地隔江山去彼鲁邦尤为辽阔丘明所録安能备诸且必以蛮夷而故略也若驹支预于晋防长狄埋于鲁国葛庐之辨牛鸣郯子之知鸟职斯皆边隅小国人品最微犹复收其事见于方册安有主盟中国势廹宗周争长诸华威凌强晋而可遗之者哉又荀氏著书抄撮班史其取事也中外一槩夷夏皆均非是独略胡乡而偏详汉室盛既疑丘明之摈呉楚遂诬仲豫之抑匈奴可谓强奏庸音特为足曲者也【史通】
　　荀悦汉纪
　　不当以班彪王命论寘西汉之末汉书断章事终新室如叔皮存殁附入中兴而輙引与前书共编者盖序之常例耳荀悦既删畧班史勒成汉纪而彪论王命列在末篇夫以规讽隗嚣翼戴光武忽以东都之事擢居西汉之中必如是则賔戯幽通亦与同载者矣【史通】
　　前后汉书
　　二史不当目更始为刘元至如更始中兴汉室光武所臣虽事业不成而厯数终在班范二史皆以刘元为目不其慢乎【同上】
　　后汉书
　　不当抑圣公于内登文叔于纪首当汉氏之中兴也更始升坛改元寒暑三易世祖称臣北面诚节不亏既而兵败长安共归鄗邑兄亡弟及厯数相承作者乃抑圣公于内登文叔于纪首事等跻僖独先不窋夫东观秉笔容或謟于当时后来所修理当刋革者也【同上】姓名既书题目又显不当又标为列女髙隐之类寻班马之为列传皆具编其人姓名如行状然相似者则共归一称若刺客日者儒林循吏是也范移题目于首厯姓名于卷中而犹于列传之下注为列女髙隐等目茍姓名既书题目又显是则邓禹冦恂之首当书为公辅者矣岑彭呉汉之前当标为将帅者矣触类而长何止列女孝子髙隐独行而已【同上】
　　载更始事为非按后汉书更始称其懦弱也其初即位南面立朝羣臣羞愧流汗刮席不敢视夫以圣公身在微贱已能结客报仇避难緑林名为豪杰安有贵为人主而反至于斯者乎将作者曲笔阿附独成光武之美谀言媚主用雪伯升之怨且中兴之史出于东观或明皇所定或马后攸刋而炎祚灵长简书莫改遂使他姓追撰空伪録者矣【史通】
　　论之外不当复有赞作东汉尽变班马之条例赞之外又复有论以论而议其贤否然后以赞而扬之论之文如班马之赞赞之文如商周之颂其文拘碍局促无一事之精详此之也【同上】
　　纪载多失晔之史若酷吏宦者列女独行多失其人其间尤失者董宣以节义槩之酷吏郑众吕强以亷明直谅槩之宦者蔡琰以忍耻事胡槩之列女李善王忳以深仁厚义槩之独行与夫前书张汤不载于酷吏史记姚杜仇赵之徒不载于游侠逺矣又其是非颇与圣人异论窦武何进则戒以宋襄之违天论西域则惜张骞班勇之遗佛书是欲将相茍免以为顺天乎中国叛圣人以奉戎神乎此之失也







　　羣书考索续集卷十四
<子部,类书类,群书考索>
　　钦定四库全书
　　羣书考索续集卷十五
　　宋　章如愚　编
　　诸史门
　　三国志
