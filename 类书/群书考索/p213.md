<!-- { "loadSidebar": true } -->
　　政和三年七月癸巳臣僚言学生非实有真才而至师长位因而有所干请者乞严行纠举冒滥恩爱重不副敎养期待之意诏有犯依学规科犯论罚【同上】○政和五年三月壬辰臣僚上言伏乞陛下留神学校度越前古创法立制纤悉备具而八行条目减资睿诏四方万里当官者仰承德意守法不渝乃为称职茍或观望畏缩废格不行则诛罚之科殆不可废御制学法内一项诸以八行中三舍之选者上舍贡入内舍在州学半年不犯第二等罚升为上舍一年不犯第三等以上罚升为内舍仍准上舍法法意昭明可循可守诸路士人有能中选者学司州郡自当遵奉诏条考察升贡然臣访闻福州学生有大观二年已保任行实补于内外舍至今在学首末八年而不升舍者臣尝询考其故葢縁逺方当职官违慢有素又以中遭纷更阻抑学校故本路一面违法不行至今使人人所存如此则陛下亲制成法果何赖焉臣愚伏望圣慈特降睿防委不干碍官体究俟见实状其前后违法官并乞重赐黜责贵使学法悉行中外悚畏不胜幸甚诏令本州具析不升舍因依申尚书省【同上】○政和七年八月庚午御笔国子有官人限以入学一年方许参选此法也今身不在学而以假告理年是为废法自今除月给及依令给假外并不理为在学月日特给假仍补塡在京委太学在外委本州当官保明关申吏部如违犯人屏出学满三年方许再入保明失实者以上书诈不实论○重和元年四月丙辰蔡京等言取大观元年以后至政和六年六月以前应縁诸路学制续降指挥编修成敕令格式总一百七十三册乞以政和续编诸路州县学制为名与大观学制兼行【同上】○高宗绍兴十三年二月己卯先是国子司业高闳言陛下复兴太学凡养士取士之法当取圣裁上曰自有祖宗成法闶曰有庆歴元丰绍圣崇宁法有司未知适从若出于圣裁则行之乃久闶又奏旧太学辟雍皆有御书今亦乞建阁以藏御书仍愿特洒宸翰加惠多士上许之闶又奏有一事最先经术是也上曰经不易通士习诗赋已久遽能使之通经乎闶曰先王设太学之意惟讲经术而已上曰近侍读官程瑀亦论经术闶曰国初犹循唐制用诗赋神宗始以经术造士遂罢诗赋又虑不足以尽人材乃设词学一科试以杂文上曰诗赋亦杂文也闶曰取士以经义为主不过三塲后加诗赋为四塲不能无碍盖太学之法旬有课月一周之月有试季一周之若加一塲则课试之法遂紊自元祐以来虽増为四塲终不可行者葢以此也今欲经义第一诗赋第二论防各一第三上可之庚辰闶具分三塲乞永为定式时闶又请在学人定三年归省之限诏可上曰旧有九年之法徽庙方改作三年岂有士人九年而不省其亲者乎【长编】○绍兴十三年九月戊辰司业高闶因经筵讲毕奏曰国子落成臣奉诏试补诸生几六千人自中兴已来虽二年省闱亦未有如此之盛上曰乍脱干戈人皆向学此诚可喜闶曰近来塲屋不无怀挟假授之弊前日顿革皆不可犯上曰朕亦闻之此美事闶曰臣待罪学官见此美事诸生以为陛下方偃武修文与太祖初定天下之时同符趣举建隆故事愿陛下讲临雍之礼言未毕上曰已令讨论矣盖是时上已有幸学之意闶未知之也先是闶请修监举法以元丰为主诏令敕令所参修至是成【中兴纪事】











　　羣书考索后集卷二十八
　　钦定四库全书
　　羣书考索后集卷二十九
　　宋　章如愚　编
　　士门
　　国子监解额
　　宋朝仁宗天圣元年冬十月癸亥増国子监进士解额二十人【长编】○天圣七年八月甲午诏国子监进士自今以五十人为额【长编】○庆歴元年八月癸巳诏国子监今岁解发进士诸科各特増二十人【长编】○庆歴四年十一月戊午朔判国子监余靖言臣伏见先降敕命并贡举条制国子监生徒听读满五百日方许取应每十人之中与解三人其诸路州军府监并各立学及置县学本贯人并以入学所习三百日旧得解人百日已上方许取应后来虽有敕命曽到省举人与免听读内新人显有事故给假并与勘防除破其如令非画一难以久行窃以国家兴建学校所以育俊秀而训导之由是广学宫颁学田使其专心道义以思入官之术伏縁朝廷所赐庄园房钱等赡之有限而来者无穷若徧加廪给则支费不充若自营口腹则贫窭者众日有定数不敢不来非其本心同于驱役古之劝学初不如此臣以为广黉舍所以待有志之士去日限所以寛食贫之人国家有厉贤之风寒士得带经之便欲乞应国子监太学生徒如有情愿听读满五百日即依先降敕命将来取解十人之中与解三人其不满五百日者并依旧额取解应举所有开封府及天下州军立州学处亦取情愿听读更不限以日数所贵寒士营生务学不失其所乃诏罢天下学生员听读日限【长编】○庆歴四年十二月戊戌诏自今解发进士太学以五百人开封府以百人为额旧制开封府三百三十五人国子监百六十人熙宁八年合为一以解额通取至是复分而太学生数多故省开封解额以益之【长编】○皇祐五年七月戊子又诏开封府国子监进士自今每一百人解十五人其试官亲嫌令府监互相送若两处俱有亲嫌即送别头【长编】○嘉祐三年五月壬申管勾国子监吴中复言旧制每遇科塲即补试广文馆监生近诏间岁贡举须前一年补试比至科塲多就京师私买监牒易名就试及旋冒畿内户贯以图进取非所以待逺方孤寒之意请自今遇科塲补试监生如故仍以四百五十人为额从之寻又増一百五十人【长编】神宗熙宁元年五月戊戍国子监言自来补试国子监生以六百人为额今科塲三年一开窃见开封府国学各増解名三分之一四方士人以此盛集京师欲乞监生人数亦展一分以九百人为额从之【长编】○元丰三年五月编修学制所言奉防立势要及国子监生太学官亲属许不以乡贯就开封应举之法臣等看详监以国子为名而无国子教养之实恐未称朝廷建学育士之意乞应清要官亲戚并令入监听读以二百人为额解发毋过四十人从之【长编】哲宗元祐七年六月癸丑礼部状近准都省批状勘防开封府遇科塲岁多有四方举人冒贯畿县户名取应及太学生员依条须在学及一年方预就试其间有未及一年之人亦不免有寄贯取应之弊检防旧制国子监取应举人先于广文馆补试给牒取应今欲复置广文馆生员今再行看详开封府进士解额一百人即乞依旧外将本府诸科二百人并国子生四十人共为二百四十人解额并拨属广文馆广文馆生员以二千四百人为额并国子监状太学生员上舍一百人内舍三百人外舍二千人元祐五年发解国学举人每五人四厘二毫一忽解一人诏依礼部所申今后太学举人并国子生发解并依元祐五年发觧取人分数施行【长编】○绍圣二年二月甲午罢广文馆觧额及将国子生四十人发还本监从之【长编】
　　武学
　　文武一道也由三代而上敎出于一而文武之才各适其用由三代而下敎出于二而文武之才徒相为訾古之为学必取士取士必文武其敎养之法非有二也尧舜尚矣舜之政犹见于书益稷曰侯以明之盖以射侯之礼致众而论士则文武皆其选也礼曰受成于学出征执有罪反释奠于学以讯馘告诗曰在泮献囚又曰在泮献馘三代之学文武岂二途哉【玉台先生讳赏文】
　　汉时陇西天水上郡北地材官骑士布满郡国高祖虽未尝设科而一时猛将或出于饿隷【韩信】黥徒【黥布】鼓刀【樊哙】贩缯【灌婴】之贱自是之后虽有勇猛知兵之选【成帝】始立勇武明法之科【平帝】诏举明法战阵诏举武猛堪将【皆安帝】诏举武猛谋谟【明帝】诏举明战阵之畧诣公车【灵帝】卒未有得人如高祖之世者
　　唐又别立一科谓之武举而进士武举遂两立矣武后长安二年始置武举其置有长垜马射步射平射筒射又有马枪翘关负重身材之选亦以乡饮酒礼送兵部其选用之法不合于道故不复书【唐志】宗开元十九年两京诸路各置太公庙以张良配享春秋仲月上戊日祭武学人准明经进士行乡饮酒礼取自古名将十哲七十二弟子
　　肃宗乾元元年不以张良配享上元元年太公望追封为武成王享祭一同文宣王正元二年删去十哲德宗正元中关播奏言仲尼十哲皆当时弟子今以异时名将列之弟子非类也乃去十哲之名于是诸儒争言太公于圣人非伦也宜去王号独令狐建以为勿追王爵宜以时祠为武敎主自是始有武学为文者习章句而嗤武士为武者习骑射而诮文儒二者殆若氷炭矣【玉台先生讳赏文】
　　宋朝太祖皇帝幸武成王庙观两廊名臣绘像指白起曰此人杀降不武之甚以杖画之【宝训】○修武成王庙令张昭窦仪详定配享功臣以吴起孙膑廉颇韩信等二十二人不克令终并退之复升灌婴耿纯辈梁周翰表陈其事上曰升降之制盖有所惩劝周翰未之思耳【同前】○开宝元年上令诸道解武举者命李昉扈试问所习之业皆无悉令罢之○开宝八年诏郡国有文经武畧堪任用之二十已上五十已下具名以闻仍速赴阙当考其臧否以进退之【并要览】太宗尝幸武成王庙指郭子仪李晟画像咨其功业且曰德宗为奸臣所误非晟则祚去矣【事畧】
　　真宗咸平二年上北征赵安仁上言当今有至要者五其三求军谋今武举已行其军谋深逺武艺絶伦科望依唐故事
