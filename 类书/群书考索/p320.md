<!-- { "loadSidebar": true } -->
　　风雅颂之体不同陈曰夫子删诗风雅颂各得其所何尝以风必为诸侯之诗彼序诗者妄以风辨尊卑见王黍离在国风则不得不谓之降王室而诸侯乌有王室之尊圣人輙降之乎呜呼自诗序作诗虽存而亡久矣王室尚可降为诸侯则天下岂复有理圣人岂复有教乎谓诗之于世吾不信也曽不知圣人谓之风谓之雅谓之颂者此直古人作诗之体何尝有天子诸侯之辨耶今人作诗有律有古有歌有行体制不同而名亦异古诗亦然谓之风者出于风俗之语大槩小夫贱妇人女子之言浅近易见也谓之雅者则其非浅近易见其辞典丽纯厚故也谓之颂者则直赞其上之功徳尔三者体裁不同是以其名异也今观风之诗大率三章四章一章之中大率四句其辞俱重相类既曰参差荇菜左右采之窈窕淑女琴瑟友之又曰参差荇菜左右芼之窈窕淑女钟鼓乐之既曰葛之覃兮施于中谷维叶萋萋又曰葛之覃兮施于中谷维叶莫莫樛木三章四十有八字惟八字不同甚者殷其雷三章七十二字惟六字不同已焉哉天实为之谓之何哉北门三章俱言之期我乎桑中要我乎上宫送我乎淇之上矣桑中三章皆言之凡风之体皆言重辞复浅易如此若夫雅则不然其言典则非复小夫贱妇人女子能道之葢士君子为之也然雅有小大小雅之诗固已典正非风之体然语间有重复雅则雅矣犹其小者尔曰小雅者犹言其诗典正未至于浑厚大醇也至于大雅则浑厚大醇矣其篇有十六章章有十二句者比之小雅愈以典则非深于道者不能言也风与大雅小雅皆道人君政之得失有美有刺有讽颂则无有颂惟以铺张勲徳尔学者试以风雅之诗与颂之诗详观之然后知圣人辨小大之意以风雅之诗与颂之诗详观之然后知四者之体各不同矣夫子曰吾自卫反鲁然后乐正雅颂各得其所当圣人未反鲁之时虽古诗之多风雅颂皆混殽无别待圣人而后各得其所者可无思乎彼序诗者妄人尔不知此理乃以言一国之事谓之风言天下之事谓之雅政有小大故有小雅有大雅颂则以其成功告于神明其言皆惑既以风为诸侯又以周南为王者之风后妃之徳何耶借谓文王在当时犹为诸侯故得谓之风而豳诗乃成王之时周公之事亦列于风岂当时亦未为王乎故谓黍离降而豳诗亦降矣观此言风之谬可知既以小雅蓼萧为泽及四海以湛露为燕诸侯六月采芑以为北伐南征王者之政孰有大于此又以小雅为政之小何耶吾不知常武之征伐何以大于六月卷阿之求贤何以大于鹿鸣观此言雅之谬可知颂者谓其称君之功徳则是矣何必告神明乎岂不告神明则不得为颂也哉既以敬之为戒成王小毖为求助与夫振鹭臣工闵予小子皆非告神明而作也观此言颂之防又不通矣今田夫里妇皆能卿士之歌此即古风之遗体也唐人作淮夷雅汉人作圣主得贤臣颂之类此即古之雅颂遗体也何用他説乎
　　诗次颠倒之疑李曰诗三百之多本末有颠倒者如载驰之诗卫懿之诗乃在于文公之后清人之诗郑文公之诗乃在于突忽之前葛藟之诗平王之诗乃在于桓王之后皇皇者华君遣使臣之诗乃在于四牡之后而邠风之破斧乃在于东山之前虽其颠倒如此亦非诗之本意也如四牡之诗但言人君之劳使臣不可不知其勤劳皇皇者华但言使臣之出使不可不知其疾苦诗之本意如斯而已如必泥先后之序非诗人之本意也
　　论篇章散亡先后失序陈曰去古愈逺圣道不明篇章散亡先后失序后之学者不见圣人之全经不识古人之大体如春秋之时赵衰之赋河水子驷之赋河清祭公之作祈招宋公之赋新宫而今皆阙焉则诗之篇章其逸多矣孔子未删之前始于周召而终于桧曹今之诗次始于周召而终于曺豳者其封之先后国之大小与其作诗之时皆失其次篇章之序其乱甚矣
　　古人学诗不同古人学诗取其善言美意而已夫子于诗所取者不过思旡邪南容于诗三复者不过白圭子路于诗终身诵者不过不求初未尝区区分别所作之人所采之时故孟子号长于诗者而以戎狄是膺为周公之诗有不暇恤也后世始并其本末源流论之然后为通经虽其守约之心未必如古而贯穿驰骋亦足尚也
　　宋朝授之学宋朝惟存外其説与毛义絶异诸儒惟本毛郑颇以己意増益诗序先儒谓子夏所作毛公卫宏颇加润色近世诸儒议之不齐自欧阳脩论诗颇疑序有舛误苏辙独存大序夷攷其説鲜不本序义者王安石训其义子云训其辞虽知本诗序至于比兴穿凿苛碎学者由此拘牵小文胜而大义隐【唐仲友文】




　　羣书考索续集卷七
<子部,类书类,群书考索>
　　钦定四库全书
　　羣书考索续集卷八
　　宋　章如愚　编
　　经籍门
　　礼记曲礼
　　多出孔门弟子礼记多出于孔子弟子然必去吕不韦之月令及诸儒之王制仍博集名儒择冠昏丧祭乡相见之经典以类相从然后可为一书若大学中庸则孟子之伦也不可附之礼篇至于学记乐记闲居燕居缁衣表记格言甚多非经解儒行之比当以为大学中庸之次也礼运礼器玉藻郊特牲之类又其次也【伊川先生】五礼之所由始遂皇在伏羲之前始王天下是尊卑之礼始于遂皇也伏羲制嫁娶以俪皮为礼是嫁娶嘉礼始于伏羲神农氏始教天下种谷始为蜡则祭祀吉礼始于神农也黄帝与蚩尤战于涿鹿则有军礼也易系辞第二章云古者诸中野则有凶礼也又论诸撰考云轩知地利九牧倡教既有九州之牧当有与聘是賔礼也【正义】
　　礼有三起之义礼有三起礼理起于太一礼事起于遂皇礼名起于黄帝其礼理起于太一其义通也其礼事起于遂皇礼名起于黄帝其义乖也且遂皇在伏羲之前礼运燔黍捭豚在伏羲之后何得以祭祀在遂皇之时【正义】
　　礼记杂出记録礼记之作出自孔子但正礼残缺无复能明至孔子没后七十二子之徒共撰所闻以为此记或録旧礼之义或録变礼所由或兼记体制或杂序得失故编而録之以为记也中庸是子思伋所作缁衣公孙尼子所撰郑康成云月令吕不韦所修卢植云王制汉文时士所録其余众篇皆如此例但未能尽知而记之也【正义】
　　辨诸儒折难之非礼记之书杂出诸儒其所师或异故有两存之説如吕不韦月令汉博士王制王制又皆刺经而作兼有时王之制学者考其説间与周官抵牾不知秦汉诸儒采古参今未尝施用乃持其説以相折难此聚讼所由起也然先王之制颇在于是乃删摘诋訾如柳宗元时令论苛碎刻裂不知议者之在后其弊至于防稽夏休破礼记之书此如子孙不闻前世之事而臆度祖父之传为非是谓吾独见圣人之心乃圣人所谓不知而作非吾所敢同也【唐仲友文】
　　非礼书者七篇汉兴诸儒搜求于脱畧之中礼得于淹中乐于制氏所谓礼乐者无复圣人之制作也于是合礼乐之可知者编为礼记之书曲礼郊特牲祭义祭法丧服等篇古之礼书也乐记一篇古之乐书也若乃檀弓月令文王世子学记中庸表记大学等篇可谓之礼书乎可谓之乐书乎非礼书而谓之礼记无怪乎学者之疑也
　　篇目各有所属曲礼王制礼器深衣属制度檀弓礼运玉藻中庸表记缁衣儒行大学经解哀公问燕居坊记大学记属通论投壶冠义婚义射义乐义聘义乡饮酒属吉礼郊特牲祭法祭统祭义属祭礼月令属明堂隂阳记属文王世子法乐记属乐记明堂位属明堂记内则属文王世子法
　　曲礼所记五礼之疑按郑目録云名曰曲礼者以其篇记五礼之事祭祀之説吉礼也丧荒去国之説凶礼也致贡朝防之説賔礼也兵车旌鸿之説军礼也事长钦老执贽纳女之説嘉礼也此于别録属制度按郑此説则此曲礼篇中有含五礼之义是以经云祷祀祭祀之説当吉礼也送丧不由径歳凶年谷不登又云大夫士去国如此之类是丧荒国之説当凶礼也五官致贡曰享天子当宁主人拜迎之类是賔礼须敬也军中之拜肃拜之类是军礼须敬也冠昏饮酒皆有賔主答拜之类是嘉礼须敬也兵车不式乗玉辂不式郑云大事不崇曲敬者谓敬天神及军之大事故不崇曲小之敬熊氏以为唯此不敬者恐义不然也既云曲礼曰是引仪礼正经也【正义】
　　礼有经有变礼有经有变经者常也变者常之变也先儒以曲礼为变礼看来全以为变亦不可葢曲者委曲之义故以曲礼为变然毋不敬安定辞安民哉岂可以此三句为变礼只是礼各有经有变先儒以仪礼为经礼仪礼中亦有变然所谓变礼者又自有经不可一律防也礼记圣人问答处多是説礼之变又曰上古礼书极多如河间献王收拾得五十八篇后来藏在秘府郑辈尚及见之今注疏中有引援处后来遂失不可惜可惜今仪礼古时亦多有今所余十七篇但士礼耳【文公经説】
　　毋不敬是统言毋不敬是统言主宰处俨若思敬者之貌也安定辞敬者之言也安民哉敬民之事也此只言大纲本领而事无过举自在其中若只以事无过举可以安民为説则气象浅廹无含蓄矣【同前】
　　记王制月令
　　王制载事之非【爵位建国三监田狩祭】林曰孟子以天子一位公一位侯一位伯一位子男同一位凡五等王制则以子男为二位不及天子孟子以君一位卿一位大夫一位上士一位中士一位下士一位凡六等彼则不言君一位而惟五等此则异矣至其余文则録孟子之辞可以大国次国小国无异制皆有上士二十七人孟子以上士中士下士各一位安得上士如此之多若诸侯上士皆二十七人则中士下士又当几人矣此不可也又曰凡九州州方千里州建百里之国三十七十里之国六十五十里之国百有二十凡二百一十国并九州计之则为千七百七十三国周封诸侯之数不得知也其见于春秋者并附庸不过百八十国见于左氏者不过倍加之数尔借谓僻陋小国无事见经与见呑于强大然安得千七百国之多乎又以天子之县内方百里之国九七十里之国二十有一五十里之国六十有三凡九十三国古者畿内不以封建诸侯虽有六卿采地而谓之百里七十里计凡十有三国此又不可也又曰天子使其大夫为三监监于方伯之国国三人古无三监之官独周封武庚于商虑其煽乱乃命管叔蔡叔霍叔监殷安得国各有三监乎若周礼有立其监之语乃谓诸侯自监一国也引书与周礼为据俱非又不可也又曰天子诸侯无事则歳三田无事而不田曰不敬田狩之事虽因农隙以讲武事然天子一日万几焦劳不暇何必三时亲田也文王不暇盘于游田而谓无事不田曰不敬又不可也又曰诸侯礿则不禘禘则不尝禘之为祭大祭也王者审禘其祖之所自出乃谓之禘春秋书禘皆记其僣也何得为诸侯之祭乎若曰虞夏之制则虽帝王至异不至于天子之祭为诸侯之祭又不可也
　　记月令
