<!-- { "loadSidebar": true } -->
　　当节无名之费内自京师外达都邑上自宫禁下至胥徒无名浮费亦岂无可省者功计若还内帑之入扵版曹复破分之法扵诸路然后大计中外冗费之可省者悉从废罢则亦岂不少有所济【光宗朝己酉拟上封事】
　　内帑
　　内帑认为私贮虞允文之为相也尽职版曹嵗入窠名之必可指拟者号为嵗终羡余之数而输之内帑顾以其有名无实积累挂欠空载簿书不可催理者拨还版曹其为说曰内帑之积将以备他日用兵进取不时之须而版曹自今经费已自不失嵗入之数听其言诚甘且美矣然自是以来三十余年内帑嵗入不知几何而认为私贮典以私人宰相不得以式贡均节其出入版曹不得以簿书勾考其在亡其日消月耗以奉燕私之费者盖不知其几何矣而曷尝闻其用此钱以易敌人之首如太祖皇帝之言哉【孝宗朝戊申拟上封事　文公】
　　上供多入内帑间者诸路上供多入内帑是致户部经费不足遂废祖宗破分之法而上供嵗额必取十分登足而后已期限迫趣科责严峻监司州县更相督迫唯务自寛己责何暇更察民情捶挞惊呼有使人不忍闻者而州县嵗入多作上供起发则又扵额外巧作名色寅縁刻剥此民力之所以大穷也【光宗朝己酉拟上封事　文公】
　　上供
　　官吏脇取之扰县道既无羸余可积又无科名可催官吏且欲避免一时州郡督责则不过因民之诉讼而科罚之甚则诱人以告讦而脇取之州郡闻知稍行禁约则诸县便以籍口不肯留心趂办州郡不免又将别色官钱那兊补足为州郡者惮其如此则遂一切听其所为不复考问不惟非理违法妄取民财之可罪而民之负寃苦诉扵官司者皆无自而得其平矣【光宗朝奏　文公】
　　免上供以寛州县欲亟圗所以纾州县民间目前之急则愿深诏主计将输之臣且扵见今桩积金谷绵绢数内每嵗量拨二三十万视州郡之贫乏者特与免起上供官物三五分而代其输【孝宗朝庚子上封事　文公】
　　经总制钱
　　此钱不当立额经总制钱不当立额不待智者而后知也盖其出扵仓库出纳田宅契劵之所收者虽可约计其大槩然财计有时而亏盈物价有时而髙下则其数已有不可得而凖者又况所谓无额钱者元无一定科名可以椿辨其多少不可得而预知故其创立之初直以无额名之则其不当立额也虽至愚亦知之矣而比年以来悉皆立额比较盖縁绍兴十九年中推行经界人户多有白契不堪照用争出投印致得当年经总制钱所收増羡遂有无状小人献此残贼之计一时朝廷既为所误而其流毒至今未已【孝宗朝奏状　文公】立额比较之弊切见诸路提刑司所管拘催州县总制钱盖前代之所无而祖宗盛时亦未之有特起扵宣和末年仓卒用兵权宜措画当时建议之臣方且自以为功而其兄闻之乃为哭扵先庙以为作俑之祸且及子孙渡江以后虽知其弊然费出愈繁遂不罢复有増加以至于今乃为大农之经赋有司不复敢有蠲除之议然其始者亦但讨其出纳多寡之实数而随以取之则事虽失体而未有甚害及绍兴中推行经界之法民间违限契约悉出投印故一二年间此钱之额倍扵常嵗逮其毕事则便复常数而无复前日之羡矣而一时乃有憸佞掊克之人辄为比较之说以误朝聼使凡嵗入经总制钱悉以经界之年为额其后虽或知其非义而小变之然犹必使趂及一年所收最多之数至其甚无艺者则虽或灾伤平分检放倚阁苗米税钱已无所入而所谓经総制钱者版曹捴所犹不肯与之蠲除上下相临转相逼迫下吏无所措其手足则其势必至扵巧为名目取之扵民以求幸免司察之官虽知其然然既利其嵗额之盈则亦不容有所伺间顾犹不足以及数则遂不过将新盖旧转后为前嵗月愈深逋负日积大郡所欠十数万緍小郡亦不下一二万数官吏操切日益严峻而莫有知其事之本原者不知州县之煎熬局促果何日而少纾斯民之叹息愁怨果何时而少息也伏望诏大臣圗所以节用裕民之道讨论合与不合立额比较之利病而罢行之以幸天下【孝宗朝延和奏劄】
　　军兴权宜创立经总制钱因一时军兴权宜所立后遂不罢要之当时立法亦未尽善
　　陈亨伯韩球所创经制钱陈亨伯所创盖因方腊反童贯讨之亨伯为随军转运使朝廷以其权轻又重为经制使患军用不足创为此名以收州县之财当时大获其利然立此制时眀言军罢而止其后遂因而不改至绍兴四年韩球又创総制钱大畧仿经制为之十一年经畧法行民间印典卖契多故倍有所得朝廷遂以此年之额至次年则其额大亏乃令州县添补觧发自今州县大困【文公】
　　非经赋常入之钱此钱既非经赋常入为民所逋贳官吏所侵盗而以一嵗偶多之数制为定额责使偿之自户部四折而至扵县如转圜扵千仞之坂至其址而其势穷矣县将何取之不过巧为科目以取之扵民耳【文公与钟户部论亏欠经总制钱书】
　　无艺无名之制官得其一吏已得其二三并縁为奸何所不有是则议者所谓督责官吏者乃所以深为之地而重困天子所爱之民也夫吏依公以侵民又阳自觧曰此朝廷所欲得非我曹过也夫愚民安知其所以然者何哉亦相聚而怨曰朝廷不恤我等耳呜呼此岂民之所当输官之所当得者耶其制之无艺取之无名甚矣【同上】
　　税赋
　　贡助彻什一之制夏时一夫受田五十亩而每夫计其五亩之入以为贡商人始为井田之制以六百三十亩之地画为九区区七十亩中为公田其外八家各授一区但借其力以助耕公田而不复税其私田周时一夫受田百亩乡遂用贡法十夫有沟都鄙用助法八家同井耕则通力而作收则计亩而分故谓之彻其实皆什一者贡法固以十分之一为常数惟助法乃是九一而商制不可考周制则公田百亩中以二十亩为庐舎一夫所耕公田实计十亩通私田百亩为十分而取其一盖又轻扵十一矣窃料商制亦当似此而以十四亩为庐舎一夫实耕公田七亩是亦不过什一也【孟子集注】九一什一之法都鄙之地九一而助为公田而行助法也乡遂之地田不井授但为沟洫使什而自赋其一盖用贡法也周所谓彻法者盖如此【同上】
　　布粟力役之征征赋之法嵗有常数然布缕取之扵夏粟米取之扵秋力役取之扵冬当各以其时若并取之则民力有所不堪矣今两税三限之法亦此意也【同上】战国非先王之法周礼宅不毛者有里布民无职事者出夫家之征郑氏谓宅不种桑麻者罚之使出一夫百亩之税一家力役之征也今战国时一切取之市宅之民已赋其廛又令出此夫里之布非先王之法也【同上】
　　鲁税亩非周制之旧周制一夫受田百亩而与同沟共井之人通力合作计亩均分大抵民得其九公取其一故谓之彻鲁自宣公税亩又逐亩什取其一则为什而取二矣【语注】
　　祖宗破分之法伏见祖宗旧法凡州县催理官物已及九分已上谓之破分诸司即行住催版曹亦置不问由是州县得其赢余以相补助贫民些小拖欠亦得茍延以待蠲放恩自朝廷恵及闾里君民両足公私俱便此诚不刋之令典也【孝宗朝戊申封事　文公】
　　州县催督之扰徒使版曹经费阙乏日甚督趣日峻以至废去祖宗以来破分良法而必以十分登足为限以为不足则又造为比较监司郡守课最之法以诱脇之不复问其政教设施之得失而一以其剥民奉上者为贤扵是中外承风兢为苛急监司眀谕州郡郡守眀谕属邑不必留心民事惟务催取财什此民力所以重困之本而税外无名之赋如和买折帛科罚月以之属尚未论也【孝宗朝戊申封事　文公】
　　诸路科罚之弊切见江西诸路州旧有科罚之弊盖因嵗入有限而费出无常是以不免巧取扵民以备支发凡是百姓有事入门不问曲直恣意诛求无有艺极民间受弊不可胜言为监司州县者欲一切绳之以法则财计顿阙州县不可复为虽有良吏亦无以免若一切恣之不问则法废不行民怨无告而贪虐之吏更复并縁以济其私为害愈甚【孝宗朝延和奏劄　文公】赋外加耗之供切见本路土瘠民贫无他生理而州县嵗计入少出多往往例扵常赋之外多收加耗重折价钱尚且入不支出公私俱困【寜宗朝行宫便殿奏劄文公】赋重民劳之苦南康为郡土地瘠薄生物不畅人民稀少谷贱农伤固已为贫国矣而其赋税偏重比之他防或相倍蓰民间虽复尽力耕种所收之利或不足以了纳税赋须至别作营求乃可陪贴输官是以人无固志生无定业不肯尽力农桑以为子孙久逺之计幸遇丰年则贱粜禾谷以茍目前之安一有水旱则扶老携幼流移四出视其田庐无异逆旅之舎盖出郊而四望则荒畴败屋在防有之【孝宗朝庚子封事　文公】
　　政烦赋重之害敛财失民情犹为不可况今政烦赋重民卒流亡所谓财者又将无有可得之理若不蚤救必深为害【孝宗朝戊申封事　文公】
　　税重加扵赡军夫有田则有租为日久矣而今日民间特以税重为苦者正縁二税太重朝廷尽取以供军而州县无复赢余也夫二税之入尽以供军则其物有常数其时有常限而又有贴纳水脚转输之费州县皆不容有寛缓而减免也【孝宗朝庚子封事　文公】
　　省赋在扵治军臣闻天下国家之大务莫大扵恤民而恤民之实在省赋省赋之实在治军若夫治军省赋以为恤民之本则又在人君正其心术以立纲纪而已矣【同上】
　　租庸调起扵惰唐以前唐租庸调大抵改新法度是世界一齐更新之初方做得如汉衰魏代只是汉旧底物事晋魏以至六朝亦只相祖述弊法卒亦变更不得直到元魏北齐后周居中原时中原生灵死于兵冦几尽所以宇文价蘓绰出来便做得租庸调故隋唐因之【文公】
　　祖宗催科之法祖宗立法催科只是九分才破这一分便不催但破得一百贯谓之破分便住自曽丞相【懐】为户部时便不用这法须要催尽至今所以如此【同上】白纳绢钱之弊福建赋税犹易办浙中全是白撰横敛无数民不聊生秋税苗产有定色犹易催夏税是和买绢最为重苦盖始者一疋官先支得六百钱后来变而令人先纳绢后请钱已自费力了后又无钱可请只白纳绢今又不纳绢只令纳价钱数又重催不到者保正出之一畨当役则为之困矣故福建不如江西江西不如江东江东又不如浙东浙东又不如浙西越郡都越不好【同上】
　　赋税供用之费赋谓计口发财【六字系班志顔注】税谓公田什一及工商衡虞之入也赋供车马兵甲士徒之役充实府库赐予之费税给郊宗庙百神之祀天子奉养百官禄食庶事之费【井田类说文公】
　　朝廷督责之过国家张官置吏本以为民所以平时但闻朝廷戒饬州郡奉行寛恤惟恐有所不至至扵督责二字考之前史则韩非李斯惨刻无恩诖误人主之术非仁人之所忍闻也【申省状　文公】
　　官司科敷之扰税籍不正田亩荒芜官司失防王税数目浩瀚无以供觧嵗计遂至巧作名色科敷责罚以救目前官既不法吏又为奸是以贫弱之民受害愈甚州郡非不深知其弊然势之所驱有不容已虽有贤者不过包羞忍耻拱手窃叹而已【经界申诸司状】
　　豪强诡冒之弊公私田土皆为豪宗大姓诡名冒占而细民产去税存或更受俵寄之租困苦狼狈无所从出州县既失经常之入则遂多方擘画取其所不应取之财以足嵗计如诸县之科罚州郡之卖盐是也【文公与丞相劄子】
