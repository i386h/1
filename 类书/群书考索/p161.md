<!-- { "loadSidebar": true } -->
　　宋朝沿唐制设官间有损益中书门下尚书虽为三省长官多不除【中书令尚书令侍中虽国初赵普范质直拜不复言平章事外是未尝除人】虽除亦不为政皆为空官特以寓禄秩叙品位而已中书门下平章事即为宰相任有二人即分日知印上相为昭文次为集贤下宰相一等即为参知政事【太祖干徳二年赵普为相太祖畏其专将使官为副而难其名问陶谷谷曰唐有参知几务参知政事今可用之矣乃命吕余庆薛居正为参知政事不升堂不押班不知印开寳六年始与宰相分日知印至道中升政事堂议军国事矣】
　　枢宻前有使副有知院有同知有佥书有同佥书【国朝枢宻与中书对侍文武二柄号为二府礼遇畧同枢宻之名起于唐代宗时以中官二人为使承授表奏若人主有处分则宣付门下中书朱梁改为崇政院命敬翔为使始用士人后唐复为枢宻院命宰相郭崇韬兼使又置院使一人然权侔宰相矣晋天福中以刘处谦兼枢宻奏事不称旨遂废其院以却付中书门下开运中复置国初有参知枢宻院有使有副使太平兴国中始有佥书院事自石熈载始也淳化中以张咏知院防凖同知二院之名始此治平中以郭逹同佥书院同佥书之名始此】
　　宣徽有南院使三司则有使【三司之属二十四案如兵刑曹之类其后令三司判官各领八案而緫于三司使自太平兴国八年始分三司为三部各置使焉有盐铁使又有度支使有户部使】
　　有审官院东院【文臣】西院【武臣】三班院【使臣】流内铨流外铨格式司则有审刑院有礼仪院有翰林学士院【韦执谊翰林故事云翰林院者六艺能技术召见者之所处也而学士则自唐初有之太宗时名儒学士时召草制然犹未有名号干封以后始号北门学士宗初置翰林待诏掌四方表防批荅应和文章继以诰敕文诰悉由中书多壅滞始选朝官有词艺学识者入居翰林供奉别旨然由未定名制诏书敕犹或分在集贤开元二十六年始以翰林供奉改称学士别建学士院于翰林之南俾在内命其后又置东翰林院于金銮殿之西随上所在礼遇益亲号为内相又以为天子私人凡学士无定员下自校书上及诸曹尚书皆为之晋天福中以翰林归中书舍人开运中复置与舍人分为两制各六员　宋朝翰林学士掌内制承旨为长承旨始于宪宗元和元年命郑纲也　宋朝不常置以院中久次者一人充淳化中以翰林学士贾黄中苏易简同管勾差遣院而学士领外司自此始也自是学士兼领他司只与职名同唐制官序未至而他官权摄者为真官宋朝开宝中以李昉卢多逊并直学士院而直院之名始此六年以张澹权直翰林院而权直之名始此】
　　登闻进奏官吿则又有院
　　门下封驳有司通进银防有司发敕则有司
　　有知諌院有知制诰起居有院舍人有院御史则有中丞知杂三院经筵则有侍讲说书
　　太常宗正光禄衞尉太仆大理鸿胪司农太府皆有寺秘书殿中内侍皆有省国子少府将作都水军器司天皆有监凡三省六曹寺监给舍諌垣史馆皆为官品不厘本务而别领内外使更设主判官以司其职自著作郎而上京官在内为主判在外则为奉使虽筦库而上皆同其领在京官职任则不分京朝若擢为防諌经筵则必借命朝臣差遣惟擢新进之士官未升朝者即以太子中允处有出身人中舍处无出身人所以别流品也
　　勲官十有二级上柱国　柱国　上护军　护军　上轻车都尉　轻车都尉　上骑都尉　骑都尉　骁骑尉　飞骑尉　云骑尉　武骑尉　率三嵗一迁必因其除授以加之所以别年劳也
　　太师太傅太保是为三师宋朝三公之官尤重太师赵韩王以勲文潞公以年方得之王文正公吕文靖公皆在相二十年才以太尉致仕可见宋朝重太师之官也
　　太尉司徒司空是为三公
　　至于武臣则厚其禄而薄其礼凡贵于正任重于官军要在积行近在承旨御带宠在阁职设遥郡以赏劳绩设使臣以别禄秩此武臣之名分也以莭度使留后观察防御团练刺史为正任以殿前马歩军副指挥使三军都虞候天武捧日龙神衞四厢都指挥使为管军以内阁省使省引进四方馆东西上閤门使副为横行以通事舍人閤门祗候为閤职以横行使及诸司使带防御团练使刺史为遥郡以诸司使副内殿承制崇班为大使臣供奉官侍禁殿直供奉职为小使臣自遥郡而上名俸皆厚其使臣本禄虽稍薄而添支给劵皆优若朝谒都燕惟正任御焉盖正任方号武臣得与文臣分班也管军臣僚号侍衞横行大使臣皆为祗应官耳此所谓薄其礼也
　　外郡官自太祖时剪削藩镇有缺则令文臣权知三年易又设通判以贰其事择文吏为之佐建隆元年诸郡判官皆令吏部注拟所以革将吏自补之弊也三年置簿尉所以惩亲吏为诸县镇将之弊也又选朝臣以掌仓庾所以惩讳吏监视重槩量之弊也干徳中平湖南令潭州诸郡直属京师至太宗藩镇无复支郡夫既收其金谷之权择其精锐之士以赴闗然后藩镇无陆梁之祸节度之权归于州镇将之权归于县又分天下而置转运使以察之而一路之财货归之太宗时虽节度防御团练观察刺史皆不预佥书金谷刑狱之事矣淳化中诏诸路转运各命掌参官一人专知纠察州军刑狱事是时犹转运未别立司也景徳四年始置提刑自为别司而不转运权稍重矣是时虽专纠刑狱及词讼未及他事也至天禧中已兼劝农一事其后或罢或置而盗贼军器河渠保甲封桩钱谷之类悉归提刑而转运所緫唯财赋纲运之责而已
　　元丰新官制神宗喜观唐六典六典宗撰李林甫等注一日谕王珪等朕欲仿唐六典酌古今之宜修改官制蔡确为参知政事与珪賛行之命官置局上自考求故实咸亲临决以定其论四朝志云神宗慨然欲更官制熈宁末始命馆阁校唐六典元丰三年以摹本赐羣臣乃置局中书命翰林学士张琮等详定八月遂下诏肇新官制凡省防寺监领空名者一切罢去而易之以阶九月详定所上寄禄格防明堂礼成近臣迁秩即用新制而防省寺监之官各还所职矣
　　文阶自开府仪同三司而下二十四阶以开府仪同三司特进易三司官平章事左右仆射以金紫光禄大夫易吏书以银青光禄大夫易五部尚书以光禄大夫易左右丞以正议大夫易六部侍郎以通议大夫易给事中以大中大夫易左右諌议大夫以中大夫易秘监以中散大夫易光禄衞尉二卿少府监以朝议大夫易左右司郎中太常光禄少卿以朝请朝散朝奉大夫易郎中以朝请朝散朝奉易员外郎以承议郎易太常国子博士奉议郎易太常秘书殿中丞通直郎易太子中允中舍左右賛善大夫宣徳郎易侍从宣文郎易监丞承事郎易大理评事承奉郎易太常寺太祝奉礼郎承务郎易寺监主簿是为寄禄官也张演元丰职官记中云自大中大夫至金紫止六阶昔之五部尚书今为银青一官昔之六部侍郎今为正议大夫是十一官而并为两官左右丞左右諌议又并四官而为两官祖宗旧制出身自郎中三迁而至秘书监防补人自郎中五迁而至秘书监所以示其别也今也并为三阶矣其后増置奉直中奉而有出身人不迁中散大夫奉直则犹髣髴旧制也旧制所以分别流品者至严一官冗数等众执侍从之迁为一等列卿馆职之迁为一等杂流之迁为一等出身人迁为一等列卿馆职之迁为一等自将作监簿至秘书二监其迁秩各视其品由諌议大夫而上两省两制告侍从之选故不复别其品非故为是纷纷也诚以流品有别则人安其分而无幸进之心爵秩有章而名器加重元丰寄禄之制混为一流无复差别当时羣臣不能推祖宗制官之意立为品章故士大夫慊然以两制为未尽也新阶既少品而转行者易及至元祐初于朝议大夫六阶以上始分左右又以流品无别乃诏寄禄官悉分左右绍圣中罢之崇宁中自承直至将仕凡换选人七阶大观初乂増宣奉正奉通奉中奉奉直大夫之阶政和末又改从政至廸功郎三阶而寄禄之格始备矣
　　武臣亦诏易以新阶正使为大夫副使为郎而横行班十二阶使副亦然故有郎居大夫之上者政和中以新名未具増置宣正履正大夫郎凡十余阶通为横班而文武臣官制益加详矣
　　在内设尚书省置令左右仆射门下省置侍中中书省置令已上为三省即宰相之职两令侍中不除人尚书有左右丞门下中书各有侍郎而参政之官罢矣自汉元成以外戚领尚书光武中兴事归防阁于是权在尚书魏武以秘书令典尚书章奏文帝改为中书有令有监于是权在中书自晋以侍中緫门下枢要江左五朝因之王昙首王华之徒皆宻侍帷幄于是权在门下歴代各有偏重至唐则三省鼎立有中防东防西防之称揆其本原皆六卿之属曰尚书者本天官之司防曰门下侍中本夏官之太仆曰中书令者本春官之内史在周不过为中大夫而后世遂为宰相之任宋朝用之元丰正官名而三省犹因唐六典之旧以中书造命门下审覆尚书省奉行而政归中书又分班奏事各行其职此蔡确之所以得专政柄也元祐末吕正献公诸三省同班奏事绍圣更革谓元祐政事三省分班之制章子厚为门下相惧其权之去已乃不果改故歴绍圣崇宁以来元祐政事无一存者独此法不变也政和更左右揆为太宰少宰靖康复为左右仆射建炎中罢尚书左右丞宰臣不兼两省侍郎复祖宗之旧为同中书门下平章事置参政二员通知三省乾道七年改为左右丞相而参政如故枢宻院有知枢宻院事有同知枢宻院事而废使副佥书元祐中复置佥书院事绍兴七年诏依故事置枢宻使及副使其知院同知院佥书并如旧时以宰臣张俊兼使也
　　尚书六部吏部有尚书有侍郎侍郎二人分掌四选吏部司封司勲考功属焉户部有尚书有侍郎侍郎二人分左右曹而户部度支金部仓部属焉礼部有尚书有侍郎礼部祠部主客膳部属焉兵部有尚书有侍郎兵部职方驾部库部属焉刑部有尚书有侍郎刑部都官比部司门属焉工部有尚书有侍郎工部屯田虞部水部属焉　每部郎官二人知州资序及阶官朝议大夫以上为郎中余为员外郎唯吏部户部刑部郎官各置四员以其剧曹也左右司郎官各二员通纠六部号都司专佐宰相理省事谓之宰属也
　　翰林院有学士以二员为额久次者为承防
　　御史防有中丞有侍御史有殿中侍御史监察御史如旧制焉但更知杂及里行之名
　　门下后省置左散骑常侍而不除人给事中四员起居郎左諌议大夫左司諌左正言寓焉
　　中书后省置右散骑常侍而不除人中书舍人六员起居舍人右諌议大夫右司諌右正言寓焉号两省官
　　秘书省有监少监丞郎校书郎正字而著作郎佐郎寓焉号为馆职罢直馆院校理等员阙而唯存修撰直秘阁号贴职而别领在外任使
　　九寺则太常宗正光禄衞尉太仆大理鸿胪司农太府有卿少卿丞簿而太常复置博士太祝奉礼协律郎大理则复置寺正评事司直
　　四监将作少府军器置监少监丞簿都水置使者丞簿南外北外丞已上为寺监官国子监有祭酒司业丞簿太学有博士正录已上为学官是谓职事官也
　　罢诸主判官而以其职分诸省部寺监郡牧司使名不除而其职并于太仆以太师太傅太保为三师太尉司徒司空为三公皆论道之官无专领之职为宰相兼官
　　緫论国初元丰官制
