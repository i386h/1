<!-- { "loadSidebar": true } -->
　　钦定四库全书　　　　子部十一
　　羣书考索　　　　　　　类书类
　　提要
　　【臣】等谨案羣书考索二百十二卷宋章如愚撰如愚字俊卿婺州金华人庆元中登进士第初授国子博士改知贵州开禧初被召疏陈时政忤韩侂胄罢归事迹具宋史儒林传史称所着有文集行世今已散佚惟此书独存凡分四集前集六十六卷分六经诸子百家诸经诸史圣讳书目文章礼乐律吕厯数天文地理十三门后集六十五卷分官制学制贡举兵制食货财用刑法七门续集五十六卷分经籍诸史文章韩墨律厯五行礼乐封建官制兵制财用诸路君道圣贤十五门别集二十五卷分图书经籍诸史文章律厯人臣经艺财用兵制四裔边防十一门宋自南渡以后迂儒尊性命而薄事功文士尚议论而尠考证如愚是编独以考索为名言必有征事必有据博采诸家而折衷以己意不但淹通掌故亦颇以经世为心在讲学之家尚有实际惟其书卷帙浩繁又四集不作于一时不免有重复抵牾之处如前集六经门外又立诸经一门其文互相出入诸子百家门中以晏子荀子子文中子之类为诸子以管子商子韩非子淮南子之类为百家亦不知何以分别又如前集第三十五卷详列六宗之説无所专从续集第十卷则主郑康成説前集第三十卷既主二年一祫五年一禘以为宋制合古别集第十四卷又专主顔达龙三年一禘五年一祫之説前集第三十三卷专主郑康成説祫大禘小别集第十四卷又专主顔达龙説禘大祫小前集第十三八卷既主天子五门诸侯三门别集第八卷则又谓天子六门诸侯二门皆前后抵牾疎于决择然大致网罗繁富考据亦多所心得在宋人著述之中较通考虽体例稍杂而优于释经较玉海虽博赡不及而详于时政较黄氏日钞则条目独明较吕氏制度详説则源流为备前人称苏轼诗如武库之兵利钝互陈如愚是编亦可以当斯目矣乾隆四十六年正月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀





　　钦定四库全书
　　羣书考索卷一　　　　　宋　章如愚　撰六经门
　　易类








　　周易始末易有太极是生两仪两仪生四象四象生八卦八卦定吉凶伏羲氏之王天下也始画八卦以通神明之徳以类万物之情【易】文王重易六爻作上下篇孔氏为之彖象系辞文言序卦之属故曰易道深矣人更三圣世歴三古【前艺文志】或曰周公作爻辞韩宣子适鲁见易象曰吾乃今知周公之徳而爻辞作扵周公彼诚有以知之其后马融陆绩亦云惟班固以谓人更三圣而周公不与盖文王周公父子一道序父不序子尊父也而诸儒泥扵三圣之说遂以爻辞为文王所作重卦之人诸儒不同凡有四说王辅嗣等以为伏羲郑元之徒以为神农孙盛以为夏禹史迁等以为文王其言夏禹及文王重卦者案系辞神农之时已有盖取诸益与噬嗑以此论之不攻自破其言神农重卦亦未为得今以诸文验之案说卦云昔者圣人之作易也幽賛于神明而生蓍凡言作者创造之谓也神农以后便是述修而不可谓之作也幽賛用蓍谓伏羲矣伏羲用蓍即伏羲已重卦今依王辅嗣为得其实
　　八索八卦之说谓之八索疏云说者以八卦交互相说其理此索为求索亦为捜索以易为主故易曰八卦成列象在其中矣就八卦而求其理则万有一千五百二十策天下之事得故谓之索非一索再索而已此索扵左传有不同皆后人失其真理妄穿凿耳
　　易之卦四营而成易十有八变而成卦【系辞】蓍之徳圎而神卦之徳方以知【仝上】
　　易之象吉凶者得失之象也悔吝者忧虞之象也变化者进退之象也
　　易之变参伍以变错综其数通其变遂成天地之文极其数遂定天下之象非天下之至变其孰能与于此爻象系辞三易及诸儒训诂传授河出圗伏羲始画八卦其后重而为六十四文王系爻辞孔子作十翼【上彖下彖　上始乾坤　下始咸恒　上象　下象　上】
　　【系　下系　文言　说卦　序卦　杂卦】古经彖象文言皆在六爻经辞之后乃孔子自卑退不敢干乱正经费直以彖象系辞文言解说上下经【见西汉儒林传汲冡书冡易上下篇与今正同别有隂阳说而无彖象文言系辞】郑康成始以彖象连经文而王弼又以文言附于乾坤二卦　周官太卜所掌又有三易一曰连山【夏易也始扵艮郑云象山之出云连连不絶】二曰归蔵【商易也先坤而后干郑云万物莫不归蔵扵其中】三曰周易【周易也始扵干郑云言易道周普无所不备也孔颖逹云文王重易扵羑里犹商世故题周以别商也】夏商之易取七八以不变为占【左氏言遇艮之八是也】周易取九六以变为占【颖逹正义云三易杜子春云连山伏羲归蔵黄帝与郑之说皆不取案世谱等书神农曰连山氏亦曰列山氏黄帝曰归蔵氏既连山归蔵并是代号则周易称周亦然也】　帝王世纪曰庖牺氏作八卦神农重之为六十四黄帝尧舜引而伸之分为二易至夏人因炎帝曰连山商人因黄帝曰归蔵文王广六十四卦着九六之爻谓之周易　尔雅疏曰归蔵者成汤之所作也　公羊疏孔子欲作春秋卜得阳豫之卦宋氏云夏商之卦名孔子何不用周易占之盖孔子见西狩获麟又见天命有改制作之意故用夏商之易也　秦燔诗书易以卜筮存初商瞿受易扵孔子五传至田何汉之言易者如杨何施讐孟喜梁丘贺之徒所学皆祖田何杨何最先出武帝时已立博士施孟梁丘至宣帝时又立博士惟焦氏费氏髙氏三家为异焦延夀髙相皆述隂阳灾异之言焦传之京房房易具存大抵隂阳律数之事元帝时亦立学官费氏初传民间至后汉时陈元郑康成皆传费氏易费氏兴而余学息今所传即费氏易也魏王弼注上下经晋韩康伯注系辞说卦序卦唐孔頴逹为正义夲朝则有陈抟种放范谔昌邵雍之徒【孔頴逹云易卦六十四分为上下象隂阳故上篇三十所以象阳竒始乾坤而终扵离坎者以有日月之道也下篇三十四以法隂耦始咸恒而终扵既济未济者所以明戒谨也】
　　数龙马负圗戴九履一左三右七二与四为肩六与八为足五为腹心是天地自然之数也亦谓之九宫纵横皆十五数总四十有五【陈抟　孔传谓龙马出河伏羲遂则其文以画八卦谓之河圗】大衍之数四十有九分而为二以象两挂一以象三揲之以四以象四时归竒于扐以象闰五嵗再闰故再扐而后卦是故四营而成易十有八变而成卦八卦而小成引而伸之触类而长之天下之能事毕矣或者六十四卦在其中矣天数二十有五地数三十凡天地之数五十有五而大衍之数五十其用四十有九是扵天地之数既减其五又虚其一何也郑康成云天地之数五十有五以五行之气通扵万物故减五大衍又减其一故四十有九故尝为之説曰天一下降与地六合而生水扵北地二上驾与天七合而生火扵南天三左旋与地八合而生木扵东地四右转与天九合而生金扵西天五运与地十合而生土扵中以竒生者成以耦以耦生者成以竒天阳也故其数竒地隂也故其数耦竒耦相合而五十有五之数备大衍之数减其五五行之用也虚其一者元气之夲也【姚信董遇云天地之数五十有五者其六以象六画之数故减之而其用四十九】
　　三兆三易太卜掌三兆之法一曰玉兆二曰瓦兆三曰原兆【玉兆颛帝之兆瓦兆帝尧之兆原兆有周之兆】其经兆之体皆百有二十其颂皆千有二百掌三易之法一曰连山二曰归蔵三曰周易【连山伏羲归蔵黄帝】其经卦皆八其别皆六十有四
　　诸儒重卦之説王弼以为伏羲郑元以为神农孙盛以为夏禹史迁以为文王以经考之随之上九曰王用享于岐山明夷之六五曰箕子利贞此皆商周时事然则以为神农伏羲夏禹者皆非也或以为文王至武王时始追王此已言王似非文王时重也然则爻辞孰作之欤宣子适鲁见易象而言曰吾今乃知周公之徳与周之所以王也是爻辞意亦周公作也然世之论易者以为人更三圣谓伏羲文王孔子而不数周公盖父统子业也【此数语见孔頴逹正义　孔颖逹援韩宣子之言以验曰卦辞文王爻辞周公马融陆绩并同此说今依用之】观太卜掌三易之法其经卦皆八其别皆六十四则六十四卦之体已具久矣　孔頴逹正义云重卦之人诸儒不同凡有四説王辅嗣以为伏羲郑元以为神农孙盛以为夏禹史迁以为文王其言禹及文王者按系辞神农时已有取诸益与噬嗑以此论之不攻而破其言神农亦未为得易纬数三圣但云伏羲文王孔子不及神农时神农但见取诸益不重卦矣今依王辅嗣以伏羲既画八卦即自重为六十四为得其实
　　孔子象象用夏正或曰易象非孔子作也雷在地中复先王以至日闭闗商旅不行后不省方考之夏小正十一月万物不通则至日闭闗后不省方夏之制也周制以十一月北廵狩至于北岳矣恐大象非孔子作殊不知周正虽建子而孔子彖象皆建寅故以复为十一月姤为五月此正孔子行夏时也
　　文言穆姜襄公九年占有文言之辞襄公二十二年孔子生下距穆姜十四年穆姜之时已诵随繇之辞因取乾卦文言然其言与今易稍异穆姜之言曰元体之长也亨嘉之防也利义之和也贞事之干也体仁足以长人嘉防足以合礼利物足以和义贞固足以干事以今易考之删改者二増益者六则古已有是言孔子特文之耳　他卦彖象而已独乾坤更设文言以发其义【伊川】
　　易学京房之学专守名数王弼之学髙谈理致
　　系辞文言序卦或以为非孔子作其间每更一事必称子曰若夫子自作不应自称子曰欧公亦以为然唐僧一行易纂引孟喜序卦文辞与今易不同然则今之序卦等恐非夫子全文或出扵经师未可知也
　　子夏易汉之易家自田何始何而上未尝有书魏管辂谓易安可注者其得先儒之心欤古今学者咸谓卜子夏受易孔子而为之传然太史公刘向父子班固皆不论著唐刘知防知其伪矣是书亡不传扵今今号为子夏易传者窃意非古所传何者观其书不依古易经次乃遵费氏郑氏王氏所合彖象文言扵爻下而传之也【唯隋唐志有卜子夏易传二卷文已残缺】子夏诗序之外有易传唐刘知防谓疑出于汉之杜氏
　　汉诸儒易传自鲁商瞿子木受易孔子【师古曰商瞿姓也瞿音衢】以授鲁桥庇子庸【师古曰姓桥名庇字子庸它皆类此庇音必寐反】子庸授江东馯臂子弓【师古曰馯姓也音韩】子弓授燕周丑子家子家授东武孙虞子乘子乘授齐田何子装及秦禁学易为筮卜之书独不禁故传受者不絶也汉兴田何以齐田徙杜陵号杜田生【师古曰髙祖用娄敬之言徙闗东大族故何以旧齐田氏见徙也初徙时未为杜陵盖史家夲其地追言之也】授东武王同子中雒阳周王孙丁寛齐服生皆着易传数篇【师古曰田生授王同周王孙丁寛服生四人而四人皆着易传也子中王同字也中读曰仲】同授淄川杨何字叔元元光中徴为大中大夫齐即墨成至城阳相【师古曰姓即墨名成】广川孟但为太子门大夫鲁周霸莒衡胡【师古曰莒人姓衡名胡也】临淄主父偃皆以易至大官要言易者本之田何
　　丁寛易説寛从田何受易复从周王孙受古义景帝时寛为梁孝王将军距呉楚号丁将军作易说三万言训故举大谊而已今章小句是也寛授田王孙王孙授施讐孟喜梁丘贺繇是易有施孟梁丘之学
