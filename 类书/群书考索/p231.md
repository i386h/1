<!-- { "loadSidebar": true } -->
　　左传定四年祝鮀曰成王选建明徳以蕃屏周分鲁公以殷民六族条氏徐氏萧氏索氏长勺氏尾勺氏使帅其宗氏辑其分族将其类丑以法则周公用即命于周分康叔以殷民七族陶氏施氏繁氏锜氏樊氏饥氏终葵氏分唐叔以懐姓九宗职官五正
　　隐六年翼九宗五正顷父之子嘉父逆晋侯于随注云五正五官之长大宗一姓为九族也
　　自唐始分世为晋世强家及晋襄卒得强家之力此宗法之所以善也
　　又叔向云羊舌之宗十一族亦此类也
　　大宗　小宗　百世不迁之宗　五世则迁之宗
　　大传曰别子为祖继别为宗继祢者为小宗有百世不迁之宗有五世则迁之宗百世不迁者别子之后也宗其继别子之所自出者百世不迁者也宗其继髙祖者五世则迁者也
　　礼书曰百夫无长不散则乱一族无宗不离则疎先王因族以立宗敬宗以尊祖故吉防有以相及有无得以相通尊卑有分而不乱亲疎有别而不贰【仪礼所谓不贰斩之类】贵贱有繁而不简【文王世子曰虽为庶人冠取妻必告】然后一宗如出乎一族一族如出乎一家一家如出乎一人此礼俗所以行而人伦所以厚也葢公子不得称先君故为别子而继别者族人宗之为大宗虽逺至于絶属犹为之服齐衰三月母妻亦无庶子不得祭祖故诸兄弟宗之为小宗以其服服之大宗逺祖之正体则一而已小宗髙祖之正体其别有四则继祢者兄弟宗之继祖者从兄弟宗之继曾祖者从祖兄弟宗之继高祖者族兄弟宗之四世则亲尽属絶而不为宗矣既已无服遂易其宗所谓五世则迁之宗然言继别为宗又言继别子之所自出者言继祢为小宗又言宗其继髙祖者则继别者别子之子也继别子之所自出者即别子也继祢者庶子之子也继髙祖者五世之孙也继祢言其始继髙祖言其终继祢言其宗继别子之所自出言其祖经言继别子之所自出而孔颖达言别子之所由出然则别子所由出即国君也其可宗乎谷梁曰燕周之分子也分子即别子也然别子不特公子而已有来自他邦而为卿大夫者亦谓之别子有起于民庶而为卿大夫者亦谓之别子
　　有小宗而无大宗　有大宗而无小宗　有无宗而莫之宗
　　诸侯之公子上不得宗君下未有后世之宗必有以统之故有三者之宗道也君无适昆弟使庶昆弟一人为宗统公子礼如小宗故曰有小宗而无大宗君有适昆弟使之为宗以统公子不复立庶昆弟为宗故曰有大宗而无小宗公子一而已无公子可宗亦无公子宗之故曰有无宗亦莫之宗
　　说者曰陈国录云太宰以九两系邦国之民曰宗以族得民盖缀之以族王者所以一天下后世徒蔽于害而莫见其利遂使先生良法美意不可复用如商之七族实封康叔懐姓九宗实封唐叔必曰世家大族有害于国岂成王不仁于二国哉是必强宗大族礼义足以齐其家而好尚足以率其俗正有国者之所共治者此孟子所以拳拳于巨室也不幸鲁之桓齐之田并国逐君遂致大家为不可容汉人主都闗中遂徙齐诸田楚昭王屈而武帝以六条访察自以强宗豪右为言陵夷至于晋士夫夫犹有羣聚而族起者不幸五胡乱华奔逸四出至元魏分析防户而先王宗以族得民之事始散而不可复收矣
　　礼记载大宗之法皆古大夫之家有采地者也葢尝论之天下有大宗天子是也国有大宗诸侯是也家有大宗大夫是也天子既为天下宗矣而王子王孙之又为诸侯则犹为一国之宗诸侯既为一国之宗矣而公子公孙之为大夫则犹为一家之宗若士庶人有升而为大夫则一家之人宗之大夫有进而为诸侯则一国之人宗之诸侯有黜而为大夫则宗其为诸侯者而已不得为宗大夫有废而为士庶人则宗其为大夫而已不得为宗至于公族疎逺而为士庶人则皆宗于人者也举天下之人已不为宗则宗于人未有独立而无宗者也【季雅】
　　东坡曰古者立宗之道嫡子既为宗则支庶子之嫡子又各为庶子之宗其法止于四而其实无穷自秦汉以来天下无世卿大宗之法不可以复立而其可以收合天下之亲者有小宗之法存而莫之行者此甚可惜也今夫天下所以不重其族者有族而无宗也有族而无宗则族不可合族不可合则虽欲亲之而无由也族人而不相亲则忘其祖矣今世之公卿大臣贤人君子之后所以不能世其家如古之久远者其族散而忘其祖也故莫若复小宗
　　李氏曰别子谓公子若始来及在此国者后世以为祖也别子之适子适子世世继别子为大宗然小宗上尽于髙祖则远者忘之矣旁尽于三则疏者忘之矣故立大宗以承其祖族人五世外皆合之宗子之家序以昭穆则是始祖常祀非孝乎同姓常亲非睦乎重宗者尊祖之义也
　　异同
　　尝按左氏之书子长之史记其载诸国姓氏与夫世裔皆有可疑者春秋之时诸侯之国凡一百十五可以知其姓与爵者四十有六晋楚之类是也可以知其姓而不可以知其爵者一十有八焦阳之类是也可以知其爵而不可以知其姓者一十有七沈之类是也其爵其姓皆不可得而知者三十有六鲜虞陆浑之类是也不知其姓不可得而见之矣而知其姓者又不可究信如以赵为芊姓而子长又以为姬姓以邧姓郐国为重黎之后又以为呉国之后此其言异同固不足论至于姜氏为伯夷之后又以为四岳之后是其言自相异同矣舜之咨四岳有能典朕三礼佥曰伯夷若以四岳为伯夷则是自荐其才也岂其然乎此左氏之言姓氏所以为可疑者也子长之史记始于黄帝迄于汉武天子世次见于帝纪诸侯世次见于世家夏之后则为杞商之后则为宋以其世家本纪并而攷之则其苖裔歴歴而可考至于滕薛邾郳之属虽其事见于春秋而其世次之不传者又不可尽信尧乃舜之从高祖而舜乃妻其女鲧乃舜五世从叔公与舜同为尧臣汤与王季同世也汤下传十六世而为纣王季传一世而为文王二世而为武王则是文王以十五世祖而臣事十五世孙纣武王以十四世祖而伐十四世孙纣而伐之必不然矣此子长之论世裔所以为可疑也大抵去古既远抱舛承讹无所取正左氏犹然况子长乎子长犹然况班固以下乎左氏以嬴姓为伯翳之后班固又以为伯益之后韦昭遂以伯益即伯翳也孔颖达复以伯益为臯陶之子愚尝按史记之文臯陶之后封蓼六伯翳之后封秦垂伯益之后不知所封是则伯益伯翳臯陶各为一族翳与益不得为一人而益不得为臯陶子矣
　　汉之兴本于亭长而以为出于唐尧曹魏之兴肇于宦官而以为出于曹叔振铎唐之祖起于陇西狄道而以为出于老子臯陶此何异郭崇韬而拜郭子仪之冡其不贻笑于君子者几希矣传臯陶为士未闻其为大理而以理为李甚不经矣刘子元以汉为陆终苗裔固以驳汉之非而高堂隆又以魏舜之后其缪尤甚舜为妫氏其苗曰田安有魏氏耶有异姓而反同者何与韩是也成王母弟唐叔虞之后封于韩韩既失国子孙离析江淮之音以韩为何遂从其音以为何氏此退之所以谓韩与何同姓而近也至于以娄为刘是高祖一时之言无所经见娄者姒姓之后安可与刘为一耶此则高祖之失也有同姓而反异者则以其姓虽一而所祖不同以杜为氏者有出于襄阳有出于京兆以王为氏者有出于太原有出于河东岂可与共谱哉而李义府不得与于李崇徳之谱乃傅之致其罪杜正伦不得齿于城南诸杜乃凿杜固渠者则天之罪也
　　总论
　　周礼小史奠世系辨昭穆左传众仲曰天子建德因生以赐姓胙之土而命之氏诸侯以字为氏因以为族官有世功则有官族邑亦如之礼书曰姓非天子不可以赐而氏非诸侯不可以命姓所以系百世之正统氏所以别子孙之旁出族则以氏之所聚而已然氏谓之姓故大传言系之以姓又言庶姓别于上则氏与姓一也氏又谓之族故羽父为无骇请族隐公命以为展氏则氏族一也葢别姓则为氏氏则有族族无不同氏氏有不同族故八元八凯出于高阳氏高辛氏而谓之十六族是氏有不同族也商氏条氏徐氏之类谓之六族陶氏施氏之类谓之七族宋之华氏谓之戴族向氏谓之桓族是族无不同氏也有因徳而赐姓
　　四岳佐禹治水有功赐姓曰姜氏曰吕氏
　　有因土而赐姓
　　陈舜之后妫之受姓也本因舜之居于妫汭赐姓曰妫
　　有因官而姓者
　　仓氏　库氏　司空　司马
　　有因邑而姓者
　　诸氏因于宋子召食采于诸而子孙承之易子为诸
　　有因字之省文而易姓者
　　于氏出于姬氏之邘去邑而为于乔氏出姬姓之桥去木而为乔
　　有声音之相近而易姓者
　　辛本莘也辛莘相近莘遂为辛氏郭本虢也郭虢相近虢遂为郭氏
　　有因见于丙殿而易姓者
　　丙本李也李陵之裔自匈奴归魏见于丙殿故赐姓焉
　　有因文在手而易姓者
　　武氏出自周平王少子生而有文在其手曰武遂以为氏
　　有因语音之讹而易姓者
　　宇文出自神农之后以其有尝草之功自号为侯汾氏其后讹而为宇文氏
　　有逃自窦出而易姓者
　　窦氏本姒姓也有仍逃出自窦故少康氏为窦
　　王氏之姓不一
　　王氏出自姬姓周灵王太子晋之后时人号曰王家故曰王氏太原王琅琊王其后也又有出自毕公髙之后魏信陵公子孙时人以其故王族号曰王家故为王氏
　　裴氏之姓不一
　　裴出风姓非子之裔孙封非邑卿故为非邑氏至非后世去邑从衣为裴此一裴也晋平公封颛帝之孙于裴中号裴君此一裴也此不可不辨
　　礼书曰方周盛时宗族之法行故常棣行苇之美作于上角弓頍弁之刺不闻于下以此治国而国有伦以此系民而民不散则宗子之于天下岂小补哉及秦用商君之法富民有子则分居贫民有子则出赘上虽王公大人亦莫知有敬宗之道
