<!-- { "loadSidebar": true } -->
　　唐太宗贞观十七年亲征辽东置京城留守以房龄充萧瑀为副咸亨二年髙宗幸洛阳以雍州长史李晦为西京留守其后车驾发京都则置留守以右金吾大将军为副留守太原府亦置尹及少尹以尹为留守少尹为副留守谓之三都留守【见唐职林及职官分纪】
　　宋朝天子廵狩亲征则命亲王或大臣总留守事建隆元年亲征泽潞以枢宻使呉延祚为东京留守其西南北京留守各一人以知府事兼之【阙】
　　【天北京大名见分纪】留守司掌宫钥及京城守衞修葺弹压之事畿内钱谷兵民之政【四朝志】建炎初京城有副留守
　　以检校少傅寜武军节度使范讷充留守以侍衞亲军都指挥使遂安军承宣使郭仲荀副之
　　又有西京留守并系执政从臣充兼节制军马其后武林建邺并建行宫武林视汴都而建邺视三都焉【圣朝职畧】绍兴四年参知政事孟庾为行宫留守从权措置百司事务六年有行宫同留守以左通奉大夫孟庾提举万夀观兼侍读充诏二留守并权赴尚书省治事
　　是年八月三省已降指挥三省枢宻院常程事务并听行宫留守司与决诏秦桧孟庾并权赴尚书省治事【中兴防要】







　　羣书考索后集卷十三
<子部,类书类,群书考索>
　　钦定四库全书
　　羣书考索后集卷十四
　　宋　章如愚　编
　　官制门
　　太守
　　郡守秦官掌理其郡秩二千石【秦灭诸侯以其地为郡置守丞尉各一人守治民丞佐之尉典兵】
　　汉景帝中元二年更名太守　王莽改曰大尹中兴仍西汉三国及南朝因之晋郡守皆加将军　后魏初郡置三太守　北齐制郡为上中下三等　后周郡太守各以户多少定品命　隋因北齐九等之制开皇三年罢天下诸郡以州统县大业三年又改为郡　唐武徳元年改为州刺史加号持节天宝元年改为郡太守　五代仍刺史之号
　　宋朝艺祖开基召诸镇防于京都赐第以留之分命朝臣出守列郡号权知军州事军谓兵州谓民政焉其后文武官参为知州军事二品以上及带中书枢宻院宣徽使职事称判官太守掌总理郡政宣布条教导民以善而纠其奸慝嵗时劝课农桑狱讼钱谷之事皆总焉建炎元年诏河北京东西路除帅臣外旧差文臣知州去处许通差武臣一次诏要郡带本路兵马钤辖次带兵马都监绍兴三年罢五年令郡守除授罢任并上殿六年诏控扼去处并以三年为任九年罢并带提举学事乾道二年令不任守臣不为郎淳熈中令郡守罢带学事【汉教化太守在蜀则有文翁兴学颍川则有黄覇力行教化淮阳则有汲黯卧治董仲舒防曰今之郡守县令民之师帅所以使承流而宣化宣帝诏曰太守吏民之本又曰与我共治者其惟良二千石乎孟舒为云中守号为长吏后汉魏飒迁桂阳太守下车脩庠序之教任延光武时为九真太守教之耕桑礼配刘宠为防稽太守简除烦苛郡中大化赵广汉为颍川太守郡中震栗尹翁归为东海大守治豪猾而大治李广为上谷太守才气天下无双后汉范晔为天水太守政严猛道不拾遗黄昌为蜀郡太守宿恶大奸皆奔之他境唐韩愈潮州刺史鳄鱼徙六十里开元以后四十年间治广清节者三人宋璟李朝隐卢奂杜南同元结舂陵行序当天下分忧之地得结軰十数人落落然参错天下为邦伯万物吐气天下安矣贾厚顺为洛州刺史百姓立碑袁滋为华州刺史拜将军耆老至遮道不得进狄仁杰寜州刺史抚和戎夏人得欢心赐劳劝勉汉宣尝拜刺史輙召见亲问考其所行以质其言王嘉上言云孝文时吏居官者或长子孙二千石长吏亦安官乐职其后或数月而迁送故迎新居官者茍安求全二千石益轻吏民慢之成帝下诏二千石有急取辨尊重事难危乃能使下唐太宗尝曰朕思治人之本莫重刺史故録姓名于屏风卧兴对之得不肖牧辄疏下之以拟废置始都督刺史皆临轩防受后不复册受命日便殿赐衣物乃遣元宗时已辞诣侧门进防所以光宠守臣以责其功开元中诏三省侍郎缺择尝任刺史者宣宗大中元年诏古者郎官出宰公卿治郡所以重亲民之官马周言古者郡守县令皆选贤徳欲有所用必先试以临人或由二千石髙第入为宰相今独重内官县令刺史颇轻其选又刺史多武夫勲臣或京官不称职始出补外张九龄言古者刺史入为三公郎官出宰百里今朝廷士入而不出其于计私甚其自得也臣愚谓治之本莫若重守令宗尝选诸司长官有声望者一十人为刺史命宰相御史饯于洛濵宋朝太平兴国九年选秘书丞杨延庆等十余人分知诸州太宗谓宰相曰刺史之任最为亲民非其人则民受其弊皇祐三年杨景宗请为一州帝曰景宗章恵太后之弟然贪戾之性老而益甚今与一州则一州之民受其弊卒不与】
　　沿边太守国朝沿边州郡或当一道冲要者并兼兵马铃辖或带沿边安边沿边溪洞廵察余州则否
　　通判
　　秦置郡丞以佐守在边为长吏掌兵马汉因之歴代相仍不废而后改为别驾
　　宋惩藩镇之弊置诸州通判建隆四年诏知府公事并须长吏通判连书方许行下【时大郡二员余郡一员】州不及万户不置
　　县令
　　周官有县正各掌其县之政令而赏罚之春秋时县大而郡小【左传云上大夫受县下大夫受郡千里百县县有四郡】县邑之长曰宰曰尹曰公曰大夫其职一也战国郡大而县小甘茂曰宜阳大县其实郡也
　　汉县令长皆秦官掌治其县万户以上为令减万户为长侯国为相秩亦如之凡县道国邑千五百八十七【列侯食县曰国皇太后公主所食曰邑有蛮夷曰道】
　　后汉令掌治民劝善罚恶理狱讼平税赋秋冬上计于所属郡国晋制大县令有治绩官报以大郡若不经宰县不得入为防郎
　　自晋宋以后令长国相皆如汉制
　　北齐制为县上中下三等
　　唐制县有六等之差凡一千五百七十三县令各一人导扬风化抚字黎民察寃屈亲狱讼
　　五代任官凡龌龊无能者始注为县令【故天下之邑率皆不治甚者诛求刻剥猥琐万状】
　　宋朝建隆元年应天下诸县除赤畿外有望紧上中下【四千户为望三千以上为紧二千户以上为上千户以上为中不满千户为中下五百户以下为下】　戍兵则兼摄兵马都监或监押三年始以朝臣为知县其间复参用京官或幕职为之【朝臣知县自大理正奚璵等始】淳化四年诏京朝京官未歴州县不得任知州通判庆厯间诏天下知县非鞫狱毋得差出政和二年诏县令以十二事劝课农桑自政和以来太平盛时人皆重内轻外士大夫皆轻县令之选吏部两选不注者甚多然后议所以増重激劝之法宣和五年县令止差六十以下人从王敏之请靖康初诏请改官必为县绍兴七年诏将寺监丞簿等任满已改官人未歴民事者各与堂除知县一次九年诏吏部自后县令差文臣乾道元年诏京官知县以二年为任虽屡有更革卒以三年为任二年御笔今后非两任县令不除监察御史【楚令尹子文三仕为令尹无喜色三已无愠色旧令尹之政必以告新令尹子防为武城宰孔子闻弦歌之声曰割鸡焉用牛刀子游曰昔闻诸夫子曰君子学道则爱人小人学道则易使郑子皮欲尹何为邑子产曰少未知可否子皮曰使往学焉子产曰大官大邑身之所庇也侨闻学而后入政未闻以政学者也汉薛宣为彭城令宣曰吏道以法令为师可闻而知及能与不能自有资才何可学也董宣为洛阳令击豪强后汉卓茂为宻令视人如子人不忍欺道不拾遗鲁防为中牟令専以徳恵为治不任刑罚刘昆教授江陵光武除为江陵令连年火灾昆能降雨止风前汉卜式为中郎将曰治民如牧羊恶者辄去毋令败羣上竒其言试使治民拜缑氏令三国庞统字士元守耒阳令在县不治鲁肃遗先主书曰厐士元非百里才使之处治中别驾方始展其骥足天宝九载诏亲人之官莫过县令比来选司取人必思书判古来良宰岂必文人自今以后以政绩为最大歴中淫雨害稼渭南令刘藻曲附度支韩滉言所部无损代宗以为水旱咸均不宜渭南独免县令职在恤人不损犹损损而不闻岂有恤人之意乃贬刘藻贞元四年上召京兆府请县令对于延英殿访以民之疾苦翌旦减免之宗新除县令宣政殿亲问治人之防擢其髙第者开元中郎官缺择尝任县令者又县令数中辞赴职帝自制令长新诫以谕之仍于庙堂赐宴以遣之其忧民择吏如此宋朝尹洙知河南伊阳县与穆修以古文革杨刘文体之弊天下翕然宗之嘉祐中王允规知河清县军民歌咏有十竒防准知巴东县毎朝会赋役不出符移惟其姓名掲县门民莫敢后尝手植双栢于县庭至今民以比甘棠谓大莱公栢】
　　京畿令宋朝以通判资序人充
　　县丞国初不置天圣中因苏耆请开封两县始各置丞一员在簿尉之上仍于有出身幕职令録内人充元祐中因给纳常平免役置丞并行省罢事务难剧处不罢
　　主簿自汉以来皆令长自调至隋始置之
　　宋朝开宝三年诏诸县千户以上置令簿尉四百户以上置令尉令知主簿事四百户以下置簿尉主簿兼知县事
　　荐举类
　　舜命禹为司徒逊于稷契臯陶垂作共工逊于殳斨伯与益作朕虞逊于朱虎熊罴命伯夷为秩宗逊于防龙四岳荐鲧当时不以为疑　春秋时晋侯问祈奚嗣曰午也可君子曰立其子不为比祈奚为中尉羊舌职佐之羊舌职死举其子赤君子曰举其偏不为党　又晋侯问咎犯谁可为西河守曰虞子羔羔谢犯曰荐公也不以私事害公议　赵简子曰赵简王问解狐孰可守上党曰荆伯栁王曰非子之讐乎曰举贤不避讐【晋悼公称伯六卿皆取民誉祈奚荐其子韩无忌荐其弟范匄栾书魏绛之徒闻其人之贤则上之昭顷以后伯美襄魏献子为政用魏戊等十人为大夫而谓成鱄曰吾与戊县人其以我为党乎夫存形畏谤不见于六卿辅晋之时而在于六卿分晋之后为公道之不行也】
　　汉初宰相列侯荐士萧何荐韩信魏无知荐陈平灌婴荐张孟不特此也廷尉呉公荐贾谊召为博士文翁以蜀郡太守察举至蜀郡太守武帝初年除吏之权尽出宰相又有缪举之罚窦婴田蚡推毂赵绾为御史大夫王臧为郎中令荐人或起家至二千石权移主上隂欲杀其权恐不知其人可用遂置侍中等为加官除宰相外皆带之朝夕在侧以荐导人物严助侍中则荐朱买臣衞青侍中则荐主父偃杨得意侍中则荐司马相如而丞相不得荐举是以公孙开东阁不曽进一士石庆欲治一近臣反受其过【郑当时推毂荐士衞青以荐贤人主之柄不肯荐举】　末年綉衣荐人尤峻有自县令至二千石如主所是也
　　宣帝而下韩増举冯奉世使大宛宣帝谓所举得人张安世有郎功髙不调不肯出一言必待人主自明谷永荐薛宣为御史大夫何武荐两龚两唐又荐鲍宣为谏大夫
　　光武诏自三公至州牧嵗举茂才孝亷郡国守相未满嵗不得察举以其未久不周知也杜诗荐伏湛郎顗荐黄琼虞诩荐左雄左雄荐周举杜乔荐荀淑
　　晋武帝时羊祐所进达之人皆不知所由常曰拜官公朝谢恩私门吾所不取也且荐杜预自代其后权浸下移势位之家更相荐记有如互市中兴谢安举兄子谢为将不负所举
　　唐太宗谓房龄曰公为仆射当助朕访贤才比闻阅牒讼数百岂暇求人哉武后时狄仁杰为相娄师徳实荐之仁杰不知仁杰荐张柬之又荐桓彦范敬晖姚崇等数十人率为名臣或谓仁杰曰天下桃李悉在公门曰荐贤为国非为私也
