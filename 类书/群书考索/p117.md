<!-- { "loadSidebar": true } -->
　　编钟磬周礼磬师掌教击编钟【郑氏曰磬亦编而钟言编者盖钟有不编者】小胥正宫垂之位王宫垂【郑司农曰四面垂也】诸侯轩垂【郑康成曰去南面辟王也】卿大夫判垂【郑康成曰判垂左右之合又空北面也】士特垂【郑康成曰垂于东方或于阶闲而已】凡垂钟磬半为堵全爲肆【郑注曰钟磬者编垂之二八十六枚而在簴谓之堵钟一堵磬一堵谓之肆半之者谓诸侯之卿大夫士也贾公彦疏曰夫舞所以节八音而行八风故以为数乐垂之法取数于此又倍之爲十六也】薛图曰天子八堵四肆诸侯六堵三肆卿大夫四堵二肆士三堵一肆诸侯之卿大夫半天子之卿大夫西垂钟东垂磬士半天子之士垂磬而已　汉乐歌云髙张四垂神来燕享谓宫垂也晋及宋齐垂钟磬大淮相似皆十六架黄钟之宫其方北面编磬起西其东南编钟隋参用仪礼及尚书太傅为宫垂陈布之法唐造蓬莱宫成充庭七十架编钟在东编磬在西开元中太乐曲制凡天子宫垂轩垂之乐镈钟十二编钟十二编磬十二凡三十六簴
　　簨簴诗曰簴业维枞又曰设业设簴崇牙树羽眀堂位曰夏后氏之龙簨簴鬻子曰大禹爲铭于笋簴商之崇牙周之璧翣周官典庸器祭祀帅其属而设笋簴考工记曰梓人爲笋簴陈礼书曰植者爲簴横者爲笋笋上有崇牙【诗注曰崇牙上饰卷然可垂也】簴上设业【诗注大板也所以饰笋孙纮曰刻之捷业如锯齿】业上植羽而有端有璧翣钟簴饰以臝属【周礼曰击其所垂由其簴鸣臝属声大而宏有力而不能走羽属声清扬而逺闻无力而轻】笋饰以鳞【小首而长搏身而鸿若是者谓之鳞属以爲笋】
　　堂上堂下乐书曰戛击鸣球拊琴瑟以咏下管鼗鼓合止柷敔笙镛以间而继之以击石拊石戛击柷敔也鸣球玉磬也搏拊鼓类也是舜之时堂上有戛击堂下有柷敔堂上有鸣球堂下有石磬堂上有拊堂下有鼗鼓也诗言设业设簴崇牙植羽鞉磬柷敔箫管备举皆在周之庭仪礼乐簴皆在两阶之间此堂下之乐也商颂曰鞉鼔渊渊嘒嘒管声既和且平依我磬声以言堂下之管鼓依我堂上之磬声也【礼书】
　　金錞鼔人以金錞和鼓注云錞錞于也圆如碓头大上小下乐作鸣之与鼓相和
　　金铙鼓人以金铙止鼓注云铙如铃无舌有柄执而鸣之以止击鼓司马职曰鸣铙且郤卒长执之【百人长也】乐记曰复乱以武复谓反复也乱犹理也武谓金铙也谓舞毕之时舞人必反复鸣此金铙而治理之欲退之时亦击此金铙而退之
　　金铎鼓人以金铎通鼔注云大铃也振之以通鼔夏官司马执铎谓两司马振之以通鼓两司马者二十五人之长也乐记曰天子夹振之
　　金镯鼓人职曰以金镯节鼔注云镯钲也形如小钟军行则鸣之以爲鼓节公司马执之【公司马伍长也】五声宫商角征羽也协五行则金木水火土也【角为木商爲金征为火羽为水宫为土】象五事则视聴言貌思也【角爲貌商为言征爲视羽为聴宫爲思】配五常则仁义礼智信也【角爲仁商爲义征爲礼羽为智宫爲信】乐记曰宫爲君商爲臣角爲民征爲事羽爲物又月令孟春之月其音角【角触也物触而出戴芒角也故主春】孟夏其音征【征祉也物盛大而繁祉故主夏】中央土其音宫【宫中也居中央爲四声纲也】孟秋其音商【商之爲言章也物成熟可章度也故主秋】孟冬其音羽【羽宇也物聚蔵宇覆之地故主冬并见前汉志】其五声之相生也黄钟爲宫而管九寸九之则其数八十一三分宫去一而下生征其数五十四【六九】三分徴益一而上生商其数七十二【八九】三分商去一而下生羽其数四十八【六八】三分羽益一而上生角其数六十四【八八】上生下者其数损下生上者其数益数多者浊数少者清浊者大清者细大不逾宫细不逾羽羽徴之声又清于角　史记曰宫动脾而和正圣商动肺而和正义角动肝而和正仁征动心而和正智羽动肾而和正礼闻宫音使人温舒而广大闻商音使人方正而好义闻角音使人恻隠而爱人闻征音使人乐善而好施闻羽音使人整齐而好礼
　　八音周礼太师曰金石土革丝竹匏木也通典曰八音八卦之音卦各有风谓之八风一曰干之音石其风不周【干主石磬音也】二曰坎之音革其风广莫【坎主皮革鼓也】三曰艮之音匏其风融【艮主于匏笙竽也】四曰震之音竹其风眀庶震【主竹箫篪也】五曰巽之音木其风清眀【巽主木柷敔也】六曰离之音丝其风景【离主丝琴瑟也】七曰坤之音土其风凉【坤主土埙音也】八曰兊之音金其风阊阖【兊主金钟音】也其配八方则东爲震西爲兑南爲离北爲坎东南爲巽东北爲艮西北爲干西南爲坤是也　书曰八音在治忽又曰八音克谐无相夺伦国语曰周景王将铸无射而爲之大林问之于伶州鸠对曰琴瑟尚宫钟尚羽石尚角匏竹利制乐器重者从细【重金石】轻者从大【轻瓦丝】是以金尚羽石尚角丝尚宫匏尚议革木一声又曰金石以动之丝竹以行之匏以宣之瓦以赞之革木以节之如是而铸之金摩之石系之丝木越之匏竹节之鼓而行之以遂八风【礼书曰金石革丝土木匏竹而天下之音备可以和神人可以作动物非深于乐者其能究出乎盖乐器重者从细轻者从大大不逾宫细不逾羽大细之中则角而已金重者也故尚羽瓦丝轻者也故尚宫石轻于金而重于瓦丝故尚角匏竹无大细之殊故尚议革木无清浊之变故一声此八音所以直八卦而遂八风也】
　　乐门
　　乐舞类
　　舞诗序曰咏歌之不足不知手之舞之足之蹈之此固舞之所由生也虞书帝乃诞敷文德舞干羽于两阶【陈礼书文舞于东阶武舞于西阶武舞常在先文舞在后何则书言舞干羽则先干而后羽乐记言干戚羽旄谓之乐则先干戚而后羽旄眀堂位祭綂皆言朱干玉戚冕而舞大武皮弁素积裼而舞大夏则先大武而后大夏孔安国以干羽爲文舞失之矣】周礼大司乐以乐舞教国子舞云门大卷【黄帝曰云门九大卷】大咸【尧乐也又名咸池又名大章】大防【舜乐也】大夏【禹乐】大濩【汤乐也】大武【武王乐也】所以存六代之乐舞也乐记曰武始而北出【象观兵孟津】再成而灭商三成而南【诛纣已而南也】四成而南国是疆【有南国疆界也】五成而分周公左召公右【分陜而治也】六成复缀以崇天子説此曰此武王之舞也舞有文武舞师教兵舞【郑康成曰兵谓干戚也】帅而舞山川之祭祀教帗舞【郑康成曰帗列五采缯而为之】帅而舞社稷之祭祀教羽舞帅而舞四方之祭祀敎皇舞【皇析五采羽爲之】帅而舞旱暵之事大抵文舞以羽籥武舞以干戚【周礼图曰文虽用羽籥葢亦有干书所谓舞干羽而传者以爲舞文舞是也武虽用干戚盖亦有羽诗所谓方将万舞而传者以爲干羽爲万舞也葢籥舞以羽覆干但干不胜羽耳万舞以干载羽羽不胜干耳此説恐未然】舞有大小大司乐以六舞敎国子大舞也【见前】乐师敎国子小舞帗羽舞皇舞旄舞【旄舞牦牛尾也传曰葛天氏之乐三人揺牛尾而歌八阕其流风欤】干舞人舞【人舞手舞也】小舞也大抵大舞有其章而无其仪小舞有其仪而无其章诗所谓籥舞者即文舞也所谓万舞者即武舞也【何休释公羊万舞之説以爲象武王伐纣楚令尹子元振万夫人曰先君以是舞习戎备】又有所谓夷舞者周礼韎师掌敎韎乐祭祀则帅其属而舞之【郑康成注曰舞之以东夷之舞】旄人掌教舞夷乐【郑康成注曰夷乐四夷之乐亦皆有声歌及舞通典引五经通义曰东夷之乐持盾舞助时生也南夷之乐持羽舞助时养也西夷之乐持武舞助时杀也北夷之乐持干舞助时蔵也疏曰门外舞之】所谓野舞者旄人敎舞散舞【曰散乐野人爲乐之善者疏曰野人不在乐官之员内】春秋呉季子适鲁观乐见舞象箾南籥者曰美哉犹有憾见舞大武者曰美哉周之盛也见舞韶濩者曰圣人之宏也而犹有慙德圣人之难也见舞大夏者曰美哉勤而不德非禹其谁能修之见舞韶箾者曰德至矣哉大矣如天之无不帱也如地之无无不载也
　　周之六舞舞师之职掌教国子小舞凡舞有帗舞有羽舞有皇舞有旄舞有干舞有人舞郑司农云帗舞者全羽羽舞者析羽皇舞者以羽冒覆头上衣饰翡翠之羽旄舞者牦牛之尾干舞者兵舞人舞者手舞也社稷以帗宗庙以羽四方以皇辟雍以旄兵事以干星辰以人郑曰帗析五采缯今灵星舞干持之是也皇杂五采羽如鳯皇色持以舞人舞无所执以手袖为威仪四方以羽宗庙以人山川以干旱暵以皇
　　西汉武德文始五行之舞【昭德文始四时五行之舞盛德文始四时五行之舞】高祖庙奏武德文始五行之舞孝文庙奏昭德文始四时五行之舞孝武庙奏盛德文始四时五行之舞武德舞者高祖四年所作以象天下乐已行武以除乱也文德舞者本舜韶舞也高祖六年更名曰文始以示不相袭也五行舞者本周舞秦始皇二十六年更名五行也四时舞者孝文所作以眀示天下之安和也葢乐已所自作眀有制也乐先之乐明有法也孝景采武徳舞以爲昭德以尊太宗庙孝宣采昭德舞以爲盛德以尊世宗庙诸帝庙皆常奏文始四时五行舞云
　　唐三大舞唐之制乐凡三大舞七徳舞者本名秦王破阵乐太宗为秦王破刘武周军中相与作之及即位宴会必奏谓侍臣曰虽发扬蹈厉异乎文容然功业由之被于乐章示不防本也乃制舞图左圆右方先偏后伍交错屈伸以象鱼丽鹅鹳命吕才以图教乐工魏徴等更制歌辞名曰七德舞初成观者扼腕踊跃诸将上夀羣臣称万歳蛮夷在庭者请相率以舞自是元日冬至朝会庆贺与九功舞同奏之九功舞者本名功成庆善乐太宗生于庆善宫贞观六年幸之宴从臣赏赐闾里同汉沛县帝欢甚赋诗起居郎吕才被之管弦名曰功成庆善乐以童儿六十四人舞之号曰九功舞进蹈安徐以象文德麟德六年诏郊庙享宴奏文舞用之上元舞者髙宗所作也舞者依画云五色以象元气其乐有上元二仪三才四时五行六律七政八风九宫十州得一庆云之曲大祠享皆用之
　　宋朝文武二舞建隆元年有司上言请改一代乐名享太庙四室酌献迎爼送神乐章诏窦俨撰进四月俨上新定二舞十二乐曲名并乐章文舞爲文德之舞武舞爲武德之舞至干德四年和岘取尚书德升闻之义请改文舞爲德升闻之舞取尚书天下大定之义改武舞爲天下大定之舞淳化二年和蒙上言兄岘干德中约唐志故事请改殿庭二舞之名舞有六变之象毎变各有乐章歌咏太祖功业今覩来歳正会之仪登歌五瑞之曲已从改制则文武二舞亦当有乐名案周易有化成天下之辞汉书有威加海内之歌望改旧徳升闻之舞爲化成天下之舞天下大定爲威加海内之舞一变象登台讲武二变象漳泉奉土三变象杭越来朝四变象克殄并汾五变象肃青银夏六变象兵还振旅每变乐章各一首诏可
　　祥符五年诏德升闻之舞爲威德升闻
　　大仁之舞嘉祐八年八月学士院请仁宗庙室酌献所用舞名曰大仁之舞并上乐章诏恭依行之
