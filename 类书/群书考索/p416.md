<!-- { "loadSidebar": true } -->
　　髙宗之得说以心之通髙宗之用人不求之于必可得之人而求之于不可知之梦事近恠矣然髙宗审其所梦之象而旁求之于天下而并以其所梦之意告之于人而举朝之人不恠且疑耶使者四出交错道路而傅岩之野负版之役夫俨然肖焉遂载而去之而説亦不辞举朝之臣与其天下之人与其同役胥靡之人其愈不恠且疑耶既至而相之命之为砺命之为霖雨命之为舟楫命之为瞑之药自比于弗视地之跣其勤若是其诚若是耶以髙宗之不言且梦帝而得之且形貌求而肖之且举版筑而相之且命之则説宜有惊世之智絶人之谋而徒曰从谏好学之类而已耶而髙宗又从而信受之服行之终始尊任之卒以继伊尹之功而兴商何耶甚矣其不恃其力以致物而以其心而致物也如此【叶适】
　　周公
　　用天子礼乐问赐周公以天子之礼乐当否曰始乱周公之法度者是赐也人臣安得用天子之礼乐哉成王之赐伯禽之受皆不能无过记曰鲁郊非礼曰周公其衰矣圣人甞讥之矣説者乃云周公有人臣不能为之功业因赐以人臣不得用之礼乐则妄也人臣岂有不能为之功业哉借使功业有出于周公亦是人臣所当为尔人臣不当为其谁为也【程颢】
　　诚于任管叔管叔不令公宜无不知也与其使之监商而终致辟焉孰若封之有庳富贵之而已耶游氏曰象以杀舜为事其防愚既已暴于世矣观其志亦不过欲富贵而已舜以兄之道处之故封之有庳而使吏治其国所以处象而全之也若管叔之徳未着于迹其才又非象比也其志亦未可量周公讵忍逆探其兄之不仁将自絶于君亲而弃之耶若为有庳之封则彼将以为鄙我而速乱耳周公之亲爱其兄宜无不尽其道矣管叔之事圣人之不幸也舜诚信而喜象周公诚信而任叔天理人伦之至其用心一也【吕大临】
　　不相忌召公为保有欲去之志周公反覆留之不遗余力后世权位相轧之际排之使去则多有之挽之使留葢亦鲜矣周公固不可以后世论也然大臣之秉心公则惟恐无助私则惟恐不専公私之间世主所当深察也【吕伯恭】
　　待士周公之治天下何如其治计其一时之士虽贤且能孰有出周公之右者也虽有智计谋议孰有出周公之意者也以周公而轻天下之士则天下之士夫谁议而周公则不尔也沐不敢暇栉也食不敢下咽也周公非不敢也周公则以为不沐不食不过足以病吾之一身耳不幸而失一士则足以病天下病风俗吾则不忍以一身之安而易天下之病风俗之病也

　　羣书考索续集卷五十五
　　钦定四库全书
　　羣书考索续集卷五十六
　　宋　章如愚　编
　　圣贤门
　　孔孟【顔子附】
　　孔与天一孟听天所命孔子谓天之将防斯文也后死者不得与于斯文则文之兴防在孔子与天为一矣葢圣人之徳盛与天为一出此等语自不觉尔孟子地位未到此故曰夫天之未欲平治天下也如欲平治天下当今之世舍我其谁听天所命未能合一
　　辩害教者天下之事有害于教者圣贤辩之有害于己者圣贤不辩少正夘杨墨害教者也故孔孟辩焉向魋臧仓害巳者也而孔孟岂复辩乎庸人反是【石安世】论孟所言异而同论语之言无所不包而其所以示人者无非操存涵养之要七篇之防无所不究而其所以示人者类多体騐充广之端夫圣贤之分其不同固如此然体用一源也显防无间也【朱熹】
　　知人时无孔子顔子殁于陋巷而少正夘为闻人时无孟子匡章陷于不孝而陈仲子为防士【刘彦冲】
　　孔俯就孟髙致孔子教人常俯就不俯就则门人不亲孟子常髙致不髙致则门人不尊【程颢】
　　孟子常自尊其道而人不尊孔子益自卑而人益尊之圣贤固有间矣【同上】
　　孔孟言语之异孔子言语句句是自然孟子言语句句是事实
　　孟子未至孔子孔子为陪臣为宰皆能发明大道孟子必得宾师之位然后能明其道譬如有许大形象然后为泰山有许多水然后为海所以未至孔子【程颢】孔孟不弃天天之所以予我者不偶然也夫其所以予我者必有以用我也孔子孟轲之不遇老于道涂不倦不愠不怍不沮者夫固知夫责之所在也衞灵鲁哀齐宣梁恵之徒之不足相与以有为也我知之矣抑将尽吾心焉耳吾心之不尽吾恐天下后世无以责夫衞灵鲁哀齐宣梁恵之徒而彼亦将有以辞其责也然则孔子孟轲之目将不瞑于地下矣夫圣贤之用心也固如此【苏洵】
　　气象之异仲尼元气也顔子春生也孟子并秋杀尽见仲尼无所不包顔子亦不违如愚之学于后世有自然之和气不言而化者也孟子则露其才葢亦时焉而已仲尼天地也顔子和风庆云也孟子泰山岩岩之气象也仲尼无迹顔子防有迹孟子其迹着【程颢】
　　孔子
　　十年一化孔子之圣固天纵也而造次颠沛未尝忘学自志学至从心十年一化大圣自脩犹节节而进【刘彦冲】
　　文武相济昔诸侯暴武之时孔子曰爼豆之事则甞闻之此圣人救之以文也及夹谷之防孔子则曰有文事者则有武偹请设左右司马此圣人济之以武也【范仲淹】
　　不言之辩不得已之权孔子不见孺悲有不言之辩见阳虎有不得已之权【谢谔】
　　神化夫善人为邦百年方能胜残去杀比之王者则多七十年矣王者必世而后仁比之孔子则多二十七年矣夫子摄行相事于鲁七日而诛少正邜凛然有戮飞防驱虎豹膺夷狄之风为政止三月耳羔豚不贰价男女别于途道不拾遗客至如归肃然已有无思犯礼莫不好徳之风行之一年其如何哉其曰三年有成者夫子而居其圣也谓之贤于尧舜生民未有岂过论哉【张九成】
　　纲纪治功茍有用我者朞月而已可也三年有成仲尼言有成者葢欲立致治之功业如尧舜之时夫是之谓有成此圣人之事非他人可及故甞言后世论治者皆不中道理汉公孙丞相谓三年而化臣尚切迟之唐李石谓十年责治太早皆率尔之言圣人之言自有次第所谓朞月而已可也纲纪布也三年有成治功成也【程灏】
　　不言之用子羔之为宰有所不取而必说乎未信之漆雕子张之干禄有所必辨而独贤乎屡空之顔子三子之言志有所不进而惟与乎咏归之曽防
　　深知门弟夫子之于门人其念虑所起平生所志虽未形于顔色语言夫子固已得之矣如曽子不问夫子见其何处遽提其名指之曰吾道一以贯之子贡不问夫子见其何事遽提其名指之曰汝以予为多学而识之者欤子夏无一语也夫子忽斥其短曰女为君子儒无为小人儒子路无一语也夫子忽斥其短曰由也不得其死然圣人内外明映羣弟至前顔色未萌言语未发其幽隐防宻夫子已坐照于不言中矣
　　忧在天下天生孔子不独为鲁虽孔子其忧亦未甞不在天下也周之末列国争为雄长而天下骚然苦兵孔子拳拳于其间欲以一己捍天下之难故不用于鲁则之齐之衞之荆之陈之蔡不用于诸侯则欲为政于费不用于中国则欲为政于蛮夷车马之迹环于四方虽流离困厄而不悔圣人忧天下之不得其所而欲行其道如此其勤也【李邦直】
　　作成门弟洙泗之濵席间函文圣化天运逹子贡之学而一贯自通逹顔渊之才而卓尔自见或謦或欬或顾或盼或笑或语一警之下万虑消亡【吕祖谦】
　　处身与处国不同昔夫子能忍匡人之围而不能忍莱夷之兵能忍南子之见而不能忍优施之舞圣人之心何其多变也处身之与处国其法固不相参也毁辱在身圣人纳之而不校也此匡人之围南子之见夫子所以未甞动一念也毁辱在国圣人竞之而不置也此莱夷之兵优施之舞夫子所以未甞一毫贷也【同上】语黙皆道以谓无隐乎尔则天何言哉夫子之言性与天道不可得而闻也以谓有隐乎尔则四时行焉百物生焉夫子之文章不可得而闻也岂真不可得而闻哉诗云鸢飞戾天鱼跃于渊此天下之至显圣人乌得而隐哉所谓吾无行而不与二三子者也上天之载无声无臭此天下之至圣人亦乌得而显哉宜其二三子以为有隐乎我者也【谢显道】
　　门人皆有用之才夫子之门人顔闵伯牛可以为辅相仲弓可以为诸侯宰我子贡可以使四方冉有可以治兵赋子路可以为将帅子游子夏可以立制度而不免厄于陈蔡此则天也【范祖禹】
　　乡党一篇该尽圣人自孔子于郷党至訚訚如也言孔子言语之变自君在踧踖如也至私觌愉愉如也言孔子动容之变自君子不以绀緅饰至齐必有明衣布言孔子衣服之变自齐必变食至必齐如也言孔子饮食之变自席不正不坐至不亲指言孔子应事接物之变【吕大临】
　　乐天仲由乐善故车马衣裘喜与贤者共敝顔子乐道故愿无伐善施劳圣人乐天故合内外而成其仁【张载】言无非道今观夫子之与顔闵言也见圣人之粹乎其温而非和也观夫子之与由求言也见圣人之厉乎其严而非髙也观其与宣哀诸时君言见其慊乎其不倨而非靡也观其与季孟诸大夫言见其端乎其不挠而非矫也至于立教之言则宽乎不廹而不至于肆伤时之言则愀乎不平而不至于感人见其为言也吾见其为道也
　　生知后天地而生知天地之始先天地而殁知天地之终
　　夹谷之防观孔子夹谷之防折强齐郤莱人戮侏儒归侵疆此即大禹决汝汉排淮泗周公膺戎狄驱猛兽之规模也盛矣哉【张九成】
　　寛猛各当毎读论语观孔子进互乡见师冕与乡党一篇何其雍容如此及为鲁司防少正邜非有显然可指之恶一旦诛之于两观尸之于朝三日又何其可畏也不如是何以为孔子【同上】
　　礼乐仲尼有其徳而无其位于礼甞言而不制故或行夏或善殷或从周于乐甞正而不作故雅颂各得其所如有用者则以其所言制为之礼以其所正作为之乐故其礼贯先圣后圣之精义其政有不尽乎乐集古今之正声其徳有不至乎【吕大临】
　　学有形容难尽一时从游竭所力穷所见于不可形容之中而强名之曰麟凤欤河岳欤日月欤生民以来未之有欤性与天道闻不可得欤坚髙前后卓不可从欤温良恭俭譲葢清可为也而难于温温者清和之发也和可为也而难于良良者易直之发也本无侮人之心貌如之何而不恭本无侈泰之心用如之何而不俭本无竞强之心行如之何而不让至于此则泰然矣俨然矣其泰然也岂不如春其俨然也岂不如秋岂不容貌可观岂不威仪可象岂不和乐岂不荘敬逺暴慢不足道也逺鄙倍不足道也夫容貌如此诸弟子岂不能学以致之乎葢有忿懥之心者必不温有忮尅之心者必不良有欲上之心者必不恭有骄人之意者必不俭有物我之心者必不逊则温良恭俭让其惟圣人能之乎【谢显道】
