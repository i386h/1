<!-- { "loadSidebar": true } -->
　　唐制髙祖太宗初制为租庸调法田制二百四十歩为亩三百为顷男年十八已上人一顷八十亩为口分二十亩为永业凡受田者丁嵗输粟二斛稻三斛谓之租丁随乡所出嵗输绢二匹输絁二丈布加五之一绵三两麻三斤丱蚕乡则输银十四两谓之调用人之力嵗二十日闰加二日不役者日为绢三尺谓之庸水旱霜蝗耗十四者免租桑麻尽者免调田耗十之六者免租调耗七者诸役皆免租以敛获险易远近为差庸调输以八月发以九月同时输者先逺民皆自槩量州府嵗市土所出为贡
　　还买地宗开元中颁租庸调法于天下好不过精恶不至滥于是诏买者还地而罚之
　　括羡田是时天下户未尝升降监察御史宇文融献防括籍户口羡田逃户自占者给复五年每丁税钱千五百以摄御史分行括实阳翟尉皇父景上书言其不可宗方用融乃贬景诸道所括客户八十余万田亦称是州县给防张虚数以正田为羡编户为客嵗终籍钱数百万缗　初租庸调之法以人丁为本自开元以后天下户籍乆不更迭丁口转死田亩卖易贫富升降不实其后国家侈费无节盗起兵兴财用益屈租庸调法弊坏自代宗时始以亩定税而敛以夏秋大厯元年诏流民还者给复二年田园尽则授以法田天下苗一亩税钱十五以国急不及秋方苗青则征之号青苗钱又有地头钱每亩二十通名青苗钱　徳宗时赵賛请以诸道律防置吏阅商贾钱每缗税钱二十竹木茶漆税十之一以赡常平复请税间架筭除陌而民益怨及泾原兵反皆罢之　陆贽说徳宗曰请革其大甚者大畧有六一曰国家赋税之法曰租曰调曰庸其取法逺其敛财均其役人固有田则有租有家则有调有身则有庸天下之法均一虽转死莫容其奸故人无恤心又曰谷帛人所为也钱货官所为也人所为者租税取焉官所为者赋敛舍焉国朝着令税出租庸出绢调出缯纩布麻葛尝禁人铸钱而以钱为赋徳宗终不听　徳宗相杨炎遂作两税法夏税无过六月秋税无过十一月置两税使以揔之户无主客以居为簿人无下中以贫富为差商税三十之一与居者均役曰税视大厯十四年垦田之数为定遣黜陟使按比诸道丁产等级免鳏寡孤独不济者敢有加敛以枉法论税法既行民力未及寛方镇合从而叛用益不给而借商之令出矣分三赋宪宗分天下之赋以为三一曰上供二曰送使三曰留州宰相裴洎又令诸道节度观察调费取于所治州不足则取于属州而属州送使之余与其上供者皆输度支【唐志】
　　本朝税赋有四品
　　谷之品五【稻麦黍禾菽杂子】帛之品十【罗绫絁丝绵防布等共十】金铁之品六【金银铁铜镴铅钱等】物产之品六【六牲齿革羽毛齿州莱】
　　均租太宗至道三年勅应天下荒田许民请射开耕不计嵗月未议均税直俟人户开耕胜任起税即于十分之内定二分为永额【出垂拱元龟】　真宗祥符六年上言者谓天下旷土甚多请差官检括上曰今天下赋税不均豪富形势之家田多租少贫弱之户地薄租重实为憾事【寳训】
　　蠲租太祖开寳六年诏广南州县嵗输米税旧每石加率钱一百六十令每石止十文余并放　髙宗绍兴二年诏书可将建康四年应在前残租积欠除形势及官户州县公人外余不问有无专法一切蠲除　又二十九年诏书诸路人户积年欠负昨郊祀赦文放至二十五年今将二十六年二十七年分第四等人户所欠夏秋租税和买丁产诸色官物并与除放【圣政】　夀皇凡郊恩明堂赦皆放第五等户欠租
　　寛闲田之税　髙宗绍兴二年诏曰昨诏谕淮东八郡人户佃田并免二年租税将来合行权纳之嵗可止据当年已种顷亩计数起纳其后逐嵗添展垦辟到田亩亦据实数添纳庶人户晓然易以安业如或州县过数催追并依违制之罪仍许人户越诉【圣政】
　　孝宗淳熙元年劄子窃见两淮自经践蹂以来都国残弊田亩荒芜长民之吏不以劳来安集之政为先是以寛恤之诏今尚勤九重之轸念夫为民病者莫甚于根括田亩而重増租税何者两淮之地异时率多荒梗彼四方之民指规嵗弃乡井而乐于远至者以地利厚而官赋轻虽劳不惮方其请射之初实久废不耕之地未暇计其亩歩积以嵗月尽力垦辟方稍获利其勤若亦甚矣比年以来州县见民间渐次成业以其不无寛剰之数每行括责复増征敛其实公家所得至微而令民烦扰不安甚非抚字惠养之意淮甸之间民非土著平时极意存恤犹恐不能宁居一或扰之则率而之他矣此地之所以不加辟民之所以不加多也近者朝廷行下湖北路辟垦荒田不许通检仰见圣徳矜念元元之意又况两淮之地与湖北事不同先宜存抚欲望圣慈令两淮湖北已得指挥今后民户垦辟田亩止令送纳旧税不得剏法増添庶几民被实惠渐成富实奉圣防依准
　　缓下限之租又八年劄子窃见今州县催科之责皆在县令得人彼固自有处若非其人其权尽出于胥吏之徒多防其党且如监司州郡人吏有产者未尝纳官物假使纳破未尝足数盖县邑之庇也至于县邑人吏又复自庇又各庇其亲党拖欠官物嵗嵗有之岂独此哉揽纳等人揽民户钱物在已不尽以输官例是计防乡司互相蔽而乡司等人亦复与之为市胶固深结牢不可破此两色者所欠税赋初未尝足祥符三年郊赦与夫水旱异恩放至某年则彼固皆脱然无累矣至于贫民下户初未尝沾尺寸升斗之恩故朝廷实恵悉为虚文者良由此盖有说彼县邑催科既庇其大者虽多不问乃治其小者至丝粟不贷安得有隔嵗不纳者乎故小民所欠尺寸升合往往出引追逮络绎道路不问其数多少与已纳未纳并行决挞流血盈庭所不堪闻又分委佐官谓之比校所欠税户累累枷锢口无浆饭而身被楚毒往往狼狈而死倚郭大邑大抵如是人不为怪而况山僻小邑又可知已然则和气安得不伤水旱安得不作臣愚以为宜令州县索簿防对有人吏之不纳揽户之不输者并行断罪即时监纳仍出榜令人陈吿至扵下户所欠税赋夏税二尺以下苗米一斗以下令各县不得追呼及行决挞如此则所欠多者不得容隐所欠少者庶免追扰矣夏税二尺以下苗米一斗以下止是数百文上下钱利害又自各有大保长催纳必不至拖少臣所以致免其追呼决挞者有利于民无损于官故也令夏税未及下限苗米亦未及下限苗亦未起催朝廷约束政可施行防望圣慈以臣所言利病行下州县仍令监司太守觉察所部有催科不扰抚字有方者具实荐闻有催科烦扰为害小民者以名申奏庶几州县之间有所惩劝不至循习以伤和气圣防依禁受纳情弊仁宗庆厯七年四月二十三日臣寮上言窃见诸路转运司广要出剰求媚于上民之输租已是大半之赋厚有加耗谓之润官江西诸州军体例百姓纳米一石出剰一斗徃徃有聚敛之臣加耗之外更要一斗以万数积累则所聚之数不少且江西路嵗百万石为准若每石米一斗以百万石出剰已及十万石米数若在民间米价必不至腾贵一旦于民间取十万耗入官则民下必食贵米理为均然此只粗引一路之弊如此况天下之广其弊可知臣愿陛下阅其奏目或有横加收敛以为出剰乞赐贬黜使民知陛下之意上谕之曰古称聚敛之臣过于盗贼今如此掊敛是与朕结怨于民也遂下诸路止禁之
　　髙宗绍兴元年即位赦文内云比来州县受纳税赋务加槩量以规出剰可并行禁止　绍兴七年进呈论诸路和采米加耗太多如饶州一石至収四斗下提刑司体究上曰郡守谓谁体究得实当痛与惩戒　二十四年进呈臣寮言诸路州县受纳物帛官吏作弊邀难人户将中程好物沮抑不受至用柿油等退印损坏纵容揽子多取民钱将纰疎之物纳官上察其为民害命有司申严见行条法行下令监司御史台次第纠劾民有越词者聴之【圣政】　淳熙四年勅访闻诸路州县月纳人户苗米徃徃过数多収斗面显是违法重困民力四月六日三省同奉圣防令诸路监司常切约束觉察如有违戾去处按劾以闻
　　哲宗轻重太祖开寳八年诏防绢不满疋许纳价钱仁宗庆厯六年诏诸路转运司夏秋折卖自今于未纳半年前榜谕之
　　绍兴二十六年上宣谕曰前日臣寮有论川中折帛钱太重绢一疋私直不及五千而官估则取十千他物率皆称是去嵗裕民所蠲减价直不过一千而已须量与减损若只令行下看详未济事不若便劄与四川总领司令契勘合蠲减数目申朝廷庶几民受实惠【圣政】减上供数目建炎元年即位赦文内云上供悉有常数后因臣寮奏请嵗有増加不胜其弊仰诸路转运司开具祖宗上供旧制及増添数目闻奏当损以舒民力三年知婺州苏迟乞奏减年额上供罗上问祖宗额几何辅臣对皇祐编勅一万匹问今几何辅臣指迟奏言五万八千七百九十七匹上惊叹曰民将何堪时迟奏乞减半上曰尽依皇祐法辅臣奏今用度与祖宗时不同上复曰与减二万匹并八千有余今数因着为定制仍令给以本钱【圣政】
　　诏令监司通融州县淳熙六年三月御笔手诏朕躬节俭以先天下无暴征无苛取期吾元元跻于富庶之域郡国之间宜若公私交裕矣今顾不然丰年乐嵗中外少事或未免于匮乏州廹于县县廹于民其故安在无乃赋入寡而用费众欤吏二千石有能有不能欤将轻费妄用莫知撙节欤汝等得不深思视所部为一家周知其经费而通融其有无廉察其能否而裁抑其耗蠧数者备矣郡计何患乎不足郡计足则属邑寛属邑寛则民力裕则吾宵旰之虑释国有信赏于汝何吝若乃有余者取之不足者听之逮其乏事然后从而劾之斯亦晩矣是则黜陟之行奚独郡守而已诸道转运其明知朕意
