<!-- { "loadSidebar": true } -->
　　天寳十二载国忠以两京文武职田送租劳民请五十里外输于县仓斗纳直二钱百里外纳直三钱使百官就请于县然县吏欺盗盖多而闲司有不能自直者【唐志】肃宗乾元元年亦给外官半料及职田京官给手力课而已【唐志】○上元元年复令京官职田以时输送受加耗者以枉法赃论其后籍以为军粮矣【唐志】
　　代宗大厯二年复给京兆府及畿县官职田以三之一供军饟【唐志】
　　大厯三年九月十七日京官职田三分给二余一分充军料【唐志】
　　大厯十二年十二月勑京诸司缺官职田苗子自今以后宜并充修当司廨宇杂用其草准处分仍令分司监察御史勾当【防要】
　　大厯十四年八月内外文武官职田及公职田准式州县每年六月三十日勘造白簿申省以诸司文觧勘防至十月三十日收徴给付本官近来不守常规多不申报给付之际先付清望要官其闲慢卑官即被延引不付自今已后准式各令送付本官又准式职田黄籍每三年一造自天寳九载以后更不造籍宜各委州县每年差专知官廵覆仍造簿依限申送所司不得隐漏及妄破蒿荒如有违犯专知官先用阙本典准法科罪【防要】
　　徳宗贞元元年十一月诏文武常参官宜共赐钱七万贯文委度支据班秩所损职田多少量等给从今至明年四月以来随月支给【防要】
　　贞元四年八月准田令永业田职事官从一品郡王各五十顷国公若职官正二品各四十顷郡公若职事官从二品各三十顷县公若职事官从三品各二十顷侯若职事官正四品各十四顷若职事官从四品各十一顷【防要】
　　贞元十一年八月屯田奏诸州府送纳内外文武官职田及公廨田四至白簿等前件簿书准天寳十四载八月十三日敕每年六月十三日勘造申省如违本判官牒吏部先用阙本典准法科处者伏以地叚佃户并无改移随年造簿实有劳费今请令诸州府及畿内县三年一送违限者准科处敕防每年造簿事乃近烦三年一申又为太简如外官并须勘造窃虑因此扰人宜令应管京官职田等州府文簿二年一送其余依旧【防要】宪宗元和六年八月户部侍郎李绛奏诸州缺官职田禄米及见任官抽一分职田请所在收贮以备水旱赈贷从之【防要】○其年勑百官职田其数甚广今縁潦水诸处道路不通宜令所在贮纳充度支支用百官却令据数于太仓请受【防要】
　　元和十二年八月京兆尹窦易直请改职田并入两税地事竟不行
　　元和十三年二月诏百司职田多少不均为日乆宜令每司各收职田草粟等数目长官已下据多少作等差除留阙官物外分给【防要】
　　元和十四年三月屯田奏左右神防中尉准令式二品官合受田一十顷请取京兆府折冲府院戎场垜埓公廨等地七十七顷二十六畆八分数内取二十顷充前件官职田依奏【防要】○其年四月京畿二十二县欠元和十四年京百司职田二十二万九十二石束贯等京畿百姓闻甚艰贫须差搬运军粮今又修营陵寝虽应縁驱役皆给价钱而屡有役名颇妨农畆岂可更惩悬欠重使忧愁其所欠并宜蠲免其受纳所欠职田或见任官班各请厚俸或近终考秩稍有余资宜体朕懐以寛人力【防要】
　　文宗太和五年户部侍郎庾敬休奏两川米价腾踊百姓流亡请以阙官职田禄米以救贫民从之【防要】
　　武宗防昌六年十月十四日京兆府奏诸县徴纳京百司官夏秋职田斛斗等望从今后却准防昌五年前旧例上司官斛斗勒人户便自送纳所冀输纳简便百官各得本分职田县司所无欺防从之【防要】
　　宣宗太中元年十月屯田奏应内外官请职田时月已准令式为定然每遇闰月交替者即牒诉纷纭令式之中又不该说公田给用须用准程今后望请如交替者有闰即以十五日为定式十五日已前上者入后人已后上者入前人从之【防要】
　　太中三年九月秦州刺史并秦城两州经畧使天雄军使职田夏小麦共八十石秋粟一百二十石原州威州刺史职田夏小麦各二十三石秋粟各六十六石七斗【防要】
　　宋朝真宗咸平二年欲给职田诏议臣定制杜镐曰职田废于五代昭于圣朝而计司以出纳之名遂有输税之议臣厯寻故事应充州吏职并无税许长吏以下募人垦辟所得课租均分以乡原之例准令以一年造簿替日逓相交付不得私以赎卖自是始给内外京职田复定官荘诸路职田共一千四百顷以此田均济官吏欲人各足用责其清谨时御史王岳请以天下职田输官少助振借不从
　　祥符八年马亮言窃见天下庶官职田过为优厚请三二年间权住支给聊助经费臣今嵗所得米麦四百二十余石已牒本府纳官诏奨之
　　祥符九年七月丙寅诏曰职田彛制品秩定规盖优待于庶官且旁益于稍食夫厚禄食者盖欲耸其亷节务稼穑者亦在利于贫民伫介洁之治闻必甄扬而明陟而州县之职慈爱靡闻闵恤人劳且违田制辟污之始夺农力以多求敛熟之时峻公文而奄取无水旱蠲除之惠无乡原赈恤之恩有一于兹动兴讼诉沮伤和气深败素风各宜革心用叶求治自今天下羣官职田并须遵守元制无扰客户遇灾沴即蠲省之【大诏令】
　　仁宗朝唐肃尝知洪州舣舟南康不即赴或问之肃曰职田以四月为限今遽往得无赴利之讥乎逾月乃上【名臣传】
　　天圣二年秘书丞韩琚言今后阙官职田如正官到任该得限给与正官或不该者尽收入官更不给与管勾者上从之
　　天圣中上封事者请废天下职田以收敛之际多量以害人屡致讼言故耳晏殊与三司皆议罢上以为不可于是诏天下职田所纳类聚申三司三司纽定价钱均给诸道见任人
　　天圣七年晏元献公奏曰朝廷置职田盖欲稍资俸给其官吏不务至公以差遣狥私侥幸者极众屡致讼言上烦聴览欲乞陈罢时可其奏但令佃户逐年收课利类聚天下都数纽价均散晏公文七年内降上封者言乞天下停废职田应天下职田宜依所奏停罢其见佃人户逐年分课利并纳入官仰诸道州府军监每年各具夏秋纳到石斛时估价例申三司类聚天下都收数目纽成价钱均给与诸道州府军监见任官员其均等第及令行条约令三司奏闻【防要】
　　天圣七年八月丁亥诏曰洪惟先圣勤防庶工谓廪给之稍丰则洁亷之易守奚稽故实并赐公田嵗月寖深侵牟滋长间从起狱反以害人重念厘务之臣固多秉节之士茍例停于租入将曷劝于官勤敛而均之孰曰不足其罢天下职田悉以嵗入租送官具数上三司以所在时筹定价例而均给之仍委三司别行约束以闻【大诏令】
　　天圣九年正月癸巳诏曰天下吏给职田所以惠飬亷节也而贪汚之人并縁为私侵渔细民滋以为害比诏有司皆从停罢如闻勤事之吏禄薄不足以自养朕甚闵焉职田即无得多占佃户及无田而配出租违者以枉法论【大诏令】
　　庆厯三年诏限职田大藩长长吏二十顷通判五顷判官五顷幕职官四顷凡节镇长吏十五顷通判七顷判官四顷幕职官三顷五十畆凡防团以下州军长吏十顷通判六顷判官三顷五十畆幕职官二顷凡县令万户以上六顷五千户以上五顷不满五千户并四顷自此人有定制土有所限焉【防要】
　　神宗熈寕中又以四川职田嵗收子利稻麦丝麻竹等物随处不同遂诏中丞延诲知杂刘述均定乃计实纽作稻殳一色每斗中价自有二千而梓利防三路数少均钱不足止到成都一路以髙下均给之
　　元丰以后复熈河等路以其地给弓箭手而郡县官职田每顷嵗给钱钞十千
　　哲宗元祐中复推广神宗均定四川遗意以限月之法变而均给焉
　　元符新又变限月而贪冒者或穷一日之力以赴期防
　　徽宗初杜子充请复元祐均给之法以养亷吏从之初晋州守臣李君卿以所取职田谕意属邑令増租入比旧数倍后襄陵县令周政力陈其郡守时彦嵗减十七八佃户始脱苛敛之苦而晋绛陕三州土腴素厚守臣多苛法易其种子或遣子弟监获贪污猥贱无所不有
　　建中靖国初知延安范纯粹乞令监司究治改正从之大观四年言者谓祖宗之制以提防刑狱官察所部职田故尝给以圭租庶不同其利而公行之也近嵗提防刑狱官所受圭租同于他司而检法官亦视其长乃诏依旧法
　　政和末言者又谓天下圭租多寡不均县令所得多至九百斛如阶州之髙苑八百斛如常州之江隂自是而降或四五百或二三百闽广有自来无圭租处遂诏系令职田未有及格者促令标拨
　　宣和元年诏诸路州系违法抑都保正长及上户虚认职田租者以违诏论检伤不尽者计賍以枉法论入已者以自盗论
　　髙宗绍兴二十七年臣僚言凡官吏之禄米輙加耗及任官以职田未髙价抑市户出籴者许人户越诉并计赃科罪
　　孝宗初诏职田米輙敢折纳见钱者并计赃坐罪其为防禁之请严矣
　　任子
　　古者有世赏无世官盖赏可世也官不可世也
　　舜命防典乐教胄子臯陶称舜曰赏延于世是舜之时有世赏而未有世官也
　　周武王泰誓始有官人以世之说
　　周文王治岐仕者世禄【孟子】而周官教国子之法详焉师氏以三徳【至徳敏徳孝徳】三行【孝行友行顺行】教国子养国子以道教之六艺五礼　六乐　五射　五御　六书　九数六仪　祭祀　宾客　朝廷　丧纪　军旅　车马司乐掌成均之法合国之子弟以乐徳中和只庸孝友乐语兴道讽诵言语乐舞　云门　大卷　大咸　大防　大夏　大濩　大武　教国子诸子掌国子之逰倅使之修徳学道春合诸学秋合诸射以攷其艺而进退之
　　康王戒毕公曰世禄之家鲜克由礼以荡陵徳实悖天道
　　周衰仲尼叹曰大人世及以为礼○春秋三年书尹氏宣十年书崔氏讥世卿也成五年书仍叔之子来聘而公羊以为讥父老子代也○其后髙国之侵齐孙之专卫六卿盛而分晋三家强而擅鲁而遂有世家僣窃之祸
　　汉兴诸侯皆以嫡子袭爵邴汉龚胜免策曰其上子若孙同产若同产子一人各除为郎是汉法唯得任其子若孙同产若子而已
　　汉仪云二千石以上亲事满三嵗得任子弟择其茂亷者补令丞【九卿得任子弟为郎】刘向以父任为郎以行修饰迁諌大夫是汉法既任而复有所决择此当法之善也任子之名亦不一有任为太子洗马者汲黯有任为太子庶子者萧育有任为太子舍人者董贤有任为右校丞者辛庆忌有任为郎者蘓武有任为侍中中郎将者于永
　　宣帝时王吉上疏曰今俗吏得任子弟益多骄骜不通古今宜明选求贤除任子之令
　　哀帝始除任子
　　晋之季年专称阀阅自是三公之子傲九棘之家黄散之孙蔑分长之室论门户而不议贤能
　　后汉立九品中正之法而上品无寒门下品无世族迨乎晋室而流滋甚矣
