<!-- { "loadSidebar": true } -->
　　汉干祐初复减三钱
　　国朝因汉制其输官亦用八十或八十五然诸州私用犹各随俗至有以四十八为百者丁酉诏所在悉用七十七为百每千钱必及四斤半以上禁江南新小钱民先有畜藏者悉令送官官据铜给其直【通畧】
　　太宗诏闻江南民多用新小钱自今所用铜钱每贯七百七十陌须及四斤半以上方得行用【防要】

　　羣书考索后集卷六十
<子部,类书类,群书考索>
　　钦定四库全书
　　羣书考索后集卷六十一
　　宋　章如愚　编
　　财用门
　　铁钱
　　虞夏之时镠铁之贡载于书
　　汉武帝之世孔仅笼盐鐡郡国置盐铁官　昭帝时贤良文学之士愿罢盐铁桑羊难以为足国安邉之本不可废　元帝虽罢而寻复后汉公孙述废铜钱置铁钱官百姓货币不行
　　梁武帝普通中罢铜冬铸铁钱而易得人皆私铸及大同以后所在铁钱遂如丘山物价腾贵交易者以车载钱不复计数而商旅奸诈之徒因之以求利矣
　　唐初银铜铁锡之冶一百六十八陜宣润饶衢信五州铁山五　宪宗元和中铁二百七万斤　宣宗裴休请复盐铁使以供国用増铁山七十一嵗率铁五十三万二千斤
　　五代呉越主洪佐议铸鐡钱其弟洪亿言铸鐡钱有八害乃止
　　宋朝虑铜钱之出蕃界故于沿边之地如川如陜如淮并用鐡钱兴州有济众监【三万九千】嘉州有丰逺监【四万】邛州有恵民监【十二万】岷州有镇钱监【十二万五千】　此鐡钱之所由立也
　　太宗太平兴国二年樊若水言江南旧用鐡钱于民非便望于鼎州饶州产铜处铸钱即令诸州鐡钱为农器以给河北诸州流民之归附者诏从之先是李煜据有江南之地国用窘乏建隆四年其大臣韩熈载请铸每十钱即以鐡钱六权铜钱四而行至干徳开寳中遂不用铜钱十直鐡钱十及李煜归朝铸钱益无用至是复用钱民甚便之　兴国四年诏先禁铜钱不得入劔南界宜除之自今两川民许杂用铜鐡钱其铜鐡即不得出他境边郡诸疆界谨视之　兴国五年张谔言川陜民铁钱十直铜钱一输租即十取二自平蜀失于裁制物价滋长铁钱弥贱旧夷人铜一斤给铁钱二百望増为千钱可以大获因而铸钱诏夷人铜一斤给铁钱五百从之　兴国七年诏诸州输税依旧止纳铁钱　伪蜀广政中始铸铁钱毎铁钱一千兼以铜钱四百凡银一两直钱千七百绢一疋直钱千二百而铁工精好始与铜相乱既平蜀沈伦等悉取铜钱上供及増铸铁钱易民铜钱益买金银装发颇失裁制物价増长寻又禁铜钱入川界铁钱十乃直铜钱二至太平兴国四年始开其禁令民输租及防利每铁钱十纳铜钱一时铜钱已竭民甚苦之商贾争以铜钱入川界与民互市每铜钱一得铁钱十又四其明年转运副使右賛善大夫张谔言旧市夷人铜斤给铁钱二百望増为千钱可以大获因复铸铜钱民租当输钱者许且令输银及绢铜钱多即渐令输之诏许市夷人铜斤止给钱五百然卒难得铜而转运副使右补阙聂泳同转运秘书丞范祥皆言民乐输铜钱前毎嵗逓増一分后十嵗即全取铜钱诏从其请祥因以月俸所得铜钱市与民厚取其直于是増及三分民萧然益苦之或剜剔佛像毁噐用盗发古冡才得铜钱四五坐罪者甚众知益州工部郎中辛仲甫具言其弊乃诏使臣吴承勲驰传至成都府审度利害仲甫集诸县令佐问之或潜持两端莫敢正言仲甫责之曰君等御前及第天子门生何得不为长久计反畏聂补阙范秘丞乎乃皆言其不便召聂泳范祥及东川转运使覃同转运卜伦皆下御史狱泳覃杖脊配役将作监祥伦免为庶人覃伦亦以月俸铜钱市与民厚取其直故也　兴国八年奚屿言福建诸州少铜钱请于建州铸大铁钱从之以太平通寳为文与铜钱并行寻以不便废之　兴国九年诏川陕路旧许以铁钱四百易铜钱一百今罢之先是西川转运使刘度建议如此至是盐铁使明言官既换易即私下必更増添铜铁钱遂至长起物价乞降估之诸物价钱各仰本处检防未使铜钱之时近年时估物价晓示指挥买卖之人不得违越若或减价一任随时勑命才行人心以泰能久晓示固是永便公私切知近来渐増物价乞申旧诏从之　淳化二年赵安易上言劔南东西川铁钱甚贱物腾民困请如刘备时钱十当百事下集议李惟清言非便不从乃遣安易往川陕路鼓铸嵗终才得三千余贯众议以为非罢之　咸平三年两京左藏库王允恭言川陜民田之税皆输铜钱之一今输铁钱之十且民入田税以一为十官失其九矣吏卒俸给増一为五又失其四矣吏卒得用十复失其半矣且饶信之铜积数千万若运峡蜀俾防益逐路各置监鼓铸嵗用均给不及十日悉用铜钱矣义虽未用然自吏卒俸给始改用铁钱之十易铜钱之一　景徳二年知益州张咏上言受诏与转运使黄觊同裁度嘉卭二州所铸景徳元寳大铁钱令依福州铁钱每贯用铁三十斤取二十五斤八两成直铜钱一小铁钱十相兼行用甚便从之【已上并防要】　祥符六年益州路转运使赵稹上言两川大铁钱公私未便见管铜数颇多欲铸成大铜钱一以当十命三司相度利害以闻【防要】　祥符七年益州凌荣等请铸大铁钱每贯重十二斤两以一当其使旧钱亦仍旧行用从之先是西川小铁钱每十当一贸易甚便其后别铸大钱每贯重二十五斤每一当小钱之十三司言有盗镕大钱二十五斤范为器用鬻其直二千故盗镕者众荣言钱轻则行者赍鐡少则镕者自息故请改铸【防要】　天禧五年铸铁钱有三监卭州曰恵民嘉州曰丰逺兴州曰济众益州雅州旧有监后废之大钱贯重十二斤十两以准铜钱歳铸总二十一万余贯铜钱行于天下铁钱止于川陜【长编】
　　仁宗庆歴八年奎复奏晋泽洛三州及威胜军【实録云在五年】日铸小钱独留用河东而河东鐡钱既行盗铸钱者获利十之六钱轻货重其患如陜西言者皆以为不便知并州郑戬【六年二月戬知并州】请河东鐡钱且以二当铜钱一行一年人以三当一或以五当一罢官炉日铸但行旧钱知泽州李昭遘【六年四月昭遘知泽州】亦言河东民烧石灰家有槖冶之具盗铸者莫可诘而契丹亦能铸铁钱以易并邉铜钱而去所害尤盛【长编】　翰林学士张方平宋祁御史中丞杨察与三司使叶清臣先上陕西钱议曰六月乙未闗中用大钱本以县官取利太多致奸人盗铸其用日轻比年以来皆虚髙物估始増直于下终取偿于上县官虽有折当之虚名乃受亏损之实害救弊不先自损则法未易行请以江南仪商州大铜钱一当小铜钱三又言奸人所以不铸小铁钱者以铸大铜钱得利厚而官不必禁若铸大铜钱无利又将铸小铁钱以乱法请以小铁钱三当铜钱一既而又请【七月辛丑】河东小铁钱如陕西亦以三当一且罢官所置炉朝廷皆施用其言自是奸人稍无利犹未能絶滥钱也其后诏商州罢铸青黄铜钱皇祐二年二月又令陕西大铜钱大铁钱曰一当二嘉祐四年二月盗铸乃止然令数变兵民耗于资用类多咨怨久之始定【长编】　嘉祐四年诏如闻陕西民间多滥铸大钱以故市易不通其以见行当三大铁钱并当小铁钱之二本路官员已支三月俸者即计其数贴支【长编】　先是议者欲变大铁钱当一提防刑狱陆诜言民间贵小铜钱而贱大铁钱他日一当三犹轻之今令与小钱均直则大钱必废请以一当二则公私所损无几而商贾可以通行兼盗铸计其物直无嬴则必自止而陕西旧藏饶州大钱阔缘民间久不敢用今既无盗铸则亦可以兼行四者皆便又言既更钱法前曰民负官缗者法应如数追纳望分蠲其一诏悉行之自是盗铸乃止然人之数变兵民耗于资用类多咨怨久之始定
