<!-- { "loadSidebar": true } -->
　　元年选少壮厢军留在城以备使二年枢宻言厢军近以教阅武艺仍改军额淮南曰壮武江南曰雄武荆湖曰静江两浙曰崇节福建曰保节并加教阅二字于军额上从之
　　是则厢军以役禁军不役而役之难者厢禁军亦免之今之禁军送迎出入畨休寓直与厢军无异夫兵者不可役役者不能兵一人之身百工所为备势不可也熈宁私役禁军之制葢亦举而行之可乎
　　熈宁中私役禁军虽经郊叙复永不与亲民差遣【林駉文】
　　总论京师兵神宗有言艺祖养兵二十二万京师十万余诸道十万余使京师足以制诸道诸道足以当京师故内外相制无偏重之患○元丰五年神宗【云云】而张泊之言于太宗亦曰今天下甲卒数十万众战马数十万匹萃在京师○太宗语及北兵利害张泊言国家以大梁为天下之枢故定都焉今天下甲卒【云云】
　　其本固兵强未有盛于我朝也我太祖加意军政其练之也精其御之也严或大阅西郊
　　建隆二年大阅西郊上曰晋汉衞兵数十万然可用者寡朕亲校其击刺骑射之艺悉为精锐○习战朱明池
　　干徳元年凿池朱明门外选卒号水虎捷习战池中
　　或阅兵讲武殿
　　干徳三年上御讲武殿阅诸道兵得万余人属侍衞
　　其练兵之精如此武雄肆掠百卒竟诛
　　干徳中籍诸道骁勇兵送阙下太祖团结为武雄军凡百余人白日掠人妻女于城下帝怒捕戮之
　　川班妄诉全军俱废
　　干徳中收蜀精兵置川班殿直廪给与御龙直筭开寳四年太祖以御龙直扈从郊祀时命増给而川班殿直不得如例击鼓上诉帝怒曰朕之所与即为恩泽焉有例哉命斩妄诉遂废其班
　　云捷军伪印寘之极法
　　建隆三年云捷军有伪刻侍衞司印者捕得斩之
　　酒坊兵士作过罪及主将
　　何郯言太祖酒坊火发本坊兵士因使作过太祖以本坊使田处岩等不能部辖并处极法
　　军法约束有非庄宗所能及者○上问李承进曰庄宗享国不乆何也对曰庄宗姑息将士随其所欲给之葢威令不行赏罚无节也上曰二十年争天下不能用军法约束眹今抚养士卒固不容吝爵赏茍犯吾法惟有劒尔
　　其御兵之严又如此夫是以击刺骑射悉为精锐而见用老弱怯懦安于剰员而不辞○建隆二年令殿前侍衞及部兵骁勇者升其籍老弱怯懦者去之初置剰员以处退兵
　　太宗真宗承之军政益肃故千乗万骑周旋如一太平兴国二年崔翰分布士伍建五色旗以号令将卒每按旗指踪则千乗万骑周旋如一甲兵之盛近代无比上恱以金带赐翰
　　殿庭进退容止中节○至道元年上阅武便殿衞士有挽弓及一石五斗者矢二十发绰有余力又令骑兵歩兵东西列阵观其进退容止中节上曰此殿庭间数百人尔犹有兵威可观况堂堂之阵数万成列者哉
　　近京补禁衞皆为精兵○咸平四年募近京强壮补禁衞诏高峻教阅行伍整肃上曰昨日村民皆为精兵矣
　　吁有自来矣至于仁宗承平日乆法制稍弛御士之变何郯两言之○庆歴八年崇政殿宿直皇城司亲事官刼取库兵縁上殿屋何郯两上书乞重行黜陟
　　步直兵士之变钱彦逺七言之○皇祐元年军头司步直兵士拟欲作过于皇城内先埋藏器仗钱彦逺七上书乞根究
　　而东军不知战鬭龙衞不能被甲田况又歴歴言之庆歴元年田况上兵防七曰新添虎翼军自南中选填才质绵弱自云不知战鬭见贼恐死传者以为笑若添土兵请给其立功不在东军之后八曰骑兵髙者无如龙衞有不能被甲上马者况老于云武二骑挽弓不过五六斗望空发箭三十步已堕地
　　天子圣明一加振刷无复曩时之旧矣成制一定歴代遵之虽在熈宁亦循旧章虽在崇宁旧规犹在自髙俅以恩得用军政遂弛【见下】中兴以来惩诸班之变因噎废食故或以衞兵扫荡为言○建炎四年初上在明州诸班直谋乱已诛其为首者驾还越遂废班有赵鼎曰祖宗兵政最为留意○熈宁变乱旧章独不敢议军政昨明州班直即诉事纷乱非其本谋乃尽废之是因噎废食今诸将各揔重兵不三衙则兵政已壊独衞兵彷佛旧制亦扫荡不存
　　或以三衙稍废为言○绍兴元年廖刚言祖宗军政尤严如三衙四厢所统之兵闗防周宻此军稍废所恃以备非常者诸将外衞兵而已
　　或以亲兵寛弱为言○绍兴二年胡安国言宋朝分三衙以掌亲军虽崇宁间旧规犹在及髙俅以恩得用军政遂弛陛下承嗣寳位而亲兵寡弱岂强本之计
　　高宗慨然委之主帅未及半年军容益张
　　绍兴二年擢杨沂中为神武中军统制而言者请増衞兵上曰朕命沂中治神武中军皆宿衞兵也遂命沂中兼提举衞兵沂中叹曰勾陈天仗单弱于是招丁壮未半岁军容益张遂改中军为殿前司
　　禁衞诸军悉从迁转○绍兴五年时诸将所总岁岁奏功而天子亲兵乆无转迁之望赵鼎请立为得员之法始复祖宗之制
　　都督军马悉三衙○赵鼎言都督府军马合捡三衙上曰祖宗故事军马未有不三衙今正之甚善
　　而祖宗旧制于是乎尽复盛哉中兴之功葢与创业无以异也【林駉文】
　　总论戍兵衞兵出戍祖宗旧制禁军最亲者名以班直宿衞扈从殿前掌之自龙衞以下则或守京师或戍诸路
　　兵志凡禁军之最亲近者执防殿陛宿衞宫省扈从乗舆号诸班直非诸班直军头司城隍司骐骥院皆以守京师借征戍
　　葢以天下积兵聚于京师诸道之兵疲怯不任事不得不然也中兴以来马军一司常戍金陵收诸帅之兵名为御前军分屯要害此其遗意欤
　　职源马军一司中兴以后常出戍建康
　　然时有先后势有强弱昔景徳中陈贯言旅禁以衞京师不当戍边○二年陈贯上兵论三篇言旅禁当以衞京师不当戍边戍边莫若募土人
　　皇祐初包拯言调发畿兵非固宗社之策
　　元年包拯言畿兵虽有大故不可多调发近年以来边陲有警乃一例调发非固宗社制夷狄之良策
　　彼去国初未逺也而其言且然况在数世之后为人主者亦当权其强弱可也今金陵重镇诚不可缓根本所在盍亦加之意乎【林駉文】
　　民兵
　　三代盛时天下皆兵也其为兵者皆吾平居之民今以成周周官攷之司徒之属族师以邦比之法五家为比十家为聮五人为伍十人为聮四闾为族八闾为聨若作民而师田行役则合其卒伍简其兵器以鼓铎旗物帅而至小司徒乃防方民之卒而用之五人为伍五伍为两四两为卒五卒为旅五旅为师五师为军以起军旅【周礼】此民兵之制也
　　齐威公任用管子作内政而寓军令管子制五家为轨轨为之长十轨为里里有司四里为连连为之长十连为乡乡有良人以为军令是故五家为轨故五人为伍轨长率之十轨为里故五十人为小戎里有司率之四里为连二百人为卒连长率之十连为乡故二千人为旅乡良人率之五乡一师故万人为军五乡之帅率之【国语】
　　秦有材官于郡国
　　汉制踵秦置材官于郡国冯唐对文帝曰士卒皆家人子起田中从军【冯唐传】此民兵也
　　秦苻坚遣围襄阳元发三州人丁以为形援
　　唐之府兵【见兵志门】萧铣据江陵孝恭数进策图铣帝嘉纳李靖使江陵孝恭倚其谋遂图江陵尽召巴蜀子弟收用之
　　代宗时李抱真为懐泽潞观察留后凡八年抱真策山东有变泽潞兵所走集乗战伐后赋重人困军伍雕乃籍户三丁择一蠲其徭租给弓矢令闲月得曹偶习射岁终大校亲按籍第能否赏责比三年皆为精兵举所部得成十二万既不廪于官而府库实乃曰军可用矣缮甲淬兵遂雄山东天下称昭义步兵为诸军冠李徳裕为郑滑节度徙劒南西川徳裕至则率户一百取一人使习战贷物事缓则农急则战谓之雄边子弟宋太祖干徳元年遣使九人选闗西乡兵赴庆州太宗时契丹入冦遣使诸州选丁壮为义军○雍熈三年边民之骁勇者竞团结以袭冦或夜入城垒斩取首级来归上闻而嘉之曰此等生长边陲闲习战鬭若明立赏格必大有应募者乃下诏募民有能纠合应援王师者资以粮食假以兵甲平幽州后愿在军者优与存録愿归农者给复三年自是应募者甚众【长编】○雍熈四年开封尹陈王元僖又上疏曰河南乆为内地人戸非能便习武艺不可尽寘戎行河北累经戎狄颇有闲习驰射或可选置军中望且于河朔防边诸州防集止令本处守捍城池河南诸州一切停罢上纳其言【仝上】真宗咸平二年朱台符上疏曰江浙旧有义军寨秦陇见屯强壮执柯取则兹事可行以天下土地之饶士民之众各于郡县量置义军本户畧与复除岁时少加赏赐动则就便召发静则任从营养又于王畿千里之内蓄兵十万以制之天下孰敢动揺哉【仝上】○咸平三年钱若水言夫今之所患患在不知戎情伏望陛下逐州召边民为招收军给与衣粮蠲其租赋彼縁两地之中各有亲族使有懐惠来布腹心彼若举兵此必预知事苟预知则百战百胜矣【经济】○咸平三年河北河东强壮自五代时瀛覇诸州已有之是岁始诏河北民家二丁三丁籍一四丁五丁籍二六丁七丁籍三八丁籍四为强壮五百人为指挥置指挥使百人为都置正副都头二人节级四人所在置籍择善射者第补校长听自置马胜甲者蠲其户役寻募其勇敢团结附大军为栅官给铠甲【长编】○咸平三年王元之言江浙荆湖淮南福建等郡约民户众寡城池大小并许置本城守提军士不过三五百人勿令差出止于城中阅习弓劒渐葺城垒缮治甲胄郡国张御缉之备长吏免剽畧之虞【仝上】○咸平四年诏陜西民家出一丁号保毅军给资粮与正兵分戍守城垒遣御史吴旧与转运同主其事凡得六万八千七百九十五人其縁边军士先选中者并升为禁军号保捷【仝上】
　　景徳元年于保毅军内简集成振武四十指挥○景徳四年上曰比诏河东募土人为广鋭神虎诸军就置营宇葢以契丹未平此等皆劲勇且习知山川道路故帅臣每患其少甞许续募今边防罢警若遂令减去即为弛偹然岂可岁増不已乃诏以见存为定额阙则补之【仝上】
　　祥符二年诏河北强壮自今每岁十月至正月召集教阅习以为常河东曰广鋭神虎河北曰忠烈宣勇仁宗天圣三年陜西运使范雍泾原路部署王谦等奏凖诏防相度防边弓箭手并是父子相承兄弟相授武艺精熟颇得气力不得妄有差役从之【会要】范仲淹知延州寳元中元昊叛时议防乡兵战仲淹令刺手及兵罢瓌庆路皆复为农【言行録】
　　康定诏河北河东强壮陜西京东西路新置弓手皆以二十五人为团四团为都五都为指挥置使民年二十系籍六十免毎岁十月后正月前分畨上州教阅半月庆歴二年知秦州韩请益本路兵于是防陜西弓手悉刺面充保捷指挥○庆歴二年诏简河北强壮刺为义勇不愿者释之存其籍以备守葺城池自此强壮浸废又简河东乡弓手亦为义勇而陜西之弓手为保捷分戍边外时初置义勇人情讻讻乃诏河北都转运使李昭述乗疾置邮日行数舍开谕父老众始安焉【长编】○御史中丞贾昌朝上防言今河北河东强壮陜西弓箭手之属葢土兵遗制也且戎狄居苦寒沙碛之地恶衣食好驰善射自古御冦却敌非此不可今宜优复田畴安其庐舍使力耕死战世为边用则可以减屯戍而省供馈而不易之利内地州县増置弓手亦当约如乡军之法而阅试之【仝上】
