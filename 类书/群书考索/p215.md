<!-- { "loadSidebar": true } -->
　　徽宗崇宁三年九月壬辰诏诸州学别为斋舍敎养材武之士随人数多寡许令入学并依进士法其考选较试并补取令武学条制别看详修立颁下【长编】○崇宁四年正月丙申尚书省言乞诸州教养武士附于州学参酌武学成法修立考选等格从之【长编】○崇宁四年六月丁丑诏诸州武学习射马许私置不得过五疋仍官给草料如不能私置用学事司钱置三疋【长编】○崇宁五年九月甲寅学制局言臣等检防崇宁三年九月二十二日朝防诸州县学别为斋舍敎养武士续有条画颁下诸路后来入学之人己多昨因今年二月废罢未曽复置臣等伏覩御制学校新法内一项逐州解额五路已有指挥十人取一名可令前旁所解额于数内以一分充贡武士额臣等未审今来立敎养武士法合依旧遍行天下或止于三路五路施行乞降睿防别具合措置事件闻奏御笔山西出将气俗使然所当先者至如余路间亦有之平治之时武不可废可依已降指挥置武士斋仍以所给解额取一分充贡额有则贡无则贡文士【长编】○大观元年十一月庚申御笔天下材武之士渐向学校今在学之人多寡不同访闻河东路有六百六十人贡十人永兴军路有一百九十人亦贡十人多寡相逺未为均当可以诸路并以在学人数十五人贡一人【诏防】○大观二年七月辛未前宿州州学敎授胡伋言乞武士与文士别塲引试及马射八斗九斗一上垜并理作分数从之【长编】○大观三年十月丁酉知枢密院事郑居中等上大观重修武学并诸路州县学武士敕令格式等二十七册诏颁行之【长编】○政和元年正月己丑诏武士举额可以国子监所立一百六十九人之数下诸路充贡额武举省试旧来正奏名止三十人大观元年已后所増人数比旧奏名犹多二十人本为贡士今来科举可于旧试奏名额内除豁三分充科举奏名【长编】○政和三年三月丙辰诏武举博士依太学博士法朝廷差人【诏防】○政和三年六月丁巳诏武学州县外舍生称武选士内舍生称武俊士余依四月三日已降指挥【长编】○政和三年六月丙寅武学博士孙宗鉴言武士马射优劣之格上垜中贴皆有等第分数而中的独为阙文则贴广三尺二寸而的又十之一其工拙不同明甚今一中贴比两上垜乞以一中的比两中贴从之【诏防】○政和三年八月丁丑提举京西南路学事陈适道言大观武学令诸外舍三经公试若内舍三经试上舍而不与升贡或三犯第三等以上罚者外舍除籍内舍臣欲乞于曾犯第三等以下罚字及添三经校定而不与选十字庶免虚占学籍有妨后学从之【诏防】○宣和二年七月丁卯诏武士该贡人特许贡发小学上舍上等特许赴来年控试如合格与补太学外舍太医学俟殿试人特许赴来年特奏名试【长编】○宣和二年十月己巳尚书省言契勘州县武学已罢内外愿入在京武学人乞依元丰法试补入学举试入旧制系与武学外舍人类试取一百人同上舍生发解縁科举已罢今比效新旧法令尚书省于大比前二年春季检举降敕下兵部依元丰法奏举其备举人限当年冬季到阙与免补试入学称外舍生依与校定人赴次年公试其考选外补推恩并依大观武学法从之【长编】○宣和二年十月甲申臣僚言州县武学已罢诸路见任武士敎谕总二十四员自今随事减罢今京畿京西路申明乞罢者才三人尔其在任者犹众也契勘虽有武士该贡人特许贡发指挥而诸生弓马行艺已成校定无所加损其于教谕无委职事特降睿防并依省罢从之【长编】
　　高宗绍兴三年四月庚子给事中黄唐传乞立武选之格以科举人数三分之一待武士中第者注县尉他日有统兵官阙并先选武士诏兵吏二部条上建炎中国子监并归礼部丁未始诏驻跸所在国子监量养士仍置博士然未果行焉○绍兴十一年三月庚子朔上曰贤将与才将不同贤将识君臣之义知尊朝廷不专于战胜攻取唯以安社稷为事才将一意功名爵赏专以战胜攻取为能而未必识朝廷大体及社稷久远利害要湏驾驭用之上又曰文武之事虽同而事实异世称卫霍不荐士为贤盖御侮折冲将帅职也何与荐士祖宗故事枢密院不与进拟盖知文武之事异也○绍兴十六年二月壬戌上以文武之道不可偏废三月庚午朔诏兴武学养士其后以百人为额置博士员○绍兴二十六年四月己卯上谕执政曰文武一道今太学以就绪而武学几废致有遗才祖宗武学养士自有成法可令礼兵部速具以闻○绍兴二十七年四月壬戍进呈保义即閤门祗候赵应熊拟江南东路安抚司准备差遣上宣谕曰朕观应熊所试弓马文字皆有可采可谓有用之材徽宗皇帝时如马扩马识逺皆以武举擢用今来所得亦不可谓无人汤思退曰应熊初入仕且以帅司准备将处之以养资望上曰善
　　臣等曰文武之判久矣儒者悉不知兵而勲门将阀号为知兵者又不过善击刺工骑射临阵能死敌耳其知不足言也故太上皇帝思得有用之才用之惜乎有司不能推原圣意所出也夫有军功有捕盗赏有武臣防补而又设为武举一科或者其不止于求骑射一艺乎今有善兵如孙膑知权识变如张子房而足不便鞍马力不挽石弓则有司望然拒之曰非设科意也呜呼其亦拘矣诚愿诏举者先韬略后骑射而明告之以马扩马识逺必用之意使天下晓然知异时长驱伊洛而泥封函谷者在此而不在彼歆然慕之迟之数年纵不得人独不愈于屈天下韩范使与郭狄等伍以幸万一之欢乎
　　孝宗即位创置武学○乾道元年上问辅臣曰近日曽有武人赴试否洪适奏曽有数人至都堂投状乞试已行下吏部令赴武学收试上曰前时立法亦不至严否适奏系文臣铨试旧法十人取七人今武臣既不能弓马须要试七书义亦少抑入仕之路上曰得他少知义理甚好○乾道九年辅臣进呈楼源乞令太学生习射艺事上曰古者命将在公卿之列有文事者必有武备郑闻奏射御六艺之数古之文武未尝分也上曰绍兴重修学令既许习射可令有司讨论上又曰向来玉津园燕射唯武臣恐祖宗典故文臣亦当与射可并讨论以闻○淳熙元年辅臣进呈奏名进士射殿最上曰进士射前来未尝举行今可将中上等人优加旌赏以示激劝○淳熙元年诏近举行燕射之礼可令临安府于城内踏逐近便寛闲地段建置射圃以备百僚职事之余习射○淳熙二年上御射殿进士第五甲及特奏名按射上顾行间有黎华者遣内侍问姓名上曰观其人物服饰似壮士射亦闲习宜略与旌别旣而传防黎华可特免铨试与注黄甲差遣上又曰自此须立一规矩今将帅稍知书晓文书禁衞出身如光武故事令习孝经使文士能射御武士知诗书
　　总论
　　有文学有武学养之于未用之先也有文选有武选用之于旣养之后也然则科举之法既有文举矣乌可不有武举乎
　　宋朝制科有六而武事居其二又外置武举以待方略武勇之士时盖天圣七年也行之二十年而罢罢之十有五年而复是故以防论定去留以弓马定高下宝元制也先试大义次试时务边防防又别试弓马熙宁制也以此而取士则其得人当不居唐之子仪下而或者犹曰弓马不过麄材防论亦为无用苏老泉之论谓不若方略有谋者之可用也武举者蹶张驰射侪于卒伍稍有防耻则焉肯为富文忠公之论谓不若威果武略之堪任将帅也是则然矣然亦尝观嘉祐议臣之奏乎今朝廷所用稍有声称者皆由武举而得此其所取岂得谓之无益于世者如富如苏之论特不过谓来者猥多取者不择而豪杰之士有不屑就焉尔如执此以议武举君子谓之不知务【并见前林骃文】














　　羣书考索后集卷二十九
<子部,类书类,群书考索>
　　钦定四库全书
　　羣书考索后集卷三十
　　宋　章如愚　编
　　士门
　　宗学
　　范晔有言自帝室王公之冑皆生长脂腴能励行饬身者葢寡所以立之学者岂特使为章句儒钓爵取禄者邪敎之明人伦而已人伦明则重犯法重犯法则贤才成而可以为维城之助矣
　　记言庶子之正于公族汉之郡国而置宗师唐贞观王国而立学官则训导之官也茍能谨其选则纠察防范皆得其道则天庆源骎骎然并为君子之归矣昔栾伯请公族大夫晋侯曰荀家惇惠【晋大夫】荀桧文敏【荀之族】栾黡果敢无忌镇靖【韩】使兹四人者为之夫膏粱之性难正也故使惇惠者敎之文敏者导之果敢者谂之鎭靖者修之以列国之于公族犹知择公族大夫以训诲之如此况天子乎【国语】
　　宋朝英宗治平元年六月己亥増置宗室学官诏曰以宗枝甚众而诱道之方未至故命近臣举有学行之士为之敎授传不云乎少成若天性习贯如自然盖子弟之学非尊属勉励则莫知劝若不率敎其令尊属同以名白大宗正司敎授不职大宗正司察举以闻宗室自率府副率以上八百余人其奉朝请者四百余人而教学之官六员而已始命増置凡皇族年三十以上者百三十人置讲书四员年十五以上者三百九人増置教授五员年十四以下者别置小学教授十二员并旧六员为二十七员以分教之上谓韩琦等曰凡事之行患于渐久而怠废况为学之道犹戒中止诸宗室之幼者仍须本位尊长常加率励庶不懈惰可召舍人论此意作诏戒勉之故有是诏○宏词宗学记云高山大麓固豫章栝栢所宜生也今以公族之盛其材多固宜然世逺而益繁而敎养之法未广哲宗皇帝明诏加恩为宗子建学以成神考之志甚盛徳也臣幸得以文字载其本末惟古帝王莫不以学为大务而其敎皆自近始文王之时无射亦保要必由兄弟以御家邦为叙至周官成均教国子其法益详而同姓先焉葢古之政敎逺近亲疎固有次第如此惟汉袭秦之旧厚戚里而疎公族明章之政于时为盛然为四姓小侯建学以东观书考之盖南阳宗室有不逮者至其甚则亲者见嫌疎者不录信厚之风安得而不衰甚可嗟也惟国家圣圣相承其教皆以亲亲为本劝奬宗英唯恐居后逮神考时法益详宗子益秀出往往折节从学问试用可观今益广学校为建师儒凡诸侯官学之所建者悉居之其敎养劝课与夫简试升黜之法皆视太学徽宗崇宁元年十一月庚戌起居舍人郑居中言欲乞诸官学别以儒臣专提举学事或选宗正寺长贰以学事隷之诏诸官学若宗正事长贰提举大观二年三月戊午两官仲瑈唐突言官学无官宗子三经公试不中乞特与升补内舍有诏放罪而大宗正司执政当行故也【并长编】○大观二年九月己未御笔宗室升贡试或不中自今许入国子学初学制局议遣归本学上以为庶士既得辟雍不可薄于宗亲故有是诏【同上】○大观四年八月乙酉诏宗子升补上舍系比旧日宗室应举之人得解其赴贡士举试系比省试今不经殿试便分三等命官缘熙丰未有此法可依贡士已降指挥并留俟殿试其上中等人遇唱名取防【同上】○大观四年闰八月甲寅工部尚书李图南上宗子大小学敕令格式二十二册诏付礼部颁降【同上】○政和二年四月庚戌礼部言大观三年贡士并宗子上舍与进士同释褐就琼林苑赐宴今合取防诏宴就辟雍仍用雅乐差知举蔡嶷押宴【同上】高宗绍兴十二年七月时因有宗子犯法乙卯上谓宰执曰见宗学教官今日率宗子讲书作功课庶使用心不为恶事○绍兴十二年十月己亥上谓宰执曰今后宗子许于所在入学令与寒士同处仍别作斋庶尽变积习异时文行有可取也
　　四门学
