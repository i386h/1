<!-- { "loadSidebar": true } -->
　　御辇宗以辇不中礼开元冬祀南郊乗辂礼毕骑还自是行幸郊祀皆骑于仪仗之内五辂腰舆皆陈于卤簿而已本朝车辂舆辇多从唐旧元丰虽置局造辂而玉辂亦仍唐制盖自唐显庆中传之号显庆辂当时说者谓古五辂皆载旗谓之道徳之车考工记车防崇于殳酋矛崇于防各四尺防矛皆插车骑谓之兵车战国尚武故増插四防谓之阘防则知徳车武车固异用矣汉卤簿前驱有凤凰阘防犹未施于五辂江左以来五辂乃加棨防于车之右韬以锦绣之衣后周司辂左建旗右建阘防方六尺而被之以黼皆戾于古请去五辂阘防以应道徳之称而建太常于车后又言法驾之行必有共舆者盖以承清问袁盎曰天子所与共六尺舆皆天下豪俊此汉用古制也国朝之制乗舆有太仆而无参乘请増近臣一员立车右备顾问【四朝志】　宋朝卤簿四等大驾法驾鸾驾黄麾仗大驾郊祀耤田荐献玉清昭应景灵用之法驾泰山汾隂行礼明堂大庆殿恭谢用之鸾驾朝陵迎天书东封西祀奏告玉清恭谢太庙用之兵部黄麾仗御楼亲征省方还京用之【会要】车制古者服牛乗马引重致逺以利天下则车之作尚矣或曰黄帝作轩冕不可攷也车之制象天以爲盖象地以爲舆象斗以爲杠毂象二十八星以爲盖弓象日月以爲轮辐前轼而后户前轨而后轸旁輢而首以较下轴而御以幞对人者谓之对车如舟者谓之辀揉而相迎者谓之牙辀之曲中谓之前疾轭之上平谓之冲衡之材舆之下木皆曰任以其力任于此也毂之端与輢之下木皆曰轵以其旁止于此也轸可以名山可以名车达常者可以名部轸前横木可以名辂此又因一材而通名之也其爲车也有长毂有短毂有杼轮有侔轮有反揉有仄揉有两轮有四轮有有辐有无辐有曲辕有直辕【辇直辕】有一辕有两辕有直舆有曲舆【钩牛曲舆】有广箱有方箱有重较有单较或驾以马或驾以牛或挽以人或饰以物或饰以漆或朴以素皆因宜以爲之制称车以爲之文【礼书】　大车牛车也牛车大则柏车中羊车小矣大车以行泽柏车以行山羊车以行宫中周礼车人爲车皆掌之　陈礼书引书曰大辂在宾阶面缀辂在阼阶面先辂在左塾之前次辂在右塾之前与巾车之名不同何也盖周官驭玉辂者谓之大驭则玉辂谓之大辂矣缀辂金辂也以其缀于玉辂也先辂象辂也以其行道之所先也次辂革车木辂也以其次于象辂也【或曰革辂】兵革以即戎【不陈于寝故五辂所陈只四辂】薛论五路曰玉路一曰大路言其于金路爲大金路一曰先路言其于象路爲先象路次金路革路次象路故同谓之次路木路最后缀于诸路之末故曰缀路方其以多爲贵则玉路樊缨十有二就金路九就象路七就革路五就木路三就方其以少爲贵则大路繁缨一就先路三就次路五就次路七就缀路九就车辂之制尚矣有虞氏之鸾车夏后氏之钩车商之大辂周之乗辂皆辂也孔子独取夫商之辂何哉盖前乎商者质而少文后乎商者华而近丽孔子独取夫商者以其得车之中也
　　汉金根车商之瑞车秦改曰金根汉承秦制御爲乗舆所谓乗殷之辂也轮者朱班重牙贰毂两辖金薄缪龙爲舆倚较文虎伏轼龙首衔轭左右吉阳筩鸾雀立衡文画辀羽盖华蚤建大旂十有二斿画日月升龙驾六马五时车安车立车亦皆如之各如方色所御驾六余皆驾四后从爲副车○逸礼王度记曰天子驾六马诸侯驾四马大夫三士二庶人一周礼四马爲乗毛诗天子至大夫同驾四牡彭彭是也士驾二易京氏春秋公羊说皆云天子驾六许慎以爲天子驾六诸侯及卿驾四大夫驾三士驾二庶人驾一史记曰秦始皇以水数制乗六马郑以爲天子四马周礼乗马有四围各养一马也诸侯亦四马顾命时诸侯皆献乗黄朱紫亦四马也今帝者驾六此自汉制与古异耳蔡邕表志曰以文义不着之故俗人多失其名五时副车曰五帝车驾旗曰鸡翘耕根曰三盖其比非一也【通典云夏五子歌若朽索之驭六马六马非始于秦制但法水数相符耳】
　　五时车金根者以金爲饰或云安车立车各五爲五时车
　　耕车【一名三盖车】亦名芝车有三盖其饰如金根车置【音福】耒耜载之天子亲耕所乗也　桓谭谓扬雄曰君之爲黄门郎居殿中数见舆辇玉蚤华芝及凤凰三盖之属皆元黄五色饰以金翠羽珠络锦绣茵席者也东京赋云介御间以剡耜而薛综谓耜耒金也广五寸着耒耜而载之天子车参乗帝在左御在中介处右以耒置御之右【唐制耕根车八鸾青质】
　　大使车大使车立乗驾驷赤帷从车四乗【二千石以下从驾之车】
　　小使车小使车不立乗兰舆赤毂白盖赤帷从驺骑四十人皆班轮四辐追捕考按有所勑取者之所乗也武刚车孙呉兵法云有巾有盖谓之武刚车武刚车者爲先驱又爲属车
　　猎车周礼谓之竒车曲礼曰国君不乗竒车【注云猎车也】巾车氏木辂以田汉制一曰阘猪车亲校猎乗之魏改名阘虎车晋一名阘防车
　　辟恶车秦制也桃弓苇矢所以禳祓不祥唐制驾四马大驾出在鸾旗车后
　　安车周制致仕之老乗之汉制乗舆金根安车立车是爲徳车五时车安立亦如之建大旂十二斿驾六马余皆驾四马皇太子皇子公列侯皆乗之自汉以后亦爲副车
　　豹尾车周制也象君子豹变汉制大驾出属车八十一乗法驾出属车三十六乗最后一乗垂豹尾以前比之省中晋因之在卤簿之末
　　鸾旗车汉制鸾旗车编羽旄列繋幢旁胡广曰以铜作鸾鸟于车衡上晋宋因之唐备之于大驾卤簿
　　皮轩车汉制以虎皮爲轩唐备大驾卤簿
　　游车汉制九斿车九乗大驾爲先乗
　　羊车晋制羊车一名辇数人引之【隋大业亦置驾马大如羊】
　　画轮车晋制驾牛以采漆画轮
　　象车晋武帝太康中平呉后南越献驯象诏作大车驾之载鼓吹数十人使越人骑之元正大会入庭大驾卤簿
　　黄钺车晋制唐贞观以后备于大驾卤簿天宝改爲金钺车
　　四望车齐四望车通幰油幢络班漆轮毂亦曰皂轮车以加贵臣
　　白鹭车隋一名鼓吹车上施层楼楼上有翔鸾栖焉汉绿车绿车汉皇孙车也维汉累叶徳施丰溥蟠基植业曼夀保光泰元富媪景贶有闿玑衡七星下而孕秀孙枝挺立应于休期天统之正是爲世嫡命服等差则既有别绿车以乗其制维称盖乗舆所御金根设饰五安五立色如其方紫白罽軿车备于椒涂安车青盖施于王子粤惟皇孙厥车以绿左右列騑驾马有三轮舆较轼辕衡辀辖表里施光彩舄奕舆服有志独断所述虽备于东都而是车之设制度惟旧西京盛时金敞有子假之以载庸示光宠夷考其事附见于日防本传彬班可覆其视轸猎小车兹爲伟观宜有铭义以侈厥制【陈宗召铭】
　　武车徳车武车绥旌者武车亦革辂也取其建戈刄即曰兵车取其威猛即曰武车也徳车结旌者徳车谓玉金象木四路不用兵故曰徳也【礼记正义】
　　显庆辂本朝太仆所藏玉辂自唐显庆中传之至此号曰显庆辂亲郊则乗之其制度精巧行止甚安载太常与阘防分左右以均轻重行之
　　元丰五辂干徳五年陶谷创意造成大辇庆厯七年太仆寺作金辂玉辂元丰四年増置五辂许定所奏依周礼
　　记里鼓车天圣五年十一月内侍卢道隆剏记里鼓车独辕双轮箱上有两层各安木人平执木槌车行一里下一层木人击鼓上平轮转一周车行十里上一层木人击镯一名大章车【唐卤簿中有记里鼓车指南车】指南车天圣五年十一月直昭文馆燕肃请造指南车云黄帝与蚩尤战涿鹿蚩尤起大雾将士不知所之帝遂作指南车又周越裳重译来献使者惑失道周公赐軿车以指南其后器俱亡汉张衡魏马均继作其器无传宋武平长安尝爲此车而制不精祖冲之亦复造之后魏太武帝使郭善明造弥年不就又命扶风马岳造垂成而爲善明鸩死其法遂絶唐元和中典作金公元以是车及记里鼓上之宪宗阅于麟徳殿以备法驾而五代不闻得其制者今创意成之又卢道隆上所创记里鼓车皆以其法下有司制之【晋志云刻木爲仙人衣羽衣立车上车虽回运而手常指南】
　　羣书考索卷四十
<子部,类书类,群书考索>
　　钦定四库全书
　　羣书考索卷四十一　　　宋　章如愚　撰礼器门
　　车辂类
　　辇舆夏氏末代制辇周曰辎车即辇也不知何代去其轮司马法曰夏后氏二十人而辇商十八人而辇周十五人而辇秦爲人君之乗唐制辇有七一曰大凤辇二曰大芳辇三曰仙游辇四曰小轻辇五曰芳亭辇六曰大玉辇七曰小玉辇轝有三一曰五色轝二曰常平轝三曰腰轝大驾卤簿先玉辂以行
　　月令车马之制鸾路【有虞氏之车春所乗】朱路【夏所乗】大路【商路也明堂位之文形制似商之路但服色尚黄饰之黄耳春时用鸾路此用大路者以土五行之主故取尊大之名乗商又尚质之义也中央土所乗】戎路【兵车也制如周革路而饰以白秋所乗】路【冬所乗】　苍龙【马八尺以上爲龙春所驾】赤駵【夏所驾】黄駵【中央土所驾】白骆【秋所驾】铁骊【冬所驾】　月令注云皆所以顺时气也凡此车马皆所取于商时而有变焉非周制也周礼朝祀戎猎车服各以其事不以四时爲异玉藻曰天子龙衮以祭冕而朝日皮弁以日视朝与此皆殊大路次路礼记云大路繁缨一就者大路商祭天之车商尚质以木爲车繁谓马腹带缨鞅也一帀曰就就成也言五色帀一成车既朴素故马亦少饰止一就也次路繁缨七就者次路商之第三路也供卑用故就多也然郊特牲云大路一就先路三就次路五就而此之次路七就郑注郊特牲以此云七爲误【郑注郊特牲云礼器言次路七就与此乖字之误也】
　　诸侯大夫等车辂周制巾车服车五乗孤乗夏篆【五色画毂约也】卿乗夏缦大夫乗墨车士乗栈车庶人乗役车
　　汉初以将相之尊乗牛车长吏至下更服入闾里自景武以后其制渐立景帝诏二千石车朱两幡千石至六百石朱左幡三百石以上皂布盖千石以上白布盖此景帝所定之制也【通典】武帝天汉四年始定舆服之制令诸侯王大国朱轮特虎居前左兕右鹿小国特熊居前麋皆居左右此武帝所定之制也然所乗之车其名不一皇孙乗绿车【太子有子则乗以从】丞相乗髙盖车【于公曰少髙大门闾令容驷马髙盖车】三公皆乗使车列侯乗安车太守则乗藩车【陈遵】刺史则乗传车大夫乗官车使者追捕考按乗小使车佐吏则乗小车致仕者或赐安车【杜延年于定国】贾人毋得乗马车
　　旂常类
　　黄帝振兵教熊罴貅防虎制阵法设五旗五麾夏后氏奚仲爲车正建旗斿旐以别尊卑等级商因之周制司常掌九旂王建大常【画日月于縿首象天明也其制长九刄以素锦绸之以绛帛一幅爲縿附于杠上画龙于縿上又属十二斿于縿皆长十二刄每斿皆画交龙十二其杠首仍注五采羽于上縿音所咸反】
　　旂常昔者黄帝与蚩尤战爲其不可以无所麾也故象云气以制旂明堂位曰有虞氏之旂夏后氏之绥商之大白周之大赤司常掌九旂之名物各有属以待国事左传曰三辰旂旗昭其明也行人曰上公建常九斿侯伯建常七斿子男建常五斿曲礼曰武车绥旌徳车结旌
