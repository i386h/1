<!-- { "loadSidebar": true } -->
　　求雨之祭书雩祀之失者莫详于夫子之春秋辨雩祀之时者莫详于頴达之月令疏夫雩者求雨之祭也建巳之月常用焉故有以雩音近吁而谓女巫吁嗟之祭又以雩为逺而谓逺为百谷求雨之祭曰吁曰逺义虽不同其所以为求雨之祭一也是故天子雩于上帝诸侯雩于上公言雩祀之必有别也天子祷九州山川诸侯祷封内大夫祷所食邑言雩祀之必先祷也或者则曰周以四月秦以五月何也吁是特未之思耳盖是周人以建子为正四月雩者今之二月也秦人以建亥为正五月雩者亦今之二月也周歴起元自冬至甲子故四月以东方苍龙星见而雩秦歴自孟春起日在营室五度故仲夏之月以昏亢中而雩要之亢中此所以为龙见也不然周何以用四月秦何以用五月乎虽然谷梁説以得雨曰雩公羊説以言雩则旱见是又二家之説为不同而愚以郑氏释废疾证之则谷梁之説为得也【顔达龙】
　　祠禖
　　取神明告示之义自吕令有鸟至祠禖之説而后世始以髙禖为嘉祥之神自頴达有从帝而见之説而后世始以髙禖为配祭之人夫古禖字从女而今从示者盖取神明告示之象是故祠以仲春正其候也祭以太牢尊其物也祀以南郊重其事也然祠禖之説虽不废于后世愚不知始立是祠者谁乎尝攷之诗传有曰姜嫄从帝而祠于郊禖又曰简狄从帝而祈于郊禖则是姜嫄简狄之前先有神矣故蔡邕之论以为髙辛巳前有之实据诗传云尔又考之殷本纪有曰元鸟遗卵娀简吞之而生契则是髙辛之世有此异祥而后王以为禖官矣故郑康成之论以为髙辛巳后有之是又得之殷本纪也蔡邕谓髙辛巳前康成谓髙辛巳后二论抵巇将何取正抑尝思之而得其説盖髙辛巳前实有先媒之祀髙辛巳后始更髙禖之名夫以禖神而谓之髙者正有取于髙辛配祭之义故髙禖立而先禖废矣不然髙禖之説胡不闻于髙辛巳前乎【同上】
　　祭器仪
　　葅醢太羮之器木曰豆以荐葅醢也瓦曰登以荐太羮也【文公语録】
　　州县所用制度非古祭器尝经政和改制尽取古器物之存于今者以为法今郊庙所用则其制也而州县专取聂氏三礼制度丑恠不经非复古制而政和所定未尝颁降此礼之所以不合【文公民臣礼议】
　　宋朝礼制兴废行古礼须是参用今来日用常礼庶或享之如太祖祭簠簋笾豆之外又设牙盘食用椀楪之类陈于床这也有意思到神宗时废了元祐初复用后来变元祐之政故此亦遂废【文公语録】
　　牲牢骍牡既备以享以祀此旱麓之诗也享以骍牺是享是宜此閟宫之诗也牲牢之用其来尚矣盖牛羊豕曰牲而系养曰牢古人之所以行礼者皆是物也是故虞祭用特周祀用五所用之数不同也夏后用商人用白周代用骍所尚之色不同也或用之于祭祀或用之于賔客祭享之礼异也天地之牛角茧栗宗庙之牛角握小大之祭明也然则牲牢之用乌可去之而废礼哉盖自鲁僖郊免牲而君子始叹其非自呉王用百牢而君子始议其僭自宣成定哀改牛而郊而君子始讥其失楚茨之刺兴而洁尔牛羊以徃烝尝者谁乎甫田之咏作而与我牺羊以社以方者又谁乎是则以防物而废礼奚为不谨于用牲乎愚故为之説曰尔爱其牲我爱其礼【顔达龙】
　　五齐三酒观周酒正之职而知五齐之辨考郑司农之注而知三酒之名夫国有祭祀齐必用五酒必用三以其至诚不尚味而贵多品也知坎之樽酒二簋而不知有孚之心知旱麓之清酒以祀而不知不回之徳冕服趋跄事文饰也八尊充溢崇缛典也器用精洁侈虚文也共粢盛耕循故事也若是则享多仪仪不及物又奚取于五齐三酒盖五齐者泛醴盎缇沈是也三酒者曰醆曰澄曰清是也泛齐之味尚乎泛薄故祭祀以泛齐为先非取其尚质之义乎清酒之味近于清美故享礼以清酒为后非取其后文之义乎欝齐虽薄不数于六齐元酒虽淡不与于三酒又岂非欝为九献之先元为五味之本乎吁知此则知祭祀之典不在物而在诚不贵华而贵质否则西邻之禴视以为简南涧之苹视以为陋矣故秫稻必齐麴蘖必时湛炽必洁水泉必香然后奉五齐三酒以祀庶乎神之听之介尔景福【同上】










　　羣书考索别集卷十四
　　钦定四库全书卷
　　羣书考索别集卷十五　　宋　章如愚　撰礼乐门
　　车服
　　周家冬官职领之严周人尚舆而制作之法领于冬官其舆之广六尺六寸故其辙迹之在地者相距之间广狭如一无有逺迩莫不齐同凡为车者必合乎此然后可以行乎方内而无不通不合乎此则不惟有司得以讨之而其行于道路自将偏倚杌陧而跬步不前亦不待禁而自不为矣【中庸或问】
　　周辂过侈之弊曰周辂为过侈何也曰夫辂者身之所乘足之所履其为用也贱矣运行振动任重致逺其为物也劳矣且一器而工聚焉则其为费也广矣贱用而贵饰之则不称物劳而华饰之则易壊费广而又増费之则伤财周辂之所以为过侈欤【语或问】
　　周家车服之制路车金辂以赐同姓象辂以赐异姓也衮衣而画以卷龙也黼如斧形刺之于裳也周制诸公衮冕九章侯伯鷩冕七章则自华虫以下子男毳冕五章衣自宗彛以下而裳黼黻孤卿絺冕三章则衣粉米而裳黼黻大夫冕则衣黼裳而已【诗传】大车兵车之制凡车之制广皆六尺六寸其平地任载者为大车则轸深八尺兵车则轸深四尺四寸
　　车毂之制毂者车轮之中外持辐内受轴者也大车之毂一尺有半兵车之毂长三尺二寸故兵车曰畅毂【并同上】
　　辇车之制观通典夏末制辇之言则知辇制自夏而肇原观地官车辇辨物之语则知辇制至周而大备夫辇者车之制也在商则曰胡奴车在周则曰辎车至秦则为乘车昭其名也夏以三十人而辇商以十八人而辇周以十五人而辇昭其数也周以黄金为饰汉以雕玉为饰后魏以羽葆为饰昭其文也或使人挽或用马驾汉之制也形似辎车装用金饰梁之制也络饰以朱辇不施轮隋之制也一曰大鳯二曰大芳三曰仙游四曰小轻五曰芳亭六曰大王七曰小王唐之制也然则整六飞而肃万乘固非所以侈辨物之仪而事文藻之饰实所以重君尊之义也不然后魏舆辇乖制李徳林何以有请从太和之奏哉
　　夏商之制简曰周冕之不为侈奈何曰加之首则体严而用约详其制则等辨而分明此周冕所以虽文而不为过也夏商之制虽不可考然意其必有未备者矣【语或问】
　　衮衣之制衮衣裳九章一曰龙二曰山三曰华虫四曰火五曰宗彛皆缋于衣六曰藻七曰粉米八曰黼九曰黻皆綉于裳天子之龙一升一降上公但有降龙以龙首卷然故谓之衮也
　　三命之服芾冕服之韠也一命緼芾黝珩再命赤芾黝珩三命赤芾葱珩大夫以上赤芾乘轩【并诗传】
　　古今朝服之制古者有朝服有祭服祭服谓鷩冕之类朝服所谓皮弁端之类自汉以来祭亦用冕服朝服则所谓进贤冠绛纱袍自隋炀帝时始令百官戎服唐人谓之便服又谓之从省服乃今之公服也祖宗以来亦有冕服车旗之类而不常用惟大典礼则用之【文公语録】
　　自天子至庶人礼制之异且如冕服是天子祭服皮弁是天子朝服诸侯助祭于天子则服冕服自祭于其庙则服冕大夫助祭于诸侯则服冕自祭于其庙则服皮弁又如天子常朝则服皮弁朔旦则服冕【无旒之冕也】诸侯常朝则用端朔旦则服皮弁大夫私朝亦用端夕深衣士则端以祭上士裳中士黄裳下士杂裳【前后黄也】庶人深衣【同上】
　　古者朝服祭服之制古朝服用布祭服则用丝诗丝衣绎賔尸也皮弁素积皮弁以白鹿皮为之素积白布为裙【同上】
　　今公服非法服后世礼服固未能猝服先王之旧然且得内外稍有辨别尤得今世之服大抵非法服如上领衫靴鞋之类先王冠服扫地尽矣中国衣冠之乱自晋刘石后遂相承袭唐接隋隋接周周接元魏大抵非法服【并同上】
　　今朝服乃古间服今朝廷服色三等乃古间服此起于隋炀帝时然当时亦只是做戎服当时以廵幸烦数欲就简便故三品以上服紫五品服绯六品以下服緑他当时亦自有朝服大祭祀时用之然不常以朝到临祭时取用【文公语録】
　　朝服变于隋朝今之朝服乃戎服盖自隋炀帝数游幸因令百官以戎服从一品紫次朱次青皂靴乃上马鞋也后世循袭遂为朝服
　　今公服即唐常服唐人有官者公服幞头不离身以此为常服又别有朝服如进贤冠中单服之类其下又有省服为常服今之公服即唐之省服也
　　玉佩
　　珩璜瑀琚之制杂佩者左右佩玉也上横曰珩下系三组贯以蠙珠中组之半贯一大珠曰瑀末悬一玉两端皆鋭曰冲牙两旁组半各悬一玉长博而方曰琚其末各悬一玉如半璧而内向曰横又以两组贯珠上系珩两端下交贯于瑀而下系于两璜行则冲牙触璜而有声也【诗传】
　　圭笏
　　五等诸侯之制公执桓圭侯执信圭伯执躬圭子执谷璧男执蒲璧五等诸侯执之以合符于天子而验其信否也周礼天子执冐以朝诸侯郑氏注云名玉以冐以徳覆冐天下也诸侯始受命天子锡以圭圭头斜鋭其冐下斜刻小大长短广狭如之诸侯来朝天子以刻处冐其圭头有不同者即辨其伪也【书説】
　　执笏始于宇文周古者君臣所执五玉三帛二生一死皆以为贽而已笏则指之用以指画记事而已不执之以为仪也宇文周复古乃不脩贽而执笏于是摄齐鞠躬之礼废升堂而蹴齐者多矣【语或问】
　　古今圭笏之制笏者忽也所谓备忽忘也天子以球玉诸侯以象大夫以鱼须文竹士竹本象可也汉书有秉笏奏事又曰执簿亦笏之类本只是为备遗忘故手执眼观口诵或于君前有所指画不敢用手故以笏指画今世遂用以为常执之物周礼典瑞王搢大圭执镇圭大圭不执只是搢于腰间却执镇圭用藻借以朝日而今郊庙天子皆执大圭大圭长三尺且重执之甚难古者本非执大圭也【文公语録】
　　乐律
　　声和则乐和声者宫商角徴羽也大抵歌声长而浊者为宫以渐而清且短则为商为角为徴为羽所谓声依永也既有长短清浊则又必以十二律者和之乃能成文而不乱假令黄钟为宫则太簇为商姑洗为角林钟为徴南吕为羽盖以三分损益隔八相生而得之余律皆然即礼运所谓五声六律十二管还相为宫所谓律和声也声既和乃以其声被之八音而为乐则无不谐和而不相侵乱失其伦次可以奏之朝廷荐之郊庙而神人以和矣圣人作乐以养情性育人才事神祗和上下其体用功效广大深切如此【书注】
　　律阳而吕隂六律为阳黄钟太簇姑洗蕤賔夷则无射六吕为隂大吕夹钟仲吕林钟南吕应钟凡十二管皆径三分有竒空围九分而黄钟之长九寸大吕以下律吕相间以次而短至应钟而极焉以之制乐而节音声则长者声下短者声髙下者则重浊而舒迟髙者则轻清而剽疾【书注】
　　古人吹律以合声以黄钟为宫便用林钟为徴太簇为啇南吕为羽姑洗为角应钟为变宫蕤賔为变徴这七律自成一均其声自相谐应古人要合声先须吹律使众声皆合律方可用后来人想不能解去逐律吹得京房始有律凖乃是先做下一个母子调得正了后来只依此为凖国语谓之均梁武帝谓之通其制十三一是全律底黄钟只是防声又自黄钟起至应钟有十二弦要取甚声用柱子来逐弦分寸上柱定取声立均之意本只是如此【文公语録】
