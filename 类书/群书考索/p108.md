<!-- { "loadSidebar": true } -->
　　乐之来尚矣自葛天氏有牛尾歌黄帝有景钟而乐已具矣吕氏春秋曰葛天氏八阕三人卷牛尾投足而歌之一曰戴民二曰元鸟三曰遂草木四曰奢五殳五曰钦天常六曰达天功七曰依地德八曰摠八物之极此葛天氏之八阕也管子曰黄帝作五钟青曰太音赤曰重心黄曰洒地黑曰隐常而景钟其一也此黄帝之五钟也通典帝系谱曰伏羲乐名扶来亦曰立本神农乐名扶持亦曰下谋黄帝作咸池少皥作大渊颛帝作六茎帝喾作五英尧作大章舜作韶箾而又有五之琴以歌南风至于禹之时以五音聴治垂钟鼔磬铎置鼗以待四方之士教以道者击鼔教以义者击钟教以事者振铎语以忧者击磬有狱讼者揺鼗今鬻子淮南诸书皆具载此至于设簴待贤与夫扬旌取士对而言之犹见王融策秀才之文成周之时大司乐有六代之乐而云门大卷大咸大防大夏大濩大武钟师有九夏之奏曰王夏肆夏昭夏纳夏章夏齐夏族夏裓夏骜夏乐师有六舞曰帗舞羽舞皇舞旄舞人舞干舞鼓人掌教六鼔四金之音声以节声乐以雷鼓鼓神祀以灵鼔鼔社祭以路鼔鼓鬼享以鼖鼓鼓军事以鼛鼓鼔役事以晋鼓鼓金奏此六鼓也以金錞和鼓以金镯节鼓以金铙止鼔以金铎通鼓此四金也汉宗庙则有嘉至乐永至乐休成乐永安乐盖高祖时叔孙通因奏乐人制宗庙乐大祝迎神于庙门则奏嘉至犹古降神之乐也皇帝入庙门则奏永至以爲行歩之节犹古之采齐肆夏也干豆上奏登歌犹古清庙之歌也登歌再终下奏休成之乐美神眀之既享也皇帝就酒东厢坐定奏永安之乐美礼之已成也高祖六年又有昭容乐礼容乐昭容者犹古之昭夏也主出武徳舞礼容者主出文始五行舞舞入无乐者将至至尊之前不敢以乐也出用乐者言舞不失节能以乐终也大抵皆因秦旧事焉至武帝立乐府采诗夜诵有赵代秦楚之讴以李延年爲叶律都尉多举司马相如数十人造爲诗赋畧论律吕以合八音之调作十九章之歌曰练时日曰帝临曰青阳曰朱眀曰西颢曰曰惟泰元曰天地曰日出入曰天马曰天门曰景星曰齐房曰后皇曰华煜煜曰五神曰朝陇首曰象载瑜曰赤蛟者是也汉又有房中乐高祖唐山夫人所作也高祖乐楚声故房中乐楚声也孝惠帝二年夏侯寛更名曰安世乐其歌十七章有曰金枝秀华庶旄翠旌有曰七始华始肃倡和声曰我定厯数曰王侯秉德曰桂华曰美方之类是也夫汉承秦火之余礼废而乐尢甚制氏世爲乐官但能记其铿锵鼔舞而不能言其义所得于窦公乐书者见周官大司乐一章而河间雅乐之献又特采诸子之言以为乐记汉乐之述古者止于此而已叔孙通因秦制而爲享祀之乐欲仿古采齐肆夏清庙之奏此犹可也沛宫之歌特一时醉语而使礼官隶习施之原庙相如等所爲歌诗非有和顺积于中者而郊祀用之恐我将思文王昊天有成命之颂宜不如是也葢自高祖乐楚声而房中之乐制于妇人武帝好赵代秦楚之讴而以协律付之阉孺郑声洋溢于朝廷而王侯贵戚类以女乐相尚安望其移风易俗哉故太史公乐书曰余读虞书至于君臣相维是几安而股肱不良万事隳坏未尝不流涕成王作颂推已惩艾悲彼家难可不谓战战恐惧善守善终哉君子不爲约则修德满则弃礼佚能思初安能维始沐浴膏泽而歌咏勤苦非大徳谁能如斯凡作乐者所以节乐君子以谦退为礼以损感爲乐乐其如此也武帝作十九章令李延年次序其声通一经之士不能独知其辞皆集会五经家相与共讲习读之乃能通知其意多尔雅之文汉家常以正月上幸祠太乙甘泉使僮男僮女倶歌春歌青阳夏歌朱眀秋歌西颢冬歌冥又尝得神马于渥洼水中复次以爲太一之歌后伐大宛得千里之马马名蒲稍次作以爲歌汲黯进谏曰今得马诗以爲歌先帝百姓岂能知其音耶前汉礼乐志曰是时河闲献王雅乐歳时以备数然不常御及郊庙皆非雅声今汉郊庙诗歌又不协于钟律而内有掖廷才人外有上林乐府皆以郑声施于朝廷至成帝时平当议雅乐复寝是时郑声尤甚哀帝罢乐府官然百姓浸渍日久不制雅乐以相变光武平陇蜀增广郊祀高祖配食乐奏青阳朱眀西皥冥云翘育命之舞眀帝永平用曹元图谶之言改大乐爲大予乐东平王苍摠定公卿之议遂采文始五行武德爲文武之舞荐之光武之庙时乐有四品一曰大予乐郊庙用焉二曰雅颂乐辟雍乡射用焉三曰黄门鼓吹乐天子宴群臣用焉四曰短箫铙歌乐军中用焉章帝借田班固奏借田歌帝又亲着诗歌四章列在食举及制灵台十二门诗各以其月祀而奏之自东京大乱后絶无金石之乐魏武帝平荆州获汉雅乐郎杜防始复先代古乐而柴玉左延年之徒乃以妙善郑声被宠王粲所改者不过登歌安世及巴渝诗而已魏眀帝改汉大予乐曰大钧而缪袭改汉短箫铙歌十二曲而更爲之辞晋武帝时荀朂改杜防之乐依古尺以作新律元帝南渡时无雅乐至孝武破苻坚获其乐工杨朂等闲习旧乐于是金石始备至宋之乐则以永而爲名梁之乐则以雅而为名如皇雅寅雅介雅需雅之属皆梁乐也陈之乐则以韶而爲名懋韶通韶洁韶穆韶之类皆陈乐也隋之乐则以夏而爲名如昭夏皇夏肆夏需夏之类皆隋乐也唐兴即用隋乐武德时诏祖孝孙定乐始制十二和以法天地之成数号唐雅乐张文收又考正律吕与吕才叶其声音而五虚钟皆用于是用十二钟　开元中又増三和乐共爲十五和曰元和顺和永和肃和雍和寿和太和舒和休和昭和祴和以至于正和承和丰和宣和凡十五和焉唐礼乐志曰自周陈以上雅郑淆杂而无别隋文帝始分雅俗二部至唐更曰部当凡所谓俗乐者二十有八调自太宗高宗作三大舞七德舞九功舞上元舞杂用于燕乐而燕乐又有十部初高祖仍隋制设九部乐曰燕乐伎清商伎西凉伎天竺伎高丽伎龟兹伎安国伎疏勒伎康国伎及太宗平高昌收其乐自是遂有十部乐其他诸曲虽非纯雅尚不至于滛放宗有散乐又分乐爲二部堂下立奏谓之立部伎堂上坐奏谓之坐部伎太常阅坐部不可教者隶立部又不可敎者乃习雅乐当时流俗多传其事以为盛其后盗起天下用兵不息而离宫苑囿遂以荒湮独其余声遗曲闻者爲之感动葢其事适足以爲戒不可考法也宋初循用王朴窦俨所定周乐太祖患其声高遂令和岘减下一律故有和岘所定之乐太宗时有平晋乐有方国朝天乐二典乐章皆太宗圣制真宗时乐始议随月转律之法屡加按覆仁宗圣祐肇创雅乐名以大安帝亲御宸殿阅焉律度契乾坤之正声气协阴阳之纯小音纡徐大音激越匪霆匪雷天自鸣百度秩八风从冕旒虚已以当宁俊乂俨容而布列如观周舞而见分缀宪左之有容也如处舜庭而见堂上堂下之奏异也皇乎休哉初景祐三年仁宗命李照定大乐下王朴乐三律及皇祐又命胡瑗等攷正范镇司马光皆预焉元丰三年神宗诏镇与刘凡定乐而刘凡即用李照乐加用四清声而奏乐成哲宗即位范镇造乐献之下李照一律有奇上御延和观乐实元祐三年也
　　律
