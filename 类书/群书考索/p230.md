<!-- { "loadSidebar": true } -->
　　裴骃注史记帝纪曰天子赐姓命氏诸侯命族族者氏之别名也姓者所以统系百世使不别也氏者所以别子孙之所出也故世本论篇言姓则在上言氏则在下古书所称百姓皆谓百官盖民无姓也唐张説曰古未有姓自炎帝之姜黄帝之姬始因所生地而为之姓其后天子建国因生以赐姓黄帝二十五子而得姓者十四徳同者姓同徳异者异左氏春秋传言天子建徳因生以赐姓胙之土命之氏诸侯以字为氏以諡为族尧赐伯禹姓曰姒氏曰有夏伯益姓曰姜氏曰有吕下及三代官有世功则有官族邑亦如之后世或氏于国则齐鲁秦呉氏于諡则文武成宣氏于官则司马司徒氏于爵则王孙公孙氏于字则孟孙叔孙氏于居则东郭北门氏于志则三乌五鹿氏于事则巫乙匠陶于是受姓命氏灿然众矣枝分派别初若参错徐而攷之有纲有条犹指诸掌孟仲季臧同出于鲁也【穆伯子文子僖伯】游国丰印同出于郑也【吉参卷童父】向华荡乐同出于宋也【宜督父意诸吕】栾高崔国同出于齐也【子雅徯大归父】如陈伯袁之后而为袁氏齐公子高之后为高氏卫公子卫孙之后为孙氏鲁闵子骞之后为骞氏是以美之字为氏也如文王封子聃叔于沈故其后为沈氏晋穆叔封少子成师于韩故其后为韩氏晋献公封毕万于魏故其后为魏氏越之后食于欧山之阳而为欧阳氏是皆以所封之邑为氏也如黄帝之子能制弓矢为弓之长因为张氏周史佚也世守其官因为史氏周平王少子有文在手曰武因为武氏金日防以获匈奴祭天金人因以为金氏是皆以一时之事为氏者也此数者皆以表功徳明人伦奈何至其久则不然故声相近则讹其声字相近则讹其字如夏啓封支子于莘而其后为辛氏周武王封虢叔于西虢而其后为郭氏是皆以声相近而讹其姓也如邾子之后去邑而为朱氏防氏之后去邑而为于氏皆以字相近而讹其姓也甚者如赵奢因封马服君其后转而为马娄敬因汉高祖所赐其后转而为刘氏田千秋因乗小车遂转而为车氏灌夫因以灌婴所荐遂而为灌氏京房吹律而为京氏陆羽筮易而后为陆氏呉是本仪氏仪也因孔融之嘲而改曰是晋嵇康本奚姓也因家嵇山而改曰嵇束晳本疏广之后因避难而改为束贺循本庆普之后因避讳而改为贺第五伦其先齐诸田之族也田氏之族众以次为氏而因曰第五左思其先齐之公族也以其左右公子之名故因为氏而改曰左是又皆率意以更其姓也至其后世相去既远又安能辨其祖之所自出邪夫祁氏一族至尧别而为陶唐氏至夏别而为御龙氏至商别而为豕韦氏至周别而为唐杜氏至晋别而为范氏至秦别而为刘氏凡六别其姓焉妫氏一族至舜别而为姚氏至胡公别而为陈氏至敬仲奔齐别而为田氏至齐王建之子别而为王氏凡四别其姓焉是岂非姓多而讹其族乎今夫杜氏一姓也惟杜伯之后不迁者为杜城杜氏至汉建平侯延年之后则为京兆杜氏晋当阳侯翦之后则为襄阳杜氏如子寛之后则为亘之杜氏赫子威之后则为濮阳杜氏是杜氏一姓而五望也张氏一姓也而常山王氏之后则为河间张氏留侯良之后则为武城张氏北平侯之后则为中山张氏后汉广陵太守纲之后则为冯翊张氏后汉蜀郡太守睦之后则为呉郡张氏晋司空华之后其一徙居河东则为河东张氏其一徙居河南则为河南张氏汉相安世居繁水则为魏郡张氏唐相镐世居平原则为汲郡张氏唐相亮又为郑州张氏是张氏一姓而十望也刘氏一姓也而楚元王交之后则为南华刘氏景帝弟子赵钦肃王之后则为广平刘氏长沙定王之后则为南阳刘氏光武子广陵恩王之后则为临进刘氏章帝子河间孝王之后则为尉氏刘氏唐相文静唐相瞻则为彭城刘氏是刘氏一姓而六望也若是则岂非望多而讹其姓乎非特此也至其弊则若河南刘氏则出于匈奴冒顿能无累于刘汉之后乎安东王氏则出于阿布思营州王氏则出于高丽能无愧于周齐之后乎柳城李氏则出于契丹代北李氏则出于沙陁李正巳则出于高丽李寳臣则出于奚种能无媿于臯陶之后乎此后世之也盖自秦灭学之后公侯子孙失其本末汉兴司马迁乃约世本修史记因周谱明世家乃知姓氏之所由出虞夏商周昆吾大彭豕韦齐桓晋文皆同祖也更王迭伯汉高祖徒步有天下命官以贤诏爵以功誓曰非刘氏无功而王者天下共诛之逺至公卿之胄才则用不才则弃之不辨士与庶族然则始尚官矣然犹徙山东豪杰以实京师举诸田屈景皆右姓也魏立九品置中正尊世胄卑寒士权归右姓晋宋因之于时有司选举必稽籍而考其真伪故官有世胄谱有世官由是有谱局令史江左则侨姓王谢袁萧为大东南则为呉姓朱张顾陆为大山东则为郡姓王崔卢李郑为大闗中亦号郡姓韦裴柳薛杨杜首之代北则为虏姓元长孙宇文首之虏姓者魏文迁洛有八氏十姓三十六族皆其宗属部落也郡姓者以中国士人差第阀阅为之制曰膏粱曰华腴而又有甲姓乙姓丙姓丁姓谓之四姓北齐因仍凡举秀才非四姓不在选中唐太宗以山东士人尚阀阅虽族已衰而子孙犹负世望至有卖婚之弊由是诏高士亷等攷天下之谱牒进忠良退防恶先宗室后外戚退新门进旧望左膏腴右寒畯合为九等号曰氏族志夫自秦汉以来氏族之制出于上之所赐下之所更者絶无而仅有至于世守一氏待千余年而不变其别非若古之多然人罕有辨氏族之原者如王氏一也吾不知其出于元城之王邪宜春之王邪卭城之王邪刘氏一也吾不知其出于陶唐之刘邪【见高祖赞】奉春之刘邪元海之刘邪晋赵【元本匈奴】其能明辨而不惑者鲜矣氏之马者未必能辨其为马服之马及马矢之马也【后汉马隆先本马矢氏】氏之石者未必能辨其为周之石【周石速】卫之石【石碏】及后赵之石也古之氏族繁而知之者反多今之氏族简而知之者反少其説果安在邪盖由谱牒之明与废也窃考自古善论姓氏者鲁有众仲晋有胥臣郑有行人子羽皆能探讨本原自炎黄而下如指诸掌后世如汉邓氏官谱应劭风俗通王符夫姓氏篇晋挚虞之族姓昭穆贾弼之姓氏簿【晋太元中】贾执之姓氏英贤宋何承天之姓苑王僧孺之百家谱唐柳冲之姓系録韦述之开元谱栁芳之永泰新谱李守素之肉谱萧颖士孔至之百家类例皆以名儒世学疲精岁月而后成书唐张九龄而下至宋诸儒益尽信之然而因陋就诬不可以训自应劭以来所着大议如齐秦晋楚本非国姓乱其族系他姓尚多有之良由应劭一误后世相沿未知有改故也独林寳作元和姓纂稍能是正欧阳修作唐宰相表凡九十三族尤为精详至钟陈韩高之氏亦有讹舛近世名儒又有作古今姓氏辨证之书者此谱牒之学也昔李义府不得与于李崇德之谱乃傅致其罪杜正伦不能齿于城南之谱乃凿通其渠今欲定谱牒而核伪真使天下后世知所以尊祖敬宗之道必能因其所是正其所非以刋一定之书如成周小史之所职者以颁行于天下俾天下明其本系之所自出则世系之混殽昭穆之紊乱其何虑欤
　　羣书考索卷三十四
　　钦定四库全书
　　羣书考索后集卷三十五
　　宋　章如愚　编
　　姓门
　　姓
　　书曰锡土姓
　　国语曰司商协名姓
　　司商掌赐族受姓之官商金声清谓人始生吹律合之定其姓名
　　又曰昔少典生黄帝炎帝
　　少典者诸侯国号称人名也
　　黄帝以姬水成炎帝以姜水成成而异徳故黄帝为姬炎帝为姜
　　史记曰黄帝二十五子得姓者十有四人晋司空季子曰黄帝之子二十五宗其得姓者十四人为十二姓姬　　酉　　祁　　已　　滕　　箴
　　任　　荀　　僖　　姞　　嬛　　依
　　惟青阳与林氏同于黄帝故皆为姬姓
　　史记夏义曰禹为姬姓其后分封用国为姓故有夏后氏有扈氏有男氏斟寻氏彤成氏褒氏费氏和氏缯氏辛氏冥氏斟氏戈氏
　　殷赞曰契为子姓其后分封以国为姓有殷氏来氏宋氏辛桐氏稚氏北殷氏目夷氏
　　周语曰伯禹疏川道渊钟水丰物皇天嘉之祚以天下赐姓曰姒氏曰有夏谓其能以嘉祉阜生物也祚四岳国命为侯伯赐姓曰姜氏曰有吕谓其能为禹股肱心膂以养物丰民人也
　　左传襄十年瑕禽曰昔平王东迁吾七姓从王
　　汉髙帝赐娄敬姓刘氏
　　唐髙祖赐徐世勣李氏终汉之世有易姓如卫青之徒其后刘元海本匈奴种以冒顿与汉和及其外祖遂谓姓刘其弊至此岂非髙帝有以啓之欤
　　唐世人主非其亲者附之属籍或加于夷狄盗贼以逆贼异类为同宗其弊至此岂非唐髙祖有以啓之欤
　　范祖禹曰古之赐姓所以别之今之赐姓适以乱之
　　氏
　　左传襄二十四年范宣子谓穆叔曰昔匄之祖自虞以上为陶唐氏
　　在夏为御龙氏
　　在商为豕韦氏
　　豕韦国名东郡白马县东南有韦城
　　在周为唐杜氏
　　唐杜二国名殷末迁豕韦国于唐周成王灭唐迁之于杜为杜伯杜伯之子隰叔奔晋四世及士会食邑于范复为范氏杜今京兆杜县
　　晋主夏盟为范氏
　　礼书曰古者或氏于国则秦鲁齐呉氏于諡则文武成宣氏于官则司马司徒氏于爵则王公王孙氏于字则孟孙叔孙氏于居则东郭北门氏于志则三乌五鹿氏于事则巫乙匠陶而受姓命氏灿然着矣
　　马援其先赵将号曰马服君子孙因以为氏　鲁恭其先鲁顔公为楚灭迁于下邑因氏焉　樊宏其先周仲山甫封于樊因氏焉冯鲂其先魏之支则食采冯城因氏焉　宋晖其先微子之后也周衰诸侯灭宋奔砀易姓为宋本传注姚防
　　族
　　书尧典曰以亲九族九族既睦【髙祖九族之亲】　臯陶谟曰惇叙九族　仲虺之诰曰志自满九族乃离诗葛藟刺平王也弃其九族焉　角弓刺幽王不亲九族也行苇内睦九族
　　周礼小宗伯掌三族之别
　　礼记仲尼燕居曰闺门之内有礼故三族和【三族父子孙也】
　　周礼太宰宗以族得氏　大宗伯以饮食之礼亲宗族兄弟
　　陈礼书曰书与诗序皆言九族　周礼小宗伯仪礼士昬礼记仲尼燕居特言三族者三族父子孙也九族髙祖至孙也三族举其本九族极其末举三族则九族见矣白虎通夏侯欧阳何琦如淳之徒以父族四母族三妻族二为九族其説葢以诗之葛藟刺平王不亲九族而言谓他人父谓他人母頍弁刺幽王不亲九族而言岂伊异人兄弟甥舅角弓亦刺不亲九族而言兄弟昬姻无胥逺矣则所谓九族者非特内宗而已是恶知诗人之所主者因内宗而发哉彼谓父族四者父之姓为一族父女昆弟适人者子为二族己女昆弟适人者子为三族己女适人者子为四族母族三者母之父母为一族母之昆弟为二族母之女昆弟为三族妻族二者妻之父为一族妻之母为二族然于母之母则合而为一族妻之父母则离而为二可乎鲁桓公六年随季梁曰亲其九族以致其禋祀杜预注曰九族谓外亲祖母从母子及妻父妻母姑之子姊妹之子女子之子并己之同族皆外亲有服而异族者也尔雅于内宗皆曰族于母妻曰党而已又礼小功之未可以嫁娶妻之党固无妨于嫁娶昏礼不容虑其不虞也然则九族之说当以孔安国郑康成为正何则小记曰亲亲以三为五以五为九上杀下杀旁杀而亲毕矣此九族隆杀之差也葢以上亲父下亲子三也以父亲祖以子亲孙五也以祖亲曽髙以孙亲曽九也
　　宗
