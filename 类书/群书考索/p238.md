<!-- { "loadSidebar": true } -->
　　周制万二千五百人为军六军七万五千人千里之畿提封万井定出赋六十四万井一井之田八家耕之总计六十四万井之田为五百一十二万家家一夫为五百一十二万夫以此夫众而供万乘之赋是为七家而赋一兵孙子曰兴师十万日费千金内外骚动怠于道路不得操事者七十万家葢言一夫从军七家奉之此亦见七家赋一兵也自夫率之七家相更以给军则王畿之内凡七征而役一遍焉记曰大国不过千乘葢诸侯地不过百里车不过千乗以开方之法计之方十里者为方一里者百其赋十乘方百里者为方一里者万其赋千乘然赋虽出千乘而兵不过三军五百乘而已则五百乘三乡之所出也千乘阖境之所出也何则乡万二千五百家合三乡则三万七千五百家凡起徒役无过家一人则三军为三万七千五百人矣三军而车五百乘则天子六军为车千乘矣
　　王畿千里车万乘六军逓用千乘而寰内诸侯各从其国之制诸侯大国百里千乘三军用五百乘次国七十里七百乘二军用三百三十乘小国五十里车五百乘一军用一百六十五乘率天子用十之一次国大国十之五小国三之一皆足成军之数
　　王畿之地将重根本故制田以乡遂而寓六军之制凡二更迭用之国势壮而民不劳苦矣若夫采地以徃不可使家出一人于是制井田而寓军之法亦异焉
　　此出车出军之制也
　　总论王畿千里近郊五十里逺郊百里郊为乡六乡百里通十为同为百里者十提封九万井九十万井九十万夫之地除山川城邑之属三万六千井为六万四千井六十四万夫之地除公田九分之一为五十万二千夫又以一易再易三易通之三分去一为三十五万四百夫率三百五十家赋一乘
　　四丘为乘故曰丘乘
　　积六乡为千乘而余率七家赋一兵积六乡为七万五千人此六军之制也六遂及三等侯国皆如乡之法畿方千里为千里者十如乡之除为三百五十万四千夫赋车万乘卒七十五万人为六军者十此通畿之师也牧野之师传七十万意通畿皆发
　　大司马逓而征之
　　大司马教兵号名有县鄙家乡官野之异旂物有诸侯军吏师都乡遂郊野之别此见其逓征
　　十年而役一遍凡三家可任者率十有一人则终身无过一再公上给事盖先王忠厚之志更劳均佚不欲穷民之力也古者畿内之兵不出所以重内也卒有四方之役即用诸侯人耳或遣上公帅王赋亦不过元戎十乘以先啓行而已
　　王有四方之事冡宰征师于诸侯如诗常武云王命卿士太师皇父整我六师冡宰也小宰掌戒具虎贲氏奉书以牙璋发之
　　而调兵诸侯亦各从其方之便髙宗伐楚葢裒荆旅武王克商实用西土至于征徐以鲁费誓追貊以韩韩奕平淮夷以江汉略见于经可考也平王出戍远以见刺当是时周都洛矣由洛戍申许无乃未甚逺而周人已不能堪况后世有劳师万里者哉春秋之初从王伐郑犹有蔡人卫人二百四十二年间王人会伐屡矣未尝见师之出惟败绩于茅戎王师自出春秋深讥之说者谓先王征役先出六乡不足乃发六遂不足以牙璋起诸侯兵亦谓方伯连帅所不能克然后六乡之士出焉葢先王之于天下大则有方伯小则有连帅其待卒应变如身之使臂各适其事之逺近而已方伯连帅所不能克然后乡遂之士应之象胥曰王之大事诸侯推此则出军之法顾岂先虚其内以实其外哉



<子部,类书类,群书考索,后集卷三十八>
　　周衰齐威公问管仲行伯用师之道仲曰公欲定卒伍修甲兵大国亦将修之而小国设备则难以速得志矣于是乃作内政而寓军令焉【刑法志】　三分其国为二十一乡工商之乡六士乡十五
　　唐尚书云士与农共十五乡非也韦氏谓为军是
　　公帅五乡焉国子髙子各长帅五乡焉
　　管子云公帅十一乡者葢工商之乡公
　　五家为轨轨为之长十轨为里里有司四里为连连为之长十连为乡乡有良人以为军令是故五家为轨故五人为伍轨长帅之十轨为里故五十人为小戎里有司率之四里为连故二百人为卒连长帅之十连为乡故二千人为旅乡良人率之五乡一帅故万人为军五乡之帅率之三军有中军之鼓有高子之鼓有国子之鼓
　　公将其一高国各将其一凡三军敎士三万人车八百乘此如乡之法然参周制车増三百乘徒损三百人
　　春田曰搜以振旅秋田曰狝以治兵伍其鄙三十家为邑邑有司十邑为卒卒有卒帅十卒为乡乡有乡帅三乡为县县有县帅十县为属属有大夫五属五大夫各使治一属焉
　　并管子国语此如遂之法自邑积至于五属为四十五万家率九家二兵得甲十万九十家一车得车五千乘长勺之战威公自谓有带甲十万车五千乘是可为三军者四葢以通国之数而逓征之率用车六之一士用十之三大略仿周改从轻便韦昭之説则是国内无农其六乡为工商其十五则为兵而已五属之地则皆农居之四民之外特有所谓士卒则是兵农分矣或曰齐变周制欲速得志于天下则厘国内之民在十五乡者专使之为士卒亦必有田以授之苐不使出租税供他役庶调发虽烦而民亦不怨若其工商之六乡为农之五属则皆不以为兵东坡曰王者之兵非以求胜其法要在不可败而已威文非决胜无以定伯其法在必胜繁而曲者所以为不可败也简而直者所以为必胜也周之制万二千五百人而为军万之有二千二千之有五百其数竒而不齐唯其竒而不齐是以知为繁且曲也今夫天度三百六十均之十二辰得三十者此其正也五日四分之一者此其竒也使天度无竒一童子轮指数之足矣唯其不齐是以巧厯莫能算也
　　晋武公初作一军献公作二军恵公韩之败作州兵二千五百家而成一军率家五人
　　文公搜于被庐作三军城濮之战车七百乘
　　楚蒍啓疆曰晋十家九县长毂九百其余四十县遗守四千而平公治兵制南适四千乘则通国五千乘止用七百乘犹齐之法
　　其后避六军之号乃作三行
　　中行右行左行
　　清原之搜遂作五军襄公搜于夷舎之景公邲之战三军増置大夫各二人则犹三行也至鞌之战郤克请益车八百乘由是始作六军
　　上中下各増新军
　　厉公鄢陵之战罢新上下军　悼公初尚四军后遂舎新军【左传编】　至鲁成公作丘甲
　　杜预注云丘出戎马一匹牛三头甸出长毂一乘马四匹牛十二头甲士三人步卒七十二人此甸所出今使丘出之讥重敛
　　哀公用田赋
　　以夫田为赋大变丘乘之制民无余力矣
　　至战国齐愍以技击强
　　魏惠以武卒奋
　　秦昭以鋭士胜荀卿曰齐之技击亡国之兵也魏之武卒危国之兵也秦之鋭士干赏蹈利之兵也故齐之技击不可以遇魏之武卒魏之武卒不可以直秦之鋭士秦之鋭士不可以当威文之节制威文之节制不可以敌汤武之仁义【刑法志】
　　秦自襄公有田狩之事而已不能用周礼至缪公伯西戎始作三军　及孝公用商鞅鞅以周步百为亩亩百给一夫力余地利不尽于是改制二百四十步为亩百步一夫又以秦地旷而人寡晋地狭而人稠诱三晋人发秦地优其田宅而使秦人应敌于外大率百人则五十人为农五十人习战【通典】　凡民年二十三附之畴官给郡县一月而更谓更卒复给中都一岁为正卒复屯邉一岁谓戍卒凡战获一首赐爵一级
　　自公士至大庶长十八级后通闗内列侯二十级皆以战功相君长长平之役年十五以上悉发又非商鞅之旧矣始皇并天下聚郡县兵器于咸阳销为钟鐻谋武之礼罢为角抵是时北筑长城四十余万南戍五岭五十余万骊山阿房之役各七十余万兵不足用而后发谪矣其后里门之左一切发之未及发右而广胜起矣【兵制】














　　羣书考索后集卷三十八
<子部,类书类,群书考索>
　　钦定四库全书
　　羣书考索后集卷三十九
　　宋　章如愚　编
　　兵门
　　上凖东汉安帝纪注



　　下凖东汉百官志卫尉注















　　汉兴天下既定踵秦置材官于郡国京师有南北军之屯
　　至武帝平百粤内增七校
　　晋灼曰凡八校尉胡骑不常置故云七也
　　外有楼船皆嵗讲武备云
　　至元帝以贡禹议始罢角抵而未正治兵振旅之事【刑法志】
　　孟坚志刑法而不志兵取古者大刑用兵之义而以兵附刑然述之不详使一代之制无攷焉汉初兵民不甚分如冯唐谓吏卒皆家人子弟起田由从军而后汉礼仪志谓罢遣之士必劝以农桑由是观之兵农尚未分
　　京师有南军北军
　　汉旧仪曰殿外门署卫尉殿内郎署属光禄勲南军将
　　陵寝有卫士中尉有材官骑士中都有戍卒有官徒水冲有楫櫂士武帝置期门羽林兵有佽飞有彀者置八校尉兵城门有兵长乐有兵此京师屯兵之大凡也【兵制】
　　南军卫尉主之
　　顔曰卫尉等在宫内胡广云主宫阙之门内
　　按百官表卫尉掌宫门下屯兵而髙后纪言周勃既入北军尚有南军乃令平阳侯告卫尉无纳吕产
　　吕禄为将军掌北军产为相国掌南军太尉已入北军然尚有南军未敢诵言诛产也已告衞尉无纳相国产殿门产欲入未央宫为乱弗得入为产所将南军当在殿庐之内故外人不得以入
　　宣帝用张安世为卫将军两宫卫尉城门北军兵属焉不言南军盖卫尉即南军也戾太子变时京师兵尽发独不闻发南军葢卫士从上在甘泉也
　　以此知南军为宫城兵而卫尉主之也　古者扈卫有二等宫伯则领贵游子弟宫正则领宫徒役事汉有卫郎亦此制欤
　　卫尉卫郎中令
　　武帝更名郎中令为光禄勲掌宿卫宫殿门户其属有诸郎掌守门户出充车骑
　　凡郎官皆更直执防宿卫出充车骑惟议郎不在直中
　　中郎有五官左右三将
　　车户骑三将见百官表
　　至武帝又置期门羽林属焉羽林郎乃选六郡良家子补之又取从军死者子孙养之羽林敎以五兵号曰羽林孤儿
　　蔡质汉仪曰羽林有左监主羽林左骑八百右监主右骑九百人
　　平帝又更期门为虎贲主宿卫此光禄勲所领之兵也南军有郎卫兵卫掌天子宿卫北军止于防城轻重不侔矣汉世凡大防自诸郎卫皆发而宣帝之葬霍光光武之呉汉则诏以北军防送章懐太子曰不以南军重之也又王国人不得宿卫亲属犯法人不得宿卫如龚胜为楚王常侍三举孝亷以王国不得宿卫萧望之以甲科为郎坐从弟犯法则不得宿卫季冬或正月天子行幸曲台临飨卫士劝以农桑令就田里必观角抵而后遣则南军之重可知矣
　　北军中尉主之按百官表中尉秦官掌廵徼京师属宫有中垒寺丞武库兵器所○都船四令丞又式道左右丞及左右京朝都尉尉丞卒兵皆属焉是中尉所职乃廵檄京师以此知北军为京城兵而中尉主之也自武帝增置八校而更名中尉为执金吾
　　百官志注云执金吾秦官缇骑五百二十人光武常曰仕宦当作执金吾言徒役盛也
　　及帝用兵四夷发中尉之卒逺击南载恐内无重兵或致生变于是创置七校尉募知胡人事者为胡骑知越人事者为越骑又取中尉属官所谓中垒者进为校尉凑成八校
