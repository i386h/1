<!-- { "loadSidebar": true } -->
　　总集总集者编类古今众作为一集也唐志有虞挚文章流别杜预善文谢沈名文孔逭【一作造】文苑萧统文选萧圎【一作图】文海姚铉文粹徐坚文府之类是也唐志又有文史者附见于总集之后如刘勰文心雕龙刘知几史通炙毂子诗格钟嵘诗评之类是也夫史通诗格诗评皆所以考论前人得失是非所不可废也如文选所集李徳裕恶其不根艺实家遂不置今观唐志惟文选之注释最多自萧核僧道淹曹宪等为之音而李善又为之注【善得之曹宪也又辨公孙罗注六十卷】又所谓五臣注【刘良吕延济张铣吕向李周翰也开元六年吕延祚上之】唐安国许淹注者孔利贞卜长福之所续卜隐之所拟宋朝苏易简之所纂何其慕者之纷纷也盖其间多识乎鸟兽草木之名风土宫室之制而已徳裕不以文进所见未免有所偏
　　人主文集唐艺文志文集类两汉之君惟武帝有集二卷而已魏自武帝至于陈思王其为集者五晋自宣帝至于彭城王其为集者八宋自武帝至于新渝侯其为集者九梁武帝简文帝元帝昭明太子文集至多后魏文帝后周明帝陈后主隋炀帝制作尤冨唐太宗文集四十卷高宗八十六卷中宗四十卷武后垂拱集一百卷金轮集又十卷睿宗宗徳宗皆有文集不特此也传注之学经生事耳梁武帝作周易大义宋明帝作周易义防何也载笔之任史臣责耳梁武作通史唐太宗御撰晋书又何谓哉隋炀帝与薛道衡争文名武后使元万顷等代已著述有所谓魏文帝典论唐高宗天训武后紫枢要録训记杂载等书尽入唐艺文志儒家者流果何意也唐太宗之言曰梁武隋炀无徳政而集文章朕不为也今唐志所载四十卷者非太宗文集欤若夫太宗金镜帝范诸书足为后世训者固当笔之而无愧传之于不朽徒曰作为文章与文人才子争一旦之名帝王之学正不必尔也迹夫魏晋以下诸君以马上得天下耻于文名之不彰是以著述纷纷兾以掩武夫之故态耳曽不知汉高帝不事诗书便示人以肝鬲之私何损于高帝明逹之性也耶或曰二典三谟训诰誓命亦唐虞三代之君之书也后世之君纷纷著述何足多訾曰是不然古之帝王言出于口皆格言也史官笔之于手皆成书也初非有意而作之者也唐太宗之语暗合古道至多史臣书之史册至今焜燿为书如是是亦足矣何必作为文章口谈梁武隋炀之失而躬自蹈耶
　　刘知几评歴代诸史之志曰古之所制于我有何力而班汉定其流别编为艺文续汉以还祖述不暇前志已録而后志仍书篇目仍旧频频互出何异以水济水谁能饮之者乎因知几之言求之周官太史掌八法八则之贰内史掌王之八柄防命而贰之小史掌邦国之志定世系辨昭穆御史掌邦国万民之令又有外史掌王之外令及四方之志三皇五帝之书夫周有五史不特掌当代之史而犹及乎三皇五帝之书何其不惮烦耶是则藏书之防一代盛典古传于今今验于古率是道也况欲详古今之事则必备古今之书古今之书既备则必有门目以纪之以见昔备而今缺与今有而昔无者庶使学者参而考之了然在目非小补矣知几之论固足以见作史之法而亦未可尽信也暇日因观诸史艺文经籍志其名有百千万卷之异虽未能尽观其书而究其防姑因笔而记臆见右方所列者是也凡有疑义犹有待而正诸
　　诗赋
　　汉唐叙诗赋汉志叙诗赋为五种以屈原唐勒严忌贾谊枚乗相如刘向王褒等赋二十家为一种以陆贾枚臯严助朱买臣司马迁萧望之扬雄等赋三十一家为一种以孙卿及秦时杂赋等二十五家为一种以主客赋隠书等十二家为杂赋一种并诗共为五种汉志赋类几八十家分为四种东汉魏晋以来二京三都作者间出有唐二百年艺文文集类所载唐人著述之赋无所谓四种者意者汉赋之为式大槩先之以问荅次之以敷叙终之以讽谏累数十家而观之辞虽异而意则同故其为式拘而有所穷也观东坡赤壁赋之体则异于是矣汉志诗类止二十余家唐人诗集则十倍于汉诗无定式随意讽咏可也【自东汉及隋赋集尚多隋志可见也唐宋诸公文集亦有赋但其志与汉异耳又汉志不载李陵诗岂以降匈奴故耶】
　　隋志论文体隋志文集类论文赋之体深美乎屈宋邹严枚马潘陆沈谢之作【沈休文谢晖灵运】又谓永嘉【晋】以后风既扇辞多平淡文寡风力降及江东不胜其弊隋志所言得之矣要之隋志乃唐长孙无忌等所作也唐初之文犹尚骈俪故厌平淡而喜雕斵也【宫体自梁简文始】
　　论诗
　　歴代诗人之优劣苏李之天成曹刘之自得陶谢之超然固已至矣而杜子美李太白以英伟絶世之资凌跨百代古之诗人尽废然魏晋以来高风絶尘亦少衰矣李杜之后诗人继出虽有逺韵而才不逮意独韦应物栁子厚发纎秾于简古寄至味于淡泊非余子所及也唐末司空图﨑岖兵乱之间而诗文高雅犹有承平之遗风其论诗曰梅止于酸塩止于咸饮食不可无塩梅而其美常在于咸酸之外可以一唱而三叹也【东坡】李贺之诗贺之歌诗云烟聮绵不足为其态也水之迢迢不足为其清也春之盎盎不足为其和也秋之明防不足为其防也风樯阵马不足为其勇也瓦棺篆鼎不足为其古也时花美女不足为其色也荒国陊殿梗莾邱陇不足为其恨怨悲愁也鲸呿鳌掷牛鬼蛇神不足为其迂荒诞幻也盖骚人之苖裔理虽未及辞或过之世皆曰使贺且未死少加以理奴仆命骚可也
　　韩杜集诗文之大成所谓文者有论理之文有叙事之文有托词之文有成体之文论理之文如庄周列御防是也论事之文如苏秦张仪是也叙事之文如屈平宋玉是也钩列庄之微挟苏张之辩摭班马之实猎屈宋之英本之以诗书折之以孔氏此成体之文韩愈之所作是也昔苏武李陵之诗长于高妙曹植刘公干之诗长于豪逸陶潜阮籍之诗长于冲澹谢灵运鲍昭之诗长于峻防徐陵信之诗长于藻丽于是杜子美者穷高妙之极极豪逸之气包冲澹之趣摭峻防之资备藻丽之态而诸家之作所不及焉呜呼杜氏韩氏其集诗文之大成者欤【淮海】
　　观文可以知人李绅作闵农诗称其有宰相器韩愈称欧阳詹亦曰读其书知其慈孝最隆也丁谓诗有天门九重开终当掉臂入王禹偁读之曰入公门鞠躬如也天门岂可掉臂入乎此人必不忠后如其言



　　羣书考索续集卷十七
　　钦定四库全书
　　羣书考索续集卷十八
　　宋　章如愚　编
　　文章门
　　文选
　　萧统去取未为尽善有李善之见而后可以辨文选之惑有康国安之识而后可以駮文选之异夫萧统索古文士之作筑台而选三十卷自谓立见真而成功卓也李善辨其惑国安駮其异是果何为者耶盖统之用工虽劳而统之所选则未善其陋识拙文且莫逭东坡之诮又安能使唐人家置文选哉然则辨惑駮异真足以起统废疾鍼统膏肓矣且毛诗大序最戾经防自韩退之欧阳永叔诸贤皆以为非卜商所作统特题曰卜子夏何见也宋玉高唐赋之丑者盖亦司马相如子虗亡是公相答问之体统不曰赋而曰序何意也石季伦作思归引所以动渊明归去来之兴选收其序而不载其词何义也陆士衡作豪士赋所以讽齐王矜功之心选録其序而莫载其赋何谓也载曲水诗并二序而兰亭之记不入何耶述武帝二诏而汉之诸诏不收又何耶是犹曰去华摭实汲长溺短正统之所谓选者然仲舒三防得伊周格心之学反黜之可乎刘向序战国有先秦典雅之制不録之可乎相如上林引卢橘夏熟之语槩取之可乎子云甘泉陈玉树青葱之句遽收之可乎是则工者未必选选者未必工安得东坡诸公不媒孽其短虽然拟于卜隠之续于孟利贞注定于五臣音纂于曹宪是又鑚皮出羽者也
　　滕王阁记不入文粹丝竹管弦四言两意兰亭记所以不入文选也土宿三目辞多险恠离骚经所以不入通鉴也然则姚録唐文而不録滕王阁记亦犹文选之于兰亭记通鉴之于离骚经乎且滕王阁记作之者谁唐王勃也观落霞秋水之句不特起阎公之叹虽后世亦谅其为天才也然勃既得为天才而不得列班于唐之百卷姚铉掇菁撷华必非弃珠于渊者甞因是而思之盖此记所作凡七百六十五字而重叠用字凡三百五十有余如天之字有五地之字有六星一字而三言可也又所谓斗牛又所谓北辰则辞失之繁山一字而四言可也又所谓岛屿又所谓岗峦则言失之赘句之重者则如嗟乎时运不齐其与嗟乎胜地不常者一也响穷彭蠡之濵其与气凌彭泽之樽者一也潦水静而寒潭清其与地势极而南溟深者一也甚至以陈蕃而对牛斗以杨得意而曰杨意此又足以见措辞之荒谬者设録之则文不必以粹命名亦岂能逭后世有识者之月旦
　　品藻文章曽子文章众无有水之江汉星之斗耳是诗者当为之敛襟肃容读书未到康成处安敢言谈议汉儒目是诗者当为之服膺书绅盖操戈入室真名教中罪人而隠恶扬善不失为士君子忠厚之意故必想音容于函丈之席味节奏于浴沂之瑟附高翼于李勃之鳯凰借隙光于昌黎之北斗称文选而不敢辨文选之惑爱唐史而不敢紏唐史之缪善史通为该不敢着析微以议子示顔注为标凖不得为指瑕以议师古否则无乐取诸人之意背请事斯语之训琼杯玉斚类多玷缺丰肌腻理犹乏风骨墨守而有发焉废疾而有起焉离骚正大不免露才扬己之讥三都宏畅莫逭待覆酱瓿之诮吹毛求疵溺长绠短读孙呉之书而防孙呉处和扁之门而议和扁又奚取于若人哉昔者夫子删定诗书扶植名教为天地立心为生民立极叔孙何人敢肆唇吻毁夫子哉是犹曰叔孙非吾徒也不知夫子者也陈亢知夫子者伯鱼一问犹以私心议夫子则陈亢实天地间一蠡管耳孟轲觝排异端主盟正道折战国七雄之气袭姬孔数圣之传臧仓何人敢容私意沮孟子哉是犹曰臧仓嬖人也不知吾孟子也荀况知孟子者非十二子例以亚圣济之则荀况实苖稼中一螟螣耳今日士夫其弊又有甚于此者平居聚谈卑陋秦七黄九坐于鸡窓雪案则曰吾文当得屈宋为衙官吾笔当使王羲之北面夸于品彚俦伍则曰吾赋可以劘贾马之高垒吾诗可以攻李杜之长城覩落霞孤鹜之句则曰袭孤松撑盖而作也读孤月浪中翻之句则曰蹈孤月浪中生而作也文之雄徤者以艰澁议富赡者以浮靡议简古深沉者以踈陋迂缓议其品藻不为不工其议论不为不至不知读元元为元二以箕子为荄兹状貌魁梧可监稚长之厨肠胃空虚类衣周公之服献辽东豕未不必举手揶揄于河东鬻郑人璞未必不掩口卢胡于周市吁子贡方人孔门所耻宋朝先正其用心亦果如是乎使其耳宋朝先正曽子文章众无有水之江汉星之斗之诗则莫指游夏之辞不下张李之軰又奚暇于姗笑目宋朝先正读书未到康成处安敢言谈议汉儒之诗则辍雌黄之辩缄诋訾之喙又安敢相诋耶虽然不患不已知患不知人也昔有诗用彩霓者考官以沈约赋雌霓读为入声黜之后世公议终不以彩霓为非必以考官为学识不广之过今日之工于议人者乌知不拙于谋已也愚方敛袵前脩迷津词路正恐冠玉如陈肥瓠如苍稽伯如常又安敢过王尊之门以贻布鼓之诮
　　翰墨门
　　字翰
