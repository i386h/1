<!-- { "loadSidebar": true } -->
　　言理学者主张程言数学者主康节而言经学则太山之明复徂徕之守道而安定先生则其待学者也宋初士以浮靡相高以雕刻相尚体用之学懵然未之知也公也以身先之其文诗书礼乐其言仁义道徳望其容肃如也听其言粹如也经义治事各名其斋文艺节义随类而处雅歌投壶以纾其情公服终日以肃其躬学者明体用以为政教之本先生之力居多焉是故庠舍不足旁拓步营人曰此儒学之盛也吾独曰从游之多者未足以为盛而从游之皆贤者始足以为盛吴兴先生富道德诜诜子弟皆贤材欧阳之诗以其贤而称之也始于苏湖终于太学人曰此儒学之显也吾独曰学之获用者未足以为显而学之有用者始足以为显先收先生作梁柱以次收拾桷与榱荆公之诗以其有用而称之也当是时出其门者渊笃纯明温直简谅色色有之而治边防者有人兴水利者有人政事文学不可悉数安定之功大矣或曰科举之外有义理之学义理之外有物理之学物理之外有性命之学安定之学犹未离乎科举者噫有所学必有所用学而无用与不学等耳使人人尽弃科举而谈虚空则国谁与理民谁与治耶又况安定之学亦未始以科举累其心者徐节孝非学于安定乎不乐仕进以诚为本谁实教之伊川非学于安定乎不乐仕进以诚敬为学谁实肇之节孝因头容而不敢有非心安定之教非专以科举也伊川尝曰凡从安定学者其醇厚和易之气可知伊川亦不敢忘其本也吾从学者之妄雌黄故具言之【事并见前杜駉文】
　　蕃学
　　汉明帝别立校舍自期门羽林之士悉令通孝经章句匈奴亦遣子弟入学
　　唐太宗天下初定增筑学舍四夷若髙丽百济新罗髙昌吐蕃相继遣子弟入学【并三塲指南】
　　宋朝太宗兴国元年十二月己未是岁高丽国人金行成始入学于国子监
　　神宗熙宁五年诏陜西置蕃学○熙宁七年二月庚寅诏国子监许卖九经子史诸书与高丽国使人【并长编】○元丰七年正月壬戌诏高丽王子僧统从其徒三十人来游学非入贡也其令礼部别定傧劳之仪徽宗大观二年二月一日黔南兴学御笔
　　黔南新造之邦人始从化虽未知学然遡其鄙心非学无以善之委转运判官李仲将以渐兴学举其孝悌忠和使之劝问【大诏令】
　　政和五年十一月甲申翰林学士王黼等言体问得高丽所遣学生金瑞等五人在本国日系习诗赋今来若许入学即愿习经义及称国王巳具表请遣子弟入学见候朝廷指挥御笔令遣入学又令太学辟俊选造士二斋以处金瑞等【长编】○政和五年十二月丁巳诏高丽学生每经差通经人三员充博士【全编】○政和七年三月庚寅御崇政殿高丽学士权适等上舍及第释褐以适为承事郎赵奭金瑞并文林郎欧惟氏从事郎令随进奉使李资谅归本国太学俊选造士斋职事人并免省试【长编】
　　孝宗淳熙八年辅臣进呈湖南安抚转运司申郴州宜阳县杜阳军临武县虽与溪峒接境实国家省民欲重恢乡校招诱溪峒子弟入学训导上曰开设学校使强暴子弟知有礼义庶防移风易俗诏从之

　　羣书考索后集卷三十
　　钦定四库全书
　　羣书考索后集卷三十一
　　宋　章如愚　编
　　士门
　　天子学
　　陈礼书曰四代之学○虞则上庠下庠
　　王制曰有虞氏养国老于上庠养庶老于下庠
　　夏则东序西序
　　王制曰夏后氏养国老于东序养庶老于西序
　　商则右学左学
　　王制曰商人养国老于右学养庶老于左学
　　周则东胶虞庠
　　东胶即东序也虞庠即上庠也
　　又有辟雍成均瞽宗之名
　　瞽宗即右学也或曰辟雍一曰成均○王制曰周人养国老于东胶养庶老于虞庠虞庠在国之西郊诗曰镐京辟雍
　　王世子曰礼在瞽宗
　　则上庠东序右学东胶大学也故国老于之养焉下庠西序左学虞庠小学也故庶老于之养焉祭义曰天子设四学
　　郑注谓四郊虞庠之学非也
　　葢周之制也辟雍即成均也以其形圜如璧则曰辟雍以其成其亏均其过不及则曰成均以习射事则曰序以纠德行则曰胶以乐祖在焉则曰瞽宗以居右焉则曰右学葢周之学成均居中其左东序其右瞽宗此大学也虞庠在国之西郊则小学也文王世子曰天子视学命有司行事祭先师先圣焉卒事遂适东序设三老五更之席祭义曰食三老五更于太学所以教诸侯之弟祀先贤于西学所以教诸侯之德夫天子视学即成均也命有司行事祭先师先圣焉即祀先贤于西学也祀先贤于西学则祭于瞽宗也有司卒事适东序设三老五更之席即养国老于东胶也养国老于东胶即祀三老五更于太学也然则商之右学在周谓之西学亦谓之瞽宗夏之东序在周谓之东胶亦谓之太学葢夏学上东而下西商学上右而下左周之所存特其上者尔则右学东序葢与成均并建于一丘之上而已由是观之成均领学政
　　董仲舒以成均为五帝之学岂非周之辟雍用成均之旧法以为学政故辟雍亦名成均欤
　　右学祀乐祖东序养老更右学东序不特存其制而已又因其所上之方而位之也○大戴贾谊有帝入五学之説
　　陆氏礼象曰天子设四学葢天子立四学并其中学而五直于一处并建周人辟雍则辟雍居其中其南为成均其北为上庠其东为东序其西为瞽宗
　　郑康成谓周有四郊之虞庠王肃谓辟雍即明堂耳皆不可考也
　　周礼礼记掌学之官其名不同
　　周礼师氏掌三德以教国子礼记文王世子曰大司成论说在东序又曰父师司成郑注以为大司成即司徒之属师氏也周礼保氏掌养国子以道而礼记阙其官周礼大司乐掌成均之法而乐师掌国学之政礼记王制曰乐正崇四术立四教顺先王诗书礼乐以造士将出学小乐正简不帅敎者以告于大乐正大乐正以告于王郑注曰小乐正即乐师也而谓大乐正为乐官之长意者即周礼大司乐欤自大胥而下小胥大师籥师其名皆同周礼大胥掌学士之版小胥掌学士之政令礼记王制将出学小胥大胥小乐正简其不帅敎者以告于大乐正周礼大师敎六诗而文王世子曰春诵夏太师诏之周礼籥师掌教舞羽吹籥文王世子曰籥师学戈周礼有诸子之官燕义曰古者周天子之官有庶子之官郑曰即诸子也
　　诸侯学
　　天子曰辟雍诸侯曰泮宫王制曰天子命之敎然后为学小学在公宫之左大学在郊明堂位曰米廪有虞氏之庠也序夏后氏之序也瞽宗商学也頖宫周学也然则鲁亦用四代之学欤诸侯頖宫与鲁同制但无瞽宗与序亦有小学也陈礼书曰頖宫之制半于辟雍而水葢缺于北方也诸侯乐悬缺其南而泮水缺其北者缺南而存北所以便其观也缺北而存南所以便人之观也泮水太学也大学在郊故记曰鲁人将有事于上帝必先有事于泮宫焉然则序与瞽宗葢亦设在頖宫之左右而米廪在公宫之小学欤
　　乡学
　　孟子曰庠者养也校者教也序者射也夏曰校商曰序周曰庠学则三代共之皆所以明人伦也陈礼书曰孟子因论井地而及于此则校庠序者乡学也乡饮酒主人迎宾于庠门之外乡简不帅耆老皆朝于庠则庠乡学名也周官州长春秋以礼防民而射于州序党正以礼属民而饮酒于序则序亦乡学名也郑人之所欲毁者谓之乡校则校亦乡学名也然乡曰庠记言党有庠州曰序记言遂有序何也古之致仕者敎子弟于闾塾【出书大传】则记以为家有塾云者非家塾也合二十五家而教之于闾塾谓之家有塾可也则合二十五党而教之乡庠谓之党有庠可也周礼遂官各降乡官一等则遂之学亦降乡一等矣降乡一等而谓之州长其爵与遂大夫同则遂之学其名与州序同可也
　　汉食货志言里胥坐右塾则里亦有塾葢闾在遂则为里又言里有序又言乡有庠其名不同
　　大小内外之辨
　　陈礼书据祭义之説　周设四代之学以为辟雍居中一名成均东序在左一名东胶又名太学右学在右一名瞽宗一名西学天子大学在内者三小学在外者一虞庠是也
　　虞庠在国之西郊一名上庠米廪
　　陆氏礼象据大戴礼贾谊之説以东学为东序南学为成均西学为瞽宗北学为上庠太学为辟雍此五学在内者皆大学也小学在外东胶虞庠是也二者皆有所据未知其孰当然而天子之学小学居外大学居内诸侯之学大学在外小学在内葢诸侯选士由内以升于外然后达于京故也天子选士由外以升于内然后达于朝故也
　　天子视学
　　礼曰天子视学四养老也简不帅教也出征受成也以讯馘告也
　　其养老也
