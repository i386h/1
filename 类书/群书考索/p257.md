<!-- { "loadSidebar": true } -->
　　真宗谓近臣曰边防当常全葺积谷聚人不可弛也又咸平中边兵未息上与李沆等议御戎之计分遣白守素屯威虏军杨延昭屯保州田敏屯北平寨以当敌锋始至勿与闘待其气衰使之奔命不暇又命裴自荣屯宁逺军张继旻屯邢州扼东西路戎冦及澶渊之幸王师大捷又杨延昭等诸将各握兵在边扼其归路狄人势屈遂乞和【寳训】○咸平三年真宗问王济以边事济曰陛下承二圣之基拥万方之众兹者契丹敢尔凭陵葢谟猷当位之臣未有如昔人者众皆谓国家所恃独洪河耳此诚急贤之秋不然臣惧狄人将饮马于河渚矣退而纂备边策十五条以献上曰近闻西戎之剽皆不利而去王师所获俘馘甚众然朕以戒疆吏但谨烽严卒乗来即驱逐去勿追捕乃遣使与边将议灵州悠乆之便庶令闗右之民有以息肩【寳训】○景徳三年上曰比诏河东募土人为广锐神虎诸军就置营宇葢以契丹未平此等皆劲勇且习知山川道路故帅臣每患其少甞许续募令邉防罢警若遂令减去即为弛备然岂可岁増不已乃诏以见存为定额缺则补之【长编】○夔州转运丁谓言近于施州南界建栅立扼要害益师屯戍虑难供馈复置屯田岁获资粮足以赡给可省辇运之费谓因言边防要害若所委之官不邀功不生事常以安静为胜悉依诏条抚理制置则蛮獠不敢为非上曰比来边境不宁多由守臣生事况条制甚明奉而行之必无事矣【长编】○时秦州掩杀蕃兵万余上闻之顾左右曰蕃部挠边掩杀固其宜矣茍能静守封疆不令侵轶此尤佳也【仝上】
　　仁宗庆歴三年諌官欧阳修言朝廷与契丹通好仅四十年无有纎介之隙而輙萌奸计妄有请求切以戎狄贪婪性同狼犬遇强则伏见弱便欺臣窃怪在朝之臣尚偷安静自河以北絶无处置因循弛慢谁复挂心岂可待北使在廷强兵压境然后计无所出空务仓皇而已哉【同上】○庆歴四年枢宻副使韩琦参知政事范仲淹并对于崇政殿上言四策曰昨元昊叛命王师数出不利而北国举数十万众谓元昊是舅甥之邦中国不当称兵国家以生民之故稍増金缯以续盟好今元昊虽暂求通顺得知物力稍寛则又有长驱深入并吞闗辅之心何以知之昨定州之战彼作伪诏诱胁边人欲定闗中为今日之谋者莫若择帅练兵日计用武之策以和好为权宜以战守为实务彼知我有谋有备不敢轻举而盟约可固如不我知轻负盟约我则乗彼之骄可困可击未必能为中国之患【长编】○参知政事范仲淹言契丹元昊有六可疑三可忧今乞圣慈顾问大臣如契丹可以保信必不入冦亦不与元昊连衡则乞今日同署一奏纳于御前使中外安静不更忧疑他日或误大事责有所归如大臣不敢保信则乞指挥大臣今日更不归防便画河东御捍之策抽何路军马用何人将帅添若干钱帛据何处要害如此定策犹恐后时不能当二敌之势或更因循度日直候大冦入境然后为谋则河东一倾危逼宗社极论不敢有隐惟圣断处之【同上】○先是范仲淹受命主西事富弼主北事弼条上河北守御十三策曰宋朝以兵得天下震耀武威太祖皇帝待北国仅若一族每与之战未甞不克太宗皇帝因亲征之衂敌志遂骄频年冦边胜败相半真宗皇帝嗣位之始専用文徳于时旧兵宿将往往沦没敌骑深入直抵澶渊河朔大骚乗舆北幸于是讲金帛防之之术以结欢好自此河湟百姓几四十年不识干戈岁遣差优然不足以当用兵之费百一二焉则知澶渊之盟未为失策【同上】
　　河北三十六州军内防边次边如北京雄覇祁保瀛莫沧定镇冀十一州广信安肃顺安信安保宁干宁永宁七军总一十九城皆要害之地可以控制敌人而不得深入矣定为右臂沧为左臂瀛为腹心北京为头角此四城者河朔之所望也余十五城为指爪支节乃四城之所使者定沧瀛各置一帅北京置一大帅余十五城分属定沧瀛三路悉择善将守之十九城都用兵三十万此三十万兵非如景徳年中闭门自守皆使出而接战者也顷年大兵悉屯定州然闭城不使出战者葢恐一败涂地无所救援且防中渡之变也今虽用兵三十万而分置十九城左败则右救从失则横援岂有昔时之虞邪其外十二城不复蓄兵只以本郡乡兵坚守不使出战【同上】○河朔州军长吏最宜得人以备匈奴之变自来都不选择汚不才年老昏昧者尽使为之又移替不定乆者不过一二年其间苟且之人只是干寻常之务其经乆利害自知不及其身率皆不为前后相承积弊已甚若不选人乆任以矫前失则异日敌有变故边城不守浸淫深入为患不细【同上】○除上件十九州军寨长吏以下并乞诏本路转运提刑安抚部署铃辖分擘举充仍委枢宻院三班审官铨司选举不许循入并湏三年一替所贵上下得人众职皆举用兵之际有可供使与夫临时外求得失拒万也【同上】○臣顷闻河朔人説契丹自山得斩伐林木开凿道路直抵西山汉界而止今则来往通快可以行师臣亦细诘其由云契丹旧亦疑朝廷复燕且恐天兵渡界河直北趍燕京则敌人欲出我不意由山后进兵旁击镇定横行河朔牵制王师以解收燕之患也当得能干而谨宻者隂往经制如何屯戍如何捍御必有可以胜之之术先事而定以待其来则保边之道也汉唐以来匈奴入冦率由上郡鴈门定襄等路葢当时中国拘全燕之地有险可守匈奴不敢由此路而来也自石晋割燕蓟入契丹无险可守由是敌骑直出燕不复寻定襄等故道今朝廷若留意河朔边鄙有备敌不可得而入湏求别路以来或虽可入冦苐取定襄等路为掎角之势则河东不得不大为防或剏立城池或造设险阻何地可以设竒伏何路可以出牵制此湏预经度素有防备则临时足以御捍应卒不至仓皇使与河朔表里相应冦不能逞其欲实边防之急务也○自契丹侵取燕蓟以北拓抜自得灵夏以西其间所生豪英皆为其用得中国土地役中国人力称中国位号方中国官属任中国贤才读中国书籍用中国车服行中国法令是二国所为皆与中国等而又劲兵骁将长于中国中国所有彼尽得之彼之所长中国不及当以中国勍敌待之庶几可御岂可以上古之夷狄视彼也○范仲淹言今北国西戎合谋并力夹困中原西兵数年未能平定近方遣使往复以议通顺余可假借以成和好然后重议边事退移兵马减省粮草苏我生民勤我稼穑选将练士使民强兵锐以待四夷之变此帝王有道之术社稷无穷之福也【同上】○范仲淹言麟府二州所修堡寨只通得麟府道路其四路别无城寨防守因奏张亢得以増广堡寨宜使就总其役诏既下而明镐持不可屡牒止亢亢曰受诏置堡寨岂可得经畧牒而止耶坐违节度所甘心堡寨必为也每得牒置案上卒事乃发封自劾朝廷不问编汉归者数千户岁减戍兵万人河外遂安【长编】○庆歴六年诏陜西河东经畧司西人虽纳欵称臣然犬戎之心诡谲难信恐诸路乗罢兵之后渐弛边备其益务练兵卒完城壁常若冦至有不如诏者亟以名闻【同上】○至和二年先是潘美帅河东避冦抄为已累令民内徙空寨下不耕号禁地而析代州宁化火山军废田甚广欧阳修常奏乞耕之诏范仲淹相视请如修奏寻为明镐沮挠不克行及韩琦至遣人行视曰此皆我腴田民居旧迹犹存今不耕适留以资敌遂奏募弓箭手居之会琦去即诏弼议弼请如琦奏凡得户四千垦地九千六百顷【同上】○又甞谓马知节曰边防御戎之术何者为先知节曰边防之地横亘虽长然据要害以拒其来惟顺安军至西山不数百里
　　神宗元丰四年八月上谓大臣曰自来边探多不得实如卢南兴师人言旁边百里内林菁险阻道路难进今得走马奏大兵至落茹兠村乃有良田万顷颇多积谷其林菁乃在数百里外去边百里之间探报尚且如此乃知传闻多不足信昔赵充国愿至金城图上方畧马援聚米为山川葢传闻不如一见尔【长编】
　　哲宗绍圣元年七月三省枢宻院同对以熈河路安抚使蒋之竒所奏攻守和三策进读于前李清臣奏曰攻所言春秋左氏用三师以疲楚者固为上策然庆歴中元昊冦边韩琦范仲淹甞献议近边屯劲卒为三屯互出虚使羗人并塞不得耕收乃制胜之道计已定会元昊乞和章惇曰先朝是浅攻法及扰耕硬探但使旁边一二百里羗人不敢耕则自当困弊故制羗之要数出有利制敌无如浅攻最良曽布曰此但残夷老防甚可伤上曰岂吾人所欲哉葢为彼杀掠我老防如河西被患尤酷故不得已报之使惩创冀不复来尔非欲杀也
　　髙宗绍兴八年九月辛丑进呈新除防边守臣王黙等上宣谕曰今日边垒内则绥抚外则斥二事至大未易得人宜精择之上之留意政事不间遐迩皆得其要○二十九年十二月甲寅进呈杨杭探报北界揭榜禁妄传起军事上曰此事有无固不必问朕观其科扰劳役民不聊生岂是长乆之道朝廷但当精择牧守务为自治安边息民静以待之尔【并同上】
　　孝宗除叶颙吿词方今敌国虽和而二备当戒
　　冗兵
　　三代之时未甞无兵也今以汉志攷之云三代王者万乗之兵甲士三万卒七十二万可谓众矣当时不谓之冗者葢寓兵于农无坐食之兵也
　　汉京师南北二军数仅盈万至于羽林期门之属数犹未猥
　　汉髙祖以二十万入秦闗
　　武帝以十八万骑廵北边亦不谓之冗者置材官于郡国有事集兵事已则罢也杜佑通典谓汉氏重兵悉在京师今以百官志攷之光禄勲有衞士八十一人虎贲千五百人羽林郎百一十八人羽林左骑八百人羽林右骑九百人惟三书郎无员计亦不过千人官表云诸郎多至千人总而计之为四千三百九十九人衞尉衞士衞卒六千人南宫北宫衞士共一千八人右都侯左都侯衞士共二百九十九人宫掖凡七门各有司马以领衞士南屯百二人苍龙四十人元武三十八人北屯三十八人朱雀二百四人东明百八十人朔平百二十四人总而计之为一千五百一十三人北军五校所以领骑士如屯骑越骑歩兵射声各领七百人长水领七百三十人又中尉缇骑五百二十人总而计之为四千五十人惟城门屯兵数无所攷以宫掖司马所领者论之多者百八十人少者三十八人况十二门止领于一校必无重兵恐多不过千人尔总是四者而计之则京师之兵仅余万人然此是中世以后之制若高文之世未有羽林虎贲未有七校则其数当益少也其兵何自而冗哉
　　唐府兵既罢之后所谓神武神策骑兵不过十数万而观察节度之师犄角于天下大邑通都皆宿兵而长庆之数无虑百万大计以三户资一兵焉
　　唐髙祖自太原发兵三万及起义兵得兵二十万及天下既定其愿留宿衞者仅三万人
　　太宗列置府兵六百三十四所在闗中乃居三百六十有一凡府三等兵千二百人为上千人为中八百人为下又府兵之置无事时耕于野若四方有命则命将以出事解輙罢兵散于府矣其兵亦无自而冗也中世以来兵始冗矣
　　宗时张说言宿衞之士至三十万天寳元年置十节度经畧使以备边凡镇兵四十九万人葢兵浸多矣宪宗时宿兵见在可计者八十余万其后蕃镇各拥兵自强天子自置兵于京师不胜其冗矣
　　五代之际四方割裂以区区中州之地
　　晋汉之兵甞至于数十万养之既费教与用之又皆不得其理
　　周世宗自髙平之战始知其弊乃曰今兵务精而不务多以农夫百不能养甲士一安用浚民膏血养此无用之兵于是简去疲弱止存精锐故能北走三闗南定淮南
