<!-- { "loadSidebar": true } -->
　　禹贡三江三江之说诸儒不一考于经固自有三江之文于导漾曰东为北江入于海于导江曰东为中江入于海孔安国顺经为说曰有中有北则有南可知近世苏氏即中北二江之文以求三江遂以豫章彭蠡之江南出而北防者指为南江以足三江之数【并程禹贡论】伊训称元祀十有二月商之正月即夏之十二月也商虽建丑为正犹以夏正数月史记秦始皇三十一年十二月更名腊曰嘉平夫腊建丑之月也秦以十月为正则腊当在三月而云十二月以是知古者虽改正朔然犹以夏正数月也【汉元年十月五星聚东井】
　　泰誓宣帝时复有河内女子得泰誓一篇献之与伏生所诵合三十篇行之扵世其篇所载年月不与序相符防又与左氏国语孟子所引泰誓不同故汉魏诸儒咸疑其缪【或以为汉儒引白鱼赤乌之事】
　　洪范五行传刘向在成帝时领校中五经秘书向见尚书洪范箕子为武王陈五行隂阳休咎之证乃集合上古以来歴春秋六国至秦汉符瑞灾异之说推迹行事连传祸福着其占验比类相従各有条目凡十一篇号曰洪范五行传论奏之天子心知其忠故为凤兄弟起此论也　班固云发明大传着天人之应　汉刘向治谷梁春秋数其祸福传以洪范至歆言五行传又颇不同孝武时夏侯始昌善推五行传其后以传夏侯胜下及许商其传与刘向同向之传五行曰田猎不宿出入不节夺民农时则木不曲直弃法律逐功臣则火不炎上治宫室饰台榭则稼穑不成好攻战轻百姓则金不従革简宗庙废祭祀则水不润下其传五行事曰貎之不恭是谓不肃厥咎狂厥罚常雨厥极恶言之不从是谓不又厥咎僣厥罚常旸厥极忧视之不明是谓不哲厥咎豫厥罚常燠厥极疾聴之不聪是谓不谋厥咎急厥罚常寒厥极贫思之不睿是谓不圣厥咎厥罚常风厥极凶短折【五行志】
　　书断自唐虞夫子生扵春秋之末干戈相寻无复礼逊叙书始扵此者正欲示天下以礼逊也及羣弟子述论语终扵尧曰荀卿作荀子而终扵尧问皆夫子之遗意【春秋始隠亦此意乎】
　　书终于秦誓读文侯之命一篇与平康之世无异当东迁之后而无愤悱哀痛之心君子是以知其无志也自文侯之命无复有诰则周之业衰矣虽然圣人犹有望于鲁也故继之以费誓盖鲁周之裔也周之衰孔子有望扵鲁鲁不足望则势必并于秦此夫子感伤之深意故以秦誓终焉
　　中星圣人南靣而聴天下占星以授人时故春则日中星鸟举其形也夏则日永星火举其次也秋宵中星虚冬日短星昴举其宿也扵春言其形则夏为苍龙秋为元武冬为白虎可知扵夏举其次则春为鹑火秋为元枵冬为大梁可知扵秋冬言其宿则春为栁星夏为氐房可知或言其形或言其宿互相见也所以异乎月令之中星【仲春曰日中日中者阳至是而中也仲秋曰宵中宵中者隂至是而中也冬至之后日自南而北则阳气渐生则画日以长夏至之后日自北而南则隂气渐兴则画日以短】
　　六宗伏生马融谓天地四方郑氏谓星辰司中司命风师雨师刘歆谓乾坤六子贾逵谓天宗三【日月星】地宗三【河海岱】独晋人张髦谓三昭三穆是也按天神人鬼地只三祭之说尚矣周礼春官所载若乐六变则天神可得而礼矣若乐八变则地祗可得而礼矣若乐九变则人鬼可得而礼矣是则三祭之礼未尝偏废舜当受命之初即肆类于上帝禋于六宗望于山川其为天神人鬼地祗之祭复何疑哉
　　伏生大传生为秦博士至孝文时且百嵗欧阳生张生従其学而授之伏生死后数子各论所闻以己意弥缝其间别作章句因名之曰传至郑康成始次为八十三篇【馆阁书目】
　　汲冡书晋太康中于汲郡古冢得之先儒多称是书乃孔子删百篇之余史通疑其言尧舜益唘非揖逊桀逊位于汤与经不合杜预左氏后序言其载太甲潜杀伊尹之事与尚书乖异　晋武帝咸寜五年汲郡人掘魏襄王冡得竹简小篆古书十余万言蔵于秘府　荀勉传武帝时汲郡冡中得古文竹书诏勉譔之为中经列在秘书
　　训诂传教隋经籍志书之所兴盖与文字俱起孔子观书周室得虞夏商周四代之典删其善者上自虞下至周为百篇编而序之遭秦灭学至汉唯济南伏生口授二十八篇又河内女子得泰誓一篇献之伏生作尚书传四十一篇以授同郡张生张生授千乘欧阳生欧阳生授同郡儿寛寛授欧阳生子世世传之至曾孙欧阳髙谓之尚书欧阳之学又有夏侯都尉受业扵张生以授族子始昌始昌传族子胜为大夏侯之学胜传従子建别为小夏侯之学故有欧阳大小夏侯三家并立讫汉东京相传不絶而欧阳最盛初汉帝时鲁共王壊孔子旧宅得其末孙惠所蔵之书字皆古文孔安国以今文校之得二十五篇其泰誓与河内女所献者不同又济南伏生所诵有五篇相合安国并依古文开其篇第以古字冩之合成五十八篇其余篇简错乱不可复读并送之官府安国又为五十八篇作书传巫蛊事起不得奏上私传其业于都尉朝朝授胶东庸生谓之尚书古文之学而未得立后汉扶风杜林传古文尚书同郡贾逵为之作训马融作传郑亦为之注然其所传惟二十九篇又杂以今文非孔旧夲自余絶无师说晋世秘府所存有古文尚书经文今无有传者及永嘉之乱欧阳大小夏侯尚书并亡济南伏生之传唯刘向父子所着五行传是其夲法而又多乖戾至东晋豫章内史梅始得安国之传奏之而又阙舜典一篇齐建武中呉姚方兴于大航头得其书奏上比马郑所注多二十八字扵是始列国学梁陈所讲有孔郑二家齐代惟传郑义至隋孔郑并行而郑氏甚微自余所存无复师说又有尚书逸篇出扵齐梁之间考其篇目似孔氏壁中书之残缺者故附尚书之末
　　汉儒不见古文唐虞建官惟百郑康成乃云有虞氏官六十以不见古文尚书特见今文尚书也如娄敬说高祖有八百诸侯之语仲舒说武帝有白鱼流乌之辞刘歆作三统有丙午还师之言与今人所读书不同盖今人所读乃古文也【臯陶迈种徳徳乃降虞书之辞也左氏以为夏书雄谓酒诰之篇脱简也班固谓刘向以古文校欧阳大小夏侯三家经文酒诰脱简一召诰脱简二礼经举咸有一徳为尹吉举君牙为君雅司马子长谓盘庚三篇为帝辛时事以文侯之命为晋重耳时事郑康成以征为臣名以旅獒为酋豪夏侯亦以嵎夷字为嵎鉄】
　　百二篇西汉时又有百两篇出于张霸分析合二十九篇以为数十又采左氏传书叙作为首尾凡百二篇文意浅陋成帝以中书【中书天子所蔵之书也】校之非是后以弟子樊并谋反黜其书而百两先废
　　疑古十条虞书羙放勲云克明俊徳而陆贾新语又曰尧舜之民比屋可封按春秋传云高阳髙辛氏各有才子八人谓之元凯尧不能举帝鸿氏少昊氏颛帝氏缙云氏有不才子俱称四凶而尧亦不能去斯则当尧之时小人君子比肩齐列善恶不分论语云舜举咎繇不仁者逺则当咎繇未举不仁甚多又安得谓之克明俊徳比屋可封乎其疑一也　尧典序云将逊于位逊于虞舜按汲冡琐语云舜放尧于平阳山海经谓放勲之子为帝丹朱斯则尧之授舜其事难明谓之逊国真虚语耳其疑二也　虞书舜典又云五十载陟方乃死注云死苍梧之野按苍梧者扵楚则川号汨罗在汉则邑称零陵地总百越山连五岭地气歊瘴虽使百金之子犹惮经履其途况扵万乘之君而廵幸其国其疑三也汲冡书云舜放尧帝于平阳益为啓所诛又曰太甲
　　杀伊尹文王杀季歴语异正经世人多不之信也若唘之诛益亦犹晋之杀元乎若舜禹相代事业皆成惟益覆车伏辜夏石亦犹元逊司马而致杀身之祸乎其疑四也　汤诰曰汤伐桀战于呜条之野又云汤放桀于南巢惟有慙徳而周书商祝篇称桀逊汤王位墨子曰汤以天下逊务光而使人说务光遂投清冷之泉而死汤乃即位然则汤之饰逊伪迹甚多考墨家所言雅与周书相防书云慙徳其疑五也　按武王为泰誓数纣过失亦犹近代之有吕相为晋絶秦陈琳为袁檄魏欲加之罪也能无辩乎而后来诸子乘其伪说竞列纣罪故孔子曰桀纣之不至是班生曰安有据妇人临朝刘向又曰桀纣不至扵是自古言辛癸之罪将非厚诬者乎其疑六也　微子之命曰杀武庚案禄父即商纣之子也合谋二叔徇节三监虽君亲之怨不除而臣子之诚可见考诸名教死生无慙苟以功业不成便以顽民为目如是则夏少康伍子胥亦当迹丑徒编名逆党乎其疑七也　论语曰大哉周之徳三分天下有其二犹服事商按尚书云西伯戡黎商始咎周夫姫氏爵乃诸侯而輙行征伐此则春秋荆蛮之灭诸姫论语季氏之伐颛臾也按其书曰文王受命称王有商犹存而王号遽立此即春秋楚及呉越僣号而凌天子也姫之事商当比马之臣魏必称周徳之大不亦虚伪其疑八也　论语曰泰伯可谓至徳三以天下逊按吕氏春秋所载云云斯则太王钟爱厥孙欲立其父泰伯年居长嫡地实妨贤虽欲勿逊君亲其立诸原泰伯毁兹玉体从彼祝髪者本以外絶嫌疑内懐猜忌夫子羙其因病成逊转祸为福斯则当矣如云至徳无乃谬为其誉乎其疑九也　尚书金縢篇云管蔡流言左传云周公杀管叔而放蔡叔爱王室故也按尚书君奭序云召公为保周公为师相成王为左右召公不恱斯则旦行不臣之礼挟震主之威迹居疑似虽奭犹懐愤懑况彼二叔侧闻异议能不懐猜周公遽加显戮扵友于其义薄矣而诗之所述用为羙谈何哉其疑十也
　　宋朝开寳尚书释文九年二月翰林李昉知制诰扈李穆上初准诏校定尚书释文乃诏以大宋开寳新定冠其题刻板颁行陆徳眀释文用古文尚书故命国子博士判监周惟简与太子中舎陈鄂重修定焉
　　仁宗洪范政鉴康定元年仁宗制以示辅臣
　　英宗钦明殿洪范屏治平三年六月壬子改清居殿曰钦明殿命直龙圗阁王广渊书洪范一篇扵屏时帝谓广渊曰先帝临御四十年天下承平得以无为朕方属多事岂敢自逸故命此殿名因访广渊论洪范得失对以张景所得最深以景论七篇进复召对延和曰景所论过先儒逺矣以三徳为驭臣之柄尤为善论朕遇臣下常务谦柔聴纳之间则自以刚断此屏置之左右岂特无逸之戒赐广渊御纸笔墨黄金等
　　仁宗迩英殿无逸圗皇祐四年十二月甲午尚书工部郎中知制诰王洙起居舎人知制诰蔡襄上所书无逸孝经圗初侍讲杨安国书无逸篇扵迩英阁之后屏上曰朕不欲背圣人之言当书置之左后又命侍读丁度取孝经天子孝治广要道至徳四章对为右圗令襄书无逸洙书孝经既又命翰林学士承旨王拱辰为一圗焉
　　真宗龙圗阁尚书圗祥符二年九月二十六日召宗室观于龙圗阁因览尚书圗
　　髙宗无逸图绍兴五年亲冩无逸篇为圗以掲扵讲筵
　　续书类
