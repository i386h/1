<!-- { "loadSidebar": true } -->
　　其外五百里曰侯服【侯候也斥而服事】百里采【供王事不王一】二百里男邦【男任也】三百里诸侯【同为王者斥】　又其外五百里曰绥服【服王者之政教】三百里揆文教【度王者文教而行之】二百里奋武卫【奋武卫天子所以安也】　又其外五百里曰要服【要束以文教】三百里夷【守平常之法】二百里蔡【蔡法也法三百里而差简】　又其外五百里曰荒服【言荒又简略】三百里蛮【以文徳蛮来之不制以法】二百里流【流移也言政教随其俗】
　　商助法
　　殷以天子之地百里之内以供官千里之内曰甸以为御千里之外曰流设方伯以为属公田借而不税七十而助是以其求也寡其供也易降及辛纣暴虐厚赋以实鹿台大敛以积巨桥
　　周武王贡法
　　武王伐商而有天下发其财散其粟于是分九畿侯畿贡祀物　甸畿贡嫔物【任嫔以女事贡布帛】　男畿贡器物【任工以饬材事】　采畿贡服物【丝纩也】　卫畿贡财物【龟贝之具】　蛮畿夷畿贡货物【丝采】　镇畿番畿以其所贵寳为贽
　　成周国中之征
　　司徒之职以嵗时登其夫家之众寡辨其可任者国中自七尺以及六十野自六尺以及六十有五皆任之其舍者国中贵者贤者能者服公事者老者疾者皆舍以嵗时入其书
　　成周任地之法
　　凡任地国宅无征园防二十而一近郊十一逺郊二十而三甸稍县都皆无过十二唯漆林之征二十而五凡宅不毛者有里布田不耕者出屋粟凡民无职事者出夫家之征【不毛谓不树桑麻也罚以二十五家之泉空五者罚以三家之税夫税者百亩之税凡税者出士徒车辇给繇役】国中及四郊之人民六十之数以任其力待其政令以时征其赋
　　成周任民之法
　　任农以耕事贡九谷　任圃以树事贡草木　任工以饬材事贡器物　任商以市事贡货贿　任牧以畜事贡鸟兽　任嫔以女事贡布帛　任衡以山事贡其物任虞以泽事贡其物
　　成周立赋税之名
　　因其比邻以五人为伍五伍为两四两为卒五卒为旅五旅为师五师为军以起军旅以作田役凡役人嵗不过三日任其土所以纪地宜也分五服设九畿所以别逺近也五人为伍所以知众寡也因井庐以定赋税谓公田什一及工商衡虞之人也赋谓供车马兵甲七徒之役充实府库赐予之用税给社稷宗庙百神之祀天子奉养百官禄食庶事之费皆因其所工不求其所绌农人纳其获工女効其职是以黔首安本而易赡农足而工有余也
　　成周九赋九式九贡之法
　　周公作周官而理财之法益详以九赋敛财贿【邦中四郊邦甸　家削　邦县　邦都　闗市　山泽　币余】
　　以九式均节财用【祭祀　賔客　防荒　羞服　工事币帛　刍秣　匪颁　好用】
　　以九贡致邦国之用【祀贡　嫔贡　器贡　币贡　材贡　货贡　服贡　斿贡　物贡】
　　皆属于天官冡宰小宰致邦国九贡九赋九式之贰以均节财用又有太府受其货贿之入凡颁财以法式授之外府掌邦布之出入以待邦之用内府掌贡赋之货贿以待邦之大用职内则掌邦赋之入职嵗则掌邦赋之出其理财之官可谓众矣
　　贡助彻之名
　　孟子夏后氏五十而贡商人七十而助周人百亩而彻其实皆什一也　古之取民贡助彻三法而已校数嵗中以为常是为贡一井之地八家皆私百亩同治公田是为助不为拘俟嵗之成通以什一之法取于百亩是为彻【吕东莱】
　　夏后氏五十而贡商人七十而助周人百亩而彻彻者彻也盖兼贡助而通也方里而井井九百亩八家皆私百亩其中谓公田所谓九一而助也国中什一使自赋则用贡法矣此周人所谓彻也
　　鲁宣税亩
　　鲁宣十五年初税亩公羊传曰初者何始也税亩者何履亩而税也初税亩何以书讥何讥尔讥始履亩借古者曷而税也何讥乎始履亩而税古者什一也为什一而借什一天下之中正也什一而颂声作矣左氏之非私也杜预云公田之法十取其一今又履其余亩复十取其一故哀公曰二吾犹不足遂以为常故曰初成公丘甲
　　左传成公元年三月作丘甲　【周礼九夫为井四井为邑四邑为丘十六井出戎马一疋牛三头四丘为甸甸六十四井出长毂一乗戎马四匹牛十三头甲士三人歩卒七十二人此甸所赋今鲁为齐难议重敛】
　　哀公田赋
　　哀公十二年春用田赋　【田谓一井之田赋者敛取其财物也言用田赋者汉家分民赋以田为率矣　言井者城郭里巷亦有井嫌悉赋之礼税民公田不过什一军赋十井不过一乗哀公外慕强呉空尽国储故复用田赋过什】
　　魏文增赋
　　孝公十二年初为赋纳商鞅説壊井田开阡陌制贡赋之法
　　始皇収大半之赋
　　始皇建守罢侯贵以自奉提封之内撮粟尺布一夫之役尽专于已徂春歴秋徃还万里是所得者至寡所失者至大人用无聊海内咸怨夫夏之贡殷之助周之借皆十而取一盖因地而税秦则不然舍地而税人故地数夫盈其税必备是以贫者辞赋役而逃逸富者务兼并而自若加之以内兴功作外攘夷狄収大半之赋发闾左之戍竭天下之资财以奉其政犹未足以赡其欲也二世承之不变其失反更益之海内愁怨遂用溃畔汉田租
　　田有租非古法也自阡陌行而田始有租矣秦初収天下大半之赋汉氏兴而量吏禄度官用以赋民于是十五税其一文帝世始时行赐租之令至十三年之六月乃尽除而不収焉及景帝元年始行半租之令至其明年则又有三十税一之令矣故终汉家皆三十税一者自景帝始乎其后虽有权益田税之说而竟不行然亦衰世之政欤要之汉田大率以寛租为意故流民免而新田则稍入运租之民又时贷焉若夫田租之外又有藁税又有计百物之铢两则其弊政也
　　十五税一减田租十五税一邓展注曰汉家初十五税一俭于周十税一也中间废今复云也如淳曰秦作阿房之宫収大半之赋遂行至此乃复十五税一师古曰邓説是也【惠纪】　汉兴民失作业天下既定民无盖藏髙帝于是轻田租十五税一量吏禄度官用以赋于民赐租文帝二年诏云今兹亲率羣臣农以劝之其赐天下民今年田租之半　十二年诏曰且吾农民甚苦而吏莫之省将何以劝焉其赐八年农民田租之半【并文纪】　宣帝甘露二年赐民无出今年租　本始元年五月赐天下租税勿収【并宣纪】
　　除租文十三年六月诏曰农有租税之赋其除田之租税【文纪】　景帝元年令半田租【本纪】
　　三十税一孝景二年令民半出田租三十而税一也【食货】莽下令曰汉代减轻田租三十而税一常有更赋疲癃咸出而豪民分田却假厥名三十实税五也
　　权益田园税成帝赐方进朕惟往时之用与今一也君不量多少奏一切增赋税城郭堧及园田过更张晏注曰一切权时也堧城郭旁地园田入多益其税也【翟方进传】
　　赀不过三万免平帝时天下民赀不满二万及被灾之郡不满十万勿租税
　　行所过免元封元年行所廵至博奉髙蛇丘歴城亢父民田租逋赋货已除　四年赐汾隂夏阳中都三县及杨氏毋出今年租赋太初四年夏四月赦天下行所过毋出田租【本纪】　神爵元年诏赐行所过毋出田租【宣纪】初元四年三月幸河东祠后土所过毋出租赋　永光元年幸甘泉郊泰畤所过毋出租赋【元纪】　永始四年幸河东祠后土赐所过毋出田租【成纪】
　　初郡免武帝时初置郡十七以其故俗治无赋税【食货】灾郡免元帝时于定国爲丞相责以职事曰民田有灾害吏不肯除収趣其租以故重困【定国传】　昭帝即位二年秋八月诏曰往年灾害多今年蚕麦伤毋令民出今年田租【昭纪】　本始三年大旱郡国旱甚者民毋出租税【宣纪】　四年诏地震破坏甚者勿収赋租　元康二年五月诏令郡国被灾甚者毋出今年租税【并宣纪】初元元年关东谷不登民多困乏令郡国被灾害甚者毋出租税　二年诏郡国被地动灾甚者毋出租赋【并元纪】　建始元年十二月郡国被灾什四以上毋収田租【成纪】　哀帝诏他郡国灾害十四以上民赀不满十万皆毋出今年租赋　平帝时天下被灾之郡不满十万勿收租税【本纪】
　　给军免二年蜀汉民给军事劳苦勿复租税二嵗假田免初元元年江海陂湖园池属少府者以假贫民勿租赋
　　新田稍入武帝时河东渠田广予越人令稍入稍渐也贷逋租成帝建始二年诸逋租赋所振贷勿収又河平四年【成纪】
　　藁税已奉谷租又出藁税【贡禹传】
　　田税外有杂税除其租铢之律师古曰租税之法皆依田亩不杂计百物之铢两【贡禹】
　　汉山泽园池税
　　古者山泽与民共财而台池苑囿之与民共乐刍荛雉兔皆得以往者亦以天地之财非人主所得私也而所谓虞衡之设者要以理之使不咈生之使不息以为天下不可胜用而已此所谓禁民为非之义也举而税之其自战国之君始乎杀郊闗之麋鹿如杀人之罪据天地之有以私人主之身而又立法以征之与民共财此意其替矣哉　汉之山泽园池之租本以给供养而少府掌之其后仿古虞衡之意而置水衡方始取少府之所谓山林苑囿之税而付水衡以平之然他日犹有江海陂池属少府者而海丞果丞犹掌之于少府之下则亦尽之也惟文帝时稍弛其赋而后世犹有増益其税而故为六筦之令其増预行废固有时节
　　少府掌山海池泽税百官表少府掌山海池泽之税以给供养师古注曰大司农供军国之用少府以养天子也　山林池苑税水衡都尉应劭曰古山林之官曰衡掌诸池苑故称水衡师古曰衡平也主平其税入又曰水衡掌山林苑池
　　海丞果丞平帝时置少府海丞各一人师古曰海丞主海税果丞主果实
　　弛赋文帝时六年大旱蝗令诸侯无入贡弛山泽　取出泽者有税初设六筦之令诸采取名山泽众物者税之【王莽】
　　魏武帝初平袁氏以定邺都令収田租以粟四升户绢二疋绵二斤余皆不得擅与
　　晋食货志晋武帝平呉之后制户调之式丁男之户嵗输绢三疋绵三斤及女次丁男为户者半输　晋成帝时权赋民男丁嵗谷三斛女半之疾病又半之户调绢不过数丈绵数两事少役希民多富实新附者皆给复除【通鉴】
　　北齐田制未娶者输半衣租调有妻者输一床无者半床阳翟一郡户至数万籍多无妻有司劾之帝不许由是奸欺尤甚户口租调十已六七清河三年定令乃率以十八人受田输租调二十充兵六十免租役六十六还田免租调率人一床调绢一匹绵八两凡十斤绵中折一斤作丝垦租二石义租五斗奴婢准良人之半牛调二丈垦租一斗义租五升垦租送台其义租纳郡以备水旱
　　后周文帝覇府初开制司赋掌赋均之政令凡人自十八至六十四与轻疾者皆赋之其赋之法有室者嵗不过绢一匹绵八两粟五斛丁者半之其丱桑土有室者布一匹麻十斤丁者又半之丰年则全赋中年半之下年一之皆以时征焉若艰防札则不征其赋司徒掌力役之政令凡人自十八至五十九皆任力役丰年不过三旬中年则二旬下年则一旬起徒役无过家一人【通典】
