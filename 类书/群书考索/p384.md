<!-- { "loadSidebar": true } -->
　　举主改官之弊今议者以举主转官为进贤此不知其弊之深也大凡善恶之人各以类聚故守亷谨者各举清干之人有赃污者各举贪浊之人好狥私者各举请求之人性庸闇者各举不才之人朝廷不问是非但见举主数足便与改官则清干者进矣贪浊者进矣请求者进矣不才者亦进矣混淆如此便可与进贤之法乎连坐举主之法非圣人之所以不责人之所不能者得以深责乎人之所能也后之立法者异于是责人以其所不能而其所能者不深责也宋朝自祖宗以来责有荐举除授之目仍列举主姓名或在官贪浊不公柔懦不理职务废阙处断乖违并量轻重连坐且夫人之难知自尧舜病之矣今日为善而明日为恶犹不可保况于十数年之后其幼者已壮壮者已老而犹执其一时之言使同被其罪不已过乎故曰今之法责主以其所不能者谓此也
　　荐举为国非为己张安世尝有所荐其人来谢大恨以为举贤达能岂有私谢耶羊祜所进达之人皆不知所由尝曰拜官公朝谢恩私门吾所不取也狄仁杰荐张柬之又荐姚崇等数十人率为名臣或曰天下桃李尽在公门曰荐贤为国非为私也孙抃荐唐介吴中复为御史或曰君未尝与二人相识而遽荐之曰昔人耻呈身御史今岂求识面台官娄师徳荐狄仁杰仁杰亦不知王旦举孝行简行简亦不知此举人不以为己恩者也左雄荐周举为尚书既而雄举冯直不当举即以举劾雄此为人所举不以己而受其恩者也或问报国孰为大曰荐贤为大竭一身之智力其效少竭众人之智力其效多
　　宋朝有择举主察举人责举主之法择举主于未用之先察举人于方用之始责举主于己用之后此祖宗之良法也咸平初上语李至曰凡所举官多闻谬滥不若先择举主此择举主法也太平兴国之诏曰九品之贱一命之微未尝专望于有司必须召对于便殿此察举人法也干徳之诏曰除授之制书举主姓名或不知举者并连坐之此责举主法也择之于其先则人知所劝责之于其后则人知所惧天子又于其中而致察焉则其权又不专在有司矣祖宗朝举京朝官委之苏易简陈恕举御史委之乐黄知自陈微谓其人足以堪是选也今之达官不能皆伟人一当其任例可拣挍亷谨者举清干赃污者举贪浊比之匪人如荐贤何祖宗朝髙惠连之绩用面授朝官张祥之自新授以令长此皆亲得于顾问者也今之班引特为文具去黼座于数十步之外听唱姓名而已旅进旅退何以知人若乃连坐之法则祖宗之所严而今日之所寛也昔卲余庆受誓戒不及犹劾举主卲煜举非其人已经数宥犹至停官其法之严也如此虽曰改节中变许自陈首而又有不在陈首之限者今也不然罪犯已着不可庇防举主乃以陈首而免连坐不罚而惧能几何人三法皆壊而荐举之弊有不可胜言者矣窃尝因贾黯之言而深思焉旧制荐人不限员数自张易所举猥多乃始限之旧制常参官得论荐其后常参官不许论荐旧不以在任及所统属皆得论荐其后须在任及统属方许论荐是向之法疎而后之法密矣然天圣中改官者止数十人皇祐中已六七十人至于治平则三倍其数法之疎者其数省法之密者其数増此其故何哉大抵有勅举有限举勅举主者阙其人则举不阙则不举也限举者每岁有举虽不阙亦举也祖宗时阙令长则诏举令长阙幕职则诏举幕职阙京朝官则诏举京朝官士大夫终身所举一二人而已故可以选可以责天子亦可以阅视自夫监官郡守岁举限员不问贤否但欲充数一人之身更六七任则所举不胜其众虽欲行三者之法乌得而行之限举不可行勅举不可复善谋国者亦付之无可奈何而已矣噫荐李师锡者凡三十余人擢之不次可也而上与循资贾积善史用昭歴任书考荐之者无一人终身选调可也而特以京官与之祖宗权衡固有出于是法之外者神而明之存乎其人
　　荐举得人吕防正之册备尽人才陈述古之藁皆天下名士先正知人之明荐人之公得人之盛如此哉大抵祖宗盛时公道着明大臣知荐贤报国而已士大夫知行己律身而已上以公取下以公进一毫之私心不预焉恩自己出王公曽尝恶焉谢恩私门吾所不敢曽其今之师德欤曹彬之荐其子祈奚之于子也吕防正之荐其侄谢安之于幼度也范仲淹尝攻吕夷简而夷简复荐仲淹唐介尝劾文彦博而彦博复荐唐介此乔元之于陈球解狐之于荆伯栁也刘安世以不通温公之书而被擢则恬退者进张师徳以两诣王相之门而见却则奔竞者退论荐如此尚何议然则被荐者如之何曰范仲淹之于晏殊每以不称为羞若此者可以受所荐矣未被荐者如之何曰吕舜从尝谓勤于职事乃所以求知若此者可以得所荐矣噫荐人者不私所荐被荐者不负所荐未被荐者不干所荐又乌有荐举之失实哉故愚不敢以任法论祖宗而以任人论祖宗举人乃所以为贤己贤不及贤也己贤而举人之贤斯贤矣己能未为能也己能而扬人之能斯能矣陈述古襄之侍经席也所荐之士自司马君实而下三十余人皆贤能之士也呜呼盛矣其后髙宗绍兴元年求贤手诏亦举陈襄荐贤事
　　赵普坚荐二人普之相太祖也尝为其事择官普列二人姓名以进太祖不肯用他日又问复以进又不用他日又问复以进太祖太怒裂其奏掷殿陛上普色不动搢笏带间徐拾碎纸袖归中书则补辑之复以进太祖大悟终用二人
　　限日举贤庆元六年臣僚申请述孝宗之训明诏两省侍从台谏之臣限三日各举一二员谓严三日之限所以杜臣下请托之私奉圣防依仍不许宰执台谏侍从亲戚子弟交荐
　　改官李垕进卷云初选人之未改京官也但以积考序进虽有保举课试之式进者不必皆由此途真宗益谨课试多所升黜而保举之诏又数下进者稍繁矣大中祥符三年始募幕职州县官须三任六考始得论荐被保举者或一二人或三四人亟加迁擢执事颇恶其滥命自今待及五人始以名闻自明道后则又裁定内外臣僚岁举官数文臣自待制至御史武吏自观察至诸司副使各有等级不许辍过而被举者非其本部监司按察司不听磨勘其法制颇详宝元末因上封事者言磨勘京官者必六考以上而尝犯罪者加一等选人六考而改官实起于此庆厯初更命诸州视邑之多少荐举差等而守将始有限矣皇祐初更命监司以所部多少剧易之差为举人之数寻复裁定举京官数而部刺史之举始有定限矣
　　举官额天圣数十人绍兴百四十人孝宗朝百二十人为是真宗行三年磨勘之法皆可积考而进无贤愚之别故自真宗以来改官之制不得不限其举官
　　选举
　　王制命乡论秀士升之司徒曰选士司徒论选士之秀者而升之学曰俊士乐正崇四术立四教顺先王诗书礼乐以造士夫乐正论造士之秀者以告于王而升诸司马曰进士司马辨论官材论进士之贤者以告于王而定其论论定而后官之
　　周礼闾胥书其敬敏任恤族师书其孝弟睦婣有学者党正书其徳行道艺州长正月之吉考其徳行道艺而兴贤者能者乡老及乡大夫帅其吏以礼礼宾之厥明乡老及乡大夫献贤能之书于王王再拜受之登于天府内史贰之此谓使民兴贤出使长之使民兴能入使治之
　　汉唐制度选举之法一变而为辟举再变而为限年三变而为中正四变而为年停五变而为科目自隋始置进士科而唐因之其科目之不一而明经进士尤贵其得人已盛可为后世之良法也古之所谓乡举里选犹曰乡里之举选云尔唐则不然举以礼部谓之贡举选以吏部谓之铨选其名同其事异而其意于古有合茍循其制而善用之虽古所以取士之方何以加是哉汉初为辟举之法限以四科一曰徳行二曰经学三曰明法四曰任事要知本末具举此其意又与周官考其徳行道艺而宾兴之岂遽相逺然而举之于郡国而任之于王朝其初天下畏法莫敢缪举而不举者有罚其后举者猥滥而妄举者有罚则狥私忘公之弊已形矣左雄为限年之法但使诸生试学文史试章奏一切责之以课试而贡举之渐兴也当是时胡广张衡已议其非以为诏举孝亷一以能诵章句节奏按为限是为捐本而忘末而魏氏之兴遂立九品之法州郡皆置中正以定其选其取士之意本欲合之于古以徳行为先而其弊乃至于纯任阀阅不论贤愚故刘毅云上品无寒门下品无世族晋宋循袭莫之革弊夫以名求之则中正之选岂不合古然流弊之甚歴代厌苦反不若左雄课试之法行之十年号称得人然则善法古者又何必徇其区区之名也九品之弊权归吏部刘毅云一吏部两郎中而欲究竟人物何异以管窥天而求其博于是崔亮为停年格士无贤否专以解日月为断谓之年劳甄陞踵而行之史谓魏之失才自亮始然其法亦因时制尔夫岂得已哉崔亮年停之法即裴光庭之循资格也于时为讥于今为用是亦乌可少哉观亮与甥刘景安书亦以激于中正之弊而为此尔故格法创于魏科目兴于唐皆所以救中正之弊也陈黯曰进士科目自汉至唐为擢贤真知言哉
　　唐选举之弊当唐之时言其选举之弊一曰不求徳行而第考文章之末艺以为非古薛登曰古之取士必考素行之原询乡曲之誉汉世求士亦观其行硕文效试官武阅守御刘峣【通鉴作刘晓上元元年】国家以礼部为考试之门考文章于甲乙故天下驱驰于才艺不务徳行杨绾请因古制县令举孝亷于刺史刺史升之礼部桞冕言文章之士不根教化进士以诗赋取不先道理明义以墨义考试不举儒术选人以书考殿最不尊人物各有旨义着于史集以此知本者然而不考其所以变之之由则亦不足以为义也古者天子自治者王畿千里之外即为封建其王城二百里之外又责之都鄙之长则天子所治者六乡六遂二百里之间耳当此之时四民皆世其业无越乎分守其比闾之民修其徳行而书之乡大夫者又非有后世骤贵峻拔之防固亦无所觊觎而其心术纯一毁誉自不相冒乡遂之官下视所伍伍相联朝夕相习可以指数而心喻又不难乎考察下汉而郡国杂置然其僚佐皆自辟除常岁所贡率二万口贡一人不过一二百人而止以天子之朝公卿之重一岁之久按郡国所推荐一二百人之贤否进退虽在数千里之外亦无难者自汉武稍稍裁抑侯国秩二千石不许擅授魏晋而降权益内移故有勅用州簿郡功曹者至于隋制则一命以上之官皆由朝授由是朝授岁选动以万计而后世爵禄益贵奔竞成习欲以无形之徳行不可凭之毁誉人人察之而冀其有得岂不难哉魏之中正曷尝不以徳行为本而流弊之甚后代苦之要知封建不立世禄不行郡县之权悉归朝廷而欲效古贡士之常制不可得已故科目兆于汉兴于隋着于唐而备于宋朝此诚擢贤之路也诚使收之以贡举格之以法律而分置之朝廷与州县严为考绩之法而徐攷其后岂不合于唐虞所谓敷奏以言明试以功之良法哉而奚遽不足以得其徳行之实也哉又奚至于舍本而徇末也哉
