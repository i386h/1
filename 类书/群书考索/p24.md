<!-- { "loadSidebar": true } -->
　　汉艺文志曰昔仲尼没而微言絶七十子丧而大义乖故春秋分爲五诗分爲四易有数家之传愚因是以考诸经不能无説于此盖自易太卜掌三易之法【皆出于伏羲】一曰连山【伏羲】二曰归藏【黄帝】三曰周易【文王】其经卦皆八其别皆六十有四今艺文志云伏羲画八卦文王重六爻孔子爲彖象系辞文言之属人更三圣世歴三古所谓周易者然也及秦燔书而易独以卜筮存惟失説卦三篇后河内女子得之亦可谓全书矣然刘向以中古文校之惟费氏之经与古文同而孟梁丘之经则未免有无咎悔亡之脱畧及晋太康之世汲冢所得易经虽与周易上下经合而繇辞则异汲冢之书固不可尽信而孟梁丘之易则自商瞿子木传之田何者也乃复有参差焉何哉汉艺文志载易经十有二篇顔师古以爲上下经及十翼故有十二篇自费氏始以卦象文言杂入卦中而陈元郑康成之徒皆学于费氏故十二篇之易遂亡王弼分爻之象辞各附当爻而古经遂不可复矣至于三易之名爲杜子春之説则以连山爲伏羲归藏爲黄帝爲郑康成之説则以连山爲夏归藏爲商孔颖达之作正义则以连山氏爲神农归藏氏爲黄帝其可不折衷于此欤归藏汉初已亡按晋中经有之惟载卜筮隋艺文志有归藏十三卷冠于周易之首以本卦尚存姑备商之缺云自孔子讨论坟典而所谓三坟之书在伏羲氏【天皇】则曰三坟君臣民物隂阳兵象八者而已在神农氏【人皇】则曰气坟归藏生动长育止杀八者而已在黄帝氏【地皇】则曰形坟天地日月山川云气八者而已三坟之目见于孔安国而汉艺文志已不载本朝元丰中毛渐因奉使西京得之其中姓纪一篇皇策一篇政典一篇嗣征引政典孔氏注乃谓夏后爲正之典籍今正典之文颇合岂僞邪馆阁书目云皆依托也夫子防自唐虞以下而典谟训诰誓命之文足书百篇此所谓书者然也奈何秦火之余济南伏生【汉文帝时能尚书者天下无有命伏生治之老不能行诏错往受之】以口授晁错而教于齐鲁之间者不过二十九篇而已孔安国得古文尚书于孔氏之壁者比之伏生增多二十五篇安国始定爲五十八篇作传而汉艺文志乃曰尚书古文止五十七篇郑康成序赞以爲安国所定之书后又亡其一篇与安国之序不能相合刘向所校欧阳夏侯三家之经比之古文多有脱异此盖伏生所传之本而马融郑康成所作尚书传注如隋志所载乃云杂以经文非孔氏旧本盖孔氏之书以巫蛊之事不复以闻逮至后汉其本遂絶间有见于经典者诸儒皆谓之逸书王肃亦注今文尚书而与古文孔传相类或肃私见其本而秘之乎晋元帝时豫章内史梅赜始以孔传奏上而独阙舜典乃取王肃之尧典分而续之【自慎徽以下分之】陆德明释文云今之舜典乃王肃本也自是欧阳夏侯之学马郑王肃之注皆废而古文独行于世矣【即孔传也】若乃无偏无颇洪范之旧文也唐元宗以声不恊语【此乃唐今文尚书】改而爲无陂又命卫包易古文以从今文【天宝三年】犹未害也彼汉之张霸乃爲百两之篇文意浅陋刘向校之非是遂黜其书则何爲僞妄若是哉有如汉宣帝时河内女子得泰誓献之与左氏国语孟子所用泰誓不同汉魏诸儒因疑其谬而齐建武中姚方兴亦造孔传舜典自言得之大航当时集议咸以爲非而隋之刘光伯【炫】乃取以列诸本第人遂以爲舜典之篇出于姚氏此盖隋志及史通之所载者其真僞不待校而明也以至汲冢古书出于晋【武帝咸宁五年汲郡人盗掘魏襄王冢得竹简小篆古书十余万言藏于秘府】而荀勉撰次以爲中经而后啓之杀益太甲之诛伊尹共伯之名和则与经传甚戾又有尚书逸篇出于齐梁之间考其篇目似孔壁之残缺者隋艺文志载之尚书之末果可信乎自三百五篇之诗删于夫子更歴嬴秦其书获全得非以讽诵不独在于竹帛盖于汉而后有齐鲁韩毛之学此诗之所以分爲四也然齐诗至魏而亡鲁诗至西晋而亡韩诗虽存无传之者惟毛诗郑笺至今独存自左氏爲春秋传【三十卷鲁太史】而公羊【十一卷名髙齐人】谷梁【十一卷鲁人名赤】相继爲之后复有邹氏【十一卷】夹氏【十一卷】之传而邹氏无师而夹氏未有其书亦得以并名于世此春秋所以分爲五也然惟左氏之晋杜预而爲之集解至隋而盛行公羊谷梁浸微今殆无师说矣若乃礼之书自秦而后缺坏爲甚髙堂生传士礼十七篇而河间献王又得古礼五十六篇记百三十一篇【出郑氏六艺论经典释文所引】其十七篇髙堂生所传同而字则多异其外则逸礼是也至刘向考校经借因而第之戴德删其烦重合而记之爲八十五篇谓之大戴礼戴圣又删大戴之书爲四十六篇谓之小戴记汉末马融遂传小戴之学融又是月令明堂位乐记合四十九篇卽今之礼记是也髙堂生所传士礼卽今之仪礼也礼记之作出自孔氏然正礼残缺无复能明故范武子不识殽烝赵鞅及鲁君谓仪爲礼至孔子没七十子之徒其撰所闻以爲记而月令则吕不韦所修王制则汉愽士所录缁衣公孙尼子所撰盖非复古之全书矣秦始王深恶周官至于汉武帝开献书之路周官一经旣出于山岩屋壁之间而复入于秘府五家之儒莫得见焉其后刘向校理秘书始得著录然亡其冬官一篇乃以考工记足之隋志又云河间献王以千金求冬官不可得遂足以考工当时诸儒共排以爲非是刘歆独识之后又有杜子春者能通其读而郑众贾逵之徒皆传其业焉然隋志以爲河间献王得周官五篇缺冬官一篇而六艺论则以爲周官壁中所得六篇而同异旣未可知盖非古之全经矣至于汉艺文志所载孝经古文有二十二篇之分而字读皆异至刘向典校经籍除其烦惑以十八章爲定论语古文有二十二篇之别而齐鲁二家篇目又别不同析尧曰以为从政分子张爲二篇是古论之殊也增问王与知道是齐鲁之异也后张禹从鲁论二十篇爲定而诸儒多爲之注齐论遂亡古论志无师説然考之当时论语之传授齐则有王吉贡禹之俦鲁有龚奋萧望之张禹之属【前艺文志】而孝经又有后苍翼奉辈相传以名其家此所以不絶于后世欤虽然经固出于圣人也乃若辅翼而推明之则诸儒之功焉自西汉之后其拟其续之者有其人矣雄之太王长文之通言是所以拟乎易也【晋著书四卷名通言有文言卦象时人比之太可用卜筮】孔衍删取典言而作汉尚书白居易作汤征篇以补逸书王通取汉之制诰志策而谓之续书【起汉魏尽晋中书百二十篇以续古尚书后亡其序有录无书者十篇孙王勃补缺遗定着二十篇】陈正卿【唐】纂汉唐以来诏策章疏而爲续尚书是所以拟乎书也束晢之补亡六篇王通之续诗以备六代而有化政颂叹之名是所以续乎诗也魏证之类礼是又续乎礼者也习凿齿之【晋时人】汉晋春秋始光武而终晋愍王文中之元经首太熙而正开皇孔衍之汉春秋檀道鸾之晋春秋韦述吴兢之唐春秋此又欲续乎春秋者也其传而训释之者亦有其人矣以言乎易则崔彖之易林【后汉建武初六十四篇用决吉凶】王弼之大衍论魏尚书郎陆德明之文句义疏李鼎祚之集注裴通之易书王勃之周易发微以言乎书若伏生之大传刘向之洪范五行传说【向在成帝时乃集合上古以来歴春秋六国至周秦汉有祥瑞灾异】刘陶之中文尚书【东汉事】连祸福着其占验此类相从凡十一篇专爲凤兄弟设也牟长之尚书章句王肃之尚书释驳李颙之尚书新释以言乎诗则若郑康成之诗谱王肃之毛诗义驳杨义之辨异许叔牙之纂义【唐贞观时爲文馆直学士于诗礼尤防作爲十篇髙智周曰欲明诗者宜先读此】陆机之草木虫鱼疏杨嗣复之草木虫鱼图【唐开成中文宗命集贤院修撰诗草木虫鱼图并防物象大学士杨嗣复学士张次宗上之】以言乎礼则若马融之周官传【十一卷】傅元之周官评论【陈邵驳】戴圣之月令章句【十二卷】何承天之礼论【三百十卷】崔灵恩之三礼义宗【三十卷】丘敬伯之五礼异同张镒【唐】之三礼图【九卷】皇侃之礼记讲疏【百卷】贾公考之礼记正义【六十卷】而周礼仪礼又合爲之疏焉若春秋繁露则作于董仲舒春秋释例【攷众家谱第本爲传设】春秋长厯【脩成一家之学】则作于杜预春秋调人【左氏解也公谷皆爲经传中朱书以别之】春秋全综则作于刘兆【晋兆谓春秋二经三家殊涂诸儒之议纷然乃合三家之异取周官调人之义论其首尾使大义无乖有不合者取其长短以通之】春秋义函则作于于宝春秋纂例则作于髙重【文宗好左氏髙重时爲翰林学士乃分诸国名爲书艺文字春秋纂例四十卷是也】左氏解谊则作于伏防公羊注作于何休【休训释甚详而出周王鲁大体乖戾更注公羊多有新义】又注于王接谷梁集解作于范【惠帝时补尚书殿中郎常谓以谷梁未有善解遂沉思积年爲之爲世所重】而又作于徐邈春秋通例则作于陆希声【病诸儒执一槩是纷然故作此通理经趣】春秋三传总例则作于韦表微此则春秋之学也孝经义疏则作于皇侃孔颖达孝经制防【一卷】则作于唐宗【宗自注孝经诏行冲爲疏立于学官】广孝经则作于徐浩【乾元二年上计十卷】论语章句则作于张禹【以成帝好故作此以献】论语释疑则作于王弼注则作于韩愈注辨则作于张籍而贾公彦又爲论语孝经之疏此则论语孝经之学也若乃五经音训则作于晋之徐邈【孝武始览载籍招延儒学之士谢安举邈补中书舍人在西省侍帝虽不口章句然开释文义标明防趣故作此书学者宗之】九经师授谱则作于唐之韦处微【以学者薄师道不如声乐贱工能尊师故作此以诋其违】五经勾沉则作于晋之杨方【隋志云五经勾沉十卷方时爲髙梁太守积年方成】五经异评则作于晋之徐苗【苗家贫好学遂爲儒学宗】五经微防则作于唐之张镒六经外传则作于唐之刘贶九经要句则唐李适实譔之【睿宗时】六经法言则唐韦处厚等实爲之【穆宗时掇五经粹要二十篇】六经要言则唐崔郾等实爲之【敬宗时郾与髙重类爲十篇以便观省】五经精义则唐杨安国等实爲之【开元九年诏名曰云云】至于汉之五经则定于蔡邕杨赐之徒唐之石经定于髙重郑覃之属此又兼通诸经之儒也诸儒之功亦多矣而唐之刘子元乃独不然其作史通也于尚书论语则有疑古之十条于春秋则有五虚美十二未谕之论噫圣人之经而犹有疑焉亦足以知子元之学矣汉石经
　　邕爲东观议郎以经籍去圣久远文字多讹俗儒穿凿疑误后学熹平四年与杨赐韩説覃飏等求正定六经文字灵帝许之乃自书丹于碑使工镌刻石于太学之门外后儒晚学咸取正焉碑始立其观视及模写者车乗日千余两洛阳记太学堂前石经四部卢植熹平四年作尚书章句三礼解诂时始立太
　　学石经以正五经文字植上言愿诣东观专心研精合尚书章句攷礼记得失裁定圣典刋正碑文
　　唐石经
　　郑覃文宗时爲相以经籍刓缪士浅陋不能正建言愿与钜学共力刋讐准汉故事镂石太学示万世法诏可覃乃表周墀崔琳等是正其文刋于石文宗定五经镵之石张参等定正其讹文
　　仪礼
