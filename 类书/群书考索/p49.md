<!-- { "loadSidebar": true } -->
　　周庾信赵国公集序窃闻平阳击石山谷为之调大夏吹筠风云为之动与夫含吐性灵抑词气曲变阳春光回白日岂得同年而语哉柱国赵国公发言为论下笔成章逸态横生新情掞起风雨争飞鱼龙各变方之珪璧涂山之会万重譬以云霞赤城之岩千文文参厯象即入天官之书韵步丝桐咸归总章之观论其壮也则鹏起半天语其细也则蟭巢蚊睫岂直熊罴朝上层城抱日月之辉光焰宵飞南斗触蛟龙之气昔者屈平宋玉始于哀怨之深苏武李陵生于别离之代自魏建安之末晋太康以来雕虫篆刻其体三变人人自谓握灵虵之珠抱荆山之玉矣公斟酌雅颂谐和律吕若使言乖节目则曲台不顾声出操缦则成均无取而遂得栋梁文囿冠冕词林大雅扶轮小山承盖
　　老泉上田枢密书洵退居山野自分永弃与世俗日踈阔得以大肆其力于文章诗人之优柔骚人之清深孟韩之温淳迁固之雄刚孙吴之简切投之所向无不如意常以为董生得圣人之经其失也流而为迂鼂错得圣人之权其失也流而为诈有二子之才而不流者其惟贾生乎惜乎今之世愚未见其人也
　　上欧阳内翰书孟子之文语约而意尽不为巉絶斩刻之言而其锋不可犯韩子之文如长江大河浑浩流转鱼鼋蛟龙万怪惶惑而抑遏蔽掩不使自露而人望见其渊然之光苍然之色亦自畏避不敢迫视执事之文纡余委备往复百折而条达疎畅无所间断气盛语极急言竭论而容与闲易无艰难劳苦之态此三者皆断然自为一家之文也惟李翺之文其味黯然而长其光油然而幽俯仰揖让有执事之态陆贽之文遣言措意切近的当有执事之实而执事之才又自有过人者盖执事之文非孟子之文韩子之文而欧阳子之文也东坡欧公集序宋兴七十余年民不知兵富而教之至天圣景祐极矣而斯文终有愧于古士亦因陋守旧论卑而气弱自欧阳子出天下争自濯磨以通经学古为髙以救时行道为贤以犯顔纳谏为忠长育成就至嘉祐末号称多士欧阳子之功为多呜呼此岂人力也哉非天其孰能使之
　　乐全先生文集序孔北海志大而论髙功烈不见于世然英伟豪杰之气自为时所宗其论盛孝章郗鸿豫书慨然有烈丈夫之风诸葛孔明不以文章自名而开物成务之姿综练名实之意自见于言语至出师表简而尽直而不肆大哉言乎与伊训说命相表里非秦汉以来以事君为恱者所能至也常恨二人之文不见其全今吾乐全先生张公安道其庶几乎
　　鳬绎先生诗集序孔子曰吾犹及史之阙文也有马者借人乗之今亡矣夫史之不阙文与马之不借人也岂有损益于世者哉然且识之以为世之君子长者日以逺矣后生不复见其流风遗烈是以日趋于智巧便佞而莫之止是二者虽不足以损益而君子长者之泽在焉则孔子识之而况其足以损益于世者乎昔吾先君适京师与卿士大夫游归以语轼曰自今以往文章日工而道将败矣士慕逺而忽近贵华而贱实吾已见其兆矣以鲁人鳬绎先生之诗文十余篇示轼曰小子识之后数十年天下无复为斯文者也　先生之诗文皆有为而作精悍确苦言必中当世之过凿凿乎如五谷必可以疗饥断断乎如药石必可以伐病其游谈以为髙枝词以为观美者先生无一言焉　论文吾文如万斛泉源不择地皆可出在乎地滔滔汩汩虽一日千里无难及其与石山曲折随物赋形而不可知也所可知者常行于所当行常止于所不可不止如是而已矣其他虽吾亦不能知
　　颍滨上枢密韩太尉书文者气之所形然文不可以学而能气可以养而致孟子曰我善养吾浩然之气今观其文章寛厚宏博充乎天地之间称其气之小大太史公行天下周览四海名山大川与燕赵间豪俊交游故其文疎荡颇有竒气此二子者岂尝执笔学为如此之文哉其气充乎其中而溢乎其貌动乎其言而见乎其文而不自知也
　　李汉昌黎先生文集序先生生于大厯戊申幼孤随兄播迁韶岭兄卒鞠于嫂氏辛苦来归自知读书为文日记数千百言比壮经书通念晓析酷排释氏诸史百子搜决无隠汗澜卓踔奫澄深诡然而蛟龙翔蔚然而虎凤跃锵然而韶钧鸣日光玉洁周情孔思千态万貌卒泽于道徳仁义炳如也洞视万古愍恻当世遂大拯頽风教人自为时人始而惊中而笑且排先生益坚终而翕然随以定
　　韩文公上襄阳于頔书足下负超卓之竒才蓄雄刚之俊徳浑然天成无有畔岸而又贵穷乎公相侔动乎枢极天子之丞诸侯之师故其文章言语与事相侔变化若雷霆浩汗若河汉正声谐韶濩劲气沮金石丰而不余一言约而不失一辞其事信其理切孔子曰有徳者必有言信乎其有徳且有言也子云言曰商书灏灏尔周书噩噩尔信乎其能灏灏而是以噩噩也
　　答李翊书无望其速成无诱于势利养其根而俟其实加其膏而希其光根之茂者其实遂膏之沃者其光晔仁义之人其言蔼如也
　　刘禹锡唐栁先生文集序八音与政通而文章与时髙下三代之文至战国而病涉秦汉复起汉之文至列国而病唐兴复起夫政宠而土裂三光五岳之气分太音不完故必混一而复大振初贞元中上向文章昭回之光下饰万物天下文士争执所长与时而奋粲然如繁星丽天而芒寒色正人望而敬者五行而已河东栁子厚斯人望而敬者欤
　　栁子厚吴君文集序其为诗歌有交王公大人之义其为诔志吊祭有孝恭慈仁之诚而多举六经圣人之大防发言成章有可观者
　　杨评事文集后序文之用辞令褒贬导讽谕而已虽其言鄙野足以备于用然而阙其文采固不足以竦动时聴夸视后学立言而朽君子不由也故作者抱其根源而必由是假道焉作于圣故曰经述于才故曰文文有文道辞令褒贬本乎著述者也导讽谕本乎比兴者也著述者流盖出于书之谟训易之象系春秋之笔削其要在于髙壮广厚词正而理备谓宜藏于简册也比兴者流盖出于虞夏之咏歌殷周之风雅其要在于丽则清越言意美谓宜流于謡诵也
　　答友人求文章书古今号文章为难足下知其所以难乎非谓比兴之不足恢拓之不逺钻砺之不工颇纇之不除也得之为难知之愈难耳茍或得其髙明探其深赜虽有芜败则为日月之蚀也大圭之瑕也曷足伤其明黜其宝哉且自孔氏以来兹道大阐家修人砺刓精竭虑者几千年矣其间耗费简札役用心神者其可数乎登文章之箓波及后代越不过数十人耳其余谁不欲争裂绮绣手攀日月髙视于万物之中雄视于百代之下乎率皆縰曳而不克踯躅而不进大防思穷吞志而没故其得之为难嗟乎道之显晦幸不幸系焉谈之辨讷升降系焉鉴之颇正好恶系焉文之广狭屈伸系焉则彼卓然自得以奋其间者合乎否乎是未可知也而又荣古陋今者比肩叠迹大抵生则不遇死而垂声者众焉雄没而法言大兴马迁生而史记未振彼之二才且犹若是况乎未甚闻著者哉固有文不传于后祀声遂絶于天下者矣故曰知之愈难而为文之士亦多渔猎前简戕贼文史抉其意抽其华置齿牙间遇事蠭起大金声玉耀诳聋瞽之人激一时之声虽终沦弃而其夺朱乱邪为害己甚是其所以难也
　　王荆公上邵学士书非夫诚发乎文文贯乎道仁思义色表里相符者其孰能至于此哉因环列书室且欣且庆升有厚也公义之然也安石尝患近世之文辞弗顾于理理弗顾于事以覈积故实为髙以雕绘语句为精新譬之撷竒花之英积而玩之虽光华馨采鲜缛可爱求其根柢济用则蔑如也
　　张右史答李推官书足下之文可谓竒矣捐去文字常依力为瓌竒险怪务欲使人读之如见数千嵗前科斗鸟迹所记匏之歌钟鼎之文也足下之所嗜者如此固无不善者抑未之所闻所谓能文者岂谓其能竒哉能文者固不以竒为主也夫文何为而设也知理者不能言世之能言者多矣而闻者独传岂独传哉因其能文也而言益工因其言工而理益明是以圣人贵之自六经以下至于诸子百氏骚人辨士论述大抵皆将以为寓理之具也是故理胜者文不期工而工理愧者巧为粉泽而隙间百出此犹两人持牒而讼直者操笔不待累累读之如破竹横斜反覆自中节目曲者虽使假词于子贡问字于雄如列五味而不能调和食之于口无一可惬何况使人玩味之乎故学文之端急于明理夫不知为文者无使复道如知文而不务理求文之工世未尝有是也夫决水于江河淮海也水顺道而滔滔汩汩日夜不止冲砥柱絶吕梁放于江湖而纳之海其舒为沦涟鼓为涛波激之为风飇怒之为雷霆蛟龙鱼鼋喷涛出没是水之竒变也而水初岂如此哉顺道而决之因其所遇而变生焉沟渎东决而西竭下满而上虚日夜激之欲见其竒彼其所至者蛙蛭之玩耳江河淮海之水理达之文也不求竒而竒至矣激沟渎而求水之竒此无见于理而欲以言语句读为竒之文也六经之文莫竒于易莫简于春秋夫岂以竒与简为务哉势自然耳传曰吉人之辞寡彼岂恶繁而好寡哉虽欲为繁而不可得也自唐以来至今文人好竒者不一甚者或为缺句断章使脉理不属又取古书训诂希于见闻者衣被而说合之或得其字不得其句或得其句不得其章反覆咀嚼卒亦无有此最文之陋也足下之文虽不若此然其意靡靡似主于竒矣故预为足下陈之
　　刘隋司马温公文集序公出于去圣数千嵗之后其公忠直亮根于性质之自然非勉而中思而得者见于修身践言则孝悌忠信虽蛮貊而可行在屋漏而不愧至其施诸政事则开百圣而不慙蔽天地而不耻而发为文章则探隂阳造化之赜以丰其源躬仁义礼乐之实以沃其膏酌圣贤出处之正以厉其操通古今因革之变以博其施非徒载之虚言也是文也君天下者得之足以鉴兴衰通治体公卿大夫得之足以劝忠嘉尽臣节士庶人得之足以检身厉行为君子之归以至山颠水涯幽人放客得之则浩歌流咏斟酌厌饫随取随足夫丹青可渝而公之文不可朽也金石可磨而公之文不可磷也山可摧泽可涸而公之文愈久愈新垂世而亡穷也公又尝着资治通鉴备论前世君臣善否之迹与其理乱兴亡之证别为一书公非有意于立文者然将以鼔吹六经羽翼名教则肆笔为言不约而成章古语曰木有文而水有波虽与更之无奈之何韩愈曰仁义之人其言蔼如也昔顔渊死孔子曰噫天丧予悯王道之无传也公立朝大节辅相勲庸凛然在人耳目公虽云亡斯文未丧学者传诵非独得其言得其书而已文集凡八十卷为二十八门其间诗赋章奏制诏表啓杂文书传无所不备















　　羣书考索卷二十一
<子部,类书类,群书考索>
　　钦定四库全书
　　羣书考索卷二十二　　　宋　章如愚　撰文章门
　　评诗类
