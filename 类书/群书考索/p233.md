<!-- { "loadSidebar": true } -->
　　前辈谓进士一科为将相科【王曽】则其人可知也当时取士兼采誉望廷唱或先审人物有以翰林学士之子而命覆试者陶谷之子昞有以宰相参政之子弟而皆罢之者李昉之子宗吕正之弟亨有以升黜未公而再行考试者王曽等言有以取舎非当至击鼓自陈者徐士庶有以赋落韵特取之者李迪有以注疏异説而特黜之者贾边有以上书可用而通榜皆为通判者张齐贤有以仪状秀伟而召见擢为第一者蔡齐国初取士之际犹不拘于法也或欲罢封弥之法范仲淹范镇等或欲隆学校之教欧阳修或欲还田里之选赵师民或欲置经明行修之科司马光皆欲考其素履兼采誉望如国初之制然时异事变难于卒行则亦相视太息而已
　　开寳三年二月甲子权知贡举赵逢奏进士合格者十人【安徳裕等】
　　此据防要登科记其日丁卯是春车驾亲征不知何缘不停举赵逢寻亦为随车转运使岂即于行在所取士乎
　　冬十月丁亥诏西川山南荆湖等道自今发遣举人徃来并给劵　开寳三年三月壬寅朔诏礼部贡院阅进士诸科十五举以上曽经终场者以名闻甲辰得司马浦等六十三人庚戌复取十五举未经终场者四十三人并赐出身仍诏自今勿得为例权知贡举扈擢进士合格者八人　开寳四年二月辛卯知制诰卢多逊权知贡举扈奏合格者十人　开寳五年闰二月壬辰权知贡举扈奏合格进士京兆安守亮等十一人诸科十七人上召对于讲武殿始诏制放牓新制也十一月己巳诏诸道举人自今并于本贯州府取解不得更称寄应如从化外至者先投牒开封府奏请得防方许召试　开寳六年三月辛酉新及第进士雍邱宋准等十人诏科二十八人诣讲武殿谢上以进士武济川材质最陋应对失次绌去之济川翰林学士李昉乡人也昉时权知贡举上颇不悦会进士徐士亷等击登闻鼓诉昉用情取舎非当上以问翰林学士卢多逊曰颇亦闻之上乃令贡院籍终场下第者姓名得三百六十人癸酉皆召见择其一百九十五人并凖以下及士亷等各赐纸札别赋诗赋命殿中侍御史李莹左司员外郎侯陟等为考官乙亥上御讲武殿亲阅之得进士二十六人士亷与焉五经四人开元礼七人三礼三十八人三传二十六人三史三人学究十八人明法五人皆赐及第又赐凖钱二十万以张宴会责昉为太常少卿考官右赞善大夫杨可法等皆坐责自兹殿试遂为常式　夏四月乙酉诏诸州考试官令长吏精选僚属有才学公正者充知贡举与考试官同看详义卷定其通否否即驳放不得优假虚至终场申禁私荐属举人募吿者其赏有差举人勒还本贯重役永不得入科场　开寳七年三月诏权停贡举开寳八年二月丁卯知制诰王祐权知贡举知制诰扈左补阙梁周翰秘书丞雷徳骧并权同知贡举命权同知贡举始此戊辰上御讲武殿覆试王祐等所奏合格举人王式等因语之曰向者登科名级多为势家所取致塞孤贫之路甚无谓也今朕躬亲临试以可否进退尽革畴昔之弊矣式等皆顿首谢于是内出诗赋题试得进士王宗以下三十人诸科三十四人八月辛酉诏停今年贡举十二月甲子诏贡士之下第者特免将来请解许直诣贡部
　　太宗太平兴国二年正月丙寅上初即位以疆宇至逺吏员益众思广振淹滞以资其缺顾谓侍臣曰朕欲博求俊乂于科场中非敢望拔十得五止得二三亦可为致治之具矣先是诸道所发贡士凡五千三百余人命张洎石熙载试进士侯陶等试诸科侯涉监之礼部上所试合格人名戊辰上御讲武殿出诗赋题覆试进士赋韵平仄相间依次用命翰林李昉扈定优劣为三等得河南吕正以下一百九人庚午覆试诸科得二百七人并赐及第诏礼部阅贡籍得十五举以上进士及诸科一百八十四人并赐出身九经七人不中格上怜其老特赐同三传出身凡五百人时先赐绿袍鞋笏锡宴开寳寺上自为诗章赐之唐时礼部放牓之后醵饮于曲江号曰闻喜宴五代多于佛舎名园周显徳中官为主之上命中使典领供帐甚盛第一第二等进士并九经授将作监丞大理评事通判同出身进士及诸科并送吏部免选优等注拟初资职事判司部尉龙章殊异厯代所未有也
　　初太祖幸西京洛阳人张齐贤献下并汾富民封建敦孝举贤太学籍田选良吏惩奸谨刑十防太祖召见问之齐贤以手画地条陈太祖善其四防齐贤坚执其余防皆善太祖怒令卫士曳出及还语上曰我幸两京惟得一张齐贤我不欲遂官爵之汝异时可官以自辅齐贤举进士上决欲置之高等而有司第其名适在数十人后上不悦乃诏进士尽第二等及九经凡一百三十人悉与超除葢为齐贤故也十月癸未诏权停贡举一年　兴国三年八月甲戌上恐场屋间有留滞者乃诏诸州去年已得解者除三礼三传学究外余并以秋集礼部九月甲申上御讲武殿覆试礼部合格人进士加论一首自是常以三题为准得渤海以下七十四人乙酉得诸科七十人并赐及第始赐宴于迎春苑授官如二年之制故事礼部惟春放牓至是秋试非常例也诏自今礼部试进士律赋并以平仄依次用韵十二月甲戌是冬诸州贡举人并集会将亲征河东罢之自是毎间一年或二年乃置贡举　兴国四年十一月丙戌诏进士及诸科引试日并以律文疏卷问义又诏张咏冦准同赴大名举议将首荐咏咏以同郡张覃素有文行即率冦公请以覃为冠士论多之　兴国五年闰三月甲寅上御讲武殿覆试权知贡举程羽等所奏合格进士得铜山苏易简以下百一十九人诸科五百三十三人并分第甲乙赐宴始有直史馆陪坐之制进士第一等授将作监丞通判藩郡次授大理评事知令录事诸科受初等职事及判司簿尉　兴国五年夏四月丁丑赵国昌者求应百篇举癸未上亲试之出杂题二十字令各赋五篇篇八句逮至日旰仅成数十首率无可观上以此科久废特赐及第以劝来者仍诏有司自今应百篇举约此为题【长编】　兴国七年九月癸丑上以诸道进士猥杂或挟书假手侥幸得官所至多触宪章欲惩革之甲寅诏所在贡举等州自今长吏择官考试合格许荐送仍令礼部自今解贡举人依吏部选人例毎十人为保有行止违逾为他人所吿者同保并当连坐不得赴举　兴国八年正月壬戌两京诸道州府贡士一万二千六十人甲子命中书舎人宋白等十人权知贡举三月丙子上御讲武殿覆试礼部贡举人擢进士长沙王世则以下百七十五人诸科五百一十六人并赐及第进士五十四人诸科百七十七人同出身赐宴始就琼林苑其后遂为定制登科记是年始分甲按国史志分第甲乙乃五年等也六月戊申上因谓侍臣朕亲选多士殆忘饥渴召见临问以观其材拔而用之庶使嵓野无遗佚而朝廷多君子尔十二月癸卯上谓宰相曰迩来场屋混淆颇闻有僧道还俗赴举者此辈不能专一科教他日在官必非亷洁之士先须通经过周孔之教或止习浮浅文章殊非务本之道当下诏切戒之甲辰令诸州禁还俗僧道赴举进士免贴经只试墨义二十道皆以经中正文大义为问题又增进士及诸科各试法书墨义十道又诏诸道下第举人依旧重请文解不得准近例常赴贡部
　　雍熙二年正月癸亥翰林贾黄中等九人权知贡举上谓宰相曰夫设科取士之门最为防要然而近年籍满万余人得无滥进者乎己巳诏自今诸科并令量定人数相参引试分科隔坐命官廵察监门谨视出入有以文字往覆与吏为奸者寘之于法私以经义相敎者斥出科场伍保预知亦连坐进士倍加研覆贡举人勿以曾经御试不考而荐始令试官亲戚别试者此九十八人又罢进士试律复贴经三月己未上御崇政殿覆试礼部贡举人得进士须城梁灏等百七十九人庚申得诸科三百一十八人并唱名赐及第唱名自此始据登科记　宰相李昉之子宗谔及参知政事吕正之从弟亨盐铁使王明之子扶度支使许仲宣之子待问举进士皆入等上曰此并势家与孤寒竞进纵以艺升人亦以朕为有私也皆罢之青州人王从善应五经举年始逾冠自言通诵五经文注上厯举本经试之其诵如流特赐九经及第面赐绿袍银带钱三万时左右献言尚有遗材壬戌复试又得进士上元洪湛等七十六人癸亥得诸科三百二人并赐及第甲子诏御前下等人有十五举以上者及贡院第四等人凡八十四人并赐大科及第　雍熙三年三月庚寅诏权停贡举　雍熙四年十一月庚寅雍熙初贡举人集阙下者殆逾万计礼部考合格奏名尚不减千人上自旦及夕临轩阅试累日方毕十二月庚寅朔诏自今岁命春官知贡举如唐室故事应已得解者明年春集阙下未得解者许至秋取解知贡举宋白等请已得解在千里内者委本处重加考试乃发遣千里外者就西京仍乞戒励试官务令精覈从之端拱元年闰五月先是翰林礼侍宋白知贡举放进士程宿以下二十八人诸科一百人牓既出而谤议锋起或击登闻求别试上意其遗才壬寅召下第人覆试于崇政殿得进士马国祥以下及诸科凡七百人令枢宻院用白纸为牒赐之以试中为目令权知诸县簿尉谓枢宻副使张宏曰朕自即位以来亲选贡士大者为栋梁小者为榱桷今封疆万里人无弃材六月丁巳上既擢马国祥等犹恐遗材复命右正言王世则等召下第进士及诸科于武成王庙重试得合格数百人丁丑士覆试诗赋又拔进士叶齐以下三十一人诸科八十九人并赐及第　端拱二年三月庚寅知贡举苏易简等固请御试壬寅上御崇政殿试合格举人得进士阆中陈尧叟晋江曾防等一百八十六人诸科孙何等四百五十人并赐及第七十三人同出身赐宴始令两制三馆文臣皆预赐尧叟等箴一首勉以修身谨行稽古効官之意尧叟及会并授光禄寺丞直史馆第三以下分授职事州县官越州进士刘少逸年十三中选既与宴则又赐御题赋诗数章皆有趣授校书郎令于三馆读书时中书令史守当官陈贻庆举周易学究及第既而上知之令追夺所授勅牒释其罪勒归本局谓侍臣曰科级之设待士流也岂容走吏冒进窃取科名哉乃诏自今中书枢宻院宣徽学士院京百司诸州系职人吏并不得离局应举　又诏贡举人试科业毕并令试读律其有不能离经辨句及呼字乖缪者皆駮放如有通念一部与本科及第是岁又申明举人并请本贯文解之制乡里在声教未通之地者许于两京寄应又贡举人中有工贾杂类或被废疾及曾罹刑责不得荐送其杂类中有茂材异等卓然秀出者许之
