<!-- { "loadSidebar": true } -->
　　枢密院密院之置于唐末五代杨复恭以宦者而侵宰相【唐僖宗时】郭崇韬以武臣而抗宰相【后唐】宋初因仍不改中书密院遂称二府兵民之任判为两途人皆谓是所以分宰相之权也曾不知五季易置皆以兵也宰相不握兵何以惩创为其所惩创者外则藩镇内则三衙也自置密院天下之兵权悉归之而三衙见宰执必横杖肃揖则内无专兵之患矣沿边统制诸路兵官皆密院则外无握兵之变矣此密院所以司兵而不及民也虽然宰臣自足以办此何必他置一司哉仁宗朝欲同乞之降二府初不相知熈宁初赵明与西人战中书赏功而密院降约束郭逵修堡栅密院方诘之而中书已下褒诏夫中书欲战而密院欲守由二府角立之故也神宗虽命密院事之大者与中书同奏而谓之三省枢密院同奉圣防要之体綂不一事多率制终不如兵民一致之为愈也【元丰改制议者欲废密院归兵部而神宗曰祖宗不以兵柄归有司故专命官统之互相维制不独有见于惩藩镇三衙之弊也】
　　密院虚设程正叔言艺祖以枢密分宰相之权神宗亦循此意论则未然至谓枢密乃虚设一大事既三省同议其他乃有司之事兵部尚书之职其言有可采者夫密院与中书对立止如防知政事与宰相分班知印未害也有使有副使有知院有同知有签书又有所谓直学士都丞防检详编修其属皆与宰属等兵民本一而强分为二必置一司如是之浩繁所谓虚设一大事也夫设是虚名无以为职则强立一事以为职于是承防防谋议检详同文籍编修撰武畧无事之时清谈有余纷扰之际一无所用矣何以知其然耶葢承防初用宦者固不足以防谋矣其后用士人亦岂知兵者耶王存编修经武要畧始于熈宁三年而终于九年已成而西北用兵驯致靖康之变是岂要畧之所能弭耶亦何异蔡京改制武官而不知夷狄之至耶【武学置于庆厯三年阮逸为武学谕未几省去熈宁复置选知兵书者判武学直讲如国子监靖康之变不闻武学有御侮者】












　　羣书考索续集卷三十二
　　钦定四库全书
　　羣书考索续集卷三十三
　　宋　章如愚　编
　　官制门
　　六尚书
　　唐六尚书有虞九官周六卿其实一也或析而为二兵刑是也或合而为一礼乐也然虞官百周三倍之卿虽寡而副之者多故也秦变古为九卿世儒乃谓三孤与六卿为九秦人每事不师古始亦未尝取法成周汉亦但承秦制而已惟其既为汉之九卿则不可复合为周之六典犹之周有六典亦不复别为虞之九官也今唐既有六尚书又有九寺卿合周汉而并用之不几繁乎且一尚书之外为侍郎者二为其属者有四是为二十四司矣二十四司之有侍郎有郎中有员外郎然则何所不包而亦何所不任也大司农少府户部职也太常宗正礼部职也廷尉刑部之属也大鸿胪礼部之主客也光禄勲但供良醖礼部之膳部衞尉也掌军器仪仗帐幙兵部之库部也太仆兵部之驾部也而其余四监以礼兵二部之亦可也夫天下之事以古准今虽曰条目增繁而其纲要自不可易苟因其职位重而分之合而总之其属愈多而统目有要亦无害其为善法矣且以周之六当虞之九岂其遂畧于古哉总之也要而属之也详唐之官品卿监视尚书少卿视侍郎是一职而二任之又多为之统则其势必至于虚授而多旷是其繁也乃其所以为旷也杜佑言其繁之弊则曰官名职务迁易不同空存虚称皆无事实故有二臯陶二垂二契二伯夷二伯益四伯景之説陆长源言其旷之弊则曰兵部无戎帐户部无版图虞水不管山川金仓不管钱谷光禄不供酒衞帟不供幕秘书不校勘著作不修撰官曹虚设俸禄枉请噫其言之尽矣亦知其为繁乃其所以为旷者欤
　　宰相吏部皆得引其权成周选举之法先之以司徒终之以司马唐人先之以礼部终之以吏部司马位居司徒之次而受其成者故以司马受终焉若此比类言之则唐之礼部乃古司徒之职而吏部实居司马之任所谓司士以德诏爵以功诏禄以劳奠食则犹唐之考功郎之类也然而冢宰者初无预于其间岂非以此为有司之职而其废置大柄不应于始进之日而锱铢耶汉至成帝而选曹之立自汉之东权归台阁所谓台阁者乃尚书之职而选所自出也论者每以不任三公谓为倒置岂非选权益重既非昔比又有不可虚拘者耶晋宋而下其任均矣宋徐羡之谓蔡广曰黄散而下悉以相委广犹辞不受则吏部犹重也然自宰相尝总其大吏部尝任其小以至于唐有勅授有防授勅授者五品以上宰相奏议而除拜之防授者六品以下吏部铨材授职然后上言诏防但尽开从之不可否也开元初起居补遗及御史等官皆以勅授列于选曹四年乃勅员外郎御史等官皆以勅授不复在吏部矣然则吏部之权日以轻宰相之任日以繁然而唐世吏部之职而亦不可以取必定之制是以丞相吏部皆得引其权焉噫辨论官材司马职也诏爵诏禄司士职也黄散而下悉委之选宋吏部职也谏员台属不由勅授开元以前吏部职也以今准古吏部之职岂其轻哉夫唐既尝轻之矣然犹有重者存是可嘉也若夫宗以苏颋分掌吏部选而亲临决之吴兢切谏以为不可德宗命陆贽择常参官贽不从命齐抗不复遣官覆吏部歳考曰尚书侍郎皆大臣选今更覆核非任人勿疑之道栁浑不许门下吏白过官曰既委有司而复挠之非贤者用心也此皆明选法本原而知体之论可以为法者也
　　宋六部宋初省部寺监皆为空言而六部之职则有并省之不齐焉且审官院则吏部职也审刑院则刑部职也有判礼院有判礼部贡院则礼部职也而三司一职本旧戸部其职为特详兵部工部不设主判其职为甚畧何也葢宋以中书主民枢密主兵三司主财三者鼎立彼此相继枢密之权重则兵部之职省矣三司之权重则合戸部工部而归之矣不惟是也三监既归三司九寺之鸿胪光禄司农太府又归之三司而衞尉一职分隶三衙而统之枢密焉此其建置分合之数也然官名未正体统不立故咸平中杨亿以为言至和中吴育又以为言众论异同莫之能革迨至元丰始举六典之制而尽复之令仆率其属丞郎分其行郎中员外判其曹三曹令史承其事四部之事简故侍郎之员一郎中之员二吏部户部之事详故侍郎之官各倍之焉而刑部之事稍详故郎官亦倍其数焉都司以纠之六朝以察之彼此相制秩然不紊矣然员职丛委事权散乱元祐初省并冗员膳部入于主部虞部入于屯田而六曹所减凡十九员而其弊犹未尽去也故寺监当省之説陈于刘安世三监乞隶戸部之説陈于苏子由言者纷纷未之能已也建置分合今日有成制矣若夫循祖宗之格法选六曹之长贰要必如髙宗而后可
　　元丰革六部弊有唐宇文融言利急于辨事増置诸使而正官皆闲了如置转运使便夺了金部仓部权后来如刘晏身兼二十余使唐亦欲罢诸使但才罢不多时又复置此弊直至元丰改置始革之且如当时吏部闲了事却归审官院及流内铨戸部闲了事却归三司礼部闲了事归礼仪院刑部闲了事归审刑院兵部闲了事归枢密院六部名存实亡诸司体统不正故元丰不得不革【东莱文集】
　　尚书六部总论宋初吏部总于审官院刑部总于审刑院礼部总于太常礼仪院兵部总于枢密院至于戸部工部则三司使总之元丰改制废审官审刑而复于吏部刑部职不为冗矣然既复礼部而太常如故既复兵部而枢密院如故岂得谓无冗职乎是四曹之利害不过有冗省之异耳其大弊则在戸部工部何也昔者二部总于三司而今也三司散于诸部寺监【详见比部末利权不可分説】事权不一体綂分裂版籍与财赋不尽贯通而刑罚之与赋敛则相为表里也非惟职冗而已也民之受害可胜纪耶然则吏部刑部尤有可言者吏部量才之地也分为四选【尚书左右选十有五案侍郎左右选亦十五人】是虽未足以核天下之才而亦不至于无法守也刑部人命所系也诸州有典狱诸路有提刑在京有大理刑部覆奏而大臣审官虽时有失出而亦不至于失入也
　　吏部【吏部曰天官与周冢宰所掌不同故不复论辨姑以近世之制言之地官户部亦然惟礼兵刑工差与古近】考宋朝旧制武臣陞朝以上枢密院主之至熈宁则并于审官西院唐制武选兵部主之至元丰则并于吏部于是审官东西院流内三班左右选合为四选分为三十案皆吏部尚书侍郎主之建炎诏六曹惟吏部备官者各有实职非具文也愚谓审官变法虽出于王安石私意【置西院所以夺枢密之权沮文潞公之进也】而吏部改制则本于神祖之独断【神宗欲合两选为一苏颂赞成之乃并于吏部】此其所以为得也夫先汉选举之法未备而天下无遗才者权出于君相也魏晋选举之法渐密而不足以尽天下之才者权归于有司也权出于君相则取人于法之外归于有司则局人于法之内髙祖骤封孺子文帝超于少年武帝擢贤良为丞相光武用县令为三公是岂选举之常式哉魏晋而降掌选部者得其人则黜陟有叙非其人则升沉混淆夫既权归于有司则亦在乎择其人而任之耳虽然掌选无私其权虽出于有司而入仕无滥其权未尝一日不在君相也不清其源而欲塞其流不可得矣尝观太平兴国初文武朝官班簿止二百人而天圣间则十倍其数宋初三班员不过三百至元丰则一万二千【见李淑疏】自元丰改制资叙正行于吏部而朝廷差除出于宰相之化笔由王安石骤用新进少年务以集事故也上之人不清其源下之人安得而守法哉　又东汉中兴光武虽擢县令为三公至以四科取士皆令有孝弟公亷之行其公卿辟召刺史二千石察举授试以职有非其人有司奏罪名并正举者其后左雄察举孝亷谬举者黜免【胡广等十人】公选者得拜郎是则东都选举未尝无法也宋太宗朝御史王齐论铨选之弊以为殿者虽加厚罚而最者莫见明扬或骤遇寛恩则靡限其功过是铨选徒有名而无实也斯弊也今尤甚焉既不能清源复不能守法其势未知所止也
