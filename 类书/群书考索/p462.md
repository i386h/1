<!-- { "loadSidebar": true } -->
　　宰相当公心用贤崔祐甫举吏无间亲旧不亦贤乎然一人之亲旧有限而天下之才无穷宰相之职朝夕为天下求才焉考民謡听士论莹心鉴以待之则四海九州皆吾兄弟也又何拘亲戚而始悉其才行耶【石唐发挥】大臣以身主天下之议昔庆厯初间仁祖厌西师之久民罢用惫思正百度以修太平是时罢磨勘以别能否减任子以除滥官易监司以澄汰羣吏者以范文正公主之耳熙寜初神宗以大有为之志欲理财治兵强中国以威四夷是时制置条例更张法度一新当世之务以荆公主之尔元祐初宣仁知百姓困扵新法之不便欲复祖宗之制以与天下休息是时黜聚敛深刻之吏力引元老以洗除新法以温公主之尔范公防党习方兴之际而欲塞小人侥幸之路力如此其难也荆公当众君子交攻力争之际而独持胜绍述之论以议其后变如此其难测也然范公慨然独以先天下之忧而忧后天下之乐而乐为己任荆公自谓人臣不当避天下之怨使怨皆归已然后为尽忠扵国温公急扵救患难以国事未有所付为急虽荆公用心过差戾世述道不可班二公要之皆不以得丧毁誉死生一动其心然后以其身任天下之责力主其议而无所畏避也【郑湜】仆射中书尚书名义礼曰仆人师扶左射人师扶右【即周官太仆之职】君薨以是举仆射之名盖起扵此以其朝夕亲近人主后世承误辄失其真遂以为宰相之号如侍中中书令尚书令亦是如此侍中秦官汉因之多是侍衞人主行则参错扵宦官之间其初犹以儒者为之如武帝时孔安国为侍中尝掌唾壶是也以其日与人主相亲故侵以用事尚书是掌羣臣书奏如州郡开拆司管进呈文字凡四方章奏皆由之以达其初亦甚微只如尚衣尚食尚辇尚药之类亦縁居中用事所以权重中书因汉武帝逰宴后庭去外庭逺始用宦者典事谓之中书谒者置令仆射尤与人主亲狎故其权愈重元帝时洪恭为令石显为仆射尝权倾内外及光武即位政事不任三公而尽归台阁三公皆拥虚器凡天下之事尽入扵中书凡见后汉羣臣章奏首云臣某奏言尚书犹今言上书殿下陛下之类虽是不敢指斥而言亦足以见其居要地而秉重权矣当时事无巨细皆是尚书行下三公或不经由三公径下九卿故在东汉时不惟尚书之权重九卿之权亦重者此也曺操开魏王府未敢即仿朝廷建官但置秘书令簒汉之后始改为中书监以其素承宠任故荀勉自中书迁尚书监人贺之勉曰夺我鳯凰池诸君何贺耶西汉时中书之权重东汉时尚书之职重至此则中书之权复重而尚书之权渐轻矣【文公语録】
　　百揆朝官之长周官言内有百揆四岳则百揆是朝廷官之长四岳乃管领十二牧者也四岳通九官十二牧为二十有二人则四岳为一人矣【同上】
　　古今兼官之制禹以司空宅百揆犹周以六卿兼三公今以户部侍郎平章事【同上】
　　虞周皆是兼官问禹自司空宅百揆曰是以司空宅百揆如周之六卿兼三公也舜之言曰汝平水土是说司空事惟时懋哉是说百揆事【同上】
　　宋朝官制沿革之因旧制门下省有侍中有门下侍郎中书省有中书令中书侍郎改官制神宗除去侍中中书令只置门下中书侍郎后并尚书左右丞门下中书侍郎四员为参政官或云始者昭文馆大学士兼同中书门下平章事富郑公等为之后改为左右仆射则蔡京王黼首居是选及改为左右丞相则某人等为之名愈正而人愈不逮前亦何预名事曰只是实不正使名既正而实亦正岂不尤佳又曰人言王安石以正名之说立致祸乱且正名是孔子之言如何便道王安石说得不是使其名果正岂不更佳【同上】
　　执政
　　执政偏私之过蔡元道所为祖宗官制旧典他只惩创后来之祸皆归咎祖宗不合轻改官制遂事事以祖宗官制为是便说此是百王不可易之大典殊不知后来所以放行逾越任用小人自是执法者偏私何关改官制事如武臣诸节度副总管诸使所以恩礼隆异俸给优厚者盖太祖初夺诸镇兵权恐其谋叛故置诸节度使隆恩异数极其优厚以收其心而杜其异志及太宗真宗以后则此辈或已老死又无兵权后来除授者自可杀其礼数减其俸给降其事权而犹袭一时权宜茍且之制为子孙不可易之常典岂不过哉然祖宗时放行极艰其选不过一二人二三人后来小人用事凡宰相除罢及武臣宠幸宦者之徒无不得之实法制不善有以啓之耳及经变故乃追咎轻越祖宗法度之过殊不知此既开其可入之涂彼孰不为可入之涂以求合乎【文公语録】
　　枢宻使
　　宋朝因仍五代旧制检校开府以上便得文官文臣为枢宻使枢宻直学士者防子反得武官如富郑公家子弟有为武官者是也五代以武官为枢宻使武臣或不识字故置枢宻直学士令文臣为以辅之故奏子皆得武臣宋朝因而不废【文公语録】
　　有掌兵名无发兵实宋朝祖宗积累之深无意外仓卒之变惟无意外之变所以都不为意外之防且如而今枢宻号为典兵仓卒之际要得一马使也没讨防今枢宻要发兵须用去御前画防下殿前司然后可发若有急事变如何待得许多节次汉三公都带司及将军所以仓卒之际使出得主立得事扶得倾危今幸然无意外之变若或有之枢宻且仓卒下手未得【同上】今无冦忠愍髙武烈之伦任国政者不闻有冦忠愍之谋典宿衞者不闻有髙武烈之请使将军惰心三军觧体敌骑横突深入两淮兵少而敌益强事急而粮已匮扵戒严未及两月而募兵科借之祸已萌矣【文公与黄枢宻书】
　　侍从
　　从班贤否杂用之弊从班之中贤否犹杂至有终嵗缄黙不闻一言以禆圣听者顾亦随羣逐队排连攅补其杰黠者乃敢造为飞语立横议扵臣前所陈者而宰相畏其凶熖反挠公议而从之台谏亦不敢闻扵陛下以请其罪盖其为患日久矣【孝宗朝戊申封事　文公】朝廷轻任之失夫以至庸之材当至轻之任虽名为大臣而其实不过供给唯诺奉行文书以求不任事安坐资给如吏卒之为而已求其有以辅圣徳禆圣政而振纪纲不待智者而知其必不也下此一等则惟有作奸欺植党与纳货赂以浊乱陛下之朝廷耳盖自其为台谏为侍从而其选任如此其后又择其尤碌碌者而登用之亦无怪乎常不得天下之贤材而属任之也【同前】
　　当遴选醇儒国家设官分职以熈庶事其迁进之序选用之方虽甚细防莫不有法而况次对之官班通禁近其自内而除者犹有嵗月之限在外而擢者必以劳効而陞从昔以来未尝轻授至扵经帷则又仰关帝学在今初政尤所当先必得醇儒使任其职然后有以发挥道要感格君心大眀谨始之规以为出治之本尤不可以不遴其选也【寜宗朝辞免奏状　文公】
　　给舎
　　后省封驳之职纳言之官如汉侍中今给事中朝廷诰令先过后省可以封驳【文公语録】
　　给事中给事外给事宋初置时盖欲其在内给事或差除有不当用舍有不是便要在上面安顿了不欲其宣受扵外今则不然或有除授小报才出应逺近皆知给舎方缴驳乃是给事外也【同上】
　　公议所在君虽以制命为职然必谋之大臣参之给舎使之佥议以求公议之所在然后扬于王庭眀出命令而施行之【孝宗朝戊申封事　文公】
　　宰相选士为给谏宰相得以尽其献可替否之志而行其经世宰物之公而又公选天下直谅敢言之士便为台谏给舎以参其议论使吾腹心耳目之寄常在扵贤士大夫而不在扵羣小陟罚臧否之柄常在扵廊庙而不出扵私门如此而主威不立国势不强纲维不举刑政不清民力不裕军政不修者臣不信也【光宗时己酉封事　文公】
　　台谏
　　当用天下第一流今则所谓负刚大之气者且先一笔勾断秤停得到第四五等人气宇厌厌布列台谏如何得事成故某向谓姓名未出而内外已知其为非天下第一等流矣【文公语録】
　　言事当勇萧果卿初除御史虞丞相意也人或贺之萧喟然曰彼见吾隤隤然我不能言而以是防我也其轻我甚矣不数日首论其党遂并攻之论者服其勇云【文公与张元善书】
　　宰相当主言责前年逐二谏官去年逐一御史近闻又逐一谏官矣上下不交而天下将至扵无邦丞相不此之虑而虑士大夫之为党其亦误矣【文公与留丞相书】出谏臣非美事忠士大夫以言见逐非国家美事深使幽隠之贤难自进耳【文公荅林友之】
　　台谏缄黙之过其有初自小官擢为台谏三四年间趍和承意不能建眀一事则年除嵗迁至极其选【孝宗朝戊申封事　文公】
　　是非不敢言盖事理只有一个是非今朝廷之上不敢辨别这是非如宰相固不欲逆上意亦不欲忤宰相意今聚天下之不敢言是非者在朝廷又择其不敢言人甚者为台谏习以成风如何做得【文公语録】
　　汉唐台谏抗直汉唐时御史弹劾人多抗声直数其罪扵殿上又如要劾某人先榜扵门下直指其名不许入朝这须是如此如今要说一事要去一人千委万丐多方为计而后敢说说且不尽【同上】
　　谏身过不若谏心过谏君过臣子之下防也夫自古圣主眀王曷甞不倚谏臣以拂其过今乃以谏过为臣子之下防无乃钳忠臣之口结义士之舌使上之人饰非而拒谏欤曰非也过固人主之不免谏亦人臣之当为然遏水扵滔天之后孰若遏之扵防防之始扑火扵燎原之时孰若扑之扵荧荧之初后之谏臣谏人主之身过而不谏人主之心过夫身过之过白心过之过防自其防而砭之则易及其白而药之则难皐防之吁咈伊傅之警戒未尝俟其君之过昭灼于外而后言也芽蘖之萌固以勦而絶之矣而人有徳义以浇其内礼法以绳其外是以无污轮之劳无牵裾之诤无折槛之呼而人主之过已潜消扵冥冥之中矣后世之君固有志扵唐虞三代之君然知正君之身而不知正君之心知淑君之政而不知淑君之徳是以制诰之差赏罚之谬刑法之酷暴于中外然后纷纷纭纭争以颊舌白简之弹至于数十章皂嚢之上至于数千言吁亦晚矣【陈同父】
　　谏臣抑宰相阳城欲壊白麻而徳宗不相裴延龄李甘欲裂诏书而文宗不相郑注【诚斋】
　　谏臣当在左右天子所尊而听者宰相也然接之有时不得数日乆矣唯谏臣随宰相入奏事奏已宰相退归中书盖常然矣至扵谏官出入言动常朝缀取早暮相亲未闻所当退也如此则事之得失早思之不待暮以言可也暮思之不待越宿而以言可也不谕则极辨之可也屡进陈之冝莫若此之详且实也虽有邪人庸人莫得而一焉今谏官之见亦有间矣其不能朝夕上下人亦眀矣禁中之与居妇子而已矣舍是则寺人而已耳庸者邪者而已其扵冥冥之间议论之际岂不易行其间哉如此则吾见今日两府谏官之危而未见国家天下之安也【曽南丰】
　　御史责人亦当自责责人非难责已为难御史责人者也将相大臣非其人百官有司失其职天下之有败法乱纪服防搜慝者御史皆得以责之然则御史独无责乎哉居其位有所不知知之有所不言言之有所不行行之而君子病焉小人幸也此御史之责也御史虽不自责天下得以责之惟其不难扵责已则施扵责人能称其任矣【曽肇】
