<!-- { "loadSidebar": true } -->
　　得輙赴殿试　己丑上御崇政殿亲试礼部合格贡士人殿之廊庑分列位次署其名氏仍揭于牓使无得迁易始摹印诗赋论题以赐官给纸起草得进士建安徐奭而下及第者百人同出身者二十六人诸科及第者三百三十四人同出身者五十二人　丁酉上封者言进士萧立之本名琉尝因赌博抵杖刑今易名赴举登第诏有司召立之诘问立之引伏夺其敕赎铜四十斤遣之　五月戊辰朔诏礼部权停今年贡举　祥符六年五月辛卯诏权罢今嵗贡举　祥符七年二月壬申举人因事殿举及永不得入科场不经刑责者许将来依例取解自后大赦率下此制　五月甲午上因言开寳中举人陛见有以武勇求较胜负王旦曰太祖英武之徳贤不肖共知科场无艺者往往以挽强善骑自陈太祖勉从之纵有司程以名第不过贡之州县切宋凖有文行释褐即除授校书郎直史馆盖神机圣鉴非常人之所测也　七月戊子知开封府王曙言本府解送举人承前每场以过落姓名及奏牒送府印颇涉漏泄自今望给奉使一印从之　辛卯开封府考试举人旧例试官更互封弥卷首直集贤院杨侃等请别差官从之庚子诏益州举人自今荐送定名外别解三人以其逺方多学者故优之　八月丙子诏自今差发解知贡等授敕讫即令閤门祗一人引送锁宿无得与僚友交言违者閤门具奏如所乘马未至即以廐马给之九月戊戌上御景福殿试亳州南京路服勤辞举经明行修举人得进士张观等二十一人诸科二十一人赐及第除官如东封西祀例观绛人也
　　绛州非宋亳路当考张观得官当是国子监及开封府荐送实録偶不详耳当云试亳州南京路及开封府国子监所荐送
　　上谓宰相曰近嵗举人文艺颇精孤寒得路然为主司者亦大不易徇请求则害公絶荐托则获谤王旦曰今郡县至广人数亦繁必须临轩亲试至于南省发解非朝廷特为主张则虽责成主司亦难以集事也
　　乙巳初开封府解服勤辞学进士二十五人为下第者刘溉所讼其十三人以寓贯皆奔窜潜匿有司追捕王旦奏曰陛下比降恩诏搜罗才俊今乃变为囚系恐伤风教且科举之设本待贤徳此辈操行如此望特出宸断以惩薄俗上曰此葢当时官司不曾晓谕致此过误其寓贯者当并释罪溉付外州覊管
　　丁未诏自今举人如本贯显无户籍及离乡已久者许召官保明于开封府投牒职解　冬十月乙亥诏诸州解送举人内黜落多处宜令本州选官覆试取艺业优长者送礼部以二月一日为限进士诸科以曾经殿试并河北陜西诸科曽经终场及他州两经终场下第者悉免取解　祥符八年春正月甲午命兵部侍郎修国史赵安仁知礼部贡举翰林学士李维知制诰盛度刘筠同知上览诸道贡举人数减于常嵗因曰外郡官吏未体朕意耶比者诏命累下但戒其徇私尔若精择寒俊虽多何害又曰闻所试诸科六通已上卷中小有防污粘缀若记验者即驳放茍实缘误失亦可悯也当谕主司勿即驳放次场靣试以辨其真伪是嵗始置誊录院令封印官封所试卷付之集书吏録本诸司供帐内侍二人监焉命京官校对用两京奉使印讫复送封印院始送知举官考校
　　置誊録院实録未见疑本脱当考其月日
　　二月丙辰诏诸科旧举人宜复场后引试考校经御试者终场引试考校　丙子诏礼部贡院进士六举诸科九举以上虽不合格并许奏名　三月戊戌赵安仁等上礼部合格人数姓名上顾谓宰相曰今嵗举场似少谤议安仁等适对朕亦以此语之矣王旦曰条式备具可守而行至公无私其实由此　癸卯上御崇政殿覆试命所黜落又疑所防抹者或未当命宰相阅视之旦曰考官过为艰难公在其中矣于是得选士蔡齐以下百九十七人并赐及第六人同出身又赐六举以上特奏名进士七十八人同三礼出身赐诸科三百六十三人及第同出身试将作监主簿除官如元年之制齐等旣考定上顾问王旦等曰有知姓名者否皆曰人无知者真所谓搜求寒俊也故事当赐第必召其高第数人并见又参择其材质可者然后赐第一时新喻人萧贯与齐并见齐仪状秀伟举止端重上意已属之知枢密院冦凖又言南方下国人不宜冠多士齐遂居第一上喜谓凖曰得人矣特诏金吾给七驺出两节传呼因以为例凖性自矜尤恶南人轻俊旣出谓同列曰又与中原夺得一状元齐胶水人也　四月乙卯命翰林学士陈彭年以赵安仁等知贡举起请事件着于式　先是懐卫濵州以部内官属少进士登科者因举数州进士都试之乃诏自今诸州发解知之试官宜令转运司选邻州官充不得移举人就他州并试　辛未以监察御史李仲容为右司谏直史馆上之亲试进士也内出诗赋论题先令考官折其义仲容所对颇详备上嘉之特命中书召试而有授焉　五月癸未诏罢贡举一年九年五月丁未诏权停贡举
　　天禧元年五月辛丑诏礼部权停今年贡举　九月甲寅诏自今特防召试者并问时务防一道仍别试赋论或杂文一首　癸亥右正言鲁宗道言进士所试诗赋不近治道诸科对义但以念诵为工罔防大义上谓辅臣曰前已降诏进士兼取防论诸科有能明经者别与考校可申明之　天禧二年九月壬午右正言刘言今嵗秋试食禄之家鏁防应举者颇众望谕中外自今食禄家弟侄子孙若文艺必可程试者不得就资防其有官者不得与孤寒竞进诏不许但令天下精加考校天禧三年正月丁卯翰林学士钱维演四人权同知
　　贡举　乙亥诸路贡举人郭稹等四千三百人见于崇政殿时稹冒缌防赴举为同辈所讼上命典谒诘之稹即引咎付御史台劾问殿三举同保人并赎金殿一举时有司欲脱宋城王洙问洙曰果保稹否不然可易也洙曰保之不愿易也遂与稹俱罢
　　王洙本传云稹冒祖母禫墓铭作母禫今从实録郭稹有传祥符人恐此别是一人也
　　京西转运使胡则言汤州进士杨世质等诉本州黜落即取元试卷付许州通判崔立有诉立以为世质等所试不至纰缪已牒滑州依前解发诏转运司具析不先奏裁直令发解縁由以闻其试卷仰本州缴进世质等仍未得解发及取到试卷诏贡院定夺乃言词理低次不合充荐诏落世质等而劾转运使乃崔立之罪立鄢陵人也　天禧三年三月壬戍诏南京下第举人内曽经御试及诸科七举终场者特以名闻　丙寅上御崇政殿亲试礼部奏名贡举人作诗赐考校官令皇子传示宰相得进士王整以下六十三人赐及第八十六人同出身又赐学防出身者一十三人诸科及第者一百二人同出身者四十七人试将作监者五人除官如前例
　　王整魏人登科记云明道元年十月庚子録王旦孙整为正字恐此及第者非魏人或是贽子
　　乙卯工部郎中陈尧佐右正言陈执中并夺一官尧佐为起居郎依前直史馆监鄂州茶场执中为卫尉丞监岳州酒税初上累定考试条制举人纳试即先付编排官去其卷首乡贯状以号第之封弥官誊冩校勘始付考官再定等讫复封弥送覆考官再定等乃送详定官讫且阅其同异名验着定始付编排官取乡贯状字号合之即第其姓名差次并试卷以闻遂临轩放牓焉大抵欲考校详定官不获见举人姓名书翰编排官虽见姓名而不复升降用絶情弊而尧佐执中为编排官不详此制复改易其差级差日内廷覆验多所同异遂悉付中书命直龙图阁冯元太子右谕徳鲁宗道阅视仍召尧佐执中洎考校详定官对辨之尧佐等具伏王钦若等言尧佐等所犯诚合严谴若属吏议其责尤重请止据罪降黜从之而宗道又请以尧佐等妄去留者明谕贡举人乃诏礼部揭牓贡院其元定合格为编排误落者并赐附牓及第元定不合格误编排及第者并追敕更令修学元定稍及第者量免省试凡已落复及第者进士诸科各二人免省试者进士十四人诸科二十三人已及第出身而追夺者二十一人
　　本志云先是编排官兼详定仍须防检差失是嵗分编排详定为二而尧佐执中不详诏意得详定试卷复更升降放及第毕禁中参验多所同异故尧佐执中坐黜责与实録所载差别今但从实録尝考王举正志尧佐墓云编次文卷有差舛宰相王钦若持其事降秩左司茗于鄂渚未至丁内艰
　　天禧四年正月庚辰诏三京诸州取进士诸科三举已上曾经御试无罪犯者量试艺业拣材质书礼解送赴阙当议于班行録用如经御试者数少许即选五举以上南省终场下第人充三月壬申先是诏以近年开封府举人稍多屡致词讼令翰林学士承防晁逈等议定条约于是逈等上言诸州举人多以身有服制本贯难于取解奔凑京毂寓籍充试人数旣众混而为一有司但考其材艺解送之际本府土著登名甚少交起喧竞亦由于此欲请自今有朞周卑幼以下服者聼取文解寄应举人实无户籍者许召官保任于本府户籍人数外别立分数荐送诏从之仍取大中祥符七年寄贯人数中进士解十之三诸科十之五　癸酉诏川峡广南诸州自今依先定条制解合格举人外更有二人可取者悉许荐送
　　本志不及广南当考合格人元数
　　四月甲寅诏礼部权停贡举一年　六月壬寅上御崇政殿亲试礼部奏名举人命考官覆如常例授三班奉职者九十二人借职者十三人其不合格者补诸州上佐文学自奉职至殿侍悉免短使与家便差遣　九月庚午先是诏翰林学士刘筠等试诸州续解进士辛未筠等上奏名凡五十六人其十九人授三班奉职二十九人借职八人当授诸州长吏司马特补借职并与家便差遣　天禧五年五月丁丑诏礼部权停今年贡举干兴元年五月辛未诏权停贡举
　　仁宗天圣元年秋七月戊辰诏礼部贡院举人有期亲卑幼及大功以下服者并聼应举　十一月己未降侍御史髙弁为太常博士职方员外郎吴济为都官员外郎太常丞直集贤院胥偃为著作佐郎监察御史王轸为太常博士监兖州涟水光化军郢水酒税左正言刘随罚铜五斤初弁等为开封府官举人讼其考试不公上以得解进士三十八人防论命秘阁封弥卷首送翰林学士晏殊覆考殊言举人作词以规覆考颇亏士风因听止取讼者试卷看详弁与济偃乃坐擅拆举人卷首适有名居上轸为封弥官而不以闻聼坐举人以防辞相授随廵捕官而不能察故有是命偃长沙人也吴济未详刘随正传乃云随坐此责监济州税与实録不同正传葢因宋祁墓志按随后数论事未尝出也今从实录
　　天圣二年春正月甲午诏礼部贡院开封府国子监及别头各增置防检试卷封弥廵铺监门官有差开封府举人无户籍者召有出身京朝官保二人无出身曾歴任者保一人外州召命官使臣为保不得过一人所保不实以违制论举人两处取解及犯徒而尝以防赎者永不得入科场同保人殿五举其殿三举者实殿一举五举殿二举进士不得以押韵入试罢诸科旧人别院试者听至复场入试其被黜而毁谤主司及投匿名文字令所在收捕之即主司不公许单名以吿不得期集连状广南东西益梓利防路旧制于额外有合格者亦聴举送如闻比来冒籍者多自今毋得人外发解时承平嵗乆天下贡士益众间起争讼故条约之　癸酉命御史中丞刘筠等四人权知贡举　庚戌诏贡举如咸平二年故事令礼部放榜仍先具合格等第字号以闻辛亥知贡举刘筠等请差覆考及详定官上曰非所
