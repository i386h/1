<!-- { "loadSidebar": true } -->
　　宋朝徽宗崇宁三年六月辛酉讲议司言熙宁九年尝置太医局教养生员分治三学诸军病患岁比较等第给钱元祐裁减浮费遂行废罢今已别置医学敎养上医外所有本局并合兴复从之【长编】○崇宁四年四月壬子礼部言太医局大方脉局生郭稽中等充四川医学敎授乞国子监应干医经方书各赐一本从之【同上】○政和三年闰四月辛亥尚书省言检防太医令裴宗元劄子乞就太医局复置医学诏依所乞外方难得医药在京医学等员数甚多并令尚书省措置契勘翰林院见今医官至祗候七百余员端闲并无职事诸路驻泊员额止百余山州僻郡不知药脉坐以致毙今立较试之法随所试中高下分遣诸路三京七人帅府六人大藩五人上州四人中州下州三人次逺二人从之【同上】○政和三年闰四月戊午和安大夫康州防御使曹孝忠等措置医学奏乞诏内外执政官以上各举谙晓医术文士二人以姓名闻给以照帖俾执赴本学及十人即附试上舍所取不得过二分合格者乞依太学上舍中等推恩不中选者并补内舍太学上舍生并申尚书礼部奏名乞赐以医学上舍出身上等从事郎中等登仕郎下等将仕郎从之【诏防】○政和三年六月乙卯礼部尚书郑居中奏应本部所注医职医工不许诸州军及诸司奏辟亦不许举留再任从之【长编】○政和三年八月丙寅翰林院奏据翰林医官局申礼部申请未有差遣等医官四百余员端闲并无职事乞将不经就试不终塲人不注授内外差遣本局勘防若不经就试及试不终塲人依上件指挥不注授内外差遣转见在局端闲乞除不得注授内外差遣外如承朝廷特防差拨亦从所属申取尚书省指挥施行其祗医学医官太医承直局医正以上无差遣人不就将来秋试及试不终塲并不愿注授之人更乞详酌严赐约束施行诏如承朝廷特防差拨人令翰林院知不行【诏防】○政和三年九月乙巳提举入内医官曹孝忠等言医学将来赐上舍出身之人欲乞初任自从近降朝防注新授在京医职外其后并依两学上舍出身入赴吏部注合入差遣从之【长编】○政和三年十二月庚戌提举入内医官曹孝忠言臣昨圣恩擢领医学仰体兴创之初欲得通经之士兼领医术其所推行皆崇宁大观已颁之令兼仿两学之制未尝辄敢妄有申请其或奉朝廷一时指挥者盖欲激劝士人使之乐从而法行未逮半载生徒已及三百四方充贡之士继踵而至儒者习医于斯为盛益见陛下美意良法垂信天下举知鼔舞然医学之逮今逾十年再兴再废者正以流俗多为毁沮伏望陛下日月照临使好生实德普济四海与天地无穷不胜幸甚诏曹孝忠以御前祗应有妨故令罢司业职事即非罪罢可与申明行下诏防○政和三年十二月乙夘诏诸州医学生赴本学试并依贡士法闰四月八日所降指挥勿行【同上】○政和五年正月己丑左武大夫康州防御使勾当龙德宫提举入内医官编类政和圣济经曹孝忠等奏乞诸州县并置医学隷于州县学提举学事同选差本州见任官通医术能文者一员兼权医学敎授比仿诸州学格内文士三年所贡人数十分中以一分五牦人数创立诸路医学贡额分为三年并不侵占文士贡额诸路贡士与本学内舍同试上舍三岁共取合格人数升补上舍以上中等一百人为额并附文士引见释褐学生分三科兼治五经内一经方脉科通习大小方脉风产针科通习针灸口齿咽喉眼目痬科通习疮肿伤折金镞书禁三科学生各习七书黄帝素问难经巢氏病源补注本草千金方王氏脉经张仲景伤寒论三部针灸经龙木论千金翼方方脉科黄帝素问难经巢氏病源补注本草千金方王氏脉经张仲景伤寒论针科黄帝素问难经巢氏病源补注本草千金方黄帝三部针灸经龙木论痬科黄帝素问难经巢氏病源补注本草千金方黄帝三部针灸经千金翼方出题儒经素问难经并于本经内出运气义于素问出临时指问五运六气司天在泉太过不及平气之纪上下加临治淫胜腹所掌疾病随岁所宜如何调治或设问病证于今运气如何理疗处方义于所习经方内出假令病法方脉科于千金千金翼外台圣惠方治杂病门中出针科于三部针经千金千金翼外台圣惠方龙木论治杂病及口齿咽喉眼目门中出痬科于三部针灸经千金千金翼外台圣惠方治疮痬门中出逐路并置医学谕一员以本学上舍出身人充并从之【长编】○政和五年九月壬午祠部言诸路医学三年合贡共七百三十三人合该推恩共百人又契勘旧进士并诸科解额并五路剰额及国子监开封府解额共四千八百九十二人内一百三十人充武士贡额二十四人贡孝悌特起之士四千七百三十八人立为见今诸路贡额旧省额进士五百六十人诸科四十人见今贡士三年推恩额六百人医学贡额系比仿诸州学格内文士三年所贡人数十人中以一分五厘人数创立诸路医学贡额并不侵占文士贡额所有推恩人额第一第二年各三十人第三年四十人并不在文武士推恩额内诏令尚书省别行措置尚书省请诸路贡额以昨来拨充贡额内桩留一分人数充共九十五人推恩额十人诏推恩以上五人为额【长编】○宣和二年七月己未诏先帝董正治官太医局丞教授立学生员额成宪具在今医局之外复建医学旣违元丰旧制舍选之法本示敎养今又医学生赐舍之后尽官州县不复责以医术平昔考选遂成虚文在京医学三舍生旧系内外学籍愿入学者止内舍并特令于见医学合额上降一舍外学许通理医学校定入学令礼部国子监限五日条具闻奏官吏依省罢法合当除者别与差遣文籍田产应干钱物并并归国子监【同上】
　　儒学
　　自太祖建隆三年始开国子监聚徒讲学当是时也斯民新脱干戈文风未大兴起学者尚寡天下已平儒者往往依山林即闻人以讲授大率多至数十百人嵩阳岳麓睢阳白鹿四书院为尤
　　太宗皇帝间又驿送九经俾生徒肄业明道景祐之间文采浸盛胡文定石守道孙明复诸公皆以师道为学者宗而文定在湖其弟子去来常数百人各以经传授隐然为东南之洙泗庆厯间天子开天章阁与大臣议天下事慨然诏州县皆立学于是京师广袭庆以为太学而有司请用安定湖学之法盛矣哉皇家养士之宏规也
　　太宗兴国二年三月庚寅知江州周述言庐山白鹿洞学徒常数千百人乞赐九经使之肄习诏国子监给本仍传送之【长编】
　　真宗咸平四年三月辛夘以国子监经籍赐潭州岳麓山书院从知州李允则之请也【长编】
　　仁宗宝元兀年四月丁亥赐河南府嵩阳书院田十顷【同上】元新修大党书院名曰嵩阳书院○胡安定在湖州置治道斋学者有欲明治道者讲之于中如治兵治民水利筭数之类尝言刘彞善治水利后累为政皆兴水利有功【程氏遗书】○先生尤患隋唐以来仕进尚文词而遗经业茍趋禄利及为苏湖二州教授严条约以身先之虽大暑必公服终日以见诸生严师弟子之礼解经互有要义恳恳为诸生言其所以治己而后治乎人者学徒千余日月刮劘为文章皆传经义必以理胜信其师说敦尚行实后为太学四方归之庠舍不能容旁拓步军居以广之五经异论弟子记之自为胡氏口义侍迩英讲不以讳忌为避蔡端明撰墓志○曽孙涤记云侍讲读乾元亨利贞不避讳上与左右皆失色侍讲徐曰临文不讳上意遂解
　　安定先生在湖学时福州刘彝执中往从之学者数百人彝为高弟凡纪纲于学者彝之力为多熙宁二年召对上问从学何人对曰臣少从学于安定先生胡瑗上曰其人文章与王安石孰优彝曰胡瑗以道德仁义教东南诸生时王安石方在塲屋修进士业臣闻圣人之道有用有体有文君臣父子仁义礼乐歴世不可变者其体也诗书史传子集垂法后世者其文也举而措之天下能润泽其民归于皇极者其用也国家累朝取士不以体用为本而尚其声律浮华之词是以风俗偷薄臣师瑗当宝元明道之间尤病其失遂明体用之学以授诸生夙夜勤瘁二十余年专切学校始自苏湖终于太学出其门者无虑二千余人故今学者明夫圣人体用以为政敎之本皆臣师之功也上曰其门人今在朝为谁对曰若钱藻之渊笃孙觉之纯明范纯仁之直温钱公辅之简谅皆陛下之所知也其在外明体适用教于民者迨数十辈其余政事文学粗出于人者不可胜数此天下四方之所共知而叹美之不足者也上悦【李廌书】○安定先生皇祐至和间为国子直讲朝廷命主太学生千余人先生曰讲易予列诸生执经座下先生每讲罢或引当时之事以明之至小畜以谓畜止也臣止君也已乃言及中书令赵公相艺祖日上欲择一任谏诤臣中令具名以闻上却之弗用异日又问可任者中令复上前劄上亦却之如此者二仍碎其奏掷于地中令辄怀以归他日复问中令乃补所碎劄子呈于上上乃大悟卒用其人【麈史】○胡先生瑗判国子监其敎育诸生皆有法先生每语诸生食饱未可据案或久坐皆于血气有伤当习射投壶游息焉是亦食不语寝不言之遗意也程伊川曰凡从安定先生学者其醇厚和易之气望之可知也国子监旧有先生祠绍圣初林自为博士闻于朝彻去【闻见录】○安定先生自庆厯中敎学于苏湖间二十余年束脩弟子前后以数千计是时方尚词赋独湖学以经义及时务学中故有经义斋治事斋经义斋者择疏通有器局者居之治事斋者人各治一事又兼一事如边防水利之类故天下谓湖学多秀彦其出而筮仕往往取高第及为政多适于世用若老于更事者由讲习有素也欧阳公诗曰吴兴先生富道徳诜诜弟子皆贤才王荆公诗曰先收先生作梁柱以次收拾桷与榱皇祐末召先生为国子监讲书专管勾太学数年进天章阁侍讲犹兼学正其初人未甚信服乃使其徒之已仕者盛晦之侨顾子敦临吴元长孜辈分治职事又令孙莘老觉说孟子中都士人稍稍从之一日升堂讲易音韵高朗指意明白众方大服然在列者皆不喜谤议蜂起先生偃然不顾也强力不倦以卒有立迄今二十余年犹用其规模不废先生在学时每公私试罢掌仪率诸生防于首善掌合雅乐歌诗乙夜乃散诸斋亦自歌诗奏琴瑟之声彻于外【吕氏家塾记】○徐积字仲车号节孝先生从安定学不复仕进其学以至诚为本初见安定头容稍偏安定厉色曰头容直积因思不独头容直心亦要直也自此不敢有邪心【皇鉴笺要】
　　总论
