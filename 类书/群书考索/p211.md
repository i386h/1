<!-- { "loadSidebar": true } -->
　　神宗熙宁四年十月戊辰中书言近制増广太学益置生员除主判官外直讲以十员为额每二员共讲一经委中书选差或主判官奏举其生员分三等以初入学生员为外舍不限员自外舍升内舍内舍升上舍上舍以一百员内舍以二百员为限生员各治一经从所隶官讲授主判官直讲月考试优等举业上中书学正学録学谕于上舍人内逐经选六员如学行卓然尤异者委主判及直讲保明中书考察取防除官具有职事者受官讫仍旧管勾候直讲敎授有阙次第选充其主判官直讲职事生员并第増给食钱从之【长编】○熙宁六年三月庚戌上言学校法终当革王安石曰此余事恐久远须立法命知制诰吕惠卿兼修撰国子监经义太子中允崇政殿説书王雱兼同修撰先是上谕执政曰今岁南省所取多知名举人士皆趋义理之学极为美事王安石曰民未知义则未可用况士大夫乎上曰举人对防多欲朝廷早修经义使义理归一乃命惠及雱而安石以判国子监沈季长亲嫌故辞雱命上弗许已而又命安石提举安石又辞亦弗许【长编】○元丰二年十二月乙已御史中丞李定等言切以取士兼察行艺则是古者乡里之选盖义可以一日而校行则非歴岁月不可考今酌周官书考宾兴之意为太学三舍选察升补之法上国子监敕式令并学令凡百四十条诏行之初太学生檀宗益上书言太学敎养之防有七一尊讲官二重正録三正三舍四择长谕五增小学六严赏罚七设司业上览其言以为可行命定与毕仲衍蔡京范镗张璪同立法至是上之太学置斋舍八十斋容三十人外舍生二千内舍生二百上舍生一百总二千四百生员入学本贯若所在州给文据试而后入月一私试岁一公试补内舍生间岁又一试补上舍生封弥誊録如贡举法而上舍则学官不与考校诸斋月书学生行艺以帅敎不戾规矩为行治经程文合格为艺斋长谕学録学正直讲主判官以次考察籍记公试外舍生入第一第二等参以所书行艺预籍者升内舍内舍生试入优平二等参以行艺升上舍分三等俱优为上一优一平为中俱平若一优一否为下上等命以官中等免礼部试下等免解以升补人行艺进退计人数多寡为学官之赏罚縁升舍为奸者论如违制律不用去官赦原学正増为五人学録増为十人学録参以学生为之【长编】○元丰三年二月辛丑诏国子监罢书库官复置主簿増监使臣各一员増岁赐公使钱并旧为千緍太学正録二年为任通计六考听改官三考与循资并増巡宿剰贡并旧为二百人并从看详学制所请也元丰四年七月己酉国子监言学生入学乞同县五人以上为保如犯第一等罚不觉举者与罪许人告赏钱三百千未入学以前违碍亦准贡举法从之○哲宗元祐元年五月戊午王岩叟言太学条制本学生徒须在学听读一年方许于太学应举臣伏见特降但曽经补中监生人并许应举诏国子监立法请今次科应自元丰三年兴学以来在学前后通及一年者并许取应从之【并长编】○元祐元年五月戊辰诏孙觉固临程颐同国子监长贰看详立国子监太学条制【长编】○元祐元年秋七月丙辰朔尚书省言旧制中外学官并试补近诏尚书侍郎左右司郎中学士待制两省御史台官国子司业各举二员宜罢试法先是王岩叟言内自太学外至诸郡学官之制皆令就试四方之士区区于进卷屑屑于程文不惮奔驰岂其心哉禄仕迫之有不得已耳伏望圣慈令罢此法一用应诏荐举之士为中外学官以重敎导之选武学学官亦乞依此罢试于是从岩叟之言也【长编】○元祐元年冬十月癸丑刘挚言太学条制独可按据旧条考其乖戾太甚者删去之若乃高濶以慕古新竒以变常非徒无补而又有害夫职亲于诸生而习知其情伪者宜莫如学官也使其因人情利害而为之法者亦莫如学官也然则安用以他官置局为哉欲望圣慈指挥罢修定学制所止以其事责在学官正録以上将见行修制去留修定严立近限次第条上取防施行所贵因革不失其当法令速成以便学者以述先帝兴学之防以副陛下之意挚言高濶以慕古新竒以变常盖指程颐也颐所立条制輙为礼部疏驳颐亦自辩理然朝廷讫不行【长编】○元祐六年九月戊子礼部臣僚上言国子监今欲令生员遇有请益许见长贰逐旬遇三日学谕出题内试赋论许于经史子集通出长谕解脱归斋生谕诸生次日早食前仍纳旬终送博士防检仍间召生员以所纳斋课于讲堂上指谕委博士逐月遍巡所隷斋询考学生所业凡私试不锁宿欲令不罢讲説从之【长编】○元祐八年三月庚子中书省言进士御试答防多系在外准备之文工拙不甚相逺难于考较祖宗旧制御试进士赋诗论三题施行已逺前后得人不少况今朝廷见行文字多系声律对偶非学问该洽不能成章若不复行祖宗三题旧法者未知朝廷所向取到国子监状太学见管生员二千一百七十五人内二千九十三人习诗赋八十二人习经义不兼诗赋以此可见中外学者习诗赋人数极多诏来年御试将诗赋举人复试三题经义举人且令试防此后全试三题【长编】○绍圣二年二月戊辰国子司业龚原等言太学公试除依元丰旧例差长贰监试轮差博士五员入院外乞朝廷差官五员共十员入院同共考检从之壬午国子司业龚原等言太学更乞不置掌仪添直学依元丰旧令置学谕二十人从之【长编】○绍圣三年十二月甲戌翰林学士承防详定国子监条制蔡京言奉敕详定国子监三学并外州军学制今条成太学敕令式二十三册以绍圣新修为名诏以来年正月一日颁行【长编】○元符二年十一月诏诸州置敎授者学生依太学三舍法考选外补内上舍生每岁贡一人内舍生每岁贡二人上舍生限当年十二月到京随太学补试合格与充内舍生不合格许再试三经试不中者遣还内舍生不候试与充外舍诸路贡上舍生到京并权破外舍生食诸路合选监司一员提举学校仍令通知专一管勾诸州试内舍上舍并监司选差有出身官一员与校官同考试仍封弥誊録合用条贯今于国子监取索行下其外州不可行者比类条具申尚书省【长编】
　　徽宗崇宁元年八月甲戌右仆射蔡京请以学为今日先务乞天下并置学养士如允所请乞先次施行一乞罢开封府解额除量留五十人充开封府土著人取应外余并改充天下贡士之数所有诸州单额各取三分之一添充贡士额一乞天下并置学养士郡小或应举人少则令二三州学者聚学于一州一乞置州学并差敎授二员一乞増置田产养士应本路常平户絶田土物业契勘合用数拨充如不足以诸色系省官田宅物业补足一乞以三舍考选法遍行天下听每三年贡入太学上舍试仍别为号分为三等若试中上等补充太学上舍试中中等补充下等试中下等者补充内舍余为外舍生虽补不及中下等或不及等及科举遗逸而学行为乡里所服委知州通判监司依贡士法贡入委祭酒司业博士询考得实当议量材録用一乞令郡守监司保任贡士若贡士到太学试中上等及考选升舍人多即等第立法推赏一乞诸县置学于本县委令佐擘画地利及不系省杂收钱内桩充费用一乞学生自县学考选升州学一乞州县并置小学一乞立学生在学升黜法一乞外任官子弟许入学取应在外官子弟亲戚法不合在本处取应者许随处入学即不得升补为贡在学甫及一年给公据许赴太学取应国子监解名一乞州学职掌学谕敎谕学长许差特奏名人一乞禁不得教学生非经史子书文字诏令讲议司立法颁降仍差将作少监李诫于城南门外踏逐修置外学【长编】
　　崇宁元年八月二十二日甲戌兴学校诏
　　诏曰学校崇则德义着徳义着则风俗淳故敎养人材为治世之急务除京师置外学待其岁考升之太学已尝靣谕外余并依所陈蔡京所请仍讲议司立法颁付礼部施行【大诏令】
　　崇宁元年十月戊辰宰臣蔡京奏窃以周制大司乐掌成均之法以治建国之学政而王国之外则党有庠遂有序卿大夫由是以兴贤能焉故王制述四代之学亦曰周人养国老于东胶养庶老于虞庠虞庠在国之西郊先儒谓四代之学或上西或上东或贵在国或贵在郊其制不一要之内外皆有学也贾谊按大戴礼以谓礼有五学盖本诸此歴代唯唐贞观间四夷皆遣子弟入学国子监三学之士至八千人神宗皇帝元丰二年始立太学立三舍分命师儒以敎养天下之士盖有志于成周之宾兴贤能也臣面奉徳音诏天下皆兴学贡士仍建外学于王国之南待其岁考行艺升之太学悉出陛下圣意合于先王建学之制而仰绍神宗皇帝之遗训天下幸甚今具外学条件如左
　　一国子祭酒总治外学事今来旣设外学其官属欲増损欲依下项人数立定员数縁太学生将来减少拨入外学内外分为两学亦须量増官员今欲太学博士十二员减六员爲外学博士増四员通作十员太学正録各五员今欲减二员入外学各増三员通余五员其余职事人亦仿此増减外学官属司业一人丞一人博士十人学正五人学録五人职事人系学生充学谕十人直学二人斋长每斋一人斋谕每斋一人外舍生三千人一太学上舍一百人内舍三百人今诸路贡士既多则上舍内舍难拘旧额欲候将来贡试到合格人即増上舍作二百人内舍作六百人处上舍于太学处外舍于外学一外学置斋一百讲堂四每斋五间三十人一太学自讼斋以待学生之不率敎者令移于外学别置一外学生诸路贡到并入外学候依法考选校试合格升之太学为上舍内舍生一见今太学外舍生且令依旧法在太学候将来外学成日别取指挥一外学并依太学敕令格式施行从之外学寻赐名辟雍【长编】
