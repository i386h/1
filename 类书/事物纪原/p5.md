<!-- { "loadSidebar": true } -->
　　汉以来皇太子诸王称殿下汉之前未闻唐初百官于皇太后亦称之百官洎东宫官对皇太子亦呼之今虽亲王亦避也始于汉续事始曰汉以前未有此呼魏志太祖定汉中杜袭始呼之时操封魏王故袭呼殿下按此自杜袭始也酉阳杂俎曰秦汉以来于天子言陛下皇太子言殿下将言麾下使者言节下毂下二千石长吏言閤下父母言膝下通类相呼言足下
　　閤下
　　沈约宋书三公黄閤共事前史无文按礼士韠与天子同公侯大夫即异注谓三公与天子礼数相亚故黄其閤示谦不敢斥尊疑是汉制疑閤下之呼出自此矣故今呼三公曰閤下
　　足下
　　异苑曰介之推逃禄抱树烧死文公拊木哀嗟伐而制屐每懐其功俯视其屐曰悲乎足下足下之称当縁此尔史记战国之士或上书时君或谈説君前及相与论难多相斥曰足下盖自七国相承至今也
　　下官
　　通典曰宋孝武帝多猜忌诸国吏人于本国君不得称下官事在孝武孝建中本为王国避臣之称而今人或以自谓也
　　启
　　张璠汉记曰董卓呼三台尚书以下自诣启事然后得行此则启事得名之始也魏国牋记始云启末云谨启晋宋以来与表俱用今止臣下以相往来也
　　简
　　诗出车曰畏此简书简书者治行煞青作简以书尔今人直用纸名曰简以通庆吊问候之礼取简书之义尺牍类也锦带前书曰书版曰牍书竹曰简
　　书
　　舜曰书用识哉春秋子家吊宣孟以书汉曰入牍陈遵所善是也故今曰书尺名虽见于有虞而实始于春秋
　　题缄
　　事始曰唐元和中李赵公权倾天下四方缄翰日至蒲路帅郤士美有珍献赵公报书叙殷勤误入振武封中振武阿跌光进知其误还之公因命书吏凡有书题各籖官号以送之于今为式曰题缄也
　　门状
　　又曰汉初未有纸书名于刺削木竹为之后代稍用名纸唐武帝时李徳裕贵盛百官以旧刺礼轻至是留具衔候起居之状至今贵贱通用谓之门状稍贵礼隔者如公状体为大状
　　名纸
　　释名曰书名字于奏上曰刺后汉祢衡初游许下懐一刺既无所之适至于刺字漫灭盖今名纸之制也则名纸之始起于汉刺也
　　姓
　　通厯洎帝王五运厯年记人皇之后有五姓四姓七姓十二姓纪则姓之始疑起于此而帝王世纪至太昊始曰庖牺氏风姓也易类是谋曰黄帝吹律定姓疑姓自太昊始而黄帝定姓者因生赐姓之始也陆法言引风俗传云张王李赵为黄帝赐姓
　　氏
　　春秋左氏传曰天子因生以赐姓胙之土而命之氏盖命氏之原尚矣天皇而降皆称虽盘古之初亦曰氏也
　　族望
　　笔谈曰世人以氏族相髙虽从古有之然未着盛自魏氏铨摠人物以氏族亦不专任门地惟四夷则全以为贵贱如天竺以刹利婆罗门为贵种自余为庶姓是也国主大臣各有种姓茍非贵种国人莫肯归之庶姓虽有劳能亦自甘居大姓之下后魏据中原此俗遂盛于中国唐末方衰息也
　　名
　　帝王世纪曰神农母名女登春秋钩命决曰任姒感龙生帝魁注云魁炎帝名左传曰太皥以龙纪官故为龙师而龙名又太皥之母名华胥则名疑始于伏牺氏之前
　　字
　　礼记郊特牲曰冠而字之敬其名也冠而字成人之道也字所以贵名帝王世纪曰少皥帝名挚字青阳则自金天氏始为字也
　　讳
　　周礼小史之职有事诏王之讳注云先王之名礼卒哭以木铎徇于路舍故而讳新注故髙祖之讳新新死者之讳春秋左氏传曰周人以讳事神名终将讳之则是讳名自周人始也礼祭义云文王称讳如见亲
　　花押
　　古者书名破真从草取其便于书记难于模仿唐书曰韦郇公陟每书陟字自号五云体俗浸相缘率以为常后有不取其名出于机巧心法者此押字之初也其原宜自韦陟始云
　　礼祭郊祀部九
　　礼
　　礼记曰礼始诸饮食盖自大昊取牺牲以供庖厨制嫁娶以俪皮为礼始也王子年拾遗记曰庖牺崇礼教以遵文通典曰伏羲以来五礼始彰尧舜之时咸备扬子法言曰法始乎伏羲而成乎尧匪伏匪尧礼义哨哨也
　　祭祀
　　王子年拾遗记曰庖牺使鬼物以致羣祠以牺牲登荐百神则祭祀之始也黄帝内传曰黄帝始祀天祭地所以明天道史记曰髙阳洁诚以祭祀髙辛明鬼神而敬事之也
　　斋戒
　　春秋命诚图曰黄帝请问太一长生之道太一曰斋六丁可以成功内传曰帝誓翦蚩尤乃斋三日以告上帝此斋戒之始也
　　坛墠
　　左氏注曰除地为墠筑土为坛书金縢武王有疾周公为三坛同墠黄帝内传乃有筑坛墠事是为其制起自黄帝
　　郊丘
　　通典曰黄帝封禅天地则郊丘之始矣又黄帝内传曰王母既会帝于蓬莱帝归乃筑圆坛以祀天方坛以祭地则圆丘方泽之始也
　　禘郊
　　礼记祭法曰有虞氏禘黄帝而郊喾祖颛顼而宗尧则兹礼始于虞舜也
　　三嵗郊
　　史记封禅书曰汉武即位之明年初至雍郊见五畤后常三嵗一郊则郊以三嵗自汉武帝始也
　　合祀
　　祀天于南郊祭地于北郊古今之通义也通典曰汉平帝立王莽颇改祭礼云天地有合有别有合者孟春正月上辛若丁天子亲合祀天地于南郊于是始同祀于圆丘今南郊之合祀自王莽始也黄图载元始四年尝以嵗孟春亲郊祭天南郊以地配望秩山川徧于群神天地位皆南乡同席地差在东是也
　　明堂
　　尸子曰黄帝曰合宫有虞曰总章商曰阳馆周曰明堂管子曰黄帝有明堂之议通典曰黄帝拜祀上帝于明堂唐虞祀五帝于五府夏后享祖宗于世室商人曰重屋周人宗祀文王于明堂以配上帝周礼又曰夏后世室商人重屋汉时公王带画黄帝明堂图则明堂要自黄帝始也而孟诜锦带前书纪郑康成匠人夏世室注云上五室法五行木室处东北曰青阳火室东南曰明堂金室西南曰总章水室西北曰元堂土室中央曰太室盖夏以不毁为名故曰世室商加重檐故曰重屋周以明布政令故曰明堂余见礼记月令也
　　封禅
　　史记封禅书曰封泰山禅梁父者七十二家无懐氏为之始盖在太昊前也管子亦云遁甲开山记则太昊之后自女娲至无懐凡十五代乃在太昊后炎帝前也
　　神州
　　王者所居卜吉土五千里内之地名也通典于周制方丘篇始録之则是神州之祭自周人始也
　　社
　　礼记曰社祭土而主阴气左氏曰共工氏有子曰勾龙为后土实始为社汉书髙祖十年春有司奏令县道常以春二月祀社稷以羊彘盖自三代以来社稷为诸侯命祀秦罢侯置守故诸侯之职归守令汉始以郡县祀社稷也
　　稷
　　礼稷为五谷之长昔烈山氏之子曰柱夏以上祀之实始为稷周弃为唐虞稷官汤既胜夏迁社而祀弃故自商以来祀之其州县祭社稷仪盖自皇朝祥符中始定之云
　　蜡
　　腊蜡者嵗十二月合聚百物而索飨之也礼记郊特牲曰伊耆氏始为蜡又曰蜡之祭主先啬而祭司啬先为田报祭也诗疏云伊耆神农并与大庭为一也
　　山川
　　通典曰黄帝祭于山川典礼为多则山川祀秩始自黄帝氏也舜典望秩于山川也
　　籍田
　　周制天子孟春躬耕籍田国语虢文公言之详矣其事亦见于周官甸师之职及礼记则其礼周制也礼记武王耕籍田然后诸侯知所以敬
　　先农
　　汉文制春始耕于籍田官祀先农以一太牢则其祀由汉兴也
　　先蚕
　　周礼内宰诏王后蚕于北郊斋戒享先蚕礼亦杂记其事然礼之所纪多商周之制及其余群小祀俱周典云
　　五祀
　　世本曰商汤作五祀井灶中霤行至周而七曰门行厉户灶司命中霤也
　　髙禖
　　五经要义曰髙禖先王子孙之祀也注云髙辛妃简狄吞燕卵而生契后王以为禖官典曰郑注俱云后王不知起于何代也
　　灵星
　　汉有天下髙祖制诏御史令天下立灵星祠盖祈谷也时汉兴八年矣通典曰周制仲秋祭灵星于国之东南则非汉始祀之也
　　夀星
　　通典曰周立夀星祠在下杜亳时奉焉宋朝防要曰景徳三年七月王钦若言礼记月令八月命有司秋分享夀星于南郊唐开元二十四年七月勅所司置夀星坛祭老人星及角亢七宿今百神咸秩而独略夀星望俾崇祀礼院言夀星南极老人星也尔雅云夀星角亢也注云数起角亢列宿之长故云唐开元中上封事者言月令八月日月防于夀星居列宿之长请八月社日配夀星于太社坛享之当时遂勅特置夀星坛也
　　周伯
　　宋朝防要曰大中祥符二年九月邢中和言景徳三年周伯星出角亢之下按角亢为泰山之根果符上封之应望于亲郊日置周伯星于亢宿间礼院言司天元奏周伯星出氐三度氐亢相去不逺并夀星之次乃设位于氐星之间
　　九宫
　　又曰景徳三年九月王钦若言九宫贵神天寳立祀咸平四年三月杜镐言唐明皇天寳中述九宫贵神次昊天上帝明皇肃宗皆尝亲祀又景祐二年四月章得象言唐天寳中术士苏嘉庆始置九宫神坛于城东祭以四孟随嵗改位行棊谓之飞位按唐防要曰天寳三载十月十六日苏嘉庆上言请于城东置九宫贵神坛每嵗四孟月祭也
　　大火
　　又曰康定元年十月胡宿言按春秋士弱对晋侯曰古之火正或食于木陶唐火正曰阏伯居商丘祀大火焉説文曰火正火官也掌祭火星行火政后世以为火祖相土契之曽孙代阏伯宋其后也商丘今南京则阏伯之神主祀大火愿列祀官祭大火礼官议曰阏伯为髙辛火正实居商丘主祀大火后世因之为贵神配火侑神功谓宜因作坛兆秩大火以阏伯配然则大火之祀始于帝喾而宋朝仁宗复其典也
　　后土
　　按西汉祭天于甘泉泰畤祭地于汾隂后土后汉始定南北郊然则汾隂后土本汉祀地只之所也
　　宗庙
　　礼纬元命包曰唐虞五庙革亦云昔唐虞五庙夏后因之至商而七书咸有一徳曰七世之庙可以观徳是也周兼文武二祧故九庙由唐虞推而上之明其前有至尧舜乃祭五庙尔
　　庙号
　　王者祖有功宗有徳始自有虞祖髙阳而宗尧故舜典有归格于艺祖受终于文祖大禹矢谟亦有受命于神宗之文商有天下太甲号太戊为中宗武丁为髙宗始列宗庙之号故汉氏因之西京有太宗世宗东京有显宗肃宗而唐室诸帝乃例称之盖其事原于虞舜而备于商人也
　　朝献
　　笔谈曰唐制有事于上帝则百神皆预祭吿惟太清宫太庙则上亲行谓之奏吿止南郊为正祠天寳九载诏以吿者上吿下之词今后太清宫宜称朝献太庙宜称朝飨自此失奏吿之名又皆为正祠其礼自唐始也
　　配天
　　有虞为禘郊之礼以祀昊天上帝始有配食之事祭法有虞氏禘黄帝而郊喾是也虞以上尚徳用有徳者夏商稍用其姓代之先后至周始严父配天故孝经曰严父莫大于配天则周公其人也周公郊祀后稷以配天宗祀文王于明堂以配上帝注谓以父配天之礼始自周公盖配天侑食肇于有虞而明堂之严父配帝则自周公始也
　　配飨
　　尚书盘庚之吿其臣曰兹予大享于先王尔祖其从与享之则功臣配享之礼由商人始也周礼有功者书于太常祭于大烝司勲诏之也赵简子记祀董安于庙魏祀曹真于太祖庙又祫祀功臣二十一人也
　　木主
　　典礼曰措之庙立之主曰帝檀弓曰商王缀重盖庙所以蔵主宜始为庙即立主也
　　版位
