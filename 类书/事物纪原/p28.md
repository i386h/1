<!-- { "loadSidebar": true } -->
　　开元礼曰宗子去在他国庶子无庙孔子许望墓以时祭祀唐礼每新改命释褐结绶皆往墓见开元二十二年勅寒食上墓礼经无文近代相传浸以成俗士庶有不合庙享者何以表其孝思宜许上墓编入五礼按汉官仪曰古不墓祭秦始皇起寝墓侧汉因不改四时上饭后汉光武纪云建武十年八月幸长安有事十一陵盖躬祭于墓也即今上坟拜扫盖起于此明帝纪永平元年正月帝率公卿朝原陵如元会仪刘昭补注后汉礼仪志亦有上陵仪谢承书曰建宁五年正月车驾上陵原蔡邕曰明帝至孝光武即世帝嗣位羣臣朝正感先帝不复间见此礼乃率百僚就原陵创焉然则上坟之礼疑自是以来民间视上所行因习以为俗也
　　破散
　　五代会要曰奉先之道无寒食野祭之礼近代庄宗每年寒食出祭谓之破散则今人有破散之语自后唐庄宗始也
　　蚕市
　　仙传拾遗曰蜀蚕丛氏王蜀教人蚕桑作金蚕数千每嵗首出之以给民家每给一所养之蚕必繁孳罢即归于王王巡境内所止之处蚕成市蜀人因其遗事每年春有蚕市也
　　纸鸢
　　俗谓之风筝古今相传云是韩信所作髙祖之征陈豨也信谋从中起故作纸鸢放之以量末央宫逺近欲以穿地坠入宫中也盖昔传如此理或然矣梁太清中侯景攻台城内外断絶羊侃教小儿作纸鸢藏诏于中间文帝出太极殿前因西北风放之冀得达援军贼谓是厌胜又射下之见马总通厯云然其事初一见于此证知其审为韩信造矣
　　竞渡
　　楚传云起于越王勾践荆楚嵗时记曰五月五日为屈原没汨罗人伤其死并将舟楫拯之因以为俗嵗华纪厯曰因勾践以为成风拯屈原而为俗也
　　艾人
　　荆楚嵗时记曰端午日荆人皆蹋百草采艾为人悬于门上以禳毒气当是以师旷占有嵗病则艾草先生故也
　　五防
　　风俗通曰五月五日以五防丝系臂辟鬼及兵令人不病瘟又曰示妇人蚕功成也续齐谐记曰屈原五月五日投汨罗死楚人哀之每至此日以竹筒贮米投水祭之汉建武中长沙区曲忽见一士称三闾大夫曰见祭甚善但常年所遗为蛟龙所窃今若有惠以栋叶塞筒五防线缚之此二物蛟龙所惮曲依言故世人五月五日作粽幷五防线及栋叶皆汨罗遗风也
　　百索
　　续汉书曰夏至隂气萌作恐物不成以朱索连以桃印文施门户故汉五月五日以朱索五色印为门户饰以禁止恶气今有百索即朱索之遗事也盖始于汉本以饰门户而今人以约臂相承之误也又以防丝结纽而成者为百索纽以约股者名五丝云
　　线符
　　汉五月五日以五色印为门户饰续汉书所谓桃印者也刘昭曰桃印本汉制今世端午以五防缯篆符以相问遗亦以置户牖帐屛之间盖本于汉桃印之制
　　遗扇
　　唐会要曰贞观十八年五月五日太宗谓长孙无忌杨师道曰五日旧俗必用服玩相贺今朕各遗卿飞白扇二枚庶动清风以增美徳推旧俗之语则知端午之以扇相遗自唐太宗始也
　　乞巧
　　吴均续齐谐记曰桂阳成武丁有仙道忽谓其弟曰七月七日织女当渡河暂诣牵牛至今云织女嫁牵牛周处风土记曰七夕洒扫于庭施几筵设酒果于河鼓织女言二星神会乞富夀及子嵗时记曰七夕妇人以防缕穿七孔针陈瓜花以乞巧则七夕之乞巧自成武丁始也
　　穿针
　　西京杂记曰汉采女常以七月七日夜穿七孔针于开襟楼今七夕望月穿针以防缕过者为得巧之候其事盖始于汉
　　盂兰
　　今世每七月十五日营僧尼供谓之盂兰斋者按盂兰经曰目连母亡生饿鬼中佛言须十方众僧之力至七月十五日具百味五果以着盆中供养十方大徳后代广为华饰乃至割木割竹极工巧也今人第以竹为圆架加其首以荷叶中贮杂馔陈具其救母画像致之祭祀之所失之逺甚矣
　　水陆
　　今释氏教中有水陆斋仪按其事始出于梁武帝萧衍初帝居法云殿一夕梦僧教设水陆斋觉而求其仪而世无其说因自撰集诠次既成设之于金山实天监七年也大抵取救熖口经事云尔
　　菊酒
　　西京杂记曰戚夫人侍儿贾佩兰后出为段儒妻说在宫内时九月九日佩茱茰食蓬饵饮菊花酒云令人长夀菊花舒时并采茎叶杂黍米醸之至来年九月九日始熟焉谓之菊花酒马鉴谓自后汉桓景始也
　　登髙
　　续齐谐记曰汉桓景随费长房学谓曰九月九日汝家当有灾厄急令家人作绢嚢盛茱茰悬臂登髙山饮菊花酒祸乃可消景率家人登山夕还鸡犬皆死房曰此可以代人则九日登髙始于桓景
　　药市
　　唐王昌遇梓州人得道号易子大中十三年九月九日上升自是以来天下货药辈皆于九月初集梓州城八日夜于州院街易龙冲地货其所赍药川俗因谓之药市迟明而散逮宋朝天圣中燕龙图肃知郡事又展为三日至十一日而罢是则药市之起自唐王昌遇始也有碑叙其本末甚详
　　赛神
　　礼杂记曰子贡观于蜡子曰百日之蜡一日之泽郑康成谓嵗十二月索鬼神而祭祀则党正以礼属民而饮酒劳农而休息之使之燕乐是君之泽也令赛社则其事尔今人以嵗十月农功毕里社致酒食以报田神因相与饮乐世谓巫礼始于周人之蜡云
　　设浴
　　俗缘记曰譬喻经云佛腊月八日降伏六师投佛请死言佛以法水洗我心垢今我请僧洗浴以除身秽仍为常缘则设浴之事西域旧俗也亦今腊月灌佛之始
　　驱傩
　　礼纬曰髙阳有三子生而亡去为疫鬼二居江水中为疟一居人宫室区隅中善惊小儿于是以正嵗十二月命祀宫有傩以索室中而驱疫鬼轩辕本纪曰东海度索山有神荼郁垒之神以御凶鬼为民除害因制驱傩之神子游鸟问于雄黄曰今人逐疫出魁击鼓呼噪何也雄黄曰黔首多疾黄帝氏立巫咸使黔首鸣鼓振铎以动心劳形发隂阳之气击鼔呼噪遂以出魁黔首不知以为祟魅也或记以为驱傩之事按周礼有大傩汉仪有侲子要之虽原始于黄帝而大抵周之旧制也周官嵗终命方相氏率百索室驱疫以逐之则驱傩之始也
　　文身
　　今世俗皆文身作鱼龙飞仙鬼神等像或为花卉文字旧云起于周太王之子吴太伯避王季厯而之句吴断发文身以象龙子避蛟龙之患而史记越世家言夏后帝少康之庶子封于会稽文身断发披草莱而邑证此则是兹事为始于帝少康之子因知文身断发之为吴越俗也旧矣
　　宫室居处部四十三
　　宫
　　苏氏演义宫中也言处都邑之中也又宫方也为宫必以雉堞方正也孟诜锦带前书曰十纪合雄纪四姑教人穴居有巢氏教人巢居易曰上古穴居而野处后世圣人易之以宫室上栋下宇以待风雨谓黄帝也内传曰帝斩蚩尤因建宫室穆天子传曰登昆仑观黄帝宫室白虎通曰黄帝作宫室以避寒暑此宫室之始也世本曰尧使禹作宫室谓广其制尔神异经有天湰之宫管子黄帝有合宫尧贰宫汤有宫周有蒿宫秦有万年汉有未央等名也
　　室
　　尔雅曰宫谓之室风俗通曰室其外也宫其内也盖自黄帝始而周书亦谓黄帝作吕氏春秋则云髙元作室也
　　殿
　　演义殿殿也取众屋拥从如军之殿挚虞决疑要注曰殿则有阶陛堂有阶无陛春秋谓之路寝礼记与白虎通俱曰天子之堂史记秦始皇作朝宫渭南先作前殿阿房商君书有言天子之殿则是秦自孝公而来已云然矣盖秦始曰殿也汉因之有涵徳明光诸名也
　　堂
　　演义曰堂当也当正向阳之屋又堂明也言明礼义之所管子曰轩辕有明堂之议春秋因事曰轩辕氏始有堂室栋宇则堂之名肇自黄帝也
　　观
　　黄帝内传曰帝置元始真容于髙观之上观之言可以观望于其上也周有两观春秋书雉门及两观灾是也今俗谓之朶楼盖周制也
　　宅
　　尧典曰宅嵎夷禹贡曰降丘宅土孟子曰五亩之宅戴延之西征记曰蒲坂城外有舜宅则宅之名始于尧帝之时矣
　　邸
　　宿也史记封禅书方士多言天子朝诸侯于甘泉作诸侯邸汉书曰代王驰入代邸是邸之义设起于汉也今谓诸王所居曰邸亦因代邸之说也
　　第
　　史记齐王自淳子髠以下皆命曰列大夫为开第康庄之衢汉书髙祖诏列侯二千石大小第室注云有甲乙次第故曰第又曰不出里门面临大道曰第按左氏传齐景公欲更晏子之第盖丘明周人所记又周事当亦周制云尔
　　楼
　　史记方士言于汉武帝曰黄帝为五城十二楼以候神人帝乃立井干楼则楼盖起于黄帝之时
　　阁
　　韩诗外传曰黄帝时凤巢于阿阁则阁亦肇于黄帝矣
　　庭
　　说文曰庭朝中也扬子法言曰凤鸟跄跄匪尧之庭列子曰黄帝居大庭之馆此庭名之起也
　　廊
　　周书作雒曰五宫明堂咸有重廊汉武防曰舜游岩廊晋灼曰堂边曰岩文颖曰殿下外屋曰廊然则唐虞时事也
　　屋
　　释名曰屋奥也淮南子曰舜筑墙茨屋新语曰尧舜之人比屋可封以言民居也易上栋下宇盖其始矣其谓之屋则自尧舜始矣
　　房
　　苏鹗演义曰房方也室内之方正也又房防也防风雨燥湿也说文曰房室在旁者也尚书顾命有东房西房诗右招我由房盖周制也
　　序
　　尔雅曰东西墙曰序所以序别内外书大训在西序河图在东序商学曰序则序自商人名之也
　　庙
　　轩辕本纪曰帝升天臣寮追慕取几杖立庙于是曾游处皆祠云此庙之始也
　　库
　　说文曰库兵车所藏帑金帛所藏府文书所藏商鞅之书曰汤武破桀纣筑五库藏五兵有大庭之库此库之始也后世凡所藏积皆谓之库矣
　　厨
　　帝王世纪曰帝太昊制嫁娶之礼取牺牲以共庖厨此厨之始也
　　仓
　　郑康成注周廪人云藏米曰廪然则仓廪盖一事也孟子曰瞽瞍使舜完廪召康公之美公刘曰乃积乃仓则其事始见于陶唐之世也
　　廏
　　马舍也周礼校人掌颁良马而养乗之乗马三乗为皁三皁为系六系为廏六廏成校此盖名廏之始也幽王失徳故诗人刺之曰乗马在廏谷梁书新延廏法廏注谓六闲之旧制按校人天子十二闲邦国六闲然则闲廏之制则是周为之也
　　斋
　　汉宣帝斋居决事此斋名之起也晋大和中陈郡殷府君引水入城穿池殷仲堪于此池北立小舍读书百姓呼为读书斋则斋之始疑自此
　　厠
　　礼仪曰人温厠盖已名于周初也
　　巷
　　姜嫄之生后稷也诞寘之隘巷盖已名于帝喾之时也故尸子曰舜之方陶不能利其巷
　　城市藩御部四十四
　　城
　　吕氏春秋曰夏鲧作城注云兼作城郭也淮南子曰鲧作九仞之城吴越春秋曰尧聴鲧治水鲧乃筑城造郭以为国固慱物志曰东里梩责禹乱天下事禹退而作三城又曰禹作城强者攻弱者守敌者战城郭自禹始也轩辕本纪曰黄帝筑城邑造五城黄帝内传曰帝既杀蚩尤因之筑城阙史记方士言于汉武帝曰黄帝为五城然则城盖始于黄帝也汉书又云神农之教有石城十仞汤池百步又城池之设自炎帝始矣
　　郭
　　管子曰内谓之城外谓之郭孟子曰三里之城七里之郭吴越春秋曰鲧筑城以卫君造郭以守民记以为城郭之始世本则云鲧作郭按轩辕本纪以谓黄帝筑城邑则鲧不作城第为郭而已
　　坊
　　苏鹗演义曰坊方也言人所在里为方方正也又方类也方以类聚居者必求其类从文欲强别白不惜文繁耳汉宫开名曰洛阳故北宫有九子坊则坊名汉有也
　　市
