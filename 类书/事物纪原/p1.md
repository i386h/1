<!-- { "loadSidebar": true } -->
　　钦定四库全书　　　　子部十一
　　事物纪原目録　　　　类书类
　　卷一
　　天地生植部一
　　正朔厯数部二
　　帝王后妃部三
　　嫔御命妇部四
　　朝廷注措部五
　　治理政体部六
　　利源调度部七
　　卷二
　　公式姓讳部八
　　礼祭郊祀部九
　　崇奉褒册部十
　　乐舞声歌部十一
　　舆驾羽衞部十二
　　卷三
　　旗旐采章部十三
　　冠冕首饰部十四
　　衣裘带服部十五
　　学校贡举部十六
　　卷四
　　经籍艺文部十七
　　官爵封建部十八
　　勲阶寄禄部十九
　　师保辅相部二十
　　法从清望部二十一
　　卷五
　　三省纲辖部二十二
　　持宪储闱部二十三
　　九寺卿少部二十四
　　秘殿掌贰部二十五
　　五监总率部二十六
　　环衞中贵部二十七
　　卷六
　　横行武列部二十八
　　东西使班部二十九
　　节钺帅漕部三十
　　抚字长民部三十一
　　京邑馆阁部三十二
　　会府台司部三十三
　　卷七
　　库务职局部三十四
　　州郡方域部三十五
　　真坛净社部三十六
　　灵宇庙貌部三十七
　　道释科教部三十八
　　伎术医卜部三十九
　　卷八
　　舟车帷幄部四十
　　什物器用部四十一
　　嵗时风俗部四十二
　　宫室居处部四十三
　　城市藩御部四十四
　　卷九
　　农业陶渔部四十五
　　酒醴饮食部四十六
　　吉凶典制部四十七
　　博奕嬉戏部四十八
　　戎容兵械部四十九
　　战阵攻守部五十
　　卷十
　　军伍名额部五十一
　　律令刑罚部五十二
　　布帛杂事部五十三
　　草木花果部五十四
　　虫鱼禽兽部五十五
　　臣等谨案事物纪原十卷宋髙承撰考赵希弁读书附志云承开封人自博奕嬉戏之微虫鱼飞走之类无不考其所自来双溪项彬为之序陈振孙书録解题亦云中兴书目作十卷髙承撰元丰中人凡二百十七事今此书多十卷且数百事当是后人广之云云今检此本所载凡一千七百六十五事较振孙所见更倍之而仍作十卷又无项彬原序与陈赵两家之言俱不合葢后来又已有所增并非复宋本之旧矣其书向惟抄帙明正统间南昌贡生简敬始以付梓印行无防而板燬于火故世间颇为难得然敬所作序乃云作者佚其姓氏亦考之殊未审也书中凡分五十五部名目颇为冗碎其所攷论事始亦间有未确如引秦本纪谓名县始自秦孝公而不知左传宣公十一年楚子县陈杜注巳明言灭陈以为县并不起于秦时又谓诸葛亮始造木牛即今小车之有前辕者流马即今独推者是民间谓之江州车子不知三国志注引亮文集载所作木牛流马之法甚详与今之小车制度絶不相类承所言殊为臆説又如祓禊一条不引晋书束晳传所云周公洛邑秦昭王河曲之事亦属漏畧然其他类多排比详赡足资核证在宋代类书中固为犹有体要者焉乾隆四十三年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　钦定四库全书
　　事物纪原卷一　　　　　宋　髙承　撰
　　天地生植部一
　　元气
　　列子曰太易未见气也太初者气之太始也太始者形之始也太素者质之始也形气质具而未离故曰混沌髙氏小史曰太易气象未分太初气象始萌太始气象初端太素气形变质太极形质已具然则元气之始自太初也徐整三五厯纪曰嵗起摄提元气肇始有神人号天皇遁甲开山记曰厉山氏分布元气也
　　天地
　　清轻者上为天浊重者下为地冲和气者为人循之不得名曰易一变而为七七变而为九九复为一一者形变之始也清轻重浊清以阳发故气冲为天浊以隂凝故气沉为地天地形别谓之两仪列子曰视之不见听之不闻周易繋辞曰易有太极是生两仪髙氏小史曰两仪分五运通二体分形离为清浊三五厯纪曰天地浑混如鸡子盘古生其中万八千嵗天地开辟阳清为天隂浊为地盘古在其中一日九变神于天圣于地天日髙一丈地日深一丈盘古日长一丈如此万八千嵗天极髙地极深盘古极长后乃有三皇此天地人之始也
　　四方
　　王希明太一金镜经曰昔燧人氏仰观斗极而定方名东西南北是也则四方之名盖始自燧皇定之
　　日月
　　天地开辟万八千嵗而盘古死帝王五运厯年纪曰盘古死后左目为日右目为月山海经曰东南海之外甘水之间有羲和之国有女子曰羲和羲和者帝俊之妻是生十日郭璞注云羲和盖天地始生日月者也
　　星辰
　　马揔通厯曰地皇氏定星辰后汉天文志注曰黄帝分星次凡中外官常明者百二十四可名者三百二十微星万一千五百二十黄帝创制之大畧也礼记乃云帝喾能序星辰盖地皇氏始定为星辰黄帝又名之至帝喾而序也
　　星官
　　后汉天文志曰轩辕始受河图鬭苞授规日月星辰之象故星官之书自黄帝始至髙阳氏乃使南正重司天
　　星次
　　帝王世纪曰黄帝受命乃推分星次以定律度刘昭补汉志亦曰黄帝定星次即今尔雅所记十二次与二十八舍之度皆自黄帝创之也
　　宿度
　　王子年拾遗记曰庖牺视五星之文分野之度史记厯书曰黄帝名察度验臣瓒谓题名宿度候察进退三辰之度吉凶之验也又曰汉武招致方术士唐都分天部汉书音义云谓分部二十八宿为距度而晋书天文志亦曰庖牺氏立周天厯度也
　　风雨
　　帝王五运厯年记曰盘古之君龙首蛇身嘘为风
　　雷电
　　又曰盘古吹为雷电
　　隂阳
　　春秋内事曰伏牺氏定天地分隂阳
　　昼夜
　　又歴年记曰盘古开目为昼闭目为夜通厯曰地皇氏分昼夜
　　五行
　　史记厯书曰黄帝建立五行起五部应劭曰金木水火土也孟康谓天有四时分为五行
　　十二辰
　　事始曰黄帝立子丑十二辰以名月又以十二名兽属之
　　人
　　风俗通曰俗说天地开辟未有人民女娲黄土为人剧务力不暇供乃引绳絙泥中举以为人故富贵者黄土人也贫贱凡庸者絙人也淮南子曰黄帝生隂阳上骈生耳目桑林生臂手此女娲所以七十化也许慎注云黄帝古天神所造人时化生隂阳上骈桑林皆神名又曰突生海人海人生若菌【音辟】若菌生圣人圣人生庶人凡庸者生于庶人突人之先此人之始也
　　君臣
　　典畧载云孙瓒表曰皇羲已来始有君臣上下之事由是推之天皇以降虽有其分固亦畧矣至太昊始正之也
　　夫妇
　　杜佑通典曰遂皇氏始有夫妇之道注云人皇是也
　　山岳
　　歴年记曰盘古死后骨节为山林又古昔盘古左手为东岳右手为西岳腹为中岳首为南岳足为北岳与此为小异王子年拾遗记曰庖牺审地势以定川岳
　　山谷
　　遁甲开山记曰丽山氏产生山谷肇分自此其始也
　　江海
　　歴年记曰盘古死后肠为江海孟诜锦带前书早纪括提纪云有神农氏立蛇形甄四海此前神农也论语摘辅象伏羲六佐仲起为海陆注云主平地兼统海阳为江注云主江湖
　　淮渎
　　又曰盘古血为淮渎
　　草木
　　又曰盘古之君身死后毛髪为草木淮南子曰日冯生阳闬阳闬生乔如乔如生干木干木生庶木凡根防木者生于庶木根防生若程若程生玉玉生醴泉醴泉生皇辜皇辜生庶草凡根苃草者生于庶草许慎注云日冯木之先根拔生草之先也段成式酉阳杂爼曰日冯生阳闬阳闬生麟胎麟胎生干木干木生庶木招揺生程君程君生玉玉生醴泉醴泉生应黄应黄生黄华黄华生庶草与淮南子小异此盖草木之始也
　　鸟兽
　　淮南子曰羽嘉生飞龙飞龙生鳯凰鳯凰生鸾鸟鸾鸟生庶鸟凡羽者生于庶鸟毛牍生应龙应龙生建马建马生麒麟麒麟生庶兽凡毛者生于庶兽注云羽嘉飞虫之先酉阳杂爼则云羽嘉生飞龙飞龙生鳯凰鳯凰生鸾鸾生庶鸟应龙生建马建马生麒麟麒麟生庶兽此盖鸟兽之始也徐整三五厯曰天地之初有三白鸟故生众鸟
　　鱼
　　同前又曰介鳞生蛟龙蛟龙生鲲鲲生鲠鲠生建邪建邪生庶鱼凡鳞者生于庶鱼介墰生先龙先龙生鼋鼋生灵灵生庶凡介者生于庶注介鳞鳞之先介墰之先也段成式以鼋为魭此盖鱼之始也
　　正朔厯数部二
　　甲子
　　世本曰大挠造甲子吕氏春秋曰黄帝师大挠黄帝内传曰帝既斩蚩尤命大挠造甲子正时月令章句曰大挠探五行之情占斗刚所建于是始作甲乙以名日谓之干作子丑以名月谓之支支干相配以成六旬
　　嵗
　　黄帝定星厯正闰余以成嵗事至尧定四时成嵗书曰朞三百六旬有六日以闰月定四时成嵗则名嵗之义自陶唐始也
　　正
　　歴代所尚不同故所为之正各异邢昺论语疏有推郑康成尚书三帛注意谓舜以十一月尧十二月髙辛十二月髙阳十一月少昊十二月黄帝十三月炎帝十一月女娲十二月又推易说卦云帝出乎震谓伏牺也建寅之月又木之始则正当从太昊始也由秦讳政故音从征今尚云然也
　　闰
　　史记曰黄帝起消息正闰余则闰盖余分之月也黄帝造厯始正之
　　月朔
　　通厯曰地皇氏分昼夜以三十日为月朔髙氏小史亦云尔
　　八节
　　春秋内事曰伏牺氏建分八节以应天气晋志曰炎帝分八节以始农功
　　气
　　董巴议曰昔伏牺始造八卦作三画以象二十四气消息祸福以制吉凶礼记月令注曰昔周公作时训定二十四气分七十二则气之起始于太昊而定于周公也
　　贺正
　　通典曰汉髙帝十月定秦遂为嵗首七年长乐宫成制羣臣朝贺仪武帝改用夏正亦在建寅之朔则元日庆贺始于汉髙祖也
　　人日
　　东方朔占书曰嵗正月一日占鸡二日占狗三日占羊四日占猪五日占牛六日占马七日占人八日占谷皆晴明温和为蕃息安泰之隂寒惨烈为疾病衰耗故杜子美诗曰元日至人日未有不隂时盖伤时之言也推此当由汉世始有其义
　　天庆
　　宋朝防要曰大中祥符元年十一月诏以正月三日天书降日为天庆节休假五日
　　中和
　　李肇国史补曰唐正元五年初置中和节新唐书李泌曰徳宗以前世上巳九日皆大宴集而寒食多与上巳同时欲以二月名节自我为古李泌请以二月朔为中和节王溥唐防要曰正元五年五月十一日勑四序嘉辰歴代増置汉宗上巳晋纪重阳朕以春方发生维仲月勾萌悉达自今以二月一日为中和节二十八日李泌请令文武百寮进农献穜稑王公戚里上春服士庶以刀尺相遗村社作中和酒祭勾芒祈年谷聚防宴乐名为飨勾芒
　　天祺
　　宋朝防要曰天禧元年正月诏大中祥符元年四月一日天书再降内中功徳阁其建为天祺节一如天贶节例干兴元年二月礼仪院上言四月一日天书降日节名下一字与御名同合行回避诏以天祺节为名
　　天贶
　　又曰祥符元年六月六日天书降兖州二年五月八日诏曰其六月六日天书降大山日宜令设醮六月又诏在京及诸州并赐休假一日前此遣中使诣宰臣王旦第特令中外赐假四年正月以六月六日为天贶节在京禁屠宰九日诏诸路并禁从欧阳彪之请也
　　伏日
