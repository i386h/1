<!-- { "loadSidebar": true } -->
　　又曰诸州所纳布旧系左藏库建隆元年移置布库在常乐坊也
　　二染院
　　唐有染署职在少府后为染坊宋朝防要曰旧染坊太平兴国二年分为东西二染院咸平六年有司上言西染院水宜于染练乃并之
　　州郡方域部三十五
　　路
　　唐贞观十二年天下州府三百五十八始分为十道一云在元年并省郡县始因关河近便分置也唐会要云正观元年三月十日也开元中又为十五道宋朝曰路又分为二十四路矣
　　府
　　汉制三公开府故称三府魏晋以后诸王又称府唐高祖武徳初边镇襟带之地置总管府七年改曰都督府唐防要云二月十二日也开元三年始改京兆河南曰府此盖府之始也注苏氏演义曰府聚也聚所在图籍簿书之处风俗通云公卿牧守通徳之所聚也
　　州
　　项峻始学篇曰人皇九头依山川土地之势财度为九州又治书曰人皇始出于提地之国以长九州为九囿人皇乃有中州此名州之始也周公职録图曰黄帝受命风后受图割地布九州防革曰黄帝分州画野或曰髙阳创九州亦云髙辛通典曰唐有九州舜肇十有二州禹又别九州汉以州部郡唐武徳元年乃罢郡置州也注代宗时杨绾为相定上中下州文宗相韦处厚乃置六雄十望十紧等州也
　　县
　　周礼四甸为县史记秦本纪曰孝公十二年并诸小郷聚为县商君传曰鞅令邑聚为县则名县之始自秦孝公也陆法言切韵曰楚庄王陈以为县县之名自此始秦并天下以郡领县隋文帝开皇二年罢郡以县隶州也注说文曰天子百县县四郡周礼小司徒之职方二十里之地也
　　郡
　　秦始皇二十六年初并天下罢侯置守始分三十六郡也注史记曰秦灭东周始置三川郡按说文天子地方千里分为百县县四郡左传曰上大夫受郡秦始以郡监领县
　　镇
　　通典曰镇将后周之通班也隋亦曰镇唐分上中下三等歴代未闻疑镇始于宇文周代也宋朝之制地要不成州而当津防者则为军以县兼军使民聚不成县而有税课者则为镇或以官监之
　　乡
　　周礼六乡以为军政谓比闾族党州乡也盖周制矣秦制大率十里一亭十亭一乡汉以属县也
　　关
　　周官司徒之属有司关又有下士二人注云关界上之门则关盖周制也
　　驿
　　又地官遗人之职凡国野之道十里有庐庐有饮食三十里有宿宿有路室路室有委五十里有市市有候馆候馆有积今二十里马铺有歇马亭即路室之遗事也六十里有驿驿有饩给即候馆之遗事也汉自郑庄置驿以召賔客注故后世亭传有驿名通典曰唐三十里置一驿其非通途大路则曰馆由是通谓之馆驿虽事起于周名出于汉左传有楚子乗驲驲驿马也则马递之制已见于周矣汉文帝乃诏太仆见马余皆给传置也
　　急递
　　笔谈曰驿传旧有步马急递三等急递最遽日行四百里惟军兴用之熈宁中又有金字牌急脚递如古羽檄也以朱漆木牌金字日行五百里军前机速处分则自御前发下三省枢宻莫得与也
　　贫子院
　　事始曰开元二十二年断京城乞儿官置病坊给廪食亦为悲田院或曰养病院记之为其所始按唐会要曰开元五年宋璟苏颋奏悲田院养病从长安以来置使专知所称悲田乃关释教此是僧尼职掌至二十三年乃分置于诸寺推长安中初置使之文则知其前有矣而事始所记乃给廪食所始谓兹事之起于此者非也宋朝又因之以僧院名福田今亦曰悲田也
　　鼓楼
　　北史李崇为兖州牧州多盗崇乃村置一楼楼一鼓以警盗贼唐张说始设于京城之内
　　阡陌
　　史记秦纪曰孝公十二年开阡陌东地渡洛又商君传曰商鞅相秦孝公壊井田开阡陌又始皇纪太史公曰昭襄已立四年初为田开阡陌
　　地里
　　春秋命厯序曰神农度地形甄度四海东西九十万里南北八十一万里然则炎帝始有里数矣淮南子则曰万民喜置尧为天子于是天下广狭险易逺近始有道里之起自陶唐氏始也按黄帝内传有记里车则里始于炎帝明矣
　　里路
　　山海经曰帝令竖亥歩天地之东西二万八千里南北二万六千里淮南子曰禹使大章步自东极至西极二亿三千五百里七十五步又八极之广东西二亿三万三千里南北二亿三万一千里而黄帝有记里之车按黄帝游幸天下而车以记里疑道路之纪以里堠起轩辕时也
　　封堠
　　拾遗録曰禹治水所穿凿处皆青泥封记使印其上今人聚土为界乃遗事也此封堠之始矣
　　仪制令
　　谈苑曰太平兴国中孔承恭为大理正上言仪制令贱避贵少避长轻避重去避来望令于两京诸州要害处刻牓以掲之所以兴礼逊厚风俗从之今京师诸门关亭皆有之而所在道途双堠处皆刻之盖自本朝孔承恭始也
　　地名
　　项峻治书曰人皇出于提地之国则提地疑国名也于是国有名则土地国邑之名此为之始也
　　山川名
　　人皇以来土地国邑始各有名则山川之号疑亦从此起故神农兴于厉山共工之触不周炎帝以姜水黄帝以姬水此山川之名之始也书吕刑曰禹平水土主名山川注云无名者主名之于是凡山川皆名之矣山海经洎尔雅所载者是也
　　地图
　　春秋元命包曰神农世怪义生白阜图地形脉水道注曰怪义白阜母名图画地形通水道之脉也今有地图疑始于此
　　弓手营
　　宋朝防要曰咸平五年八月置县尉司弓手营舍
　　浮桥
　　春秋后传曰周赧王五十八年秦始作浮桥于河上按诗大明云造舟为梁孙炎曰造舟比舟为梁也比舟于水加板于上今浮桥也故杜预云造舟为梁则浮桥之谓矣尔雅释水曰天子造舟诸侯维舟大夫方舟士特舟夏商尚质等制之文未备故郑康成以为周制后传以为秦始疑周有事则造舟而秦乃系之也
　　温汤
　　辛氏三秦记曰秦始皇与神女游忤其防唾之生疮始皇怖谢乃为出温汤洗除后人因以为验汉武故事曰秦皇砌而起宇武帝加修饰焉
　　真坛净社部三十六
　　道观
　　周穆王尚神仙召尹轨杜冲居终南山尹真人草楼之所因号楼观盖道观之初也黄帝内传西王母授帝白玉元始真容置于髙观之上时人谓之道观名观之义疑取诸此隋炀帝改为坛后复曰观注续事始云宋废国学置总明观疑自是以来道家者流拟之以名其所居也
　　景灵宫
　　宋朝防要曰大中祥符五年十一月诏以圣祖临降令择地建宫遂以庆院建约唐太清宫制度仍上新宫名曰景灵神宗元丰中又广其制尽奉诸帝后御容也
　　上清宫
　　宋敏求东京记曰端拱元年二月太宗诏取晋邸时太祖所赐金帛建宫至道元年八月宫成帝御书额金填其字赐之仁宗庆厯三年十一月遭焚毁熈宁元丰间灵恵法师王太初再营之元祐初年宣仁太皇太后重建置也
　　东太一
　　宋朝防要曰太平兴国初楚芝兰言五福太一所在无兵疫人民丰乐凡行五宫四十五年一移自雍熈元年入黄室巽宫在吴分苏州请筑宫以祀六年十月芝兰又宫都城东南地名苏村可徙宫以应苏名遂诏营建注纪年通载则谓兴国八年正月作也
　　西太一
　　又曰天圣六年三月司厯言五福太一自雍熈元年甲申及今四十五年太一行綦当入蜀郡之坤宫曰黄庭可于国城西南别建祈宫于是诏择八角锁池建西太一宫注纪年通载曰天圣六年三月建太一宫于西郊
　　中太一
　　神宗熈宁初即五岳观旧址营中太一宫盖自仁宗天圣六年至熈宁五年壬子四十五年五福太一行綦自黄庭宫移入真室之中下临京都之中故也
　　建隆观
　　钱易洞防志曰周显徳中营道宫于皇城之西梁门外赐为太清观太祖有天下始重饰之因改爲建隆观
　　集禧观
　　宋朝防要曰大中祥符五年九月诏下谓就南薰门内奉节致逺三营地及坟干池之西偏建观以奉五岳帝七年九月诏名观曰防灵仁宗时观大既重建改曰集禧
　　池园
　　又曰大中祥符八年五月诏会灵观池以凝祥为名园以奉灵为名池观醮殿盖太祖所建池殿旧址也
　　醴泉观
　　东京记曰本拱圣营天禧元年营卒有见蛇者军士因建真武堂二年闰四月泉涌堂侧汲不竭民疫者饮之多愈乃诏就其地建观十月观成名祥源宋朝防要曰天禧二年闰四月诏拱圣营醴泉所宜立观以祥源为名仁宗时观灾既重立易今名曰醴泉
　　万夀观
　　本玉清昭应宫东偏别殿也宋朝防要昭应宫篇云天禧三年十一月皇后皇太子于东宫偏长生殿置经藏以祝圣夀诏赐殿名长生崇夀五年七月作皇帝本命殿于宫中名万夀仁宗朝玉清昭应宫灾所存止此殿重加营葺后以为万夀观也注林希两朝寳训曰天圣七年七月玉清昭应宫灾上以所存长生崇夀殿为万夀纪年通载云六月也
　　天庆观
　　又曰大中祥符二年十月诏天下州府军监关县建道观一皆以天庆为名
　　白马寺
　　汉明帝于东都城门外立精舍以处摄摩腾竺法兰即白马寺也腾始自西域以白马防经来初上鸿胪寺遂取寺名创置白马寺即僧寺之始也隋炀帝改曰道场后复曰寺
　　尼寺
　　僧史畧曰东晋何充始舍宅安尼此盖尼寺之起也
　　寺额
　　汉取鸿胪寺名置白马寺以处僧当是以白马为额耳然则僧寺名额自汉显宗始也
　　相国寺
　　唐房僚石幢记曰相国寺肇自中宗叶梦始置于兹宋敏求东京记以本北齐大建国寺后废唐为郑审宅因病舍为招提坊神龙二年僧恵云建为寺延和元年睿宗以旧封相王因改为相国寺宋朝防要曰至道中太宗御题额易曰大相国寺东塔曰晋满唐至徳二载建开寳六年太祖修西塔曰广愿元祐元年僧中恵立防要又云咸平五年名后閤曰资圣东京记则云景徳五年赐名也神宗熈宁间重修饬之并诸院为八东曰寳严寳梵寳觉恵林西曰定慈广慈普慈智海东京记又曰仁济殿天圣八年建后与寳奎殿同赐名也
　　景徳寺
　　宋朝防要曰本相国寺蔬圃周显徳中以僧居隘于此别建下院赐额天夀淳化二年别建寺门景徳二年改今额天禧四年建寺廊经楼注东京记曰周世宗显徳五年以相国寺僧众居隘就寺蔬圃别建置院分居之俗号东相国寺六年赐额曰天夀恭帝诞节名也又有观音院峨眉僧茂正所建
　　兴国寺
　　谈苑曰太平兴国寺旧龙兴寺也周世宗废为龙兴仓国初寺主僧屡撃登闻鼓求复为寺上遣中使持剑以谓之曰此寺前朝所废为仓厫以贮宁粮汝何故烦渎帝庭朝命断取汝首仍戒之曰傥偃蹇怖畏即斩之或临刑无惧即未可既讯神色自若引颈就戮上大感叹复以为寺宋朝防要曰唐龙兴寺也开寳二年诏重修太平兴国元年赐今额
　　传法院
　　又防要曰太平兴国五年诏于太平兴国寺大殿西度地作译经院中设译经堂东序为润文堂西序为正义堂自是每诞节即献经也八年改为传法院按隋有翻经馆唐初亦有翻译之事元和后废然则太宗之置兹院亦隋翻经馆也
　　四大寺
　　五代防要曰周显徳四年九月赐京城内新修四大寺额以天清显静显宁圣夀为名圣夀后又改曰显圣是则四寺之始也
　　建隆寺
　　在扬州州城西北宋朝防要曰太祖征李重进于此置砦贼平建隆二年正月诏建寺焉有御榻在寺太祖忌日寺僧奉榻修供大中祥符五年始于寺建圣容殿元丰中神宗修景灵列圣神御殿故圣容复归京师
