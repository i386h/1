<!-- { "loadSidebar": true } -->
　　易曰包牺氏没神农氏作日中为市致天下之民聚天下之货交易而退各得其所盖取诸噬嗑古史考曰神农作市世本则曰祝融作市谯周云髙阳氏市官不修祝融修之也风俗通曰言市井者按二十家为井今因井为市故云然也
　　井
　　淮南子曰伯益作井而龙登元云注益佐舜初作井世本吕氏春秋俱谓伯益作井世本又云黄帝正名百物自穿井周书亦曰黄帝作井而盛洪之荆州记则云随郡有巢父老传炎帝所生村中有九井云神农既育九井自穿于此皆见
　　门
　　易系曰神农氏没黄帝尧舜氏作重门击柝以待暴客盖取诸豫皇图要纪曰轩辕造门户然则门户之制其在上栋下宇之后乎
　　墙
　　淮南子曰舜作屋筑墙茨屋令人皆知去嵓穴有室家则此盖墙之起也至夏后世帝太康始峻宇雕墙矣
　　阶
　　释名云阶梯也言有等差书称舜舞干羽于两阶墨子称尧土阶三尺茅茨不剪韩诗外传则云凤蔽日而至黄帝降于东阶则阶陛之制自黄帝为栋宇则设之也
　　折槛
　　前汉书朱云传成帝时张禹为帝师云上书愿赐上方斩马劔断佞臣一人头以励其余上问谁曰张禹也帝怒使御史将下殿云攀槛折后理槛上曰勿易组之以旌直臣今殿槛之阙其中自朱云始也
　　鸱尾
　　唐会要曰汉栢梁殿灾越巫言海中有鱼虬尾似鸱激浪则降雨遂作其像于屋以厌火灾王叡炙毂子栢梁灾越巫献术取鸱鱼尾置于殿屋以厌胜之今瓦为之苏鹗演义曰汉武作栢梁殿上疏者曰蚩尾水之精能辟火灾可置之堂殿今人多作鸱字顔之推亦作鸱刘孝孙事始作蚩尾又俗间呼为鸱吻如鸱鸢遂以此呼之后因有作此鸱者王子年拾遗记曰鲧治水无功自沉羽渊化为鱼海人于羽山下修鱼祠四时致祭尝见瀺灂出水长百丈喷水激浪必雨降汉书越巫请以鸱鱼尾厌火灾今鸱尾即此鱼尾也按王嘉晋人晋去汉未逺当时已作鸱字苏鹗之说亦未为允也吴处厚青箱杂记曰海有鱼虬尾似鸱用以喷浪则降雨汉栢梁台灾越巫上厌胜之法起建章宫设鸱鱼之像于屋脊以厌火灾即今世鸱吻是也
　　墀
　　礼曰天子赤墀礼之所记皆三代事则墀盖三代制也而汉书则云王根作赤墀今州县界石即天子之墀也
　　础
　　古谓之质础尚书大傅曰大夫有石材庶人有石承注石材柱下质也石承当柱下而已不外出以为饰也三代之事如周之礼乐庶事之备则等降之文皆周制也
　　铺首
　　后汉礼仪志曰施门户代以所尚为饰商人水徳以螺首慎其闭塞使如螺也百家书曰公输般见水蠡谓之曰开汝头见汝形蠡适出头般以足画之蠡引闭其户终不可开因効之设于门户欲使闭藏当如此固宻也二说不同通俗文曰门扇饰谓之铺首也
　　瓦
　　说文曰瓦土器也烧者之总名也礼记曰后圣修火之利范金合土此瓦之始也周书曰神农作瓦器博物志曰桀作瓦今以覆屋者也古史考曰夏后氏昆吾氏作瓦史记防传载宋元君之臣卫平曰桀作瓦室注云昆吾氏作陶盖为桀作也今屋之覆以瓦夏桀始也
　　塼
　　古史考曰夏世乌曹氏始作塼
　　藩篱
　　周公繇易至大壮之九三曰羝羊触藩疏云藩篱也左传哀公十二年吴人藩卫人之舍则藩篱之固室家三代之制也
　　台榭
　　尔雅曰观四方髙曰台有木曰榭山海经曰沃民之国有轩辕台黄帝内传曰帝既斩蚩尤因之立台榭此盖其始也
　　亭
　　西京苑内有望云亭东京有金谷亭即是其制始于汉也按秦制十里一亭则西汉之名亭亦因秦号
　　池
　　事始云风俗通曰孙子有汤池之说后人因此开地为池以养鱼鳖记为池沼之始非也按孙子名武吴王阖闾之臣也春秋之末人著书十三篇言兵事而史记纣为酒池可以运舟文王以民力为沼谓其沼曰灵沼乐其有鱼鳖则池沼见于孙子之前逺矣黄帝内传曰帝既煞蚩尤升为天子因之濬池沼盖池沼之起始于此也
　　砌台
　　杨文公谈苑曰今攃攃台王公家作之以为林观之景唐张仲素诗曰晓望临春阁登髙下砌台即知唐来有之也
　　园
　　说文曰树果曰园韩诗外传曰黄帝时凤止帝东园巢于阿阁此疑为园名之始也
　　圃
　　说文又曰树蔬曰圃庄子曰黄帝之圃此疑为圃名之始也
　　囿
　　说文又曰养禽兽曰囿苏氏演义曰囿有也言有麋鹿鸟兽也项峻治书曰人皇以九州为九囿此疑为囿名之始也庄子有豨韦氏之囿文王之诗曰王在灵囿
　　圏
　　畜羊豕曰圏闲牛马曰牢召康公美公刘言执豕于牢前汉有虎圏则圏之名出于汉代云







　　事物纪原卷八
<子部,类书类,事物纪原>
　　钦定四库全书
　　事物纪原卷九　　　　　　宋　髙承　撰农业陶渔部四十五
　　田畆
　　诗疏曰易繋辞称神农始作耒耜则田起神农矣通典曰皇帝始立歩制畆是田以畆计起自轩辕也司马法以六尺为歩歩百为畆顾野王云秦孝公以二百三十歩为畆今又二百四十歩也青齐诸部又以三百六十歩为一大畆云
　　田业
　　三代之民皆受田于公则所田之田王田也一夫一妇受地百畆秦孝公任卫公孙鞅废井田开阡陌民得卖买而天下之田为私业此民田业卖买之始也
　　耕
　　周书曰神农之时天雨粟帝耕而种之黄帝内传曰帝升为天子地神献草木述播种之利因广耕则耕盖始于炎帝
　　种
　　淮南子曰神农始教民播种五谷相土地之宜帝王世纪曰炎帝始教天下耕种五谷而食故黄帝述播种之利也吕氏春秋曰后稷作稼注云烈山氏子曰柱能植百谷蔬菜梁陶洪景本草序曰昔神农氏之王天下造耕种以省谷
　　耒耜
　　易系辞曰包牺氏没神农氏作斵木为耜揉木为耒耒耜之利以教天下盖取诸益礼含文嘉亦曰神农作耒耜古史考亦云而世本则曰倕作又以为咎繇作非也白虎通曰古者人食禽兽肉神农时人多禽兽不足神农乃因天时地利制耒耜教人农作髙氏小史亦云炎帝种五谷为耒耜以利百姓
　　犁
　　山海经曰稷降以百谷种之弟曰台玺生叔均叔均生是代其父及稷播百谷始作耕又曰后稷孙曰叔均是始作耕注云用牛犁以耕也是则耕之用牛自叔均始矣后魏贾勰齐民要术曰赵过始为牛耕实胜耒耜之利崔寔正论曰汉武帝以赵过为搜粟都尉教民种殖其法三犁共一牛一人将之下种挽楼皆取备焉又牛耕之始自赵过也然崔贾之论为有所由尔
　　楼犁
　　魏畧曰皇甫隆为炖煌太守民不晓耕隆乃教民作楼犁省力过半
　　鉏
　　周书曰神农天雨粟帝种之作鉏鎒以垦草莽然后五谷兴则鉏盖神农造也诗臣工曰痔乃钱鏄注鏄鎒也世本曰倕作耨释名曰锄类尔雅释器斫斸谓之定李巡曰锄也广雅曰锄谓之耨然则耨即锄矣
　　鎌
　　说苑曰孔子闻吾邱子振鎌带而哭然则三代之田器也
　　碓
　　桓谭新论曰宓牺制杵臼之利后世加巧因借身践碓而利十倍则碓盖起于杵臼之遗法也
　　硙
　　世本曰公输般作硙今以砻谷者自山而东谓之硙江浙之间或曰砻编木附泥为之所以破谷出米矣
　　磨
　　方言曰硙谓之防错碓切说文曰防石硙也方言硙以防为磨则磨以硙而作也盖起于公输作硙之后防古磨字
　　碾
　　后汉书云崔亮在雍州读杜预传见其为八磨嘉其有济时用遂教民为碾此疑碾之起也
　　杵臼
　　桓谭新论云宓牺制杵臼世本乃云雍父作舂杵臼吕氏春秋曰赤冀作杵臼皆非也黄帝内传曰帝既斩蚩尤因剏杵臼易系辞曰神农氏没黄帝尧舜氏作断木为杵掘地为臼臼杵之利万民以济盖取诸小过此疑杵臼之始也唐韵作罗父作杵臼
　　舂
　　世本曰雍父作舂黄帝臣也
　　水车
　　魏畧曰马钧居京都城内有地可为园无水以灌之乃作翻车令童儿转之而灌水自覆今田家有水车天旱时引水以溉田者即此器也详此则其制起自魏马钧也而汉灵帝使毕岚作翻车设机束以引水洒南北郊路又为自毕岚所制矣未知孰是
　　蚕丝
　　搜神记曰上古时有人逺征家惟一女与马女思父戏马曰汝能迎得吾父吾将嫁汝马乃絶缰去得父还后马见女輙怒父怪之女具以答父大怒杀马曝其皮女至皮所忽蹷然卷女而行后于大树枝得女及皮尽化为蚕既死因名其树曰桑桑丧也此蚕桑之始也皇圗要记曰伏牺化蚕为丝又黄帝四妃西陵氏始养蚕为丝
　　机防
　　淮南子曰伯余之初作衣也丝麻索缕手经指纬后世为之机防体服以便此机防之始也注伯余黄帝臣一曰伯余黄帝也
　　织
　　黄帝内传曰帝既斩蚩尤蚕神献防丝称织絍之功因之广织于此言广明其前有黄帝广之尔一云淮南子言伯余之初作衣丝麻素缕手经指纬盖织之始也
　　陶
　　周书曰神农作陶尸子曰夏桀臣昆吾作陶吕氏春秋亦曰昆吾作陶髙诱云昆吾髙阳后吴回黎陆终之子为夏伯制作陶冶埏埴为器也按黄帝时有封人为陶正则陶始于炎帝明矣
　　冶
　　古史考曰燧人铸金作刀金即冶也而周书以谓神农作冶尸子以谓造冶者蚩尤也按礼曰昔先王未有火化后圣修火之利范金合土此冶之始也盖始于鑚木造火之后
　　渔
　　尸子曰燧人之世天下多水教人以渔易系辞曰包牺氏之王天下结绳而为网罟以佃以渔盖取诸离然则渔自太昊始也
　　钓
　　易称太昊以佃以渔然钓亦渔事盖易以结网而渔为包牺作则尸子所云燧人教人以渔其钓之为渔当为此乎
　　猎
　　尸子曰宓牺之世天下多兽教人以猎易系辞亦言包牺氏以佃以渔则猎始于太昊也
　　罗
　　世本曰包牺臣句芒作罗罗鸟罟也
　　网
　　古史考曰伏牺氏观蒙而始作网世本曰句芒作易系辞曰包牺结绳为网罟抱朴子曰太昊师蜘蛛而结网网鱼罟也孟诜锦带前书宓牺始为网罟髙氏小史曰太昊作网罟以取禽兽
　　酒醴饮食部四十六
　　五谷
　　周书曰神农之时天雨粟是则初有五谷之始也髙氏小史云炎帝种五谷故谓之神农
　　谷食
　　贾谊杂说曰神农尝百草之实教民食谷艺文类聚曰神农时民始食谷加于烧石之上而食
　　醴酪
　　古史考曰古有醴酪礼运曰昔先王未有火化后圣有作然后修火之利以为醴酪注云烝酿之也酪酢胾盖其物出自燧人作火之后尔
　　酒
　　酒经曰空桑秽饭醖以稷麦以成醇醪此酒之始也吕氏春秋曰仪狄作酒醪变五味战国防曰仪狄帝女造酒进之于禹甘之遂疎狄仪古史考亦曰仪狄造酒博物志曰杜康造酒魏武帝诗曰何以解我忧惟有杜康酒玉篇曰酒杜康所作陶潜集述酒诗序曰仪狄造酒杜康润色之而黄帝内传王母防帝于嵩山饮帝以防神养气金液流晖之酒又有延洪夀光之酒然黄帝时已有其物但不知杜康何世人而古今多言其始造酒也一曰少康作秫酒
　　蜡茶
　　杨文公谈苑云蜡茶出建州陆羽茶经尚未知之但言福建等州未详往往得之其味极佳江左近日方有蜡面之号丁谓北苑茶録曰剏造之始莫有知者质之三馆检讨杜镐亦曰在江左日始记有研膏茶欧阳修归田録亦云出福建不言所起按唐氏诸家说中往往有蜡面茶之语则是自唐有之也
　　龙茶
