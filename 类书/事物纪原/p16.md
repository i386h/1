<!-- { "loadSidebar": true } -->
　　唐开元十二年増置集贤校理宋朝太宗端拱元年建秘阁即以杜镐为秘阁校理此立官之始也青箱杂记曰端拱初以李宗谔为集贤校理则本朝集贤校理自宗谔始也
　　说书
　　宋朝会要曰景祐元年二月诏以贾昌朝等为崇政殿说书明道元年翰林侍讲孙奭年老乞外郡上问谁可代充讲官奭举昌朝等至时始特置此职四年改为天章阁侍讲庆厯二年以赵师民预讲复为崇政殿说书
　　称谓
　　笔谈曰集贤院记云开元故事校书官许称学士今三馆贴职皆称学士循唐典也宋朝神宗行官制秘书省官亦以学士为称谓也
　　驸马
　　驸马都尉汉武帝元鼎二年初置掌驸马驸马非正驾车者皆为副马又曰驸近也也通典袁枢议曰驸马都尉置由汉武帝以假功臣戚属齐职仪曰凡尚公主必拜驸马都尉者自魏晋已来因为襜帷盖以王姬之重庶姓之轻若不加等级宁可合所以假之皇女也汉制以列侯尚公主而魏何晏始以主壻拜故后代循用为常制盖自晏为始也唐韵曰晋尚公主者并加之也











　　事物纪原卷四
<子部,类书类,事物纪原>
　　钦定四库全书
　　事物纪原卷五　　　　　　宋　髙承　撰三省纲辖部二十二
　　侍中
　　环济要略曰古官也风后为黄帝侍中周有常伯见尚书立政秦汉为侍中徐坚初学记曰秦取古官置本丞相史也丞相使史五人来徃殿中奏事故谓之侍中后魏始为枢宻之任梁文以为宰相职事唐侍中与中书尚书二令并为真宰相矣
　　门下
　　门下侍郎秦官秦有黄门侍郎歴代不改与侍中俱管门下众事凡禁门黄闼故号黄门其官给事于黄闼内故云唐天寳元年改曰门下唐百官志云二年也
　　散骑
　　秦置散骑又置中常侍本二官魏文帝黄初初合散骑常侍为一官唐显庆中分左右左隶门下右中书也
　　给事
　　秦置通典曰加官也初秦汉别有给事黄门之职后汉有给事黄门侍郎左右给事中以有事殿中故曰给事中献帝时去给事黄门侍郎后周有给事中士别置给事中在六官外隋初开皇六年始于吏部置给事郎炀帝移为门下职唐武徳三年改给事郎为给事中
　　夕拜
　　汉给事中故事每日暮时入对青门拜故谓之夕拜亦为夕郎
　　谏议
　　秦置谏大夫后汉光武增为谏议大夫歴代不改唐龙朔中属中书开元后归门下贞元四年五月分左右以右隶中书
　　二起居
　　周有左右史王言则左史书之动则右史书之盖起居之本也汉武有禁中起居后汉马后自撰明帝起居注则其事似在宫中古女史之职也此始有起居之名魏晋以降著作掌之后魏有置起居令史别置修起居注隋炀帝置起居舍人唐贞观二年于门下省置起居郎显庆中复于中书置起居舍人以郎为左史以舍人为右史
　　谏正
　　唐武后垂拱中置拾遗补阙掌讽谏中宗以来有左右开元时左属门下右中书会要云垂拱元年二月二十九日也宋朝防要曰雍熈五年二月诏改补阙为左右司谏拾遗为左右正言盖太宗欲令谏官修其职业故改其官号也然周礼地官之属有司谏则周已名官矣唐书朱滔传建中三年滔僭称王后二年防张遂王道为司谏则滔又以此名立官也
　　中书令
　　舜纳言周内史皆中书之任也汉武游宴后庭始宦者典事尚书谓之中书谒者置令不言谒者省文也通典云唐百官志则曰秦始置中书谒者汉元帝去谒者字汉魏品卑而任重隋文帝废三公府寮令中书令与侍中知政事遂有为宰相职林以谓汉成帝建始四年改中书谒者令曰中谒者令以士人为之魏文帝黄初初改秘书令为中书令也
　　中书侍郎
　　汉武帝置中书领尚书事有令丞郎魏黄初初置通事郎后改曰中书侍郎唐志曰晋加侍字
　　中书舍人
　　初学记曰魏世中书始置通事一人明帝时有通事刘泰是也髙贵乡公改曰通事都尉寻为通事侍郎晋初置舍人通事各一人东晋各为一职梁始掌诏诰其后除通事直曰中书舍人舍人本周官掌平宫中之政
　　尚书令
　　三代冡宰之职也秦汉置尚书令于百官无所不主汉武元鼎二年始以张安世为之初学记曰秦官也汉因之
　　仆射
　　秦官史记始皇本纪有仆射周青臣是也古者重武以善射者掌事故曰仆射仆射者仆役于射也一云仆主也古有主射以督课汉因秦事自侍中谒者博士郎军屯永巷洎尚书皆有之成帝建始元年初置尚书五人一人为仆射此盖其始也献帝建安四年以邵荣为左仆射卫臻为右仆射置左右之始也
　　左右丞
　　秦置尚书丞一人汉成帝建始四年置四人光武始减其二分左右佐令仆之事唐以来在尚书之下宋朝官制改陞在上又为执政官
　　六尚书
　　尚书秦官秦时少府遣吏四人在殿中主发书故谓之尚书刘向新序曰齐宣王为太室香居谏王召尚书尚书之名则七国时已有其官矣晋志曰汉光武始分尚书为六曹通典曰汉初尚书虽有曹名不以为号及灵帝以梁鹄为选部尚书于是始见曹名汉百官表曰成帝建始四年始置尚书四人续事始云尚主也出纳王命敷奏万机政令所由宣选举所由定罪赏所由正李固曰尚书犹天之北斗斟酌元气运平四时
　　分行
　　唐会要曰武徳令吏礼兵民刑工贞观即吏礼民兵刑工光宅元年九月五日改为六官凖周礼通典曰周礼天官冡宰掌邦六典以佐王理邦国汉成置四尚书因事设员非拟于古光武分六曹稍以周礼唐武后遂以吏部为天官户部为地官礼部为春官兵部为夏官刑部为秋官工部为冬官以承六官之制国初以吏兵户刑工礼为次神宗行官制复唐故事又以吏户礼兵刑工为次也
　　子司
　　又曰故事以兵吏及左右司为前行刑户为中行工礼为后行每行各管四司以本行为头司余为子司自唐制始也
　　二十四司
　　自秦始置尚书而歴郎曹多寡不等少或十二亦至三十六隋有天下尚书有六曹二十四郎即今都省列曹是也其制自隋始也
　　子司印
　　唐防要曰故事凡尚书省除吏部兵部外共用都司印至圣厯二年二月九日初备文昌台二十四司印本司郎官主之
　　八座
　　后汉以六曹尚书并令仆为八座梁齐亦有称隋唐至今令仆为宰相故六尚书及左右丞为八座盖其事自汉东京始也
　　六侍郎
　　汉制尚书郎三嵗称侍郎隋炀帝即位于尚书六曹各置侍郎一人按汉百官表有侍郎秩比四百石也
　　郎中
　　汉制尚书郎初上称守郎中晋武帝始置诸曹郎中唐以来号正郎武徳三年尚书郎改为郎中按秦有郎中令臣瓒以为主郎内诸官则郎中秦官也
　　员外
　　隋开皇三年尚书二十四司各置员外郎一人以司其曹帐籍则郎置员外自隋文帝始也按汉书恵帝即位赐爵外郎满六嵗一级则隋置员外郎亦取汉事云尔韦述唐两京记曰晋宋以来始置员外郎
　　左右司
　　隋炀帝即位尚书都司初置左右司郎一人副左右丞唐又置员外郎诸司号为都公唐书百官志云天后永昌元年置左右司员外郎各一人也
　　吏部
　　汉初曰常侍曹后汉为选部魏始曰吏部按周官司马之属有士司为下大夫通典则以为吏部之始疑出于此也
　　司封
　　左传晋文公为执秩以正其官杜预云谓主爵秩之官盖今司封职也汉尚书有封爵之任后汉冯勤是也北齐有主爵职林曰唐龙朔二年改为司封通典以为光宅元年
　　司勲
　　周礼夏官司马之属有司勲掌赏地之法后周始置其官于尚书省通典云后周吏部有司勲上士
　　考功
　　汉京房作考课之法而其职不在尚书光武改尚书三公曹主嵗考课至此始为尚书职魏初置考功亦唐虞考绩之事也而周礼亦有考功记云
　　户部
　　周礼地官之掌也汉置尚书四人一主财帛委输即今户部任矣吴始有户部名通典曰吴孙休即位户部尚书读奏是也周礼司民掌登万民之数即户部任也
　　度支
　　通典曰汉张苍善筭以列侯主计领郡国上计者殆今度支之任也魏文帝始置度支尚书唐以为子司
　　金部
　　周官职金掌锡石丹青之令则金部之职也魏世始置尚书金部郎
　　仓部
　　周官仓人主藏九谷廪人主其数赒赐稍食则仓部之职也魏时尚书始置仓部郎
　　礼部
　　唐虞秩宗周官宗伯皆今礼部之任也后周有礼部不言职事隋以典仪曹其名命自宇文周始也
　　祠部
　　魏代始于尚书置祠部曹盖其官自魏始也歴代因之不改
　　主客
　　汉成帝初置尚书客曹光武分置南北客主于此遂以名曹
　　膳部
　　即周官膳夫也晋有左右士曹北齐曰膳部
　　兵部
　　周礼夏官司马之职也魏有五兵尚书晋宋为七兵后周始曰兵部
　　职方
　　周官有职方氏掌天下九州之图隋初有职方侍郎通典曰后周依周官有职方也
　　驾部
　　周官舆司马校人牧师巾车之职皆驾部之事也魏晋之代尚书始置驾部郎
　　库部
　　周官司甲掌戈盾弓矢则今库部也魏尚书始有库部郎也
　　刑部
　　唐虞之士周礼司冦皆刑部之任也光武谓之贼曹为尚书职后周始有刑部大夫则刑部自宇文周始也
　　都官
　　汉司隶属有都官从事掌中都官不法事此名官之初也光武改成帝二千石曹掌中都官水火盗贼魏青龙二年始置尚书都官郎佐督军事
　　比部
　　魏尚书有比部曹通典曰北齐比部掌检勾事唐天寳十一年改掌诸司公廨公私欠负及勾用度物也
　　司门
　　周礼有司门通典曰后周依周官有司门隋初为司门侍郎炀帝除侍字也
　　工部
　　唐虞共工在周礼为冬官之职汉置民曹光武改主缮修工作池苑魏为左民晋尚书为起部郎后周始曰工部也
　　屯田
　　汉昭帝始置屯田而成帝置尚书郎一人主户口垦田此盖尚书屯田之始也魏代为农部晋始有屯田尚书则屯田名曹在晋世也
　　虞部
　　舜命益作虞周礼有虞衡之官盖虞部设官之本魏始置虞曹郎后周改曰虞部
　　水部
　　周礼夏官有司险掌沟涂盖水部之职也魏尚书始有水部郎
　　符宪储闱部二十三
　　御史大夫
　　周礼春官宗伯之属有御史掌赞书战国时秦赵会渑池各命御史书鼓瑟击缶之事淳于髠谓齐王曰御史在前则上世皆为记事之官也秦汉以来始纠察风宪然则御史盖周官也秦置御史大夫以为御史之率故曰大夫
　　中丞
　　汉初御史大夫有两丞一曰御史丞一曰中丞初学记曰秦官汉因之谓之中丞以其别在殿中掌兰台秘书外督部刺史内领侍御史故云成哀间更名御史长史光武复曰中丞
　　独坐
　　后汉宣秉传曰光武建武元年秉拜御史中丞特诏与司隶校尉尚书令并专席而坐故京师号曰三独坐今中丞亦循其制始自汉东京迄今为故事也
　　侍御
　　周为柱下史秦时张苍为御史主柱下方书是也亦为侍御史是则侍御之官始于柱下也汉始有侍御史又有绣衣侍御史盖自武帝置也后汉亦有之隋直曰侍御史汉书朝议以范丹为侍御史是也韩朗以侍御史与三府掾治楚狱是也
　　端公
　　唐侍御史之职有四谓推弹公廨事台内之事悉主之号为台端他人称之曰端公其语自唐始也
　　南床
