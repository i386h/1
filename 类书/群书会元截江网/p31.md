<!-- { "loadSidebar": true } -->
　　籍边民为兵欲富国者常患财少欲强兵者常患兵少丰财在于省兵而国势不立増兵在于募卒而廪给不充二者立国之通患也今欲卒不増而廪不加而获益兵之利其集沿边之民而勉以爵赏欤夫塞下之民非他比也耳熟钲鼓目稔金革男子操刄女子弯弧三尺之童以介胄为乐是非其性异人也习俗使然也昔汉用兵于羌胡矣乃以金城陇西天水安定上郡北地六郡良家子为骑士以其俗廹西羌故髙尚勇力而战备为习也唐甞用兵于淮蔡矣议者欲以陈许安康汝夀六郡之民充召募以其居接贼境故习于战鬭识冦之浅深也是则边民之可用与内地不侔自古而然矣今塞下之民非怯于古也乡者敌人残其桑梓而不敢争系累其父母而不敢救人子之情岂恝然至此哉以为出力以御冦则籍名于官而不得脱否则虑公家之防而黥面涅手之法行焉甚者缓急赴敌而官军侵辱媟嫚之故宁窜山林捐妻子弃坟墓而不暇恤也今也使之之术莫若因其有营防庐屋之心而导之以爵赏之以利而使五家为伍五伍为长五长为团五团为部择其豪民假以爵级如隅官之制而使主之隅官之能否则郡刺史督之课其兵仗而不置于府库也籍其艺能而不拘于营垒也肄习有时而不妨农事也屯戍有所而不离廛舍也闲暇则遣亲劝之使分诸民保以奬劝其能慰劳垂老以竦动其心秋冬则命所部之长吏课习器械以考其精粗阅视艺能以较其勇怯骁雄者蠲复其身谋畧者官予之爵使之闾里相劝族党相保疾病相问有缓急则赴死以相救是则沿边诸郡皆良民也皆精兵也乌乎而不可用【陈良】
　　民兵止可行于边夫乡兵者行于边地则可行于内地则不可荆襄淮甸之民皆韩信背水之兵也故田单掘塜墓以激齐人而破强燕周徳威以土兵据险而制契丹祖宗以河北乡兵而制北敌周世宗之侵唐也淮之民聚山泽立保壁以农器为兵以禇为甲而周师屡为所败唐地多为所复当时谓之白甲军者是也【杨诚斋】
　　主意
　　古今兵农之异古者寓兵于农后世寓农于兵又其后也籍农以为兵夫同此民兵也而有三者异焉亦足观世变之激耳成周盛时比闾族党皆伍两军旅之师搜苗狝狩皆征伐击刺之制凡赋之车马赋之卒乗民知所以自卫而已不知有所谓兵也故曰寓兵于农汉氏兵志起田中者为吏卒为卫士者业农桑唐之府兵无事则执耒而耕有警则荷戈以战凡其为兵者皆兵也非所以自卫也乃所以自养也故曰寓农于兵及其后则兵民一裂不可复合矫而正之不过籍民为兵而已淝水之捷本于三州人丁山东之雄本于泽潞义兵而请甲人于安定弓人于河东弩人于浙西则南诏吐蕃骈首俟命此籍农于兵之効也然其也则曰吾自蚕而衣自农而食彼之衣食于官为正兵者而与吾均其劳未免有愁恨叹息者固不若寓农于兵之为愈也然其也又曰彼为民我为兵凡为是攻守之具皆所以卫民也彼不衣我食我而使躬执其劳必有悍然不用命者矣又不若寓兵于农之为无后悔也呜呼安得有周官麟趾之意而行周官之法度者哉
　　古今兵民分合自周公画井田而兵民之制始立自管仲作内政而兵民之制始详后之言兵民者无出于此矣葢古者兵民不分而寓其兵于农无事则执耒以耕有急则操戈以战公家无供给之费私居无盗贼之警以捍乡井以卫国家其为策莫善于此者自秦人开阡陌以来而兵民之制始分既而为兵矣则室庐居于营伍之中姓名书于官府之籍而耕稼织絍未甞过而问焉而为之民者廹于仰事俯育之劳夺于耕田凿井之事责之以征伐教之以守御则初不之知也兵自为兵民自为民葢不能无偏胜之患则以农而养兵者其势不得不然耳
　　警
　　古者兵出于农古之先王所用之兵皆出于六乡之民所任之将皆出于六乡之吏当其优游无事则为比足以相保为闾足以相爱推而上之为州足以相赒为乡足以相賔若然者皆可耕之民也及仓卒应变则为伍者左右前后足以相及为卒者衣服旗帜足所识别推而上之为师足以围敌为军足以包敌若然者皆可教之兵也其教之已久其讲之有素目熟于旌旗之色耳熟于金皷之声故夜战则其声足以相闻昼战则其目足以相辨其坐作有节其进退有时故教治兵者其贵杀故其时不在于春教大阅者以其无事故其时不在于秋其上足以善将将其将足以善将兵敌战起于一方则以一方之方伯连帅者举兵而伐之方伯连帅之有所不能充然后有六乡之兵出而平之六乡之兵有所不出出则无所不胜矣
　　民兵不可驱迫边戍未可遽撤惟团结民兵或可为撤戍之渐然团结之法尤不可有一毫驱廹之意也葢借民力兵本以卫乡邑耳或驱之征行或强以役则非团结之本意矣如闻徃年御冦为将者畧无爱惜之心既驱之先登复委以当敌战败则官军莫之救战胜则官军冐夫赏向也非秋成教阅未甞入州今乃用之屯戍几同禁旅向也非春搜未甞执兵今乃非时防集夺其农务贪吏黠胥既加侵削涅兵悍卒复合欺凌此其患非但不安南亩而已彼其生长边方具知险要若使之自守其地平居统以郡将而不令役于官府有急俾为声援而不使出于他境庶几人人効力保障之势成则屯戍可渐撤而兵国无虚弱之形矣
　　古今兵农合分三代盛时民兵合而为一一家之强推而为兵无事则耕有事则战惟兵兴而后动则有仰于国家兵休而事已则各归乎田里平时之执耒以耕者缓急则荷戈而战若是则国用安得而不丰民力安得而不裕军政安得而不强自兵农之既分为农者知有耕人而不知有征伐为兵者知有干戈而不知有耒耜仁人君子将厚其自养之资而使之为自卫之计故其安于为农而又乐于为兵非纎悉委曲为之谋毫厘杪忽为之具使之欣然而不惮安然而不疑未见其能享民兵之利也
　　弃之则为患弃于山林草泽则为强盗而不逞用于部廸行阵则为壮士为劲卒弃之则为郡县之蠧平民之扰用之则有摧坚之利防阵之功
　　今日不加优防甞谓中兴以来两淮荆襄专倚民兵为用今顾不收其効者用之非其道也葢于总管者总管不之顾领于郡守者郡守不之防赋役蠲免为惠几何旌旗器械悉令自办今果何时而不之顾耶
　　偶句
　　屯戍有所不离廛舍
　　习有时不妨农事
　　迫近边庭风土素谙
　　惯习战马骑射最便
　　山川险阻吾所熟也
　　风土乖异吾所谙也
　　无事而耕民皆良民
　　有事而战民皆精兵
　　什伍寓于乡井之中
　　干戈习于耒耜之暇
　　身习乎卒伍行阵之门春夏冬搜狩
　　家习乎屯营城兵之居比闾无闲民
　　课其兵仗而下置之于府卫也籍而为保甲籍其艺能而下拘之于营屯也统之以首领荷锄如云挥汗如雨民之所以为农也斩木为兵掲竿为旗民之所以为兵也三时务农一时讲武则民兵为前世之良法一男偷生二男战死则民兵为后世之法
　　事证
　　歴代民兵之用夫寓兵于农耕稼而为兵也寓农于兵耕屯而为农也若稽二代军赋起于井疆下逮春秋军令寄于内政起田中者为吏卒敌不大入则皆耕作而食者耳业农桑者为卫士年匪及格则皆父子而处者耳虽防击鋭士之名有专事战阵之卒而年髙力疲复归民伍犹非终身营垒之间也然则以耕稼为常而暂于为兵其两汉以上之事乎至于耕襄中者非襄中之民耕振武者止振武之卒立府制兵一夫百畞服弓力稼矣而非诸卫者田不井授也分兵屯田将校有差促耕数耘矣而非傅于籍者地不家给也虽咸阳有顿足之夫石壕有逺戍之旅而头白从戎生死长别悉皆没齿介胄之役然则以耕屯为务而兼于为农其晋魏以下之事乎
　　唐之民兵可用乡兵之制虽古今行之者鲜然其利不可以不攷也昔者李抱真当唐徳宗之时为泽潞留后抱真防山东有变而泽潞兵所走集也乗战伐之后赋重人困军伍雕刻于是籍二丁择一蠲其徭租给以弓矢俾闲月而习射焉举所部之民得成卒二万既不廪于官而士卒精闻天下称昭义步兵为诸军冠此其教习乡兵卒获其用者也李徳裕当文宗之时为剑南节度剑南逼近南诏嵗为边患而蜀兵困弊常不能支徳裕既至就选巴蜀之民率户三百取二人使习兵焉贷而弗事缓则治农急则荷戈号为雄边子弟当时南诏吐蕃皆不敢犯塞而边患为之少息此亦教习乡兵卒获其用者也是二人者皆能不费粮廪寓兵于农而卒获强兵之用此则乡兵之法其利显然易见者也国朝取民为兵国初京师之兵强州县之兵弱一有警急悉调京师京师不足以民兵足之振武保捷宣毅义勇皆兵出于民而之州县者也是故军旅不若士人陈实言之东兵不及土兵田况言之彼其习于风土长于战鬭故能动有成功庆厯初诏刺四路弓手张公方平曰不可韩公曰可卒刺之治平初诏刺陕西义勇温公曰不可韩公曰可卒刺之夫以祖宗之至仁人臣之至忠而籍民为兵犹莫之克良以费省而足用也循至熈宁因赵子几之言行保甲之法夫保甲亦民兵也而为法既密为教益酷鞭笞之苦诛求之害不得免焉民不堪命则有执指使逐廵检攻提举官以纾其忿而已安得人人如黄亷之在河东也哉噫是无以议为也有如弓箭手之刺率皆市人不可用而宣毅骄甚所至为寇何韩公之虑不及张公耶义勇之刺其后运粮戍边卒以为常何韩公之虑又不及司马公耶
　　国朝民兵弓手夫河梁河北强壮之名自五代时沿边诸州恃以雄壮国势至景徳间以其明効于前代遂以籍民而为之人以五百而为指挥射极至精而为校长此强壮之集本民兵也陕西保毅之名自咸平间诏陜西家出一丁号为保毅官给资粮戍同禁旅既生之以转运遂抚之以六万八千之众简阅既精义勇可用此保毅之集亦民兵也至后元昊陆梁禁兵皆西州郡单弱莫备不如强壮保毅之外复简弓手之兵亦一时不得已之计此弓手亦皆民兵也
　　时政
　　民兵今非昔比　祖宗朝河北有义勇陜西有弩弓箭手鄜延有保毅合而言之凡四十余万韩范所谓勇悍出于天性而又有资产父母妻子可以系累其心葢为处置之有方也寛其征赋所以裕其力安其室庐所以固其心因其事而调发不劳严其保伍而间谋不入其经画亦有年然无事则具其名有事则不收其用执事者今始知之识者固已深病之矣领于总管者总管不之防领于郡守者郡守不之念赋役蠲免为惠几何旗鼓器械悉令自办况中间牧守不择边寄浸轻溃师公行专事掊克其日朘月削凄凄无聊久矣曩时山巅水涯无土不耕视江浙无大异今则鸡犬萧条茅草弥望矣曩时经界号于乐土而赋税视江浙不及十一今则富者转而为中户中户转而为游手矣频年之战生理一空而又大军不为之援而责之深入大将不恤其死而驱之前行彼其生生之具既荡析流亡矣而为兵之害复如此柰何复望其死力哉
