<!-- { "loadSidebar": true } -->
　　太祖干徳元年遣使九人选闗西乡兵赴庆州开寳七年十二月益募民为兵民以财及粟献者官爵之【长编】太宗雍熈三年上因边民骁勇者竞团结乡勇上闻而嘉之曰此等生长边邮闲习战鬭若明立赏格必有大应募者乃下诏募民有能纠合应援王师者资以粮食假以兵甲擒契丹酋豪者随职名髙下补书【圣政】四年上以契丹频冦将大发兵讨之遣使徃河南北诸州募丁壮为义军○眞宗咸平始诏籍河北民为强壮四年诏陜西家出一丁号保毅军至景徳元年于保毅军内简集成四十指挥三年河北河东强壮自五伐时瀛霸诸州已有之是嵗始诏河北民家二丁三丁籍一四丁五丁籍二六丁七丁籍三八丁以上籍四为强壮五百人为指挥置指挥使百人为都置正副都头二人节级四人所在在置籍择善射者弟补校长听自置冯胜甲者蠲其户役寻募其勇敢团结附大军为栅官给铠甲○四年诏陕西民家出一丁号保毅军给资粮与正兵分戍守城垒遣御史吴膺与转运使同主其事凡得六万八千七百九十五人其縁邉军士先选中者并升为禁军号保捷○祥符间诏河北强壮自今每嵗十月至正月召集教阅习以为常○仁宗康定元年呉遵路甞建议复民兵于是诏遵路籍河东乡丁为备邉仍下法于诸路【圣政】康定诏河北河西强壮陜西京东西路新置弓手皆以二十五人为团四团为都五都为指挥置使民年二十系籍六十免每嵗十月后正月前分畨上州教阅半月范仲淹知延州元昊叛时议防乡兵仲淹上刺其手及兵罢环庆皆复为农种世衡在青涧城请民习兵以银为的射中与之后人无不然者【言行録】康定间知制诰王拱辰使契丹还言见河北父老云契丹不畏官军而畏土丁葢天资勇悍乡闗之地人自为战不费粮草坐得劲兵宜速加招募而训练之○庆歴二年知秦州韩琦请益本路兵于是拣陜西弓手悉刺面充保防指挥英宗诏治平元年命徐亿李师锡等刺陜西诸州军百姓为义勇○时韩琦建议刺陜西义勇十五万六千余人司马光极言其不可琦曰君但见庆歴间陜西乡兵初刺手背后皆刺面充正军忧今复然耳今已降勅榜与民约永不充军戍边矣光曰相公长在此可也异时他人在此因相公见戍之兵遣使运粮戍边反掌间尔琦黙然竟刺之得二十余万其后十年运粮戍边率以为常【同上】神宗熈寜二年上问府兵之制曰府兵与租调法相须安石曰今上畨者即以米粮给之则无贫富皆可入卫出戍虽未有租调法亦可为也但义勇不须刺手背刺何补于府卫之实今既良民为之当以礼义奬养刺手背但使其不乐而实无补也又择其乡闾豪杰为之将校量加奬拔则人自悦服○上论民兵虽善止是妨农王安石曰先王以农为兵因乡遂寓军旅今边邮农人则无什伍不知战守之法然欲可以战守顾所将帅何如耳有将帅则不患民兵不为用【长编】王安石剏为保甲之法令民自置弓箭及每小保用民力筑射垜又自办钱粮起铺屋三两区每保置皷遇贼声击开封府酸枣等县民千余人赴寺诉其不便是时五路义勇皆改为保甲至元祐罢之○哲宗元祐二年诏诸路廵检土兵额半差禁军以枢密院言土兵本以谙习山川地理易于捕冦今嵗久以亲戚乡里之故或庇其为奸请以禁军相兼故有是命○绍圣三年枢密院言广东西南路抢手土丁熈宁旧法一年县教一年上州昨自元祐以来罢上州只今县教虑因此渐成废惰诏依熈宁旧法【并长编】高宗建炎二年时诸路方行廵社之法权邦彦奏河东县民自相纠集为廵社冦不敢犯而言者谓其法利于西北不利于东南乞罢之圣政五年上曰昨范温带来京东民兵効用请给春秋特支衣绢一疋昨日令军中引见颇有蓝缕者朕出内帑绢二千疋赐之○绍兴初王庶知兴元兼利路安抚籍诸县良家子弟号曰义士每两丁取一三丁取二与免户下物力钱每三千为一队以知县为军正尉为军副日阅于县月阅于州不半年有兵二十万其后绍兴二十二年张辅世言利路义士就令土豪领之多率敛邀求役无虚月望放归农○绍兴四年承楚秦州水寨民兵邀击贼马上曰淮甸遗民乃能力奋忠义不忘国家凡水寨民兵并与放十年租税及科敷差役仍支拨钱米以助之三十一年诏籍乡兵知荆南府续减乃请籍民为义勇其法取于人户之双丁十户为一甲五甲为一皆有长择一邑之豪为总首岁于农隙教阅官给其粮其后籍者至七八千人【圣政】○孝宗淳熈三年上御便殿阅两浙福建土兵上曰军士皆好身守教阅甫三数月事艺已精熟弓帑手自可比殿前司之数因谕辅臣曰向来乌珠入冦陈思恭邀截于平江官兵乃用长抢不能及金乌珠遂以轻舸遁韩世忠江上之战亦然若用弓弩乌珠必能擒矣○十一年上曰议者多言边郡太守须是久任今边郡无兵虽久任何益大军皆在江南若是创置又费衣粮却是弓弩手民兵无养兵之费有养兵之实缓急亦可用【圣政】宁宗开禧元年七月壬午诏诸路提刑提举司措置保甲【续长编】开禧元年简荆襄两淮田卒以备战兵【同上】
　　偶句
　　得一曹宝臣则陜西之民皆良民
　　用一种世衡则青涧之民皆善射
　　乡兵作两畨教阅者庆歴之制也
　　民兵令一月教阅者淳熈之令也
　　河北强壮真宗以之捍契丹
　　陜西义勇英宗以之备西夏
　　两淮水寨邀击贼马【髙宗】
　　湖南义丁纠灭郴冦【孝宗】
　　资以粮食假以兵甲雍熈募民兵之指挥也给以闲田防其耕敛景徳募民兵之制度也河北强壮之兵始者不过鸠集乡闾后至抽赴京师久后混为正军而团集强壮之意失矣
　　陜西保毅之兵始者无异边氓后至刺手黥面又后运粮戍边而拣刺保毅之害甚矣
　　三路弓手之兵始者不过守葺城池其后刺充保毅或拣充保防而弓手复为禁军矣
　　经传格言
　　子曰善人教民七年亦可以即戎矣以不教民战是谓弃之【论语】募役石壕村有吏夜捉人老翁逾墙走老妇出门看吏呼一何怒妇呼一何苦聴妇前致辞三男邺城戍一男附书至二男新战死存者且偷生死者长已矣室中更无人所有乳下孙孙有母未去出更无全裙老妪力虽衰请从吏夜归急应河阳役独得备晨炊夜久语声絶如闻泣幽咽天明登前途独与老翁别【杜甫石壕吏诗】
　　名臣奏议
　　当优土兵请给　田况上仁宗曰蕃落广鋭振武保捷皆是土兵才力伉健武艺精强战鬭常为士卒先自昊贼扰边以来惟土兵踊跃志在争功其如请给甚微不及东军之下者请遇特攴比常优加其数或别定南郊赏例以激其心则其立功不在东军之后矣
　　劝用弓箭社神宗朝滕甫言河北州县近山谷处民间各有弓箭社及猎射手等户习惯便利与夷人无异乞下本道州县令募诸色公人及城郭乡村百姓有武勇愿举弓箭者为社每年春长吏就其射处劝诱阅之缓急虽不可调发亦足以为捍御从之
　　民兵所不可废韩琦奏英宗曰三代汉唐以来皆籍民为兵故其数虽多而瞻养至簿唐置府兵最为近古今之义勇几十五万河东几八万勇捍纯实生于天性而有物力产资父母妻子之所系若稍加简练亦唐之府兵也陜西当西事之初亦甞三丁选一丁为弓手其后刺为保捷正军河北河东陕西三路当西北控御之地事当一体
　　不当刺充正军司马光奏英宗曰昔康定庆歴之间籍陜西之民为乡弓手始者明出榜云使之守防乡里必不刺充正军屯戍边边境榜犹未收而朝廷尽刺充保捷指挥令于边州屯戍乞早降指挥罢刺陜西义勇冬教有便不便蘓辙上哲宗曰切见仁宗朝河北河东初置义勇至英宗朝推行其法渐及陕西皆以地接胡冦有守御之备每嵗冬教一月及熈寕中更置保甲使京畿三路之民日夜教习二圣临御知其不便率皆罢去惟有冬教一月之法三路以备边之故民习为常不敢辞愬至于京畿诸县乃与三路边郡为比一例冬教情所未安伏乞圣慈深念根本之地所宜寛恤特与蠲免
　　郡兵亦当激劝徐端礼上髙宗曰自军兴以来东南州县纠率乡兵悍御盗贼官司无一毫之费若非激赏难以劝功欲将应乡社守隘防托去处每乡首领限以名数从州县出给文慿与免身役有劳効之人次苐保明申朝廷量加爵赏
　　偶句
　　钱若水言备边五事募乡民居其一【咸平】贾昌朝言备边六事复土兵居其次【庆歴】不畏官军而畏土兵王拱辰之言也
　　土兵伉健常为士卒先田况之言也
　　诸儒至论
　　古今强壮老弱之殊三代之兵不待择而精其故何也兵出于农有常事而无常人国有事要以一家而备一正卒如斯而已矣及至后世兵民既分兵不得复而为民于是始有老弱之卒夫既为募民而为兵其妻子屋庐既以托于营伍之中而其姓名既以书于官府之籍行不得为商居不得为农仰食于官至于衰老而无归则其道诚不可弃去是故无用之卒虽薄其资粮而皆廪之终身凡民之生自二十以上至于衰老不过四十余年之间勇鋭强力之气足以犯坚冐刄者不过二十余年今廪之终身则是一卒凡二十年无用而食于官也自此而推之养兵十万则是五万人可去也屯兵十年则是五年无益之费也民者天下之本而财者民之所以生也有兵而不可使战是谓弃财不可使战而驱之战是谓弃民秦汉之后天下何其残败之多耶其弊悉皆起于分民而为兵兵不得休使老弱不堪之卒拱手而就戮故有以百万之众而见屠于数千之兵者其良将善用不过以为饵委之啖贼嗟夫三代之衰民之无罪而死者不可胜数矣【东坡】
　　民兵即古人遗意议者多称乡军何如曰周礼小司徒防万民之卒伍而用之家出一人比为伍闾为两族为卒党为旅州为师乡为军此先王之法也管子作寓令之政卒伍定乎里而军政成乎郊连其什伍居处同乐死生同忧祸福共之故夜战则其声相闻昼战则其目相见缓急足以相死故能外攘夷狄内尊天子以安诸夏也夫设乡军以自卫前哲之意深矣窃观近世乡无军自人不知武事家不藏兵器冦贼之来则以袒禓之躯投饵于虎口故乡军之名不可不察也【李防伯】府兵乃兵农之分前辈论府兵皆以为兵农之合府兵之立乃是兵农之分而儒者但説先王寓兵于农先王何曽寓兵于农治天下之道分田使之耕筑室使之居既有以衣食之则不可无以自卫故教之为兵西魏蘓绰辈欲休息其民遂募人为兵蠲除徭科不复他役国家既可以长享为兵之利而民得家出一人之外亦且可以自安至于太宗府卫既成农遂不复为兵兵亦不复为农兵农之分所以终不复古【叶】
　　山水寨按六安故歩二山中原壑深逺动数百里奸民逃匿之薮也比年以来稚埋之盗颇出其中刼杀之风浸长不禁此在山之桀黠者也故谓之山寨临淮之桀黠者谓之水寨水寨之数少于山寨多至数千人而已谓之水寨忠勇名籍于官而身处于家有统领主辨以弹压之山寨少不下万人此二寨之人有人以按总之则无事可以勉其安业有事可以励其立功无人以按总之安宁则为盗贼缓急则择向背矣【陈亮】
