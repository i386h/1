<!-- { "loadSidebar": true } -->
　　列圣务行实惠以诏令一书观之天圣庆歴嘉祐熙宁之编修元符之勑令格式建炎熙宁之裒集诏防乾道之刋修新书此固同于爱民也然仁宗能见之于实德故休养生息措一世于春风和气之中而使田夫野叟吟咏于山林陇亩之间盖不徒删定去其繁密之语而空见之天圣之诏勑也高宗孝宗亦能见之于实德故绍兴淳熙之间而东南之齿寖盛吏称民安熙熙然有庆厯嘉熙之风盖不徒实惠及民之语而空见之明堂赦恩与夫降兴诏书也若夫熙宁元符之际新法既行神器几揺绍述继兴新法复用当时之实德安在是虽元丰勑令之修有议变通之言元符之诏有罢失出之罸亦不及事矣
　　时政
　　今诏令皆实德今之所谓爱民者非特谓夫心腹肾肠之必敷于下也德意志虑之必达于民也言语由衷而恳恻辞令示人而坦夷以是为爱民也盖必形于言而见于事因其文而责其实一诏之下使人必防其体一令之行使人必便其安或以之劝农桑也则必求其无惰于田亩或以之恤刑狱也则必求其无寃于囹圄或以之赈贫乏也则必求其无流离于沟壑如是而后实德孚于下其仁于爱民斯可无愧
　　兵民之诏皆实意今九重出綍万里传邮百姓之见朕志万方之听朕言无非念民生之困悯士卒之劳诏语温纯情辞惜怛举天下已极之弊而皆以为自予一人致之此时此意凛然于辞听之者暖于挟纩闻之者欣若更生矣然人困于流离而以为予之辜吾君固知所自责而脱流离之饿莩使之适稻梁之饱者非守令之责乎兵死于战鬬而以为予之过吾君固知所自责矣而推战鬬之赏赍使之忘行阵之劳者独非将帅责乎
　　结尾
　　诚意可以见实德愚闻言语未足见圣人之至情诚意可以观人君之实德孝文天性恭俭爱民之心至于诚故诏下山东而癃老愿观汉武好大多欲之心不本于诚故诏下轮台而海内虚耗王泽之流皆自于吾君心之发而诏诰之敷乌可自欺其心哉主上歴载于兹诏令之颁于天下者无非诚意实德而今日虑集登进犹虑仁爱之未有至必欲其愈久而愈加其诚于爱民可知矣则夫大哉王言一哉王心固有揄扬而颂美之者鲰生无所容喙
　　出于诚而行以人愚于此有献焉其一曰本至诚其一曰择守令尝闻大学致知之説必先正其心诚其意而后家齐国治天下平故金石之坚豚鱼之细犹以诚而动何独于民而疑之愚愿庙堂之上凡所云为一出于诚俾万姓咸曰大哉王言一哉王心然而不动者未之有也兹谓本至诚守令承流宣化民之师帅者也故师帅不贤则王德不宣恩泽不流愚愿庙堂之上博选良吏列寘郡县宣布德音使天下晓然知之故感之则易兹谓择守令愚之浅识切谓是説果不谬则诏令之颁将见狗偷闻之必有舍刀剑而市牛犊弃兵弩而持钩钜如渤海之民矣是弄兵潢池者不足虑也悍卒闻之必有投兵相顾叹明主之方兴悔吾属之犹反如淄青军士矣是黔卒骄恣者不足虑也夷狄闻之必有使者告其主谓天子威德英武洽于中国遂修贡职如吐蕃之君矣是勍敌凭陵者不足虑也执事许之否

　　羣书会元截江网卷十八
　　钦定四库全书
　　羣书防元截江网卷十九
　　法度
　　歴代事实
　　伏羲氏始王天下未有前圣法度故仰则观象于天俯则察法于地【白虎通】　黄帝始制法度得道之本万世不易【同上】　尧虞舜行尧之道法度彰扬【问道】　舜叶时月正日同律度量衡【舜典】儆戒无虞罔失法度【大禹谟】舜为法于天下可传于后世【孟】谨乃宪钦哉【益稷】禹声为律身为度【本纪】有典有则贻厥子孙【五子之】
　　【歌】三代稽古法度彰【前律厯志】　太甲曰予小子不明于德欲败度纵败礼　盘庚教于民由乃在位以常旧服正法度书　文王倬彼云汉为章于天【注】云汉其为文章譬犹天子为法度于天下【棫朴】　武王不役耳目百度惟正【旅獒】谨权量审法度修废官四方之政行焉【语二十】　成王六年五服一朝又六年正乃时巡考制度于方岳【周官】秦孝公内立法度【贾谊论】　汉之初兴法度草创略依秦制【后百官志】萧何治未央宫上见其壮丽曰何治宫室过度也【本纪】　文帝贾谊以汉兴天下和洽宜改正朔易服色制度定官名兴礼乐乃草具其仪法奏之帝谦逊未遑也【本传】武帝外攘四夷内改法度【前纪史传】　宣帝元帝见帝所用多文法吏以刑名绳下尝言陛下持刑太深宣帝作色曰汉家自有制度本以霸王道杂之【本纪】唐兴治荒剔蠧讨究儒术以兴典宪【韩愈传】　太宗魏征曰若择前代宪章发明王道则臣请以周典惟所施行【文中子】天下新定台阁制度宪物容典率房杜二人讨裁【杜传】　太宗之治制度纪纲之法后世有以凭藉扶持而能永其天命欤　宪宗元和之间百度修举【裴垍传】
　　偶句
　　虞夏法度彰于袭爵之时
　　殷周法度彰于稽古之际
　　舜圣人也不嫌乎失法度之戒
　　晋侯国也犹谨乎守法度之叙
　　舜法可传每权舆于通变宜民之时
　　禹度已彰亦胚胎于随时制宜之
　　无为垂拱之时伯益犹进问失之戒
　　既醉太平之世周公亦作六典之书
　　诵臯陶之歌则知乃宪之所当谨
　　读蔡仲之命则知厥度之不可改
　　请改制度不废于后元富庶之日
　　诏颁宪度无重于永平熙洽之秋
　　皇朝事实
　　太宗至道中谓侍臣曰汉晋以来纪纲大坏朕革故鼎新别作朝廷法度【见纪纲门】　真宗语张齐贤曰先朝皆有成宪但与卿遵守致中和耳刘承规使人求节度上谕王旦旦曰陛下所守者祖宗典故典故所无不可听也　仁宗令范仲淹等奏当世务仲淹上奏曰国家革五代之乱垂八十年纪纲制度日销月损不可不更张以救之然欲正其本必揣其末顾陛下行之庶几法度有立纪纲再振矣　庆厯中命天章阁侍讲王洙集贤校理余靖秘阁校理孙甫知谏院欧阳修同编修祖宗故事初枢密副使富弼上言自古帝王理天下未有不以法制为守法制既立然后万事有经而治道可必也请选官编三朝典故置两府以为模范　嘉祐中枢密副使胡宿顾惜大体羣臣言及利害多更张庶事以革宿弊宿厌之曰变法古人所难不务守祖宗成法而徒纷纷无益于治　神宗朝枢密院言凡闗祖宗以来法制所宜施于逺并删取大防着为书二不幸　金陵用事尽取祖宗一切法度而更张之　陈莹中言熙宁以来三十年间天下法度凡四更改熙宁改治平元豊改熈宁元祐改熙丰绍圣改元祐上问方今治道何先安石对以择术先又问施之设以何为要而安石以变风俗立法度为急　哲宗初范纯仁谓司马光曰法固有不便然亦不可暴革盖为治惟去太甚尔又况法乃有司之事宰相当为天下搜人才布列位则法度虽有不便于民者亦无所患不得人虽良法亦足为民病　高宗尝曰朕思创业固难中兴亦不易中兴又须顾祖宗已行法度如何坏者欲振坠者欲举此实艰难　孝宗丁亥诏曰朕惟太上临御三纪法令典章灿然备具嗣位之初深惧坠失其议设官裒集绍兴以来诏防以闻
　　偶句
　　太宗非别作法度何以革五代废弛之风仁宗非张更制度不能振歴载因循之弊仁宗至治或者犹悼法制之不立
　　高宗中兴圣意且虑法度之未举
　　熙宁治道何先之问王安石以立法度为奏庆厯当世何务之问范仲淹以更法制为言经传格言
　　制而用之谓之法推而行之存乎人　节以制度不伤财害民君子以制度数议徳行　鱼丽庆则法度缺矣【诗六月】上有制度则民知止【国语】君子作法于凉其弊犹贪作法于贪弊将若之何【左昭四】思我王度式如玉式如金【左昭十二】今民卖僮者为之綉衣丝履偏诸缘内之闲中是古天子后服所以庙而不宴者也而庶人得以衣婢妾白縠之表薄缯之里縺以偏美者黼綉是古天子之服今富人大贾嘉防召客者以被墙古者以奉一帝一后而节适今庶人屋壁得为帝服倡优下贱得为后饰然而天下不屈者殆未有也且帝之身自衣皂绨而富民墙屋被文綉天子之后以缘其领庶人嬖妾缘其复此臣所谓舛也【贾谊策】秦之有司负秦之法度秦之法度负圣人之法度杨先见太上无法而治法非所以为治也【杨子】制度文采所以明尊卑异贵贱而劝有德也【董子】宜民通变天下无弊法【文中子】
　　名臣奏议
　　乞编典故为模范富弼上　　仁宗近年纲纪甚紊随事变更至使民力殚竭国用空虚吏员冗而卒未得人政道缺而将变于乱赏罚无准邪正未分夷狄交侵寇盗充斥师出无律而战必败令下无信而民不从如此百端不可悉数臣今欲选官置局将三朝典故及讨寻向来诸司可用文字分门类聚编成一书置在两府俾为模范庶几弊法渐除此救祸乱之本也
　　诸儒至论
　　法立而人心定圣人为之法使天下强弱小大贵贱逺近莫敢不一于法焉由法者安不由法者危如是故法立法立而天下之心定而治道毕矣法为贵君位次之法坏则民亡民亡则君如之何其尊且安也故人主尊法惧法之不立也故以身先之惧天下之慢法而法坏也故一举事而不敢忘法赏罚以法号令以法取予以法废置以法杀生以法动静以见法如神物而不敢侮如天坠地设不敢辄破坏改易也不以一事小害而损法不以一时茍利而増法使天下无有不由法而自为者故智者不得越法而谋辩者不得越法而言士不得背法而有名臣不得背法而有功【李邦真法原】
　　修吾身以行古制或问明道曰必有闗雎麟趾之意然后可以行周官之法度何也曰须是闺门袵席之微积累薫蒸洋溢天下无一事一物不被其化然后可以行周官之法度不然则为王莾矣【朱氏】
　　主意
　　有躬行有法制有躬行有法制躬行所以风天下法制所以服人心二者并行而不相悖则民志定风俗同而天下之治举矣昔尝观成周之时上自公卿之尊下自庶民之卑其等级次第尺寸不敢易纎毫不敢逾举一世之人皆安于法度分守之内志意精专视听纯一易直浑厚以上令而莫肯有僣差无度以干王政之诛者意必有殊尤卓絶以转移于观感之下及观太宰之职则知大臣之所以格君心者虽微必谨有如次舍幕帟之事醯醢酒醤之微洒扫使令之役凡闗于人主之身者莫不兼司并掌而辨方正位体国经野设官分职以为民极使朝不混市野不同国人不侵官诸侯不敢僭天子之制公卿不敢谋啇贾之利而后知古人之所以变风俗者固在躬行以为之本而又以法度为之辅也有弊俗无弊法有弊俗无弊法法之弊以人权法可矣俗之弊舍法而任人未可也礼义昭明习俗醇厚时则上下之间知有公而不知有私是虽不待立法而人亦不至于循情而况可任法不任人乎礼义浸微习俗渐变时则上下之间狥公狥私者不一是虽法不专用而人心尚或有守而况可不以人法并行乎礼义益蚀习俗尽坏时则上下之间知有私而不知有公是虽有法具存方以人而坏法而况可任人而不任法乎
　　警叚
