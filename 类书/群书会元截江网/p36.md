<!-- { "loadSidebar": true } -->
　　太宗曰卿尝言天官时日明将不法闇者居之废亦宜然靖曰昔纣以甲子日亡武王以甲子日兴天官时日甲子一也殷乱周治兴亡异焉又宋武帝以徃亡日起兵军吏以为不可帝曰我徃彼亡果克之由此言之可废明矣
　　尉缭子二十四篇凢兵有以道胜有以威胜有以力胜讲武料敌使敌之气失而师散虽形全而不为之用此道胜也审法制明赏罚便器用使民有必战之心此威胜也破军杀将乘间发机溃众夺地成功乃返此力胜也【战威篇】将军受君命必先谋于庙行令于廷君身以斧钺授将曰左右中军皆有分职若逾分而上请者死军无二令二令者诛留令者诛失令者诛将军乃告曰出国门之外期日中设营表置辕门期之如过时则坐法将军入营即闭门清道有敢行者诛有敢髙言者诛有敢不从令者诛【将令篇】
　　黄石公三畧军诫曰柔能制刚弱能制强柔者徳也刚者贼也弱者徳之所助强者怨之所攻　能柔能刚其国弥光能弱能强其国弥彰纯柔纯弱其国必削纯刚纯强其国必亡　夫所谓士者英雄也故曰罗其英雄则敌国穷英雄者国之干庶民者国之本得其干収其本则政行而无怨夫用兵之要在崇礼而重禄礼崇则智士至禄重则义士轻死故禄贤不爱财赏功不逾时则下力并而敌国削夫用人之道尊以爵赡以财则士自来接以礼励以义则士死之
　　军诫曰军井未达将不言渇军幕未办将不言倦军灶未炊将不言饥冬不服裘夏不挥扇雨不张葢是谓将礼与之安危故其众可合而不可离可用而不可疲以其恩素蓄谋素和也故曰蓄恩不倦以一取万夫将拒諌则英雄散策不从则谋士叛善恶同则功臣倦専防则下归咎自伐则下少功信谗则众离心贪财则奸不禁内顾则士卒滛　将无虑则谋士去将无勇则吏士恐将妄动则军不重将迁怒则一军惧
　　军诫曰军无财士不来军无赏士不徃故曰香饵之下必有垂鱼重赏之下必有死夫故礼者士之所归赏者士之所死上畧军势曰使智使勇使贪使愚智者乐立其功勇者好行其志贪者邀趍其利愚者不顾其死上畧设礼赏别奸雄着成败中畧差徳行审权变下畧陈道徳察安危明贼贤之咎
　　太公六韬其篇六十文韬之目十有二曰文师曰盈虚曰国务曰大礼曰明传曰六守曰守土曰守国曰上贤曰举贤曰赏罚曰兵道谓文韬者文王之问太公居其九也武韬之目有五曰发啓曰文啓曰文伐曰顺啓曰三疑谓武韬者武王之问太公居其末也龙韬之目十有三曰王翼曰论将曰选将曰立将曰将威曰励军曰隂符曰隂书曰军势曰竒兵曰五音曰兵徴曰农兵此皆言谋将之事谓龙韬者以龙而喻谋将虎韬之目十有二曰军用曰三陈曰疾战曰临境曰垒虚曰必出曰军畧曰动静曰金鼔曰絶道曰火战曰阵畧此皆言勇将之事谓虎韬者以虎而喻勇将也豹韬八篇曰林战曰突战曰敌强曰敌武曰鸟云山兵曰鸟云泽兵曰少众曰分险以豹而命其韬者所以喻偏禆之分击者也犬韬十篇曰分合曰武锋曰练士曰教战曰均兵曰武车士曰武骑士曰战车曰战骑曰战歩以犬而命其韬者所以喻士卒之宣力者也　太公曰义胜欲则昌欲胜义则亡敬胜怠则吉怠胜敬则灭【明传篇】
　　太公曰将以诛大为威以赏小为明以罚审为禁止而命行故杀一人而三军震者杀之赏一人而万人説者赏之杀贵大赏贵小杀及当路贵重之臣是刑上极也赏及牛马走厮养之徒是赏下通也刑上极赏下通是将威之所行也【将威篇】用兵之害犹豫最大三军之灾莫过狐疑善者见利不失遇时不疑失利后时反受其殃故智者从之而不释巧者一决而不犹豫是以疾雷不及掩耳其必出于法故人不可以不学然法之所得而传者其粗也以其不尽出于其法故人不可以专守盖法之无得而传者其妙也法有定论而兵无常形一日之内一阵之间离合取舍其变无穷一移踵瞬目而兵形易矣守一定之书以应无穷之敌则胜败之数戾矣是以古之善用兵者不以法为守而以法为用常能縁法而生法与离法而防法顺求之于古逆施之于今仰取之以天而俯变之以巳人以之死我以之生人以之败而我以之胜视之若拙而卒工察之若愚而适为智运竒合变既胜而不以语人则人亦莫知其所以然也【何去非】
　　古人不拘兵法夫归师勿遏曹公所以败张绣也皇甫嵩犯之而破王国穷寇勿追赵充国所以缓先零也唐太宗犯之而降薛仁杲百里而争利者蹶上将孙膑所以杀厐涓也赵奢犯之而破秦军虞诩犯之而破叛强而避之周亚夫所以不击吴军之锋也光武犯之而破寻邑石勒犯之而败姬澹兵少而势分者败黥布所以覆楚军也曹公用之拒袁绍而斩顔良临敌而易将者危骑刼所以丧燕师也秦军用之将白起而破赵括薛公策黥布以三计知其必弃上中而用其下贾诩策张绣以精兵追退军而败以败军敌胜卒者胜宋武先料谯纵备我之出其不意然后攻彼之不意李光弼暂出野次忽焉而归即降思明之二将凡此者皆非法之所得胶而书之所能教也【何去非】
　　韩信用兵以术韩信用兵在楚汉之间则为善矣方之五伯己自不及以无节制故也如信之军修武髙祖即其卧内夺之印易诸将信尚未知此与棘门霸上之军何异但信用兵能以术駈人使自战当时亦无有以节制之兵当之者故信数得以取胜也王者之兵未尝以术胜人然亦不可以计败后世惟诸葛亮李靖为知兵如诸葛亮已死司马仲达观其行营军垒不觉叹服而李靖惟以正出竒此为得法制之意而不务侥幸者也【杨龟山】
　　游骑不可太逺兵法须先立定家计然后以游骑旋旋量力分外面与敌人合比便是合内外之道若游骑太逺则却归不得至听金鼔声亦且忘却自家如何如苻坚夀春一败便不可支持无本故也
　　主意
　　竒正皆当有路熟路长駈兽奔豕突兵法曰正愚谓正有时而为竒间道防出狙击防窥兵法曰竒愚谓竒有时而为正何则竒正无常形亦无定所竒者我之所不备敌知我之有备未必不视之以为正正者敌之所必攻敌示我以不攻未必不因之以为竒黄虎之战晋正道也外水之战晋竒道也向使蜀人舍正而备竒则刘裕何以成尅取之功外水之袭彭门再袭也竒可暂出以见侵再用之则正陈仓之出蜀竒道也斜谷之出蜀正道也向使诸葛亮舍竒而出正则魏人安得遂成守之谋陈仓之出可以无出也正可不出以示疑忽用之则竒知此则可论今日之备邉矣
　　论兵不若以义论兵以法不若论兵以义周戈一挥侯国效顺汉旌一顾士卒归心论兵以义者然也黄石一编帝者为师背水一阵三军效力论兵以法者然也以法而言则众寡异势无敌强而我弱缓急异用无彼先而此后分合异尚无首触而尾不应以义而论则寡足以制众则前有倒戈之徒缓足以御急则动中投机之防分足以胜合则后无遗镞之忧三者真论兵之要领不可尽泥于法自赵括徒守父书而有胶柱鼓瑟之讥然后知古之兵法不可尽用于今自霍去病不学兵书而成攘夷拓境之功然后知今之兵法不容以尽泥乎古嗟夫师分八阵列垒分屯星分雾散而敌人不得以婴其锋云张蛇蟠而游兵无自以乘其间其或羽书交驰则率羣分之卒以张虎狼吞噬之锋至于烽燧甫集则全在我之师以为飬威持重之计是固古人之良法也然世之不同势亦随异泥列屯为垒之地以应敌则今古之世殊而攻守之形异有不容以循途而索轨者也执衡抗轴布之法以言兵则强弱之势昧而进取之策殊有不容以依规而为员者矣是知舍古人八阵之法而无随时通变之道亦岂善于用兵者
　　有胷中之兵书有纸上之兵书有胷中之兵书如太公隂谋光弼灵辖穰苴司焉法李靖六军镜吴孙子三十三垒经裴行俭回十六陈诀此则为纸上之兵书如淮隂之囊沙武侯之流马风后八阵兵陈平六竒计孙膑之减灶疑晋宋武之纠敌入岘此则为胷中之兵书
　　偶句
　　有兵家之谈兵
　　有儒家之谈兵
　　传兵法以书
　　用兵法以时
　　用兵无常势视时以为之势
　　制阵无定法因人以为之法
　　兵以势合则知制兵不可无其法
　　兵以机动则知用兵不可泥其法
　　警叚
　　用兵有常有变夫用兵以机动以筭胜不可以形势求不可以故智论与神为谋而神不可以测吾之幽示敌以形而敌不可以得吾之实可以退可以无退可以进可以无进可以守可以无守呼吸变化雷霆不足以喻其速山岳不足以喻其重无法之可待无图之可援非至神不能知其变非深识不能烛其机非天下竒材不足以语其巧是非守筌可以得鱼刻舟可以求劔也言兵易用兵难言兵者易用兵者难言兵者肆其説于己则曰胜曰败无龃龉也用兵者角其智于人而谓坐谈之兵书我独得而用之乎故必有鸟云之陈在吾方寸中则冲坚攻瑕敌莫敢当而何泥乎方策必有常山之势在吾虚室中则邀前薄后敌莫能识而何学乎虚文其视守孙吴之遗法而侥幸于一胜者不亦大相逺乎
　　用兵之道难言论兵之法可以有言论用兵之道不可以有言何谓可以有言兵法之载于书者方员曲直之有其形坐作进退之有其节稽韬畧之所陈与孙吴之著述大势了然如指诸掌故可以有言用兵之际呼吸俄顷千变万态或备其东而出其西或制于彼而诱于此多方以误之竒正以挠之使善用兵者卒然临敌犹不能以豫定而况可以有言乎
　　兵有竒正之理节制之兵其法繁其行密脉络钩援曲折相对进无策奔退无走前者鬬后者治力后者进前者更休一以当十十以当百诈者不能袭勇者不能突当之则破触之则摧此所谓正兵而已挫坚敌也简防之兵其法畧其行疏号令简易表里洞贯进如飇风退如疾电地险则鱼贯而前道迂则鴈行而进以一击百以百击万间者不及知勇者不及拒望之则恐遇之则溃此所谓竒兵而已掩脆敌也
　　偶句
　　有胷中之成筭
　　有纸上之陈言
　　天行地轴之分布
　　七八九六之经纬
　　节制之兵其法繁
　　简防之兵其法畧
　　地险则鱼贯而前
　　道迂则鴈行而进
　　善奕者不以谱而天下之奕者不可以无谱善医者不以方而天下之医者不可以无方讲六韬之遗书不若有征无战之一言舍三畧之绪论不若师直为壮之一语通变不穷者始可以言兵法
　　胶固不通者不可以言兵法
　　事证
　　古人不专泥法尝观古人言兵法者众矣竒正之相权利害之相倾战守攻围之法盖以百数操其説者宜无敌于天下今观张良之佐汉运筹帏幄决胜千里而其学实出于太公韩信之用兵战胜攻取破赵魏下燕齐其锋莫当而其法皆本于孙武是皆有得于兵法者也然霍去病之屡胜匈奴则谓何尝学古兵法张廵守睢阳则谓未尝依古法则又不专在于法也以至赵括好读兵书而卒败于长平马谡善论兵法而卒败于街亭是又法之不足恃也故愚为之论曰制而用之谓之法推而行之存乎人用兵者固不可不学兵法亦不可专泥于法
　　名将不拘古法谈兵法于平居无事之时者易识兵畧于仓卒应变之顷者难夫右山左水兵家之常也韩信易背水之阵而破赵之功以成增灶示强兵家之要也孙膑阳为减灶之计而破魏之名以显惟能不拘于一定之法而思有以乘其机不溺于己陈之迹而思有以通其变则进取之机可乘而备御之方可得矣
