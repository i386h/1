<!-- { "loadSidebar": true } -->
　　太祖皇帝之圣训曰安边御众须要得人高宗皇帝之圣训曰今日边垒未易得人高宗论沿边守臣则曰宜精择其人
　　孝宗论边郡太守则曰当选择人才
　　贺惟忠守易州十余年以御北敌
　　姚内斌守庆州十余年以控西羌
　　范仲淹之守延安而西贼相戒勿以为意王钦若之守天雄而敌骑充斥随即退遁杨延昭为守而能保一道生灵之命葢以九载留屯赤心体国延昭之节槩伟矣
　　韩世忠为将而能防金山战胜之勲葢以传麾鸣鼔缒绠曳舟世忠之胆畧壮矣
　　遂州之守得一杨延昭则契丹虽熖而攻不能下是金城非壮以延昭而壮也
　　延州之守得一范仲淹则西贼胆寒而终不敢近是延州非难窥以仲淹而不敢窥也
　　乌珠之闯蜀亟矣吾有璘玠贾勇死战则敌败绩而莫支不然劎阁特一拳土耳彼岂不能鱼贯而进乎
　　金主之饮江危矣吾有允文防命总师则敌送死而尽北不然天堑特一带水耳彼岂不能浮梁而济乎
　　东南将
　　王钦若江南人真宗次澶渊一日语冦莱公曰何人可为魏守公曰古人有言智将不如福将臣观参知政事王钦若福禄未艾宜可为守于是即时召钦若谕以上意俾行钦若驰入魏则戎马满野无以为计但屯塞四门终日危坐越数日敌骑退乃召为次相【长编】　范仲淹苏州人事见儒将及本朝人才　余靖曲江人侬智高破岭南诏公经制广东西贼盗宣抚使狄青防公兵败贼于归仁邕州平【言行録】　刘韐建人河北盗起真定阙帅上曰无易刘韐公至境单骑入城遣招盗首柴宏宏叩头服罪一道遂平敌之入真定也父老号呼曰使刘资政在此岂有此祸敌益知公名宰相遣公往以韩正馆公正言国相知公名今欲用公矣公仰天大呼曰有是乎召陈瓘等曰我当以死报国耳即手书片纸曰忠臣不事二君此余所以有死【言行録】　刘子羽韐长子也叛将范琼拥兵据于上流张忠献与公密谋诛之因召琼诣都堂计事公取勅黄举以麾琼曰有勅可诣大理置对使光世出抚其众悉他军琼伏诛与呉玠谋守定军山游骑甚廹玠守仙人闗独留为坚垒于潭毒山上数日而敌至公令蓐食迟明上马先止战地诸将至曰此某等驻军处岂可使敌矢伤公即争代公处顷之报敌退乃还公尝慷慨自许毎有捐身徇国之愿遇事立断凛不可犯尤长于兵料敌决机殆无遗算【同上】　宗泽婺州人开封尹阙李纲曰绥集旧都非泽不可徙知开封府募义士守京城造决胜战车千二百乗据形胜立二十四壁于城驻兵数万沿大河鳞次为垒结连两河山水寨陜西义士上疏请回銮张慤曰如泽之忠义得数人天下定矣金人犯滑州张防率将士迎敌泽遣王宣往援宣与敌战于北门敌退自是不敢犯东京泽修城池治楼橹屡出师以挫敌锋请上还京凡二十余疏黄潜善等从中沮之叹曰吾志不得伸矣【系年録】
　　偶句
　　范文正公生于姑苏而决策横山足以寒西贼之胆
　　余防公生于曲江而奏功桂莞竟能服岭海之心
　　呉正甫出于建之浦城而其论元昊叛服之事宜则虽孙呉之料敌不能过
　　欧阳公出于吉之永丰而其策麟州兴废之利害乃有古儒士知军戎万里情之风









　　羣书防元截江网卷二十一
<子部,类书类,群书会元截江网>
　　钦定四库全书
　　羣书防元截江网卷二十二
　　将帅
　　经传格言
　　司马掌邦政统六师平邦国王六军大国三军次国二军小国一军军将皆命卿二千有五百人为师师帅皆中大夫五百人为旅旅帅皆下大夫【周礼夏官】君子聴鼓鼙之声则思将帅之臣【礼乐记】帅师者受命于庙受脤于社【同上】矫矫虎臣在泮献馘【诗泮水】有必胜之将无必胜之民安边境立功名在于良将【晁错言兵】首戴武弁嫉文吏如仇雠足蹈军门视农夫如草芥谋不足以剪除凶逆而诈足以抑威福勇不足以镇卫社稷而暴足以侵轶里闾有藏奸观衅之心无仗节死难之义【刘蕡】
　　名臣奏议
　　胜败之机在将秦少游进防曰将帅之难其人乆矣势有强弱任有乆近敌有坚脆地有逺迩时有治乱而胜败之机不系焉惟其将而已矣昔智氏以韩魏三国之兵伐赵马服君之子以四十万之众抗秦可谓强矣而栗腹以摧骑刼以走是不在乎势之强弱也穣苴之用于齐投于闾伍之中一日斩荘贾晋师败去燕师渡水而解韩信之撃赵非素拊循士大夫也背水一战而擒赵王歇斩成安君是不在乎任之乆近也以周瑜之望曹公不啻虎狼而吴兵捷于赤壁以元徳之视陆逊甚于雏鹜而蜀师衂于白帝是不在乎敌之坚脆也东西异壤也而邓艾以缒兵取成都南北异习也而王镇恶以舟师平闗中是不在乎地之逺迩也夫以东晋之衰而谢得志于淝水开元之盛而哥舒翰失利于潼闗是不在乎时之治乱也故善将者势无强弱任无乆近敌无坚脆地无逺迩时无治乱不用则已用之无不胜焉故曰惟其将而已矣
　　大将当用有道之士秦少游进防有一军之将有一国之将有天下之将走及奔马射中飞鸟攻坚城破强敌所向无前此有勇之士一军之将也出竒制胜无穷如天地不竭如江河攻輙破撃輙服此有智之士一国之将也福于己而患于人则功有所不立利于今而害于后则事有所不为功成事毕自视缺然无矜大之色此有道之士天下之将也国家将帅可谓盛矣阅礼乐而习诗书者肩摩而毂撃纵横剽悍称智囊而号肉飞者至不可胜计而驿骑有赤白囊至则庙堂之上为之纷然进止赏罚皆从中决者何也岂以为将帅者皆智勇之人非有道之士不可独任耶
　　物望太轻之朱晦庵南康封事今日将帅率皆膏粱子弟厮役凡流徒以趋走应对为能苞苴结托为事物望素轻既不为军士之所服而其所以得此差遣所费已是不赀以故到军之日惟务裒敛刻剥经营贾贩百种捜罗以偿债负债负既足则又别生希望愈肆诛求盖上所以奉权贵而求陞擢下所以饰子女以快己私皆于此乎取之军中急务徃徃皆不暇及军士平时既皆悍然有不服之心一旦缓急何由可恃
　　谐价输钱之朱晦庵赴召上言曰诸将之求进也必先掊克士卒以殖私财然后以自结于陛下之私人而祈以姓名逹于陛下之贵将贵将得其姓名即以付之军中使自什伍以上莭次保眀称其材武堪任将帅然后具奏荐牍而言之于陛下之前陛下但见其等级推先案牍具则诚以为公荐而可以得人矣而岂知其谐价输钱已若晚唐之债帅哉夫将者三军之司命而其选置之方乖刺如此则彼智勇材畧之人孰肯抑心下首于宦官宫妾之门而陛下之所得以为将帅者皆庸夫走卒而犹望其修明军政激劝士卒以强国势岂不悮哉
　　将帅掊刻之害真徳秀奏劄诸道总戎之帅训不勤而掊刻是务自偏禆以至士卒其家赀稍厚者必使之治财货非优之也盖幸其负课而掩有也甚而廪给稍厚者必以之供役使非亲之也盖利其捐金以求免也军中相语以酒垆药局为借赀产之梯媒谓当其事者必不能以自免也回易房廊为陷子孙之坑穽其身虽死而监替至于无穷也主帅剥偏禆偏禆剥队伍有日给千钱而不足衾絮者有月廪数斛而不饱糟糠者以此饰苞苴以此买歌舞于是乎兵贫至骨矣
　　诸儒至论
　　将才有大小将之才固有大小杰然于庸将之中者才小者也杰然于才将之中者才大者也才小志亦小才大志亦大而人君当观其才之小大而为制御之术先赏之说可施之才大者不先赏之说可施之才小者兼而用之可也昔汉髙祖一见韩信而授以上将觧衣衣之推食哺之一见黥布而以为淮南王供具饮食如王者一见彭越而以为相国当是时三人者未有功于汉也厥后追项籍垓下与信越期而不至捐数千里之地以畀之如弃敝屣项氏未灭天下未定而三人者已极富贵矣何则髙帝知三人者之志大不极于富贵则不为我用虽极于富贵而不灭项氏不定天下则其志不已也至樊哙滕公灌婴之徒则不然拔一城陷一阵而后增数级之爵否则终嵗不迁也项氏已灭天下已定樊哙滕公灌婴之徒计百战之功而后爵之通侯夫岂髙帝至此而啬哉知其才小而志小虽不先赏不怨而先赏之则彼将防然自满而不复以立功【苏老泉】将不任责今国家有西北之忧重择大臣付以专征大官以宠之富禄以厚之旌莭以荣之宜竭力尽谋以济厥事乃偃蹇君命优游私家谓闻金鼔之震天不若闻丝竹之盈耳谓见羽毛翳目不若见赵卫之侍前谓若被甲胄不若服轻纨谓若冒矢石不若御重裘岂不负吾君之委寄哉【石介】
　　将材不可过为将者不患其不及而患其过过勇则轻李陵是也过智则奸侯君集是也过威则离张飞是也过强则骄李光弼是也过专则僣晋王苏是也然河曲之师赵盾为将而令出于赵穿邲之师荀林父为将而令出于先縠皆舆尸之师也【杨诚斋】
　　亚夫不能见防而作事修而谤兴徳髙而毁来韩信功成而见诛萧何治定而见疑亚夫不能全身逺害景帝日疎于上梁王日譛于下可以见防而作也然犹顾谓尚席而懐不平之心则景帝目送之际是亚夫基祸之时也昔醴酒不设而穆生退燔肉不至而孔子行礼貌之衰诚心之亡也亚夫岂明于此乎【何去非】
　　有英才不得用一置身于缙绅则视天下有志之士喜功名之人为不足问一跻位卿相将臣守帅则视天下山林草莱之雄江湖英防豪杰之士为不足恤一蹑足于辕门则视天下之统制统领为不足观一厠迹于幕府则视天下之军营行伍为不足道惟是寒素之见王公大人士卒之见宣招制帅如天之髙星辰之逺如神明之幽如雷霆之震慑望尘雅拜抠衣蒲伏趦趄数嵗而竟莫见其面目钻刺万状而竟莫得其门户材技之人武勇之士始相顾而饮气荆楚劒客烟波钓徒始相视而揺手矣在外虽有科目选举之法在内虽有都堂呈身之制而糊名较艺止得夫章句之儒循例到庭一喏之外无他事是宜今日岈桐栢无非髙举逺引之流而军门幕府皆泛滥阘冗之子【华岳】
　　为将智勇兼全有智将有勇将有智勇兼全之将张子房运筹帷幄决胜千里而其状貌反若妇人女子曽无魁梧竒伟之容此智将也闗羽张飞号称虎臣为万人之敌然骄于士夫不恤小人而终反不能自保此勇将也有智无勇尚能自全有勇无智其终必毙若檀道济可谓智勇兼全之将矣宋武北征道济独为前驱王师所至望风降附径进洛阳所获俘囚筑为京观迨夫文帝西伐道济又为前驱上问料敌之防而道济力陈奉王命以征讨必未阵而禽卒果如所料自非智勇之过人又孰能如此哉【张凤】
　　忌良将狎庸将将帅之乏材其患在于有所忌而戒于有所狎畏其骄也则置之散地以消其气老其才于无用之域以求其无大功畏其偪也则排摈刻削以贬其权而示其不足为世之轻重兹二者忌之过也夫惟豪杰竒伟之士既以忌踈则其所用者必庸懦以聴其上者也知其不足以有为而幸其不至于生变于是举重兵以付之而不计其胜任与否此狎之过也【陈传良】为将保功之难为将而立功非难而保其功为难邓艾钟防之平蜀其功固立矣然终不能保其首领以没李愬李光颜之平淮蔡其功亦立矣然终不免有忿争之丑甚哉为将而保功之难也
