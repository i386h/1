<!-- { "loadSidebar": true } -->
　　四子更相诋訾虽然四子之初心皆欲自比于圣人也并荀况于孟子尚可非訾而王通以董常比顔子则其意盖自任以孔子者欤雄窃自比孟子而史谓韩愈自比孟轲则其道自比于孟子者欤惟其师孔子之言而未得其所以言师孟子之书而未得其所以书故其终也不能无所失而至于互相诋訾荀况之书至雄之时则以为同门异户子之书至韩愈之时则以为大醇小疵而王通中说乃至斥为六籍之奴婢而韩愈之道虽籍湜辈亦不保其叛去呜呼一何工于论古人而拙于用己欤虽然自周讫唐寥寥千载圣人之道所以暗而复明郁而复发崇奬扶持至于今不泯者四子与有力焉殆未可以轻议
　　当质关洛之言虽然尚论千古众言殽乱吾以为不若折衷于关洛诸君子焉荀子才高过多雄才短过少程子之言可复也文中子好处甚多韩子大纲皆正朱子之言可证也偏驳不醇吾不为兰陵去就不足观吾不为子云因中说之格言求原道之著作溯诸儒讲明之大防则四子不待辨而明矣愿从先生质之
　　明道之有难易明道于去圣未逺之日者易为力明道于去圣愈逺之日者难为功夫道在天地间本无所谓甚明亦无所谓甚晦故亘古今穷宇宙天下有治乱而吾道不以治乱有间也天下有泰否而吾道不以泰否有异也同是古今则古今同是道同是宇宙则宇宙同是道特是道升降之迹若与世运相为推移而儒者之论又有道隆道汚之别于是遂执世道之升降谓吾道若与之升降去圣世之近者则以为明道之易去圣世之逺者则以为明道之难吁有是哉是殆非笃论也然亦未可尽非之也自孟子有见知闻知之目意谓见而知之者去圣人未逺也闻而知之者去圣人浸逺也未逺者得于见知其知也真己逺者得于闻知其知也畧如之何不谓明道于去圣未逺者易明道于去圣浸逺者难乎愚生何幸生逢盛世目覩圣人道德之光身沐圣人道德之化出入起居日与道俱又何但明道之易而已














　　羣书防元截江网卷三十五
