<!-- { "loadSidebar": true } -->
　　和戎后世下策和戎一説古者之人心而后世之下策也人之言曰和戎之説发于刘敬袭于仲舒而其原起于晋之魏绛噫汉之所谓和岂晋人之所谓和哉晋之和戎戎事晋也汉之和戎汉事戎也伐戎吾国之威和戎吾国之福可以威而福之和在是矣绛之意若是彼汉人者不吝金缯不爱子女茍为一时之安而已果可与晋人同日而语乎故凡后世之亏人国体误人国事皆和戎之説坏之也
　　尚守不尚和战夫谋国者和无种蠡之智徒贪功以市恩战无光弼之能反餧敌以媚冦有能坚细栁之屯如周亚夫严刁斗之卫如程不识则彼之欲战欤吾将被以甲兵震吾威武以战则必克矣彼之欲和欤吾将与以皮币与以犬马以和则必成矣否则车马之不修器械之不备而欲北伐玁狁南征蛮荆是浪战也是轻敌也乌足以言战子女之既饰玉帛之既遣而曰俱弃细过偕之大道是求和也是欵师也乌足以言和
　　轻畏玩敌之失方国势粗安边烽未耸我之衅隙犹未可寻也夫何寡谋不审轻试妄为直谓可以洗荆棘之铜驼直谓可以复禾黍之宗庙直谓可以谒苕荛之陵寝于是兴恢疆拓境之师于是失始盟初誓之信而彼得以有辞于我矣藩篱自开诱盗贼于堂奥之内闗防不密纳蜂虿于怀袖之中寜非谋动干戈之躁乎吾故曰时则吾国在轻敌而失于战及外患方滋警报交至我之声势犹可少张也夫何蓄缩浅谋动容失色直谓其强悍如虎狼直谓其飘忽如风雨直谓其出入变化如鬼神于是倡撒花买静之説于是谓玉帛交通之好而敌得以不能师易我矣羽檄方驰手板已倒持于庙堂之上狼烟未起兵甲已先弃于边鄙之间得非此心之不武乎吾故曰时则吾国在畏敌而失于和今秋风已凛河水将合我之规模正当大作措置也夫何上下安措耳目惯熟直谓向尝震我边鄙俄而渐定直谓向尝蹂我州邑俄而渐平直谓向尝捣我险要俄而渐退于是不为更新局面之图于是不为绸缪牖户之计而敌将突如其来得以无备乗我矣强冦闯门方为坐视优防之乐寝薪及火犹痼沉酣髙卧之安此果何时而尚忽视乎吾故曰时则吾国在玩敌而又失于未能守嗟夫一失于轻噬脐无及再失于畏饮恨尚新命脉无多着数无几岂堪复失于玩耶
　　无战守之实不然朝廷之意向虽新边阃之事功甚邈欲语其战吾见战备之无其实惟思卖降而已武库之戈矛劒防军容之旗帜旌旄其有慙色者多矣语其战必胜之事不其颜厚乎欲语其守吾见守备之无其实惟务清野而已疆埸之柞棫松栢闗险之津梁驿其有愧容者多矣语其守必固之事不其汗下乎此朝廷责实之意所正有望于边阃务实之事功者正以此也有定见定力夫敌人非可以信誓结也有备则去无备则来势所必至茍惑于和之一字则将帅无死敌之心师戎无力战之志城郭必不修甲兵必不偹教习必少弛储积必少缓万一突如其来何以待之彼之以和误我不知其几矣是必意向有定见规模有定力安集流移固守形胜濬筑吾城池修备吾器械选择吾将帅训练吾卒徒充实糗粮饬诸阃以相援募舟师以卫江当守则守可战则战假以日力而区区小戎坐防麾下矣
　　偶句
　　和战有两难之势
　　备守有一定之谋
　　髙城深池吾固吾圉
　　修车备器吾厉吾威
　　为深局固鐍之谋
　　严积粟褁粮之备
　　山桑丧师覆辙可监
　　奉春失策沸鼎可惩
　　扬执讯获丑之威
　　笃讲信修睦之好
　　周师复境戎车啓行
　　汉币出疆使葢相望
　　伟晋人之议者欲焚币以斩使
　　主奉春之説者欲屈已以安民
　　非国势尊强则不可以言和
　　非兵力全盛则不可以言和
　　和无种蠡之智徒委计以无成
　　战无郭李之忠徒餧食以无补
　　智以和议而昏气以和议而索
　　才以和议而沮力以和议而屈
　　战与守相为表里也守乃所以为战也和与守不相为谋也和非所以为守也挽强蹶张半归技巧则弱吾之兵者和议也营田之利悉归囊槖则耗吾之财者和议也自其六师妄举羽书狎至有以失马邑之谋自其四牡轻遣盟血未干有以稔平凉之衅自其推毂非才棘门儿戏有以来闯蜀之兵自其筹边无策天堑风寒有以啓饮江之志必扞敌之臣诚死城郭诚死封疆然后可以为守之规画
　　必立万死一生之地可战不可犯然后可以为守之规画
　　事证
　　帝王无和战守之名帝王之制敌也有定论无和战守之名而得常胜之道何以言之格苗主于修德征葛本以寛仁文王以明德服昆夷武王以慎德致西旅鬼方之克干戈省躬之效也淮浦之平车攻修政之功也帝王之弭外患大扺自内修中得之御戎定论无逾于此故四夷之来王氐羌之来享夷蛮之通道肃慎之来贺不过因其慕义而抚之尔未尝屈耻与之和也臯陶明奸宄之刑伯禹屏龙蛇之患玁狁蛮荆之地采芑六月之师不过因其犯义而驱之尔岂廹而与之战也皮服卉服之异制析支西戎之即叙采薇之命南仲烝民之城东方亦不过严此疆彼界之闲尔岂如后世之惮于和战而局束自守者乎彼其德修于上政举于下静则怀其德动则畏其力故和战守之説未尝指是以为应敌之规而要服荒服自绥辑而来朝王防者非以其先内后外自有得于常胜之道故耶
　　汉唐和战守之失汉唐以来御戎之策卑矣汉髙之于匈奴其始主于战也一沮于平城之辱则遽与之和唐太宗之于突厥其始主于和一激于渭桥之侮则又与之战其和也既非修德来逺之规其战也有愧于修车备器之盛其所以备夷狄者大抵视外势之强弱而谋之故战和与守茫无定论如此故娄敬之和亲文静之借助平凉之结好皆屈己以和之而失居中驭外之权矣武帝之于匈奴太宗之于辽东明皇之于云南皆怙力以战之而非取彼防残之义矣棘门灞上之戏玉闗谢质之严亦徒为边固圉之策而岂能如昔人之守在四夷者乎彼其诸君虽无修德明政之实而鼂错杜牧之徒不过各执一时之説此汉唐之世四裔之叛服无常者非以其无内修之实而非常胜之策故耶古者言和所以为战大抵和固所以息战也而亦所以致战自古英雄之君出而平定天下莫不豢于和而成于战吾求之汉有髙帝焉其入秦也以和其下齐也以和其灭楚也亦以和其以利啗秦将一欲连和而峣闗之战已合郦生説齐一谐而韩信之师俄集于歴下项羽自申鸿沟之约束兵未返国而垓下之师曳踵而至以其舒迟容与不遽婴其锋而方且逡巡退避以托于和者将以有为也故不五年而帝业定岂恃于和而甘于辱者所能就大事哉
　　歴代恃守不恃和战周卫中国戍边采薇汉备匈奴军屯细栁古人守御之良画诚今日之所当讲也虽然即守以遂其欲战之图则守之策为可行假守以尽其欲和之私则守之策不足恃何则守而志于战则内修外攘之政无日不讲而见可则进特不冒焉送衂而已岂不足以重国势守而志于和则逺防险要之地不敢尽争而临边多防特块然株守而已寜不足以啓戎心有如濡须筑坞合治荆州此呉人之守也而出居巢向合淝者殆无虚嵗岂以战为可忘乎画江自固増重上流此晋人之守也而斩使焚币未尝通一介之行李岂以和为可安乎此无他盖不如是则不足以为安也然则今日之守亦盍知所以为策矣
　　焚币者有生意愚尝读史至殷浩禇褎北伐为蔡谟王羲之沮止之事未尝不扼腕太息青衣之辱鸡犬愤激幸而竟自相屠内自相攻指义旗而长驱斯其时矣而度德量力之语以朴为忠竟沮成谋不知于晋为谟为羲之而遂忘平阳之事乎又至谢淝水一捷反以资慕容垂复祚之谋为之拊襟浩叹苻秦之强岂易殄灭幸而指授有法风鹤彰灵扣函谷而封之斯其时矣而捧书折屐之喜志盈量满卒无逺图不知安石诸人亦尝闻新亭涕泗之语乎盖至于修币之来诏焚不受然后为之洒然喜曰晋之犹有生意其在斯矣勒之币不登则晋之义犹明和之计不行则晋之气犹壮他日尚可系其颈以告宗庙之灵陈其尸以正稾街之罪奈何徘徊顾望姑息宴安不思扫荡河嵩闗洛之余氛以雪前耻反有运米于枋头以济仇之饥率军于闗陕以资敌之助噫淮淝百万之来志欲何为幸其天败粮尽力困而遁晋之生气亦在斯矣今乃举国之大雠付之相忘之域岂不深可惜哉
　　祖宗和戎难恃和议之不足恃也敌情之不足信也反覆性成阴谋叵测绍兴初年契丹慑我气焰遣使请和口血未干而侵欲之心复萌盟言在耳而和议之计已渝越明年而又入冦蹂践疆土屠毒生灵我髙宗皇帝肃将天威委命张韩刘岳呉虞诸将罢和议而修战畧存纪纲以立国体而有顺昌郾城襄阳柘臯大仪朱仙镇和尚原之捷然而沿边诸郡生民騒扰嵗无寜日金人复大举南侵城邑之屠兵师之衂可不惩乎汉蜀沦失矣两淮蹂践矣一胜难恃后忧方深如必觊兄弟之分争望南北之猜惧是俟河之清也毋己则有一焉逺交近攻之遗智可为祖耳昔汉武帝欲伐滇池先遣使通道于西南将伐匈奴则结好乌孙以断其右臂此前事之可师也愚尝闻诸邉谍之言以为直宜限制近邉不使越唐邓蔡息而北独许之南面而责其子女玉帛之献尔夫且既灭其国而俘其人驱之使战安知不欲坐收卞庄子刺虎之功乎守战之説以御近攻而不至轻挑逺举之怒用和之説以交逺之谋而必思力制近攻之患如绍兴初年藕塘一捷歼伪齐数万之师金人知惧而和议成矣当敌人方强之时此亦随宜应变之方也
　　今日误于和战粤自金人既亡中原在望谋国之臣孰不曰百年祖宗社稷可复一家文轨旧物遄归勒浯水之碑刻岐阳之鼔在此行矣奈何始欲旗复土而终也匹马之莫收始欲推锋越河而终也只轮之不返于是痛心于辽水之行噬脐于白登之役而战之议倐变而成和谋国之臣又孰不曰结好全民金缯奚爱缔盟邻国嵗币寜输赐南越之书受西域之质断可信矣奈何琬圭方执而不知鸣镝之俱来载书未还而不知警报之交至于是切齿于吐蕃之欺絶口于便桥之约而和之议忽转而为守一误于战再误于和所不误者仅有守耳则夫蜀吾首也盍谨隄防襄吾脊也盍锢扄鐍淮吾足也盍杜藩垣江西孤立何以保吾江海道易窥何以防吾海无日不讨国人而申儆之可也今也峨眉劔阁黯焉战尘而蜀堕甑矣方城汉水莽焉盗区而淮瓦解矣
　　险阻形势难恃以守战传曰天时不如地利地利不如人和此可见形势之不如德也呉起曰在德不在险此可见险阻不足恃也夫秦中天下之固也剑阁天下之险也长江天下之阻也秦蜀呉恃以为天固天险天堑也至于始皇之不道刘禅之庸懦孙皓之防残非势不足以战而力不足以守良由德之不修也故陈涉得以斩揭而入殽函邓艾得以鱼贯而取益州王濬得以顺流下趋建康迨乎后世冦斥中原闗中汴京郁焉苍莽而荆襄敝屣矣公山淝水荡焉虚邑而淮为瓦砾之场矣曩时波涛汹涌千羣莫前今则共吾险而江可投鞭矣曩者蛟龙伏藏万顷澄碧今则窥吾隙而海为捷径矣然则战误矣而战坏和误矣而和坏至于守虽未误而复以和战之误而亦坏谋国者其将信其误而聴其坏乎抑将惩其误而修其坏乎夫边之祸极矣边之议难矣涸水取鱼披枝伐木此彼之狡计也今水果涸而枝果披矣全蜀失湖湘溃襄岘失长淮荡舆图山川不足以言形势纸上孙吴不足以言兵法至哉斯言欤
　　偶句
　　信誓虽坚而阴险之诈不常
　　玉帛虽富而溪壑之欲难盈
