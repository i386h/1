<!-- { "loadSidebar": true } -->
　　制置使张俊拒之小防【朝野杂记】绍兴十一年乌珠自顺昌战败而归复签两河军入冦既践淮西直据和州刘锜至柘臯与敌防锜与诸军合击之俊与大军继至敌大败俊有兵八万皆强壮精锐为诸军之冠号鐡山军　韩世忠建炎四年乌珠回至镇江世忠驻杨子江焦山以邀之募海船百余艘进泊金山下预命工鍜鐡联为长绠贯一大钩平旦敌拥千船而前世忠分海船为两道出其背敌缒一绠则曵一舟而入敌不得渡愿还所掠及献马五千匹世忠曰只留下乌珠乃可去乌珠刑白马自刃其额以祭天幸风涛之息世忠悉军督战而风弱帆缓敌以轻舟絶江而逝【言行録】绍兴四年世忠驻兵掦州奉使魏良臣过世忠方置酒流星牌沓至良臣问故世忠曰有诏移军守江良臣去世忠上马曰视吾鞭所向于是诸军大集至大仪镇勒为五阵设伏二十余处良臣至金金问我军动息良臣以所见对乌珠喜厉兵趋江口距大仪镇五里其将孛谨挞也拥鐡骑过世忠鸣鼔伏者四起吾旗与敌旗杂敌军乱我师伍迭进背嵬军各持长斧上砍人胷下稍马足敌防泥淖中人马俱毙遂擒挞也乌珠走还泗上责良臣将杀之良臣好辞得免世忠提举官董文与敌战于天长军统制官解元成闵与敌战于承州皆败之【小厯】四年上次崇徳县世忠遣董旼陈桶以俘献行在沈与求曰建炎以来将士未尝与金人迎敌一战今世忠连防以挫其锋其功不细上曰第优赏之庶几人知激劝必有成功【系年録】十年枢密院进呈先得防令世忠移司镇江府留兵以守楚州世忠上奏极论敌情叵测将以计缓我师乞独留此军蔽遮江淮誓与敌人决于一战【系年録】王初从梁方之为将也破郓州贼李太于咸河又破大名贼于超化寺又破内黄贼数千沂州贼三万追至密州又破徐靖于莒县回遇贼南楼山又破之还沂州又破张仙于擂鼓山勇冠三军【本传】苗傅等冦蒲城县王将兵夜至县北十里贼跨溪防险设伏于路王使统制官马彦辅击贼伏发死之贼乗胜至中军王率亲兵力战传大败遂擒刘正彦【言行録】王攻建城夜贼梢怠官军梯而上城遂破万汝为窜入囬源洞自缢死王遣兵追叶谅并张雄等皆擒戮之初王意城中人皆附贼欲尽杀之至福州见李纲纲曰建城百姓多无辜蕲王受教故民得全活【建安録】　刘锜公赴东京副留守至颍上陆行抵顺昌府守臣陈规得报敌骑已入东京规以示公时公所部选锋游奕两军及老幼辎重相去尚逺公遣骑趋之是夕才抵岸公见规曰事急矣有粮则能与君共守规曰有米数万斛公曰可矣召诸将议曰今此有城池可守机不可失当同心力以死报国家凿舟沉之即与属官登城命统制官许青守东门贺辉守西门钟彦守南门杜守北门且明斥堠及募土人作向导间探于是军人皆奋曰平时欺我八字军今日当为国家立功公亲于城上督众设战具修壁垒凡六日粗毕而贼之游骑已渡河至城外矣公于城下设伏敌游骑至擒其千户阿黒杀等二人诘之云韩将军在白沙龙涡下寨距城三十里公夜遣千余兵击之颇杀敌众既而三路都统及龙虎大王并至逼府城约三万余人公以神臂弓及强弩射之稍引去复以步兵邀击溺于河者甚众生获部下偏将皆谓贼已遣银牌使驰诣东京告急于四太子矣时公见陈蔡以西皆望风投拜时敌众围顺昌府城四日乃移寨于城东地号李村距城二十里公遣骁将阎充以锐卒五百募土人前导夜刧其寨至军中氊帐数重朱漆奚车有一敌遽被甲呼曰留得我即太平不听竟杀之是夕天欲雨电光所烛见辫髪者殱之甚众既而报乌珠亲拥兵至先是乌珠得告急之报即麾其众出京城门至淮宁府治战具备糗粮不数日已至顺昌境公登城防诸将于东门问策将安出或谓今已屡防宜乗此势具舟全师而归公曰朝廷养兵十五年正欲为缓急之用况已挫北兵军声稍振虽多寡不侔然有进无退兼敌营近在三十里而四太子又来援吾军一动被敌追及不惟前功俱废致敌遂侵两淮震惊江浙则平生报国之志反为误国之罪不如背城一战于死中求生可也众以为然公呼帐下曹成等谕之曰吾遣汝作间事防有厚赏第如我言敌必不杀汝今遣骑绰路置汝队中汝遇敌必坠马使为彼所得乌珠问我何人则曰太平边帅子喜声色朝廷以两国讲好使守东京图逸乐耳已而遣探骑果遇敌二人被执乌珠问之对如是乌珠喜曰可蹴此城耳遂下令不用负鹅车炮具行翌日公行城上见二人逺来心知其归即缒上敌械二人以文书一卷系于械公取焚之乌珠至顺昌城外责诸将前日用兵之失众曰今者南方非昔之比国王临城自可见乌珠下令来早府第防食且折箭为誓敌并攻城凡十余万而府城惟东西南门受敌公所部不过二万而可出战者仅五千则先攻东门公出兵应之敌败退乌珠自将牙兵三千为援皆带重甲三人为伍贯以苇索号鐡浮屠毎进一步即用拒马子遮其后示无反顾以鐡骑马左右翼号拐子马悉以健鋭充之前此攻所难下之城并用此军故又名长胜军时诸将各居一部众欲击韩将军公曰法当先击乌珠乌珠一动则余军无能为矣时叛将孔彦舟郦琼赵荣辈骑列于阵外有河北签军告官军曰我辈元是左防军本无闘志惟两拐子马可杀故官军皆愤时方极暑我居逸而彼暴露早凉则不与战逮未申间彼力疲而气索公忽遣数百人出西门敌方来接战俄以数千人出南门戒令勿喊但与短兵极力与战士殊死闘入敌阵中斫以刀斧至有奋手摔之与俱坠于濠者敌大败杀其众五千横尸盈野乌珠乃移寨于城西掘堑以自卫欲为坐困官军之计是夕大雨平地水深尺余公遣兵刼之上下皆不宁处上谓宰臣曰刘锜以孤军首挫贼锋乌珠遁去其功卓然自观察使便除节钺即日降制【并言行録】锜至庐州时城中无守臣备御之具皆阙锜以城不足守乃趋东闗依水据山以遏金人之冲自金人渡淮淮安惟恃锜兵为安危锜得东闗之险稍相休士卒兵力复振金人不敢举兵逼江者葢惧锜乗其后也江南由是少安【系年録】　岳飞绍兴五年诏韩世忠纪律严明岳飞治军有法并降诏奬谕时世忠移屯淮南军行整肃秋毫无犯飞移军潭州所过不扰上闻之故有是诏六年岳飞处分往江州屯驻上曰淮西既无事飞不须更来赵鼎曰此有以见诸将知尊朝廷上所命令不敢不从上曰刘麟败北朕不足喜而诸将知尊朝廷为可喜也岳飞收复防阳亦命刘光世援之飞率统制官王万等自鄂渚趋防阳右仆射朱胜非许飞迄事建节且命司农少卿归安沈昭逺往总军饷参政赵鼎请上亲笔诏监司帅守饷飞军无缺庶几必济飞等进兵于是刘豫求救于金金伪之兵俱来我师与遇连战大破之遂复防阳及郢随诸州飞分遣统制官王贵张宪连击贼兵又复邓州时军声大振【并系年録】杨么自恃其险官军陆攻则入湖水攻则登岸贼中为之语曰有能害我须是飞来葢言其险非有羽翼莫能近也俄诏用岳飞适值大旱而湖水涸飞命军士伐君山之木为巨筏无数贼不意以木筏塞诸港贼战败急趋舟欲出湖而港木筏已满舟为所碍不能遁戮死外尽招降之飞来之防于是乎验【李龟年记】金人败盟公遣将李寳孙彦与金人战于曹州屡败之大战于宛亭县之宝又遣牛臯战京西败之进战至黄河上又败之又遣统制张宪战于颍昌府败之复颍昌府宪又战陈州界败之复陈州又遣统制董先姚政战颍昌府败之又遣将王成战郑州败之复郑州又遣统制官孟邦杰复永安军至夜遣其将刘政刧之于中牟县败之又遣将张应韩青战于河南府败之又遣将杨遇战南城军败之复河南府南城军又遣将梁兴董荣战绛州垣曲县败之兴又战孟州王屋县败之又战孟州济垣县败之公与乌珠战偃城县败之再战又败之杀其将何李朶孛堇张宪又战临颍县败之王贵姚政与乌珠大战于颍昌府败之又命张宪傅选冦成战临颍县败之公屡获防方欲深入而宰相秦桧隂助敌人劝上累诏班师公愤恨而还所复州县寻复失之【本传】上诏飞入觐偕参谋官薛弼入奏事飞以手疏言储贰事冲风吹纸动揺飞声战读不能句飞退弼进上视之色动弼曰臣在道常怪飞习写细字乃作此奏虽其子弟无知者【言行録】谏议万俟卨奏岳飞不臣之渐秦桧因旧所部统制张宪之狱改命卨推勘而飞与其子云皆系狱飞赐死隆兴间赐庙【同上】　呉玠少沉毅尚节气长于骑射晓兵法未冠以良家子泾原夏人犯边鏖战立功金人决意取蜀公遣将分更刧寨昼夜数十合金人杀死以万计即敛兵宵遁高宗嘉叹赐以亲札绍兴元年乌珠驻兵秦雍至是移寨窥蜀吴玠于凤翔之和尚原先据战地诱其来乌珠乃引众十余万造浮桥于寳鸡县渡渭来犯玠玠遣呉璘雷仲率劲弓劲弩分番迭射乌珠中箭而遁俘其将羊哥孛堇横尸满野是役也乌珠往返万里始末二年众之损者逾半皆呻吟擕持以归初有从马数百至是仅留其六敌久窥蜀必欲以竒取之撒离喝与四太子惩前日之败不敢窥和尚原绍兴二年春裒其兵三十万又尽发诸路签军声言东归太原反自商于出汉隂捣梁洋金州失守公亟率麾下骑兵倍道疾驰昼夜数百里急调兵利阆径趋金洋先以黄柑数百枚犒金帅曰大军逺来聊奉止渴今日决战各忠所事撒离喝以杖击地大惊曰呉侯尔来何速耶不敢遽进盘旋累日公得以其暇治饶风岭寨栅万据险要而敌已麾中军急上遂大战饶风岭上凡六昼夜敌皆败衂撒离喝大怒斩其千戸孛堇十数人以死犯闗又潜军间道逾蝉溪岭出官军后断公归路公按兵乗夜径趋西县或曰蜀危矣公曰敌扫地而来去国逺闘而死伤大半吾以全军扼其吭蜀可无忧公遂为清野之谋分屯诸将示以捣虚之势敌便旋中梁山浃月一夕潜遁【庭杰撰功续】四年乌珠以撒离喝十万复入犯仙人关呉玠预为垒于闗旁号杀金平严兵待之杨政曰此地为蜀阨塞死不可失当守以强弩彼不敢舍此而犯关且地名亦善破之必矣敌至亦据高阜且战且攻玠命呉璘领射士号驻队者射之敌死者布地玠与由晟出锐兵持长斧大刀击其左右夜出不意攻乌珠撒离喝两大寨破之连战皆防敌万戸韩常为官军射损左目遂遁去王俊等追百余里至凤州又败之【小厯】乌珠举兵五十万欲入川刘豫之弟不忘朝廷密遣使告玠使早备之乌珠来攻兴州仙人关玠亲与乌珠相见议定战日遂大战于仙人关大破之北人自破契丹以来狃于常胜至是与公战辄北不胜其愤元帅四太子防诸道兵及正甲劲卒数万人造浮梁跨渭水自寳鸡三十里垒石为城与公拒战公指授诸将选劲弓强弩期以必死番休迭射敌稍却则以竒兵乗险据隘横攻夹击如是三日度其必困且走公遣麾下伏神坌谷待其归敌果遁走伏发敌溃俘其都将羊哥大孛堇及首领甲士尸填坑谷者二十余里获铠仗数万计乗夜倂兵刼敌大寨四太子全军防没勦杀殆尽几获四太子【明庭杰选】　呉璘绍兴九年武安公薨朝廷遣签枢楼炤出使陜西防诸将议移诸军公屯陜右王不可曰敌反覆难信惧有他变今我移陜右蜀口空虚敌若自南捣蜀要我陜右军则我不战自屈矣当且依山为屯控敌要害迟敌情见力渐疲可进据遂但以牙挍三队赴秦州且饬阶州等山寨以备之十年乌珠杀挞辣其夏撒离喝果直趋凤翔入石壁寨以要我陜右军陜右皆防而王独全师蜀口扼敌川陜宣抚胡世将仓卒召诸将计事璘请以身任责胡壮之遂与公檄敌责其弃信轻举率师即日出凤翔分遣诸将姚仲等败折合于石壁李永祺向起等破鹘眼张太师于扶风敌余兵保扶风城又攻破之连战皆防折合仅以身免于是撒离喝舍蜀口而北向矣【言行録】朝廷出师渡淮宣抚胡公亦被防乗机进讨乃以攻取之事属王王受命出秦陇往别宣府胡问方畧安出王曰璘当以三阵破敌人皆莫测所谓葢王袭敌之策已素定而诸军莫有知者时金人统军胡盏习不祝合军五万营于刘圏胡盏善战习不祝善谋二人皆敌之老于兵者且据险自固前临峻岭后控腊家城必谓我军不敢轻犯王揣知其情因直告曰明日请战敌闻之笑是夜王率诸军防枚涉渭令曰近敌营方举火未至里所万炬齐发出敌不意敌震骇仓卒备战我军已成列有闻乌珠以马挝鼓镫曰吾事败矣王犹策习不祝有谋必谓我趋战欲速不肯径出胡盏恃其勇宜可挑取乃遣轻兵尝之胡盏果勒兵与我军鏖击数十更休迭战适及我之阵战急大将有请曰将居高临下我战地不利宜少就平旷以致其师可胜王叱曰如此则我走而敌乗我矣敌今溃毋自怯王轻裘驻马阵前麾军殊死战三阵敌力果惫卒如王言时陜右隔王化王一战而声震关中三秦父老企望官军不日东下往往擒敌溃兵缚致之王亦经畧且将大举进围腊家城将破陜右州郡以次纳书降而讲和之诏下遂班师胡闻王之防喜曰真能践言矣【同上】　李寳与金人舟师遇于密州胶西县陈家岛大败之敌帆皆以油缬为之舒张如锦綉绵亘数里悉为波涛卷聚一隅寳复以火箭射之着其油帆烟熖随发延烧数百火不及者犹欲前拒寳命徤士登舟以短兵刺击殪之舟中胶西防奏至上大喜曰朕独用李寳果立功为天下倡矣即赐诏书奬谕书忠勇李寳四字表其旗帜【系年録】　刘光世时挞辣居蕲州而其众尚留承楚公守镇江欲擕贰之乃以金银铜为三色泉其文曰招纳信寳获金人则燕饯而遣之未几踵至得数千众皆给良马利器用之如华人因创赤心竒兵两军颇得其用光世入觐颇自激昂奏云钱粮不乏器用渐足臣官职又超众人所愿竭力报国他日史官记中兴名将书臣功第一上曰卿不可徒以空言当见之行事上以语宰执于是朱胜非等皆知上驭将得其道因言而诲诱之也【圣政】公朝辞赵升与张浚沈与求胡松年侍立上谓光世等曰敌人南侵诸名将皆在其中葢有吞噬江浙之意赖卿等戮力扞敌卒伐奸谋使其失利而去朕甚嘉之　李显忠先名世辅戊午嵗公知同州与王世忠号鐡幡竿者令赖遇等僣谋通蜀将拒渭水共为恢复之举乃遣使臣白彦忠黄士成崔佺以书抵宣府呉公玠兾出兵外应时撒离喝挟贵骄恣公尝扼腕一日召公计事公疑不利于己称疾不往撒离喝怒领数百人并其首领桀黠者百余欲以掩公至则踞坐听事公使人扶掖见之撒离喝作色诮公公谢以坠马伤足请犒从者公密戒左右多与之酒数尽醉悉杀之别馆又杀其亲兵数百人出伏甲于幕下擒撒离喝马上将以南归为质谋迎北狩之还公众憇原上望追骑益多公拥撒离喝谓追者曰追我急即杀之矣故追骑尾而不敢逼有劝公杀以絶望者公曰彼众我寡杀之肯舍我乎虽死无益吾固有所处乃解其谓曰欲生耶欲死耶能从我三事我活汝不则杀汝吾以死战追骑皆非我敌撒离喝曰公果活我唯公命于是授之三箭使折以自誓公曰汝国本偏隅大宋优礼厚币讲好修睦而汝国遽坠大信强悍至此我宋何负焉今还语而主归我二圣复我土疆继好息兵免南北生灵无罪被杀一也造谋举事悉自我出吾家属洎同州之民无与也汝无迁怒戮及不辜二也吾既舍汝汝无纵兵追我我获汝必不汝放三也撒离喝听命惟谨次第折箭且曰如敢背盟有如此箭公麾之使去追骑得撒离喝东驰莫敢回顾乌珠冦边朝廷大举进讨刘光世表公为本司前军都统制上以宸翰赐公曰卿将所部与张俊防合如立竒功与卿建节诸将防淮西战于柘臯乌珠大败【行状】金亮南侵公以池州都统移军舒城除御营先锋都统制骑报金东京郭副留韩将军兵万人渡淮公领赵康年曹高麦韦永寿刘彪等与金战于大人洲首挫其锋乗胜掩击过淮金军溺死者千余人俘降甚众复还舒城入合淝又擕张师顔马司精锐由安丰花压镇取顺昌公先声所至城中震悚至则防之擒王千户等俘降数千人又遣曹高麦分兵袭城擒刘承徳而还后亮亲拥兵犯淮西朝廷命建康都统王权退保和州诏公驻军芜湖以扼裕谿口之冲督府檄公防军采石始权失律也虞允文参赞督府其军咸诋权笑曰权望风先遁我辈何能自振允文曰朝廷已令李都统交此军众云用李公则我等有所赖公于是领权军公募军校抵亮所谕之曰今管军非王权乃曩时擒撒离喝李世辅汝众逼江将何为曷若稍却容我渡军为一战决胜负今汝临水而阵是不欲战也亮闻之走淮东尚留精兵于和为后拒公分兵絶江阵于和之城下敌出迎战公身先将士殊死战敌败走入城我军摄之敌纵火公领军涂甲冒火而进遂复和州公又遣韦永寿顿遇赵宣李宗正袭至香林塘追击大破之又分遣将校于蜀山叚寨以来邀击亮众所向无不克防公伺得亮将犯京口乃遣戈船令战士踏车左右岢峩巨舰船舻相防掀舞于湍流骇浪中逆折下上势若游龙诸将凭垒观之莫不防气亮乃作伪诏遣校尉张千秩拏舟来谕王权谓亮提兵往州似与权有先约雍公与议公曰此其用间耳然但当以朝廷已罪王权之事答之庶絶其异望雍公以为然遂作檄曰今统兵乃李世辅也汝岂不知其名若往州渡江我固有以相待无虚言见休但备一战以决雌雄可也遣所获金兵二人赍往亮得书大怒数诸将不用命致杨林之败将斩之诸众哀恳久之曰姑赦汝旦日各备战舰百艘约五日必絶江违令者死诸将退自计曰南人用李世辅统兵为备甚固我辈进必败退则诛进退等死死中求生可也遂杀亮亮毙诏班师以功擢侍卫马司诸子得对便殿各赐金带人谓公义不忘君如关云长忠不恤家如李良器子仪之寛厚得人光弼之严明御下公兼四者之美而能持之以恭守之以谦故秩视槐鼎生荣没哀子孙诜诜复盛一门亦天有以报之也【行状】靖康间公遨游三国万死来归忠烈昭然上贯白日及败强敌于柘臯挫悍卒于采石西取顺昌北复符离虽志克就亦足暴白于世矣【墓表】
