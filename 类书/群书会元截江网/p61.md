<!-- { "loadSidebar": true } -->
　　南方不利骑战自古南北战争南方未闻以骑胜者萧何之在闗中发巴蜀甲卒以争衡扵山东未闻巴蜀以马胜也李陵之征匈奴举荆楚勇士竒材剑客以深入单于未闻荆楚以马胜也不特此尔楚庄居江陵而以左右防阙四十乗败晋师呉寿梦居姑苏而以偏两之乗挠荆楚则以车战取胜矣未闻取马于他国而以骑胜也诸葛亮在蜀以八阵出入陇表震荡中原王镇恶在宋以舟师自河泝渭荡平闗辅则用舟师阵法矣而非以骑胜也大概皆用我所长取我所有以制胜耳国朝马政修废国朝马政畜于监牧者曰官马散于编户者曰户马市于边郡者曰戎马然与其畜之于民孰若市之于戎与其市之于戎孰若养之于官何者民间畜养指为外廏非不可也然马多不精多蕃驽弱况民至受其害乎沿边等郡估买番马非不可也然加费益増牧数不加况戎反享其利乎此国朝所以重于监牧也骐骥有院天驷有监天廏有坊置羣牧司又置羣牧使此在内监牧之制自河北至许州已有十八监两河陜西有都总管处复置一监太原交城又复置马监既委羣牧司又委守倅兼领此在外监牧之制故陈尧叟作羣牧议勒石于监信知监牧马便且急也熙寜大臣何人哉误聴曽孝寛之説而弃文潞公之议举祖宗七八十年营成之制一旦尽坏付农民以牧地散国马于编户毎一都限马五十匹十五年而足谓之保马而郡县阿附不一二年而足之天下骚然不胜其扰至烦天子有安石相误之叹噫其忍负之乎夫养马于兵在成周未尝不行在祖宗未尝不用聴民畜养市以本直祥符制也诏能畜马与免二丁嘉祐令也如是民何惮而不牧之夫何熙寜大臣急于争利一槩取民民始不堪尔迨至民马已竭国用复阙于是求之外界而设茶马之职焉市马于戎虽不及牧之于官亦犹愈牧之于民此尚有可言也愚尝考之国朝市马戎马之制始易以铜钱戎固获其利次易以银绢戎复获其用今以摘山之利而市充廏之良戎人得茶不能以为我害中国得马足以为我利亦济用之良策初命李杞川蜀市茶蒲宗闗茶凤易马始盖分任其事至郭茂恂言茶司立法以害马政后遂专任其事是职既设茶课百万获马万匹其效亦可见矣不然元祐变法更革殆尽独茶不废者亦有以夫
　　损马益步寳元康定间西鄙用兵马益不至四嵗市马终三万而已于是丁度之奏将欲畜马于乡兵叶清臣之献言欲付马于上户以今观之皆不若宋祁田况二公之策为尽善也祁之策曰天下乆平马益少遂请损马而益步马少则骑精步多则鬭健我能用步所长虽契丹多益马无所用之况之策曰请料边兵益步而减骑但五分得一足矣以一骑之费可赡步兵二人而又寛括马之扰有能省牧马之费益招步兵以我之长击彼之短何患乎不能制胜哉
　　时政
　　今日马政不严今日四川茶马市易则有常矣而马不蕃浙西牧马分则有例矣而马不阜昔为肥腯今为羸瘠不问也昔为精壮今为脆弱不顾也执事抑尝思其原乎自殿最不严于主帅则牧养之纲领废自优防不加于士卒则牧养之节目废悠悠嵗月谁覈虚实仅仅目前谁问雕耗末流之事殆有不可追悔者
　　今日招买广马之便承平之时或取之于北地或取之于西蜀今皆不可得而有矣为此之用独广马之可置然商贾贸易而虚诈之不免卒伍牧养而蠧耗之已甚茍非详为之区处严为之禁戢则马何由而蕃衍故马经于广已非水草之所宜彼之未售杂盐而和之以草则马为之骤肥吾之既市舍盐而强之以草则马为之日瘠马既啗盐筋力遂弛是必当审察于贸易之初此招买之便也马至于京厚俸以付卒伍之所养彼利于马之在手而厚俸常存不利于将校之占破而厚俸随去于是熏其目凿其蹄羸其体马虽常存竟亦何用是必当严戢于牧养之后此孳息之便也
　　今日市易川马之弊且以四川茶马一司言之张官置吏已不胜其费及愽之以东南之茗又不胜其费若纲官之往取及御前纲之军人皆以口计以日计及其得马而囘也在道之粮草停泊之廏驿则又不胜其费大率一马至御马院其费二十缗钱矣以五千匹计之其费可胜计哉而道涂之先毙者吏卒之窃粮者官将之引带贩鬻者又所不计也纲官既有常格亦各自务保全最可恨者交卸之后而掌者不复爱惜死者至无虚日特以变易名色充市肆之烹宰而已以毎年一纲五千之数等之未敢计渡江以来之嵗姑以三十年通之应有十五万匹又有牧人牝牡生育几无地以自容而今之所管者不过毎年之数其无具甚矣
　　朝臣占借之今日京城所畜之马其数亦不为少矣奈何自执政侍从台谏给舍而下以至省官环卫勲戚阉尹之属占借之马其数甚广往往预指其姓名隂记其毛色如寄诸邻而取之爱之以甚者既豢养之太过畧不经意者又饥饿而不恤甚至马毙于廷绅之枥下而罪归于本军之马主料减于庾官之斛面而责丛于本队之豢卒如是则马之登耗又安可专咎夫掌牧之任哉况其占借之骑皆西马之骏而非广马之驽皆西马之良而非广马之劣矧今西马之来愈难而广马已非厚资不可多得盍亦思所以裁抑而区处之乎
　　结尾
　　监牧当得其人国家驻跸吴防而以巴蜀之逺广南之险嵗一市易加以置牧之非地掌牧之非人未充廏闲而贵官之占借已过半其他如庾官之减料豢卒之偷怠又所不论焉若是而欲求其蕃息得乎盖又有不可尽归之时者矣况今戎马方驾郊垒未彻胡可若是无具也昔真宗谓陈尧叟曰国以马为戎事之本宜令大臣统领之遂以尧叟兼羣牧制使噫圣谟深且逺矣我皇以经武要畧专倚大臣而马之为政实预其一其可但曰马出西北不产东南而用其所长取惟庙堂留意马兵不若舟师愚请终言之盖骑兵乃西北之所长而东南之所短南方之使船如北人之使马则舟师者东南之长技而不必用马也昔唐明宗问范延光马数对曰三万五千帝叹曰太祖在太原骑兵不过七千先皇自始至终马才及万今有铁马如此而不能使九州混一是吾养士练将之不至也延光曰国家养马太多计一骑之费赡步兵五人骑无所施虚耗国力夫以克用父子马上立国所畜犹止于此而明宗都洛犹欲省骑则立国江左者茍能以讲求马政之法而讲求舟师以激励骑兵之法而训励步卒则以吾东南之所长而坐制西北之所短正其宜耳惟上之人亟图之











　　羣书防元截江网卷二十五
<子部,类书类,群书会元截江网>
　　钦定四库全书
　　羣书防元截江网卷二十六
　　户口
　　厯代事实
　　禹平水土为九州人口千三百五十五万三千九百三十三周公相成王人戸千三百七十万四千九百二十三此周之极盛也战国互相倾夺伊阙之败斩百二十四万长平之战血流漂卤然考苏张之説计秦及六国戎卒尚逾五百余万推人口数尚当千余万秦兼诸侯所杀三分居一犹以余力北筑长城四十余万南戍五岭五十余万阿房骊山六十万三十年间百姓死没相踵于路陈项大肆其酷新安之坑二十余万彭城之战睢水不流汉髙帝定天下死伤亦数百万是以干城之卒不过三十万方之六国十分无三文帝与民休息景帝赋役减省至武帝元狩中六十余年人众大增又髙祖初封功臣戸口裁什二三大侯不过万家而小侯五六百户文景流民既归大者至三四万户武帝乗其资征伐四夷末年虚耗户口减半孝昭帝时百姓充实戸口渐益至孝平元始二年人户千二百二十三万三千此西汉极盛之数也更始赤眉之乱十才二三光武中元二年户四百二十七万明帝永夀三年户千六百七十万此东汉极盛之数也董卓之乱至建安之际人戸所存十无一二魏平蜀得户二千八万并魏见户通计九十四万余晋武平吴得戸二十三万九州攸同通计户二百四十五万此晋之极盛之数也【通典】秦苻坚灭前燕得户二百四十五万余又徙闗东豪杰及诸夷十万口于闗中此秦代最盛之数也是时闗陇清晏百姓丰乐宋武帝素节俭元嘉之政比汉文景元嘉二十七年后魏数十万众南破六州杀掠不可胜计自是里邑萧条元嘉之政衰矣至武帝大明八年戸止九千万余齐梁世促戸口未闻陈武帝时京西既非我有淮淝之内力不能加宣帝勤恤民隐戸六十万其后逺事经略吴明彻全军只轮不返至后主灭亡之时止戸五十万隋受后周禅有戸三百九十九万开皇九年得陈戸五十万至炀帝大业二年才二十七年戸増至八百九十万此隋极盛之数也唐贞观初戸不及二百万四年民物蕃息四夷降附者百二十万人号称太平此髙祖太宗致治之成効髙宗承之海内乂安数引刺史入阁问民疾苦即位之嵗増戸十五万元宗开元九年用宇文融言遣摄御史二十九人分往天下招擕戸口其新附客户则充六年赋调又分寛乡剰田给之二十年戸七百八十六万余至天寳十四载管戸总八百九十二万余不课者三百五十六万此唐极盛之数也肃宗乾元末天下上计百六十九州戸百九十三万【通典】宪宗元和中供赋者止扵浙东西宣歙淮南江西鄂岳福建湖南八道戸百四十四万穆宗长庆中户三百二十五万武宗即位戸二百一十万余防昌末戸増至四百九十五万余【唐志】唐自黄巢之乱遗民死伤无几张全义为河南尹白骨蔽野居民不满百户乃选十八人行十八县招还流移无严刑无租税民归之者如市数年之后遂成富庶焉【唐史】
　　版籍
　　天官小宰八成三曰聴闾里以版图　司书掌三嵗大计郡吏之治以知田野夫家之数又掌邦中之版土地之图　地官大司徒掌建邦土地之图与其人民之数小司徒掌四郊都鄙之夫家九比之数颁稽法于六
