<!-- { "loadSidebar": true } -->
　　张良运筹决胜而出于太公之遗书
　　韩信战胜攻取而出于孙吴之遗法
　　至长平而后知兵书坐读之兵书不足用至街亭而后知军计坐论之军计不足信投之死地而后生此兵法也惟韩淮隂能用之
　　先为不可胜以待胜此兵法也惟赵充国能用之
　　孙膑设伏以胜厐涓至王恢用之则罔功矣赵奢疾走以破秦军至曹操用之则自毙矣充国之缓先零兵法所谓穷寇勿迫也而太宗之擒薛仁杲必有以乘其穷
　　曹操之胜张绣兵法所谓归师勿遏也而盛彦师之擒李密必有以遏其归
　　陶侃虽用兵而常得法外意
　　去病不学法而顾方畧如何
　　皇朝事实
　　太祖建隆元年上问赵普以州事宜普曰李重进无诸葛亮之恩信有袁本初之强梁计谋不用外絶援内乏资粮急攻亦取缓攻亦取兵法尚速不如速取之太宗至道二年夏州延州行营言両路合势破贼于乌白池贼首李继迁遁去上初以方畧授诸将先阅兵于崇攻殿列阵为攻击之状刺射之节且令多设强弩及遇贼布阵万弩齐发贼无所施其技矢才一发贼皆散走　仁宗嘉祐六年大理寺丞郭固编校御阁所藏兵书先是置官编校书籍而兵书与天文为秘书而不预大臣或言固知兵法即以命之然兵书残缺者多不能徧补也　英宗治平四年诏六宅副使郭固为内藏库副使陞一任固嘉祐六年四月奉诏徧修兵书于秘阁至是书成故有是命　神宗熈宁三年上曰今兵无纪律有纪律则足以胜敌矣安石曰纪律所以自治筭数所以胜敌故兵法曰多筭胜少筭不胜况于无筭乎今非但无纪律尤患无筭数　五年诏赐王韶御制攻守图行军环珠武畧总要神武秘畧风角集占四路战守约束各一部仍令秦凤路经畧使抄录　六年上谓辅臣曰李靖团力之法以三人得意者为队长已令李浩试之懿治二州疑亦可行王安石等曰三代至于汉魏皆以五人为伍至如三人若一人战死押官执刀在后即斩二人恐不可　七年上与辅臣论战阵之法因曰兵防事也主杀尚右而阳多者胜如髙者可以胜下长者可以胜短是也内出攻守图二十五部赐河北又出敌楼様送军器监颁降修制【并长编】　髙宗绍兴二十六年吴璘领御前诸军都统制判兴州璘尝著书号兵要大畧谓金人有四长我有四短当反我之短以制彼之长至于阵法则有图而无书焉【圣政】绍兴九年胡世将尝问吴玠所以胜者于其弟璘璘曰彼令酷而下必死先兄每与之战非终日不决大抵举中国所长而用之耳葢中国弓矢劲利彼士卒坚耐吾尝以长技洞重甲于数百步外又选防便利出鋭卒以更挠之使不得休彼虽坚耐亦不能无弛此待之之要也【小厯】璘尝自著书曰兵要大畧谓金人有四长我有四短当反我之短以制彼之长盖彼之所长曰骑兵曰坚耐曰甲重曰弓矢吾尝集汉畨所长而兼用之故制其骑则有分队之法制其坚忍则有更休迭战之法制其甲曰劲弩制其弓矢曰以逺尅近以强制弱其説甚备至于阵法有图而无书焉【同上】
　　偶句
　　命郭固以编兵书者嘉祐之六年也
　　召顾临以问兵法者熙宁之四年也
　　隂符之覧太宗虽言其诡诈之不可用秘畧之赐神宗亦言其战攻之不可无韩琦作阵效古兵法则契丹不能侵
　　吴玠用兵皆本孙吴则强寇不能犯
　　王徳用长于兵而不学孙吴兵法
　　范忠宣熟于兵而未尝学古兵法
　　以竒为正以正为竒神宗之言也
　　多筭者胜少筭者败安石之言也
　　七书撮要
　　孙子十三篇始计一作战二谋攻三军形四兵势五虚实六军争七九变八行军九地形十九地十一火攻十二用间十三
　　孙子曰兵者国之大事死生之地存亡之道不可不察也故经之以五事校之以计而索其情一曰道二曰天三曰地四曰将五曰法道者令民与上同意可与之死可与之生而不畏危也天者隂阳寒暑时制也地者逺近险易广狭死生也将者智信仁勇严也法者典制官道主用也凡此五者将莫不闻知之者必胜不知者不胜不知者不胜故校之以计而索其情兵者诡道也故能而示之不能用而示之不用近而示之逺逺而示之近利而诱之乱而取之实而备之强而避之怒而挠之卑而骄之佚而劳之亲而离之攻其无备出其不意此兵家之胜不可先传也夫未战而庙筭胜者得筭多也未战而庙筭不胜者得筭少也多筭胜少筭不胜而况于无筭乎吾以此观之胜负见矣【始计篇】　凡用兵之法驰车千驷革车千乘带甲十万千里馈粮内外之费賔客之用胶漆之材车甲之奉日费千金然后十万之师举矣故兵闻拙速未覩巧之乆也善用兵者役不再籍粮不三载取用于国因粮于敌故军食可足也　兵贵胜不贵乆故知兵之将民之司命国家安危之主也【作战篇】　百战百胜非善之善者也不战而屈人之兵善之善者也故上兵伐谋其次伐交其次伐兵其下攻城　用兵之法十则围之五则攻之倍则分之敌则能战之少则能逃之不若则能避之故曰知彼知己百战不殆不知彼而知己一胜一负不知彼不知己每战必败【谋攻篇】
　　孙子曰昔之善战者先为不可胜以待敌之可胜不可胜在己可胜在敌故善战者能为不可胜不能使敌之必可胜故曰胜可知见或形也而不可为敌有备故也善守者藏于九地之下善攻者动于九天之上【军形篇】凡战者以正合以竒胜故善出竒者无穷如天地不竭如江海终而复始日月是也死而更生四时是也【兵势篇】孙子曰凡先处战地而待敌者佚后处战地而趋战者劳故善战者致人而不致于人能使敌人自至者利之也能使敌人不得至者害之也故我欲战敌虽髙垒深沟不得不与我战者攻其所必救也我不欲战虽画地而守之敌不得与我战者乖其所之也【虚实篇】
　　孙子曰军无辎重则亡无粮食则亡无委积则亡故不知诸侯之谋者不能豫交不知山林险阻沮泽之形者不能行军不用郷者不能得地利故兵以诈立以利动以分合为变者也　无邀正正之旗勿击堂堂之阵此治变者也故用兵之法髙陵勿向背丘勿逆佯北勿从鋭卒勿攻饵兵勿食归师勿遏围师勿阙穷寇勿廹此用兵之法也【军争篇】用兵之法无恃其不来恃吾有以待之无恃其不攻恃吾有所不可攻也【九变篇】辞卑而益备者进也辞强而从駈者退也轻车先出居其侧者陈也无约而请和者谋也奔走而陈兵者期也半进半退者诱也【行军篇】
　　孙子曰进不求名退不避罪惟民是保而利于主国之宝也视卒如婴儿故可与之赴深谿视卒如爱子故可与之俱死爱而不能令厚而不能使乱而不能治譬如骄子不可用也【地形篇】
　　孙子曰诸侯自战其地者为散地入人之地而不深者为轻地我得亦利彼得亦利者为争地我可以徃彼可以来者为交地诸侯之地三属先至而得天下之众者为衢地入人之地深背城邑多者为重地山林险阻沮泽凡难行之道者为圯地所由入者隘所从归者迂彼寡可以击吾之众者为危地疾战则存不疾战则亡者为死地　故善用兵者譬如常山之蛇也卒然击其首则尾至击其尾则首至击其中则首尾俱至　　是故始如处女敌人开戸后如脱兎敌不及拒【九地篇】孙子曰凡兴师十万出征千里百姓之费公家之奉日费千金内外骚动怠于道路不得操事者七十万家相守数年以争一日之胜而爱爵禄百金不知敌之情者不仁之至也【用间篇】
　　吴子六篇吴子曰昔之图国家者必先教百姓而亲万民有四不和不和于国不可以出军不和于军不可以出陈不和于陈不可以进战不和于战不可以决胜是以有道之主将用其民先和而造大事不敢信其私谋必告其祖庙啓于元龟参之天时吉乃后举民知军之爱其命惜其死若此之至而与之临难则士以进死为荣退生为辱矣　凡兵之所起者有五一曰争名二曰争利三曰积恶四曰内乱五曰因饥其名又有五一曰义兵二曰强兵三曰刚兵四曰兵五曰逆兵禁救乱曰义恃众以伐曰强因怒兴师曰刚弃礼贪利曰国乱人疲举事动众曰逆五者之数各有其道义必以礼服强必以谦服刚必以辞服暴必以诈服逆必以权服
　　武侯尝谋事羣臣莫能及罢朝而有喜色起进曰昔楚荘王尝谋事羣臣莫能及罢朝而有忧色曰寡人闻之世不絶圣国不乏贤能得其师者王能得其友者霸今寡人不才而羣臣莫及者楚国其殆矣此楚王之所忧而君説之臣窃惧矣于是武侯有慙色【图国篇】吴子曰凡兵战之塲丘尸之地必死则生幸生则死其善将者如坐漏船之中伏烧屋之下使智者不及谋勇者不及怒受敌可也故曰用兵之害犹豫最大三军之灾生于狐疑【治兵篇】
　　司马法得百三十篇今所存者五篇一曰仁本二曰天子之义三曰定爵四曰严位五曰用众【前艺文志】古者以仁为本以义治之之谓正正不获已则权权出于战不出于害人是故杀人安人杀之可也攻其国爱其民攻之可也以战止战虽战可也故国虽大好战必亡天下虽安忘战必危天下既平天子大恺春搜秋狝诸侯春振旅秋治兵所以不忘战也古者逐奔不过百歩纵缓不过三舍是以明其礼也不穷不能而哀怜伤病是以明其仁也成列而鼔是以明其信也争义不争利是以明其义也【仁本篇】国客不入军军客不入国军客入国则民徳废国客入军则民徳弱古者贤王明民之徳尽民之善故无废徳无简民赏无所生罚无所试有虞氏不赏不罚而民可用至徳也夏赏而不罚至教也殷罚而不赏至威也周以赏罚徳衰也赏不逾时欲民速得为善之利也罚不迁列欲民速覩为不善之害也【天子之义篇】
　　唐太宗李卫公问对靖曰兵法自黄帝以来先正而后竒先仁义而后权谲　周之始兴太公实缮其法始于岐都以建井畆戎车三百輌虎贲三百人以立车制六歩七歩六伐七伐以教战法陈师牧野太公以百夫致师以成武功周司马法本太公者也
　　太宗曰张良韩信之次兵法今失其传何也靖曰张良学太公六韬三畧是也韩信学穰苴孙武是也然大体不出三门四种而已太宗曰何谓三门靖曰按太公谋八十一篇所谓隂谋不可以言穷太公言七十一篇不可以兵穷太公兵八十五篇不可以财穷此三门也太宗曰何谓四种靖曰汉任宏所论是也兵家者流谋为一种形势为一种及隂阳技巧为二种此四种也太宗曰蕃兵惟劲马奔冲此竒兵欤汉兵惟强弩掎角此正兵欤靖曰蕃长于马马利乎速闘汉长于弩弩利乎缓战
　　太宗曰以诱待昧以静待躁以重待轻以严待懈以治待乱以守待攻反是则力有所不逮
　　太宗曰朕观千章万句不出乎多方以误之一句而已靖良乆曰诚如圣语大凡用兵若敌人不误则我师安能克哉譬如奕棋両敌均焉一着或失竟莫能救是古今胜败率由一误而已况多失者乎
　　太宗曰古者出师命将斋三日授之以钺曰从此至天将军制之又授之以斧曰从此至地将军制之又推其毂曰进退惟时既行军中但闻将军之令不闻君命朕谓此礼乆废今欲与卿参定遣将之仪如何靖曰臣切谓圣人制作致斋于庙者所以假威于神也授斧钺又推其毂者所以委寄以权也今陛下每有出师必与公卿议谕告庙而后遣此则邀以神至矣每有任将必使之便宜从事此则假以权重矣何异于致斋推毂邪尽合古礼其义同焉不须参定上曰善乃命近臣书此二事为后世法
