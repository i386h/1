<!-- { "loadSidebar": true } -->
　　厯代事实赵李牧选车得千三百乗选骑得万三千匹百金之士五万人射者十万人多为竒陈破匈奴单于十余年不敢近赵邉城【史本传】秦欲攻匈奴斯谏不听使蒙恬将兵攻胡却地千里以河为境兵露师十有余年终不能逾河而北【主父偃书】始皇内兴工作外攘夷狄收半千之赋发闾左之戍【前食货志】汉更有三品有卒更有钱更有过更古者正卒无常人皆当迭为之一月一更是为卒更也贫者欲得顾更钱者次直者出钱顾之月二千是为钱更也天下人皆直戌邉三日亦名为更律所谓繇戍也虽丞相子亦在戌邉之调不可人人自行三日戍又行者当自戍三日不可往便还因便往一嵗一更诸不行者出钱三百入官官次给戍者是为过更也律説钱更者居也居更县中五月乃更也后从卫尉律卒钱更一可休十一月也后遂改易有谪乃戍邉一嵗耳【昭帝元鳯四年注】文帝十四年匃奴入朝那萧关杀北地都尉以周舎张武为将军发车千乗十万骑军长安旁以备胡而拜卢卿寗遫周灶张相如董赤为将军大发车骑往击胡逐出塞后四年单于大入上郡云中于是汉使三将军军屯北地代屯句注赵屯飞狐口縁邉亦各坚守以备胡胡骑入代句注邉火通于甘泉长安数月汉兵至邉匈奴亦逺塞汉兵亦罢【匈奴传】武帝选将练兵约赍轻粮深入逺戍虽有克获之功胡輙报之兵连祸结三十余年中国罢耗【西域传严尢论】宣帝地节三年诏曰朕既不德不能附逺是以邉境屯戍未息今复饰兵重屯久劳百姓非所以绥天下也其罢卫将军左将军屯兵【本纪】五凤四年匈奴称臣遣弟谷蠡王入侍以邉境亡冦减戍卒什三大司农中丞耿夀昌奏设常平仓以给北邉省转漕【本纪】光武建武十二年遣杜茂将众郡弛刑屯北邉筑亭堠修烽燧【本纪】唐文宗李德裕徙剑南西川节度使自南诏入冦民无聊生德裕乃建筹邉楼按南道山川险要与蛮相入者图之率户三百取一人使习战贷物事缓则农急则战谓之雄邉子弟其精兵曰南燕保义保恵两河慕义左右连弩骑士曰飞皇鸷击竒锋流电霆声突骑总十一军于是二邉寝惧南诏请还所俘掠四千人【本传】
　　皇朝事实真宗景德元年陜西转运使言简集振武军上曰当时河东兵不可减乃议立此军尚虑简阅未精朕询于知兵及详练邉事者皆云自立此军邉声颇振戎人畏惮不敢侵防矣　二年知镇戎军曹伟言邉民应募为弓箭手者皆习障塞蹊隧解羗胡语能寒苦有警可参互正兵为前锋而官未甞与器械资粮难责其死力请给以境内闲田永蠲其租春秋耕敛出兵而防作之诏人给田二顷出甲士一人及三顷者出战马一疋设堡戍列部伍补指挥使以下校长有功劳者亦补军都指挥使置巡检以统之其后鄜延环庆径原并河东州军亦各募置【并长编】仁宗庆厯五年枢宻韩琦言西路所驻兵十分中宜留六分在邉二分令东还二分徙近里州军逐路钤辖一员驻泊都监二员与逐防知州同行训练而本路仍领之非有事宜不得輙动其徙屯军马处知州才望轻者请选人代之又逐路所抽就粮上兵请委逐路帅臣相度嵗分两畨留一畨在邉一畨放归本处不唯减节邉上粮草兼使无久戍之劳【同上】神宗熈寜元年诏京东武卫四十二指挥并分河北都总管司六指挥大名府路三十六指挥分定州髙阳关两路分畨往戍先是屯军本备河北戍卒近嵗分屯诸路朝廷将减沿邉土兵以行三司餽饷故有是诏【长编】孝宗隆兴二年兴元统制彭果申大散关一邉靣系对境要冲止虑凤州附近别无监司所管军马若不测敌人窥伺阙人应援利害非轻制置范成大言相度乞兴州下都统司如凤州不测缓急所有应援一节一靣将附近军马遣发却申制司照防【圣政】
　　经传格言
　　道旁过者问行人行人但云防行频或从十五北防河便至四十西营田去时里正与褁头归来头白还戍邉【杜甫兵车行】
　　名臣奏议
　　东南郡募兵富弼上仁宗曰朝廷独京东隣河朔京西次关陜遂阅乡民俾习武以代军东南九道则不之有畧引隋唐以来东南为防者以明之隋刘元进起余杭朱爕管崇起吴朱粲起谯郡防宏起鄱阳肖锐起罗县唐桂林戍卒以厐勋为都头掠湘潭海贼王郢江贼桞彦章各数万鲁景起连州黄岫起桂阳沈行收起邵阳其甚者则江西钟传广南刘湖南马裔福建王潮皆割据焉东南九道自古为冦渊薮王者能镇抚之则防不能生于其间不然则乱必矣臣欲乞九道择要害十余郡于本防募兵大郡五千小郡二三千每道置一都防经畧之九道置一总管者居中以节制之如此则欲防者知朝廷有备岂不惮耶
　　东南有可用之兵陈公辅上髙宗兵政三説曰东南军兵孱弱不可用然鎗杖手弓手之强勇者相得心力善用鎗牌利于步鬬今欲急令东南诸州起发见在鎗杖手等以备防秋之用　韩世忠讨湖南之防选福建上四川之兵及诸营塞弓级以为用　欲将禁兵更戍刘翚奏南人素号剽悍春秋吴楚之覇六朝晋宋之捷不闻资兵于他境取才于异代也今犹古也岂独不可用哉特用之不得其术耳目今诸将之兵虽足战守然国家飬兵额众费大不应艰难之际使之坐食比年以来训练不精士气思奋臣欲望将诸路禁兵自逺及近更畨出役别立统帅不他营分屯险隘不当虏冲连营缔垒张大形势使之耳闻目见渐熟征战秋出春归不恋乡土嵗月积久习以为常缓急调遣人情不震可以集事
　　诸儒至论
　　郡兵皆充厮役有禁军有厢军有土军饱食于营狂逰于市老与壮相半也勇与怯相半也名尺籍身防防肆者十之三也公府之为从队厮役者十之五也卒之堂然而阵填然而鼔奔则蹶负则喘迎刃而噎逢敌而走皆兵也【苏洵】
　　禁兵不如土兵今世之强兵莫如沿邉之土人而今世之惰兵莫如内郡之禁旅其名愈多其廪愈厚其才愈薄以实较之土兵一人其才力足以当禁军三人禁军一人其廪给足以赡土兵三人使禁兵万人在邉其用不能当三千人而常耗三万人之蓄以此推之则土兵可益而禁军可损虽三尺童子知其无疑也【頴濵文】郡兵冗而无用州县之兵重于招填利于虚劵而额缺不复问厢禁军尽人家子弟执业市防名军伍并以供厮役居官者利于目前之用而不复问老弱者厚赂管军増减年甲有司惮于生事而不复问春秋教阅仅同儿戯辰入教塲顷刻而退或夤縁而幸免或嬉笑以旁观而技艺之能否不复问一军之制费计几千或以应副人情或因垂满纳赂各有孩儿军工匠营之目独不思兵备而不阅谓之废既阅而赏罚不明谓之戱乎【吕祖谦】
　　南北各有所长平沙浅草千里在目土不成邱水不成谷马肥人轻来往电骇双双鞬左右驰射此非南军之所长也山林险阨草木蓊欝江流吞天巨浪时啓行人疑惑飞鸟不渡走步相搏短兵相击此非北军之所长也【李太白文】
　　东南之兵可用项籍八千子弟横行天下乃吴中人也李陵步防力扼虎射命中当单于数十万乃荆楚人也宋髙祖西取秦东取燕所向无敌皆江南人也【胡致堂】东南古有精兵项籍以防稽兵八千而角钜鹿之战今吴楚之兵是也番君吴芮以百越之兵佐诸侯今江湖之兵是也粤王无诸以闽中兵共灭楚今福建之兵是也东瓯王与无诸同率兵以佐汉今永嘉之兵是也此则东南之兵自古而精也然则今果不如西北也哉【陈亮】
　　主意
　　郡守当总兵权有兵制有兵权随方建置因事分合此綂兵之制也然统兵虽有其制而制有不必拘者则以郡守兼之教阅有时殿最有课此练兵之权也然练兵虽有其权而权有所当临者则以郡守总之考论汉人都尉都试之法无越于此矣夫总兵之职于都尉练兵之职课于都试若于郡守乎何预今乃举而属之郡守何耶盖郡守乃都尉之长都尉乃郡守之贰以制而言则职守不同名号亦异都尉非郡守之所得兼也然干戈之地不可与礼乐之区槩论桑麻之境岂可与烽燧之地例言郡有内外事有缓急故都尉之职或有不当置者则郡守得而兼之况汉之将本无常而有事则置事已则罢公卿可将大夫可将则以郡守员兼都尉其制不必拘也都试乃掌兵之官郡守乃掌民之职以权而论则文武殊尚军国异容都试若非郡守之所得専也然貅百万不可无体统之相维介胄武夫不可无名分之相属职有大小事有轻重故都试之法其有所当总者郡守得以専之况汉初京师之兵未甞逺去设有缓急郡国取焉或发云中或发蜀郡则以郡守而统都试之法其权所发总也
　　当得相维之意制兵当明内外相维之意外重之弊深故必资内为之制内重之弊极故必资外为之防内外之兵未甞不迭相维也汉人京师有南北军郡国亦未甞无备其兵散扵郡国者有材官有楼船有车骑使京师之兵足以制郡国郡国之兵亦足以衞京师是以终汉之世上无叛将下无骄兵者以制御得其宜也秦人销郡县之兵器汉髙得以掉臂而入关唐人弛郡县之武勇禄山得以折棰而破河北是皆郡县之无备不足以镇压盗贼之凭陵震慑奸雄之窥伺也虽然此特论其守备耳若夫睢阳得一张公足以为江淮保障河北得一顔真卿足以为河朔全城又在夫得人而守之也善论兵者盍于斯考之
　　警段
　　教阅不可具文今夫州郡之谓禁兵者非厢兵弓兵巡兵比也给之优而用之靳也而技巧工匠者若人也差借占留者若人也又或时执法物备呵导以为衞也若是而谓之禁兵其不习于骄且惰乎求其所以教之则有儿戯而无法制有赏赉而无黜责当教之日长吏晨起而阅兵堂然而阵填然而鼔荷戈被甲者有数也至其所则升其堂供张既具幕官兵佐环而居也兵卒旁午纷而列也器械之相角不能无精而不能皆精弓弩之发不能无中而不能皆中膂力无急战之苦而赏赉已有必得之例日未及昃而官吏归兵卒休矣获赏者如战胜解甲者如释负赏固所贪而被甲喘汗者所不乐也如是而责其精欲其强彼亦曰春秋之阅者嵗之常旬月之教者又特为具名也以郡之教兵者若此则小而邑者可知州郡之为兵者若此则下而厢兵弓兵巡兵又可知矣
　　不可劳竭其力是故天下之力可役而不可竭劳而竭之则将耗散而不举不可与之犯大难而渉大劳东野子穷其马力顔子知其必败庖丁善刀而藏是以十九牛而不钝古者宿兵京师而士无所惮其后用师千里而士无所憾其逺屯兵厯年而士无所怨其方以守则固以战则克亦必有其道矣
　　邉兵习于战夫塞下之民非他军比也耳熟钲鼔目稔金革男子操刀女子弯弧三尺之童以介胄为乐非其性异人也习俗使然也
　　偶句
　　春秋教阅有同儿戯　　身居市防名占尺籍
　　市逐负贩不异乎民　　廪食公家私为厮役
　　春搜秋狝把兵刃而手蠒生
　　鲜衣美食负斗石而背汗下
　　击刺挑趋走跳跃以鼔其气
　　坐作进退驱驰控射以惯其习
　　名曰招刺而夤縁陈乞者相望
　　声言简汰而侏儒脆弱者自如
　　武艺不闲而类为逰食之人
　　强壮不简而半是老癃之軰
　　分屯易防更置不常以转移其怠惰之心
　　击刺挑趋走跳跃以鼔动其敢战之气
　　事证
