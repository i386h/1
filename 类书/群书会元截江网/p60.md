<!-- { "loadSidebar": true } -->
　　建隆市马于边州而足以充闲廏之数嘉祐市马于陜西而足以补京畿之阙稻麦充料有补嵗计髙宗之重马政也茶货愽易甚为国利孝宗之重马政也太宗谓畜马备边之急而刍秣于禁殿真宗谓国马戎事之本而总领于大臣以汾州三千余顷为牧地者英宗之重马政也以河南三万余顷为牧地者神宗之重马政也天圣间聴民间市易与外廏无以异
　　康定间诏民间畜马与汉令无以异
　　经传格言
　　仲夏防牝别羣则絷腾驹班马政去季秋天子习五戎班马政【礼记月令】有马阡陌之间成羣乗牝牡者摈弃而不复防聚天子为伐胡故盛养马马之往来食长安者数万匹卒掌者闗中不足乃调旁郡【汉食货志】
　　名臣奏议
　　当严牧马之政李觉上太宗言曰夫冀北燕代马之所生敌人之所恃也故制敌之用实资骑兵为急议者以为欲国之多马在啗戎以利使重译而至焉然市马之费嵗益而廏牧之数不加者盖失其生息之理也今军伍中牝马乗多而孳息之数尤鲜者何也皆云官给秣饲之费不充又马多产则羸弱驹能食则侵其刍粟马母愈瘠养马之卒有罪无利是以驹子生乃令饮灰而死国家纵未暇别择牝马以分畜牧宜且减市马之半直赐养驹之将卒増为月给俟其后纳马即上焉则是货不出国而马有滋也
　　牧马贵得人仁宗朝呉奎等上言自古国马盛衰皆以所任得人失人而已汧渭之间未尝无牧而非子独能蕃息于周汧陇之间未尝无牧而张万嵗独能蕃息于唐此前世得人之效也
　　马政不可废文彦愽上神宗曰国之大事在祀与戎戎事之中马政为重马之有牧其来尚矣禹贡云莱夷作牧周官云牧田在逺郊之地宣王中兴之主则有考牧之诗禧公遵伯禽之法则有在坰之颂盖日中而出所以遂物性而宜生息也汉唐之盛牧监实繁祖宗以来修举甚至熙寜元年陛下特降诏防创定南北监牧使设官振职其制益严若有未至当以时增修而近嵗议者乃欲赋牧地与农民敛其租课散国马于编户责其孳息今取一时浮浅之议则废之甚易他日却欲复祖宗之制则兴之甚难
　　当以茶愽马孝宗臣寮言祖宗马政茶马司并用茶锦银绢愽易番汉皆便近茶马司不以茶锦专用银币甚非立法之意况茶为外界必用之物若不能依旧以茶货及防愽易则银寳多出外界甚非中国之利诏四川宣抚司参旧法措置
　　诸儒至论
　　牧养贵得其宜诗美卫文公曰秉心塞渊騋三千夫塞故能诚渊故能通诚于己而通于人所以致物之多也唐之国马惟得一能臣而掌之不数十年而其多过于二百倍由其职任之专也传曰冀北土马之所生夫马必生于边隅而食于苦寒之地稍迁之中国则莫能壮也三代诸侯之国虽能有马以春秋之时考之未若晋之强也郑之小驷出于河南不可乗唐养马陇右非独就水草之美盖置之西戎之地以求其健也茍得其人而善其法岂有不蕃盛者乎【唐监】
　　马不贵多而贵良兵贵精不贵众马贵良不贵多晋有天下名马之国也而昔之立国于晋者不以马之众为胜负而常以少制胜盖择其良马而不在乎多也方战国时羣雄相吞兵车之徜徉乎四海马之用亦急矣苏秦之説魏王曰魏之武卒二十万厮徒十万骑五千匹其説楚也乃曰楚带甲百万车千乗骑万匹夫养兵二十万而骑止五千带甲百万而骑止万匹其为计亦踈矣而二国之骑兵卒强于天下何耶以马之多不如良之为愈【陈良传】
　　主意
　　市养马并举有权宜之用有经乆之策当疆塲多故之日而惟骑战马政之计则是二者之策不可不兼施而并举也何谓权宜之用边事方殷步骑兼整则今日戎事之要而所谓车马之修者不可缓也而欲养马以为用则所不逮故莫若市马之为便昔天圣中固尝市马于民间而有以为外廏者康定间固尝市马于上户以为其説可行矣今独不可以是为权宜之用乎何谓经久之策平原旷野便驰轻车则他日规恢之务而所谓中国长技者不可废也茍不养之以待用则何以为继故亦在于养马之为急昔太平中尝置飞龙以畜牧矣景德中尝置羣牧使以领牧矣今独不可由是而求经乆之策乎
　　在官在民不同古者之马在民不在官后世之马在官不在民在民者易蕃在官者易耗生于后世而欲复古诚不可以易论也古者畿方千里出戎马四万匹在诸侯则四千在卿大夫则四百取之田赋有余用也阡陌开井田废兵车不敢取田赋戎马各从官给于是马政日耗而外患生矣汉初稍复古制劝民养马有一匹者复卒三人盖居间则免三人之算有事则当三人之卒此内郡之制也至于边塞则纵民畜牧而官不禁乌氏居塞则致马数千羣桥桃居塞则致马千匹于时内郡之盛则三十六分置西北自武帝征伐四夷马大耗乏行一切之令自封君而下以次出马则内郡庶民有马者欲望复卒难矣令民得畜边马从官假马母而归其息十一则边郡之欲广畜牧者难矣故内郡不足则籍民马以补车骑边郡不足则发驴槖驼负食出玉闗轮台之悔始修马令吁亦晩矣
　　警段
　　西北长于东南前代号蕃牧之盛非华山之阳则汧渭之间也非冀北之野则胡代之区也其原隰衍其水草美其地多风寒而马力健其人习畜牧而马性宜汉三十六苑唐四十八监后魏二百万驷所以称雄于当代者此其所长也国家职方所掌西不尽灵夏北不尽燕云汗马昆吾无从而至不过内取之中国外市之戎人而已况承平所谓监牧之地而南渡悉沦陷于敌人川广置司道里遥逺责之程限而其力竭牧之沮洳而其性殊柴立而行载甲则汗其何以当北方之劲骑此其所短也
　　马之登耗系人盖马之生长虽有其地而马之登耗实系乎人古之于马政有校人以掌其属又有牧人以掌其地又有廋人以掌其闲者岂有他哉诚以饥渴不能以自济寒暑不能以自防动静出入不能自适茍不资人以均齐调一之鲜不戕贼其性夭阏其生者盖凡为兽属皆然而马为尤甚
　　土地有所不宜河南冀北之地水草丰而畜牧多故敌之马常鋭宕昌横昌之监道里隔而愽易絶故吾之马常弱况乎杂其羸瘠诡其名数而吾国之马非如结驷连骑之马矣行石则蹶行泥则陷而吾国之马非如过都歴块之马矣遇午而饮遇晡而料而吾国之马非如风雨不疲饥渴不困之马矣
　　物性不相得冀北之防鬣非汉淮之驺驹朔漠之骑士非江浙之刍牧马徕于西夷而军招于江淮之间固已物性之不相谙刍秣于卑湿之墟而驱骋于防履之险是又风土之不相得也
　　偶句
　　霜蹄逐电
　　露鬣追风
　　天廏天驷则皆养马之所也
　　河东陜西则皆市马之地也
　　六月出征四牡骙骙
　　牧野誓师驷騵彭彭
　　就水草以蕃其息
　　谨出入以节其性
　　养之寛闲饲之水草
　　时其燥湿谨其出入
　　其地风寒而马力劲
　　其人习牧而马性适
　　铁骑千羣四望如云
　　驰骋中原规恢旧物
　　斯马斯徂鲁侯所用
　　騋牝三千卫侯所蕃
　　霜蹄雾鬣厯块过都征行不可废也
　　追风逐电一日千里师旅不可阙也
　　银货之低昻资直之减削所贸之马未必皆骐骥
　　道里之缭绕刍秣之贸易所选之马未必无羸瘠
　　冀北之马号多于天下制其冲突者非可用马也
　　山东之马日驰二百里遏其驰驱者不容以骑也
　　事证
　　古者马出于西北古者之马多出于西北而不在于东南冀之北土马之所生非并代乎汧渭之间马之所蕃非秦陇之界乎駉駉牡马在坰之野盖兖州也秉心塞渊騋牝三千盖卫州也汉于苑马分布西北二边故北地西河辽东诸郡皆有牧师而太原亦有家马官自天子六廏以供乗舆余悉养之边郡唐自太原破突厥诛髙昌继又以髙宗破髙丽擒百济而其地西至焉耆北至隂山故牧监分布陇右而马为最盛然则西北之出马亦诚然也
　　成周调息得人尝观周典夏官之职如廋人掌其闲之政圉师掌其牧之法既有牧师焉又有巫马焉其建官如此之备也日中而出日昃而入其牧之也有时春祭执驹夏祭攻特其祀之也有礼饮食之齐居治之辨其为政如此之详也夫是以生养蕃息而国赖其用汉马政得失汉之苑马分布于西北二边牧养教习择取其良以给天子之六廏故北地西河辽东诸郡皆有牧师以修战备而太原亦有掌马官自天子六廏以供乗舆余悉养之边郡武帝将有事于北伐益盛养马以西河上郡为万骑太守而马政始兼掌于郡二千石矣当是时西京北秦并兼而有之马非不足也自五将军出塞之后竟以马少乆不伐胡于是令民得畜边县官假马毎限三嵗而归息什一以除告缗之令然终不能补车骑之乏乃籍吏民马而课息及天下矣夫汉之马政自其分牧于边苑而畜养之地得其宜寄牧于边民而归息之制为不廹至于籍取吏民之马以补车骑则行此下策而计出无聊非惟民扰且不足以为军用矣唐马政修废唐府兵之制当给马者官与其直市之毎匹钱二万五千刺史折冲果毅嵗周不任战者鬻之以其钱更市不足则府供之此给钱以市也至府兵渐坏兵贫难致乃给以监牧之马此给马以用也大抵唐之马政皆偏于官民无与焉始唐接周秦乱离之后承天下征伐之弊捜括残疆仅得牝牡三千匹于赤岸泽徙之陇右始命太仆张万嵗葺其马政自贞观讫于麟德四十年间至七十余万匹于是天下以一缣易一马秦汉之盛未始闻也垂拱以来马耗大半开元始命王毛仲为内外闲廏使牧养有法云锦成羣复与麟德马政数相等耳此唐牧于官而给于民也
　　骑亦不足恃唐太宗尝曰番兵惟劲马奔冲汉兵惟强弩犄角信斯言也骑战果利于番乎果利于汉乎李卫公亦曰番长于马利于速鬭汉长于弩利于缓战信斯言也骑战果利于番乎果利于汉乎虽然骑亦有时而不足恃也苻坚铁骑数万而不能敌谢八千之众单于十余万骑而不能御李陵之步卒
　　东南马无益胜败今之呉蜀自古未有用马以兴者孙权之在吴或得马于交趾或得马于髙丽而未闻以骑胜诸葛亮在蜀五出攻魏以八阵治军旅而亦未闻于用马宋文帝元嘉之薄伐髙丽奉诏献马八百沮渠蒙逊新罗百济吐谷浑等皆受职以修贡取之不惮其险逺骑兵日以蕃息而宏之虎牢之战八千精骑一举而沦丧刘之继以千五百骑没于汝阳陈髙祖之大建萧摩诃亦以八千骑溃于吕梁则非无马而岂救其溃没沦丧哉其间独陈庆之以五百骑破元韶以三千骑破元穆逐元颢于洛阳四十七战平三十三城号用马以克捷而河桥之败不旋踵庆之仅以身免则马诚无益于战胜败之数也
