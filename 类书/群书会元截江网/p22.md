<!-- { "loadSidebar": true } -->
　　内藏库真宗景徳四年出内藏库钱五十万贯付三司市菽麦【长编】出陈彭年所撰内藏库记示王旦等曰太祖以来有景福内库先帝改为此名所着金帛备军国之用非自奉也顾外庭不知耳二圣之平荆湖西蜀岭表江左河东亲祠郊丘所费巨万皆出于是不取于民三司所假凡六千万自淳化迄景徳每嵗多至三百万少亦不下百万累年不能偿即命除之又曰此库乃为计司备经费尔且计司有缺必取于民茍非节用何以获济【宝训】祥符九年三司言诸州欠商贾飞钱诏发内藏钱二十万缗以给其费天禧元年上出嵗入财用数曰今当出金帛数百万借三司李廸曰天子于财无内外愿下诏赐三司仁宗明道二年三司言用度不足请假于内藏库出缗钱百万赐之因曰国家钱本无内外盖以助经费康定元年出左藏内藏库缗各十万下陕西给军需出内藏库绢一百万下三司助边费神宗熈宁元年诏出奉宸珠付河北四场鬻之别封桩以偹买马二年上谓辅臣曰近年内藏库籍文具而已财货出入略无闗防尝闻太宗时内藏财货每千计用一牙钱计之名物不同所用钱名色亦异他人莫能晓也尝匣而置之御阁以防验帐籍中定数晩年尝出其钱示真宗曰善保此足矣今守藏内臣皆不晓帐籍闗防之法当更择人领之元丰元年十二月上每愤北虏倔强慨然有复幽燕之志即景福殿库聚金帛为金费是年始更库名制诗以掲之曰五季失图玁狁孔炽艺祖造邦思有惩艾爰设内府期以募士曽孙保之敢忘厥志凡二十二库后积羡嬴又揭以诗曰每防夕惕心妄意遵遗业顾予不武姿何以成戎防元丰初蓄积嬴溢司农请发坊百万缗输忠都三年遂于寺南作元丰库贮之哲宗元祐三年三月乙丑诏改元丰元祐库为元丰南北库増置南库监官一员【并长编】髙宗绍兴五年川陕宣抚将上供钱帛依旧留充赡军上曰祖宗蓄积内帑本以偹边陲缓急之用遂捐内帑以赡军【圣政】二十七年九月诏淮南荆西湖北路内藏防绢钱帛并与蠲免上曰朕约于奉已内帑未尝妄费一金边郡所欠固多然戸口未复责输实难可悉与蠲免【系年录】二十八年九月三省言平江绍兴府湖秀州被水上曰朕平时无妄费内库所积正欲偹水旱尔本是民间钱却与民间用复何所惜耶【同上】二十九年上曰比缘河流浅澁纲运稽缓已令内帑支降钱五百万贯以供调度朕自息兵讲好二十年间所积钱物岂以自奉哉盖欲偹不时之须免临时科取重扰民尔【圣政】三十一年十月上谓大臣曰朕曩于内帑储钱偹边士大夫不喻朕意甚者至指为琼林大盈之比【系年録】孝宗淳熙七年上曰朕为内帑无毫髪妄用茍利百姓则不惜也【圣政】内藏库者始因艺祖收诸国帑藏贮于讲武殿太宗兴国三年因分左藏北库为内藏库亦谓之景福内库三司所假多至三百万不能偿即蠲之神宗用王荆公计凡山海坑治货絶没常平免役坊河渡悉归朝廷元丰元年凡三十二库五年又取苖役羡财为元丰库在内藏之外元祐初又建元祐库以偹封桩皆归朝廷库务崇观后则大观东西库皆天子私藏而版曹告竭矣髙宗渡江但有内藏及激赏二库秦丞相用事皆献金币由是内帑山积【杂记】封桩库太祖干徳三年国初贡赋悉入左藏库及取荆湖下西蜀储积充羡上曰军旅饥馑当预为之偹不可临事厚敛于民乃于讲武殿后别为内库以贮金帛号曰封桩库凡嵗终用度赢余之数皆入焉太祖尝曰石晋割幽蓟以赂契丹朕欲俟此库所蓄满三五千万即遣使与契丹约茍能归我土地民庶则当尽此金帛以充其赎直如不能朕将散滞财募勇士俾图攻取尔太宗兴国三年上幸左藏库视其储积语宰相曰此金帛如山用何能尽于是分左藏北库为内藏库并以讲武殿后封桩库属正改封桩库为景福内库【同上】左藏南库者本御前桩管激赏库也孝宗即位改之然南库移用皆自朝廷非若内帑直版曹而为经费也淳熈十年始归戸部而戸部緫二百九万缗皆奉亲及内教所须是南库归版曹者益也十二年以左藏西库名之绍兴元年改称封桩下库焉左藏封桩库者孝宗所剏也其法非奉亲非军需不支至淳煕末徃徃以犒军或造军噐为名拨入内库或修内司有司不敢执【并杂记】
　　激赏库髙宗时有激赏库孝宗改为南库又有三省枢密院激赏库者渡江后所创也自建炎龙兴堂膳始减绍兴四年赵鼎为都督不行遂以都督金钱入激赏库十年秦桧以兀术叛盟需犒赐之物乃计亩率钱遍天下民无得免者然兵未尝举而钱归激赏库其后嵗支堂厨犒设议者指为冗费孝宗减嵗用为十万缗【杂记】瞻军库东南酒课自祖宗时悉以留州建炎四年每井骤増二十四谓之军期钱行在戸部膳军南中东三库并殿司所献酒坊七十五钱收息钱亦为一百三十万诸路酒课约五百余万盖自军兴诸帅擅酷之利朝廷所仰者茶盐耳【杂记】
　　安边库安边所者嘉定元年置时废国用司而防胄及诸阉省吏之家赀财皆以簿録黄伯庸请剏此名遂与沈信同领其事即御史台置局卿监一员提领朝士二员为拘官其后会其入嵗得七十万缗専充北虏所増嵗币其田宅契劵皆藏之御史台库【杂记】
　　诸州军诸州军赀库者嵗用省计也近嵗添差俸入大为郡郡之害民力安得不困公使库者祖宗以前代牧伯皆敛民以做厨传故制公使钱以给之省其民也【杂记】
　　偶句
　　货泉金帛分命有司専职掌也
　　牙钱匣藏防验定数防渗漏也
　　出内帑以偹水旱绍兴之二十八年也
　　出内帑以佐调度绍兴之二十九年也
　　陜西赏军此公费也而亦出内库之帛【皇祐】
　　河北买马此外事也而亦赐奉宸之珠【熙宁】
　　讲武殿立内库贮金帛而太祖则心乎饥馑
　　景福殿设内库聚金帛而神宗则心乎恢复
　　经传格言
　　未有府库财非其财者也【大学】百姓虚而府库满是谓国蹙【荀子】鲁人为长府闵子骞曰仍旧贯如之何何必改作【论语】
　　名臣奏议
　　杨炎请以内库归左藏哲宗朝范祖禹奏唐制天下财赋皆纳左藏库太府四时以数闻尚书北部覆其出入至代宗时租赋悉进入大盈内库以中人主之有司不能窥其多少国用不能计其赢缩及徳宗即位宰相杨炎顿首于上前曰夫财赋邦国之大本是以前代歴选近臣主之犹惧不集徃徃覆败大计一失则天下揺动先朝擢以中人领其职丰俭盈虚虽大臣不得知则无以计天下利害请出之以归有司如此然后可以议政徳宗乃诏凡财赋皆归左藏库炎以片言移人主之意议者美之以炎知为相之体徳宗知为国之务也【元祐四年】内藏以私蓄财仁宗庆厯三年韩琦言祖宗置内藏库盖偹水旱兵革之用非私蓄财而充已欲也自用兵以来财用匮竭宜稍出金帛以佐边用民力寛而众心安矣
　　内藏非供奉养赐予嘉祐七年司马光言祖宗置内藏以偹饥馑兵革非常之费非以供陛下奉养赐予之具也今内库専以内臣掌之不领于三司其出纳之多少积蓄之虚实簿书之是非有司莫得而知也
　　患在天下空虚范祖禹奏当今之患在于天下空虚朝廷不可不为之计封桩之与经费均出于民皆陛下一家之财也茍可以利国何所爱焉譬如移之于东而还之于西出之于内而归之于外也
　　上供多入内帑光宗朝朱熹奏建炎以来地削兵多而权宜科敛又复数倍供输日乆民力以殚而间者诸路上供内入内帑是置戸部经费不足遂废祖宗破分之法而上供嵗额必取十分登足而后已期限廹促科责严峻监司州县更相督廹惟务自寛已责何暇更察民情而州县嵗入多作上供起发则又于额外巧作名色夤缘刻剥此民力之所以大穷也
　　偶句
　　韩公琦谓祖宗置内藏盖偹水旱兵革之用非畜私财而充已欲
　　司马光曰祖宗置内藏以偹饥馑兵革之费非以供奉养偹赐予
　　诸儒至论
　　周三府今为四郑郎卿曰以周官之制防国朝之制玉府即今之奉宸库也内府即今之内藏库也外府即今之左藏库也中兴以后又别置激赏库今之南库是也周之三府今分为四凡天下金玉之物皆归于奉宸库山泽盐铁之赋皆归于内藏库以为天子之私藏其他泛常所入一归于南库谓之宰相制国用至于天下戸口租入则归之戸部所以版曹都做不行正由权不归一也
　　内库失周人之意余亮曰国朝之左藏即周之外府也国朝之内藏即周之内府也然宰相不得而与知则去周人太宰兼统之意逺矣故当太祖时立为内库实欲俘取契丹削平幽壤故为此以偹一旦之用自中世以后内庭之支数日多而韩琦孙沔诸臣亦皆欲约女御之费以省国计严宣取之弊以防吏奸是其弊之积亦非一日矣渡江以来国用未裕惟以南库属宰相其果周人之意否乎
　　主意
　　古人皆公用古者藏富于民后世藏富于国又其后藏富于府库世儒皆有是言矣嘻亦尝观其用之之意乎夫内庭之费外朝之所不知宫掖之藏有司之所不敢间固也然使其均节之有人出入之有度则虽籍而在内内犹外也名而为私私犹公也何慊乎尝观古今公私之意矣周人制于冡宰冡宰大臣也故不敢有侈用之心汉初属于少府少府外朝也故亦无渗漏之弊至东汉歴唐率以阉人主之则财用始専为私用尔我朝举内帑之财而属于三司之使其亦成周之意欤后世为私藏古人以财为天下用故有公帑而无私藏后世以财为一已用故有私藏而无公帑愚未尝不三叹后世之不古也盖人主之用财由一身而逹之天下孰非国家之常用何以私为哉乃若宫庭玩好之常人君赐与之费在内所不能免古人立为法度以樽节之不敢以一已之私而害天下之公也自人主求便于已而后公私之藏始分自设官不属其联而后内外之职始异费皆异供财皆异掌内而侈用有非外庭之所知外而费用有非内庭之所预不能以天下之财为天下用而且分其出入便为已私则人主示人之意已不广矣然公私虽易藏而所谓私者犹不得以乱乎公也设官虽典属而此犹不得以侵乎彼也是则古意虽已坏犹未至于已甚也奈何人主侈心一萌费用亡度财之有无不问也国之费用不恤也呜乎古人所谓公用者一变而至于为私矣
　　警段
　　财贵均于下财用非人君之所私也而有志之君每至于私藏者则亦以其有公天下之心也夫惟人君有公天下之心则藏之府库与藏之四海均也而且有内库之积抑何耶盖有志之君虑边患之不可不偹也民饥之不可不赈也军旅之不可不充也而财之在外库者则有司掌焉而有司之所掌特欲纾目前之急耳何暇为边患军民计哉则内库之积所以为边患军民偹也乌得不谓之公天下之心耶而或不为济军民之计则未免于私耳
　　财物富于上古人藏富于民后世藏富于国又其甚者藏富于君藏富于民则民之富即国与君之富也自其藏富于国则民始贫矣自其藏富于君则国与民俱贫矣民贫则国之富也不足恃国与民俱贫则人君之富果足恃哉三代取民之法无过什一故上用足而下不匮后世人君不知出此惟知聚财于其上而不知藏富于其下嗟夫彼亦孰知夫百姓足君孰与不足百姓不足君孰与足之説乎彼又孰知夫财聚则人散财散则人聚之説乎
　　偶句
　　天子无私藏
　　内庭无滥费
　　今之左藏即外府也
　　今之内藏即内府也
　　帑蔵调于屡空之余
　　泉府竭于积涸之后
