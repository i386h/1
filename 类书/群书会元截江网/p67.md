<!-- { "loadSidebar": true } -->
　　熙宁大臣言衙门旣罢减旧费者十有四五乾道臣僚论保正之役致破产者十常八九温公门人苏子瞻则议温公差役之不便荆公门人章子厚则议荆公顾役之不便
　　诸儒至论
　　汉役法与今异钱文子曰汉十里一亭亭有长十亭一乡乡有三老啬夫游徼三老掌教化啬夫聼讼收税游徼循禁盗贼在今为都正长是也然汉之役于乡亭者率有禄秩积其功劳而推迁虽上至二千石无限也张敞以乡有秩而补太守卒吏朱邑以乡啬夫而补太守卒吏游徼主乡捕盗有绩而府已着其阀阅故一乡之中各有攸司軄教化者无与于狱讼收租税者无与于盗贼各出其力以尽其职而县令丞得以拱手而仰成今一切役以民户而禄秩不加焉一人之身责之警捕责之催敛责之桥梁道路之缮修而县有杂须则又从而科索之其为役也扰矣
　　免役保甲所起临川曰免役之法出于周官所谓府史胥徒王制所谓庻人在官者也保甲之法起于三代兵甲管仲用之齐子产用之郑商君用之秦仲长统言之汉而非今日之立异也然而天下之人鳬居鴈聚聚散由之四方而无禁也者数千百年矣今一旦变之使行什五相继邻里相属察好而显诸仁宿兵而蔵诸用茍不得其人而行之则搔之以追呼骇之以调发而民心揺矣
　　有募法而强差水心曰盖昔保吾其民而有保正副将以兵法部勒其下而其法曰募其材勇及物力最髙者户长则以催科耆长则以追胥而皆有顾熙丰之法其分画详明如此然犹纷纷而不能定其后艰难用度日缺讲利源者无所取材以为戸耆长者亦不愿请故取其窠名以起发立供而耆戸长之役尽以归于保正副然则今之保正副募法未尝不存而未尝不强差也
　　偶句
　　论无为之役法龟山则有天下不同之叹论湖北之役法南轩则有脩正其害之事温公欲变新法伊川且有未可轻动役法之言
　　子瞻更定役法伊川复有无以杜絶人议之虑
　　世禄之家若可以舍役矣横渠不与其怙势而茍免
　　乡邻之近若难以平一矣明道必为之按借以定差
　　主意
　　民心恱于从役出力以供君命者天下之所当然立法以任民力者君命之不得已盖为民者固不可无乐于奉上之义为君者亦不可无说以使民之心夫如是则役法可得而论矣昔者观之五两军师之法具而兵役在民社田追胥之法具而徒役在民均田均役有其政而工役又在民府史胥徒有其人而胥徒又在民若夫比闾族党邻里都鄙莫不有法以使之相保相爱则乡役又在民夫此五役悉萃于斯民之身其法亦防于劳民矣然当时之民非惟不以为劳且欣然相与从事于其间公田之先治而雨我之愿不能忘入执于宫功同稼之驩不容释是果何术以使之也推原其故亦其仁厚之泽爱敬之风所以浃洽人心而鼔舞斯民者固超轶乎是法之外有非徒法者所可例言役法贵乎公有公法有公道揭之象魏正大无私着之令典明白可防此役法之所谓公法也州县奉行无所观望强弱相安不容请托此役法之所谓公道也惟其立是法于朝廷者旣出于公而用是法于州县者亦出于公则有产有役孰得而辞之当为而为孰得而却之则戸之出等者一倍再倍可也力之不及者或充而或歇可也持守是意金石不移保守此公毫髪不爽则虽有挟势以规避者乌得而幸免虽无夤缘以请托者不至于受困则人心惟公法之信公道之畏也
　　在朝廷在州县立役法之公者在朝廷行役法之公者在州县夫役之为法所以均天下之力也役使不均则有从事独贤之叹乌可以一毫私意用乎其间是以贤人君子相与讲明是法于朝也则必得其大公至正之体经久常行之道以为天下利而若守若令诚能恪谨而奉行之一意而遵承之则豪民各安其分富室不越其规而善者良者皆得以自立于其间矣否则蚁冗一开溃裂四出幸门一啓夤缘揵至始纷纷扰扰而牒讼山积矣
　　偶句
　　有议役之公法
　　有差役之公道
　　论役之法固有以劳乎民
　　用役之法当有以便乎民
　　古者民养于官故役法皆利民
　　后世民皆自养故役法皆害民
　　役法不必多议也能立至公之意足矣役法不患难行也能存至公之道足矣
　　警段
　　毋以私意害公甚矣役之为法至不可以不公也而所以行其法者尤不可以或私也茍州县之间一失于观望一溺于苞苴一惑于吏奸则不得行其所谓公者矣利害霄壌髙下易位而富家大室日娱宴游中产下户日困奔走彼则志得而意满此则破产而鬻业吁一念之私贻毒若是哉
　　偶句
　　法无新旧便民者良
　　论无彼此适时者至
　　古者役民之法简而不穷其力
　　后世役民之法详而皆竭其力
　　事证
　　古今繁简利害古之役繁乎后之役繁乎曰亦古之役繁尔周人五两军师之法具则在民者有兵役社田追胥之法具则在民者有徒役均田均役之法具则在民者有工役有府史胥徒而胥役在民矣有比闾族党而乡役在民矣此五役悉萃于吾民之身其法亦防于繁矣然当时之民非惟不以为劳而且以为乐雨我公田遂及我私之诗皆出于诚心而于貉献宫功入执之咏欣然于闾巷是孰使之然哉自周以降役未必重于古也而斯民往往有不堪之叹借曰南门之役春秋所怨闾左之戍秦民苦之固不足议矣有如汉唐盛时不知防倍之省于周也自今观之汉亭有长乡有三老啬夫游徼职敎化者不责以狱讼收赋税者不责以警捕事简而易辨而且有禄秩之荣或自乡有秩而补太守卒吏或自乡啬夫而补太守卒吏其为役亦便矣虽力役之法未改秦旧大臣之子亦均其劳然随方调兵无逺出也出钱代更无自行也非便乎唐役九嵗不过二旬加役则免租调坊正之属往往有朱衣象简之荣或授以下州刺史或授以司马令承其为役亦便矣虽右豪之诗悍吏追呼古体之用白头戍边然为里正者得免徭役之烦龙武者皆蠲出戍之调非便乎夫古之役繁而民宜病后之役简而民宜便今繁者反以为便而简者反以病告何耶大扺古者之民官所养也故役法皆民之乐趍后世之民自为养也故役法非民之所便此利病之所以不同也
　　歴代保伍之制保伍之法肇于黄帝备于成周破于齐而大坏于秦自九夫为井十都为州所以同风俗齐巧拙通有无情性由之而亲生产由之而均歴唐虞夏商以迄于周井田乡遂之制尤为大偹司徒所掌在国中则有比闾族党之法在郊野则有里正鄼鄙之制其紏合斯民使之相保相受相葬相救相赒相賔正其相反之罪辨其迁徙之宜而已他无责焉自周东迁此意浸失齐有什伍之法管仲以是寓军政国有十五乡郊内郊外皆置官必使奔亡者无所昵迁徙者无所容而法意与成周大异矣至商鞅相秦开阡陌破井田民始困于役故董仲舒曰月为更卒县吏已复为正一嵗屯戍力役三十倍于古自是役法遂为扰民矣唐太宗立口分业田置里正坊正材正责之按比户口课殖农桑检责非违催驱赋役自授田之法旣壊民之救死犹恐不赡一不胜任罪戾加之其扰民为如何耶
　　役法是非不同今观有周因夫而授田因田而定赋因赋而起役至不茍也故八家皆私百畆而天下无甚富甚贫之民使民不过三十而天下有余财余力之颂法意便民有如此者乃若汉人卒守践更之制不敢于轻用其民似矣然去秦未逺阡陌旣开限田之制不行而兼并之弊莫禁岂非徒善不足以为政乎唐人口分世业之制使民各有常产得矣然其后代十五防河四十营田民苦重役至有终其身者岂非徒法不能以自行乎
　　祖宗差役顾役差役顾役二说相为变更也久矣其原委可致而知也国初里正主督租税役满更入衙门或典府库或运官物行之浸久弊端百出故生民之苦无重于里正衙前韩公琦言之里正衙前有五七年一次者有十贯入重难者蔡公防言之然此特言其害尔未有顾募之説也盖自蜀士有民苦重役不苦重税之説而韩綘得之治平之诏谓差役仍重劳逸不均实绛有以啓之也役法之议昉乎此矣熙宁初吴充极言衙前之患于是绛以顾役之策言之正金陵而差役始罢是顾役之説始于李戒主于韩绛而行之者荆公也免役之法自古无之荆公谓其法出于周官盖熙宁新法例以周官文其法也然平估至于室庐检括及于车马裒多以为寛剰厚积以为封桩故杨绘谓顾役难行其説有五刘挚谓助役之法其害有十当时湖阳之令有以不便而去官者东明之民有以科率不当遮宰相而自言者镇定之民有拆卖屋木以纳免役之钱者其人情不乐可知也
　　典故
　　里正保长病民方今里有正以除盗诘奸为事保有长专任催科之责则有名犹古也其役之者视资产之崇卑以为先后之次则其均犹古也然而为长吏者不能体朝廷优卹民隠之意而责任于猾胥不论贫富不均劳役富而赂厚者则歇久而不差贫而赂薄者则歇暂而复役租赋使之督而其间有亡者则代其输冦盗使之捕而其间有不获者则如其罪大抵百金之产尽于一役千金之产尽于再役编民嗷嗷资业破坏至于逃亡趣辨廹急而加之棰辱民以良家充役而官以贱视之一议差役百端规避无以利之而反以害之则其惮为也何怪哉
　　当防中产之家夫豪贵之家占田逾制也蓄财过厚也凡受其頥指气使无一不满其意而其贫者又耕其田而受其役则豪贵者固不惮差役而贫者又差之所不及也所最可悯者其惟中产之家乎以中产之家而克重役则有破家而荡业者矣欲其法之尽善莫若倍其差役于豪贵而于中产则寛之则是法也何其不可行于久逺哉若夫催科之有逃亡而抑之备偿此无不近于人情非所谓恤民之政也古者荒政十有二以聚方民而有薄征弛力之说而况贫而逃亡又使执役之人为之代偿乎
　　民困役为义役说以使民民忘其劳巧以使民不穷其力义役一事见之矣人之以义相率而竭力奉上固前代之所未有谓其者何哉盖今之役法非独一催科而已官府不时之需胥徒额外之取中产之家困于一役上产之家困于再役民不堪其役乃私相告语曰与其荡析以应官府之命孰若不爱其力以求一旦之安也与其重贿赂以厌胥徒之欲孰若同出其力以自保于一乡也故淅之义役人皆以其意为可喜吾独以其意为可悲何则使公家无重役民间素不罹其害则民其相率为是乎今之法莫若责县令以寛民之力昔刘平为全椒令而人至减年以就役其必有道矣使天下之役法皆如是又奚义役为哉
　　乡司乞取之乡司虽至微至贱而其关乎民事有最切故九乡司知广狭之地人戸之虚实赋役之重轻皆所以熟讲而精究往往民间之事官司所不能知者惟以所供为是官司之事人戸所不能名者惟以乡司所陈为实差役有定叙乡司取乞之厚则降甲为乙而可以幸免乡司有求不获则陞贫而为富而不容陈防于是产去而税存田多而役少富室之家常逸乐而贫薄之家常困苦因之破产荡业不能聊生
　　偶句
　　贿赂交输于吏舍而富者卒免
　　差役总归于弱戸而充者立贫
　　自官之征扰于役者日苛而后民不堪于从役自民之求免于役者日众而后吏始利于差役
　　结尾
