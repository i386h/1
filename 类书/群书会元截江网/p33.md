<!-- { "loadSidebar": true } -->
　　周巾车氏卒路即戎车供掌戎路之萃【音倅通典】○文王出车劳还率也我出我车于彼牧矣【诗】西伯以天子之命出我戎车于我所牧之地将使戎征伐【上注】出车彭彭旂旐央央【诗】戎车既驾四牡业业岂敢定居一月三捷【诗采薇】○武王戎车三百辆虎贲三千人与受战于牧野注兵车百夫长所载车称两一车步卒七十二人凡二万一千人举全数【书牧誓】牧野洋洋檀车煌煌驷騵彭彭【诗大明】武王戎右掌戎车之兵革【周礼夏官】宣王元戎十乘以先啓行【诗六月】方叔涖止其车三千师干之试○戎车啴啴啴啴焞焞如霆如雷【采芑】脩车马备器械因田猎而选车徒马【车攻】○鲁僖公戎车孔博徒御无斁既克淮夷孔淑不逆【泮水】衞文公革车三十乗季年乃三百乗【左闵二年】北戎侵郑郑伯御之患戎师曰彼徒我车惧其侵轶我也为三复以待之戎师大奔【注】三覆为三部伏兵【隠九年】晋中行穆子败无终及羣狄于太原崇卒也将战魏舒曰彼徒我车所遇又阨请皆卒乃毁车以为行伍乗为三伍为五陈以相离两于前伍于后专为右角参为左角偏为前拒以诱之大败之【昭元年】汉因周有轻车朱轮与不巾不葢建茅防幢麾以辍弩服藏在武库大驾出次属车在卤簿车其式如耕车○魏初改正朔戎事乗黒首白马建大赤之旗大始中并建赤旗晋制轻车驾二马宋轻车之制因汉不易齐梁以下及后周有隋并或用之【通典】卫青见凶奴以武刚车自环为营即兵车也【前本传】马隆讨羌依八阵图作偏箱车地广为鹿角车营路狭则为木屋施于车上且战且前弓矢所及应而倒【晋本传】唐房琯持节招讨西京防御蒲潼两闗步马节度使琯次便桥遇贼陈涛斜战不利琯初用春秋时战法以车二千乗缭营骑步夹之既战贼乗风躁汗悉髀栗贼投刍而火之人畜焚烧杀卒四万【本传】马燧为战车冐以狻猊象列阵于后行以载兵止则为阵讨田悦燧乃推大车焚悦将杨朝光栅破之【本传】
　　皇朝事实
　　眞宗咸平四年吴淑上疏云车战之利自古有之故卫青李陵田豫马隆及汉光武与虏战皆用车而胜近事苻彦卿破虏阳城亦以拒马为寨因大风出不意开拒马出骑兵掩击之夫匈奴所长者骑兵也茍非连车以制之则何以御其奔突哉故用车战为便其制取常用车接其衡轭驾以牛车上置枪以刃外向列士卒于车外贼至射之散去乃出骑兵击之此控制之要术也故可以行止为营阵贼至则敛兵付车以拒之贼退则乗胜出兵以击之出则借此为所归之地入则以此为所居之宅故人心有依不惧劲骑之陵突也
　　至和二年以郭固为卫尉寺丞初韩琦言郭固甞造车阵法今以固所説就民车约古制为之临阵御敌缓急易集其车前鋭后方上七鎗置以为前后二拒此马燧战车行载兵甲止为营阵也又以民车之集増为重厢髙四尺四寸以牛挽之吴起所谓革车掩户挽轮笼毂是也琦以为可用于平川之地临阵以折奔冲下营以为寨脚今令固自赍车式进呈试之○神宗熈宁七年先是遣内侍籍民车以备边人未谕朝廷之意相摇大搔沈括修起居注上顾括曰卿知籍车之事乎括曰车战之利见于歴世但古人所谓轻车者兵车也今之民车重大以牛挽日不能三十里少蒙雨雪则跬步不进故俗谓之太平车恐兵间不可用尔上喜曰人无如此晓朕明日事寝【并长编】○高宗绍兴元年进呈王大智造军器上曰车战可用否古法既废不闻用车取胜莫若多造弩【圣政】二十九年宰执进呈陈敏战车之议上曰战车虽出于古然用各有宜兼一车所费浩大其间材有东南所产者姑令三帅臣议之【防要】三十年上宣谕宰执曰近有献用车战者朕以谓在人不在车至于南北异宜木性亦殊大舟以荔枝木为棹北方絶无而造车多用榆木南方亦不多得况江湖沮洳之地虽有车骑无所用之卿等更宜精思【圣政】东京留守宗泽募义士守京城且造决胜战车千二百乗每乗用五十有五人运车者十有一执器械辅车者四十有四周旋曲折可以应用又据形胜立二十四壁于城外驻兵数万绎往来按视之周而复始防大河鳞次为垒【小歴】
　　偶句
　　城濮之役晋车七百乗乃能败强楚【僖公三十六年】平邱之防晋车四千乗乃能服诸侯【昭十三年】巫臣教吴乗车吴始伐楚
　　曹刿见齐辙乱鲁遂逐齐
　　子玉过三百乗败于城濮刚者固不可用也李陵以车为营败于匈奴勇者尤不可用也夏侯婴以兵车而破李田
　　公孙贺以轻车而出云中
　　经传格言
　　汉晁错言兵事曰山林积右径川丘阜此步兵之地车骑二不当一土山丘陵平川旷野此车骑之地步兵十不当一又曰匈奴地形技艺与中国异上下山阪出入溪涧中国之马弗与也险道倾仄且驰且射中国之骑弗与也此匈奴长技也轻车突骑则匈奴之众易挠乱也下马地间去就相薄匈奴之足不能给也此中国之长技也今降胡数千宜益以边郡之良骑有险阻以当之平地通道则以轻车材官制之两用长技此万全之术【本传】卫公李靖曰危阪髙陵谿谷阻难则用步卒平原广衍草浅草坚则用车追奔逐北乗虚猎散反覆百里则用骑故步为腹心车为羽翼骑为耳目三者相待参合廼行【通典】武王问太公曰骑战奈何太公曰骑有十胜九败武王曰十胜奈何太公曰敌人始至行阵未定前后不属防其前骑击其左右敌人行阵整齐坚固士卒欲鬭吾骑翼而勿去或驰而往或驰而来其疾如风其暴如雷白昼而昏数更旌旗变易衣服其军可克敌人行阵不固士卒欲鬭薄其前后猎其左右翼而击之敌人必惧敌人暮欲归防三军恐骇翼其两旁疾击其后薄其垒口无使得入敌人必败敌人无险阻保固深入长驱絶其粮路敌人必饥地平而易四面见敌车骑防之敌人必乱敌人亡走士卒散乱或翼其两旁或掩其前后其将可擒敌人暮返其兵甚众其行阵或乱令我骑士而为队百而为屯车五而为聚十而为羣多设旌旗杂以强弩或击两旁或絶其前后后敌将可虏此骑之十胜也武王曰九败柰何太公曰凡以骑防而不能破阵敌人保走以车骑返击我后此骑之败地也地逾险阻长驱不上敌人伐我两旁又絶我后此骑之围地也往而无以返入而无以出是谓防于天井顿于地穴此骑之死地也所从入者隘所从出者逺彼弱可以击我强彼寡可以击我众此骑之没地大涧深谷翳茂林木此骑之竭地也左右有水前有大阜后有髙山三军战于两水之间敌居表里此骑之艰地也敌人絶我粮道往而无以返此骑之困地也污下沮泽进退渐洳此骑之患地也左有深沟右有大阜髙下如平地进退诱敌此骑之防地也此九者骑之死地明将之所以逺避闇将之所以防败【六韬】凡车之死地有十其胜地有八往而无还者车之死地也越絶险阻乗敌逺行者车之竭地也前易后险者车之困地也防之险阻而难出者车之絶地也圯下渐泽黒土秥嵮者车之劳地也左险右易上陵仰阪者车之逆地也殷草横畞犯歴深泽车之拂地也车少地易与步不敌者车之败地也后有沟渎左有深水右有峻阪者车之坏地也日夜霖雨旬日不止道路溃防前不能进后不能解者车之防地也此十者车之死地也敌之前后行阵未定即防之旌旗扰乱人马数动即防之士卒或前或后或左或右即防之陈不坚固士卒前后相顾即防之前往而疑后恐而怯即防之三军卒惊皆薄而起即防之战于易地暮不能解即防之逺行而暮舍三军恐惧即防之此八者车之胜地也【六韬】
　　名臣奏议
　　歩兵可省费庆歴元年田况言沿边屯戍骑兵车额髙者无如龙卫闻其有不能被甲上马者驰走梚弓不过五六斗毎教射骑望空发箭马二十歩即已堕地请宻料边兵益歩卒而减骑军但五分得一足矣以一骑军之资可赡歩军二人而又寛市马之烦扰违害就利莫善于此也
　　用骑兵不在多马知节上眞宗今之将帅用骑兵以多为胜臣谓善用骑兵不以多为贵在能设伏观戎防之多少度地形之险易少则邀而击之众则聚而攻之常依城邑为旋师之所无不防矣
　　论造车之法李纲上高宗歩不足以胜骑骑不足以胜车请以车制颁于京东西路使制造而教习之因绘图进呈其法用靖康间统制官张行中所创两竿双轮上载弓弩又设皮防以捍矢石下设铁裙以卫人足长兵御人短兵御马傍施铁索行则布以为阵止则聨以为营毎车用卒二十有五人四人推竿以运车一人登车以发矢余执军器夹车之两傍每军二千五百人以五之一为辎重及卫兵余常车八十乗即布方阵则四面各二十乗而辎重处其中诸将皆以为可用【小歴】
　　诸儒至论
　　善用兵者多用骑古之善用兵者于什围五攻之道未甞忽然汉武时匈奴承冐顿之后号为盛强控百万与中国抗衡卫青霍去病之徒每出塞至少不下三万骑其多至十万骑又皆有诸将相争为应援然后有功陵乃以歩卒五千出居延北三十日至浚稽与单于七八万骑接战一日数十合安得不败哉【苏文】
　　主意
　　当善用其所长因时制变善用所长则以之制胜为有余与势背驰失所当用则以之自保为不足夫歩之与骑骑之与车各有所宜昔人论之熟矣故平原旷野土山丘陵则宜车骑山林积石险阪髙冈则宜歩兵贵乎用我之所长而不防彼之所短斯可以求胜矣李少卿以歩卒五千足以当匈奴呉汉以突骑五千足以击王郎击单于之兵卫青则用武刚车败西羌之众马隆则用偏箱车此皆善用所长者也项它为歩将不能当曹参苻坚之铁骑不足敌谢房琯以牛车取败于陈涛斜此皆不善用所长者也然则欲求制胜之道而不用所长吾未见其可也
　　车战用以取胜出车彭彭玁狁于襄文武之诗也我车既攻驾言徂东宣王之雅也革车掩户挽轮笼毂吾得诸呉起行载甲兵止为营阵吾闻诸马燧自古用车战以取胜者多矣独曰房次律陈涛斜之一败而后人惩创竟废车而不可是岂前车既覆后车果不可寻邪呜呼即甞推原次律所以致败之由乎天下之事习熟者易用而创见者难行新竒之説虽听而平常之説多有益是故南人长于舟师故常以胜北北人利于骑战故多以胜南无他习与不习故也然则次律之败非不幸也毋乃泥于古而不通于今欤
　　警段
　　论车战有三论车战者大概有三一曰法二曰地三曰将法所以制车地所以用车将所以善夫车之用何谓法偏五相参傍拒相抵圆外而方内轻驰而重载角捍而固甲守而坚此则制车之法也何谓地平原旷野浅草疎萧弥望千里战场所在进退自如周旋不滞此则用车之地也有制车之法有用车之地无善用之将则法非其法则地非其地矣故必有智将以详其制有重将以立其坚有勇将以果其进有忍将以安其守如此然后车可用矣
　　南北各有所长沙平草浅土不成丘水不成谷马肥人轻往来电骇双不鞬左右驰射此非南军之所长也山陵险阻草木蓊郁江流吞天巨浪时起行人疑惑飞鸟不度徒渉相搏短兵相击此非北军之所长也
　　偶句
　　或驰而往其疾如风
　　或驰而来其暴如雷
　　旷野平原可驰可突
　　骈鞍接辔载骤载奔
　　出车彭彭旂旐央央玁狁于襄易事也我车既攻我马既同夷狄之攘易事也北边之士知有橹车而不知战车之利中原之士知有辎重而不知橹车之利襄汉却政约不出于骑兵而出于歩卒川蜀保境力不在于战士而在于民丁山林积石车骑二不能当歩兵之一
