<!-- { "loadSidebar": true } -->
　　平原旷野歩兵十不能当车骑之一
　　歩卒精练而猛如虎狠如狼也
　　骑士冲突而来如风去如电也
　　率骑校猎殆类美观
　　分兵就屯岂皆劲卒
　　专于用骑则利于平原旷野之间而不利于险道相扼之地
　　专于用少则利于山林积石之处而不利于铁马蹂践之
　　事证
　　当因地而用车自车不得方轨之言不见用于成安君而后有泜水之败自房琯以车二千乗夹歩骑而有后陈涛斜之役不能以有成夫成安儒者兵也琯春秋法也而卒以是取败何耶是岂古法不可用于后耶抑车战之法终不可用耶甞攷之古矣文王之伐崇也曰临冲闲闲其御朔方也曰我出我车武王以戎车三百而战牧野宣王以车三千而威蛮荆皆以车战而胜也非惟三代之兵为然也虽春秋亦然戎车孔博遂克淮夷矜其车甲西戎就讨红之搜革车千乗平丘之防甲车数千乗而楚子之游阙且四十乗齐之防诸侯有兵车有乗车郑之赂晋侯有广车有軘车是又以车战而胜也非惟春秋为然虽汉唐以下亦然也夏侯婴之破李田也以兵车马燧之威震北方也以战车而武刚车用之足以击匈奴贠阵车用之足以平代郡偏箱车用之足以定梁州鹿角车用之足擒颉利是以车战之胜也然则如之何曰平原旷野此车骑之地晁错甞言之矣平原旷野衍草浅地坚则用车李靖又言之矣不顺地利而强为之者皆取败之道者欤不然则彼徒我车郑何以惧其侵轶而毁车为行晋何以遂败羣狄也哉汉兵因地而用汉有材官有骑士有轻车三者之兵惟其地之险易而用之故能以我之所长不防于其所短此所以多取胜也汉之初兴多战于兖豫徐宋之郊故夏侯婴以兵车破李田于雍丘灌婴以车骑破项籍于东城秦之骑将败于东河者不能胜汉之车也楚之余卒围于垓下者不能胜汉之骑也则骑之与车歩之与骑其所遇之地固有优劣也
　　汉人用有优劣甞攷韩信之伐赵未至井陉而止舍选轻骑二千击赵王于汦水诚以井陉之险非车骑之所便而彼则能权其地而用之欤伐胡之师大战于幽并河朔之境故霍去病以万骑出定襄公孙贺以轻车出云中皆车骑杂用之地也然白登之围汉歩卒不能胜虏之骑李陵之败汉车营不能御虏之兵则骑之与歩车之与骑其所遇之地故自有优劣也
　　汉人独利歩卒自萧何请用巴蜀以定三秦而汉始知歩战之为利故髙帝自南郑引兵从故道出袭雍卒降秦将以有咸阳此岂非山阪之利于歩乎大抵北地便于骑中原长于车而陇蜀宜歩卒各随其利而用之晁错兵书亦几乎是矣
　　古之骑歩有人歩骑之军为人主者茍能择其人而用之何战而不胜何攻而不克哉赵充国以轻骑而袭先零岑彭以精骑而拔城都呉汉以突骑五千而击王郎之军临淮王以铁骑三百而走临清之卒是皆骑将之得人也曹参能将汉之歩兵足以胜魏豹之师李抱真惟能用昭义歩兵可以为天下冠是皆歩将之得人也古之骑战有人有其骑有其人斯足恃以取胜有其骑无其人骑亦不足恃也苻坚铁骑数万而谢以八千之卒胜之单于十万骑李陵以歩兵五千敌之魏文帝百万骑呉以一徐盛之智而制之此皆有其骑而无其人也晋平公甞言晋有三不殆也司马侯以为恃险与马而虞隣国之难是三殆也其意亦无异于此
　　古人车战得人雄畧如刘裕以兵过岘则两翼并进可以蹙穷燕志畧如马隆阪敌于险则偏箱鹿角可以平西戎得其人而用势其何往不克若乃陈涛险阪视车骑之地其势已非矣而房琯复拘牵古制反用牛车宜其堕于敌人因风纵火之计于车乎何尤不论其势而论技之长短不观其人而观其势之强弱则或得或失其皆有定论乎
　　车战贵乎善用春秋以来郑子封以车六百乗伐宋楚子元以车六百乗伐郑用车战之时也晋却克以车八百乗而败齐于鞌郑子展以车六百乗而入陈境用车战之效也郑伯胡为乎乃有彼徒我车惧其侵轶之患卒为三覆以败戎魏舒胡为乎御狄之役乃有彼徒我车所遇又阪之忧卒毁车为行以败狄岂车之不如徒哉葢车战者春秋之常徒战者春秋之变虽然车固可用亦贵善用险野歩为主易野车为主时则有用车之地矣【阙】亷之冲其师栾枝之曵柴伪遁时则有用车之将矣至唐房琯用于陈涛斜而败既失古人用车之意且违古人制车之法古以马而琯易以牛其败固宜国朝善用歩骑山林积石川径丘阜所利在歩兵土山陵谷平原旷野所利在骑兵是二者不可阙一也而益歩减骑田公况有言释骑就歩富公弼有言损马益歩宋公祁有言夫歩骑二兵均之而不可阙也而四君子于此有所轻重焉何也葢歩兵中国之所长骑兵匈奴之所长用其所长而不强其所短数君子之虑则然也然用中国之所长兼外国之所长独非帝王万全之防乎昔者窃闻之咸平之备御也屯保州者骑五千屯北平者骑五千屯威逺军者骑六千不曰舍骑而用歩也庆歴之议攻也鄜延之骑兵三千泾源之骑兵一千环庆之马歩一万不曰舍骑而用歩也惟不量地形之寛险而徒务自便于是乎有省骑之説惟不料改国之多少而徒务骑多于是乎有省骑之説夫茍以骑卒居中歩卒环之短兵接战骑其有不胜乎连车以制御其奔突出骑兵击之骑其有胜乎
　　国朝用车随地国初能于西北制敌取胜车战为利澶渊之战李继隆以大车环垒歩骑处中戎马因是而遁去阳城之胜苻彦师以拒马为行寨敌骑因是而莫御行载兵甲止为营阵郭固之式马燧之旧制也驾以牛车上置鎗刀呉淑之法卫青之故智也此固国朝用骑之明验也然亦不轻用也若山径之蹊可用小车而不用大车其察形熟矣干戈之际宜用兵车而不借民车其度用审矣
　　时政
　　今日在用所长地有险夷之不同兵有车徒之各异古者战以车后世易之而用骑古者兵以徒后世更之而为歩车骑利坦夷徒歩利险阻是故平原旷野草浅土厚前无山林后无沟渎此车骑之所利也林木隂翳涧谷交错出没不常逾越不一此徒歩之所利也善用兵者视地形而用歩骑即歩骑而出竒正以吾所长击彼所短何患其不胜哉
　　今日车骑在人间之环车自营纵敌以卫此卫青之制也呉淑以屯兵出之法言之于咸平淑其今之卫青欤行载兵甲止于营阵此马隆之制也郭固以抑冲寨栅之法用之于至和固今之马隆欤有大车有小车山径之蹊不可以用大车大车以施平原可也吾必如范希文然后可以辨其用有兵车有民车干戈之际不可以用民车民车以俟太平可也吾必如沈存忠而后可以明其制凡此皆祖宗之旧典先王之格言不务逺大之图而守狭小之见其何以谋国哉
　　结尾
　　用兵贵乎出竒虽然用兵而无竒不可以必胜也狄武襄公战于归仁铺令歩卒居前骑兵居后蛮军大溃此用歩而出竒也乌珠入侵世忠至大仪设伏三十余处纵敌骑过伏发世忠以劲骑蹂之大半乞降此以骑兵而出竒也今日得狄青世忠之将而用此竒计则战胜攻取当复见之
　　在贤得将子玉却子均以车乗而战者也子玉过三百乗而有城濮之败却子加八百乗而有鞍之捷是岂子玉所将之少而败却子所将之多而胜耶愚知夫刚而无礼者不若逊功者之为贤也卫青李陵均以车战者也卫青作武刚车而匈奴为之削迹李陵以车为营而卒见衂于匈奴是何李陵以骁勇败卫青以朴鲁胜耶愚知夫轻而矜能不若持重者之为贵也
　　歩骑相为用虽然平原旷野驰逐奔驱骑之场也囬山复道进退便利歩之场也骑以乗其鋭歩以伺其便未可取一而废一也故数请骑兵长刀巨斧破其坚阵孙沔则以骑胜歩师伍迭进各持长斧下矟马足韩世忠则以歩胜骑歩者南方之所长吾不失其所长骑者北人之所习吾亦精其所习此所以能成功欤诚能鉴王权弃马用歩之失知绍兴诸将以歩兵胜铁骑之得则今日应敌之计斯两尽矣






　　羣书防元截江网卷十五
<子部,类书类,群书会元截江网>
　　钦定四库全书
　　羣书防元截江网卷十六
　　兵法
　　歴代事实
　　神农兵法一篇　黄帝十六篇图三卷风后十三篇图二卷力牧十二篇【前汉艺文志】赵括长平之败【见将帅门】汉张良韩信序次兵法删取要用定着三十五家诸吕用事而盗取之武帝时军政杨仆捃摭遗逸纪奏兵录犹未能备至于孝成命任宏论兵书为四种【前艺文志】张良尝逰下邳圯上夜半老父出书一编曰读是可为王者师后十三年孺子见我济北谷城山下黄石即我旦日视其书乃太公兵法【本传】良数以太公兵法説沛公常用其策为他人言皆不省良曰沛公殆天授【同上】汉王遣韩信击赵乃使万人先行出背水阵大破赵军诸将因问信曰兵法右背山林前左水泽今者将军反之竟以此胜何也信曰此在兵法頋诸君勿察耳兵法不曰陷之死地而后生投之亡地而后存乎【同上】霍去病武帝尝欲教以孙吴兵法对曰頋方畧何如耳不至学古兵法【同上】李陵征匈奴战败班师为单于所逐及于大泽匈奴于上风縦火陵亦先放火烧断葭苇用絶火势【通典】赵充国少好将帅之节而学兵法通知四夷事【本传】
　　东汉光武吴汉讨公孙述乃进军攻广都拔之汉乗利遂自将步骑二万进逼成都阻江北为营作浮桥使副将刘尚将万余人屯于江南相去二十余里帝闻大惊使责汉曰公既轻敌深入又与尚别营贼若出兵缀公而以大众攻尚尚破公即败矣急引兵还广都后汉遂衔枚引兵与尚合军遂大败之【本传】
　　蜀先主东下伐呉魏文帝闻备栅连营七百余里曰岂有七百里营可以拒敌者乎包原隰险阻而为军者为敌所擒此兵忌缓急不相救一军溃则众必恐矣后数日果有备败书至诸葛亮兵法曰山林之战不仰其高水上之战不逆其流草上之战不渉其深平地之战不逆其虚此兵之利也故战闘之利惟气与形也【通典】亮至南中所在战防闻孟获者为夷汉所服募生致之既而使观于营阵之间问曰此军何如获曰向者不知虚实故败今蒙赐顾防阵若祗如此即定易胜矣亮纵使更战七纵七擒而亮犹遣获获止不去曰公天威也南人不复反矣【本传】马谡才器过人好论军计诸葛亮深加器重先主临毙谓亮曰马谡言过其实不可重用亮犹不以为然以谡为参军每引见谈论自昼达夜亮讨雍闿等马谡迎之曰用兵之道攻心为上攻城为下心战为上兵战为下愿公服其心而已亮纳其言及出军祁山亮不用旧将魏延吴懿等为先锋而以谡督诸军在前与张郃战于街亭谡违亮莭度大败亮还汉中收谡下狱杀之【同上】梁将王僧辨陈覇先之败侯景也曜军于张公洲髙旗巨舰遏江蔽日景登石头城而观之不悦曰彼军士有如堤之气不可易也因率铁骑万人声皷而进覇先曰善用兵者如常山之蛇首尾相应贼惊送死宜分其势僧辨然之乃以强弩攻其前轻骑蹂其后大兵径冲其中景遂大溃【通典】
　　唐马燧叹曰方天下有事大丈夫当以功济四海更学兵书战防【本传】张廵守睢阳大小四百战其用兵未尝依古法勒大将教战各出其意或问之荅曰古者人情厚朴故军有左右前后大将居中三军望之以齐进退今胡人务驰突云合鸟散变态百出故吾止使兵识将将识士情上下相习人自为战耳【本传】房琯河桥之败【见步骑门】
　　偶句
　　学万人敌遂雄诸侯
　　授一编书克佐大业
　　山涛论兵暗合孙吴
　　毕诚言兵称为颇牧
