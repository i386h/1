<!-- { "loadSidebar": true } -->
　　和　太祖开宝七年涿州刺史耶律致书于知雄州孙全兴其略曰两朝初无纎隙若交驰一介之使显布二君之心用息疲民永为邻国全兴以书来上上命全兴答书许修好焉【长编】真宗咸平二年敌谋冦边上以问曹彬对曰臣料北鄙终复成和好上曰此事朕当屈节为天下苍生然须执纪纲存大体即久逺之利也景德元年曹利用再使北冦准语之曰虽有勑防所许不得过三十万果成约而还　上作回銮诗李继隆等曰陛下复念其请盟许其修好安民息战示以好生不令邀击开其归路上曰今得其畏威服义息战安民甚慰朕怀亦卿等之力也　二年李允则知瀛州允则言朝廷不欲困军民故屈己议和但择边将谨守誓约有言和好非利者一切斥去仁宗庆厯二年富弼往报契丹曰朕念两国生民不欲使之肝脑涂地不爱金帛以徇北朝之欲若北边必欲得地是志在败盟弃好朕独能避用兵乎且澶渊之盟天地神祗实鉴之【并同上】髙宗建炎元年李纲上十议一曰议国是谓今日之事欲战则不足欲和则不可莫若一切罢和议专务自守之策绍兴三年常同言先振国威则和战常在我若一意议和则战常在彼　四年魏矼言当罢讲和二字以攻守代之【并小厯】八年上曰有备无患纵和议已成亦不可弛兵备刘大中曰和与战守自不相妨若专事和好则堕敌计中尔【圣政】上谕辅臣曰近殿中侍御史张戒有防论备边当以和为表以备为里以战为不得已此极致之论也【同上】九年上谓大臣曰乗此闲暇广武备以戒不虞足以
　　待强敌矣和议岂足深恃乎【小厯】　十年进呈战守之计上曰战守本是一事可进则战可退则守非谓战则为强守则为弱但当临机应变而已【圣政】孝宗隆兴元年陈康伯汤思退周葵洪遵奏近因北副元帅书来有意求和陛下闻其言喜见顔色正欲休兵息民以答天戒因为自治之计羣臣纷纷乃谓臣等意欲讲和以茍目前之安臣等自今以往尤当信赏必罚以作成人才选将励兵以激昻士气务农重谷均节财用以爱惜公私之力庶几今日之和乃所以成他日之恢复【圣政】　二年汤思退奏万一不和当求机防于他日守御之后不可寻机防于和议未分之前也寜宗嘉定十一年诏侍从台谏两省官集议平戎御戎和戎三策开禧三年诏曰朕寅奉基图遹骏祖武忧勤弗怠敢忘继志之诚寡昧自量尤谨交邻之道【并长编】
　　偶句
　　至和之和不及三年
　　靖康之和不逾期嵗
　　绍兴癸丑之和旋有和尚原之役
　　绍兴壬午之和迄有瓜洲渡之师
　　元昊约和韩琦虑其为欵兵之计
　　金人请和吕诲料其有攻取之谋
　　王伦之使未旋乌珠之师随举
　　秦桧之约虽坚海陵之盟遽渝
　　振纪网存大体则真宗议和之本心也以金帛代租赋则仁宗议和之本心也挞览死而后有景德之和
　　乌珠败而后有绍兴之和
　　以和为名以战为实则曹辅之言于髙宗者然也
　　暂与之和亟为之备则黄中之言于孝宗者然也
　　经传格言
　　战王者之师有征无战【唐苏题传】我能为君约与国战必克【孟子】如以战则玷项渐襟尧舜乎【扬子】守王公设险以守其国【易坎】大道既隠城郭沟池以为固【记礼运】固国不以山谿之险【孟公孙丑】和和戎息师国之大计【唐栁浑传】和亲非御戎善经时事有不得已者【陆贽传】
　　名臣奏议
　　可守未可战绍兴二年洪拟上髙宗曰国势强则战将士勇则战财用足则战我为主彼为客则战陛下前年幸防稽今年幸临安兴王之居未定非如髙祖之在闗中光武之在河南也又迩者诸将虽有邀击小胜未见云合雷发以取大捷又江浙农耕未尽通平日廪给尚艰缓急将何以济又千里饷粮士有饥色今使千里出战则彼逸而我劳凡此皆可言守未可以言战也能战守而后能和绍兴八年张戒上髙宗请外示通和之名目则不忘决战之意而实则严兵据险以守自古能守能战而能和者有矣未有不能守不能战而能和者也使真宗无挞览之捷仁宗非庆厯之盛虽百曹利用百富弼其能和哉
　　不可轻许和绍兴十年陈沙言急于遣使而不及其他则知虏不能无求然我有不可许者盖和战两途彼之意常欲战不得已而后和我之意常欲和不得已而后战或者必欲多与之币以幸其乆而不变则无是理臣愿陛下训所遣之使俾无轻许以误大计以和为战守之权以战为守和之备此至计也
　　亟罢请和之议朱熹上孝宗曰臣切观今日之论国计者大槩有三曰战曰守曰和而已然天下之事利必有害得必有失是以三者之中又各有两端焉盖战诚进取之势而亦有轻举之失守固自治之术而亦有持乆之难至于和之策斯下矣而主其计者亦以为屈己爱民蓄力观衅疑敌缓师未为失计多事以来此三説六端者非是相攻可否相夺于冥冥之中谈者各饰其私而聴者不胜其虽以陛下之明未能断然无惑志于其间也【云　云】臣愿陛下诏任事之臣亟罢讲和之议大明黜陟以示天下使知复雠雪耻之本意未尝少衰虽使虏意效顺无所邀索乃是深有包藏无足疑畏正宜引义拒絶以伐其谋然后表里江淮合战守之计以为一使守固而有以战战胜而有以守竒正相生如环之无端持以嵗月以必复中原必灭金人为期而后已能守而后可战可和端平奏劄自古未有无边患之中国而中国之所以待之者亦不过战守和三説而已惟能守而后可以战可以和权在我者也守且不固遂舍守而言战战既不胜故易战而为和权在彼者也权在我者制人权在彼者制于人成败安危之计实基于此战守和説不一嘉熙奏劄夫战固一説势力相敌乃可言战或者彼不足以当此则固不肯轻与此战此不足以胜彼则又岂可轻与彼战战之为战其説特不一也守固一説惟事力自壮乃可言守或者彼有以胜此则固不容遂此以守此无以胜彼则又岂能待彼以守则是守之为守其説亦不一也和固一説惟资力相称乃可言和或者彼方欲逞于此则固不肯从此之和此方有虞于彼则又焉能致彼之和则和之为和其説又不一也
　　诸儒至论
　　国势屈则士气先防今天下之势中国之民优防缓带不识兵革之劳骄奢怠惰勇气消耗而嵗币之赂又以百万为计转输天下甘言厚礼以满其不足之意使天下之士耳熟所闻目习所见以为生民之命寄于其手故俯首帖服莫敢抗拒凡中国勇健豪壮之气索然无复存者矣夫战胜之民勇气百倍败兵之卒没世不复盖所以战者气也所以不战者气之蓄也战而后守者气之余也古之不战者养气而不伤今之士不战而气已尽矣此天下之所大忧也昔者长平之败赵卒死者四十万人亷颇取合余烬北摧栗腹西抗秦兵振刷磨淬不自屈服故其民观其上之所为日进而不挫皆自奋怒以争死敌其后秦人围邯郸梁王使将军新垣衍如赵欲遂帝秦而鲁仲连慷慨发愤深以为不可盖天下之士所为奋不顾身以抗虎狼之秦者为非其君也而使诸侯从而帝之天下尚谁能出身以事非其君哉故鲁仲连非徒惜帝秦之虚名而惜乎天下之势有所不可也今尊奉敌人遣使通和交懽纳币以为弟兄之国奉之惟谨至不敢一触其意此足以坏天下义士之气而长敌人豪横之势耳【东坡】
　　能战守而后可言和犹之讼焉己则欲止而人制其权则虽卑辞厚礼以求媚而彼未必许纵许而弗坚也故凡不能以战守而为和者是终不克以成和也汉文帝有灌婴张武栾布董赫之师以出征有云中飞狐棘门细栁之屯以固圉而后能成俱弃细过之约唐太宗有行军总管以奏泾阳之捷有渭桥军阵以耀威武之盛而后能破强敌之胆以就白马之盟此所以谓战守而为和若夫六国之从既散乃争割其地以塞虎狼之欲项羽之势既蹙始有折盖世之气请为鸿沟之约以是为和则不足以为和矣夫能战能守而后和则和不和之权常在我未能战未能守而遽求和焉则和不和之权常在人权在我则我制人权在人则我制于人我制人则其势顺而其为和也固我制于人则其势逆而其为和也虽成而未可是则今之和议有所未暇闻也姑亦修我戈矛与子同仇赫赫然为必战之计彻彼桑圡绸缪牖户孜孜焉为固圉之谋且战且守尽其所以为我之道而和之一説姑亦聴其发于彼可矣【陈同父文】
　　主意
　　当权暇急之宜不以暇自安而知事功之当急则以之待敌虽战而有余不以急自处而付事功于茍暇则以之为国虽守而不足执事当端委弁冕之时为褰裳濡足之虑发策以战守和之三策嗟夫夹攻饵和之举久矣其误国也执事谓和固不可是矣愚不复言请得以权暇急之宜明战守之説夫暇者急之对也出于暇则入于急出于急则入于暇天下曷常有一定之势哉人主抚内而图外筹事而揆策必知绸缪牖户于未雨之先欹危枕于寝安之际谋之常密虑之常固而不以目前之暇为适兵吾爪牙也谓当强之财吾血脉也谓当裕之人才将帅吾精神心膂也必为之素储边陲郡邑吾髋髀襟带也必为之兼拊孜孜嵗月凛若祸至之无日夫如是则事功所形件件切实敌去可备敌至可御岂惟守哉战有余矣【庚戌省试】
　　能战则可守可和深沟髙垒限隔南北画地而分其守可乎曰未也一矢相加必推锋越河而与之战而后可以守卑辞厚礼兼爱南北俯首而聴其和可乎曰未也一语不合必却使焚币而与之战而后可以和呜呼今之敌人非他小国比也吾之所以御敌者其当与之战乎其不当与之战乎反覆之性无常变诈之情莫测必能战而后能守不能战而不能守也必能战而后能和不能战则不能和也吾惟能战则吾国之威震以之而守则敌不敢以相陵吾惟能战则吾国之气伸以之而和则敌不敢以相诒是故向者未尝不守也守之而不固者以吾不能战也向者未尝不和也和之而不坚者以吾不能战也在我必能战则以战而守则敌畏吾之威其为守也固在我必能战则以战而和敌感吾之恩其为和也坚讲明今日之最急者其战之谓乎
　　知人心则一战可守窃尝谓今日事势有不当言和者有当言和者不当言和者今日之敌人是也所当言和者今日之人心是也和敌人则以之战守而不足和人心则以之战守而有余不和于外而当和于内不和于敌国而当和于吾国此今日之要务不可不力行而定守也夫抱虎而处安保其不噬囓也枕蛇而卧安保其不腾跃也朝玉帛而暮干戈口道和而心伺衅敌人不可以言和久矣和议倡则冠葢之使一骋其舌而被介胄者解体矣歃血之盟一闻于耳而鸣剑者扼腕矣其何以战哉崇壁到天闗门莫限可梯而升矣巨浪驾屋控扼不严可苇而航矣其何以守哉是之谓和敌人则以之战守而不足一家不和乡邻肆侮血气不和外邪乗间子弟则必卫父兄手足则必卫头目人心不可不和也久矣人心茍和则制梃强于兵甲仁义强于干橹食马报德推锋越河虽战可也家为楼橹人为金汤沉灶产蛙民无叛志虽守可也是之谓和人心则以之战守而有余
　　偶句
　　当难而圗其暇则和戎固所以为福
　　已暇而忘其难则和戎乃所以为忧
　　事力未裕孟浪兴师时则轻敌而失于战敌势方张相顾骇愕时则畏敌而失于和介使往来习熟见闻时则玩敌而失于守规模素审议论素定敌来则战敌去则守则其权常在我
　　规模不立议论不一敌强则和敌弱则战则其权常在敌
　　警段
