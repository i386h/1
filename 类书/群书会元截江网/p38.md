<!-- { "loadSidebar": true } -->
　　正心术以立纪纲朱文公熹上孝宗封事曰治天下莫先于正心术以立纪纲夫所谓纲者犹网之有纲也所谓纪者犹丝之有纪也网无纲则不能以自张丝无纪则不能以自理故一家则有一家之纲纪一国则有一国之纲纪乃若乡縂于县县縂于州州縂于诸路诸路縂于台省台省总于宰相而宰相兼总众职以与天子相可否而出政令此天下之纲纪也然而纲纪不能自立必人主之心术公平正大无偏党反侧之私然后纪纲有所系而立君心不能以自正必亲贤臣逺小人讲明义理之归闭塞私邪之路然后可得而正也今日纪纲不正于上是以风俗颓靡于下盖其为患乆矣
　　诸儒至论
　　汉唐本朝之纲目唐有天下虽号治平然亦有夷狄之风三纲不正无君臣父子夫妇其原始于太宗也故其后世子弟皆不可使君不君臣不臣故藩镇不賔权臣跋扈陵夷有五代之乱汉之治过于唐汉大纲正唐万目举本朝大纲正万目亦未尽举　先王之世以道治天下后世只是以法把持天下【明道遗书】
　　以五事为纪纲尝观自三代而后本朝有超越古今者五事如百年无内乱四圣百年受命之日市不易肆百年未尝诛大臣至诚以待夷狄此皆大抵以忠厚防耻为之纪纲盖艺祖开基规模自别【伊川入关语录】为政有纪纲文章为政者必要有纲纪文章先有司乡饮读法平价谨权量皆不可阙也【明道语录】
　　当先正大纲欲兴治拨乱者当正大纲知大纲然后本可正而末可定大纲不知虽或善于条目有一时之功终必于大纲不正之处而生大乱
　　理明则纪纲正为天下者必本于义理理也者天下之大体也义也者天下之大用也理不可以不明义不可以不精理明而后纪纲可正义精而后权衡可平纪纲正权衡平则万事治百姓服四海同【并胡子知书】
　　主意
　　扶植在君心善用天下者必有一定之规模善扶天下者必有先定之纲纪曷谓规模治是也曷谓纪纲心是也厥今夀俊在位端人聚朝必有一定之规模矣而识者则以为纪纲之未立也夫立规模者在纪纲立纪纲者在君心朱文公有云纪纲不能以自立必人主之心公平广大无一毫偏党反侧之私然后纪纲有所系而立必人主之心真静纯一无一毫声色货利之惑然后纪纲有所系而立故心溺于声色则纪纲壊心惑于近习则纪纲壊其端甚防其祸甚烈世之议者徒见庙堂者百揆之纪纲也间者措置大事不由中书废置罢行或从内降则曰庙堂之纪纲壊徒见给舍者封驳之纪纲也间者事无巨细动輙掣肘调停不可宣谕再三则曰给舍之纪纲壊又徒见台谏者纠弹之纪纲也间者发而不中触犯天威电掣雹碎一斥不复则曰台諌之纪纲壊殊不知纲者犹网之有纲也纪者犹丝之有纪也纪纲不自立必主上无偏党无反侧则纪纲有所系而立君心不自正必主上亲贤臣逺小人则此心有所主而定推是以徃何纪纲之不正规模之不立乎【己酉解】
　　振举在君相君相精勤振厉志向则纪纲正而国事无一之不举上下茍安玩愒歳月则纪纲紊而国事无一之可为人君所以植立此纪纲者也宰相所以维持此纪纲者也不有圣君纪纲何所赖以植立不有贤相纪纲何所頼以维持方其圣贤相逢植一时之庆防明良相遇同一念之作兴君必厉精而正心诚意于宫阃之间臣必羽翼而叶谋并智于庙堂之上精神以壮圯壊可使之修明风采以新紊乱可使之条理典章文物之细莫不井然而可观礼乐刑政之繁莫不灿然而可观矣愚故曰君相精勤则纪纲正而国事无一之不举者此也否则圣贤不作而彼此之弗相助上下不交而意向之不相合君或飬恬而玩愒于歳月之久臣或飬谀而偷安于禄位之髙视万事之自为修废邈焉无系于休戚听天下之自为安危恝然无关于懐抱大纲且不正矣况节目乎体统且不明矣况纎悉乎愚故曰上下茍安则纪纲紊而国事无一之可为者此也
　　过于惩过于逊权虽人主之所独专也而不可过于有所惩而事事揽权权非大臣之所敢专也而不可过于有所逊而事事避权过于惩则其必有甚于前过于逊则其患又将起于后矣执事策诸生以今日之饬纪纲为第一义且谓大权归于人主大政归于中书欲并行而不悖顾草茅何敢为专攻上身之説亦不敢妄为执政然否之议区区恤纬之诚窃谓今日大权已归于人主则不可因前日之失权而过于惩惟当以成周之信任其臣者为法则振饬纪纲可以申明责实之一诏也大政已归于中书则不可因前日之窃权而过于逊惟当以周公之敬事其君者为法则维持纪纲可以责成务实之庶政也
　　偶句
　　振一国之众目易
　　举一国之大纲难
　　人主知所以任大臣者重
　　大臣知所以任天下者重
　　警段
　　君相不可玩弛愚谓纪纲之大固非君相之圣贤不足以植立而维持亦非君相之玩弛所能以把握而运量为之君者必主之以刚果守之以坚凝勿移心于晏安勿溺志于声色勿以仁义之未效而损其始初之精勤而后纪纲之可以植立为之相者必行之以公正持之以防平勿徇私以变更勿偷安于暇逸勿以持禄固位之可乐而不为扶颠持危之谋而后纪纲之可以维持矣
　　纪纲不立之自古为天下者必振厉纪纲以为整齐严肃之地今也幸门大开蠧宄难窒御笔多而帝制轻内降烦而睿防轻不惟诸司陞补仰渎选举也而统帅躐级阁职超荣非望恩渥亦可夤縁而执劵矣不惟奸赃湔洗上防涣汗也而府胥逃刑巨室免粜蕞尔狠戾亦可梯媒而探囊矣金穴钱神塞破憸士之屋而璧瑕圭玷疵纇寒素之身如此而欲纪纲不紊得乎
　　定纪纲自规模始今日规模之所以不定者宁不以主上尚懐卢之小心疑儒效之迂阔不肯定此规模欤二三大臣忧章蔡之后入惧后祸之立至不敢定此规模欤如其定也有坚凝之定志而不为事物之所怵廹有把握之定力而不为是非之所转迁有精审之定向而不为成败之所计较其或权相谋复吾其屛之竒民肆妖吾其絶之规模定则朝廷宫闱之纪纲有不定乎兵财脉络尔其通之乘舆缺失尔其补之规模定则宰执台諌之纪纲有不定乎防鳝昼舞汝其逐之狐狸夜啸汝其遏之规模定则给舍外台之纪纲有不定乎纪纲次第而举夫所谓纪纲者非但制度法令而已也品式条目而已也自其身而形于家闺门肃肃无以异于宗庙之间袵席雍雍无以异于朝廷之上内外有章宫庭有度此一家之纪纲也自其家而推其君臣相正有同徳叶心之和官帅相规无分朋植党之私宫府一体上下一心此一国之纪纲也举而措之天下则尊君卑臣内夏外夷截然有分而不相悖井田沟洫贡赋车乘绳然有法而不可越此天下之纪纲也
　　宫阃朝廷为纪纲盖宫阃者天下国家之仪刑人君诚以植立纪纲为心则战兢夕惕无敢荒宁动静语黙不容轻易宫庭密勿常若祖宗之临其上暗室屋漏常若神明之在其前提挈精神收存念虑事无精粗悉合理道言无大小必由典常如此则宫阃之纪纲其有不正者乎朝廷庙堂者政事教化之根本大臣诚以扶持纪纲为念则为国惜法不徇私情为官择人必从公命爱君乃所以爱身则不敢先身而后君保国乃所以保家则不敢先家而遗国存心正大为谋深长事无可否惟理之循言无同异惟是之听如是则朝廷庙堂之纪纲其有不正乎
　　偶句
　　纪纲振起四海耸闻
　　条目森严万物改观
　　大纲既举井若有条
　　一目不正纷若难理
　　大纲小纪绳乎有条
　　本度末数秩乎有序
　　纪纲既立朝廷清明
　　法制既备蠧尽饬
　　纪纲不饬取辨弥缝
　　事权散出积成扞格
　　醇化懿纲仪刑四海
　　洪模硕画标准百王
　　权纲赏罚支泒于宫庭
　　政事号令旁落于幽隠
　　权纲虽总而旁蹊之未窒
　　治具虽举而根本之未修
　　谓之纲则所执者要而不繁剧纷扰也谓之纪则所举者详而不踈漏蹙狭也宰相不平章执政不参预则无以维持是纲台諌不论列给舍不缴驳则无以振举是纲
　　事证
　　古者纪纲修废唐虞三代之所以治其纪纲法度何为而修也以尧舜禹汤文武为之君以臯防伊傅周召为之相同寅协恭勤恤罔间乌乎而不修春秋战国之所以乱其纪纲法度何为而废也以齐宣梁惠之徒为之君以景子沈同等軰为之臣纵横诡谲务相权谋乌乎而不废迨于汉唐之或兴或衰纪纲法度之或修或废则圣君贤相之不时出故耳观乎唐虞三代者若此验之春秋战国者如彼质之汉唐又昭昭焉不可诬也汉唐本朝纲目汉以规模为纪纲故大纲正而众目未张唐以法令为纪纲故众目张而大纲未正我朝以礼乐为纪纲纪纲既正而众目复张此古今治乱之所由分也
　　汉初大纲正方汉之始兴也非刘不王约在盟府亲踈有别也兴朝将佐擢在大臣内外无间也列置郡县分设刺史尊卑相临也汉以规模为纪纲亦善矣然吕氏之势益横而事皆关于房闱家之纪纲安在哉恭显之宠益甚而事皆由于阉宦国之纪纲安在哉邉陲之衅既开而夷狄几扰中国天下之纪纲又安在哉然几危而安几仆而兴者规模宏逺而尚有大纲之举是故诸吕之变一日扫除而无遗孽之尚存防显之专一日失势而至祈死之不暇夷狄之强一日争立而甘心来朝之恐后此汉大纲举而众目未张之验也
　　汉大纲亦未正所谓大纲何在哉创业之主莫如髙帝然五日之朝有拥篲之嫌上夀之始悻悻然较兄仲之功而骄气徳色之未去则父子兄弟之纲紊溺戚姬之爱几揺国本鸿鹄之歌悲伤而不能自克其欲则夫妇之纲紊械系相国之辱葅醢功臣之祸则君臣之纲又紊矣
　　唐初万目举方唐之始兴也凌烟起舞春风和气宫庭和穆也周典建官星罗棊布而朝廷整肃也府卫置兵首重尾轻而郡国联属也唐以法令为纪纲亦具矣然宫闱夫妇之间民无则焉一传而殱之武氏而诸李几无遗育家之纪纲何如哉开元以后权在辅相奸臣擅国防蔽中外而安史之祸成矣国之纪纲何如哉引戎乱华民不聊生冠履倒置而中国之祸惨矣天下之纪纲又何如哉
　　汉唐纪纲未正汉髙帝能知军法之常伸而不能救白登之困能知章程之当定而不能忍葅醢之惨能知礼仪之当制而不能不安于度吾能行之语百度草创而纎悉有遗虑万目脱畧而罅漏有未至唐太宗晋阳之私侍巢刺之啓封其纪纲不正甚矣再传之后萧墙之忧无时无之川蜀之幸而唐几危奉天之幸而唐几亡关陜之幸唐又几于不振三百年间治日常少乱日常多是岂可尽归咎于后世继守之君哉皆其纪纲紊乱无以为子孙凭藉扶持之计耳
　　本朝纲举目张恭惟艺祖仁义立国土地不如汉戸口不如唐纪纲修明与周比隆齐家治国平天下之道千载一日也慈闱一言载在金匮而社稷防福焉戚里有过例绳国法而私谒不行焉内言不及于外私恩不及于公则一家之纪纲何如也官莫重于三省而置给舍使小大之相制柄莫尊于枢府而统阉宦俾内外之相通财用布中外而总三司吏治在州县而置监司则一国之纪纲何如也若夫天下之势虽无周之封建而朝廷郡县合为一体初无彼重此轻之患虽无周之井田而赋入有经赈恤有廪民生盛时未尝见兵虐刑之惨则天下之纪纲何如也
　　时政
