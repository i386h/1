<!-- { "loadSidebar": true } -->
　　王言如丝其出如纶王言如纶其出如綍【缁衣注言弥出弥大也】涣汗其大号【涣卦】随风巽君子以申命行事九五正吉悔亡无不利无初有终先庚三日后庚三日吉巽【卦】先甲三日后甲三日终则有始天行也【蛊卦】管仲曰下令如流水之有原令顺民心故论平而易行【本传】易涣汗其大号言号令如汗汗出而不反者也今出善令未能逾时而反是反汗也【刘向上言】尺一诏书魏【明纪】程元问叔恬曰续书之有志有诏何谓也文中子曰志以成道言以宣志诏其见王者之志乎其恤人也周其致用也悉一言而天下应一令而不可易非仁智博达则天明命其孰能诏天下乎【问易】欲将弭多难而收羣心惟在赦令诚信而已安危所属其可忽诸动人以言所感已浅言又不切人谁肯怀昔成汤遇灾祷于桑野躬自髠剔以为牺牲古人所谓割发宜及肤剪爪宜侵体良以诚不至者物不感损不极者益不臻令兹德音亦类于是悔过之意不得不深引咎之辞不得不尽招延不可以不广润泽不可以不洪宣畅堙郁不可不洞开襟抱洗刷疵垢不可不荡去瘢防使天下闻之旷然一变若披重昬而覩明耀人人得其所欲则何有不从者乎【陆贽奏议】古之诏令主于文章明如星斗之光动若风雷之震于周则召公吕侯之制作继有训言在商则仲虺传説之谋谟并为雅诰辞将事称名与实存故读汤誓则赫然见神武之奇勲读洛诰则昭然识太平之伟绩鼓舞四方干旋万类以至羸老扶杖而往听盖思美化之将成悍卒挥涕而竦闻即知大道之易破片言足以参造化之机折简足以驰夷狄之命【文粹】陛下布德泽下诏书必待刺史县令谨宣而奉行之不得其人挂墙壁耳百姓安得知之【陈子昻】后赵置戱马观上安诏书衔于木鳯之口【事始云石季龙】君者出令者也臣者行君之令而致之民者也【韩原道】忽闻哀痛诏又下圣明朝【杜牧京诗】紫诰鸾囘纸【杜贺王丈人诗谓纸上之字有回鸾之势】
　　名臣奏议
　　令出而人不信欧阳修上　仁宗言多变则不信令频改则难从今出令之初不加详审行之未久又欲更张以不信之言行难从之令故每有处置之事州县知朝廷未是一定之令则或相谓曰且未要行必须更改或曰备礼行下略与应破指挥旦夕之间果然又变虑未熟则令频改刘安世上　哲宗朝廷命令变易频数逺不过一二岁近或期月而已甚者朝行而夕改亦有前诏未颁而复令蠲除者盖由谋议未精思虑未熟遽为之纷更也望举封驳之职庶诏令清简吏民信服不致反汗
　　王言不可自轻苏轼上　哲宗法令有不能尽则天子乃言在三代为训诰誓命自汉以下为制诏皆所以鼔舞天下不轻用也若毎行事立法之外必以王言随而叮咛则是朝廷自轻其法也愿重借王言以待大事而发则天下耸然莫不响应
　　号令当如风雷章谊上　高宗切见朝廷建一事行一令曽未阅月旋即更改人主出号布令犹天之冇风雷也故曰鼔舞万物者风雷也鼓舞万民者号令也雷不一风不再令政事号令出而复反行中辍岂尊主威而隆国势哉
　　诸儒至论
　　号令如巽之风故曰重巽以申命言天子之号令如此而后可也天地之化育有不可求而得者今夫日皆知其所以为暖雨皆知其所以为润雷霆皆知其所以为震霜雪皆知其所以为杀至于风悠然布于天地之间来不知其所自去不知其所入嘘而炎吹而肃大而鼔乎泰山乔岳之上细而入乎窍窒蔀屋之下发达万物而天下不以为德摧拔草木而天下之所法以令天下之术也【苏东坡】
　　择庚甲之义巽之彖曰先庚三日后庚三日蛊之辞曰先甲三日后甲三日説者谓甲庚皆所以申命而后先者叮咛重复之意也圣人不忍使之遽陷乎罪戾也故先三日而令之后三日而申之不从而后诛盖其用心如此之谨也以至神之化令天下使天下不测其端以至详之法晓天下使天下明知其所避天下不测其端而明知其所避故靡然向风而不敢议也【仝上】
　　命令先无定见观国之兴衰者不视其君之仁暴而察其令之繁简而已观国之治乱者不视其民之良窳而察其令之弛张而已今国家律令之事一刻法之臣请之变旧防矣选举之事一矜名之臣言之乱旧章矣财货之事一兴利之臣欲之革旧法矣于是有日下之诏月易之令其规为建议初若百世可行也功未半而复还之变未久而轻废之故诏令未有循行至十年者也逺者五六年近者三四年或嵗终而易也甚者朝定而夕除之矣夕定而朝改之矣【孙洙】
　　择先甲后甲之义甲日之始事之端也先甲三日辛也后甲三日丁也前事过中而将坏则可自新而为后事之端后事方始而尚新然使当致其叮咛之意以监其前事之失而不使至于速坏也【朱】
　　主意
　　诏令以感人心山东之诏布足以起老癃德化之思长安之诏下足以发圣主一见之叹噫此岂空言感人如是耶尝迹贾山之言以遡汉文之德化而班氏之史寂不闻因第五伦之言以求光武之所以圣而范氏之史不及载不无疑焉及观元年一诏拳拳乎务本之语一札十行昭昭乎俭约之风此山东之老得其所以思而长安之吏得其所以见邪
　　诏诰以广人心睿防敷宣日星明炳以新一时之仁政者易圣恩覆载天地莫量以广一人之仁心难未有不忍人之心则有不忍人之政君以是而出之令臣以是而致之民诏诰之颁行无挂壁之虚文州县之奉行有爱民之实德则仁政岂不易行矣乎然朝令者每患于夕改始勤者常至于终怠其初也鋭意以图治则发号施令固有仁民爱物之意其后也怠心之易啓则仁民爱物常无行健不息之诚仁心岂不难持矣乎
　　警叚
　　虚言不如实德夫人主之所谓爱民者非特谓夫心腹肾肠之必敷于下也德意志虑之必达于民也言语由衷而恳恻辞令示人而相夷以是为爱民也盖必形于言而见于事因其文而责其实一诏之下使人必防其休一令之行使人必便其安或以之劝农桑也则必求其无惰于田亩或以之恤刑狱也则必求其无寃于囹圄或以之振贫乏也则必求其无流离于沟壑如是而后实德孚于下其仁于爱民斯可无愧王言不可轻出王言如丝其出如纶圣哲之治其应如响命令者人君奔走鼓舞天下之具也鼓舞之机至速而不留而鼓舞之具亦不容轻动而茍发是故涣汗之号圣人必着于涣之九五而先庚后庚复于巽之九五而致意焉盖五者君位之尊而命令所由出之地也此之不谨则朝而九重夕而四海复可得而图之乎嗟夫言莫予违夫子有丧邦之忧出言自是子思有国事日非之虑是以圣王之出令也必致严中书之取旨门下之审驳尚书之奉行其岂非治世之良法欤
　　命令不常之弊法令所不可则以特旨行之议论所当执则以宣谕止之既曰自后不为例矣未几而复有援例之言既曰永不放还未几而复有放还之命今日曰永为定制明日曰更不施行其始也议论不审规摹不立则不免循人言以轻发及其后也事情乖戾法意愆违则必任私意以骤更人无适从事有牵制国家之爵赏有限所以劝人者既易穷其所恃以奔走天下者徒以刑威之仅可畏耳今也有必罸无赦之言无必罸无赦之事使玩狎上恩之寛大习见墙屋之虚文固已相与切笑曰吾君必不忍行此法也有司必不能奉此法也行之未几已而果然峻厉严切之言徒若慈父母之恐童稚而非有鞭朴之实也
　　视命令为具文庙堂出此命者也固不敢保其不变亦曰吾姑言之耳命间后省给舍姑以常事而奉行命出六部有司姑以常程而应责命下监司郡守姑以常调而遵禀虽九重出哀痛之诏上下视之如无也
　　偶句
　　告谕数言吏民安堵　　言传号涣万里奔走德化一意老癃倾心　　意谕色授六合震动动人以言已非其至　　纶綍所出有秩其音言又不切人谁肯从　　邮驿所传其应如响一变而为人主之空言
　　再变而为有司之翰墨
　　命令方出或以言之胥动而遽止
　　法制方行或以事之不便而可改
　　君心既诚于爱民则言辞之末皆实意
　　君心不诚于为民则播告之修皆虚文
　　惟行弗反者非刼以留令稽令之威而自尔从【阙】　其大者非给以徙木弃灰之诈而自尔信事证
　　帝王播告之旨自帝而王君民一体播告昭明上之待下也无隐辞心诚感激下之亲上也无异意一则曰言布天下也二则曰朕命惟允也为尧舜者何尝更一政易一令乎一则曰文命敷四海也二则曰朕不食言也为禹汤者何尝匿其防而隐其辞乎至于言惟作命不言罔攸禀令也谨乃出令令出惟行弗惟反也商周之君又何尝反其行而饰其文乎一话一言昭如星日一号一令质诸鬼神载之万世传之百王不可诬也汉诏为恤民而下文帝之时颁诏者二十有一而为农而下者居其四为寛田租而下者居其二为赐布帛而下者居其二大率归于恤民而已然其间又有责吏不奉诏之诏焉十二年诏曰吾诏书数下劝农种植而未兴是吏奉吾诏不勤而劝民不明也其何劝焉明帝之时颁诏十有二而为农而下居其二为恤刑而下居其二为恤困穷而下居其二大率亦归于恤民然其间又有责吏不奉诏之诏焉其诏有曰吾诏书数下冠盖接道而吏不加治民或失职其咎安在勉思旧令称朕意焉孝宣帝在位二十有五年凡三十九诏为恤民而下者大半今年诏书有曰二千石谨牧养民以风德化明年诏书有曰今岁不登其遣使赈贷困乏今年诏书有曰其令有可蠲除以安百姓者条之明年诏书有曰池馆未御者假与贫民或诏赐鳏寡高年者帛或诏郡国被灾者免今年租赋若此之类不一而足当时郡国间又得人如黄霸之徒类能宣布诏条使人人咸知上意故王吉称之曰诏书每下民欣若更生是宣帝所以恤民者非徒为文具也光武在位三十二年凡三十有五诏为恤民而下者亦大半今年诏书有曰用刑深刻朕甚愍之明年诏书有曰久旱伤麦朕甚忧之今年诏书有曰二千石不加循恤无使失职明年诏书有曰名修职任惠兹元元或诏赐天下为父后者爵或诏复三十税一以寛民赋若此之类不一而足当时郡国间又皆得人如杜诗之徒类能宣上之德泽使人人咸被其惠故第五伦尝读诏书每叹曰此圣主也一见决矣是光武所以恤民者亦非徒为文具也
　　祖宗审造命之地艺祖皇帝常乗快指挥一事则终日为之不乐赵忠献在政府有所献必待余音允从而后退则当此之时明良防遇道揆交修而君相造命之地知谨政令于密庸之中矣　仁宗皇帝欲防河北盖中书方欲施行而张方平入觐一言寤意卒以手诏罢则当时失于正本之地救于献纳之臣而帏幄谋谟之士知审诏令于将发之初矣
　　我朝诏诰得人国朝诏诰最得大体亦由祖宗以来所以待词臣之不薄也前代有以亲王视草而国朝之制诏必出于外制前代或有以宫人视草而国朝之诏令必出于内翰诙谐如方朔浮靡如相如皆得以视草而神宗擢用词臣必择直谅忠诚如司马公者虽其辞以不能为四六不改命也翰苑之职任于五人而同拜服馔之宠至于重金以加命夫待之重则必得其人既得其人则其言必信此我朝之诏令所以度越于前代盖由此也
