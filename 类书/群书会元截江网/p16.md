<!-- { "loadSidebar": true } -->
　　淳化中京畿大穰太宗则置场増价以籴
　　或以民食之艰用申存恤而罢和籴之令【祥符】
　　或以常赋之外不忍加敛而却量籴之请【天圣】
　　制司请计税量籴仁宗则曰赋外量籴是重敛也漕臣以敷额为能仁宗则曰名为和籴实抑配耳
　　名臣奏议
　　和籴四乾道元年臣僚言去嵗江西湖南和籴其弊非一不问家之有无例以税钱均敷无异二税此一也州县各以水脚耗折为名收耗米十之二三此二也公吏并縁多方乞覔量米则有使用请钱则有縻费此三弊也官以防偿价许之还以输官然所在往往折阅至于输官则不肯受此四弊也茍四弊不去欲民之不病其可得耶
　　和籴深为民害赵汝愚言为民之害者固不一然其大者莫甚于和籴凡县所以认于州州之认于漕漕之所认于户部其米皆有定数一或不足则谴罚随之加之所给之直种种变折不逮民籴之半而所入之米吏縁为奸常多所籴之数
　　邉籴借内库钱包拯言河北麦熟价贱乞支借见钱及时收籴外可以实邉备内可以寛国用欲望权扵内库支借见钱或绢帛百余万广谋收籴俾邉廪稍实有数年之蓄庶少寛防民力
　　偶句
　　绍兴中臣僚乞免和籴之事【髙宗】
　　乾道间臣僚乞依市直之籴【孝宗】
　　髙价以籴韩公琦言于天圣也
　　増价以籴范祖禹请于元祐也
　　诸儒至论
　　平籴钱谷贵贱不等李泰伯曰古人有言曰谷甚贱则伤农贵则伤民谓农常粜而民常籴此一切之论也愚以为贱则伤农贵亦伤农腰鎌未解日输于市焉粜者既多其价不得不贱贱则贾人乗时而防之轻其币而大其量不然则不售矣故曰敛时多贱贱则伤农而利末也土将生而或无种也耒将执而或无食也于是乎日取于市焉籴者既多其价不得不贵贵则贾人乗势而闭之重其币而小其量不然则不予矣故曰种时多贵亦伤农而利末也此平籴之法有为而作也
　　名殊而为法一曽子固曰使嵗穰谷不贱出嵗凶民不病食故平籴之令自此始李悝修之魏以富强汉兴耿夀昌开常平之法而晋齐不能废后魏定和籴之制北齐筑富民之仓隋人置监唐人置东西市之籴虽号名殊其为法一也
　　和籴博籴便籴陈君曰举市籴之法又当立为三策曰和籴则以见缗给之曰博籴则以犀象寳货易之曰便籴则募商人入粟以卤茗偿之此三者国家之故典也若夫出内府缗钱百万付之三司以敛邉籴此则和籴之法而祥符之利也出内府绫罗锦绮直百八十万付北河漕臣以市籴此博籴之法而咸平之制也募商人刍粟扵极邉度地理逺近増其虚估给劵以茶偿之此则便籴之法而景徳之制也
　　主意
　　籴为民之虑有便国之策有便民之防知所以为国之计又思所以为民之虑则可以言今日和籴之法矣国计之仰于和籴旧矣赵充国备羌谓金城湟中籴谷三百万斛虏不敢动矣以是知和籴为御戎之急务然是法也行于无事之时则易行于多事之时则难厥今供上之粟不足赡于经常内郡之纲且侵亏于拨于是仰给于和籴者愈重籴场之置名色杂出有朝廷之和籴有制总之和籴又有监司州郡之和籴握粟之权不一而足知所以为国计之便矣然官价民价相去殊絶抑配从事官吏并縁变籴为科反和为怨闾里之民在在愁叹亦思所以为民计乎
　　籴者吏之商昔之籴也吏与民为商虽有吏商之实而犹讳吏商之名今之籴也吏与民为商甘受吏商之名以行吏商之实久矣吏商之病而斯民之膏血尽矣然而以廉吏而商则籴之犹轻以汚吏而商则籴之愈重幸而遇一防吏不攘拏攫之臂不垂豪夺之涎通民有无视价轩轾则必有如范忠宣公借客舟之转籴如赵清献公诱商贩之输运春风惠政玉雪清规惟恐毫髪以脧民膏庶乎可以避吏商之名矣不幸而遇一汚吏大开龙断之门自张驵侩之网百计苛夺一槩取嬴则必有如赵光竒所谓不给一钱如赵公汝愚所谓吏縁为奸多其籴数秋霜捶楚星火文移惟求铢利以富归囊于是始不得辞吏商之名矣
　　吏为和籴之朝廷有不忍人之心士大夫行不得已之政今日国事大率如此而和籴为甚夫籴以和为名欲民之乐于为市而无损也不敢以虚政行之惧其有以戕其生不敢以多数取之惧其有以夺其食不敢以非时迫之惧其应之难而输之不及也岂非朝廷不忍人之心乎自贪吏并縁以饱溪壑科以籴数之多而不得不严于取自庸吏巽懦以纵虎狼诿以任籴之难而不得不肆其威自猾吏沽名以钓爵禄托以援忍死之民而不得不以一切而从事岂非士大夫不得已之政乎
　　偶句
　　郡县有爱民之吏则和籴之法虽弊而可行
　　官吏无忧民之心则和籴之法虽善而难行
　　和籴之法意在朝廷
　　和籴之利害在郡县
　　警段
　　和籴无策先支籴本使民应籴其防非不善也如国用告匮何务先减籴数以纾民力其说非不当也如军食不足何将増减于浙右之民若少便矣或者又有涉逺之忧金刀布帛可以贴济籴本而国帑又无郡县之储官告度牒可以折充籴价而民间又有折阅之病然则如之何而可曰贵家贷取内帑助籴此二说尚可行乎且贵近世臣休戚闗系国之不立尔能独存喻之以实意申之以命令夫区第之在京者必捐米以应济粜之急虽近亲之懿不可贷也凡田产之在畿者必捐廪以应敷籴之急虽权幸之家不容免也以至宫掖之费亦不可以承平全盛之时视之可节则节可省则省当思民患之未纾痛念邉戍之未撤勿扭于拘挛勿失之牵制主之以力行之以果则内帑有助籴之费是亦纾急之一画也
　　和籴循虚东南之民力竭矣而嵗有五六百万之和籴则民于何而能寛然使籴实足以御敌庶乎王师有休息之期赤子有生聚之望今也貔貅待哺嵗辄苦之计畆敷籴浸成常额甚至有并縁扰民以为巳利者矣多数科率以求羡余者矣是民以虚病也
　　当去和籴之今日和籴何如哉楮价折阅髙台抑配狭乡下户雷例科敷寛量而不得其平缩价而不偿其直贪胥黠吏百种侵渔豪民狡侩多方招籴本东那而西兑支拨未免于后时生养日益以月増飞挽尚多于缺数民户既有不乐为市之心公家岂容峻行一切之法然则欲为兵食而和籴必痛去此弊而后可当察和籴之奸自招籴之壊于奸胥也和籴常数之外辄増数倍以敷籴户向之和籴犹云计产今则不复计产矣倒囷有限无粟可输于是不得不飞钱神以赂刻辇然后始为之裁减此奸胥之为商者一也自招籴之壊于奸民也妄一男子操尺纸走公庭吏辄以数千斛籴价畀之不问其米之所从来也比及取偿则东牵西惹有司虽眀知摊赖而为民蠧又恐失陷以为已责枝连蔓及十室九空此奸民之为商者二也夫以剜肉医疮之氓当此推肌剥髄之政有奸胥之商以助其暴有奸民之商以济其凶吏商为虐至此极矣
　　不便于民有三古之所谓和籴者籴其有余者尔而今日悉以税论固有税髙产薄者例皆抑配而强籴此不便于民一也古者籴其所宜出尔而今则不问其地之有无而悉限之以本色既责之以所无则必増直以转籴此不便于民二也如民之家有数百畆之田一嵗之收百费具在举而归诸官所得未必皆缗钱分以银铤杂以楮劵逮其出售则折阅尢甚此不便于民三也
　　偶句
　　和籴之法与民为市
　　博籴之法与商为市
　　其籴于民也既有抑配之患
　　其积于官也亦有虚数之欺
　　事证
　　歴代籴法自李悝为魏作尽地力之法以畮之损益别民之勤惰大率为国与民设耳乃视嵗之熟有三而为收籴取舎之数使民无伤而农益劝虽其创法之初徒欲致一时之富强然而取义之善亦可夀有生之民命是立其名者犹可以存其意夀昌继之三辅之谷一籴遂可省闗中漕运之劳湟中之数虽减犹足制羌虏不敢动之势盖其増价而籴有以利农而人自安之是以能存其意以行其法由后魏而晋齐或以绢绵布帛为市而和平之意日渐断散侵抑之弊日益繁滋矣唐因牛仙客之言而行籴法至徳宗时已有强取之差车摧牛毙破产不能支虽复一赵光竒而亡补于万姓之怨宪宗时和籴畿内督限稽违则廹蹙鞭挞复有府县配户之扰是盖失其意而反至于病其法
　　祖宗善于和籴惟我祖宗盛时法存而意亦善行之以公处之以和耳着之令申和籴给以见钱其不给者寘之辟艺祖则増价以惠贫民太宗则收籴以贮近仓先后相承不失初意祥符之诏虑烦扰而免下户之籴皇祐之诏恐抑配而减上供之半绍兴则戒邀觅之吏乾道则依实籴之直凡所以凴借美意维持公法因其名而存其实者又如此
　　祖宗寛于和籴与民为市给以见钱此和籴良法也朝廷所降者十州县所给者一时则有官吏移用之弊官之所给者十民之所得者一时则有胥吏侵渔之且其输曰均输不见其均凖曰平凖不得其平籴曰和籴不覩其和因名以求其实岂非君天下者之责哉思昔太宗之世河东物贱民乐为市而和籴之法立焉当是时民不以为病也自时厥后或以积蓄之多而罢和籴或以烦扰而免之或以重敛而却之使和籴而常如其初又何有不可者夫何循袭日久端百出官吏之移用不得免焉甚矣作法之难也
　　时政
　　我宋仁厚立国未尝以政病民籴名以和深得古意至于荒政尤切究心今祖宗立法已数百年矣不幸比嵗闗浙频惊田莱不治是故邉无可籴之储而和籴之当缓者不得已而急农扈不登贫富俱竭是以廪无可发之粟而荒政之当急者不得已而缓今之事亟矣君臣上下是将付之悠悠而止耶上之行和籴者必相体曰今之和籴防类虐取然事势有不得已非吾心也朝廷总制以是体州郡郡守县令以是体富家则籴本可渐支籴数可量减浙右之价可増则増广中之粟可运则运富家可贷取内帑可助籴金刀布帛可贴济也官告度牒可折充也寛之一分民受一分之赐矣为编户者必相体曰此非国家仁厚之意顿渝也不得已也期限之廹促当亮事机之遑遽而不当以促廹为怨价直之折阅当亮财计之空匮而不当以折阅为议上下如是相体而后今日不得已之和籴可行矣
　　徒负立法之名愚深叹夫用是法而有负于法之名也一壊于有司再壊于胥吏号为和籴实则扰民阳为输官实则资吏垂涎于籴本之赢余假威于文移之迫急是催科之扰有以伤其和不劝富室而多均敷于中产之家慿用驵侩而复卖弄于黠胥之手不蹙额于价直之亏则太息于给偿之缓是侵刻之害有以戕其和仓囷空矣而陆负水运者防于干没本数损矣而箕敛斛増者过于横税飞挽劳耗生聚困穷又防类于和买之白着是愁叹之苦又有以干其和民之疾吏如仇不欲为市括有为无茍圗避免岂民之情哉吏之罪也岂立名之过哉不实其名之过也
　　民不乐于和籴广籴一行有乘时以射利者有创例以侵蠧者籴名以平乃险之穽籴名以和乃怨之府籴名以便乃扰之阶闾阎小民不以此望公家也然则孟子之论终堕迂阔而已乎抑先儒有言必有闗雎麟趾之化而后可以行周公之法度
