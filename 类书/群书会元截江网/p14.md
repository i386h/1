<!-- { "loadSidebar": true } -->
　　万石初景德中嵗不过四百五十万石其后益至六百五十万石故江淮之间谷常贵而民贫呉耀卿请约咸平景德嵗漕之数立为中制故裁减之　庆厯三年江淮嵗漕不给京师乏军储大臣以为忧范仲淹言许元可独办擢元江淮两浙荆湖制置发运判官元曰以六路七十二州之粟不能足京师吾不信也至则命濒江州县留三月粮余悉发之逺近以次相补引千余艘转漕而西未防京师足食　嘉祐元年张方平为三司使画漕运十四策宰相富弼读方平奏上前昼漏尽十刻侍卫皆跛倚上太息称善弼曰此国之大本非常奏也悉如所启施行其后未朞年而京师有五年之蓄神宗元丰六年江淮等路发运使蒋之奇嵗漕谷六百二十万石之奇入觐上劳问备至之奇因条利病三十余事多见纳用【并长编】　髙宗绍兴五年李光言陛下驻跸东南江浙实为根本之地自兵兴以来科须百出民力既殚理宜优防今州县纲运漕司既不任责转输之职趣办州县乞求旧例应州县上供及军粮钱帛并令漕司计置纲运专差使臣专纲起发其水脚糜费等钱乞依条将直达系省头子钱桩充漕司不得互用诏诸处转运司措置依此施行【防要】十一年初建康屯重兵嵗费钱八百万缗米八十万斛货务所入不足以赡至是禁旅与诸道之师皆至叶梦得被命兼緫四路漕计以给馈饷军用不乏故诸将得悉力以战朝廷益嘉之【系年録】二十年上曰比縁河流浅澁纲运迟缓已令内帑支降钱五百万贯以佐调度【圣政】
　　偶句
　　陈恕同知利害而有真盐铁之号
　　李溥尽知钱谷而有发运使之除
　　江淮之间辇运相继范旻之主漕计也
　　濒海之粟千艘而西许元之为判官也
　　淳化上供六百万以允武之为淮浙发运也
　　祥符上供七百万以李溥之为江淮发运也
　　范旻嵗运倍于正元太宗曰实我仓廪卿之功也丁谓运米数倍唐朝真宗曰国储有备卿等力也至道以前黄河五十万惠民四十万而汴河则三百万熙宁以后广济六十万惠民六十万而汴河则六百万
　　经传格言
　　粟行三百里则国无一年之积粟行四百里则国无二年之积粟行五百里则众有饥色【管子】千里馈粮士有饥色　食敌一钟当吾二十钟秆一石当吾二十石【并孙子】
　　偶句
　　粟行五百里则众有饥色此运粮之为害也
　　食敌一钟则当吾二十钟此因粮之为利也
　　名臣奏议
　　汉隋唐漕运因革欧阳修上仁宗汉初嵗漕山东粟十数万石是时运路未修其漕尚少其后武帝益修渭渠至漕百万余石隋文帝时防水为仓转相运置而闗东汾晋之粟皆至渭南运物最多其遗仓之迹往往皆在然尚有三门之险自唐裴耀卿又寻隋迹于三门东西置仓开山十八里为陆运以避其险率泝河而入渭当时嵗运不减二三百万石其后刘晏遵耀卿之路悉漕江淮之米以实闗西后世言能经财利而善漕运者耀卿与晏为首耀卿与晏初理漕时其所得少至其末年所入十倍是可久行之法明矣
　　本朝漕运之费倍于古苏辙上神宗曰汉唐以来重兵分于四方虽莫大之忧而馈运之劳不至于太甚祖宗受命惩其大患而畧其细故敛重兵而聚之京师根本既强天下承命而服然而转漕之费遂倍于古凡命东南之米每嵗遡汴而上以石计者至五六百万山林之木尽于舟楫州县之卒毙于道路月嵗给之奉不可胜计徃返数千里饥寒困迫每每侵盗杂以他物米之至京师者率非全物矣由是观之今世之籴法以其力致之而不计其患非法之良也
　　漕运急则民困朱熹上光宗建炎以来指挥兵多权宜科次又复数倍供输日久民力已殚而间者诸路上供多入内帑是致户部经费不足遂废祖宗破分之法而上供嵗额必取十分登足而后已期限迫促科责严峻监司州县更相督迫唯务自寛已责何暇更察民情捶挞号呼有使人不忍闻者而州县嵗入多作上供起发则又于额外巧作名色夤縁刻剥此民力之所以大穷也
　　偶句
　　画漕运十四防者张方平之在嘉祐也
　　条利病三十事者蒋之奇之在元丰也
　　张方平论漕运以河渠为主【熙宁八年】
　　欧阳修论漕运以河渠为先【康定元年】
　　贾宇请开州古河嵗省官费功利甚厚
　　文彦博言自汴入河用力不多所费极少
　　修劝农之法以省江淮漕运则陈济之议也
　　去兵吏之冗以减江淮漕运则仲淹之请也
　　景德间定江淮运米六百万石从李溥之请也
　　天圣间减江淮运米五十万石从呉耀卿之请也
　　诸儒至论
　　本朝漕运凡四东莱曰本朝定都于汴是时漕运之法分为四路东南之粟自淮入汴至京师陜西之粟自三门白波转黄河入汴至京师陈蔡一路粟自惠民河至京师京西之粟自广济河至京师四方之粟有四路四条河至京师然而本朝所谓嵗漕六百万石专倚办江淮其所谓三门白波之类非大农仰给之所惟是江淮最重在祖宗时陆路之粟至真州入转般仓自真方船即下贮发运司入汴方至京师诸州囘船却自真州请盐散于诸州虽有所费亦有盐以偿之此是本朝之良法
　　漕运当各从其便张守曰祖宗以来毎嵗上供六百余万斛悉出于东南而转输未甞以为病也今宜以两浙之粟专供行在而江东之粟以饷淮东江西之粟以饷淮西荆湖之粟以饷鄂岳荆南量所用之数责漕臣将输而归其余于行在钱帛亦然恐未至于不足也漕运必因水势华子西曰萧何发敖仓之粟以饱韩信之师皆得之于河渭之顺流孔明下巴蜀之粟以饷荆州之卒皆借夫嘉陵一江之力隋人开汴水而淮漕以通呉人堰京口而可以运江南之粟
　　主意
　　得人则漕办论餽饷之计于今日者一曰因地势二曰便民力而已要其所以致是者必得人任其责也夫兴师十万日费千金千里餽粮士有饥色民食之不可不讲也尚矣三代而上兵农一致无事则出耕有事则习战故餽饷自给粮道不絶未闻有餽兵之劳自兵民既分不能以自养云屯万灶日仰食于县官而上之人始有廪给不继之忧要之经理之有其人则虽当干戈扰攘之中而常见其有余经理之无其人则虽当平居无事之际而亦见其不足方汉楚相距荥阳成臯间兵无见粮髙帝若难乎为力矣得一萧何以任守闗之责则餽饷日给而不闻其有匮乏之虞三国鼎峙蜀处偏方军食之计先主方难乎为力矣得一诸葛亮以任其责则木牛流马之运亦不见其漕运之苦兵食之餽必得人若此而后可以论餽饷之计矣
　　省戍则漕减言省运之防易为省戍之防难盖边民之困起于餽运餽运之困起于戍兵兵精则戍可省戍省则餽运亦省餽运省则边民之困可以少瘳矣昔在熙河之师并边之民相从于役乘沙道河死者枕籍毎读国史至此未甞不浩叹夫兵祸之酷也而孰知厥今淮襄千里之地均罹此毒而枣阳浮光之役有不可言者矣荷戈以战民之死者半负檐而输民之死者又半为民上者可不思所以处之乎昔之所急者屯田今屯田间兴而不足仰给则充国之便不足施也昔之所务者和籴今和籴已行而不足取办则寿昌之计不足用也昔之所病者道险今千里如掌以边为囷诸葛亮木马牛之法又无所取也不知兵戍之已多而唯曰餽饷之难省不已拘乎
　　经久权宜之説有经久之宜有权时之宜经久之宜可讲于暇豫平居之间权时之宜可施于倥多事之际何者天下之事公私虽不两便然未有彼此之俱扞格者也利害虽不两立然亦未必有利而无害者也抑亦视时宜之缓急利害之轻重于公私之间焉盖今日漕运之説是也
　　警段
　　为国便为民病比年以来和籴之抛降伙矣疲氓剜肉勉强送输积粟埋梁中外填溢散漫诸郡易有侵耗之忧揔括一司兼有漕运之利于是议者请置转般一仓专为储籴之地是知便国之良画矣然曩时派数虽多仓庾未建而或者犹以籴艰为忧犹以取运为苦而其数或少杀今焉亦有髙廪万亿及秭既可无蠧之欺宜为折阅之虑何惮而不可为愚恐继此籴事无穷已之时旧逋未偿新数已抛矣钜室告匮下户重困矣其如民之不便何故曰法有便于国而不便于民者今之转般仓是也
　　有民害有官弊陆运何始乎始于秦之飞刍挽粟乎水运何始乎始于春秋泛舟之役乎甞谓陆运之弊其弊在民水运之弊其弊在官萧何计户转输以给军食号称良法然犹有老弱疲转饷之语则陆运之弊民也明矣吾漕长安之粟风波覆溺十常七八率一斛而得八防为成劳则水运之弊官亦明矣夫军民百万之众而仰给于漕计此事之不容废者然省冗食之繁行屯田之防独不可少减其半乎不然木牛流马囊米载舟必有孔明刘晏之术而后可也
　　偶句
　　行赍居送而烦费亿万
　　舟运陆输而亏折过半
　　事证
　　唐魏漕运漕运之法古甞行之矣置仓以贮江淮之粟凡三年运七百万石者非裴耀卿不能也自陈项以至寿春之地开广漕渠逮于江淮者非邓艾不能也茍得其人则縁水置仓转相受给岂不可为而奚有行赍居送之患哉
　　汉唐漕运自秦罢侯置郡漕法始讲致濒海之粟输北河之仓盖以三十余钟而致一石而民始病矣然则秦为漕运之俑乎汉初京师之用止仰近郡诸侯之粟不归天子当时闗东之漕仅数十万石而已其省何如也及武帝以后山东漕益而为百余万石既而县官廪食者众则河漕又益而为四百万石继而言利之臣愈请増益则山东之漕且至六百万石焉迨至军旅既息之后每嵗漕谷为石犹不下四百万唐初府兵之法未坏平时无事身居田畆一有征行自为调度当时闗中之漕不过十万而已其省何如也及明皇天宝以后每嵗三百五十万广德嵗转亦不下百一十万甚至江淮之运少缓六军脱巾于道韩滉之米一至君臣举酒相庆则唐人所以倚办于此可谓急矣噫引渭穿渠之谋不见于髙文之时而见于武帝之世泝河入渭之説不用于太宗之日而用代宗之后盖汉唐中年以兵费之故所以屡讲而屡详其势不得不然也噫汉以用兵而费财唐以养兵而蠧粟养兵者未可遽息用兵者朝罢而夕安此唐之漕运又加详于汉也大抵汉漕皆仰于山东唐漕皆仰于江淮故武帝时潘系言漕者山东也羊益漕者亦山东也葢江淮之漕未通而多仰于山东矣天宝以后刘晏所漕者江淮也韩滉所漕者亦江淮也盖诸道之漕不通而皆仰于江淮矣此汉唐漕法之本末也
　　厯代诸人通漕战胜攻取则惟韩信漕给饷餽则惟萧何而诛秦蹙项迄成帝业以裴度緫淮西之役而财于皇甫鏄而奏伐蔡之捷以德裕緫泽潞之师而财于杜悰而防讨叛之勲吁韩信裴李所以成大功者皆诸人漕运之力也
