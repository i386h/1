<!-- { "loadSidebar": true } -->
　　讲筵留神史学国家列圣相承讲学是务惟经与史究心不忘圣天子仰尊家法俯逮讲筵凢前代治乱兴亡之迹史编之具陈者旣已讲贯而无遗矣尝观唐穆宗一旦经史何先之问薛放区别而为之对且云史以见古今成败之迹诚学之亦当有补于理故我祖宗以来讲求史学尤不敢倦艺祖皇帝读汉书见张释之于定国治狱遂激励其臣以金紫之服髙宗皇帝读汉武纪以为有益中兴之治因书不若思之为愈艺祖肇造髙宗中兴之业厥今国歩渐平世运将防是可不留意于学乎抑是可不资史学以济其功业乎惟史足以见古今成败惟史足以究政事是非亦惟史足以验君相得失留神玩阅刻意讲求参已往设施之方图方来经济之业是职有资于史也　士子请明史学我宋文治兴隆人才軰出皆由潜心玩学而得之而学之称为该博者必于史学而无遗也况是歴代以来史编浩瀚虽汗牛充栋不足以尽其篇□也虽焚膏继晷不足以穷其指要也父兄之训诲师友之渐磨亦惟曰稽古获印绶耳亦惟曰业精于勤荒于嬉耳方今槐黄之期又廹汗青之史难精有司校文论则取其理致防则取其器识茍史籍之徒富而史学之未充则所谓理致器识者于何而出之圣天子嘉与多士成其才大比賔兴群才鏖战预期真实以副选论为多士者诚能富文史之学以应文衡之选不事虚文惟求实用则维今已往必有能读三坟五典八索九邱者以偹时才之需虽以史学而任史职可也
　　以史学养史才方今史馆储英儒绅进用编摩国家之钜典励祖宗之伟绩将以传之无穷垂之罔极且与天地相为长久也惟兹职任之重必非谫才所能堪事业之宏必非浅学所能称才学如司马子长而后以史显名才学如班孟坚而后以史得誉家传其学也脩其业父作而子述以谈为父而迁为之子彪为父而固为之子富于见闻熟于讲究而后史笔有足观者是以古人称作史之难上焉者取其道中焉者取其节下焉者取其才而是三者又皆根原于学之之素充则一旦进列史笔之任以道以节以才而自见作史之长不在班马之下矣史官之难其人如此哉
　　法祖嘉猷国家崇尚史学国朝文明开运学校养才羣经诸史朝吟暮诵至于明习国典通达世务则于史学尤重焉先正司马温公文行俱美史学尤当尝奉英宗皇帝之命防粹千有余年之事名曰资治通鉴一书始于威烈王终于五代纲举条载详而不繁简而不遗真史学之指南也进开睿覧宠序文宸章耀日月之辉史笔冠古今之借夫何中更章蔡之党倡为诋毁之议史学防废也邪説得行尚赖道由天锡书以序存殆犹六经厄于秦火而易以卜筮仅存也自时厥后学经者取其理致学者取其器识至庆元间经学固盛史学亦崇不事浮虚惟取练达学有体用非崇体而废用也道有本末非举本而遗末也作成俊秀之才皆为帝硕之彦仰视唐人以三史取士汉史并列于六经而传习之儒见称为九经库者无以异为也史学之不可废也如是夫
　　文公通鉴纲目自麟经絶笔史法之褒贬不明久矣至紫阳朱犬子出始取温公之通鉴而为纲目一书则规圆矩方防直凖正始一仿乎春秋自今观之原庙以立书五帝以始郊书无他故焉春秋尝书立赐宫矣尝书辛丑用郊矣皆所以讥其失礼也原庙之立文过不经五帝之祠矫诬渎礼我是用防以立焬宫辛丑用郊之书法有年之书于萧梁后唐大有年之书于永平贞观开元是无他故焉春秋尝书有年于威公矣尝书大有年于宣公矣皆所以着欢欣生于不足矣萧梁后唐先此之无年也永平贞观开元后此之无年多矣我用是纪成宣之有年大有年之书法凡若此类悉法春秋吾知纲目一书皆文公史笔之追圣经者也
　　偶句
　　欲心一动直道难行
　　懽心一萌曲笔防出
　　毁誉任情而是非瞀乱
　　褒贬狥世而曲直混殽
　　知富贵之可慕而不知名检之当畏
　　知权势之可恐而不知鬼神之难欺
　　知一时褒贬之用情而不知天下万世清议之不我恕
　　论史贵乎防意善作史者必妙其意善论史者不拘其例不以例拘之而以意防之不失古人述作之防矣夫史之例固不一而其例之大者有二曰编年也纪传也麟经絶笔迁固易编年而纪不虚美不隐恶不诡激不抑抗二子诚有良史之才而势利之崇贫贱之羞轻仁义贱守节或出于有激而言或出于有为而发识者当以意观而文中子乃以陈寿纪传之失自迁固始是特以编年之例拘之而不以意防也伯夷之首于列传韩非之同于老庄褒所当褒贬所当贬公是公非同乎古人是正得圣人之意而缀是道之纲岂容徒以例拘之而不以意求之乎
　　观史当识圣人之笔事记于史官之笔者可以史言事出于圣人之手者不可以史论合古今之史而论之温纯如左氏简防如子长雄徤如孟坚是固作史之巨擘也然其才气之所充规模之所就特未离乎史笔也至于正轨范以立百王之经示褒贬以代一王之法笔削之妙如化工焉其可以作史者例论耶书者古史也帝王之轨范政事之权舆所从出也圣人又从而定之芟繁乱剪浮辞断自唐虞而讫于周然后大经大法晓然而易遵坦然而易行然则书也者非圣人莫能定也春秋者鲁史记之名也君臣父子之大经礼乐征伐之事所由记也圣人从而脩之抑诸侯而尊王室即十二公之行事见于二百四十二年之间而后善人劝焉滛人惧焉然则春秋也者非圣人莫能偹也是故不观诸史无以见圣人之言如夭之不可阶而升也不质诸圣无以见作史者各随其量而有得独至于春秋一经刋定于圣人之手万世而下不能加毫末于斯矣
　　谈经不可不知史学者谈经术之用不可不知史自春秋而下以史才名者莫善迁固迁之得也辨而不华质而不俚固之得也赡而不蔚详而有体虽其能纯可取尚有瑕疵于其间然良史之称春秋以来屈指于二子矣愚尝差次诸史而为评曰春秋之经其文则史其义则丘取矣夫子未易及也迁自知其才不逮圣人易编年而为纪传固因之是二子初不敢以春秋自拟也吾固不敢防以春秋下乎春秋凡皆史也然则何敢望迁固愚从而评之曰迁固之史可与左邱明鴈行可使范北面可使陈寿作衙官晋史而下又可以奴仆命之也盖左氏之传其文缓其防逺炳然有三代之风而班马二史之雄深雅徤似亦少减然犹可与之鴈行范述东汉标格于卑陋文采不足以动尝自谓其博赡不及班固则于迁可知矣以是知其可使之北面陈寿志三国义例舛驳挍其书而讥之者十居八九以是知其可使之作衙官下至于二晋所纪南北所载则又皆诞谩诡恠其言有类滛巫瞽史自迁固视之虽以奴仆焉可知矣呜呼作史之难一至于此如迁之书正未可以多得凢愚之所取者非愚之私言也前人之公言也迁固仅得作史之法六经之外则有史焉史之作则有法焉何以言之虞夏之书浑浑尔商书灏灏尔周书噩噩尔此典谟训诰誓命之法也其书也为经微而显熹而晦婉而成章尽而不汚惩恶而劝善此春秋之法也其书也亦为经变为春秋编年而为纪传迁固之史法也辨而不华质而不俚赡而不蔚详而有体亦莫有一家之法焉迁固而不足论矣欲论前史之优劣必与迁固而有取要之作史者必世其家然后义例有防故迁史之书实终父功班史之书亦继彪之业不无所自来也
　　结尾
　　史亦难于求全虽然六经者先王陈迹而史籍又六经陈迹也诚以成败大计褒贬大法姑存此以为后世龟鉴耳片言只字宁免无疵以孟子之于经冝其深信之也然而诗则曰不以文害辞而已其于武成取其二三防而已又曰尽信书不如无书诚以六经者先王之陈迹学者当即以求意可也况于史籍又可吹毛求疵乎后世有紏缪之过苛者如王道谓史之失自迁固始而不知奴婢之讥正自不免宜古人发叹于典论
　　史笔惟公则信呜呼蓬莱道山地之清也册府芸香职至华也搜阅金匮石室之珍储讨论鸾台鳯阁之故实儒生之至荣遇也夫茍一私纒防百事顾畏閤笔含毫不断头白有期汗青无日居是职者亦有腼面目矣愚尝爱孙盛作晋春秋质以大司马之威而不变吴竞撰唐史勒以宰相之私而不改禇遂良之是非必纪魏謩之善恶必录虽以天子临之而不失其职古人与稽若此数子者可矣不然为尔寂寂邓禹笑人而奚暇于訾迁

　　羣书防元截江网卷二十九
<子部,类书类,群书会元截江网>
　　钦定四库全书
　　羣书防元截江网卷三十
　　国史
　　事实源流
　　粤昔三代之时国各有史而当世之史多世其家往往以身死职不负其意是固非后世所能及降及后世纪汉代之史炳炳而可观者以其有班马任之唐之韩愈尝欲作唐一经而卒不果此唐史之所憾也肆我国家列圣相承治功赫奕而纪载之详视典谟有光焉自今观之我朝之制有纪载之史有修撰之史曰时政曰起居注纪载之史也宰臣为监脩从官为修撰余官为检讨监修维持大纲检讨惟事检阅所以专史职者修撰而已而修撰之名目不一合记注而系之以年月者日厯也合奏报门而分之者防要也采纪録之所及备记载之所不及者实録也而国史则旁捜博取较定是非列为帝纪志传者也有玉牒以纪其大事有圣政以书其盛美有寳训以珍其可行其书详矣其事重矣瑶编寳帙灿如日星大简小牍等诸天地切尝缺容正襟拜手而观之俯伏而诵之不惟列圣之盛徳抑又累朝作史之实真足为万世法也乗快防挥事一偶有误失我太祖必疑史官书之孰谓其隠恶乎李宗谔以丞相沆之子疑其子为父隠不使之修史孰谓其史有所避忌乎隆兴中胡铨且有人主不观史之请孰谓其不直笔乎盛典具存辉煌今古作史之实班班可考顾不伟欤盖自置院于淳化立殿于崇宁补官于绍兴而史之书益崇自纂集属之学士提领委之宰臣或之秘书省而吏之职益繁自殿之并立有制事之直奏许前或立西南隅或留身奏事而史之笔益重瑶编寳帙崇藻饰也耆儒学士假以岁月重成书也编摩告成假以优宠示尊敬也祖宗之隆重者如彼今日之隆重者又如此则居是职者毋杂于文字之间可也秉是笔者当公于是非之书可也茍过于杂则时政有至累年而不修遗逸有百四人而不録于捜访书犹假于重修者是也茍溺于私则薄神宗而厚安石者有之矣谤宣仁而黜司马者有之矣毁誉徇情褒贬失实者是也
