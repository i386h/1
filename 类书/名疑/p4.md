<!-- { "loadSidebar": true } -->
　　晋卿韩赵魏三分晋国　韩之先周同姓姬氏其苗裔事晋封于韩原曰韩武子又三世而有献子厥生宣子起起生贞子顷系本贞作平顷生简子不佞系本作不信不佞生庄子庚庚生康子虎史记无简子庄子而云贞子生康子班氏亦然康子生武子啓章啓章生景侯防防生烈侯取烈世家作列系本作武烈侯生文侯索隠云纪年无文侯系本无烈侯　赵之先自造父受封于赵城六世而有奄父奄父生叔带去周事晋又五世生赵夙世家云夙生共孟共孟生赵衰字子余系本云公明生共孟及赵夙夙生成季衰衰生宣孟盾左传云衰赵夙弟与世家系本不同晋景公立赵武是为文子生景叔成成生简子鞅鞅生襄子母防母防卒而献侯浣立浣代成君之子代成君名周伯鲁之子也系本以代成君为襄子之子不云伯鲁之子非年表浣作晚即以为襄子之子亦非浣生烈侯籍年表烈作列　魏亦文王之武王封庶弟髙于毕后裔毕万事晋封于魏万生武子左传武子名犨系本云毕万生芒季芒季生武仲州索隠云州犨音相近但世代不同史记武子生悼子悼子生昭子绛系本云武仲生庄子绛无悼子索隠以系本为误绛生献子嬴系本嬴作荼嬴生魏侈一作魏哆系本献子生简子取取生襄子多左传作魏曼多索隠云侈哆多字讹世代亦不同魏文侯斯史记斯作都或作斯弟楼季或云楼季为兄斯生武侯击击生防是为梁恵王防一作韺一作婴世家恵王生襄王襄王生哀王哀王生昭王系本云襄王生昭王而无哀王误世家景湣王增系本增作午　韩相有陈筮侠累韩将有司马庚陈筮一作陈筌一作田荼侠累一作侠傀一作法其司马庚一作司马唐赵相有大戊午周祒大戊姓午名戊一作成祒一作绍　魏将有芒卯皇欣师武芒一作孟欣一作祈师一作犀
　　文王异母弟煇唐表作燿
　　文王少子季载武王封之冉或作聃
　　周公旦封于鲁子伯禽伯字禽名楚语作禽父左传类解云成王命周公为太宰食邑扶风之周城号宰周公留相天子乃封其长子伯禽于曲阜为鲁公英贤録云伯禽庶子名梁其一作梁箕世家鲁考公酋一作就一作遒炀公熈一作怡幽公宰一作圉魏公防魏一作微防一作弗厉公擢一作翟贞公濞贞一作慎一作顺濞一作挚一作嘷恵公弗湟一作弗皇一作弗生隠公息一作息姑桓公轨一作允一作兀闵公启一作启方一作闵公开宣公倭一作俀一作接昭公椆一作裯一作祒哀公蒋一作将穆公显一作衍平公叔一作旅文公贾一作湣公贾　凡蒋邢茅胙祭皆周公子所封国凡一作祭之后有祭公谋父作祈招之诗谋父祭公字也杜预云祈父周司马招其名朱子云招当如征招角招之招诗歌之名也诗称祈父书作圻父祈圻古通用　左传小君声姜公谷作圣姜春秋叔孙舍左谷并作婼音绰子服恵伯椒即孟椒一作孟湫公子友即季成季字成諡也公父文伯名歜其父穆伯靖字公父故歜以父字为氏靖乃季孙纥之子或云纥之孙误公父一作公甫古字通用叔孙辙字子张公羊辙作座季孙意如公羊作隠如大夫挟谷梁作侠公亥即公若公山不狃即弗扰字子泄叔辙字伯张一云字子张是与叔孙辙同字也臧僖伯即公子彄僖諡伯字杜云彄字子臧以字为氏郑氏云彄食采于臧以邑为氏杜注误孟孺子名泄一名彘即懿子也襄仲公子遂即仲遂公孙兹公羊作慈柳下恵姓展名禽食邑柳下諡恵国语注云名获字季禽郈昭伯郈一作厚一作后左传厚成叔瘠檀弓后木是其族也
　　文王第十四子错叔绣武王封之滕十七世宣公始入春秋悼公宁公羊作甯
　　召公奭亦姬姓成王封之燕史记世家燕有两文公三桓公又有燕郑侯燕今王諡法无郑今二字不可强通今一作金　燕相栗腹燕将骑刼栗骑姓腹刼名腹一作股
　　太公望姓吕名尚一名防字子牙説文吕旅膂通用谯周云姓姜名牙成王封之齐世家丁公伋楚语作级一作及世家癸公慈母哀公不辰成公脱庄公购系本癸作母作心辰作臣脱作説购作赎简公壬或云悼公子或云景公子宣公积年表作就匝　史记管晏列传云管仲夷吾晏平仲婴管姓仲字夷吾名又左传闵元年注管仲名敬仲或云名敬字仲是管仲名敬又名夷吾也或云敬諡也韦昭云管仲姬姓之后管严之子世本云庄仲山生敬仲夷吾庄即严也或云管庄字仲山或云庄諡仲字山名晏子名婴諡平字仲髙偃諡武子乃髙傒孙髙酀之子或云偃即酀一人也髙柴髙傒十代孙字季羔论语作子羔国佑即国宾庆只即庆防只音缬施即多公孙捷字子车一作子渊苑茷一作宛茷刁勃一作刁防顔蠋一作顔斶一作顔歜
　　武王封胡公满于陈以奉舜祀左传陈哀公元妃郑姬生悼太子偃师陈世家云哀公娶郑长姬生悼太子师少姬生偃左传湣公周世家周作越　陈厉公佗之子完字敬仲奔齐封于田是为田敬仲厉公左传名跃系本有陈利公跃利即厉也是厉公名跃非名佗盖佗是厉公之兄一名五父春秋经蔡人杀陈佗左传蔡人杀五父非厉公也田敬仲穉孟夷系本作夷孟思索隠云穉名孟夷字也孟夷生湣孟庄湣諡孟字庄名庄一作芷一作克湣一作闵襄子盘一作班一作塈一作暨庄子白一作伯齐威王因一作因齐湣王地一作遂　陈公子御寇公谷作御寇大夫泄冶公谷作泄冶孔奂公羊作孔瑗伯爰之后有袁涛涂袁颇辕咺辕买爰袁辕古通用女叔即原仲女姓叔字也
　　越王勾践夏后氏苗裔允常之子也是为菼执菼执子鼯与史记作鼫与纪年作鹿郢乐资云越语呼鹿郢为鼫与也鹿郢子不寿是为盲姑一作育姑盲姑子翁是为朱勾一作于勾　越大夫泄庸舌庸柘稽文种范蠡计然泄庸一作泄容舌庸一作后庸或云泄庸即舌庸柘稽国语作诸稽郢韩诗外传作亷稽文种字子禽一字少禽史记大夫种刘氏云大夫姓种名非也范蠡字少伯越絶书称范伯计然姓辛名钘字文子葵丘濮上人其先晋公子也明习隂阳见微知著故称计然遨逰海泽又称渔父汉书货殖传粤王勾践用范蠡计然遂报强呉孟康注云姓计名然蔡谟云计然者范蠡所著书篇名非人也师古云蔡説谬矣古今人表计然列在第四等一名计研班固賔戯研桑心计于无垠研谓计研也又呉越春秋及越絶书俱作计倪盖然研倪音讹汉碑计作峜
　　武王封东楼公于杞以奉禹祀杞世家谋娶公谋一作谟德公一作恵公出公敕一作欶一作遫文公益姑一作亦姑平公郁一作郁厘一作郁来
　　武王封姜文叔于许以奉太岳之祀左传许元公成公羊传成作戌汪氏以元公即许男斯非也周书吕侯作吕刑史记云甫侯或作郙侯吕亦太岳之后
　　成王封熊绎于楚其先出颛顼裔孙陆终第六子季连芉姓季连生附沮一作附祖其苖裔曰鬻熊事文王鬻一作粥鬻熊曾孙熊绎事成王受封居丹阳即今归州楚世家熊一作黮一作亶熊渠长子康中子红少子执疵康一作庸一作母康徙都江陵是为句亶王一作句袒红一作贽红一作防红为鄂王即今武昌俗传武昌鄂王神即熊渠之子红也执疵一作疵为越章王即今云梦地越章一作就章谯周云熊渠子熊翔熊翔长子挚有疾少子熊延嗣乐纬亦云熊渠嫡孙熊挚有恶疾不得为后别居于防为附庸是为防子二説与世家不同熊严四子伯霜仲雪叔堪季徇堪一作湛季徇子熊咢一作噩若敖熊仪左传类解云楚人谓未成君为敖也霄敖熊坎一作熊霄敖一作宵敖一作敖霄蚡冒熊眴一作熊咰蚡冒一作蚡冐一作粉冒武王熊通徙都郢即今荆门地改荆号楚世家云文王熊赀始都郢也堵敖熊囏一作熊勤堵敖世家作杜敖索隠云一作壮敖又作庄敖字讹成王熊頵世家作恽庄王旅世家作侣或作吕古字通用康王熊昭世家作招郏敖熊麏一作麇字同世家作员音云熊麏葬于郏故号郏敖灵王熊围一作回改名防平王熊弃疾改名居昭王熊壬改名轸世家作珍徙都鄀今宜城地鄀亦称郢简王熊中一作仲声王熊当一作常悼王熊疑一作类考烈王熊元系本作完徙都寿春今寿州地寿春亦称郢哀王熊犹一作由　楚大夫令尹子元即王子善鬬谷于莵字子文一作谷于择又作谷乌防石赓云谷本作彀乳也借作谷鬬般即申公班字子扬箴尹克黄子文之孙子扬之子改名生郊尹蔓成然字子旗一作子期食采于蔓成諡然名也伯棼越椒一作伯贲越湫鬬祈一作鬬耆蒍叔孙叔敖蒍贾之子也系出蚡冒之子防章食采于防因氏防音伟一作蒍古字通用蒍姓敖名孙叔字也后裔即以孙为姓何孟春云孙敖名饶字叔敖此据孙叔碑耳是孙叔名敖一名饶也左传蒍艾猎世本云叔敖之兄先儒以艾猎为敖字误矣薛氏人物考云孙叔敖一名蒍艾猎尤谬蒍姓也岂名乎金履祥云敖楚官号谓楚有若敖莫敖之职则敖亦非名矣左传成虎谷梁作成熊公羊作熊然息公子边即屈御寇子边字也为息尹伍举即椒举食采于椒一作湫举伍尚即棠君伍员字子胥奔呉与之申一称申胥文之无畏字子舟一称申舟盖申无宇之后也养由基一作养叔由基名叔字
　　汤相仲虺旧封于薛臣扈祖已皆仲虺之胄祖已七世孙曰成徙国于挚挚君之女大任生周文王武王克商复封于薛献公始入春秋薛伯夷公羊作寅
　　武王封微子啓于宋以奉殷祀啓弟衍是为微仲衍名仲字也家语云微子弟仲思名衍一名泄礼记云微子舍其孙腯而立衍腯一作质宋世家厉公鲋一作鲂文公鲍一作鲍革襄公慈父春秋作兹父公羊作慈成公王臣谷梁作壬臣昭公杵臼公羊作处宋有两昭公一名杵臼年表云襄公之子徐广云成公少子一名得元公庶曽孙公子周之子也得一作特公子周一作公子纠辟公兵一作桓侯辟兵一作桓侯璧兵一作桓侯璧　宋大夫皇父充石戴公子也皇父字充石名乐喜字子罕即司城子罕也唐表以子罕为乐喜之子误鳞朱乃鳞矔曾孙杜云矔之孙华耦字子伯乃华督曾孙杜云督之孙荡泽字子山世本云荡虺子杜云荡意诸之子向戍乃向守之子桓公孙杜云桓公曾孙均误世子痤谷梁作座大夫向宁公羊作向甯公子地公羊作池
　　武王封少昊之裔兹舆期于莒渠丘公季佗一名朱或云季字佗名黎比公宻州一名买朱鉏或云买朱字鉏名左传展舆着丘公之弟公谷并作展无舆字莒大夫务娄瞀胡乌存务瞀乌俱姓
　　纪国炎帝之裔春秋纪子伯左传作子帛杜云子帛纪大夫裂繻字也左传裂繻经则作履緰公羊乃以为纪子名伯非大夫
　　周穆王名满昭王瑕之子也周内史过云昔昭王娶于房曰房后实有爽德协于丹朱丹朱冯身以仪之生穆王焉事颇诬恠朱丹神也
