<!-- { "loadSidebar": true } -->
　　寗戚字戊淮南子云甯戊饭牛是也
　　易牙即雍巫也雍人名巫字易牙古字雍饔通用贾谊新书作子牙
　　杞梁左传作杞殖中华古今注云杞植字梁植殖古字通用故左传学犹植也亦作殖乐府有杞梁妻歌乃杞梁妻妹朝日悲其姊子贤贞操作歌名曰杞梁妻
　　晋文公臣介子推即介推也一作介之推琴操作介子缓仙传云介子推姓王名光谬説苑云介子推行年十五而相荆葢寓言也或别是一人
　　赵简子臣王良一云邮良一云邮无防字伯乐一云字子期邮其采邑一云伯乐孙阳字也何燕泉序録云天文伯乐星主天马孙阳善御故称焉伯乐非孙阳字也或以王良孙阳为一人或以为二人王良亦星名汉文帝在代邸时有来宣善御亦号王良赵简子名鞅一名志父
　　左传楚灭顿以顿子牂归又云晋人执戎蛮子赤归于楚公羊牂作牄蛮作曼沈子逞谷梁逞作盈公羊又作楹
　　左传司城子罕姓乐名喜史记邹阳狱中上书云宋听子罕之计而囚墨翟齐用越人蒙而彊威宣子罕汉书作子冉文頴云子冉即子罕也然子罕与墨翟不同时疑汉书子冉为是子罕子冉葢二人越人汉书作子臧张晏云子臧或越人字也然越人未见【阙】
　　左传台骀人名而礼记败于台骀地名也台音胡故吕览作狐骀正韵云台即古壶字
　　管子称东郭牙晏子春秋称北郭骚吕氏春秋称东郭蹇左传国语无此名
　　吕览称墨者有钜子腹鞟注云钜姓腹鞟字或云腹鞟名也
　　吕览称田婴臣剂貌辨齐湣王臣公玉丹剂貌公玉复姓辨丹名丹一作冉
　　吕览称齐宣王臣能意湣王臣狐援能狐姓意援名能奴代切去声
　　吕览称大挠作甲子黔如作虏首窃疑虏当作虑虑筭也谓黄帝臣首作筭数也字句有讹
　　吕览秦有墨者唐姑果淮南子果作梁刘向説苑作唐姑
　　虞卿史记不详其姓名惟云虞卿防説之士説赵孝成王为上卿故号虞卿谯周注云为卿食邑于虞故有此号是虞非姓卿非名也犹秦始皇本纪有麃公为将军索隠注云麃邑公史失其姓名耳或以麃公为姓名亦非
　　虞卿传赵郝一作赵赦
　　苏秦周大夫忿生之后谯周云秦兄弟五人秦最少字季子索隠云其嫂呼小叔为季子耳未必其字也秦兄代代弟厉更有苏辟苏鹄并为防説之士出典畧而史记则云秦兄弟三人秦弟代厉与苏氏谱异
　　厝毛苏代之后春秋后语作厝毛寿韩婴作潘寿史记作鹿毛寿国语作唐毛寿
　　楚公子贞字子囊其孙名瓦字子常史记伍子胥传楚昭王使公子囊瓦将兵伐呉误书也
　　孟尝君田文父靖郭君田婴文袭父封薛号孟尝孟字尝邑名或作常史记云薛公文防諡为孟尝君恐非
　　孟尝君传齐相亲弗亲姓弗名也战国防作祝弗平原君传李谈季布传赵谈司马迁避太史公讳改曰李同赵同古韵谈同一音迁非茍改者王羲之祖讳正杜甫父讳闲二公临文多更本字
　　信陵君传晋鄙如姬晋姓鄙名为魏将如姬魏王宠妾姓如
　　赵封乐毅于观津号望诸君战国防望作蓝
　　赵以尉文封亷颇为信平君徐广云尉文邑名或云尉官名也文人名也谓以尉文所食之邑封颇也汉书表有尉文节侯尉文在南郡去赵逺徐説未是
　　赵将厐暖索隠云厐暖即冯暖一作冯驩
　　蔡泽传唐举荀卿书作唐莒
　　荆轲本齐人徙于卫卫人谓之庆卿又逰燕燕人谓之荆卿荆庆音相近卿字也名轲古有勇士成庆见淮南子及汉书广川王传晋灼以成庆即荆轲非也成庆一作成荆一作成羌
　　荆轲传葢聂鞠武夏无且盖鞠夏俱姓聂武无且名鞠一作麴无且一作亡趄
　　燕太子丹客夏扶宋意武阳皆勇士扶一作拱意一作章
　　髙渐离变姓名为人佣保匿于宋子髙姓渐离名宋子邑名非人姓也
　　汉书防侠朱家朱姓家名
　　聂政姊荣一作嫈
　　史记秦将尉斯离王齮涉闲注云尉斯复姓非也尉秦官斯姓离名齮一作龁一作骑涉姓闲名闲一作简一作蕳
　　秦本纪丞相绾御史大夫刼绾姓王刼姓冯
　　秦恵王使到满助魏攻燕到姓满名满一作蒲　始皇丞相隗林索隠云隗姓林名林一作状顔之推云隋开皇初京师穿地得铸秤权有铭云始皇量器丞相隗状王绾列名王劭云状字有证指此
　　樗里子传秦客防腾一作防胜
　　甘茂传蜀侯煇范蜎公孙奭煇乃秦公子名封蜀者也华阳国志煇作晖范蜎徐广云一作范蠉战国防又作范蝝公孙奭战国防作公孙衍
　　甘罗传张卿即张唐也唐名卿字
　　范雎传文子谓田文也犹战国防谓田盻田婴为盻子婴子也
　　穰侯魏冉传仇液客宋公战国防作宋交又云齐人攻卫杀子良战国防作齐人攻燕杀子之
　　犀首传李伯或云人名或云邑号战国防作李帛樗里子名疾号智囊秦恵王弟樗一作防纪年又作楮商君传甘龙孟兰臯甘孟姓龙兰臯俱名
　　聂政传严仲子名遂仲其字也
　　恬传御史曲宫曲姓宫名或作曲官非
　　智伯伐仇犹仇犹臣赤章曼支谏不听因防毂而驰详韩非子赤章姓曼支名曼一作蔓今楚俗称人急遽自是者曰赤章冒支葢本诸此曼讹为冒耳仇犹吕览作夙繇淮南子作仇由战国防作厹由路史作仇吾
　　史记楚怀王佞臣公子兰嬖后郑袖风俗通作公子简战国防作郑褏
　　战国有封邑者即以邑称君如四豪之类是也魏安厘王有幸姬号龙阳君盖以龙阳为幸姬食邑或云犹秦称华阳夫人云尔他国幸姬称邑君者鲜
　　左传襄十九年齐侯娶于鲁曰顔懿姬无子其侄鬷声姫生光以为太子诸子仲子戎子戎子嬖仲子生牙属诸戎子戎子请以为太子仲子曰不可注云顔鬷姓懿声諡称侄者鬷姬盖顔姬之媵也诸子众妾之号管子所谓中妇诸子是也仲子戎子即众妾之称或以为姓非
　　韩姬杀其君悼公韩姬韩大夫韩姓姬名姬一作玘一作起齐芮子生荼荼号晏孺子芮子景公嬖妾荼之母也一作鬻子韩姬似女称芮子似男称
　　韩愈送何坚序云何与韩同姓而近按邓名世姓氏辨证云何氏出自姬姓食采韩原为韩氏韩王建为秦所灭子孙散居而江淮间以韩为何随声变为何氏然史记韩王失国者名安此云建乃齐王名也邓误书耳
　　史记楚将唐昧荀子作唐蔑
　　説苑莱不用子猛而齐并之荀子作子马
　　陈涉传蔡赐周文伍徐董緤蔡赐一作蔡阳周文即周章也伍徐汉书作伍逄董緤一作董絏
　　汉书货殖传乌氏蠃乌氏姓蠃名氏音支又有佗羽公子佗姓羽名字公子佗一作他
　　镆耶干将世称古劒名呉越春秋云呉王阖闾使匠干将造劒劒有二状一曰干将一曰镆耶镆耶干将妻名也索隐云镆耶干将二匠名镆一作莫耶一作鎁
