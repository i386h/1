<!-- { "loadSidebar": true } -->
　　前汉蒯彻汉书彻作通避武帝讳后汉朱祐呉祐东观记作朱福续汉书作呉佑避安帝讳
　　史记张耳传未言为南宫侯而楚汉春秋有南宫侯张耳按汉书异姓诸王侯表张耳归汉立为赵王耳子敖废为侯敖子偃封于鲁文帝时改封南宫侯楚汉春秋误称耳也
　　史记货殖传桓废雍伯汉书桓作稽雍作翁
　　史记梁怀王胜梁平王襄汉书胜作揖襄作让
　　史记汲黯传刘弃汉书作刘弃疾
　　史记佞幸传髙祖时有籍孺孝惠时有闳孺而朱建传乃云孝惠幸臣闳籍孺误书也
　　项伯名纒字伯髙祖赐姓刘汉书功臣表射阳侯刘纒师古注云即项伯也索隠云项纒字伯陵
　　吕后父吕公善相人相经云吕公名文字叔平
　　楚汉春秋叔孙通名何字通
　　史记张良世家及项籍本纪俱云鲰生説我注云鲰浅也小鱼也或云鲰姓也楚汉春秋作解先生索隠云鲰生即解生
　　张良父平祖开地良本韩之公族姬姓以秦捕急更姓张法言云甘罗之悟吕不韦张辟彊之觉平勃皆以十二龄罗茂孙辟彊良子也
　　四皓者一曰园公二曰绮里季三曰夏黄公四曰角里先生此汉惠帝时所刻四皓神座也园公陈留风俗传作圏公或云园公名庾字宣明襄邑人也始居园中因以为号或云姓国名秉或云姓唐或云姓庚师古亦作圏公或云圏公姓韦而汉书法言俱作园公仙传拾遗又作东园公绮里季绮里姓季名或云季字也或云姓呉名实字子景或云姓朱名晖字文季毕文简公士安以绮里季夏为一人黄公为一人盖以逸少渊明子美有黄绮之语耳仙传拾遗云绮里季东园公角里先生夏黄公与张良为云霞之友与惠帝所刻神座同则文简之説未是夏黄公一曰夏里黄公姓崔名廓字少通廓一作广齐人也隠居夏里因以为号四明志又云黄公鄞人角里先生轵人也孔安国秘纪及汉纪仙传俱作角蠡而魏子又作禄里或云泰伯之后姓周名术字元道又称灞上先生角里亦其号耳元和姓纂有绮里夏里禄里三姓盖其后裔顔师古汉书注云四皓匿迹逺害氏族无得而详皆后世皇甫谧之徒所附防耳角音鹿上从两防下从用汉书作甪上从一撇海录碎事云应曜隠居淮上与四皓同征而不出曜一作耀又徐伯珍兄弟四人白首相对时人亦呼为四皓
　　汉书功臣表留侯张良以韩申都下韩师古注云韩申都即韩王信也楚汉春秋作信都古文信申通用刘攽云韩申都即韩申徒也张良传云以韩司徒下韩数城史记作申徒申徒者司徒之声转也申都者又申徒之声转也国名纪云申徒申屠信都胜屠胜都本出一姓良下韩时乃韩王成非韩王信师古注误
　　曹参字敬伯见张华博物志
　　蜀郡太守文翁名党字仲翁见李石续博物志汉书师古等注不载宋祁撰文翁祠堂碑秪云文公名翁不知李石何考
　　伏生名胜字子贱毛苌字子芝汉书俱不载字
　　汉初有审食其郦食其赵食其三人以六国时卫有司马食其并慕其为人故以为名
　　萧何孙系周苛孙平系一作傒一作嘉平一作应武帝纪亳人薄诱忌薄姓也一云薄字衍姓谬名忌诱字误
　　邹阳传庄忌夫子索隠云姓庄名忌字夫子
　　汉书项羽烹韩生法言作蔡生
　　封禅书申公武帝纪作申功
　　汉武帝纪东郭咸阳防水发根东郭防水复姓咸阳发根名南越尉佗传安国少季安国复姓少季名儒林传阙门庆忌公户满意阙门公户复姓庆忌满意名户一作扈
　　史记梁王世家有轩丘豹类犴反轩丘类犴复姓豹反名反一作友汉书作犴反无类字
　　卫青传煇渠侯鹰庇河綦侯禽棃常乐侯铜离煇渠一作顺渠鹰庇一作雍庇又作篇訾禽棃一作鸟棃铜离一作稠离一作调离
　　焦赣字延寿汉书京房传云焦延寿字赣误也焦一作谯杨士勋云京房本姓李
　　董仲舒弟子吕步舒一作吕步荼古文舒荼同音如夏后舒公子舒或作荼诗云荆舒史记年表作荆荼
　　酷吏传麻戊一作麻成
　　儒林传申培公辕固生髙堂生胡母生欧阳生培一作陪辕一作袁髙堂生字伯胡母生字子都欧阳生字伯和曰公曰生皆其称号
　　儒林传士孙张仲方从五鹿充宗受易师古注云士孙复姓名张字仲方又丁姓子孙从荣广受谷梁春秋师古注云姓丁名姓字子孙又闻人通汉子方从后仓受礼如淳注云姓闻人名通汉字子方
　　儒林传毛莫如少路师古注云姓毛名莫如字子方风俗通毛作屯以为混屯之后又申章昌曼君李奇注云姓申章名昌字曼君风俗通申作由以为由余之后
　　儒林传赵子传蔡谊授同郡食我子公按风俗通食我韩公子也见战国防食音嗣食我子公为博士一作食子公无我字
　　顔安乐传防广授琅瑘筦路师古注云筦即管字路为御史中丞按风俗通姓氏篇有管莞二姓注云莞苏楚大夫见吕氏春秋汉有莞路为御史中丞又有管姓管仲见论语汉有管虢为西河太守是莞路之莞从艸管仲之管从竹二字不同宋祁笔记云艸下完音丸又音官按集韵莞草名也管筦乐器也然管叔之管本上声而周礼管人之管从竹亦读如平声莞音是莞莞字异而音亦有同者莞即菅字而姓苑菅音奸是莞菅字同而音亦有异者
　　汉书刘向初名更生江充初名齐谷永初名并崔寔字子真初名台字元始仇览一名香刘陶一名伟荀爽一名谞桓晔一名岩东观记岩作俨服防初名重又名祗刘珍一名寳字秋孙一作秘孙严光一名遵华佗一名旉韩康字伯休一云名恬休一云字恬休耿国字叔虑一作叔宪范冉一作范丹童恢一作僮种荀彧汉纪作荀郁宋果字仲乙许荆字少张谢承书乙作文少作子向长字子平后世多称向平髙士传又作尚平王烈字彦方魏志作彦考应劭字仲逺见汉书及应氏谱而谢承书及文士传作仲援汉官仪又作仲瑗
　　汉书杨由字哀侯哀当作衷
　　楚元王世家髙祖巨嫂汉书作丘嫂应劭云丘姓也孟康云丘空也伯兄先亾空有嫂也一云丘即巨也大也谓长嫂也　释常谈云长兄谓之元昆易云元者善之长也论语注云昆兄也非伯兄不得呼元昆余尝谓巨嫂可对元昆
　　淮阴舍人告韩信反史记表云栾説汉书表云乐説而楚汉春秋以为谢公
　　史记项羽本纪黥布蒲将军服防云英布起于蒲因称蒲将军韦昭云蒲姓也英布蒲将军是二人
　　淮南厉王传大夫但张晏云大夫姓但名
　　汉书陈平传绛灌等谗平师古注云绛绛侯周勃灌灌婴也而楚汉春秋以绛灌樊哙周勃灌婴四人并称是髙祖臣别有姓绛名灌者
　　淮南夫蓼太子师古以夫蓼为太子外家之姓犹言栗太子史皇孙之类文颖以夫蓼为太子食邑非
　　淮南王安养士数千髙材者八人号曰八公苏非李尚左呉田由雷被伍被毛被晋昌也非一作飞尚一作向由一作申左呉雷被伍被三人见史记汉书又髙氏子畧谓八公中有大山小山诸人窃谓大山小山非姓名或即晋昌辈称号又王逸楚辞序曰八公著作篇章或称小山或称大山其义犹诗有小雅大雅又汉书伍被传有赵贤朱骄或云即八公之数然神仙传又谓雷被伍被诬告淮南王安反天子使宗正持节治之王与八公仙去又云携左呉王春傅生等五人至洲遣还君然则雷被伍被左呉皆非八公之数俗传刘安为厠神按仙传云安以鸡犬升天天帝罚之使守天厠俗语本此
　　卫青传平阳侯曹寿师古以为曹参之后功臣侯表不载
　　灌夫传颖阴侯灌婴时颖阴侯乃灌婴之子名何误书婴
　　吕侯所幸大谒者张卿或作张泽或作张释卿字也或泽或释其名史记荆燕世家作张子卿
　　刘向传张子侨或作子蟜又作子乔
　　史记项羽本纪沛公与纪信走郦山汉书作纪通张晏云通纪信子晋灼云信被焚死不见有子司马贞云通纪成子按功臣表襄平侯纪通父成则通非信子张説谬通子名相夫一名嘉
　　史记孝文本纪中大夫令勉师古云令姓勉名孝昭本纪齐王庐错传谒者邓公周仁传御史大夫张叔欧汉书勉作免庐作闾邓公作邓先欧作殴
　　汉书丙吉传守丞谁如孟康注云姓谁名如文颖注云谁如人名也一作谯如言姓非
　　汉书杜延年传史乐成霍光传作使乐成功臣表又作便乐成王莽传徐乡侯刘快王子侯表作刘炔赵充国传犹非犹姓非名宣帝纪作酋非
　　匡衡善説诗时人语曰无説诗匡鼎来三辅黄图云鼎衡小名也汉书衡字稚圭
　　史记匈奴传郎中系雩浅汉书雩作虖索隠云系音计隽不疑传有男子诈称卫太子者本夏阳人姓成名方遂一云姓张名延年
　　王吉传谷口郑子真三辅决录云子真名朴或作朴韩王信传有柴将军邓展以为柴奇应劭以为柴武晋灼又以为柴武之子此阙名可疑者汉书注解有臣瓉刘孝标以为于瓉郦道元以为薛瓉顔师古又以为傅瓉此阙姓可疑者
　　汉书杨王孙臝葬西京杂记云杨贵字王孙三辅黄圗云史称杨王孙不称杨贵妃或以字行耳
　　汉书壶关三老荀悦汉纪云令狐茂
　　古有杜康善造酒魏武短歌行注云康字仲宁
　　秦本纪有芊八子唐八子汉广陵王传有八子郭昭君唐郭俱姓八子妾媵之号八子秦昭王之母亡尔切唐八子秦孝文王之母郭八子汉广陵厉王所幸善歌舞妾也　荆轲传有徐夫人汉郊祀志武帝时有丁夫人徐丁俱姓夫人名皆男子也徐夫人赵人燕太子丹尝求其首徐或作陈见史记徐广注丁夫人越人阳都侯丁复之孙以方术诅匈奴者乐府房中曲注云汉髙帝时唐山夫人所作唐山
　　姓或云邑名汉初不闻有此人或云秦宫女史知文者髙帝采其乐歌也
　　吕后四年封女弟为临光侯一作须樊哙妇　又宣帝母王夫人名翁须亦取易归妹以须之义
　　汉书皇太后女弟司马君力苏林云女弟字君力为司马妇
　　汉书严延年女名罗敷一作罗紨又六国时有邯郸秦氏女名罗敷嫁为千乗王仁妻作陌上桑词见崔豹古今注
　　史记封禅书武帝王夫人汉书王作李
　　宣帝纪有淳于衍成帝纪有陈持弓广川王传有王昭平王地余阳成昭信王成初陶望卿陶都崔脩成荣爱衡山王传有徐来广陵王传有董訾胡生赵左君卫青传有卫君孺卫子夫丙吉传有胡组郭征卿皆女人也淳于阳成复姓余皆单姓衍初都爱来訾生组单名余皆复名
　　荀子闾娵子奢韦昭云闾娵梁王魏瞿之美女一作明娵楚辞七谏又以闾娵为丑恶子奢郑之美人国风孟子作子都
　　妇人以字称者汉有少君阿少穆姜媛姜之类晋有宪英惠风络秀道韫之类有名有字者如汉之曹世叔妻班彪女名昭一名姬字惠班阴瑜妻荀爽女名采字女荀董祀妻蔡邕女名琰字文姬晋之景怀夏侯皇后名徽字媛容武元杨皇后名艳字瑗芝武悼杨皇后名芷字季兰窦滔妻苏氏名蕙字若兰刘聪妻刘氏名娥字丽华有以一言为字者如汉之袁隗妻马融女字伦厐淯妻赵氏字娥晋之王浑妻钟氏字琰杜有道妻严氏字宪皮京妻龙氏字怜
　　皇后有諡起于东汉皆一字諡耳取帝諡冠其上以别之唐宋以后则否又按礼祖有功宗有德创业之君称祖继世有德者称宗如夏少康商太戊武丁是已东汉以后世主槩以宗称不复论德非古也
　　汉有卓文君晋明穆庾皇后亦名文君汉有王昭君北齐武明娄皇后亦名昭君舜妃名娥皇南唐后主昭惠后周氏亦名娥皇
