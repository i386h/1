<!-- { "loadSidebar": true } -->
　　栋梁折晋卫玠卒谢琨哭之恸曰栋梁折不觉哀往哭其尸王方翼其友赵持满诛死尸诸道亲戚莫敢视方翼曰栾布哭彭越义也周文王掩骼仁也絶友义蔽主仁何以事君遂往哭其尸具礼収塟
　　宴饮设虚位李勉常引李廵张叅在幕府后二人卒至宴饮仍设虚位沃馈之【出唐史】
　　琴笔两絶乐天祭微之始以诗交终以诗诀琴笔两絶
　　塟
　　连山相冢书曰青乌子称山三重相连名连伞山塟之二千石
　　金银鳬鹤秦始皇塟骊山起坟髙五十丈下周三泉周回七百歩以明月珠为日月人鱼膏为灯烛水银为大海金银为鳬鹤【出三辅故事】
　　玉匣蛟龙汉帝及侯王送葬者皆珠襦玉匣形如铠甲连以金缕匣上皆缕以蛟龙鸾鳯麟之象时谓蛟龙玉匣【出西京杂记】
　　防山鲁襄公二十年而孔子生生而叔梁纥死葬于防山在鲁东由是孔子疑其父墓处【出史记】
　　栾水昔王季厯塟于涡水之尾栾水齧其墓见棺之前和文王曰譆先君必欲一见羣臣百姓也天故使明水见之于是出而为之张朝百姓皆见之【出吕氏春秋】
　　北邙空椁安定真善筭术成帝时真尝自筭其年七十三至期果死又曰北邙青陇上孤槚之西四丈所凿之七尺吾塟地也真死依言往掘得古时空椁即以塟焉【出西京杂记】
　　朱器梁商薨赐东园轜车朱夀器银镂黄玉匣【谢承东观汉记】画棺和帝追封证皇太后父梁松为褒亲愍侯改殡赐东园画棺玉匣衣衾【出后汉书】
　　祭文
　　祭桞子厚文维年月日韩愈谨以清酌庶羞之奠祭于亡友桞子厚之灵嗟嗟子厚而至然邪自古莫不然我又何嗟人之生世如梦一觉其间利害竟亦何校当其梦时有乐有悲及其既觉岂足追惟凡物之生不愿为材羲罇青黄乃木之灾子之中弃天脱羁玉佩琼琚大放厥辞富贵无能磨灭谁纪子之自着表表愈伟不善为斵血指汗顔巧匠旁观缩手袖间子之文章而不用世乃令吾徒掌帝之制子之视人自以无前一斤不复羣飞刺天嗟嗟子厚今也则亡临絶之音一何琅琅徧告诸友以寄厥子不鄙谓余亦托以死凡今之交观势厚薄余岂可保能承子托非我知子子实命我犹有鬼神宁敢遗堕念子永归无复来期设祭棺前矢心以辞呜呼哀哉尚飨【出韩文公】
　　祭韩忠献公文惟公仁义忠厚得之自然所施所履命世之贤冠登甲科声名四聫辉丹府表襮英躔徊翔諌署风节孤骞权升法从壮观近班贼昊叛命西领中权经画应御勤劳累年戎丑来庭延登枢府道徳之俊同时入辅窒奸塞邪刬弊除蠧谤言隂摇分符以去中山大卤太行东西连开戎府弹压羗夷天声万里雷动神驰帝思勲旧召还庙堂帷幄论道海防乐康仁庙晩年少阳虚位天下大本未有所繋公常深念图建冢嗣引古尽言山岳其意忘身忘家无所顾避圣心感悟遂定大计合天符人英庙主器夷夏欢呼声震天地千艰万险公若平易六龙飞天帖无一事俄膺顾命今上嗣政永厚复上力辞大柄得殿本邦均休遂性未离阙庭西陲微扰天子诏公改帅咸镐义不辞难受命戒道事宁求还复守乡闾至始阅月又迁魏都时议者建青苖之令出钱取息始恵终病抗疏论列辞严义正天子动容贤路交庆四见炎凉复临安阳灿灿锦衣煌煌綉裳愿上印绶十拜封章宸眷深厚未颁俞音遽叹逝川莫伸素志呜呼哀防自公之薨城邑田里老壮童防咨嗟涕泗非徳感人孰能如是位居将相殆将二纪万钟之禄随得随施姻亲侨客赖公以济葢棺之曰所余无防清白之风照曜来世某之椎愚少有比伦乆参賔从纳顾特异朝教暮诲意均子弟粗有成立皆公之赐抚膺长号肝鬲将毁奠以叙哀痛无穷已英灵不昧敢冀歆此【出司马温公】
　　祭司马公文左仆射赠太师温公之灵呜呼百世一人千载一时惟时与人鲜偶常竒公事仁宗百未一施独发大议惟天我知厚陵之初先事而窥帝欲得民一尊无私母子之间莫如孝慈人所难言我则易之神宗知公敬如蓍専谈仁义辅以书诗枉尺直寻愿公少卑公曰天子舜禹之姿我若言利非天谁欺退居于洛四海是仪化及豚鱼名闻乳儿二圣见公曰子得师付以衡石惟公所为公亦何为视民所宜有莠则锄有疾则医问疾所生师老兵疲和戎上策决用无疑此计一定太平可基譬如农夫既辟既菑投种未粒引获而炊賔客满门公以疾辞不见十日入哭其帷天为雨泣路人垂洟画像于家饮食必祠矧我众僚左右畴咨共载一舟丧其楫维终天之诀宁复来思歌此奠章以侑一巵【出东坡】
　　祭欧阳文忠公文夫事有人力之可致犹不可期况乎天理之防漠又安可得而推惟公生有闻于当时死有于后世苟能如此足矣而亦又何悲如公器质之深厚智识之髙逺而辅学术之精防故形于文章见于议论豪徤俊伟恠巧瑰琦其积于中者浩如江河之停蓄其发于外者烂如日星之光辉其清音幽韵凄如飘风急雨之骤至其雄辞宏辨快如轻车骏马之奔驰世之学者无问乎识与不识而读其文则其人可知呜呼自公仕宦四十年上下往返感世路之﨑岖虽迍邅困踬窜斥流离而终不可掩者以其公议之是非既压复起遂显于世果敢之气刚正之节至晩而不衰方仁宗皇帝临朝之末年顾念后事谓如公者可寄以社稷之安危及夫发谋决策从容指顾立定大计谓千载而一时功名成就不居而去其出处进退又庶乎英魂灵气不随异物腐散而长在乎箕山之侧与颍水之湄然天下之无贤不肖且犹为涕泣而歔欷而况朝士大夫平昔游从又予心之所向慕而瞻依呜呼盛衰兴废之理自古如此而临风想望不能忘情者念公之不可复见而其谁与归【出王介甫】
　　祭范蜀公文仁宗在位四十二年畦而种之有徳皆贤既厯三世悉为名臣今如晨星存者防人孰如我公硕大光明导日而升灿焉长庚死生契濶公独夀考天实耆之以殿诸老二圣嗣位仁义是施公昔所言畧行无遗维乐未和公寝不宁乐成而薨公往则瞑凡百君子愿公无极胡不万年以重王国责难之忠爱莫助之嗟我后来谁复似之吾先君子秉徳不耀与公弟兄一日之少穷达不齐欢则无间先友尽矣我已白髪闻公之丧方食哽噎堂堂我公岂其云亡望公凛然犹举我觞【出蘓东坡】
　　祭史丞相母夫人文惟灵懿范蔼乎闾里庆纪缉乎闺门早占梦燕之祥是产攀龙之杰践公槐而拥帅钺防服娱亲辞帝畿而还家园板舆佚老葢一时之罕并实五福之兼全嗟弗吊于上穹叹莫留于长谢某仰高自昔守职于兹顾靡逮于升堂敢薄陈于奠斚【出熊子复】祭周国太夫人文某辱前丞相之深知荷太夫人之懿徳趋走门下累纪于兹毎升堂拜伏或违离存外抚存问遗一均甥侄何期一旦永不侍前薄酹荐诚悲号摧絶呜呼尚享【出司马公】
　　祭吕望之母郡太文呜呼贤矣夫人善持门闾皓若玉雪一其终初允孝维妇允仁维姑实生才子我所叹誉秉义率性困而不渝夫人之教着不可诬归殡窀穸无悔无愉维子之故具此爼壶呜呼尚享【出王介甫】
　　挽词
　　嘉祜天子挽词去序三朝圣行崩万国天忧勤无旷古治洽最长年仁育齐髙厚哀思罄幅员欲知千载美道徳冠遗编【出王安石】
　　元丰天子挽词决事神明速任人金石坚天机先兆朕圣度蕴渊泉仁义生知性恩威独化权乾坤无毁息长与大名
　　鼇禁叨承诏金华侍执经微生轻草芥圣泽濶沧溟鹿性安林野葵心注阙庭尧云不可望白首涕飘零【出司马光】将圣由天纵成能与鬼谋聪明初四达隽乂尽旁求一变前无古三登嵗有秋讴歌归子啓钦念禹功修城阙宫车转山林随路归苍梧云未逺姑射露先晞玉暗蛟龙蛰金寒鴈鹜飞老臣它日泪湖海想遗衣【出王安石】绍兴天子挽词社稷兴中否干戈静四溟生年同艺祖庆夀似慈宁人忆庚庚兆天倾九九龄向来懐夏禹今祔越山青
　　太极乾元父清都大帝宫宴酣忘御骏仙去任遗弓音遏尧仁逺旻号舜孝隆孤臣防阁旧涙血洒春风【出周丞相】韩忠献公挽词心期自与众人殊骨相知非浅丈夫独拥斗杓环帝座亲扶日毂上天衢锄耰万里山无盗衮绣三朝国有儒爽气忽随秋露尽谩凭陈迹在趺两朝身与国安危典策衰荣此一时木稼曽闻达官怕山頽果见哲人萎英威爽气归图畵茂徳元勲在鼎彛幕府少年今白髪伤心无路送灵輀【出王介甫】
　　司马文正公挽词元祜开皇极功归独老成惟深万物表不令四时行日者倾三接天乎奠两楹堂堂宁复有埋玉动佳城
　　韩献肃公挽词郁郁髙阳里生才世不孤八龙归月旦三凤继天衢梁壊吾安仰人亡道固臞空令湖海士愁絶奠生刍【出黄鲁直】
　　贾魏公挽词功名烜赫在三朝经术从容辅汉条儒术早纡丞相绂戎冠再挿侍中貂开仓六塔流民复出甲甘陵叛党销甲第秖今空画像当时于此识风标【出王介甫】宪肃皇后挽词二妃端协帝三后共兴周决防天同力収功语不流权宜从杀礼末命尚深忧郁郁佳城闭终天配夀丘
　　钦慈皇后挽词二祧从孝祀五典载虞嫔显号追先志隂功见后人承顔亲不待罔极痛知亲未有如椽笔光容可得陈【并出陈无已】
　　太皇太后挽词国赖姜任盛门归马邓髙闗雎求窈窕卷耳念勤劳圣淑才难拟休明运继遭冈原今献卜维扆正攀号【出王介甫】

　　锦绣万花谷后集卷二十二
　　钦定四库全书
　　锦绣万花谷后集卷二十三
　　宫殿
　　太平宫坡诗注万申之曰翊圣保徳真君云太宗皇帝遣起居舍人王从就终南山下筑宫真君忽降言曰此地乃建上帝宫阙之地不可易也于是乃定凡三年宫成题曰上清太平宫东坡曽于终南太平宫溪堂读书见本集
　　桂宫桂宫汉武帝造周回十余里汉书曰桂宫有紫房复道通未央宫闗辅记云桂宫在未央北中有明光殿上山复道从宫中西上城西至建章宫神明防蓬莱山兰池兰池宫始皇为微行咸阳与武士四人俱夜逢盗兰池【谓县有兰池宫出三辅黄图】
　　离宫三百秦起咸阳而西至雍离宫三百钟鼓帷帐不移而具为宫室之丽以至于此【出巵言】
　　宜春本秦之离宫在长安城东南杜县东近下杜一曰长安有宜春宫汉宫阙名
　　甘泉宫黄帝治明庭【明庭甘泉也出前郊祀志】文帝幸甘泉师古曰甘泉在云阳本秦林光宫【出前本纪】武帝元鼎五年十一月辛巳冬至立泰畤于甘泉天子亲郊见朝日夕月【出本纪】元封二年诏甘泉房中生芝九茎连叶作芝房之歌又武帝定郊祀之礼祠太乙于甘泉就阳位也【并出前礼乐志】未央宫未央宫周回二十八里前殿东西五十丈深十五丈髙三十五丈三武帝以木兰为棼撩文杏为梁柱金铺玉戸华榱璧珰雕楹玉磶重轩镂槛青丹墀左墄右平黄金为璧带间以和氏珍玉风至其声玲珑然也【出三辅黄图】
　　长乐宫本秦之兴乐宫也汉髙皇帝始居栎阳七年长乐宫成徙居长安　秦造从修之周回二十里前殿东西四十九丈七尺两杼中三十五丈深十二丈【并出黄图】宣帝本始四年诏神雀五采以万数集长乐宫【出本纪】歩髙望逺京兆有步髙宫长安有望逺宫【出三辅黄图】四寳武帝为七寳牀杂寳案前寳屏风列寳帐设于桂宫时人谓之四寳宫【出西京杂记】
　　五柞武帝后元二年幸厔五柞宫【有五柞树因以名宫出汉书】长生殿白乐天长恨歌七月七日长生殿夜半无人私语时【出贵妃别】
