<!-- { "loadSidebar": true } -->
　　御龙氏陶唐氏之后受封于刘裔孙刘累事夏后孔后在夏为御龙氏在商为豕韦氏在周为唐杜氏杜伯子隰叔奔晋为士氏孙士防适秦后归晋其处者为刘氏又周大夫食采于刘亦为刘氏康公献公其后也士防之后周末家于魏又徙丰沛至丰公生煓字执嘉生汉髙祖【姓纂】
　　号奉春君刘敬齐人也脱挽辂见髙帝劝帝都闗中乃赐刘姓氏拜为郎中号奉春君往匈奴结和亲约【史记】鸿寳苑袐书刘向字子政本名更生年十二以父徳任为辇郎以行脩饬擢为諌大夫通逹能属文辞献淮南枕中鸿寳苑秘书受谷梁春秋讲论五经于石渠萧望之荐其宗室忠直明经有行擢为散骑宗正数奏封事着洪范论发明大着天人之应
　　领校袐书刘歆字子骏与父向领校秘书讲六艺记诸子诗赋数术方技无所不究复领五经卒父前业父子俱好古博见强志
　　着崇逊论刘实博通古今行无瑕玷累歴吏部郎以世多进趋着崇逊论以矫之后防拜司空迁太保太傅朝野所式刘毅字仲雄太守杜恕请为功曹沙汰郡吏百余人语曰但闻刘功曹不闻杜府君迁尚书左仆射言议切直无所曲挠为朝野之所式瞻以峭直故不至公辅赠仪同三司子暾
　　三台清肃刘暾正直有父风为左丞正色立朝三台清肃
　　枕戈待旦刘琨字越石加大将军都督并幽冀三州少与祖逖为友闻逖被用曰吾枕戈待旦志枭逆虏常恐祖生先吾着鞭在晋阳为胡骑所围乃乘月登楼清啸中夜奏胡笳贼弃围而走
　　泽中堇生刘殷曽祖母王氏盛冬思堇殷恸哭泽中有堇生焉又梦西篱下有粟掘得十五钟铭曰七年粟百石以赐孝子刘殷
　　北府兵刘牢之字道坚沈毅多计画谢以为叅军攻苻坚百战百胜号为北府兵【并晋史】
　　目览讼手答书刘穆之字道和武帝北伐转穆之左仆射领监军穆之内总朝政外供军旅决防如流事无壅滞賔客辐辏求诉百端内外谘禀盈阶满室目览词讼手答牋书耳行聴受口并酬应不相叅渉悉皆赡举【南史】领国史三十年刘子名知防行年十二授左氏逾年遂通览羣史与兄知柔俱以善文词知名擢进士第领国史三十年官虽徙职常如旧后帝诏河南就家写史通读之称善【唐史】
　　诗有神物护持刘禹锡字梦得擢进士第登博学宏词科王叔文每称有宰相器叔文引与议禁中所言必从宪宗立斥朗州司马作竹枝辞十余篇武陵夷俚悉歌之召还又作都观防花君子诗语讥忿当路者不喜作诗晩节尤精居易尝推言其诗在处应有神物防持作冰柱雪车诗刘义亦一节士不能俛仰贵人常穿屐破衣闻韩愈接天下士歩归之作冰柱雪车二诗出卢仝孟郊右
　　过古晁董刘蕡明春秋能言古兴亡事浩然有救世意擢进士第后举贤良方正能直言极諌对防是时第防官见蕡对嗟伏以为过古晁董而畏中官不敢取士人读其词至感慨流涕【并唐史】
　　风骨秀异刘温叟世为名家父岳后唐太常卿温叟十嵗善属文工楷岳常语家人曰吾儿风骨秀异所不知者夀耳今世难未息得与老夫偕为温洛之叟足矣故名之曰温叟
　　一挥九制刘敞举进士甲科召试集贤院判尚书考功博闻彊记治平中判太常寺英宗曰如刘敞者岂易得哉出知汝州敞为文敏赡在西掖时一日追封皇子公十九人敞将下直为之立马却坐一挥九制文辞典雅各得其体
　　彊记博闻刘恕字道原涣之子少頴悟俊拔读书过目即能成诵年四嵗坐客有言孔子无兄弟者恕在旁即应声曰以其兄之子妻之一坐惊异年十八试经义说书皆第一释褐为钜鹿簿迁和州令恕为人彊记博闻于书无所不览有史学司马光脩资治通鉴奏请同编脩恕于魏晋以后事尤能详考证前史差谬光悉委而取决焉
　　死节不为敌用刘韐字仲淹建之崇安人中进士第金人来攻拜韐河北路制置使未行拜河北河东宣抚副使敌渡河除提举京城四壁守御使敌骑薄城公言宜有以纾目前而为后图者宰相谓公沮国摇民城陷宰相绐以割地遣公往敌以韩正馆之于城南夀圣院正言国相尼堪知公名欲用公公曰偷生以事二姓死不为也高宗即位诏曰刘韐死节不为敌用赠特进资政殿大学士諡忠显
　　一纸书刘有干畧政事之才为荆州刺史每有兴废手书守相丁宁欵密人争赴咸曰得刘公一纸贤于十部从事【晋史】

　　锦绣万花谷续集卷二十五
　　钦定四库全书
　　锦绣万花谷续集卷二十六
　　类姓
　　周
　　真将军周亚夫勃之子封条侯为将军军细栁文帝劳军至细栁曰此真将军也缓急真可任【前汉史】
　　期期不奉诏周昌从兄曰周苛苛为御史大夫昌为中尉后为御史大夫封汾隂侯高帝欲易太子昌諌口吃曰陛下欲易太子臣期期不奉诏
　　五经纵横周举姿貎短陋而博学洽闻为儒者所宗京师语曰五经纵横周宣光举茂才为平丘令上书言得失辞甚切正拜尚书名重朝廷左右惮之迁諌议大夫又迁侍中与八使巡行天下号曰八骏【后汉史举字宣光】卖菜佣周防拜洛阳令下车先问大姓主名吏数闾里豪强以对防厉声怒曰本问贵戚軰岂能知此卖菜佣乎贵戚局蹐京师肃清后为御史中丞【酷吏传】
　　妻犯斋周泽拜太常清洁循行尽敬宗庙尝卧疾斋宫妻问之泽大怒以妻干犯斋禁收送诏狱谢罪时人语曰生世不谐作太常妻一嵗三百六十日三百五十九日斋一日不斋醉如泥
　　万人之英周瑜字公瑾年二十四呉中皆呼为周郎败魏师八十万于赤壁性度恢廓程普曰与公瑾交若饮醇醪不觉自醉文武筹略万人之英少精意音乐谣曰曲有误周郎顾　建独防之明出众人之表【呉志】
　　三日仆射周顗字伯仁少有重名神彩秀彻贲嵩见之叹曰汝颍固多可士拜袐书郎累迁尚书吏部郎后转尚书左仆射顗初以雅望获海内盛名后颇以酒失为仆射畧无醒日号为三日仆射王导尝指其腹答曰此中空洞无物然足容卿軰数百人杀诸贼奴取金印如斗大后为王敦所害王导曰吾虽不杀伯仁伯仁由我而死幽防之中负此良友【晋史】
　　望尘知敌数周徳威为人勇而多智能望尘以知敌数其状貎雄伟笑不改容人见之凛如也后破夹城拜振武节度使【五代史】
　　献汴都赋周邦彦字羙成性落魄不羁渉猎经史元丰中献汴京赋神宗异之自诸生命为太学正绍圣中除袐书省正字后为校书郎迁卫尉卿出知隆徳府召为袐书监擢徽猷阁待制提举大晟府未防知真定改顺昌府提举洞霄宫邦彦能文章世特其词调
　　丘
　　终身祭酒不恨丘灵鞠少好学善属文楮顔回曰此郡才士惟有丘灵鞠仕梁领东观祭酒曰人居官愿数迁使我终身为祭酒不恨也在宋时文名甚盛【南史】
　　寛厚著名丘和歴资梁蒲三州刺史以寛厚著名善抚吏士得其心
　　斵石为人马丘行恭有力善骑射聚兵保郿城人多依之盗不敢窥境累从战功多劳甚厚所守严烈僚吏畏之太宗常思其功初讨王世充流矢着太宗马行恭囘射之发无虚镞贼不敢前遂下拔箭以已马进太宗执长刀大呼斩数人突阵而还贞观中诏斵石为人马象拔箭状立昭陵前以旌武功【并唐史】
　　邹
　　长曵王门邹阳齐人狱中上梁孝王书王使人出之卒为上客太史公曰邹阳辞虽不逊然其比物连类有足悲者亦可谓抗直不挠矣文辩著名长裾曵王门狱中书云明月之珠夜光之璧以暗投人于道莫不按劒相盻者无因至前也
　　盛夏降霜邹衍事燕恵王左右譛之被系于狱仰天而哭盛夏天为降霜【并史记】
　　草表还亲侧邹浩举进士召对除右正言后迁司諌改起居舍人歴吏部兵部侍郎以寳文阁待制知江宁府改杭越二州大观元年复直龙图阁自草表还亲侧凡六年而卒
　　擢进士第一邹应龙字景初邵武防宁人绍熈丙辰擢进士第一人
　　楼
　　五侯上客楼护结士大夫无所不倾为人短小精辩议论常依名节聴之者皆竦与谷永俱为五侯上客长安号曰谷子云笔扎楼君卿唇舌后举方正为谏大夫使郡国奏事称意【前汉史】
　　操节清白楼望习严氏春秋操节清白有称乡闾教授不倦世称儒宗永平初为侍中入讲省内【后汉儒林】
　　游
　　刺史有恵政游雅字伯度太武时知名徴拜中书博士出为雍州刺史在任廉白甚有恵政
　　立像设祠游酢字定夫建州建阳人初受业于程颢颢知扶沟县以道学为己任酢为掌其事由是问学益进又事程頥頥器之举进士为萧山尉除博士佥判泉州召为监察御史寻知河州又知濮阳军歴舒濠二州寓居歴阳卒陈正同知建宁因立像设祠于学而属晦庵朱公记其事曰先生逺矣学者登是堂而拜其像于是记也考其师友之渊源退访其书而读之于以求先生之所以学者果恶乎在幸而心自得之则亦无以异乎亲而炙之矣
　　牛
　　对防第一牛僧孺隋仆射竒章沿之裔幼孤下杜樊乡有赐田数顷依以为生工属文第进士元和初以贤良方正对防第一条指失政其言骾讦不避宰相宰相怒故杨于陵郑敬韦贯之李益等坐考非其宜皆谪去
　　侯
　　刻石纪功侯君集以材雄称破吐谷浑进吏部尚书君集本以行伍奋不知学后贵益自喜好书及典选分明课最有誉于时髙昌不臣拜交河道行军大总管出讨因拔其城俘男女七千进围都城乃降髙昌平君集刻石纪功还
　　穿圹作冡侯知道居亲丧穿圹作冡皆身执其劳李华作赞表其行【并唐史】
　　牟
　　以尚书教授牟融以尚书教授门徒数百人以茂才为丰令县无狱讼为州郡最为司多举正百僚敬惮之后为司徒举动方重甚得大臣节【后汉史】
　　任
　　对魏文侯魏文侯问士大夫曰寡人何如君也羣臣皆曰君仁君也翟璜曰君非仁君文侯怒而逐璜至任座曰君仁君也曰子何以言之对曰臣闻其君仁者其臣直翟璜之言直是以知君仁君也文侯曰善复召璜入拜为上卿【新序】
　　元指南任昉拜太学博士王俭见其文必三复殷勤以为当时无軰仕梁官至袐书监为新安太守不事邉幅为政清省好奨进士友得其延誉者多见升擢时人慕之号曰任君及卒殷芸曰哲人云亡仪表长谢元何寄指南何托【南史】
　　司文侍郎任孝恭读书一遍讽诵畧无所遗掌公家笔翰为司文侍郎【文学传】
　　愿为一介使任瓌早孤伯忠抚爱甚每曰吾子虽多庸保耳所以寄门户者瓌也义师起瓌至龙门请见髙祖曰公将家子智筭练达论吾此举济事乎瓌曰愿为一介使入闗先布威灵以收佐辅高祖曰是吾心也以瓌为招慰大使髙祖谓演夀曰阃外事与任瓌筹之以功封管国公【唐史】
　　仁者之勇任圜为人明敏善谈辩李嗣昭节度昭义辟圜观察支使梁兵围潞州嗣昭危甚问圜去就之计圜劝嗣昭坚守以待不可有二心已而荘宗攻破梁闻圜为嗣昭画守计甚嘉之由是益知名嗣昭从荘宗战胡栁击败梁兵圜颇有功荘宗劳之曰儒士亦破体邪仁者之勇何其壮也【五代史】
　　郡人作庵任伋字师中庆厯六年贾黯榜登第东坡谓之小任尝为齐安令其民爱之因买田以居通判黄州郡人徳之为作师中庵任公亭苏辙作师中庵记
　　隂
　　辅道东宫隂识光烈皇后之母兄其先出管仲七世孙脩自齐适楚为隂大夫因而氏焉光武时迁侍中后守执金吾辅导东宫常留镇守京师帝敬重之常指识以勑戒贵戚激厉左右
