<!-- { "loadSidebar": true } -->
　　八月一日五明囊邓绍以八月一日入华山见一童子执五防囊盛柏叶上露绍问之答曰赤松先生取以明眼又梁简文帝云妇人八月旦多锦翠为眼明囊凌晨取露拭目【续齐谐记】又述仙记云八月一日作五明囊盛百草露以洗眼【鸡跖集】
　　天炙楚俗以八月一日以朱墨防小儿额为天炙以压疾病【荆楚嵗时记】
　　膢祭扬子曰不膢腊也欤【八月旦也今河东奉以为祭祀法言】
　　八月五日千秋节唐明皇八月五日生张説奉诏置千秋节顾况有八月五日歌云八月五日天气新昭成太后生圣人
　　承露囊隋唐旧事千秋节戚里王公进镜绶帯士庶结承露丝囊以相遗问
　　十月五日赤凤来曲汉官故事十月五日上灵女庙吹埙击皷连臂踏歌歌赤凤来曲【赵飞燕外】
　　十二月十六日星回南诏以十二月十六日为星回节是日登避风台而清平官赋诗畧曰自我居震旦翊卫赖稷契盖南诏词臣曰清平官天子曰震旦【玉溪编事】清明绣羽防花朝来新火起新烟湖色春光净客船绣羽衔花他自得红顔骑竹我无縁【绣羽眼前所见文禽衔花也杜甫清明诗】










　　锦绣万花谷前集卷四
　　钦定四库全书
　　锦绣万花谷前集卷五
　　地
　　棊局天圆如倚盖地方如碁局天周于外地如卵黄焉鸡子中黄天如鸡子地如鸡子中黄居于天内天大而地小表里有水四海之表浮于元气之上天地各乗元气载水而行【晋志】
　　坐大船地常动右转譬人在大舟中闭牖而坐舟行而人不觉【河图括地】
　　地轴春秋括地象云地有三千六百轴
　　禹歩四极诸子称地东西九十万里南北八十五万里日月所照三十五万里地乃过日月之表近为虚诞山海经称禹使大章歩东极至西垂二亿三万三千三百里又使竖亥歩南极至北垂二亿三万三千五百里【后郡国志注】
　　二亿三万余里八极之广东西南北相去各二亿三万余里自地至天半八极之数【晋书地理志】
　　山岳【附石】
　　岱宗泰山一名岱宗王者受命易姓报功告代于其上岱者代也【白虎通义】
　　衡山五峯芙蓉紫盖石廪天柱祝融
　　日观太山东南名曰日观鸡一鸣时见日出秦观者望见长安吴观者望见防稽周观者望嵩山见黄河如帯天门登泰山凡五十余盘东上七十里经小天门大天门仰视天门如宂中视天牕【并泰山记】
　　祝融衡山有祝融峯诗云一千重地尽皆见七十二峯中最髙【责琐】
　　昆仑山万一千里水经云昆仑山去嵩髙五万里其髙一万一千里又仙传拾遗云西王母居昆仑之圃阆风之苑有城三千里玉带十二左带瑶池右环翠水又十洲记昆仑山有三角一角正北名阆风岭一角正西名圃台一角正东名昆仑宫王母居焉
　　天台山四万八千丈李太白天姥吟云天姥连天向天横势支五岳掩赤城天台四万八千丈对此欲倒东南倾
　　黄山四千仞送人归黄山白鵞峯云黄山四千仞三十二连峯丹崖夹石柱菡萏金芙蓉【并白集】
　　九华山青阳县南有九子山髙数千丈有九峯如莲花按图徴名无所依据予乃削其旧号加以九华之目传之将来【李白集】
　　天目山三万六千丈天目山在湖州安吉县其髙三万六千丈势连钱塘【乐史寰宇记】
　　罗浮耀真天罗山浮山合体故称罗浮在鲁城博罗二县之境髙三千丈有七十石室七十长溪名耀真天记云山髙三千六百丈周回二百七十七里罗山也浮山乃蓬莱之别岛尧时洪水浮至依罗山而止故曰罗浮【文见东风诗注】
　　崆峒崆峒山有三其一在临洮一在安定一在汝州【出寰宇记】
　　五丁蜀王本纪云天为蜀王生五丁力士能徙山秦王献美女于蜀王蜀王遣五丁迎女见一大蛇出宂中五丁共引蛇山崩秦王女皆化为石
　　秦皇鞭石秦始皇作石桥欲过海观日出有神人能驱石下海石去不速神辄鞭之石皆流血又云始皇以术召石石自行至今皆东首【三齐畧记】
　　望吴阊门白马孔子与顔回俱上泰山孔子望吴阊门外有系白马引顔渊以指之若见吴阊门乎顔渊曰见之有若系练之状孔子抚其目而止之因与俱下顔渊髪白齿落遂以病死【论衡】
　　云根唐人多使云根为石以云触石而生白乐天天竺石诗云下担拂云根东坡亦有诗云东麓云根露芽角【诗注】
　　山骨退之聮句巧匠琢山骨刳中事煎烹【谓石鼎也】
　　溪中骨山谷诗车载溪中骨推排若差肩
　　湖嵌韩文潇碧逺输委湖嵌费携擎【潇碧谓竹也湖嵌谓石也】江珎碎月坡公寄石斛怪石诗云山骨裁方斛江珍拾浅滩清池上几案碎月落杯盘【江珍碎月言石也诗注】
　　海
　　归墟渤海之东不知防亿万里有大壑焉实为无底之谷名曰归墟八纮九野之水莫不注之【列子】
　　沃焦沃焦在碧海之东有石濶四万里厚四万里居百川之下尾故又名曰尾闾山海经尧时十日并出尧使羿射九日落为沃焦【又庄子防】
　　海赋添盐事南史王融作海赋文辞诡激以示顾恺之恺之曰此赋实超虚但恨不道盐耳即注曰漉沙构白熬波出素积雪中春飞霜暑路【本传】
　　海不扬波赋阮昌龄一笔成文其警句云收碣石之宿雾敛苍梧之夕云八月灵槎泛寒光而静去三山神湛清影以遥连【名贤诗话】
　　碧海东方朔十洲记东有碧海广狭与东海等水不咸苦正作碧色扶桑山在碧海中
　　青海杜诗青海无箭天山早挂弓
　　海市登州海中时有云气如宫室台观人物车马厯厯可见谓之海市欧公使河朔过髙唐县夜有鬼神自空中过人马之声可辨父老云二十年前昼过亦彷佛见人物谓之海市【笔谈】
　　海外杂国南州皆岸大海多洲岛飘风一日踔数千里漫不见踪迹其海外杂国若躭浮罗流求毛人夷亶之洲林邑扶南真腊于陀利之属东南际天地以万数或时候风潮朝贡蛮胡贾人舶交海中若岭南帅得其人则外国之货日至【韩文送郑序】
　　潮
　　日激水而潮生日傅于天天右旋入海而日随之水因其灼激而退退于彼必盈于此则潮之往来不足也日激水而潮生月离水而潮大地浮于水天在水外日入则晩潮激于左日出则早潮激于右【文粹】
　　天河海三水相合縻氏云天河从北极分为两条至于南极其一经南斗中过其一经东斗中过两河随天转入地下过而下水相得又与海水合三水相荡而天转之故激涌而成潮水【抱朴子】
　　钱镠以弓弩射潮头吴越王钱镠尝以弓弩射潮头与海神战自尔水不近城南东坡诗云江神河伯两醯鸡海若东来气吐霓安得夫差水犀手三千强弩射头低子胥乗素车为潮神吴子胥死戒其子投于江中吾当朝暮乗潮以观吴之败自是海门山潮头髙汹涌数百尺越钱塘渔浦方渐低小朝暮再来其声震怒雷奔电激闻百余里时有见子胥乗素车白马在潮头之中因立庙以祠之
　　夏潮大冬潮小潮者据朝来也言夕至也一月之中天再东再西故潮水再大再小又夏时日居南宿隂消阳盛而天髙一万五千里故夏潮大也冬时日居北宿隂盛阳消而天卑一万五千里故冬潮小也春日居东宿天髙一万五千里故春潮渐起也秋日居西宿天卑一万五千里故秋潮渐减也【抱朴子】
　　沓潮早潮下晩潮上两水相合谓之沓潮
　　陵山触岸又曰涛水者潮取物多者其力盛来逺者其势大今潮水从东地广道逺陵山触岸从直赴曲其势不泄故涌起成涛【并番禺记】
　　诗八月十八潮壮观天下无鲲鹏水击三水里组练长驱十万夫　海上涛头一线来楼前指顾雪成堆从今潮上君须认更看银山二十回【东坡】
　　川渎
　　水神无支祈唐永泰中李汤任楚州有渔人钓山下入水见大铁锁盘绕山足汤命渔人加五十牛曳之见一兽状如青猿观者奔走后公泛洞庭得古岳渎经云禹理淮水惊风雷禹怒获淮涡水神名无支祈受之庚神庚神鎻之置山之下【见异闻集】
　　紫山黄河源河之上流由洪济梁西南二千里水益狭春可渉秋夏乃胜舟其髙三百里三山中髙而四下曰紫山古所谓昆仑者也东距长安五千里河源其间流澄缓下稍合众流色赤见行益逺他水并注则浊河源南北直莫贺延尾盖劒南之西唐刘元鼎所见如此【出吐蕃】
　　淮水絶王氏灭王初仕郭璞筮之曰淮水絶王氏灭【晋本】
　　颍水浊灌氏族灌氏汝隂人陂池田园行颍水颍水儿歌曰颍水清灌氏宁颍水浊灌氏族
　　防风寒数处吴纪歩隲聘魏文帝问吴之戍备防何曰自西陵至江都五千七百里疆界虽逺必争之地不过数四犹人有六尺之躯其护风寒亦数处尔
　　笑布囊塞江孙权尝曰吕岱歩隲説北人欲以布囊盛土塞江每读此表令人连日失笑【初学记云吴纪】
　　湖
　　五湖即太湖三万六千顷禹贡谓之震泽周官谓之具区史谓之五湖以周回五百里故谓五湖又名笠泽又名太湖发湖州长兴县界入常州晋陵界又入无锡界晋陵之东入苏吴县界广三万六千顷下有地道潜通巴陵龙威丈人之所居也又或称洞庭【十道记】
　　洞庭青草洞庭湖西岸有沙洲堆阜隆起即青草庙下一湖之内中有此洲南名青草北名洞庭所谓重湖也【张舜南迁録】
　　宫亭湖分风东汉时庐山有神与人语言饮酒投杯能令宫亭湖中分风船行举航相逢栾巴为豫章太守未到十数日庙问神不复作声【巴本】
　　临安
　　龙飞凤舞郭璞有防云天目山前两乳长龙飞凤舞到钱塘海门两防蛾眉在五百年生异姓王自东晋迄五代钱镠适当其年
　　鹫峯蟾窟月缺霜浓细蘂干此花元属桂堂仙鹫峯子落惊前夜蟾窟枝空记昔年东坡以桂花分赠杨纶【桂堂仙姮娥天竺山昔有梵僧云此山自天竺鹫峯飞来八月十五日夜尝有桂子落蟾窟指杨纶及第也坡诗】金堂玉室许迈遗王羲之书云自山隂南至临安多有金堂玉室左元放之徒在焉【坡注】
　　锦溪钱镠宴故宅山林皆防以锦故有锦谿又有石镜镠照之镜起而耸【临安志】
　　衣锦城唐昭宗升钱镠营为衣锦城石鉴山曰衣锦山镠宴故宅林皆覆以锦又号其防所尝戏大木曰衣锦将军【五代史】
　　石镜临安净土寺前有石镜钱镠布衣时尝照镜镜起而耸
　　陌上花吴越王妃每嵗春必归临安王谓妃曰陌上花开可缓归吴人用其语为歌其词东坡为易之其一曰陌花开时蝴蝶飞江山犹是昔人非遗民防度垂垂老游女长歌缓缓归【坡诗注】
　　还乡歌钱镠为镇东军节度使封吴越王唐昭宗诏以所居为衣锦城大官山曰功臣山镠宴故老作还乡歌曰三郎还乡兮衣锦衣父老逺来相追随斗牛无索人无欺吴越一王驷马归【坡功臣等诗注】
　　天竺寺白乐天天竺寺诗云一山门作两山门两寺元从一寺分西涧水流东涧水南山云起北山云前台花发后台见上界钟清下界闻遥想吾师行道处仙花桂子落纷纷【本集】
　　灵隠寺宋之问游灵隠寺夜吟曰鹫岭郁岧嶤龙宫隠寂寥久不能续有老僧坐禅曰何不道楼观沧海日门对浙江潮桂子月中落天香云外飘扪萝登塔逺刳木取泉遥霜薄花更发冰轻叶互凋待入天台路看余渡石桥迟明僧不见人以为骆宾王也【古今诗话】
