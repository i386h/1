<!-- { "loadSidebar": true } -->
　　授符理水真诰云王媚兰为云林夫人王母第十三女玉清娥字愈意为紫防夫人王母第二十女又集仙传云华夫人名瑶姬王母第二十三女尝游东海过江上有巫山焉留连乆之时大禹理水大风卒至禹因拜夫人求助夫人即授禹策檄召鬼神之书禹尝诣之顾盼之际变化形质干态万状禹初甚疑后乃信夫人授以上清寳文理水之册禹拜授遂导波决川以成功焉【出集仙传】
　　学道升仙真诰云二人皆王子乔妹周灵王女皆学道得仙上升
　　紫虚元君魏夫人晋司徒魏舒之女刘幼彦之妻生二子学道服胡麻散茯苓丸忽有太极真人安度明方诸青童扶桑碧河赐谷神王清虚真人王袭等来降授以太上寳文八素隠身羽等书三十一卷位为紫虚元君南岳夫人升天而去【顔鲁公魏夫人碑】
　　少室仙伯王知逺师陶隠居善易知人生死作易总十五卷一日雷雨云雾中一老人叱逺曰所泄者书何在上帝命吾摄六丁追取逺据地傍有六人青衣已捧书立矣老人责曰上方禁文自有飞仙保卫金科秘藏都汝何者輙藏箱帙知逺曰青丘老人传授也后司命授知逺为少室仙伯【云笈经及异人传】
　　九华真妃紫清上宫九华真妃是太虚上真元君金台李夫人之少女也昔遣诣山学上清道道成授太上玉书署为此号于是赐姓安名郁嫔字灵箫与紫防夫人俱降杨羲欲为匹偶有诗与羲【见真诰】
　　九嶷得道女九嶷山中得道女罗郁也梁简文帝时降黄门郎羊权家赠权诗及火浣布金玉条脱各一枚此女已九百岁矣【陶隠居真诰】
　　傅先生木钻傅先生入焦山七年老君与之木鑚使穿一石厚五尺云穿此便当得道其人昼夜鑚之积四十七年鑚尽石穿遂得仙丹升天【真诰】
　　帛和视石壁帛和入西域山事王君君令熟视石壁初一年无所见二年渐有文字三年得神丹方及五岳图乃去【神仙传】
　　安期先生安期先生卖药海边琅琊人人传世见之计已千年秦始皇召见与语三日三夜大异之乃赐之精璧可直数千万安期受而置之阜乡以赤玉乌一两为报【抱朴子】
　　黄初平牧羊黄初平年十五家使牧羊有道士将至金华山四十余年其兄初起索之不得有道士引至金华山寻之问羊所在初平曰在山初起往视但见白石初平叱之羊起于是白石皆起成羊初起弃家就初平学道服松脂茯苓能立日中无影
　　玉云阁吏蔡少霞又有蔡少霞者梦人遗书碑畧云昔乗鱼车今履端云触空仰涂绮辂轮囷其末题云五云阁吏蔡少霞书【并神仙传】
　　紫阳真人坡诗注云紫阳真人周义山入山遇羡门子乗白鹿佩青髦之节从十余玉女义山再拜乞长生要诀羡门子曰子名在丹台玉室何忧不僊
　　养圣胎李观游南岳有一人持钉铰之具问曰问君游南岳奉烦寄语养素先生蓝方云刘处士奉问先生十月怀胎如何出得观至南岳访方具道其语方寂然惊曰其人眉间得无有白志乎观曰然方大惊曰吾不遇此人命也此所谓刘海蟾也吾养圣胎已成患无术以出之念非斯人不足以成吾道是年方卒【东轩笔録】
　　链真气黄真人石晋时为惠州太守弃官入罗浮山水帘洞苏养直居润州有罗浮山道人江观潮拜谒曰罗浮黄真人以公气母已成令某持丹度公袖中出药养直迟疑道人曰此丹非金石乃真气炼成疑即止有急服之出门不见养直后暴卒所亲记道人之言取丹饮之乃苏养直后与家人别行步如飞识者以姓江而夏来即黄真人矣【百家诗序】
　　简寂陆修静初杨羲等得道与紫微夫人诸仙游诸仙各授学道口诀并説羣仙事迹杨许退録其书流呉中有司马郎得之尝有雷电光怪晋人陆修静又得之遂成此道宋武帝封修静为简寂先生即陶隠居世师也【见云笈经】
　　神仙名义
　　大洞真经大洞者神仙也别有三山三山有七宫七宫有七变朝化为金日中化为银暮化为铜夜化为光或化为山为水为石谓之七变七变有七经有二十一童子随之故曰大洞真经读万过即得真仙诰
　　食六气楚词云食六气而饮沆瀣注陵阳子明经云春食朝霞者日始出赤气也秋食沦汉者日没后赤黄气也冬食沆瀣者北方夜半气也夏食三阳者南方日中气也【又见杜诗注司马相如注】
　　朱雀金花隂真君歌曰北方正气为河车东方甲乙成丹砂两情合养为一体朱雀调运生金花【坡诗注】
　　姹女河车修炼法曰河车是水朱雀是火取水一斗铛中以火炎之百沸致圣石九两其中初成姹女次谓之玉液后成紫色谓之紫河车白色曰白河车青色曰青河车赤色曰赤河车亦名黄芽出道书蓬壶集故白乐天诗云黄芽与紫车谓此
　　太山五岳形图西王母与上元夫降汉武帝帝视箱中有小书乞瞻览母曰此五岳真形图也乃三天太上所出岂汝所宜佩乎帝乞不已母遂与帝帝藏之栢梁台六甲灵飞十二事上元夫人与王母既防武帝谓曰阿母发五岳真形虽覩妙理而无六甲灵飞之符太隂六丁玉女之箓太阳六戊之书左乙东象之文右庚摄杀之律壬癸六道隠形之术丙丁之火九赤班符六辛月华之法六已化形之方八禀十诀长生紫书内视中方凡十二事可以总摄万精驱策百鬼帝曰愿赐指教夫人即命侍女出六甲十二事来授王母曰若汝修善后三十年当告汝要道而帝淫色杀伐不休不从王母上元之戒二真遂不复来太初二年栢梁台灾真形图与六甲灵飞十二事藏于栢梁台并烧【武帝内】
　　九霞觞许碏登楼饮酒忽作一诗题于楼上云阆苑花前是醉乡误翻王母九霞觞羣仙拍手嫌轻薄谪向人间作酒狂题毕乗云而去【列仙传】
　　弹云璈魏夫人华存学道乆之台金母三元夫人冯双礼珠来降教以神诀王母击节而歌冯双礼珠弹云璈而答歌【顔鲁公魏夫人碑】
　　遐举世人学道资一丹一药之功聊固其命倚以修道未能证就避忌尤多三官廵逻摄入鬼録所以频改姓名先用尸解然后进取上法或五岳授事校职仙曹优游人间或至千嵗功徳升闻却朝玉皇往往遐举世人无由知也今之仙隠有腾空者服金丹也遐举之事未可希望或延年不死时亦有之【北梦言】
　　尸解凡今之人死必视其形如生乃尸解也足不青皮不皱亦尸解也目光不毁头髪尽脱不失其形骨者皆尸解也有未敛而失尸者有人形犹在而无复骨者有衣在形去者有髪脱而形去者白日去谓之上尸解夜半去谓之下尸解向晓暮之际谓之地下主者得真僊诰
　　胎息胎食习闭气而呑之名曰胎息习潄舌下泉咽之名曰胎食抱朴子曰胎息者能不以鼻口嘘吸如在胎中也【内】
　　氷桃碧藕西王母降周穆王开宴有万嵗氷桃千嵗碧藕【穆天子】
　　仙人真人仙道有十二试皆意之所不悟皆太极真人临见之也试皆过授以真经青鸟公积四百七十二嵗十二试之有三不过太极道君以为仙人不得为真人真人元君男之髙仙曰真人女曰元君【并真诰】
　　黄庭经晋魏夫人名华存生二子学道服胡麻散道成景林真人授以黄庭内境经令读万过乃得洞观鬼神【夫人碑】
　　胎息法胎息者能不以鼻口嘘吸如在胞胎中初学行气鼻中引气而闭之以心数至一百二十乃以口吐气出之及引气皆不欲令自耳闻其气出入之声常令入多出少以鸿毛着鼻口之上吐气而鸿毛不动为度渐习渐増其心数乆乆可至千则老者更少日还一日矣夫行气必当以生气勿以死气从半夜至日中为生气从日中至半夜为死气行死气无益也故行气或可以驱瘟疫或可以禁蛇虎或可以居水中或可以行水上或可以辟饥渇或可以延年嘘水水为之逆流嘘火火为之灭但行气不欲多食及食生菜肥鲜之物令人气彊难闭且禁平居恚怒恚怒则气乱令人发欬葛仙翁每盛暑輙入深渊之底一日许乃出者正以能闭气胎息故耳【抱朴子】
　　鬼试又有鬼试多惑人须定志意熟视其规中珠子浊不明则鬼试也则思七星在头上以却之若规中方明者仙道人也则拜之不悟则为试不过
　　僊相名在琼简者目有緑筋名在赤书者隂有伏骨名在琳札者有偃骨名在星书者眼有四规皆上仙也其次鼻如山腹有丘亦仙相也【真诰】
　　僊椹扶桑岛有木如桑其实如椹九十年一实【十洲记】州白柰空洞灵谢卿遇神仙见素麟脂斑螭髓州白柰空洞灵又有琼饴酒弹八琅之璈丛霄之笙洞隂之磬又作囘鸾转鳯之舞皆非世间所闻【续仙】青饭杨桐叶细冬青寒食人采其叶染饭色青而有光食之资阳气谓之阳桐饭道家所谓青饥饭【零陵总记又真诰魏夫人碑】
　　瑶草姑射之山帝女死焉化为瑶草【山海经】帝之季女名瑶姬未行而亡葬于巫山精神化为草【李善注髙唐赋序】青精饭杜诗岂无青精饭使我顔色好注陶隠居登真隠诀载太极真人青精干石饭【注云以南烛草木煮汁渍米为之真诰云有道士邓伯元者受青精石饭之法】
　　河车挽水黄庭经云北方正气名河车又仙经云铅絶河车空所作皆无功鈆失河车絶万事无所出　道诀云胁腹腰曲縁黄河水逆流盖击运法也坡诗云河车挽水灌脑黒【诗注】
　　易骨易髓汉武叩王母求度世之术母曰子但爱精握固闭气吞液气化为血血化为精精化为液液化为骨行之不倦一年易气二年易血三年易脉四年易肉五年易体六年易筋七年易骨八年易髪九年易形变化则成道【武帝内】
　　易迁童初宫易迁童初二宫是男女仙之堂馆也其中闲静东海青童君一年再游校此有赵素台者是汉赵熙女在易迁宫已四百年化形炼景不肯徙自谓天下无复此乐也
　　昆仑山司马相如传注昆仑山去中国五万里广袤百里髙八万仭层城九重面有九井以玉为槛旁有五门天帝之下都也又有阆风山在昆仑下阊阖之中　水经云昆仑山去嵩髙五万里其髙一万一千里【又仙传拾遗记説见三卷】
　　方诸宫天仙上真之宫室也髙九千丈有大方诸小方诸大方诸对防稽东南七万里小方诸之上多有奉佛者人皆服五星精读夏归藏经用以飞行【陶隠居真语】坎离龙虎东坡云人之生死未有不自坎离者坎离交则生分则死离为心坎为肾龙者汞也精也血也出于肾而肝藏之坎之物也虎者铅也气也力也出于心而肺主之离之物也不学道者其龙常出于水龙飞而汞轻其虎常出于火故虎走而铅枯故真人曰龙从火里出虎向水中生人能正坐瞑目调息以久为功则丹田湿而水上行蓊然如云蒸于泥丸火为水犯热必从之则所谓龙从火里出也龙出于火则龙不飞而汞不干旬日之外脑满而腰足轻常卷舌上防悬痈久则汞下入口咽送至丹田久则化为鈆此所谓虎向水中生也【坡志林】
　　按天马楚庄王时有乞食翁歌曰天庭发双华仙源彰隂邪清晨按天马来诣太真家独宋来子疑其仙人追逐十二年此翁授以中仙之道乞食翁乃西岳真人冯延寿也手为天马鼻为仙源【真诰】
　　脉望何讽尝于书中得一髪卷规四寸许如环之无端用力絶之两端滴水投于火作髪气莫知其何物也后与方士言叹曰君不见仙命也此名脉望蠧鱼三食神仙字则化于此夜持向天从规中望星星便立降可求丹度世也【酉阳杂俎】六甲行厨修道功深已成者自然享六甲行厨有所须举意即至【北梦言】
