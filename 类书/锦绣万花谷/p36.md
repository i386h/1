<!-- { "loadSidebar": true } -->
　　崔徽崔徽河中娼也裴敬中以兴元幕使河中与徽相从累月敬中归情怀怨抑后东川幕白知退归徽乃写真奉书谓知退曰为妾谓敬中崔徽一旦不及卷中人且为郎死矣元稹为作歌【元集】
　　薛涛蜀妓也元微之寄诗云锦江腻滑峨眉秀幻出文君与薛涛
　　书仙长安中有娼女曹文姬尤工翰墨为闗中第一时号为书仙有任生者投之诗曰玉皇前殿掌书仙一染尘心下九天莫怪浓香薰肉腻雪衣曽惹御炉烟【丽情集】御史娘国乐妇人有永新妇御史娘柳青娘皆一时之妙也有与御史娘诗曰天下能歌御史娘花前月底奉君王九重深处无人见独把新声传顺郎【桂苑丛集】
　　诵灵光殿赋蜀刘琰侍婢十人悉读书能诵鲁灵光殿赋【蜀志】
　　徐月英江淮间娼徐月英送人诗曰惆怅人间万事违两人同去一人归生憎平望池亭水忍照鸳鸯两皆飞枕前涙与阶前雨隔个窻儿滴到明词多不尽【北梦言】
　　却要观察使李庚之女奴名却要美容止善辞令李有四子皆欲烝之而不得遇清明中堂弓月四子各在一处待之长子遇于樱桃花影中却要绐之曰可于东南隅相待少顷却要燃密炬豁扉照之曰阿堵贫儿争敢向这里宿四子掩面各走
　　闽妓诗闽中有一妓能诗有絶句与陈梦和云梦和残月过楼西月过楼西梦已迷唤起一声肠断处落花枝上鹧鸪啼【夷坚志】
　　琴客顾况有宜城访琴客诗序曰琴客宜城之爱妾也宜城请老而爱妾出嫁不禁人之欲达者也【丽情集】小桃陈述古有小妓答诗曰小桃破蕚未胜春不见方中第一人闻道使君归去后舞衫歌扇总生尘【坡诗】雪中观妓诗曹元宠母王氏能诗有雪中观妓诗云梁王宴罢下瑶台窄窄红靴歩雪来恰似阳春三月暮杨花飞处牡丹开【湘江诗话】
　　青青防稽翟素遭贼欲犯之临以白刃素婢名青青乞代素贼杀素后欲犯青青青青不许复杀之【列女传】平康三曲平康里京师妓坊也有三曲铮铮者多在南曲【北里志】
　　贾爱卿韩魏公帅陜西李师中过之为官妓贾爱卿赋诗曰愿得貔貅十万兵犬羊巢穴一时平功成不用封侯印只问君王乞爱卿【后山诗话】
　　杨台柳文潞公知成都喜行乐有飞语至京师御史何郯字圣徒蜀人告归上遣察之李少愚谓公曰无足念虑因迎谒圣徒于汉州同郡防有妓善舞圣徒喜之问其姓曰杨圣徒曰所谓杨台柳者少愚取妓帕题诗曰蜀国佳人号细腰东台御史惜妖娆从今唤作杨台柳舞尽春风万万条命其妓歌之数日圣徒至成都颇严重潞公一日宴圣徒迎其妓杂府妓中歌其词以酌圣徒圣徒每为之醉事与陶谷使江南相类【闻见録】
　　秦弱兰陶谷奉使江南留写六朝实録每进见严冷下视江左韩熙载曰五栁公虽若端整其守可隳乃命妓秦弱兰衣衣为驿卒之女每日拥箒扫地陶微见悦之询其故答曰妾守驿者之女也久丧夫归托父母陶因与狎因与一词名风光好云好因縁恶因縁秪得邮亭一夜眠别神仙琵琶拨尽相思调知音少待得鸾胶续断是何年数日李主开宴令弱兰歌此词陶大沮即日北归
　　不好声色王安石知制诰呉夫人为买一妾荆公见之曰何物女子曰夫人令执事左右曰汝谁氏曰妾之夫为军大将部米纲运失舟家赀没犹不足又卖妾以偿公愀然曰夫人用钱防何得汝曰九十万公呼其夫令为夫妇如初尽以钱赐之　司马温公从庞公辟为大原府通判尚未有子夫人为买一妾公殊不顾夫人疑有所忌也一日教其妾俟我出汝自饰至书院兾公一顾也妾如其言公讶曰夫人出安得至此亟遣之頴公知之对寮友咨其贤荆公温公不好声色如此
　　美人
　　南威晋文公得南威三日不听朝遂推南威逺之曰后世由我故必以色亡国【战国策】
　　夷光脩明越谋灭呉以美女夷光脩明贡于呉呉处以珠幌若双鸾之在烟雾中
　　金屋贮阿娇汉武帝防时景帝问儿欲得妇否时长公主指其女曰阿娇好否武帝曰好若得阿娇作金屋贮之【汉武故事】
　　玉巵娘有书生遇神女见胡僧指曰此西王母第三女号玉巵娘【幽怪】
　　王昭君汉元帝使画工图后宫案图召幸宫人皆赂画工独王嫱不肯遂不得见后匈奴入朝求美人以昭君行召见貎为后宫第一帝重信于外国不复更乃穷案画工毛延夀陈敞刘白樊育同日弃市【西京杂记】　后汉匈奴传云王嫱防郡人入掖庭数岁不得见时呼韩邪入朝帝敕以宫女五人赐之昭君积悲怨乃请行呼韩辞帝召五女视之帝见嫱大惊欲留之而难于失信遂与匈奴昭君明妃皆号
　　雪体无轸粟飞燕初居贫与妹合德共被尝通邻人羽林射雕者夜露雪立闭息顺气体无轸粟射雕者以为神仙
　　温柔乡冯万金善歌世事江都王王孙女嫁江都赵曼万金又事曼因与主通曼有疾不能近妇人主有身恐乃称疾一产二女归于万金长曰宜主次曰合德冐姓赵氏宜主聪敏家有彭祖方脉之书善行气微长而纎腻举止翩然谓之飞燕合德肤滑出浴不濡善歌此絶色也俱选入宫合徳新沐膏九廻沉水香为卷髪号新兴髻为薄眉号逺山黛施小朱号慵来妆左右啧啧嗟赏帝谓合徳为温柔乡曰吾老是乡矣不能效武帝求白云乡也
　　唾花飞燕与其妹坐后误唾其袖合徳曰姊唾染人绀碧正似石上花令尚方为之未必能此乃号石华广袖【并赵后外传】
　　逺山眉芙蓉脸文君卓王孙之女眉色似逺山脸际常若芙蓉十七而寡放诞风流故恱长卿之才而越礼焉【西京杂记】
　　祈祷欲有子成帝时庆安世年十五善鼔琴为侍郎能为双凤离鸾之曲赵后悦之白上得出入御内与后同居处而终无子后常托以祈祷则开一室自左右莫得至上亦不得至焉以骈车载轻薄少年入宫以十数而卒无子【西京杂记】　成帝病隂弱得外国慎恤胶每一丸幸一夕媫妤进七丸帝居九成帐笑吃吃不絶抵眀精流不止遂崩【飞燕外】
　　夜来针神魏文帝美人薛灵芸初别父母泪下红色至京凝如血色帝改名夜来好于针工处深帷不用烛裁制立成【鸡跖集】
　　玉奴莲步齐东昏侯有美人潘妃名玉奴东昏凿金为莲花以贴地令潘妃行其上曰歩歩生莲花南史王茂云齐亡王茂请妻之玉奴守节而死故坡诗月地云阶漫一樽玉奴终不负东昏
　　三阁陈后主自居临春阁张贵妃居结绮阁龚孔二贵妃居望仙阁并复道往来张贵妃髪长七尺其光可鉴瞻视光采溢目尝于阁上靓妆临槛宫中遥望飘若神仙【分纪】
　　蔓金苔晋元帝外国人进蔓金苔宫人有被幸以苔赐之光照一室又名夜明苔【拾遗记】
　　来梦儿隋炀帝欲揉动劳顿方就一梦侍儿韩浚儿每就枕必令振动肢体帝常得美睡帝呼为来梦儿【出南部烟花録】
　　半靣妆梁元帝徐妃不见礼以帝眇一目每知帝将至必为半靣妆以俟帝帝见大怒而出【职林】
　　十眉明皇幸蜀令画工作十眉图横云斜月皆其眉名【坡诗注】
　　脂粉涴顔色杨妃女兄封为虢国夫人姿容极白时杜诗曰虢国夫人承主恩平明上马入朝门却嫌脂粉涴顔色淡扫蛾眉朝至尊
　　月地云阶牛僧孺不第夜行伊阙入薄太后庙引僧孺宿有杨妃潘贵妃戚夫人王嫱緑珠来各赋诗僧孺诗曰香风引到大罗仙月地云阶拜洞天共道人间惆怅事不知今夕是何年明日出方知是庙【周秦行纪】
　　记曲娘张红红善歌舞每听新声一遍即记节奏入宫号记曲娘【乐府】
　　秋水真宗宴近臣语及庄子忽命呼秋水至则緑衣翠鬟小女童也诵秋水篇闻者骇异【杂志】
　　歩揺尧舜以铜为筓舜加首饰杂以象牙玳瑁为之文王髻上加珠翠翘花傅之铅粉其髙髻名鳯髻加之歩歩而揺故以歩揺名之又释名云首饰副其上有垂珠歩则揺也【东皇后记】
　　飘轻裾翳长袖曲眉丰颊清声而便体秀外而惠中飘轻裾翳长袖粉白黛緑者列屋而闲居妬宠而负恃争妍而取怜大丈夫之遇知也【韩送李愿序】
