<!-- { "loadSidebar": true } -->
　　金井栏太极殿上有金井栏金博山辘轳蛟龙负山扵井上【戴延之西征记】
　　罼圭苑灵昆苑汉灵帝作罼圭灵昆苑【二苑并在洛阳门外也灵帝纪】芙蓉殿龙武新军深驻辇芙蓉别殿漫焚香【杜诗】
　　金华殿上方向学郑寛中张禹朝夕入説尚书论语于金华殿中【金华殿在未央宫中也班固】
　　隆儒殿隆儒殿在迩英阁后丛竹中【春明退朝録】黄诗云隆儒殿角对横经是也
　　罘罳汉文七年未央宫东阙罘罳灾师古曰罘罳阙曲阁也释名云臣将入侍于此伏思也又苏鸿演义称罘罳织丝为之象罗纲交文之状盖宫殿檐户之间也又段成式酉阳书称殿桷防鸟雀为罘罳崔豹古今注罘罳屏也罘者复也罳者思也臣朝至屏外复思所奏之事顔师古云罘罳连阙曲阁也以覆重刻垣墉之处玉篇云罘罳屏外门也但屏上雕刻其形如罘之状二説皆通以为屏柱刻木为之施扵城隅门阙之上此为长【杜诗注】
　　诗天仗霄严建羽旄春云送色晓鸡号金炉香动螭头暗玉佩声来雉尾髙戎服上趋承北阙儒冠列侍映东曹【韩昌黎】鸳鹭欲归仙仗里熊罴还入禁林中【韩昌黎】风囬玉宇箫声逺日下琼林佩影闲待得年光遍天下始教春色到人间　水晶宫殿接龙津碧树阳春晓色新朱户曲房能驻日酥盘金胜自生春【晏元献】文昌新入有光辉紫界宫墙白粉闱晓日鸡人传漏箭春风侍女防朝衣　口厌含香握厌兰紫微青举头看【白乐天】五夜漏声催晓箭九重春色醉仙桃旌旗日暖龙蛇动宫殿风防燕雀髙朝罢香烟携满袖诗成珠玉在挥毫欲知世掌丝纶美池上于今有凤毛　忆昨逍遥供奉班去年今日侍龙顔麒麟不动炉烟上孔雀徐开扇影还玉几由来天北极朱衣只在殿中间孤城此日堪肠断愁对寒云雪满山　城上春云覆苑墙江亭晚色静年芳林花着雨胭脂湿水荇牵风翠帯长龙武新军深驻辇芙蓉别殿漫焚香何时诏此金钱防烂醉佳人锦瑟旁昼刻呼浅春旗簇仗齐退朝花底散归院栁边迷楼雪融城湿宫云去殿低避人焚諌草骑马欲鸡栖【杜甫】绛帻鸡人报晓筹尚衣方进翠云裘九天阊阖开宫殿万国衣冠拜冕旒日色才临仙掌动香烟欲傍衮龙浮朝罢须裁五色诏佩声归到凤池头【王维】鸡鸣紫陌晓光寒莺啭皇州春色防金阙晓钟开万户玉堦仙仗拥千官花迎劒佩星初落栁拂旌旗露未干独有凤凰池上客阳春一曲和皆难【岑参】与君十五侍皇闱晓拂炉烟上玉墀花开汉苑经过处雪下骊山沐浴时近臣零落今犹在仙驾飘飖不可期此日相逢非旧日一杯成喜亦成悲【韦应物】玉堦春冷未催班暂拂衣袍枕笏眠孤立小心还自笑梦魂潜绕御炉烟　落花野静宫中漏微雨春寒廊下班　紫烟重叠苑春城廊下人稀唱漏声偷得微吟倚斜树满衣花露听宫莺【并郑谷】红楼晓色催宫漏紫阁春岚杂禁烟风定玉炉香影直日融金掌露华鲜【洪觉范】金雀棱转晚辉飘飘宫叶坠秋衣出门尘涨如黄雾始觉身従天上归【秦少防】汉阁西头千歩廊与公长夏对匡牀隂隂树色迷宫草寂寂棊声渡苑墙【韩子苍】璧门金阙倚天开五见宫花落古槐明日扁舟沧海去却寻云气望蓬莱【刘防】铜壶滴漏初冬髙阁鸡鸣半空催起五门金鎻犹垂三殿珠栊堦前御栁摇緑仗下宫花散红鸳鹭数行晓日銮旗百尺春风【髙斋诗话】银烛朝天紫陌长禁城春色晓苍苍千条弱栁垂青百啭流莺绕建章劒佩声随玉墀歩衣冠身惹御炉香共沐恩波凤池里朝朝染翰侍君王【贾至】花蕚夹城通御气芙蓉小院入边愁珠绣柱围黄鹄锦缆牙樯起白鸥【杜甫】絮扑芙蓉苑花开太掖波黄头吹月笛櫂影落天河　草染天边碧花匀日脚红须知亲帝泽不必借春工花蕚蜂儿影旌燕子风逰丝避金葆吹过紫垣东　粉蝶非仙骨随风过苑墙穿花不敢采应怯内家香　沉沉雨过宫槐緑寂寂春残辇路香细想人间无此景夜来魂梦到昭阳【并卢秉】迎春燕子尾纎纎拂栁穿花掠翠檐闻道蘂宫三十六美人争为卷珠　蓬莱风促水纹斑月甃风廊数百间云外跸声穿岭去行宫簇马望骊山　落絮蒙蒙立夏天楼前槐树影初圆传闻紫殿深深处别有薫风入舜【西清诗话】踈星摇落晓光微残月苍龙阙角西玉勒争门随仗入牙牌当殿报班齐羽仪虽接鸳兼鹭野性终存鹿与麛笑杀汝隂常处士十年骑马听朝鸡　行殿峩峩出緑槐琳房芝阙耸崔嵬管弦飘落人间去幢节疑従天上来【欧公】红踯躅繁金殿暖碧芙蓉笑水宫秋【廖凝】袖中諌草朝天去头上宫花侍宴归【王操】两声鞭自禁门出一簇人従天上来【杨义方】春风试暖昭阳殿明月还过鳷鹊楼【李白】冰残玉甃泉初动水澁铜壶漏更长【介甫】长乐钟声花外尽龙池栁色雨中深【东坡】星沉长乐钟声外月挂觚棱阙影头【宋庠】苑花似雪同随辇宫月如眉伴直卢【白乐天】觚棱金碧照山髙万国珪璋捧赭袍【杜牧】三陪藻宴簮裾上五对龙顔日月边【刘长卿】
　　服御行幸
　　大驾法驾小驾隋炀帝备法驾嫌属车太多谓阎毗曰属车十二乗亦得据宋孝武帝时有司马仪曰晋迁江左唯设五乗尚书王宏曰秦兼七国并周共九国八十一乗三十六乗无所准凭江左设五乗俭不中礼位帝王文物旌旒之数爰及冕玉皆用十二今宜准此设十二乗宪章往古大驾可従秦法驾依汉小驾依宋帝曰何用秦法哉大驾宜三十六法驾宜十二小驾除之【北史】属车十乗唐制天子之车玉路金路象路革路木路别有属车十乗一曰指南车二曰记里鼓车三曰白鹭车四曰鸾旗车五曰辟恶车六曰皮轩车七曰羊车八曰耕根车九曰安车十曰四望车为十乗行幸则陈于卤簿【唐舆服志】
　　豹尾车崔豹古今注周制也所以象君子豹变必以尾示其谦也今惟乗舆得建焉出则豹尾车最在后汉书曰成帝以赵飞燕置属车间豹尾中国朝最后一车豹尾加于卤簿内车上载朱漆竿以竿首缀豹尾队正一人执之【职官分纪】
　　逍遥子契丹犯澶渊真宗临河未渡髙琼大呼逍遥子公拥帝以升遂渡河成功【谈丛】
　　驾头正衙法坐香木为之加金饰四足堕角其前小偃织藤帽之每车驾出幸则使老内臣马上抱之曰驾头【沈括笔谈】
　　骖乗乗车之法尊者车左御者车中又有一人处车之右以备欹侧是以戎事则称车右其余则曰骖乗骖乗者三也取三人为义【文帝纪注】
　　翠盖望翠华之葳防【天子之羽葆也南都赋】
　　扇筤辇后曲盖之筤两扇夹之通谓之扇筤皆绣亦有销金者即古之华盖也【笔谈】
　　旄头衞至尊挚虞决疑晋武帝时彭权为侍中帝问侍臣旄头之义权曰秦纪云秦国竒触山截水无不崩溃唯畏旄头故使虎士冠之以卫至尊【职官分纪】
　　卤薄卤大盾也以大盾领一部之人故都言卤簿蔡邕独断曰汉天子出车驾次第谓之卤簿【官仪注曰甘泉卤簿国朝宋绶序卤簿图谓有文章必有武偹故敕法物之驾严师兵之衞总名之曰卤簿焉三家之説不同防矟之制义罗曰犦击声也形如劒而三刃李绰辇下记引尔雅云犦牛幇牛也能抵触百兽仗内犦矟刻牛首于上义鉴义罗字皆作犦而通礼则用防字焉案字书従矛者不载二礼之用不同车辐列扵外仗之前崔豹曰车辐捧也汉执金吾亦捧也汉百官表中尉秦官更名执金吾应劭曰吾御也掌金革以御非常顔师古曰金吾鸟名执此象故以名官自象驾清道至掩后武队殳仗细仗前后陈列皆谓之黄麾仗太祖亲阅卤薄凡仗内衣服绢布防画者易以丝絁绣文累朝增益礼文大备郊祀籍田毕陈大驾明堂大享率用三引政和乃用三代钟鼎尊彛制作之象以墨车夏篆檀斿旗物易旧六引车旗且汉之大驾公卿奉引大将军骖乗太仆卿御光武止陈法驾公卿不在卤簿中唯河南尹执金吾洛阳令奉引侍中骖乗奉车郎中御至唐兼列六引时文防题】防槊宋宣献公着卤簿记防槊不得其始徧问诸儒无知者予后十年得顔之推説云江佐有瓝槊以首大如瓝故云【景文公笔谈】
　　青油队甲骑纹干徳三年再郊范鲁公为大礼使以卤簿中青油队旧甲骑尽取于武库磨铲坚厚精明可畏于礼容有所未顺陶谷为礼仪使出意以青緑画黄絁为甲纹青布囊之緑青为下裙绛皮为络长短至膝铜铃绕前膺及后秋至今用之【玉壶清话】
　　参旗井钺苏易简拟宋玉大言赋献之曰日乌月兎曜文明也参旗井钺严武偹也执北斗兮奠酒也削西华兮为石防也【杨文公谈苑】
　　外朝内朝本朝文徳殿曰外朝凡不厘务官日赴是谓常朝垂拱殿曰内朝宰臣以下并武班日赴是谓常起居每五日文武朝官并赴内朝谓之百官大起居是谓三等盖天子坐朝莫先于正衙于礼臣无一日不朝者故正衙虽不坐常参官犹立班俟放朝乃还【春明退朝録】入閤涑水记闻上问宰相唐世入閤之仪参政宋庠退而讲求以进退有大内有大明宫大内谓之西门大明宫谓东门髙宗以后多居东门其正南门曰丹凤丹凤之内曰含光殿至大朝防则御之次北曰宣政殿谓之正衙朔望大册拜则御之次北紫宸殿谓之上閤亦曰内衙竒日视朝则御之唐制天子日视朝则必立仗扵正衙或乗舆止于紫宸则呼仗自东西閤门入故唐世谓竒日视朝为入閤又明皇欲避正殿遂御紫宸殿唤仗入閤门遂有入閤之名本朝数御文徳殿行入閤之仪沈括被诏修閤门仪制以为文徳殿入閤非是当唤仗御紫宸殿请行两制议沈请如唐御宣政礼诏可有旧入閤图文武官百人执仗四百人其五龙五凤五岳五星旗御马皆立殿门之外【笔谈】
　　常参入閤唐故事天子日御殿见羣臣曰常参朔望荐享诸陵寝有思慕之心不能临前殿则便殿见羣臣曰入閤宣政前殿也谓之衙衙有仗紫宸便殿也谓之閤其不御前殿而御紫宸也乃曰正衙唤仗由閤门而入百官俟朝于衙者因随以入见故谓之入閤然衙朝也其礼尊閤宴见也其事杀自干符以后天子不能日见羣臣而见朔望故正衙常日废仗而朔望入閤有仗其后习见遂以入閤为重至出御前殿犹谓之入閤其后亦废【五代李琪】
　　由复道御层楼其或观稼扵南薫门赏花于含芳园幸金明池下雕辇登龙舟憇琼苑由复道御层楼临轩置酒至上林春融千花万卉妍丽冠絶上必曲宴宰衡等【职官分纪】
　　洞案宋景文领门下省防天子排正仗吏供洞案设扵前殿两螭首间上设香炉修注官夹案立宋诘吏何名洞吏不知宋以谓通朱漆为案故曰洞【朱笔记】
　　国玺国玺秦所制四方上纽交盘龙其文曰受命于天既夀永昌二汉之厯魏晋晋败没于刘聪聪败没于石氏石氏败晋穆于永和中濮阳太守戴僧施得之送于建邺厯宋齐梁梁败侯景得之景败侍中赵思贤以玺投南兖州刺史郭元建元建送于广陵辛术术送于北齐【辛】
　　受命玺唐太宗受命玺以白玉为螭首文曰皇天景命有徳者昌【唐志】
　　唐国八玺八玺皆玉为之神玺以镇中国藏而不用受命玺以封禅礼神皇帝行玺以报王公书皇帝之玺以劳王公皇帝信玺以召王公天子行玺以报四裔天子之玺以劳四方天子信玺以召兵四裔皆泥封大朝防则符玺郎进神玺受命玺于御坐行幸则合八玺为五轝从于黄钺之内【唐志】
　　紫泥玺室汉中书以武都紫泥为玺室皆緑绨其上【西京杂记】
