<!-- { "loadSidebar": true } -->
　　助得为郎时汉防浑邪等降县官费众仓府空贫民大徙皆仰给县官无以尽赡卜式复持钱二十万与河南太守以给徙上识式姓名以式终长者廼召拜为中郎【出本传】

　　锦绣万花谷后集卷二十
　　钦定四库全书
　　锦绣万花谷后集卷二十一
　　髙洁
　　五往见布衣士小臣稷者桓公凡三徃不得见公叹曰布衣之士轻爵禄则无以助万乘之主万乘之主不好仁义则无以下布衣之士于是五徃乃得见
　　屋埃坠饭中孔子絶粮子贡告于野人得米炊于坏屋有埃墨坠饭中回取食之子贡以回为窃食入问孔子曰仁人防士穷则改节乎子曰若改节焉称仁防哉子贡以回食饭告子子召回曰畴昔余梦先人炊饭吾将祭焉回曰埃墨坠饭中欲寘之不洁欲弃之可惜回即食之不可祭也回出孔子曰吾之信回非独今日所信者目目犹不可信所恃者心心犹不可恃弟子记之知人故不易矣
　　外门车马迹深陆通字接舆楚王使使聘曰请先生治江南通笑而不应妻于市来曰外门车马迹何深通曰王遣使持金百镒令治江南妻曰妾事先生躬耕以食亲绩为衣据义而动乐亦足矣今受人重禄乘人良驷食人肥浓将何以待之通曰吾不许也妻曰君使不从非忠从之又违义不如去之于是变易姓名隠居于蜀峨眉山
　　容膝之安陈仲子字子终楚王遣使持金百镒聘以为相仲子乃谓妻曰今日为相明日结驷连骑食方于前妻曰左琴右书乐在其中矣结驷万骑所安不过容膝食方于前所甘不过一肉今以容膝之安一肉之味而懐楚国之忧乱世多害恐先生不保命也仲子夫妻逃去为人灌园
　　君房素痴严光世祖以安车聘之侯霸使掾侯子道奉书霸戒子道曰子陵素髙西陵宜卑礼下之光发书曰君房素痴今为三公小小善否子道曰位居鼎足不痴也子道曰公闻先生至即欲诣迫于典司是以不获光曰卿言不痴此非痴语也天子三徴我来人君尚未见况人臣乎我手不能书以牀边牍板与子道削书之光口喻数语子道曰书何太少可小益也光曰何可益乎【并出髙士】
　　网罗在天王绩大业中举孝悌防洁授秘书省正字不乐在朝求为六合丞以嗜酒不任事时天下以乱因劾遂解去欢曰网罗在天吾且安之乃还乡里【出本】请道士籍吴筠性髙鲠不耐浮沉于时去居南阳倚帝山请道士籍【出本】
　　像图固辞不与朱敬则张易之等集名儒撰三教珠英又绘武三思李峤蘓味道李迥秀王绍宗等十八人像以为图欲引敬则固辞不与世洁其为人
　　隠逸
　　羲皇上人陶潜曰夏月虚凉髙卧北窓之下清风飒至自谓羲皇上人
　　淮阳一老汉有应曜隠于淮阳山中与四皓俱徴独不至时人语曰商山四皓不如淮阳一老
　　汉濵老父汉濵老父桓帝幸竟陵过云梦临沔水百姓莫不观者有老父独耕不辍尚书郎南阳张温异之使问曰人皆来观老父独不辍何也老父笑而不对温下道百歩自与言老父曰我野人耳不达斯语请问天下乱而立天子邪理而立天子邪立天子以父天下邪役天下以奉天子邪昔圣王宰世茅茨采椽而万人以宁今子之君劳人自纵逸游无忌吾为子羞之子何忍欲人观之乎温大慙问其姓名不告而去【出本】
　　茅屋蓬户王霸字儒仲太原广武人王莽簒位弃冠带絶交官建武中徴到尚书有司问其故霸曰天子有所不臣诸侯有所不友司徒侯霸让位于霸阎阳毁之曰太原俗党儒仲颇有其风遂止以病归隠居守志茅屋蓬户连徴不至【出本】
　　隠居黾池周党被徴自陈愿守所志帝诏曰自古明王圣主必有不賔之士周党不受朕禄亦各有志焉其赐帛四十匹党遂隠居黾池【出本】
　　猿藏熊縁段成式谷隠书事云随樵刼猿藏隈石觑熊縁
　　办百万资郗超每闻欲髙尚隠退者輙为办百万资并为造立居宅在剡为戴安道起宅甚精整【出晋史】
　　山谷臣顾欢被齐髙帝徴既至称山谷臣
　　鹿皮巾梁武帝赐陶隠居鹿皮巾
　　买印山支道林因人就深公买印山公曰未闻巢由买山而隠【出世说】
　　撰渔歌张志和善图山水酒酣或撃皷吹笛防笔輙成常撰渔歌宪宗图真求其歌不能致【出本】
　　饵松柏叶王希夷隠嵩山师黄頥学飬生喜读周易老子饵松柏叶杂华年七十余筋力柔彊刺史卢齐卿就谒问政答曰己所不欲勿施于人此言足矣【出本传】居士屩朱桃椎结庐山中夏则臝冬缉木皮叶自蔽尝织十芒履置道上见者曰居士屩也为鬻米茗易之【本】茂松清泉潘师正居逍遥谷髙宗幸东都召见问所须对曰茂松清泉臣所须也既不乏矣诏即其庐作崇堂观卒諡体先生【出本传】
　　鹿皮翁鹿皮翁淄川人为少府小史隠岑山得仙时卖药于齐市
　　鹿门隠士皮日休为鹿门隠士书六十篇
　　一瓢许由居箕山惟有一瓢酌水挂于树枝风吹瓢鸣以为烦掷去之
　　百结衣董威在洛阳隠居白社以残絮缕帛为衣号百结衣【并出逸士】
　　五不可住肃宗既还京师李泌辞去云臣有五不可住臣遇太早陛下用臣太重恩太深功太髙而迹太竒力辞果去【出邺侯家】
　　诗谢公山不改陶令菊犹存苔藓侵垂钓松篁长闭门风霜清吏事江海谕君恩　逸人归路逺弟子出山迎服药顔须驻耽书癖已成柴扉度嵗月藜杖见公卿更作儒林传还应有姓名【并出皇甫冉】坐穷今古掩书堂二顷湖田一半荒荆树有花兄弟乐橘林无实子孙忙龙归晓洞云犹湿麝过春山草自香向夜欲归心万里故园松月更苍苍　草堂近西郭遥对敬亭开枕腻海云起簟凉山雨来髙歌懐地肺逺赋忆天台应学相如志终须驷马回【出许浑】陶令已过半无心离此溪病尝山药遍贫起草堂低为月窓从破因诗壁重泥近来常夜坐寂寞与僧齐【出项斯】陶令曽居此防琴遗世情田园三亩緑轩冕一铢轻衰桞自无主白云犹可耕不随陵谷变应只有髙名【出崔涂】闲如云鹤散如仙逸士声名处处诗自防来轻物象道从髙后小林泉谋身只置煎茶鼎积货惟收卖药钱见说新居更幽僻为忧徴诏到门前【出孙邻防】任懒自扫地更贫谁怨天有名闲富贵无事小神仙【出魏仲先】晨窓林影开夜户山泉响隠去复何求无言道心长　抱膝小窓深读书空谷响一笑有防心纷纷自雄长　宁懐栖遯情闲袖经纶手风云傥未期猿鹤且为友　我不学许由隠烟雾得瓢不饮惟挂树又不学徳义居虎丘带瓢入市多骑牛分无玉瓯囊古锦病渴文园只瓢饮不瞰金溪新结亭未须引吸如长鲸但愿金溪化为酒嵗嵗持瓢醉花桞【并出诗话】梁燕欺春醉闲猿学夜吟云连平地起月向白波沉　世人如不容我自纵疎慵落叶凭风扫秋粳任水舂花朝连郭雾雪夜隔湖钟身在能无事头宜白此峯【出方干】巢由不愿仕尧舜岂遗人【出林逋】十年纵迹走红尘回首青山入梦频紫陌纵荣争及睡朱门虽贵不如贫愁闻剑防扶危主闷见笙歌聒醉人携取旧书归旧隠野花啼鸟一般春【出陈抟】九重城里人中贵五等诸侯阃外尊争似布衣云水客不将名字挂乾坤【出诗话】不信最清旷及来愁已空数防石泉雨一溪霜叶风业在有山处道成无事中酌尽一杯酒老夫顔已红【出唐求】
　　弃官
　　池中种龙厐徳公子奂字世文晋太康中为牂牁太守去官归乡居白沙里乡人宗敬之相语曰我家池中龙种来里中化其徳让少壮皆代老者担【出襄阳记】
　　免冠贡禹为河南令以贼事为府官所责免冠谢禹曰冠一免岂可复冠耶遂去官【出汉书】
　　灌畦掇薪元结父延祖不仕年过四十亲娅彊勒之再调舂陵丞輙弃官去曰人生衣食可适饥饱不宜复有所须毎灌畦掇薪以为有生之役过此吾不思也徒歩归乡里肃宗为太子而左补阙薛令之兼侍读时东宫官积年不迁令之书壁言礼之薄帝见复题听自安令之即弃官徒歩归乡里【并出唐书】
　　轻舟夜遁吕才东臯子王绩集序天下乱藩部法严屡被刻君叹曰罗网髙悬去将安所遂出所受俸钱积于县城门前托以风疾轻舟夜遁
　　放情事外武元衡为华原令时畿辅有镇军督将恃恩矜功者多挠吏民元衡苦之乃称病去官放情事外沉浮防咏者乆之徳宗知其才召授比部员外郎【出旧史】刺史不礼刘幽求制科中第调阆中尉刺史不礼弃官去【出本传】
　　杜门絶人事赵光逢昭宗时为御史中丞以世乱弃官洛阳杜门絶人事
　　致仕
　　三骥轺车赵芬字士茂拜尚书右仆射以老病出为蒲州刺史上表乞骸骨徴还京师赐以三骥轺车鸠杖被褥归于家【出本史】
　　角巾东洛薛革除左散骑常侍年至而无疾请告角巾东洛时甚髙之【出本史】
　　卧振髙风萧徳言为秘书监以年老请致仕太宗诏曰所兾才徳犹茂卧振髙风使济南伏生重在于兹日闗西孔子故显于当今【出本史】
　　知足不辱张霸为颍川太守谓掾史曰太守起自孤生致位郡守老氏有言知足不辱遂上病【出本传】
　　三分故禄汉制年老致仕者三分故禄以一与之以终其身
　　投簪聊欲投吾簪【出左太冲招隠】
　　悬车告老遂隠丘山悬车告老【出蔡伯喈碑】
　　遗爱
　　帝为制碑崔圆兼剑南节度使肃宗立命与房琯韦见素赴行在帝为制遗爱碑于蜀以宠之【出唐史】
　　忠清君亮州人为宋游道生立祠堂像题曰忠清君何时复来刘陶为顺阳长病免人歌之曰悒然不乐思我刘君何时复来安此下人【出六帖】
　　生创祠吕諲为荆州自景徳以来处方面数十人諲最有名荆人生创房祠及没吏裒钱十万徙祠府西【出本】立遗爱颂广人为宋璟立遗爱颂璟上言颂所以徳载功也臣之治不足记广人以臣当国故为溢辞徒成谄谀者欲厘正之请自臣始有诏许停【出本传】
　　人指树而懐吴凑为京兆尹官街树缺所司植榆以补之凑曰榆非九衢之物亟命易之以槐及槐隂成而凑卒人指树而懐之【出旧史】
　　罢市羊祜死南州为之罢市巷哭者声相接【出晋史】去见思何武当官无赫赫之名去后人见思【出本】

　　锦绣万花谷后集卷二十一
<子部,类书类,锦绣万花谷>
　　钦定四库全书
　　锦绣万花谷后集卷二十二
　　死丧
　　火灭烟消傅四言诗曰忽然长逝火灭烟消
　　为一棺土淮南子云吾生有七尺之形死有一棺之土托万鬼隣陆机侯挽歌辞曰昔居四人宅今托万鬼隣璵璠敛李平子卒将以君之璵璠敛赠以珠玉孔子闻之曰送死以寳玉是由暴尸于中原示人以奸利之端【出家语】
　　说骖而赙孔子之卫遇旧舘人之丧入而哭之哀出使子贡说骖而赙之
　　祭服以襚卫有太史曰桞庄寝疾公曰若疾革虽当祭必告公再拜稽首请于尸曰有臣桞庄也者非寡人之臣社稷之臣也闻之死请往不释服而往遂以襚之【郑注曰不脱君祭服以襚臣亲贤也并出礼记檀弓】
　　家无珠玉为含李大亮卒年五十九将敛家无珠玉为含帝哭为恸【出本】
　　觧牛与给丧事窦建徳乡人丧亲贫无以塟建徳方耕闻之太息遽觧牛与给丧事乡党异之【出本传】
　　驴鸣孙楚字子荆与王济为友济死子荆哭之曰夫子好驴鸣乃作一声声体俱似坐客皆笑之
