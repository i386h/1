<!-- { "loadSidebar": true } -->
　　钦定四库全书　　　　　子部十一
　　锦绣万花谷　　　　　　类书类
　　提要
　　【臣】等谨案锦绣万花谷前集四十卷后集四十卷续集四十卷不着撰人名氏前有自序题淳熈十五年十月一日盖宋孝宗时人陈振孙书录解题载此书作锦绣万花谷四十卷续四十卷而无后集黄虞稷千顷堂书目所载则前集后集续集外又有别集三十卷今案序中明言自九华之归麤编成为三集毎集析为四十卷可知后集为陈氏偶遗别集为后人所续増不在原编之数故明人刋本亦只三集也序中称命名者为乌江萧恭父河南胡恪皆不知何许人前集之末独附载衢州卢襄西征记一篇于体例殊不相类或撰此书者亦衢人故附载其乡先辈之书欤又其书既成于淳熙中而纪年类载理宗绍定端平年号帝后诞节类载宁宗瑞庆节理宗天基节诸名并称理宗为今上是当时书肆已有所附益并非淳熙原本之旧矣前集凡二百四十五类后集凡三百二十六类续集自一卷至十四卷凡四十六类自十五卷至四十卷则皆类姓也所録大抵琐屑丛碎防错失伦故颇为陈振孙所讥其地理一门止列偏安州郡类姓一门徴事仅及数条而古人称号之类又创立名目博引繁称俱不免榛楛杂陈有乖体要特其中久经散佚之书如职林郡阁雅谈雅言系述云林异景记之类颇借此以存崖略又每类后用艺文类聚例附録诗篇亦颇多逸章賸什为他本所不载略其繁芜撷其精粹未尝不足为考证之资也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　锦绣万花谷序
　　余为童时适当戎马蹂践之间又居穷乡无业儒者余独背驰而为之文籍最为难得苟可以假鬻亦未尝戛戛以尽其诚以余有书之癖每读一篇章如小儿之于饴剂有加而不能自止当其剧时虽夜分漏尽不之觉也所患性鲁无彊记之敏诵久亦漫漶而不牢先人既老又独譍门出入乎衡阳胥伍之中而喔咿于籧篨俯仰之际如是者数年索诸故吾孑然矣其后家益贫奔走于四方为饥寒计幸焉一温亦若隔世人夫以穷乡乱后假鬻之难而居衡阳奔走之中加以鲁性易失则不存也固宜尚何咎哉然土炭之嗜不变于是始为晩岁之谋凡书有当存乎吾心者辄稍招还其旧而聚其旅二三年间抄益多然而鎻碎而无统又多除舎于人不得以尽随故为风雨虫防之所蚀或为人之所廋或为酱瓿之所败不得成焉又数年抄不辍如司马子长班范欧阳之书抄已而四五矣晩益困无以自娱复留意于科举之外凡古人文集佛老异书至于百家传记医技稗官齐谐小说荒录怪志闻必求求必览焉久之浩浩如也乃畧有叙又附之以唐人及国家诸公之诗自九华之归编粗成为三集每集析为四十卷古今之事物天下之可闻可见者粲乎其有条矣夫穷达无异趣文章无异体将以经纶乎国家规恢乎功名雕绘万物而吟咏性情若取之怀袖中彼得焉失焉有命此则不可一日缺也先是乌江萧恭父河南胡恪闻其大槩为余命名曰锦绣万花谷今从其名嗟夫余之困于时也我知之矣而不敢怼虽怼而甘于此人虽我非而我自信而不辍故夫是书独可以自娱而不可传人葢天下之书不可尽而余之心亦不可足以不可足之心而读不可尽之书其抄无既其事无穷望睾如愤如而后止故于其类之间白其行者有差所以容其方来也他日子孙或能有书亦足以见吾之艰难如此淳熈十五年十月一日叙
　　钦定四库全书
　　锦绣万花谷前集卷一
　　天
　　九闗虎豹虎豹九闗啄害下人些【虎豹九闗言天门九重虎豹守之出楚辞】磨蚁天圆如倚盖地方如碁局天旁转半在地上半在地下日月本东行天西旋入于海牵之以西如蚁行磨上磨左旋蚁右行磨疾蚁迟蚁不得不西【出晋天文志吴王蕃】银潢左界河汉水之精发而浮上宛转随流名曰天河一曰云汉诗防亦名银潢谢庄月赋斜汉左界北陆南躔亦曰银湾出许洞诗亦曰银浦出李贺诗
　　金阶两阙神异经东北大荒中有金髙千丈上有明月珠径三丈光照千里中有金阶两名天门【出杜诗注】通明殿通明玉帝殿名常有红云捧之坡诗云侍臣鹄立通明殿一朶红云捧玉皇【出坡诗注】
　　耀魄寳钩陈口中一星曰天皇大帝其神曰耀魄寳【出晋天文志】
　　白瑶宫凝虚殿唐李贺卒其母梦贺曰上帝近迁都丹圃建白瑶宫召某为新宫记又作凝虚殿使某辈纂集乐章【出宣室记】
　　白玉楼玉华殿李贺长吉梦人驾赤虬持版召贺曰天帝新作白玉楼请君为记贺不得已随之遂卒【出贺本传】又莆田人方朝散病蹷三日而苏至玉华殿道士云先生昔有隂功帝召见白玉楼试文一首帝览之大喜拜为玉华侍郎有过谪堕人世不久当返【出夷坚志】
　　黄阙白玉京黄金城王素待制尝梦至玉京黄有绀服翠冠者曰吾黄门侍郎公则西门侍郎昔已奏牍訏责于世公晩嵗思玉京之梦作诗曰碧虚中藏白玉京梦魂飞入黄金城何时再歩烟霞外皓齿青童已扫听【出古今诗话】
　　钧天广乐秦穆公梦至帝所观钧天广乐帝锡之以防秦遂大昌【出史记】
　　錬石断鳌女娲氏錬五色石以补其阙断鳌足以立四极
　　天柱地维共工与颛顼争为帝怒触不周山折天柱絶地维故天倾西北日月星辰就焉地不满东南故百川水潦归焉【并出列子】
　　阊阖离骚吾令帝阍开闗兮倚阊阖而望予司马相如大人赋排阊阖而入帝居【出杜诗注】
　　三清玉清元始居之太清玉宸道君居之上清混元老君居之
　　五帝东方青帝灵威仰南方赤帝赤熛怒西方白帝白招矩北方黒帝叶光纪中央黄帝含枢纽【出孝经纬】
　　漏天蜀有地名漏天古诗地近漏天终嵗雨【出杜诗注】积气杞国有人忧天地崩身亡所寄又有忧彼之所忧者因往晓之曰天积气耳亡处亡气若屈伸呼吸终日在天中行奈何忧崩坠乎其人曰天果积气日月星宿不当坠耶晓之者曰日月星宿亦积气中之有光耀者使坠亦不能伤其人大喜长卢子闻而笑曰夫天地空中之一细物有中之最巨者难终难穷难测难识忧其壊者为大逺言其不壊者亦未为是【出列子天瑞篇】
　　欲界色界无色界三十二天欲界十天色界十八天无色界四天初禅二禅三禅各三天四禅九天凡一十八天皆属色界而三禅有三天一净居天二无净居天三遍净居天无想无证衣食自至【出后山诗注】
　　佛説三十二天欲界六天四天王天忉利天须焰摩天兠率陁天乐变化天他化自在天六天名为欲界色界十二天梵众天梵辅天大梵天此三胜流名为初禅少光天无量光天无音天此三胜流名为二禅少浄天无量净天徧静天此三胜流名为三禅福生天福爱天广果天无想天此四胜流名为四禅无烦天无天善见天善现天色防竟天是十八天独行无交未尽形界名为色界
　　无色界四天回心空处识处无所有处非想非非想防是四空天身心防尽定性现前名无色界【并出楞严经】道经説三十二天欲界黄曽天玉完天何童天平育天文举天摩夷天凡六天为欲界也
　　色界越衡天蒙翳天和阳天恭华天宗飘天皇笳堂耀天端静天恭庆天极瑶天元载天孔升天皇崖天合十二天为色界
　　无色界极风天孝芒天翁重天江由天阮乐天昙誓天霄度天元洞天妙成天禁上天常融天玉隆天梵度天贾奕天合是十四天为无色界【并出防命经注】
　　周天三百六十五度经星二十八宿布于四方东方苍龙七宿其属三十二星七十五度北方武七宿其属三十五星九十八度四分度之一西方白虎七宿其属五十一星八十度南方朱雀七宿六十四星一百一十二度周天三百六十五度四分度之一每一度二千九百三十二里周天积一百七万九百一十三里径三十五万六千九百七十一里【出后地里志注】
　　自地至天万五千里晋书天文志曰日去地常八万里又曰地上去天八万一千三百余里又地理志地东西南北相去二亿三万余里自地至天半八极之数酉阳杂爼云自地至天十一万余里按周礼以土圭之法南戴日下万五千里地与星辰四逰升降于三万里之中是以半之得地之中也颍川阳城为然此乃古之圣人推测天地髙深之法是则地至天万五千里尔他説无根【出学林】
　　崖公散乐呼天为崖公【出教坊记】
　　天公庾亮云天公愦愦也
　　日
　　虞渊虞渊亦名虞泉日入于虞渊浴于咸池拂于扶桑登于旸谷【出淮南子】取日虞渊洗光咸池【出唐赞】
　　羲和羲和东方国名日所由过也每日出二国人为御推而升太虚唐尧取以名官【出山海经】又曰有女子名曰羲和浴日于甘泉羲和者帝俊之妻是生十日
　　圆罗耀方诸山真人皆呼日为圆罗耀外国人呼日为濯罗耀【出真诰】
　　郁华鬰华又名鬰仪鬰仪奔日之仙故曰鬰仪赤文与日同居【出鸡跖集】
　　六螭日乗车驾以六螭【六螭即六龙也出淮南子】
　　三足乌淮南子云日中有踆乌【踆乌者谓三足乌也日者阳精之宗积而成乌象乌而三距阳之类其数竒出汉天文志】
　　髙舂下舂日出于旸谷浴于咸池拂于扶桑是谓晨明经于隅泉是谓髙舂顿于连石是谓下舂至于悲泉爰息其乌是谓悬车薄于虞泉是谓黄昏【出淮南子】
　　射九日落沃焦淮南子曰尧时十日并出草木焦枯尧命羿仰射十日中其九乌皆死堕羽翼尧时十日并出尧使羿射九日落沃焦【沃焦海水泄处也出山海经】又曰大荒之中旸谷上有扶桑十日所浴九日居下枝一日居上枝皆载乌
　　三竿永明五年十一月丁亥日出三竿朱色黄色赤晕【出南齐天文志】
　　日观泰山东南有峯名曰日观鸡一鸣见日已出长三丈【出汉官仪】
　　熟羊胛东海有国曰骨利干地近扶桑其国人初夜煑羊胛方熟其日已出【出西清诗话】又唐书东夷日本国事亦类此
　　铜钲岭上晴云披絮帽树头初日挂铜钲【出坡诗】
　　朱光杜甫诗朱光彻厚地【楚词云阳杲杲其朱光】
　　两儿辨孔子东游见两小儿辨鬭问其故一儿曰我以日出时去人近而日中时逺也一儿曰日中时近也一儿曰日初出大如车盖及日中如盘盂此不为逺者小而近者大乎一儿曰日初出沧沧凉凉日中如探汤此不为近者热而逺者凉乎孔子不能决【出列子】
　　日轮自暗中涌出有客登岱岳絶顶行四十里以伺日出久之星斗渐稀东望如平地天际已明其下则暗又久之明处有山数峯如卧牛车盖之状星斗尽不见其下尚暗初意日自明处出又乆之自大暗中日轮涌出正红色腾起数十丈至明处全无光其下亦尚暗【出邵氏闲见后録】
　　月
　　结璘七圣记结璘奔月之仙故曰结璘黄文与月同居【出鸡跖集】
　　嫦娥羿得不死之药于西王母其妻嫦娥窃之奔月遂托身月中仙【嫦娥羿妻也服药得仙奔入月中为月精出淮南子】又曰水气之精者为月
　　广寒宫冬至后月养魄于广寒宫【出东方朔十洲记】
　　山河影谓月中有物婆娑者乃山河影也其空处海水影【出淮南子】
