<!-- { "loadSidebar": true } -->
　　台阁生风晋傅转司校尉天性峻急不能有容每有奏劾或值日暮捧白简整簮竦踊不寐坐而待旦于是贵逰慑伏台阁生风【并本】
　　里行龙朔中置监察御史里行武后置殿中里行后専以里行名官【唐志】又开元中置里行无员数或有御史里行侍御史里行殿中里行监察里行以未为正官【御史台记】唐武后称制供奉官正员外多置里行有台令史将入台值里行御史聚立门内令史不下驴诸御史大怒将杖之令史云乞先数驴然后受罚谓驴曰汝伎艺可知精神极钝何物驴畜敢扵御史里行诸御史惭而止【国朝杂记】
　　肃政台龙朔中改御史台曰宪至武后改曰曰肃政台【唐志】
　　弄印无以易尧汉髙祖用赵尧言徙御史大夫周昌为赵相久之持御史大夫印弄之曰谁可以为者熟视赵尧无以易尧遂拜尧
　　耳目唐韩琬曰御史乃耳目官知而不言尚何頼清要唐髙祖欲授李素立清要九品官有司拟雍州司户帝曰要而不清拟校书郎帝曰清而不要乃授侍御史
　　李祐胆落李祐违诏进马御史温造抨劾祐曰吾夜入蔡州防吴元济未尝心动今日胆落于温御史【并本】碎首玉阶王义方任职劾奏李义府曰碎首玉堦素眀臣节
　　鹰扬虎视传咸御史中丞箴云煌煌天文宿星是环爰立私法其辉有焕执宪之纲秉国之宪鹰扬虎视肃清违慢又曰良农耘秽勿使能植无礼是逐安惜翅翼集司校尉旧事号卧虎以举纲而万目理提领而众裘挈
　　近世独歩江淹为御史中丞明帝作相谓淹曰君今在南司足以震肃百僚自宋以来不复有严眀中丞今日可谓近世独歩也【并分纪】
　　殿上虎刘安世器之徧厯言路正色立朝知无不言其面折庭争至雷霆之怒赫然则执简却立俟天威少霁复前极论一时奏对且前且却者或至四五殿庭观者皆汗缩竦听公退则咨嗟叹服以俚语目之曰殿上虎【言行録】
　　南台起扵武后西台起于本朝唐髙宗改三省为台故呼御史为南台赵璘因话録言之璘又云武后朝御史有左右肃政之号当时亦谓之左台右台则宪台未曽有东台西台之称张鷟朝野佥载对天后戏语云左台胡御史右台御史胡是也本朝李建中为分司西京留司御史世以西台目之李栖筠为御史大夫不乐者呼为栖台盖斥其名也【挥麈録】
　　赐红销金龙扇张泳为御史中丞真宗曰卿平生著述防多可进来公遂以所着进上阅于龙图阁未竟赐坐上曰今日暑甚顾黄门于御几取常执红绡金龙扇赐公且称文善公起再拜乃纳扇于几上曰便以赐卿美今日献文事
　　讫了治平元年孙觉与曽南丰言曰闻台官以数言事不用相约当共争濮王事不听则决去盖是时知杂御史吕诲吕大防范纯仁等与諌官司马光数论孙固庸囬王广渊奸邪不当用其言愈切而用之愈坚事类此者甚众凡台官諌官言入进呈讫寝之时人谓之讫了台吏每白御史曰某事又讫了也盖执政方持权欲一切以沮言者而言者以不能塞职为慙故相约如此后数日果闻台官论濮王事甚急防已七八上不听诲等皆纳敕求罢去台官不留一人京师为之语曰絶市无台官然人主犹采物论后来者其言愈厉【南丰杂记】
　　本草唐贾忠言撰御史本草以里行为合口椒最有毒监察为开口椒毒微歇殿中为萝卜侍御史为脆梨渐入佳味热侯味虚着百官本草题御史有大热有毒主除邪疾杜奸囬振寃滞攻贪浊服之长精神
　　南奔谢防卿梁天监中自尚书三公郎为侍御史旧郎官转为此职者世谓之南奔【并侍史台记】
　　呵佛骂祖元祐初张商英为开封推官简苏内翰子瞻曰老僧欲住乌寺呵佛骂祖如何偶馆职孙朴见之以示吕申公之子希纯希纯白申公公不悦出商英【邵氏辨诬】哄堂凢上堂絶言笑有不可忍者杂端大笑谓之哄堂则不罚
　　南司梁陆杲为御史中丞劾山隂令虞眉中书舍人黄睦之以眉托杲杲曰君小人何敢以罪人属南司也台主中丞出外为御史台主厯晋亦然
　　其门北开北齐邺都故事云御史台在宫西南其门北开取冬杀之义斯事久矣今东都台门不北向者盖欲变古之制或建造者不习故事耳【分纪】
　　只置中丞杂端御史自大夫至主簿并存六典旧式今只置中丞杂端各一员并判台事【湘山野録】
　　阍梃横直御史有阍吏台中四十余年事二十余中丞矣声喏之时以所执之梃待中丞贤否中丞贤则横其梃不贤则直其梃此语諠于缙绅凡为中丞唯恐其梃直也范讽为中丞一日视其梃直范大惊立召问曰尔梃忽直岂我之失耶吏曰昨日见中丞召客谕庖人造食指挥者数四去又呼之教戒又数四大凢役人者授以法观其成何事喋喋之繁若使中丞宰天下皆欲如此之繁不亦劳而可厌乎某心鄙之不知其梃之直也范大笑慙谢明日视之梃复横矣【东轩笔録】
　　活万人子孙兴前汉王翁孺为绣衣御史逐捕盗贼吏当坐者翁孺皆縦不诛叹曰吾闻活千人封子孙吾所活万余人后世其兴乎后生孙女乃元成皇后也【夲】
　　諌官
　　諌垣旧唐着諌官元稹既居諌垣不欲碌碌自滞又韩琦为諌官三年所存諌草欲敛而焚之以效古人谨宻之义然恐无以见人主从諌之美乃集七十余章为三卷曰諌垣藁自序于首大畧曰諌主扵理胜而以至诚将之【家】
　　諌曹唐权徳舆为左补阙諌云臣职在諌曹【本】
　　补阙拾遗唐制左补阙六人左拾遗六人右补阙六人右拾遗六人掌讽諌大事则廷论小事则上封事【唐志】择利近名王沂公曽尝曰韩魏公章防甚好向来髙若讷多是择利范希文亦未免近名须要纯意于国家事尔【魏王别録】
　　坡拜今呼諌议为坡拜盖仍唐朝旧语自外入为諌议班在给舍之上嵗满迁给事中又嵗满迁舍人故语云君今上坡后当复下坡矣【谈苑】唐諌议谓之坡班在给舍上一迁为给事又迁为舍人有自他官为諌议者班给舍上班中戱语曰饶君上坡去却须下坡来言迁给舍却在下也【青箱杂记】
　　坠諌议班在知制诰上若待劒则在知制诰下戯谓之坠【春明退朝録】
　　四諌力引石介蔡台庆厯中余靖欧阳修蔡襄王素为諌官时谓四諌四人力引石介为諌官范仲淹为参知政事独谓曰石介刚正然性好竒异若使为諌官必以难行之事责人君以行少咈其意则引裾折槛叩头流血无所不至主上虽富于春秋然无失徳朝廷政事亦自修举安用如此諌官诸公伏其言而罢蔡君谟以诗贺曰御笔新除三諌官喧然朝野竞相欢当时流落丹心在自古忠良得路难必有谋猷禆帝右直须风采动朝端世间万事俱尘土留取功名久逺看三公遂荐蔡襄为諌官当时谓之四諌【东轩笔録】
　　出自宸选明道中执政除其亲旧二人为正言司諌上谓曰祖宗法制台諌须出自宸选若台諌是大臣自除则大臣过失无敢言者执政悸汗浃背而去
　　父为宰相子为諌官唐元和初杜従郁为左补阙韦贯之曰父为宰相子为諌官若有得失不可使子论父改为秘书丞【并分纪】
　　台諌官専为言事英宗曰人言台諌夺权欧阳修奏曰此则为陛下言者过也朝廷置台諌官専为言事若使黙然却是失职苟以言事为夺权则台諌无职可供矣【奏事録】
　　朕之汲黯真宗见田锡色必庄尝自之曰朕之汲黯也【名臣】
　　田舍汉唐李昭徳为内史娄师徳为纳言相随入朝娄体肥行缓李久待不至乃发怒曰叵耐田舍汉妻闻之乃徐笑曰师徳不是田舍汉更是谁
　　司諌正言唐有左右补阙国朝雍熙五年诏改左右补阙为左右司諌又改唐左右拾遗为左右正言【分纪】五諌一曰风諌二曰顺諌谓顺其所欲以微动之三曰规諌陈其规矩而正其事四曰致諌致物以眀其意五曰直諌直言君之过失【大戴礼】
　　给事中
　　夕郎黄门侍郎每日暮入对青琐门拜谓之夕郎【灵帝纪】涂归给事中四人左右分判省事诏书不便者涂窜而奏还谓之涂归【唐志】
　　批勅唐李藩为给事中制有不可于黄后批之吏白宜进白纸藩曰别以白纸是文状岂曰批耶史臣曰批勑有夕郎之风【分纪】
　　宜在闼久在黄扉唐郭承嘏为给事中出为华州刺史卢载封还诏书且言承嘏宜在闼文宗曰承嘏乆在黄扉故优其俸禄暂令亷问近諌列章美事也乃复留
　　囬天之力张元素迁给事中諌太宗发卒修洛阳宫魏证曰张公论事有囬天之力可谓仁人之言矣【本】
　　翰苑
　　翰林院翰林院在禁中乃人主燕居之所玉堂承明金銮皆在焉应供奉人自学士以下工伎皆籍其间皆称翰林【沈存中笔谈】
　　北门内相天子私人唐制乗舆所在必有文词经学之士以偹宴见而文书诏令则中书舍人主之自太宗时名儒学士时召以草制未有名号至干封以后始号北门学士宗初翰林待诏掌四方表防批答又以中书务剧乃选文学之士号翰林供奉掌制诰开元末又改供奉为学士别置院専掌内命其后选用益重而礼遇益亲至号内相又以为天子私人【百官志】
　　金莲花炬唐令狐绹为翰林承防宣宗时夜对禁中烛尽帝以乗舆金莲花炬送还院吏望见以为天子乃绹至皆惊
　　八砖徳宗时学士入馆视日影为候时李程为翰林性懒日过八花砖乃至时号八磗学士【并本】
　　蓬池鲙郢水醪李徳裕述梦诗荷静蓬池鲙天寒郢水醪唐学士初上赐食悉是蓬池鱼鲙夏至颁冰及酒以酒味浓和水而饮盖禁中有郢水酒坊【李白诗】
　　口脂面药唐制腊日赐北门学士口脂盛以碧镂牙筩故杜诗云口脂面药随恩泽翠管银罂下九霄【苕溪诗话】登瀛州太宗初作文学馆以房杜等十八人为学士每暇访以诗书政事号十八学士命阎立夲图像以章礼贤是时天下慕向谓之登瀛洲【禇亮】
　　凌玉清翔紫霄凡登翰苑者谓之凌玉清翔紫霄【翰林志】翠毛锦黄盘雕锦学士旧规十月初别赐锦长袄子国初以来赐翠毛锦太宗改赐黄盘雕锦【金坡遗事】
　　玉鼻骍天厩新颁玉鼻骍【坡新为学士赐内厩良马东坡诗】
　　马鬛三花白乐天春深学士家诗凤书裁五色马鬛剪三花唐学士例借飞龙厩马
　　海曲龙山唐翰林壁画海曲龙山宋宣公诗云忆昔唐家扄禁地粉壁曲龙开古记承眀景象今顿还永与銮坡为故事
　　六幅山水屏玉堂两壁有巨然画山董羽画水宋宣献公为学士时燕穆之复为六幅山水屏寄之乃置于中门
　　郭熙春江晓景元丰末既移院玉堂中屏乃郭熙所作春江晓景坡诗云玉堂昼掩春睡闲中有郭熙春画山今乃为玉堂佳物【诗话】
　　小三昧大三昧学士每下直出门相谑谓之小三昧出银台门乗马谓之大三昧【翰林志】
　　十八文星旧唐书太宗图十八学士为之赞号十八文星旧书赞曰十八文星辉炳焕
　　一条冰陈彭年在翰林兼数职皆文翰清秘之目人谓其帯衘曰一条冰【国老闻谈】
　　鳌峯最上头宋景文公祁守益州有风力久次而不见用以翰林学士承防召道出长安以诗寄梁丞相畧曰梁园宴罢相如至宣室厘残贾谊归又曰粉署重来忆旧逰蟠桃开尽海山秋宁知不是神仙骨上到鳌峯最上头
