<!-- { "loadSidebar": true } -->
　　锦绣万花谷后集卷十四
<子部,类书类,锦绣万花谷>
　　钦定四库全书
　　锦绣万花谷后集卷十五
　　父子
　　公庭展私敬杨感与父素俱为柱国朝防则齐列隋文帝命感降一等谢曰不意陛下宠臣之甚许以公庭展私敬【隋史】
　　不书官纸阮孝绪十余嵗随父为湘州行事不书官纸以成亲之清白
　　知子莫若父京兆尹访苏瓌既去瓌令男颋咏尹字乃咏曰丑虽有足甲不成身见君无口知伊少人其敏捷如此明皇问瓌草书难其人谁可瓌曰臣不知其他臣男颋为文甚速可备使令援笔立就明皇抚背曰知子莫若父【明皇杂録】
　　积习名教桞仲郢牛僧孺辟武昌幕府有父风矩僧孺叹曰非积习名教安及此耶
　　卿令子朕直臣郑余庆子涵为右补阙敢言无所讳宪宗谓庆余曰卿令子朕直臣也可更相贺【本传】
　　求降外官増父秩孙逖父嘉之逖迁中书舎人嘉之八十犹为令逖求降外官増父秩帝嘉纳拜嘉之宋州司马聴致仕【唐史】
　　得书拜读呉顾恺每得父书常扫洒几筵舒书于上拜跪读之每句应诺阅毕再拜若父有疾耗之问则临书垂泣语声哽咽【六帖】
　　世不乏季子呉祐父恢为南海太守祐年十二随官恢欲杀青简以写经书祐谏曰逾越五岭俗多珍恠上为国家所疑下为权戚所望此书若成则载之兼两昔马援以薏苡兴谤王阳以衣囊徼名恢乃止因抚其首曰呉氏世不乏季子矣【本】
　　楂何如梨张敷小名楂父劭小名梨宋文帝尝戏之曰楂何如梨敷曰梨是百果之宗楂何敢比也【碎事】
　　门生出迎杨嗣复父于陵嗣复领贡举时于陵自洛入朝乃率门生出迎置酒第中于陵坐堂上嗣复与诸生坐两序世以为美【六帖】
　　非熊再生顾况字退翁暮年有一子字非熊忽暴亡况哀悼不胜乃作诗曰老人丧爱子日暮泪成血老人年七十不作多时别非熊防间闻之以情告防官防官悯之却令生于况家二嵗能言防间闻父苦吟求再生事歴歴然长成应举擢第【诗话】
　　倚门居冢赵恂有孝性年五六嵗时得甘美之物未尝独食必先以哺父父出輙待还而后食过时不还则倚门啼以俟父至数年父没恂思慕哀号居于塜侧乡族称孝名闻流着【孝子传】
　　省中见石薛元超转中书舎人省中有磐石父道衡为侍郎时尝据以草制元超每见輙然流涕【六帖】
　　甘棠旧子孙廖齐父爽直尝为永州刺史齐后游零陵于民间见父题壁感而成诗曰下马连声叩竹门主人何事感遗恩回头泣向儿童道重见甘棠旧子孙【青后集】撞破烟楼王魏郎杂箴云家人有严君焉井灶之谓也是以父喻井灶故东坡答陈季常书云在定日作松醪赋一首今写寄择等庶以发后生妙思着鞭一跃当撞破烟楼也
　　诗余杭洪浩熈宁间游太学十年不归父已七十寄浩诗曰太学何蕃久不归十年甘防误庭闱休辞客路三千逺须念人生七十稀腰下虽无苏子印箧中幸有老莱衣归期定约春前后免使高堂赋式微浩得诗南归因而去者十有三焉【诗史】
　　母子
　　母师鲁有九子之寡母穆公赐号曰母师【列女传】
　　埋蛇孙叔敖为小儿出逰见两头蛇杀而埋之归泣白母曰儿闻两头蛇见者必死恐后人见乃埋之母曰尔行隂徳必有阳报徳胜不祥又除百祸汝无忧矣叔敖后为楚相【新序杂事篇】
　　寄鲊孟仁为监鱼池司马自结网捕鱼作鲊寄母母还之曰汝为鱼官以鲊寄母非避嫌疑也【呉録】
　　饮酒尝吐蔡顺字召仲有至孝之心少丧父奉养母甘口之物不敢先尝母至防家因饮酒变吐顺恐中毒乃尝其吐【先贤传】
　　伤慈终孝郭巨事继母至孝家贫产子忧不能字谓其妻曰伤慈以终孝吾无恨也遂之【裴子野志畧】
　　投鱼寄母杜孝巴郡人也少失父与母居以至孝称后在成都母喜食生鱼孝于蜀截大竹筒盛鱼二头塞之以草咒曰我母必得此因投中流妇出见筒横来触岸异而取视有二鱼含笑曰此我夫所寄也熟而进之闻者叹骇【萧广济孝子传】
　　窥与游知儿贵王珪始隠居时与房龄杜如晦善母李氏尝曰儿必贵然未知所与游者何如人试与偕来防龄等过其家李窥大惊速具酒食欢尽日喜曰二客公辅才汝贵不疑
　　与李杜齐名汉大诛党人范滂母曰汝今得与李杜齐名死亦何恨既有令名复求夀考可兼得乎滂跪受教再拜而辞【李杜李膺杜密也并本传】
　　失母方寸乱徐庶母为曹公所得庶谓刘备曰本欲为明公效愚欵今失母方寸乱矣备遂聴庶降曹公【蜀志】鱼跃冰王祥继亲朱氏欲生鱼祥解衣将剖氷氷解双鱼跃出又思黄雀炙有数雀飞入幕中【晋书】
　　亲母舆崔邠为太常卿故事太常视事大阅四部乐都人纵观邠自第去帽亲母舆公卿见者皆避道都人荣之【六帖】
　　忠孝不并立桓彦范诛二张也初将起事告其母母曰忠孝不并立义先国家可也【唐书】
　　随时进果罗威字徳仁八嵗丧父事母至孝耕耘为业勤身苦体以奉供养竒果珍味随时进前也【先贤】得未尝先食殷惮生而谨愿七嵗丧父哀号毁悴不为戏弄得果可啖之物怀持进母未尝先食【孝子传】露集乌翔林攅母亡作塜屋其右有白乌来甘露降观察使李若初遣官属验实防露晞顿失色攅哭曰天所降露祸我耶俄而露复集乌亦回翔诏作二阙于母墓前又表其闾时号阙下林家【本】
　　非母贤不能成子杜悰牧溰阳宏词李宣古数陪燕饮戏谑侮慢杜不能容使辱之长林公主出而捄之云尚书不念诸子学文遣易衣而赴中坐长林请为诗冀弥缝也宣古诗云红灯初上月轮高照见堂前万朶桃觱栗夜深抛耍令舞来挼去使人劳杜公赏之后二子裔休儒休皆登第人曰非母贤不能成子【云溪友议】
　　兄弟
　　三世不分财蔡邕与从弟同居三世不分财乡党髙其义【本传】
　　两骥刘正兄弟二人时号两骥
　　自比王谢崔湜与弟液澄从兄涖并以文翰居要官毎宴私自比东晋王谢曰吾一门入仕歴官未尝不为第一丈夫当先据要路以制人岂能黙黙受制于人哉【六帖】饮乳辍讼韩思彦廵察劔南兄弟相讼累年不决思彦令厨宰饮以乳兄弟泣曰公以吾兄弟同乳而生耶乃请辍讼
　　问食问衣司马温公与其兄伯康友爱尤笃伯康年将八十公奉之如严父保之如婴儿毎食少顷则问曰得无饥乎天少冷则问曰衣得无薄乎【范太史集】
　　大山小山梁何为中书令后去职居防稽若耶山云门寺初二兄求防并栖遁求先卒至是又隠世号防为大山为小山【本传】
　　双珠孟昶与弟顗并美风姿时人谓之双珠
　　两鳯连飞北齐崔陵与弟仲文同日受拜时号双鳯连飞
　　玉昆金友南史琳子铨弟锡铨虽学不及锡而孝行齐焉时人以铨锡二王可谓玉昆金友矣
　　大秦君小秦君唐初汉书学大兴其章章者若刘伯庄秦景通兄弟刘讷言皆名家景通与弟暐皆有名精汉书号大秦君小秦君【本】
　　小状元孙仅与兄何齐名有声场屋何淳化中魁多士仅下第有诗曰前春再就天街试应被人呼小状元次举中甲科王元之以诗赠曰病中何事忽开顔忆得诗称小状元粉壁已悬龙虎榜锦标争属鹡鸰原【古今诗话】龙跃云津晋张华见禇陶谓陆机曰君兄弟龙跃云津逢贼争前死姜肱与弟季江谒郡夜于道逢贼欲杀之肱兄弟争前死贼遂两释之俱夺衣资【六帖】
　　天生羽翼明皇友悌古无有者尝以书赐弟宪等魏文帝诗曰西山一何高髙髙殊无极上有两僊童不饮亦不食赐我一丸药光耀有五色服之四五日身轻生羽翼朕每言服药而生羽翼宁如兄弟天生之羽翼乎陈思王之才足以经国诏其朝谒卒使忧郁魏祚未终司马氏夺之岂神效丸耶【灵异记】
　　叔侄
　　涛舒上下晋王湛兄弟宗族皆以为痴兄子济因共谈易大竒之初武帝见济輙曰卿家痴叔死未济无以答复问济曰臣叔不痴山涛之下魏舒之上由是显名【本】秽我素风晋谢安尝诣陆纳纳兄子俶宻作食供之纳设茶菓俶下精饭食罢纳大怒杖四十曰不能光我叔父而乃秽我素风
　　给麻为钱缗唐髙宗尝赐诸王防五百以滕王蒋王贪黩但下书曰滕叔蒋弟不须赐但给麻二车助为钱缗二王大慙【本】
　　吾家佳子弟王羲之为从伯敦导所器敦尝谓曰汝是吾家佳子弟当不减阮主簿
　　千里驹苻朗字文达坚从兄子也坚尝目之曰此吾家千里驹【晋书】
　　含饭两颊郗鉴遇永嘉乱穷馁乡人共食之常携兄子外甥就食乡人辞不能兼济乃独往含饭于两頬归吐与二子【世説】
　　全侄弃儿邓攸永嘉乱走担其儿及弟子绥度不能两全乃谓妻曰吾弟早亡惟有一息理不可絶应自弃我儿妻泣从之【晋书】
　　分封二百戸王基封安乐乡侯上疏求分封二百戸赐叔父子乔爵闗内侯以报叔父诏特聴之【魏志】
　　夫妇
　　蓬首请夫罪蔡琰字文姬重嫁于董祀祀犯法当死文姬诣曹操请之时賔客满座操曰蔡伯喈女在外为诸君见之文姬进蓬首徒行请罪音辞清辩防甚哀痛操乃出祀罪【六帖】
　　斜不若正黔娄先生卒覆以布被覆头则足见覆足则头见曽西曰斜其被则敛矣妻曰斜之有余不若正之不足先生生而不斜死而斜之非先生之意【髙士】相对如賔常林好学汉末为诸生带经耕鉏妻自饷之虽在田野相对如賔【三国志】
　　自赋催妆诗陈峤孑然无依暮年获一第还乡而耳已顺矣乡里以儒家女妻之合之夕自赋催妆诗曰彭祖尚闻年八百陈郎犹是小孩儿闻者絶倒【南部新书】机中织锦晋窦滔妻苏氏能属文苻坚时滔坐徙流沙苏氏作回文七言诗织锦上以寄滔辞甚清婉又李白诗机中织锦秦川女
　　比肩人呉都海盐陆东美妻朱氏有容止寸歩不相离号曰比肩人后卒合处生梓树同根二身相抱合成一树孙权封曰比肩墓后子与苏氏亦相爱慕呉人又呼为小比肩【三异记】
　　佳人难再得荀奉倩妻曹氏有艶色妻尝病热奉倩尝以冷身熨之妻亡叹曰佳人难再得人吊之不哭而伤神未几奉倩亦卒【世説】
　　分镜陈太子舎人徐徳言尚叔寳妹乐昌公主陈政衰谓妻曰国破必入权豪家傥情縁未断尚冀相见乃破镜人分其半约他日以正月望日卖于都市及陈亡其妻果为杨越公得之乃为诗曰镜与人俱去镜归人未归无复姮娥影空留明月辉乐昌得诗悲泣不已越公知之怆然召徳言还其妻【古今诗话】
　　下第登第诗杜羔妻刘氏善诗羔累举不第将至家妻先寄诗曰良人的的有竒才何事年年被放回如今妾面羞郎面君若来时近夜来羔见诗即回去寻登第又寄诗曰长安此去无多地郁郁葱葱佳气浮良人得意正年少今夜醉眠何处楼【南部新书】
　　使君自有妇邯郸有美女姓秦名罗敷为邑人王仁妻仁后为赵王家令罗敷出采桑于陌上赵王登台见而悦之因饮酒欲夺焉罗敷巧弹等作陌上桑之歌以自明内有使君自有妇罗敷自有夫之句【崔豹古今注】
　　卧牛衣王章为诸生学长安独与妻居章疾病无被卧牛衣中与妻诀泣涕其妻呵怒之曰仲卿京师尊贵在朝廷谁逾仲卿者今疾病困厄不自激昂廼反泣涕何鄙也【本】
