<!-- { "loadSidebar": true } -->
　　华阳洞仙姻南昌萧防得第为句容簿县有三茅宫九锡亭瑞芝舘碧柰涧防遍游之至玉晨观有青童请至大门金书牌曰华阳洞又至一门曰蘂珠殿有一人紫袍称东方大夫名朔为华阳洞主谓曰公之逺祖萧史真人脔董双成与公为妇扶侍者云英夫人秉扇者呉防鸾许飞琼接引者梁玉清卫承庄姮娥结髪麻姑合中夜梁玉清卫承庄引防至蘂珠殿礼后堂见一女子乃旧曽见诸葛氏交拜梁玉清致辞曰华阳玉女圣世才郎仙凡契合如鳯求凰今日相偶和鸣锵锵夀筭天地庆衍无疆礼毕宴于蘂珠殿曲终青童召防曰双成夫人请君暂起防避席恍若夣觉四顾已失蘂珠殿矣但见左右深林茂草寻玉晨观归县已半山防遂休官入山【云堂广记】
　　立冰为媒令狐防梦立冰上与冰下人语问索紞紞曰冰上为阳冰下为阴阴阳事也士如归妻迨冰未泮婚姻事也君当为人作媒冰泮而成婚果然【晋志】
　　赤绳婚牍唐韦固求婚次宋城南店中见老人倚布囊而坐向月检书觇之不识其字问之老人曰天下婚牍耳固喜曰吾欲娶人有以潘昉女为议者可以成乎曰未也君之妇适三岁因问囊中何物曰赤绳耳以系其夫妻之足君之足已系于彼矣他求何益【续怪録】
　　双石婚礼有九子蒲朱苇双石蒲苇取其心可屈伸双石义在两固
　　青庐北方婚礼用青布幔为屋谓之青庐于此交拜行礼【并酉阳杂爼】
　　得壻如龙楚国先贤传孙隽文英与李元礼俱娶太尉桓之女人谓桓叔元两女乗龙言得壻如龙老杜诗云门防多喜色女壻近乗龙宋景文公云承家男得鳯择壻女乗龙皆谓此【潘子真诗话】
　　种玉得妇杨雍伯尝设浆给行旅一日有人饮讫怀中取石子一升与之曰种此生美玉并得好妇如言种之有徐氏女极美求之徐公曰得白璧一双即可乃于所种得璧遂娶之【搜神记】又仙拾遗杨雍伯事亲孝葬父母水神感之泉出墓侧有饮马者以白石一升与之令种生美玉一日有青童引至海山仙人曰汝孝于亲当夫妇皆仙后徐氏有女以白璧成婚数年夫妇俱升天【太平广记】
　　监中择壻晏元献判南京范希文以大理寺丞丁母忧权掌西监一日晏谓范曰吾一女及笄君为我择壻范曰监中有二举子富臯张为善并可壻也晏曰然则孰优范曰富脩谨张疎俊晏即取富臯为壻后改名即富郑公也为善后亦更名方平【笔録】
　　罗帏范文正公之子纯仁娶妇妇将归或传以罗为帏幔者公闻之不悦曰吾家素清俭安得乱吾家法持至当火于庭【遗事】
　　戚里权要盛度钱惟演责词云三星所构多戚里之家百两所迎皆权要之地盖惟演之姑嫁刘氏而其子娶丁谓也【东坡志林】
　　女嫁三日饷食为餪宋景文公纳子妇三日子以妇家馈食物书白即曰书错一字姑报之子扣其错以笔涂暖字子扣当用何字久之怒声曰从食从而从大子退检字书博雅中岀餪字【注云女嫁三日饷食为餪邵氏后録】
　　岳公欧阳永叔尝云今人呼妻父为岳公以太山有丈人峰又呼妻母为泰水不知出何书也【摭遗】
　　甥舅真冰玉苏陈甥舅真冰玉【甥谓壻舅谓妇翁尔雅曰谓我舅者吾谓之甥孟子曰帝馆甥于贰室妇翁冰清女壻玉润故云坡诗】
　　冰叟东坡生日子由壻王郎以诗贺坡和云朅来冰叟来游宦【卫玠妻父乐广有重名时谓妇翁冰清故云】
　　红纒酒缸诚堪壻阿巽买红纒酒缸【山谷欲与子瞻子迈伯达为婚今人定婚多以红防纒酒缸山谷诗】
　　教相里儿读书杜祁公衍少时客济阳县县令厚遇之令与大姓相里氏议婚相里兄弟二人其兄尤之弟曰杜君令之重客其可违兄怅然曰姑从之俾教诸儿读书耳祁公未成婚登第相里之兄厚资往见公曰婚议已定其敢违但某既出仕忧门下无教儿读书者相里兄大惭以归【闻见録】
　　大姨夫小姨夫欧公与王拱辰同为薛简肃公子壻文忠公先娶长王拱辰娶其次后文忠再娶其妹故文忠有旧女壻为新女壻大姨夫作小姨夫之戏【邵氏録】嫁女娶妇安定胡先生遗训嫁女必须胜吾家娶妇必须不若吾家或问其故曰嫁胜吾家则女之事人必钦戒娶妇不若吾家则事舅姑必执妇道【曽孜涤记】
　　四六鸣鳯其昌已笃陈卿之旧同车彼美不遑郑忽之嫌叠烦信绍申笃嘉盟焕然纯白之仪宠以问名之礼萝施松柏世方昌而莫与京桃报琼瑶物虽薄而用可重误重言委贶嘉币维兹息女近若而人屈元礼之髙明及承阿之小丑着姓多有顾衰宗之眇然懿亲不忘维伯氏之好也　恊比其邻愿为有室种成双玉亲结五丝得人实迈于南容修睦有叨于东武　和鸣虽恊于鳯占定礼尚稽于鴈币问名纳防式存先后之仪修词立诚允着再三之义　是谓鳯凰之于飞永为好也实惟币帛以将意迨其吉兮谓大伦之至重谅前定之有由是何宋子之求俯误阿承之择爱人以徳无言不酬拜命之嘉愿珍藏于十袭匪报为好实有愧于双南　乌丝栏之华幅锦绣段之美贻织女渡河徒庆七襄之念蓝桥防杵伫观百两之来　名实缺然门地蕞尔虽江湖橘柚之域逺京洛衣冠之游顾尝同僚辱贶重礼藐是孙女逮于纵笄某人簮笏望于乡闾芝兰秀于庭戸卜相宗事当求大家猥得附葭莩之亲恐未胜洒扫之职申以盟好不遑延迁勉輙拜嘉对越将命【山谷】钦仰风流惟是婚姻之故讲修世睦敢申嬿婉之求某才不及中学未闻道猥叨命士方且异宫惟节春秋莫助苹藻伏承某人教承端绪徳盛幽闲妄听行媒之岂顾鄙宗之陋谨占谷旦躬俟玉音【山谷】
　　孕育
　　虹流华渚河图云大星如虹下流华渚女节感而生少昊【初学记】
　　电绕斗枢少典氏取附寳见大电光绕斗枢星照郊野感附寳孕二十四月生黄帝于寿丘
　　瑶光贯月昌意正妃女枢见瑶光之星贯月如虹感女枢生颛顼
　　观河感龙尧母庆都观河遇赤龙感而生尧帝【并帝王世纪】握褒舜龙顔大口手握褒字【手中有褒文孝经援神契】
　　流星贯昴脩已见流星贯昴又吞神珠已而生大禹白气贯月主癸之妃内扶都见白气贯月意感以乙日生汤故字天乙【并帝王世纪】
　　狼星之精成汤母感狼星之精又感黒龙而成
　　玉鸡衔珠汉髙母池浴见玉鸡衔赤珠石名玉英吞之有孕生髙祖【并金楼子】
　　赤龙神女汉景帝坐崇方阁上有丹霞起赤龙盘栋间使王夫人居之改崇方阁为猗兰殿旬日景帝梦神女捧日以授王夫人夫人吞之十四月而生武帝【汉武内传】甲舘画堂汉元帝元后生成帝于甲观画堂为世适皇孙宣帝爱之【汉书】
　　尧母门武帝钩弋赵媫妤生昭帝妊十四月乃生上曰闻尧十四月而生钩弋亦然乃命其所生门曰尧母门【外戚传】
　　五麟七鳯光武生赤光照室影如五麟七鳯望气者见舂陵城郭曰佳哉郁郁葱葱【金楼子】
　　青云如车魏文帝生有青云如车盖其上望气者以为贵证非人臣气【魏志】
　　日精刘元海父刘豹妻祈子于龙门有大鱼二角跃鳞而去其夜梦所见鱼变为人把一物授其妻曰此是日精服之生贵子自是十三月生元海【载记】
　　遗陈武帝章后尝遇道士以小遗之光彩五色及期后生紫光照室因失所在【南史】
　　吞菖蒲花梁武帝母张后方孕忽见庭前菖蒲花光彩非常侍者皆不见后曰尝闻见菖蒲花者当富贵因取吞之当日生武帝【南史】
　　虹光烛室后唐太祖在妊十三月生是时虹光烛室白气充庭井水暴溢【北梦琐言】
　　西土树神睿宗宫人初生赠太子防武后以母贱欲不齿以示浮屠万回万回诡曰此西土树神宜兄弟后喜乃止【本传】
　　梦神入胁肃宗在东宫时张后忽寝厌不寤太子问之曰梦神降我介而劒决我胁而入殆不能堪烛至其文隠然遂生代宗【后妃】
　　煮鼎三覆明皇在东宫时太平公主忌帝萧良娣有姙帝不自安密语张说曰用事者不欲吾多子奈何命说挟剂以入帝于曲室自煮之梦若有介而戈者环鼎三而三煮尽覆以告说说曰天命也乃止生肃宗
　　肠绕呉门孙坚母姙坚梦肠岀绕呉阊门寤而惧告邻母曰安知非吉证也遂生坚【呉纪注】
　　深愧无功南唐时宫中尝赐洗儿果有近臣谢表云猥宠数深愧无功李主曰此事卿安得有功坡贺洗儿词曰犀钱玉果利市平分霑四坐深愧无功此事如何得到侬【苕溪诗话】
　　无勲元帝生子普赐羣臣殷羡谢曰臣无功猥颁赉中宗笑曰此事岂可使卿有勲【世说】
　　产芝四十二叶仁宗诞降郭后榻下生灵芝四十二叶后仁宗飨国四十二年其瑞应云【邵氏録】
　　五星降庭孔子生之夜有二龙自天而下有二神女擎香露于空中沐浴徴在有五老列于庭则五星之精也先是有麟吐玉书于阙里人家云水精之子系衰周而素王故二龙并下绕室五星降庭徴在以绣绂系麟角及夫子将絶抱麟解绂而往【王子年拾遗记】
　　乗鹿入胎老子乗白鹿入母胎既生广颡大目疎齿方口耳有三门鼻有双柱足蹈五字手把十文【商芸小说】神光照社后汉应枢生四子见神光照社枢见光以问卜者曰此天符也子孙其兴乎乃探得黄金自是诸子官学有名至玚七世通显【孝子传】
　　老公子无影陈留有富翁年九十无子取田父女为妇一交接便生得男大男谓其母曰我父年尊无父人道一宿斯须何因有子汝小家滛佚反欲污我种类乎争财数年州郡不决丞相丙吉思惟良久言曽闻真人无影老公子亦无影又不耐寒可共试之时八月取同年小儿俱解祼之此儿独啼言寒又并令日中行此儿独无影人咸服【风俗通记】
　　赤光满室石勒生时赤光满室白气自天属于庭【本】祈西门豹祠苻坚母茍氏祈子于西门豹祠其夜梦与神交有孕生坚有神光自天烛其庭皆有赤文隠起成字曰艸付臣【载记本】
　　吞流星桓温之孽子母马氏尝与同軰夜坐于月见一流星坠铜盆水中忽如二寸火珠炯然明净以瓢接取马氏得而吞之遂有孕生【晋】
　　明珠射体翠鸡五色西子母浣帛于溪有明珠射体感而孕又梦有翠鸡五色自空而下久之化为鹗飞去【翰府名谈】
　　真英物桓生未朞温峤见之曰此儿有英骨可试使啼及闻其声曰真英物也以其为峤所赏故名之曰温【本传】
　　石榴房元魏安德王延宗纳李祖收女为妃后帝幸李宅宴而妃母荐二石榴于帝前人莫知其意祖收曰石榴房多子王新婚其母欲子孙众多也帝大悦【收传】弄麞书唐太常少卿姜度诞子李林甫手书庆之有曰闻有弄麞之喜客视之掩口【职林】
　　门楣杨贵妃宠幸时謡曰男不封侯女作妃君看女却作门楣【杨妃外传】
　　卵生徐偃王徐君宫人有孕而生卵弃于水滨有犬颉衔卵归其母母腹暖之遂成儿宫人闻之乃取为己子又东夷传注云偃王有筋而无骨
　　梦兰郑文公父有贱妾燕姞梦天使与己兰曰以是为而子既而文公与之兰而御之曰妾幸而有子敢徴兰乎【左传】
