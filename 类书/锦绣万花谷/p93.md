<!-- { "loadSidebar": true } -->
　　诗禁里疎钟官舍晓省中啼鸟吏人稀晨摇玉佩趋金殿夕奏天书拜琐闱【王维】两省推丹地东曹拜琐闱惠移双管笔恩降五时衣　晓日千门啓初春八舍归赠兰闻宿昔谈树隠芳菲【并沈佺期】再入青琐闱沗官诚自非拂尘惊物在开戸似僧归积草渐无径残花尤洒衣禁垣偏近日行坐是恩晖【薛存诚】
　　翰苑
　　禁中颇牧毕諴为翰林学士党项羌扰河西宣宗召学士对諴论破羌之状上曰不期颇牧在吾禁中即令諴守河西【本传】
　　朱衣双引故事学士在内中院吏朱衣双引李昉见太宗在南衙朱衣一人前引昉亦去其一【职源】
　　作诏赐宫锦封敖为翰林学士武宗使作诏慰边将伤夷者曰伤居尔体痛在朕躬帝赐以宫锦
　　蜡液濡纸栁公权尝夜召对烛穷而语未尽宫人以烛液濡纸继之【本】
　　七宝牀赐食李白序云明皇下诏召就金马降辇歩迎以七宝牀赐食御手调羮以饭之
　　一夕草五制晁宗慤真宗时为翰林学士一夕草除将相五制
　　山池曲宴宣宗雅好儒士每山池曲宴与学士属和诗什每公卿出镇赋诗饯行时论以大中之政有贞观风【职源】
　　赐金印晋开运中赐学士院书诏金印一【翰林志】
　　江南文士开宝二年李文正卢相并直学士院太平兴国元年汤悦徐铉直学士院王克正张洎直舍人院四公皆江南文士也【退朝録】
　　聚防分草郊禋行庆制命填委必聚防分草之【续志】试五题翰林学士刘昫奏本院旧例学士入院除中书舍人不试余皆试麻制答畨书批劄各一通诗赋各一首号曰五题【续通典】
　　断腕不草麻宰相韦贻范母丧诏还位韩渥当草制曰腕可断麻不可草【六帖】
　　宫嫔呵笔李白于便殿对明皇撰诏诰时十月大寒笔冻莫能书字帝敕宫嫔十人侍白左右各执牙笔呵之【天宝遗事】
　　擡步辇明皇在便殿甚思姚元崇论时务苦雨不止泥泞盈尺上令侍御者擡步辇召学士来时元崇为翰林学士中外荣之【开元遗事】
　　禁中草诏吴通元与弟通微踵召为翰林学士并知制诰凡帝有撰述非通元笔未尝慊与陆贽并位贽自恃劲直屡短通元于帝前建言至徳以来命集贤学士禁中草书诏待进止于翰林院因以名官今四方无事制书职分宜归中书舍人请罢学士帝不许【本】
　　大手笔李徳裕吉甫之子穆宗召为翰林学士帝在东宫素闻吉甫之名旣见徳裕尤重之禁中书诏之大手笔多召德裕草之
　　自緑衣赐紫唐庄宗即位除冯道省郎充翰林学士自绿衣赐紫【本传】
　　措大索事分陶谷为学士尝召对太祖御便殿谷至诏见上将前见复却者数四左右催宣甚急谷终徬徨不进太祖笑曰此措大索事分顾左右取袍带来上已束带谷遽出
　　言诗唐徳宗善为文尤长于篇咏每与学士言诗于浴堂院夜分不寐
　　金马直庐太祖鼎新大壮敝金马之直庐【銮坡遗事】
　　诗翰林通华盖鲸力破沧溟天上张公子宫中汉客星紫诰仍兼绾黄麻似六经内分金带赤恩与荔枝青冠冕通南极文章落上台诏从三殿出碑向百蛮开【并杜甫】翰林风月三千首吏部文章二百年　微霰霏霏玉堂词头夜下揽衣忙分光御烛星辰烂拜赐宫壶雨露香醉眼有花书字大老人无睡漏声长何时却逐桑榆暖社酒寒灯乐未央【并东坡】晨趋紫禁中夕待金门诏【李白】日上花砖帘卷后栁遮铃索雨晴初【钱若水】银台直北金銮外暑雨初晴皓月中惟对松篁听刻漏更无尘土翳虚空緑香熨齿冰盘菓清冷侵肌水殿风夜久忽闻铃索动玉堂西畔响丁东【韩渥】古木隂森白玉堂长年来此试文章日斜奏罢长杨赋闲拂尘埃看画墙【王钦臣】苑花似雪同随辇宫月如眉伴直卢【白居易】诏出芝泥封去润朝回莲烛赐来香【杨徽之】银花悬院榜铁索引神铃【出李徳裕】
　　中书舍人
　　七字舎人吕溱开敏善议论一时名軰推许然喜自贵重见賔客不及数言时号曰七字舍人云
　　犀带佩鱼霍端友徽宗时为中书舍人服金紫故事唯服黑角犀带帝顾见之曰给事舍人等耳而服饰相絶如是始命犀带佩鱼【并四朝国史】
　　父子演诰唐宗谓中书舍人贾至曰昔先帝逊位于朕册文则卿之先父所为今朕以神器大宝付储君卿又当演诰
　　凤阁舍人样徐坚少好学左庶子王方庆赏其文章典实常称曰掌纶诰之选也再思曰此凤阁舍人样如此文士之极永淳已来天下文章最盛台阁髦彦无不以文章达惟中书舍人为文士之极仕朝廷之盛诸官莫比焉【通典】
　　凤阁王家唐王易从昆弟四人开元中三至凤阁舎人故号凤阁王家【谈苑】
　　王言不藏私家髙郢为中书舍人掌诰累年家无制草或谓之曰前辈皆留制集公何焚之对曰王言不可藏私家【本传】
　　诗昼漏稀闻髙阁报天顔有喜近臣知宫中每出居东省防见防龙集凤池　云近蓬莱常五色雪残鳷鹊亦多时侍臣缓步归青琐退食从容出每迟　献纳司存雨露边地分清切任才贤舎人退食收封事宫女开函近御筵晓箭追移青琐闼晴牕检白云篇雄更有河东赋惟待吹嘘送上天【并杜甫】西掖重云关禁署北山踈雨朝衣千门栁色连青琐三殿花香入紫微【岑参】分班晓入翔鸳阁直舍旁连浴凤池　东壁图书府西垣翰墨林【张説】
　　知制诰
　　秉小笏翰林学士杨伟秉小笏一日除知制诰中书进拟上问曰得非秉小笏者乎
　　有争臣风采栁公权为中书舎人文宗谓之曰极知舍人不合作谏议以卿言事有争臣风采也翌日降制以谏议大夫知制诰【本传】
　　以制诰为贽卷丁文简公尝言举进士时以制诰为贽卷旣而复自笑曰是不揆也然其后为知制诰翰林学士参知政事亦见其所存者素矣【东斋记事】
　　宫中呼为才子穆宗在东宫有嫔妃左右诵元稹诗宫中呼为元才子荆南监军崔潭峻遇稹谪官江陵归朝出稹连昌宫词百篇奏御穆宗大悦问稹安在对曰今为南宫散官即日转祠部郎中知制诰
　　献皇极箴治平元年祖无择知制诰献皇极箴诏奬之【事实】







　　锦绣万花谷后集卷十
　　钦定四库全书
　　锦绣万花谷后集卷十一
　　左右史
　　和墨濡笔门下省起居郎掌录天子起居法度天子御正殿则郎居左舍人居右有命俯陛以听退而书之季终以授史官贞观中以给事中谏议大夫兼知起居注事每仗下议政事起居郎一人执笔记録于前史官随之其后复置起居舍人分侍左右秉笔随宰相入殿若仗在紫宸内阁则夹香案分立殿下直第二螭首和墨濡笔皆即坳处时号螭头【唐百官志】
　　守道不如守官唐太宗谓褚遂良曰卿知起居记录何事大抵人君得观之否对曰今之起居左史右史也书人君言事且记善恶以为检诫不闻帝王亲自观史上曰朕有不善卿必书之邪遂良曰守道不如守官臣职当载笔君举必记黄门侍郎刘洎曰设令遂良不记天下之人亦皆记之【唐史】
　　君举必书唐杜正伦知起居注太宗尝谓侍臣曰朕每日坐朝欲出一言即思此言于百姓有利益否正伦曰君举必书言存于左右史若一言乖于道理则千载累于圣徳非直当今损于百姓愿陛下慎之【唐史】
　　执笔所记为史唐郑朗为起居郎文宗恭勤节俭谓宰臣曰朕闻前日内库惟二锦袍饰以金鸟一袍宗幸温汤时御之一与贵妃当时贵重如此如今奢靡岂复贵之时朗执笔螭头下宰臣退上谓朗曰适所议论卿记录未吾试观之朗对曰臣执笔所记便名为史伏惟故事帝王不可取观帝乃宣谓宰臣曰郑朗引故事不欲朕见起居注夫人君之言善恶必书朕恐平常闲语不关理体垂诸将来窃以为耻异日临朝庶几稍改何妨一见朗遂进之【唐史】
　　记注之失有四隆兴元年胡铨奏记注之失有四一人主不当观【国朝梁周翰以起居注每月追御庆厯中欧阳脩乞更不进本仁宗从之今望遵仁宗之训】二立非其地【国朝记注之臣立于座后欧阳脩谓当人主言动而书乃立于前脩罢复故今乃立于殿之东南隅言动不闻乞复欧阳脩之制】三前殿不立【国朝古制前后殿皆侍立今独后殿侍立而前殿不立又左右史分日而立无言动之异欲乞于前后殿皆分日侍立】四奏不直前【臣欲直前奏事閤门以不预牒却之尝预牒矣又以无班为词是虽有直前之名而无可奏之时矣乞左右史奏事直前不必预牒及有无注次为拘也诏前殿依后殿侍立余并依孝宗会要】
　　随宰相入延英唐冯定请许左右史随宰相入延英记事宰臣不乐
　　政事详于史氏张次宗有文学开成中为起居舍人毎入閤左右史执笔立于螭头之下宰相奏事得以备録故开成政事详于史氏次宗尤称奉职
　　馆阁
　　朱华姚崇敕于朱华阁长参梁有华林省学士又有文徳寿光省【南史】
　　文林北齐有文林馆学士
　　育材之史国朝欧阳脩屡建言馆阁育材之地材旣难得而又难知则当博采而多蓄之时冀一得于其间则杰然出为名臣矣余亦不失为佳士也遂诏二府各举五人其后召试中选者往往在清近朝廷稍收其用麒麟殿未央宫东麒麟殿藏秘书即雄校书之所也【三辅黄图】
　　藏书之防昔汉武帝建藏书之防置写书之官于是天下文籍悉在袐府谓之袐书至成哀世使刘向父子典其事至于后汉则图籍在东观王肃表曰魏之袐书郎汉之东观【宋书】
　　御史台为邻汉初御史中丞掌兰台袐书图籍之事至魏晋其制犹存故歴代营都邑置府寺必以袐书省及御史台为邻
　　汲竹书葛朂领袐书监太康二年汲郡冡中得竹书朂躬自撰次注写以为中经列于袐书经阙文多所证明【晋诸公赞】
　　竒书难字顔师古拜袐书少监专典刋正所有竒书难字众所共惑者随疑剖析曲尽其源
　　四部讐校梁任昉为袐书监自齐永元以来袐阁四部篇卷纷杂昉手自讐校由是篇目定焉
　　野鹤在鸡羣晋嵇绍中散大夫康之子也山涛领选啓为袐书郎武帝谓涛曰如卿所言乃堪为丞何但郎也乃发诏征之起家为袐书丞绍始入洛或谓王戎曰昨于稠人中始见嵇绍昻昻然若野鹤之在鸡羣【晋史】公事移兰台薛夏为袐书丞尝以公事移兰台兰台目以台也而袐书署耳谓夏为不得仪也推使当有坐者夏报之曰兰台为外台袐书为内阁台阁一也何不相移之有兰台屈无以折【魏畧】
　　依七畧撰七志王俭为袐书丞上表求校坟籍依七畧撰七志四十卷献之【齐书】
　　第一官第一人梁刘孝绰除袐书丞武帝曰第一官当与第一人
　　图书之府唐白乐天制图书之府命汝为郎
　　芸阁李季兰寄韩校书诗不知芸阁史寂寞意如何海内文宗陈子昻善属文为麟台正字召见金华殿占对慷慨为感遇诗王适曰必为海内文宗
　　正四库国史袐书省正字掌雠校典籍刋正文字皆辨其纰缪以正四库之国史焉
　　郎官
　　吏事第一裴遵度迁吏部贠外郎专判南曹天宝中海内无事九流辐凑防府每岁吏部选人动盈万遵度敏识强精覈文簿详而不滞时称吏事第一由是大知名南宫为眉目奚陟阅簿书纷拏盘错一瞬而判刘禹锡为陟神道碑云吏部贠外郎是曹在南宫为眉目侍郎之贰戸部郎中掌戸口土田赋役贡献蠲免优复婣婚继嗣之事以为尚书侍郎之贰【唐志】
