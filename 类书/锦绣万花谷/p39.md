<!-- { "loadSidebar": true } -->
　　范博范母如厠产额为博所伤故以博为小字缁郎崔慎由镇西川有异人曰君四十无子为公求之终南翠微寺有僧絶粒五十年君遗以服玩受之则其嗣也果受之僧防卒遂生子字曰缁郎即崔徴也【南部新书】白鹄耸云呉时张承家有白鹄耸云占者曰鹄是延年之物从室入云自卑升髙之象当使子孙位极人臣名擅江表若生子可以名曰鹄后承生昭至辅呉将军【王子年拾遗记】
　　虏脱上衣索充梦虏脱上衣索纯曰虏去上男字也君妇当生男果然
　　三美并集五代和岘晋宰相和凝之子岘生防凝入翰林加金紫知贡举凝喜曰我平生美事三者并集此子宜于我矣且名曰三美【范蜀公求】
　　髙其户齐田婴贱妾有子名文五月五日生婴告其母曰勿举也其母窃举之及长其母因兄弟而见其子婴怒曰吾令若去此子而敢生之何也文顿首因曰君所以不举五月子者何故婴曰五月子者长与戸齐将不利其父母文曰必受命于戸则又髙其戸耳人谁至者婴曰子休矣后文为孟尝君【本传】
　　胡广生胡广字伯始本姓黄以五月五日生恶之瓮盛弃江中胡公见收养为己子【世说】
　　王鳯生王鳯以五月五日生父欲不举曰俗谚曰举五月五日子长及户则自害否则害父母其叔父曰昔田文以此日生后为孟尝君非不祥也【西京杂记】
　　当有五丈夫商瞿年长无子其母为取室孔子使之齐瞿母请之孔子曰无忧瞿年四十后当有五丈夫已而果然【史记】
　　道士授碁子李泰伯母初无子祷无所不至祥符二年梦二道士奕碁户外往观之其一人取局之一子授焉遂孕生泰伯【本传】
　　渡河湔裠北齐窦太母有娠期而不产大惧有巫云渡河湔裠必易生因至水所忽一人云当生贵子还家生泰【比史】
　　浮磬之精髙琳母尝袚褉泗滨见一石光彩可爱遂持归是夕梦人谓曰此浮磬之精若保之必生令子俄而有孕生琳【北史】
　　枫生腹上唐张志和母梦枫生腹上遂生志和【本传】匹练升天后汉虞升初生有物若匹练上升于天占以为吉后至太尉
　　梦鳯集身唐王知逺生母昼寝梦鳯集其身因有娠【本传】天人香炉陶景母梦两天人手执香炉来至其所已而有孕生景【本传】又云笈经云陶隠居初生母梦日精在怀二天人手执金香炉降
　　灵鳯集身南史王昙逸母昼寝梦灵鳯集身因有娠又闻腹中啼声僧寳志曰生子当为神仙宗伯【鸡跖集】祷轧荦山安禄山母祷子于轧荦山虏所谓闘战神者既而姙及生有光照穹庐野兽尽鸣望气者言其祥范阳节度张仁愿遣搜欲杀之匿而免母以神所命遂字轧荦随母嫁虏将安延偃遂冐姓安归国更名禄山遂乱天下【本传】
　　印绶登楼而歌魏张奂为武威太守妻方孕梦印绶登楼而歌奂占曰夫人生男复临此郡必死官乎及生子猛果为武威守自缢楼上
　　充闾贾充始生父逵曰后当有充闾之庆故名充字公闾【本】
　　汤饼刘禹锡送张盥诗云尔生始悬弧我作坐上宾引筯举汤饼祝词天麒麟【本】
　　五防旗盖梁任昉母昼卧梦五防旗盖四角悬铃自天而坠其一钤落入怀中心悸因而有孕占曰必生才子遂生昉【本】
　　梦长庚星李白欲生其母梦长庚星遂生白【本】
　　九鹤飞集张九龄母梦九鹤自天而下飞集于庭遂生九龄【九龄家】
　　玉燕投怀张说母梦玉燕投懐遂生张说【定命録】
　　白象入门第十祖脇尊者生时父梦白象背有寳座上有明珠入门乃生【灯録】
　　鸠集庭树唐王庭凑始生有鸠数十朝集庭树暮宿檐戸长骈脇歴居戎职值乱杀田洪正推为留后子孙相继藩镇一百年【唐年补録】
　　遇产范云与梁武帝宿顾暠之舎暠妻方产有鬼在门曰此中有王有相云起曰王当仰属相以见归【南史】晋魏舒尝诣野王主人妻夜产俄而闻车马声相问曰男也女也男十五以兵死寝者为谁曰魏公舒后十五岁问所生儿曰因条桑斧伤而死舒自知当为公果然【本】识之无字白居易生七月能展书因指之无两字虽试百数不差【本】
　　七枝秀草西域有七枝秀草若罗汉圣人生则此草生清净之地第三祖和脩生时九枝秀草应时而生【灯録】怀玉山人杨大年父文逸为唐玉山令大年将生一道士袖刺来谒自称懐玉山人冠褐秀爽斯须遽失公遂生后三十七为学士昼寝于玉堂忽梦道士来谒称怀玉山人故出一牒阅之写三十七字大年惊曰得非数乎许添乎道士命笔一防为四十七字至其数果卒【王壶清话】
　　玉筯食羮邵康节母李氏其姑张氏遇之甚严一夕欲自尽梦神人令以玉筯食羮一杯告曰无自尽当生佳儿后生康节【闻见録】
　　黒猿后李夫人因山行于云霞间见大黒猿有感遂孕临蓐时慈乌满庭人以为瑞是生康节七岁戏于庭蚁穴中别见天日云气往来也【本】
　　梦木枯堕死胎女邵康节母李夫人病瘦医者投药夫人梦坐堂门左右木二株右者已枯父取药令覆之及期生康节同堕死胎女后十余年夫人病卧堂上见女子拜泣曰母不察庸医以药毒儿可恨夫人曰命也女子曰若命何兄独生夫人曰汝兄独生生乃命也女子泣涕而去又十余年夫人再见女子来泣曰一为庸医所误二十年方得受生与母縁重故相别泣涕而去【邵氏録】
　　黄鹤楼有光王钦若父仲华侍祖郁官鄂渚钦若母有孕值江水暴溢亟迁黄鹤楼始免身生公时隔岸汉阳人望楼上若有光景【青箱杂记】
　　武夷君化鹤杨大年初生母章氏梦羽人自言武夷君托化既生乃一鹤雏尽室惊骇弃之江叔父曰吾闻间世之人其生必异追视之则鹤蜕而婴儿具焉体尚有毳经月乃落【诗序】
　　梦邓禹范祖禹母梦一丈夫被金甲至寝曰吾故汉将邓禹也祖禹是日生公遂以名初字梦得温公以传称邓禹仲华内文明笃行淳备改字淳或配以甫故字淳甫【家传】
　　貛郎富献简公曰王荆公之生也有貛入其室俄失所在故小字貛郎
　　道士授黄梅圣俞生男前一日梦道士赠一枚圣俞和永叔洗儿诗云夜梦有人衣帔水边授我黄儿明朝我妇忽在蓐乃生男子实秀眉【圣俞集】
　　緑衣丱童相国王公丙申岁为谯幕值亡者数千戸公奏乞贷种粒牛粮恳诉甚切朝廷可之一夕次驿舎梦中有人召公出拜见一人紫绶象简如牧守之仪遣一緑衣丱童曰以汝有忧民之心上帝嘉之赐此童为宰相子授讫寤是夕夫人亦有祥兆而孕焉后果生一子庆之器格清粹谈紫府间事祥符壬子岁谓所亲曰上元夫人命我为玉童只为吾父未受相印受则吾去矣不数日公果正拜及逾月庆之卒【湘山野録】
　　大蛇压帐崇宁中大将刘法欲生其母帏帐忽堕压而下视之一大蛇蜿蜒母布甚避之他所法生再视之但见蛇蜕耳其后法为将有贤称帅熙河童贯俾用老弱策应遂陷【邵氏録】
　　诗郁葱佳气夜充闾始见徐卿第二雏甚欲去为汤饼客惟愁错冩弄麞书防军新妇贤相敌阿大中郎喜有余我亦从来识英物试教啼看定相如【东坡】

　　锦绣万花谷前集卷十八
<子部,类书类,锦绣万花谷>
　　钦定四库全书
　　锦绣万花谷前集卷十九
　　生日
　　甜波上声风木东方朔从西那国还得声风木十枝长九尺岀甜波上帝以赐羣臣年百岁者此木有疾则枝汗死则枝折此木千岁一湿万岁一枯朔曰臣见此枝三枯死矣【方朔外】
　　羊酒相贺两家卢绾与髙祖同里卢亲与太上皇相爱及生男髙祖与绾同日生里中持羊酒贺两家【绾】紫半臂为汤饼唐明皇王皇后宠衰一日诉曰三郎独不记阿忠脱新紫半臂换一斗麪为生日汤饼耶上戚然闵之【后】
　　斸墙延夀邢和璞善得仙位真人与崔司马有旧崔病经年且死心恃邢崔一日卧室北墙有人斸声七日斸不已墙忽透明经一日穴中如盘崔窥之乃野外有数人荷锹镢立云邢真人处分开此司马厄重倍费功力有顷真人至见邢舆中谓崔曰公尽璞为公论得延一纪言毕墙如旧句日病愈【酉阳杂爼】
　　献鹤南飞曲元符三年十二月十九日东坡生日置酒赤壁下酒酣笛声起江上使人问之即进士李委闻坡生日作鹤南飞曲以献奏曲嘹唳有穿云裂石之声【出玉局文】
　　老子出闗图钱穆父尹天府生日杨次公画老子出闗图作诗献曰秘蔵函谷闗中子来献蓬莱阁上仙愿得须眉如此老却教鹤羡长年【云斋广録】
　　金笼放雪衣巩大卿善事权贵王丞相生日笼雀鸽造相府以献搢笏开笼取雀鸽一一放之每一放祝曰愿相公百二十岁故东坡诗云记得金笼放雪衣【倦逰録】优昙华是人甚希有过于优昙华疏云优昙华鉢名瑞应三千年一现现则金轮王出【法华经】
　　一万春兴王防静妖氛气圣夀宜过一万春【杜诗】
　　诗庭下秋风吹紫兰蟠桃为寿菊斑斓厌分铜虎天边郡屡直金鸾海上山洲渚忽然生户外岁星今却在人间愿扶帝力须难老穏踏龙墀立近班【卢溪】先生真是地行仙住世因循五百年每向铜人话畴昔故教铁杖鬬清坚入怀冰雪生秋思倚壁蛟龙护昼眠遥想人天防方丈众中惊倒野狐禅　二年相伴影随身踏遍江湖草木春摘石旧防犹带眼闭门髙节欲生鳞畏涂自卫真无敌防径争先却累人逺寄知公不嫌重笔端犹自斡千钧【东坡以铁拄杖为张安道生日诗】岳气此时来世上文星今日到人间降因天下思姚宋出为儒门继孔顔　静神凝想仰青此夕长天降瑞星海上昨闻鹏羽翼人间初见鹤仪型【杜光庭】唐虞得良弼姬孔是前身尼邱钟骨骼嵩岳与精神【王禹偁】只应门闼悬弧际正是乾坤和气中寿语珠聮千轴富贺樽鲸吸百川空【石敏】
　　前身
　　玉源道君刘沆赴举有老人赠云今年且跨穷驴去异日当乗寳马归公曰何以知之叟曰公自是罗浮山玉源道君公愧谢而去【青琐髙议】
　　临水观影傅大士名善惠婺州人南齐时降于傅宣慈家纳刘氏女名妙志生普建普成二子梁武帝时防天竺僧达摩号嵩头陁谓大士曰我与汝毗婆尸佛所发誓出兠率宫衣鉢见在何日当还因命临水观其影见大士圆光寳盖大士笑时有法师闻法悟解言我师弥勒应身耳大士呵之天嘉二年大士于松山顶双林寺行道入灭【灯録】
　　李氏金镮羊祜年五岁令乳母取金镮乳母曰无此物祜乃访邻人李氏东园桑树中探得之主人大惊曰此余亡儿所失物也乳母具言之李氏悲惋时人异之乃知李氏子乃祜前身【本传】
　　李白后身梅圣俞赠郭功甫诗以为李白后身诗云在昔熟说汾阳王纳官贳死义难忘今观郭氏竒俊郎眉目真似攻文章死生往复犹康庄树穴探环知姓羊【苕溪诗话】
　　白蝙蝠精明皇问叶法善张果老是何人曰混沌初分时白蝙蝠精也【髙僧传】
　　蔡邕是张衡张衡死日蔡邕母始懐孕二人才貎甚相类人云邕是张衡后身【商芸小说】
　　房绾是永禅师唐房绾为卢氏宰与道士邢和璞出游过夏口村入废寺坐古松下和璞使人凿地得瓮中所藏刘师徳与永禅师书笑谓绾曰颇忆此耶绾因怅然悟前生之为永禅也【东坡诗序】
