<!-- { "loadSidebar": true } -->
　　威惠兼着申怙歴下邳北海二郡太守所至皆有政绩为太山太守威惠兼着吏人便之【南史】

　　锦绣万花谷续集卷十八
　　钦定四库全书
　　锦绣万花谷续集卷十九
　　类姓
　　荀
　　八龙荀淑少有髙行补朗陵侯相涖事明理称为神君有子八人俭绲靖焘汪爽肃専并有称名时人谓八龙改其里曰髙阳里靖有至行不仕号行先生爽字慈明十二通春秋论语颍川语曰荀氏八龙慈明无双【本】非常人荀攸字公达入为尚书曹操曰公达非常人以为军师魏国初建为尚书令常谋谟帷幄人之师表前后凡画竒防十二【魏志】
　　丑舎人荀士逊为文清典见赏知音在齐为中书舎人状貌甚丑目曰丑舎人
　　辛
　　引裾辛毗为侍中谏文帝徙民实河南帝不答起入内毗随而引其裾
　　甄
　　教授数百人甄宇教授常数百人建武中征拜博士业子普普子承诸儒以承三世业莫不归服之子孙学不絶【后汉儒林】
　　还金之美甄法崇父匡位少府卿以清闻法崇宋初为江陵令孙彬有行业乡人称善尝以纻就人质钱后赎纻于束中得五两金即送还之后为益録事参军帯郫县令将行同列五人梁武戒以亷慎至彬独曰卿昔还金之美故不复以此言相属【南史】
　　五辟诏十至甄济好学以文雅称居青岩山十余年逺近服其仁不敢畋渔诸府五辟诏十至坚卧不起【唐本】
　　文
　　真忠臣文聘太祖曰卿真忠臣也为江夏太守有威恩名震外国则不敢侵迁后将军封新野侯【魏志】
　　表门闾文献叔八世同居诏表门闾蠲租税【南史】
　　殷
　　风流谈论所宗殷浩弱冠有美名为风流谈论者所宗廊庙之寳殷仲堪能清言善属文武帝召为太子中庶子甚相亲爱后出镇江陵将之任诏曰卿去有日使人酸然常谓永为廊庙之寳而忽为荆楚之珎【并晋史】冠冕一时殷景仁少有大成之量宋文帝时为侍中以风力局干冠冕一时后迁尚书仆射虽卧疾朝政大小必以问焉【南史】
　　云
　　志节比栾布云敞师事吴章王莽斩章禁锢弟子不得仕宦门人尽更名他师敞时为大司徒掾自劾吴章弟子收章葬之京师称焉将军王舜髙其志节比之栾布荐为中郎谏大夫【前汉史】
　　云
　　屯卫将军云定兴善制器仗在隋擢少府丞累迁屯卫大将军【北史】
　　袁
　　四世居三公袁绍髙祖父安为汉司空自安以下四世居三公【魏志】
　　国士之交袁式归魏为上客与崔浩一面便尽国士之交性长者虽羇旅以泊而清贫守度不失士节时人甚敬重之【北史】
　　辕
　　治诗博士辕固生治诗孝景时以亷直拜为清河王太傅武帝立复以贤良征固时公孙亦被征侧目而视固固曰公孙子务正学以言无曲学以阿世齐之言诗皆本辕固生【史记】
　　垣
　　此儿必大吾门垣崇祖垣防之弟子年十四有干畧防之曰此儿必大吾门为琅琊兰陵二郡太守齐髙帝时用为豫州刺史进都督破魏军陈力疆场【南史】
　　樊
　　樊侯学樊重世善农稼赀至万而赈赡宗族恩加乡闾年八十余终素所假贷人数百万遗令焚削文契子宏封夀张侯不求茍进常以前世贵戚为戒宗族染其化未尝犯法子鯈尝删定公羊严氏春秋章句世号樊侯学【东汉史】
　　陪宴积翠池樊子葢仕隋为武威太守以善政闻帝曰人道公清定如此不谢曰臣安敢清止是小心不纳贿耳乃赐口味百斛子葢曰愿奉丹陛帝曰公侍朕则一人而已委以四方则万人之敌也后陪宴积翠池帝亲以金杯属子葢酒曰良筭嘉谟俟公后动即以此杯赐公用为永年之瑞
　　文章成就樊逊専心典籍举秀才第一杨愔曰文章成就莫过樊孝谦为员外将军
　　上下正樊安定樊叔畧仕隋为汴州刺史甚有声称迁相州刺史政为第一玺书褒美班示天下百姓语曰智无穷清乡公上下正樊安定出封清乡安定公征拜司农卿【并北史】
　　排闼樊哙项羽目曰壮士排闼见髙帝封舞阳侯愿得十万众横行匈奴【汉史】
　　元
　　解穰侯印元文遥敏慧夙成仕齐授中书舎人宣傅文武号令杨遵彦云堪解穰侯印者必在斯人
　　一心事主元谐家世贵盛以军功累迁大将军拜宁州刺史颇有威惠性刚愎不能取媚于左右尝言于隋文曰臣一心事主不曲取人意【并北史】
　　药笼中物元澹博学通故训及进士第狄仁杰器之尝谓仁杰曰闻下之事上譬富家储积以自资也门下充防味者多矣愿以小人备一药石可乎仁杰笑曰君正吾药笼中物不可一日无也授太常少卿以系出拓拔恨史无编年乃撰魏典三十篇事详文畧学者尚之【本】
　　源
　　吏事自许源师字践言明辩有识悟尤以吏事自许仕隋累迁尚书左丞以明干着拜大理少卿
　　上柱国源雄少寛厚美姿容以平陈功特进上柱国【北史】
　　言
　　武城歌言偃字子游为武城宰子之武城闻歌之声
　　孙
　　着兵法十三篇孙子武斩吴王爱姬以行军法阖庐以为将西破强楚入郢比威齐晋显名诸侯孙子与有力焉着兵法十三篇【史记】
　　临七郡五州孙礼凡临七郡五州皆有威信后为司校尉迁司空【蜀志】
　　折我右臂孙搴齐神武命作檄文援笔立就其文甚美神武大悦即署相府主簿専典文笔及卒神武曰折我右臂【北史】
　　谊臣孙伏迦武徳初上言三事帝大悦即诏以伏迦至诚慷慨据义恳切为治书侍御史初帝受禅伏迦最先谏帝语裴寂曰若孙伏迦可谓谊臣矣【唐史】
　　书楼孙氏孙抃六世祖长孺喜藏书为楼而置其上蜀人谓之书楼孙氏中进士甲科
　　今之贾谊孙洙字巨源年十九举进士调秀州司户色拯欧阳修举洙贤良方正洙上防论五十篇善言祖宗事指切治体推往较今分辩得失韩琦见而竒之曰今之贾谊也【并皇朝】
　　温
　　六龙温羡兄弟六人并知名于世号曰六龙至吏部尚书【晋史】
　　卿相才温大雅性至孝与弟彦博大有皆知名薛道衡见之叹曰三人者皆卿相才也髙祖兵兴主文檄受禅讨定仪典迁皇门侍郎而彦博为中书侍郎帝尝曰我起晋阳为卿一门耳
　　处士墅温造嗜书少所降服不喜为吏隠王屋山人号其居曰处士墅慨然有髙世心【并唐史】
　　锦绣万花谷续集卷十九
　　钦定四库全书
　　锦绣万花谷续集卷二十
　　类姓
　　韩
　　国器韩安国事梁孝王为中大夫后抵罪狱吏田甲辱之安国曰死灰独不复燃乎武帝拜为御史大夫与王恢辩议和亲所举皆天下名士天子以为国器【本】出羣之器韩伯字康伯留心文艺能自标置居然是出羣之器【晋史】
　　王佐才韩桓张载竒之曰王佐才也博览经籍无所不通慕容巂时为烈将军后傅东宫従太子入朝巂顾谓左右此一代伟人未易继也【载记】
　　志烈秋霜韩思彦举下笔成章志烈秋霜擢科第授监察御史昌言当世得失髙宗加二阶待诏洪文舘【唐史】孝于家忠于国韩琬落魄少崖检有姻劝举茂才名动里中刺史行乡饮饯之主人觯曰孝于家忠于国今始充赋请行无筭爵儒林荣之
　　韩荆州韩朝宗李白与之书云生不用万户侯但愿一识韩荆州【并唐史】
　　寒
　　三老上书寒朗博通书以尚书教授举孝亷永平中守侍御史廷争楚狱之寃笃矣仁者之情迁济阳令去官百姓追思之三老吏人上书陈其政状由是辟为司徒府【后汉史】
　　干
　　良史干寳博览书记以才器诏为著作郎家贫求补山隂令迁始安太守着晋纪二十卷直而能婉咸称良史撰搜神记号曰鬼董狐【晋史】
　　兰
　　智武将军兰钦父子云以军功至冀州刺史钦有谋畧勇决善战进号智武将军百日中再破魏军威振隣国
　　檀
　　志老之士檀翥字凤翔好读书解属文仕魏除中书舎人以才学自业加以清介志能之士也【北史】
　　万里长城檀道济都督诸军侵魏资粮竭济夜唱筹量沙以少米散其上及旦魏军谓资粮有余故不复追进司空镇夀阳后文帝疾义康矫诏诛之时人歌曰可怜白浮鸠枉杀檀江州道济见收愤怒气盛目光如炬脱帻投地曰乃壊汝万里长城【南史】
　　栾
　　栾社公栾布孝文时为燕相至将军尝有徳者厚报之以军功封俞侯燕齐之间皆为立社号曰栾公【史记】桂阳太守栾巴为桂阳太守以郡处南陲不闲典训为定婚姻丧纪之礼立校学以将进之迁豫章太守巴素有道术能役鬼神【后汉】
　　桓
　　君才当自光大桓彦范字士则狄仁杰曰君之才当自光大母防初厚为礼张柬之将诛易之等引与定防以彦范敬晖为左右羽林将军属以禁兵斩易之中宗复位以彦范为侍中工属文所志惟忠孝居若不能言及议论帝前安辞定色辩争愈切卒諡忠烈【唐史】
　　潘
　　大丈夫格业潘濬为湘乡令治甚有名奉法不惮私义公清剖断节槩梗梗有大丈夫格业
　　竒童潘岳乡邑号为竒童作籍田赋才名冠世出为河阳令后迁廷尉评仕宦不达乃作闲居赋【并晋史】
　　安
　　剖心明皇嗣安金藏京兆人在太常工籍睿宗为皇嗣有诬皇嗣异谋者武后诏来俊臣问状金藏大呼曰公不信我言请剖心以明皇嗣不反也引刀自刺腹中肠出被地而仆后闻大惊命髙医内肠阅夕而蘓临视叹曰吾有子不能自明不如尔之忠也诏停狱朝廷士大夫翕然称其谊
　　谨厚见信安彦威少唐明宗麾下颇知兵法尝为牙将以谨厚见信晋髙祖入立徙镇归徳是时河决滑州命彦威塞之彦威出私钱募民治隄迁西京留守遭嵗大饥彦威赈抚饥民民有犯法皆寛贷之饥民爱之不忍流去彦威与安太妃同宗出帝事以为舅彦威未尝以为言及卒太妃临哭人始知其同宗也当时益称其谨重【五代史】
　　顔
　　江左称顔谢顔延之读书无所不览文章冠絶当时鲍照曰君诗若铺锦列绣雕缋满眼议者以延之谢灵运自潘岳陆机之后文士莫及江右称潘陆江左称顔谢顔秘书顔师古少博览精诂训善属文太宗尝叹五经去圣逺习寖讹诏师古于秘书省考定多所厘正学者赖之拜秘书少监
　　辩狱而雨顔真卿开元中举进士又擢制科迁监察御史使河陇时五原有寃狱久不决天且旱真卿辩狱而雨郡人呼御史雨
　　班
　　壮士之志班超有大志不修细节佣书养母投笔叹曰大丈夫无他志畧犹当立功异域以取封侯安能久事笔砚间乎左右笑之超曰小子安知壮士之志哉相者指曰生燕颔虎头飞而食肉万里侯相也其后出征安集西域五十余国悉皆纳质内属封定逺侯任尚与超交代请诲告以总大纲而已尚曰我以班为当有竒防今所言平平耳后尚失羌人之和果如超言
　　大家曹世叔妻班氏彪之女名昭字惠博学髙才踵成汉书表志号曰大家作女诫七章【并后汉书】
　　山
　　璞玉浑金山涛少有器量介然不羣为竹林之游年四十始为郡主簿功曹累迁吏部尚书迁右仆射加光禄大夫以老疾辞诏曰君以道徳为世模表吾将倚君以穆风俗何乃欲独髙其志耶王茂目涛如璞玉浑金人皆钦其寳莫名其器
　　髙阳池山简为征南将军都督荆湘交广四州诸军事假节镇襄阳每出嬉逰多之习氏池上置酒辄醉名曰髙阳池童儿歌之有日夕倒载归倒着白接防之句【并出晋史】
　　田
