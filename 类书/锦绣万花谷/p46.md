<!-- { "loadSidebar": true } -->
　　南州冠冕厐统少时往见司马徳操徳操采桑树上统乃树下自昼达夜谈论称之为南州冠冕【并蜀志】
　　陈元龙湖海之士陈登字元龙有威名魏太祖表为广陵太守卒后许汜与刘备在刘表坐上与备论天下人汜曰陈元龙湖海之士豪气不除备曰君言豪宁有事耶曰昔过下邳见元龙元龙自上大牀卧使客卧下牀备曰君有国士之风所望有救世之意而君求田问舍言无可取是元龙所讳也如小人则卧百尺髙楼上卧君于地何但上下牀之间耶表大笑【吕布传】
　　徳星聚陈太丘诣荀淑元方御车季方骖乗羣尚防抱于车中荀淑使慈明应门行酒文若小坐于膝余六龙下食太史奏徳星聚五百里有贤人聚
　　沧海遗珠狄仁杰调汴州参军为吏诬诉黜陟使阎立本召讯特异其才谢曰仲尼称观过知仁君可谓沧海遗珠矣
　　余子琐琐陈矫季弼谓陈登曰逺近之论谓明府骄而自矜登曰夫闺门雍穆有徳有行吾敬陈元方兄弟渊清玉洁有礼有法吾敬华子鱼清修疾恶有识有义吾敬赵元达博闻强记竒材卓荦吾敬孔文举雄姿杰出有王霸之略吾敬刘徳余子焉足録所敬如此何骄之有【吕布】
　　暗中模索可识许敬宗性轻见人多忘或谓其不聪乃曰卿自难识若遇曹刘沈谢暗中模索着亦自可识【出国史纂】口伐可汗唐太宗时突厥寇太原郑徳芳劳之虏以不信咎中国徳芳随语折责突厥愧服太宗赐书知公口伐可汗【徳芳】
　　霹雳手裴琰之为同州司户年少不主曹务刺史李崇义轻之吏白积案数百崇义使趣断之乃命吏连纸进笔省决一日毕予夺当理崇义惊曰子何自晦成吾过即自是名动一州号霹雳手【本】
　　一言贤十万众唐初或告冯盎叛太宗诏发江淮甲卒讨之魏徴諌曰今四海已平盎尚何事反未服当懐之以徳帝乃遣韦叔谐谕盎盎遣子入侍帝曰徴一言贤于十万众【盎】
　　独出蒙轮康子元与赵冬曦议燔柴不从张説曰康子独出蒙轮以当一队耶【本】
　　读碑覆棋王粲与人行读道傍碑而背诵之又观棋局壊粲为覆之棋者不信以帕盖更以他局为之相校不失一路
　　诵路傍碑萧頴士尝与李华陆据游洛龙门读诵路傍碑頴士即诵华再阅据三乃能尽记闻者谓三人才髙下此其分也【頴士传】
　　读曹娥碑杨修为曹公主簿至江南读曹娥碑背有八字曰黄绢防妇外孙虀臼操不觧问脩脩曰觧之操曰且勿言待朕思之行三十里乃得之脩觧曰絶妙好辞操曰一如朕意俗云有智无智校三十里【语林】
　　谈垒谢胡儿语庾道季诸人暮当就卿谈可坚城垒庾曰若文度来我以偏师待之庾伯恭来济河焚舟【世説】谈薮裴頠善谈论时人谓之言谈之林薮【本传】
　　口中雌黄王衍善言惟谈庄老义理有所不安随即改更世号口中雌黄【衍】
　　瑶林琼树王戎尝曰王衍神姿髙澈如瑶林琼树自是风尘表物【戎】
　　触目琳琅珠玉有人诣王太尉遇安丰大将军丞相在往别屋见绣平子还语人曰今日之行触目琳琅珠玉【世语】
　　体仪立玉山涛啓事征南将军羊祜体仪玉立可以整肃朝廷【职官分纪】
　　玉山嵇康字叔夜山涛曰叔夜之为人也岩岩若孤松独立其醉也怅然若玉山之将頽【本】
　　八斗才谢灵运云天下才共一石曹子建独得八斗我得一斗自古及今共用一斗竒才博识安足继之【魏志】一片文章李建博览羣籍颇善理论宋齐丘尝曰李相善谈不必润色自是一片文章矣【南康近事】
　　卧虎陈留耆旧髙谨字孝甫敦实少华口不能剧语而好深沉之谋其徒号曰卧虎又曰痴不语髙孝甫白玉碑进士牛益梦至天第吏曰此羣玉宫也见殿上有白玉碑朱书字防以绛纱大字云中洲天仙籍其次皆姓字数千其中惟识数人乃吕夷简李迪余靖而已有故人吕臻掌此官益问今世卿相亦皆仙乎曰十中七人【李绰尚书故实】
　　玉管银管梁元帝为湘东王尝记録忠臣义士文章之美者笔有三品忠孝全者以玉管书之徳行精粹者以银管书之文章赡丽者以班竹管书之
　　金榜银榜鐡榜崔绍暴卒复生云见防门列榜人间姓名将相列金榜其次银榜州县小官并列长鐡榜【言行録】卜江左兴亡殷浩识度深逺尤善言为风流谈论者所宗屏居十年于时拟之管葛王蒙谢尚俟其出处以卜江左兴亡因省之谓曰深源不起当如苍生何后为都督欲荡平关河为姚襄大败坐废【本】
　　驾轻车就熟路辨古今事当否论人髙下事后当成败若河决下流而东注若驷马驾轻车就熟路而王良造父为之先后若烛照数计而卜【韩送石洪序】
　　要人争令出门下议论出入经史踔厉风发率常屈其坐人名声大振一时皆慕与之交要人争令出我门下交口誉之【栁子厚碑】
　　不如一缝掖后汉皇甫规觧官居安定鴈门太守刺谒规卧不迎曰卿食鴈美乎有语顷王符至规惊起衣不及带屣履出迎时人谓之语曰徒见二千石不如一缝掖【本传】
　　蒹葭倚玉树晋毛曽与夏侯并坐时人谓之蒹葭倚玉树
　　气劘屈贾垒气劘屈贾垒目短曹刘墙曳裾置醴地奏赋入明光【老杜壮游诗】
　　腹中空洞无物晋周顗字伯仁性寛裕王导甚重之尝枕顗膝而指其腹曰卿此中何有曰此中空洞无物然足容卿数百人导亦不以为忤
　　大儿小儿借面监厨曹公迁都许或问祢衡当今许中谁最可者衡曰大儿有孔文举小儿有杨徳祖又见荀彧有容仪而赵稚长有腹决因曰文若可借面吊丧赵稚长可使监厨请客众人皆切齿
　　转般仓王元咎黎宗孟皆为荆公学世谓黎为模画手一防一画不出前人王为转般仓致无嬴余但有所欠以其因人成能无自得也【后山居士谈丛】
　　饤坐棃崔澹举止秀峙时谓玉而冠者子逺亦有文采而风致整峻世慕其为人目为饤坐棃言为坐所珎也【唐崔琯】
　　大才槃槃晋阳秋云谚曰大才槃槃谢家安州独步王文度后来出人郄嘉賔
　　羣飞刺天子之视人自以无前一斥不复羣飞刺天【栁子厚文】
　　氷镜青天晋乐广字彦辅卫瓘何晏曰此人之氷镜莹若披云雾而覩青天又谓氷清【本】
　　一团和气谢显道云明道先生坐如泥塑人接人则浑是一团和气
　　春风中朱公掞见明道先生于汝归谓人曰光庭在春风中坐了一个月【并程氏外书】
　　落笔中书堂老杜诗忆献二赋蓬莱宫自怪一日声辉赫集贤学士如堵墙观我落笔中书堂
　　起草姿公含起草姿不逺明光殿【杜甫】
　　挥翰手收取玉堂挥翰手【欧公诗】小试玉堂挥翰手【后山诗】屋上乌六韬武王登夏台以临商民周公曰爱人者爱其屋上乌憎人者憎其余胥杜甫诗云丈人屋上乌人好乌亦好
　　银钩玉唾山谷次钱穆父诗云银钩玉唾明蠒纸松箑轻凉并送仙
　　诗我评君材甚髙妙孤竹截管空桑琴眉宇之间见风雅蓝田烟霞生球琳胷中碨磊政须酒东海可揽北斗斟　吾闻李元中学为古人青出蓝眉宇之间如太华一段翠气连终南【并山谷】骥之子鳯之雏烱然一叚清水出万壑置在迎风寒露之玉壶　淮海维一俊人金章紫绶照青春指挥能事回天地训练强兵似鬼神湘西不得归关羽河内犹宜借寇恂朝觐从容问幽友勿云江汉有垂纶【并杜甫】君材于用无不宜医无闾之珣玗琪防稽竹箭梁山犀贾而不售君不疑亦不自以为珎竒【吕居仁】眉间爽气照秋色山水顿觉生精神胷中撑拄万卷书对客倾写如崩云【惠洪】文章一代喧髙价忠直三朝受圣知帐下军容森劒防门前行客拥旌旗云笼古雾黄榆暗雪满长江白草衰出去暂开龙虎幕归来须占鳯凰池鬓边未有一茎白陶铸苍生固未迟【黄觉诗刘贡父诗话】当年志气压朱云老作吾皇谏诤臣章疏罢封无事日朝廷犹指直言人起诗野馆光泉石讲易秋堂动鬼神【王禹偁】涧松无心古须鬛天球不琢中粹温落笔尘沙百马奔剧谈风霆九河翻　日临天闲豢真龙新诗得意挟雷风我贫无句当二物看君倒海取明月【并山谷】韵如秋水初含风秀出兰芽新茁丛人间何从有此客妙语屑玉霏无穷【惠洪】君材有如切玉刀见之凛凛寒生毛愿随壮士斩蛟蜃不愿腰间纒锦绦【东坡】犹拱北辰纒寇盗欲倾东海洗乾坤文章曹植波澜阔服食刘安徳业尊【杜甫】鹗在卿云氷在壶代天才业共讦谟昨夜星辰回劒履前年风月满江湖【赵嘏】氷雪照人苏季子幅巾短褐在山林胷中泾渭自派别蹊下桃李成清隂珠藏老蚌夜光逸豹隠南山春雾深【僧善权】范侯渥洼种出水已权竒失身肉马羣俛首枯豆萁【张彦实】六符揺斗极八座冠文章规宪存中府勲庸入太常【石曼卿】天为国家孕英才森森矛防拥云台浩瀚深谋喷江海纵横逸气走风雷朝见裴叔则朗如行玉山黄河落天走东海万里泻
　　入胷懐间　承恩初入银河门看书独在金銮殿龙驹雕勒白玉鞍象牀绮食黄金盘【并李太白】五百年中降岳灵神仙风骨鹤仪形劒光带日冲南斗鹏翼翻云起北溟八表顺风均雨露四溟随劒息波涛手扶北极鸿图
