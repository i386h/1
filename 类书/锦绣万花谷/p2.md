<!-- { "loadSidebar": true } -->
　　吴刚斫树月中有桂树髙五百丈下有一人常斫之树随合其人姓吴名刚西河人学仙有过谪令伐桂【出酉阳书】修月户郑仁本表弟与一王秀才游嵩山见一人枕一襆物方眠即呼之其人曰君知月七寳合成乎月势如丸其影日铄其凸处也常有八万二千户修之予即一数因开襆有斤凿数事玉屑饭两裹授与二人曰分食此虽不足长生可一生无疾【出酉阳杂爼】又介甫诗玉斧修成寳月团
　　白玉盘少时不识月呼作白玉盘【出李白诗】暮云収尽溢清寒银汉无声转玉盘此宵此景不长好明月明年何处看【出东坡诗】
　　银盘烂银盘从海上出忽来照我茅屋东【出卢仝诗】
　　金枢落霞沉緑绮残月壊金枢【出杜甫诗】　文选海赋大明镳辔于金枢之宂【大明月也金枢月没处之窟宂也】
　　金丸浮云卷尽浮金丸衣上白露三更寒【出子由诗】
　　金环稀星防银砾落月堕金环【出白乐天诗】
　　蟾蜍月中有兎与蟾蜍月隂也蟾蜍阳也而与兎并明隂系阳也【五经通义】干凿度曰月三日成魄八日成光蟾蜍体就穴鼻始明穴决也决鼻兎也　羿妻姮娥窃药奔月托身于月是为蟾蜍【后汉天文志注】
　　捣药兎张衡灵恵序云月者隂宗之精积而成兽象兎隂之类其数耦【杜诗注】傅拟天问云月中何有白兎捣药兴福降祥
　　吴牛喘晋满奋畏风在武帝坐北牕琉璃屏风实宻似踈奋难之帝笑之奋曰臣犹吴牛见月而喘【注云吴牛畏暑见月疑是日所以喘也世説】
　　登南楼庾亮在武昌诸佐吏乗秋月夜共登南楼亮至诸佐吏避之亮曰少住老子于此兴复不浅遂共谈【本】月桂子月桂子今江东诸处每至四五月后每于衢路得之大如狸豆破之辛香古老相是月中下也不知此地何独无为当非月路耶月感之矣余杭灵隠寺僧云种得一株近代诗人多论述汉武洞防记云有逺飞鸡朝往夕还常衔桂实归于南土所以北方无南方当月路所以有也【本草】　唐垂拱中天台桂子落十余日白乐天题天竺诗宿因月桂落醉为海榴开又诗遥想吾师行道处天台桂子落纷纷
　　羲娥韩退之诗掎摭星象遗羲娥【义谓日娥谓月也】
　　诗骤雨清秋夜金波耿玉绳天河元自白江浦向来澄映物连珠断縁空一镜升【杜诗】光细欲上影斜轮未安微升古塞外已隠暮云端河汉不改色闗山空自寒天上秋期近人间月影清入河蟾不没捣药兎长生四更山吐月残夜水明楼尘匣元开镜风帘自上钩兎应疑鹤髪蟾亦恋貂裘　不违银汉落亦伴玉绳底玉露团清影银河没半轮　此时瞻白兎直欲数秋毫委波金不定照席绮逾依【并杜诗】忆昨新月生西檐若琼钩今来何所似破镜悬清秋【李白】落照西山夜色浮弯弯寒挂碧云头寳奁新様横眉黛珠箔斜悬半额钩丹桂一枝初浅露金波千里未圆流婵娟三五才成魄散满清光四百州【周祖开】一更山吐月玉塔卧微澜正似西湖上涌金门外看冰轮横海濶香雾入楼寒　五更山吐月牕迥室幽幽玉钩还挂户江练却明楼星河淡清暁鼓角冷知秋　新月如佳人出海初弄色娟娟到湖上防防摇空碧　皎如飞镜临丹緑烟防尽清辉发【并东坡】失宠故姬归院晩没畨老将上楼时　三五夜中新月色二千里外故人心【乐天】山下白云横匹素水中明月卧浮图　明月未出羣山髙瑞光千丈生白毫一杯未尽银涌乱云脱壊如崩涛谁为天公洗眸子应费明河千斛水　镕银百顷围挂镜千寻缺【并东坡】铜壶滴滴禁漏起三十六宫争卷【杜光庭】回首半天云破夜一眉新月破黄昏【李若山】波使不来江练静月娥常在夜珠寒【许致】轮中如有物光外更无空【胡汾】月影碎荆玉波光纬蜀罗【李构】沙岸金笼树灯汀玉涌涛【舒亶】风应落桂子露恐滴金波【苏子美】池上与桥边难忘复可怜开最明夜簟卷已凉天流处水花急吐时云叶鲜姮娥无粉黛只是逞婵娟【李商隠】
　　星
　　五星聚东井汉王入闗五星聚东井秦分也此髙祖受命之符【前本纪】
　　辨五星聚井崔浩集术士考校汉元以来日月五星行度以示髙允允曰金水二星常附日而行冬十月髙帝入闗时日旦在尾箕昏没于申东井方出于寅此二星何因背日而行史官欲神其事后嵗余浩谓允曰果如君言以前三月聚于东井在二世末年非汉十月也【髙允传又青箱记】　汉十月五星聚东井金水常附日不逺十月日在箕尾此崔浩所以疑其妄以余度之十月为正乃今之八月尔八月而得七月节则日犹在翼轸间则金水聚于井亦不甚逺浩之説未足信也【志林】
　　四星聚东井晋义熙九年嵗镇荧惑太白聚东井后宋武平闗中【南史纪】
　　四星聚觜参元魏普大元年十月嵗星荧惑镇星太白聚于觜参太史占曰当有王者兴后髙欢兴齐【北史】二使星入蜀后汉李郃知星夜见有二使星入蜀分野果有二客入驿郃问从京师来乎曰然曽闻遣使入蜀乎二客问故相视失色【郃传】
　　客星犯帝座严光与光武有旧入谒帝与同宿半夜光足加帝腹明旦太史奏客星犯帝座甚急帝笑曰朕故人严子陵也【隠逸传】
　　五星聚奎艺祖启国之月五星聚于奎躔以土为主徳星聚后汉陈仲弓从诸子造荀季和其夜徳星聚明旦太史奏五百里内有贤人防
　　五星伏周分景徳四年司天监奏今年丁未六月二十五日五星当聚周分臣推寻得五星自闰五月二十五日近太阳甘氏星经曰五星近太阳若伏而不见即臣逊于其君恐今夜五星皆伏真宗御禁台之果伏不见大赦天下【湘山野録】
　　后妃星失明苻坚以弟融为冀州牧将发祖于灞上坚母苟氏以融少子比发三至灞上其夕又窃如融所内外莫知是夜坚寝前殿太史言天市南门屏内后妃星失明左右阍寺不见后妃移动之象坚推问知之惊曰天道不逺【载记】
　　荧惑在匏星中姚兴死之前嵗魏太史奏荧惑在匏星中一夜忽然不知所在帝乃召诸儒与史官求其所诣崔浩对曰请以日辰推之庚午之夕辛未之朝天有隂云荧惑之亡当在此二日之内庚与午皆主秦辛为西夷今姚兴据咸阳是荧惑入秦矣诸人皆曰天上失星人安能知浩笑而不应后八十余日荧惑果出东井留守盘旋秦中大旱明年姚兴死三年国防【浩传】太白窃织女侍儿秦并六国太白星窃织女侍儿梁玉清卫承庄逃入衙城小仙洞四十六日不出天帝怒命五岳搜捕太白归位卫承庄逃焉玉清有子名子休玉清谪于北斗下当舂其子配与河伯行雨子休每至小仙洞耻其母滛奔之所辄回驭不经故此地常少雨【出独异志】
　　万物之精説文云万物之精上为列星
　　北斗春秋运斗枢曰北斗七星第一天枢第二璇第三机第四权第五衡第六开阳第七摇光第一至四为魁第五至七为标标合为斗居隂布阳故称北
　　景星景星者大星也状如半月生于晦朔助月为明王者不敢私人则见
　　老人星王者承天则老人星临其国【并孙氏瑞应图】
　　井中视星尸子曰自井中视星所见不过数星自丘上以望则见始出也非明益也势使然也私心井中也公心丘上也
　　东方朔为嵗星东方朔楚人也后卖药五湖知其嵗星焉【列仙传】
　　银砾稀星防银砾落月堕金环【白乐天诗】
　　白榆天上何所有厯厯种白榆【文选】
　　雨
　　十雨太平之时五日一风十日一雨京房易候诗十雨初晴太液春
　　三十六雨春秋説题云一嵗三十六雨天地之气宣十日不雨应天文也十五日大雨以斗运也　又京房易十日一雨嵗凡三十六雨时若之应
　　不破块周公之时风不鸣条雨不破块旬日一雨雨必至夜【塩铁论】
　　上薄为雨董仲舒曰隂阳气上薄为雨下薄为雾风其噫也云其气也雷其相之声也电其相击之光也雨乗虚而坠风多则合速故雨大而踈风少则合迟故雨细而宻太平之世风不鸣条雨不破磈雷不惊人电不目雪不封条此圣人在上隂阳和也鲍敞问曰雨既隂阳相薄四月纯阳十月纯隂无二气相薄则不雨乎仲舒曰纯阳用事未夏至一日是纯隂用事未冬至一日是敞曰其不雨乎曰然有则妖也【西京杂记】
　　雨队徐州王忠政死十二日却苏语云见一人引臂曰天召汝行雨左落千队右落千队各五方色甲马一般小项瓶中贮人间水一般如马牙消谓之干雨雨队在前风车在后【酉阳杂爼】
　　雨工栁毅见泾川妇人牧羊问何物曰非羊也雨工也雷霆之类也【异间録】
　　黒猪渡河夜半天汉中有黒气相逐俗谓之黒猪渡河雨候也
　　玉女披衣萍乡西津有玉女冈天当雨石间先涌五色云俗谓之玉女披衣【述异志】
　　审雨堂卢汾梦入蚁穴见堂宇题其名曰审雨堂【捜神记】商羊舞家语载童谣云天将大雨商羊鼓舞【商羊一足鸟也】理禁伯张元賔得仙入华阳洞为理禁伯其职主水盖雨官也【真诰】
　　御史雨顔真卿为监察御史五原有寃狱天且旱真卿辨狱而雨郡人呼为御史雨【本传】
　　随车雨汉百里嵩为徐州刺史境内旱嵩行部车所经甘雨辄降
　　不苦不愁唐段文昌帅荆州或旱禬解必雨或久雨遇出游必霁民为之语曰旱不苦祷而雨雨不愁公出逰【本传】
　　甲子雨俚谚曰春甲子雨乗舟入市夏甲子雨赤地千里秋甲子雨禾头生耳冬甲子雨牛羊灾死【荆楚嵗时记】社翁雨防防社翁雨一畨花信风【山谷诗】
　　豆花雨里俗以八月雨为豆花雨【荆楚嵗时记】
　　迎送梅雨三月雨谓之迎梅五月雨谓之送梅【坡诗注】月额雨谓旦日雨为月额雨【金陵子】
　　冻雨流胶楚词冻雨兮洒尘【江东呼夏日暴雨为冻雨非凝冻也杜甫诗冻雨落流胶苕溪丛话冻音东】
　　银竹白雨映寒山森森似银竹【李白诗】
　　海立杜少陵文九天之云下垂四海之水皆立坡诗天外黒风吹海立浙东飞雨过江来【西清诗话】
　　雨丝文选宻雨如散丝又僧楚峦诗雨丝斜织麯尘烟钱昭度诗酒楼人散雨千丝
　　两拳王禹锡贺知县春雨诗打叶雨拳随手重吹凉风口逐人来东坡云作诗如此不入规矩【王直方诗话】
　　夜雨夜雨滴空堦滴滴空堦里空堦滴不入滴入愁人耳【何逊诗】　暁灯暗离室夜雨滴空堦
　　闵雨谷梁僖公三年夏四月不雨【一时言不雨者闵雨也闵雨者有志于民也闵忧也】
　　赤松子为雨师列仙曰赤松子者神农时雨师也李靖行雨李靖微时尝夜投宿一巨宅有老妇延之中夜扣门甚急妇变色曰吾龙也二子俱出天命行雨欲烦一行乃出一小瓶子系于鞍前戒曰马跃嘶鸣取瓶中水一滴滴马騣上谨勿多也既而电掣云间见所憇村乃连下十滴既归老妇曰一滴水乃地上三尺此村半夜水深三丈【广记】
　　梁玉清逃处少雨事见星门太白窃织女侍儿下壁挂龙骨龙骨谓水车介甫诗龙骨长干挂梁梠　山谷诗壁挂苍龙骨溜渠故溅溅
　　祈雨
　　五龙祈雨法真宗咸平间知扬州魏羽上雩祀五龙祈雨法诏攽诸路其法以甲乙日择东地作坛取土造青龙土器之大小龙之修短余方皆如之凡旱建坛取五行生成之数焉长吏斋三日诣龙所汲流水设香茗果率羣官日再至祝酹不用乐巫觋雨足送龙水
