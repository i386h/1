<!-- { "loadSidebar": true } -->
　　给饷馈不絶粮道汉髙祖曰镇国家抚百姓给饷馈不絶粮道吾不如萧何【本纪】
　　辇车骊驾寇恂守河内光武军食急乏恂以辇车骊驾转输前后不絶【骊马也驾车人挽行之本】
　　愿负米先趋刘晏与元载书曰见一水不通愿荷锸以先徃见一粒不运愿负米而先趋焦心苦形期报明主以运漕为任如此
　　登车传命唐宣宗谓宣慰使郑敬曰卿经明行修今登车传命宜体吾懐
　　不系品位至道元年荆湖转运使何士宗上言执政大臣出领外郡申转运司公事只书通判以下姓名上谓宰相曰运使所部要系州府不系品位此朝廷典宪未可轻改也
　　察官吏为三等景祐元年令诸路转运使察所部官吏能否为三等公勤亷干武文可取利益于国惠及于民者为上干事而无治声者为次畏懦而贪慢公事不治赃状未露滥声颇彰者为下并列状以闻【并职官分纪】赐方胜练鹊袍河北河东陜西三路转运使赐方胜练鹊袍从刘锭之请也
　　三虎庆厯初王鼎擢江东提刑迁转运使杨纮为判官王纬在京东大称严肃官吏怨之指为三虎【分纪】
　　监司
　　看古碑本朝孙何好古文为转运使尚苛峻州县吏患之乃求古碑字磨灭者纸本钉于馆中何至则读其碑辨识文字以爪搔发垢而嗅之徃徃至暮
　　蛇虎韩魏公夫人之弟崔公孺性亮直魏公执政用监司有非其人者公孺曰公居陶镕之地宜法造化为心造化以蛇虎者害人故置蛇于薮泽置虎于山林今公乃置之于通衢使为民害可乎魏公甚严惮之【纪闻】民力竭矣薛简肃公天禧初为江淮转运使见王文正公王无他语但云东南民力竭矣薛退谓人曰真宰相之言也【湘山野录】
　　乘驿而至太宗时魏廷式任陜西益州转运使因入奏帝谓曰有事具白中书廷式曰臣三千里外乘驿而来以机事上闻愿断自宸衷非为宰相而来也
　　郡守
　　刺史职同牧尹唐武徳改太守曰刺史天寳又改刺史曰太守职同牧尹【唐志】
　　郡将孙寳为京兆尹以侯文为督邮欲治杜穉穉杜门自陈文曰愿受将命【将郡将也受郡将之命本传】
　　长史唐雍州置别驾永徽中改为长史开元改长史为尹亲王为牧皆不知事务职总归于尹
　　使君公白乐天诗遥见朱轮来出郭相迎劳动使君公坡诗洗盏拜马前来夀使君公
　　五马潘子真诗话礼天子六马左右骖三公九卿驷马左骖汉制九卿则二千石亦右骖太守驷马而已其有加秩中二千石乃右骖故以五马为太守美称遁斋闲览与学林云汉时朝臣出使为太守増一马故为五马黄堂吴郡国志吴郡太守所居之堂即春申君之子假君之殿也因数失火涂以雌黄故曰黄堂【又见孙觌尺牍】皂盖朱幡汉制二千石皂葢朱两幡【前纪】
　　赤帷裳旧典传车骖驾垂赤帷裳迎于州界贾琮为冀州刺史令曰刺史当逺视广听纠察美恶反垂帷裳以自掩塞乎命褰之【后琮传】
　　赤幢晋向雄迁秦州刺史假赤幢曲盖皷吹【分纪】
　　铜虎符竹使符汉置郡国将置铜虎符竹使符发兵遣至郡合符符合乃发【纪注】
　　银莬符铜鱼符唐髙祖入长安罢随竹使符班银莬鱼其后改为铜鱼符以起军旅
　　青龙朱雀符东方诸州给青龙符南方诸州给朱雀符西方诸州络驺虞符北方诸州给武符皆左四右三左者进内右者付外【并唐兵志】
　　玉麟符隋帝幸辽东命樊子葢守东都杨感乱子盖备御有功驾至髙阳追诣行在劳曰今为公别造玉麟符以代铜兽【职林】
　　玉麒麟夏竦诗造化平分荷大钧腰间新佩玉麒麟左金鱼平生四海志佩得左鱼归又使君四十四两佩左金鱼【杜牧】　路拥东方骑腰横左顾【陈越】
　　鱼书旧制刺史被代若别追皆降鱼书乃得去【杨绾传】临轩册授始刺史天子临轩册授后不复册然犹受命日对便殿赐衣物乃遣
　　侧门防开元时刺史已辞仍诣侧门进防【唐循吏传】乌鹊拥车李元纮治润有惠政吏民遮留乌鹊羣飞翔集于前以拥行车【天寳遗事】
　　祝鳄鱼潮州恶溪有鳄鱼食民畜产且尽退之为刺史为文祝之约三日徙祝之夕震雷起尽徙于海
　　麦穂两岐张堪为渔阳太守开田八百余顷民以致富歌曰桑无附枝麦穗两岐【并本】
　　有脚阳春宋璟爱民卹物人谓有脚阳春【天寳遗事】
　　佩牛带犊龚遂为渤海太守初郡人好带刀佩剑遂令卖剑买牛卖刀买犊曰何不佩牛而带犊乎
　　狗足生厘后岑熙为魏郡太守无为而化兴人歌曰狗吠不惊足下生厘【犬无追吠故足下生毛本传】
　　中和乐职汉王襄为益州刺史命王褒为中和乐职宣布诗【中和言政化和平宣布言宣布天子徳泽乐职言官乐其职何武】
　　万物吐气杜甫读元结舂陵行序云今得结辈十数公叅错天下为邦伯则万物吐气天下少安矣【杜甫集】清畏人知晋胡质为荆州子威自京省父辞归父赐缣一匹威曰安得此绢质曰吾俸禄之余后威为徐州帝问曰卿清何如父对曰臣不如父臣清畏人不知父清畏人知
　　题赞于防卢奂为陜州刺史宗西还次陜嘉其政题赞于防曰专城之重公陜之雄外既利物内存匪躬此为国寳不坠家风
　　荐书参闻唐薛珏为峡州刺史李承状其简赵赞言其亷卢翰称其肃荐书参闻赐金紫【并本】
　　恩严两絶韦岳子武后时厯庐海等州刺史皆着风迹恩严两絶【韦机】
　　无三品酒晋刘为荆州刺史先酒室中有斋中酒防事酒猥酒三品曰投醪尚与三军同醉岂得二其厚薄自今不得分别【职林】
　　记恶碑卢奂素任大都所至之处畏如神明或有恶迹之人以所犯之罪刻石立其门再犯者处乎极刑絶无犯者民呼其石为记恶碑【摭遗】
　　懐塼之俗齐土风俗浅薄太守初至皆懐塼叩头以见意及其代去以塼击之言其始终向背魏李延实为青州刺史帝谓曰懐塼之俗世号难治宜用好心腹【伽蓝记】越王石海边有越王石尝隠云雾相云清亷太守乃得见宋虞愿为晋安太守徃观之清彻无所隠蔽【职林】大冯君小冯君汉冯野王与弟立相代为太守民歌之曰大冯君小冯君兄弟继踵相因循【冯奉世】
　　挽不来邓攸去郡数千人留牵攸船不得进夜中发去吴人歌曰如打五更皷鸡鸣天欲曙邓侯挽不来谢令推不去
　　蒲鞭刘寛为南阳用蒲鞭示辱而已民不敢犯
　　拔薤置水厐参为汉阳太守郡人任棠有志节参先之棠不言但以薤一本水一盂置屏侧抱孙儿伏户下参思其微防曰水欲吾清拔薤欲吾击强宗抱儿孙伏戸下欲吾开门恤孤率而化之汉阳大治
　　五叟送钱刘宠为会稽守召入山隂有五叟皆厐眉皓齿赍百钱送宠曰山谷之人未曾识郡他守发吏求民间至夜不絶犬吠竟夕自明府来犬不夜吠人不识吏宠为人选一大钱受之
　　五袴亷范为郡守蜀人歌曰亷叔度来何暮昔无一今五袴【并本】田元均治成都有声蜀人谓之照天蜡烛【东斋记事】又张中亷知洋州民号为水晶灯笼【职官分纪】
　　着防隋梁彦光徙相州刺史相风俗险陂目彦光为着防帝闻之徙彦光赵州彦光自请复为相州豪猾闻彦光再来之彦光至发摘奸伏有若神明豪滑濳窜阖境为之大治【资治通鉴】
　　抚绥严峻唐崔郾守鄂尚抚绥经月不笞一人镇郢则严峻一毫不贷
　　惠爱弹压柳仲郢以谓郡国之政尚惠爱辇毂之下先弹压【并本】
　　以平治丰以法治歉王文康公曙治蜀颇以法御下有谤其太苛会刘召还真宗问之曰凌防王曙治蜀孰优对曰凌防在蜀值丰嵗得以平易治之王曙值嵗小歉虑民盗故以法治之使易地则皆然上善其言【名臣传】阳开隂闭中书舍人王公观察江南西道八州之人所不便及所欲公至之日皆罢行之春生秋杀阳开隂闭令修于庭戸数月之间人自得于湖山千里之外【滕王阁记】恩如春威如虎李燮为京兆尹吏民爱敬作歌曰我府君敎道举恩如春威如虎训如父爱如母
　　乘折辕车樊显对光武曰昔张堪在蜀郡仁以惠下威能讨奸前公孙述破时珍寳山积帷幄之物足富十世而堪去职之日乘折辕车布被嚢而已后以堪为渔阳太守【并分纪】
　　一一鹤赵清献公任成都防一一鹤以行其再任也屏去鹤止一苍头执事张公裕学士送以诗云马谙旧路行来滑放长江不共来【吕氏家训】
　　蟠螭怒涧蔡君谟镇福唐束吏治民毫发不容陈烈防与君谟同砚席一日徃见之维舟亭下闻其严遂不徃留诗于亭云溪山龙虎蟠溪水角声喧中宵乡梦破六月夜衾寒风雨生残树蛟螭喜怒澜殷勤祝舟子移棹过前滩君谟闻之为少霁
　　卧虎魏李崇有将畧又寛厚在扬州十年常养壮士数十人寇侵边所向摧破号卧虎【分纪】
　　治民如治家阳城为道州刺史治民如治家州当上考功第城自书曰抚字心劳催科政拙考下下【本】
　　喜慙交集桓范为兖州刺史表谢曰喜于复见选擢慙于不堪所职悲于懐恋阙庭三者交集不知所裁活饥民五十万富韩公知青州会河朔大水民流京东公择所部丰稔二州劝民出粟得十五万斛益以官廪得公私庐舍十余万间寺庙山岩散处其人使寄居闲官主其事三日一支山陵河泊之利听流民取之其主不得禁明年麦熟流民不分逺近受粮而归凡活五十余万人募而为兵者又万人邵伯温曰公使虏功甚伟每不以为功至活饥民每自言曰过于作中书二十四考【神道碑】
　　发有余以惠贫民皇祐中浙西大饥范文正公为杭州召诸佛寺谕之曰饥嵗工价甚贱可以大兴土木之役于是诸寺工作鼎新又新敖仓吏舍日役千夫监司奏劾杭州不恤荒政公私兴造不恤民力公乃自条叙所以兴造皆欲其发有余以惠贫民凡工技力役之人仰食于公私日不下数万荒政之施莫此为大是嵗两浙惟杭晏然民不流徙【笔谈】
　　任増米价赵阅道熙寜中知越州两浙旱蝗米价涌贵饥死十五六诸州皆立榜赏禁人増米价阅道独榜衢路有米者任増价粜之于是诸州米商辐辏米价更贱公尽所以救荒之术发廪劝分下令修城使民食其力生者得食病者得药死者得葬越虽饥不怨
　　笞饥民盗米王沂公曽守洛属嵗歉里有囷积者饥民聚党胁取隣郡以强盗论报死者甚众公但重笞而遣之逺近闻以为法全活者数千计【并言行録】
　　减价粜米文潞公在成都米价腾贵因就城门相近九十八处减价粜仍不限其数翌日米价遂减前此或限升斗以粜或抑市井价直适以増其气焰而终不能平其价
　　舆赋纳价范文正公镇青州会河朔艰食青之舆赋博州置塲纳青民大患辇置之苦公戒民纳价每斗三锾给钞与之以书与博守遣官挽金诣博坐仓招之至则贸者山积不五日遂足尚余数千缗给还之青民因立祠焉【并东斋记事】
　　竹马郭伋字细侯为并州行春趂竹马儿童之期【本】清彻底朱世良为清河守及去老人谢曰君非惟政善清亦彻底【分纪】
　　铛脚刺史薛大鼎为沧州郑徳本为瀛州贾敦颐为冀州皆有治名故河北称铛脚刺史
　　随车雨百里嵩为徐州境内旱嵩行步所经雨輙随车治蜀人不忍欺田况守成都尚和易去苛细以徳化人人不忍欺时谓张乖崖之明王文康之平程文简之肃韩忠献之爱公兼有之【名臣传】
