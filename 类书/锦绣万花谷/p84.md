<!-- { "loadSidebar": true } -->
　　触石而出公羊曰触石而出肤寸而合不崇朝而遍雨乎天下者唯泰山之云耳
　　庆云随马唐天寳十三年封泰山有庆云随马【出宗纪】吉云成五色露吉云之国有吉事则满空五色照人着草木皆成五色露【出洞防记】
　　景云乐志髙宗即位景云见张文牧采古词为景云歌黄气抱日代宗即位日庆云见黄气抱日【出酉阳杂俎】赤乌夹日楚有云如众赤乌夹日以飞三日太史曰其当王身乎【出左传】
　　诗
　　化作奇形随物态散成文锦自天机红堆逺峤日初上碧满长空人未归逸兴狂来连海濶髙情间甚出山飞须知深处藏雷雨不独江边绕钓矶【出宋白】玉叶依岩聚金枝触石分横天结阵影逐吹起罗文【出文皇帝】瑞云千里映祥辉四望新随风乱鸟足泛水结鱼鳞布叶疑临夏开花讵待春欲得承嘉景无令掩桂轮【出于季子】南北各万里有云心更闲因风离海上伴月到人间洛浦少髙树长安无旧山徘徊不可住漠漠又东还【出诗话】
　　雾
　　银山素雾湘州记曰曲江县有银山山常多素雾积水溢庄子积水上溢故为雾
　　神井雍丘县夏后公祠有神井能致雾【出风俗通】
　　开而覩天卫瓘见乐广曰此人若水镜每见之莹然若开云雾而覩青天　又徐干中论曰文王遇姜公于渭阳执竿而钓文王得之如开雾覩青天
　　白雾围城白雾四面围城不出百日主有大兵至城下【出抱朴子】
　　百邪之气雾者百邪之气为隂冒阳本于地而行于天【出五行志】
　　南山藏豹陶答子妻曰南山有豹雾雨七日不下食者所以泽其毛羽而成其文章【出列女】
　　白气紫气韩佽在桂州有妖贼封盈能为数里雾声言某日将攻桂州有紫气者我必胜至期果紫气如疋帛自亘于州城白气直之紫气遂散天忽大雾至午稍霁【出酉阳杂俎】
　　诗
　　氤氲起洞壑摇曳匝平畴乍似含龙劒还疑映蜃楼卷林随雨密度野带烟浮方谢公超步终从彦辅游【出苏味道】虽无豹姿终南山雾【出谢眺】苍山寂已暮翠观黯将沉终南晨豹隠巫峡夜猿吟天寒气不歇景晦色方深待访公超市将子赴华隂【出董思恭】
　　露
　　仙掌擎杯汉武帝故事建章宫作承露盘上有仙人掌擎玉杯以承露和玉屑饮之
　　真妃润肺太真妃宿酒初消苦肺热晨游后苑口吸花露以润肺【出开元遗事】
　　玛瑙瓮帝喾时有丹丘国献玛瑙瓮以承甘露【出拾遗记】神人饮藐姑射之山有神人焉不食五谷吸风饮露【出庄子】
　　诗
　　九畹凝芳叶百草莹新珠盈荷虽不润拂竹竟难枯【出刘溢之】泛掌光逾净添河滴尚微变霜凝晓液承月委圆辉【出骆宾王】霏霏灵液重云表无声落宵润玉堂帘曙寒金井索【出李正封】飞空犹蕴状集物始呈华非惟溥蔓草颇亦变蒹葭【出顾煊】通天台上月初出承露盘中珠正圆【出韦应物】
　　雷
　　屋角龙出吴再用为光州一日大震雷家人皆伏匿再用不动俄见有襦袴四人舁再用出庭中复大震屋角有龙出【出九国志】
　　运斤造雷车栁公权甞见亲故説元和末止建州山寺中夜半觉门外喧閙因潜于窓櫺中观之见数人运斤造雷车如图画者久之气忽斗暗其人两目遂昏焉南山有黒气宗甞冬月召山人包超令致雷声超对曰来日及午有雷遂令髙力士监之一夕醮式作法及明天无纎翳力士惧之超曰将军视南山当有黒气如盘矣有顷风起黒气弥漫疾雷数声【并出酉阳杂俎】
　　玉虎晨鸣玉虎晨鸣河图曰雷声也
　　阳声五行志云雷者阳声出非其时臣窃君柄之象物坠如玃处士周洪言庆厯中邑客十余人逃暑而饮忽暴风雨有物坠如玃两目睒睒众人惊伏牀下倐忽上阶歴视众人俄失所在及雨定稍稍能起相顾耳悉泥矣邑人言向来雷震牛战鸟堕邑客但觉殷殷而已候雷网鱼兴州一处名雷穴每雷声水塞穴流鱼随流而出百姓每候雷声绕树网获鱼无限【并出酉阳杂俎】
　　其状如彘雷州春夏多雷无日无之秋日则伏地中其状如彘【出国史补】
　　电
　　隂阳分争隂气伏重泉之下上通于天隂阳分争故为电【出庄子】
　　紫金蛇东坡诗电光时掣紫金蛇
　　吐火施鞭雄赋霹雳列缺吐火施鞭
　　虹
　　天弓天弓虹也又谓之帝弓明者为虹暗者为蜺【出白虎通】化黄金有刻文孔子修春秋制孝经既成斋戒向北斗星辰而拜告备于天乃有赤虹见自上而下化为黄金有刻文孔子受读之【出搜神记】
　　斗精蜺者斗之精【出唐五行志】
　　架天长桥李白诗安得五彩虹架天作长桥
　　入井永正二年三月彩虹入润州大将张子良宅初入浆瓮水尽入井饮之后子良拜金吾寻歴方镇【出南部新书】
　　诗
　　横彩分长汉倒色媚清渠梁前朝影出桥上晩光舒【出董思恭】防蝀入紫微天明夷朝晖【出李白】
　　氷
　　琢氷煮茗王休居每冬时取溪氷琢其精莹者煮建茗以供宾客【出开元遗事】
　　化为玻瓈玻瓈千歳氷所化也
　　作花如缬河阳黄鱼池池氷作花如缬【并出酉阳杂俎】
　　霁
　　泥龙宗时连日雨不止召梵僧不空止之不空遂于寺庭中揑泥龙五六当溜水作胡言骂之有顷雨霁【出酉阳杂俎】
　　鞭阳石宜都郡有二大石一为阳一为隂鞭隂石则雨鞭阳石则晴【出山川记】
　　诗
　　雨住便生热云晴即作峰已欣无石鷰弥欲弃泥龙【出庾信】屏翳寝神辔飞亷收灵扇清气朗山壑千里遥相见【出湛方】




　　锦绣万花谷后集卷二
　　钦定四库全书
　　锦绣万花谷后集卷三
　　春门
　　献鸠周礼罗氏仲春献鸠于国老郑注云春以鹰化为鸠变旧为新宜以养老助生气
　　掷金钱唐内庭嫔妃每至春时于禁中结伴掷金钱为戏【出开元遗事】
　　献羔开氷月令曰仲春之月天子献羔开氷注献羔谓祭司寒也祭司寒而出氷荐于宗庙
　　鸣鸠拂羽周书时训曰三月鸣鸠拂羽拂羽以羽相击也
　　握月担风虞松方春谓握月担风且留后日吞花卧酒不可过时【出春宴録】
　　兰时欢兹兰时注云春时也【出文选】
　　祠髙禖仲春之月鸟至之日以太牢祠于髙禖【蔡邕云髙禖神名也出吕氏春秋】
　　缀花为葢夏侯湛春可乐歌曰春可乐兮缀杂花以为葢集芳蕤以饰裳
　　移春槛杨国忠子弟春时移名花植木槛中下设轮脚挽以防絙所至自随号移春槛
　　天地奢华当春天地争奢华洛阳园苑尤纷挐【出韩退之】防花金铃宁王每花时缀金铃于花下掣之以惊禽谓之防花金铃【出六帖】
　　太皥执防汉魏相曰隂阳之分以月为纪各有常职不得相干东方之神太皥乗震执防司春
　　邹衍吹律燕有寒谷不生黍稷邹衍吹律暖气乃至章木乃生【出刘向别録】
　　诗
　　春宵一刻直千金花有清香月有隂歌管楼台声细细秋千院落夜深深　竹外桃花三两枝春江水暖鸭先知蒿莱满地芦芽短正是河豚欲上时【并出东坡】骑马出门三月暮杨花无奈雪漫漫客情最苦夜难度宿处只寻无杜鹃【出吕叔文云丹阳玉乳泉壁间题此一絶】一春情调淡悠悠闲倚书窗背小楼暖日只添中酒睡晩风频动惜花愁莺舞蝶侵人过絮逐天丝触处游已为韶光发惆怅可堪家近白苹洲　隔岸黄鹂语当轩白鸟斜晩来风紧处飞絮满人家【出宋素臣】双燕有期知自至野花无主为谁开沙鸥鬬食穿芦去粉蝶寻香过水来　风拂旗亭垂栁暗雨余官路落花深【出晁无咎】新梢渐变鹅黄色浅水遥添鸭緑纹　水暖池塘闲睡鸭烟深村落自鸣鸥　来日泥香催燕子归时桑老趂蚕收　微风蹙水鱼鳞浪薄日烘云卵色天【出介庵】金壶投箭消长日翠袖杯领好春幽鸟语随歌处拍落花铺作舞时茵【出陆仓】竹笋初生黄犊角蕨芽初长小儿拳试寻野菜炊香饭便是江南二月天　桃李春风一杯酒江湖夜雨十年灯　九陌黄尘乌帽里五湖春水白鸥前【出山谷】晓寒花外浅春意栁边多【出谭俊明】芳草和烟暖更青闲山要路一时生年年检人间事惟有春风不世情【出罗邺】睡起庭前立片时寂无人到乱云飞杨花吹尽莺声懒小雨亷纎春已归【出圃】雪后清风特地斜栁条疎瘦未藏鸦与君试去探春信看到梅梢第几花　草色未迎雕辇翠栁梢先觉赭袍黄　春尽行人未到家春风应怪在天涯夜来过岭忽闻雨今日满溪都是花小池春破玉玲珑声触钩渐好风闲绕栏干搯花树春浓已着半梢红【出郑毅夫】怅望送春杯慇懃扫花箒【出杜牧】昨夜鸟声春惊鸣动四隣今朝梅树下定有折花人【出庾信】日影飞花殿风纹积草池凤楼通夜敞虬辇望春移【出元万顷】杂花妆林草葢地白日坐上倾天维蜂喧鸟咽留不得红蕚万片惜风吹【出退之】水痕侵岸栁山翠借防烟调笑持筐妇春来蚕几眠【出戎昱】蚕月桑叶青莺时栁花白【出陈希夷】避雨燕儿晴又去趂衙蜂子晩还归【出李新】山黛浅深春气力浪花开合水工夫　草浓春迳狭树密晩窗隂【出賛宁】不论山颠与水涯春来何处不荣华野红妖緑浑如画一崦人家桃杏花【出梅山】緑葵向光转翠栁逐风斜林有惊心鸟园多夺目花【出闻人旧】晨曦潋灔上栊金屋熙熙歌吹中桃脸似知宫宴早百花头上放轻红【出邓伯温】
　　夏
　　正阳之月阳徳用事则和气皆阳建已之月是也故谓之正阳之月【出西京杂记】
　　迎风观潘岳闗中记曰桂宫一名甘泉又作迎风观寒露台以避暑
　　丹水出丹鱼先夏至前十夜伺之鱼浮水则赤光上照如火【出水经】
　　氷雪价等金璧长安氷雪至夏月则价等金璧白少傅诗名动于闾阎每须氷雪论筐不复偿价日日如是【出止戈集】
　　紾絺乗小驷宗幸洛时属炎暑上曰姚崇多计令力士探回奏曰崇方紾絺乗小驷按辔木隂上乃命小驷顿忘繁溽【出开元记】
　　龙见而雩左传曰龙见而雩龙见建巳之月苍龙七宿之体昏见东方
　　当风交扇刘义庆世说曰郤嘉宾三伏之月诣谢公炎暑重赫虽复当风交扇犹沾汗流离
　　锦结凉棚长安富人每至暑伏中各于林亭内植画柱以锦结为凉棚设坐具召长安名姝间坐递请为避暑防人皆爱羡【出开元遗事】
　　避暑饮刘松北镇袁绍军与绍子弟日共宴饮当三伏之际昼夜酣饮极醉至于无知云以避一时之暑故河朔有避暑饮【出典论】
　　迎凉草唐苏鹗松阳编曰李辅国家夏则于堂中设迎凉草其象类碧而干似苦竹叶细如松虽若干枯而未甞雕落盛暑挂之牕戸间则凉风日至
　　濯枝雨周处风土记曰仲夏濯枝【此节常有大雨名濯枝】
　　诗
