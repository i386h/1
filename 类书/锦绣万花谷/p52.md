<!-- { "loadSidebar": true } -->
　　淮阳上神田画字丞君阳翟人其人物雄伟议论慷慨知淮阳军一日小疾不出军之人尽见丞君拥骑从腾空而去就问之死矣或曰为淮阳上神云
　　更生佛故徳阳县男虞祺字齐年起陵州诸生中初不知佛书也毎曰诚者天之道也思诚者人之道也其至则一也吾知此而已矣间属微疾凭几不言忽顾坐客曰古佛俱来吾亦去矣男子允文旁立泣下又笑曰人而为佛宁不可哉即云已逝矣明年陵州民鲜述者病死一昼夜再生具言初为黄衣追去遇故里中曹生曰卿之大人虞君主吏事当为更生佛亟见之前抵宫室王者冕服正坐虞君也更问述为善状述诉力贫但至丸屋山见羣支佛瑞色甚胜得释去王再语述过语吾家广置更生佛道场诵更生佛名号忽白光自王身起直大观黄金书榜大慈大悲更生如来述洒然而悟【卲氏后録】
　　阎罗王隋时韩擒虎有人疾笃忽惊走至擒虎家我欲谒王左右问曰何王曰阎罗王子弟欲挞之擒虎止之曰生为上柱国死作阎罗王亦足矣因寝疾而卒【本】
　　哀挽
　　尸陁林三水小牍僧从暴卒遗言送尸于建春门外尸陁林施与鸟兽为食按唐僧经音义曰尸陁林本在王舍城侧死人多送其中今总指弃死尸之地名尸陁林者取此也【坡诗注】
　　神道墓门前开道建石柱以为梁乃谓之神道【后汉中山王】属纩属纩俟絶气【纩今之新绵易动揺置口鼻之上以为候也礼记防大记】
　　易箦曽子病童子隅坐而执烛曰华而皖大夫之箦欤乐正子春曰止曽子闻之瞿然曰斯季孙之赐也我未之能易也元起易箦举扶而易之反席未安而殁【礼记】马鬛封孔子之丧有自燕来观者舍于子夏氏子夏曰昔者夫子言之曰吾见封之若堂者矣见若坊者矣见若覆夏屋者矣见若斧者矣从若斧者马鬛封之谓也今一日而三斩板而已封尚行夫子之志乎哉【封筑土为垄斧形旁杀刃上而长孔子以为刃上难登狭又易为功马鬛封俗间名也檀弓】
　　宰木拱泰伯怒蹇叔曰若尔之年宰上之木拱矣【宰也公羊坡诗使宰树出此】
　　鬼神恶韩退之诗云天公居髙鬼神恶欲保性命诚难哉　东坡挽包氏云天髙鬼神恶骨朽姓名芳
　　祖载白虎通曰祖载者始载柩于庭乗轴车辞祖祢故曰祖载【初学记】
　　引绋礼仪志曰吊于丧者皆执绋【庙中曰绋在途曰引又见礼记】阖棺韩诗外曰学而不已阖棺乃止　晋刘毅云丈夫踪迹不可寻常混羣小中盖棺事方定矣
　　泪河世説人间顾长康哭桓宣武之状如何曰鼻如广莫风眼如悬河决声如振雷破山泪如倾河注海杜甫用此云犹有泪成河经天复东注
　　滴泪到泉韩退之诗上呼无时闻滴地泪到泉　羊祜薨武帝哭之哀是日大寒帝涕泪沾项皆成氷
　　手遮瓶雀楞严经频伽注精神居身内犹雀居瓶中瓶破则雀去矣又云人身如瓶神识如雀五蕴既尽神识自去以手遮之不可况以罗縠遮之可乎
　　四蛇二防有人入井遇四蛇伤足上树则逢二防咬藤四蛇喻四时二防喻日月迫促大限无所逃耳有偈云井里四蛇催命促攀枝二防囓藤伤
　　玉棺后汉王乔为叶令乃下玉棺于堂乃沐浴寝其中盖便覆吏民城东土自成坟其夕县中牛皆流汗喘乏
　　黄金骨李太白诗三载夜郎还于兹链金骨雪窦颂鐡椎击破黄金骨天地之间有何物　后山诗话地要黄金骨天成白玉楼
　　恸哭西州门晋谢安卒甥王昙辍乐弥年不由西州路尝大醉不觉至州门昙悲感以马防叩肩咏曹子建诗生存处华屋零落归山丘恸哭而去
　　不见嫁娶魏管辂叹曰天与我才不与我夀恐四十七八间不见女嫁男娶也卒时年果四十八
　　地可置万家韩信母丧乃出营地择髙燥令旁可置万家
　　埋玉树庾亮卒将何充叹曰埋玉树于土中使人情何能已【本】
　　病鲙邢和璞居嵩颍间房琯问终身之事邢言降魄之处病起于飡而休于兹板后房公舍阆州紫极宫见有治兹板者始忆邢之言有顷刺史具鲙邀房房悟具以白刺史其夕病鲙卒【酉阳杂爼】
　　布被黔娄先生卒曽西来吊见尸在牖下覆以布被手足不尽覆头则足见覆足则头见西曰斜其被则敛矣妻曰斜之有余不若正之不足先生生而不斜而死斜之非其意也【髙士传】
　　赙缣后汉陈遵大侠其友人丧亲遵为防丧事赙功甚丰王丹乃懐缣一疋陈之于前曰此缣出自机杼遵有惭色【丹传】
　　石兎刻文周长孺字士彦为共成县令猎近郊有兎起草间自射中之即其处不复见兎有石刻文曰士彦当都而卒后士彦毎至京师必遽归后治平中以都官员外郎卒【闻见録】
　　泰山其頽梁木其壊孔子蚤作负手曳杖逍遥于门歌曰泰山其頽乎梁木其壊乎哲人其萎乎子贡闻之曰泰山其頽则吾将安仰梁木其壊哲人其萎则吾将安放夫子殆将病也
　　元何寄指南何托任昉死殷芸与刘溉书曰哲人云亡仪表长谢元何寄指南何托其为士夫所推如此【南史】
　　秦舂不相山谷诗方祈酌周斗何意辍秦舂【行苇酌以大斗以祈黄耉赵良曰五羖大夫死秦国舂者不相礼记邻有丧舂不相】
　　助沐椁孔子之故人原壤母死夫子助之沐椁原壤登木曰久矣予之不托于音也歌曰貍首之斑然执女手之拳然夫子为弗闻也者而过之
　　投緑沉任昉死梁武帝方食緑沉投之于盘悲不自胜哭久之【本】
　　巨筛落豆王师伐金陵城将破或梦女子行空中以巨筛筛物散落如豆着地皆成人问其故曰此当死于难复见一贵人盛冠服坠于地云此徐舍人也既寤闻锴死围城中后王平甫和簁事韵诗云当时徐氏擅笔墨夜围梦堕空中簁谓此【西京诗话】
　　酒垆之叹王戎经黄公酒垆叹曰昔与嵇阮为竹林之游今嵇阮亡余为羁绁视此虽近邈若山河【晋书】
　　邻笛之思向秀作思旧赋序云余少与嵇康吕安居止并有不羁之才其后各以事见法经其旧庐于时邻人有吹笛者发音廖亮追思曩者感音而叹故作赋云【文选】乞肥牛亭汉张禹年老自治茔爱平陵肥牛亭地奏请之上以赐禹令徙亭他所【本】
　　蔡邕作碑蔡伯喈为郭林宗作碑颂谓卢子朝曰吾与有道独无愧【世説】
　　八美句卢思道朝士多作文宣帝挽歌十首择其善者用之魏收阳休之等不过一二篇唯卢思道得八篇故诗号八美卢郎【北史】
　　双鹤吊陶侃丁母忧在墓下忽有客来吊仪服鲜异礼毕遣人寻之但见双鹤飞天而去
　　大鸟徐步杨震死日有大鸟立树上须下地行到柩前低头泪出而去
　　奠刍郭林宗亲丧防者甚众徐孺子不言姓名来吊之置生刍一束于前而去林宗曰必徐孺子也诗曰生刍一束其人如玉吾无徳何以堪之【后汉书】
　　貎类孔融与蔡邕友善邕卒后有虎贲士貎类邕融毎酒酣引与坐曰虽无老成且有典刑【后汉书本传】
　　云山游已遍中书舍人郑居中辞官游名山一日搦管写诗才书五字曰云山游已遍笔忽坠地而终【分纪】摧峯坠月南齐王融豫章王墓志云半岳摧峯中河坠月鲸骖惋慕葆吹徘徊
　　临白玉栏干赏牡丹仁宗光献皇后崩上悲慕甚有姜识者自言有神可使死者复生上以其术置坛外苑数旬不效乃曰臣见太皇后方与仁宗宴临白玉栏干赏牡丹无意来人间也上知其诞亦不深罪蔡承禧进挽词曰天上玉栏花已拆人间方士术何施谓是也【笔録】葆挽晨锵海陵王墓铭云龙纛夕俨葆挽晨锵风揺草色日照松光
　　复防服大记注曰招魂复魄也气絶则哭哭而复复而不苏然后可以为死事以衣升屋履危北面三号卷衣投于前
　　虞檀弓曰日反日中而虞丧祭也虞士三大夫五卿七天子九如七虞丁日虞己日又虞庚日又虞
　　不以死伤生丧服四制父母之丧衰冠绳缨菅屦三日而食粥三月而沐期十三月而练冠三年而祥比三日而食三月而沐期而练毁不防性不以死伤生也故为免以代之问丧冠者不肉袒故为免以代之【状如冠而广寸】
　　练练而慨然【至小祥但叹慨日月若驰之速也又曰练练衣黄裹縓縁小祥练冠练中衣以黄为内縓为饰黄之色毕于纁縓纁之类明外除】
　　练而祔殷练而祔周卒哭而祔孔子善殷【期而神人之情】居垩室间父母之丧居倚庐寝苫枕块不脱绖带既虞卒哭柱楣剪屏苄剪不纳期而小祥居垩室寝有席又期而大祥居复寝中月而禫
　　如壊墙妇人不宜袒故发背击心爵踊殷殷田田如壊墙然悲哀痛疾之至也
　　重檀弓重主道也【始死未作主以重主其神也重既虞而埋之乃复作主春秋曰虞主用桑练主用栗周人作主彻重埋之】
　　遣车五乗遣车载所包牲遣而藏之【人臣赐车马乃得有遣车天子九诸侯七大夫五乗又云国君七个遣车七乗大夫五个遣车五乗个谓所包遣奠牲体之数也】
　　刍灵檀弓注刍灵束茅为人马谓之灵者神之类孔子谓为刍灵者善谓为俑者不仁不殆于用人乎【俑偶人也有面目机发有似于生人】
　　栁翣檀弓曰饰棺墙置翣【墙栁衣又云绞衾设栁翣绞衾尸之饰栁翣棺之墙饰翣以木为筐广三尺髙二尺四寸方两角衣以白布画者画云气柄长五尺车行使人持而从既穴之枉于圹中饰棺者以华道路不欲众恶其亲也】
　　帷荒丧大记饰棺者君龙帷黼荒大夫画帷画荒荒蒙也在旁曰帷在上曰荒皆所以衣栁也士布帷布荒者白布也君大夫加文章焉
　　榆沈礼记为榆沈故设袯【袯所谓绋也以水浇榆白皮之汁有急以播地引车滑沈昌审切】
　　熬丧大记熬君四种八筐大夫三种六筐【熬者煎谷也设于棺傍所以感蚍蜉使不至棺也】
　　哭声三曲而偯斩衰之哭往而不返齐衰之哭若往而返大功之哭三曲而偯小功缌麻哀容可也三曲一声三曲也偯声从容也【偯音倚】
　　禅旁庄子云宋有荆氏宜松栢桑七围八围贵人富商之家求禅旁者斩之禅音善【棺材之全一边者】
　　送车五千乗剧孟其母送车五千乗
