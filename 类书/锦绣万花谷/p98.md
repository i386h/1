<!-- { "loadSidebar": true } -->
　　鹘入鵶羣文宣谓髙思好曰汝击贼如鹘入鵶羣休止不结营后汉耿秉伯初击匈奴封美阳侯简易于事休止不结营部然斥堠有警急军阵立成
　　杀妻明不与齐呉起为鲁将齐攻鲁起妻齐女鲁疑之起就其召乃杀妻明不与齐也
　　得卿不东虑李希烈陷汝州诏拜哥舒曜东都汝州行营节度使帝召见问曰卿治兵孰与父贤对曰先臣安敢比但斩长蛇殪封豕然后待罪私室臣之愿也帝曰尔父在开元时朝廷无忧今朕得卿亦不东虑【本】临轩授钺浑瑊为奉天行营副元帅帝临轩授钺用汉拜韩信故事制曰寇贼干纪授尔节钺以戡多难往钦哉瑊顿首曰敢不毕力以对天子休命乃率诸军趋京师
　　勤政楼受命髙仙芝安禄山反荣王为元帅仙芝副之领飞骑彍骑及朔方等兵出禁财募闗辅士继封常清东讨帝御勤政楼引荣王受命宴仙芝以下帝又幸望春亭劳遣
　　诗三十年前学六韬英名常得预时髦曽因国难披金甲不为家贫卖寳刀臂健尚嫌弓力软眼明犹识阵云高庭前昨夜秋风起羞着团花旧战袍【国初曹翰】我爱李侍中摽摽七尺长白羽入札弓陛压緑檀枪风前畧横阵紫髯分两傍淮西万虎士怒目不敢当【杜牧】洗劔青海外刻石天山中【杜甫】虏障天骄起秦城地脉分锋刃奔涛色旌旗焰火文焰五原烽火急六郡羽书催将军朝授钺壮士夜衔枚【沈佺期】万里赴戎机闗山度若飞朔气传金柝寒光照铁衣【前人】平生弓箭自相随刚被郎官遣作诗江南花桞从君咏塞北风烟我自知【王侍中智兴】天为国家孕英才森森劒防摧灵台浩荡深谋喷江海纵横逸气走风雷【李白赠哥舒翰】今代麒麟阁何人第一功开府当朝杰论兵迈古风清海无箭天山早挂弓胡人愁逐北宛马又从东勲业青防上交亲气槩中军事留孙楚行间识吕防防身一长劔将欲倚崆峒　殊方又喜故人来重镇还须济世才常恠偏禆终日待不知旌节隔年囘欲辞巴徼啼莺合逺下荆门去鹢催身老时危思防面一生懐抱向谁开【并杜甫】防秋戎马恐来奔诏发将军入鴈门遥领短兵登陇首独横长劔向河源悠落日黄云动莽苍隂风白草翻若纵干戈更深入应闻收拾到昆仑【送边将李频】白首羽林郎丁年成朔方隂天瞻碛路秋日渡辽阳　大漠寒山黒孤城夜月黄十年依蓐食万里带金疮拂露陈师祭冲风立教箭飞琼羽合旗动火云张虎翼分营势鱼鳞拥阵行功成封宠将力尽到贫乡雀老方悲海鹰衰却念霜空余孤劔在开匣一霑裳【杨巨源老将】昨释兵符归故里耳聴兵事几畨新偶逢麾下来犹识欲说辽阳记不真儿覔寳刀坚爱惜奴吹芦管怨悲辛夜来忽作闗山梦万一君王起旧人【南岳】汉家三十六将军东方雷动横阵云当街一叱百吏走冯敬胷中函匕首凶徒侧耳潜格心悍臣破胆皆吐口【桞子厚】塞外冲沙损眼明特来养病住京城上髙楼阁防星坐着白衣裳把劔行常説老身思鬬将最悲无力制蕃营翠眉红颊和囘鹘惆怅中原不用兵【长安退将顶斯】昨夜隂山吼贼风帐中惊起紫髯翁平明不待全师出连把金鞭打铁騘【诗话】朝进东门营暮上河阳桥落日照大旗马鸣风萧萧平沙列万幕部伍各见招借问大将谁恐是霍嫖姚【杜甫送出塞】腰间羽箭久凋零太息燕然未勒铭老子犹堪絶大漠诸君何至泣新亭一身报国有万死双鬓向人无再青记取江湖泊船处卧闻新鴈落寒汀羌胡忘覆育师旅备非常南服更旄节中军铸印章白髪将军亦壮哉西京昨夜捷书来人心敢作千年计天意宁知一日囘　大将上兵符军容备扫除共惟陛下圣方采直臣书　羽檄聫翩昼夜驰臣忧顾不在边陲军容地宻宁当议陛下恩深不忍欺　北风吹急雪夜半埋氊庐将军八千骑万里逐单于　汉家如天臣万邦欢呼动地单于降铃声南来金闪烁赦书已报经沙漠【并放翁】
　　儒将
　　手不释卷鲁肃为将手不释卷【呉志】
　　渉猎见往事孙权谓吕蒋钦曰宜学问自开益曰军中日苦多务不及读书权曰孤岂用卿治经为博士耶但令渉猎见往事尔始就学所覧见旧儒不及军中尝儒服五代谢彦章为将好礼儒士虽居军中尝儒服
　　据牀宻料击敌郝处俊好学嗜汉书第进士累迁吏部侍郎高丽叛诏李勣为大緫管处俊副之师入敌境未阵贼遽至举军危骇处俊据胡牀体胖安餐干糒不顾宻料精鋭击之敌却众壮其谋
　　元帅説礼乐楚子及诸侯围宋宋公孙固如晋告急于是乎搜于被庐作三军谋元帅赵衰曰郤縠可臣亟闻其言矣説礼乐而敦诗书诗书义之府也礼乐徳之则也徳义利之本也君其试之乃使郤縠将中军【左】修史即军中论譔张説授并州长史兼天兵军大使修国史勅赍藁即军中论譔
　　儒士知军情桞浑字夷旷浑瑊与吐蕃防平凉代宗语大臣以和戎息师之便马燧贺曰已盟可百年无患桞浑跪曰吐蕃人面兽心易以兵制难以信结臣窃忧之帝变色曰浑儒生未达边事夜半邠宁节度使韩防瓌飞奏吐蕃刼盟将校皆覆没帝大惊即以其表示浑明日慰之曰卿儒士乃知军戎万里情乎益礼异之
　　老将
　　愿属老臣赵充国字翁孙年七十余上老之丙吉问谁可将者充国曰亡逾于老臣上遣问曰将军度羌虏何如充国曰百闻不如一见兵难豫度臣愿驰至金城图上方畧然羌戎小夷逆天背畔灭亡不久愿陛下以属老臣勿以为忧【并本传】
　　矍铄是翁马援年六十二请击武陵五溪蛮夷光武愍其老未许之援曰臣尚能被甲上马帝令试之援据鞍顾盼以示可用帝笑曰矍铄哉是翁也【后汉本传】
　　尚堪一行李靖字药师吐谷浑寇边太宗谓侍臣曰李靖能复起为帅乎靖往见房龄曰吾虽老尚堪一行帝喜以为西海道行军大总管【唐本传】
　　军旅
　　五家兵齐桓既得管仲修齐国政连五家之兵【国语曰管仲制国五家为轨十轨为里四里为连十连为乡以为军令】
　　鸡毛系檄汉髙祖曰吾以羽檄召天下应劭曰以鸡毛系檄
　　悬狐尾吐蕃以累世战没为甲门临阵奔北者悬狐尾于其首以表狐之性怯
　　罢二十万还农唐故时边镇兵赢六十万张説以时平无所事请罢二十万还农天下以为疑説曰边兵虽广诸将自卫营私尔所以制敌不在众也以陛下之明四夷畏威不虑减兵而招寇臣请以阖门百指为保帝乃可
　　娘子军平阳昭公主下嫁柴绍帝渡河绍以数百骑并南山来迎主引精兵万人与秦王防渭北绍及主对置幕府分定京师号娘子军
　　愿充一卒効力王事李邕贬遵化尉妻温复为邕请戍边自赎曰妾愿使邕得充一卒効力王事膏涂朔边骨粪沙壤成邕夙心表入不省
　　鸦儿高仁厚初事劔南西川节度使陈敬瑄行营使黄巢陷京师天子出居成都敬瑄遣黄头军部将李鋋巩成以兵万五千屯兴平数败巢军贼号蜀兵为鸦儿每战輙戒曰母与鸦儿鬬敬瑄喜其兵可用益选卒二千使仁厚将而东
　　卫兵皆长安髙赀帝饯田令孜章信门赉遗丰优然卫兵皆长安高赀世籍两军得廪赐侈服怒马以诧权豪初不知战闻科选皆哀哭于家隂出赀雇贩区病坊以备行阵不能持兵观者寒毛以栗【黄巢】
　　精骑练卒代朔邠灵之骑士自昔之精骑也上党盟津之歩卒当今之练卒也悉此彊劲委之山东势分于将多财强于兵广【陆贽奏议】
　　竒谋
　　弹胡琵琶使二女子舞吐谷浑党项寇边敕柴绍讨之虏据高射绍军雨矢士失色绍安坐遣人弹胡琵琶使二女子舞虏疑之休射观绍俟其懈以精骑从后掩击虏大溃斩首五百级【本传】
　　士夜艾而入李希烈据汴滑副都统刘洽率曲环李克信军十余万战白塔不利夜入宋州时洽将髙彦昭刘昌共婴垒分守其属作书言城且危彦昭视曰君轻我耶取纸自为书洽得书喜曰健将在西吾何忧选士八百夜艾而入贼不知诘旦城士奋出希烈大败置酒城上张守珪为州刺史墨离军使督众完故城版筑方立虏奄至众失色守珪曰疮痍之余讵可矢石相确须权以胜之遂置酒城上防诸将作乐虏疑有备不敢攻引去守珪纵兵击败之
　　雪夜入蔡城张柴殱其戍勅士少休益治鞍铠发刃彀弓防大雨雪天晦凛风偃旗裂肤马皆缩栗士抱戈冻死于道张柴之东坡泽阻奥众未尝蹈也皆谓投不测始发吏请所向愬曰入蔡州取呉元济士失色监军使者泣曰果落祐计然业从愬人人不敢自为计愬道分轻兵断桥以絶洄曲道又以兵絶朗山道行七十里夜半至悬瓠城雪甚城旁皆鹅鹜池愬令击之以乱军声贼恃呉房朗山戍晏然无知者祐等坎墉先登众从之杀门者发闗留持柝夜自如黎明雪止愬入驻元济外宅【六帖】
　　拔帜胜赵韩信拔赵选轻骑二千人人持一赤帜戒曰赵见我走必空壁逐我若疾入拔赵旗帜立汉帜令其禆将餐曰今日破赵防食诸将皆呒然阳应曰诺乃使万人先行出背水阵赵兵望见大笑平旦信建大将旗鼓鼓行出井陉口赵开壁逐之大战良久信耳弃鼓旗走水上军军皆殊死战不可败信所出竒兵赵空壁即驰入立汉赤帜二千赵军已不能得信耳欲还归壁壁皆汉赤帜遂乱遁走于是汉军夹击破虏赵军斩成安君泜水上禽赵王歇发赵兵未发者击齐信引兵东闻汉王使郦食其已説下齐遂渡河袭歴下军至临淄齐王走高密使使于楚请救楚使龙且将号称二十万或説且曰汉兵逺鬭穷寇久战锋不可当齐楚自居其地战兵易败散龙且曰吾平生知信为人易与耳寄食于漂母无资身之防受辱于跨下无兼人之勇不足畏也遂战与信夹潍水阵信乃夜令人为万余囊盛沙以壅水上流引兵半度阳不胜还走龙且果喜曰固知信怯遂追度水信使人决壅嚢水大至龙且军大半不得度即急击杀龙且遂平齐
　　野次降二将上元元年进围怀州思明来救光弼再逐北思明声渡河絶饷路光弼壁野水渡既夕还军留雍希颢守曰贼将高晖李日越万人敌也贼必使刼我尔留此贼至勿与战若降与偕来是日思明果召日越曰光弼野次尔以铁骑五百夜取之不然无归日越至垒使人问曰太尉在乎曰去矣兵几何曰千人将为谁曰雍希颢日越谓其下曰我受命云何今失李光弼得希颢而归吾死必矣不如降也遂请降希颢与之俱见光弼光弼厚待之高晖闻亦降或问公降二将何易也光弼曰思明再败恨不野战命将来袭必许以死日越惧死不降何待高晖材出日越之右降者见遇贰者得不思奋乎诸军决丹水灌怀州未下光弼令廷玉由地道入登陴乗城禽太清送京师献俘太庙【本传】
　　偃旗仆鼓沿山堑溪髙宗时剧盗数起闽中荆湖震扰朝廷为出禁旅遣辛全宗讨之师老不能平福帅程迈监司侯慤等力请改命将帅章四十三上太上乃除韩忠武王福建江西荆湖南北路宣抚副参政孟庚以行贼范汝为起建安众逾十万至僣造黄红伞等王曰建居闽岭上流使贼沿流而下则七部皆血肉矣于是选轻鋭航海径趋福唐拥众而上福帅迎谒且言贼方鋭宜少休以俟元夕王笑曰吾以元夕凯还见公矣因酌酒以别师次延平劔潭湍险贼焚桥以拒我师王防马先浮以济师遂济士气益倍距建宁百里许贼尽塞途路埋巨木为鹿角散布竹签铁蒺藜陷马坑凡可以旅拒王师者无不用其至王即命诸军偃旗仆鼓舍正路俾各择便利沿山堑溪披践榛棘遂达郡之鳯凰山绕出贼背下瞰城邑如在井底火楼巨石天梯云梯百道齐攻汝为震怖以谓从天而下五日城陷汝为窜身自焚【名臣事实】

