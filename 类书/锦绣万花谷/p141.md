<!-- { "loadSidebar": true } -->
　　二天蘓章字孺文为冀州刺史故人为清河太守行部按其奸赃乃请太守喜曰人皆有一天我独有二天章曰今夕蘓孺文与故人饮者私恩也明日冀州刺史按事者公法也遂举正其罪州境望风畏肃【本】
　　累世二千石蘓绰累世二千石绰有王佐才对周文指陈帝王之道周文不觉膝之前席曰绰真竒士即拜行台左丞防典机密常以天下为己任博求贤俊共正道【北史】
　　十嵗上书蘓文长十嵗上书周武帝异其幼问读何书对治孝经论语帝曰何言可道答曰为国者不敢侮于鳏寡为政以徳帝曰善【唐本】
　　文章擅天下皇朝蘓洵屡举进士贤良不中至和嘉祐间与其二子轼辙至京师欧阳修得洵书二十篇大爱其文辞以为贾谊刘向不过也以其书献诸朝名动京师而蘓氏文章遂擅天下一时学者皆尊其贤学其文以为师法以其父子俱知名号为老蘓
　　吴
　　隠若一敌国吴汉为人质厚少文造次不能以辞自达光武曰吴公差强人意隠若一敌国矣及在朝廷斤斤谨质形于体貌勇鸷有智谋诸将鲜能及者拜大司马封广平侯【本】
　　白首一节吴良恭俭安贫白首一节显宗以为议郎儒雅标名吴隠之博涉文史以儒雅标名弱冠而介立有清操事母孝谨迁晋陵太守【后良吏】
　　制举入三等皇朝吴育为人明敏劲果强学博辩举进士甲科举贤良方正防入三等前此未有也除著作郎集贤院庆厯五拜右谏议大夫枢密副使数月余除防知政事
　　符
　　谈辞如云符融逰太学师事李膺每见融辄絶他宾客聴其言论融幅巾奋褏谈辞如云膺每捧手叹息【本】清谈不及世务皇朝符彦卿少事唐汉周封魏王宋兴迁太史为御史所紏退居于洛八年间乗小车驷遍逰佛寺名园人服其旷达对宾客清谈终日不及世务
　　于
　　髙门于永嗣至御史大夫始于公其门闾壊父老方共治之公谓曰少髙大令容驷马髙盖车我治狱多隂徳子孙必有兴者至定国为丞相永为御史大夫封侯世云【本传】
　　乐贤下善于休烈机鉴融敏善文章第进士又擢制科歴秘书省正字肃宗立兼修国史时经大盗后史籍燔缺休烈奏献史籍进官献五代论诗着旧章天子嘉之虽歴清要不治产性恭俭仁爱乐贤推毂士甚众年老嗜学不厌【唐本】
　　舒
　　献文阙下舒元舆大和五年献文阙下不得报上书自言所上八万言其文鍜链精粹出入今古数千百年披剔刮抉有可以辅教化岂主父可比哉【容轩随笔】
　　俞
　　少有髙行俞紫芝少有髙行不娶得浮屠氏心法所至翛然而工于诗王荆公居钟山秀老数相往来尤爱重之每见于诗所谓公诗何以解人愁初曰芙蕖暎碧流未怕元刘争独步不妨陶谢与同逰是也秀老尝有夜深童子唤不起猛虎一声山月髙之句尤为荆公所赏和云新诗比旧仍増峭若许追攀莫太髙秀老卒于元祐初惜时无发明者不得与林和靖一流槩见于隠逸
　　奚
　　世称忠孝奚斤代人也仕魏为侍郎亲近左右后为左丞相世称忠孝每议政多见从用朝廷称焉
　　少有将畧奚眷少有将畧道武世有战功为武牢镇将为冦所惮【并北史】
　　贤士奚陟少笃志通羣书大厯末擢进士文辞清丽科授文馆校书郎病痈帝遣医疗视勅曰陟贤臣为我善治之【唐本】
　　嵇
　　龙章凤姿嵇康字叔夜其先姓奚避怨徙铚家于嵇山之侧因而命氏龙章凤姿天质自然与魏室婚拜中散大夫弹琴咏诗自足于懐为竹林七贤之逰吕安服康髙致每一相思命驾千里子绍【晋本传】
　　黎
　　孝行闻于世黎景熙少以孝行闻于世好读书强记黙识而无应对之能落魄不事生业有书千余卷不以饥寒易操后拜著作佐郎勤于所职著述不怠性尤専固不合于一时一为史官十年不调终仪同三司【北史】
　　洼
　　洼君通洼丹字子玉孟氏易建武初为大鸿胪作易通论七篇世号洼君通易家宗之称为大儒【后儒林】
　　齐
　　王佐才齐瀚少开敏年十四见李峤峤称有王佐才中宗在庐陵瀚上言请抑诸武迎太子东宫不报及太子还武后召瀚宴同明殿谕曰朕母子如初卿预有力焉方不次待尔及进士第以防萃调蒲州司法防军景云初姚崇取为监察御史凡劾奏常先风教号善职开元初为给事中中书舎人【唐本】
　　归
　　对策第一归宗敬治礼家学多识容与擢明经天寳中举博通坟防科对防第一有诏举才可宰百里者复防髙等授左拾遗
　　倪
　　课第一倪若水擢进士第迁监察御史黜陟剑南道绳举严允课第一开元初为汴州刺史政清浄増修孔子庙兴州县学庐劝生徒身为教化风化兴行宗遣中人捕防防鸂江南若水上言帝手诏褒答【唐本】云陵集皇朝倪涛博学能文有操履举进士擢太常博士迁校书郎著作佐郎赐对除司勲员外郎迁左司朝廷议有事燕云涛独曰毋轻议以贻后患宰相怒曰左司敢沮军事耶罢监朝城县酒税再谪茶陵造船场有诗文号云陵集

　　锦绣万花谷续集卷十七
　　钦定四库全书
　　锦绣万花谷续集卷十八
　　类姓
　　裴
　　后进领袖裴秀八嵗能属文时语曰后进领袖有裴秀后为司空【晋本】
　　玉山映人裴楷以清通用为吏部郎时人称见裴叔则如近玉山暎照人也【本】
　　廊庙之才裴松之博览坟籍立身简素宋武帝克洛阳松之居州行事武帝曰松之廊庙之才不宜久居边务召为太子洗马转中书侍郎【南史】
　　三河领袖裴骏魏太祖曰骏有当世才其忠义可嘉补中书博士崔浩目为三河领袖宋使来聘以骏有才学假散骑常侍于境上劳接【北史】
　　独立使君裴侠州辟主簿举秀才后除河北郡守爱人如子惟食菽麦而已人歌曰肥鲜不食丁庸不取裴公贞惠为世防矩尝与诸牧守俱谒周文周文命侠别立谓诸牧守曰侠清慎奉公为天下最众有如侠者可与之俱立众皆黙然无敢应者号为独立使君【并北史】卧防北门裴度在朝阉竖擅权天子拥虚器缙绅道丧不复有经济意乃治第东都集贤里号緑野堂野服萧散与白居易刘禹锡为文章穷昼夜相欢不问人间事帝问度安否开成二年复以本官节度河东度牢辞帝命宣谕曰为朕卧防北门可也上以宴羣臣曲江度不赴帝赐诗曰注想待元老识君恨不早我家柱石衰忧来学丘祷【本】
　　梅
　　以为仙梅福字子真明尚书谷梁春秋补南昌尉王莽専政一朝弃妻子去九江至今以为僊后有见福于防稽者变名姓为吴市门卒【前本】
　　世以诗名梅尧臣世以诗名尧臣遂以诗闻天下嘉祐元年翰林学士赵槩等言于朝曰梅尧臣经行修明愿得畱与国子诸生讲论道徳作为雅颂以歌咏圣化乃得国子监直讲官至都官员外郎欧阳修论其诗曰世谓诗人少达而多穷盖非诗能穷人穷者而后工也
　　雷
　　投金承尘上雷义为郡功曹尝济人死罪罪者以金谢之不受金主俟义不在黙投金于承尘上后葺屋得金金主已死乃以付县曹与陈重为友语曰胶漆自谓坚不如雷与陈【后本】
　　六矢着面不动雷万春事张巡为偏将令狐潮围雍丘万春立城上与潮语伏弩发六矢着面万春不动潮疑刻木人谍得其实乃惊遥谓巡曰向见雷将军知君之令严矣
　　王佐才雷简夫在雅州蘓洵往见之简夫谓曰子王佐才也荐之于张方平韩琦欧阳修三人者延誉如不及洵名振京师葢自简夫始云
　　台
　　隠居南山台产専京氏易善图防秘纬天文洛书风角星筭尤善望气占推步之术隠居商洛南山刘曜时位至特进【晋艺术】
　　来
　　社稷臣来歙光武拜为太中大夫为人有信义言行不违及往来逰说皆可案覆西州士大夫皆信重之曽孙歴字伯珍少袭爵朝廷咸称社稷臣【后本】
　　图像以进来防儿常曰大丈夫当为国灭贼以取功名安能区区専事笔砚后平江南位大将军隋文嘉其功使画工图其像以进迁瀛州刺史以善政闻帝曰昔国步未康卿为名将今天下无事又为良二千石可谓兼美封荣国公【北史】
　　崔
　　须长四尺崔琰迁中尉须长四尺甚有威重朝士瞻望而太祖亦敬惮焉【魏志】
　　南鹞北鹰崔洪少以清厉显名骨鲠不同于物人之有过辄面折之为尚书左丞语曰丛生棘刺来自博陵在南为鹞在北为鹰迁吏部尚书【晋史】
　　京师灼灼崔儦署其户曰不读五千卷书者无得入此室初举秀才为散骑侍郎歴尚书郎与李若俱见称重语曰京师灼灼崔儦李若仕隋累迁散骑侍郎
　　千里驹崔昻事母以孝闻孝芬曰此儿终当逺至是吾家千里驹【北史】
　　清吏郑善果母崔氏性贤明有节操善果出聴事母辄坐胡牀于障后察之闻其剖断合理归则大悦若行事不允乃蒙袂而泣终日不食善果由此克已号为清吏年不可及崔湜第进士父子同为侍郎与弟液澄以文翰居要官尝曰吾一门入仕歴官未尝不为第一湜执政三十八尝暮出端门缓辔讽诗张说叹曰文与位固可致年不可及
　　拟八龙崔珙父颖官同州刺史生八子皆有才世以拟汉荀氏八龙珙为人有威重精吏治以拔萃异等累擢岭南节度使入对延英文宗访治抚后先珙对精亮有理趣帝咨嗟【唐史】
　　陈
　　卜妻陈完字敬仲初懿氏卜妻于敬仲占之曰是谓凤凰于飞和鸣锵锵有妫之后将育于姜五世其昌并于正卿八世之后莫之与京【左】
　　门多长者车辙陈平阳武户牖乡人也为人长美色门外多长者车辙张负以女孙予之曰固有好美如陈平而长贫贱者乎后果以六出竒计封曲逆侯孝惠时为丞相【前本】
　　此儿必兴吾宗陈羣祖父寔父纪叔父谌皆有盛名号曰三君寔曰此儿必兴吾宗魏初为御史中丞【魏志】江表虎臣陈武仁厚好施乡里逺方客多依托之累有功劳进位偏将军江表之虎臣也【吴志】
　　四世同居陈子四世同居一百七口诏表门闾蠲租税【孝义】
　　上天降佐陈元康机敏有干用神武迁为都官郎马上号令九十余条元康屈指数尽能记忆神武曰此人世间希有乃上天降佐也【北史】
　　真盐鐡使皇朝陈恕少折节读书王明知洪州见而叹曰竒士也知代州入为盐鐡使恕有知计厘去宿太祖深器之曰真盐鐡使也拜给事中防知政事
　　作庆老堂陈绎奉亲至孝尝作庆老堂以娱其母王介甫赠之诗云种竹尝疑出冬笋开池故合涌寒泉【韵语阳秋】
　　秦
　　万石秦氏秦彭与羣従同时为二千石者五人三辅号曰万石秦氏迁山阳太守百姓懐爱莫有欺犯奸吏局无所容诈转颍川太守仍有凤凰麒麟甘露之瑞集其郡境【后本】
　　图形凌烟阁秦琼始为隋将来防儿帐内母丧防儿遣使禭吊之吏怪曰将军未有所问而独吊之何也防儿曰是子才而武岂久处贫贱邪后降髙祖拜马军总管破尉迟敬徳帝赐以黄金瓶劳曰卿不恤妻子而来归我且又立功使朕肉可食当刈以啖尔况子女玉帛乎従讨世充等三盗积赐以千万计封翼国公卒太宗图形凌烟阁【本】
　　申
　　安车驷马申公鲁人也弟子自逺方至受业者百十人申公独以诗经为训武帝使使束帛加璧安车驷马迎申公至见天子问治乱之事时巳八十余对曰为治者不在多言顾力行何如耳乃以为太中大夫【汉史】
