<!-- { "loadSidebar": true } -->
　　紫霄栖月梁书庾肩吾武陵王拜仪同三司章曰臣宅庆紫霄聮依皇极地均栖月既无迹以成髙仕若乗风故不行而自逺
　　丰貂步文昌梁何敬容为尚书令以罪免复起谢郁致书戒之曰昔君侯纳言加首鸣玉在腰回丰貂以步文昌耸髙蝉以超武帐
　　八貂唐显庆中置散骑常侍二人始有左右之名并金蝉珥貂左常侍与之八貂【并分纪】
　　五鼎成列王维张公碑云重组累印珥香貂乗朱轮胜衣则绮襦纨袴通籍则玉青墀动则两骖如舞坐则五鼎成列【文粹】
　　鸣珂里张嘉贞为相嘉祐任金吾昆弟毎朝轩盖驺导盈闾巷世号所居曰鸣珂里【嘉祐传】
　　膏梁华腴唐柳芳氏族论曰三世有三公曰膏梁有令仆曰华腴
　　貂拂帝手宋文帝元嘉中王嘉王昙首并为侍中与帝接膝共语貂拂帝手拔貂置案上语毕复挿之【分纪】狗尾续貂晋赵王伦既簒位虽奴卒厮役亦加爵位毎朝防貂蝉盈坐时人语曰貂不足狗尾续
　　陈省华三子列侍谏议大夫陈省华华蜀人三子尧叟尧佐尧咨皆登进士而伯仲为天下第一晩年与燕国夫人冯氏俱康宁长子尧叟知枢宻院次子直史馆少子知制诰毎对客三子列侍客不自安省华曰学生侍立常也士大夫以为荣【渑水燕谈】
　　三参政二侍郎燕山窦禹钧五子仪俨偁□僖皆及第冯道赠之诗曰灵椿一株老丹桂五枝芳窦为尚书毎对客即三参政一侍郎一起居皆侍焉天下荣之【剧谈録】一门二相六内翰本朝吕蒙正夷简一门二相二十年居政府又文靖公子公弼公着公亮公儒俱为内翰长有名徳又贾黄中昌朝一门二相【青集】
　　三十二拜相本朝王溥二十六嵗状元及第六年拜相年三十二罢相归班时四十二在具庆下其父见客公以前宰相侍侧无惰容客不安席引去甚众【退朝録】王韩二族为盛初翰林学士彭乗不训子弟范宗翰上啓责之曰王氏之琪珪玘瓘器尽璠璵韩氏之综绛缜维才皆经纬非防而得由学而然谓王氏皆以玉为名故云今天下衣冠子弟取髙科者王韩二族为盛【国史】重金叠盖重金谓金带上垂金鱼叠盖谓重戴【退朝録】国初两制出入皆重戴【归田録】
　　富
　　三致千金范蠡善治生十九年三致千金【史记货殖传】载金一舸唐冯盎豪侠入朝载金一舸自随
　　嵗俸二十四万缗郭子仪嵗入官俸无虑二十四万缗良田美器名园甲馆不可胜纪
　　牙筹王戎田园水硙周遍天下自执牙筹昼夜筭计而俭啬不自奉养天下人谓之膏肓之疾有好李卖恐人得种鑚其核以此获讥【并本传】
　　钱愚梁武帝弟萧宏钱百万一聚黄榜标之千万一库挂一紫标如此三十余间武帝见之计钱三亿余万武帝少子综作钱愚论讥之【南史】
　　钱癖和峤富拟王者人谓之钱癖
　　地癖唐李憕善殖产伊州有膏腴自都至闗口田畴弥望谓地癖
　　铜臭后汉桓帝时鸿都卖官崔烈用钱五百万为三公谓其子曰我为三公议者以为如何子对曰众嫌大人铜臭守钱虏马援云凡殖财贵能赈施否则守钱虏耳多田翁卢从愿为刑部尚书占良田数百顷宗薄之欲以为用者屡矣卒以是止时号多田翁【并本】
　　张车子钱周犫贫夜耕困卧梦天公过而哀之勅外有以与司録案籍此人相贫限不过此惟有张车子钱千万车子未生请以借之天公曰善【干寳搜神记】
　　李窟郎崔昭生崔芸李兼生窟郎堆钱一百屋破散何披猖今虽未即死饥冻防欲僵【杜牧诗】
　　以富死狱陈子昻父世髙赀子昻觧官归县令段简贪暴闻其富欲害之子昻家人纳钱二十万缗简薄其赂捕送狱中子昻见捕自筮卦成惊曰天命不祐吾殆死乎果死狱中
　　钱声如牛五代袁象先子正辞积钱盈室室中常有声如牛以为妖劝其散以禳之正辞曰吾闻物之有声者求其类耳宜益以钱闻者以为笑【并本传】
　　黄金多汉髙祖赐陈平黄金四万斤以间楚梁孝王未死时府库黄金四十余万斤王莽败时省中三十万斤遗匿者尚十许【汉书】
　　坞中金二三万董卓筑郿坞髙与长安城埓积谷为三十年储云事成雄据天下不成守此足以毕老及卓死坞中金二三万银八九万竒玩杂物山崇阜积不可知数【魏志】
　　奢
　　肉擡柈肉屏风唐宰相杨国忠家富凡有賔客设酒则不设擡柈令妓女各执其事号曰肉擡柈又冬月则令妓女围之号肉屏风
　　香闻数十里杨贵妃得宠兄铦锜国忠诸姨五家第舍聮亘治锦绣琢金玉者大抵千人变化若神仙毎帝幸华清宫五家队合炯若万花川谷成锦绣遗钿堕舄瑟瑟珠翠狼籍于道香闻数十里
　　乌羽泽米韦陟逍遥公后性奢纵侍儿列左右常数十穷治馔羞以乌羽泽米毎食厨中所弃犹不减万钱以五采牋为书使侍婢裁荅授意而已【并本传】
　　玉钗直七十万钱王涯居右位窦氏女归请玉工货钗钱七十万王曰七十万钱岂于汝惜但钗直若此乃妖物也祸必随之后钗为外郎冯球妻首饰冯为贾餗门人贾有奴颇横冯爱贾召奴责之未几冯晨谒贾贾未出有二青衣赍银罂曰公恐君寒奉地黄酒三杯冯悦尽饮之俄暴卒贾叹惜不知其由【栁玭】
　　厠有纹帐絪缛刘寔以贫俭素尝诣石崇家如厠见有纹帐絪缛甚丽内婢持香嚢寔退走谓崇曰误入卿内崇曰厠耳【崇】
　　韭萍虀石崇为客作豆粥咄嗟而办毎冬得韭萍虀恺常以此为恨
　　奢俭不同寇凖知邓州自少年富贵不防灯尤好夜宴剧欲虽寝室亦燃烛达旦毎罢官去后人至官舍见厠溷间烛泪在地往往成堆杜祈公为人清俭在官未尝燃烛油灯一炷荧然若防与客相对清谈而已二公皆为名臣而奢俭不同如此祈公夀考终吉莱公晩年有南迁之祸遂殁不返虽不幸亦为可戒也【归田録】
　　诗君家稻田冠西蜀玉珠三万斛寒江流木起书楼碧瓦朱栏照幽谷倾家取乐不论命散尽黄金如转烛惟余旧书一百车方舟载入荆江读【坡诗】
　　知遇
　　猎见太公太公姓姜字子牙行年八十不遇于渭水之濵垂钓周文王出猎前期卜之曰所猎获之物非熊非罴非虎非貔乃帝王之师文王至渭水见太公因与之语见其贤乃与同载而归以父礼师之伐纣之策遂有天下【史记】
　　拄天邢君牙唐邢君牙为陇右节度使有进士张汾不待賔司引报直入见君牙君牙方怒宴设司欠钱汾起曰汾在京师毎闻京西有邢君牙上拄天下拄地今日于汾前与设吏论钱君牙甚怍更与汾相亲赠五百缣【干子】
　　堕甑孟敏客居太原甑堕地不顾而去郭林宗见而问其意对曰甑已破矣视之何益林宗异之因劝令学十年知名【林宗】
　　解骖齐越石父贤在缧绁中晏子遇之途解左骖赎之载与归石父曰君子屈于不知己而申于知己【史记】倒屣蔡邕竒王粲闻粲至倒屣迎之既至容貎短小一坐尽惊曰此王生也有异才吾家书文尽当与之【魏志】拥篲邹衍如燕昭王拥篲前驱筑碣石之宫亲师之【史记】堂下一言叔向适郑蔑心欲观叔向从使之收器者而往立于堂下一言而善叔向闻之曰必鬷蔑也下执其手以上曰子若无言吾几失子矣遂如故知【左】説项斯杨敬赠项斯诗云防度见君诗尽好及观标格过于诗平生不解藏人善到处逢人説项斯
　　蜀道难李白自蜀来京师以所业谒贺知章览蜀道难一篇曰子谪仙人也因荐之上【本】
　　崆峒叟元昊叛时闗中士人姚嗣宗写二诗于驿壁云踏破贺兰石扫清西海尘布衣能効死可惜作穷人百越干戈未息肩九原金鼓又轰天崆峒山叟笑不语静聴松风白日眠韩忠献竒之遂奏补【分纪】
　　长安客有一庸生持一诗谒杜祁公曰昨夜云中羽檄来案兵谁解埽氛埃长安有客面如鐡为报君王早筑台祁公亦异之奏补一尉胷中无物未几贬去【湘山野録】文富二公皆出吕氏门富郑公之父甚贫客吕文穆公蒙正门下一日白公曰有儿子十嵗许欲令入书院事廷评大祝公许之其子韩公也文穆公见之惊曰此儿他日名位与吾相似亟令供给甚厚后郑公两入相及文靖公夷简亦知人文潞公自兖州通判代归文靖一见竒之问潞公曰有兖州墨否防以来明日潞公进墨文靖熟视久之欲相潞公手也荐为从官出将入相五十年文富二公皆出吕氏之门
　　韩欧张三公知老苏自雷简夫始老苏先生里居时雷简夫为雅州独知之以书荐之韩忠献张文定欧文忠三公皆有味其言也三公自简夫始知先生简夫长安人以遗才命官其文亦竒上韩忠献书云不获搢版约袂疾指读洵文于几格间以豁公之视聴也上张文定书苏洵乃天下之竒才今人欲糜珠虀芝躬执匕筯饫其腹中恐他馈伤上欧文忠书必若知洵不以告人则简夫为有罪
　　国士无如富弼富韩公初游场屋穆修伯长谓曰进士不足以尽子之才当以大科鸣也果礼部试下西归次陜范文正公尹开封遣人追公曰有防以大科取士可亟还公见文正辞以未尝为此学文正曰已同诸公荐君矣久为开辟一室皆大科文字可往就馆时晏元献公为相求婚于文正文正曰公之女若嫁官人某不敢知必欲求国士无如富弼者元献一见大爱之遂议婚公亦继以贤良登第【并闻见録】
　　请不税农器吕夷简通判濵州王文公问王沂公曽曰君识吕夷简否曰不识也他日又问如初沂公以其所问对文正曰此人他日与舍人对秉钧轴沂公曰何以知之曰吾亦不识之但以奏请得之如不税农器等数事也后卒与沂公并相【龙川志】
　　简重贵相薛简肃公奎知开封府参知政事明镐为推官奎待之甚厚以公辅竒之有问何以知其必贵公曰为人端肃言简而理尽凡简重则尊严此贵臣相也其后果至参政【归田録】
　　范蜀公廊庙人薛简肃公知成都府范蜀公方为举子一见爱之馆于府第毎曰范君廊庙人也公益自谦乗小驷至铜壶阁下步行趋府门逾年人不知其帅客也简肃公还朝载蜀公以去或问自成都府得何竒物曰吾得一伟人耳后为贤从官【闻见録】
　　贵人识贵人吕夷简为布衣时马尚书亮一见知其必贵以女妻之马公知江宁府陈恭公执策经过马接之曰寺丞他日必至宰相曽諌议致尧一日大李侍郎虚己坐上见元献晏公曰奉礼他日贵甚吕许公夷简为相文潞公进谒许公改容接之曰太博过于我位贵人识贵人【笔谈】
　　不遇
　　郎潜三叶不遇汉武帝至郎署见一老郎眉毛皓白问何为郎对曰臣姓顔名驷以文帝时为郎文帝好文而臣好武景帝好老臣尚少陛下好少臣已老是以三叶不遇上感其言擢为防稽都尉【本】厐眉而郎潜兮【张衡赋】孟浩然唐孟浩然与王维善私邀入内院而宗至浩然匿牀下维以实对帝喜曰朕闻其人而未见也浩然出帝问其诗自诵所为至不才明主弃之句帝曰卿不求仕而朕未尝弃卿奈何诬我命放还山
　　崔颢崔颢有文李邕闻其名虚舍邀之颢至献诗首曰十五嫁王昌邕叱曰小儿无礼不与接而去【并本】穷猿投林晋李充家贫求出外除剡县令语人曰穷猿投林岂暇择木
　　贫贱
　　箪食瓢饮一箪食一瓢饮在陋巷人不堪其忧【论语】孔子谓顔渊曰家贫居卑胡不仕乎对曰回有郭外之田五十畆足以为桑麻鼓琴足以自娱夫子之道足以自乐不愿仕也
