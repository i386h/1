<!-- { "loadSidebar": true } -->
　　南劒石花南劒有蒙顶石花湖州有顾渚紫笋峡州有碧涧明月
　　紫笋湖州紫笋入贡每嵗以清明日贡到先荐宗庙赐近臣紫笋生顾渚在湖常二州之间以其萌茁紫而似笋采时两郡守毕至【并蔡寛夫诗话】
　　白芽草茶盛扵两浙日注第一自景祐以来洪州双井白芽制作尤精逺出日注之上遂为草茶第一【坡注】玉截贵人髙宴罢醉眼乱红緑赤泥开方印紫饼截圆玉倾瓯共叹赏窃语笑童仆【东坡】
　　缕金茶之品莫贵于龙凤团凡八饼重一斤庆厯间蔡君谟为福建运使始造小片龙茶其品絶精谓之小龙团凡二十余饼重一斤其价直金二两然金可有而茶不可得每因南郊致斋中书枢宻院各赐一饼四人分之宫人往往缕金其上其贵重如此【归田録】
　　京珽十余品江左近日有防面之号李氏别命取其乳作片或号曰京珽的乳二十余品名乳防面龙凤茶荣又有研膏茶即龙品也【谈苑】
　　金泉顾渚涌金泉每嵗造茶时太守先祭拜然后水渐出造贡茶毕水稍减至供堂茶毕已减半矣太守茶毕遂涸或闻今北苑龙焙泉亦然【蔡寛夫诗话】
　　凤山北苑在富沙之北建安县去城二十五里乃龙焙造贡茶之处亦名凤凰山自有一溪南流至富沙城下方与西来水合而东【苕溪诗话】
　　龙焙龙焙泉即御泉也北苑造贡茶社前芽细如针用御水研造每斤计工直钱四万分试其色如乳乃最精也
　　活火因话録李约嗜茶曰茶须缓火炙活火煎活火谓炭火之有焰者
　　寒炉烹雪五代郑愚茶诗嫩芽香且灵吾谓草中英夜臼和烟捣寒炉对雪烹惟忧碧粉散尝见緑花生【三山语録】破树惊雷文书满案惟生睡梦里鸣鸠唤雨来乞与降魔大圆镜真成破树作惊雷【山谷】
　　蟾背虾目谢宗论茶云候蟾背之芳香观虾目之沸涌【茶録】
　　龙团髙齐诗话大小龙团始扵丁晋公而成于蔡君谟欧公闻而叹曰君谟士人莫至作此作俑者可罪【苕溪诗话】细花沫饽者汤之华也华之薄者为沫厚者为饽轻细花者曰花【陆羽茶经】
　　甘露陆羽顾渚山记载豫章王子尚访昙济道人于八公山道人设茗子尚味之云此甘露也何言茶茗也北苑壑源沙溪北苑宫焙也漕司嵗贡为上壑源私焙也土人亦入贡为次二焙相去三四里间若沙溪外焙也与二焙絶逺为下故鲁直诗莫遣沙溪来乱真是也官焙造茶尝在惊蛰后【苕溪诗话】
　　顾渚唐制湖州造茶最多谓之顾渚贡焙嵗造一万八千四百余斤【南部新书】
　　日注日注在越州顾注在湖州并进草茶其品尤贵茗战建人谓鬬茶为茗战【茶録】
　　茗粥茶録云茶古不闻晋宋以降吴人采叶煑之谓之茶茗粥
　　一掬春坡诗周家新致雪坑茶自注云近得増坑茶又云増坑一掬春紫饼供千家山谷亦云茗花浮増坑仙人掌李白诗集序云荆州玉泉寺玉泉边有茗香滑枝叶如碧玉僧中孚示十数斤状如掌号仙人掌【白集】琉璃眼唐徳宗好煎茶加酥椒之类李泌戏为诗曰旋沫翻成碧玉池添酥散作琉璃眼【邺侯家】
　　宻云龙神庙熙宁末有旨下建州制宻云龙其品又髙【张舜民小説】
　　一水鬬茶蔡君谟茶録曰建安鬬茶以水防先退者为负耐久者为胜故较胜负之説相去一水两水耳云覆蒙岭东斋纪事蜀雅州蒙岭产茶最佳其生最晩常在春夏之交方茶生常有云雾覆其上若有神物防持之
　　火前学林新编茶之佳者造在社前其次火前谓寒食前也其下则雨前谓谷雨前齐已诗曰髙人爱惜藏岩里白甀封题寄火前皆言火前盖未知社前之为佳也唐人扵茶虽有陆羽茶经而持论未精本朝蔡君谟茶録则持论精矣
　　报春鸟顾渚山茶记云山有鸟如鸲鹆而色苍每至正二月作声春起也至三月止春去也采茶人呼为报春鸟
　　毁茶论常伯熊因陆羽论复广煑茶之功李季卿宣谕江西知伯熊善煑茶召伯熊执噐季卿为再举杯至江南有荐羽者召之羽衣野服挈具入季卿不为礼羽愧之更着毁茶论【羽传】
　　九难陆羽茶经茶有九难一曰隂采夜焙非造也二曰嚼味嗅香非别也三曰腻鼎腥瓯非器也四曰膏薪庖炭非火也五曰非湍拥潦非水也六曰外熟内生非炙也七曰碧粉缥尘非末也八曰操艰搅遽非煑也九曰夏兴冬废非饮也
　　水厄世説王蒙好茶人至輙饮之士大夫甚以为苦每欲候蒙必云今日有水厄
　　水品
　　水二十种陆羽茶经论水云山水上江水次井水下又云山水乳泉石池漫流者上瀑涌湍漱勿食食久令人有颈疾江水取去人逺者井水取汲多者其説止于此刘伯刍以扬子江水为第一恵山石泉为第二虎丘石井第三都单阳井第四扬州大明寺井第五松江第六淮水第七而李季卿论水次第有二十种以庐山康王谷水第一无锡恵山泉第二虎丘井第五杨子江第七松江水第十六雪水第二十与羽相反水味有美恶而已欲求一二而次第之者妄也【六一集】
　　虾防石水第一张又新水记峡州扇子硖石中突而泄水浊清冷石状如虾防头俗谓虾防石其水煎茶为第一【坡诗】
　　江中冷水扬子江中有冷水为天下茶第一【张又新水记】谷帘水陆羽以庐山康王谷水第一陈舜俞庐山记云康王谷有水帘飞泉破岩而下者二三十派其广七十余尺其髙不可计山谷有诗云谷煑甘露是也阁门井水东京记曰文徳殿两挟有东西上阁门故杜诗云东上阁之东有井絶佳山谷忆东坡烹茶诗阁门井不落第二竟陵谷帘空误书【竟陵陆羽也竟陵人】
　　防石防音妥石圆而长曰撱防石所以澄水也山谷有井水帖云取非傍十数石置瓶中令水不浊故诗曰锦谷寒泉防石俱是也
　　诗蟹眼已过鱼眼生飕飕欲作松风鸣防茸出磨细珠落转绕瓯飞雪轻银瓶泻汤夸第二未识古人煎水意君不见昔时李生好客手自煎贵从活火发新泉又不见今时潞公煎茶学西蜀定州花瓷琢红玉我今贫病常苦饥分无玉盌捧蛾眉且学公家作茗饮塼炉石铫行相随不用撑肠拄腹文字五千卷但愿一瓯常及睡足日髙时【坡煎茶】建溪所产虽不同啜过始知真味永縦复苦硬终可録汲黯少戆寛饶猛葵花玉不易致道路幽险隔云岭谁知使者来自西开缄磊落收百饼啜香嚼味本非别透纸自觉光炯炯粃糠凤友小龙奴日注臣双井收藏爱惜待佳客不敢包裹鑚权幸我生百事常随縁四方水陆无不便扁舟渡江适吴
　　越三年饮食穷方鲜金虀玉鲙饭炊雪海螯江柱初脱泉临风饮食甘寝罢一瓯花浮轻圆柘罗铜碾碾弃不用脂麻白玉须盆研沙溪北苑强分别水脚一线谁争先清诗两幅寄千里紫金百饼费黄钱吟蛾烹噍两竒絶只恐偷去烦封纒老妻稚子不知爱一半已入姜盐煎知君穷旅不自释因诗寄谢聊相镌　妙供香来积珍烹具大官拣芽分雀舌赐茗出龙晓日云庵暖春风浴殿寒聊将试道眼莫作两般看　火煎试焙分新胯雪裹头纲辍赐龙从此升堂是兄弟一瓯林下记相逢　我生亦何须一饱方想灭空烦赤泥印逺致紫玉玦禅丽午景蜀井出冰雪坐客皆可人鼎器手自挈金钗候汤眼鱼蟹亦须决遂令色味香一日备三絶报君不虚授知我非轻啜【并东坡】簇簇新英摘露光小红园里火煎尝吴僧漫説鸦山好蜀叟休夸鸟觜香合坐满瓯轻泛緑开缄数片浅含黄鹿门病客不归去酒渴更知春味长【郑谷】白云峯下两枪新腻緑长鲜谷雨春静试恰如湖上雪对尝兼忆剡中人【林和靖】开时微月上碾处乱泉声六椀睡神去数朝诗思清碧沉霞脚碎香泛乳花轻【曹邺】红纸一封书后信録芽十片火前春汤添勺水煎鱼眼未下刀圭搅麯尘【乐天】苍壁碧云盘小凤睿思分赐君恩重緑杨院落天昼永碾声惊破南梦骤观诗胆已开张欲啜睡魔先震恐七泽清风生两腋月脇清魂谁与共戏将妙语敌分香诗成一吊卢仝垄【恵洪】偷嫌曼倩桃无味捣觉嫦娥药不香【薛能】莫夸李白仙人掌且作卢仝走笔章【梅圣俞】麄宫乞与真抛却頼有诗情合得尝【薛能】香从灵坚垄上发味自白石源中生为公唤觉荆州梦何待南柯一梦成【山谷】平生心赏建溪春一丘风味极可人香包解尽寳帯胯黒面碾出明窻尘　春隂养芽鍼锋铓沆瀣养膏冰雪香玉斧运风寳月满宻云候雨苍龙翔恵山寒泉第二品武定乌瓷红锦囊浮花元属三昧手竹斋自试鱼眼汤【吕居士】







　　锦绣万花谷前集卷三十五
　　钦定四库全书
　　锦绣万花谷前集卷三十六
　　馔食
　　十字蒸饼晋何曽蒸饼上不作十字不食【本】
　　九饤盘唐御厨进馔用九饤盘
　　甘露羮李林甫壻郑平为省郎鬓斑林甫曰上明日赐甘露羮郑郎食之能乌髪食之一夕髪如防【明皇杂録】炊金馔玉骆賔王谓盛馔为炊金馔玉【拾遗】
　　厨珍山谷谢人酥笋云玉人怜我长蔬食走送厨珍自不尝
　　郎官鲙江南人喜作鲙名郎官鲙因张翰思鲙得名【海物异名记】
　　暖老鲫山谷诗偶因暖老庖鲫公遣霜鳞贯栁来虀臼方看金作屑鲙盘已见雪成堆金屑以橙为鲙也银线玉簮汤饼一杯银线乱蒌蒿数筯玉簮横【山谷诗】金虀玉鲙南人鱼鲙以细缕金橙拌之号为金虀玉鲙隋时吴郡献松江鲙炀帝曰所谓金虀玉鲙东南佳味也【隋唐佳话又南部新书】
　　駞蹄羮劝客駞蹄羮霜橙压香橘【杜诗】
　　牛心炙晋王恺有牛名八百里王武子与射赌得趋左右探心作炙一啖而去
　　热洛河唐明皇命射生官射鹿取血煎鹿肠食之谓之热洛河【卢氏杂记】
　　寒具晋人饮食中有寒具者乃今环饼也桓尝收书画聚客观之客有寒食具者不濯手执书画汚之自是不设亦名寒具也【鸡跖集】
　　五侯鲭汉娄君卿游五侯之门每旦五侯馈饷之君卿乃合五侯所饷为鲭鲭与同音征盖煎和之名【太平广记】鳖着两裠鵞増四脚僧谦光甞云老僧无他愿鹅増四脚鳖着两裙足矣【五代史补】
　　滫瀡内则滫瀡以滑之注秦人溲曰齐人滑曰瀡音思酒切瀡音髓溲所九切又内则枣栗饴蜜以甘之瀡以滑之脂膏以傅之注谓调和饮食也
　　醍醐陶隠居云佛书称乳成酪酪成酥酥成醍醐醍醐乃酥酪之精液也
　　南烹北馔退之诗我来御魑魅自宜味南烹坡诗久客厌北馔枵然思南烹
　　駞峯炙酉阳杂爼云将军曲良翰作駞峯炙甚美腹腴鱼腹下肥肉也礼记少仪云冬右腴夏右鳍注冬气在上腴腹下也夏气在下鳍脊也
　　通印鱼披绵雀风卷飞花自入帷一尊遥想破愁眉泥深厌听鸡头滑酒浅欣尝牛尾狸通印子鱼犹叶骨披绵黄雀漫多脂殷懃送去烦纎手为我磨刀削玉肌【坡送牛尾狸与徐君】
　　糁缶将军梁韦琳滑稽作防表以刺时人词曰臣防言伏覩除书以臣为糁缶将军油蒸校尉臛州刺史臣闻髙沙老妪非有意于绮罗白鲔女儿岂留心扵珠翠常恐鮥朘之讥惧贻鳖岩之诮注髙沙白鲔并江陵武南地名其中多鱼防与鱓同
　　盘游饭谷薰羮江南人好作盘游饭鲊脯脍炙无有不埋在饭下里谚曰掘得窖子罗浮颍老取凡饮食杂烹之类名谷薫羮陆道士出一聮云投胶薫谷羮锅内掘窖游盘饭椀中【仇池笔谈】
