<!-- { "loadSidebar": true } -->
　　衞夫人书尚书郎李充母以夫卫姓自称李衞正书如玉壶之氷瑶台之月婉然芳桂穆若清风【谈苑】
　　王羲之书羲之字逸少为防稽右军长史初学李衞夫人书及渡江北见李斯等书之许见钟繇梁鹄书之济见蔡邕书又见梁岳碑始知学卫夫人书徒费日月【墨薮】兰亭序羲之兰亭草号为最得意宋齐间不闻称道者永思晚出此书诸儒皆推其真行之祖所以唐太宗必欲得之其后公私相盗至于发冢今遂亡之定武本盖得髣髴褚庭诲所临极肥洛阳张景元劚地得缺石极瘦定武则肥不剩肉瘦不露骨犹可想其风流三石刻皆有佳处不必寳已有而非彼也【南昌集】
　　王匣贮兰亭唐太宗有大王真迹三千六百纸率以一丈二尺为轴寳惜者兰亭序为最甞附耳谓髙宗曰吾千秋万嵗后与吾兰亭序以玉匣贮蔵昭陵【故实】
　　入木七分羲之书北郊文欲改削墨入木皆七分书诀墨薮又沈师诗锵金七言陵杜老入木八分蟠髙轩坡诗八法旧闻宗长史
　　换鹅王右军好鹅山隂道士有羣鹅意求市之道士云为写道徳经当举羣相赠冩毕笼鹅而归【本】
　　李斯篆室李斯变苍颉籀文为玉筯篆成一家法更八姓无出其口者唐开元时李阳氷穷入篆室隔一千年与秦斯相见【舒元舆篆书】法苑窦泉号阳氷为笔虎
　　得伯英筋肉卫瓘索靖俱善书时谓瓘得伯英之筋靖得伯英之肉【本传】
　　梁武帝论书钟繇书如云鹄防天羣鹅戏海王羲之书如龙跳天门虎卧鳯阁张芝如汉武好徳慿虚欲僊蔡邕骨气洞达如有神气萧子云如危峯阻日孤松一枝羊欣如大家婢为夫人举止羞澁终不似真王献之如河间少年皆悉光恱索靖如飘风忽举鸷鸟乍飞王僧防如王谢子弟之爽自有一种风流袁相如深山道士见人便退缩【书断】
　　梁元帝土东宫古迹启师宜八分之巧元帝三体之妙史籀李斯之篆梁鸿曺喜之书莫不总华桂宫盈满甲馆窃以鸾惊之势既闻之于索靖鹰跱之巧又显之于蔡邕是以逰雾重云传敬礼之法鸟鹄鱼鹓表杨泉之赋颇好六文多慙三礼尚方大篆既甚牢落柱下方书何曾髣髴空慕河间之聚书竟徴东平之献表齐收尺牍顾已缺然北海楷终成难拟
　　结体遒丽贞观永徽间虞世南禇遂良以书専家薛稷外祖魏徴家多蔵虞禇书故稷锐精临仿结体遒丽遂以书名天下【本】
　　运笔超妙大令真迹旧裂为三段在大丞相忠宣范公家及范中济侍郎与王晋卿都尉家忠宣之子为赤县尉时内翰尹京【内翰谓钱穆父】中济为户部侍郎时内翰为尚书晋卿防宣仁圣烈陵寝时内翰为顿递使因得尽摸三家所蔵合而为一旦旦临写至老不倦其后运笔超妙不复类临本晚年尤为雄逸栁诚悬谓大令好冩洛神赋人间合有数本今嵗月益久先贤法书往往煨烬得穆父此本足一见典刑焉【郑给事跋于毗陵郡斋时绍兴甲辰秋】虞世南学智永书虞世南学书于浮屠智永究其法为世秘爱太宗称其五絶号曰书翰
　　禇遂良辨羲之帖遂良工楷太宗令侍书帝方求羲之帖莫质真伪遂良独论所出【并本传】
　　常侍登太宗御牀唐太宗常作飞帛赐羣臣散骑常侍刘洎登御牀引手得之帝笑曰昔闻媫妤辞醉辇今见常侍登御牀故坡诗云遥怜醉常侍一笑开天容【诗注】髙丽求欧阳法欧阳询初学羲之书后险劲过之因自名体尺牍所人以为法髙丽常遣使求之髙祖叹曰彼观其书谓形貌魁梧邪【本】
　　钟繇呕血钟繇见蔡邕笔法椎胷三日因呕血【墨薮】卫夫人流涕羊欣笔阵图曰王羲之年十二见前代笔说于其父枕中窃而读之父因与之不旬日书便大进又学卫夫人书夫人见其书流涕曰此子必蔽吾名五云体韦陟封郇公性侈纵常以五彩牋为书记使侍妾主之其裁答授意而已陟唯署名自谓所书陟字若五朶云时人慕之号郇公五云体
　　连绵书唐吕向工草能一笔环冩百字若萦发然世号连绵书
　　银钩晋索靖善草书婉若银钩飘若惊鸾学张伯英【本】金剪唐司马承祯字子徽善篆别为一体名金剪书【出续仙】
　　鹤头蚊脚二书皆汉诏板所用各象其形也【法书苑】隼尾波击石波草书须缓前速后字有者字竟乃安书有击石波八分书有隼尾波最为难作【墨薮】
　　笔塜墨池东坡云笔成冢墨成池不及羲之即献之笔秃千枝墨磨万梃不作张芝作索靖【志林】
　　纸田墨稼刘氏小说蔡洪赴洛人问吴中旧业曰纸为良田笔为锄耒墨为稼穑义理为丰年文房四寳三具韦诞字仲将诸书并善邺都宫观始成诏仲将题署御笔墨不佳因奏若用张芝笔左伯纸臣墨兼此三具又得臣手然后可以逞径丈之势【书断】
　　堆墨八分陈文恵尧佐变古之法自成一家虽画肥重而笔力劲健为方丈字谓之堆墨八分【湘山野録】
　　家鸡野鹜南史王僧防庾翼少侍书与右军齐名右军后进庾犹不忿与都下人书云小儿辈厌家鸡爱野鹜皆学逸少书又云庾征西初亦不服逸少有家鸡野鹜之论后以为伯英复生
　　怒猊渴骥唐徐浩工书甞书四十二幅屏八体皆备草尤工世状其法曰怒猊抉石渴骥奔泉【本】
　　精笔佳墨唐裴行俭工草唐中宗甞给绢素诏写文选秘爱其法每曰禇遂良非精笔佳墨未甞辄书不择笔墨而妍防者余与世南耳【行俭传】
　　手和墨调禇遂良甞问虞世南曰吾书何如智永答曰吾闻彼一字直五万君岂得此孰与欧阳询曰吾闻询不择纸笔皆得如志君岂得此禇遂良曰然则何如世南曰君若手和墨调足可贵尚遂良大喜【询传】
　　烟霏霞结王逸少裁成之妙烟霏雾结状若断而还连鳯翥龙盘势如斜而反正
　　风送云收郑防草书如风送云收霞催月上【法书苑】沈聒讲学书之神运虽得之于心然法度必资讲学凡字须均平若笔画多寡相逺不可使停寡在左则取上齐吟字是也寡在右则下齐知字是也【笔谈】
　　绍宗积习正绍宗工草甞与人书曰鄙夫书无工者将由水墨积习耳甞精心率意虚神空思以取之吴中陆大夫常以余比虞世南以不临写故也闻世南被中画腹与余正同【本】
　　秃笔十八瓮僧智永善书以百本散于江南诸寺各留一本其所居吴兴学书积年有秃笔十八瓮
　　飞帛三百仁宗飞帛书尤为神妙至和中有待诏李唐卿撰飞帛三百以进上颇嘉之乃特为清浄二字以赐之其六尤奇絶又出三百之外【归田録】
　　周越蘓子羙本朝尚书郎周越以书名于天圣景祐间然笔法软俗无古气梅尧臣作诗闲谈苏舜钦子羙喜为健句草书尤俊快甞曰吾不幸冩字为人比周越作诗为人比梅尧臣良可叹【东轩笔谈】
　　比崔杜不足赵袭炖煌太守先是杜伯度崔子玉以工草书称于前世袭与罗晖亦以能草颇自矜夸故张伯草书与袭同郡太仆朱赐书曰上比崔杜不足下方罗赵有余【三辅决録】罗叔景赵元嗣与张伯芝并时见称于西州伯英自云上比崔杜不足下方罗赵有余【坡诗注】欧阳草迹【贞元初为太子率更令】所谓如旱蛟得水毚兎走穴信不虚邪【周越题千文】
　　蔡邕篆势体有六篆巧妙入神或象龟文或比龙鳞纡体放尾长翅短身波振激鹰跱鸟震延颈胁翼势似凌云
　　章草书断云汉黄门令史史游作急草觧散体麄书之王羲之以草草答庾翼翼叹服曰吾昔有伯英章草十纸失之今见王书神明顿还旧观
　　书势盖草书之为状也婉若银钩漂若惊鸾舒翼未发若举复安虫蛇虬蟉或往或还頽阿郍以羸形歘奋衅而桓桓及其逸游盼向乍正乍邪骐骥暴怒逼其辔海水窊隆其波熊对距于山岳飞燕相追而差池举而察之又似和风吹林偃草扇树枝条从风转相比附窈娆防苫随体散布纷扰扰以绮靡中持疑而犹豫螭狡兽嬉其间腾猨飞鼺相奔趋陵鱼奋尾蛟龙反据投空自张设牙距【晋索靖本】
　　鹦哥娇刘十五论李十八草书谓之鹦哥娇谓鹦鹉能言不过数句大率鸟语十八其后稍进以书问仆曰比旧日何如仆云可作秦吉了矣然仆此书自有公在干侯之意也【志林】
　　书虎唐李阳氷作篆字人不能及号书中虎
　　飘严重真书难于飘草书难于严重大字难于结密小字难于寛绰【志林】
　　劲健端妙无惑同安人善小篆为翰林待诏徐郑文寳查道髙绅中革葛湍皆江东人善篆弗能及也其劲健端妙又过于凝士夫藏以为寳
　　元和脚栁子厚酧刘禹锡家鸡之赠云日日临池弄小雏还思写论付官奴栁家新様元和脚且尽姜牙敛手徒【栁文】
　　贞观字唐太宗求书凡得王羲之真行二百九十纸又得献之张芝等书以贞观字为印草迹命禇遂良楷书小字以影之开元五年宗又书开元字为印
　　观舞劒而得其神张旭自言始见公主檐夫争道又闻鼓吹而得笔法意观公孙大娘舞劔器而得其神后人论书者得其法惟崔邈顔真卿云【旭传】
　　聴江声而笔精进坡云古今人诗笔有所自长史以剑器容有是理雷大简云聴江声而笔法进文与可亦言见蛇鬬而草书长殆非诞【志林】
　　老人陈牒求判张旭为常熟尉有老人陈牒乞判宿昔又来旭怒老人曰观公笔竒妙欲以藏家尔因问所藏尽出其父书旭视之天下竒笔也自是尽其法【本传】郎官壁记笔墨三昧张长史郎官防壁记唐人正书无出其右所以度越诸家无辙迹可寻可谓入笔三昧【出山谷集】
　　神品妙品能品书有十体较其优劣之差为神妙能三品居神品者二十有五妙品九十有八能品一百有七古今善书尽于是矣【书断】又书诀墨薮云张旭草入神品八分入妙品隶入能品
　　真生行行生草真生行行生草真如立行如行草如走未有未能立能行而能走也【志林】
　　印泥画沙韦续书诀墨薮云张长史曰褚河南论书云用笔如印泥画沙始不悟后于江岸以锥画字始信长史之言贵藏锋也
　　屈玉垂金窦泉作小篆賛曰钗头屈玉鼎足垂金【书苑】王羲之变格难俦李嗣真论右军书毎不同以变格难俦书乐毅论太史箴体皆正直有忠臣烈士之象告誓文曹娥碑其容憔悴有孝子顺孙之象逍遥篇孤鴈赋迹逺趣髙有拔俗抱素之象画像賛洛神赋姿仪雅丽有矜荘严肃之象皆义以成字非得意以独妍
　　李阳氷意在古篆字书氷或作凝与李夫人书云其意在古篆于天地山川得方圎流峙之状于日月星辰得经纬昭回之度于云霞草木得霏布滋蔓之容于文物衣冠得揖逊周旋之体【并法书苑】
　　笔力遒婉顔鲁公善正草书笔力遒婉世寳之见本又南昌集云鲁公已得张长史笔僧懐素自折钗股笔鲁公云折钗股何如屋漏法懐素起捉公手云老贼尽之矣
　　笔法劲圎前朝翰林书艺正着笔法劲圎今所藏乐毅论皆着墨迹此其长处不减季海所乏者韵耳【南昌集】崇韬发圹旧乐毅论乃羲之亲书于石其他皆纸素所唐太宗聚二王墨迹惟乐毅论石本在其后随太宗入昭陵朱梁时耀州节度使郭崇韬发昭陵得之因复传人间或曰公主以伪本易之元不曾入圹本入髙绅学士家【笔谈】
　　顔筋栁骨范文正公祭石曼卿文云曼卿之笔顔筋栁骨散落人间寳为神物【志林】
　　素瘦张肥懐素草工瘦张长史草工肥瘦硬易作肥劲难工又云此两人一代草书之冠冕也【南昌集】
