<!-- { "loadSidebar": true } -->
　　真相皮日休以房杜为真相李晟为真将【文粹】
　　百官班迎至和二年七月诏凡宰相召自外者百官班迎之自内拜者听行事上礼【职官分纪】
　　见百官礼百官于中书见宰相九卿而下即省吏唱一声屈则趋而入宰相揖及进茶皆抗声賛喝谓之屈揖待制以上见则请某官更不屈揖临朝乃进汤皆于席南横设百官之位陞朝官则坐京官以下皆立后殿引臣僚则待制以上宣名拜舞庶官但賛拜不宣名不舞蹈中书则畧贵者示与之抗也上前则畧微者杀礼也【沈存中笔谈】
　　堂判并施签表范质初作相与冯道同堂道轻其新进潜视所为质当判事语吏曰堂判之事并施签表得以视而书之虑临文失误贻天下笑道闻叹曰真识大体吾不如也【文公谈苑】
　　府门不设铃警鼓晋百官表注云汉丞相府门无防不设铃不警鼓言其深大濶逺无节限也【职官分纪】
　　端右之职大熙元年诏曰总百揆之得失管王政之开塞者端右之职也【晋王戎传】
　　万方之数江总防表曰天府文昌万方之薮礼华三独事昭百揆【职官分纪】
　　心益卑体愈恭曽子之荆入见楚相孙叔敖曰吾闻处官久者士妬之禄厚者民怨之位尊者民恨之今相国有此三者不得罪于楚何也曰吾三相楚而心益卑每益禄而施益博位尊而体愈恭是以不得罪于楚也【荀子】辞和气平凡人语及其不平则气必动色必变辞必厉唯韩魏公不然説到小人忘恩负义欲倾已处辞和气平如道常事【魏王别録】
　　熟状劄子旧制宰相早朝上殿命坐有军国大事则议之从容茶汤而退自余除拜号令刑赏废置事无巨细并熟状拟定进入上扵禁中亲批纸尾用御印可其奏谓之印画降出奉行而已由唐厯五代不改其制国初范质等自以惮太祖英睿具劄子面取进止朝退各防其事所得圣防同署字以志之自是奏御寖多或至日昃命坐啜茶之礼亦废今遂为定制【王沂公笔録】
　　人才册子吕防正为相诸子尝云大人为相甚善但人言无能为公曰我诚无能但有一能善用人耳此真宰相事也公夹袋中有册子每四方人替罢谒见必问有何人才客去随即防之悉分门类或一人而数人称之者必贤也朝廷求贤取之囊中故公为相文武百官各称职者以此【巵史】
　　三公如喉咽春秋合诚图曰天理在斗司中三公如人喉在咽以理舌语【宋均注曰斗为天之舌主出政教三公主道宣召命如喉在咽使言有条矣分纪】
　　天子之股肱崔寔政论三公天子之股肱掾属三公之喉舌天子取正于三公三公亦委防于掾属以答天子【分纪】
　　士夫相庆至和二年拜富郑公为集贤相与文彦博并命宣制之日士大夫相庆上遣小黄门宻扵百官班中听其议论黄门具奏上大悦谓侍臣曰古之求相者或得梦卜今朕用二相人情如此岂不贤于梦卜哉【神道碑】布衣抗礼宰相自唐以来谓之礼絶百僚见者无长防皆拜宰相平立少垂手扶之送客未尝下堦客坐稍久则吏従旁唱相公尊重客踧踖起退及富郑公为相虽微官布衣谒见皆与之抗礼送之及门视其上马乃还自是羣公稍效之【纪闻】
　　无口匏李沆为相同年马亮责之曰外议以兄为无口匏公笑曰吾在政府虽无长材但外所陈利害一切报罢以此报国尔今国家防制纎宻憸人苟一时之进岂念扵民苟毕狥所陈一一行之所伤实多【文公谈苑】
　　置二大瓮赵中书令普为相于屏后置二大瓮凡人有投利害文字皆置瓮中满即焚扵通衢李沆文静为相当太平之际凡建议务更张喜激昻者一切不用曰用此报国耳【邵氏闻见録】
　　凤池鸡树唐宪宗将用衞次公为相王涯为麻两句云鸡树之徒老风烟凤池之空淹嵗月将宣麻有飘风坠地左右收之未竟上意中辍令止其事由此遂不拜【续定命録】
　　老凤蹲池曽鲁公公亮自嘉祐秉政至熙宁中尚在中书虽年甚髙而精力不衰故台諌无非之者惟李复圭以为不可作诗云老凤池边蹲不去饥乌防上噤无声未防曽公亦去【东轩笔録】
　　庙鬼持扇五代周祖举兵向阙范鲁公质方防隠民间坐封丘巷茶肆有人貌陋揖曰相公无虑时暑中公所执扇偶书大暑去酷吏清风来故人二句其人曰世之酷吏何止如大暑公他日当深究此因携其扇去公后至祅庙见一土木短鬼其貌类茶肆中见者其扇亦在手中公异焉【邵氏闻见録】
　　饐亭吕防正微时在龙门读书一日行伊水上见卖者意欲得之无钱其人偶遗一枚于地公怅然取食之后作相买园洛城东南下直伊水起亭以饐为名不忘贫贱也
　　以墨搅熟水真宗不豫大渐之夕李文定公廸与宰执宿内殿时仁宗防八大王元俨者有威名以问疾留禁中累日不肯出执政患之无以为计偶翰林司以金盂贮熟水曰王所需也廸取案上墨笔搅水中尽黒王见之大惊意其有毒即上马去文定临事大抵类此【闻见録】罢宦官监军景祐末西鄙用兵大将刘平死议者以宦官监军主帅不得専致平失利或请罢诸帅监军仁宗以问宰臣吕文靖公公曰不必罢但择谨厚者为之仁宗委公择之对曰臣待罪宰相不当与中贵私交何由知其贤否愿诏都知押班保举有不称者与同罪仁宗従之翊日都知叩头乞罢监军宦官士夫嘉公有谋【涑水记闻】
　　子产治郑郑以子产为相一年稚子不戏狎班白不提挈童子不犁畔二年市不预价三年国不夜闭道不拾遗四年田器不归五年无尺籍丧期不令而治治郑二十六年而死丁壮号哭老人儿啼
　　五羖大夫相秦五羖大夫之相秦也劳不坐乗暑不张盖行国中不驱车不操干戈功名藏于库府徳行施扵后世死之日国中男女流涕童子不歌舂者不相杵【史记】起草院精思亭李徳裕为相帝令作诏曰学士不能尽吾意所居安邑里第有院号起草院亭曰精思亭毎计大事多处其中【职官分纪】
　　五房张説为相改政事堂号中书门下列五房于其后一曰吏房二曰枢机三曰兵房四曰户房五曰刑礼房分以曹官主众务焉【唐百官志】
　　登庸衣鉢范鲁公质举进士主文和凝爱其文以第十三登第谓质曰君之文宜冠多士屈居第十三者欲君老夫衣鉢耳质以为荣有献诗云从此庙堂添故事登庸衣鉢亦相后果相【邵氏闻见録】
　　名教宗主五代赵光逢两登廊庙四退丘园百行五常不欺暗室缙绅咸仰以为名教宗主【夲】
　　沙堤火城唐凡拜相府县载沙自宫城至其第名为沙堤每元日冬至百官已集宰相列烛多至数百炬谓之火城宰相至则众皆灭烛【李肇国史补】
　　黄閤防尾陈旧制三公黄阁防事置鸱尾后萧摩诃以功为侍中大将军光禄大夫诏摩诃开阁门施行马防事寝堂并置鸱尾【职官分纪】
　　当轴处中车丞相当轴处中括囊不言容身而去彼哉彼哉【前汉本賛】
　　推车子韩魏公言庆厯中与范希文富彦国同在西府上前争事各别下殿各不失和气如未尝争事当时三人正如推车子其心主于车行而已不为己也【魏王别录】赐五熟金铭魏国初建钟繇迁相国文帝在东宫赐五熟釡为之铭曰于赫有魏作汉藩辅厥相惟钟实干心膂靖恭夙夜匪遑乐胥【魏志】
　　抚筝歌诗晋谢安为相功名甚盛嫌隙遂成帝召桓伊饮宴安侍坐伊抚筝而歌诗云周旦佐文武金縢事不刋推心辅王政二叔乃流言安泣下乃越席就捋其须曰使君于此不凡帝有愧色【伊】
　　吕许公得辅臣体庆厯初仁宗服药久不视朝一日圣体康复思见执政坐便殿促召二府宰相吕许公移刻方赴召比至行愈缓既见上曰久疾方平喜与卿等相见而迟迟其来何也公曰陛下不豫中外颇忧一旦闻急召近臣臣若奔驰以进虑人心惊动耳上以为深得辅臣之体【纪闻】
　　韦郇公终日黙然庆厯中富韩执政俱少年务兴作章郇公位宰相终日黙然或问郇公富韩勇于事为何如曰得象每见小儿跳踯戏剧不可诃止俟其抵触墙壁自退耳方锐扵跳踯时难遏也后富韩公经渉忧患始知天下之事不可妄有纷更而荆公年少气盛变乱不可救始叹郇公言【邵氏闻见録】
　　不负所学陆贽为相常曰吾上不负天子下不负所学【夲传】
　　不知有法庆厯中上用杜衍范仲淹富弼韩琦任政事孙之翰为諌官尝家居石介过之介言富公言滕宗谅等守庆州用公使钱坐法杜公则欲置宗谅重法范公则欲薄其罪富公欲抵重法则惧违范公欲薄其罪则惧违杜公不知所决之翰曰守道以为如何介曰切虑之乃叹曰法者人主之操柄今富公是不知有法而未尝意在人主也【南丰杂识】
　　最得大臣体元城论本朝名相最得大臣体者惟李文靖公沆有人上利害一切不行祖宗经变多矣所立法度如老医看病极多用药不至孟浪又每奏事毕必以四方水旱盗贼之事奏闻上为之变色惨然沆谓同列曰人主岂可不知忧惧也不知忧惧则无所不至矣惟此两事最为得体盖擅变法度则纲纪乱恶言灾异则人主骄此大患也【元城録】又宋元宪庠尝奏事而帯寛误坠文书于地不顾而行仁宗呼内侍拾以与之识者谓仁宗得人君体宋公得大臣体【吕氏家塾】
　　伟然宰相器王旦之为相才有过人者类冯道皆伟然宰相器也道不幸生于乱世死生之际不能自立旦事真宗言听諌从安于势位封禅天书等事旦但能黾勉而从不能力争每为天书使常悒悒不乐虽富贵不得志也【龙川志】
　　事皆偶成韩魏公曰某平生仗孤忠每遇大事以死自处幸而不死事皆偶成实天扶持非人能也【魏王别録】宰相自有体朱浮论曰吴起与田文论功文不及者三朱买臣难公孙宏十策不得其一终之田文相魏公孙宰汉诚知宰相自有体【职官分纪】
　　岂可教上杀人至手滑庆厯三年范文正公作参政富文忠公作枢副时盗起京西掠唐郑光化知军弃城走奏至二公同对上前富公乞取知军行军法范公曰光化无城郭兵甲知军所以弃城乞薄其罪仁宗可之罢朝富公怒甚曰六丈要作佛耶范公笑曰人何用作佛某之言有理可听为君言之富公益不禁范公従容曰上春秋鼎盛岂可教之杀人至于手滑吾辈首领将不保矣富公闻之汗下起立以谢曰非某所及也【邵氏闻见録】喜雨诗韩魏公作相久旱喜雨诗断句云须臾慰满三农望却敛神功寂似无【遗事】
　　无宻启真宗尝问李文靖沆曰人皆有宻启卿独无何也沆曰臣待罪宰相公事则公言之何用宻启夫有宻启非谗则佞臣常恶之岂可效尤【山语话】
　　三不开五代末帝命马裔孙素未谙练中书百职无能専决但书名而已又少宾客时人目之为三不开谓口不开门不开印不开【职官分纪】
　　鹤相丁晋公每遇醮祭即奏有仙鹤盘舞及记真宗东封事宿奉髙宫之夕及升中展事皆有仙鹤迎舞又天书每降必奏有仙鹤前又以其令威之后而好言鹤故但呼为鹤相犹牛僧孺为丑生也【笔録】
　　粥饭僧五代李愚为相迂濶废帝谓愚等无所事常目为粥饭僧以谓饱食终日无所用心【本】
　　禅僧放鹰或间冯道于少帝曰道好平时宰相无以济其艰难譬如禅僧不可令放鹰也于是出为同州节度【职官分纪】
　　金椀盛溲五代孙忌与冯延已俱作相忌轻延已曰金椀玉杯而盛溲溺可乎
