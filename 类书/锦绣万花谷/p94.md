<!-- { "loadSidebar": true } -->
　　防篱揷棘吕太一为戸部员外郎吏部移牒戸部令墙宇悉防棘以防令史交通太一报牒曰眷彼吏部铨综之司当须简要清通何必防篱揷棘省中赏其俊拔【出唐新语】
　　代视印篆萧愿梁宰相倾之子性嗜酒无节职事弛慢为兵部郎中掌告身印覃恩之次颇怠职事父倾为吏部尚书代愿视印篆其散率如此【五代史】
　　廷无稽牒张嘉正兵部贠外郎时功状盈几嘉正详处廷无稽牒
　　六品国朝官品令郎中从六品
　　郡守资任为郎国朝元丰官制行郎官理郡守以上资任者为郎中【四朝志】
　　不博驾部省中语曰中行刑戸不博前行驾部【国史补】省郎不换他职国朝至道初张昱为刑部员外郎赐紫知雅州先是西川招安使上官正上言部内雅州宻迩蛮寇在于镇抚须得其人伏见前知陵州张昱以孤城抗羣寇保全壁垒至今劒外服其威名望授诸司使令知雅州事上以省郎之重不欲换他职故进其秩加赐令服而遣焉
　　一时骚雅唐诗人郑谷为都官郎中作诗自贺且为序云故许昌薛尚书能尝为都官郎中后数岁故建州李员外频自宪府弹拜都官员外郎皆一时骚雅宗师都官之曹振盛于此余早年请益实受深知今忝此官复是正秩因作诗自贺有云三转郎曹自勉旃
　　泣谏玉阶唐蒋系迁工部郎中兼史职宰相宋申锡为北军罗织罪在不测系与谏官崔元亮泣谏于玉阶之下申锡方减死时论称之
　　号三列宿韦汝谐正观中与弟谦兄季武同省时号三列宿皆为郎中
　　山郎杨恽为中郎将罢山郎移长度大司农以给财用其休谒洗沐皆以法令从事郎谒者有罪过辄奏免荐举其高第有行能者至郡守九卿郎官化之莫不自厉絶请谒货赂之端令行禁止官殿之内翕然同声腹心耳目顔真卿云郎官御史陛下腹心耳目之臣也故出使天下事无细大得失皆俾访察还以闻【本记】驻车待漏樊梵为郎每欲奏事常驻车待漏【世説】
　　人之水鉴王隠晋书乐广为尚书郎与何晏邓飏等谈论卫瓘见而竒之曰常恐微言将絶今复开之命诸子造焉谓曰人之水鉴也每见此人莹然如披云雾而覩青天
　　诗吏部信才杰文锋振竒响调与金石谐思逐风云上【沈约】并命登仙阁分宵直礼闱大官供宿饍侍史护朝衣冠劒无时释轩车待漏飞明朝题汉柱三省有光辉【沈佺期】振鹭齐飞白迁莺逺听闻明光共待漏清览各披云喜得廊庙举嗟为台阁分逺从南斗外遥仰列星文【苏味道】文昌新入有光辉紫界宫墙白粉闱晓日鸡人漏箭春风侍女护朝衣【白乐天】
　　卿监
　　三珪庄子楚昭王延屠羊説以三珪之位谓三卿皆执珪
　　大官晋悼公使张老为卿辞曰臣不如魏绛之智能治大官其仁可以利公室若在卿位内外必平【国语】
　　一国之髙举一国之髙以为九卿【淮南子】
　　臣直拜上卿魏文侯曰寡人何如君也翟璜曰君伐中山不封君之弟而封君之长子君非仁君也文侯怒至任座对曰君仁君也曰何以言之曰其君仁者其臣直向翟璜之言直是以知君仁君也文侯曰善复召翟璜入拜为上卿【新序】
　　闲职张环以太常为闲职【南史】
　　布被瓦器赵典为太常虽处上卿而布被瓦器【耆旧传】临轩有金石蔡谟拜太常咸康四年临轩门下奏非祭祀宴享则无设乐谟奏临轩宜有金石显宗纳焉【晋中兴书】赐御衣一袭后汉赐拜太常诏赐御衣一袭冠帻绶金鐍钩佩
　　特赐金紫国朝英宗赐少卿孔叔詹叔詹监裁造务以劳当迁上不欲以卿监当筦库之务故特赐金紫清郎清卿韦聿修始为尚书郎不受遗后为少卿亦不受劭曰弟昔为清郎今为清卿【北史】
　　二星在东南石氏星经有宗正二星在帝坐之东南二雅孙湛为光禄勲以清廉称与周泽相类京师号之二雅【东观汉记】
　　三日拜司空荀爽为光禄勲视事三日防拜司空系囚斋祷张文瓘尝有疾系囚相与斋祷愿其视事当时称其执法平恕比戴胄焉
　　用法加仁恕季羔为卫士师刖人足俄卫有乱刖者守门令之逃旣罢羔问之吾刖而足子逃我何也刖者曰曩者论刑君愀然不乐见于顔色此臣所以説君也孔子闻之曰善哉为吏乎其用法加仁恕则树徳加严暴则树怨公以行之其子羔乎【家语】
　　寺中二絶宋世轨为廷尉少卿大理正苏珍之亦以平干知名寺中语曰决定嫌疑苏珍之视见表里宋世轨时人以为寺中二絶【北史】
　　比汉于张徐有功迁司农少卿谓所亲曰今身为大理人命所悬必不能顺防诡辞以求茍免故前后为狱官以谏奏枉诛者三经断死而执志不渝酷吏由是少衰时人比汉之于张焉
　　周稷之业汉朱邑为大司农张敞与邑书曰足下以清明之徳掌周稷之业
　　安车一乘后郑公车征为大司农给安车一乘所过长史送迎
　　黄门就问商仁字季卿征拜大鸿胪卿以年老乞骸骨诏赐牛酒米帛若经有疑使小黄门就问之【谢承后汉书】财物山积杨崇礼开元初为太府少卿虽钱帛充牣丈尺间皆躬自省阅时议以为前后为太府无与为比擢拜太府卿时太平且久御府财物山积以为经杨卿者无不精好
　　尹卿笔唐尹思贞为司府少卿时侯知一亦厉威严吏人为之语曰不畏侯卿杖惟畏尹卿笔其为人所服如此
　　史馆
　　善恶必书国朝淳化四年太宗问宰臣今馆中修撰是谁参知政事苏易简对曰杨徽之张佖梁周翰帝曰史才甚难在乎善恶必书务摭实而去憎爱斯为良史矣秉直笔成国典范果知寿州上言家世史官愿得秉直笔成国朝大典召为史馆修撰
　　考功视行状李翺字习之元和初转史馆修撰翺以史馆记事不实乃奏曰臣谬得秉笔史馆以记注为职夫劝善惩恶述忠贤事业载奸臣丑行以无穷史官之任也凡人大善大恶无由得知访于行状諡议以为一据今之作行状多是门生故吏茍欲虚美于受恩之地耳臣今请作行状者但指事实直载事功假如作魏征传但记其谏诤之辞足以为正直段秀实但记其倒用司农印以追逆兵以象笏击朱泚足以为忠烈若考功视行状不依此者不得受依此则考功下太常牒史馆然后定諡从之【唐史】
　　白衣充修撰丁谓初与孙何齐名翰林学士王禹偁延誉于帝曰谓与何可使白衣充修撰由此声名籍甚禹偁尝与诗曰三百年来学不振直从韩栁到孙丁而今便合敎修史二子之才似六经
　　著书藏名山前司马迁书曰仆诚已着此书藏之名山直笔东观北齐著作郎魏收撰后魏史帝令羣臣各言志收曰愿得直笔东观早出魏书帝乃使专其任【北史】事系日唐职官志起居注录天子之言动法度以修记事之史凡记事之制以事系日以日系月以月系时以时系年以纪厯数典礼文物
　　据法守职韩诗外据法守职而不敢为非者太史也独典五朝史事国朝曽巩神宗察其贤欲用巩一日手诏中书门下曰曽巩以史学见称士类宜典五朝史事遂以为修撰近世修国史必众选文学之士以大臣兼总未有以五朝大典独付一人如巩者【长编】
　　讥评今古刘子着史通讥评今古徐坚读之曰为史氏者宜置此座右也
　　记繁志寡王通曰史之失自迁固始也记繁而志寡春秋之失自歆向始也弃经而任传【天地篇】
　　东宫
　　银章青绶白氏六帖曰太子师傅古官也银章青绶琢磨玉质后应劭汉官仪太子太傅日就月将琢磨玉质言太子有玉之质磨以道也
　　奈何以天下戏前叔孙通为太子太傅髙祖欲易太子通谏曰今太子仁孝天下皆闻之陛下必欲废适而立少臣愿先伏诛以颈血汚地帝曰公罢矣吾特戏耳通曰太子天下本本一摇天下震动奈何以天下戏帝曰吾听公【本】
　　賔客为宰相李文定公为参知政事时仁皇为太子文定兼賔客一日召对滋福殿欲相之固辞俄而太子出谢曰防恩以賔客为宰相真宗顾谓曰尚可辞耶乃拜吏部侍郎兼太子太傅同中书门下平章事久之与丁谓争事罢天下皆以亮直许之
　　护储元和制诰除太子賔客大都督府司马曰犹谓皇储之贵是兼半刺之职
　　侍臣箴晋温峤为中庶子献侍臣箴甚见补益【晋史】赞道赋李百药作赞道赋以讽太子嬉游
　　列侍左右龙朔二年置左右谕徳各一人掌谕太子以道徳皇太子朝宫臣则列侍于左右阶出入则骑从于正道之左右其内外庶政有可为规讽者随事而赞谕焉【唐百官志】
　　清班优秩白乐天集制云东宫之有谕徳犹上台之有骑省也清班优秩所选非轻
　　露门博士沈重字子厚授露门博士仍于露门馆为皇子讲论语【北史】
　　学官
　　佩玉博士祭酒一人掌国子学皇朝服进贤两梁冠佩水苍玉【汉百官表注】
　　百僚讲论杨汪字元度为国子祭酒帝令百僚就学与汪讲论天下通儒硕学多萃焉论难锋起皆不能屈帝令御史书其问答奏之省而大悦赐良马一疋【隋书】三世国学师王承好儒业转国子祭酒承祖伦父暕皆为此职三世为国学师前代未之有当时以为荣【梁书】陆徳明抗对大建中国子祭酒徐孝克开讲恃贵纵辨众莫敢当陆徳明始弱冠往参焉便与抗对合朝赏叹一位元长胡广曰凡官名祭酒皆一位之元长也古礼賔客得主人馔则一人举酒以祭于地旧説以为示有先
　　生徒有法度唐阳城为司业旣至国学召诸生告之学所以为忠与孝也诸生宁有不省其亲者乎明日告归养者二十余人有不归侍者斥之简孝秀升堂上不率教者皆罢躬讲经籍生徒斤斤皆有法度
　　待诏金马门公孙对防时有百余人太常奏居第二天子擢为第一召入见容貌甚丽拜为博士待诏金马门【本】
　　号六儒马光开皇初高祖征山东义学之士光与张仲逊孔龙窦仕荣张买奴刘祖仁等俱至并授太学博士时人号曰六儒【隋书】
　　三家皆立博士后汉儒林曰前书云济南伏生尚书授济南张生及千乘欧阳生欧生授同郡倪寛寛授欧阳生之子世世相至曾孙欧阳高为尚书欧阳氏学张生授夏侯都尉都尉授族子始昌始昌族子胜为大夏侯氏学胜传从兄子建建别为小夏侯氏学三家皆立博士
　　朝士相庆韩愈为权徳舆墓志召拜博士朝士以得人相庆
　　瘦羊博士甄宇拜博士每腊诏赐博士人一羊羊有大小肥瘦时议欲杀羊分肉又欲投钩宇因取瘦者自是不复争后召防诏问瘦羊博士所在都中因以为号【东观汉记】

　　锦绣万花谷后集卷十一
　　钦定四库全书
　　锦绣万花谷后集卷十二
　　京尹
　　所都曰尹凡帝王所都皆曰尹【通典】
　　四为京尹魏少游以吏干知名四为京尹有规检虽任无赫赫名而廉谨有足称者【代宗实录】
　　父子五为京兆栁仲郢父子更九镇五为京兆再为河东【职源】
　　前尹后尹李仲通天寳末为京兆尹弟叔时继之长安歌曰前尹赫赫具瞻允若后尹熙熙具瞻允斯
　　鵶挽铃诉采雏人温彰为京兆尹一日闻挽铃者视之乃鵶也尹曰是必诉其采雏者命吏视之果得采雏者搢绅盛事梁子美权开封尹入谢言曾祖颢祖适皆常镇府书今臣复摄尹惧弗克荷徽宗曰卿三世尹京缙绅盛事【四朝国史】
　　豪右屏迹国朝李穆知开封府事豪右屏迹权幸不敢干以私上益知其材
　　枹鼓稀鸣张敞为京兆长安市偷盗尤多一日捕数百人枹鼔稀鸣市无偷盗其治畧循赵广汉之迹以经术自辅其政
