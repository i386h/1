<!-- { "loadSidebar": true } -->
　　怀板入见黄穆为郡主簿忠上率下朝廷肃清太守荆寓举穆孝廉乃荐让殷仲才寓不聴遂怀板入见寓曰若仲才者六选之首也而穆先之适足以兴谤议使投板于内出则卧病寓遂从之
　　建善旌逸诗曰翘翘车乗招我以弓尸子曰尧有建善之旌
　　安车蒲轮以安车蒲轮徴枚乗易曰束帛戋戋贲于丘园【汉书】
　　贡之天朝何桢字元干为农郡守有杨嚣生为郡吏桢一见便待以不臣之礼遂贡之天朝【晋书】
　　扶舆充嵗贡汲郡脩武赵君年三十七四荐宰相不就元康二年太守羊伊以为四科之贡宜尽国美遂扶舆激喻以充嵗贡【赵穆别传】
　　珥笔丹墀杜预举贤良方正表曰案苏赞布行于草野着徳于闾阎放心直意若得珥笔丹墀椎方格言必有谔谔匪躬之节
　　论道紫宫陆云荐张瞻文曰若得言论端委太学错总艺文垂缨玉陛论道紫宫诚帝宫之瑰寳清庙之伟器增辉日月陈蕃胡广上疏荐徐孺子等曰伏见处士豫章徐孺子彭城姜肱徳行纯备着于人聴若使擢登三事协亮天工必能翼宣盛美增辉日月矣【司马彪续汉书】垂光虹蜺孔融荐祢衡表曰伏见处士祢衡淑质贞亮英气卓荦若得龙跃天衢振翼云汉垂光虹蜺足以昭近代之多士

　　锦绣万花谷后集卷十八
<子部,类书类,锦绣万花谷>
　　钦定四库全书
　　锦绣万花谷后集卷十九
　　经学
　　五经指南王元感为四门博士撰书纠缪春秋振滞礼绳愆等凡数十篇魏知古见其书叹曰五经指南也【出本】
　　殿中无双肃宗诏鸿与诸儒论定五经同异于北京白虎观帝亲称制临决鸿以才高论难最明诸儒称之帝数嗟美焉时人叹曰殿中无双丁孝公
　　石经陆乂聦敏博学于五经最精熟馆中谓之石经人爲之语曰五经无对有陆乂
　　论易折角朱云鲁人也五鹿充宗为梁丘易元帝令与诸易家论充宗乗贵辩口诸儒莫能抗有荐朱云者召入论难连拄五鹿君故诸儒为之语曰五鹿岳岳朱云折其角由是为博士
　　语诗解頥匡衡好学家贫佣作以供资用尤精力过絶人诸儒语曰无说诗匡鼎来匡语诗解人頥衡射防甲科调补平原文学
　　小章句景帝时丁寛为梁孝王将军距呉楚号丁将军作易说三万言训故举大义而已今小章句是也【出本】鲁诗有韦氏学申公卒以诗春秋授而瑕丘江公尽能传之徒众最盛及鲁许生免中徐公皆守学授韦贤治诗事大江及许生又治礼至丞相传子成由是鲁诗有韦氏学
　　三百五篇诗谏王式为昌邑王师王以乱废昌邑羣臣皆下狱诛惟王吉龚遂以数谏减死论式系狱当死治事使者责问曰师何以亡谏书式对曰臣以诗三百五篇日夕授王至于忠臣孝子之篇未尝不为王反复诵之也至于危亡失道之君未尝不流涕为王深陈之也臣以三百五篇谏是以亡谏书使者以闻亦得减死论
　　春秋意在二子严彭祖与顔安乐俱事睦孟孟弟子百余人唯彭祖安乐为明质问疑谊各持所见孟曰春秋之意在二子矣孟死彭祖安乐各颛门教授由是公羊春秋有严顔氏之学
　　洼君通洼丹世传孟氏易建武初为大鸿胪作易通论七篇世号注君丹通学义硏深易家宗之称为大儒【出本】
　　説经铿铿杨政字子行少好学从代郡范升受梁丘易善说经书京师为之语曰说经铿铿杨子行
　　得风雅之防初九江谢曼卿善毛诗廼为其训卫宏从曼卿受学因作毛诗序善得风雅之防至今传于世【出本】
　　世称大儒丁恭习公羊严氏春秋恭学义精明教授数百人州郡请召不应建武中迁少府诸生自逺方至者著录千人当世称为大儒
　　讲问不食终日张少习春秋顔氏建武初迁陈仓县丞清净无欲専心经书方其讲问廼不食终日及有难者輙为张数家之説令择从所安诸儒皆服其多通【出本】
　　墨守膏肓废疾何休善厯筭与其师博士羊弼追述李肓意以难二传作公羊墨守左氏膏肓谷梁废疾【出本传】五经无双许慎少博学经籍马融常推敬之时人为之语曰五经无双许叔重举孝廉初慎以五经说臧否不同于是撰为五经异义又作说文解字十四篇皆于世
　　防敏
　　圣童张堪年十六受业长安志美行厉诸儒号曰圣童【出本传】
　　神童杨收七嵗而孤母长孙亲授经十三通大义善属文所赋辄就呉人号神童里人多造门观诗赋至压败其藩收嘲之曰尔非羸角者奚用触吾藩
　　国瑞宗封泰山刘晏始八嵗献颂行在帝竒其幼命张説试之説曰国瑞也即授太子正字公卿邀请旁午号神童名震一时引晏殿内晏坐贵妃膝上亲为眉緫髻宫人遗花投果
　　竒童李百药七嵗能属文父友陆乂等共读徐陵文有刈琅琊之稻之语叹不得其事百药进曰春秋鄅子籍稻杜预谓在琅琊客大惊号竒童
　　童子郎司马朗九嵗人有道其父字者朗曰慢人亲者不敬其亲者也客谢之十二试经为童子郎监试者以其身体壮大疑朗匿年劾问朗曰朗之内外累世长大朗虽穉弱无仰高之风损年以求早成非志为也监试异之
　　千里驹刘徳字路少修黄老术有智畧少时数言事召见甘泉宫武帝谓之千里驹
　　天上麒麟徐陵母臧氏尝梦五色云化为鳯集左肩上已而诞陵年数嵗家人携以候释寳志寳志摩其顶曰天上石麒麟也
　　小儿学士宗禀少聦敏好读书昼夜不息语辄引古事乡里呼为小儿学士
　　吾家明珠刘孺幼聦敏叔父瑱为仁兴郡携以之官常置座侧谓賔客曰此吾家明珠也
　　五行并下应奉少聦敏自为儿童及长凡所经歴莫不暗记读书五行并下
　　一座顔回谢尚八嵗父鲲常携之送客或曰此儿一座之顔回也尚答曰座无尼父焉别顔回席賔莫不感叹【出本传】
　　孔雀夫子家禽杨脩年九嵗甚聦慧孔君平诣其父父不在乃呼儿出设果果有杨梅孔谓曰此是尔家果答曰未闻孔雀是夫子家禽也
　　日记千余言孔頴达八嵗就学诵记日千余言诏国子秘书学士与论议頴达为冠又年最少老师宿儒耻出其下
　　日食如月初黄琬少辩慧祖父琼为魏郡太守日食京师不见琼以状闻太后问所食多少琼未知所况琬年七嵗在旁曰何不言日食之余如月之初琼大惊即以其言应诏而深自竒之【出本】
　　天授王元之内翰五嵗已能诗因太守赏白莲倅言于太守召而吟一絶云昨夜三更里嫦娥堕玉簮冯夷不敢受捧出碧波心又云佳人方素靣对镜理新妆守曰天授也【出古今诗话】
　　聮句不淹思苏州童子刘少逸年十一文辞精敏有老成体其师潘阆携作见长洲宰王元之呉县宰罗思纯以所作贽二公二公名重当时疑所贽假手未之信因试之与之聫句畧不淹思思纯曰无风烟焰直少逸曰有月竹隂寒又曰日移竹影侵棊局少逸曰风逓花香入酒樽元之曰风雨江城暮少逸曰波涛海寺秋元之曰一回酒渇思吞海少逸曰几度诗狂欲上天凡数十聫皆敏二公惊异闻于朝赐进士及第【出续归田录】
　　恢谐
　　短犊车长麈尾晋王导妻妬有众妾在别馆妻知之持食刀将往公遽命驾患牛迟手捉麈尾以柄助打牛蔡谟闻之访王谓曰朝廷欲加公九锡王自叙谦志蔡曰不闻余物唯闻短辕犊车长柄麈尾公大慙【出晋史】清虚日来晋庾亮过周顗顗曰君何忻悦而忽肥庾曰君何忧惨而瘐周曰吾无所忧直是清虚日来秽滓日去【出晋史】
　　马疲不给粟宋太祖尝靣许张融为司徒长史敕竟不出融乗一马甚疲太祖问曰卿马何疲给粟多少融曰日给一石帝曰何疲如此融曰臣许而不与明日而除司徒长史
　　山池名蓬莱北齐中书侍郎裴伯茂患耳新构山池与賔客宴集谓邢子才曰山池始就愿乞一名子才曰海中有莱山仙人所居宜名莱莱反语裴聋也故以戏之【出谈薮】
　　旧太公辛郁旧名太公弱冠遭太宗于行所问何人曰辛太公太宗曰何如旧太公郁曰旧太公八十始遇文王臣今适年十八已遇陛下过之逺矣太宗命置史馆【出御史台记】
　　配马作驴狄仁杰谓卢献曰足下配马乃作驴献曰中劈明公成二犬杰曰狄字火旁太也献曰犬边有火乃是着热狗【出朝野佥载】
　　李趋儿唐姚岘有文学好滑稽仆射南仲廉察陕郡之岘见以宗从之旧延于中堂门外忽投刺之李过庭南仲曰过庭之名甚新未知谁家子弟问岘知之乎曰恐是李趋儿南仲久方悟而大笑【出因话录】
　　知人
　　后来管萧贞观元年李勣为并川都督张文瓘为防军勣尝叹曰张稚圭后来管萧吾不如也待以殊礼时有二僚亦被礼接勣将入朝一人赠以佩刀一人赠以玉带文瓘独无所及因送行二十里文瓘曰均承尊奬皆受赐而返鄙独见遗勣曰老夫有説某迟疑故赠以刀戒令果断某放达故赠以带戒令检约吾子宏才特达无施不可焉用赠为因极推引后文瓘果迁侍中【出广人物人物志】
　　捉刀人乃英雄魏武将见匈奴使自以形陋不足以雄逺国使崔季珪代当之自捉刀立牀头事毕令间牒问曰魏王何如曰魏王雅望非常然牀头捉刀人乃英雄也王闻之驰杀北使【出殷芸小説】
　　苗夫人有鍳别张延赏累代台选子壻莫有入意者其妻苗氏有鍳别特选韦皋秀才曰此人贵无比以女妻之韦郎性度高廓不拘小节张公稍侮之至不礼齿婢仆渐见轻怠唯苖氏待之厚韦乃辞东游后权陇右军事徳宗幸奉天西面之功独居其上自金吾持节西川以代延赏延赏曰吾不识人韦公奉外姑过于布素【出云溪友议】
　　请斩安禄山开元二十二年安禄山自范阳入奏九龄曰乱幽州者是胡也后从张守珪失利九龄请斩之宗惜其勇曰岂以王夷甫识石勒也后至蜀道恨不从九龄言【出咸定录】
　　有竒表后唐庄宗年十一从晋王讨王行瑜初令入觐献捷昭宗一见异之曰此子有竒表乃抚其背曰儿将来之国栋勿忘忠孝于吾家【出北梦言】
　　尽为将相杜鸿渐世号知人见马燧李抱真卢陆贽张靖李蕃皆云并为将相既而尽然【出嘉祐录】
　　对秉钧轴祥符末王沂公曽知制诰朝望日重王文正公问君识吕夷简否异日与舎人对秉钧轴沂公曰何以知之曰吾亦不识但以其奏请得之如不税农噐等事既而许公为侍从卒与沂公为并相【出龙川志】
　　文章
　　北京三杰尹元凯为右补阙时又有富嘉谟呉少防皆知名嘉谟累转晋阳尉少防亦尉晋阳尤相友善有魏谷倚者为太原主簿并负文辞时称北京三杰天下文章尚徐庾浮俚不正独嘉谟少防本经术雅厚雄迈人争慕之号呉富体【出本传】
　　游鱼出渊陆士衡文赋曰于是沉辞拂悦若游鱼衔钩而岀重渊之深浮藻聫翩若翰鸟缨缴而坠层云之峻注速也
　　飞兎越海陈琳答东阿王牋曰清词妙句炎絶焕景譬犹飞兎流星越山超海龙骥所不追况驽马可得齐足哉
　　王佐才阮籍见张华鹪鹩赋以为王佐之才【出王隠晋书】画脂镂冰桓寛盐铁论曰内无其质而外学其文若画脂镂冰费日损功
　　玉界尺赵光逢在唐以文行知名时人谓为玉界尺【出五代史】
　　仿离骚数十篇桞宗元为文章卓伟精致一时流軰推尚既窜斥地又荒疠其烟厄感郁一寓诸文仿离骚数十篇读者咸悲恻【出六帖】
