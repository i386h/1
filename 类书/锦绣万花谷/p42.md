<!-- { "loadSidebar": true } -->
　　正始之音正始魏齐王年号时何晏好庄老作道徳论及文赋王洵好论儒道文词不如晏天下翕然宗之名理之学盛行后晋卫玠与王敦相见敦谓谢鲲曰昔王辅嗣吐金声于中朝此子复玉振于江表微言绪絶而复传不意永嘉之末复闻正始之音【卫玠传】
　　海涵地负退之樊宗师墓志其富若生蓄万物必具海涵地负放恣横纵无所綂纪然不烦绳削而自合也怪怪竒竒不专一能怪怪奇奇不可时施秖以自嬉【韩愈送穷文】
　　横骛别驱退之賛曰愈以六经之文为诸儒倡障隄末流反刓以朴刬伪以真当其所得粹然一出于正刋落尘言横骛别驱汪洋大肆要之无抵牾圣人【本】
　　龙翔鳯跃退之为文汗澜卓踔渊澄深诡然而蛟龙翔蔚然而虎鳯跃锵然而韶钧鸣日光玉洁周情孔思千态万貌洞视万古【李汉韩文序】
　　茹古涵今皇甫湜退之墓志云茹古涵今无有端涯浑浑灏灏不可窥校及其酣放豪曲快字凌纸怪发鲸铿春丽惊耀天下然而栗密窈眇章妥句适精能之至入神出天呜呼极矣
　　玉佩琼琚退之祭子厚文玉佩琼琚大放厥词不善为斵血指汗顔巧匠傍观缩手袖间
　　有江有海天下之人始知文有江而学有海识于人而际于天【文粹集】
　　穿天心出月胁皇甫湜顾况集序云逸歌长句骏发踔厉往往穿天心出月胁意外惊人语非寻常所能及也破星心孟郊诗似开孤月口说破落星心东坡云说破星心如鸡鸣【东坡集】
　　潘江机海潘岳传賛曰机文喻海潘藻如江机谓陆机也
　　愈头风陈琳作檄草成呈魏太祖太祖先苦头风是日疾发卧读琳所制起曰此愈我病【魏典略】
　　诗消暑王平甫答苏颂秋日诗急吟佳句诗消暑逺胜前人檄愈风【隠居诗话】
　　捕长蛇骑生马孙樵书曰玉川子月蚀诗韩吏部进学解莫不防地倚天句句欲活读之如赤手捕长蛇不施鞚勒骑生马
　　睢涣藻绘魏文帝与曹洪书游睢涣者学藻绘之防【注云睢涣之间出文章故老杜防府书怀云藻绘忆游睢苕溪诗话】
　　为文真诀孙樵与王霖书曰尝得为文真诀于来无择无择得于皇甫持正持正得于韩退之然樵未尝与人言及文章惧得罪于时
　　卢前王后王勃与杨炯卢照邻骆宾王皆以文章齐名天下称王杨卢骆号四杰炯尝曰吾愧在卢前耻居王后议者信然
　　卓然为一时冠侍从酬奉则李峤宋之问沈佺期王维制策则常衮杨炎陆贽权德舆王仲舒李徳裕言诗则杜甫李白元稹白居易刘禹锡谲怪则李贺杜甫李商隠皆卓然以所长为一时冠
　　羞称曹陆阎士和事萧颖士颖士死著论称颖士所长以为闻萧氏风者五尺童子羞称曹陆【并唐文艺】
　　八吟温庭筠工赋每入试凡八义手而八韵成【北梦琐言】摭言云庭筠未尝起草作赋一吟一韵场中号温八韵吟
　　三易沈约曰文章当从三易易见字易识字易读诵也【顔氏家训】
　　三多学者当取三多看读多持论多著述多【谈苑】
　　三上作文有三上马上枕上厠上【归田録】
　　六丁下取唐王逺知善易知人生死作易总十五卷一日雷雨云雾中一老人叱逺知曰所泄者书何在上帝命吾摄六丁追取逺知据地傍有六人青衣已捧书立矣老人责曰上方禁文自有飞天保卫金科秘蔵都何者輙藏箱帙逺知曰青丘元老传授也【异人记】
　　中和之气许景先能文张说曰许舎人文虽乏峻峰激流而词防丰美得中和之气
　　一饼熟成一韵本朝举子李庶防文思敏速与举子于饼肆中作赋一饼熟成一韵【归田録】
　　日晷八寸赋就眉州人朱台符敏博少有赋名同軰课试以尺度日晷八寸而台符一赋已就【玉壶清话】
　　山林台阁夏英公尝以文谒盛度度曰子文章有馆阁气异日必显欧公云文章虽出于心术之间而实有两等有山林草野之文有朝廷台阁之文山林之文其气枯槁道不得行著书立言者所尚也台阁之文其气温润丰缛乃得位于时者所尚也王安国尝语余曰文章虽是官样官样岂亦谓有馆阁气耶【归田録】
　　同工异曲沉浸醲郁含英咀华上规姚似浑浑无涯下逮庄骚太史所録子云相如同工异曲　本深而末茂形大而声宏行峻而言厉心醇而气和昭晰者无疑优游者有余体不备不可以成人辞不足不可以成文养其根而俟其实加其膏而希其光根之茂者其实遂膏之沃者其光学之二十年矣始者非三代两汉之书不敢观非圣人之志不敢存处若忘行若遗俨乎其若思茫乎其若迷当其取于心而注于手也唯陈言之务去戛戛乎其难哉如是者亦有年乃徐有得也当其取于心注于手也汨汨然其来矣如是者亦有年然后浩乎其沛然矣然后肆焉　气水也言浮物也水大而物之浮者小大毕浮气之与言犹是也气盛则言之长短与声之髙下皆宜虽如是其敢谓成乎
　　大慙大好时时应事作俗下语下笔令人慙及示人人以为好小慙以为小好大慙必以为大好不知古文真何用于今世也【并韩文】
　　发于羁旅草野和平之音淡薄而愁思之声要妙懽愉之辞难工而穷苦之言易好也是故文章尝发于羁旅草野若王公贵人气得志满非性能而好之则不暇以为【韩荆潭诗序】
　　短篇大章其文引物连类穷情尽变宫商相宣金石谐和寂寥乎短章舂容乎大篇【韩文序】
　　驱涛涌云李翺祭退之文建武以还文卑质丧俪花鬬叶颠倒相上及兄之为思动鬼神开合怪骇驱涛涌云包刘越嬴并武同殷
　　劲气沮金石故文章言语变化若雷霆浩瀚若江汉正声谐韶濩劲气沮金石丰而不余一言约而不失一词【韩上襄阳书】
　　字字作金声王翊干亨初拜中书舎人昭阳殿成朝献赋颂又白龙颂每赐予稍缓必言曰吾赋字字作金声何受赐之晩也
　　六州解元天圣中呉育甲科进士应贤良入髙等文词雅正天下推之晏元献曰以六论分六州当为六州解元【分纪】
　　翰动如飞唐李巨川干符中以刀笔从王重荣为书记时车驾在蜀贼据京师军书奏请堆积巨川文思敏速翰动如飞
　　独歩当世欧阳公之于文天材有余丰约中度雍容俯仰不动声色而义理自胜短章大论施无不可辄欲效之不诡则俗不淫则陋终不可及是以独歩当世求之古人亦不可多得【神道碑】
　　雄浑瓌伟南丰文章之剽鸷奔放雄浑瓌伟若三军之期猛兽之抉江湖之波涛烟云之姿状一何竒也【王震南丰文序】
　　倚马作文桓温北征鲜卑唤袁虎倚马前作露布文手不辍笔李白尝曰请日试万言倚马可待世以倚马事为李白事非也【学林】
　　与时髙下八音与政通而文章与时髙下三代之文至战国而病渉秦汉复起汉之文至列国而病唐兴复起夫政厐而土裂三光五岳之气分大音不完故也混一而后大振
　　下饰万物贞元中上方向文章昭囘之光下饰万物【刘禹锡栁文序】
　　芒寒色正天下之士争执所长与时而奋灿然如繁星丽天而芒寒色正人望而敬者五行而已
　　文如倾河唐崔评王勃文章宏博非常人所及卢照邻杨盈川可以企之不然盈川文如倾河优于卢而不减王
　　思若涌泉唐苏廷硕为中书舎人宗平内难书诏填委独廷硕口授轻重无差书史曰丐公徐之不然手腕脱矣中书令李峤曰曰舎人思若涌泉吾所不及张説论近世文章张説与徐坚论近世文章説曰李峤崔融薛稷宋之问之文如良金美玉无施不可富嘉谟如孤峰絶岸壁立万仞浓云郁兴震雷具发诚可畏也若施之廊庙骇矣阎朝隠如丽服靓籹燕歌赵舞观者忘疲若类之风雅则罪人矣坚问今世説曰韩休之文如太羮酒有典则而薄滋味许景先如丰肌腻体虽秾华可爱而乏风骨张九龄如轻缣素练实济时用而窘边幅王翰如琼杯玉斚虽烂然可珍而多玷缺坚谓笃论【王勃传】
　　老泉论韩欧文孟子之文语约而意深不为巉刻斩絶之言而锋不可犯韩子之文如长江大河浑浩流转鱼鼋蛟龙万怪皇惑而抑絶蔽掩不使自露而人望见其渊然之光苍然之色亦自畏避不敢迫视欧阳之文纡余委备往复万折而条达疎畅无所间断气尽语极急言竭论而容与闲易无艰难辛苦之态此三者皆断然自为一家之文也惟李翺之文其味黯然而长其原油然而幽俯仰揖逊有执事之态陆贽之文遣言措意切近的当有执事之意盖贽之文非孟子韩子之文乃欧阳之文
　　栁子之文如峻峰絶壑壁立千仞间见层出森然于时苍烟杳霭之外望之者不能跻跻之者不能逾
　　东坡之文坡云吾之文如万斛泉源不择地而出在平地滔滔汨汨虽一日千里无难及其与石曲折随物赋形而不可知也所可知者常行于所当行常止于所可止如是而已矣
　　苏文类战国文章东坡中制科王荆公问吕申公曰见苏轼制策否申公称之荆公曰全类战国文章若安石为考官必黜之故荆公后修英宗实録谓苏明允有战国纵横之学【邵氏后録】
　　表忠观碑东坡作表忠观碑荆公寘坐隅叶致逺杨徳逢在坐公曰斯作絶似西汉坐客叹誉不已公曰西汉谁人可拟德逢曰王褒盖易之也公曰不可草草德逢复曰司马相如雄之流乎公曰相如子云未见其叙事典赡若此也直须与子长驰骋上下坐客悚然曰毕竟似子长何语公徐曰楚汉以来诸侯王年表也韩文拟体祭竹林神文其体疑岀于书祈太湖神文其体疑出于国语吊武侍御文其体疑出于离骚其哀欧阳詹独孤申叔之文疑合于庄子内篇贾谊鵩赋之体栁文拟体天对则祖屈平之天问其乞巧之文则拟雄之逐贫先友记则法家语七十二子解
　　杂文专法兰亭东坡尝言鲁直杂文专法兰亭
　　英气和气欧公之文和气多英气少苏公之文英气多和气少【并潘子岳诗话】
　　陈无已拟策似董生公孙山谷髙吟交臂老杜至古文每推无己无己亲炙南丰拟试二策正似董生辞严过公孙【秦防之书】
　　上水船下水船唐裴延裕在内廷文思敏捷号下水船梁太祖受禅姚洎为学士号上水船又号急滩头上水船
　　絶去翰墨畦径李贺工词章尚奇诡所得皆超迈絶去翰墨畦径每旦骑款段马从小奚奴背古锦囊遇所得投囊中及归足成日率如此毋使探囊中书多即怒曰是儿要呕出心乃已【本传】
　　孙郎帐下看刘表自作书与孙伯符以示祢衡衡嗤之曰如是之作欲使孙郎帐下儿看之邪将使张子布见邪【魏典略】
　　每字三疋绢裴度修福先寺将立碑求白居易为碑皇甫湜为从事在坐怒曰近舍湜而逺徴居易信获戾于门下矣裴谢之因请之湜饮酒挥毫立就明日献之裴亦奇之因以车马器玩约千缗酬之湜怒曰何待之薄也其碑三千字每字三疋绢更减五钱不得裴闻之笑依数酬之湜受之无愧也【唐阙史】
　　淮西碑如诗书孙觉谓淮西碑序如书铭如诗秦少游谓退之元和圣徳诗与淮西碑如两手
　　元和圣德诗苏子由云退之作元和圣德诗哀刘辟之死曰婉婉弱子赤立伛偻牵头曳足先断腰膂次及其徒体骸撑拄末乃取辟骇汗如雨挥刀纷纭争切脍脯此李斯颂秦所不忍言何其陋也
　　烦句烦字公羊称郤克眇季孙行父秃孙良夫跛齐使跛者逆跛者秃者逆秃者眇者逆眇者宜除跛者以下字但云各以类逆者即见其为烦句也张苍传云年老口中无齿今盍去年及口中可以成句而三字妄加此为烦字【刘知防史通】
