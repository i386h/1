<!-- { "loadSidebar": true } -->
　　锦绣万花谷后集卷三十五
　　酒
　　五斗先生五斗先生其饮至五斗不乱人有以酒邀者无贵贱輙往着五斗先生
　　六鹤齐飞古者交欢多为博列子曰虞氏设乐饮酒击博楼上其齿以牙饰以箭长五寸其数六刻一头作鹤形仙经云六鹤齐飞盖其名也宋齐以降多以摴蒱头战酒骰子之制亦六鹤齐飞之变也【出醉乡日月】
　　琼苏南岳夫人曰夫人设王子乔琼苏緑酒
　　酴醿酒李绛曰今法令不及者五十余州西戎内讧加以水旱无年陛下焦心销志求济时之略渠便髙枕而卧哉帝谓左右曰绛言骨骾真宰相也遣使赐酴醿酒【出唐书】
　　剧饮欢甚采访使韩朝宗约孟浩然偕至京师欲荐诸朝防故人至剧饮欢甚或曰君与韩公有期浩然曰业已饮遑恤他卒不赴【出本】
　　生春酒徳宗即位五月甲申剑南贡生春酒【出本纪】紫酒青酒于阗以蒲萄为酒又有紫酒青酒不知其所酿而味犹羙【出五代史】
　　甘若饴韩愈诗一杯春酒甘若饴
　　地黄酒栁玼相国餗门人贾有奴颇横冯球爱贾召奴责之奴泣谢未几冯谒贾未出有二青衣赍罂出曰公恐君寒奉地黄酒三杯冯说尽举之
　　酒山南昌国有酒山山有泉其味如酒饮之甚羙醉经月不醒
　　碧芳酒房夀六月捣莲花制碧芳酒凉物也【出叩头録】防脑酒肃宗张皇后専权每进酒常寘防脑酒令人久醉健忘【出酉阳杂爼】
　　石梁春荥阳之土窟春富平之石梁春酒名也【出国史补】饮饰饮饰者如暑中置寒筵冰之类【出醉乡日月】
　　明府旷官苛政凡饮以一人为明府主斟酌之宜酒懦为旷官谓泠也酒猛为苛政谓热也
　　三材凡饮以一人为録事以纠坐人须择有饮材者材有三谓善令知音大户也
　　饮储下酒物色谓之饮储
　　欢十有三欢之十有三得其时一也賔主乆间二也酒醇而主严三也非觥罍不讴四也不能令有耻五也方饮不重膳六也不动筵七也録事貌毅而法峻八也明府不受请谒九也废卖律十也废替律十一也不恃酒十二也使使勿欢勿暴十三也
　　不欢之有九主人吝一也賔轻主二也铺陈顇而不叙三也乐生而妓骄四也数易令五也骋牛饮六也迭恢谐七也手相属八也欢骰子九也【并出醉乡日月】
　　菖蒲桃花沧洲去国万里出菖蒲桃花酒饮之神气清爽
　　换骨醪宪宗采凤李花酿换骨醪晋国公平淮西回黄帕金瓶逺赐二斗【出叙闻録】
　　金牌断酒安禄山眷宠既深人多疾之帝恐其遇毒赐禄山以金牌系臂每王公劝饮则示金牌准勅断酒防酒皮日休诗云明朝有物充君信防酒三瓶寄夜航【防酒江外酒名】
　　昆仑觞魏贾将有奴善别水尝乗舟于黄河中流以匏瓠接河源水七八升经宿色如绛以酿酒名昆仑觞芳味絶妙
　　般若汤北僧谓酒为般若汤盖庾词以避法禁
　　诗得钱即相覔沽酒不复疑忘形到尔汝痛饮真吾师　却忆去年人醉时只今未醉已先悲数茎白髪那抛得百罚深杯亦不辞　春酒杯浓琥珀薄水浆椀碧玛瑙寒【出杜甫】车旁侧挂一壶酒鳯笙龙管行相催咸阳市上叹黄犬何如月下倾金罍　溧阳酒楼三月春杨花忙忙愁杀人胡雏绿眼吹玉笛呉歌白苎飞梁尘【出李白】频频到口微成醉拍拍满懐都是春醺酣情味难名状醖酿二夫莫指陈斟有浅深存燮理饮无多少寄经纶【出卲康节】捣香筛辣入缾盆盎盎春溪带雨浑収拾小山藏社瓮招呼明月到芳樽稻垂麦仰隂阳足器洁泉新表里清晓日着顔红有晕春风入髓散无声【出朱布真】白衣送酒舞渊明急扫风轩洗破觥岂意青州六从事化为乌有一先生　隔篱不唤隣翁饮抱瓮须防吏部来【出东坡】
　　茶
　　惊雷荚萱草带觉林僧志崇收茶三等待客以惊雷荚自奉以萱草供佛以紫茸香赴茶者以油囊盛余沥归【出蛮瓯志】
　　緑华紫英同昌公主上每赐馔其茶则有緑华紫英之号【出杜阳编】
　　官自治园令狐楚为盐铁转运使先是郑注建防茶使王涯又议官自治园植茶人不便请废使如旧法从之【出本传】
　　云脚乳靣凡茶少汤多则云脚散汤少茶多则乳靣聚文火顾况论茶云煎以文火细烟小鼎长泉
　　六班白乐天方斋禹锡正病酒禹锡乃馈菊苖虀芦服鲊换取乐天六班茶二囊以自醒酒【出蛮瓯志】
　　成象殿茶故例翰林学士春晩人困则日赐成象殿茶【出金銮宻记】
　　自判品第陆嗜茶置园顾渚山下嵗取租茶自判品第张文新为水説七种其二恵山泉三虎丘井六淞江人助其好者虽百里为致之
　　诗活水还将活水烹自临钓石汲深清大瓢酌月归春瓮小杓分江入夜瓶雪乳已翻煎处脚松风仍作防时声枯肠未易禁三椀卧聴山城长短更【出东坡】汲涧供煮茗浣我鸡黍肠萧然绿隂下复此甘露尝慨彼俗中士噂声利场髙情属吾党茗饮安可忘【出谢防槃】开缄试火煎须汲逺山泉自绕风炉立谁聴石碾眠细微缘入麝猛沸恰如蝉罗细烹还好铛新味更全花随僧筯破云逐客瓯圆痛惜藏书箧坚留待雪天睡醒思满啜吟困忆重煎只此消尘虑何须作神仙
　　香
　　龙鳞香叶子香即栈香之薄者又曰龙鳞香
　　龙涎香龙涎香出大石国国人岛林上有异禽翔集下有羣鱼游泳则有伏龙吐涎浮水上舟人或探而得之则为巨富其涎如胶
　　九和香三洞珠囊曰天人玉女持罗天香按玉炉烧九和之香
　　入窨凡香须入窨贵燥湿得宜也合和讫干器收蜡纸封埋屋地下半月余
　　日防自合香金日防入侍欲衣服香洁变胡虏气自合一香武帝果恱之
　　五方香牀隋炀帝观文殿前两厢为堂各十二间于十二间堂每间十二宝橱前设五方香牀缀贴金玉珠翠每驾至则宫人擎香炉在辇前行
　　屑沉泥壁唐宗楚客造新第沈香红粉以泥壁开门则香气蓬勃
　　水麝天宝中虞人获水麝脐香皆水也每取以针刺之香气倍于肉麝
　　文石卞山在湖州山下有无价香有老母拾得一文石光彩可翫偶坠火中异香闻于逺近收而宝之毎投火中异香如初
　　蔷薇水周显徳五年昆明国献蔷薇水十五缾云得自西域以洒衣衣敝而香不灭
　　鸡舌日华子云鸡舌香治口气所以三省郎含香奏事笑兰吴僧罄宜作笑兰香予曰岂非韩魏公所谓浓梅山谷所谓藏春者耶其法以沈为君鸡舌为臣北苑之尘秬鬯十二叶之英铅华之粉柏麝之脐为佐以百花之液为使一炷如芡子许油然郁然若齅九畹之兰而挹百亩之蕙也
　　棋
　　金靣棋盘苏尚书八十犹叅禅大沩以手拍碎金靣棋盘尚书寻悟【出禅学】
　　檀心棋子闗中贵家以紫檀心瑞龙脑为棋子
　　玉棋子唐宣宗朝日本国王子来朝善围棋帝令待诏顾师言与之对手王子出本国楸玉棋局冷暖玉棋子盖玉之苍者如楸玉色其冷暖者冬暖夏冷
　　围棋短具王积薪每出游必携围棋短具畵纸为局与棋子并盛竹筒中系于车辕马鬛间道上虽遇匹夫亦与对手胜则徴其饼饵牛酒【出北梦琐言】
　　蜕龙牙取蜕龙牙一枚临局自然机变横出【出棋诀】可教常势王积薪随明皇西幸宿山中孤姥之家檐下夜忽闻姑与妇棋因附身门扉一一宻记共下止三十六忽闻姑曰子已北矣吾之胜止七枰耳迟明王具礼请问出局尽平生之好布子未及数十姑谓妇曰是子可教以常势因指示攻守杀夺救附拒之法其意甚略曰此已无敌人间矣谢而别回顾失向之室矣【出异丛谈记】石枰仙奕山始登者得石枰于上黒肌而赤脉十有八道可奕【出栁宗元山水记】
　　天帝召棋客滑能善奕忽有一小子自云张清与能对奕思甚精敏能异而诘之曰我非世人天帝召公着碁能忽奄然【出北梦琐言】
　　博打子肃宗在彭原廨舍隘狭帝与张良娣博打子声闻于外李泌言帝乃潜令刻干树子不欲有声良娣以是怨泌
　　诗对敌常观势临机便得先安危心不动杀活手能専勿以欺为事须知刼是权旁人烂柯看当局是神仙【出杨元素】天迥人空逺洞虚枰尚存何时方对奕惊俗便冲轩羊恐多成石桃应别有源愿逢柯迥烂长得侍灵尊
　　食馔
　　琼膏乳懿宗迎佛骨入内道场荐琼膏乳诃陵国所献也【出杜阳编】
　　银饼餤宣宗赐韦澳孙宏银饼餤食之甚羙皆乳酪膏腴之所为【出摭言】
　　鸭肝猪肚王晋饭酒非鸭肝猪肚筯辄不举【出醉仙图】月儿羮栁公权以隔风纱作龙城记及八朝名品号锦样书以进上方御剪刀麫月儿羮即命分赐公权【云仙散録】龙鲊有人遗张华鲊华曰此龙肉也遂沃以苦酒中有五色光【出世説】
　　同心鲙金门嵗节曰洛阳人家七夕装同心鲙【出云仙散録】縠薄丝缕进士段硕常识南孝亷者善斫鲙縠薄丝缕轻可吹起操刀响防若合节奏因防客技先起鱼架之忽暴风雨雷震一声鲙悉化为蝴蝶飞去南惊惧遂折刀誓不复作【出酉阳杂爼】
　　骨青肉紫汉昭帝钓得蛟长三丈帝曰此鱼鳝之类命大官为鲊骨青肉紫食之甚羙帝更求之不获
　　含风鲊房州六月调羊酪造含风鲊【出叩头録】
　　野猪鲊安禄山恩宠莫比其所赐品目有野猪鲊有马酪【出酉阳杂爼】
　　雩肉南蛮室利佛寺有兽类野豕角如山羊名曰雩肉味羙以馈膳
　　素麟脂班螭髓谢卿遇神僊设素麟脂班螭髓【续神仙传】红虬脯同昌公主上赠御馔有红虬脯非虬也但贮于盘中则虬健丝髙一尺【出杜阳编】
　　麟肉脯王逺至蔡经家设麟肉脯【出神仙】
　　杏炙鼃炙饮食有杏炙鼃炙
　　莼莼之絶羙江东谓之一莼【并出酉阳杂爼】

　　锦绣万花谷后集卷三十五
　　钦定四库全书
　　锦绣万花谷后集卷三十六
　　冠冕
　　君之象帝尝问丈夫冠妇人髻皆髙大何邪令狐徳棻对曰冠髻在首君之象也晋之将亡君弱臣彊故江左士女衣小而裳大宋武帝受命君徳尊严衣裳随亦变改此近事验也【出唐书】
　　仆射巾裴冕自制巾子工甚人争效之号仆射巾山帔葛巾武攸暨安乐公主出降遣通事舍人李邈以玺书邀之诏见曰山帔葛巾不名不拜【并出六帖】
　　轻金冠宝厯二年浙东贡舞女戴轻金冠以金丝结之为鸾鹤状仍饰以五彩细珠玲珑相续可髙一尺称之无二三分【出杜阳编】
　　玉叶冠持盈公主玉叶冠希世之宝【出唐明皇杂记】
　　珠盘幞头脚昭宗播迁于凤翔朱梁率诸道奉迎车驾时侯王将帅在岐下者皆以珠一颗盘幞头脚贯以银线而簪之军人咸以珠饰巾竞相夸尚洎朱梁簒立乃知珠已居人上者乆矣【出纪异】
　　蝉翅张敞弟武为梁相曰驭黠马者利其御防当以柱后蟪文冠弹绳之耳【如淳注曰蟪蝉也冠细如蝉翅今御史冠是也】
　　鹊尾髙祖为亭长乃以竹皮为冠【应劭注曰以竹始生皮为冠今鹊尾冠是也出汉书】
　　金顔通天冠金博山蝉谓之金顔【出徐爰释问】
　　金珰董巴汉舆服志曰武冠一曰武弁大冠诸武官冠之侍中常佩黄金珰
　　覆杯董巴舆服志曰委貌冠皮冠同制长七寸髙四寸制如覆杯
　　鸠拂晋永康九年正月大防有鸠入御座武帐中拂司空张华之冠【出三十国春秋】
　　乌萃曽参锄三足乌来萃其冠【出古今注】
　　印
　　六合大同印肃宗在灵武铸印追兵文曰六合大同印【出邺侯】
