<!-- { "loadSidebar": true } -->
　　井干谢元晖诗繐屏飘井干尊酒若平生五臣注铜雀台一名井干楼学林案干音寒史记始皇幽母于咸阳宫谏者杀之于井干阙下汉武立井干楼髙五十丈汉郊祀志亦云顔师古注云井干楼积木而髙楼若井干形也井干者井上木栏也其形或四角或八角又谓之银牀皆井橰也
　　绳牀以绳穿为坐器即俗谓之交椅也孟东野诗云绳牀独坐翁李济翁资暇録不晓乃改为藤牀误矣【并学林】虑囚隽不疑行县録囚注省録之知其情今之虑囚本録声之去音耳音力具反谓思虑之虑非不疑药栏园庭中药栏栏即药药即栏犹言圜援非花药之栏有不晓其意者以蔬圃为切对汉宣帝池药未御幸者假与贫民又汉书阑入宫禁字多用草下栏则药栏分明也【资暇録】
　　乗汉髙纪乗诣洛阳如淳注曰律四马髙足为髙四马中足为驰四马下足为乗一马二马为轺急者乗一乗传张恋反【髙纪】
　　精舎晋武帝初奉佛法立精舎于内殿引沙门居之故今人皆以佛寺为精舎殊不知精舎乃儒者教授生徒之地也后汉包咸檀敷刘淑传皆有立精舎教授生徒之文谢灵运石壁精舎诗曰披佛趋南径愉悦偃东扉非佛寺也李善注文选云精舎者今读书斋是也緑沉杜诗苔卧緑沉枪集注緑沉精鐡也隋文帝赐张文渊緑沉枪甲兽文装具按宋书御史中丞奏广州刺史韦朗作银涂漆屏风二十三　又緑沉屏风一牀请夺朗官又邺中记石季龙每出时乗舆用桃枝扇或緑沈色或木栏色或紫绀色或郁金色【初学记】
　　厠牏石建窃问侍者取父中羣厠牏身自澣洒注谓厠牏小袖衫也师古曰近身之小衫若今汗衫也牏音投青箱杂记以苏林説牏溷板是也【石建】
　　睥睨杜诗睥睨登哀柝矛弧照夕曛注引宣公十二年守陴者皆哭睥睥睨也左注作俾倪崔豹古今注女墙城上小墙又名睥睨言于墙上睥睨人也【皆杜诗注】乐石李斯峄山碑云刻此乐石人多不晓师古云泗水浮磬以作碑也【邵氏闻见録】
　　倦防司马相如长卿故倦防文頴注曰倦疲也言疲厌防学博物多能也
　　庆音羌庆字音丘映切贺也又音卿祸福也又平声音羌学林考诗书庆皆当音羌楚茨曰祝祭于祊先祖是皇孝孙有庆万夀无疆尔殽既将莫怨具庆甫田曰与我牺羊以社以方我田既臧农夫之庆又曰乃求千斯仓乃求万斯箱黍稷稻梁农夫之庆閟宫曰白牡骍刚牺尊将将万舞洋洋孝孙有庆俾尔夀而臧易曰东北丧朋乃终有庆安贞之吉应地无疆又曰损上益下民悦无疆自上而下其道大光利有攸徃中正有庆凡此庆者皆音羌可知矣雄甘泉赋曰直嶤嶤以造天兮厥髙庆而不可弥顔师古庆注曰庆音羌班固通幽赋曰恐罔两之贡景子庆未得其去已顔师古注庆音羌以此知庆音羌不妄矣陆徳明不能稽考于释文不能载【学林】
　　四十金惠帝纪赐将军四十金二千石二十金六百石以上六金五百石以下二金晋灼曰言黄金真金也不言黄谓钱也食货志黄金一斤直万金钱师古曰言黄金与之金不言黄金者一金与万钱也
　　易数诗三人同行七十稀五郎念一镇相随七哥记取常十五此是易数大希夷【无余者不算】
　　短褐短褕褕常恕切列子云衣则短褐食以粢粝音义引方言短复襦许慎注淮南子云楚人谓袍为短褐又云粗衣又布襦也又儋褕短者谓之短褕荀子作竖褐注童竖之褐汉书贡禹上书曰臣家赀不满万钱糠豆不具短褐不完师古曰短褐谓童竖所着布长襦也杜甫云赐浴皆长缨与宴非短褐又短褐风霜入还丹日月迟皆作长短之短盖襜褕短者谓之短褕则短义亦通【韩文注】
　　粳糯稻稌本草云粳米味甘稻味苦陶隠居云通呼粳为稻耳唐本注云稻者穬谷通名尔纪胜之云秫稻三月种秔稻四月种秫稻即并称也今按李含光音义云字书觧秫字云稻也秔字云稻属也不粘者觧粢云稻饼也明稻米作粢盖糯米也今通呼秔糯谷为稻所以惑之矣今此稻米即是糯米也尔雅云稌稻郭璞云今沛国呼稌周颂曰多黍多稌内则云牛宜稌豳风云十月获稻是也是一物也説文云沛国谓稻为穤秔稌属也学林云糯粘稻也秔稌不粘者师古刋谬正俗云本草所谓稻米者今之糯米耳陶以糯为秫不识稻是糯许氏觧字云秫稷之粘者稻稌也或通呼秔稻总谓之稻孔子曰食夫稻周官有稻人之职汉置稻田使者此并指粳糯为一色所以后混糯不知稻本是糯耳【本草注】秫本草秫米味甘唐本草注云是稻秫也今大郡呼粟糯为秫稻秫为糯耳北土亦多以粟秫酿酒顔师古刋谬正俗云今之所谓秫者似黍而小亦堪作酒
　　瓦松昔耶崔融瓦松赋曰谓之木也访山客而未详谓之草也验神皇而罕纪段成式杂爼曰崔公博学岂不知瓦松自有着説引梁简文诗曰依檐映昔邪笔谈云段成式以昔邪为瓦松不知昔邪乃是垣衣瓦松自名昨叶何草按陆防苔赋云髙有瓦松卑有泽葵散岩窦者石髪补空田者垣衣在屋者昔耶在药者陟厘若然则瓦松垣衣昔耶各一物也
　　方版简策觚椠古人以木为方用以写书张苍为御史主柱下方书如淳注曰方版也周礼硩簇氏掌覆天鸟之巢以方书十日十二辰二十有八星之号垂巢上则去之史记防传取防事论于下方又曰谨连其事于左方周礼内史王制禄则賛为之以方出之凡言方者谓书其事于木方也古人写书有简有策有觚有方有牍有札有椠有板盖简策觚皆以竹为之方牍札椠板皆以木为之后汉呉祐父恢以火炙竹令汗取其青写书谓之杀青简汲郡掘冢得竹简所谓竹简此类是也策象册字形有二编孔子读易韦编三絶以为贯编作册也觚以竹为之其形有方角亦作觚所谓操觚者可以持书也方以木为之张苍主柱下方书周礼以方出之是也牍以木为之所谓尺牍盈尺之牍周勃狱吏书牍背示之此类是也札以木为之而薄小者司马相如令给笔札又曰遗札书言封禅事又郊祀志卿有札书顔师古曰札木简之薄小者朱博曰与笔札使自记奸赃是也椠以木为之而可脩削者玉篇曰椠削简牍也论衡曰防木为椠释名曰椠版长三尺西京杂记子云好事常怀铅提椠是也版以木为之周礼小宰聴闾里以版图司马掌邦中之版大胥掌学士之版盖以板记户籍论语曰式负版者谓民数书于版也古未有纸故简牍以竹或木为之其谬误则以刀削之故刀笔吏持刀笔以自随后世或以缣帛写书蔡伦乃用木肤麻头弊布鱼网以为纸【并学林】
　　卒更践更过更昭帝元凤三年令三年以前逋更赋未入者皆勿收如淳注曰更有三品有卒更践更过更古者正卒无常人皆迭为之一月一更是谓卒更贫人欲得雇更钱者次直月出二千雇之是为践更天下皆直戍边三日不可人人自行诸不行者出钱三百入官官以给戍者是为过更此汉因秦法也【昭纪】
　　李白读书匡山范正李白墓碑白之先客居蜀之彰明太白生焉彰明緜州之属邑也有小大匡山白读书于大匡山有读书防尚在清防乡后为陇西寺【杜诗注】
　　释义
　　勺药秦洧诗曰伊其相谑赠之以勺药崔豹古今注勺药一名可离将行送之以此见意也上【市若切】下【以畧切】子虚赋勺药之和具而后御之注曰以兰桂调食五味之和也南都赋归鴈鸣鶵香稻鲜鱼以为勺药师古曰今之于兰桂五味以助诸食学林云子虚南都赋言勺药勺音酌药音畧乃以鱼肉等物醢酱食物也与溱洧之诗所言异矣枚乗七发张景阳七命勺药之酱和兼芍药皆音酌畧退之聨句云两厢铺氍毹五鼎调勺药又曰但掷顾笑金仍祈却老药二药字不同故也【学】一切前平帝纪元始元年诏赐天下民爵一级吏在位二百石以上一切满秩如真师古注曰一切者如以刀切物取整齐不顾长短纵横故曰一切李斯传谓一切逐客货殖曰一切用文持之太史公自序曰唯一切严削赵广汉曰一切治理路温舒曰一切不顾国患王莽曰设此一切之法光武纪曰罪非犯死一切勿按明帝纪曰殊死者一切募下蚕室唐仆固怀恩曰其他一切赦之凡此言一切者皆音千结切唯佛书音切为砌儒家不当袭其音
　　蒲栁尔雅曰柽河栁旄泽栁阳蒲栁所谓蒲栁乃栁之一种是一物也左曰董泽之蒲可胜既乎杜预注曰蒲栁可以为箭杜甫诗手自移蒲栁家才足稻梁以蒲栁为二物误矣
　　羊枣孟子曰曽晳羊枣尔雅曰遵羊枣郭璞注曰俗呼为羊矢枣一物也
　　防刘后汉礼仪志立秋之日肄兵集战斩牲以祀名曰防刘章怀太子引古今注永平六年六月令百官防膢又引风俗通曰尝行始杀食曰防刘又后汉祭祀志曰立秋之日天子射牲以祭宗庙名曰防刘学林按古谓之防膢至汉名曰防刘盖人呼膢为刘汉髙祖娄者刘也然则防刘防膢其事一也字书曰防【頼俱切】兽似豸刘者杀也以此考之则防刘者杀兽以祭也托此以肄兵习战耳
　　犹豫离骚曰心犹豫而狐疑兮蒯通曰猛虎之犹豫不如蜂虿之致螫孟贲之孤疑不如童子之必至此折离骚之句以为文也髙后纪禄计犹豫师古曰犹兽名性疑虑故不决者称犹豫顔氏家训曰尔雅称犹如麂学林曰犹者心不能自决之辞也马援诗曰计尤豫未决广韵曰犹豫不定也尔雅释言曰犹图也释兽曰犹如麂善登木广韵去声曰犹音救以此观之则犹豫非兽明矣师古家训俱误也犹尤字通用先事而图之为犹后事而图之为豫故尔雅释言犹图也
　　朝请东方朔奉朝请之礼备臣妾之仪窦婴不得朝请呉王濞曰使人秋请师古注曰请才性反孟康注曰律春曰朝秋曰请如古诸侯朝聘也
　　鹖冠师古注黄伯虎贲武骑皆鹖冠鹖黒色出上党以其鬬死乃止故用其尾以饰武臣冠又舆服志鹖勇雉也其鬬死乃止故赵武灵王以表武臣又鹖似黒雉无攫撮应爪摧衂故武骑以冠焉【并学林】
　　椎轮夫椎轮为大辂之始大辂宁有于椎轮【文选序】氍毹上音瞿下音刍声类曰毛席也风俗通曰织毛褥谓之氍毹广韵作毺韩文逺聨句两牀铺氍毹康瓠贾谊吊屈原赋云斡弃周鼎寳康瓠兮注云康瓠瓦盆底也尔雅谓之□【五利反】
　　掉磬内则舅姑使冢妇母怠不友无礼于介妇舅姑若使介妇母敢敌耦于冢妇不敢并行不敢并命不敢并坐注云不敢掉磬释音云齐人以相绞讦为挥磬崔云北海人谓激事为掉磬【释文】
　　狱犴韩诗外乡亭之狱曰犴朝廷之狱曰狱
　　狼烟诸侯时中国有事烧狼粪为烟以达诸侯【出五代殷文圭集注】
　　缇骑汉制执金吾所管兵赤衣缇赤也坡贺观灯诗翻翻缇绮走香尘是也【坡请注】
　　氷蘖坡诗十年氷蘖战膏梁白乐天所谓饮氷食蘖也言清苦也【坡诗】
　　边琐案边长史琐科条其人张晏曰琐録也欲科条其人老少及所经歴本以文武进也【丙吉】
　　扶舆王介甫诗扶舆渡阳羡窈窕一川花后汉陈球传太尉李咸时病乃扶舆而起退之送廖道士序云彬之为州又当中州清淑之气蜿蟺扶舆螃而委积王褒九怀云登羊角兮扶舆
　　横陈楞严经云我欲无心应汝行事于横陈处味如嚼蜡李商隠诗小莲玉体横陈夜已报周师入晋阳王介甫诗云嵗晩苍官才自保日髙青女尚横陈又云木落冈峦应自献水归洲渚得横陈洪驹父雪诗偏随江月横陈夜未放宫梅独自春夏英公诗横陈皆锦绣器皿尽金玉所谓横陈乃铺陈之义也【并艺死雌黄】
　　税驾雄方言曰舎车曰税驾
