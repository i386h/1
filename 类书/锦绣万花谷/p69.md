<!-- { "loadSidebar": true } -->
　　画马诗将军魏武之子孙于今为庶为清门英雄割据虽已矣文彩风流今尚存学书初学卫夫人但恨无过王右军丹青不知老将至富贵于我如浮云开元年中常引见承恩数上南薫殿凌烟功臣少顔色将军下笔开生面良相头上进贤冠猛将腰间大羽箭褒公岳公毛发动英姿飒爽来酣战先帝天马玉花骢画工如山貌不同是日牵来赤墀下回立阊阖生长风诏谓将军拂捐素意匠惨澹经营中斯须九重真龙出一洗万古凡马空玉花却在御榻上榻上庭前屹相向至尊含笑催赐金圉人太仆皆惆怅弟子韩干早入室亦能画马穷殊相干惟画肉不画骨忍使骅骝气凋丧将军尽善盖有神必逢佳士亦写真即令漂泊干戈际屡貌寻常行路人途穷反遭俗眼白世上未有如公贫但看古来盛名下终日坎纒其身【杜丹青引】国初已来画鞍马神妙独数江都王将军得名三十载人间又见真乗黄曽貌先帝照夜白龙池十日飞霹雳内府殷红马脑盘媫妤诏才人索盌赐将军拜舞归轻纨细绮相追随贵戚权门得笔迹始觉屏障生光辉昔日太宗拳毛騧近时郭家狮子花今之新图有二马复令识者久叹嗟此皆骑战一敌万缟素漠漠开风沙其余七匹亦殊絶回若寒空动烟雪霜蹄蹴踏长楸间马官厮飬森成列可怜九马争神骏顾视清髙气深稳借问苦心爱者谁后有韦讽前支遁忆昔巡幸新丰宫翠华拂天来向东腾骧磊落三万匹皆与此图筋骨同自从献寳朝河宗无复射蛟江水中君不见金粟堆前松柏里龙媒去尽鸟呼风　韦侯别我有所适知我怜君画无敌戯拈秃笔扫骅骝歘见麒麟出东壁一匹龁草一匹嘶坐看千里当霜蹄时危安得真致此与人同生亦同死【韦偃画马歌老杜】南山之下汧渭之间想见开元天寳年八坊分屯隘秦川四十万匹如云烟骓駓骃骆骊骅骝白鱼赤兔骍皇翰龙颅鳯颈狞且妍奇姿逸徳稳且顽碧眼胡儿手足鲜嵗时剪刷供帝闲柘袍临池侍三千红妆照日光流渊楼下玉螭吐清寒往来蹴踏生飞湍众工舐笔和朱鈆先生曹霸弟子韩廐马多肉尻脽圎肉中画骨夸尤难金羁玉勒緑罗鞍鞭棰刻烙伤天全不知此图近自然平沙细草荒芊绵惊鸿骇兔争后先王良挟策飞上天何必俯首服短辕【坡书韩干牧马图】潭潭古屋云幙垂省中书字如乱丝忽见伯时画天马朔风胡沙生落锥天马西来从西极势与落日争分驰龙膺豹股头八尺奋迅不受人间羁元狩虎脊聊可支开元玉花何足奇伯时有道真吏隐饮啄不羡山梁雌丹青防笔聊尔耳意在万里谁知之干惟画肉不画骨而况失实空余皮烦君巧脱腹中事妙语欲遣黄泉知君不见韩生自言其所学廐马万匹皆吾师【坡诗咏李伯时所蔵韩马】仪鸾供帐饕虱行翰林湿薪爆竹声风帘官烛泪纵横木穿石盘未渠透坐不遨令人瘦贫马伯藖逢一豆眼明见此玉花骢径自着鞭随诗翁城西野桃寻小红【山谷试院观李伯时画马】少年鞍马勒逺行卧闻龁草追风声见此忽思短防横十年髀肉磨欲透那更陪君作诗痩不如芋魁归饭豆门前欲嘶御史骢论诏三日休老翁羡君懐中双橘红【坡和山谷画马】山西战马饥无肉夜嚼长稭如嚼竹蹻间三丈是徐行不是天山有坑谷岂知廐马好头赤立仗归来卧斜日莫教优孟小地厚衣薪槱入桐厯【坡诗好头赤】赤髯碧眼老鲜卑回防如萦独善骑赭白紫骝俱絶世马中岳湛有妍姿【坡二马】神工妙技帝所収江都曹韩迹莫防人间画马惟韦侯当年谁为扫骅骝至今霜蹄踏长楸圉人困卧沙陇头沙苑茫茫蒺防秋风騣雾鬛寒飕飕龙种尚有驽骀游长稭短豆岂我羞八鸾六辔非马谋古来西山与东丘【坡咏偃牧马图】于阗花骢龙八尺看云不受络头丝西河骢作蒲萄锦双瞳夹镜耳卓锥长楸前日试天步知有四极无由驰李侯一顾叹絶足领略古法生新奇一日真龙入图画在坰羣雄望风雌曹霸弟子沙苑丞喜作肥马人笑之李侯论干独不尔妙画不相遗毛皮况我平生赏神骏僧中元是道林师【山谷】李侯画骨不画肉笔下马生如破竹秦驹虽入天仗图犹恐真龙在空谷精神权奇汗沟赤有头赤马能逐日安得身为汉都防三十六城看厯厯【山谷诗】

　　锦绣万花谷前集卷三十三
<子部,类书类,锦绣万花谷>
　　钦定四库全书
　　锦绣万花谷前集卷三十四
　　琴
　　蓬莱移情伯牙学琴于成连先生乃与游蓬莱山留伯牙曰子居习之我将迎之师刺船而去伯牙迎过但见海水澒洞山林冥杳鸟兽悲号叹曰吾师将移我情乃援琴而歌终成连至遂为天下妙为连仙【乐府解题】
　　广陵散韩臯闻鼓琴至止息叹曰美哉嵇康之为是曲其当晋魏之际乎其音商商主金晋乗金运此所以知魏季晋将代也王陵母丘俭文钦诸葛诞继为扬州都督咸有兴复之谋皆为司徒所杀康以扬州广陵地故其曲曰广陵散言魏散亡自广陵始止息者篇名其音哀伤痛迫脇晋虽暴兴终于止息【臯】
　　洋洋翼翼孔子学琴于师襄子曰丘得其意未得其人有间曰得其人矣洋洋乎翼翼乎其文王乎【家语】
　　巍巍荡荡伯牙鼓琴意在山钟子期曰巍巍乎意在水子期曰荡荡乎子期死伯牙弦絶
　　贺若世传琴曲十小调皆隋贺若弼所制一不博金二不换玉三峡泛吟四越溪吟五越江吟六孤猿吟七清夜吟八叶下闻蝉九三清十亡其名琴家但名贺若而已太宗尤爱之改不换金曰楚泽涵秋不换玉曰塞门积雪命词臣探题制诗时苏易简探得越江吟其词曰非云非烟瑶池宴片片碧桃冷落黄金殿虾须半卷天香散春云和孤竹清婉入霄汉红顔翠态烂熳金舆转霓旌影乱箫声逺【冷斋夜活】东坡听武道士弹贺若诗云清风终日自开凉月今宵肯挂檐琴里若能知贺若诗中定合爱陶濳　贺若琴操名唐宣宗待诏贺若所制因人得名【坡诗注】
　　武声有安説善琴杨収问五弦外其二云何説曰世谓周文武二王所加者収曰能为文王操乎説即以黄钟为宫而秦之以少商应大收曰止如子之言少商武也且文世安得武声乎説大惊
　　萝茑附灌木杨収尝言琴通黄钟姑洗无射三均侧出诸调犹萝茑附灌木然【并収】
　　孔子感猫防孔子昼息于室鼓琴焉闵子自外闻之告曽子曰向也夫子之音清彻以和今也更为幽沉之声幽则利欲之所发沉则贪得之所施夫子何感若是乎二子入问孔子孔子曰汝言是也向者见猫方取防欲其得之故为之音也【孔丛子】
　　蔡邕闻杀声蔡邕在陈留隣人召酒邕比往有客弹琴邕听有杀声遂反主人自追问邕邕以告琴者曰我向见螳螂方捕蝉此岂为杀心形于声乎【邕】
　　蔡邕知絶蔡琰邕之女年六嵗邕夜弹琴弦絶琰闻之曰第一也复故断一问之曰第四苞曰偶中耳啖曰苦季札观风知四国典衰师旷吹律知南风不罴刮是言之何得不知【后汉】
　　退之得趣三吴信义海知琴或以欧公之论问海海曰欧公一代英伟然斯语失矣昵昵儿女语恩怨相尔汝言轻清柔细真情出见也划然变轩昻勇士赴敌场精神余溢竦观听也浮云栁絮无根蔕天地濶逺随飞扬縦横变态浩乎不失自然也喧啾百鸟羣忽见孤凤凰又见孤絶不同下俚也跻攀分寸不可上失势一落千丈强起伏不常抑扬不主故常也皆指下丝声妙处惟琴为然琵琶格上声乌能耳退之深得趣未易讥评也【西清诗话】
　　东坡未知琴三吴僧义海曰东坡琴诗亦未知琴大春温和且平小亷折髙以清丝声皆然何独琴也牛鸣盎雉登木槩言宫商也八音宫角皆然何独丝也闻者以海为知言
　　单鹄寡鳬刘道强善鼓琴能为单鸣寡鳬之弄听者悲不自胜【西京杂记】
　　蟹行鸾鸣凡弹琴轮指曰蟹行侧转指曰鸾鸣若全用甲则声干而多思全用肉则重浊而不匀【琴书诀】
　　十二操一将归二猗兰三山并孔子作四越裳周公作五拘幽文王作六岐山周公为文王作七履霜尹伯竒作八雉朝飞牧犊子作九别鹄商陵穆子作十残形曽子作十一水仙十二懐陵并伯牙作【见韩文】
　　杂弄二十一章有河间杂弄二十一章蔡氏五弄双凤离鸾归凤送逺幽兰白云长清短清侧清眀君胡笳广陵散白鱼叹楚妃叹风入松乌夜啼石上流泉双鸾离阳春緑水悲风别鹤之类
　　九引列一列女楚姬作二伯飞鲁伯飞作三贞次次鲁女作四思归衞女作五霹楚商梁作六走马恭侯作七箜篌霍子髙作入琴引秦皇作九楚引楚龙丘子作【风俗通语】
　　九弄唯琴工曲传楚汉旧及清调蔡邕五弄楚调四弄谓之九弄【唐志】
　　轻松脆滑琴虽用桐然须多年木性都尽声始发越予曽见唐初路氏琴木皆枯朽殆不胜指而其声愈清越陶道真蓄一越琴云是古冢中败棺杉木也声极劲挺大抵琴材欲轻松脆滑谓之四善谓坚如石亦所未论【笔谈】
　　四美嵇叔夜琴赋曰噐和故响逸急故声清间辽故音庳长故徽鸣此四皆美声也东坡曰库防声音鲜琴之有防声以琴面不平或焦尾与岳髙低不相应则其声防此琴之病声也盖琴操弄中自有庳下声非病声也间音知声间辽者徽之逺处徽外近焦尾处声手取之自然庳下【学林】
　　四声韩退之听颍师琴诗欧公以为听琵琶诗后注云浮云栁絮无根蔕天地濶逺随飞杨此泛声也谓轻糸重非木也喧啾百鸟羣忽见孤凤凰泛声中寄指声也跻攀分寸不可上吟绎声也失势一落千丈强厯声也此数声最难工文忠之论似未然
　　宫非宫角非角尝考琴家谓宫者非宫角者非角又五调迭犯特宫声为多与五音之正者异【西清诗话】
　　腰绂鸣玉嵇绍迁侍中齐王冏燕防左右进琴绍推不受曰绍虽庸鄙沗备常伯腰绂冠冕鸣玉殿省岂可操执丝竹为伶人事若释公服从私宴所不敢辞也冏大慙【绍】
　　客授嵇康广陵散嵇康尝游洛西暮宿华阳亭引琴而弹夜分忽有客诣之称是古人与康共谈音律词致清辩索琴弹之而为广陵散声调絶伦遂以授康仍誓不人亦不言其姓字【康传】
　　筦色定弦调琴须用筦色合字定宫乃以宫下生祉祉上生商上下相生终扵少商凡下生者隔二上生者隔一取之凡声皆当如此今之苟简不复以筦定声故其髙者无准声无法度也【笔谈】
　　増琴九太宗令待诏蔡裔増琴为九有待诏朱文济以为不可太宗曰古琴五而文武増之今有何不可文济曰五弦尚有遗音而益以二实无所闗上怒斥出遂増琴【笔谈】
　　弹琴鬼叹语林嵇中散夜弹琴忽有一鬼械而长叹举其手袂曰君一弦一调中散与琴弹之声清冷遥问不对疑是蔡邕死之日身着桎梏【职官分纪】
　　琴正古之郑卫世以琴为雅声误矣琴正古之郑衞耳今世所谓郑卫者乃皆胡部非复古者之声自天寳中坐律部与胡合自尔莫能辨者
　　百纳响泉韵磬刘禹锡嘉话载汧公李勉好雅琴取桐丝精者杂缀号百纳琴其尤絶者曰响泉韵磬【坡诗注】焦尾蔡邕在吴闻人家爨下桐爆声知其良材因请之果良桐以治琴琴成尾有焦处因号焦尾【本】
　　雷氏琴蜀中雷氏琴最佳上者玉徽次瑟瑟徽次金徽次螺蚌徽【国史补】
　　响泉秀州祥符院僧智和蓄一古琴瑟瑟徽碧文细石为轸制作精巧音韵清越中刻李阳冰篆三十九字其畧云南溟夷鸟产木名伽陀罗文横如银屑其坚如石遂用作此朱长文琴谱皆着此琴即唐李勉所制响泉也
