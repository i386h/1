<!-- { "loadSidebar": true } -->
　　锦绣万花谷后集卷三十九
　　钦定四库全书
　　锦绣万花谷后集卷四十
　　凤
　　五防羽建武十八年凤髙八尺毛羽五色集颍川郡羣鸟并从盖地数顷留十七日乃去【出东观汉记】
　　千金毛周昭王以青凤之毛为一裘一曰暖质二曰暄肌常以御寒至厉王末犹宝此及厉王流于彘人得而珍之罪有陷大辟者以一青凤毛赎罪免外一毛千金【出拾遗记】
　　鹑火之精凤凰鹑火之禽阳之精也徳能致之其精毕至【出鹖冠子】
　　羽虫之长羽虫三百六十而凤为之长也【出家语】
　　衔诏石季龙皇后在观上有诏书五色纸着凤口中凤既衔诏待人放数百丈绯绳辘轳廻转凤凰飞下凤以木作之五色漆画硃脚皆用金【出邺中记】
　　凤羽族之羙【出庄子】
　　十子同巢凤有十子同巢共母懽以相保【出易林】
　　见则天下安丹穴之山有鸟名曰凤凰是鸟自歌自舞见则天下大安宁【出山海经】
　　诗凤凰集南岳徘徊孤竹根于心存不厌奋翅腾紫氛岂不常辛苦羞与雀同羣何时当来仪要须圣明君【出刘桢】丹山下威凤来集帝梧中欲舞春花落将飞秋叶空影照龙门水声入洞庭风别有将离曲翻更合桐【张正】
　　鹤
　　乗轩卫懿公好鹤鹤有乗轩者【出左】
　　衔珠哙参行遇鹤被伤乃收养之放去至一夜雌雄俱衔一明珠来以报参也【搜神记】
　　阳鸟鹤者阳鸟也而游于隂也【相鹤经】
　　胎化仙禽鲍昭舞鹤赋曰伟胎化之仙禽
　　蓬山竒禽图蓬山之竒禽想瀛海之缥缈【李白画鹤赞】饮溶溪之水周昭王时涂脩国献青凤丹鹤各一雌一雄以潭臯之粟饴之以溶溪之水饮之【拾遗记】
　　雀毛背鹤之上相雀毛背又曰鷰膺凤翼【相鹤经】诗碧天飞舞下晴莎金阙瑶池絶网罗岩响数声风满树岸移孤影雪凌波缑山去逺云霄迥辽海归迟嵗月多双翅展开千万里秖应栖隠恋乔柯【许浑】来自芝田逺飞渡武溪深振迅依吴市差池逐晋琴竒声迥涧动翅拂花林欲知情物外伊令有清浔【梁简文帝】依池屡独舞对影或孤鸣乍动轩迟歩时转入琴声【隂铿】我有所爱鹤毛羽霜雪妍秋望一滴露声洞林外天自随卫侯去遂入大夫轩雪貌乆已隔玉音无复吟君感鹤操不觉心惕然【元稹】华表千年一鹤归凝丹为顶雪为衣星星仙语人聴尽却向五云翻翅飞【刘梦得】
　　孔雀
　　鸾凤友韩愈和武相公孔雀诗穆穆鸾凤友
　　珠毛孔雀尾端一寸名珠毛又孔雀因雷声而孕【酉阳杂爼】
　　鴈
　　度塞岑鴈塞北接梁州汶阳郡其间东西岑属大岩无际云飞风翥望崖廻翼惟一处为下翔鴈违塞矫翼裁度故名鴈塞同于鴈门【荆州记】
　　取翅御暑临邑县有鴈翅泊旁无树木土人至春夏常于此泽罗鴈鸟取其翅以御暑【酉阳杂爼】
　　诗初秋玉露清早鴈出空鸣隔云时乱影因风乍含声【唐太宗】洞庭春水緑衡阳旅鴈归离地髙复下欲向龙门飞【刘孝绰】南思洞庭水北想鴈门闗稻梁俱可恋飞去复飞还【周正】旅鴈别衡阳天寒闗路长行断由经箭声嘶为犯霜罹缴无人闵能鸣反自伤何时侣泛泛刷羽戏方塘【王胄】日暮霜风急羽翮转难任为有书意聮翩入上林【世南】仙掌月明孤影过长门灯暗数声来【杜牧之】嗸嗸鸿鴈鸣且飞穷秋南去春北归去寒就暖识所处天长地乆栖息稀【韩文公】
　　燕
　　更巢共乳崔暐居父丧庐有燕更巢共乳
　　红缕繋足宋末有女姚玉京室有双燕一为鸷鸟所获其一孤不离庭户秋风起独啾啾翔集玉京之臂如似告别玉京以红缕繋足明年红缕如旧凡六七嵗玉京遇疾终明年燕来窥室间讶其无人周回累夕姚氏族泣语坟在南郭可徃燕遂悲鸣至坟所亦死【唐李公佐燕女坟记】蛰井底或言燕蛰于井底旧説燕不入室是井虚也取桐为男女各一投井中燕必来【酉阳杂爼】
　　言长安富商任宗妻郭绍兰能诗宗贾贩湖湘乆之未归绍兰视堂中双燕祝之曰我闻尔海东来必曽经湘中为我附书任郎可乎燕即飞下止于膝绍兰写诗一絶繋于燕足燕径去宗在荆州忽有燕绕身而飞止于肩足有小封视之乃妻所书也【遗事】
　　雀
　　放生雀唐新语成敬苛与姚崇有亲姻崇寝疾敬苛造省懐中置生雀数头请崇执而后放祝云愿令公速愈知更雀裴耀卿勤于政事夜阅案牍昼决狱讼常养一雀毎夕自更初有声至漏尽则急鸣裴呼为知更雀浴沙尘受卵释氏书言雀却火因浴沙尘受卵【酉阳杂爼】
　　鹦鹉
　　大如鸡母扶南东有涨海时五色鹦鹉曽见其白者大如鸡母【外国】
　　感神灭火鹦鹉飞集凶也山中禽兽輙相爱重鹦鹉自念虽乐不可乆也便去后数月山中火鹦鹉遥见便入水霑羽飞而洒之天神言汝虽有志何足云也鹦鹉曰犹知不能然尝侨住山禽兽行善皆为兄弟不忍见耳天神嘉感即为火灭【刘义庆宣验记】
　　两指向前鹦鹉西域灵禽两指向前也【异物志】
　　雪衣娘天宝中岭南献白鹦鹉养之宫中嵗乆颇聪慧洞晓言词上及贵妃皆呼为雪衣娘毎与嫔御及诸王博戏上稍不胜左右乃呼雪衣娘即飞至将翼以乱其行列【明皇杂録】
　　緑衣使者长安富民杨崇义妻刘氏有色与隣人李弇通共杀崇义遂谋葬日将葬客集家有鹦鹉语人曰杀主者刘氏李弇也遂败明皇闻之封鹦鹉为緑衣使者后人因以呼之【开元遗事】
　　龙
　　水中之神管子曰蛟龙水中之神者也乗水则神立失水则利废
　　九色王母乗紫云之辇又驾九色之斑龙【汉武内】
　　有鳞有翼有角广雅曰有鳞曰蛟龙有翼曰应龙有角曰虬龙无角曰螭龙未升天曰蟠龙
　　华山红叶有史生游华山时暑环憇一小溪忽有一叶大如掌红殷可爱随流而下史独接得寘懐中食顷觉懐中冷重潜起观之其叶上鳞起粟粟而动史惊惧弃林中遽白众人曰此必是龙也可速去须臾林中白烟生弥布一谷史下山未半风雷大至【酉阳杂爼】
　　畏蜡爱竹龙之性麄猛而畏蜡爱竹及空青而嗜烧燕肉食燕肉人不可渡海【南部新书】
　　一龙三头开元间景州水中见一龙三头时虏中大水后六月有风自西南来飞屋防木者半昼暝【龙城録】
　　鱼
　　生角有翼子莫者舒乡人也善入水捕鱼得赤鲤爱其色以米谷食之一年长丈余遂生角有翼【列仙】
　　赤文成字黄帝游于洛见鲤鱼长三丈青身无鳞赤文成字【河图】
　　千斤小平津有洞穴鲤鱼从穴中出入大者重千斤色青皮如鲛鱼皮【大魏诸州记】
　　七里鲤鱼鲤鱼长百歩俗有七里鲤鱼【异物志】　乌防鱼通身黑长二丈【南越志】防鱼鹿文青目【临海水土记】
　　齿如刀锯万震南州异物志曰鳄齿所囓则断如刀锯居水中以食鱼为本
　　背上有甲珠文刘欣期交州记曰鲛鱼出合浦长三尺背上有甲珠文坚强可以饰刀口又可以鑪物
　　春来防水石首小者名防水其次名春来石首异种也又有石头长七八寸与石首同【临海异物志】
　　秋化为鸟张勃吴録曰娄县有石首鱼至秋化为鸟合体俱行临海水土记曰片立合体俱行比目鱼也当乳太宗尝观鱼于西宫见鱼跃焉问其故渔者曰此当乳也于是中网而止【酉阳杂爼】
　　
　　五色依时用有五色依时用之青灵之春宜用之西坐东向赤灵之夏宜用之北坐南向【栁隆经】
　　三足丈若山阳狂水出焉注于伊水中多三足【山海经】锦文礼统曰神之象若锦文运转应四时金色辟巨蛇明皇尝有一方士献一小径寸如金色可爱云神明而不食置之枕笥中辟巨蛇之毒【録异记】搘牀燕文贞公女嫁卢氏尝为舅卢公求官公不朝问焉公指搘牀视之女拜而归室告其夫曰舅得詹事矣【朝野佥载】
　　化石武徳末文皇欲平内难苑池内得白化石故登极后降制曰皇天眷祐锡以宝【南部新书】
　　洞先生张诞见巴西侯饮酒命乐乆之有告者曰洞先生在门言讫有一人披黑衣颈长而身甚广揖之与坐曰席上人将有图君巴西怒曰欢宴方洽何遽有怪命杀之天将晓诞悸悟见身卧石窦中一形甚巨于窦前乃向所杀洞先生也【宣室志】
　　蝉
　　饮露不食徐广车服杂注曰侍臣加貂蝉取饮露而不食也
　　齐女董仲舒答问曰齐王之后怨王而死变为蝉登庭树嘒唳而鸣王悔恨之故曰齐女
　　聆风和鸣傅蝉赋曰聆商风而和鸣
　　噪栁谢灵运燕歌行曰孟冬初节寒气成悲风入闺霜依庭秋蝉噪栁燕辞楹念君行役怨边廷
　　鸣榆刘向説苑吴王欲伐荆舍人少孺子者欲谏不敢乃操蝉于后园露霑其衣如是者三日王曰子来何苦霑衣如此对曰园中有榆其上有蝉髙居悲鸣饮露不知螗蜋在其后螗蜋委身欲取蝉不知黄雀在其后黄雀延颈欲啄螗蜋不知弹丸在其下此二者欲得其前而不顾其后患吴王乃罢兵
　　五徳陆云寒蝉赋曰昔人称鸡有五徳而作者赋之至于寒蝉才齐其羙而莫斯述之头上有緌则其文也含气饮露则其清也黍稷不享则其亷也处不巢居则其俭也应守节则其信也
　　诗避雀乔枝里飞空华殿曲天寒响屡嘶日暮声逾速繁吟如欲尽长韵还相续饮露非表清轻身易知足【褚云】寒蝉噪杨栁朔初犯梧桐叶上飞难住枝残影共空声疏饮露后唱絶断弦中还因摇落处寂寞尽秋风　秋鴈写遥天园栁集惊蝉竟噪长枝里争飞繁木前风髙知响急近树觉声连长场流喝尽讵识蔡邕【并张正】声流上林苑影入守臣冠得饮天露何辞髙栁寒【刘】垂緌饮清露流响出疎桐居髙声自逺非是借秋风【世南】
　　蝶
　　入梦庄周梦为蝴蝶栩栩然蝴蝶自喻适志与不知周也俄然觉则蘧蘧然周也今不知周之梦为蝴蝶蝴蝶之梦为周欤【庄子】
　　戏园古乐府歌词蛱蝶行曰蛱蝶之遨游东园奈何卒逢三月养子鷰接我苜蓿间
　　萤
　　却马淮南万毕术曰萤火却马【取萤火裹以羊皮置土中马见之鸣却不敢行】流金在沙潘岳萤赋曰燿燿荧荧若丹英之照葩飘飘颎颎若流金之在沙

　　锦绣万花谷后集卷四十
<子部,类书类,锦绣万花谷>
　　钦定四库全书
　　锦绣万花谷续集卷一
　　圣制
　　歌南风舜作五之琴以歌南风曰南风之薰兮可以解吾民之愠兮南风之时兮可以阜吾民之财兮席四端为铭武王为戒书于席之四端为铭焉至于机槛盥楹杖帯履觞豆户牖弓劒皆铭焉【并史记】
　　大风鸿鹄歌髙祖过沛宫酒酣击筑歌曰大风起兮云飞扬威加海内兮归故乡安得猛士兮守四方又作鸿鹄歌
　　白麟天马歌武帝元狩元年祠五畤获白麟作白麟之歌元鼎四年秋马生渥洼水中作寳鼎天马之歌一札十行光武细书成文一札十行
　　造皇羲篇灵帝好文学自造皇羲篇因引诸生能为文赋者并待制鸿都门下【并夲纪】
　　登髙必赋魏武帝登髙必赋及造新诗皆成乐章又有月明星稀乌鹊南飞之句
　　下笔成章文帝好文学以著述为务作燕歌又有芙蓉池作又作典论二十篇陈夀评曰帝天姿文藻下笔成章【并三国志】
