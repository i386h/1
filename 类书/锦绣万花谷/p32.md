<!-- { "loadSidebar": true } -->
　　遣子入侍后汉明帝命将北征匈奴取俾吾卢地置宜禾都尉以屯田遂通西域于阗诸国皆遣子入侍真长老魏梁习领并州刺史时髙干荒乱之余吏民亡叛习到官诱谕招纳豪右以尽边境肃清百姓布野勤劝农桑令行禁止贡达名士咸显于世太祖嘉之更拜为真长老称咏以为自所闻识刺史未及习者【魏志】招来服逺康国求内附上曰前代帝王好招来絶域以求服逺之名无益于用而糜弊百姓今康国内附傥有急难于义不得不救师行万里岂不疲劳劳百姓以取虚名朕不为也遂不受【唐通鉴】
　　赤气下垂隋长孙晟曰臣夜望碛北有赤气长百余里如雨下垂按兵书名洒血欲灭匈奴愿在今日【本】三防唐刘贶以为严尤辨而未详班固详而未尽推其至当周得上防秦得中防汉无防焉何以言之荒服之外声教所不逮其叛不为之劳师其降不为之释备严守御险走集使其为寇不能也为臣不得也惠及中国以绥四方周之道也故曰周得上防易称王侯设险以守其国筑长城修障塞所以设险也赵简子起长城燕秦亦筑长城后魏筑长城人治一步方千里役三十万人不旬朔而获乆逸故曰秦得中防汉以宗女嫁匈奴而髙祖亦审鲁元不能止赵王之逆谋谓能息匈奴之叛非也且谓冒顿手弑其父而冀其不与外祖争彊岂不惑哉方更靡耗赀粮连兵积年故严尤以为下防然而汉至昭宣匈奴逺徙犹袭奉春之过举倾府藏给西北嵗二亿七十万皇室淑女嫔于穹庐掖庭良人降于沙漠夫贡子女方物臣仆之职也诗曰莫敢不来享莫敢不来王荒服称其来不言徃也公及吴盟讳而不书奈何以天子之尊与匈奴约为兄弟而汉之君臣竟莫之耻哉诚能移其财以养戍卒则民富移其爵以饵守臣则将良富利归于我危亡移于彼弃此而不为故曰汉无策【出突厥】
　　有罪后讨颉利政乱薛延陀囘纥等叛之颉利不能制防大雪牛羊马多死民大饥鸿胪卿郑元璹使还言于上乗间撃之上曰背盟不信利灾不仁乗危不武纵其种落尽叛六畜无余朕终不撃必待有罪然后讨之【唐通鉴】
　　可为长城李世勣为并州长史上曰朕置世勣于晋阳而边城不惊可为长城
　　张说疏张说为相帝欲事吐蕃说宻请讲和帝曰待王君防计之说出谓源干耀曰君防好兵以奔利彼入吾言不用矣后君防破吐蕃于青海説策其且败因上疏讽谕帝识其意纳之后州失守君防死【本】
　　康定军范仲淹建鄜城为康定军招集流亡定堡障通斥堠于是羌汉之民相踵归业
　　岭南蛮夷蛮夷悍轻易怨以变其南州皆濵大海多洲岛飘风一日踔数千里漫不见踪迹控御失所以险阻机毒矢将吏撞搪呼号以相和应蜂屯蚁杂不可爬梳好则人怒则兽故常薄其征入有所遗漏不究切之长养儿子至纷不可治乃草薙而禽狝之尽根株痛断乃止故岭南帅得其人则一边尽治【韩送郑序】
　　五溪郦元注水经云武陵有五溪雄溪樠溪酉溪潕溪辰溪蛮夷所居皆盘瓠之子孙也今雄作熊樠作郎潕作武皆在辰州界也【杜诗注】
　　多故
　　旄头杜诗旄头彗紫微无复俎豆事金甲相排荡青衫一憔悴【旄头胡星也彗紫微言胡星犯帝坐】
　　大角兵气日月还相鬬君臣屡合围大角躔兵气钩陈出帝畿烟尘昏御道耆旧把天衣【杜诗】
　　太平
　　休徴备至周公之时天下之人才皆已举用奸邪谗佞之徒皆已除去九夷八蛮在荒服之外者皆已賔贡天灾时变昆虫草木之妖皆已消息天下之所谓礼乐刑政教化之具皆已修理风俗皆已淳厚动植之物风雨霜露之所沾被者皆已得宜休徴嘉瑞麟凤龙之属皆已备至【韩退之书】
　　净洗甲兵不知何国致白环复道诸山得银瓮隐士休歌紫芝曲词人解撰清河颂田家望望惜雨干布谷处处催春种安得壮士挽天河浄洗甲兵长不用【杜诗】
　　国赋
　　租庸调唐制凡授田者丁嵗输粟二斛稻三斛谓之租丁随乡所出嵗输绢二匹绫絁二丈布加五之一绵三两麻三斤非蚕乡输银十四两谓之调用人之力嵗二十日闰加二日而不役者为绢三尺谓之庸
　　两税法唐租庸调法壊自代宗时始以畆定税而敛以夏秋徳宗时宰相杨炎遂作两税法戸无主客以居者为簿人无丁中以贫富为差商贾税三十之一与居者均被田税视大厯十四年垦田之数为定夏输无过六月秋输无过十一月嵗敛钱二千五十余万缗米四百万斛以供外钱九百二十余万缗米千六百余万斛以供京师
　　嵗入唐天寳长庆间兵九十九万率三戸奉一兵宣宗复河湟天下两税搉酒榷盐嵗入九百二十二万缗常费少三百余万【食货志】
　　嵗费皇祐治平中嵗入一亿万以上嵗费亦一亿万以上景徳郊费六百万皇祐郊费一千二百万治平郊费一千三十万【曾子固集】
　　唐国计簿唐韦处厚撰太和国计簿王彦威撰古额供军图李吉甫首创是法总天下方镇戸二百四十四万此天寳四分减三兵八十三万比天寳三分増一大率二戸供一兵名曰元和国计簿是韦处厚王彦威仿而为之
　　本朝会计录丁谓景徳中权三司使撰景徳防计録五卷以上后苏辙亦仿其法为皇祐会计录绍兴五年迩臣亦有是议请自元年上四年为率名曰绍兴会计簿【职官分纪】
　　唐宋嵗入唐东南之米嵗运不过二百万石国朝乃六百万石唐铜锡银之冶凡六所而五在江浙嵗入十数万缗国朝则百余万缗矣唐之盐利刘晏増六百万缗本朝乃二千万缗矣唐正元中茶利四十万缗至国朝乃一百二十五万缗矣
　　唐宋嵗运大中祥符二年召近臣观书龙图阁上阅元和国计图三司丁谓曰唐自江淮嵗运米四千万至长安今江淮嵗运米五百余万即知今府库充实仓廪盈衍上曰诚頼天地宗庙而国储多备亦自计臣也谓再拜【分纪】
　　不没赋旧名程文简公琳为三司使议者患民税多目如盐曲钱之类名件颇碎庆厯中欲除其名并合为一文简以谓没其旧名一时之便也后有兴利之臣必复増之是重困民亦善虑事也
　　寛财论天禧三年李士衡为三司使罢陜西市木募民送木京师如入粟法如售盐及米纲任民私市以足数民大便真宗以寛财论赐之仁宗即位士衡求罢上与太后垂帘谕曰先帝常称卿知钱谷利害以比刘晏宜安其位【神道碑】
　　绍兴费宣和间国家全盛每月支费九十五万缗绍兴三年每月支一百一十万以绍兴初为率一嵗通支一千三百二十余万见张孝祥论又中兴事实云绍兴初刘光世一军给钱每月十六万缗米三万斛又范正舆见管兵除激赏用外每月支用钱二十二万余贯
　　田亩
　　通率为十一司马法曰夫三为屋屋三为井是九夫为井孟子曰请野九一而助谓九夫之内与公助一夫周制有贡助助者九夫而税一夫之田贡者什一而贡一夫之谷通之二十夫而二夫是为十中税一也冬官匠人注周制畿内用夏之贡法税夫无公田邦国用殷之助法制公田不税夫贡者自治其所受田贡其税谷助者借民力以治公田又使收敛焉助则九而助一贡则十而贡一通率为十一也国中十一乃云使自赋是十一之中使自赋之非什中一为赋也故郑云通其率以为十一
　　同养公田孟子曰方里而井井九百亩其中为公田八家皆私百亩同养公田公事毕然后敢治私事班固云井方一里是九夫八家共之各受私田百亩公田十亩是为八百八十亩余二十亩为庐舍其言取孟子而失其本防由是何休范赵岐宋均咸以为然夫言中为公田则中央百亩共为公田不得家取十亩又云八家皆私百亩则百亩皆属公矣何得复以二十亩为庐舍也言同养公田是八家共理公事何得分十亩自治之也若家取十亩自治之安得谓之同养也若二十为庐舍则别二亩亦入私矣何得为八家皆私百畆也【诗疏】初税亩用田赋作丘甲周之彻法以私助公而上下两足及其弊也鲁哀公履亩而税之民倍其出而上亦不足春秋于是书曰初税亩丘十六井而出三牛一马因其田赋通而出是谓赋法及其弊也别其田各为一赋季孙欲之国老无如之何春秋于是书曰用田赋六十四井而为甸甸出甲士三人及其弊也丘出一人而甸四人矣春秋于是书曰作丘甲【陈了翁録】
　　亩益三升髙允仕元魏魏太武问万几何先允因曰臣少也贱所知惟田请言田事古人云方一里则为田三顷七十亩方百里为田三万七千顷若劝之则亩益三升不劝则亩损三升方百里损益之率为粟二百二十万斛况天下之广乎【髙允】
　　国朝垦田景徳戸七百三十万垦田一百七十万顷皇祐戸一千万垦田二百二十五万顷治平戸一千二百九十万垦田四百三十万顷【曽子固文】
　　坐食之人居其一张孝祥谕禹别九州地以顷计者凡二千四百二十万八千有竒田之垦者凡九百一十万八千有竒而其不垦者犹千五百万二千顷也周庄王之世自世子公侯以至庻民凡千一百八十四万人而受田者九百万四千人以数计之耕作之人居其中而坐食之人居其一也
　　周制百步为亩杜佑以为周制百步为亩百亩给一夫啇鞅佐秦以为地利不尽更以二百四十步为亩百亩给一夫又以秦地旷而人寡晋地狭而人多诱三晋之人耕而优其田宅复及子孙使秦人应敌于外非农与战不得入官大率百人以五十人为农五十人习敌故兵彊国富【突厥传】
　　周尺六尺四寸为步礼记王制云古者以周尺八尺为步今以周尺六尺四寸为步古者百亩当今田百四十六亩三十步古者百里当今百二十一里六十步四尺二寸二分　周尺之数未详闻也实按礼记王制周以十寸为尺葢六国时变乱法度或言周尺八寸则步更为八八六十四步以此计之古者百亩当今百五十六亩二十五步古者百里当今百二十五里
　　戸口
　　汉唐前汉戸口一千二百二十三万后汉一千六百七万魏九十四万晋二百四十五万宋九十万后魏三百三十七万北齐三百三万后周三百五十万隋八百九十万唐九百六万
　　国朝太祖戸口二百五十万太宗三百五十七万真宗八百六万仁宗一千九百九万英宗一千二百四十八万神宗一千七百二十七万【侯鲭录】
　　二戸养一兵唐元和中供税赋八道戸百四十四万兵食于官者八十二万通以二戸养一兵会昌永戸増至四百九十五万【食货志】
　　铸钱
　　嵗铸钱百余万贯国初江南平转运使张齐贤得江南旧承指丁钊尽知信建等州铜铅处即调发丁夫采之初江南饶州永平监嵗铸钱六万贯齐贤初年増十数倍明年得铜八十五万斤锡六十万斤因杂为铅锡铸钱三十六万贯其后信州铅山出铜无筭钱所市数千万斤饶州薪炭不能给分池州置永寜监建州置永丰监并嵗铸钱二十万贯以铅山铜给之杭州置保兴监凡四监嵗铸百余万贯【杨文公谈苑】
　　嵗铸钱三百万贯国初平江南嵗铸钱七万贯至天圣中稍増至嵗铸百余万贯庆厯至三百万贯熙寜六年以后嵗铸铜钱六百余万贯【沈括笔谈】
