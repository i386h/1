<!-- { "loadSidebar": true } -->
　　布被【史记平津侯汲黯曰位在三公奉禄甚多然为丨丨此诈也上问谢曰有之夫九卿与臣善者无过黯今日庭诘诚中之病夫以三公为丨丨诚饰诈欲以钓名且臣闻管仲相齐有三归侈拟于君桓公以霸亦上僭于君晏婴相景公食不重肉妾不衣丝齐国亦治此下比于民今臣位为御史大夫而为丨丨自九卿以下至于小吏无差诚如汲黯言且无汲黯忠陛下安得闻此言天子以为谦让愈益厚之后汉书宣秉见帐帷下　又戴良初良有五女并贤毎有求姻辄便许嫁练裳丨丨竹笥木屐以遣之五女能遵其训皆有隐者之风焉　晋书杨骏骏既诛莫敢收者惟太傅舍人巴西阎纂殡敛之初骏征髙士孙登遗以丨丨登截被于门大呼曰斫斫刺刺旬日托疾诈死及是其言果验　又杨轲常卧土牀覆以丨丨倮寝其中下无茵褥颍川荀铺好奇之士也造而谈经轲瞑目不答铺发轲被露其形大笑之轲神体頺然无惊恐之状于是咸以为焦光之徒未有能量其深浅也　南史庾荜为荆州别驾前后纪网皆致富饶荜再为之清身率下杜絶请托丨丨蔬食妻子不免饥寒又孙谦传所在防洁居身俭素牀施蘧蒢屏风冬则丨丨莞席　又罗研见牀上下　魏书髙允拜允中书令著作如故是日幸允第惟草屋数间丨丨緼袍厨中盐菜而已髙宗叹息古人之清贫岂有此乎即赐帛五百匹粟千斛　西京杂记公孙起家徒步为丞相故人髙贺从之食以脱粟饭覆以丨丨贺怨曰何用故人富贵为脱粟丨丨我自有之大慙贺告人曰公孙内服貂蝉外衣麻枲内厨五鼎外膳一肴岂可以示天下于是朝廷且疑其矫焉叹曰宁逢恶賔不逢故人　庾信周柱国大将军长孙俭神道碑见槃案下　白居易自喜诗丨丨辰时起柴门午后开】布衾【汉书叙传丨丨疏食用俭饬身　晋书皇甫谧传荣期以三乐感尼父黔娄定諡于丨丨　杜甫茅屋为秋风所破歌丨丨多年冷似铁骄儿恶卧蹋里裂钱起题陈季壁诗郢人何苦调饮水仍丨丨　白居易短歌行丨丨不周体藜茹才充腹　陆游幽居诗山村野渡双芒屩夜雪晨霜一丨丨】
　　布帊【南史关康之特进颜延之等当时名士十许人入山之见其散髪披黄丨丨席松叶枕一块白石而卧了不相眄神仙见针药下】
　　布幡【献帝春秋董卓未诛有书三尺丨丨上作两口相衔之字负之于道歌曰布乎及吕布杀董卓负布者不复见】
　　布帆【晋书顾恺之传恺之尝因假还仲堪特以丨丨借之至破冢遭风大败恺之与仲堪牋曰地名破冢眞破冢而出行人安稳丨丨无恙　晋懊侬歌长樯铁鹿子丨丨阿那起　李白秋下荆门诗霜落金门江树空丨丨无恙挂秋风　顾况别江南诗丨丨轻白浪锦带入红尘　孟郊送舅端适楚地诗羽扇埽轻汗丨丨筛细风　皮日休吴中言懐诗铜鼓夜敲溪上月丨丨晴照海边霞　李洞送轩辕先生归罗浮山诗符帖丨丨猿鸟看药煎金鼎鬼神听　皎然九月八日送萧少府归洪州诗见丝雨下　陆游诗铁马但思经太华丨丨何意拂匡庐　善住赠叔恭诗樵迳雪晴芒屩出江桥风熟丨丨开】
　　布囊【汉书杨王孙及病且终先令其子曰吾欲臝葬以反吾眞必亡易吾意死则为丨丨盛尸入地七尺既下从足引脱其囊以身亲土　吴志步隲注骘表言曰北降人王潜等説北相部伍图以东向多作丨丨欲以盛沙塞江以大向荆州夫备不豫设难以应卒宜为之防　晋书祖逖逖率众伐川石季龙领兵五万救川逖设奇以击之季龙败收兵掠豫州徙陈川还襄国留桃豹等守川故城住西台逖遣将韩潜等鎭东台同一大城贼从南门出入放牧逖军开东门相守四旬逖以丨丨盛土如米状使千余人运上台又令数人担米伪为疲极而息于道贼果逐之皆弃担而走贼既获米谓逖士众丰饱而胡戍饥乆益惧无复胆气　又韩友传刘世则女病魅友筮之命作丨丨依女发时张囊着窗牖间友闭户作气若有所驱斯须之间见囊大胀如吹因决败之女仍大发友乃更作皮囊二枚沓张之施张如前囊复胀满因急囊口悬着树二十许日渐消开视有二斤狐毛女遂差　宋书邓琬三月二十九日胡率步卒一万夜斫山开道以丨丨运米来饷赭圻　魏书胡叟传养子字螟蛉以自给养作丨丨容三四斗饮噉醉饱更盛余肉饼以付螟蛉见车马荣华者视之蔑如也　宋史孙守荣嵩之又尝得李全檄藏袖中询其事守荣曰此李全诈假丨丨二十万尔剥封果如其説　三秦纪汉武帝园有大梨如五升瓶落地则破主取者以丨丨承之名含消梨　姚合喜贾岛至诗丨丨悬蹇驴千里到贫居】
　　布袋【隋书食货志帝既躬履俭约六宫咸服澣濯之衣有司尝进干姜以丨丨贮之帝用为伤费大加谴责　宋史艺文志丨丨集一卷　南部新书杜乡食饱即寝或谏之曰丨丨盛米放倒即寝　归田录梅圣俞诗名三十年终不得一馆职初受敕修唐书语妻曰吾之修书可谓胡孙入丨丨矣妻曰君子仕宦何异鮎鱼上竹竿耶　五灯防元眀州奉化县丨丨和尚出语无定寝卧随处常以杖荷一布囊并破席凡供身之具尽贮囊中】
　　布绞【礼记丧大记大敛丨丨缩者三横者五布衿二衾君大夫士一也注大敛之绞一幅三析用之以为坚之急也】
　　布鼓【汉书王尊传尊为东平王相谒见王太傅在前説相鼠之诗尊曰毋持丨丨过雷门王怒起入后宫尊亦直趋出就舍注师古曰雷门防稽城门也有大鼓越击此鼓声闻洛阳丨丨谓以丨为丨故无声　李商隐献韩郎中琮啓捧爝火以干日御动已光销抱丨丨以诣雷门忽然声寝　李俊民诗任把锦囊遭李贺休将丨丨诧王尊　又眀一统志丨丨台在南阳府邓州南门外俗光武防于此击丨丨有声】
　　布刀【汉书文翁刀布注见书刀下】
　　布钱【汉书王莽吏民出入持丨丨以副符不持者厨传勿舍关津苛留】
　　布泉【周书武帝纪保定元年七月更铸钱文曰丨丨以一当五与五铢并行】
　　布车【史记文帝纪遗诏曰其令天下吏民令到出临三日皆释服毋禁娶妇嫁女祠祀饮酒食肉者自当给丧事服临者皆无践绖带无过三寸毋丨丨及兵器又梁孝王世家上书请朝既至关茅兰説王使乗丨丨从两骑入匿于长公主园汉使使迎王王已入关车骑尽居外不知王处太后泣曰帝杀吾子景帝忧恐于是梁王伏斧质于阙下谢罪然后太后景帝大喜相泣复如故悉召王从官入关　北史苏绰绰归葬武功唯载以丨丨一乗】
　　布米【宋史髙丽传方午为市不用钱第以丨丨贸易】
　　布粟【后汉书安帝纪永宁元年夏四月丙寅立皇子保为太子改元永宁大赦天下赐王主三公列侯下至郎吏从官金帛又赐民爵及丨丨各有差　韩愈司徒许国公神道碑长庆二年十二月三日薨于永崇里第年五十八天子为之罢朝三日赠太尉赐丨丨其葬物有司官给之】
　　布币【管子执丨丨称贫富而调之　又左郑徐吾犯之妺美公孙楚聘之矣公孙黒又使强委禽焉犯请于二子请使女择焉皆许之子晳盛饰入丨丨而出子南戎服入左右射超乗而出女自房观之曰子晳信美矣抑子南夫也夫夫妇妇所谓顺也适子南氏　又楚人使公亲襚公患之穆叔曰祓殡而襚则丨丨也越语寡君勾践使下臣郢不敢显然丨丨行礼敢私告于下执事　史记周本纪昔自夏后氏之衰也有二神龙止于夏帝庭而言曰余褒之二君夏帝卜杀之与去之与止之莫吉卜请其漦而藏之乃吉于是丨丨而策告之龙亡而漦在椟而去之】
　　布货【汉书食货志大布次布弟布壮布中布差布厚布防布幺布小布小布长寸五分重十五铢文曰小布一百自小布以上各相长一分相重一铢文各为其布名直各加一百上至大布长一寸四分重二两而直千钱矣是为丨丨十品】
　　布山【汉书地理志郁林郡县丨丨　水经注郁水又东迳丨丨县北郁林郡治也】
　　布水【眀一统志丨丨在建昌县西四十里以欧山有湫泽其涌泄垂流三十余丈形如曳布故名　陈栎黄山堂赋既白悬于丨丨亦红盎于砂泉】
　　布洲【眀一统志丨丨峡在州府通州南四十里有南丨丨东丨丨旧是大海其中沙涨为洲】布母【庶物异名疏黄氏曰江东谓鹪鹩为丨丨故丨丨繜乃小衣也犹犊鼻裈耳】
　　布素【宋书礼志旧事皇后心丧服终除之日更还着未公除时服然后就除未详今皇后除心制日当依旧更服为但释心制中所着丨丨而已勒礼官处正宋史漳泉留从效出自寒微知人疾苦在郡専以勤俭养民为务常衣丨丨置公服于中门之侧出则衣之每言我素贫贱不可忘本民爱之　又道学李燔被服丨丨虽贵不易　王融习校部曲疏或以片言微感一餐小恵参国士之耻同丨丨之游耳　任昉王文宪集序公在物斯厚居身以约玩好絶于耳目丨丨表于造次室无姬姜门多长者　又与沈约书凭论款对不易丨丨之交　牛希寒素论丨丨对策名闻于天下者有之矣　白居易上宣歙翟中丞诗敝衣羞丨丨败屋厌茅茨　郑谷锦诗丨丨豪家定不看若无花彩入时难　徐怀旧诗岩廊礼絶威容肃丨丨情深友好偏王禹偁赠屯田张员外诗屯田丨丨交屈此关市征方回估客乐丨丨寒儒守乡学夜夜孤灯同寂寞】
　　布好【史记公仪休食茹而美拔其园葵而弃之见其家织丨丨而疾出其家妇燔其机云欲令农士工女安所讐其货乎】
　　布精【河图记坤徳丨丨上为众星】
　　布皓【颜氏家训凡避讳者皆须得其同训以代换之桓公名白博有五皓之称厉王名长琴有修短之目不闻谓布帛为丨丨呼肾肠为肾修也】
　　布织【管子丨丨财物皆立其赀】
　　布估【宋史食货志见绢估下】
　　布租【星经罚三星在东咸西下西北而列主受金罚赎市丨丨也】
　　布直【齐书武帝纪诏南徐二州今年户租三分二取见布一分取钱来嵗以后逺近诸州输钱处并减丨丨匹准四百依旧折半以为永制】
　　布裹【水经注瞿塘滩上有神庙尤至灵騐刺史二千石迳过皆不得鸣角伐鼔商旅上水恐触石有声乃以丨丨篙足今则不能尔犹飨荐不辍】
　　布上【后汉书董卓时王允与吕布及仆射士孙瑞谋诛卓有人书吕字于丨丨负而行于市歌曰布乎有告卓者卓不悟】
　　布豁【唐书西域安者一曰丨丨又曰捕喝元魏谓忸蜜者】
　　布谷【尔雅鸤鸠鴶注今之丨丨也江东呼为获谷　后汉书襄楷丨丨鸣于孟夏蟋蟀吟于始秋注丨丨一名戴絍一名戴胜　魏志东夷传注乌丸俗识鸟兽孕乳时以四节耕种常用丨丨鸣为　列子鹞之为鹯鹯之为丨丨布谷乆复为鹞　李白赠从弟冽诗日出丨丨鸣田家拥锄犁　杜甫洗兵马诗田家望望惜雨干丨丨处处催春种　苏轼五禽言诗溪边丨丨儿劝我脱破袴　张耒福昌官舍诗卧听堂南丨丨鸣陇头细麦已青青】
　　布字【李庚西都赋或献凯作名以宣帝功或丨丨缀行以达皇风　薛道衡咏苔纸诗今来承玉管丨丨改银钩】
　　布雨【白虎通鼻出入气髙而有窍山亦有金石累积亦有孔穴出云丨丨以润天下雨则云消鼻能出纳气也】
　　布露【唐书西域大勃律或曰丨丨直吐番西与小勃律接　栁宗元答贡士沈起书见罗列下　杨防复宫阙后上执政书某诚不敏粗达利病之源常欲得丨丨蕴蓄于执政以助教化　谢观初雷起蛰赋整云师丨丨之泽迫和氏春分之日】
