<!-- { "loadSidebar": true } -->
　　三军【春秋襄公十有一年春王正月作丨丨注増立中军万二千五百人为军疏昭五年云舍中军明此年作而彼年舍故知旧有二军今増立中军也然则正是作中军耳而云作丨丨者传言三子各毁其乗则旧时属已之乗毁之以足成丨丨是旧军尽废而全改作之故云作丨丨也　论语丨丨可夺帅也匹夫不可夺志也　左传隠公五年卫人以燕师伐郑郑祭足泄驾原繁以丨丨军其前使曼伯与子元潜军军其后　又桓公六年楚武王侵随鬭伯比言于楚子曰吾不得志于汉东也我则使然我张吾丨丨而被吾甲兵彼则惧而协以谋我故难间也　又楚共王即位将为阳桥之役使巫臣聘于齐且告师期巫臣尽室以行申叔跪从其父将适郢遇之曰异哉夫子有丨丨之惧而又有桑中之喜宜将窃妻以逃者也　又楚子围萧申公巫臣曰师人多寒王廵丨丨拊而勉之丨丨之士皆如挟纩唐书髙祖纪大业十三年六月己卯传檄诸郡称义兵开大将军府置丨丨　荀子凡受命于主而行丨丨三军既定百官得序羣物皆正则主不能喜敌不能怒夫是之谓至臣　又将辟田野实仓廪便备用上下一心丨丨同力与之逺举极战则不可　握竒经天陈十六内方外圆四面风冲其形象天为陈之主为兵之先潜用丨丨其形不偏　周易畧例陵丨丨者或惧于朝廷之仪暴威武者或困于酒色之娱　小学绀珠大国丨丨其赋千乗鲁以周公故爵虽侯而军赋皆大国之制费誓曰鲁人三郊三遂郊即乡也天子六乡具六军六遂贰之合都邑之师为万乗鲁三郊具丨丨三遂贰之合都邑之师为千乗所谓千乗之国成国半天子之军者也　语林诸葛武侯持白羽扇指麾丨丨黄叔具叙事　陆云答兄平原诗阚如虣虎肃兹丨丨　傅元惟汉行嗔目骇丨丨磨牙咀豚肩　宋之问游韶州广界寺诗莫愁归路逺门外有丨丨　沈佺期塞北诗柏檀飞五将梅吹动丨丨　卢纶送防州班使君诗晓日照楼船丨丨拜峡前　王维送赵都督赴代州诗万里鸣刀斗丨丨出井陉　李白赠何七判官昌浩诗夫子今管乐英才冠丨丨　杜甫遣兴诗安得亷颇将丨丨同晏眠　又陪柏中丞观宴将士诗极乐丨丨士谁知百战塲　又送樊二十三侍御赴汉中判官诗坐知七曜厯手画丨丨势　白居易和微之春日投简阳明洞天诗令下丨丨整风髙四海趋　戎昱上李常侍诗千里政声人共喜丨丨令肃马前嘶　耿湋和王懐州观西营秋射诗名借丨丨勇功推百中难　李颀古意诗今为羌笛出塞声使我丨丨泪如雨　杨巨源观打毬诗入门百拜瞻防势动地丨丨唱好声　钱起同王员外陇城絶句诗丨丨版筑脱金刀黎庶翻惭将士劳又送屈突司马诗制胜丨丨劲澄清万里余　王建寄汴州令狐相公诗丨丨江口拥防旌虎帐长开自教兵刘长卿奉饯郑中丞罢浙西节度还京诗天上移将星元戎罢龙节丨丨含怨慕横吹声防絶　又送侯中】
　　【丞流康州诗辕门画角丨丨思驿路青山万里心　又疲兵篇丨丨疲马力已尽百战残兵功未论　又送卢侍御赴河北诗千里按图故地丨丨罢战及春耕苏轼次韵刘贡父春日赐幡胜诗寛诏随春出内朝丨丨喜气挟狐貂　陆游野兴诗皁纛丨丨帅金章万户侯　元好问即事诗逆竖终当鲙缕分持刀今得快丨丨　王逢秋感诗九日天涯桑落酒丨丨城上柘黄袍方澜荆轲诗六国羣谋失丨丨一当　周昻北行即事诗五月分衣节丨丨受甲时　张翥授钺诗铁衣逺道丨丨老白骨中原万鬼新　陈基二十六日自通州赴淮安诗六计西来思挠楚丨丨左袒欲安刘】
　　三连【公羊莒人入向注保伍连帅本有用兵征伐之道疏言本有用兵征伐之道者谓五国为属属有长二属为连连有帅丨丨为卒卒有正七卒为州州有伯若州内有无道者则长帅正伯当征之若其不征则与同恶故曰有征伐之道】
　　三沮【山海经共工臣名曰相繇食于九土禹湮洪水杀相繇其血腥臭不可生谷其地多水不可居禹堙之三仞丨丨注言禹以土塞之地陷壊也】
　　三保【宋史食货志亦有不待推排者保正长之立也五家相比五五为保十大保为都保有保长有都副保正余及丨丨亦置长五大保亦置都保正其不及丨丨五大保者或为之附庸或为之均并不一也】三农【南史郭原平传墓前有数十畆田不属原平每至农月耕者恒裸袒原平不欲使人慢其坟墓乃贸家资贵买此田丨丨之月辄束带垂泣躬自耕垦　北史周武帝纪见二所下　小学绀珠丨丨原隰平地又丨丨平地山泽又丨丨上中下农夫　张衡东京赋丨丨之隙耀威中原　王家屏日方升赋丨丨出作九市开塲　杨士竒甘露赋于时寒霜既肃孟冬维叙百谷登塲丨丨毕务　阎寛温汤御毬赋已毕丨丨亦休百工　徐安贞奉和喜雪应制诗自有丨丨歌帝力还将万庾答尧心　李峤奉和杜员外扈从教阅诗薄狩丨丨隙大阅五戎塲　白居易贺雨诗宥死降五刑责已寛丨丨　和凝宫词丨丨皆已辟田畴又见金门出土牛　钱起观村人牧山田诗六府且未盈丨丨争务作】
　　三丁【唐书李抱真传抱真策山东有变泽潞兵所走集乗战伐后赋重人困军伍雕刓乃籍户丨丨择一蠲其徭租给弓矢令闲月得曹偶习射嵗终大校亲按籍第能否赏责　宋史英宗纪治平元年十一月乙亥科陜西户丨丨之一刺以为义勇军凡十三万八千四百六十五人各赐钱二千　又兵志见二丁下　又王庶传绍兴五年起复知兴元府利防路制置使庶以士卒单寡籍兴洋诸邑及三泉县强壮两丁取一丨丨取二号义士日阅于县月阅于州厚犒之不半年有兵数万　白居易新乐府新丰折臂翁户有丨丨防一丁防得驱将何处去五月万里云南行】
　　三徒【礼记丧服小记从服者所从亡则已属从者所从虽没也服妾从女君而出则不为女君之子服疏从服者案服术有六其一是徒从者徒空也与彼非亲属空从此而服彼徒中有四一是妾为女君之党二是子从母服于母之君母三是妾子为君母之党四是臣从君而服君之党就此四徒之中而一徒所从虽亡则犹服如女君虽没妾犹服女君之党其余丨丨则所从亡而已谓君母死则妾子不复服君母之党及母亡则子不复服母之君母又君亡则自不服君党亲也其中又有妾摄女君为女君党各有义故也　云笈七签轻泄寳文七祖充责身役鬼官长闭丨丨为刼不原】
　　三匠【左传哀公二十五年夏五月卫侯出奔宋卫侯为灵防于借圃与诸大夫饮酒焉禇师声子韤而登席公怒禇师出公防其手曰必断而足闻之禇师与司寇亥乘曰今日幸而后亡公之入也夺南氏邑而夺司寇亥政公使侍人纳公文懿子之车于池初卫人翦夏丁氏以其帑赐彭封弥子弥子饮公酒纳夏戊之女嬖以为夫人其弟期大叔疾之从孙甥也少畜于公以为司徒夫人宠衰期得罪公使丨丨久公使优狡盟拳弥而甚近信之故禇师比公孙弥牟公文要司寇亥司徒期因丨丨与拳弥以作乱】
　　三巫【汲冡周书克隂解周车三百五十乘阵于牧野以虎贲戎车驰商师商师大败乃命南宫百达史逸迁九鼎丨丨】
　　三医【列子其子弗晓终谒丨丨一曰矫氏二曰俞氏三曰卢氏诊其所疾　范成大问天医赋十巫递进丨丨更谒】
　　三旅【易林雄鸡不晨雌鸡俱呻志疪心离丨丨生哀】
　　三媒【易林积徳不轻辞出真心丨丨不已大福来成】
　　三竖【晋书苻坚载记坚召慕容暐责之曰卿之宗族可谓人面兽心殆不可以国士期也暐叩头流血泣涕陈谢坚久之曰书云父子兄弟无相及也卿之忠诚实简朕心此是丨丨之罪非卿之过复其位而待之如初　宋书谢晦传义师克振中流清荡便当浮舟东下戮此丨丨申理寃耻谢罪阙庭虽伏锧赴镬无恨于心南史庾登之传谢晦拒王师欲登之留守登之不许晦败登之以无任免官禁锢还家何承天戯之曰因祸】
　　【为福未必皆知登之曰我亦几与丨丨同戮】
　　三猾【拾遗记汉太上皇微时有人欧冶铸上皇息其旁工人曰今所铸铁钢砺难成若得公腰间佩刀杂而冶之即成神器可以克定天下星精为辅以殱丨丨木衰火盛此为异兆也】
　　三凶【左传见三族下　宋书乐志虽有丨丨类静言无所施】
　　三狂【易林丨丨北行道逢大狼暮宿患宅为祸所伤】
　　三奸【荀子故劳力而不当民务谓之奸事劳知而不律先王谓之奸心辩説譬喻齐给便利而不顺礼义谓之奸説此丨丨者圣王之所禁也　易林一簧两舌妄言谋诀丨丨成虎曽母投杼　韩愈忆昨行伾文未揃崖州炽虽得赦宥恒愁猜近者丨丨悉破碎羽窟无底幽黄能】
　　三孱【黄庭坚诗匹士能光国丨丨不满隅】
　　三痴【易林丨丨六狂欲之平乡迷惑失道不知昏明】
　　三贵【北史韩鳯传与髙阿那肱穆提婆共处衡轴号曰丨丨】
　　三佞【北齐书胡长传累迁右仆射及尚书令预参朝政左丞邹孝裕郎中陆仁惠卢元亮厚相结托时人号为丨丨】
　　三幸【唐书许敬宗等传赞木将壊虫实生之国将亡妖实产之故丨丨啸凶牝夺辰林甫将蕃黄屋奔鬼质败谋兴元蹙崔桞倒持李宗覆】
　　三俘【宋书武帝纪仰在璿玑旁穆七政薄伐不庭开复疆宇遂乃丨丨伪主开涤五都】
　　三贼【云笈七签见一贼下】
　　三盗【唐书秦琼传从讨世充建徳黒闼丨丨未尝不身先锋鏖阵前无坚对　隂符经天地万物之盗万物人之盗人万物之盗丨丨既宜三才既安故曰食其时百骸治动其机万化安人知其神而神不知其神所以神也】
　　三叛【春秋序五曰惩恶而劝善求名而亡欲盖而章书齐豹盗丨丨人名之类是也　又据公羊经止获麟而左氏小邾射不在丨丨之数】
