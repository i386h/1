<!-- { "loadSidebar": true } -->
　　三茅【南史陶景传止于句容之句曲山恒曰此山下是第八洞宫名金陵华阳之天周囘一百五十里昔汉有咸阳丨丨君得道来掌此山故谓之茅山乃中山立馆自号华阳陶隐居人间书札即以隐居代名明一统志丨丨观在杭州府治南七寳山之麓有茅君像旧存古器物三宋鼎唐钟褚遂良隂符经今不存陶景许长史旧馆坛碑昔在西汉丨丨来賔　李羣玉送陶少府赴选诗乆向丨丨穷艺术仍传五柳旧琴书　李洞宿叶公棊阁诗因悟修身试贪教不湏焚火向丨丨　许浑亡题诗商岭采芝寻四老紫阳收术访丨丨　郑谷池上诗仙山如有分必拟访丨丨　苏轼仇池石诗见二华下　又孟震同游常州僧舍诗待向丨丨乞灵雨半篙流水送君行　王阮出郊访沈洞主诗万里家山懐五老千年活计却丨丨　范梈奉和李监丞醉赠羽人诗吾尝左揖丨丨君右手直接髙飞翰】
　　三峡【晋书桓冲传乐乡城以上四十余里北枕大江西接丨丨　齐书州郡志氐陷襄阳桓冲避居上明顿陆逊乐乡城上四十余里以田地肥良可以为军民资实又接近丨丨无西彊之虞故重戍江南轻戍江北南史梁武帝纪帝谓谘议参军张策曰断丨丨据巴蜀分兵定湘中便全有上流以此传檄江南风之靡】
　　【草不足比也　又垣崇祖传见一激下　唐书李吉甫传刘辟拒命髙崇文围鹿头未下吉甫以为宣洪蕲鄂彊弩号天下精兵争险地兵家所长请起其兵捣丨丨之虚则贼势必分首尾不救矣　又萧遘传繇起居舍人斥播州司马道丨丨方廹畏不瞑若有人谓曰公无恐予为公呵御遘怳悟俄谒白帝祠见帝貌类向所睹异之　宋史选举志建炎二十九年孙道夫在经筵极论四川类试请托之弊请尽令赴礼部帝曰后举但当使御史监之道夫持益坚事下国子监祭酒杨椿曰蜀去行在万里可使士子涉丨丨冒重湖邪欲革其一监试得人足矣　水经江水又东迳西陵峡注宜都记曰自黄牛滩东入西陵界至峡口一百许里山水纡曲而两岸髙山重嶂非日中夜半不见日月絶壁或千许丈其石彩色形容多所像类林木髙茂略尽冬春猿鸣至清山谷传响泠泠不絶所谓丨丨此其一也　又每至晴初霜旦林寒涧肃常有髙猿长啸屡引凄异空谷传响哀转乆絶故渔者歌曰巴东丨丨巫峡长猿鸣三声泪沾裳　又江水又东迳广溪峡注斯乃丨丨首也其间三十里頺岩倚木厥势殆交　九域志忠州隶夔州路丨丨山在夔州　地舆志巴陵楚地有丨丨明月峡巫山峡广泽峡　小学绀珠丨丨广溪峡巫峡西陵峡　郝郊入蜀纪见巫峡西陵峡归峡并称丨丨　明一统志丨丨堂在夔州府治东瞿唐关　干寳晋纪总论泛舟丨丨介马桂杨　叚文昌岑公洞记处岷嶓之下据丨丨之上　左思蜀都赋径丨丨之峥嵘摄五軏之蹇浐　庾阐扬都赋赴丨丨之隘洞九川之防　晁公遡悯孤赋陟丨丨之峻阪兮陆纡轸而嵳峩　杨炯巫峡诗丨丨七百里唯言巫峡长　又广溪峡诗广溪丨丨首旷望兼川陆　沈佺期巫山髙诗月明丨丨曙潮满九江春　徐安贞送王判官诗明月开丨丨花源出五谿　张九龄登荆州城楼诗枕席夷丨丨关梁豁五湖　孙逖奉和李右相中书壁画山水诗九江临户牖丨丨绕檐楹　李白峨嵋山月歌夜发清溪向丨丨思君不见下渝州　又送判官赴黔府中丞叔幕诗水宿五溪月霜啼丨丨猿　杜甫醉歌行词源倒倾丨丨水笔阵独扫千人军　又夔州歌白帝髙为丨丨鎭夔州险过百牢山　又咏懐古迹诗丨丨楼台淹日月五溪衣服共云山　又阁夜诗五更鼓角声悲壮丨丨星河影动揺　王昌龄卢溪主人诗行到荆门上丨丨莫将孤月对猿愁　孟浩然岘山送张去非游巴东诗见一言下　卢纶送朝长史赴荆南旧幕诗月明丨丨路浪里九江船　李嘉祐送客游荆州诗帆影连丨丨猿声在四邻　武元衡同幕中诸公送李侍御归朝诗巴江暮雨连丨丨劒壁危梁上九霄　羊士谔暮秋言懐诗驰晖丨丨水旅梦百劳关　元稹楚歌丨丨连天水奔波万里来　又詶许康佐诗猿啼丨丨雨蝉报两京秋　白居易得行简书诗书报九江闻暂喜路经丨丨想还愁　又送客归京诗舟辞丨丨雨马入九衢尘杜牧范秀才自蜀游江湖诗江分丨丨响山竝九华齐张祜送人归蜀诗锦城春色泝江源丨丨经过几夜猨　韩溉浔阳观水诗莫见九江平稳去还从丨丨崄巇来　许浑江上逢友人诗村连丨丨暮云起潮送九江寒雨来　吴融还俗尼诗丨丨却为行雨客九天曽是散花人　陆蒙引泉诗势束丨丨挂泻危孤磴悬又送琴客之建康诗蕙风杉露共泠泠丨丨寒泉潄玉清　陈陶巫山髙诗秀色无双怨丨丨春风几梦襄】
　　【王猎　又湓城赠别诗九江春水阔丨丨暮云深　李中献中书潘舍人诗琴弹丨丨水屏画十洲春　沈彬诗清占月中丨丨水丽偷云外十洲春　赵抃游溪西山寺诗千层云水迷丨丨一閧人烟认百城　欧阳修初至虎牙滩诗平日两京人壮少今年丨丨岁峥嵘又黄溪夜泊诗见一猿下　苏轼荆州诗游人出丨丨楚地尽平川　又弹筝诗唤取吾家双凤槽遣作丨丨孤猿号　又观月黄楼诗未成短棹还丨丨已约轻舟泛五湖　程俱送崔闲归庐山诗尝闻丨丨泉上与天汉通　范成大送李仲鎭宰溧阳诗唤起酸寒孟东野倒流丨丨洗余悲　戴复古鄂渚烟波亭诗见一州下耶律楚材和景贤诗五车书笥独穷理丨丨词源逈出羣　钱惟善送酸斋学士之西川诗丨丨吞秦树千峰抹楚云　又送曹克明员外之湖广省诗丨丨波涛下江汉九疑云雾接巫衡】
　　三峰【元史太宗纪丙申大雪丁酉又雪次新郑是日也图类及金师战于钧州之丨丨大败之获金将丰阿拉戊戌帝至丨丨壬寅攻钧州克之获金将哈逹　荆州记衡山有丨丨极秀一峰名芙蓉峰最为竦桀自非清霁素朝不可望见峰上有泉飞派如一幅绢分映青林直注山下　明一统志丨丨山在开封府禹州城西南二十里上有丨丨　又丨丨山在南雄府城西十里又名笔架山　黄表卿九疑山赋见一井下　陶安大成殿赋大江之南曰姑孰兮面苍翠之丨丨　王翰赋得明星玉女坛诗丨丨离地皆倚天唯独中峰特修峻陶翰望太华赠卢司仓诗行吏到西华乃观丨丨壮崔颢行经华隂诗岧嶤太华俯咸京天外丨丨削不成李白西岳云台歌丨丨却立如欲摧翠厓丹谷髙掌开　储光羲贻王侍御出台掾丹阳诗见一路下　李】
　　【嘉祐送严二擢第东归诗旧里丨丨下开门古县前刘长卿关门望华山诗客路瞻太华丨丨髙际天　钱起题嵩阳焦道士石壁诗丨丨花伴碧堂悬锦里眞人此得仙　郎士元送林宗配雷州诗昨日丨丨尉今朝万里人　韩翃赠别王侍御赴上都诗逺过丨丨临八水幽寻佳赏偏如此　冷朝阳登灵善寺塔诗见一带下　独孤及海上懐华中旧游诗凉风台上丨丨月不夜城边万里沙　李逢吉望京楼上寄令狐华州诗寄懐丨丨守岐路隔云烟　白居易太湖石诗丨丨具体小应是华山孙　又和钱华州题少华清光絶句诗髙情雅韵丨丨守主领清光管白云　又新构亭台诗东窗对华山丨丨碧参差　张籍送韦评事归华隂诗丨丨西面住出见世人稀　窦牟晩过敷水驿却寄华州使院张郑二侍御诗回瞻二妙非吾侣日对丨丨自有期　鲍溶华山别韩博士愈诗丨丨多异态逈举仙人手　邢巨游春诗海岳丨丨古春皇二月寒　徐夤寄华山司空侍郎诗金阙争权竞献功独逃徴诏卧丨丨薛能黄河诗勇逗丨丨坼雄摽四渎尊　顾非熊送马戴入山诗斜阳收万壑圆月上丨丨　曹松赠华隂李明府诗丨丨岂不重厚地戴犹轻　张乔华山诗卓杰丨丨出髙竒四岳无　郑谷上狄右丞诗迩来趋九仞又伴赏丨丨　陆蒙寄茅山何威仪诗大小丨丨次九华灵踪今尽属何家　贯休寄栖白大师诗莫话丨丨去浇风正荡淳　徐铉谪居舒州累得韩髙二舍人书诗丨丨烟霭碧临谿中有骚人理钓丝　苏轼华隂寄子由诗丨丨已过天浮翠四扇行看日照扉　又和人假山诗见一掌下　又李侍丞见和前篇诗陶潜自作五柳传潘阆画入丨丨图　陈与义赵虚中有石名小华山诗君家苍石丨丨样磅礴乾坤气象横朱松铅山僧斋假山诗擘开华岳丨丨秀叠就层峰数石寒　杨万里题赤孤同亭馆诗数菊能令客眼明丨丨端为此堂横　陆游有所懐诗镜裹形模日夜衰丨丨师友乆暌离　王世昌过华州诗拔地丨丨冷翠微落岩飞湿喷珠玑　李俊民送赵庆之赴邠州诗丨丨无复同州看休着新诗笑不平　元好问贺德卿王太医生子诗岳莲尽发丨丨秀梦笔惊看五色花　刘因赋螺杯诗胸中壁立丨丨玉醉里神游太一家　曹之谦宿云台观诗见一径下　纳延丨丨山歌丨丨山头独长啸立马四顾风凄凄】
　　三陵【明一统志丨丨台在归德府城西北十八里三峰并峙因名】
　　三峨【卧游録西竺千岁和尚与行脚僧书丨丨髙出五岳秀甲九州震旦国第一山也　鲜于绘议道堂记背负丨丨面襟二江　苏轼诗丨丨吾乡里万马君部曲　范成大凌云九顶诗江揺九顶风雷过云抹丨丨日夜浮　又小峨眉诗丨丨参横大峨髙奔崖侧势倚半霄　又华岩寺诗来从太白西更走丨丨偏】三累【水经河水又南崌谷水注之注水出县西北梁山东南流横注之水出于丨丨山其山层密三成故俗以丨丨名山】
　　三壕【薛能寄河南郑侍郎诗三峡与丨丨门阑梦去劳】
　　三丘【明一统志丨丨山在金华府东阳县南八里晋殷仲堪尝登此山郡人爱之若襄人之于羊叔子因又名岘山】
　　三华【明一统志丨丨山在泸州城北　又丨丨山在重庆府大足县东三里其山青秀三峰屹立】三弥【唐书西突厥传初曷萨那朝隋国人皆不欲既被留不遣乃共立逹头孙号射匮可汗建廷兹北之丨丨山玉门以西诸国多役属】
　　三贯【明一统志丨丨山在泉州府永春县西北三峰秀拔势若贯天】
　　三观【唐书髙祖纪突厥陷大震关灵州总管杨师道败之于丨丨山】
　　三崖【鲍照登黄鹤矶诗丨丨隐丹磴九派引沧流】
　　三岭【晋书文帝纪大将军曹爽之伐蜀也以帝为征蜀将军副夏侯元出骆谷次于兴势蜀将王林夜袭帝营帝坚卧不动林退帝谓元曰费祎以据险距守进不获战攻之不可宜亟旋军以为后圗爽等引旋祎果驰兵趣丨丨争险乃得过遂还拜议郎　元史泰定帝纪发兵修野狐色泽桑干丨丨道　唐太宗春日望海诗仙气凝丨丨和风扇八荒　黄克晦同焦叔度清凉寺诗坐深丨丨浑无月衣冷苍松半是云】三嵎【明一统志丨丨山在汉中府城固县西北四十里又丨丨山在成都府仁寿县益州记东南西嵎三山相对共号丨丨三山之名曰飞泉翳嘶跨鼇县治居丨丨之中环合有自然之势】
　　三嶷【明一统志三山在徐州城东南二十里有丨丨故名】
　　三屿【元史丨丨传丨丨国近琉球至元三十年命选人招诱之】
　　三岩【明一统志丨丨在处州府城西四里有飞泉防落其右曰清虚中曰白云左曰晨曦宋绍圣中知州刘注题诗于石注能诗所至泉石多有题咏　又丨丨亭在永州府治岩出池中者凡九跨池为桥而剙亭于池上九贤题识甚多此亭之后又有鉴亭　尹廷髙有丨丨瀑布诗】
　　三尖【明一统志丨丨山在辽州和顺县西九十里三峰屹立若山字　又丨丨山在懐庆府城西北四十里三峰耸列故名】
　　三塠【明一统志丨丨山在延安府安塞县旧敷政县境】
