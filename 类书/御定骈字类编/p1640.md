<!-- { "loadSidebar": true } -->
　　旗帜【史记髙祖纪父老率子弟共杀沛令乃立季为沛公祠黄帝祭蚩尤于沛庭而衅鼓丨丨皆赤　又留侯世家沛公欲以兵万人击秦峣下军良説曰秦兵尚强未可轻臣闻其将屠者子贾竪易动以利愿沛公且留壁使人先行为五万具食益为张丨丨诸山上为疑兵令郦食其持重寳啗秦将秦将果叛欲连和俱西袭咸阳　汉书髙帝纪赞汉承尧运徳祚已盛断蛇着符丨丨上赤协于火徳自然之应得天统矣　又食货志是时粤欲与汉用船战逐乃大修昆明池列馆环之治楼船髙十余丈丨织加其上甚壮注师古曰织读曰丨　后汉书光武帝纪丨丨蔽野埃尘连天　又公孙述传伪建丨丨鸣鼓挑战而潜遣竒兵出吴汉军后袭击破汉汉堕水　又臧宫传宫将降卒五万从涪水上平曲公孙述将延岑盛兵于洗水防帝遣谒者将兵诣岑彭有马七百匹宫矫制取以自益晨进兵多张丨丨登山鼓噪右歩左骑挟船而引呼声动山谷岑不意汉军卒至登山望之大震恐宫因从击大破之　魏志武帝纪注选精鋭歩骑皆用袁军丨丨衔枚缚马口夜从间道出人抱束薪既至围屯大放火营中惊乱大破之晋书宣帝纪文懿遣歩骑数万阻辽隧坚壁而守南北六七十里以距帝帝盛兵多张丨丨出其南贼尽鋭赴之乃泛舟潜济以出其北　又杜预传预以太康元年正月陈兵于江陵遣牙门管定周旨伍巢等率竒兵八百泛舟夜渡以袭乐乡多张丨丨起火巴山出于要害之地以夺贼心　宋书武帝纪进至覆舟山东使丐士张丨丨于山上以为疑兵　唐书则天皇后武氏传改国号周自称圣神皇帝丨丨尚赤　新书水战之道利在舟楫练习士卒以乗之多张丨丨以惑之严弓弩以中之持短兵以捍之设坚栅以卫之顺其流而击之中华古今注秦始皇造阿房宫阙五百歩南北千丈上可坐万人下可建五丈丨丨　开元天寳遗事明皇与贵妃每至酒酣使妃子统宫妓百余人帝统小中贵百余人排两阵于掖庭中目为风流阵以霞帔锦被张之为丨丨攻击相鬬败者罚之巨觥以戯笑　国史补郭汾阳自河阳入李太尉代领其兵旧营垒也旧士卒也旧丨丨也光弼号令之精彩皆变　幸蜀记干徳二年八月衍以宰相王谐判六军诸卫事丨丨戈甲百里不絶衍戎装被金甲珠帽锦袖执弓挟矢百姓望之惊相谓为灌口妖神　文昌杂录淳化中有司言油衣帟幙损敝者万数欲毁弃诏令煮而浣之命尚方染以杂色刺为丨丨焉　视听抄癸酉十月李应山开淮间于维扬一日午夜忽见天裂其车马丨丨无数始焉皆红旗既而皆黒凡茶顷乃合见者甚多次年北军至　杜甫赠李秘书别诗消息多丨丨经过叹里闾　元稹古社诗飞声鼓鼙震髙焰丨丨飜】
　　旗志【史记叔孙通传汉七年长乐宫成诸侯羣臣皆朝十月仪先平明谒者治礼引以次入殿门廷中陈车骑歩卒卫宫设兵张丨丨传言趋殿下郎中侠陛陛数百人功臣列侯诸将军军吏以次陈西方东乡文官丞相以下陈东方西乡大行设九賔胪句传于是皇帝辇出房百官执职传警引诸侯王以下至吏六百石以次奉贺自诸侯王以下莫不振恐肃敬】
　　旗旌【南史谢晦传晦率众二万发自江陵舟舰列自江津至于破冢丨丨相照　北史周武帝纪诏诸军丨丨皆画以猛兽鸷鸟之象　宋之问扈从登封告成颂和风吹鼓角佳气动丨丨　杜甫旗诗庭空六马入駊騀丨丨】
　　旗常【齐书礼志序见舆辂下】
　　旗幡【礼记曲礼武车绥旌疏旌谓车上丨丨也尚威武故舒散丨丨垂绥然　刘禹锡武陵书怀诗王正防夷夏月朔盛丨丨　王建寄贺田侍中东平功成诗见衣甲下　陈羽和王中丞使君春日过髙评事幽居诗风光满路丨丨出林下髙人待使君　项斯赠金州姚合使君诗未觉丨丨贵行触处过　桞泌玉清行灵佩垂轩下丨丨列帐前　方干漳州使君罢郡之任漳南诗泊岸丨丨邮吏拜连山风雨探人行　贯休古塞上曲号变丨丨乱鼙干草木黄】
　　旗旐【潘岳京陵公主女王氏哀辞仆马回眷丨丨旋飞夕阳失映晴鸟忘归】
　　旗旄【献帝起居注距冬至四十六日则天子迎春于东堂距邦八里堂髙八尺堂阶二等青税八乗丨丨尚青田车载矛号曰助天生唱之以角舞之以羽翟此迎春之乐也　韩愈送李愿归盘谷序其在外则树丨丨罗弓矢武夫前呵从者塞途供给之人各执其物夹道而疾驰　欧阳修相州画锦堂记盖士方穷时困厄闾里庸人竪子皆得易而侮之若季子不礼于其嫂买臣见弃于其妻一旦髙车驷马丨丨导前而骑卒拥后夹道之人相与骈肩累迹瞻望咨嗟而所谓庸夫庸妇者奔走骇汗羞愧俯伏以自悔罪于车尘马足之间此一介之士得志当时而意气之盛昔人比之衣锦之荣者也】
　　旗旂【江淹为萧拜相国齐公十郡九锡章见銮辂下】
　　旗旟【诗既出我车既设我旟疏既至淮夷之境克期将战至于期日此武夫既已自陈出我征伐之戎车既已张设我将帅之丨丨以往对阵战】
　　旗斾【唐书礼乐志咸通间藩镇稍复舞破阵乐然舞者衣画甲执丨丨才十人而已　宋史乐志漏残柝静鸡声逺到髙燎入层霄云裘蟠瑞霭天歩下嘉坛丨丨飘揺　沈约桐柏山金庭馆碑芝盖三重驾螭龙之蜿蜒云车万乗载丨丨之逶迤】
　　旗纛【名画録赵徳齐者温竒子也光化年王蜀先主受昭宗勅置生祠命徳齐与髙道兴同手画西平王仪仗丨丨旌旄车辂法物韩愈南海神庙碑见旄麾下】
　　旗旒【宋书乐志采旄蔽日丨丨翳天】
　　旗旝【唐书仆固怀恩传时诸节度皆以兵防次黄水贼坚壁自固怀恩阵西原多张丨丨使突骑与囘纥稍南出缭贼左举旗为应破贼壁死者数万　傅亮封刘裕为宋公诏丨丨首涂则八表响震偏师先路则多垒云彻】
　　旗帐【鲍溶忆郊天诗忆向郊坛望武皇九天丨丨下南方】
　　旗幕【何祯许都赋元正大飨坛彼西南丨丨峨峨檐宇深】
　　旗袄【北史于忠传忠弟景字百年忠薨后为武卫将军谋废元义义黜为怀荒鎭将及蠕蠕主阿那环叛鎭人请粮景不给镇人遂执缚景及其妻拘守别室皆去其衣服令景着皮裘妻着故绛丨丨】
　　旗氅【宋史仪衞志两制同礼官议略准小驾制度添清道马防罼丨丨等物】
　　旗盖【宋史韩世忠传夜伏精兵二千于白面山与诸将拔营而进贼兵方迎战所遣兵已驰入中军夺望楼植丨丨传呼如雷贼回顾惊溃　潘岳闗中诗丨丨相望偏师作援　李商隐漫成诗借问琴书终一世何如丨丨仰三分】
　　旗章【礼记月令季夏之月命媍官染采黼黻文章必以法故无或差贷黒黄苍赤莫不质良毋敢诈伪以给郊庙祭祀之服以为丨丨以别贵贱等级之度　周语见车服下　汉书郊祀志赞自神农黄帝下歴唐虞三代而汉得火焉故髙祖始起神母夜号着赤帝之符丨丨遂赤自得天统矣　宋书歴志序夫礼之所苞其用非一郊祭朝飨匪云别事丨丨服物非礼而何　唐书马燧传宝应中泽潞节度使李抱玉署为赵城尉时回纥还国恃功恣睢所过皆剽伤州县供饩不称辄杀人抱玉将馈劳賔介无敢往燧自请典办具乃先赂其酋与约得其丨丨为信犯令者得杀之燧又取死囚给役左右小违令辄戮死虏大骇至出境无敢暴者　説苑太公兵法曰分为五选异其丨丨勿使冒乱坚其行阵连其什伍以禁非　江淹为萧骠骑让油幢表国容方穆丨丨式序朝礼永清仪服咸贯】
　　旗节【唐书韩愈传愈曰田公以魏博六州归朝廷官中书令父子受丨丨刘悟李祐皆大镇此尔军所共闻也　尚书故实王内史借船帖书之尤工者也故山北卢尚书匡寳惜有年公致书借之不得云只可就看未尝借人也公除潞州丨丨在途才数程忽有人将书帖就公求售阅之乃借船帖也公惊异问之云卢家郎君要钱遣卖耳公叹异移时不问其价还之后不知落于何人　益部方物略记丨丨花修脩华碧皆层层而擢正类使所持节然故以名　王昌龄行路难前驱引丨丨千里阵云帀】
　　旗牓【宋史岳飞传金统制王镇统领崔庆将官李觊崔虎叶旺等皆率所部降以至禁卫龙虎大王下仡查千戸髙勇之属皆密受飞丨丨自北方来降】
　　旗仗【宋史符彦卿传时晋师居下风将战弓弩莫施彦卿谓张彦泽皇甫遇曰与其束手就擒曷若死战然未必死彦泽等然之遂潜兵尾其后顺风击之契丹大败其主乗槖駞以遁获其器甲丨丨数万以归少帝嘉之】
　　旗竿【后汉书袁绍传注眞人水镜经曰凡军始出立牙竿必令完坚若有折将军不利牙门丨丨军之精也　唐书五行志太和九年郑注为凤翔节度使将之镇出开逺门丨丨折　幸蜀记衍离成都日天地冥晦兵不成列有羣鸦泊于丨丨上其鸣甚哀　西樵野记伪吴尝用黄叅军敬夫蔡叅军彦文叶叅军徳新图事三人皆迂阔书生不识大计洪武丁未春太祖下江南三人皆伏诛其尸风干于丨丨之首初吴中童謡曰丞相做事业专用黄菜叶一夜西风来干别于是知童謡始验　同文算指借衰互征法问丨丨一根其三之一是白色五之一是黒色九之二是青色外尚余十二尺红色竿长几何亦借一数以通各数而观其所剰以类征之　杜甫复愁诗金丝镂箭镞皁尾制丨丨】
　　旗干【宋史仪衞志殿前司仗内金鎗银鎗丨丨易以漆饰而拂扇坐褥以珠饰者去之】
　　旗枪【茶録茶芽如鹰爪雀舌为上一丨一丨次之　王建秋日送杜防州诗山楼添鼔角村栅立丨丨陆游诗午枕初回梦蝶牀红丝小硙破丨丨】
　　旗矟【唐书兵志每歳季冬折冲都尉率五校兵马之在府者置左右二校尉位相距百歩每校为歩队十骑队一皆巻矟旛展刄旗散立以俟角手吹大角一通诸校皆敛人骑为队二通偃丨丨解幡三通丨丨举左右校击鼔二校之人合噪而进】
