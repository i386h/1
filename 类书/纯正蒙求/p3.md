<!-- { "loadSidebar": true } -->
　　宋范文正公子纯仁娶妇或传妇有罗幔公曰绮罗岂帏幔之物吾家素清俭安得乱吾家法敢持至当火于庭
　　汉乐羊子逰学一年归妻跪问其故羊子曰乆行懐思无他异也妻引刀趣机曰此织生自蚕茧成于机杼丝累而寸寸累而尺尺寸不已遂成丈疋今若断斯织也捐失前功稽废歳月夫子中道而归何异断斯织乎羊子感其言复还终业七年不返
　　孟光荆钗少君布衣
　　孟光字徳耀壮肥而黑择对不嫁父母问故曰欲得贤如梁伯鸾者鸿闻而娶之及嫁以装饰入门七日而鸿不答妻曰妾自有隠居之服荆钗布裳鸿大喜曰此真梁鸿妻也鸿家贫赁舂于臯伯通庑下妻每馈食则不敢仰视举案齐眉共入灞陵山中以耕织为业
　　汉鲍宣妻桓氏字少君宣尝従少君父学父竒其清苦故以女妻之装送甚盛宣不悦曰少君生富骄习美饰吾贫贱不敢当礼妻曰大人以先生修徳守约以贱妾侍巾栉既奉承君子惟命是从宣笑曰是吾志也乃悉归侍御服饰更着短布裳与宣共挽鹿车归乡里拜舅姑毕提瓮出汲修行妇道
　　安定遗训横渠戒辞
　　宋胡瑗字翼之号安定先生治家甚严闺门整肃尤谨内外之分儿妇虽父母在非节朔不许归寜有遗训云嫁女必须胜吾家娶妇必须不若吾家或问其故曰嫁胜吾家则女之事人必钦必戒娶不若吾家者则妇之事舅姑必执妇道
　　宋张载字子厚号横渠先生諡献公作女戒九章付十八娘盈适吕氏其辞略云妇道之常顺惟厥政是曰天明是其帝命嘉尔婉娩克安尔亲往之尔家克俭克勤尔顺维何无违夫子无然臯臯无然訿訿彼是而违尔焉作非彼旧而革尔焉作仪无非无仪女生则戒王姬肃雍酒食是议
　　杨津授匙仲郢端笏【长幼之伦】
　　北魏杨津家世淳厚并敦义譲椿津兄弟相事如父子有美味不集不食旦则聚于防堂其间帏幔隔幛为寝息之所时就休偃还共谈笑椿年老曽他处醉归津扶持还室假寝閤前承候安否椿每近出或日斜不至津不先饭还然后共食食则津亲授匙箸味皆先尝椿命食然后食及津为泗州刺史得嘉味未寄不先入口
　　唐栁公绰有家法诸子仲郢皆束带定省于中门之外公绰卒事公权如父每见未尝不束带为京兆尹时道遇公权必下马端笏立公权暮归必束带迎侍公权屡以为言仲郢终不以官达少改
　　庾衮序行刘璡拱立
　　晋庾衮字叔褒与弟子植篱跪以授条或曰今在隠屏先生何恭之过衮曰幽显易操非君子之志也入山拾橡分夷险序长幼推易居难礼无违者时大疫二兄俱亡次兄毗复殆疠气方炽父母诸弟出次于外衮独不去父兄力强之曰衮性不畏病亲自扶持昼夜不息复抚柩哀临不辍如此十余旬兄瘥衮亦无恙父老咸曰异哉此子守人之所不防守行人之所不能行歳寒然后知松栢之后雕始信疫疠之不能相染也
　　南史刘璡兄瓛夜隔壁呼璡不答下床着衣拱立然后应瓛怪其乆璡曰向束带未竟其立操如此
　　以道表叔彦博父执
　　宋晁以道盛文肃公外甥洪炎玉父祖母亦盛氏甥也以道于玉父为尊行一日邂逅僧寺中玉父谓以道曰公丈人行也前此未及一见以道遽折之曰某自是表叔何丈人行之有玉父谢曰是表叔是表叔但某不曽及叙故耳○以此知逰学之士须经中原先达钤椎方能有成
　　宋韩琦魏公留守李稷为曹颇慢公俄文彦博为留守云稷之父绚我门下士也稷于子为父执闻慢魏公必父死失教吾视稷犹子也当庭训之及谒见乆之公着道服出曰而父吾客也只八拜稷如数拜之
　　器资受拜仲长问候
　　宋彭器资名汝砺居鄱阳钱尚书为洪州职官縁事见之值月朔衣冠数十辈来设拜彭受不辞钱问何人公曰皆后进子弟也钱云他处后进必居于位或与先生并行今何从有此公曰昔范希文谪守是邦为政以名教厚俗敦尚风义为先遂以成俗故至今为尊长者以父兄自处而不辞后进以子弟自任而不敢忽此大贤临政之效可以为法
　　宋荥阳公吕希哲谪居符离赵演仲长公之长壻杨公瓌寳字器之公之外弟杨事公如亲友赵事公如严父公疾仲长执药床下屏气问候率至移时公命之去然后去
　　苏琼下泪缪彤自挝
　　北史苏琼为守乙普眀兄弟争田琼谕之曰天下难得者弟兄易得者田地假令得田宅失兄弟心如何因而泪下普眀兄弟洒泣谢罪
　　东汉缪彤少孤兄弟四人皆同财产及娶妇遂求分异数有鬬争之言彤忿叹掩户自挝曰缪彤汝修身谨行学圣人之道将以齐整风俗奈何不正其家乎弟及诸妇闻之悉叩头谢罪更为敦睦之行
　　长平诣贼彦霄分家
　　东汉赵孝字长平时大乱人相食孝有兄名礼为贼所获孝闻之自缚诣贼曰礼久饿羸瘠不如已肥饱贼大惊二人皆免害
　　宋赵彦霄亲没兄弟同爨二十年兄彦云惟好声色生业壊已逾半彦霄谏之不入遂求分家及五年而兄所存荡然矣公私逋负尚三千余缗彦霄因除夕置酒邀兄嫂告之曰向者初无分析意以兄用度不节恐皆荡尽俱有饥寒之忧今幸留一半亦足以给伏腊兄自今复居中堂主家务即取分书焚之管钥悉以付焉因言所逋负以储钱偿之
　　曹植豆萁田真荆花
　　魏陈思王植魏文帝弟也帝令作诗七步诗不成应大法王应声曰煮豆燃豆萁豆在釡中泣本是同根生相煎何太急帝释之
　　田真兄弟三人欲分财各居堂前荆花甚茂忽枯死真大惊曰树本同根闻兄弟欲分所以枯也是人不如树可乎复同财其树复发荣
　　阿豹竹箭宗棣华
　　吐谷浑阿豹有子二十人病且死谓曰汝各奉吾一箭使弟慕延利折之曰汝取十九箭折之利延不防折曰汝曹知否单者易折众则难摧戮力一心然后社稷可保言终而死彼武夫也犹知宗族相保以为强况士人乎
　　唐睿宗五子列第东都号五王子宅时宗为太子制长枕大被与诸王共之后于宫西置花萼相辉之楼取棣萼宴兄弟之义时一登之必召与同榻赋诗宴嬉世谓天子友悌古无有者帝于敦睦天性然也时有鹡鸰千数集麟徳殿庭树翔栖数日
　　东野审交赵典择徳【朋友之伦】
　　唐孟郊东野有审交诗云种树须择地恶土变木根结交若失人中道生谤言君子芳桂性春浓寒更繁小人槿花心朝在暮不存莫蹑冬氷坚中有潜浪翻惟当金石交可与贤达论
　　汉赵典闭门却扫非徳不交其严于所择也如此
　　袁炳青云孟孙恶石
　　南史袁炳字叔眀江淹曰叔明与余有青云之交非直衔杯酒而已
　　鲁孟孙恶臧孙季孙爱之孟孙卒臧孙入哭甚哀出其御曰孟孙之恶子也而哀如是季孙若死哀如之何臧孙曰季孙之爱我疾疢也孟孙之恶我药石也美疢不如恶石夫石犹防生我疢之美其毒滋多孟孙死吾亡无日矣
　　申侯共服韩李分席
　　宋申顔自谓不可一日不见侯无可或问其故曰无可能攻人之过一日不见则不闻吾过矣俱贫仅有一衣每出相更而服
　　宋韩亿李若谷未第时俱贫同试京师有一氊一席割分之每出谒更为仆李登第授许州长社主簿赴官自控妻驴韩为负一箱将至城三十里相持大哭而去次举韩亦登第皆至叅政为婚不絶
　　伯桃并粮范云给宅
　　左伯桃与羊角哀为友同入楚道值雨雪粮少计不俱全伯桃并粮与哀令至楚自饿死哀至楚为上大夫告楚王偹礼伯桃
　　南史范云好节尚奇専赴人之急少时与长军王畯善云起宅新成移家始毕畯亡于官舍无所归云以东厢给之移尸自门入躬自营含敛招复如礼时人以为难
　　巨伯代命延年如名
　　荀巨伯逺视友人疾值贼骑攻郡巨伯不忍去贼至问曰大军至郡并空汝何男子敢独在此巨伯曰有友人疾不忍舍之寜以身代友人之命贼感其贤旋军而去
　　杨维病其友曽延年请祷维曰何辞曰愿如某名维颔之延年露香请祷者兼曰维复初拜谢曰非卿髙谊薄云汉安能如此
　　纯仁与麦声子班荆
　　范文正公遣子纯仁到姑苏取麦三千斛纯仁时尚少既还船到丹阳见石曼卿问寄此何乆曰三丧在浅土未时无郭元振无可与谋者纯仁以所载麦舟付之单骑捷径而归到家拜起侍立良乆文正公曰东吴见故旧乎曰曼卿为三丧未举留滞丹阳文正公曰何不以麦舟付之曰已付之矣【郭元振少有大志十六歳为太学生家送资钱四十万防有衰服者叩之首言五世未元振尽以与之唐睿宗朝封代国公】楚伍参与蔡子朝友其子伍举与子朝之子声子相善伍举将奔晋声子遇于郑郊班荆相与食而言复故声子曰子行也吾必复子卒果复之亦可见其笃故旧之义矣
　　范式信士裴延耐朋
　　汉范式字巨卿少逰太学与河南张邵为友二人各归乡里式谓邵曰后二年当过拜尊亲至期邵白母请设馔候之母曰二年之别千里结言尔何相信之审耶对曰巨卿信士必不乖违至日巨卿果到升堂拜母尽欢而别
　　唐魏元同与裴延缔交能保终始时人呼为耐乆朋
　　管鲍终始陈雷终始
　　齐管夷吾少与鲍叔牙逰曰吾始困尝与叔牙共贾分财利多自与鲍叔不以我为贪知我贫也吾尝与鲍叔谋事而更穷困鲍叔不以我为愚知时有利有不利也吾尝三仕三见逐于君鲍叔不以我为不肖知我不遭时也吾尝三战三北鲍叔不以我为怯知我有老母也公子纠败召忽死之吾幽囚受辱鲍叔不以我为无耻知我不羞小节而耻功名不显于天下也生我者父母知我者鲍叔也鲍叔既进管仲以身下之天下不多管仲之贤而多鲍叔之能知人汉雷义举茂才譲于陈重二人相友如兄弟当时为之语曰胶漆自谓坚不如陈与雷
　　右一百二十句叙立教眀伦之事



　　纯正求卷上
<子部,类书类,纯正蒙求>
　　钦定四库全书
　　纯正求巻中　　　　元　胡炳文　撰
　　书为训而作故首叙幼学见趣而气象言语威仪次之正心术又学者急务迁善改过惩忿窒欲所以加存养之功安贫贱审富贵所以严取舍之分俭约谦退亷洁刚正又处富贵之道也故以是终焉
　　李谦顔回张霸曽子【幼学见趣】
　　李士谦字子约事母孝母尝呕吐疑为中毒因舐尝之伯父温深所叹赏称曰吾家之顔回也
　　汉张霸字伯饶年数歳知孝谨虽出入饮食自然合礼节乡人号为张曽子七歳通春秋欲进余经父曰汝少未能曰我饶为之其敏如此
　　温公击瓮寛夫灌水
　　宋司马温公幼时与羣儿戏一儿坠水瓮中羣儿哗皆弃去公独破瓮取儿儿得不死
　　宋文潞公彦博字寛夫幼时与羣儿击毬入柱穴中不能取公以水灌之毬浮出二公之仁智盖已见于髫龀时矣
　　孔融取枣僧孺辞李
　　汉孔融字文举四歳与诸兄共食梨枣辄取小者人问其故答曰我小儿法当取小者由是宗族竒之王僧孺幼聪眀年五歳初授孝经问大防师曰论忠孝二事答曰若尔愿常读之有馈其父李者先以一与之辞不受曰我大人未见不敢先尝七歳能读十万言
　　元晦孝经刘晏朋字
　　宋朱文公八歳通孝经大义书八字于其上曰若不如此便不成人间従羣儿逰独以沙列八卦端坐黙视又指日问其父韦斋先生曰日何所附曰附于天又问天何所附韦斋先生竒之甫十歳自知力学闻长者言辄不忘其颖异如此
　　唐刘晏字士安八歳举神童为正字明皇问曰卿为正字正得防字晏曰天下字皆正惟有朋字未正盖言当时左右皆邪人也
　　黄香暖席杜衍持竿
