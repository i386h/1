<!-- { "loadSidebar": true } -->
　　　　　望日立春
　　　　十六 
　　　　十七 
　　　　十八 
　　　　十九 
　　　　二十 
　　　　二十一 
　　　　二十二 
　　　　二十三 
　　　　二十四 
　　　　二十五 
　　　　二十六 
　　　　二十七 
　　　　二十八 
　　　　二十九 
　　　　三十
　　　　　除夕立春




序
自欧阳率更有艺文类聚虞永兴有北堂书钞而类书始行于世其后踵而为者滋多如聚百药于笼唯医师之所用列五兵于库惟勇夫之所操于纂言家固甚便也无如编辑者难得通人罕能持择谰言长语陈陈相因令人易生厌倦识者病之苕上董子农山学富才雄大雅之士闻其年来撰次类书余曰是必有异顷乃先以岁时日次一编见示余览而叹曰奇哉古未有也从来纪岁时者不过令节佳辰略摭故实为类书者纵复旁搜博采及于风土之记占候之书亦月数日焉止矣未有旬旬而比之日日而排之自元旦至岁除征事缀言条分件系无一欠缺如此书者也观其所取材自正史稗官山经地志九流百氏之书古今名人之集无不披览无不采拾此非家藏万卷之书目有十行之敏弃绝人事为之十数年而能精详若是乎而董子之言曰吾之全书曰古今类传分天地人物为四部岁时特天部之一耳其它悉类是是非吾一人所能就吾弟霞山实共成之虽因也而实刱虽故也而实新嗟乎士生今日而著书必补古人所未及为而后可以名世迭床架屋徒劳人耳若农山兄弟得不谓善著书者哉尝一脔而知鼎味一类如此全书可知吾尝劝人勿轻著述若董子所为愈多愈善吾将引领疾呼督促其成如海舶初至已见火浣木难非倾筐倒箧尽发其藏不快矣
康熙壬申仲冬松陵潘耒撰
自序
扶舆剖而乾坤立混沌开而阖辟分织以乌春以兔幻以枫天枣地穷以熊经鸟伸亘古及今无有终极皆时之为也故曰其来也扶桑其入也北陆景圭莫测亥步靡形大哉时乎时如轮行而毂转奔走于天地古今时朝时昼时夕时夜时闰余时终岁时温时寒时晴煦时阴霾时风时雷时龙凤楼台时鱼庄蟹舍时青时赤时白时黑时五彩错杂成文章时后王时君公时将时相时民时人时圣贤时仙佛时鬼神时草木时蠕动时山时海时陆地时舟楫时车舆东驰西驱时经时史时诸子百家鳌掷而鲸呿时诏时制时赋时诗时词曲时骈语络绎月改星移时黄农时虞夏时唐宋元明以迄于
今国家千秋万岁与时偕行于时闵子耐庵曰吾闻之先儒之言曰日星不行天地晦明时儆详于夏政时训纪于周诗汉立举时之官唐申读令之制或泥于古或盭于今有志于月纬而年经者其毋乃合我孔子之惜分阴乎余弟霞山爰瞿然而前曰雕绘风云组绣月露君其任之考索成言字编句纂润色太和标新领异余与农山伯氏效厥劳焉于是农山子听然而兴曰大哉时乎易之言曰观天文以察时变观人文而化成天下于以奉若于以禔身于以问世凡百君子其鉴余与霞山今日叙时之心时
康熙壬申十一月朔日农山董谷士题
岁时类凡例七条
盖日月跳丸固已喻如驹影岁华纪丽夫亦翫媲珠光然而有客谭天类多失据尽人测晷半属无稽爰逐事以明征俾寻源而溯委
非傅君之笥盖天鲜有异书愧扬子之帏宣夜那多奇字间或家传宛委断简殊多即致人赠玫瑰遗珍不少勿作沿门之乞秖留藏箧之遗
楮叶棘猴一时见巧寸人豆马片刻矜奇倘必执以长言难填精卫如其索夫累牍亦辱枣梨故摘新艰若移山而选萃勇踰鞭石
三百六旬悉探象罔七十二候遍索鸡林虽非崇恺之珊瑚聊助奚囊摭拾敢斗虢秦之金翠仅供行笥挦撦听付典签任留记室
渔经猎史送日于江管之中说怪谈仙移情在牙琴之外金乌琐碎贻笑珠英玉兔玲珑宁嫌璚屑管窥无若此矣瓮抱岂能免乎
前贤往圣惜阴之旨俱收名公巨卿爱日之章并采至先人抹月批云之句不敢蝥登若贱子喘轮吠雪之情聊为骥附宁云阿好讵曰徇私
运毂恒谭无能駴目覆奁习见不足惊心故寻常日步风飞芟如败叶倘若变幻星驱月驭宝埒殊珍集之不自矜奇览者幸毋为罪
古今类传卷之一
吴兴董谷士农山　董炳文霞山同辑
松陵金协仍云济　　
晟溪闵南仲耐庵　　
沮水潘之藻文水　　
默林董香龄星池同校
　岁时类
　岁序
　　总岁
[经]岁成月要 【[礼]参互考日成月要考月成岁会考岁成】 合舞合声 【[又]春入学舍采秋颁学[注]舍释也采菜也】 十二衣 【[礼]五色六章还相为主[注]十二月之衣】 六宗 【[书]禋于[注]四时寒暑日月】 兄日姊月 【[春秋感精符]人主与日月同明与四时合信故父天母地】 六物 【[左]伯瑕曰不同何谓岁时日月星辰之谓】 [史]标季 【[谷永传]当阳数之】 迎年楼 【[汉书]公孙卿言仙人好楼居黄帝为十二楼候神人于执期名曰迎年武帝乃作飞廉楼】 便时 【[杨震传]车驾行还太学注于太学待吉时而后入也】 春螾秋（虫?） 【[王羲之传]行行若萦字字若结】 雁臣 【[魏书]斛律金秋朝京师春还部落号曰】 春韭秋菘 【[齐书]周颙隐山中王俭问山中何食曰绿葵紫蓼惠文太子问菜食何味最胜颙曰初早末晚】 寅阶亥阶 【[六典]春升夏升】 五范 【[外传]四时各以类相从[注]五音也】 八节滩 【[唐书]白居易为时所忌乃放意文酒于所居疏沼种树构石楼香山凿自号醉吟先生】 [子]爨鼎造冰 【[庄子]吾能冬而夏矣】 纁夏玄冬 【[太玄经注]万物丰于耗于】 影柱 【[淮南]名日圭为】 四游 【[又]地有谓四时升降不止】 四选三长 【[董子繁露]四时天之春者少阳之选夏者太阳之选秋者少阴之选冬者太阴之选四选之中各有孟仲季故一岁之中有四时一时之中有天之节也】 [集]验岁草 【[北堂书钞]岁欲甘甘草先生荠是也岁欲苦苦草先生葶苈是也岁欲雨雨草先生藕是也岁欲旱旱草先生蒺藜是也岁欲流流草先生蓬是也岁欲恶恶草先生水藻是也岁欲病病草先生艾是也皆以孟春占】 十友花 【[万花谷]曾端伯有芳友兰也清友梅也奇友蜡梅也殊友瑞香也净友莲也禅友栀子也佳友菊也仙友岩桂也名友海棠也韵友荼（艼去丁改縻）也】 六逍遥馆 【[清异录]高太素隐商山建晴夏晚云中秋午月冬日方出春雪方融暑箪清风夜阶急雨六馆各制一铭】 九九词 【[韵玉]俗冬夏至俱有俚词又云丸尽寒尽伏尽热尽】 蜒户 【[南海记]蜒蛮以舟为室蜒有三一为鱼蜒善举网垂纶二为蚝蜒善没海取螺三为木蜒善伐材木蜒极贫衣鹑得物妻与子共之冬夏身无一缕然各有统】 
星池 【[拾遗]记员峤山西周千里水色随四时变化有神龟出澜石上此石方数百里常浮水上色红质虚如肺烧烟香气闻数百里即香云香雨也】 风井 【[荆州记]宜都佷山风穴口大数尺名曰夏则风出冬则风入暑月甚寒春秋分甚静】 雌雄泉 【[寰宇记]梁山县多喜山有二泉一名浴丹泉一名春夏左盈右竭秋冬左竭右盈】 三姑峰 【[舆地志]黝县东有灵山上有天将雨其峰先有鼓角声岁旱百姓放火烧之即雨】 宜都石 【[寰宇记]郡有大一为阳一为阴鞭阳石则雨鞭阴石则晴】 蝴蝶洞 【[南海志]罗浮山有古木丛生四时出彩蜨世传葛仙遗衣所化】 眠人 【[事文类聚]西极国阴阳气所不交其人不饮不食而多眠五旬始一觉】 交让木 【[任昉述异记]一年东荣西枯一年西荣东枯柯叶直上不相妨名】 迷阳草 【[类林]南海有草丛生如蔓土人视其节以占岁之风每一节则一风名曰】 知风草 【[楚志]庄子楚狂之歌所谓迷阳胡明仲云荆楚有草丛生修条四时发颖其肤多刺春夏花繁腴条可食呼为迷阳故曰无伤吾行无伤吾足】 狨座 【[朱彧可谭]文臣两制武臣节制使以上许用每岁九月乘二月彻无定日惟视宰相乘彻狨似大猴生川中脊毛最长色如金每座缝数十片价直百千】 冷暖碁 【[宣室记]日本国贡玉碁子冬则暖夏则冷】 己卯风 【[占候]春己卯风树头空夏己卯风禾头空秋己卯风水里空冬己卯风阑里空】 甲申雨 【[又]米暴贵春谷不收夏主伤田禾秋六畜死冬人病多[谚]甲申犹自可乙酉愁杀人更逢壬子两相牵作久阴又闽人遇四时必闭籴】 十二镜 【[广异记]黄帝会王母于王屋山铸随月用之】 九珠冠 【[独断]铁柱贯九铢一名建华冠今以铜为珠形制似缕簏知天文者服之左传鹬冠是此制也天地五郊明堂月令舞者服此】 麟鸣 【[征祥记]麟牡鸣曰游圣牝鸣曰归和夏鸣曰扶幼秋鸣曰养缓】 鸟耘 【[水经注]会稽山有禹庙昔大禹东巡崩于会稽因而葬之有来为之春拔草根秋啄其秽】 风声木 【[洞冥记]太初二年东方朔从西那国还得十枚实如柚实风吹枝如玉声有武事即如金革响有文事即如琴瑟响上以枝赐人有疾者枝汗出死者枝则折昔老聃在周世七百年枝未汗偓佺生于尧时三千年枝未折上以枝赐朔朔曰臣见枝三过枯死而复生里语曰年未半枝不汗此木五千年一湿万岁一枯缙云之世生于阿阁间也】 念珠曹 【[南部新书]京兆户曹月俸一百八索人号为又曰版曹晋羊祜死人为讳名改户曹为辞曹念珠者佛氏持诵经其数百单八】 乌玉玦 【[李廷珪藏墨诀]赠尔泉清砚须洁避暑悬葛囊临风度梅月】 数丸 【[酉阳编]生江海边如蟛蜞取土作丸数至三日则潮至人以为候因名】 
