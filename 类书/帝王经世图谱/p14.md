<!-- { "loadSidebar": true } -->
　　学者见司徒建邦国封疆与武成分土之等孟子班禄之制不合因谓周礼非周公之制为周礼者又强为之说曰周九州之界方七千里周公变商汤之制虽小国地皆方百里是皆未深考之耳费誓曰鲁人三郊三遂左氏曰成国不过半天子之军诸侯之大者三军可也然则大国三军出于三郊三遂副之周制然矣牧誓曰武王戎车三百辆虎贲三千人御事司马司徒司空然则大国三军三卿为之帅一军之戎车百二十五乗商制然矣商周诸侯之军制既同分土之制安得而异周之九服即禹之九服乌覩所谓七千里者周公相武王灭国者五十而所立七十一国分土之制遽过于商大者二十四倍小者犹三倍何所容之后儒不能通则曰是兼附庸诚是也抑不思百里之地提封万井三分去一为六万夫之地悉以家一人率之为兵六万尚不足三郊三遂七万五千人之数为车六百乗亦不足千乗之数所谓园廛宅田士田贾田官田赏田牛田牧田与卿大夫公子弟之采邑于何容之家既役其一人百畞又征其什一它无余地车辇马牛干戈之属于何出之百畞之分以中农计之足食七人什取其一则十夫而食七人古庶人在官次等之禄也六万夫之税足当中农夫六千人而已三乡之吏九千四百六十八人于何给之尚未言三遂之吏与其百官之众府史胥徒之禄宗庙朝廷之礼王朝之朝贡四邻之邦交于何取用也百里之地不足为公侯之国明甚况七十里止二万九千四百夫之地五十里止一万五千夫之地其不能为诸侯之国抑又明矣然则子产孟子之言非欤曰二子何可非也抑古人之为言省文而互见详而考之未有不合者古之为国有军有赋王六军大国三军次国二军小国一军此军也出于国之郊者也天子万乗诸侯千乗此赋也出于成国者也自军言之则方百里而具三军方七十里而具二军方五十里而具一军推而上之方二百里而具六军自赋言之则方千里而具万乗二百一十里而具千乗通军与赋而言之则方千里者为兵车万九百乗推而下之方百里者为方五十里者四五十里具一军又五十里者为一遂合为兵军二百五十乗余方五十里者二定出赋五十乗军赋合三乗乗男之国也由是推而上之七十里而具二军又七十里而具二遂畧当一同合为兵车五百乗加一同定出赋百乗军赋合六百乗伯之国也百里而具三军又百里而具三遂合为兵车七百五十乗加二同有半定出赋二百五十乗军赋合千乗公之国也伯二同则方百四十一里公四同有半功方二百一十一里子下同于男侯上同于公是谓分土惟三自是而外则附庸也山川也土田也虽未必皆其所有皆在封疆之内矣今夫颛臾昔者先王以为东蒙主且在邦域之中矣此附庸在封疆之证也居常与许复周公之宇此土田在封疆之证也奄有遂荒大东奄有鳬绎遂荒徐宅此山川在封疆之证也封疆之内附庸山川土田皆在焉然皆非出军制赋之壤故地方七百里而止于革车千乗则举封疆而言虽七百里犹可而况五百里四百里三百里二百里百里乎故于天子言千里者兼军赋而言也于诸侯言百里七十里五十里者独举军制而言也于天子言万乗者以赋法通率也于诸侯言千乗者兼军赋而言也于诸公言五百里诸侯言四百里伯言三百里子言二百里者包山川土田附庸于封疆也于诸男言百里者独举其出军赋之封疆也凡此者皆省文而互见若异而实相通何尝纎毫抵牾哉且先王之于诸侯岂其封疆一定而遂无所劝惩哉公之地锡之山川土田附庸合五百里而止侯伯子亦然男之百里所自有有庆而益以地则岂以百里为拘哉存男之百里以见自有之封疆耳公侯伯子庆而益责而削皆在封疆之中矣此周公之定制而成王广鲁以七百里则广周公云尔非周公之制所得而拘也于齐有赐履焉于卫有封畛土略焉于韩侯有奄受北国焉山川土田附庸或得其全或得其偏皆封疆之数也与武成孟子之言盖相表里矣然则其食者半三之一四之一诸儒之说孰是乎曰皆非也郑司农谓所食租税之数男适五十里是大国贡轻而小国贡重也郑康成谓公以一易侯伯以再易子男以三易是大国土沃而小国土瘠也九等自不易至再易而止未有三易者岂诸侯之地皆无不易者哉康成之说既不通司农之说又倒置轻大而重小是侮弱而畏强也岂所谓裒多益寡称物平施周道如砥其直如矢者哉子产曰先王班贡轻重以列列尊贡重周制也卑而贡重甸服也甸非侯甸之甸乃祭公所谓邦内甸服也畿外诸侯则列尊贡重矣公半侯伯三之一子男四之一不亦尊重而卑轻乎康成曰大国贡重正之也小国贡轻字之也其意是矣奈何以一易再易三易为说也授之沃壤而贡重予之瘠土而贡轻是乃适当然乌在其为正之字之哉当以王食其半三之一四之一为正然王之食岂尽取其所税哉诸侯以什一取民王又以什一取诸侯则四之一者是乃四十之一耳甸稍县都皆无过十二于其什一之中概取其二焉此甸服之所以为列卑贡重欤职方氏七伯当为十一伯注说为是

<子部,类书类,帝王经世图谱,卷八>
　　周礼大司徒凡造都鄙制其地域而封沟之以其室数制之不易之地家百畮一易之地家二百畮再易之地家三百畮乃分地职奠地守制地贡而颁职事焉以为地灋而待政令　令五家为比使之相保五比为闾使之相受四闾为族使之相葬五族为党使之相救五党为州使之相赒五州为乡使之相宾　小司徒乃防万民之卒伍而用之五人为伍五伍为两四两为卒五卒为旅五旅为师五师为军以起军旅以作田役以比追胥以令贡赋乃均土地以稽其人民而周知其数上地家七人可任也者家三人中地家六人可任也者二家五人下地家五人可任也者家二人凡起徒役毋过家一人以其余为羡唯田与追胥竭作凡用众庶则掌其政教与其戒禁听其辞讼施其赏罚诛其犯命者凡国之大事致民大故致余子乃经土地而井牧其田野九夫为井四井为邑四邑为邱四邱为甸四甸为县四县为都以任地事而令贡赋凡税敛之事乃分地域而辨其守施其职而平其故　族师五家为比十家为聮五人为伍十人为聮四闾为族八闾为聮使之相保相受刑罚庆赏相及相共以受邦职以役国事以相葬埋载师掌任土之灋以物地事授地职而待其政令以尘里任国中之地以场圃任园地以宅田土田贾田任近郊之地以官田牛田赏田牧田任逺郊之地以公邑之田任甸地以家邑之田任稍地以小都之田任县地以大都之田任畺地凡任地国宅无征园廛二十而一近郊十一逺郊二十而三甸稍县都皆无过十二唯其漆林之征二十而五凡宅不毛者有里布凡田不耕者出屋粟凡民无职事者出夫家之征　遂人掌邦之野以土地之图经田野造县鄙形体之灋五家为邻五邻为里四里为鄼五鄼为鄙为县五县为遂为遂皆有地域沟树之使各掌其政令刑禁以嵗时稽其人民而授之田野简其兵器教之稼穑凡治野以下剂致甿以田里安甿以乐昏扰甿以土宜教甿稼穑以兴耡利甿以时器劝甿以疆予任甿以土均平政辨其野之土上地中地下地以颁田里上地夫一廛田百畮莱五十畮余夫亦如之中地夫一廛田百畮莱百畮余夫亦如之下地夫一廛田百畮莱二百畮余夫亦如之凡治野夫间有遂遂上有径十夫有沟沟上有沴百夫有洫洫上有涂千夫有浍浍上有道万夫有川川上有路以达于畿以嵗时登其夫家之众寡及其六畜车辇辨其老幼废疾与其施舍者以颁职作事以令贡职以令师田以起政役　稻人掌稼下地　大司马凡令赋以地与民制之上地食者参之二其民可用者家三人中地食者半其民可用者二家五人下地食者参之一其民可用者家二人　匠人为沟洫耜广五寸二耜为耦一耦之伐广尺深尺谓之田首倍之广二尺深二尺谓之遂九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍専达于川各载其名凡天下之地势两山之间必有川焉大川之上必有涂焉　凡沟必因水埶防必因地势善沟者水潄之善防者水淫之凡为防广与崇方其閷参分去一大防外閷凡沟防必一日先深之以为式里为式然后可以传众力
　　尚书甘誓乃召六卿
　　毛诗采芑其车三千　公刘其军三单　信南山维禹甸之　中田有庐　甫田倬彼甫田嵗取十千　大田雨我公田遂及我私　文王有声筑城伊淢　崧高彻申伯土田彻申伯土疆　韩奕维禹甸之实亩实借噫嘻骏发尔私终三十里亦服尔耕十千维耦　载芟侯彊侯以
　　春秋成公元年三月作邱甲　襄公十一年正月作三军　五年正月舍中军　哀公十二年春用田赋　宣公十五年初税亩　左传襄公二十五年楚蒍掩为司马子木使庀赋数甲兵甲午蒍掩书土田度山林鸠薮泽辨京陵表淳卤数疆潦规偃猪町原防牧隰皋井衍沃量入修赋赋车籍马赋车兵徒兵甲楯之数既成以授子木礼也　昭公四年郑子产作邱赋　哀公元年伍员曰少康有田一成有众一旅
　　孟子滕丈公上文公使毕战问井地孟子曰请野九一而助国中什一使自赋卿以下必有圭田圭田五十畆余夫二十五亩死徙无出乡乡田同井出入相友守望相助疾病相扶持则百姓亲睦方里而井井九百亩其中为公田八家皆私百亩同养公田公事毕然后敢治私事所以别野人也此其大畧也　告子下白圭曰吾欲二十而取一何如孟子曰子之道貉道也夫貉五谷不生惟黍生之无城郭宫室宗庙祭祀之礼无诸侯币帛饔飱无百官有司故二十取一而足也
　　西汉刑法志殷周以兵定天下矣天下既定戢蔵干戈教以文徳而犹立司马之官设六军之众因井田而制军赋地方一里为井井十为通通十为成成方十里成十为终终十为同同方百里同十为封封十为畿畿方千里有税有赋税以足食赋以足兵故四井为邑四邑为邱邱十六井也有戎马一匹牛三头四邱为甸甸六十四井也有戎马四匹兵车一乗牛十二头甲士三人卒七十二人干戈备具是谓乗马之法一同百里提封万井除山川沈斥城池邑居园囿术路三千六百井定出赋六千四百井戎马四百匹兵车百乗此卿大夫采地之大者也是谓百乗之家一封三百一十六里提封十万井定出赋六万四千井戎马四千匹兵车千乗此诸侯之大者也是谓千乗之国天子畿方千里提封百万井定出赋六十四万井戎马四万匹兵车万乗故称万乗之主戎马车徒干戈素具春振旅以搜夏抜舍以苖秋治兵以狝冬大阅以狩皆于农隙以讲事焉五国为属属有长十国为连连有帅三十国为卒卒有正二百一十国为州州有牧连帅比年简军卒正三年简徒羣牧五载大简车徒此先王为国立武足兵之大略也周礼小司徒郑司农注　司马法曰六尺为步步百为亩亩百为夫夫二为屋屋三为井井十为通通为匹马三十家士一人徒二人通十为成成百井三百家革车一乗士十人徒二十人十成为终终千井三十家革车十乗士百人徒二百人十终为同同方百里万井三万家革车百乗士千人徒二千人
