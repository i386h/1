<!-- { "loadSidebar": true } -->
　　孔子告冉有既庶加富加教牧民而三者具则王道成矣曰两曰保息曰本俗所以庶之者至矣则有职事荒政上防土宜土均之灋以富之既富矣则有八统三物十二教五礼六乐以教之教之既至犹有不率者然后待之以刑乡八刑是也【伯夷降典折民惟刑即此刑也】在我者既极其至然后责其在彼故教行而刑不犯尧之命三后舜之叙九功孟子所以告齐梁之君者皆周公之法孔子之意也至于臯陶之刑不在三后之列乃周司冦所掌非司徒之教刑也以弼五教而已后世先王之典废独其刑法存耳望民之富庶而不犯于有司难哉庶富教之事其大纲皆总之大宰司徒而谓之天地官者财成天地之道辅相天地之宜以作民父母者其事莫先于此故以天地名官而四时之官分职以佐之耳虽然弗躬弗亲庶民弗信自九职而下皆有司之事独八统诏王驭万民者行之于上效之于下王之事也大宰特诏之而己易曰大观在上顺而巽中正以观天下观盥而不荐有孚颙若下观而化也其八统之谓与司徒之教而必纠之以刑禁于未发之谓豫也噬嗑之初六曰屦校灭趾旡咎其乡八刑之谓与至于何校灭耳以丽于司冦之五刑则无及矣故谱其庶富教之次第终于八刑以见周家忠厚之实云














<子部,类书类,帝王经世图谱,卷十>
　　周礼大宰之职以九两系邦国之民三曰师以贤得民四曰儒以道得民　宫正掌王宫之戒令纠禁以时比宫中之官府次舍之众寡稽其功绪纠其徳行去其淫怠与其竒衺之民防其什伍而教之道艺　内宰以隂礼教六宫以隂礼教九嫔以妇职之灋教九御　九嫔掌妇学之灋以教九御妇徳妇言妇容妇功　大司徒之职正月之吉始和布教于邦国都鄙乃县教象之灋于象魏使万民观教象挟日而敛之乃施教灋于邦国都鄙使之各以教其所治民　以乡三物教万民而宾兴之一曰六徳知仁圣义忠和二曰六行孝友睦婣任恤三曰六艺礼乐射御书数　以乡八刑纠万民一曰不孝之刑二曰不睦之刑三曰不婣之刑四曰不弟之刑五曰不任之刑六曰不恤之刑七曰造言之刑八曰乱民之刑　以五礼防万民之伪而教之中以六乐防万民之情而教之和　乡大夫之职各掌其乡之政教禁令　三年则大比攷其徳行道艺而兴贤者能者乡老及乡大夫帅其吏与其众寡以礼礼宾乏厥明乡老及乡大夫羣吏献贤能之书于王王再拜受之登于天府内史贰之退而以乡射之礼五物询众庶一曰和二曰容三曰主皮四曰和容五曰兴舞此谓使民兴贤出使长之使民兴能入使治之　州长各掌其州之教治政令之灋正月之吉各属其州之民而读法以攷其徳行道艺而劝之以纠其过恶而戒之若以嵗时祭祀州社则属其民而读法亦如之春秋以礼防民而射于州序　党正各掌其党之政令教治及四时之孟月吉日则属民而读邦灋以纠戒之春秋祭禜亦如之国索鬼神而祭祀则以礼属民而饮酒于序以正齿位一命齿于乡里再命齿于父族三命而不齿凡其党之祭祀丧纪昏冠饮酒教其礼事掌其戒禁　正嵗属民读灋而书其徳行道艺以嵗时涖校比及大比亦如之　族师各掌其族之戒令政事月吉则属民而读邦灋书其孝弟睦婣有学者春秋祭酺亦如之　闾胥各掌其闾之征令　凡春秋之祭祀役政丧纪之数聚众庶既比则读法书其敬敏任恤者　师氏掌以媺诏王以三徳教国子一曰至徳以为道本二曰敏徳以为行本三曰孝徳以知逆恶教三行一曰孝行以亲父母二曰友行以尊贤良三曰顺行以事师长居虎门之左司王朝掌国中失之事以教国子弟凡国之贵游子弟学焉　保氏掌諌王恶而飬国子以道乃教之六艺一曰五礼二曰六乐三曰五射四曰五驭五曰六书六曰九数乃教之六仪一曰祭祀之容二曰宾客之容三曰朝廷之容四曰丧纪之容五曰军旅之容六曰车马之容　司諌掌纠万民之徳而劝之朋友正其行而强之道艺巡问而观察之以时书其徳行道艺辨其能而可任于国事者以攷乡里之治以诏废置以行赦宥　司救掌万民之衺恶过失而诛让之以礼防禁而救之　遂大夫三嵗大比则帅其吏而兴甿明其有功者属其地治者　大司乐掌成均之法以治建国之学政而合国之子弟焉凡有道者有徳者使教焉死则以为乐祖祭于瞽宗以乐徳教国子中和只庸孝友以乐语教国子兴道讽诵言语以乐舞教国子舞云门大卷大咸大防大夏大濩大武　乐师掌国学之政以教国子小舞凡舞有帗舞有羽舞有皇舞有旄舞有干舞有人舞　大胥掌学士之版以待致诸子春入学舍菜合舞秋颁学合声以六乐之防正舞位以序出入舞者　凡祭祀之用乐者以鼓徴学士　小胥掌学士之徴令而比之觵其不敬者巡舞列而挞其怠慢者　诸子掌国子之倅掌其成令与其教治辨其等正其位　凡国之政事国子存游倅使之修徳学道春合诸学秋合诸射以攷其艺而进退之
　　尚书舜典帝曰防命汝典乐教胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和防曰于予击石拊石百兽率舞　益稷庶顽谗説若不在时侯以明之挞以记之书用识哉欲竝生哉工以纳言时而飏之格则承之庸之否则威之
　　尚书大传大诰古之帝王者必立大学小学使公卿之大子大夫元士之适子十有三年始入小学见小节焉践小义焉二十入大学见大节焉践大义焉故入小学知父子之道长幼之序入大学知君臣之义上下之位故小学小师取小学之贤者登之大学大学大师取大学之贤者登之天子以为左右
　　毛诗子衿刺学校废也乱世则学校不修焉青青子衿悠悠我心纵我不往子宁不嗣音青青子佩悠悠我思纵我不往子宁不来佻兮达兮在城阙兮一日不见如三月兮　七月九月肃霜十月涤朋酒斯飨曰杀羔羊跻彼公堂称彼兕觥万夀无疆　菁菁者莪乐育材也君子能长育人材则天下喜乐之矣菁菁者莪在彼中阿既见君子乐且有仪菁菁者莪在彼中沚既见君子我心则喜菁菁者莪在彼中陵既见君子锡我百朋泛泛杨舟载沉载浮既见君子我心则休　灵台虡业维枞贲鼓维镛于论鼔钟于乐辟廱于论鼔钟于乐辟廱鼍鼓逢逢蒙奏功　文王有声镐京辟廱自西自东自南自北无思不服皇王烝哉考卜维王宅是镐京维龟正之武王成之武王烝哉丰水有芑武王岂不仕诒厥孙谋以燕翼子武王烝哉　泮水颂僖公能修泮宫也思乐泮水薄采其芹鲁侯戾止言观其旂其旂茷茷鸾声哕哕无小无大从公于迈思乐泮水薄采其藻鲁侯戾止其马蹻蹻其马蹻蹻其音昭昭载色载笑匪怒伊教思乐泮水薄采其茆鲁侯戾止在泮饮酒既饮防酒永锡难老顺彼长道屈此羣丑穆穆鲁侯敬明其徳敬慎威仪维民之则允文允武昭假烈祖靡有不孝自求伊祜明明鲁侯克明其徳既作泮宫淮夷攸服矫矫虎臣在泮献馘淑问如臯陶在泮献囚济济多士克广徳心桓桓于征狄彼东南烝烝皇皇不吴不不告于讻在泮献功角弓其觩束矢其摉戎车孔博徒御不斁既克淮夷孔淑不逆式固尔犹淮夷卒获翩彼飞鸮集于泮林食我桑黮懐我好音憬彼淮夷来献其琛元龟象齿大赂南金
