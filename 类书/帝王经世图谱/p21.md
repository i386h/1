<!-- { "loadSidebar": true } -->
　　国语周语宣王即位不借千畆虢文公諌曰不可夫民之大事在农上帝之粢盛于是乎出民之蕃庻于是乎生事之共给于是乎在和恊辑睦于是乎兴财用蕃殖于是乎始敦厖纯固于是乎成是故稷为大官古者大史顺时土阳瘅愤盈土气震发农祥农正日月底于天庙上乃脉发先时九日大史告稷曰自今至于初吉阳气俱烝土膏其动弗震弗渝脉其□谷乃不殖稷以告王曰史帅阳官以命我司事曰距今九日土其俱动王其祗祓监农不易王使司徒咸戒公卿百吏庻民司空除坛于借命农大夫咸戒农用先时五日瞽告有恊风至王即齐宫百官御事各即其齐三日王乃淳濯飨醴及期鬰人荐鬯牺人荐醴王祼鬯飨醴乃行百吏庻民毕从及借后稷监之膳夫农正陈借礼太史賛王王敬从之王耕一墢班三之庻人终于千畆其后稷省功大史监之司徒省民大师监之毕宰夫陈飨膳宰监之膳夫賛王王歆大牢班甞之庻人终食是日也瞽帅音官以省风土廪于借东南钟而藏之而时布之于农稷则徧戒百姓纪农恊功曰隂阳分布震雷出滞土不备垦辟在司冦乃命其旅曰狥农师一之农正再之后稷三之司空四之司徒五之大保六之大师七之大史八之宗伯九之王则大狥耨获亦如之民用莫不震动恪恭于农脩其疆畔日服其鏄不解于时财用不乏民用和同是时也王事唯农是务无有求利于其官以干农功三时务农而一时讲武故征则有威守则有财若是乃能媚于神而和于民矣则享祀时至而布施优裕也今天子欲修先王之绪而弃其大功匮神之祀而因民之财将何以求福用民王弗聴三十九年战于千畆王师败绩于姜氏之戎　宣王料民仲山父諌曰民不可料也夫古者不料民而知其多少司民恊孤终司商恊名姓司徒恊旅司冦恊奸牧恊职工恊革场恊入廪恊出是则少多死生出入徃来皆可知也于是又审之以事王治农于借搜于农隙耨获亦于借狝于既烝狩于毕时是皆习民数者也　鲁语公父文伯之母曰王后亲织九紞公侯之夫人加之以纮綖卿之内子为大命妇成祭服列士之妻加之以朝服自庻士以下皆衣其夫社而赋事烝而献功男女效绩愆则有辟古之制也孟子滕文公下诸侯耕助以供粢盛夫人蚕缫以为衣服　梁惠王下廵狩者廵所守也春省耕而补不足秋省敛而助不给　告子下入其疆土地辟则有庆土地荒芜则有让
　　春秋桓公十四年秋御廪灾谷梁曰天子亲耕以共粢盛王后亲蚕以共祭服国非无良农工女也以为人之所尽事其祖祢不若以已所自亲者也
　　观下观而化也其象曰先王以省方观民设教井养而不穷者也其象曰君子以劳民劝相继观者噬嗑其象曰先王以明罚勑法继噬嗑者贲其象曰君子以明庻政旡敢折狱继井者革其象曰君子以治厯明时先王之劝农桑兼有之矣王亲耕后亲蚕大狥者三省妇使以劝蚕事盖取诸观取诸井乎献种而耕于孟春省敛于秋荐衣而蚕于季春献茧于夏丝事毕而麻事起其取诸革乎廵狩以辟荒为庆责里布屋粟无盛不帛不衰以罚其惰其取诸噬嗑乎三推三盆手而下降杀有等自农师至于王先后有序元紞至于衣其夫尊卑有伦其取诸贲乎不特此耳祈而后耕荐而后蚕天人因成之理也后献种而王耕天子荐衣而后蚕隂阳始终之义也上之爱民若此民其忍不从乎上之率民若此民其能不从乎上之防民若此民其敢不从乎周之政本末兼举如此故谱而次之见其本末焉耳

<子部,类书类,帝王经世图谱,卷十一>
　　周礼载师掌任土之法凡宅不毛者有里布凡田不耕者出屋粟凡民无职事者出夫家之征以时征其职闾师凡任民凡无职者出夫布凡庻民不畜者祭无牲不耕者祭无盛不树者无椁不蚕者不帛不绩者不衰遂人凡治野以下剂致甿以田里安甿以兴锄利甿
　　以彊予任甿　遂大夫以教稼穯以稽功事三岁大比则帅其吏而兴甿明其有功者属其地治者　县正趋其稼事而赏罸之
　　易曰利者义之和也利物足以和义又曰理财正辞禁民为非曰义神农氏作耒耜之利以教天下盖取诸益益之象也君子以见善则迁有过则改夫不能使人迁善改过亦未足为益故先王利以和义服田力穑者不容无赏义以禁非惰农自安者不容无罚赏罚行而民有所劝其不竭力于南畆乎故谱五官之事以见古法大槩至于诸侯之国王者分土而畀之民使行赏罚者也故廵狩以察之而庆贡行于其君而已周官曰六卿分职各率其属以倡九牧阜成兆民六年五服一朝又六年王乃时巡考制度于四岳诸侯各朝于方岳大明黜陟此其事也然孟子言黜陟之事以地之荒辟为之首则先王务农重谷于此可见

<子部,类书类,帝王经世图谱,卷十一>
　　周礼党正国索鬼神而祭祀【谓蜡】春秋祭禜亦如之【雩祭祭水旱也】　族师春秋祭酺亦如之　舞师教皇舞帅而舞旱暵之事　肆师甞之日涖卜来岁之芟狝之日涖卜来岁之戒社之日涖卜来岁之稼　籥章掌土鼓豳籥中春昼击土鼓龡豳诗以逆暑中秋夜迎寒亦如之凡国祈年于田祖龡豳雅击土鼓以乐田畯国祭蜡则龡豳颂击土鼓以息老物　司巫若国大旱则帅巫而舞雩女巫旱暵则舞雩
　　礼记月令孟春之月天子乃以元日祈谷于上帝乃择元辰天子亲载耒耜措之于参保介之御间帅三公九卿诸侯大夫躬耕帝籍天子三推三公五推卿诸侯九推反执爵于大寝三公九卿诸侯大夫皆御命曰劳酒仲春之月择元日命民社　季春之月天子乃荐鞠
　　衣于先帝　命国难九门磔攘以毕春气　孟夏之月农乃登麦天子乃以彘甞麦先荐寝庙　天子饮酎用礼乐　仲夏之月命有司为民祈祀山川百源大雩帝用盛乐乃命百县雩祀百辟卿士有益于民者以祈谷实是月也农乃登黍天子乃以雏甞黍羞以含挑先荐寝庙　孟秋之月农乃登谷天子甞新先荐寝庙　仲秋之月天子乃难以逹秋气以犬甞麻先荐寝庙　季秋之月大飨帝甞犠牲告备于天子　天子乃以犬甞稻先荐寝庙　孟冬之月大饮烝天子乃祈来年于天宗大割祠于公社及门闾腊先祖五祀劳农以休息之仲冬之月天子乃命有司祈祀四海大川名源渊泽
　　井泉　季冬之月命有司大难旁磔出土牛以送寒气乃毕山川之祀及帝之大臣天之神祗　郊特牲社
　　祭土而主隂气也君南郷于北牖下答隂之义也日用甲用日之始也天子大社必受霜露风雨以逹天地之气也是故丧国之社屋之不受天阳也薄社北牖使隂明也社所以神地之道也地载万物天垂象取财于地取法于天是以尊天而亲地也故教民羙报焉家主中霤而国主社示本也唯为社事单出里唯为社田国人毕作唯社邱乗共粢盛所以报本反始也季春出火为焚也然后简其车赋而厯其卒伍而君亲誓社以习军旅左之右之坐之起之以观其习变也而流示之禽而盐诸利以观其不犯命也求服其志不贪其得故以战则克以祭则受福天子适四方先柴郊之祭也迎长日之至也大报天而主日也兆于南郊就阳位也埽地而祭于其质也器用陶匏以象天地之性也于郊故谓之郊牲用骍尚赤也用犊贵诚也郊之用辛也周之始郊日以至卜郊受命于祖庙作于祢宫尊祖亲考之义也卜之日王立于泽亲聴誓命受教諌之义也献命库门之内戒百官也大庙之命戒百姓也祭之日王皮弁以聴祭报示民严上也丧者不哭不敢凶服汜埽反道乡为田烛弗命而民聴上祭之日王被衮以象天戴冕璪十有二旒则天数也乗素车贵其质也旂十有二旒龙章而设日月以象天也天垂象圣人则之郊所以明天道也帝牛不吉以为稷牛帝牛必在涤三月稷牛唯具所以别事天神与人鬼也万物本乎天人本乎祖此所以配上帝也郊之祭也大报本反始也天子大蜡八伊耆氏始为蜡蜡也者索也岁十有二月合聚万物而索飨之也蜡之祭也主先啬而祭司啬也祭百种以报啬也飨农及邮表畷禽兽仁之至义之尽也古之君子使之必报之迎猫为其食田防也迎虎为其食田豕也迎而祭之也祭坊与水庸事也曰土反其宅水归其壑昆虫母作草木归其泽皮弁素服而祭素服以送终也葛榛杖丧杀也蜡之祭仁之至义之尽也黄衣黄冠而祭息田夫也野夫黄冠黄冠草服也大罗氏天子之掌鸟兽者也诸侯贡属焉草笠而至尊野服也罗氏致鹿与女而诏客告也以戒诸侯曰好田好女者亡其国天子树华不敛藏之种也八蜡以记四方年不顺成八蜡不通以谨民财也顺成之方其蜡乃通以移民也既蜡而收民息已故既蜡君子不兴功
　　毛诗甫田以我齐明与我牺羊以社以方我田既臧农夫之庆琴瑟击鼓以御田祖以祈甘以介我稷黍以谷我士女　大田来方禋祀以其骍黒与其黍稷以享以祀以介景福　生民诞我祀如何或舂或揄或或蹂释之叟叟烝之浮浮载谋载惟取萧祭脂取羝以軷载燔载烈以兴嗣歳卬盛于豆于豆于豋其香始升上帝居歆胡臭亶时后稷肇祀庻无罪悔以迄于今　噫嘻春夏祈谷于上帝也噫嘻成王既昭假尔率时农夫播厥百谷　丰年秋冬报也丰年多黍多稌亦有髙廪万亿及秭为酒为醴烝畀祖妣以洽百礼降福孔皆载芟春借田而祈社稷也载芟载柞其耕泽泽千耦其耘徂隰徂畛侯主侯伯侯亚侯旅侯彊侯以有嗿其馌思媚其妇有依其士有略其耜俶载南畆播厥百谷实函斯活驿驿其逹有厌其杰厌厌其苖緜緜其麃载获济济有实其积万亿及秭为酒为醴烝畀祖妣以洽百礼有飶其香邦家之光有椒其馨胡考之宁匪且有且匪今斯今振古如兹　良耜秋报社稷也畟畟良耜俶载南畆播厥百谷实函斯活或来瞻女载筐及筥其饟伊黍其笠伊紏其鏄斯赵以薅荼蓼荼蓼朽止黍稷茂止获之挃挃积之栗栗其崇如墉其比如栉以开百室百室盈止妇子寜止杀时犉牡有捄其角以似以续续古之人　七月朋酒斯飨曰杀羔羊跻彼公堂称彼兕觥万夀无疆　云汉靡神不举靡爱斯牲圭璧既卒寜莫我聴　不殄禋祀自郊徂宫上下奠瘗靡神不宗后稷不克上帝不临耗斁下土寜丁我躬　羣公先正则不我助父母先祖胡寜忍予【笺云百辟卿士雩祀所及者】　羣公先正则不我闻昊天上帝寜俾我遯　旱既太甚黾勉畏去胡寜瘨我以旱憯不知其故祈年孔夙方社不莫昊天上帝则不我虞敬恭明神宜无悔怒
