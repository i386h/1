<!-- { "loadSidebar": true } -->
　　人之情富不可以不教不富不可以教先王之于民飬之闾井而教之学校先后有序终始相成虑其救死不瞻奚暇治礼义也虑其饱食暖衣逸居而无教则近于禽兽也学校因闾井而兴闾井因学校而睦法是用久化是用行学之时义大矣哉诗曰弗躬弗亲庶民弗信易曰正其本万物理故建师儒以教民也而必先以媺诏王掌諌王恶立内宰以教嫔御也必先以隂礼教六宫自上而下自内而外在易有之观与家人是也官府次舎以卫王宫而纠其徳行教之道艺者不废游倅以待大子之用而春合诸学秋合诸射之为务不忘于习坎犯难之时尤谨于颠沛造次之际在易有之坎兑是也贵者犹学贱可已乎于变犹学常可已乎是故幼之为小学壮之为大学内之为国学外之为乡学教灋布于都鄙命教达于诸侯无一学之不建无一士之不勉其效至于兵寝刑措帝王教化之极功也大学之道禁于未发之谓豫当其可之谓时不陵节而施之谓孙相观而善之谓摩故自六嵗至于二十其嵗为有序自名数至于礼乐其业为有渐立之师保聫之朋友则易之渐进升积童防兑说之义也政之四恶不教而杀谓之虐不戒视成谓之暴慢令致期谓之贼故自月吉至于正月之吉其读灋有时自司徒布教至于乡吏之所治其纠戒有素劝之以司諌防之以司救则易益之迁改噬嗑之明勅之义也不旌则善无以劝不别则恶无以惩故徳行道艺书攷之既详则继之以宾兴论辨虑其犹有遗也则询以乡射明其有功属其地治衺恶过失诛责之不悛则待之嘉石圜土犹不忍终弃也故能改者出之有时其久不过于三年而舍此易大有之遏恶善噬嗑之小惩大诫也劳而不逸则必怠能而不逊则必争故为之飬老乡饮以逸其暇而礼因寓焉为之齿胄乡射以教其让而能益章焉此易需之宴乐頥之节慎损之惩忿窒欲节之制数度议徳行也万民教于乡胄子教于国天子曰辟雍五学具焉而小学二诸侯曰頖宫四学设焉而小学一尊卑贵贱之等着矣易履之辨上下者如此出师则受成于学以定其谋振旅则以讯馘告而归其功羣丑于是乎屈好音于是乎懐文武威徳之道全矣易之师以众正者如此其立学兼四代之制其建学以成均之法其飬老则燕食飨修而兼用之闻不厌多制不厌备易之大畜多识前言往行者如此邦国都鄙教法之不殊内外尊卑学制之不一不以异废同不以同害异易之同人类族辨物未济辨物居方者如此六乡之吏教于乡师保教于国总之者大司徒乐师教其小大胥小胥分其任总之者大司乐宫正教于王宫内宰教于后宫总之者小宰司无遐弃官无相侵易之艮思不出位者如此飬老乡射以春秋饮以射蜡大比以三嵗大成以九年读灋书攷嵗月日时母易羽籥干戈读书学礼与四时合其序民用不忒事用不悖易革之治厯明时者如此徳必实之以行艺必根之于道歌以咏其声舞以动其容华实相副本末兼备易之大畜果行育徳小畜懿文徳贲观人文者如此资富能训惟以永年则仁夀以此跻内睦外尊飬老乞言则福禄以此成长育人材天下喜乐则太平以此保飬备动时故天不能病人材众多故辟王可以免易之泰财成辅相既济思患豫防者如此建一物而众美备其学校之谓矣后世崇儒之君间有兴先王之教者不过为治美观而无先王教化之功者岂惟其思虑之不精稽攷之未详盖失其本矣有临之教思无穷容保民无彊然后有观之省方观民设教故曰物大然后可观不富不可以教也有井之飬而不穷不可无革之大人虎变故曰井道不可不革富不可不教也先王之经不全汉儒之说纷错故为图谱十二详着其制以备富教斯民者择焉
　　理民之道地着为本故必建立亩正其经界六尺为百为亩亩百为夫九夫为井井方一里积而计之法备一同同方百里提封万井山川沈斥城池邑居园囿术路三分去一以定垦田辨其五物九等十二土壤之名物山林薮泽原陵淳卤之地各以肥硗多少为差是谓度地六乡自五家为比积至万二千五百家为乡六遂自邻至遂如乡之数都鄙自八家之井积至千有二十四井为都凡民皆五亩之宅其半在邑曰室其半在田曰庐析因夷隩顺四时以出入是谓居民乡以上地中地下地辨可任之人遂以田里安甿授地有田莱多寡之等都鄙制以室数而授地如遂载师任土之法宅田士田贾田官田牛田赏田牧田皆在农夫授田之外农之余夫亦以口授田如此士工商家五口乃当农夫一人民年二十授田六十归田是谓授田遂人治野夫间有遂积至万夫有川凡五匠人为沟洫田首之遂积至同间之浍凡四稻人掌稼下地猪防沟遂列浍之制尤详是谓沟洫乡遂用贡税夫无公田取以司稼之敛法都鄙用助制公田不税夫于所食四之一征其什二诸侯之地公食半侯伯三之一子男四之一载帅任地自二十而一至二十而五大抵在授田之外是谓税敛六乡家以一夫为兵四闾为族卒乘具焉六遂亦如之都鄙用丘乗之法六十四井而卒乘具千里通率万乘六军近取于乡而遂贰焉诸侯仿王国之制大国三军取具郊遂而通率千乘次国二军小国一军咸仿焉是谓兵赋乡以地制征家可任者三等遂以下剂致甿则均之家二人凡起徒役无过家一人以其余为羡惟田与追胥竭作国之大事致民大故致余子五十不从力政六十不与服戎丰年旬用三日中年二日无年一日凶札则无力政是谓力役邱乗之马牛车甲备于民乡遂之马牛车甲出于官牛田牧田皆在逺郊乡遂为戎马六千而牛三之国马足以供军公马足以称赋故惟乡遂为有牧田是谓畜牧五亩之宅植墙下以桑菜茹有畦瓠果蓏植于疆鸡豚狗彘毋失其时女治丝枲臣妾聚敛疏材五十可以衣帛七十可以食肉以介眉夀以食农夫鱼鼈不胜食材木不胜用飬生送死取给足焉是谓蕃毓王亲耕后亲以劝农桑自甸师至宗伯徇农者九而王继以大徇耨获亦如之教稼穑掌土化由司徒而迄草人设官非一种谷必杂五种以备灾害田中不能植木用妨五谷力耕数耘收获如冦盗之至其巡守诸侯则以地荒辟行庆责焉是谓训农为之郊望方社雩禜烝尝以逆祥除灾下至猫虎坊庸使之必报一遇水旱靡神不举靡爱斯牲年不顺成八蜡不通以谨民财顺成之方其蜡乃通以同民乐尝芟社稼涖卜来嵗终则有始以似以续是谓祈报民力有余更与之田如余夫谓之彊予田不耕者使之出三夫之粟里布夫布夫家之征以惩无业无牲无盛无椁不帛不衰以耻不勉是谓赏罚嵗不常丰故遗人掌委积以待施恵旅师聚锄粟物粟间粟而用之力不常足故有兴锄利甿转移执事新甿之至使无征役春省耕而补不足秋省敛而助不给是谓补助中春教振旅以搜中夏教茇舍以苗中秋教治民以狝中冬教大阅以狩皆于农隙因人之欲竭作以习武事教之坐作进退趋走击刺之节流示之禽以观其不犯命私豵献豜以明其分守颁禽隆诸长者以达其弟顺在诸侯连帅比年简车卒正三年简徒羣牧五载大简车徒是谓治兵比以相保闾以相受族党以相相救州乡以相赒相宾乡田同井出入相友守望相助疾病相扶持道路轻重相分斑白不提挈是谓厚俗里有序而乡有庠八嵗入小学十五入大学使民以暇日修其徳行道艺自闾以上月书时攷嵗终进退司諌司救巡问观察以强其进以救其过又使诸侯立学以教训其民是谓育才三年大比别异其贤能宾以乡饮献书于王遂亦兴甿如乡之制诸侯嵗贡其秀异王以射择其能否出长入治于是乎取之是谓兴贤凡先王所以富庶斯民而加之教至于王徳流洽礼乐明备皆由井田出故总其大要如此










　　帝王经世图谱巻十
<子部,类书类,帝王经世图谱>
　　钦定四库全书
　　帝王经世图谱卷十一
　　宋　唐仲友　撰
　　借田劝课之谱
　　亲蚕劝课之谱
　　农事赏罚之谱
　　农事祈报异同之谱
　　补助荒政委积之谱








<子部,类书类,帝王经世图谱,卷十一>
<子部,类书类,帝王经世图谱,卷十一>
　　周礼甸师掌帅其属而耕耨王借以时入之以共齐盛祭祀共萧茅共野果蓏之荐　载师凡宅不毛者有里布凡田不耕者出屋粟　闾师凡庻民不耕者祭无盛不蚕者不帛不绩者不衰　内宰中春诏后帅外内命妇始蚕于北郊以为祭服嵗终则防内人之稍食稽其功事佐后而受献功者比其大小与其麤良而赏罚之上春诏王后帅六宫之人而生穜稑之种而献之于
　　王　舍人以嵗时县种稑之种以共王后之春献种毛诗甫田曾孙来止以其妇子馌彼南畆田畯至喜攘其左右甞其防否禾易长畆终善且有曽孙不怒农夫克敏　瞻卬妇无公事休其蚕织　载芟春借田而祈社稷也载芟载柞其耕泽泽千耦其耘徂隰徂畛侯主侯伯侯亚侯旅侯彊侯以有嗿其馌思媚其妇有依其士有略其耜俶载南畆播厥百谷实函斯活驿驿其逹有厌其杰厌厌其苖緜緜其麃载获济济有实其积万亿及秭为酒为醴烝畀祖妣以洽百礼有飶其香邦家之光有椒其馨胡考之宁匪且有且匪今斯今振古如兹　七月春日载阳有鸣仓庚女执懿筐遵彼微行爰求柔桑　七月流火八月萑苇蚕月条桑取彼斧斨以伐逺扬猗彼女桑七月鸣鵙八月载绩载载黄我朱孔阳为公子裳
　　礼记月令孟春之月天子乃以元日祈谷于上帝乃择元辰天子亲载耒耜措之于参保介之御间帅三公九卿诸侯大夫躬耕帝借天子三推三公五推卿诸侯九推反执爵于大寝三公九卿诸侯大夫皆御命曰劳酒季春之月天子乃荐鞠衣于先帝　是月也命野虞
　　无伐桑柘鸣鸠拂其羽戴胜降于桑具曲植籧筐后妃齐戒亲东乡躬桑禁妇女毋观省妇使以劝蚕事蚕事既登分茧称丝效功以共郊庙之服　孟夏之月蚕事毕后妃献茧乃收茧税以桑为均　乐记耕籍然后诸侯知所以敬　祭义天子为借千畆冕而朱纮躬秉耒诸侯为借百畆冕而青纮躬秉耒以事天地山川社稷先古以为醴酪齐盛于是乎取之敬之至也　古者天子诸侯必有公桑蚕室近川而为之筑宫仭有三尺棘墙而外闭之及大昕之朝君皮弁素积卜三宫之夫人世妇之吉者使入蚕于蚕室奉种浴于川桑于公桑风戾以食之歳既单矣世妇卒蚕奉茧以示于君遂献茧于夫人夫人曰此所以为君服与遂副祎而受之因少牢以礼之古之献茧者其率用此与及良日夫人缫三盆手遂布于三宫夫人世妇之吉者使缫遂朱緑之元黄之以为黼黻文章服既成君服以祀先王先公敬之至也　耕籍所以教诸侯之养也　古者天子诸侯必有养兽之官及歳时齐戒沐浴而躬朝之牺牷祭牲必于是取之敬之至也　祭统天子亲耕于南郊以共齐盛王后蚕于北郊以共纯服诸侯耕于东郊亦以共齐盛夫人蚕于北郊以共冕服天子诸侯非莫耕也王后夫人非莫蚕也身致其诚信诚信之谓尽尽之谓敬敬尽然后可以事神明此祭之道也　表记子言之君子之所谓义者贵贱皆有事于天下天子亲耕粢盛秬鬯以事上帝故诸侯勤以辅事于天子
