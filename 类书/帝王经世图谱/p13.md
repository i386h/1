<!-- { "loadSidebar": true } -->
　　昔在黄帝作舟车以济不通旁行天下方制万里【此计山川曲折】画埜分州【旧图云帝喾创制九州经既无文名号疆境难以考据】尧遭洪水懐山襄陵天下分絶为十二州使禹治之水土既平更制九州列五服任土作贡禹贡之书是也啇因于夏无所变改【书云缵禹旧服诗云宅殷土芒芒禹敷下土方皆因夏也】周既克殷监于二代而损益之改禹徐梁二州合之于雍青分冀州之地以为幽并【按山川幽得青地青得豫地兖得徐地今之疆界存其大畧耳】禹之五服周自镇服而内方五千里此三代九州疆界道里之大畧也舜典注谓治水之后分为十二州旧图谓舜以冀州阔大为分十二州皆恐不然盖舜摄位之初乃厯试之三年禹方治水之初耳以是知汉志之说可用至禹治水功成禹贡之书止于九州不应以十二州分疆而以九州作贡先儒所疑不过舜格文祖后咨十二牧犹以为十二州耳曽不知初以土壤断絶分十二州因置十有二牧后虽别九州而以十二牧总诸侯理无相悖盖以巳命为牧者无可废之理至禹贡金九牧则复九州之故矣况舜都与尧同在冀州无以其阔大分州之理周之并梁于雍则以广王畿而析冀为幽并则以都在雍豫旧图说乃后儒以周制度舜非事实当从班固汉志为是尔雅九州与禹贡职方不合说者以为殷制然终无考亦难据用姑存之以传疑凡禹贡十二州职方疆境与其山川之属悉具图谱











　　帝王经世图谱卷七
　　钦定四库全书
　　帝王经世图谱卷八
　　宋　唐仲友　撰
　　司马九畿之图
　　司徒建王国之图
　　王畿提封之图
　　武成分土之图
　　司徒建邦国之图
　　职方封国设法之图
　　成王广鲁之图
　　今定分土惟三之图
　　五沟五涂异同之谱
　　九夫为井之图
　　四丘为甸之图
　　四县为都之图

<子部,类书类,帝王经世图谱,卷八>
　　周礼大司马乃以九畿之籍施邦国之政职方千里曰国畿其外方五百里曰侯畿又其外方五百里曰甸畿又其外方五百里曰男畿又其外方五百里曰采畿又其外方五百里曰卫畿又其外方五百里曰蛮畿又其外方五百里曰夷畿又其外方五百里曰鎭畿又其外方五百里曰蕃畿　职方氏乃辨九服之邦国方千里曰王畿其外方五百里曰侯服又其外方五百里曰甸服又其外方五百里曰男服又其外方五百里曰采服又其外方五百里曰卫服又其外方五百里曰蛮服又其外方五百里曰夷服又其外方五百里曰鎭服又其外方五百里曰藩服　大行人邦畿方千里其外方五百里谓之侯服嵗壹见其贡祀物又其外方五百里谓之甸服二嵗一见其贡嫔物又其外方五百里谓之男服三嵗壹见其贡器物又其外方五百里谓之采服四嵗壹见其贡服物又其外方五百里谓之卫服五嵗壹见其贡材物又其外方五百里谓之要服六嵗壹见其贡货物九州之外谓之蕃国世壹见各以其所贵寳为挚
　　尚书益稷弼成五服至于五千　禹贡五百里甸服百里赋纳总二百里纳铚三百里纳秸服四百里粟五百里米五百里侯服百里采二百里男邦三百里诸侯五百里绥服三百里揆文教二百里奋武卫五百里要服三百里夷二百里蔡五百里荒服三百里蛮二百里流东渐于海西被于流沙朔南暨声教讫于四海　康诰曰侯甸男邦采卫　周官曰六服羣辟罔不承徳又曰六年五服一朝
　　国语周语祭公谋父誎穆王曰先王之制邦内甸服邦外侯服侯卫宾服蛮夷要服戎翟荒服甸服者祭侯服者祀宾服者享要服者贡荒服者王日祭月祀时享嵗贡终王
　　尧命禹治水弼成五服自王畿而至荒服面各二千五百里九州之境方五千里为方千里者二十五九州之外东渐西被朔南暨声教者不在五服之内则与九州之法实同无毫厘差矣学者惑于五百里之说谓周公斥大封域九州之界方七千里非也又谓夷鎭皆在九州之外亦非也或谓周之境广于禹贡五百里虽稍异于郑氏亦知尽知禹贡也若如二说则不惟不与禹贡合周官既言六服又言五服祭公谋父周人也不言五服何哉盖九服五服一也自禹贡一面言之率五百里限周礼以二面言之率以二百五十里为限则自鎭畿而内二畿而当一服与弼成五服至于五千无纎毫抵牾者周公祭公之说亦不待释而明矣惟蕃畿在九州之外即所谓东渐西被朔南暨声教者也周官以二百五十里率之亦非地域止于此也夷鎭尚在九州之内以其荒服使之终王各挚所寳同于蕃国行人之言与周官六服合矣不谓夷鎭即在九州之外也然则商制如何曰诗颂曰邦畿千里惟民所止肇域彼四海自邦畿至西海知其与禹贡周礼同制也又曰自彼氐羗莫敢不来享莫敢不来王中举来享外举来王知其与祭公之言合也况作康诰之初周礼未制已言侯甸男邦采卫则周因商礼其可知矣然则王制言四海之内九州州方千里四海之内断长补短方三千里说者谓商之制有诸乎曰王制汉文帝博士所作自春秋而降四夷交侵中国之境土褊矣王制采六经而作欲行诸当时此乃据所见境土言之岂商制哉方五千里为方千里者二十五由尧迄周无异制也况禹贡五服自侯服而外已有百里二百里三百里之别与周九畿何异哉今具图以见禹贡周礼祭公所言皆同制并畿内郊甸稍县都纳总铚秸粟米之制具着焉



<子部,类书类,帝王经世图谱,卷八>
　　周礼大司徒建王国制其畿方千里而封树之【方千里则面五百里】凡造都鄙制其地域而封沟之以其室数制之【都鄙王子弟公卿大夫之采地】　载师掌任土之法以防里任国中之地以圃任园地以宅田士田贾田任近郊之地以官田牛田赏田牧田任逺郊之地以公邑之田任甸地以家邑之田任稍地以小都之田任县地以大都之田任畺地太宰以九赋敛财贿一曰邦中之赋二曰四郊之赋
　　三曰邦甸之赋四曰家削之赋五曰邦县之赋六曰邦都之赋　乡士掌国中　遂士掌四郊　县士掌野方士掌都家
　　王畿方千里面五百里王城之内谓之国中廛里任焉六乡之民所居也其赋曰邦中之赋五十里为近郊乡田之外场圃宅田士田贾田任焉百里为逺郊乡田之外官田牛田赏田牧田任焉其赋曰四郊之赋其狱则乡士治之二百里为甸六遂在焉余为公邑其赋曰邦甸之赋遂狱在四郊遂士治之乡遂皆出军乗马之法始于公邑以甸法在焉故曰邦甸公邑之狱县士治之三百里为稍家邑任焉夫夫与王子弟之尤疎者所食采地也其赋曰家稍之赋稍削皆小之称言采地之小者也四百里为县小都任焉卿与王子弟之疎者所食采地也其赋曰邦县之赋五百里为畺大都任焉公与王子弟之亲者所食采地也其赋曰邦都之赋都家之狱方士治之三等采地之余皆为公邑孟子言天子三公受地视侯卿受地视伯大夫受地视子男此家削小都大都之等也受地不得视司徒邦国之封疆视其百里七十里五十里之田而已都鄙制以室数而出赋以邱乗则采地之大者其民不过六万夫其兵不过百乗较之外诸侯其势相什自稍至都近者愈小逺者愈大防微杜渐之意深矣禹贡百里纳总二百里纳铚三百里纳秸服四百里粟五百里米率以百里为差此王畿出赋轻重之法也郊有逺近以别任地之征都有小大以明采地之等曰四郊以见四面相似曰家削以别公邑小都曰县合县而成都大都曰畺在国之境也自公邑至于大都通谓之都鄙兼君子野人所居而言之也












<子部,类书类,帝王经世图谱,卷八>
　　周礼大司徒建王国制其畿方千里而封树之　小司徒防万民之卒伍而用之五人为伍五伍为两四两为卒五卒为旅五旅为师五师为军以起军旅以作田役以比追胥以令赋贡乃均土地以稽其人民而周知其数上地家七人可任也者家三人中地家六人可任也者二家五人下地家五人可任也者家二人凡起徒役毋过家一人乃经土地而井牧其田野九夫为井四井为邑四邑为丘四丘为甸　大司马凡令赋以地与民制之【法与小司徒同】
　　班固汉志载司马法曰地方一里为井井十为通通十为成成方十里成十为终终十为同同方百里同十为封封十为畿畿方千里
　　四井为邑四邑为丘丘十六井也有戎马一匹牛三头四丘为甸甸六十四井也有戎马四匹兵车一乗牛十二头甲士三人卒七十二人干戈备具
　　汉志乃通率千里之法尔若以周礼考之则王畿提封百同内为乡遂地占四同乡田在四同之地余地为圃宅田士田贾田官田牛田赏田牧田六遂但占甸地二同计其出军已为兵车千五百乗余九十四同通用丘甸之法出赋九千四百乗合乡遂之军过万乗之数几千乗故知司马法乃通率之数耳司徒防卒伍率家一人经土地四丘一乗内外之法备矣









<子部,类书类,帝王经世图谱,卷八>
<子部,类书类,帝王经世图谱,卷八>
<子部,类书类,帝王经世图谱,卷八>
<子部,类书类,帝王经世图谱,卷八>
　　周礼大司徒凡建邦国以土圭土其地而制其域诸公之地封疆方五百里其食者半诸侯之地封疆方四百里其食者参之一诸伯之地封疆方三百里其食者参之一诸子之地封疆方二百里其食者四之一诸男之地封疆方百里其食者四之一　职方氏凡邦国千里封公以方五百里则四公方四百里则六侯方三百里则十一伯方二百里则二十五子方百里则百男以周知天下
　　尚书武成列爵惟五分土惟三
　　孟子万章北宫锜问周室班爵禄孟子曰公侯皆方百里伯七十里子男五十里不能五十里者不达于天子附于诸侯曰附庸
　　左传子产曰天子之地一圻列国一同
