<!-- { "loadSidebar": true } -->
　　周礼太宰之职祀五帝则掌百官之誓戒与其具修前期十日帅执事而卜日遂戒及执事眡涤濯及纳亨赞王牲事及祀之日赞玉币爵之事祀大神只亦如之掌次王大旅上帝则张毡案设皇邸朝日祀五帝则张大次小次设重帟重案　司裘掌为大裘以共王祀天之服　大司徒祀五帝奉牛牲羞其肆　充人掌击祭祀之牲牷祀五帝则系于牢刍之三月　大宗伯以禋祀祀昊天上帝　以玉作六器以礼天地四方以苍壁礼天以黄琮礼地以青圭礼东方以赤璋礼南方以白琥礼西方以元璜礼北方皆有牲币各放其器之色凡祀大神亨大鬼祭大祗帅执事而卜日宿眂涤濯涖玉鬯省牲镬奉玉齍诏大号治其大礼诏相王之大礼若王不与祭祀则摄位凡大祭祀王后不与则摄而荐豆笾彻国有大故则旅上帝　小宗伯兆五帝于四郊　大烖及执亊祷祀于上下神祗　肆师类造上帝封于大神　典瑞四圭有邸以祀天【王晋大圭执镇圭以朝日】　司服祀昊天上帝则服大裘而冕祀五帝亦如之　巾车玉路钖樊缨十有再就建太常十有二斿以祀　大司乐乃奏黄钟歌大吕舞云门以祀天神　凡乐圜钟为宫黄钟为角太蔟为徴姑洗为羽靁鼓靁鼗孤竹之管云和之琴瑟云门之舞冬日至于地上之圜丘奏之若乐六变则天神皆降可得而礼矣　大祝掌六祈一曰类二曰造　辨六号一曰神号　大师类上帝　家宗人凡以神仕者掌三辰之法以犹鬼神只之居辨其名物以冬日至致天神人鬼　节服氏祭祀衮冕六人维王之大常　郊祀裘冕二人执戈送逆尸从车　大司冦之职若禋祀五帝则戒之日涖誓百官戒于百族　小司冦凡禋祀五帝实镬水纳亨亦如之　士师之职祀五帝则沃尸及王盥洎镬水　职金旅于上帝则共其金版　玉人四圭尺有二寸以祀天
　　周易豫先王以作乐崇徳殷荐之上帝以配祖考　鼎圣人亨以享上帝　涣先王以享于帝立庙
　　尚书舜典肆类于上帝　汤诰敢用牡敢昭告于上天神后　泰誓上类于上帝　武成柴望大告武成底商之罪告于皇天后土　召诰用牲于郊牛二毛诗生民尊祖也后稷生于姜源文武之功起于后稷故推以配天也　以归肇祀诞我祀如何或舂或揄或簸或蹂释之叟叟烝之浮浮载谋载惟取萧祭脂取羝以軷载燔载烈以兴嗣嵗卬盛于豆于豆于豋其香始升上帝居歆胡臭亶时后稷肇祀庶无罪悔以迄于今云汉不殄禋祀自郊徂宫上下奠瘗靡神不宗后稷
　　不克上帝不临　昊天有成命郊祀天地也　我将祀文王子明堂也　时迈巡狩告祭柴望也　思文后稷配天也　噫嘻眷夏祈谷于上帝也　閟宫皇皇后帝皇祖后稷飨以骍牺是飨是宜
　　礼记曲礼大飨不问卜不饶富　王制天子将出类乎上帝天子祭天地　月令孟春之月天子乃以元日祈谷于上帝　仲夏大雩帝用盛乐　季夏之月命四监大合百县之秩刍以飬牺牲令民无不咸出其力以共皇天上帝　季秋大飨帝　季冬之月乃命太史次诸侯之列赋之牺牲以共皇天上帝社稷之飨　礼运鲁之郊禘非礼也周公其衰矣杞之郊也禹也宋之郊也契也是天子之事守也故天子祭天地诸侯祭社稷祝嘏莫敢易其常古是谓大假　祭帝于郊所以定天位也　故礼行于郊而百神受职焉　礼器礼有以少为贵者祭天特牲　有以下为贵者至敬不坛扫地而祭有以素为贵者大圭不琢大不和大路素而越席牺尊疏布幂椫杓　是故因天事天因地事地因名山升中于天因吉土以飨帝于郊升中于天而凤凰降龟龙假飨帝于郊而风雨节寒暑时是故圣人南面而立而天下大治天道至教圣人至徳　孔子曰诵诗三百不足以一献一献之礼不足以大飨大飨之礼不足以大旅大旅具矣不足以享帝毋轻议礼　郊特牲郊特牲贵诚之义也故牲孕祭帝弗用也　郊血大飨腥三献爓一献孰至敬不飨味而贵气臭也　郊之祭也迎长日之至也大报天而主日也兆于南郊就阳位也扫地而祭于其质也器用陶匏以象天地之性也于郊故谓之郊牲用骍尚赤也用犊贵诚也郊之用辛也周之始郊日以至卜郊受命于祖庙作于祢宫尊祖亲考之义也卜之日王立于泽亲聼誓命受教谏之义也献命库门之内戒百官也大庙之命戒百姓也祭之日王皮弁以聼祭报示民严上也防者不哭不敢凶服汜埽反道郷为田烛弗命而民聼上祭之日王被衮以象天戴冕璪十有二旒则天数也乘素车贵其质也旂十有二旒龙章而设日月以象天也天垂象圣人则之郊所以明天道也帝牛不吉以为稷牛帝牛必在涤三月稷牛唯具所以别事天神与人鬼也万物本乎天人本乎祖此所以配上帝也郊之祭也大报本反始也　明堂位命鲁公世世祀周公以天子之礼乐是以鲁君孟春乗大路载弧韣旂十有二旒日月之章祀帝于郊配以后稷天子之礼也　大传牧之野武王之大事也既事而退柴于上帝　乐记祀乎明堂而民知孝　杂记孟献子曰正月日至可以有事于上帝　祭法祭法有虞氏禘黄帝而郊喾祖颛顼而宗尧夏后氏亦禘黄帝而郊鲧祖颛顼而宗禹殷人禘喾而郊冥祖契而宗汤周人禘喾而郊稷祖文王而宗武王燔柴于泰坛祭天也七代之所更立者禘郊祖宗其余不变也　祭义唯圣人为能飨帝孝子为能飨亲飨者乡也乡之然后能飨焉　郊之祭也防者不敢哭凶服者不敢入国门敬之至也　祀乎明堂所以教诸侯之孝也　郊之祭大报天而主日配以月夏后氏祭其闇殷人祭其阳周人祭日以朝及闇祭日于坛祭月于坎以别幽明以制上下祭日于东祭月于西以别外内以端其位日出于东月生于西隂阳长短终始相廵以致天下之和天下之礼致反始也致鬼神也致和用也致义也致譲也致反始以厚其本也致鬼神以尊上也致物用以立民纪也致义则上下不悖逆矣致让以去争也合此五者以治天下之礼也虽有竒邪而不治者则防矣　昔者天子为籍千冕而朱纮躬秉耒诸侯为籍百冕而青纮躬秉耒以事天地山川社稷先古以为醴酪齐盛于是乎取之敬之至也　哀公问仁人之事亲也如事天事天如事亲是故孝子成身　仲尼燕居子曰郊社之义所以仁鬼神也　子曰明乎郊社之义尝禘之礼治国其如指诸掌而已乎　中庸明乎郊社之礼禘尝之义治国其如示诸掌乎　表记子言之君子之所谓义者贵贱皆有事于天下天子亲耕粢盛秬鬯以事上帝故诸侯勤以辅事于天子　子言之昔三代明王皆事天地之神明无非卜筮之用不敢以其私防事上帝是故不犯日月不违卜筮卜筮不相袭也大事有时日小事无时日有筮外事用刚日内事用柔日不违筮
　　春秋桓公五年大雩　左氏曰秋大雩书不时也凡祀启蛰而郊龙见而雩　僖公十一年秋八月大雩　谷梁曰秋八月大雩雩月正也雩得雨日雩不得曰旱十三年秋九月大雩　三十一年夏四月四卜郊不
　　从乃免牲犹三望　左氏曰四卜郊不从乃免牲非礼也犹三望亦非礼也礼不卜常祀而卜其牲日牛卜日曰牲牲成而卜郊上怠慢也望郊之细也不郊亦无望可也　公羊曰夏四月四卜郊不从乃免牲犹三望曷为或言三卜或言四卜三卜礼也三卜何以礼四卜何以非礼求吉之道三禘尝不卜郊何以卜卜郊非礼也卜郊何以非礼鲁非礼也鲁郊何以非礼天子祭天诸侯祭土天子有方望之事无所不通诸侯山川有不在其封内者则不祭也曷为或言免牲或言免牛免牲礼也免牛非礼也免牛何以非礼伤者曰牛三望者何望祭也然则曷祭祭泰山河海曷为祭泰山河海山川有能润于百里者天子秩而祭之触石而出肤寸而合不崇朝而徧乎天下者唯泰山尔河海润于千里犹者何通可以已也何以书讥不郊而望祭也　谷梁曰夏四月不时也四卜非礼也免牲者为之缁衣纁裳有司端奉送于南郊免牛亦然乃者亡乎人之辞也犹者可以已之辞也　宣公三年春王正月郊牛之口伤改卜牛牛死乃不郊犹三望　左氏曰不郊而望皆非礼也望郊之属也不郊亦无望可也　公羊曰郊牛之口伤改卜牛牛死乃不郊犹三望其言之何缓也曷为不复卜养牲飬二卜帝牲不吉则扳稷牲而卜之常牲在于涤三月于稷者唯具是视郊则曷为必祭稷王者必以其祖配王者则曷为必以其祖配自内出者无匹不行自外至者无主不止　谷梁曰郊牛之口伤之口缓辞也伤自牛作也改卜牛牛死乃不郊事之变也乃者亡乎人之辞也　成公三年秋大雩　七年春王正月鼷鼠食郊牛角改卜牛鼷鼠又食其角乃免牛谷梁曰鼷鼠食郊牛角不言日急辞也有司也郊牛日展斛角而知伤展道尽矣其所以偹灾之道不尽也改卜牛鼷鼠又食其角又有继之辞也其缓辞也曰亡乎人矣非人之所能也所以免有司之也乃免牛乃者亡乎人之辞也免牲者为之缁衣纁裳有司端奉送至于南郊免牛亦然免牲不曰不郊免牛亦然　五月不郊犹三望　冬大雩　十年夏四月五卜郊不从乃不郊　公羊曰夏四月五卜郊不从乃不郊其言乃不郊何不免牲故言乃不郊也　谷梁曰夏四月不时也五卜强也乃者亡乎人之辞也　十七年秋九月辛丑用郊　公羊曰九月辛丑用郊用者何用者不宜用也九月非所用郊也然则郊曷用郊用正月上辛或曰用然后郊　谷梁曰九月辛丑用郊夏之始可以承春以秋之末承春之始葢不可矣九月用郊用者不冝用也宫室不设不可以祭衣服不修不可以祭车马器械不偹不可以祭有司一人不备其职不可以祭祭者荐其时也荐其敬也荐其羙也非享味也　襄公五年秋大雩　七年夏四月三卜郊不从乃免牲　左氏曰孟献子曰吾乃今而后知有卜筮夫郊祀后稷以祈农事也是故启蛰而郊郊而后耕今既耕而卜郊冝其不从也　谷梁曰夏四月不时也三卜礼也乃者亾乎人之辞也　八年九月大雩　左氏曰秋九月大雩旱也十一年夏四月四卜郊不从乃不郊　谷梁曰夏四月不时也四卜非礼也　十六年秋大雩　十七年秋九月大雩　二十八年秋八月大雩　昭公三年八月大雩　左氏曰旱也　六年九月大雩　左氏曰旱也八年秋大雩　十六年秋九月大雩　左氏曰旱也二十四年秋八月大雩　左氏曰旱也　二十五年秋七月上辛大雩季辛又雩　左氏曰秋书再雩旱甚也公羊曰秋七月上辛大雩季辛又雩又雩者何又雩
