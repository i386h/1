<!-- { "loadSidebar": true } -->
滕处士昌佑字胜华。攻书画。画花竹鸟兽体物像形。巧妙入格。所居州东北隅。竹树交荫。景像幽寂。有园圃池亭。□莳花□凡□培种植皆得其法。以药苖为蔬。药粉为馔。年八十五。书画未尝辍焉。厅壁悬一大粉板。题园中花草品格名目百余件。亦有远方怪草奇花。□欲资其画艺尔。园中有一柿树。夏中团坐十余人。敷张如□无暑气。云柿有七绝。颇宜种之。一有寿。二多阴。三无禽窠。四无虫□。五有嘉实。六本固。七霜叶红而堪翫。有一盆池。云初理大盆。致细土拌匀。入生□酒糟各少许。深二尺余。以水渍之。候春初掘取藕根□者和颠三节已上四五茎。埋入深泥。令近盆底纔及春分。叶生当年有花。夫藕有四美。根为菜花为翫。实为果。叶为杓。池沼亭槛之前为瑞草。萍苹藻荇不得与侔也。园中有慈竹藂生。根不离母。故名以慈也。有钓丝竹以其弱杪低而垂至地也。有丝竹。叶细而青茎瘦而紫。亦谓之墨竹有对青竹身黄色。有一□青节节相对。故谓之对青也。有苦竹。叶秾多阴。□高之时。粉香箨翠。有柱竹。扶□藂茂潇洒亭台。无出此数君也。俗以五月十三日种竹。多遭烈日晒干。园中竹以八月社前后。是月天色多阴。土润。竹以此月行根也。凡欲移竹。先掘坑令□大以水调细土作稀泥。即掘竹四面。凿断大根科。连根以绳锢定舁时勿令动着根须间土。舁入坑致泥浆中。令泥浆周匝□满。乃东西摇之复南北摇之令泥浆入至须间便以细土覆之。勿令土壅过竹本根也。若竹稍长者。芟去颠叶。□竹架之。恐风摇动即死。每窠相去二尺余。不须实斸只以一□踏之。则来年生□速也。宜于园东北软土上种之。竹性多西南行根不用频浇水。水多则肥死。园中有梨。名车毂。围一尺。摘时先以布囊盛之。落地即碎。有金桃色。深黄剖之至核。红翠如金。味美为桃之最。有林檎。色如玉。向阳处有朱点如缬颗有重四两者。其栽果法。以冬至后。立春前。斫美果直枝。须有鹤膝大如母指者。长可二尺札千芋魁中。掘泥令□。调泥■细切生□一升许搅于泥中。将芋块致泥中。以细土覆之。勿令坚实。即当年有花。来年始实。绝胜种核接果树法。凡欲接果。先得野树子酸□不美者。如臂已上。然后寻美果枝选来年有鹤膝向阳者枝长不过二尺。过则难治。至时剪下。便札于萝卜中欲不泄其气也。冬至后十日。立春前七日。其野树皮润萌芽未发时。将野树以锯截之。去地五七寸。中心劈破深二寸许。取美枝或一枝。或两枝。斜□□□勿伤其皮。插于野树罅中外与野树皮紧密相齐。用牛粪泥封之。与□箨包裹其接处以麻纫□定。上更以黄土泥塔头裹之。勿使雨水透入。野树或□生芽叶。即取去之若依此法。则当年有花必矣。
杨文公谈苑。记江南后主患清暑阁前草生。徐锴令以桂屑布□缝中。宿草尽死。吕氏春秋云。桂枝之下无杂木。□桂枝味辛螫故也。雷公炮炙论云。以桂为丁。以钉木中。其木即死。一丁至微。未必能螫大木。自其性相制耳。
元丰间。禁中有果名鸭□子者。四大树皆合抱。其三在翠芳亭之北岁收实至数斛而托地阴翳。无可临玩之所其一在太清楼之东。得地显旷可以就赏。而未尝着一实。裕陵尝指而嘉叹谓事有不能适人意者如此。明年此木遂花。而得实数斛。上大悦命宴太清以赏之。仍分颁侍从。又朝廷问罪西夏五路举兵秦凤路图上师行营憩形便之次。至关岭。有秦时□一株虽质干不枯而枝叶略无存者。既标图间裕陵披图。顾问左右。偶以御笔点其枝间。而叹其阅岁之久也。后郡奏秦朝□忽复一枝再荣。殿中有记当时奏图叹赏之语。私相耸异。谓天人笔泽所加。回枯起死。便同雨露之施。昔唐明皇晓起临苑中。时春候已深而林花未放。顾视左右曰。是须我一判断耳。亟命取羯鼓一曲未终。而桃杏尽开即弃杖而诧曰。是岂不以我为天公耶。由是观之。凡为人君者。其一言动固自与造化密契。虽于草木之微。偶加眷瞩。而荣谢从之。若响应声。沉于升黜贤否意所与夺。生杀贵贱之间哉。
马塍艺花如艺粟。□驰之技名天下。非时之品。真足以侔造化通仙灵。凡花之早放者。名曰堂花。其法以纸饰密室。凿地作坎。编竹置花其上。粪土以牛溲硫黄。尽培溉之法。然后笕沸汤于坎中。少俟汤气熏蒸则扇之以微风。盎然盛春融淑之。气。经宿则花放矣。若牡丹梅桃之类。无不然独桂花则反是□桂必凉而后放。法当置之石洞岩窦间。暑气不到处。鼓以凉风。养以清气。竟日乃开此虽揠而助长。然必适其寒温之性。而后能臻其妙耳。
洛阳牡丹之品。见于花谱。然未若陈州之盛且多也。园户植花如种忝粟。动以顷计。政和壬辰。园户牛氏家。忽开一枝。色如鹅雏而澹。其面一尺三四寸。高尺许柔葩重迭。约千百叶。其木姚黄也。而于葩英之端有金粉□晕缕之其心紫□。亦金粉缕之。牛氏乃以缕金黄名之。以籧篨作棚屋围幛。复张青□护之。于门首遣人约止游人。人输千钱。乃得入观旬日间。其家获数百千。郡守闻之。欲剪以进内。□园户皆言不可。曰此花之变易者。不可为常。他时复来索此品。何以应之。又欲移其根。亦以此为辞。乃巳明年花开。果如旧品矣。
闽广多异花。悉清芬郁烈而末利花为□花之冠。岭外人或云抹丽。谓能掩□花也。至暮则尤香。今闽人以陶盎种之。转海而来。浙中人家。以为嘉玩。然性不耐寒。极难爱护。经霜雪则多死。亦地主之异宜也。颜博文持约□官岭表。爱而赋诗云竹梢脱青锦。榕叶随黄云。岭头暑正烦。见此□绿君欲言桥不吐。藏意久未分最怜月初上。浓香梦中闻。萧然六曲屏。西施带微醺。丛深珊瑚帐。枝转翡翠裙。譬如追风骑。一抹万马群。铜瓶汲清泚。聊复为子勤。愿言少须臾。对此髯参军。观此诗。则花之清淑柔婉。风味不言可知矣
凡松叶皆双股。故世以为松□。独栝松每穗三须。而高丽所产。每穗乃五鬣焉。今所谓华山松是也。李贺有五粒小松歌。陆龟蒙诗云。松斋一夜怀贞白。霜外空闻五粒风。李义山诗。松暄翠粒新。刘梦得诗翠粒照晴露皆以粒言松也。酉阳杂俎云。五粒者当言鬣。自有一种名五粒。皮无鳞而结实多。新罗所种云。然则所谓粒者鬣也。 
【 凡欲松偃□栽时当去松中大根。惟□四□须根。则无不偃□】 
竹有雌雄雌者多言故种竹当种雌。自根生上至生稍一节发者为雌物无逃于阴阳。可不信哉。
梅之早花者皆嫩树。故得春最早。树老则得春渐迟。亦犹人之气血衰旺。老少之异也。此说前所未闻。
朝议大夫李冠卿说扬州所居堂前杏一株极大。花多而不实。适有一媒姥至。见如此笑谓家人曰。来春与嫁了此杏。冬深忽携酒。一尊来。云是婚家撞门酒。索处子裙一腰系杏上已而奠酒辞祝再三。家人莫不笑之。至明春。此杏结子无数。江淛间亦闻有嫁橘法。南方虽产橘然亦畏霜吴中洞庭霜最多即无所损。询彼人云。洞庭四面皆水。水气上腾。尤能辟霜所以洞庭橘最佳。岁收不耗。
朝奉郎刘国均。言侍其父吏部公罢官成都。行李中有水银一箧。偶过溪渡。箧塞遽脱。急求不获。即揽取渡□丛草塞之而渡。至都久之。偶欲汞用倾之不出而斤重如故。破箧视之。尽成黄金矣国初征泽潞时。军士于泽中鎌取马草。晚归鎌□透成金色
临安僧法坚。言有歙容。经于潜山中见一蛇。其腹胀甚蜿蜒草中。徐遇一草。便啮破。以腹就磨。顷之。胀消如故。蛇去。客念此草必消涨药也。取置箧中。夜宿旅邸。邻房有过客方呻吟□第间。客就询之。云为腹胀所苦。即取药就釜煎一杯汤饮之。顷之。不复闻声。意谓良已。至晓。但闻邻房滴水声。呼其人不复应。急起排户视之。则其血肉俱化为水。独遗骸卧□。客大骇。挈装而逃。逮明。主人视之。了不测其所以。及洁釜炊饭则釜通体成金矣。乃密瘗其尸。既久经赦。客至邸语其事。方传外人也。
菌不可妄食。建宁县山石间忽生一菌。大如车□。乡民异之。取以为馔。食者辄死。凡菌为羹。照人无影者不可食。食之杀人
菌每生于幽隐下湿之地。或蛇虺嘘气所成。食之皆能害人。人每轻不赀之身以尝试之嘉定乙亥杨和王坟上。感慈庵僧德明。游山得奇菌归作糜供□。毒发。僧行死者十余人。德明亟尝不洁。获免。有日本僧定心者。宁死不污。至肤理折裂而死。其度牒尚藏庵中年有久定保安治象等号。僧御有法势大和尚。威仪从仪少属少录等称。是岁其国度僧万人。定心姓平氏。日本国京东相州行香县上守乡光胜寺僧也咸淳壬申临安民家。因出郊得佳菌。作羹恣食。是夜邻人闻其家撞突有声。久乃寂然。疑有他故。遂率□排闼而入。则其夫妇一女。皆殒越呕血倚壁抱柱而死矣。案间尚余杯羹。以俟其子适以未还。幸免于毒。
回回国数千里地产一物。极毒全类人形。若人参之状。其国名之曰押不芦。生土中。深数丈。人或误触其毒气必死。取之法先于四□开大坎可容人。然后以皮条络之。皮条之系。则系于犬之足。既而用杖击逐犬。犬逸而根□起。犬感毒气随毙就埋土坎中。经岁然后取出。曝干。别用他药制之。每以少许磨酒饮人。则通身麻痹而死。虽加以刀斧。亦不知也。至三日后。别以少药投之则活。□古华佗能刳肠涤胃以治疾者。必用此药也。今闻御药院中亦储之。
宋景文笔记。谓蜀中有莲大如雀鷇。叶舒如钱。干亦有丝。其□盛开则向日朝指东。停午□南。夕则西指。随日所至。蜀人名曰朝日莲。按郑熊番禺杂记。海南有向日莲花。似木芙蓉。而极香其花东西向日。至暮而谢。一呼夜合。然则朝日莲不特蜀中有也
京师中太乙宫道士房有楮。结子如杨梅。徽宗车驾临观之。题拟梅轩。李似矩吴正仲皆有诗正仲诗云。阴阴绿叶不胜垂。着子全多欲压枝。□得君王□一顾。故应雨露亦饶滋。五月霏霏雨不开。若耶溪畔摘楞梅。朱丸忽向灵窗见。疑是云根越岭来虽将蜜渍借微酸小摘曾闻饤玉盘。争似江南风致在。瓶红初向绿。阴看越中杨梅最佳。土人谓之楞梅。又北人以梅汁渍楮实。益以蜜假作杨梅。故仲至后二篇皆及之。 

　鸟兽
鹤衔书。虎识字。鹦鹉能言。猩猩□醉。莫谓二虫何知。□亦得气之始。灵犹介族之龙逸若空□之骥。庶窥多识之一班。用饱便便之腹笥集鸟兽
