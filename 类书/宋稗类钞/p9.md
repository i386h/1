<!-- { "loadSidebar": true } -->
范文正公镇鄱阳。有书生献诗甚工。自言天下之至寒饿。无在某右。时盛行欧阳率更书荐福寺碑。一本直千钱公为具纸墨。令榻千本售于京师。是夕雷击。碎其碑。故时人为之语曰。有客打碑来荐福。无人骑鹤上扬州。又云。时来风送滕王阁运去雷轰荐福碑。
寿州张侍中耆。抚州晏丞相殊。俱□阳翟。地相去数里。有发冢盗。先筑室于二冢之间。自其家□穴以通隧道。始发张墓。得金宝珠玉甚多。遂完其棺榇。以揜覆其穴。次发晏墓。有猛兽□吼。兵甲鼓噪之声。盗惧呼其徒同入。则寂然无响。盗笑曰丞相之神。尽于是矣。及穿榇椁。供设之器。皆陶甓为之。又破其棺。唯木胎金褁带一条。金无数两。盗失望而恚。遂糜碎其骨而出既而货张墓金盂于市。为人擒伏罪。自言其事。世谓均破冢而张以厚□完躯。晏以薄□碎骨。事有不可知如此者 
【 张耆即张旻】 
熙宁中蔡敏肃挺以枢密直学士帅平凉初冬置酒郡斋偶成喜迁莺一阕云。霜天清晓。望紫塞古垒塞云衰草。汗马嘶风边鸿翻月垄上铁衣寒早。剑歌骑曲悲壮。尽道君恩难报。塞垣乐。尽双鞬锦带山西年少。谈笑刁斗静。火□□火一把常送平安耗。圣主忧边。威灵遐布。骄敌且□天讨。岁华向晚愁思。谁念玉关人老。太平也。且欢娱不惜金尊频倒词成。闲步后园以示其子朦朦置之袖中。偶遗坠为门老卒得之。老卒不识字。持令笔吏辨之。适郡之娼魁。素与笔吏洽。因授之。会赐衣袄中使至敏肃开燕娼尊前执板歌此。敏肃怒。送狱根治。娼之侪类祈哀于中使。为援于敏肃。敏肃舍之复令讴焉。中使得其本以归。达于禁中。宫女□但见太平也三字。争相传授歌声遍掖庭。遂彻于宸听诘其从来。□知敏肃所制。裕陵即索纸批出云。玉关人老。朕甚念之。枢筦有缺。□以待汝。曰赐敏肃。未几遂拜枢密副使御笔现藏其孙稹家
沈睿达辽。文通弟也。长于歌诗。尤工翰墨。王荆公曾文肃学其笔法荆公得其清劲。而文肃传其真楷。登科后游京师。偶为人书裙带词。颇不典流转鬻于相蓝内侍买得之达于九禁。近幸嫔御服之。遂尘乙览。裕陵初嗣位励精求治。一见不悦。会监察御史向子韶察访两浙。临遣之际。上谕之曰。近日士大夫全无顾藉。有沈辽者。为娼优书淫冶之辞于裙带。遂达朕听。如此等人。岂可不治。子韶抵浙中。适睿达为吴县令。子韶希旨以他罪劾奏时荆公当国为申解之。上复伸前说。竟不能释疑。遂坐深文。削籍为民。合蔡肃敏事观之。人之穷通。信在于天。虽君相亦不得而主矣。
京都之俗。士夫家殡□经由之处。巡检司例以十数卒。持彩旗前导。不待告约。到墓次。但量犒酒炙而已。宣和间。保义郎唐革为城北壁巡检。有贵珰□其父。革率□迎引。颇盛于常时。珰大喜。邀之相见。极口言谢。问革今是何官。资曰。保义郎。又问做得恁差遣。曰不过兵马监押耳。曰可作廉访乎。革知其不晓外间官秩高下。乃曰此在朝廷擢用。革岂敢望耶□饮而去。至十日中批唐革职事修举。特与转修武郎。继除河北路廉访使。革骇不敢承。诣珰门求见。守候连日。始唤入。亦不接坐。方欲致词□谢。珰抗声曰。朝廷用人。何预我事。叱之使出。后宛转再三恳辞。改知霸州。任满竟申前命。珰不招恩归巳。一时流□中。亦为可嘉。
高俅者。本东坡先生小史。笔札颇工。东坡自翰苑出帅中山。□以予曾文肃布。文肃以使令已多辞之。以属王晋卿元符末。晋卿为枢密都承旨。时裕陵在潜邸。与晋卿善。在殿庐侍班邂逅。王云。今日偶忘带篦刀子来。欲假以掠鬓可乎。晋卿从腰间取之。王云。此样甚新可爱。晋卿言近创造二副一犹未用少刻当以驰内至晚。遣俅□往。值王在园中蹴踘。俅候报之际。睥睨不已。王呼令对蹴。深惬王意大喜。呼隶□云。可往传语都尉。既谢篦刀之贶。并所送人皆辍□矣。由是日见亲信。踰月。王登宝位。眷渥甚厚。不次迁拜。其侪类援以祈恩。上曰。汝曹争如彼好□□耶数年间建节。寻至使相遍历三衙者二十年。领殿前司职事。恩幸无比。极其□贵。然不忘苏氏每其子弟入都则给养问□甚勤。靖康初。裕陵南下。俅从驾至临淮以疾笃辞归京师。当时侍行如童贯梁师成□皆坐诛而俅独死于牖下。 
【 水浒传载高俅由小苏学士致身王晋卿因送玉器及气球。以知遇徽庙潜日。孰知其为大苏之小史耶。其事见王明清挥麈录】 
靖康中有解习者。东州人。为郎于朝。未尝与人接谈。金兵南下择西北帅守时相以其谨厚不泄。谓□鸷有谋。遂除直龙图知河中府。习别时相云。某实以讷于言。故寻常不敢妄措辞于朝列。今一旦委付如此。习之一死固不足惜。窃恐朝廷以此择人。庙谟误矣。习竟没于难。世人以饶舌掇祸者多矣。而习乃以箝口丧躯。昔所未闻也。
建炎苗刘之变内侍遇害至多。有秦同老者。自扬州被命至荆楚前一日还行在。尚未得对。亦死焉。又有萧中道者日侍左右忽得罪绌为外郡监。当前一日出城遂免。
唐甘露之变。王涯再从弟沐。家于江南。老且贫。涯为相。跨驴诣之。欲求一簿尉。□长安二岁余。始得一见。涯待之殊落寞。久之。沐因嬖奴以道所欲。涯许以微官。自是旦夕造涯之门以俟命。及涯家被收。沐适在其第。与涯俱腰斩。舒元舆有族子守谦。愿而敏。元舆爱之。不离左右者十年。一旦忽以非罪谴责。守谦不自安。求归江南元舆亦不□。守谦悲叹而去。夕至昭应闻元舆收族。守谦独免。
绍兴中。韩郡王既解枢柄。逍遥家居。常顶一字巾。跨驳骡。周游湖山之间。时李晦叔自楚北幕官来改秩。而失举牍忧挠无计。当春日同邸诸人相率往天竺李辞以意绪无聊皆曰。正宜适野散闷。强挽之行各假僦鞍马。过九里松。值暴雨□悉迸避李奔至冷泉亭。衣袽沾湿愁坐长叹。遇韩王亦来。相顾揖矜其憔悴可怜之状。作秦音发问曰。官人有何事萦心。而悒悒若此。李虽不识韩见其姿貌魁异。颇起敬乃告以实。韩曰。所失文字。不是职司否。答曰常员也韩曰。□得一纸。明日当相赠。命小吏详问其姓名阶位。仍询居止处。李逊谢感泣明日。一吏持举牍授之曰。郡王送来。仍助以钱三百千。李遂升京职。修笺诣韩府。欲展门生之礼。不复见。
陈了翁之父尚书。与潘良贵义荣之父。情好甚密。潘一日谓陈曰。吾二人官职年齿。种种相似。独有一事不如公。甚以为恨。陈问之。潘曰。公有三子我乃无之。陈曰。吾有一婢。已生子矣当以奉借。他日生子即见还。既而遣至。即了翁之母也。未几生良贵。后其母遂往来两家焉。一母生二名儒。前所未有。
隆国黄夫人。湖州德清人。初入魏峻叔高家。既出。复归李仁本。媵其女以入荣邸。时嗣王与芮苦无子。一幸而得男。是为度宗然自处极谦抑。虽处贵盛每遇邸第亲戚。至不敢坐。常以妳子自称。人亦以此多之。秦齐国夫人胡氏。亦同邑人。相去纔数里贾涉济川制置。少日舟过龟溪。见妇人浣衣者。偶盻之。因至其家。问夫何在。曰未归。语稍洽。调之曰。肯相从乎。欣然惟命及夫还叩之。亦无难色。遂携以归。既而生似道未几出嫁为民妻。似道年长。始奉以归。性极严毅。似道畏之。当景定咸淳间屡入禁中。隆国至与同寝处。恩宠甚渥。年至八十有三。上方赐秘器及冰脑各五百两。赙银绢四千两匹。命中使护□。帅漕供费。凡两辍朝。赐谥柔正。又赐功德寺及田六千亩。可谓盛矣。一邑产二贵女。亦前此所未有也。 

　异数
士感一言。马鸣一鉴。子陵加足。贵□捧研。君相忘尊。书生忘贱。集异数。
和鲁公凝梁贞明三年。薛廷珪榜下第十三人及第。后唐长兴四年知贡举。独爱范鲁公质文。语范曰。君文合在第一。辄屈居第十三人。用传老夫衣□。时以为荣。其后质位至宰相。封鲁公皆与凝同。有赠诗者曰。从此庙廊添故事。登庸衣□尽相传。是时进士多浮薄。喜为諠哗以动主司每发榜则围之以棘。闭省门。绝人出入以为常凝知贡举彻棘开门而士皆肃然无哗。所取皆一时之秀。称为得人 
【 五代史十三作第五】 
唐御膳以红绫饼馅为重。昭宗光化中放进士榜。得裴格等二十八人。以为得人会燕曲江。乃令大官特作二十八饼餤赐之。庐延让在其间。后人蜀为学士。既老颇为蜀人所易。延让诗素平易。近俳。乃作诗云。莫欺零落残牙齿。曾吃红绫饼餤来。王衍闻知遂命供膳亦以饼餤为上品。用红罗褁之。至今蜀人工为饼餤而红罗褁其外公厨大晏。设为第一
钱文僖惟演守西都梅圣俞谢希深尹师鲁欧阳永叔杨子德张太素张尧夫王几道同在幕下。号为八友。以文章道义相切劘。率常赋诗饮酒。间以谈戏相得尤乐洛中山水园庭。塔庙佳处莫不游览。一日游嵩山自颍阳归。暮扺龙门香山。俄而雪作。登石楼望都城各有所怀。忽于□霭中。有车马渡伊水来。既至。则文僖遣厨传歌妓至。传公语曰。山行良佳。少□龙门赏雪。毋遽归也。其高旷爱才如此。文僖既贬汉东。王文康公晦叔曙为代御吏如朿湿。诸君多不堪。一日讶幕客俱出游责曰。诸公自比寇莱公。莱公尚坐奢纵取祸贬死。况其下者乎。□不敢对。永叔取手板起立曰。宴饮小过。不足招祸莱公之责。由老不知退耳。时文康年已高为之动。
莱公十九擢进士第。有善相者曰。君相甚贵但及第太早。恐不善终。若功成早退庶免深祸。□君骨类卢多逊耳。后果如其言。
工部侍郎胡则宰邑日。丁晋公为游客谒之。胡待之甚厚。丁因投诗索米。明日胡延晋公。常日所用尊罍悉屏去但陶器而已。丁失望。以为厌己。辄辞去。胡往见之。出银一箧遗丁曰。家素贫。惟此饮器。愿以赠行。丁始喻设陶器之因。甚媿德之。后晋公骤进。竭力推挽。卒至显位。
庆历中。谏官李兢。坐言事谪湖南税务。内殿承制范亢为黄蔡间都监。以言事官被谪者。后多至显官。乃悉倾家物与兢办行。兢至湖南少日遂卒。
宋子京过繁台街。逢内家车子。中有褰帘者曰。小宋也。子京归作鹧鸪天词曰。画毂雕鞍狭路逢一声肠断□帘中。身无彩凤双飞翼。心有灵犀一点通。金作屋。玉为笼车如流水马如龙刘郎已恨蓬山远况隔蓬山几万重。此词都下传唱。达于禁中。仁宗知之。问内人第几车子何人呼小宋。有内人自陈顷侍宴见宣翰林学士。左右内臣曰小宋也。时在车子中偶见之。呼一声尔。上召子京从容语及。子京惶惧无地。上笑曰。蓬山不远以内人赐之。
