<!-- { "loadSidebar": true } -->
彭蠡小龙显异至多人人能道之熙宁中。王师南征。有军仗数十船。泛江而南。自离真州即有一小蛇登船。船师识之。曰。此彭蠡小龙也。当是来护军仗耳。典者以洁器荐之。蛇伏其中。船乘便风。日棹数百里。未尝有波涛之恐。不日至洞庭。蛇乃附一商人船回南康世传其封域止于洞庭。未尝踰洞庭而南也有司以状闻。诏封神为顺济王遣官林希言子中致诏子中至祠下焚香毕空中忽有一蛇坠祝肩上祝曰龙君至矣。其重一臂不能胜。徐下至几案间。首如龟。不类蛇首也。子中致诏意曰。使人至此斋三日然后致祭王受天子命不可以不斋戒。蛇径入银香奁中。蟠三日不动。祭之日。既酌酒。蛇乃自奁中引首吸之。俄出循案行。色如湿胭脂烂然有光。穿一剪绶花过。其尾尚赤。其前已变为黄矣。正如雌黄色。又过一花。复变为绿如嫩草色。少顷。行上屋梁。复乘纸旛□而下。轻若鸿毛倏忽入帐中。遂不见。明日子中还蛇在船后送之踰彭蠡而回此龙恒游舟楫间。与常蛇无辨但蛇行必蜿蜒而此乃直行。江人以此辨之。铁围山丛谈曰。小龙灵异。见诸传说甚悉。崇宁中。淮水暴涨。而汴口樯舟不能进。一日昧爽。小龙出运纲之舟尾。有柂工之妇不识也。谓是蜥蜴。拨置之。则又缘柁而上。妇怒举火柴击其首。随击霹雳大震一声汴口官私船七百只。皆自相撞击至碎。死数十百人。朝廷闻而不乐命官为赈□焉。会发运使上计。而小龙复出。大漕窘惧。乃焚香祝之。愿与王偕上计入觐天子可乎。龙即作喜悦状。因举身入香奁中不动大漕遂携至都輂。先以示鲁公得奏闻。上遣使索入内。为具酒核以祝之。龙辄跃出□中。两爪据金杯饮几釂。于是天子异之。取大琉璃缶贮龙。为亲加封识焉。降付都门外汴水龙祠中。一夕。封识宛如故。视缶中则已变化去矣。上喜。加封四字仍大敞其祠宇。至大观末。鲁公□东南。舟行始抵汴口。而小龙又出迓鲁公。然小龙所隶。南北当江湖间。素不至两浙也。政和壬辰。鲁公在钱塘。居凤山之下私第。以正月七日。小龙忽出佛堂中。于是家人大小咸叹异。疑必有故。明日而召命至。复加六字王。及靖康之初。家破鲁公。贬岭外。余从行至江陵将遵陆。至鼎澧间。公畏暑。因改舟行。憩渚宫之沙头一仓官廨舍。纔弛担则小龙复出见。鲁公为之涕下且感念。龙神乃不忘恩旧如此。余戏公曰。固知小龙之必来尔。公愕询其故。余曰此亦出公之门也苟每每加意于是无世情者。则今日必来。使此龙一出世间有世情。当又不来是乌足辱人怀抱耶。公乃收泪而笑。
处士李璞居寿春。一日登楼。见淮滩雷雨中一龙腾拏而上。雨霁行滩上。得一蚌颇大。偶拾视之。其中有龙蟠之迹宛然。鳞鬣爪角悉具。雁宕山中有潭。深窅不测。石壁上镌螺龙郡三字不知何时书也。晴昼日。光下注髣□见一螺壳。大如数石瓮。龙出其中。与此政类。
横海清池县尉张泽居于郓州东城。夜自庄舍还。而月色昏暗。殆不辨迹。偶遇道傍木枝。烨然有光。因折以烛路至家插壁间。醉不复省矣。晨起取视。则枝间一龙蜕。大如新蝉之壳。头角爪尾皆具。中空而坚。扣之有声如玉石。且光莹夺目。遇暗则光烛于室。遂□之传。玩好事。沈中老云。绍圣间。其从兄为青州幕官。因修庭前葡萄架。亦得一蜕。形体皆如张者。独无光彩耳。神龙变化。故无巨细。但不知有光无光。又何谓也。
成都府园西楼。有大蟒居之。率尝□□。虞经臣作帅。宴客楼下。蟒忽遗溺。正中一武臣之肩。须臾。皮肉溃烂成疮得妙药冶之方愈。经臣为文遣吏祭之。即日毁楼。蟒亦不见。
太宗朝府州折御卿。贡马特异。格不甚高。而日行千里。口傍有碧纹如云霞因名曰碧云霞上征太原。往来乘之上下山岭如履平地。上则屈前足。下则屈后足。上下如坐安与不知登降高下之劳。圉人供刍粟或少倨。则嘶鸣奋跃。踶啮不已。此尤异他马也。上崩悲鸣不食骨立。人不忍视真宗遣从灵驾至永熙陵乃毙。诏与桃花犬同坎瘗。
义□者。九江戍校王成之铠骑也。成家世隶赤籍。开禧间。金大入淮甸成以卒从戎四方山。屡战有功。稍迁将候骑。方淮民习安。仓卒间贼至而逃。畜孽满野。成□地至花靥。见病□焉。疥而瘠。骨如堵墙。行逐水草。步且僵。乌鸢啄其上。流血赭髀。莫适为主。絷而得之。会罢兵归闰以豊秣。几半年。肤革仅完毛耏复生。日置之槽枥。慭慭然与群马不相顾时一出系庑下顾景嘶鸣。若自庆其有所遇成亦未始异之。牙治在城陬每旦与同列之隶帐下者。率夜漏未尽二刻。骑而往。屏息庭槐下。执挝候晨。雁鹜行立俟颐指。午退以为常。马或□薾不任。相通融为假借。一日有告马病。从成请□往。始命鞍踶鸣人立。左右骧拒不可制。易十数健卒。莫能孰何。乃以归之成成曰。安有是。呼常驭羸卒持鞚来。则帖耳驯服如平时。振迅通衢。罄控缓亟。无少忤者。自是惟成乘则受之。他人则复弗受虽日浴于河。群马皆裼而骑。相望后先□之驭者。终莫敢窃晲其膺鬣。稍前即噬囓之。军中咸指为驽悍。摈弗齿嘉定庚午。峒寇李元砺。盗弄潢池兵。庚符下统府调兵三千人以往成与行。崎岖山泽。坦若方□。至吉之月余寇来犯龙泉栅成出搏□四五合。几败之矣。或以□出其腋及鞬而坠死焉。官军亟鸣钲。□屹立不去。踯躅徘徊。悲鸣尸侧。贼将顾曰。良马也。取之。元砺有弟。悍狠恃势。每出掠率强取十二三适见之。色动曰。我欲之。将不敢逆。遂试之。蹴踘进退。折旋良惬。即不胜喜。贮以上□。□豆粟濯泉翦馽用金玉为铠。华鞯沃续极其鲜明。群渠皆酾酒来贺。辎重卒。有为贼掠取者知之曰。□他日未尝若是。彼立□田也而亦畏贼邪窃怪之。于是日游其□于峒□山□(匚□夹)□间。上下峻□。无不如意。恨得之晚。思一快意驰骋。而地多阻。且不可得。后旬浃。复犯永新栅。官军闻有寇至。鹿角出迎击。鼓声始殷。果乘□以来□识我军旗帜。亟驰。贼觉有异。大呼挽勒不止则怒。以铁架击之。胯尽伤□不复顾。□阵以入。军士识之者曰。此王校之□也。是异服者必其魁相与逐之。执以下讯而得其实则缚以□于军曰。得元砺之弟矣噪而进。贼军大骇。军士踊跃争奋。遂败之急露羽书以出奇获丑闻槛送江右道。朝廷方患其跳梁日徯。吉语。闻而嘉之第赏有差。□耻其功之出于马也。没□之事。□之义遂不闻于时。居二日。□归病伤。不秣而死稗官氏曰孔子曰骥不称其力。称其德也。今视□之事信然。夫不苟受以为正。报施以为仁。巽以用其权。而决以致其功。又卒不失其义以死。非德其孰能称之耶。彼仰秣而恋豆。历跨下而不知耻。因人而成事者。虽有奔尘绝居之技。才不胜德。□之驽骀。何足算乎。余意君子之将有取也。而居是乡。详其事。故私掇取着于篇。
唐兴元有知马者曰李幼清暇日常取适于马肆。有致骨马于肆者。结缫交落其头。二力士以木挺□其颐。三四□执挝而从之。马气色如将噬。有不可驭之状。幼清迫而察之。讯于主者且曰马恶无不具也将货焉。惟其所酬耳幼清以三万易之。马主惭其多。既而聚观者数百□。诘幼清幼清曰。此马气色骏异体骨德度。了非凡马。是必主者不知。俾杂驽□槽栈陷败。粪秽狼籍。刷涤不时。刍秣不适。蹄啮蹂奋。蹇跂唐突。志性郁塞终不得伸。久无所赖。发而狂躁。则无不为也。既晡。观者少间乃别市一新络头幼清自持。徐而语之曰尔才性不为人知。吾为汝易是□结秽杂之物。马弭耳引首。幼清自负其知乃汤沐剪刷。别其槽栈异其刍秣。数日而神气小变逾月而大变。志性如君子。步骤如俊乂。嘶如龙颜如凤。乃天下之骏乘也。
毕再遇兖州骁将也。开禧用兵。屡立战功金人认其旗帜即避之。屡迁至镇江都统制扬州承宣使骁卫上将军后以老病致仕。始居于霅。有战马号黑大虫。骏驵异常独主翁能驭之再遇既死。其家以铁□羁之阑中。适遇岳祠迎神。闻金鼓声。意为赴敌。于是长嘶奋迅。断□而出。其家虑伤人命。健卒十余。挽之而归。乃好言戒之云。将军已死。汝莫生事累我家。马耸耳以听汪然出涕。喑哑长鸣数声而毙。
熊居山中虽行数千里。悉有潜伏之所。必在石□枯木中。山民谓之熊馆惟虎出百里外。则迷不知路。
世传补助奇僻之品。有所谓山獭者。云以少许磨酒饮之。立验然本草医方皆所不载。止见桂海虞衡志。云出宣州溪峒。峒人云。獭性淫毒。山中有此物。凡牝兽悉避去。獭无偶抱木而枯峒獠尤贵重之能解箭毒中箭者。研其骨少许傅之。立消。其土人号之曰插翘。一枚值黄金数两。抱木枯死者。土人自稀得之。杀死者功少劣。私货出界者罪至死。方春时。猺女数十歌啸山谷。以寻药挑菜为事。獭一闻妇人气。辄跃升其身。粘骨而入。牢不可脱。因扼杀而藏之。土人□之之法。令妇人摩手极热。取置掌心。以气呵之。即趯然而动。然其地亦不常有。或累数岁得其一则其人可立致富矣。
范忠宣宰襄邑。有二鸟类鹳。灰羽赤喙。数游囿中。□见其异。以计罗得。畜而驯之。爱食□虺。纔入口中即为水半年一县□虺几尽。竟不知其名也。有广南贾者过见之。曰。此□鸡。毒鸟也。后其一死。居无何。忠宣阅广南异物志。曰□鸡鸩鸟之□名。始大骇。即命杀而焚瘗之。
至和中。彭乘赴任邕。至金城驿。方具食。闻如以手搭腰鼓声。问邮卒曰何处作乐。曰。非也。乃鸩鸟禁蛇。
鬼车。俗称九头鸟。陆长源辨疑志。又名渠逸鸟。世传此鸟昔有十首为犬噬其一。至今血滴人家为灾咎。故闻之者必叱犬灭灯。以速其过。泽国风雨之夕。往往闻之。六一翁有诗。曲尽其悲哀之声。然鲜有睹其形者。淳熙间李寿翁守长沙。尝募人捕得之。身圆如箕。十脰环簇。其九有头其一独无。而鲜血点滴。如世所传。每脰各生两翅。当飞时。十八翼霍霍竞进。不相为用至有争□折伤者。景定间。周汉国公主下降。赐第嘉会门之左。飞楼复道。近接禁篽。主尝得疾。一日正昼。忽有九头鸟踞主第捣衣石上。其状类野□。而大如箕哀鸣啾啾。略不畏惮命弓射之。不中而去。是夕主薨。
鼓山有老僧。曾登灵源洞见一禽自海上至。身大如牛。翼广二丈余。下村□间。低飞掠食。俄攫二大羖羊。复望海而去。识者云是虎鹰。能捉捕虎豹
绍兴二十六年淮宋之地将秋收。粟稼如云。而蝗虫大起翻飞蔽天。所过田亩顷刻而尽。未几有水鸟名曰鹙。形如野鹜。而高且大。脰有长嗉。可贮数斗物千百为群。更相呼应。其啄蝗盈其嗉不食而吐之。既吐复啄连城数十邑皆若是才旬日。蝗靡孑遗。岁以大熟。徐泗上其事于金廷下制封鹙为护国大将军
