<!-- { "loadSidebar": true } -->
张公观家藏有唐柳公权手笔启草二纸。其一云。上翰林柳学士。某谬至显荣。皆承阙乏。昨者玺书慰勉。兰省迁超。虽上意欲壮于军威。在外臣转深于官谤。此皆学士曲垂奖会。潜为扶持。继音容于北风。为主人于东道。况兼女□囚媾。早接清华。推魏公感外家之情。用何氏奉诸姨之敬。念深外妹亦爱愚夫。道已隔而分更敦。官转尊而志愈下。藏之不忘。佩以弥芳。思奉冰霜。邈同云汉。仰计□霄路于台阁。隔人□于禁垣。啸傲霞高。从容日近。闲挥彩笔。时弄紫泥。益彰叔□鸾鹤之姿转映王恭神仙之状。便当遨乘颢气。濯弄瑶池。乘阴阳之垆锤。辅天地之□钥异时获赐。今日先知。瞻望风猷。常在瑰梦。某再拜其二曰。侍郎颉颃重霄。腾凌迥汉。列名仙馆绝迹人寰。润饰洪猷。承迎中旨。金茎瑞露。云表先尝玉辇灵桃。□间暗识方矜独步谁敢争衡。况艺奋神工。时推妙翰。凤鸾异态。龙虎殊姿。白首何人。墨池谁子。后生是畏。前圣有言。若非思与神凝韵无俗累。则安能致兹遒逸。超彼等彝穷锺蔡之楷模入王张之阃域往者韦相公尝谓侍郎能以笔谏者。今则行执陶钧。坐登台辅。终提一笔。以绝百僚。后命之来。延颈而俟某素无勋效。叨滥宠荣。一授藩垣两迁官秩。犹以据□操扇麤识孤虚。跨马弯弓。未为迟暮。誓将丹恳。以奉休明。所冀侍郎猥录孤微。终垂庇遇使其晚节。无媿平生下情云云两帖前□皆□为柳笔然非公权亦不能作此。但启中有笔谏语或他人遗柳启。柳自书之耳。
长安今府宇。即唐尚书省。府箓厅前石幢。即郎官题名石也。张长史书序。笔画端严张平生作字诡怪颠倒。殆难辨识至为楷法。整若军阵。乃知能事之极无所不可
苏才翁笔法妙天下。不肯下一世人惟称范文正书与乐毅论同法。黄山谷谓才翁傲睨一世。□人皆侧目而文正公待之甚厚。故才翁评书少曲董狐之笔耳。山谷此评。似非君子之言文正公字法。实入书家之品。才翁非佞语也。王荆公字本无所解。评者谓其作字似忙。世间那得如许忙事而山谷阿私所好。谓荆公字法出于杨虚白。又谓金陵定林寺壁。有荆公书数百字。惜未见赏音者何荆公字在当时。无一人赏音。而山谷独称之耶。才翁曲笔于范文正公不犹愈山谷献谀于王安石乎。
章丞相申公子厚。以能书自负。性喜挥翰。虽在政府暇时日书数幅。尝书论书九事。其内一则云。吾每论学书。当作意使前无古人。凌厉锺王直出其上。始可即自立少分若直尔低头就其规矩之内不免为之奴矣。纵复脱洒至妙犹当在子孙之列耳。不能雁行也。况于抗衡乎。此非苟作大言乃至妙之理也。禅家有云。见过于师。方堪传授。见与师齐。减师半德。悟此语者。乃能晓吾言矣夫于师法不传。字学废绝。数百年之后。欲兴起之以继古人之□非至强神悟不能至也又云力在手中。而不在手中。必须用力。而不得用力。应须在意。而不得在意。此可以神遇而不可以言传者也。学佛悟吾此语可以撒手到家矣。
徐州有营妓马盻者甚慧丽。东坡守徐日极喜之。盻能学公书得其髣□。公尝书黄楼赋未毕盻窃效公书山川开合四字。公见之大笑略为润色不复易之今碑中四字。盻之书也。
黄鲁直戏东坡曰。昔右军书为换鹅字。近日韩宗儒性饕餮。每得公一帖。于殿帅姚麟家换羊肉数斤。可名公书为换羊书矣。公在翰苑。一日以生辰制作纷冗宗儒致简相寄。以图报书。来人督索甚急。公笑曰。传语本□今日断屠。
东坡云刘十五孟父论李十八公择草书谓之鹦哥娇。谓鹦鹉能言不过数句。大率杂以鸟语十八其后稍进以书问仆近日书如何。仆答之可作秦吉了矣然仆此书自有公在干侯之态也。 【 
谓□鹆也】 
黄山谷□东坡帖曰。东坡带圆劲成就所谓怒猊抉石渴骥奔泉。恐不在会稽之笔。而在东坡之年矣此数十行。又兼董孝子碣禹庙诗之妙处。士大去多言东坡用笔不合古法。彼□不知古法从何出尔。杜周云。三尺安在哉。前王所是以为律。后王所是以为令。余尝以此论书。而东坡辄绝倒也。往时柳子厚刘禹锡讥评韩退之平淮西碑。当时道听涂说者。亦多以为然。今日观之。果何如耶。或云。东坡作戈多成病笔。又腕着而笔卧。故左秀而右枯。此又见其管中窥豹。不识大体。殊不知西施捧心而颦。虽其病处。乃自成妍今人未解爱重。此书远付百年。公论自出。但恨封德彝□无如许寿。及见之耳。余书虽不工而酷喜论书。固不能如经生□。左□右矩。形容王氏独得其义味。旷百世而与之友。故作决定论耳。山谷又评东坡帖曰。学问文章之气。郁郁□□。散于笔墨之间。此所以他人终莫能及。东坡尝自云。吾酒后乘兴作数十字。觉气拂拂从十指中出也。赵子俊孟吁。有东坡书□甚佳。后有一人题云。观此真迹始觉伪者为可笑也。最□下语。先生翰墨之妙。既经崇宁大观焚毁之余。人间所藏□一二数也。至宣和间。内府复加搜访。一纸定直万钱而梁师成以三百千。取英州石桥铭。谭稹以五万钱。掇沈元弼月林堂榜名三字。至于幽人释子。所藏数纸。皆为利诱。尽归诸贵近并输积天上矣
晁无咎言苏公少时手抄经史皆一通。每一书成。辄变一体。卒之学成而已。□知笔下变化。皆自端楷中来尔不端其本。而欺以求售。吾知书中孟嘉。自可默识也。
黄山谷云。苏翰林用宣城诸葛齐锋笔。作字□□密密。随意缓急。而字间妍媚百出。古来以文章名重天下。例不工书。所以子瞻翰墨尤为世人所重。今日市人持之。以得□价百余年后。想见其风流余韵。当万金购藏耳。卢州李伯时。近作子瞻按藤杖坐盘石。极似其醉时意态。此纸妙天下。可乞伯时作一子瞻像吾□会聚时。开置席上。如见其人亦一佳事也。
评东坡书者□矣。□□弩张。骥奔猊抉。则不能无至于□牍狎书。姿态横生。不矜而妍。不朿而庄。不轶而豪。萧散容与。霏霏如零春之雨。森□掩敛。熠熠如从月之星。纡徐婉转。纚纚如抽茧之丝。恐学者所未到也。
张友正邓公之季子少喜学书。不出仕。有别业价三百万。尽鬻以买纸。笔迹高简。有晋宋人风味。尤工于草书。故庐在甜水巷。一日弃去。从水柜街僦小屋。与染工为邻。或问其故答曰。吾欲假其缣素学书耳。于是与约。凡有欲染皂者。先假之。一端酬二百钱。如是日书数端。米元章书自得于天资。然自少至老。笔未尝停。有以纸饷之者。不问多寡。入手即书至尽乃已。元佑末。知雍邱县苏子瞻自扬州召还。乃具饭邀之。既至则对设长案。各以精笔佳墨。纸三百列其上。而置馔其旁。子瞻见之。大笑就坐。每酒一行。即伸纸共作字。以二小史磨墨几不能供。薄暮。酒行既终。纸亦尽。乃更相易携去俱自以为平日书莫及也。友正既未尝仕。其性介。不多与人通。故其书知之者少。但不逮元章。
黄山谷与王立之柬有云来日恐子瞻来。可备少纸。于清凉处设几案陈之。如张武笔其所好也。
徽皇闻米芾有字学。一日于瑶林殿张绢图。方广二丈许。设玛瑙研。李廷珪墨。牙管笔。金砚匣。玉镇纸永滴。召米书之。上映帘观赏。令梁守道相伴。赐酒果。米反系袍袖。跳跃便捷。落笔如云。龙蛇飞动。闻上在帘下。回顾抗声曰。奇绝陛下上大喜。即以御筵笔研之属赐之。寻除书学博士。一日崇政殿对事毕。手执札子。上顾视。令□椅子上。米乃顾直殿云。皇帝□内侍要唾盂。合门弹奏。上云。俊人不可以礼法拘。上尝问本朝以书名世者数人。芾各以其人对。曰。蔡京不得笔。蔡卞得笔而乏逸韵。蔡襄勒字。黄庭坚描字。苏轼画字。上曰。卿书如何。曰臣书刷字。
芾为书学博士。一日。上与蔡京论书艮岳。复召芾至。令书一大屏。顾左右乞宣取笔研上指御案间研使就用之。书成捧砚跪请曰。此研经赐臣芾濡染不堪复以进御取进止。上大笑。因以赐之。芾舞蹈以谢。即抱负趋出。余墨沾渍袍袖而喜见颜色。上顾京曰。颠名不虚得也。京奏曰。芾人品诚高。所谓不可无一。不可有二。
米芾行书效羲之。诗追李白。篆宗史□。隶法师宜官。晚年出入规矩。深得意外之旨。自谓□书者。只得一笔。我独有四面。识者然之。寸纸数行。人争售之。以为珍玩。至于请求碑榜而户外之屦常满。家藏古帖。由晋以来者甚富。乃名其所居为□晋斋簪缨好事之流。出其所有奇迹。以求□语。增重其书。而芾或喜之。即为作古纸临效。便与真者无辨。兼以伟岸不羁口无俗语。颀然朿带一古君子。故赠其诗者。有衣冠唐制度人物晋风流之句。然议者谓其书神锋太峻。如强弩射千里。又如仲由未见孔子时风气。米芾得能书之名。似无负于海内。芾于真草隶篆不甚工。惟于行草诚入能品。以芾如六朝翰墨。副在笔端故□着痛快如乘骏马。进退裕如。不烦鞭勒。无不当人意然意效其法者。不过得外貌。高视□步。气若轩昂。殊未究其中。本六朝妙处酝酿风骨。自然超逸也。又芾之诗文无蹈袭。出风□之上。觉其词翰固有凌云之气。览者当自得之
黄山谷在宜州。尝为余若着。书后汉书范滂传。字径数寸。笔势飘动。□悼党锢之汉祸也。后百年。真迹逸人间。赵忠定得之。□置巾箧。缙绅题□如牛腰焉。既乃躬蹈其祸。可谓奇谶。忠定之子崇宪字履常。守九江。刻石郡治四说堂。若着倅宜州日黄鲁直谪居是邦。时党禁甚严。士大夫例削扎扫□。若着慨然为之经理馆舍。敬遇不怠。遣二子滋浒奉儿杖。执诸生礼。一日携纸求书。鲁直问所欲。拱而对曰先生今日举动。无媿东都党锢诸贤。愿写范孟博一传许之。遂默诵大书尽卷。仅有二三字疑误。二子相顾□然。鲁直顾曰。汉书非能尽记也。如此等传。岂可不熟闻者敬叹。
王荣老尝官于观州。欲渡观江。七日风作不得济。父老曰。公箧中必蓄□物。此江神极灵当献之得济。荣老自顾无所有唯一□麈尾。即以献之。风如故。又以端研献之风愈作又以宣州包鼎画虎障子献之皆不验。夜卧念曰。犹有黄鲁直草书扇头题韦应物诗即取视之。傥恍之际曰。我犹不识。鬼宁识之乎。试持献之。香火未收。天水相照。如两镜展对。南风徐来张帆一饷而济窃计江神必元佑迁客所为。不然。何嗜之深耶。
檇李一士人。耽嗜古遗墨购得龙眠归去来卷。顺事布景。绘境神妙。子瞻书其词。曾入胜国内府。有虞赵诸公□。恒展玩不释手后为楚中学博携以自随。迁秩将渡洞庭。夜梦一神人冠裳斋遫。告曰。君有东坡龙眠手迹愿出□可乎士人呈卷。神掀髯动色。颂赞不已。随拱手而别。既觉怀疑。及过湖冲风倏起。崩浪刮天。舟几覆。士人悟昨梦。乃惶遽拜祝曰。神欲吾卷邪举箧投之。风浪顿息。乃知神□异迹。鬼神亦重之也。
