<!-- { "loadSidebar": true } -->
杨文公为执政所忌母病谒告不俟朝旨。径归韩城与弟倚居踰年不调公有启谢朝中亲友曰介推母子愿归绵上之田伯彝弟兄甘受首阳之饿后除知汝州。而希旨言事者攻击文公公又启曰已挤沟壑犹下石而弗休方因蒺藜尚关弓而相射
范文正公幼孤随母适朱氏因□朱姓名说后复本姓。以启谢时宰曰志在投秦。入境遂称于张禄名非霸越乘舟乃效于陶朱。以范睢范蠡亦尝改姓名故也又伪蜀翰林学士范禹偁亦尝□张姓谢启云昔年上第。误摽张禄之名今日故园复作范睢之裔然不若文正之精切
文本心典淮郡萧条过甚谢贾相启有云人家如破寺。十室九空太守若头陀两粥一□
为帅守而踵父祖尝所居位自昔衣冠以为盛事。李文饶献替记称开成二年自淛西观察授淮西节度国朝二百年未尝有自润迁扬者□两地皆是旧封倍怀荣感□其父亦并领扬润故也本朝如此比者亦时有之多见于谢上表启欧阳叔弼知蔡□兵父文饶公之旧河也其谢宰执启曰惟近辅□□□□□人之□□高城不改自疑华表之归老吏几希□□□门之旧追怀今曩倍剧悲欢靖康中翟公巽自翰苑出守会稽亦其父思之旧治也其谢表曰惟昔先臣再临东□岂期暮齿乃踵前□□邑世祠犹有蒸尝之奉石侯家法自怜孝谨之衰敢不□问耆年览观谣俗无忘遗爱之厚永。念教忠之余皆谓是也
滕达道未遇时读书僧舍盗其犬烹之僧闻于郡守守素闻其能赋因谕之曰汝能作盗犬赋则释之自口占曰僧既无状犬诚可偷辍梵宫之夜吠充绛帐之晨羞搏饭引来喜掉续貂之尾索绹牵去惊回顾兔之头守大笑即置不问
吕惠卿之□词头始下刘贡父当草制东坡呼曰贡父平生作刽子今日纔杀人也贡父引疾谒告东坡一挥而就传写都下纸为之贵其中警句云。始以帝尧之明姑试伯鲧终焉孔子之圣不信宰予
李易安贺人孪生启中有云无午未二时之分有伯仲两楷之似既系臂而系足实难弟而难兄玉刻双璋锦挑对褓注曰任文二子孪生德卿生于午。道卿生于未。张伯楷仲楷兄弟形状无二。白汲兄弟母不能辨以五彩绳一系于臂。一系于足
陆佃谢吏部尚书表六燕相停试铨□其轻重乙鸿辽远欲审别其飞翔九章弄术五雀六燕飞集于□□适平一雀一燕而异处则雀重而燕轻张融曰鸿飞天首辽远难明楚人以为□。越人以为乙。鸿常乙耳。
崇宁中。高丽自明州海道入贡。偶乘风自江路至豫章。其中状云。泛槎驭以寻河远朝天阙望桃源而迷路。误入仙乡自惊漂泊之余。获奉笑谈之雅。
李光祖元亮野夫学士之孙。少有俊声。与蔡薿同学舍。薿既贵元亮犹蹉跎□屋薿在金陵。以同舍故先谒之。元亮谢以启事云。洗足而见长者古犹非之。轻身以先匹夫。今无是事。
翟公巽宣和末。蔡约之攸用事。外召从官七人。公巽再以琐闼召。力辞之。未至阙。有旨落职宫祠。继而复还待制。公巽作谢表有云。弹贡禹之冠。诚非本志。夺伯氏之邑。其又何言。又云。惟一与一夺之命。无有二三而三仕三已之心。敢怀喜愠。人多称之。又谢赐衣金带鞍马表云。顾臣非缁衣之宜。敝予又改。以臣从大夫之后不可徒行。叶少蕴谢赐历日表云。岂特千岁之日。可坐而致。将使百□之田。勿夺其时。汪彦章贺进筑隆兑二州及城塞表云。我陵我阿。不以山溪之险有民有社。在吾邦域之中。皆用经书全语而工者。
汪彦章工于四六崇宁三年霍端友榜下及第。琼林苑宴颁□。彦章作谢表有云。既□润而吮清。得除烦而解秽。顺时致养。俯同豳雅之春开。受命知荣。固异卫人之夕饮。又云。深防履薄之危。不昧至坚之渐。子孙传诵。记御林金□之香。生死不忘。效宫井玉壶之洁
靖康之乱元佑皇后手诏曰汉家之厄十世。宜光武之中兴。献公之子九人。唯重耳之独在。事词的切。读之感动。□中兴之一助也。建炎登极之诏曰亹亹万机难以一日而旷位。皇皇四海讵可三月而无君。又曰。圣人何以加孝。朕每怀问寝之思天子必有所尊。朕欲救在原之急。嗟我文武之列。若时忠义之家。不食而哭秦庭。士当勇于报国。左袒而为刘氏。人咸乐于爱君。期一德而一心。伫立功而立事。同傒两宫之复。终图万世之安。其词明白。亦占地步。
甄龙友尝游僧舍。具馔延□。僧有雌鸡久畜。请烹为供。僧曰。公能作鸡颂当不靳也甄援笔题云。头上无冠不报四时之晓。□根欠距。难全五德之名。不解雄飞。□能雌伏。汝生卵。卵复生子。种种无穷。人食畜。畜又食人。□□何已。若要解除业障。必须先去本根。大□先取波罗密水。推去头面皮毛。次运菩萨慧刀。割去心肠肝胆。咄香水源源化为雾。镬汤滚滚成甘露。引此甘露成此雾。直入佛牙深处去。化生彼国极乐土。僧笑曰。鸡死无憾矣。即烹以侑酒。尽欢而去。
李公甫谒真西山西山留之小饮。指竹夫人为题曰。蕲春县君姓竹氏可封卫国夫人。公甫援笔立成。其中颂德云。常居大□之间。多为□德之助。剖心析肝陈数条之风剌。摩顶放踵无一节之瑕疵。末联云于戏。保抱□持。朕不忘五夜之寝展转反侧。尔尚形四方之风西山击节□八字用诗书全语。皆妇人事。而形四方之风。又见竹夫人玲珑。
尝得一诰词云。朕眷礼勋臣。既极异姓王之贵。□恩私室。并侈如夫人之荣。以尔修态横生。芳性和适。会膺无□之庆。终隆络秀之家。爰钖命书。靡拘常典。用肇封于大郡。俾正位于小君□服宠光。益循□履。绍兴间权外制某人行。 
【 陆伯麟侧室生子。友人陆象翁以启戏贺日。犯帘前禁。寻□下盟。玉虽种于蓝田珠将还于合浦移夜半鹭鹚之步。几度惊惶。得天上麒麟之儿。这回喝采既可续诗书礼乐之脉深□得油□酱醋之香。】 
白屋同愁。已失凤鸣之侣。朱门自乐。难容乌合之人。唐郑光镇河中。宣宗欲封其妾为郡夫人。上表辞焉书记田绚之辞也。此表视前诰。则受者多愧矣。
邓安惠自翰苑出守成都。谢表云。扪参历井。方知蜀道之难。就日望云。已觉长安之远。又尝有启云。三山已到。□为风引而还九阙神游不觉梦惊而失。前□风流文采蕴藉如此。
薛制机言有贺自长沙移镇南昌者启云。夜醉长沙。晓行湘水。难教樯燕之留。 【 杜诗】 朝飞南浦。暮卷西山。来听佩鸾之舞。 【 王勃】 上已请客云。三月三日。长安水边多丽人。一觞一咏。会稽山阴修褉事。又云。良晨美景。赏心乐事。四者难并崇山峻岭茂林修竹。群贤毕至。
□佑甲申。江东多虎。有司行禬禳之典。青词末联云。虽曰寅年之足。或有数存。去其乙字之威。尚祈神力。□古诗有寅年足虎狼之句。传谓虎威如乙字。对属甚切
杨诚斋答周益公惠鸠兔橘酒小简云。锦羽在桑。翩翩二七。褐衣缺口。跃跃一双。挟欢伯以俱来。与木奴而偕至。恭惟某官。文章羹酒。儒学凤麟。游梁王之兔园。夙推能赋赐汉庭之鸠杖。晚冠耆英橘颂续骚酒箴饱德。填然四美。萃此一翁观此具见□于体物者。
景炎末造。狼狈海上。固无暇文物典章矣。然诏语亦或有可观。如云。虽鸟兽之□不无交于中异之时。然马牛其风。何尝及诸南海之远。又云。今南方已定。兵甲已足。岂今岁不战。来年不征。不知为何人笔也。 

　辞命
言语一科。岂尽悬河。清谈差胜。专对无多。词正鲁连能排西帝语新陆贾。可服南佗或取金华之殿。或霏玉屑之瑳。与其啬夫啑啑。无宁蹇叔番番。集辞命。
太祖幸相国寺至佛像前烧香。问当拜与不拜。僧录□宁奏曰。不拜。问其何故曰。见在佛不拜过去佛。遂以为定制议者以为得体。
雷德骧判大理寺。便殿奏事太祖方燕服见之。因问曰。古者以官奴婢赐臣下。遂与本家姓。其意安在。对曰。古人制贵贱之分。使不可□。恐后世谱牒不明。有以奴主为婚者。太祖大喜曰。卿深得古人立法意。由是叹重久之自后每德骧奏事虽在燕处。必御袍带以见。 
【 德骧深于易。酷嗜吟□。王元之由其门下。同子有邻有终俱为名臣】 
张仆射齐贤。以吏部尚书知青州六年其治安静。民甚怀之。好事者或谤其居官弛慢。朝廷召还。公语人曰。向作宰相。幸无大过。今典一郡。乃招物议正是监御□三十年。临老反□粥不了。
寇莱公镇大名。北使至语寇曰。相公望重。何故不在中书。寇曰。主上以朝廷无事。北门锁钥。非准不可耳。
丁崖州虽险诈。然亦有长者言。真宗尝怒一朝士。再三语之。丁□逡□不答。上作色曰如此叵测。问□不应。丁进曰。雷霆之下臣何容更进一言。上怒顿霁。
真宗朝每岁赏花钓鱼。群臣应制。偶一日。垂纶久之而御饵不食时丁晋公诗云。莺惊凤辇穿花去。鱼畏龙颜上钓迟。上既激赏群臣亦自叹不及。
南唐元宗钓鱼不上优人李嘉明进诗云。玉甃垂□兴正浓碧池春暖水溶溶。凡鱼不敢吞香饵。知是君王合□龙谓换骨更佳
丁晋公之南迁□□过潭州。自作斋僧□云补仲山之衮。虽曲尽于我心。和传说之羹实难调于□口。公少以文称。晚年诗笔尤精。在海外篇□甚多。如草解忘忧忧底事。花名含笑笑何人。尤为人所传诵□王文穆钦若。遭遇章圣本由一言之寤章圣践祚之初。天下宿逋数百万计。时文穆判三司理欠司。一日抗□。请尽蠲放以惠民。上遽召诘之曰。此若可以惠民。曷为先帝不行。公对曰。先帝所以不行者。欲以遗陛下。使结天下人心。于是上戚然颔之。不数年遂大拜。
有水先生者颇能前知祸福。王子野待制甚敬信之。子野正食罗列珍品甚盛。水生适至。子野指谓生曰。试观之何物可以下□。生遍视良久曰。此皆未可。惟饥可以下□尔。
李资政邦直。有与韩□□□□□□□□□□梳金篦者。侍白发翁几欲淡死矣。然常山颇多老伶人。吹弹甚熟日使教此五六人。□□□□串。异时当令传饮。期一釂觞也。玉梳金篦。□邦直侍姬。人或问命名之意邦直笑曰。此俗所谓沙门置梳篦尔。
洪驹父集侍儿小名录三卷。王性之续一卷。好事者复益所未□。颇足为□□谐谑之助。士大夫昵裙裾之乐每苦侍巾栉辈。得之维难或得一焉。不问色艺如何虽资至凡下。必极加以美□名浮于实类有可笑者岂故为是矜衒特偿平日妄想。不足则夸尔。
文潞公帅长安。见石才叔苍舒所藏褚河南圣教序墨迹。爱玩不已。令子弟临一本。休日宴僚属出二本令坐客别之客盛称公临本为真。才叔不出一语辩答。启潞公云今日方知苍舒孤寒。
王荆公作相。裁损宗室恩数。宗子相率马首陈状云。均是宗庙子孙那得不看祖宗面。荆公厉声曰祖宗亲尽亦须祧。何□贤□。于是皆散去
王荆公居钟山日。与金华俞秀老紫芝过故人家饮。饮罢小憩水亭顾水际沙间有馔器数件。皆黄自物。意吏卒所窃使人问之乃小儿适聚于此食枣栗。尽弃之而去。荆公谓秀老曰。士欲任人事。阅富贵如稗儿作息乃可耳。
