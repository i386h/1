<!-- { "loadSidebar": true } -->
于合切覆□也似洗样而腰大有足有提攀】 瓿 【 蒲后切类壶而矮】 铺 【 类豆铺陈荐献之义】 罂 【 类釜】 鉴 【 盛水器上方如斗镂底如风窗下设盘以盛之】 匜 
【 代支切沃盥器】 盘洗盆鋗 【 呼圆切类洗玉篇云小盆也】 杅磬錞铎钲 【 类锺而矮】 铙戚镦 【 饰物柄者】 奁鉴 【 即镜】 节□戈矛盾弩机表坐旗铃刀笔杖头蹲龙 
【 宫庙乘与之饰或云阑楯间物】 鸠车 【 儿戏之具】 提梁龟蛇砚滴车辂托辕之属。此其大概。难于尽备然知此者亦思过半矣。所谓疑识。乃分二义□。谓阴字。是凹入者刻画成之。识谓阳字。是挺出者。正如临之与摹。各自不同也腊茶色亦有差别。三代及秦汉间器。流传世间。岁月寖久。其色微黄而润泽。今士大夫间论古器。以极薄为真此□一偏之见也。亦有极薄者有极厚者。但观制作色泽。自可见也亦有数百年前句容所铸。其艺亦精。今铸不及。必竟黑而燥。须自然古色方为真古器也。赵文□巾□洞天清录。集古锺鼎彝器辨云夏尚忠商尚质周尚文。其制器亦然。商器质素无文周器雕篆细密此固一定不易之论。而夏器独不然。余尝见夏琱戈于铜上相嵌以金。其细如发夏器大抵皆然岁久金脱。则成阴□以其刻画者成凹也铜器入土千年纯青如铺翠。其色子后稍澹。午后乘阴气。翠润欲滴间有土蚀处。或穿或剥。并如蜗篆自然。或有斧痕。则是伪也。铜器墬水千年。则纯绿色而莹如王。未及千年。绿而不莹。其蚀处如前今人皆以此二品体轻者为古。不知器大而厚者。铜性未尽其重止能减三分之一。或减半器小而薄者。铜性为水土蒸淘亦尽至有鉏击破处。并不见铜色。惟翠绿彻骨。或其中有一线红色如丹。然尚有铜声。传世古。则不曾入水土。惟流传人间色紫褐而有朱砂班。甚者其班凸起。如上等辰砂。入釜以沸汤□之良久。斑愈见伪者以漆调朱为之。易辨也。三等古铜。并无腥气。惟土古新出土。尚带土气。久则否。若伪作者。热摩手心以擦之。铜腥触鼻。所谓识纹□纹亦不同。识乃篆字。以纪功。所谓铭书锺鼎夏用鸟迹篆。商则虫鱼。周以虫鱼大篆秦用大小篆。汉以小篆隶书。三国隶书。晋宋以来用楷书唐用楷隶。三代用阴识。谓之偃蹇字。其字凹入也。汉以来或用阳识其字凸。间有凹者。或用刀刻如镌碑。□阴识难铸。阳识易为。□非三代物也颜色臭味足矣。夫二书之论铜器。固已粲然具备。然清修好古之士。又不可不读经传纪录。以求其源委。如薛尚功□识法帖。及重广锺鼎韵七卷者。宣和博古图吕大临考古图王俅啸堂集古录。黄睿东观余论。董逌广川书□等书。皆当熟味□参。而断之以经。庶可言精鉴也。
钱思公生长富贵。而性俭约闺门用度。为法甚谨。子弟□非时不能辄取一钱。公有一珊瑚笔格平生尤所珍惜。常置之几案。子弟有需钱者。辄窃而藏之。公即怅然自失乃榜于家庭以十千购之。居一二日。子弟佯为求得以献公欣然以十千与之。他日有欲钱者又窃去。一岁中率五七如此。公终不悟也。
六一居士曰。余家有玉罂。形制甚古。始得之。以为碧玉。在颍时。尝以示僚属坐间兵马钤辖邓保吉。真宗朝老内臣也。识之。曰。此谓之翡翠。云禁中□物。皆藏宜圣库。库中有翡翠盏一只。所以识也。其后余偶以金环于罂腹信手磨之。金屑纷纷如研中磨墨
王荆公受赐玉带。□十四稻。号玉抱肚。真庙时赵德明所贡。至绍兴中。王氏犹藏之。曾孙奉议郎□。始复进入禁中。
东坡为李伯时作洗玉池铭曰世忽不践。以用为急。秦汉以还龟玉道熄。六器仅存。五瑞莫辑赵璧归玩鲁璜盗窃鼠乱郑璞。鹊抵晋棘。维伯时父。吊古啜泣道逢玉人。解骖推食。剑王□彘□珌错落其室晚获拱□遂空四壁。哀此命世。久就沦蛰。时节沐浴。以幸斯石。孰推是心。施及王国。如伯时父。琅然环玦援手之劳。终睨莫拾。得丧在我。匪玉欣戚。抽翰铭之。维以□德伯时自为□曰元佑八年。余时仕京师。居红桥子第。得陈峡州马台石。爱而致之斋中。一日东坡过谓余曰□石为沼。当以所藏玉时出而浴之。且刻其形于四□。予为子铭其唇。而号为洗玉池。而所谓玉者凡一十六双。琥璩三鹿卢环琫珌璊瑑杯水苍佩螳螂钩佩柄珈瑱拱璧是也。伯时既下世。池亦堙晦。徽宗尝即其家访之。得于积壤中。其子因避时禁磨去铭文。以授使者。于是置宣和殿。十六玉唯鹿卢环从□龙眠。余悉归内府。
东坡有与李方叔公据。□恐方叔卖所遗玉鼻骍。为立公据以便之。公据券也。山谷□曰。子瞻妙墨作券。或责方叔当成之安用汲汲索钱。此又不识痒痛者。从傍论□□乏疽尔。
蔡君谟为欧阳文忠书集古录目序刻石。其字尤精劲。为世所珍。文忠以鼠须栗尾笔。铜绿笔格。大小龙茶。惠山泉等物为润笔。君谟大笑。以为太清而不俗。后月余。有人遗文忠以清泉香饼一箧者。君谟闻之。叹曰香饼来迟。使我润笔独无此一种佳物。清泉。地名。香饼。石炭也。用以焚香。一饼之火。可终日不灭。
王禹玉作□颍公神道碑。其家送润笔金帛外。参以古法书名画三十种。杜荀鹤及第试卷。亦是其一。
翰林学士王□。谢赐笔札记云。宣和七年八月二十一日。一夕凡草四制。翼日。遣中使至玉堂。赐以上所常御笔研等十三事。紫青石研一方。琴光漆螺甸匣一。宣和殿墨二。斑竹笔一。金华笔格一。涂金镇纸天禄二。涂金研滴虾蟆一贮黏□涂金方奁一。镇纸象尺二。荐研紫□□一。王方启封时研间溃墨未干。奁中余□犹存。承平文物之盛。可想见也。
王着字知微一字成象。成都人。伪蜀明经及第。蜀平赴阙太宗以字书讹舛。辟士人删定。有以着荐者加著作佐郎。令模阁帖着有研格书奁铭云。爰有愚叟。栖此陋室风雨可蔽。户庭不出。知足为富。娱老为逸。貂冠蝉冕。虎皮羊质处之勿疑永尔终吉。 
【 同时以酒失仪之王着。别是一人。】 
虞夏而降。制器尚象。后世由汉武帝汾阴得□鼎。因更其年元而宣帝于扶风亦得鼎。□识曰王命元臣。官此物色。及后和帝时。窦宪勒燕然还。南单于遗宪仲山甫古鼎。有铭。宪遂上之。凡此数者咸见诸史记所彰灼者。迨魏晋六朝隋唐。亦数数言获古鼎器梁刘之遴好古爱奇。在荆楚。聚古器数十百种。又献古器数种于东宫。皆金错字。然在上者。初不大以为事。独国朝来寖乃珍重。始则有刘原父侍读为之倡。而成于欧阳文忠公。又从而和之。则若伯父君谟。东坡数公云尔初原父号博雅。有盛名曩时出守长安。号多古簋敦镜甗尊彝之属因自着一书。号先秦古器记而文忠喜集往古石刻遂又著书名集古录。咸载原父所得古器铭□。由是学士大夫雅多好之。此风遂一煽矣。元豊后。又有文士李公麟者出。公麟字伯时。实□画。性希古。则又取生平所得暨其□闻者作为图状说其所以。而名之曰考古图。传流至元符间太上皇即位宪章古始。眇然追唐虞之思。因大崇尚及大观初。乃仿公麟之考古作宣和殿博古图。所藏者大小礼器。则已五百有几世既知其贵爱。有一器动直金钱数十万。后至百万不翅者。于是天下冢墓。破伐殆尽矣。独政和间为最盛。尚方所贮。至六千余。数百器。遂尽见三代典礼文章。而读先儒所讲说。殆有可哂者始端州上朱成公之锺。而后得以作大晟。及是又获被诸制作。于是圣朝郊庙礼乐。一旦遂复古。跨越先代尝有旨以所藏列崇政殿暨两廊召百官宣示焉。当是时天子尚□心政治。储神穆清因从□闼密窥听臣僚。讯知为谁乐其博识。味其议论。喜于人物。而百官弗觉也。时所重者。三代之器而已。若秦汉间物非殊特□亦不收。及宣和后。则咸蒙贮录。且累数至万余若岐阳宣王之石鼓西蜀文翁礼殿之绘像。凡所知名罔间巨细远近。悉索入九禁而宣和殿后又□立保和殿者。左右有稽古传古尚古等诸阁咸以贮古玉印玺诸鼎彝礼器法书图画尽在然世事则益烂漫上志衰矣。非复前日之敦尚考验者。俄遇僭乱都邑倾覆所谓先王之制作古人之风烈。悉入金营。夫以孔父子产之景行召公散季之文辞。牛鼎象樽之□模。龙瓿雁灯之典雅者以委敌手。供炽烹。腥鳞湿灭。散落不存。圣贤之辱古今之耻。莫甚乎此。言之可为于邑。至于图录规模。则班班尚在期流传于不朽云。作古器说
宣和间内府尚古器。士大夫家所藏三代秦汉遗物。无敢隐者悉献于上。而好事者复争寻求。不较重价。一器有直千缗者利之所趋人竞搜剔山泽。发掘冢墓。无所不至往往数千载之藏。一旦皆见。吴□为光州固始令光申伯之国。而楚之故封也。间有异物。以僻远人未之知乃令民有罪皆入古器自赎既而罢官。几得五六十器与余遇汴上。出以相示。其间半犹三代物。后余中表继为守。闻之微用其法。亦得十余器。范之才为湖北察访。有绐言泽中有鼎不知大小耳见于外。其间可过六七岁小儿。亟以上闻。诏本部使者发民掘取。凡境内陂薮悉干之。穿地数十丈讫无有之才寻见□。
崇宁中朝廷定雅乐。下灵壁县造石磬。磬成每泝汴进纳。县别有小河。取都下稍径。或由此河载磬以入。则磬声率。不协律此理殆不可晓
酉阳杂俎曰。历城县光政寺有磬石形如半月。腻光欲滴扣之声。及百里。北齐时。移于都内。使人击之。其声杳绝□令归本寺。扣之声如故。时人语曰。磬神圣。恋光政
宣和殿所藏殷王銊。长三尺余。一段美玉文藻精甚。三代之□也。后归大金。今入大元。每大朝会必设于外廷。 【 辍耕录所载劈正斧以形制考之。疑即此□】 
宣和间蔡州一士人。书屋中忽见小蛇。文章陆离。蜿蜒几格间每巳时□至。午乃隐去。士人异之。捕置铁丝篮中。迨午则坚令化为石矣。质巧天成。鬼工不能加。明已复蠕动。既而复为石而屈伸蟠结之状日日不同。士人□之。携至京。见中人梁师成。师成叹曰。此神物造化之所寓禁中有玉鼠玉兔。或以时见。即其类也。士人遂献之。
章申公蓄一古铜蟾蜍研滴。每注水满中置之研侧。不假人力。而蟾蜍口出泡。泡陨则滴水入研。已而复吐。腹空而止。米元章见而异之求以古画博易申公不许。
姑苏士人家有玉蟾蜍一枚蟠腹中空。每焚香置炉边。□尽归腹中。久之复自蟾蜍口喷出。亦异物也。毗陵士大夫有仕成都者。九日出游偶药市见一铜鼎。已破阙。□一人赞取之。既得叩何所用。曰。归以数炉炷香环此鼎。香皆聚于中。试之果然。乃名聚香鼎。初不知何代物而致此异
