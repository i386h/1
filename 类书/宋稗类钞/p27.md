<!-- { "loadSidebar": true } -->
张忠定公咏知通进银台司并州有军校笞他部卒至死狱具奏上。法官谓非所部。当如凡人。公执奏之曰。并接□胡。兵数十万。一旦因一卒扺校死。卒有轻所部之心不如杖遣之。于权□为便。上如法官议。不数日。并卒有怨本校。白昼五六□。提刀趋喧争前刺校胸。狼藉户下。遂窜去。朝廷方以公所执为是。一云公在银台时张永德为并代帅。小校犯法。杖之而死。有诏按罪。公封还诏书曰。永德方被边寄。若责一小校。遂摧辱之。臣恐帅体轻而小人慢上矣。不纳既而果有营卒胁刺其大校者。上始悟公言。面加慰劳。
张尚书乖崖镇蜀。时承旨彭公乘。始冠欲持所业为贽。求文鉴大师为之先容。鉴曰。请君遇旌麾游寺日。具襕鞹与文候之。老僧先为持文奉呈。果称爱方可出拜。□八座之性靡测。一日果来。鉴以彭文呈之。公默览殆遍。无一语褒贬。掷之于地彭公大沮。后将赴阙。临岐。托鉴召彭至。语之曰。向示盛编。心极爱叹不欲形言者。子方少年。若老夫以一语奖借。必凌忽自惰。故掷地以奉激。他日子之官亦不减老夫。而益清近留铁缗钞二伯道为缣□之助勉。后果尽然
赵清献帅蜀曰。有妓戴杏花。公喜之戏谓曰。头上杏花真可幸妓应声曰。枝头梅子岂无嫉。赵益惑之谓。直宿老兵曰。汝识某妓所居乎。曰识之。曰为我呼来。去已二鼓不至。复令人速之。旋又令止。老兵忽自幙后出。公怪问之。兵曰。某度相公不过一个时辰。此念息矣。虽承命。实未尝往也。
李允则尝宴军。而甲仗库火。允则作乐饮酒不辍。少顷火熄。密遣吏持檄瀛州。以茗笼运器甲。不浃旬。军器完足。人无知者。枢密院请劾不救火状。真宗曰。允则必有谓。姑诘之。对曰。兵械所藏。儆火甚严。方宴而焚。必奸人所为。若舍宴救火。事当不测。
景佑末。西鄙用兵。大将刘平死。议者以宦官监军。主帅不得专。致乎失利。请罢诸帅监军。仁宗以问宰臣吕文靖公。公曰。不必罢。但择谨厚者为之。仁宗委公择之。对曰。臣待罪宰相。不当与中贵私交。何由知其贤否愿诏都知押斑保举。有不称者与同罪。仁宗从之。翊日。都知叩头乞罢监军。时嘉公有谋。夫不动声色。坐罢监军。哲人举事。固白不凡。陈窦之祸。皆由谋之不足也。是以君子立朝贵有智。
庆历中。余靖欧阳修蔡襄王素为谏官。时谓四谏。四人者力引石介。而执政亦欲从之。时范仲淹为参知政事。独谓同列曰。石介刚正。天下所闻。然性亦好为奇异。若使为谏官。必以难行之事。责人君以必行。少拂其意。则引裾折槛。叩头流血。无所不为矣。主上虽富有春秋。然无失德。朝廷政事亦自修举。安用如此谏官也。诸公服其言而罢。介专以径直狂徼为务。人多畏其口。或有荐于上。谓介可为谏官者。上曰。此人若为谏官。恐其碎首玉阶。□疑其效刘栖楚也 
【 □靖为人不事修□。作谏官日。因赐对面陈。时方盛暑。上入内云。被一汗臭汉熏杀。喷唾在吾面上。】 
宝元中赵元昊叛。上问边□。辅臣皆不能对。明 【 镐】 枢密四人皆罢。王忠穆谪虢州。翰林学士苏公仪与忠穆善。出城见之。忠穆谓公仪曰。鬷之此行。前十年已有人言之。公仪曰。必术士也。忠穆曰非也。昔时为三司盐铁副使。□狱囚至河北。是时曹南院自陜西□官。初起为定帅。鬷至定。治事毕。玮谓鬷曰□事已毕。自此当还明日欲少留有所言。鬷既爱其雄材。又闻欲有所言。遂为之留明日。具馔甚简俭。食罢。屏左右曰。公满面权骨不为枢辅即边帅。或谓公当为相则不然也。顾不十年必总枢柄。此时西方当有警。公□预讲边□。搜阅人材。不然。无以应卒鬷曰。四境之事。惟公知之。何以见教。曹曰。玮实知之。今当为公言。玮在陕西日。河西赵德明。尝使人以马博易于中国。怒其息微。欲杀之。莫可谏止。德明有一子方十余岁。极谏不已。曰。以战马资邻国。已是失计。今更以货杀边人。则谁肯为我用者。玮闻其言。私念之曰。此子欲用其人矣。闻其常往来牙市中。玮欲一识之。屡使诱致之不可得。乃使善尽者图其形容。既至。观之真英物也。此子必为边患。计其时。正在公秉政之日。公其勉之。鬷尔时殊未以为然。今知其所尽乃元昊。竟如其言也。
张邓公士逊为殿中丞。王城东一见厚遇之。语必移时。王公素所厚惟杨大年。公有一茶囊。惟大年至则取囊具茶。他客莫与也。公之子弟。但闻取茶囊则知大年至。一日公命取茶囊。群子弟皆出窥大年。及至乃邓公也。一日公复命取茶囊。又往窥之。邓公也。子弟乃问公张殿中者何人。公待之如此。公曰张有贵人法。不十年当据吾座。后果如其言。又文潞公为太常博士。通判兖州回。谒吕许公。公一见器之。问潞公。太博曾在东鲁。必当别墨。令取一丸墨。频揩磨之。揖潞公就观。此墨何如。乃是欲从后相其背。既而密语潞公曰。异日必大贵达。即日擢为监察御史。不十年入相。至七十九岁。以太师致仕。凡带平章事三十七年。未尝改易。名位隆重。福寿康宁。近世未有其比。
张芸叟云吕申公知人。故多得于下僚。家有茶罗子。一银□。一金□。一棕栏。方接宾索银罗子常客也。金罗子禁近也。棕栏则公辅必矣。家人常排列于屏间以候之。密云龙茶极为甘馨。黄秦晁张。号苏门四学士。子瞻待之厚。每来必令侍妾朝云取密云龙。一日又命取密云龙。家人谓是四学士。窥之乃廖正一明略也。
前□名公巨卿。往往具知人之哲。如马尚书亮之于吕许公陈恭公曾谏议致光之于晏元献。吕许公之于文潞公。夏英公之于□颖公。皆自布衣小官时。即许以元宰之贵。不可一二数初非有袁李之术。但眼力高。阅人多故耳。史传所载以为名谈。近世如史忠献弥远赵忠肃方亦未。易及。忠献当国日。待族党加严。犹子嵩之子申初官枣阳户曹。方需远次。适乡里有佃客邂逅致死者。官府连逮急甚。欲求援于忠献。而莫能自通。遂夤缘转闻。因得一见留饭。终席不敢发一语。忽问何不赴枣阳以尚需次对。忠献曰。可急行。当作书与退翁矣子申拜谢。因及前事。公曰吾已知之之官。勿虑也。公平昔严毅少言。遂谢而退。少间。公元姬林夫人因扣之。公曰勿轻此子。异日当据我榻也。其后信然。又赵葵南仲通判庐州日。往谒公。时候见者数十人皆谢去独召两都司及赵延入小阁会食。且出两金奁。贮龙涎水脑俾坐客随意爇之次至赵即举二合尽投炽炭中。香雾如云。左右皆失色。公亟索饭送客。俾赵听命客次。人皆危之。既而出札知滁州。填现阙即命之任。而信公平生功业。实肇于此焉。又赵忠肃开阃西京日。郑忠定清之。初任彝陵教职。首诣台参。郑素□瘁。若不胜衣赵一见即异人待之。延入中堂。出三子。俾执弟子礼郑局蹐不自安。傍观怪之。即日免衙参等礼。及行。复命诸子饯之前途。且各出云萍录书之而去。他日忠肃问诸子曰。郑教何如。长公答曰。清固清矣。恐寒薄耳。公笑曰。纵寒薄不失为太平宰相。后公疾革。诸子侍侧。顾其长薿曰。汝读书可喜。然不过监司太守。次语文仲范曰。汝开阃恐无结果。三哥葵甚有福。但不可作宰相耳。时帐前提举官赵胜。素与都统□扈再兴不协。泣而言曰。万一相公不讳。胜必死于再兴之手。时京西施漕在傍。公笑谓施曰。赵胜会做殿帅扈再兴安能杀之。其后所言无一不明
御史台有阍吏。隶台中四十余年。事二十余中丞矣。颇能道其事。尤善评其优劣。每声喏之时。以所执之挺验中丞之贤否。贤则横其挺。否则直其挺。此语諠闻。凡为中丞者惟恐其挺之直也。范讽为中丞。闻望甚峻。阍吏每声喏。必横其挺。一日范视事次。阍吏报事。范视之其挺直矣范大惊。立召问曰尔挺忽直。岂□我之失耶。吏初讳之。苦问乃言曰。昨日见中丞召客。亲谕庖人以造食。中丞指挥者数四。庖人去又呼之。复丁宁教诫者数四大凡役人者受以法而观其成苟不如法。有常刑矣。何事喋喋之繁。若使中丞宰天下事。皆欲如此喋喋。不亦劳而可厌乎。某心鄙之不觉其挺之直也。范大笑惭谢。明日视之。挺复横矣。
唐世士大夫崇尚家法。柳氏为冠。公绰唱之。仲郢和之。其余名士亦各修整。旧传柳氏出一婢。婢至宿卫韩金吾家。未成券。闻主翁于厅事上买绫自以手取视之。且与驵侩议价婢于□隙见之。因作中风状仆地。其家怪问之。婢云。我正以此疾。故出柳宅也。因出外舍问曰。汝有此疾几何时矣。婢曰不然。我曾服事柳家郎君。岂忍为此卖绢牙郎指使耶。其标韵如是。
吕献可待对于崇政殿。时司马温公为翰林学士。相遇朝路温公密问曰。今日请对何所言。献可举手曰。袖中弹文。乃新参也。温公愕然曰。王介甫素有学行。命下之日。□皆喜于得人。柰何论之。献可正色曰。君实亦为此言耶。安石虽有时名好执偏见不通物情。轻信奸回。喜人佞己。听其言则美。施于用则□。若在侍从犹或可容。置诸宰辅必天下受其祸矣。温公又谕之曰。与公相知。有所怀不敢不尽。未见其不善之□。遽论之不可。献可曰。上新嗣位。□于春秋。朝夕谋议者二三执政尔。苟非其人。则败国事。此乃腹心之疾。治之惟恐不及。顾可缓耶。后安石变法。人始服献可先见。 
【 吕诲字献可正惠公端之孙其弹荆公文有云外示朴野中怀险诈学师孔孟术慕管商等语】 张乐全守陈。□郑公在毫社。以不行新法谪知汝州。假道宛丘。与乐全相见。□叹曰。人果难知。某三次荐安石。谓其才可大用。不意今日乃如此。乐全曰。自是彦国未识人。方平昔年知举。辟为点检试卷官。每向前来论事。则满院无一人可其意者。自是绝之。至今无一字往还。或荐宋莒公兄弟可大用。昭陵曰。大者可。小者每上殿。则廷臣无一人是者。已而莒公果相。景文终于翰长。乐全与昭陵之见同李待制在仁宗朝。尝为州县官因邸吏报包希仁拯拜参政。或曰。朝廷自此多事矣。承之正色曰。包公无能为。今知鄞县。王安石者。眼多白。甚似王敦。他日乱天下者必此人。
元佑间东坡在禁林。张无尽以书自言曰。觉老近来见解与往时不同。若得一□□已茅□头。必能为公呵佛骂祖。□欲坡荐为台谏也。温公颇有意用之。尝以问坡。坡云犊子虽俊可喜。终败人事。不如求负重有力。而驯良服辕者。使安行于八达之衢。为不误人也。温公乃止。
王荆公初见晏元献。元献熟视无他语。但云。能容于物。物亦容矣。荆公唯唯。退而思之。此语有所本。或自为之言。识者谓荆公平日所短正在乎此。何元献遂知其然耶。
