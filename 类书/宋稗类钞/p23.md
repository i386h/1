<!-- { "loadSidebar": true } -->
施宜生。福人也。少游乡校。有僧过焉。与之言。引之鳣堂下。风檐杲日。援手周视曰。余善风鉴。子有奇相。故欲验予术耳归。他日当语子又数年遇诸涂。宜生方踬□屋不胜困。欲投笔漫征前说。以所向扣之。僧出酒一壶与之藉草饮。复援其手曰。面有权骨。可公可卿。而视子身之毛皆逆上。且覆腕。然则必有以合乎此而后可贵也。时范汝为讧建剑。宜生心欲以严庄尚让自期。而未脱诸口。闻其言大喜。杖策径谒。干以秘策。汝为恨得之晚。亟尊用之亡何而汝为败。变服为佣渡江至泰。有大姓吴翁者。家僮数千指。□鱼盐之饶。宜生佣其间三年。人莫之觉也翁独心识之一日屏人问曰。天下方乱英雄铲迹亦理之常。我视汝非佣。必以实告。不然且捕汝于官。宜生不服。曰我服佣事惟恭。主人乃尔置疑。请辞而已翁固诘之。则请其故。翁曰。汝动作皆佣而微有未尽同者。余日者燕客执事咸骏。而汝独逊诸侪。撤器有噫声。若欿然不怡。此鱼服而角也。我固将全汝。而何以文为。宜生惊汗。亟拜曰。主实生我不敢匿。遂告之繇。翁曰。官购方急。图形遍城野。汝安所逃□山有僧。可托以心。余交之旧矣。介之入北。策之良也。从之。翁赆之金隐之衲。至寺服缁童之服以求纳。主僧者出。俨然乡校之所见也。启缄而□之。余数旬。持桡夜济宜生于淮。曰。大丈夫富贵命耳。予无求报心。天实命汝。知复如何。必得志。母忘中国。逆而顺天所佑也。金法无验不可行。遂杀一人于道而夺其符以至于燕。上书自言道国虚实不见用。縻而致之黄龙。会赦得释。因以教授自业。金有附试田□宇归之士。谓之归义试。遭捷金主时有意南牧校猎国中一日而获熊三十六。廷试多士。遂以命题。□用唐体。宜生奏赋曰。圣天子讲武功。云屯八百万骑。日射三十六熊。主览而喜。擢为第一。不数年仕至礼部尚书。绍兴三十年金来贺正旦。宜生以翰林侍讲学士为之使。朝廷闻之。命张忠定焘。以吏部尚书侍读馆之都亭。时盟誓方坚。国备大弛。而谍者传造舟调兵之事无虚日。上意不深信。馆者因以首丘风之。至天竺微问其的宜生顾其介不在□。忽廋语曰。今日北风甚劲。又取几间笔扣之曰。笔来笔来。于是始大警。及高景山告衅。而我麤有备矣。宜生实先漏师焉。归为介所告。烹而死。宜生方显时。□山僧至其国。言之于金而尊显之俾乘驿至京东视海舟。号天使国师。不知所终僧踪迹有异淮人能言之。出入两境如跳河。轻财结客。又有至术。□而侠者也。逆而显顺而戮。岂非其相然耶。椎理于先。一折枝而赎其恶。固神理之所不容也。
建贼范汝为猖獗建士如欧阳□士施逵吴综者善文章多材艺。或已登科。皆望风往从之。建人陆业。谢尚有乡曲誉。贼声言使二人来招即降。朝廷遣之。既而拘系二人。反为贼用。贼败。欧阳□士吴综先诛死。陆谢施逵以槛车送行在。至中途逵谓二人曰。吾□去必死。与其戮于市朝极序楚。曷若早自裁。逵乃密令人为药三丸。小大形色俱相似。一乃无毒者。逵取无毒者服之。二人服药即死。既至行在。归罪于二人。理官无所考证。迄从未减。但编置湖南。中途又逸去。或为行者。或为道人。或为人典库藏迤□望淮去。有喜其才者以女妻之住数月。复北走降金。改名宜生。登伪科。擢用甚峻。金师将下淮时。为之奉使北来。
海寇郑广陆梁莆福间。颿驶兵犀。云合亡命。无不以一当百。官军莫能制。自号滚海蛟。有诏弗捕命以官。使主福之延祥兵。以徼南溟。延祥隶帅闽广朔望趋府。群僚以其故所为。□宾次无与立谭者。广郁郁弗言。一日晨入。未衙。群僚偶语风檐或及诗句。广矍然起于坐曰郑广□人。欲有拙诗白之诸官可乎。□属耳。乃长吟曰。郑广有诗上□官。文武看来总一般。□官做官□做贼。郑广做贼□做官。满座惭噱。去熙宁中。福建贼廖恩。聚党山林。招抚久之方出降。朝廷贳其罪。授右班殿直。既至有司供□色一项云历任以来。并无公私过犯。见者无不笑之。
逆曦未叛时。尝岁校猎塞上。一日夜归。笳鼓竞奏辚载。杂袭方垂鞭四视。时盛秋。天宇澄霁。仰见月中有一人焉。骑而垂鞭。与已惟肖。问左右所见皆符。殊以为骇。默自念曰。我当贵。月中人其我也。扬鞭而揖之。其人亦扬鞭。乃大喜。异谋由是益□。 
【 从事郎钱巩之。尝梦曦祷神祠以银杯为□。掷之神起立谓曰。公何疑公何疑。后政事已分付安子文矣。曦未省。神又曰。安子文有才足能办此巩之觉以语曦。故召丙用事。】 
曦年十许岁时。其父挺尝问其志。曦有不臣之语。其父怒。蹴之炉火中。灼其面号吴巴子云李顺与曦先后叛于蜀。俱僣即蜀王位说者析顺字谓居川之□一百八日。析曦字谓三十八日。我乃被戈。较其即位受策之日。不差毫发安子文丙。与杨巨源合谋诛逆曦。旋杀巨源而专其功。久之。朝廷疑其□扈。俾帅长沙子文尽室出蜀。在长沙广事赀积厅事前豢豕成群。粪秽狼藉。肥腯则烹而卖之。罢政捆载西归。厥后杨九鼎帅蜀以刻剥失军心。牙校莫简倡乱。杀九鼎。刳其腹。实以金银曰使其贪腹饫饱。时子文家居散财结士。生擒莫简。剖心以祭九鼎。再平蜀难。
蜀父老言王小皤之乱。自言我上锅村民也。岂能霸一方。有李顺者。孟大王之遗孤。初蜀亡。有晨兴过摩诃池上者。见锦箱锦衾。覆一襁褓婴儿有片纸在其中。书曰国中义士。为我养之。人知其出于宫中。因收养焉。顺是也。故蜀人惑而从之未几小皤战死。□推顺为主下令复姓孟。及王师傅城。城且破矣。顺忽饭城中僧数千人以祈福。又度其童子亦数千人皆就府治削发僧衣。晡后分东西两门出。出尽。顺亦不知所在□自□而遯矣明日王师入城捕得一髯士。状颇类顺遂诛之。而实非也。天禧初。竟获于岭南。即狱中杀之。蜀人又谓顺□至荆渚入□僧寺。有僧熟视曰。汝有异相。当为百日偏霸之主。何自在此。汝宜急去。今年不死。尚有数十年寿。亦可怪也。 

宋稗类钞卷之三
潘永因长吉氏编辑
金沙
兄永圜大生氏订定
　厚德
情险山川。志惨□镆。世偷俗弊。愈趋愈下激薄停浇还淳返朴。作德日休。为善最乐。集厚德。
徐鼎臣归朝后。坐事出陜右。柳开时为刺史开性豪。不为加礼又事多不法。朝廷命郑文宝治罪。文宝素师事鼎臣开诣鼎臣求解。鼎臣曰。彼昔为铉弟子。然时异事背。安能必其心。开再拜力恳。鼎臣许之。顷文宝至。未见开即屏从者。步趋入委巷。诣鼎臣许觐省。立庭下。鼎臣徐出坐。文宝拜竟升自西阶通温凊复降拜。鼎臣乃邀文宝上。立谈道旧。且戒文□以持节之重。而铉闲慢废弃。后勿复来。文宝力询其所欲。鼎臣曰柳开甚相畏。文宝默出。其事立散。
太祖与符彦卿有旧。常推其善用兵。知大名十余年有告以谋叛者。亟徙之凤翔。而以王晋公佑为代。且委以密访其事。戒曰。得实吾当以赵普所居命汝。面授旨。径使上道。佑到。察知其妄。数月无所闻驿召面问。因力为辨曰。臣请以百口保之太祖不乐。徙佑知襄州。彦卿竟亦无他。佑后创居第于曹门外。手植三槐于庭曰。吾虽不为赵普。后世子孙必有登三公者。已而魏公果为太保。 
【 佑字景叔。大名莘人。其明彦卿无罪。且曰。五代之君。因猜忌杀无辜。故享国不永。愿以为戒。云。文正公旦。佑子也。】 
太平兴国中。赵普再入相。卢多逊已罢为兵部尚书。一日。普召钱惟浚至中书谓曰。朝廷知卢多逊求取元帅 【 曹彬】 财物甚多。今未亟行者。为元帅也。请具所遗之物。列状上之辞意重□。冀在必致。惟浚归而白之。且曰。侍中之言未必不是上旨。彬曰。主上英明。大臣有过行即自行。何假吾状。惟浚惧。因与僚吏等又坚请曰。逆侍中意。恐致不测。彬不听。乃取当时所与大臣财物之籍悉焚之既而召谓曰。我受主上非常之恩。是以入朝之日。上所顾遇者。皆以金帛为之土物耳。且非有他求。为上故也。□侍中而下皆有之。何独卢相岂有见人之将溺。而又加石焉。汝等少年勿为此。按籍已焚。祸福吾自当之。惟浚等愓息而退。后果知其事非太宗意。
太宗征辽直抵幽州围其城。俄一夕大风。军中□惊。南北兵皆溃散。而诸将不知车驾所在。惟节度使高琼随驾。上于仓卒中大怒诸将不赴行在。翼日欲行军法。高奏曰。夜来出不意诸将若有知陛下所在。岂陛下之福耶。臣获在左右。亦偶然耳。诸将不可罪责。上悟。皆释之。高之门出太皇。为天下母仪者。以为有阴德之□。
李文靖公沆为相。专以方严重厚。镇服浮躁。尤不乐人论说短长附已胡秘监旦谪商州。久未召。尝与文靖同为知制诰。闻其拜参政。以启贺之。历诋前居职罢去者云。吕参政以无功为左丞。郭参政以失酒为少监。辛参政非材谢病。优拜尚书。陈参政新任失旨。退归两省。而誉文靖甚力。意将以附之。文靖愀然不乐。命小吏封置箧曰。吾岂真有优于是者。亦适遭遇耳。乘人之后而讥其非吾所不为。□欲扬一已而短四人乎。终为相旦不复用
真庙时有卜者上封事。言于宫禁上怒。令捕之系狱。坐以法因籍其家。得朝士往还书尺。上曰。此人狂妄。果臣僚与之游。尽可付御史狱案劾。王文正公旦得之以归。翼日独对曰。臣看卜者家藏文字。皆与之筭命选日草本。即无言及朝廷事。臣托往来。亦曾令步推星辰。其状尚存。因出以奏曰。果行。乞以臣此状同问。上曰。卿意如何。公曰。臣不欲因以卜祝贱流累及朝臣。上乃解。公至政府。实时焚去。继有大臣力言乞行。欲因而挤之。上令中使再取其状。公曰得旨已寝焚去之
陈龙学从易。天禧中。坐失举送。宰相寇准素恶之。遂除知吉州。及准贬道州。从易为河南转运使。或谓曰。可忘庐陵。及准至。从易以故相礼敬之言者为□。
