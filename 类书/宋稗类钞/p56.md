<!-- { "loadSidebar": true } -->
嘉佑初。李仲昌议开六□河。王荆公时为馆职颇右之。既而功不成仲昌以赃败。刘侍读原甫戏荆公曰。要当如宗人□甫。不与世事可也。荆公答曰。天下之事所以易坏而难合者。正以诸贤无意如鄙宗□甫也。但神圣在土。故公家元海。未敢□扈耳。
东坡性不忍事尝云如食中有蝇吐之乃已。又公尝自言。性不慎言语。与人无亲□。□输泻肝胆。有所不尽。如茹物不下。必吐尽乃已。而世或记□以为忍咨。
东坡在儋耳。因试笔。尝自书云。吾始至南海环视天水无际。凄然伤之曰。何时得出此岛耶。已而思之天地在积水中。九州岛在大瀛海中。中国在少海中有生孰不在岛者。覆盆水于地。芥浮于水。蚁附于芥。茫然不知所济少焉水涸蚁即径去见其类出涕曰。几不复与子相见。岂知俯仰之间。有方轨八达之路乎。念此可为一笑。
苏长公自黄移汝。道出金陵。见介甫甚欢。长公曰。某欲有言于公。介甫色动意长公辩前日事。长公曰。某所言天下事。介甫色定长公曰。大兵大狱汉唐灭亡之兆。祖宗以仁厚治天下正欲革此。今西方用兵。东南数起大狱。公独无一言乎。介甫举两指示长公曰。二事皆惠卿启之。某在外安敢言长公曰。在朝则言在外则不言。事上之常礼耳上所以待公者非常礼公岂得以常礼自处。介甫厉声曰。某须说。又言出在安石口。入在子瞻耳。□介甫畏惠卿恐长公泄之也。介甫又语长公。人须是知行一不义。杀一不辜而得天下弗为。乃可。长公曰。今之君子。争□半年磨勘。虽杀人亦为之。介甫笑而不言。
苏长公云元豊六年十月二日夜解衣欲睡月色入户。欣然起行。念无与乐者。遂至承天寺寻张怀民。怀民亦未寐。相与步于中庭。庭中如积水空明。水中藻荇横交□竹□影也。何夜无月。何处无竹□。但少闲人如吾两人耳。
苏子瞻云岁行尽矣。风雨凄然。纸窗竹屋。灯青荧荧。时于此间得少佳趣一日举以似刘贡父。贡父曰。前数句是夜行迷路误入田螺精家中来。
苏长公云。久在江湖不见伟人。前在金山。见滕元发乘小舟破巨浪来相访。出船巍然使人神耸。
元佑中。辽使刘霄人贺苏公与狄咏馆伴。锡燕回始行。公马小蹶。刘即前询云。马惊无苦否。公应曰。□勒在御。虽小失无伤也
咏。武襄子也。颇美丰姿神宗大长公主哲宗朝重于求配遍士族中求之莫中圣意。近臣奏曰。不知要如何人物哲宗曰。人物要如狄咏者。天下谓□为人样子。班行李质人材魁岸磊落甚伟。徽庙朝欲求一人相称者为对。竟无可俪。当时同列目为察只子。京师俚语谓无对曰察只
刘壮异羲仲。尝摘欧阳公五代史之讹。误为纠谬以示东坡。东坡曰。□岁欧阳着此书初成。王荆公谓余曰欧阳公修五代史而不修三国志。非也。子盍为之。余固辞不敢当夫为。史者网罗数十百年之事。以成一书。其间岂能无小得失。余所以不敢当荆公之托者正畏如公之徒。掇拾其后耳。 
【 壮舆父刘恕字道原。以史学自名。壮舆世其家学】 
东坡谓刘壮舆曰。三国志注中好事甚多。道原欲修之而不果。君不可辞也。壮舆曰。端明曷不为之。坡曰。某虽工于语言。亦不是当行家。
王定国寄诗于东坡。坡答书云新诗篇篇皆□。老拙此回。真不及矣。穷人之具。□欲交割与公。魏道辅泰见而笑曰。定国亦难作交代。祇是且权摄耳。
蒋□叔之奇既贵项上大赘。每忌人视之。为六路大漕。至金山寺僧了元 【 即佛印】 与蒋相□。一日见蒋即手扪其赘蒋心恶之了元徐曰。□卿在前□叔在后。蒋大喜。
慈圣皇后尝梦神人语云。太平宰相项安节神宗密求诸朝臣。无有此人。久之。吴□卿为上相。瘰疖生颈间。一日立朝。项上肿如拳。后见之告上曰。此真项安疖也。
岳武穆尝入见帝从容问曰。卿得良马不。武穆答曰。臣有二马日啖刍豆数斗。饮泉一斛。然非精洁即不受介而驰。初不甚疾。比行百里始奋迅。自午至酉。犹可二百里褫鞍甲而不息不汗。此其受大而不苟取。力裕而不求逞。致远之材也。不幸相继以死。今所乘者。日不过数升。而秣不择粟。饮不择泉。揽辔未安。踊跃疾驱甫百里。力竭汗喘。殆欲毙然。此其寡取易盈。好逞易穷。驽钝之材也。帝称□。曰卿今议论极进。
孝宗留心经术。无所不涉。奏对官被顾问者每致失措。有王过者蜀人。上殿。上骤问曰。李融字若川谓何过即对曰天地之气。融而为川。结而为山。李融之字若川。如元结之字次山也。上大喜。遂诏改官密院编修。
甄龙友字云卿。永嘉人。滑稽辩捷。为近世之冠。楼宣献自西掖出守。以首春觞客。甄预坐席间谓公曰。今年春气□何太甚。公问其故。甄曰。以果奁甘蔗知之。根在公前。而未已至此。公为罚长吏。□訾其猥率。尝游天竺寺集诗句□大士。大书于壁云。巧笑倩兮美目盻兮彼美人兮。西方之人兮。孝宗临幸。一见赏之。诏侍臣物色其人。或以甄姓名闻曰是温州狂生。用之恐败风俗。上曰。惟此一人朕举之。甄时为邑宰。趋召登殿上迎问曰。卿何故名龙友。甄罔然不知所对。既退乃得之曰君为尧舜之君。故臣得与夔龙为友。由是不称旨。
淳熙中。孝宗及皇太子朝上皇于德寿宫。置酒赋诗为乐。从臣皆和。周益公诗云。一丁扶火德三合巩皇基。□高宗生于大观丁亥。孝宗生于建炎丁未。光宗生于绍兴丁卯故也。阴阳家以亥卯未为三合。一时用事可为切当。其后杨诚斋为光宗宫僚。时宁宗方在平阳邸。其贺寿诗云。祖尧父舜真千载禹子汤孙更一家。又云。天意分明昌火德。诞辰三世总丁年。□祖益公语也。嘉熙己亥四月。诞皇子。告庙祝文。学士李刘功甫当制。内用四柱作一联云。亥年已月。无长蛇封豕之虞午日丑时。有归马放牛之意。□当时方有蜀警。其用事可谓中的。
丁常任。毘陵人。淳熙间为郎。冬至日上殿奏对。玉音曰。晚来云物甚奇。卿曾见否。常任实不曾见。即对曰。岂惟臣见之四海万姓皆见之。孝宗大喜曰。卿对甚伟命除淮漕
温阳之山有老人。行年一百二十二矣。淳熙登号之三年。朝廷举行旷世之典。有采樵者进而问之曰。今天子朝太上皇德寿宫奉玉□上千万岁寿。肆大赦加恩区内。无问于已仕未仕之父母。第其年之如诏者而授之官。叟何为而弗与。老人对曰。吾未及其年。樵者曰。叟年踰期颐。若为而未及对曰天有二日人有二年。有富贵之年。有贫贱之年富贵之年舒以长。贫贱之年促以短。吾自幼至老。未尝识富贵之事。身不具毛褐。不知□绡雾縠之为丽服也。口不厌藜藿。不知熊蹯豹胎之为珍羞也。目不□靡曼之色。而蓬头齞唇之与居。耳不听丝竹之音。而荛歌牧啸之为乐。今吾虽阅一百二十二年之寒暑。而不离贫贱。若以二当一。则吾之年始六十有一。与诏不相应。是以为未及。又何敢□其官。曰。今之世有年未及。益其数。求以应诏者朝廷亦官之何也。对曰。彼富贵者也。吾固言之矣。是所谓以一而当二者也。其学□越之徒欤吾侪小人。不敢求其比。樵者笑而退。
潘良贵字子贱。自少有气节。数忤权贵。自少至老。出入三朝。而前后在官不过八百六十余日。所居仅蔽风雨。郭外无寸尺之田。有磨镜帖行于世。言读书者将以治心养性。如用药以磨镜也。若积药镜上而不加磨治。未必不反为镜累。张禹孔光是已。其大意如此。世以为名言。子贱自号默成居士。
金国与西夏议和。翰林待制冯延登为使。时李献甫以书表官从行。夏使有口辩。延登不能折。□复数日。至以岁币为言。献甫不能平。从旁进曰。夏国与我和好百年。今易君臣之名。为兄弟之国。兄输弟币。宁有据耶使者曰。兄弟且不论。宋岁输吾国币二十五万匹。典故具在。金朝必欲修旧好非此例不可献甫作色曰。使者尚忍言耶。宋以岁币饵君家而赐之姓。岸然以君父自居。夏国君臣无一悟者。诚谓使者当以为讳乃今公言之。使者果能主此议以从赐姓之例弊邑虽岁捐五十万。献甫请以身任之。夏使语塞。和议乃定
中书丞相史忠武王天泽。髭髯已白。一朝忽尽黑。世皇见之。惊问曰。史□都。汝之髯何乃更黑耶。对曰。臣用药染之故也。上曰。染之欲何如曰。臣览镜见髭髯白。窃伤年且暮。尽忠于陛下之日短矣。因染之使玄。而报□之心不异畴昔耳。上大喜。人皆以王捷于奏对。 
【 汉人赐称□都者。惟王与张宏范及张兴祖耳。】 
元文敏公明□。□议中书日。副蒙古大臣使交趾。将还国主赉以金。蒙古受之。公固辞。国主曰彼使臣已受矣公独何为。公曰。彼所以受者安小国之心我所以不受者。全大国之体国主叹服。
许鲁斋□。中统元年应召赴都。道谒刘静修因谓曰公一聘而起。毋乃太速乎。答曰。不如此则道不行至元二十年。征刘公至以为□□大夫。未几辞去。又召为集贤学士复以疾辞或问之曰。不如此则道不尊。 

　尚论
家□春秋。里纷月旦。沿袭史林。非乱即散。独秉鉴□不循隰畔发潜德之幽光。驳前人之旧案。佳士名成。老吏狱断庶撮品评可补论□。集尚论。
柳开少好任气。大言凌物。应举时以文章投主司于帘前。多至千轴载以独轮车。引试日。衣襕自拥车入欲以此骇□取名。时张景能文有名。惟袖一书帘前献之主司大称赏。擢景优等时人为之语曰。柳开千轴。不如张景一书。
寇忠愍拜相白麻。杨大年之词。其间四句曰能断大事。不拘小节。有千将之器不露锋铓。怀照物之明而能包纳。寇得之甚喜曰正得我胸中事例外别赠白金百两。
张乖崖尝称使寇公治蜀未必如咏。至于澶涧一掷咏不敢为
夏英公言杨文公文。如锦绣屏风。但无骨耳议者谓英公之文譬诸泉水。迅急湍悍。至于浩荡汪洋。不如文公。
六一居士曰。圣俞子美齐名于一时而二家诗体特异。子美笔力豪俊。以超迈横绝为奇。圣俞覃思精微。以深远闲淡为意各极其长。虽□论者不能优劣也。
