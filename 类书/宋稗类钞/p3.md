<!-- { "loadSidebar": true } -->
郭祖微时。与冯晖同里闬相善也椎埋无赖。靡所不至既而各窜赤籍一日有道士过之业雕刺二人因令刺之乃于郭项右作雀。左作谷冯则以脐作瓮中作鴈数只戒曰尔曹各于项脐自爱异日雀衔谷。鴈出瓮此亨显之符也郭祖秉□之后雀谷稍近。及践祚。雀遂衔谷焉。冯之鴈亦自瓮中累累而出果位方镇
太祖征李筠以太宗为大内都点检都民惊曰点检作天子矣更为一天子地耶此又人口木简也。
艺祖在周朝受命北征至陈桥驿为三军推戴时太后眷属以下。尽在定力文院。有司将搜捕。主僧悉令登阁。而固其扃钥。俄而大搜索。主僧绐曰。皆散走不知所之。甲士入寺升梯且发钥。见蛛网丝布满其上。而尘埃凝积若累年不曾开者。乃相告曰。是安得有人遂皆返去。有顷。艺祖巳践祚矣。
梁宝志铜牌记。多识未来事。云有真人在冀州。闭口张弓左右边子子孙孙万万年江南中主名其子曰宏冀。吴越钱镠诸子皆连宏字期以应之而宜祖讳正当之也 【 宣祖太祖父。名宏殷】 
曹翰围江州三年。城将破。太祖嘉其尽节于所事。遣使谕翰城下日拒命之人尽赦之。使人至独木渡。大风数日不可济。及风止而济则翰巳屠江州无遗类。适一日矣唐吏部尚书张嘉福奉使河北逆韦之乱。有□处斩寻遣使人赦之使人马上昏睡迟行一驿比至巳斩讫与此相类
杨文公之生其胞荫始脱则见两鹤翅交掩块物而蠕动其毋急令密弃诸溪流始出户而祖母迎见启视之则两翅□开中有玉婴转侧而啼举家惊异非常器也
张乖崖成都还日临行封一纸轴付僧文鉴大师上题云请于乙卯岁五月二十一日开后至祥符八年当其岁也时凌侍郎策知成都文鉴至是日持见凌公曰先尚书向以此嘱某巳若干年不知何物也乞公开之洎开乃所画野服携笻黄短褐一小真也题其□云。依此样写于仙游阁上兼自作赞云乖则违□。崖不利物。乖崖之名。聊以表德。徒劳丹青。绘写凡质。欲明此心。垂之无斁。凌公奇之。于大慈寺阁龛以祠焉。□公以祥符七年甲寅五月二十一日薨。开真之日。当小祥也。
王冀公钦若。微时薄游临川。寄食蔡参政门馆。天寒。冀公无被夜中冻甚。窃入仆魁陈超被中。睡定超方梦有数人叱曰。宰相睡何得同□耶即舁至户外。超甚惊愕。不敢近冀公。自此谨待之。兼尽力相助。公后贵显所以存问于超者甚至。超子亦举进士 
【 王钦若字定国新喻人封冀国公谥文穆】 
仁宗晚年不豫渐复康平。忽一日命宫嫔□王游后苑乘小辇东向欲登城堞遥见小亭榜曰迎曙帝不说实时回辇翼日上仙而英宗登极□曙乃英宗御名也又哲宗朝尝创一堂退绎万几学士进名皆不可意乃自制曰迎端意谓迎事端而治之未几徽宗由端邸即大位
仁宗尝御便殿有二近侍争辨仁宗问之曰甲言贵贱在命乙言由至尊帝默然即以二小金合各书数字藏于中曰先到者保奏给事有劳推恩封闭甚严先命乙携一往东门司约及半道命甲携一继往无何内东门司保奏甲推恩问之乃是乙半道伤足甲遂先到帝叹曰信有命哉胡宿每语后进曰万事真实有命人力计较不得吾平生未尝干人他安能陶铸我自有命在枉费□闲工夫枉用□闲心力信得命便养得气不挫折也。元丰中王岐公珪作宰相王和父安礼尹京上眷甚渥且将大用岐公乘间奏曰京师术者皆言王安礼明年二月作执政神宗怒曰执政除拜由朕岂由术者之言他日纵当次补特且迟之明春安礼果拜左丞珪曰陛下乃违前言何也上默然久之曰朕偶忘记信知果是命耶
抚之临川北郭二十里间有地名曰虎头洲。郡人死不能□者必诣其所焚之因扬骸灰于水中治平元年抚人李权梦亲朋张乐送至洲上甚不悦告人曰吾其死乎俄而被乡荐遂登第调处州司理乃悟虎头为处字而洲为州也
欧阳文忠公庆历末夜泊采石渡舟人鼾睡潮至月黑公灭烛方寝微闻呼声曰去未舟尾答曰有□政宿此不可□去斋料幸携至公私念曰舟尾逼浦且无从人必鬼也通宵不寐五鼓闻岸上猎猎驰骤声舟尾曰斋料幸见还岸上且行且答曰道□不净竟无所得而归公异之后日游金山与长老瑞新语此事惊曰某夜有施主设水陆携室人至方拜忽乳一子俄腥风灭烛一□尽恐乃公宿采石之夜也公后果□大政自□知政事除蔡州而公求退之锐者亦其前知然耶黄鲁直熙宁初宿石塘寺寺有鬼灵异僧敬信之一夕梦曰分宁黄刑部至僧曰侍郎乎尚书乎曰侍郎也鲁直南迁巳六十亲故忧其祸大又南方瘴雾非菜肚老人所宜鲁直笑曰宜州者所以宜于人也且石塘鬼侍郎之言岂欺我哉鲁直竟殁于宜州较采石之鬼何愚智相去三十里岂鲁直痴绝故欺之耶
颖川一异僧能知人宿命时欧阳永叔领郡事见一妓口气常作莲花香心颇异之举以问僧僧曰此妓前生为尼好转妙法莲花经三十年不废以一念之差堕身娼贱后因郡会妓适侍傍公因以僧语告之且问今亦曾转莲经否妓曰某不幸为妓日事应接何暇转经公命取莲经令读一阅如流宛若素习试以他经则不能也公益异之 
【 一作公婢名胡媚娘】 
王元之禹偁在黄日作竹楼与无愠斋记其未云后人公退之余召高僧道侣烹茶炼药则可矣若易为□库厨传则非吾徒也后安信可至访之则楼且半圯而斋巳更为马□矣求其记则庖人亦取刻石压羊肉信可叹曰元之岂前知耶抑其言遂为谶耶于是楼与斋皆葺如旧而以其记龛之于壁
中大夫徽猷阁安咏信可宣和初守齐安下车访东坡雪堂遗址虽存堂□木巳为兵马都监拆而为教□亭子矣信可即呼都监责之且命复新之堂成多燕饮其上信可亦善为诗在黄有诗云万古战争余赤壁一时形胜属黄冈
韩魏公庆历中以资政殿学士帅淮南一日后园中有芍药一干分四岐岐各一花上下红中间黄□间之名金缠腰又谓之金带围初无种有时而出则城中当有宰相公异之开一会欲招四客以赏之以应四花之瑞时王岐公珪为大理寺评事通判王荆公安石为大理评事佥判皆召之尚少一客以州钤辖诸司使忘其名官最长遂取以充数明日早衙钤辖者申状暴泄不至尚缺其一命取过客历求一朝官足之过客中无朝官惟有陈秀公升之时为大理寺丞遂命同会至中筵剪四花四客各簪一花甚为盛集后三十年间四人皆为宰相
洛中士人张起宗以训蒙为生居于会节园侧年四十余一日行于内前见有西来行李甚盛问之曰文枢密知成都回也姬侍皆骑马锦绣兰麝溢人眼鼻起宗自叹曰同丙午生相远如此傍有瞽者辄曰秀才我与汝算命因与藉地卜者出算子约百余布地上几长丈余凡阅两时曰好笑诸事不同但三十年后有某星临某所两人皆同当并案而食者九个月起宗后七十余岁时文公亦居于洛起宗视其交游饮宴者皆一时贵人辄自疑曰余安得并案而食乎一日公独游会节园问园侧教学者为谁左右以张对公命请至及见大喜问其甲子又与之同因呼为会节先生公每召客必预召赴人会。无先生则不往。公为主人则拐于左。公为客。则拐于右并案而食者将及九月公之子及甫知河阳府。公往视之。公所居私第地名东田。有小姬四人。谓之东田小籍。共升大车随行祖于城西有伶人素不平之。因为口号曰。东田小籍巳登油壁之车。会节先生。暂别玳筵之宴坐客微笑。自此潞公复归洛。不复召之矣。
边镐为谢灵运后身。故小字康乐。范淳夫为邓仲华后身。故名祖禹张平子后身为蔡伯喈。邹阳后身为东坡居士。即其习气似皆不诬也
东坡在儋耳。语其子过曰。我决不为海外人。近日颇觉有还中州气象乃涤研焚香写平日所作八赋当不脱误一字以卜之写毕大喜曰吾归无疑矣后数日廉州之命至八赋墨□初归梁师成后人禁中
闽中记言南台沙合必出宰辅至和中闽人潘有实为省郎自负王佐才每遇乡人必问南台江可褰裳过否或云未则色不悦迨章郇公入枢府之明年沙始交遂大拜寻而吴丞相育曾侍中公亮陈丞相升之皆相继辅弼惟曾公泉人他皆建人吴章皆浦城人又其后如章子厚诸公继踵而起盛哉古传沙合出相比年遂为洲□名世赉弼殆天启然
章郇公得象守洪州尝因晏客掷骰赌酒。乃自默占如异日登台辅即成贵采。一掷得佛面浮图。遂缄秘其骰。至为相犹在
世传山谷老人前身为女子云山谷自有记刻石于涪陵江上石至春夏为江水所浸。故世未有模传者其记言山谷与东坡先生同谒清老清语坡是五祖戒和尚后身而山谷前身则一女子我不能详语。□异日学士至涪陵。自有告者山谷意谓涪陵非迁谪不至既坐党籍再贬涪陵。未几。梦一女子告之云某生前诵法华经。发愿后身为男子得大智慧为一时名人今学士某前身也。学士年来患腋气者缘某所□棺朽有蚁居于两腋之下故致斯疾耳今此地后山有某墓学士能启之除去蚁聚则腋患可愈也。既觉果访得之因如其言且为再易棺。修掩甫毕而腋气果不药而除。
神祖幸秘书省阅江南李主像见其人物俨雅。再三叹讶。而徽宗生生时梦李主来谒然其文采风流。过李主百倍。及北狩女真亦用江南国主见艺祖故事徽宗梦钱王再三乞还两浙明日与郑后言。朕夜来被钱王索取两浙甚急郑后奏云昨妾梦亦然须臾报韦□诞高宗既三日。徽宗临视戏□曰酷似淛脸。□□籍虽贯开封。而原占于淛。亦遂成南渡之谶云 
【 钱王寿八十一。高宗亦寿八十一。以梦谶参之良不诬矣】 
哲宗在位既久。而皇嗣未立。密遣中贵往泰州天庆观问徐神翁徐但书吉人二字付之。既还奏呈左右皆无知其说者。又元符以来。殿庭朝会。及常起居。看班舍人。必秉笏巡视班列。惧有不尽恭者。连声云端笏立。既而哲宗升遐。徽宗以端邸入承大统。而吉人二字。乃潜藩之名。 
【 徐神翁字太更。名守信。泰州海陵人。居□真坊乐真桥之侧。嘉佑初执役天庆观。持帚洒扫十数年人无识者止呼为徐二翁。蒋之奇号为神翁。】 
宣和中。燕诸王于禁中。高宗以困于酒。倦甚小憩幄次徽宗忽询康王何在。左右告以故。徽宗幸其所视之。甫入即返。惊愕默然。内侍请于上。上云。适揭帘之次。但见金龙丈余。蜿蜒榻上。不欲呼之。所以亟出。叹息久之。云此天命也。由是异待焉。
显仁太后在沙漠。尚未知高宗即位。尝用象戏局子。褁以蔩罗。书康王字贴于将上。焚香祷曰。今三十二子俱掷于局若康王字入九宫者。必得天位。一掷。其将子果入九宫。他子皆不近。后以手加额。喜甚。即具奏。徽庙大喜。复谓后曰。瑞卜昭应异常。可无虑矣
