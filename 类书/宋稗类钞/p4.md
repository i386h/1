<!-- { "loadSidebar": true } -->
阴阳家流。穷五行术数不得为亡。至一切听之反弃人事。斯失矣。是以古人行道而委命。不敢用亿中以为信也。蔡元长生庆历之丁亥。其月当壬寅。日当壬辰。时为辛亥。在昔幼时。言命者或不多取之。及逢时遇主。位极人臣。而后操术者争谈格局之高。推富贵之繇。徒足发贤者之一笑耳大观改元岁复丁亥。东都顺城门内。有郑氏者。货粉于市。家颇赡给。俗号郑粉家。偶以正月五日亥时生一子。岁月日时。适与鲁公合其家大喜极意抚爱谓且必贵时人亦为之倾耸长则恣其所欲为□鸡走犬一切不禁也始年十有八春未携妓从浮浪人跃犬马游金明自苑中归上下悉大醉马忽跃入波水中浸而死五行之不足信如此蔡元度娶王荆公之女封福国夫人止一子谈天者多言其寿命不永元度夫妇忧之一日尽呼术者之有名如林开之徒集于家相与□其疑云当止三十五岁元度顾其室云吾夫妇老矣可以放心岂复见此逆境耶其子后竟至干道中寿八十而终然其初以恩幸为徽猷阁学士靖康初蔡氏既败例遭削夺恰年三十五□其禄尽之岁繇是而知五行又不可谓尽无也
熙宁元豊间。有僧化成以命术闻于京师。蔡元长兄弟始赴省试同往访焉。时问命者盈门。弥日方得前。既语以年月率尔语元长曰此武官大使臣命也。他时衣食不阙而巳余不可望也语元度曰此命甚佳今岁便当登第十余年间可为侍从。又十年为执政。然□不为真相晚年当以使相终既退元长大病其言元度曰观其推步卤莽如此。何足信哉。更俟旬日再往访之僧巳不复记忆。再以年月语之率尔而言悉如前说兄弟相顾大惊然是年遂同登科自是相继贵显于元长则大谬如此而元度终身无一语之差以此知世所谓命术者类不可信其有合者皆偶中也
蔡侍郎准少年时出入。常有二人见于马。或肩舆之前。若先驱或前或□问之从者皆无所见准甚惧。谓有□魂百方禳祛皆不能遣既久亦不以为事庆历四年生京而一人不见又二年生卞乃遂俱灭元符未都城童谣。有家中两个萝卜精之语。而其末章云。撞□潭州海藏神。至崇宁中卖馂馅者又有一包菜之语。其事皆验。而京于靖康初。贬死于长沙岂潭州海藏亦应于此耶
元绛字厚之初知荆南。尝梦至仙府与三人连书名。□有告之曰君三人□兄弟也觉而思之。不知所谓既入翰林为学士韩持国维。杨元素绘在院一日书奏列名三人偏□皆从丝始悟梦中兄弟之意既而持国元素皆补外。公得尹京兆后三年复同元素还职而邓文约绾相继为直院。则三人之名又皆从丝□始终皆同以此知升□进退□非偶然者一作元厚之少时曾梦人告之异日当为翰林学士。须兄弟数人同在禁林厚之自思素无兄弟疑此梦为不然。熙宁中。厚之除学士同时相先后入学士院。一韩持国维一陈和叔绎一邓文约绾一杨元素绘。□厚之名绛。五人名皆从丝。始悟兄弟之说
陈秀公丞相与元□政厚之同日得疾。陈忽寄声同元安否曰。□政之疾当即痊矣。某虽小愈。亦非久世者续请其说秀公曰某病中梦至一所。金碧焕目。室间罗列瓮器甚多上皆以青帛羃之具题曰元□政香饭也。某问其故有守者谓某曰元公自少至老每食度不能尽。则必减别器未尝残一食此瓮所贮皆其余也世人每食不尽。则狼籍委弃皆为掠剩所罚至于减算夺禄无有免者今元公由此当更延十年福算也。后数月而秀公薨元果安享耆寿 
【 陈升之字旸叔建阳人封秀国公。谥成肃深狡多数善傅会以取富贵】 
张无尽丞相。为河东大漕日。于上党访得李长者古坟为加修治且发土以验之掘地数尺得一大盘石石而平莹无他铭□独镌天觉二字故人传无尽为长者后身 【 张商英字天觉别号无尽蜀州人谥文忠授法□率从悦长者名通玄。唐开元时人。屏迹山居心穷玄奥。着论释华严二十余年。始成趺坐而化】 
蔡忠怀确持正少年尝梦为执政。仍有人告之曰□汝父作状元时汝为执政也持政觉而笑曰。鬼物乃相戏乎。吾父老矣方致仕闲居乃云作状元何也。后持正果作执政。一日侍殿上听唱进士第状元乃黄裳也。持正不觉失惊且叹梦之可信也持正父名黄裳乃泉州人。晚年为陈州幕官。遂不复归。持正年二十许时家苦贫衣服垢敝一日与郡士人张湜师是同行张亦贫儒也。俄有道人至注视持正久之因谩问曰先□状貌极似李德裕。持正以为戏巳因戏问曰为相乎曰然南迁乎曰然复相师是曰当为卿监家五十口时指持正云。公当死矣。道人既去二人大笑以为狂后持正谪新州凡五年一日得师是书云。以为司农无补。然阖门五十口居京师食贫近蒙恩守汝州。持正读至此忽忆道人之言遂不复读数日得疾而卒
蔡丞相持正为府界提举日有人梦至一官府。堂宇高邃。上有具冕服而坐者四人。傍有指谓之曰此宋朝宰相次第所坐也。及仰视之末乃持正也。既寤。了不解。至公有新州之命。始悟过岭宰相。卢寇下至公为四也。
王将明黼父行可初知临泉时将明为编修官行可问异人王老志他日官所至。书太乎宰相四字遗之。即以墨涂抹其字。故韩子苍献将明生日诗一绝句云。百里青云发轫时骅骝绝足看奔驰太平宰相何人识唯有巫咸得预知□谓此也
建炎航海之役张俊既战而弃鄞兀□入之即日集贾舟募濒海之渔者为乡道。遂将犯跸而风涛稽天盘薄不得进兀□怒躬命巨艘张颿径前风益猛桅舞舷侧窘惧欲□而未脱诸口也。遥望大洋中隐隐一山。顾问海师此何所对曰。阳山兀□慨然叹曰。昔唐斥境极于阴山。吾得至此足矣。遂下令反棹。其日御舟将如馆头亦遏于风。不尔几殆。□天褫其魄。而开中兴云龙舒在淮最殷富。金自乱华。浙江无所不至独不入其境说者谓其语忌□舒之比音输也
昭州山水佳绝郡圃有亭名天绘。建炎中吕巫为守。以天绘近金国号。思有以易之。时徐思川避地于昭。吕乞名于徐。久而未获复乞于范滋。乃以清晖易之。一日徐策杖过庭。仰视新傍忽检得亭记于积壤中。亟涤石观之。乃丘浚寺丞所作也。其记云。余择胜得此亭名曰天绘。取其景物自然非人力所能摹写耳。后某年某日当有俗子易名清晖者。可为一笑还考范更题之日。竟无毫发差也。丘浚徽州黟县人。历官殿中丞因读易悟损益二卦。能通数。知未来兴废。尝谓家人曰。吾寿终九九。后果八十一卒
程师孟知二州。于府中作静堂。自爱之。无日不到。为诗题于石曰每日更忙须一到夜深还是点灯来。李元□见而笑曰。此无乃是登溷诗乎。
秦会之初得疾。遣前宣州通判李季。设醮于天台相□观。季以善奏章自名行至天姥岭下。憩小店中。邂逅一士人颇有俊气问李曰公为太师奏章乎。曰然。士人摇首曰徒劳耳数年闲张德远当自枢府再相刘信叔当总大兵捍边。若太师不死安有是事耶。季不敢复与语即上车去。醮之明日而秦公卒 
【 张忠献浚字德远。刘武穆锜字信叔】 
宣和末。有题字数行于宝箓宫瑶仙殿左扉云。家中木蛀尽。南方火不明吉人归塞漠。□木又摧倾。始不可辨。后靖康之变。方知家中木。宋也。南方火。乃火德。吉人□木。乃二帝御名。宣和元年秋。道德院奏金芝生。车驾幸观。因幸蔡京家鸣銮堂置酒。时京有诗。徽宗即席赐和曰。道德方今喜迭兴万邦从化本天成。定知金帝来为主。不待春风便发生。其后女真起海上。灭辽国。抵中原。以金为号。以宣和七年冬厄京师。以十二月二十五日城破。太史预借立春。出土牛以迎新岁。竟无助于事则徽宗赐和之句。甚切其谶。又徽宗崇宁间。曾梦青童从天而下。出一玉牌。上有字曰丙午昌期真人当出。上觉默疏于简札。谓丙午年是昌盛之时。真人当降。乃预制诏书。具陈梦意。令天下寻访异人。至乙巳冬内禅。钦宗即位。意当丙午之期矣而次年乃有北狩之祸。乃悟曰丙午是猖獗之期而女真之人出也 
【 道君改元宣和人或离合其字曰一旦宋□此与梁萧岿离合后周宣政为宇文亡日同】 
楚州有卖鱼人姓孙颇知人灾福时曰。孙卖鱼宣和间上皇闻之召至京师馆于宝箓宫道院一日怀蒸饼一枚坐一小殿时日高拜跪既久上觉微馁孙见之即出怀中蒸饼云可以点心上虽讶其异然未肯接孙云后来此亦难得食也时莫悟其言明年遂有沙漠之行
建炎中钱公载镇长安有道人从河东来谒钱与之言谈问其来故曰吾本寓某县比有风气绝不佳一邑人当有灾殃甚剧。故舍去耳。是时边警方炽。但意其为是而转徙也。后月余得邻郡报。彼县白日地陷居人尽没钱嗟异其前知。欲呼语之。会日暮至平旦乃招之店人言道人房正在店墙下。昨夜过半墙忽颓。遂遭压死。钱大惊叹。谓此人能知于前而不能审于后。岂冥数巳定。非智虑算度所可脱耶。
崔公谊者邓州学生。累举不第。因舅代贾魏公荫。补莫州任邱簿。熙宁初。河北地震未巳。而公谊秩满。挈家巳南行数程。一夕宿孤村马铺中。风电阴黑夜半有急叩门呼问崔主簿在否。言莫州有书崔披衣遽起。未开门先问何人书。曰无书。只教传语崔主簿。君合系地动压杀人数。辄敢□逃过河巳收魂岱岳到家速来迨开门。寂无所□崔自度必死。乃兼程送其妻孥至寿阳次日遂卒。时崔妻父陈宗儒知寿州。
斡离不破汴京杀太宗子孙几尽。宋臣有诣其营者。观其貌绝类艺祖伯颜下临安。有识之者。后于帝王庙见周世宗像分毫不爽。世又传王介甫为秦王廷美后身。高宗乃钱王后身
高宗尝宴大臣见张循王俊持一扇有玉孩儿扇坠。上识是十年前往四明误坠于水。屡寻不获。乃询于循王。对曰。臣于清河坊铺家买得召问铺家。云得于提篮人复遣根问回奏云于候潮门外。陈宅厨娘处买得又遣问厨娘云破黄花鱼腹中得之奏闻上大悦。以为失物复还之兆。铺家及提篮人补校尉。厨娘封孺人。循王赏赐甚厚
真文忠公德秀。建宁浦城人。起自白屋先是有道人于山间结庵。炼丹将成。忽一日入定。语童子曰。我去后或十日五日即还。慎勿轻动我屋子数日勿有叩门者。童子语以师出未还其人曰。我知汝师死久矣。今巳为冥司所录。不可归。□之无益徒臭腐耳童子騃甚。不悟其为魔。遂举而焚之。道者旋出定归巳无及绕庵呼号曰。我在何处。如此月余不绝。乡落为之不安适有老僧闻其言。厉声答之曰。你说寻我。你□是谁。于是遂绝。时真母方娠。忽见一道者入室。遂产西山。幼□悟绝人。家贫无从得书。往往假之他人。及剽学里儒为举子业。未几登第。终为世儒宗
