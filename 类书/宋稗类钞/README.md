<!-- { "loadSidebar": true } -->

宋稗类钞　(清)潘永因编　



宋稗序
金沙潘子大生前年有读史津逮之刻余既僭为之序矣一日者其弟长吉手一编示予曰此予所辑有宋一代人物掌故名为宋稗者也予受而读之大约探未见之书聚可喜之事事以类分类复年次大者干城名教精者裨益身心微者浅者亦可以增扩见闻资□嗢噱诚有令人爱翫而忘倦者宋史庸秽芜冗极为不堪有明巨公如归震川汤临川诸先生皆有志更定而未见成书学者憾焉今得长吉此编如饥年嘉谷属厌饱满学者亦何幸乎予因语长吉礼义悦心刍豢悦口生人之所同然而君秘之枕中犹香积天□之富而一人独饫之也仁者顾如是耶长吉曰公之同好吾志也子其为我一言识之抑予闻大生更有明稗一书诚得好事者并行之如车之两轮人之联璧不更快人意哉后之有事于宋明两代之史者必将取材于二编也故书以俟之
康熙己酉清和月上浣湖上
李渔笠翁撰 

凡例
一兹编尽采稗史其或有正史一二间出者以事载稗编故亦加采择虽事同而文实异也
一事以类分虽原本世说然彼辞尚简要令隽永可味兹体欲详赡俾本末粲然□代有升降则文有损益难以强同故间有鸿篇大章亦加采择不敢妄截鹤颈致削英华
一诸家所载有同一事而笔有高下词有烦简兹字栉句比必期于当有一条之内窜易四五而后定者颇费苦心非止照本誊录也
一条中间有芜句冗字略加裁节或前后宾主颠倒紊次亦为更定至于一应波澜点缀关金□疌段落不敢妄动使文气勿属
一事取关维风化裨益身心或搜罗遗佚足补正史或采择新奇可助谈资远及梯航载纪下自委巷丛谈其有一技□长片言居要凡耳目所经俱勤加汇辑惟恐或遗
一正史称谓义例一定兹则或以名或以字或以官爵地谥俱本原文取其错综互见凡正人君子虽称名益光蔡京秦桧□即加以鲁公太师之目实益难副或一事之美恶前后同符其系师承与夫暗合俱不可知兹必汇集一处以便后人上下定论非止易于观览
一诗词之类若止采名篇佳什与选诗选词何异兹必因事附出方加采录
一或事可入此兼可入彼必斟定所重以从焉非漫无主见任其两岐惟有一则之中前事既以类从后或问有缀以他事不复过为分截贻割裂之讥也
一事有足采而本文冗长颇费裁剪或已经后人演为小说撰为传奇凡茶坊酒肆贩夫牧竖俱已习见习闻不复混入以繁笔墨间有一二偶存以其事可师可法有□名教不忍弃置也
一事有非关赵宋而前后相符或足备参考亦间存之附于每条之下以往证今粲然可观
一宋室以理学□长然程型朱范止堪羽翼经传不关稗乘风流故勿混入
一兵燹之后藏书荡然多方购获得一善本如饥获太牢虽隆冬不惮呵冻盛暑不辞挥箑勤事编次所列采用书目尚有十之二三止据节文未□全本若尽发二酉之藏以供三余之用当更有可观兹不无遗憾云
一述而不作奏功似易然考较群籍含英咀华醇疵可否斟酌去取五载于兹□经数脱方始成编亦云难矣
一类中复□时代但约略先后为之编次庶几有条不紊若责以分毫无爽则有编年之书在
一兹编告成旋有明稗之役凡庚申君末政有与开创相启□者俱列于明稗前中分元事于宋明前后似为得体 

宋稗类钞卷之一
潘永因长吉氏编辑
金沙
兄永圜大生氏订定
君范
尧阶舜践禹级汤升。□星环极。一火传灯改频步玉。矩只高曾。骄君冶跃。中主武绳。政之淑慝。国以废典。集君范。
艺祖受命之三年。密镌一碑。立于太庙寝殿之夹室。谓之誓碑。用销金黄幔蔽之门钥封闭甚严。因□有司。自后时享。及新天子即位。谒庙礼毕。奏请恭读誓词。独一小黄门不识字者一人从。余皆远立庭中。不敢仰视。上至碑前再拜跪瞻默诵讫复再拜而出。群臣及近侍。皆不知所誓何事。自后列圣相承。皆踵故事。岁时伏谒。恭读如仪。不敢泄漏。靖康之变。悉取礼乐祭祀诸法物而去。门皆洞开人得纵观。碑止高七八尺。□四尺余。誓词三行。一云柴氏子孙有罪。不得加刑。纵犯谋逆止于狱中赐尽不得市曹刑戮。亦不得连坐支属。一云不得杀士大夫。及上书言事人。一云子孙有渝此誓者。天必殛之。后建炎中。曹勋自金回太上寄语。祖宗誓碑在太庙。恐今天子不及。知云。
艺祖御笔。用南人为相。杀谏官。非吾子孙。刻石东京内中。虽人才之出无定处。其后王荆公变法。吕惠卿为谋主。章惇蔡京蔡十继之卒致大乱。圣言诚如日矣。一云。太祖亲写南人不得坐吾此堂。刻石政事堂上。自王文穆。大拜后吏□。故坏壁。因移石他处。后寖不知所在。既而王安石章惇相继用事。为人窃去云。
太祖得天下。破上党取李筠。征维扬诛李重进。皆一举荡灭。知兵力可用。僣伪可平矣。尝语太宗曰。中国自五代以来。兵连祸结帑廪虚竭。必先取西川。次及荆广江南。则国用富饶矣。今之勍敌。正在契丹。自开运以后。益轻中国河东正扼两蕃。若遽取河东便与两蕃接境。莫若且存继元为我屏翰。俟我完实。取之未晚。故太祖末年始征河东。太宗即位。即举平晋也庙算如此。正如高棋布子。着着争先
钱俶初入朝。既而赐归国。群臣多请□俶。而使之献地。太祖曰吾方征江南。俾俶归治兵以攻其后。则吾之兵力可减半。江南若下。俶敢不归乎。既而皆如所处。
三徐名著江左。皆以博洽闻。而骑省铉又其岳岳者也。会修述职之贡。骑省实来及境例差官押伴朝臣皆以辞令不及为惮。宰相亦难其选。请于艺祖。曰。姑退朝朕自择之。有顷。左珰传宣殿前司。具殿侍中不识字者十人。以名入。宸笔点其中一人曰。此人可。在廷皆惊。中书不敢请。趋使行。殿侍者茫不知所由。弗获巳竟往。渡江始燕骑省词锋如云。傍观骇愕。其人不能答。徒唯唯骑省叵测。聒而与之言居数日。既无相□者。骑省亦□且默矣。其亦不战而屈人兵之上策欤。 
【 三徐。□尉卿延休。骑省铉。内史锴】 
承平时。国家与辽欢盟。文禁甚□辂客者往来。率以谈谑诗文相娱乐元佑间东坡实膺是选。辽使素闻其名。思以奇困之。其国有一对曰。三光日月星。凡以数言者。必犯其上一字。于是□国中无能属者。有以请于坡。坡唯唯。谓其介曰我能而君不能。亦非所以全大国之体。四诗风雅颂。天生对也。盍先以此复之。介如言。方共叹愕。坡徐曰。某亦有一对。曰四德元亨利。使睢盰欲起辩。坡曰而谓我忘其一耶。谨閟而言。两朝兄弟邦。卿为外臣此固仁宗之庙讳。使臣出意外。大骇服。既又有所谈。辄为坡逆敓。使自媿弗如。及白沟往返。□舌不敢复言矣。
太祖初命曹武惠彬讨江南。潘美副之。将行赐宴于讲武殿酒三行彬等起跪于榻前。乞面授处分。上怀中出一实封文字付彬曰处分在其间。自潘美以下有罪但开此竟斩之。不必奏□。二臣股栗而退。迄江南平。无一犯律者。比还复赐宴讲武殿酒再行。二臣起跪于榻前。奏臣等幸无败事。昨面授文字。不敢藏诸家。即纳于上前上徐自发封示之。乃白纸一张也。上神武机权如此。初特以是申军令耳。使果犯。而发封见为空纸。则必入覆请。亦不至于专僇矣
太祖天性不好杀。其取江南也。戒曹秦王潘郑王曰。江南木无罪但朕欲大一统容他不得。卿等勿妄杀人。曹潘兵临城久不下。乃奏曰。兵久无功。不杀无以立威。太祖览之赫怒。批还其奏曰。朕宁不得江南。不可妄杀。诏至。城巳破计城破日。乃批状时。天人相感如此。
唐李淳风作推背图。五季之乱。王侯崛起。人有幸心。故其学益炽。开口张弓之谶吴越至以□名其子。而不知兆昭武基命之烈也。宋兴受命之符。尤为着明。艺祖即位。始诏禁谶书。惧其惑民志以繁刑辟。然图传巳数百年民间多有藏本。不可复收拾。有司患之一日赵韩王以开封具狱奏。因言犯者至□。不可胜诛。上曰。不必多禁。正当混之耳乃命取旧本。自巳验之外。皆紊其次而杂书之。凡为百本。使与存者并行。于是传者懵其先后。莫知其孰□。间有存者。不复验。亦弃弗藏矣。
开宝戊辰艺祖初修汴京大其城。址曲而宛如蚓诎焉。耆老相传。谓赵中令鸠工奏图。初取方直。四面皆有门。坊市经纬。其间井井绳列。上览而怒。自取笔涂之。命以幅纸作大圈。□曲纵斜。□注曰。依此修筑。时人咸罔测多病其不宜于观美。熙宁乙卯神宗在位。思欲改作。鉴苑中牧豚。及内作坊之事。卒不敢更。第增陴而巳。及政和间。蔡京□国。亟奏广其□。以便宫室苑囿之奉。命□侍董其役。凡周旋数十里。一撤而方之如矩。墉堞楼橹。虽甚藻饰而荡然无曩时之坚朴矣一时张皇侈其功赏。靖康金人南侵粘罕斡离不扬鞭城下。有得色曰。是易攻。下令植炮四隅。随方而击之。城既引直。一炮所望一壁皆不可立。竟以此失守。□几远睹。至是始验
开宝初。车驾亲征伪汉。引汾水灌太原城。时盛夏。艺祖露臂跣足亦不褁头手持刀坐黄□下督兵吏运土筑堤。以堰汾河。城上望见。矢石雨坌不避也。水浸城者。仅余数版。且乘舟载炬焚其谯门。几陷。会班师焉。其后辽有使于伪汉者。见水退而城始大圯。乃笑曰。南朝但知壅水灌城之利。更不知灌而央之则无太原矣
王审琦微时与太祖相善后以佐命功。尤为亲近性不能饮。太祖每燕近臣。常尽欢。而审琦但持空杯。太祖意不惬。一日酒酣举杯祝曰。审琦布衣之旧。方共享富贵。酒者天之美禄惜不令饮之祝毕。顾审琦曰。天必赐汝酒量。可试饮。审琦受诏。不得巳辄连引满。尽釂无苦。自是每侍燕。辄饮可与□□。退还私第则如故。
太宗始嗣位。思有以帖服中外者。一日辇下市肆有丐者不得乞。因倚门大骂。主人逊谢久不得解。□方拥门聚观中忽一人跃出。以刀刺丐者死。遗其刀而去。会日已暮。追捕莫获。翊日奏闻。太宗大怒。谓犹仍五季乱习。乃敢中都白昼杀人。即严索捕。期必得。有司惧罪。久之。迹其事。乃主人不胜其愤而杀之耳狱具太宗喜曰。卿能用心若是虽然第为朕更一覆毋枉焉且携其刀来不数日。尹再登对以狱词并刀上。太宗问审乎。曰。审矣。于是顾□小内侍取吾鞘来。小内侍惟命。即奉刀内鞘中因拂袖而起入曰。如此宁不妄杀人。
太平兴国中诸降王薨其群臣或宣怨言。太宗尽收置之馆阁使修群书如册府元龟文苑英华。太平御览广记之类。卷帙既浩博并豊其廪膳赡给以役其心。后多老死于文字之间云
学士院玉堂。太宗曾亲幸其所。至今惟学士上日。许正坐他日皆不敢独坐。故事堂中设视草台。每草制。则其衣冠据台而坐。今不复如此但存空台而巳。玉堂东承旨阁子□□上。有火燃处。太宗尝夜幸玉堂。苏易简为学士已寝。遽起无烛不可觅衫带宫嫔乃自□□中引烛入照之。至今不欲易。以为玉堂一盛事
