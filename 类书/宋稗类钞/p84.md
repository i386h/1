<!-- { "loadSidebar": true } -->
玫瑰油出北朝。色莹白而气芬馥不可名状法用□香煎炼。北人极珍之每报聘礼物中止一合。奉使者例获一小罂。其法秘不传也。宣和间周武仲宪之使金。过磁州。时叶着宜远为守。祝周云。回日愿以此油分饷既反命。以油赠之。叶云。今不须矣。比禁中厚赂金使。遂得其法。煎成赐近臣。色香更胜北来者。妇翁蔡京新寄数合且云。公还朝必有索者。今反献一合周亦不受也。方珍国篚。所输不过一合。而贵近之家。馈遗数倍。足以知其侈靡之甚也。
端研下岩色紫如□肝。密理坚致。理润而泽。储水发墨。扣之有声。但性质坚矿断裂。尤多瑕疵。秋枫岩石。色微澹。可亚下□。坚润不及。梅根岩一名中岩桃花岩一名上岩。二岩石俱皆沙壤相杂无水泉。色澹而燥。肌理稍麤然中岩又胜上岩。新坑石。色带红紫。其文细密。材质厚大无瑕。然止是崖石。颇乏坚润。后历石。与新坑略相似。又处其次。西坑六崖石。色青微黑。佳者如歙石麤罗纹。而发墨过之。石眼圆晕数重。青白黄黑相间。极大者为最胜。土人以晶莹圆明。无瑕翳者为活眼。形模相类。不甚鲜明者为泪眼。形体略具内外皆白。殊无光彩者为枯眼。
端溪砚有三种。曰岩石。曰西坑。曰后历石。石色深紫。衬手而润扣之清远。石上有点。青绿间晕。圆小而紧者。谓之□鹆眼此岩石也。采于水底。最为贵重。其次色赤。阿之乃润。亦有□鹆眼。色紫文慢而大。乃西坑石。其下青紫色。向明侧视。有碎星光点。如沙中云母。石理极慢。干而少润。□鹆眼反大。类偏斜不紧谓之后历石。西坑研三。当岩石之一。后历砚三。当西坑之一。
李后主尝买一研山。径长纔踰尺前耸三十六峰。皆大犹手指左右则引两阜坡陀。而中凿为□及江南国破。砚山因流传数十家。为米老元章所得后米归丹阳。念将卜宅。久未就。而苏仲恭学士之弟。素称好事。有甘露寺下并江一古基。多群木。唐晋人所居。时米欲得宅。而苏觊得研。于是王彦昭侍郎兄弟与登北固。为之和会苏米竟相易。米后号海岳庵者是也。研山藏苏氏未几。索入九禁矣 
【 云眼过眼录曰米氏研山后归宣和御府。今在台州戴觉民家。极珍秘不可见之】 
晏元献夫人。宋初功臣王超女枢密使德用妺也。有一研甚奇。王氏旧物也。号传□研。初传晏元献。次传富郑公。三传冯文简。四传史圣予。五传□子济皆登二府真盛事也。又有古犀带一。亦元献旧物。并归□氏
丁晋公自海外徙光临终以巨箧寄郡帑中。上题云后五十五年。有姓丁者来此作通判。可付开之。至是岁有丁侨者来佐郡政。即晋公之孙。计其所□年月。尚未生。启视之。乃黑匣贮端研一枚。上有小窍。以一棋子覆之。揭之。有水一泓流出。无有歇时。温润不可名状。丁氏子孙世□之。又陈公密子缜知端州日。闻部内有富民蓄一研甚奇至破其家得之。研面世所谓熨斗焦者。成一黑龙奋迅之状。二□鹆眼以为目。每遇阴晦。则云雾辄兴公密殁。归于张仲谋询。政和间。遂归内府。佑陵置于宣和殿。为书符之用。靖康之乱。龙德宫服御。多为都监王殊藏匿。事露思陵欲诛之。王子裳为□卿。为之营救。以此研为谢。至今藏于家。二研真希世之□也又闻北客云今内府有佳研名苍龙横沼。其说正与前所云相合。疑即此研云。
大观东库物。有入而无出只端研有三千余枚。张滋墨。世谓胜李廷珪。亦无虑十万觔。
高平吕老。造墨常山。遇异人传烧金诀。煅出视之。□砾也。有教之为研者。研成。坚润宜墨。光溢如漆。每研首必有一白书吕字为志。吕老死。法不授子。而汤阴人盗其名而为之甚□。持至京师。每研不满百钱之值。至吕老所遗好奇之士。有以十万钱购一研不可得者。研出于陶。而以金铁物划之不入为真。悟靖处士王衷天诱所藏□泥研。正紫色而坚泽如端溪石。扣之铿然有声。以金铁划之。了无痕衅。或疑是泽州吕之所作。而研首无吕字。其制巧妙非俗士所能为。天诱云。米元章见之。名孙真人研。是非故无所稽考。自是一种佳物也
歙之大姓汪氏。一夕山居。涨水暴至。迁寓庄户草庐庄户。砚工也夜有光起于支□之石。异而取之使琢为研。石色正天碧。细罗文中涵金星七布列如斗宿状辅星在焉。因目之为斗星研。汪自是家道饶益。惧为强者所夺。秘不语人。每为周旋人一出必焚香再拜而视之方腊之乱亡之矣。
周仁熟与米元章交契。一日米言得一研非世间物。殆天地秘藏待我而识之。答曰。公虽名博识所得之物。真□居半。特□夸耳。米起取于笥。周亦随起。索巾涤手者冉。若欲敬观状。米喜出研。周称赏不已。且云诚为尤物。未知发墨如何。命取水未至。亟以唾点磨墨。米变色曰。公何先恭后倨。研汗矣。不可用为公赠继归之。竟不纳。
米自言春和便思弄笔札。手龟不作。乃可自涤研。若不自涤者。书皆不成。曾公□见黄实师是尝言生平有二事稍堪自慰。元丰甲子。为淮东提举。除夜泊汴口见苏子瞻植杖立对岸。若有所俟。归舟中。以扬州厨酿二尊。雍酥一奁遗之后十五年为发运使。时大暑。泊清淮楼。见米元章衣犊鼻。自涤研于淮口。索箧中独得小龙团二饼。亟遣人送入。□其涤研未毕也。
柳公权记青州石未研□易冷。凡顽石捍坚。磨墨者用力太过而疾则两刚相拒。必热而沫起俗言把笔如丬□止夫磨墨如病儿贵其轻也。石末本□研。唐世尚未知有端歙石。当是以□质不坚磨墨无沫耳。今或急于磨墨而沬起。但取耳中塞一粟许投之。不过一蕞。磨即不复见。物性相制固有不可知者。
研之美者。无过于端溪而唐询彦猷作研录。乃以青州黑山红丝石为冠。以为红丝石。理黄者其丝红。理红者其丝黄。文之美者。则有旋转其丝。凡十余重。次第不乱。资质润美发墨。久为水所浸渍即有膏液出焉。此石之至灵者非他石可与较议。故列之于首米元章则以唐州方城山葛仙公岩石为冠。以为方城岩石。石理白者视之如玉。莹如鉴光。而□墨。如澄泥不滑。稍磨之则已下而不热生泡。发墨生光。如漆如油。岁久不退。常如新成有君子一德之操。色紫可爱。声平而有韵。二公俱于翰墨□意者。其说俱未当也红丝石文彩诚如彦猷之说。但石理□慢殊不发墨特堪为几案之玩耳。方城石。色如端溪。坚重缜密。作研极剉墨。不数磨而已盈研元章性急以磨墨甚易为快耳。然多损笔墨。士人谓之笔墨刽子
上古无墨竹挺点漆而书中古方以石磨汁或云是廷安石液至魏晋时始有墨丸。乃漆□松煤夹和为之所以晋人用凹心砚。欲磨墨贮渖耳自后有螺子墨。亦墨丸之遗制。唐高丽岁贡松□墨。用多年老松□和麋鹿胶造成。至唐末。墨工奚超与其子廷珪。自易水渡江。迁居歙州。南唐赐姓李氏。廷珪父子之墨。始集大成。然亦尚用松□。廷珪初名廷邽。故世有奚廷邽墨。又有李廷珪墨或有作庭珪字者伪也。墨亦不精。熙丰间张遇供御墨。用油□入脑麝金箔。谓之龙香剂。元佑间。潘谷墨见称于时自后蜀中蒲大韶。梁杲。徐伯常及雪斋。齐□。叶茂实翁彦卿等出世不乏墨。惟茂实得法。清黑不凝滞彦卿莫能及。中统至元以来。各有所传。可以仿古。
近世墨工多名手。自潘谷陈赡张谷。名振一时之后。又有常山张顺九华朱觐。嘉禾沈珪。金华潘衡之徒。皆不愧旧人。宣政间如关珪关瑱梅鼎张滋。田守元。曾知惟。亦有佳者唐州桐□山张浩。制作精致胶法甚奇。遂压京都之作。前者数工所制。好墨者往往韬藏。至今存者尚多。予旧有此癖。收古今数百笏。种种有之。渡江时。为人疑箧之重以为金玉。窃取之。殊可惜也。今尚余一巨挺。极厚重。印曰河东解子诚。又一圭。印曰韩伟升胶力皆不乏精采与新制敌可与李氏父子甲乙也。士大夫□意词翰者。往往多喜收蓄唯李格非文叔。独不喜之。尝着破墨癖说云。客有出墨一函其制为璧。为丸。为手握凡十余种。一一以锦囊之。诧曰。昔李廷珪为江南李国主
父子作墨绝世后二十年乃有李承晏又二十年有张遇。自是墨无继者矣。自吾大父。始得两丸于徐常侍铉其后吾父为天子作文章。书碑铭。法当赐黄金。或天子宠异。则以此易之。余于是以两手当心捧研惟谨。不敢议然余私怪余用薛安潘谷墨三十余年。皆如吾意。不觉少有不足。不知所谓廷珪墨者用之当何如也。他日客又出墨。余又请其说甚辨。余曰吁。余可以不爱墨矣。且子之言曰。吾墨坚可以割。然余割当以刀。不以墨也曰吾墨可以置水中再宿不腐然吾贮水当以盆罃。不用墨也。客复曰。余说未尽。凡世之墨不过二十年。胶败辄不可用。今吾墨皆百余年不败。余曰。此尤不足贵。余墨当用二三年者。何苦用百年墨哉。客辞穷。曰。吾墨得多色。凡用墨一圭。他墨两圭不逮。余曰。余用墨。每一二岁不能尽一圭。往往失去。乃易墨何尝苦少墨也。唯是说刷碑印文书人。乃常常少墨耳。客心征取胜曰。吾墨黑。余曰。天下固未有白墨。虽然使其诚异他墨犹足尚。乃使取研。屏人杂错以他墨书之。使客自辨。客亦不能辨也。因恚曰。天下奇物。要当自有识者。余曰。此正吾之所以难也。夫碔砆之所以不可以为玉。鱼目之所以不可以为珠者以其用之才异也。今墨之用在书苟有用于书。与凡墨无异。则亦凡墨而已焉。乌在所□者。嗟乎。非徒墨也世之人不考其实用。而眩于虚名者多矣。此天下寒弱祸败之所由兆也。吾安可以不辨于墨
世人论墨。多贵其黑而不取其光。光而不黑。固为弃物黑而不光。索然无神采。亦复无用。要使其光清而不浮。湛湛如小儿目睛。乃为佳也茶欲其白。墨欲其黑。方求黑时嫌漆白方求白时嫌雪黑。然墨磨隔宿则色暗茶碾过日则香减颇相似也茶以新为贵墨以古为佳。又相反也。茶可于口。墨可于目。蔡君谟老病不能饮。则烹而玩之。吕行甫好藏墨而不能书。则时磨而小啜之。此又可以发来者之一笑也
彭门寇钧国家。其先世所藏李廷珪下至潘谷十三家墨。断珪残璧。粲然满目东坡先生临郡日。取试之为书杜诗十三篇。各于篇下书墨工姓名。因第其品次云。
子瞻云未知一生当着几两屐。吾有佳墨七十枚而犹取不已。不近愚耶。石昌言蓄李廷珪墨不许人磨。或戏之云。子不磨墨。墨将磨子。今昌言墓木拱矣。而墨故无恙。李公择见墨辄夺。公卿间抄取殆遍。近有人从渠许来。云悬墨满堂。此亦通人之一蔽也。余尝有诗戏之云。非人磨墨墨磨人。此语殆可凄然云。
