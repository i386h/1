<!-- { "loadSidebar": true } -->
　　方耒【字耕道莆田人元寀曽孙少孤贫苦学游建安防谒朱熹乾道中登第为善化尉因见张栻栻深喜之谓世之可与共生死同祸福者耒一人耳后栻帅荆南奏耒及游九言为属曰是人能攻臣过失歴仕着防直声终连江令】
　　方大壮【字履之适侄孙少好学不践塲屋専心求道朱熹至莆大壮举所学就正焉得其亲传面命之懿日与同志讲明自号履斋熹为书其扁子大东孙澄孙曾孙公权孙徳至连四世登科】
　　方恪【字德奎淳安人领乡荐仕为阁校理耿介自持时权贵忌之乃弃官而归】
　　方阜鸣【字子默嘉定初任泉州佥判时真徳秀为守阜鸣尝谓灭门刺史破家县令此衰世事古人惟曰岂弟君子民之父母而已德秀击节叹赏在官清俭秋毫不茍取每以其仕晩用小为恨】
　　方大琮【字德润莆田人开禧初进士为御史尝上疏谓必先明纲常则天道好还可以永天命定国势大琮色夷气温平居言不出口至立殿廷争是非论可否虽贲育不能夺卒諡忠惠】
　　方崧卿【字季申廷实从子擢隆兴初进士知信州上饶县潘峙为常平使者以崧卿政绩闻得旨都堂审察通判明州秩满知南安军律身防莅事勤平易得民移知吉州罢米运力胜钱嵗万余缗减放诸邑月斛钱嵗六万八千缗作六一堂于郡治东北隅祀欧阳文忠公捜遗墨八卷刻石其中除广东提防刑狱以二广去朝廷远权摄冒滥者众力请痛革之一路肃然徙京西转运判官卒崧卿自治严接人和平居常以宁人负我无我负人之语戒饬子弟所得赐禄半为抄书之费家藏书四万卷皆手自校雠尝校正韩昌黎文集又谱其经行次第为韩诗编年凡十五巻】
　　方信孺【字孚若莆田人崧卿子信孺有隽才能文以父荫补番禺县尉以近臣荐使金嵗三往返以口舌折强敌金人计屈情见后知真州筑石隄二十里人莫知其故后金犯真州城赖以全】
　　方孚若【新居成刘后村贺以诗云按行花木皆寮友主掌湖山即事权宁宗朝为寺丞终寳庆知
　　府】
　　方之秦【字严仲壬之孙绍定中第进士歴英德府教授课试畧如中州士习一变方大琮为闽漕辟幕府与洪天锡徐明叔号三贤幕迁知长溪县终袁州通判尝裒拾其外祖林老朝遗藁为二十巻】
　　方仲【名澄孙以字行大东子少能文落笔若宿搆者淳祐七年廷对万言终始欲聚君子以续国气脉明公论以强国精神又请立涪陵后锢秦桧子孙窜史嵩之以谢天下擢甲科为邵武军学教授辟淮西制置司防议官适敌渡江治法征谋悉咨之而行敌退知邵武军立樵川书院以广教养郡最闻増一秩寻以秘书丞召卒蒙仲初年挟才乗气既乃务为谦和一时诸贤皆折节与之友方大琮王迈刘克庄尤爱厚之始以文字见知贾似道及似道相蒙仲独求外补自效终其身】
　　方輗【字叔行平江人资禀凝重李斋教授岳阳輗慕紫阳之学师承忘返斋诲之诗輗谢弃科举业从事根本之学时友人方明甫以才行歴聘诸召輗戒以圣学详于为己不専为人自是明甫不应辟召輗平生未尝疾言遽色家庭雍睦子弟肃如僮仆亦知守礼四方慕德而来者戸外履常满防政魏了翁嘉其学行名其室曰学斋知饶州朱寅孙志其墓】
　　方暹【字明甫平江人初师李斋黄勉斋与饶伯舆张元简赵思恕皆同门友元简九江人尝遗书曰伯舆明理而远于事明甫见事而中于理吾尝以斯道望伯舆而以斯世望明甫也淳祐间朝廷诏诸帅臣举节行才识之士时孟珙帅荆湖董槐帅湖南皆以暹应诏明年特旨免文解一次暹辞不受珙复奏既不録以官宜赐以处士名以示国家优礼贤才之意疏入未报而暹卒学者称为连云先生】
　　方逢振【字君玉蛟峰先生之弟也登景定三年进士第歴官史实録院检阅文字迁太府寺簿宋亡退隐于家元世祖诏侍御史程文海起为淮西北道按察佥事辞不赴聚徒讲学于石峡书院以终焉学者称为山房先生】
　　方一防【字时佐淳安人号知非子幼承家训壮与何潜斋诸老游学问该博行谊醇笃累科弗利后应荐领教郡庠未几退隐富山授徒讲学门人称富山先生所着有富山遗藁行于世】
　　方岳【字巨山号秋崖长于词翰有小藁行世方澄孙序之云竒竒怪怪之文如其人磊磊落落之气
　　如其文理宗朝两为文学掌故官中秘书出守康庐秀水二郡】
　　方演孙【字景行大琮子咸淳初知建昌军以盐酒息铁钱代纳民税于街道桥梁无不修葺而民
　　不告劳政化大行】
　　方公权【字道立以遗泽补将仕郎擢咸淳初第先是蒙仲临终以世业勉公权果以词赋魁福建漕试自题一聨曰一身担得乌山起双手拿将龙　归乌山蒙仲号也公权歴广州教授太常寺主簿以归景炎间兴化再被元兵甫罢屠戮故　　　衣冠求见元帅索多公权独以大义责之索多反降势礼遇然公权竟不仕卒平生著述甚富时称石岩先生】
　　方应发【字君节幼孤感奋自立稍长有文名第淳祐庚戌进士授临江军教授累迁宗学谕史馆校勘差主别头试时相丁大全有宻客力嘱以子峻却之坐以言者添差淮东安抚司干官召还除太学博士董宋臣方用事应发与学官徐庚金等六人伏阙言之且曰宋臣不死臣等无生不报补外添差通判建宁府召除国子监簿时贾似道为相遣其幕客讽应发为文以献寿不答坐以言者罢去起知潮州适潮阳盗起应发急赴郡招抚皆帖服听命知漳州漳贼尤猖獗闻应发威名皆投戈效顺德祐初除国子司业累擢右文殿修撰出为浙东提举景炎时为刑部侍郎累陞礼部尚书以端明殿学士充福建招捕使宋亾后十年卒应发以文章进身而排难折冲尤有过人者平居孝友仁恕恩意蔼然当事刚果决烈有奇男子风】
　　【元】方贡孙【字去言祁门人宋吏部岳之侄頴悟聪拔登进士第授金陵监官仓出纳均平吏白取雀防耗曰汝曹无耗何患雀鼠迨监镇江酒库以归咸淳末祁门令董更生过郡荐于朝俾贡孙领县事元至元十三年为县尹有游军迫境丞请镇守王万戸驱捕邻县寇作省委富珠哩敬未几至玉石俱焚赖贡孙之言而免他县栋灰涂血此独阖境完聚省刑罚均税赋民受其赐寻又授抚州路府判改兴国路在任七阅寒暑日用饮食之物自其家转致又改建德路】
　　方道壡【字以愚淳安人逢辰曾孙仕为翰林编修官累迁江西行省员外郎所着有春秋集説诗
　　説文説愚泉诗稿】
　　方时发【纲之后十一世同居至时发克世其家以孝义旌之后起为潮徽二州教授】
　　【明】方必寿【巴陵人洪武乙丑进士初知宛平以政绩着寻擢北平太守歴陜西按察使操履坚确赫然有声子廷玉克绍厥绪登永乐乙未进士歴官浙江布政使裔孙纯登正徳辛丑进士歴知华亭内黄清苦练达召拜监察御史举劾方面不避恩讐擢大理寺丞】
　　方征【字可乆大琮六世孙洪武五年乡试第五明年授给事中兼故齐王府録事莅官恒思效职志节甚伟七年三月太祖皇帝一日因晩朝谨身殿退顾征问知有母在次日赐白金五十两给驿归省期秋而还九年奉旨广西微行复命转监察御史月余陞懐庆知府时因星变求言征条上数事首言风宪官以激浊扬清戢弊兴利为职今乃计其事绩多寡定为优劣故其巡行之际不闻旌拔防能専务罗织人罪多征赃罚以为己能此大患也上韪之】
　　方定【字志安淳安人号止轩博学善吟咏洪武间以诗经领京闱乡荐分教东平州转海州预修永乐大典陞长泰县学教谕所至造就有方足范后学有止轩稿性淳谨不遗小节惜不至大位诗多警句尝慕陶景之爱松风自号听松道人有听松集若干巻藏于家】
　　方槐生【字时举莆田人通春秋诗书三经善讲説为文词元季不仕与友人结壶山文防洪武初
　　荐充兴化府儒学训导尝修莆阳人物志】
　　方賔【钱塘人洪武中太学生歴官郎署有声永乐中累陞兵部侍郎终本部尚书才识通敏名重一
　　时云】
　　方文【洪武中知武进县设再思亭于县门左手自条陈宪章令讼者读诵及以理省谕无情者多自
　　悔而止一时奸弊大革】
　　方克勤【字去矜宁海人知济宁府事考绩为天下最锡燕仪曹属曹县知县程贡不职被笞贡衔之上疏言状诏御史杨某按之杨程故人也潜索克勤过事无所得乃诬以尝　　中炭苇遂就逮士民数千填道随行数百里竟殁于京师子孝闻孝孺】
　　方孝孺【字希直克勤仲子也少从宋濂游濂见其文深器之后濂以罪徙蜀孝孺欲往省不得为文吁天愿输夀以延之居常末视文艺以明王道辟异端为己任其所著作多先哲所未发者洪武中召至京上见其举动端肃谓皇太孙曰此庄士也当老其才以辅汝授汉中教授蜀献王处以賔师号称正学先生云后为翰林博士寻进侍讲皇太孙即位召为文学博士北平兵起日召谋议诏檄皆出孝孺手兵既渡淮及江上画策坚守誓死社稷建文君逊去文皇以姚广孝言召用孝孺不肯屈繋狱一日遣人谕再三终不从又召孝孺草诏及见悲恸彻殿陛上降榻劳曰先生无劳苦余欲法周公辅成王耳孝孺曰成王今安在文皇曰渠自焚死孝孺曰成王即不存何不立成王之子文皇曰国赖长君孝孺曰何不立成王之弟文皇又曰先生无过劳苦命左右授笔札又曰诏天下非先生草不可孝孺大批数字云云投笔于地又大哭且骂且哭曰死即死诏不可草文皇大怒命磔诸市孝孺慨然就戮洪熙初仁庙尝谓羣臣曰若孝孺辈皆忠臣也隆庆改元敕祠】
　　方政【全椒人勇畧过人永乐初以战伐功歴陞都指挥宣德中充总兵官镇守边方累进右都督征
　　麓州没于阵追封威远伯諡忠毅】
　　方瑛【政子有谋勇以父荫提兵破贼寨歴陞都督佥事镇守云南复以平苗功陞右都督充总兵官
　　镇守湖广贵州累封和矦卒諡忠防】
　　方鲤【字廷训大琮七世孙永乐间登进士第为监察御史风采凛然陞彰德知府改绍兴府皆以严
　　明莅郡号良二千石正统中致仕行义尤为乡邦所敬服】
　　方振文【字尚质婺源人潜修内植乐恤贫乏有司屡征不就剏思本桥以济往来平居类选圣贤格言一编断以己意名曰积善字训孙月同字克正以春秋经游郡庠年六十六中永乐乙酉乡试己丑中防试乙榜例授教职不就入国学而卒】
　　方昶【字仲年淳安人登永乐二年进士第授行人从英国公征南交有功陞平原县知县为治简易爱民尝为贼所执民相率入贼中曰奈何执吾父皆泣下贼怜而还之陞沧州同知调滁州致仕卒于家】
　　方渊【字宗源淳安人明尚书赡词藻累试塲屋弗利每遇门人先着鞭必喜形于色若己有之人有难之者辄引范鲁公语曰赋命有疾徐青云难力致非矫也素性如此后以太学生授凤阳蒙城令慈祥岂弟一以爱民为主其防事四壁徧书先正格言以自警民多德之秩满引年致仕卒于家所着有龟鹤山人吟藁二巻贻哂藁二巻】
　　方熙【字孟明鲤之族叔宣德五年进士选翰林庶吉士方防试时熙当为次卷主司以其语竒第五示与诸经魁齐熙才髙志大羣试翰林屡居优等然言论风采峭直英发人颇惮之出为潮州府通判以文章为事酬应无虚日晩嵗尤加意于古赋日诵数不厌年八十八卒】
