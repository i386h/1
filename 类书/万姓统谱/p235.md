<!-- { "loadSidebar": true } -->
　　李巽【字令叔赞皇人以明经补华州防军歴河南江西观察使持下以法吏不敢绐顺宗立擢盐鐡转运副使再期年较所入増百八十万缗累迁吏部尚书刘晏后善理财者巽一人也】
　　李渤【字濬之刻志于学隠庐山乆之徙少室元和初李巽韦况交章荐之诏以右拾遗召谢不拜洛阳令韩愈遗书曰朝廷士引颈东望若景星凤凰争先覩为快渤始出家东都朝廷有阙政辄附章列上后以著作郎召渤孤操自将不茍合屡以言斥不少衰其节守义者尚之】
　　李芃【赵州人永泰初以河阳三城镇遏使拜度支使与马燧等破田恱洹水上恱将符麟以骑五百
　　降芃大开壁门纳之兴元初授检校尚书右仆射】
　　李翺【字习之赵郡人文章见推当时中进士第元和初为国子博士史馆修撰性峭鲠尝面折宰相
　　李逢吉之过出为庐州刺史后拜谏议大夫卒諡文有文集】
　　李藩【字逺翰其先赵州人少沉静有检局敏于学累官给事中宪宗谓有宰相器后拜门下侍郎同平章事尝言俭则足用敦本则百姓富反是则匮宪宗恱曰愿相朂以保此言】
　　李绛【字深之赞皇人举进士累官翰林学士元和中与李吉甫同相吉甫善逢迎而绛鲠直尝捜次君臣成败十五种奏上宪宗为连屏张便坐每阅视之曰绛言骨鲠真宰相也】
　　李畬【素立后少聪警仕歴汜水主簿遇事锋锐虽厮童一阅辄记其姓名居址黜陟使路敬潜荐其
　　清白擢西台监察御史转国子司业】
　　李繁【元和十二年为处州刺史至郡即建庙学立顔子以下十人像其余七十子皆绘之壁选博士弟子为置讲堂俾之行礼肄习其中人士皆知问学韩愈为孔子庙记谓其为政知所先后云】
　　李绅【字公垂敬曽孙为人短小精悍诗最有名时号短李元和初补国子助教擢翰林学士与李
　　徳裕元稹同时号为三俊累官至同中书门下平章事】
　　李彦博【广陵人学无不通尤好地理尝为地志图内自五侯九伯外至要荒蛮貊禹迹之所穷汉
　　驿之所通皆据书而画随方面以区别万邦错峙炳焉】
　　李幼清【元和初为睦州刺史时浙西观察使李锜窃货财聚徒党为反谋十年宪宗即位锜恐且奋将遂其不善视部中郎守不为己用者诬陷去之幼清由是得罪上使御史按问馆于睦自门及堂皆锜私卒为卫词卒致其有间盗遂作廷臣犹用其文斥幼清南海上幼清行锜聚盗百人遮幼清于楚越之郊幼清战且走乃得免左右官吏无几盗就擒斩之既而锜伏诛论者谓宜还幼清以明其诬后更大赦始移永州】
　　李中敏【字藏之陇西人元和中第进士性刚峭与杜牧李甘善其文辞气节大抵相上下太和中
　　旱中敏上疏指陈时政得失文宗嘉纳之】
　　李愬【字元直晟子呉元济逆命宪宗诏愬讨之愬率兵乗雪夜入蔡城擒呉元济械送京师以功进检校尚书左仆射封凉国公凤翔节度使诏代兄愿武宁军节度使旬月践父兄两镇兄宪为卫州刺史明恕正大按狱全活无辜者甚众】
　　李寛【衡阳人元和中始于寻真观剏石鼓书院以为读书之所刺史吕温有诗】
　　李兴【安丰人父死庐墓上产紫白芝二本醴泉涌出栁宗元为作孝门铭】
　　李逊【字友直陇西人客居荆州仕唐累官给事中故事天子以畸日聴政逊上书谏宪宗从其言后为武忠节度使为政抑强植弱有绩可纪弟建随兄客荆州事母以孝闻贞元间擢翰林学士初建苦贫兄造为营丏使成就之故逊建皆举进士后虽通显以清俭称】
　　李回【字昭度新兴王六世孙穆宗时歴同中书门下平章事以与李徳裕善坐贬湖南观察使寻以
　　太子宾客分司东都后复湖南观察使】
　　李宗闵【字损之郑王元懿四世孙擢进士举贤良方正与牛僧孺诋切时政触宰相李吉甫恶之补洛阳尉穆宗即位进中书舍人长庆初钱徽典贡举宗闵托所亲于徽而李徳裕李绅元在翰林有宠于帝共白徽纳私托取士不以实宗闵坐贬劒州刺史改杭州后迁太子宾客由是嫌怨显结植党相攻遂贻缙绅之祸凡四十年不能解】
　　李徳裕【字文饶吉甫子穆宗初擢翰林学士凡号令大典册皆更其手敬宗朝献丹扆六箴拜西川节度使建筹边楼累官门下侍郎封卫国公自咸和后用兵宰相或不休沐或继火乃罢徳裕从容裁决沛然若无事时】
　　李谔【字士恢长庆中海盐令察俗利病施措当于民开县西古泾三百剏长丰闸二节宣水利民歌
　　其功时有承李顔亦举其职】
　　李聴【字正思洮州人敬宗朝歴义成军节度使郑滑等州观察使兼滑州刺史有恵政朝廷勅学士宋申锡撰徳政碑宋元符二年詹文守滑获碑于州署汚池中为筑台改置】
　　李光进【代州刺史破贼有功弟光顔亦刺是州皆以御史大夫领事军中俱呼为大夫而以大小
　　别之】
　　李汉【字南纪少事韩愈通古学属词雄蔚为人刚畧类愈愈爱重以子妻之擢进士第迁左拾遗唐敬宗侈宫室舶贾献沉香亭材帝受之汉谏曰以沉香为亭何异瑶台琼室乎】
　　李逺【蜀人太和五年进士大中十二年十月令狐绹拟李逺杭州刺史上曰吾闻逺诗云长日惟消一局棋安能理人绹曰诗人托此以寄兴耳未必实然上曰且令往试观之逺至亦不废政事】
　　李郃【延唐人太和初擢进士第一同榜者三十四人而萧仿崔慎由崔铉后并为相郃与刘蕡同应
　　贤良方正科】
　　李逢【剑州人文行俱髙尤邃于易人称为养正先生】
　　李石【字中玉唐文宗开成元年因召对从容言曰陛下之政皆承天心惟宋申锡之枉乆未原雪帝慙曰我当时亦悟其失而诈忠者迫我以社稷计故耳使逢汉昭宣时当不坐此】
　　李珏【字待价唐文宗开成闲同中书门下平章事帝尝自谓临天下十四年虽未至治然视今日承平亦希矣珏曰为国者如治身及身康宁调适以自助如恃安而忽则疾生天下当无事思所阙祸乱可至哉】
　　李贺【字长吉七嵗能辞章苦吟每旦出骑弱马小奚奴背古锦嚢随后遇所得投其中暮归母探嚢见所书多即怒曰是儿呕出心乃已宪宗朝为协律郎一日昼见绯衣人驾赤虬持一板书云上帝成白玉楼召君作记遂卒时年二十七】
　　李郈【字子元宁逺人唐太和二年举进士第一时刘蕡对事切直考官不敢取郈曰蕡逐我留吾顔
　　其厚耶乃上疏极论之帝不纳后歴贺州刺史】
　　李渉【字清溪洛阳人李渤之兄初隠庐山宪宗时为太子通事舍人太和中为太学博士自号目溪
　　子诗一卷】
　　李羣玉【字文山澧阳人能诗大中间裴休入相荐之云羣玉放懐邱壑吟咏性情叱妍词于丽则动清律于风骚冥鸿不归羽翰自逸雾豹逺迹文采愈竒诏授宏文阁校书郎有诗集行世】
　　李磎【字景望栻之子大中末擢进士累迁户部郎中分司东都黄巢陷洛磎挟尚书八印走河阳时留守留光章为贼胁遣人就磎索印信拒不与光章悟亦不臣贼髙骈受伪命磎苦谏入为中书舍人翰林学士干宁中进礼部尚书同中书门下平章事崔昭纬素疾磎讽刘崇鲁掠其麻哭之言磎懐奸不可相翌日下迁太子少傅昭宗素所器遇决意复用之李茂真等上言深诋其非罢为太子少师于是茂真及王行瑜韩建拥兵阙下列磎罪杀之于都亭驿行瑜诛有诏复官爵赠司徒諡曰文磎好学家有书至万卷世号李书楼所着文章及注解诸书甚多子沇有俊才亦遇害】
　　李蔚【字茂休系本陇西举进士书判拔萃皆中拜监察御史累擢尚书右丞懿宗惑浮屠尝饭万僧禁中自为赞偈蔚上疏切谏引狄仁杰姚元崇辛替否所言讥病时帝不听但以虚礼褒答】
　　李甘【字和鼎第进士举贤良方正异等擢侍御史郑注求宰相甘曰注何人欲得宰相白麻出我必
　　壊之】
　　李文素【汉初人光启间丧母庐墓墓生芝虎鹿驯其傍刺史戴竒以闻赐粟三百石】
　　【五代】李承约【蓟门人后唐明宗拜为泾州节度使克汾州节度毛璋谕以祸福璋从之明宗大喜迁黔
　　南节度使劝农桑兴学校及去任黔人乞留之累官至左卫上将军】
　　李琼【字子玉幽州人祖传正涿州刺史父瑛涿州从事琼幼好学涉猎史传仕周累官太子洗马尝为安州防御使为治寛简民立石颂徳宋初召为太子宾客以右骁卫上将军致仕卒赠太子少师】
　　李周【邢州人父矩遭乱不仕尝谓周曰今世道未平汝当从军旅以兴吾门卢岳徙家太原周送之岳曰子方□隆凖眉疎散真将相也吾占天象晋必有天下宜留事晋后为节度使歴四镇】
　　李愚【字子晦无棣人好学沧州节度使卢彦威以愚为安陵主簿刘季直幽昭宗于东内愚以书说韩建使图兴复建不能用去之洛阳举进士宏词仕梁末帝见帝兄衡王不拜帝责之曰臣于王无所私岂宜妄有所屈荘宗灭梁拜翰林学士从郭崇韬伐蜀明宗时累拜中书侍郎同平章事愚为相欲依古以创礼请颁唐六典示百司州县贡士作乡饮酒礼时以为迂】
　　李着【摄新喻县时县多火灾着以民居皆茅茨且侵轶官街乃令各复旧址屋覆以瓦又浚古堙井
　　六自是火不复作】
　　李章【庐江人初事杨行宻为骑将后事南唐累迁雄武军都虞侯善抚士卒勤于职务出为防州节度
　　使能禁戢左右宾礼僚属移镇庐州加中书令卒年九十】
　　李克用【沙佗人少骁勇军中号曰李鵶儿以平黄巢功累进爵晋王雄冠一时诸镇畏之后养子存孝等以叛被诛兵势渐弱临终三矢付庄宗曰一解潞州围一灭梁报讐一复唐宗社言讫而卒】
　　李筠【太原人善骑射仕周屡立战功为昭义军节度使恭帝即位加检校太尉宋太祖遣使谕以受禅筠即欲拒命及延使者置酒遽索周祖画象悬壁涕泣不已于是拒命为太祖所攻城陷赴火死】
　　李重进【周太祖之甥也生于太原累官归徳军节度恭帝即位加检校太尉淮南道节度使宋太祖受禅加重进中书令重进治城缮兵以拒命太祖攻之城陷举族自焚死】
　　李怿【京兆人举进士后唐翰林学士时有请下学士院作诗赋为贡举格者怿曰后生可畏岂能与
　　英俊为凖格闻者多其知体后迁刑部尚书分司洛阳】
　　李徴古【万载人南唐进士仕为袁州刺史五季时刺宜春者二十有九皆武夫勲臣徴古独以儒
　　术治之虽四方云扰而弦诵不衰】
　　李谷【颍州汝隂人厚重刚毅言多诣理举进士从事华秦二州晋天福中擢监察御史累官开府仪
　　同三司进封赵国公宋建隆初赠侍中】
　　李琪【字台秀炖煌人举进士博学宏词仕梁为翰林学士梁兵征伐四方诏书皆琪所譔下笔辄得太祖意梁亡仕唐累官至右仆射琪少以文章知名既贵乃刻牙板为金字曰前乡贡进士李琪常置坐侧】
　　李景威【长阳人五代时仕髙氏为水手都指挥宋建隆中假道以讨张文表景威恐宋师袭己欲伏兵攻之判官孙光宪不从景威扼吭而死太祖曰忠臣也命王仁赡厚恤其家】
　　李谷【周世宗时命为行营都部署从帝征南唐李景一鼓败之】

　　万姓统谱卷七十一
<子部,类书类,万姓统谱>
　　钦定四库全书
　　万姓统谱卷七十二　　　明　凌迪知　撰
　　【宋】李懐忠【涿州范阳人累官殿前指挥使从太祖征太原中流矢力疾战益奋太宗时累迁侍卫歩
　　军都指挥使卒赠侍中】
