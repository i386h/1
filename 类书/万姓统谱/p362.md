<!-- { "loadSidebar": true } -->
　　郭忠孝【逵子受易中庸于程颐以父任补官登进士第累官河东路提举靖康初召为军器少监力陈和议之非改永兴军路提防刑狱金人南侵与经畧唐重分城拒守城陷死之】
　　郭执中【华亭人累官枢密承防建中靖国初应诏言事切直忤蔡京籍为元祐党入邪等斥居同谷二十余年因家焉绍兴初金人犯成州执中乃集乡豪守御金以兵胁遣人来招执中立斩其使】
　　郭用孚【字仲先建安人事母至孝熙寜间调湖州徳清簿迁闽县令尝游苏轼之门声誉籍甚居母丧哀毁笃至既葬庐墓三年郡守欲以八行荐力辞服阕以朝散郎通判兴国军子择仁登第】
　　郭浩【成子为渭州都监击败夏人建炎初知原州与金人战有功累官永兴路经畧安抚使歴知秦利金等州后拜检校少保枢密院都綂制屯金州建帅府卒赠少师諡恭毅】
　　郭浒【徳顺军中安堡人从军积官至武经郎为泾原第八副将金人犯陜西渭帅以下叛降独浒不许帅传至以罪下之狱浒奋呼者三曰大丈夫今得死所矣终不能受汚叛逆大恶天地所不容众丑其言杀之建炎中赠忠州刺史】
　　郭正孙【邛州人举进士累官大府寺丞帅兴元时金人内侵屹守孤城三战三却左右劝之避正
　　孙不从遂死于敌】
　　郭义重【字处仁莆田人早游太学以操尚称年四十余客钱塘闻母丧徒跣奔丧每一恸辄呕血聚土为坟而庐其傍甘露降乌鹊驯集绍兴间事闻旌其闾后义重从特科仕至徳庆府叅军録事】
　　郭咸【字建泉晋江人幼嗜学甫成童通经义属文笔翰如流一洒立就尤精于法律善草书篆年十九登祥符壬戌进士累迁殿中侍御史改干州观察推官未几复除殿院出为闽宪卒于官所着有拙庵文集四卷择咏一卷】
　　郭允升【字彦信泰和人徽宗时知零陵县蛮獠归服徙知安化虎不为害民有蛮虎藏之謡允升初兴学校庆元中蔡宗复创藏书阁开禧中赵公道相继葺理文教之化僻瓖大同】
　　郭汝贤【字舜卿浦城人第进士居丧以孝闻调知福清县当官不私邑人信爱之宣和初通判兴化军权郡事郡有围清塘周三十里溉田数千顷嵗久不修僝工増筑民赖其利后以朝请大夫知琼州黎洞蛮叛杀畧居民汝贤设方畧前后掩获数百降其酋豪州境以宁以功増秩奉祠】
　　郭维【字仲逸当涂人少苦志读书石城山乡党师事之大中祥符八年登进士初调泰州司理叅军治狱有能名知南丰县籍郡邑之豪滑徙之终任无敢犯者改知新都县以廉干闻既去百姓遮道留不获生为立祠部使者交荐除知雅州王蒙正姻连明肃太后侵民田几百家有诉者更数狱无敢直其事诏维治之批根解节秋毫无所贷以田归民蒙正坐除名除屯田员外郎】
　　郭僎【字同升钦宗时通判全州权饶州浮梁宰未行有贼张顶花者已逼县境众止之僎曰安逸则就艰危则辞非我所学径就道至县约束吏事誓以死战贼闻之伪降入邑为变官吏窜伏僎曰我为宰义不可去端坐公署贼责僎僎大骂不絶口遂遇害】
　　郭永【元城人刚明勇决博通古今得钱即买书家藏书万卷仕为丹州司法叅军迁河东提防刑狱金人犯大名宗泽檄永为战守具城陷永瞠目大骂为金人所杀一家皆遇害绍兴初赠资正殿学士諡勇节】
　　郭知章【字明叔龙泉人为中书舍人有董必者使广东罢归除比部郎官知章歴疏其罪不肯草
　　制羣议韪之官至直学士卒祠于学】
　　郭孝友【字次仲龙泉人举进士累官工部侍郎时秦桧与金约和以孝友同舍生冀其助已乃私谂之孝友曰议和本非至计因遂销兵如后患何桧不怿寻以直献文阁致仕卒祠于学】
　　郭震【成都人博学能诗才识过人裕然有物外之志所着有渔州集李畋称其有孟郊之风】郭元迈【吴人字英逺博通经史入太学魁上舍建炎二年以右武大夫副魏行可使金次河朔以尺纸付家云封疆当艰棘时难保全生此身已许国矣至敌廷上书奠时乞归二圣金人留之不遣元迈不肯鬄髪换冠卒于敌中】
　　郭绪【字天锡蒲城人幼而岐嶷读书如素习晚调上杭簿留意邵雍象数之学兼取扬雄所据列山易以章会统元推之久而成书名易春秋按图布卦计二十万言厘为二十卷总之以图隆兴纪元以其书上方议推恩而卒】
　　郭顔【字仁叔累举不第以行谊闻邑人吴质殁富家占其妻孥闻官不得直众请决之富家若欲有
　　所私顔正色叱之立谈间曲直以判自是乡人不敢为不义事】
　　郭杞【字尧章峻曽孙隆兴癸未登进士第为翁源令县阙尉寇犯境以书生易之迎敌成擒提刑杨万里保奏加承事郎赐章服佥判陜州转承议郎主管西外睦宗院以卒为人刚峭家无余赀与当时名士楼钥黄仁杰相友善尤为杨万里所知云】
　　郭伟【知太平州建炎初金兵攻采石及芜湖伟率将士败之其后水贼邵青薄城下伟募死士夜焚
　　其攻具又决姑溪水灌其营贼势穷蹙乃遁】
　　郭奉世【知永新县时泰和民苦其令诉诸上司欲得奉世治其邑漕檄以往而永新民不可奉世
　　乃寓两县之佛舍兼治焉】
　　郭忠顺【字移可笃志嗜学以荫得官主程乡簿改连江时朱乔年寓居浦城与忠顺为忘年交任南康县丞张九成谓移可博闻强记喜与之游后知襄阳县金人侵邉荆鄂两军戍唐邓餽运凡二十六万斛诸司交章论荐陞奉化尹待士以礼抚民以寛束吏以法尤崇重学校士人爱之通判太平州】
　　郭雍【字子和忠孝子传其父学隐居陜州乾道中旌召不起赐号冲晦处士孝宗稔知其贤更封颐正先生令部使者遣官就问时年八十三矣雍于易发明精到淳熙初学者裒集忠孝雍所至列于七大家为天易粹言】
　　郭阊【字问先番禺人淳祐中举进士累官监察御史右正言论事鲠直无依阿及卒家甚贫几无以
　　为殓乡人以崔与之李昴英及阊三人共祠之】
　　郭靖【高桥土豪巡检宁宗时吴曦叛四州之民不愿臣金弃田宅携老稚顺嘉陵而下过大安军杨震仲计口给粟境内无死者贼惊移民使其还皆不肯行靖时亦在遣中至白厓闗告其弟端曰吾家世为王民自金人犯邉吾兄弟不能以死报国今为敌所逐吾不忍弃汉衣冠愿死于此为赵氏鬼遂赴江而死】
　　郭磊卿【字子竒僊居人嘉定进士端平初拜右正言擢右史弹劾权幸无所避时与杜成之徐元
　　杰诸贤号端平六君子天下方想闻其风采而皆相继沦没】
　　郭道卿【义重五世孙至道初闽盗起与弟佐卿守孝子祠不去被执兄弟各求代死贼感两释之子廷伟为建宁路平准库使辞归侍养道卿尝病疝危甚廷伟忧悴扶防一夕髪尽白有司言状旌之】
　　郭子力【琪从孙字景行以太学舍选登开禧元年进士第授肇庆府教授时郡守事倍敛子力从容以言箴之守感悟且郯荐于朝再调惠州教授校文程江监试欲私其所亲以贿嘱子力正色却之其人忿恨置毒于酒子力夜梦神人为涤其肠其毒卒不行官至漳州通判】
　　【金】郭斌【为金将金亡斌出保金兰定防四州元兵围防州城斌力战驱妻子聚一室焚之已而自投火中有女奴自火中抱儿而出泣授人曰将军尽忠忍使絶嗣此其儿也幸哀而收之言毕复赴火中死元将闻之恻然为保其孤】
　　【元】郭荣【邢台人通五经精于算数水利而尤善于教子时刘秉忠张文谦张易王恂同讲学于邢州西
　　紫金山荣使其子守敬从秉忠学遂至成名】
　　郭守敬【荣子幼有大志尝从刘秉忠游张文谦荐之于世祖能知水利尝兴复西夏濒河五州诸渠后受命治厯乃徧考诸书昼夜测验推算极为精研厯成拜太史令迁昭文馆大学士知太史院事】
　　郭嘉【字元礼濮阳人祖昴父惠俱以战功显嘉有大志举泰定进士累官礼部员外郎防辽阳骚动特授广宁路总管既至敌势甚张孤城无授敌遣使胁之降嘉杀其使开门督战力竭死之诏諡忠烈】
　　郭全【辽阳人幼丧母哀戚如成人及壮父庭玉又卒居庐三载事继母唐氏古氏甚孝唐古氏生四子皆幼全躬耕以养既长娶妇各求分异全不能止凡田庐器物悉自取朽弊者奉唐古氏以居甘防无乏唐古氏卒全年六十余哀痛毁瘠庐墓终丧诏旌表】
　　郭贯【字安道保定人博学精于篆籀有才行至元中为监察御史累官集贤大学士当时册宝碑额
　　多出其手致仕归泰定初迁学士承防不起卒追封蔡国公】
　　郭昂【林州人习刀槊能挽强稍通经史尤工于诗至元初上书言事廉希宪材之授山东綂军司知
　　事累官广东宣慰使蛮酋服其威信】
　　郭回【邵武人天性至孝家素贫竭力养亲母年九十八而卒回佣身得钱之每旦诣墓哭祭如是
　　者十四年守臣以闻诏旌表之】
　　【明】郭子兴【定逺人其光曹州人父郭公善星厯子兴兄弟三人皆以赀产豪里中元末兵起子兴乃散家财阴结豪杰攻拔濠城据之自称元帅为人勇干善战而性悻直不能容物卒以愤恨终洪武初追封滁阳王】
　　郭子兴【临濠人生有膂力善骑射初从郭元帅起兵寻来归附从师渡江定金陵攻常宣诸州破陈友谅于鄱阳湖屡建竒功克定西伐西蜀征甘肃皆与有功封巩昌侯卒追封陜国公諡宣武】
　　郭英【临淮人有膂力善骑射国初从征渡江取金陵以谨重见信任又从征伪汉战鄱阳湖下武昌及从徐达取中原克元都定陇右山后诸处继平南溪峒诸蛮累官武定侯复同傅友徳平北冦英为将善抚士卒人多用命大小百余战刀箭瘢被体若刻画然英毅之气濒老不衰居家善事亲尤喜观书卒封营国公卒諡威襄】
　　郭亮【合肥人洪武中克効勤劳歴转武职后封安城侯】
　　郭习中【三河人洪武丁卯举人擢河南府教授以成材积陞山西沁州歴刑曹郎中官至江西叅
　　政】
　　郭资【字存性武安人洪武乙丑进士转庶吉士歴仕北平左布政永乐初擢北京刑部尚书改戸书洪熙初兼太子宾客以太子太师致仕居官廉介士林重之宣徳间复起掌戸部卒追封汤阴伯諡忠襄】
　　郭永道【安塞人有学行初为本县儒学训导洪武中以贤良方正歴官戸部尚书】
　　郭燧【巴县人洪武中由太学生歴任仕途有能声累迁湖广布政司左布政使】
　　郭云【洪武初南阳卫指挥膂力过人有谋畧筑城建卫抚绥军民咸得乐业子孙世袭其爵】郭敦【字仲原棠邑人洪武中为河南叅政廉明仁恕才识超迈时京师营建敦率民赴役民皆乐趋无后期者累陞礼部侍郎进戸部尚书镇守陜西敦性资纯实于人不茍合冰蘖之操无愧古人虽官列六卿而泊然布衣】
　　郭任【丹徒人洪武中由荐举累官戸部侍郎靖难师入不屈死】
　　郭樌【字徳茂僊居人少勤问学遂有所悟专用静中工夫其教人以收放心为先终元之世隐居教授洪武初用御史李时可荐始就饶阳知县三年邑大治以从兄故坐免逻者察诸途搜箧中惟所着易说襍评文稿数十卷上嘉其廉赐纱幞银带宝钞以旌之既归贫益甚课其子躬操井臼卒门人私諡为贞成先生】
