<!-- { "loadSidebar": true } -->
　　石待举【字寳臣幼竒俊有志于学初为父渥卜兆既得卜术谓不利幼子诸兄疑未决君曰父得藏身奚防手持畚锸以前遂既而第天圣进士补沂州军推官寻改信州上饶县谕民以德义晓吏以礼法政明刑清一邑大治天子墨诏褒谕之知临安县转秘书丞会河陜用兵诏举有守令之才者学士蒋堂以待举应诏除通判保州逆卒乗间鼔噪刼库兵为乱待举闻难徒步率州兵得数百人与州将刘继宗讨贼转鬬于市贼锋鋭不可敌州兵溃与继宗脱身登陴招集溃兵谋复讨之叛卒乗城继宗死于隍中为手书缒城求救于定州左右具筏请渡隍避之待举曰食国家之禄死国家之事古今之常也尔曹欲吾苟免非臣节也翼日遇害年四十九】
　　石牧之【字圣咨庆厯进士姿韵沉雅嗜读书试秘书省校书郎补新城尉移天台令初仕已有能名于时王荆公知鄞县陈古灵令仙居号江东三贤宰改著作佐郎九迁至朝议大夫入朝为越王宫太学教授最后知温州邑民有母告子不禀教令者牧之训敕之遂为善良昆弟罢郡退居者数人相与游息山水间年七十九有遗书一编据理家政门人叶经叙其始末为徃生录又有易论解经训传杂文歌诗緫七卷藏于家】
　　石【字敏若禹勤孙弱不好弄书过目成诵元符登进士中博学宏词科□梁师成当事或劝一
　　见愀然曰腐夫弄柄恨未能手批蠧根奈何因取富贵遂被排摈】
　　石汝砺【英德人号碧帘子少颖悟读书尤邃于学苏轼最称之进易学解为王荆公所抑】石昌言【年十八举进士知宿州蘓公有送昌言诗曰炜炜符离守中流簇鼓旗】
　　石纯臣【玉山令不畏高明不晦细微人不敢干以私凡得讼牒辄以笔抹其要处故无能为奸者】石天麟【字文祥禹勤之子元丰南北门蛮事起有防募勇敢之士天麟乃请行与侍禁孝资俱由硖州入谕蛮酋以祸福由是洽懿蒋冕波五州相率降天麟歃血与盟资武人也见蛮酋从顺颇易内轻之多戮降者天麟力劝资母多杀人拂天意恐再叛资弗听未几蛮复叛天麟督兵力战遇害年二十九事闻诏赠宣义郎】
　　石景术【字顺思元丰进士调天台尉嵗歉即赈饥民有贳酒不与夺而徃酒家击之毙令欲置其死顺思曰贳弗与从而夺之盗也安有击盗而入于死乎初令以顺思年少易之至是屈服用荐者移仙居令民传有神居令廨舍令避弗敢防顺思命撒去淫像居之自若知黄岩县事以母年髙请析资就筦库得监越州税不赴转承议郎除尚书祠部员外郎在职逾二年非公事不诣政府转朝奉大夫致仕卒年六十三子三人公揆公操公挺孙男正问画问】
　　石景畧【字仲谟汉万石君四十二世孙祖待举宋秘丞死云翼之难父深之台州司戸景畧治平省试解元登进士任杭州司戸迁奉议郎赠特进配虞氏封华原郡夫人刘氏封清濂郡太夫人子彦初崇宁进士中奉大夫知衡州后景畧与弟景畯退居洪亭】
　　石公弼【字国佐新昌人登进士累官左司谏大观初为御史中丞劾蔡京章数十上京罢官至述
　　古殿直学士弟公揆为髙宗朝御史论秦桧亦章十余上并以刚直名】
　　石悦可【自幼颖悟以英杰自许尝论人物独推诸葛孔明他人不许也宣和方腊冦县悦可率乡
　　兵平贼以功逊其兄久可摄剡县阶承信郎悦可摄新昌阶通直郎】
　　石嗣庆【字光逺汉万石君四十五世孙赠开府仪同刑部尚书石城先生讳待旦之七世孙也性沈静端洁不妄言笑宣和进士任平江簿严州教授监行在诸司粮料院通判明州知江阴军卒于官】
　　石延庆【字光锡嗣庆弟旧名袭绍兴进士质性纯雅襟怀磊落不羁不屑屑于物欲髙宗深竒之特赐今名任容州司理试中学官授明州教授中愽学宏词科迁诸王宫教授转国子监丞授朝议郎通判台州卒后以子贵赠朝议大夫】
　　石斗文【悦可子隆兴初进士仕至枢宻院编修虽谏官而能抗论朝政宁宗嘉奨之内外惊叹】石恕【靖康之难金人践躏中原恕时揔潼闗夔路兵马摄南平军事闻二帝北狩率勤王兵径抵南
　　京髙宗以军事付之恕凡三守兹上甚得民情】
　　石光【岳州通判有功德及民后寓大云山卒民慕之立祠至今春秋致祭】
　　石晋老【字子明晋江人政和进士倪之孙为清白吏晋老以先人之赀产尽逊其兄居乡敦譲一
　　语不欺傅康称为笃行君子】
　　石砺【字商老永嘉人平居以功名自许宣和中方腊猖獗砺为学职与教授刘士英恊谋画城为界
　　分八隅率义民以死守之功绩最多】
　　石公辙【字道叟景畧侄兵部尚书开国侯公弼之弟也绍兴初特奏第一为状元任南剑州教授累迁至左朝奉大夫大宗正墓在苍岙二子庄问建州司理英问读书工篆】
　　石邦哲【绍兴初大理评事言近伪徐王李殻帝姬阿易之来遣使迓络绎于道有以见陛下之亲睦既察其详付之有司又有以知陛下之明断臣闻汉光武之诛王郎虽或者疑其为成帝遗体而犹诛之盖恶人之惑众而伪者莫辨也唐代宗之诏母后尝曰寜被百罔冀得一真盖惧人之避罪而真者莫至也李殻阿易之事已播告四方尚恐皇族有自冦中脱身南归宜令州县騐实许以推赏庻得其真以茂本攴庚申诏礼部遍谍诸路】
　　石昻【临淄人好学不仕节度使符习髙其行辟为临淄令以公事谒监军杨彦朗赞者以彦朗名石更其姓曰右昻昻曰内侍奈何以私害公昻姓石非右也即解官去语其子曰吾本不欲仕乱世果为刑人所辱】
　　石潨【光化人仕为朝散郎愽通古今其诗淡泊时出伟丽仕既不遭晚自晦田里有沧浪集】石安民【字惠叔临桂人绍兴间举进士为象州判官决狱平恕尝分教廉藤有文风晚知吉阳军未赴而卒安民早从安晦胡寅游尤受知于张浚其后张孝祥榜其堂曰瑞文弟安行安持与兄齐名人号三石】
　　石公恕【江津人以武功大夫知威州有能名尝作文刻碑戒子孙不得分异有御制八行碑刻于
　　世】
　　石起宗【字似之晋江人乾道中郑侨榜及第二绍兴己夘双莲生于梁文靖读书堂次年梁魁天
　　下乾道中生于贡院起宗第二庆元中生于学槐亭曾从龙第一】
　　石【字子重会稽人乾道间知尤溪县始至官吏以财匮请借民租不答但日治税　　　逃絶而田入见戸及鬻产而不能更其籍者正之又谨视其出纳之际吏不得容其奸县学校久废命其友古田林用中来掌教事而増其弟子员亲率佐吏宾客徃临之因为陈説圣贤修己治人之学闻者兴起士始知学而民俗亦变民有犯罪具狱上府吏邀求无厌欲致之死争之不听则请自对狱代民死民乃得免嵗大疫多治药饵遣医散之村落赖以活者甚众及代去民绘像以祠之】
　　石正行【眉州人后徙居江安淳熙中登进士第力学不倦尤工于书得黄庭坚笔法自号笑斋有
　　文曰毫芒集邑宰赵迈榜其居曰止斋】
　　石宗万【字升之石溪人淳熙进士厯池州司戸知淳安县监行在进奏院母丧哀毁骨立迁诸王宫教授监察御史中舍陞朝议大夫兵部侍郎致仕后以侍读预修国史赠银青光禄大夫封会同县开国男食邑六百戸】
　　石公孺【字长孺石城曾孙警悟孝友有经术髙隠不仕丞相谢克家礼为国士髙宗诏求遗逸使者朱异荐其长于三傅召对称防命之官固辞髙宗曰卿当为朕勉受一官乃授迪功郎进其所作春秋类例命藏舘阁再授监南岳不久还山卒】
　　石昼问【字叔访父揆殿中侍御史尝劾秦桧落职而卒昼问方十四奉其母李屏居苦学不敢出应科举业秦薨上书诉寃诏复职与恩泽补将仕郎铨试第一转修职郎知华亭县改宣教郎治鄞县为浙东诸邑最守臣丘甫以闻有诏入干办诸司粮料院钩校百司廪给防验京师丰约所为一书所居官不苟类此累官至朝请大夫】
　　石亚之【石城之子尝筑室读书于皷山景祐进士登第时年十七丰神秀整天子竒之将以尚主使卜其意辞曰父母老愿奉甘防家已别议姻王姬非敢偶也遂不强仕至太常愽士以惠爱配享吴山庙】
　　石麟之【字南叔嘉祐进士第二任芜湖尉调万载令知建平军迁秘书校书郎知灵防辟为经制机宻再迁著作佐郎开封兵曹防军呉王教授陞秘书丞锡五品服辟为南京招讨迁太常愽士通判寿州迁屯田员外郎召为太常丞知兖州召为祠部郎】
　　石亘【字彦名同安人嘉祐中第进士累迁司农寺干当公事熙宁中淮浙江东饥从司农张谔出赈所至尽发府库置塲给散又募人収养遗弃小儿所全活以口计淮浙七十万余江东三十余万有司劾不循常法与谔俱罢亘曰使事有措将以施惠于民也若以法绳之敢逃罪邪终陜西运属尝编汉唐名臣奏议五十卷文集十卷】
　　【金】石琚【字子美登进士第一累迁吏部侍郎世宗旧闻其名擢左谏议大夫奉命详定制度上疏六事大槩言正纪纲明赏罚近忠直逺邪佞省不急之务罢无名之役上嘉纳之迁吏部尚书进拜左丞兼太子少师尝请命太子习政事或其希思东宫上以语琚对曰臣愚备位执政兼任师保以太子天下之本当使知民事非希恩也拜平章政事封莘国公卒諡文宪配享世宗庙庭】
　　【元】石天麟【顺州人好学不倦习诸国书语初事太宗为断事官佐邪律楚材厘政庻务宪宗时遣使海都被拘二十八年始得还世祖加以官以奉使无状固辞后累官平章事卒年九十二追封冀国公諡忠宣子珪官至南防御史中丞次子怀都刑部尚书】
　　石暜【字元周徐州人至正中进士授国史院编修后以军功陞枢宻院都事时张士诚据髙邮普请先驱为天下忠义倡乃趋髙邮勒兵与战左胁为贼鎗所中犹手握其鎗斫杀数人众攅鎗以刺普力战死之】
　　石明三【余姚人家贫丧父独与母居一日以事出母为虎害明三归恸哭持斧求虎杀之凡杀五
　　虎明三亦死僵立不仆张目如生所执斧牢不可拔】
　　石永寿【新昌人性淳厚事亲孝元末兵乱其父阙孙年老被执兵欲杀之永寿急抱父请代兵遂
　　杀永寿其父获免乡人哀之】
　　石天应【字兴中保德人善骑射豪爽不羁穆呼哩授以兴中府尹从南征临机应变防出如神以
　　功累迁兵马都元帅屯河中金兵来攻天应力战死之】
　　石挥祖【字光逺惇慤凝懿事亲谨愼晨夕必鞠躬问起居承顔色不命之去不敢去得一嘉味必荐上之然后食人称其能孝佐兄明逺治家政尺帛斗粟皆有文可覆毫髪不入私房有司之科徭身独任之虽栉风沐雨未尝少厌苦且曰无以烦吾兄也人称其能友癸巳岁大饥闾井间出羡余粟赒之人称其能惠遭世多故不复慕仕进晚嵗盘旋烟霞泉石中发为声诗意趣极冲淡如与世相忘者若饬厉子弟以学则甚惓惓初不以丧乱自废也年五十至正甲辰卒宋濂铭其墓】
　　【明】石温【江津人洪武中领乡荐擢陜西鳯翔府同知才能着闻寻陞交阯布政司参议】
　　石光霄【泰州人字仲濂少习春秋辟为国子愽士善属文词长于吟咏为国初时学者所宗与刘
　　三吾宋景濂游极相友善】
　　石璞【字仲玉陕州人好读书不事华靡以吟咏自娱乐洪武间以节孝荐授教职后陞戸部侍郎】石骥【字天骐濮阳人洪武初知松阳县明敏果断吏民不敢欺凡有赋役务稽其实民皆服其均平
　　为立政绩碑】
