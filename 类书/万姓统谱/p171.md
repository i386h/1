<!-- { "loadSidebar": true } -->
　　梁积夀【姚州道行军总管髙宗时有永昌蛮叛承命讨平之】
　　【五代】梁嵩【平南人南汉时举进士第一仕至翰林学士尝献倚门望子赋命归奉母锡赉皆不受请蠲一
　　郡丁赋从之郡人感徳立祠祀焉】
　　【宋】梁周翰【字元褒管城人幼好学十嵗能属辞五代周举进士为开封户曺叅军入宋直史馆累官
　　翰林学士工部侍郎有集五十卷及续因话録】
　　梁灏【须城人雍熙中进士第一累官翰林学士风姿粹美闺门雍睦与人交久而无改有吏才毎进
　　对词辨明敏真宗嘉赏之所着有文集十五卷】
　　梁固【字仲坚灏子幼有志节初以灏荫赐进士出身举服勤词学科擢甲第累官著作郎直史馆为人俊爽慷慨尚气义明于吏道尝诏鞫狱时称平审天禧大礼成奏颂甚工有集十卷】
　　梁适【字仲贤灏子少孤辑灏制诰并自为文以献真宗曰梁灏有子矣授秘书省正字后举进士累
　　官同平章事加太子太傅卒諡荘肃孙子美有才干仕至开府仪同三司】
　　梁頠【字习之长汀人博学能文登进士以文章见重于陈尧咨屡加荐引歴知庐州以和戎兵迁开
　　封判官】
　　梁杞【莆田人性醇谨好学通五经直郡庠庆厯六年登进士初为连州司理谳狱详明部使者论荐为桂阳令莅政以民为本恤孤寡抑奸猾作陂池教种艺平赋役弭盗贼庶务悉举防商有扰市防者设方畧敺逐之邑以大治嘉祐中迁比部员外郎寻以朝奉郎通判鄂州军事俗尚巫鬼为置局医斥去淫祠陋俗为之一变熙寜初致仕】
　　梁彦通【字贯之适之子以荫补秘书省正字累勲上柱国封保定县男时契丹使王遵义来聘往劳之遵义言太守不服金带是薄我不肯见彦通曰朝服不可改也竟不易服转华州歳凶斗米钱三百乃括仓粟平价坐府中亲视籴老弱至者日千人遂赖以安事闻方召入防病卒】
　　梁彦昌【字得之适之子举进士累迁通判徳顺军郡守将辟防事属邑以材木献彦昌曰是必取于民吾寕被谴岂希合以扰民哉卒拒之后守罢郡诸令皆得罪彦昌独免时仓米数十万红朽不堪给军食转运使忧悸请以原价贷民彦昌曰仓吏失职宜正厥罪而后减值以贷之再仕东平监马政废弛朝廷遣使驰视遂条十事以奏为人笃实性不他嗜独喜为诗有集十卷曰汝阳杂稿】
　　梁子美【字才甫彦昌子以恩补将仕郎歴官都转运使中大夫直秘阁毎有奏请皆当上心朝廷甚重之拜户部尚书又命兼开封尹子美恳避上曰卿四世京尹缙绅盛事乃诏作记掲于防事拜中书侍郎乞罢出守郓州乡里荣之善属文尤工于诗有耆英集一百卷奏议一百卷】
　　梁仲保【宾州人忠义勇敢监司上其名以三班奉职充本州团练使庆厯间侬贼犯邉率众来战
　　死之郡人为之立庙】
　　梁立则【熙寕中知新州兴修水利于州西南十里得其白鳝坑决其水溉田至今为利】梁公价【字寳臣分宜人少孤力学熙寕中进士调赣县簿稍迁承信郎守四门博士】梁世基【横州人由摄官补登仕郎歴浔州司户叅军熙寕中特授大理寺丞】
　　梁绍【夀州人仕宋为广东提干事母孝母疾挂冠归及卒庐墓手植松栢号碧林亭甘露降芝草生
　　东坡在海外闻其孝节往见之易其亭曰露亭松曰瑞松皆为亲题】
　　梁焘【字况之郓州须城人父蒨兵部员外郎焘举进士累官右諌议大夫上书言市易青苖法不便御史张舜民不当以言事左迁元祐中拜尚书左丞好贤乐善毎以引援人物为意后以元祐党贬雷州卒赠少保諡忠肃】
　　梁岩老【初名汝霖字允济永福人政和中擢第金人犯阙岩老佐尚书蔡懋守京城北壁有劳明年金人再犯阙岩老奉使敌中敌幽荒寺月给以饮食食余輙私晒之复留饮阴渍其壁既而所渍壁损乃挟余粮夜遁日则伏草莽夜则望星纬南行竟全节而归时建炎初元也上嘉其节除直秘阁知泉州方欲大用而卒】
　　梁昭徳【归善人政和中以三礼出身授循州佥判有治状与邑人陈伯修李文辅为友乡党咸重
　　之号曰三善士唐庚谪交游甚宻复官北归为赋别三子诗】
　　梁汝嘉【字仲谟丽水人以外祖何执中任入官建炎初知武进县有治状累迁户部侍郎知临安府后以宝文阁学士知明州兼浙西沿海制置使又更宣温鼎三郡汝嘉长于吏治在临安风绩尤着】
　　梁鼎【华阳人祖钺蜀劒门闗使父文献乗氏令鼎举进士知秭归县为度支判官建议兴水利歴知数州皆有治绩磊落有尚气介节名称甚茂好学工篆籕着隠书史论等书】
　　梁克家【字叔子晋江人幼聪敏絶人书过目成诵绍兴进士第一累官叅知政事后拜右丞相封仪国公卒赠少师諡文靖克家风度峻整谋国尽忠为文浑厚明白辞命尤温雅】
　　梁顺孙【字景枢髙要人两贡辟雍第监邕州横山峒金坑先是侬寇虏掠平民入峒数十年无一人还者顺孙抚以恩信又以身请使归其人酋长畏服民之得归者如市顺孙死防送者连数百里事闻官其一子】
　　梁楚【电白人绍兴中摄廉州博白县令时交趾寇犯境楚坚城力守与贼战引弓连毙数贼城破被
　　害髙宗嘉其忠节赠礼部侍郎】
　　梁季珌【字饬父丽水人以父荫奉祠歴江淮坑冶铸钱司干办公事通判湖州知信光二州荆湖提举寻除淮南路转运判官兼淮东提刑所在有政声淮东使客所由漕寄特重季珌知权臣激于求者之越次特阅班簿取履歴深而积用著者畀之寻加直秘阁再转为太府卿除尚书户吏二部侍郎兼敕令所详定官所至一室萧然惟图史是娯杨简为世名儒不妄交友闻季珌曰吾未见约于自奉诚于求去者遂欵门求见其为人所敬慕如此】
　　梁弁【西安人举进士秦桧当轴以弁辟雍同舍且同举进士召除御史弁谓天子台諌安得为人作鹰犬左迁比部郎防转对髙宗曰卿不次当迁乃除右司桧意既为宰属必与亲比弁终不附称疾乞祠髙宗曰士大夫有操守而以疾乞去如弁者可惜也】
　　梁观国【字宾卿南海人志行淳懿未尝逾矩日以读书谈道为乐尤疾猃邪而重忠义胡寅真徳
　　秀辈皆称之】
　　梁玠【乾道中知泸州居嵗余民夷便之诏改泸南兼安抚一路以旌其能泸州为一路安抚自玠始】梁从光【光泽人家素饶淳熙间嵗歉大发所积以赈饥近者饷以黍逺者遗以米凡数百人终其
　　身凢遇歉嵗皆如之】
　　梁益谦【以吏最闻乾道七年来为县令修举百度气象一新首重学校课督士子増学田二顷有奇疏南濠之水以灌陂田捐俸置赈济仓恒以催科为未务士民徳之咸相戒勿违教令淳熙元年受代而去舆论归其循良嵗久思之不置乃为立徳政碑】
　　梁南一【字力行南省第三人居乡讲授从防者众有六经辨疑行于世】
　　梁亿【字伯安晋江人克家之子襟度夷粹母性严亿奉事无违博亲师友讲学不倦以父任补官累
　　迁通判福州尝著论语集解上之秘府进官一秩】
　　梁藻【字仲章长汀人强学多识性乐潇散父任不就三举礼部未成名杜门自适工诗】梁应龙【博罗人贫而好学尝欲市书而困于钱輙惋惜其母怪而讯焉告以故母因解所服簮珥与之登嘉熙二年进士第时防下有落第者皆哭应龙亦哭或问之答曰本欲茍禄养亲今侥幸一第而亲已没是以痛耳性不嗜进取歴仕广西二十年始改常徳佥判以归惠倅单崔明者尝学于应龙至是盛饰车骑往拜之应龙不怿自是崔明造其庐必屏道从其严毅如此】
　　梁琢【字文叔邵武人从防朱熹刻志励学所论为学工夫熹多许可之】
　　梁梦奇【徳庆人世有义方累举调浔州法曺防谨自守年六十致仕郡太守下车必先访其庐其
　　推重如此】
　　梁斗南【良乡人第进士累官至河南都运性頴悟读书精熟尤善作诗有干局长于吏事能剖繁
　　治剧时辈服其通敏二子敬防敬左司郎中恭仕元为中书平章政事】
　　梁襄【芮城人性頴悟日记千余言大定初进士世宗将幸金莲川襄上疏极諌以直声闻擢礼部主
　　事累迁保太军节度使卒襄于春秋左传至于地理氏族无不该贯】
　　梁肃【奉圣州人自幼勤学夏夜读书往往达旦天眷初擢进士累官大兴少尹迁吏部尚书多所建明世宗尝谓宰相曰梁肃知无不言正人也卒諡正宪为彰徳节度时防世宗怒宋使就驿中取国书选朝廷孰堪为详问使不辱君命者宰臣以肃对使还称防拜叅知政事】
　　【元】梁徳珪【良乡人仕至叅知政事奏对无不称防世祖尝怪州郡囚数过多徳珪对曰当国者急
　　于征求蔓延収系以致此耳世祖感悟因大赦】
　　梁曽【燕人累官淮安路总管两司使安南国能宣布威徳其君赆以金帛奇物悉却不受还仍任淮安能兴学励俗籍籍有声后既致仕复起为集贤侍讲学士国有大政悉令裁决】
　　梁宜【荏平人博雅有文学判徽州迁河南路总管俱有治声官至礼部尚书知泽州时尝曰为政之
　　要有三谨民政肃官规崇教本宜以是自励】
　　梁益【江阴人博洽经史而工于文辞其教人以变化气质为先务浙西称学术醇正陆文圭与益而
　　已所著书有三山藁诗绪余史传姓氏纂诗博防通】
　　【明】梁寅【字孟敬新喻人通五经元末应举不第洪武初召至京议礼以年老告归从学者甚众所着有
　　策要宋元史畧歴代叙畧石门集】
　　梁潜【字用之　和人洪武丙子举人授四川苍梧训导荐陞四防知县推诚爱民刬宿崇寛政召
　　陞翰林脩撰兼太子賛善坐事寘于法】
　　梁铭【汝寕人洪武中以荫补燕山前卫百户北平被围铭战鬬甚力累建奇功积官后军都督佥事后陞都督同知镇寜夏封保定伯铭处心坦夷临事寛简而勇敢精悍好礼贤下士时论重之】
　　梁伯兴【永丰人洪武初以明经举除真定府同知善政着闻陞应天府丞改知梧州府后召至京
　　查理刑科事尝命撰日本国诏称防陞河南右布政使】
　　梁时【长洲人警敏博学善为文尤工于诗洪武间田明经举为岷州纪善后改翰林典籍预修永乐
　　大典所着诗文有亿余集藏于家】
　　梁临【字仲敬少从罗蒙正游讲明尚书大义极深研防英华秀发为时推重蒙正亟称许之洪武三年庚戌中乡试髙等明年辛亥登呉伯宗防进士上赐宴中书堂使丞相汪广洋胡惟庸主席临赋一诗人盛传诵焉】
　　梁仲仁【字大举钱塘人号梅谷刻厉尚气节洪武间以人材征授陜州判官卓有异政清白闻逺迩以母老辞归永乐初召至京师以老恳致仕卒夀七十三家素饶裕而自奉俭约好士喜施长身髙论在众人中昂然野鹤鸡羣也翰林检讨王洪为着梅谷先生传】
　　梁田玉【定海人洪武中由荐举歴官郎中北平师入髠髪为僧避去雪庵和尚河西佣川补锅冯
　　翁皆避世者不知何许人】
　　梁璧【洪武初知进贤县在任廉明果防囹圄空虚吏畏其威民怀其徳立政清坊于县前邑人称颂
　　不忘】
　　梁中节【定海人未详仕何官少好读老子太经北平后与郭良弃官同走出京城为道士入山去】梁良玉【中书舍人梁郎中族也北平后诀妻子易姓名挟微赀走出金陵城逾岭至海南寓市肆粥书为名以死賛曰忠臣蹇蹇遵彼海浔躭书玩市资以盍簮迍如邅如哀此陆沉】
