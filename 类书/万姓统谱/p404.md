<!-- { "loadSidebar": true } -->
　　按林氏周平王庶子林开之后开生林英英生林茂林庆世系甚明而谱家谓王子比干为纣所戮其子坚逃长林之山遂为氏按古人受氏之义无此义也鲁有林放子孙世仕季氏故曰林氏之先皆季氏之良也然桓王之孙又有林英林茂者王子克之子也
　　按林氏在唐末为昌宗而特详着岂林寳作元和姓纂故尔然林氏出比干之子坚之説由寳传之也著书之家不得有徧狥而私生好恶所当平心直道于我何厚于人何薄哉
　　丕氏
　　按丕郑亦曰丕郑父名字通称也父者男子之美称则知自称为丕郑人称之曰丕郑父
　　弥氏
　　按王父字为氏者皆公子也诸侯支庶之子为所始之宗故以其字为氏今弥牟者公子郢之子灵公之孙也以此则知亦有以公孙之字为氏者
　　析氏
　　按郑公孙黒字子晳楚公子黑肱亦字子晳今析朱鉏乃公子黑之子疑析即黑之字耳晳亦作析
　　石氏
　　按晋杨食我字伯石郑公孙叚字子石则知此之为石者必其字也
　　庆氏
　　按诸侯之子称公子公子之子称公孙公孙之子以王父字为氏今无亏之子庆父其后为庆氏此又以父字为氏而不以王父字为氏也不可一槩言
　　若敖氏
　　按若敖者楚君熊义字也或言楚国尊者称敖如霄敖郏敖之类是也
　　桑氏
　　按以王父字为氏者公子之为王父者也今公孙枝之后亦用公孙字为氏
　　以名为氏
　　按諡法起于周自尧舜禹汤之前虽天子亦以名呼故其后之人亦以名氏焉
　　宓氏
　　按伏宓同出伏羲氏异文者其后之人以别族也
　　帝王名
　　按中古之前一代质于一代中古之后一代文于一代观尧舜禹汤犹且名焉则二帝之前良可知伏羲又曰太昊帝喾又曰高辛皆二命也尧曰放勋舜曰重华禹曰文命汤曰天乙从可知也
　　召氏
　　按召咸作卲吕公之后春秋召与邵一氏而后世分为二齐有召汉功臣有召欧又汝南安阳之族皆从邑
　　尧氏
　　按諡义起于周后人不知而作諡法以尧舜禹汤为諡误矣此皆名也
　　甲氏
　　按商人之道以实不以文故命名无义死亦无諡自太甲至帝乙纣辛几四十世惟以十日命生之与死皆以是己之所称人之所呼亦以是逮周生有名死有諡生以义名死以义諡生曰昌曰发死曰文曰武微子啓微仲衍箕子比干皆周人也故去其甲乙丙丁之类始尚文焉
　　廉氏
　　按古者帝王犹以名行况臣下乎此以名为氏然以名字为氏者起于商周之世今此廉氏未有所征且从大廉之号焉
　　和氏
　　按尧舜二典所命之官如臯防益稷之类皆以名称和以名为氏仲叔又其长幼之称也
　　皮氏
　　按世谱樊皮字仲文此则以名为氏不以字为氏也
　　舆氏
　　按伯舆名也
　　狐氏
　　按左传大戎狐姬生公子重耳小戎子生夷吾姬姓也狐氏也戎国也言戎国狐氏姬姓之女凡姓别婚姻氏别贵贱此言狐姬者明此姬出于王子狐之后贵族之女故兼氏言之盖戎国不足贵矣所贵者狐氏则知王子狐之后有居于戎者也
　　牙氏
　　按穆王所以命君牙无国不以名命也
　　展氏
　　按隐八年无骇卒骇者展之孙也传言羽父请氏公命以字为展氏然孝公之子四人惠公公子益师字众父其后为众氏公子彄食臧邑其后为臧氏公子展名也古人尚质有名无字者多矣益师有字则以字氏彄有邑则以邑氏展无字邑则以名为氏何必専守王父字之説乎
　　兹氏
　　按公孙兹曰戴伯戴諡也伯长也皆不以为氏而以名为氏则知古人以名行者初不以为恶也以此亦知不以公子字而以公孙名者亦可为氏也
　　居氏
　　按先且居字霍伯此以名为氏者
　　段氏
　　按共叔段者共諡叔字叚名也此以名为氏者春秋郑伯克段于鄢叚名也封于京故谓京城太叔亦谓之太叔氏
　　丰氏
　　按穆公之子皆以王父字为氏公子去疾字子良其后为良氏良止是也公子喜字子罕其后为罕氏罕虎罕魋是也公子騑字子驷其后为驷氏驷带驷乞是也公子偃字子游其后为游氏游吉游昄是也以至子孔子国子印子然皆然惟公子丰无字其后为丰施丰卷并以名为氏
　　子郢氏
　　按公子郢字子南已有子南氏复有子郢氏此后之人所以别族也
　　熊氏
　　按古之诸侯传国者为诸侯则称国支庶非诸侯乃称氏今楚有国称王而其君世称熊氏蛮夷之道也
　　班氏
　　按鬬谷于莵为虎所乳故名谷于莵而字之曰子文其子曰鬬般与班同音不应父曰班而子亦以般名者此以名为氏者
　　枝氏
　　按此必晋栾枝或秦大夫公孙枝之后也以名为氏者若枝如子躬其后自为枝如氏矣
　　奚氏
　　按奚仲封于薛薛任姓也
　　几氏
　　按几氏子姓仲几字子然此以名为氏者
　　余氏
　　按余氏隗姓国语潞洛泉余满皆赤翟隗姓
　　季氏
　　按世谱云诸侯之子称公子公子之子称公孙公孙以王父字为氏行父是季友之孙故为季氏又为季孙氏也然季氏自行父至季孙彊竝称季孙氏以传家故也如季公鸟季公亥之类凡支庶竝称季氏以别
　　丁氏
　　按諡法虽始有周周自文王以后世世称諡是时诸侯犹未能徧及晋鲁大国也鲁再世伯禽称鲁公晋再世爕父称晋侯曹蔡皆四世未称諡齐再世伋称丁公三世得称乙公四世慈母称癸公五世哀公不辰而后称諡则知所谓丁公者长第之次也
　　祖氏
　　按祖者子孙所称其先也支庶以是为氏不独祖乙也祖辛祖丁祖庚祖甲之子孙往往皆称祖氏
　　左氏景氏
　　按所着春秋传即倚相之后世为楚左史官非左丘明明居左丘为左丘氏非左氏也又按景諡也楚未之闻疑齐景公之后盛繁此为姜姓之族与
　　傅余氏
　　按余者余子之族也世本于韩余已言之矣
　　褐余氏
　　疑褐冠子之后也桓叔之后何以言褐
　　史氏
　　按史之为氏者非独佚也周有史佚史兴晋有史苏史黯史赵史史墨楚有史猈史皇衞有史防史狗史朝齐有史嚚凡此之类并以史为氏而未得世系者又有太史氏内史氏左史氏右史氏皆主于史不容无别
　　褚氏
　　按褚氏即褚师氏后世略去师遂为褚氏然衞亦有褚师氏不独宋也
　　司马氏
　　按晋有司马邬司马弥牟司马寅齐有司马灶楚有司马子鱼司马督宋有司马彊陈有司马桓子是皆以司马为氏不独程伯休父也
　　寇氏
　　按司寇氏或略去司然苏忿生之后为苏氏此以司寇氏者未必忿生之裔
　　宗氏
　　按宗伯掌礼之官伯夷秩宗其来久矣则宗氏不必因周宗伯而后命氏
　　廐尹氏
　　按廐尹即宫廐尹也鬬氏世为之
　　将军氏
　　按世谱子郢者灵公之子未闻有子昭
　　李氏
　　按李氏凉武昭王有国二十年高祖有天下三百年支庶既蕃子孙必众然谱牒之议纷纷不知何始以理官为氏以食木子又为李氏此何理也以官为氏者容有此理以食木子为氏而取理同音者无是理也今不得其始姑从理説寘在官列又按唐家有天下必欲世系详明然自成纪令之后信以传信自成纪令之前疑以传疑盖谱牒之家信疑相半尚为成纪令因居之其后遂为陇西成纪人故言李者称陇西又按自明皇以后凡十四代诸王下出阁不分房子孙阙而不见唐之初也自高祖至睿宗子孙皆使之治官临民然后立功立事故有可着而其后亦盛大且以天族龙种之慧而使之出人间亲世事知稼穯之艰难是故功臣文士辈出虽经武后中宗之变而唐祚不衰自明皇之后皇子皇孙皆因纳于富贵嗜欲之阃遂令文章事业之姿变为竒技淫巧之行枝叶披离则本根无所庇所以唐室自明皇之后一日不振于一日以此观之则周家享国长久也宜哉
　　皇氏
　　按公衍公为即公子衍公子为去子而言公则公为爵矣昭公失国故其子孙以爵为氏
　　巫氏
　　按此以技术传家因以为氏鲁有巫尫又有鍼巫氏晋有巫臯
　　屠氏
　　按屠蒯者晋之膳宰也屠氏之职以割牲为事
　　白马氏
　　按周时无白马氏此当为公孙瓉是也
　　敬氏
　　按姓氏之别起于商周如姓苑所引黄帝之事多不经之语又敬氏至宋朝以讳改为文今潞公家是其氏也亦改为恭氏而晋太子申生諡恭世子其后以为氏亦作共汉代郡太守共友
　　肃氏
　　按郕武未闻有諡此则周卿士成肃公之后也一云肃慎氏归中国改为肃氏梁有吴郡太守西丰侯肃正
　　复姓
　　按复姓者为有重复之义两字俱二义也有王氏而又有叔有子所以别王氏之族有公氏而又有子有孙所以别公氏之义或以爵系别或以国系别或以族系别或以名氏别或以邑氏别皆本乎两字之义所以别族是之谓复也后世夷姓多两字而无两字之义名虽同而实异耳
　　叔孙氏
　　按叔氏桓公子叔牙之后叔牙饮酖而卒季友为之立后故以叔为氏至于得臣则叔牙之孙也故为叔孙氏
　　鬬彊氏
　　按世本世系及名氏多与春秋公子谱不同谱中自无鬬彊虽有鬬般又鬬谷于莵之子若敖之曽孙也
　　韩婴氏
　　按世谱韩宣子孙无名婴者惟韩襄王太子婴
　　长孙氏
　　按北朝之制虽文采不足而古道犹存观武王得天下封同姓五十国而兄弟之国十有六今献帝十姓而七分兄弟其国岂非成周之道乎元魏之起甚微其后盛彊奄有中原垂百六十载岂无所自而然北史长孙嵩传止言父仁为南部大人初名沙漠雄号拓拔氏而不言与魏同族无忌传亦不载及考唐世系表乃知仁即郁律长子什翼犍之兄而珪之伯父也按魏与功臣世世为婚而嵩及道生为道武三代功臣之首无通姻皇族者亦可推矣第宗室传凡神元昭穆之后即陈留衞王其裔皆疎于嵩而嵩独别赐氏不属籍何耶又考本纪但言什翼犍为郁律次子不言沙漠雄而世系所传必有据今世长孙与元氏婚恐不能免不避宗之讥也宰相系又言道武时以嵩宗室之长故曰长孙氏孝文以献帝长兄为纥骨氏次兄普氏为周氏又次兄为达奚氏又次兄伊娄氏改娄氏又次兄为达奚氏又次兄敦丘氏为丘氏又次兄俟氏为万俟氏叔父之后乙旃氏为叔孙氏疏族车焜氏为车氏曰十姓不知何缘不称拓拔氏改丘氏及据孝文改达奚氏为奚氏不应又有达奚皆不可晓
　　顔氏
　　按顔氏曹姓颛帝孙陆终第五子曰安安裔孙挟周武王封之于邾为鲁附庸至于夷父字顔公羊谓之顔公子孙因以为氏据圏称陈留风俗传及葛洪要士皆如此云但谓顔为武公然邾自顔六世至文公蘧除始有爵諡武公之号未必然也王俭谱云顔氏出自鲁侯伯禽支庶食采顔邑因氏焉真卿尚书谱云未知俭何所凭故当依圏葛二家及旧谱为定
　　干氏
　　杨万里谈晋于寳一吏取礼部韵书下注晋有干寳以进曰乃干寳非于也杨大喜以为一字师然余家所藏宋板晋书文选俱作于寳于今升及捜神记周礼注亦俱作于无有称干者胡承之以为字画相沿之讹而取干子书为证按春秋有干犨后汉有干吉寳岂其后邪然亦自有于定国焉知寳之不为其后也陆法言广韵止引干犨而不及寳何法盛晋书称寳撰晋纪及捜神记而不及干字恐未可据
　　桂氏
