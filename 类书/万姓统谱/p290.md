<!-- { "loadSidebar": true } -->
　　沈旋【字士规约之子袭位司徒右长史太子仆射以母忧去官因蔬食辟谷服除犹绝荤终南康内
　　史】
　　沈冲【字景绰武康人父怀文宋广陵太守冲渉猎文义仕宋歴位抚军正佐兼记室及父怀文得罪被系冲与兄淡深作谢情哀貌若见者伤之栁元景欲救怀文言于孝武曰怀文三子涂炭不可见愿陛下速正其罪帝曰宜急杀之使其意分竟杀之元景为之叹息冲兄弟以此知名武帝时累迁御史中丞冲与兄淡深名誉有优劣世号腰鼓兄弟云】
　　沈徳威【字怀远少有操行梁太清末遁于天目山筑室以居虽处乱离而笃学无倦天嘉元年徴出都后为国子助教毎自学还私室讲授道俗受业数百人率常如此迁太常丞兼五礼学士后为尚书祠部郎陈亡入隋官至秦王府主簿卒】
　　沈众【字仲兴梁尚书令约之孙也父旋南康内史好学颇有文辞仕梁为太子舍人时梁武帝制千文诗众为之注解与陈羣谢景同时召见文德殿帝令众作竹赋成奏之手敕答曰卿文体翩翩谓无忝尔祖累迁太子中书舍人】
　　沈羲【躬耕于野后弃耕具而亡家人求之不得子孙相传以为羽化齐永明二年归访旧里呼诸孙而谓之曰汝四世祖在西蜀之西以符药治病有活人功上帝授我白玉简为碧落侍郎今归以告汝倐忽不见邑人骇异遂建道观塑像以奉之宋崇宁大观间有内庭女道官链师孙千霞梦一道士披防霞衣言曰吾武康人也在碧落中与子有宿縁他日当相遇于彼千霞觉而不知武康为何地及靖康乱二圣北狩千霞避地南方家于德清之韶村始知武康为吴兴邑一日石氏设大醮千霞以其梦告道士景良景良曰吾邑沈羲也千霞走羲祠堂焚香设礼瞻拜愬像起曰真吾梦中所见也】
　　【隋】沈光【字总持吴兴人少骁捷善戏马为天下最常慕立功名帝时应徴从攻辽东以冲梯击城竿长十五丈光升其端临城与贼战短兵接杀数十人帝壮异之以为折冲郎将江都之难战死】
　　【唐】沈伯仪【吴兴人武后时为太子右谕徳尝议郊丘配祀礼歴官祭酒修文阁学士】
　　沈景筠【乌程人性至孝母惧雷及卒葬宅西每雷鸣则奔至墓所号哭云某在此贺知章为撰孝
　　徳传】
　　沈韬文【吴兴人父攸常州刺史韬文性介洁好学能属文吴越时为元帅府典谒防画军务有所
　　禆益后命牧乡郡以为湖州刺史甚有清名】
　　沈佺期【字云卿内黄人举进士累官起居郎兼修文馆直学士弟全交全宁皆有文学而不逮佺
　　期】
　　沈既济【吴县人经学该明杨炎雅善之荐其有史才召拜拾遗史馆修撰子传师】
　　沈传师【徳清人贞元十九年进士及第二十年登制科为翰林学士时翰林缺承防次当传师穆宗欲面命辞召终不出俄出为湖南观察使徙宣州传师明于吏治吏不敢罔慎重刑法所莅以亷靖闻入为吏部侍郎卒传师性夷无竞更二镇无书入权家治家不威严而闺门自化】
　　沈法兴【武康人为吴兴太守东阳贼世干畧其郡帝诏法兴与元祐讨之是时宇文化及弑帝于江都法兴乘其变起兵据江表十余郡称帝于毘陵国号梁建元延康寻为李子通所灭】
　　沈峤【乌程人丁父忧庐墓六年不栉不沐醎酸不入口哭则呕血刺血书经年三十而卒】沈长源【利州牧人安俗阜欧阳詹作益昌行驱马至益昌倍惊风俗和耕夫陇上行负者途中歌】沈征【武康人博学好古隐江口山孝弟力田累征不起县丞韦承庆名其所居为茂德乡】沈易直【徳宗赠其家官爵赐之官诰凢一百二十轴皆饰以锦翠时以为荣】
　　沈清【大厯中为婺州刺史领兵逐逆党力战而死赠卫尉卿立祠祀之】
　　沈如筠【句容人官至横阳主簿有异物志一卷古异记一卷见唐艺文志】
　　沈千运【其诗见元结所编箧中集】
　　沈如琢【崇庆人有孝行母患消渇非时思桑椹求之不获宅东桑忽生椹遂采以奉母疾愈后母
　　亡毁瘠庐墓有白鹤栖于墓上天寳二年旌表】
　　【五代】沈崧【闽人唐干宁初进士因归省过临安钱镠留为领海军掌书记奏授秘书少监检校兵部尚书
　　及元瓘袭位拜丞相卒諡文献当时书檄表奏多崧所撰有集二十卷】
　　沈斌【下邳人仕晋为祁州刺史契丹犯祁以兵邀击之不利虏将赵延夀招斌降斌骂不屈城陷死
　　之】
　　沈彬【字子文高安人读书能诗属乱离隐云阳山杨吴辟致之授校书郎以尚书郎致仕南唐时絶不求进李景甚见优礼彬尝手植一树命诸子曰吾死此及彬卒得石椁一因就焉子麟性至孝父死庐墓感慈乌集庐之异】
　　【宋】沈伦【字顺仪太康人少习三礼讲学自给累官给事中清介醇谨从王师伐蜀诸将皆以贿败伦归
　　箧中惟图书而已擢枢宻副使中书侍郎同平章事后以左仆射致仕】
　　沈继宗【开封太康人初知单州代归太宗命使京东计度财赋濮州土贡银课民织造不折省税
　　郓州节度配属县纳药物皆为民病继宗归言于上以除其弊】
　　沈播【武康人天圣二年以进士起家楚州司法防军再调主池州贵池县令有能而县大治者播力为多尝摄铜陵县事有兄弟争财者为辨其曲直而卒使之感悟让财相与同居其去也两县人追送涕泣平生事生严丧死哀终身好书未尝一日不读循道守官以不谄其上故仕尝有去志年三十六以疾卒于京师子四皆举进士】
　　沈遘【字文通钱塘人仁宗朝进士第二歴知杭州为人疏儁博达明于吏治迁知开封府毎蚤作视
　　事逮午而毕庭无留人官至翰林学士】
　　沈辽【字睿达文道之弟长于歌诗尤工翰墨王安石曽布皆学其笔法安石得其清劲布得其真楷辽登第后游京师偶为人书裙内侍买入禁中神宗见不悦防遣使察访两浙就以谕之时辽为吴县令坐削籍卜居池阳有集号云巢编行于世】
　　沈括【字存中湖州人嘉祐中进士累官太子中允提举司天监置象器新厯转太常丞时籍民车禁蜀盐括论止之使契丹图其山川风俗上之拜翰林学士后谪秀州卒括博学无所不通凢律学医卜诸家皆有论著】
　　沈严【字徳寛徳清县人监洪州武宁茶塲兼领县事吏畏其亷民怀其爱及卒贫不能葬太守滕元
　　发为葬于徳清之永和乡】
　　沈起【字兴宗鄞县人进士高第尝监真州转般仓因父疾弃官归侍为有司所劾仁宗谓辅臣曰观过知仁今以赴父疾而致罪何以厚风俗而劝为人子者耶释之官至天章阁侍制知桂州】
　　沈邈【字子山弋阳人举进士疎爽有治才庆厯初为侍御史时吕夷简罢相辅臣皆进官邈极论无
　　功滥受爵及夏竦为枢使又论其狡谲累官刑部郎中知延州】
　　沈虚中【广徳人举进士歴官吏部尚书所着有资治通鉴事类十卷左传国语要畧十卷考异三
　　卷国史要纲二十卷桐川集十卷】
　　沈立【字立之厯阳人以进士累官右谏议大夫判都水监尝着河防通议治河者悉守为法歴事三朝白首一节储书至数万卷神宗问所藏立上其目及所著名山水记三百卷后知宣州提举崇禧观】
　　沈初【字子深无钖人熈宁六年进士文词典丽时争效之元祐尚词赋朝廷尝以沈初林希与五赋颁天下为格初赋后流至西夏夏人织为文锦其称赏如此官至国子直讲】
　　沈思【字持正号东老湖州隐君子也隐于东林因号东老熈宁中吕仙到其家题诗云西隣已富忧
　　不足东老虽贫庆有余白酒酿来为好客黄金散尽为收书】
　　沈躬行【字彬老吴兴迁瑞安自幼力学非义弗蹈从伊川程氏学笃信力行卓然以圣贤为依归
　　后学矜式焉】
　　沈铢【字子平真州扬子人举进士高第为国子直学迁中书舍人兼侍讲尝讲南山有台诗哲宗屡
　　首肯之后以龙图学士知宣州】
　　沈积中【晋陵人举进士累官户部尚书宣和中知真定府上疏论不可取燕山童贯恶之夺其职
　　建炎三年追复资政殿学士尽还合得恩数】
　　沈锡【字子昭铢弟仕为讲义同检校讨蔡京铨次元符上书人欲定罪锡力言其不可京不从拜兵
　　部郎中以徽猷待制知应天府歴海宣泰汝四州以通议大夫致仕】
　　沈庄可【分宜人宣和间进士知钱塘县事嗜菊庭植尝数百本晩年退居益放情于菊后以九月九日死朱熹哭之诗曰爱菊平生不爱钱此君原是菊花仙正当地下修文日恰值人间落防天生与唐诗同一脉死随陶迳葬千年如今忍向西郊哭东野无儿真可怜】
　　沈希稷【字济叔温州人宣化元年知龙泉三年睦贼洪载入寇诸邑皆陷龙泉民情汹汹希稷毅然为守御计贼至与战大破之事平朝廷嘉其功増秩一等在邑五年去之日送者涕泣为立三贤堂于玉峰寺以祀之】
　　沈晦【字文明遘孙徙居崇徳博覧强记善缀文宣和中进士第一人授著作佐郎后歴守数郡终徽
　　猷阁直学士】
　　沈周【知泉州治尚简易讼有可己者辄谕以义使归思之狱以故少州旧多盗日暮市门尽闭禁民
　　勿徃来公至除其禁而盗亦止】
　　沈与求【字必先徳清人政和间进士累官御史中丞知无不言前后凡四百奏辞皆切直迁吏部
　　尚书兼翰林学士金人入宼賛髙宗亲征进知枢宻院事卒諡忠愍】
　　沈畸【字德侔徳清人第进士累官殿中侍御史时蔡京兴苏州钱狱欲防章綖兄弟自遣畸徃代张茂直且啖以美官畸至即释左证者七百人叹曰为天下耳目司而可傅防权要杀人以取富贵乎遂阅寔平反以闻京大怒削三秩贬信州监酒】
　　沈复【字徳之徳清人举进士乾道初为太常簿赐对称防除宗正丞累迁至枢宻院事所着有四益
　　斋集奏议眞徳秀尝序其文谓其议论不少绌有古大臣之体】
　　沈度【字公雅播曽孙也绍兴间令余干政有三善田无废土市无闲居狱犴无宿系民讴歌之以考功郎中除直秘阁知平江府乾道二年秋召赴行在帝曰甲申之岁委卿守吴门未几治行昭著果如朕所料可谓得人即以为中书门下省检正诸房公事四年又以直龙图阁知建宁府是时朱子在崇安为属吏创立社仓均籴备贷度乃以钱六万缗助其役仓成民頼之朱子为记其事仕终兵部尚书】
　　沈时升【霅州人宣和末来令慈谿诚心抚字爱民如子俗咸化之无敢梗政既去父老请立祠于
　　治内名沈公堂其子该为丞相】
　　沈【绍兴初知亷州时本州科举附雷州杞闵士子逺涉鲸波奏请自置科塲诏从之由是士益奋
　　志得人为盛后立祠于学宫像而祠之】
　　沈昭逺【绍兴间知袁州初民输义仓米仓吏违法倍敛昭逺力为减其半时四邑岁以羡余钱米上邑不下数十万昭逺曰此非天降地出无非虐取于民尽郤之民皆感悦】
　　沈大亷【字元简瑞安人登建炎第后为枢宻院计议官绍兴更化除监察御史遇事敢言无所顾望给事中周葵以封驳忤防去职大亷既陈其不可俄而中书舍人凌景夏相继去大亷复言之俱不报自以不得其言力求补外除直秘阁福州提刑一时公议翕然归重越明年卒王十朋挽之曰能将一诚字了却百年身则其充拓所学者有素矣子季丰登科】
　　沈琯【字汝律徳清人仕为燕山府提举金人犯边为郭药师所执以河临之终不见屈遣同李邺赴
　　阙议和琯首陈虚实乞邀击之不用着南归经世二録以摅忠愤】
