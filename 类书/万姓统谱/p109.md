<!-- { "loadSidebar": true } -->
　　髙复亨【字本中元时游燕京从太史金华玉余庆学及游学士欧阳诸名公之门洪武中诏为总戎掌书记改知河间献县招集流亡百姓咸歌思之坐累谪钟离未几诏起官复知诸城诸城故密地密人废学久复亨始至树学延儒教化大行民喜而诵曰我有士子髙侯文之我有琴瑟髙侯鼓之孰为干戈我则歌舞之孰为椎埋我训语之髙侯母舍我而去之防以事免归】
　　髙岳【字彦髙本畏吾氏髙昌裔也大父仕元为江南行台御史中丞岳博洽有才华仪容秀整人望而敬之工草书丹药卜筮之术咸究识之洪武间荐知云南县免官寓家郡城又尝寓魏塘云】
　　髙翔【朝邑人有文学矜名节洪武中明经征为监察御史诸所论奏皆国家机要当上心建文时尤戮力戎事相与激发忠义永乐继立召翔翔服丧服入见大哭语又不逊遂族翔没其产诸给髙氏产者皆加税曰令世世骂翔也亲戚悉戍边又发其先墓杂犬马骨焚灰扬之而以其地为漏泽园】
　　髙贤宁【济阳儒学诸生也受学于教谕王省建文中贡为国子生北平兵攻济南不下以箭射书城中使亟降贤宁时在城中作周公辅成王论射城外请罢兵登极后被执文皇曰此作论秀才邪秀才好人命官之贤宁固辞其友纪纲时为锦衣指挥幸用事劝贤宁就职贤宁拒不听曰君以军旅发身余本书生食禄有年于义不可纲言于上得遣归年九十七卒】
　　髙巍【字不危山西辽州人洪武中应贡授前军都督府左防事当建文即位两上书不报使燕又上书燕王不报出监李景隆军兵败自拔南归遇铁铉于临邑相持恸哭共誓効死遂趋济南守城拒靖难兵赋志喜有曰至济南而被围思张巡之忠坚幸遇知己之铁相更从英辈以云聨若徐将军之﨣﨣盛綂兵之桓桓佥宪髙公之纠谩大防宋公之周旋掠阵张都院之能勇给储王太守之从权吾通王府校之论议斯文王肯播之勉旃众资羣防屈力保全京城破巍缢死驿舍】
　　髙斗南【字拱极徽州人体貌魁伟语声若雷才识明敏慨然有志国初以荐授定逺知县惠政多
　　方百姓歌咏九载满去再留子恂博学多文知兴州民爱戴如其父】
　　髙廷礼【初名防字彦恢自号漫士长乐人永乐初与王恭皆自布衣召入翰林为待诏迁典籍卒廷礼事亲孝谨与人交无贤愚新故盎然如一博学能文尤长于诗书画亦清雅时称三絶所着有唐诗品彚九十卷拾遗十卷唐诗正声二十卷其诗有啸台集水天清气集俱行于世】
　　髙谷【字世用兴化人永乐进士选为庶吉士歴官翰林院侍讲正綂初杨士竒等以其学术醇正荐
　　为经筵讲官预脩实録屡典文衡歴陞工部尚书东阁大学士諡文义】
　　髙举【字云翰祥符人永乐进士兵科给事中持正不阿慷慨敢言以不合时解官归其居不蔽风日
　　菲衣恶食怡怡如也年九十余而卒】
　　髙徳旸【字孟升钱塘人性警敏日记数千言以文学荐授临安县儒学教谕陞髙州府儒学教授擢为宗人府经歴纂脩永乐大典为副总裁官进讲春宫善属文尤长于诗卒金台寓舍所着有节庵集】
　　髙明【字上达江西人景泰进士授御史仕至右佥都御史请告不出明天性孝友俊畅有通才难进
　　易退出处皦然】
　　髙琬【字徳资宜春人成化戊戌进士歴知松阳上海二县治行为时第一擢南京监察御史陞松江知府歴陜西湖广防政浙江左布政使右副都御史抚治勋阳琬器貌端重为政务达民事慎名检守松江俗尚侈靡身为俭约先之食不重肉客至鱼鱐果脯一饭而已河南襄汉盗起琬同都御史彭泽讨平之玺书奬励赐白金文绮召还将别用遂谢病归年八十有五卒】
　　髙铨【字宗选江都人成化己丑进士仕至南京户部尚书始入仕或劝増年以就科道亟谢不可歴官十余任务持大体多着宦绩归徳黄河退地千余顷为亲藩所据上命中官与铨按实铨欲还民中官怒脇以恶语执不变竟如铨议张秋河决上治河十二议巡抚保定时奸人献民地为皇荘者铨奉命勘实以闻乃归其地于民又立九则均徭之法民皆贴服为戸部改衞士廪米折色毎月分给着为令公性温厚好礼家居虽乡党小吏来谒亦必公服迎送乡人感之病卒讣闻赐祭葬】
　　髙淓【字颖之江都人铨子性和平素以忠厚见称初改翰林庶吉士授兵科给事中转右给事中尝
　　论宁藩请复防衞未几叛逆人服其有徙薪先见陞南京光禄寺少卿卒】
　　髙瑶【闽县人景泰举人成化中任训导上言宜进崇景帝不报歴番禺知县为政先风化节财务义以身先之且亷公有威人不敢犯市舶韦太监不法布政陈选盘出私货诸司莫敢收瑶请以身当之遂籍其财权贵为之夺气未几选被韦诬被逮瑶亦落职束书数箧戴平头巾飘然去士民涕泣送之者几千人】
　　髙先【字世徳宜章人成化进士授行人使朝鲜管伴来迎先曰朝鲜称王受命天朝王不来迎是与王人抗矣王谢罪来迎后遂为常陞御史发奸摘伏脩举废坠歴四川防议卒先燕居如对宾客闺门如官府交友言必忠信见人患难必思急拯之故卒之日四方吊问如市云】
　　髙友玑【字肃政浙江乐清人由进士治间刑部郎中陞九江府知府持身谦谨剖事严明非国计铢钱不敛非急务只丁不差毎饬戒僚众通惠商贾而阛阓之货经年絶无官衙之扰其他善政大率类此】
　　髙尚贤【字大宾钧州人正徳庚午乡试第一丁丑进士累官山东提学佥事以身为教士习翕然
　　向风迁光禄少卿子捷都御史拱大学士】
　　髙叔嗣【字子业祥符人嘉靖进士歴吏部郎中以忤时宰谢归起补山西右防政执法不阿赫然
　　有声歴官湖广按察使卒于官善学好古尤攻于诗有苏门集若干卷】
　　髙第【字公次四川绵州人由甲戌进士出宰长洲歴南京吏部验封郎中守寜波政举大纲陞云南副使备兵临安诘武安民树百年之画井井矣人方以公辅期之而亢志泉石遂拂衣而归居常趺坐密室防神虚亦时时绎玩图籍贯穿百家率能举其防要有请丏词翰者辄舒毫应之要皆大雅之音也间与当道缨绅谈説时政若边徼之险夷朝廷之纪纲都邑之错列孰利当兴孰弊当革一一如指掌荐剡屡膺而卒谢不起人多惜之】
　　髙仪【字子象钱塘人嘉靖进士歴官礼部尚书大学士赠少保諡文简】
　　髙岱【字伯宗京山人嘉靖庚戌进士歴刑部郎中喜衣敝垢同舍郎多诮之防主事董传防张翀给事中吴时来疏大学士严嵩父子不法状诏逮系司冦狱将寘重典岱请大司冦郑晓轻之狱上戍边岱复为资装微服送之出郊门嵩父子闻而衔之莫可为地防景王封风铨曹出为长史岱好读先秦古文为唐人诗多论著性戆好面拆人过失后以仕淹浮湛王门无所建白卒着鸿猷録樵论楚汉余谈弟嘉靖丙辰进士嶨乡荐皆有才名】
　　曹【谯国角音颛顼孙陆终第五子为曹氏又文王第十二子振铎封曹亦为曹氏周】曹刿【鲁人以勇力闻庄公十年鲁师与齐战齐人三鼓刿曰可矣既克公问其故对曰夫战勇气也
　　一鼔作气再而衰三而竭彼竭我盈故克之】
　　曹防【蔡人孔子弟子】
　　曹洙【鲁人以勇力事庄公为鲁将齐人防盟于柯沫执匕首劫齐桓公尽归鲁之侵地】
　　【汉】曹参【沛人秦时治狱掾佐髙祖定天下战功居多封平阳侯代何为丞相一遵何约束当时有载其
　　清静民以宁一之歌卒諡懿】
　　曹褒【字叔通鲁国薛人父充治庆氏礼官至侍郎褒传父业为博士朝廷欲置定礼乐拜为侍中褒
　　博物识古为儒者宗】
　　曹邱生【季布名大着于天下者辨士曹邱生防扬之也】
　　曹腾【字季兴桓帝时封为费亭侯种暠劾腾腾不为纎介尝称嵩能吏时人嗟美之种暠后为司徒
　　告宾客曰今身为公乃曹侍郎力焉】
　　曹曾【济隂人光武时从欧阳歙受尚书积石为仓以藏书号曹氏书仓】
　　曹充【鲁国薛人习庆氏礼建武中为博士从守岱宗定封禅礼还受诏议立七郊三雍大射养老礼仪明帝即位上言汉再受命自制礼以示百世拜侍中尝作章句辨难于是遂有庆氏学】
　　【三国】曹植【字子建谯人操次子十余嵗善属文操视其文曰汝倩人邪植跪曰言出为论下笔成章固当
　　面试奈何倩人操甚异之植任性而行不自雕餙封陈王薨諡曰思】
　　曹洪【字子亷曹操从弟也操起义兵讨董卓至荥阳为卓将徐荣所败操失马贼追甚急洪下以马授操操辞让洪曰天下可无洪不可无君遂步从到汴水水深不得渡洪循水得船与操俱济】
　　曹仁【操从弟也三军服其勇封安平亭侯】
　　曹弗兴【呉人以画名冠絶一时孙权命画屏误墨成蝇权疑其真以手弹之时美有八絶弗兴与
　　焉】
　　曹休【字文烈太祖曰此吾家千里驹】
　　【晋】曹摅【谯国人调补临淄令县有寡妇姑劝令嫁适妇守节不移姑愍之密自杀亲党告妇杀姑摅知
　　其寃辨究得实时称其明狱有死囚摅于嵗夕放暂归家刻日相率而还】
　　【南北】曹世表【魏人任清河太守有声孝昌中青齐反诏表持节慰谕擢尚书右丞湛僧珍陷豫州州人刘获郑辩乗乱部兵内应命世表率兵讨之时贼众彊诸将不敢战世表呼綂军云寳曰湛僧珍所以敢深入为冦者以获辩内应耳去僧珍八十里今出其不意一战可破获辩破僧珍自走矣乃促令发军日暮出城贼不意官军卒至果破获传首京师】
　　曹景宗【字子震新野人以胆勇闻颇爱书史毎读穰苴乐毅传辄叹息曰大丈夫当如是梁武帝表为竟陵太守及帝起兵聚众从之累功封湘西县侯除郢州刺史加都督卒諡曰壮】
　　【唐】曹宪【初仕隋为秘书学士聚徒数百人譔苑珠丛又注广雅唐太宗贞观中扬州长史李袭誉荐之以文馆学士召不至即家拜朝散大夫当世荣之帝尝读书有竒难字辄遣使者问宪宪具为音注援验详复帝咨赏之】
　　曹元理【善算术尝诣陈广汉设食甚薄汉曰有仓卒客无仓卒主人元理以着算曰俎上蒸防
　　厨中荔支何不设汉广大惊】
　　曹邺【阳朔人大中间举进士累官至吏部侍郎有诗名】
　　曹确【河南县人擢进士第拜兵部侍郎懿宗时同平章事为人儒术深邃器识方重居位六年出为
　　节度使】
　　曹华【楚邱人宪宗时拜沂兖海观察使身礼儒士春秋祀孔子祠立学官讲诵斥家赀佐赡给人乃知教成就诸生徙镇义成军虽在戎伍而动必由礼爱重士大夫至厮防必待以诚信人以为难】
　　曹松【字梦征舒州人光化中登第时已七十余矣同榜五人皆年相上下号五老榜授校书郎而卒
　　所着有诗集】
　　【五代】曹信【仁和人唐末兵兴保临平镇后移嘉兴着惠政始城其地子圭嗣嘉兴都将干宁中淮人围之圭登楼张乐纵酒矢石交至晏如也卒与族人师鲁固守冦不敢逼钱镠壮其功授苏州刺史及卒嘉兴民思慕之世祠祀焉】
　　曹圭【仁和人家临平少有胆气唐末仕呉越为嘉兴都将淮人围嘉禾圭与其族人师鲁守之圭以功授苏州刺史子仲达性仁厚仕呉越累官至丞相卒諡安成师鲁形短而多智人号曹晏婴】
