<!-- { "loadSidebar": true } -->
　　两王道【一治右副都御史一嘉靖吏部右侍郎】
　　两王宪【一正德袭封靖逺侯一嘉靖太子太保兵部尚书】
　　两张缙【一正德南户部尚书一嘉靖都察院都御史】
　　两彭泽【俱嘉靖一少保兵部尚书一太常卿】两陈儒【俱嘉靖一泰寜侯一都御史】两胡松【俱嘉靖一工部尚书一吏部尚书】两张岳【一嘉靖一万厯俱都御史】
　　两孙应奎【俱嘉靖一戸部尚书一都御史】两吴山【俱嘉靖一刑部尚书一礼部尚书】两赵锦【一嘉靖太子少保兵部尚书一万厯南吏部尚书】
　　两李春芳【俱嘉靖一丁未廷试第一太傅吏部尚书一癸丑进士吏科给事中】
　　三李际春【一嘉靖通政司通政一隆庆户部主事一万厯初任知县】
　　两陈瓒【俱隆庆三年一左都御史一太常少卿】
　　隐姓名第三
　　晨门
　　子路宿于石门晨门曰奚自
　　丈人
　　子路从而后遇丈人以杖荷蓧
　　荷蒉
　　子击磬于卫有荷蒉而过孔氏之门者
　　屠羊
　　屠羊隐名楚王延三旌之位
　　牵狗
　　武帝东巡至海上羣臣言见一老父牵狗言我欲见钜公已忽不见
　　负苓者
　　文中子讲道于白牛之溪弟子奉书北面环堂成列讲罢程生退省于松下语及周易薛收叹曰不及伏羲氏乎何辞之多也俄而有负苓者皤皤然倚松而见曰吾子何叹也薛生曰叟何为者而征吾叹负苓者曰云云负其苓而行追问之居与名不答文中子闻之曰隐者也
　　篐桶者
　　二程侍父入蜀至大慈寺有篐桶者口吟易数就揖之挽归质所疑酬答如响问其姓名不答径去
　　麻衣道者
　　不着姓名有易解行于世号道者易
　　海翁
　　海翁忘机
　　塞翁
　　塞翁失马
　　鹿皮翁
　　翁机巧举手能为器械后山居焉
　　瞿硎先生
　　逸姓氏太和末居宣城之脊山山中有瞿硎因以为号桓温尝造之见先生披鹿裘坐石室神色无忤温及僚佐数十人莫测乃命伏滔为之铭赞终隐于山中
　　野王二老
　　光武遣邓禹西征送之于道既返因于野王猎路见二老者即禽光武问曰禽何向竝举手西指言此中多虎大王勿往光武曰茍有其备虎亦何患二老曰汤即桀于鸣条而大城于亳武王即纣于牧野而大城于郏鄏彼二王者备非不深也光武悟顾左右曰此隐者也将用之辞而去
　　绛县老
　　绛县人晋悼夫人食城杞者绛县人或年长往与食问之年曰臣不知纪年臣生岁正月甲子朔四百四十有五甲子矣师旷曰七十三岁赵文子召之而谢过焉曰武不才使吾子辱在泥涂久矣使助为政辞以老与之田使为君复陶以为绛县师
　　陈留老父
　　桓帝时党祸起士大夫有去官者相抱而泣老父过之叹曰夫龙不隐鳞鳯不藏羽网罗高悬去将安所虽泣何及乎众欲与语不顾而去竟不知其名
　　四皓
　　东园公绮里季夏黄公甪里先生避秦不仕隐居商洛山中汉高帝欲易太子张良画计以书币请至为太子客须眉皓白衣冠甚伟帝恠问之各言姓名帝惊曰吾求公避逃我何自从吾儿游乎四人言其故帝曰烦公幸卒调护太子竟不易太子者四人之力也
　　汉滨老父
　　桓帝幸竟陵过云梦百姓聚观老父独耕不辍尚书郎张温异之使问焉笑而不答温自下道与言老父曰请问天下乱而立天子耶理而立天子耶昔圣王宰世茅茨不剪而万人以宁今子之君劳人自纵何忍观乎温大慙问其姓名不告而去
　　汉隂叟
　　楚人居汉水之隂子贡游见丈人为圃凿池抱瓮出灌园用力多子贡教之凿木为桔橰丈人曰吾尝闻有机事者必有机心也
　　楚狂
　　接舆楚人孔子在陈蔡之间楚昭王使人聘孔子将以书社地七百里封孔子楚令尹子西以为用孔子非楚之福昭王乃止王寻卒接舆狂歌而过孔子曰鳯兮鳯兮何德之衰往者不可谏来者犹可追已而已而今之从政者殆而孔子下欲与之言趋而避之不得与之言
　　祝鸡翁
　　洛阳人居尸乡北山下养鸡百余年鸡皆有名字千余羣暮栖树上书放散之翁行呼名即种别而至卖鸡及子得千万钱辄置钱去之吴作养鱼池后升吴山白鹤孔雀尝止其傍
　　楚江渔者
　　江陵人以渔为业得鱼则换酒饮辄自歌舞不言姓氏江陵守崔见而问之曰君之渔隐者之渔邪渔者之渔邪渔者曰昔姜子牙严子陵皆以为隐者之渔也殊不知非钓其鱼钓其名耳
　　松江渔翁
　　不知其姓名每棹小舟游长桥往来波上扣舷饮酒酣歌自得绍圣中闽人潘裕自京师调官囘吴江遇而异焉过与语翁曰吾厌喧烦处闲旷遯迹于此三十年矣幼喜诵经史百家言后观释氏书今皆弃去唯食以嬉且养志者忘形养形者忘利致道者忘心心形俱忘视轩冕如粪土耳与子出处异趣子勉之裕曰幸闻先生之高义敢问舍所在曰吾姓名不欲人知况居室耶饮毕长揖使裕反其所鼓枻而去
　　顺昌山人
　　靖康末有避乱于顺昌山中者深入得茅舍主人风裁甚整即之语士君子也怪而问曰诸君何事挈妻孥至是耶因语之故主人曰乱何自而起众争为言主人嗟恻久之曰我父为仁宗朝人也自嘉祐末卜居于此但知有熈宁纪年亦不知于今几何年矣
　　南安翁
　　漳州陈元忠尝赴省试过南安防日暮投宿茅茨数椽竹树茂密可爱主翁麻衣草履举止谈对宛若士人几案间文集散乱陈叩之曰翁训子读书乎曰种园为生耳入城市乎曰不出十五年矣问藏书何用曰偶有之耳因襍以他语少焉风雨暴作其二子归舍鉏揖客不类农家子翁进豆羮享客不复共谈迟明别去陈以事留城中翌日见翁仓惶行陈追诘何为到此曰大儿鬻果失税为闗吏所拘陈为谒监征至则已捕送郡翁与小儿偕诣庭下长子当杖翁恳白郡守曰若渠不胜杖则翌日乏食矣愿以身代小儿曰大人岂可受杖某愿代大儿又以罪在己甘心焉三人争不决小儿来父耳旁语若将有所请翁叱之儿必欲前郡守疑之呼问所以对曰大人元系带职正郎宣和间累典州郡翁急拽其衣使退曰儿狂妄言守询诰敕在否儿曰见作一束置瓮中埋山下守立遣吏随儿发取果得之即延翁上坐谢而释其子次日访之室已虚矣
　　渔父
　　渔父者不知姓名亦不知何许人也太康孙缅为寻阳太守落日逍遥渚际见一轻舟凌波隐显俄而渔父至神韵萧洒垂纶长啸缅甚异之乃问有鱼卖乎渔父笑而答曰其钓非钓宁卖鱼者耶缅益隆焉遂褰裳渉水谓曰窃观先生有道者也终朝鼓枻良亦劳止吾闻黄金白璧重利也驷马高盖荣势也今方王道文明守在海外隐鳞之士靡然向风子何不赞缉熙之美何用晦其若是也渔父曰仆山海狂人不达世务不辨贱贫无论荣贵乃歌曰竹竿籊籊河水悠悠相忘为乐贪饵吞钩非夷非惠聊以忘忧于是悠然鼓楫而去
　　变姓名第四
　　改名作相
　　范防事魏中大夫须贾须贾为魏昭王使于齐齐襄王闻睢辩口乃使人赐睢金十觔及牛酒睢辞谢不受须贾知之大怒以为睢持魏国隂事告齐故得此馈既归以告魏相魏齐齐大怒使舍人笞击睢折胁折齿睢佯死即卷以箦置厠中宾客饮者醉更溺睢及得出伏匿更名姓曰张禄范睢既相秦号曰张禄而魏不知以为范睢已死久矣魏闻秦且东伐韩魏魏使须贾于秦范睢闻之为微行敝衣间步之邸见须贾须贾见之而惊曰范叔固无恙乎曰臣为人佣赁须贾哀之留与坐饮食乃取其一绨袍赐之因问曰秦相张君公知之乎范睢曰主人翁习知之唯睢亦得谒愿为君借大车驷马于主人翁范睢归取大车驷马为须贾御之入秦相府须贾待门下良久问门下曰范叔不出何也门下曰乃吾相张君也须贾大惊自知见卖乃肉袒膝行谢罪睢曰汝罪有三所以得无死者以绨袍恋恋有故人之意故释公尽请诸侯使与坐堂上饮食盛设而坐须贾于堂下置莝豆其侧令两黥徒夹而马食之数曰为我告魏王急持魏齐头来不然者我且屠大梁
　　更名去位
　　范蠡事越王竟灭吴雪防稽之耻称大将军以为大名之下难居乃装其轻寳与其私徒属浮海出齐变姓名自谓鸱夷子皮耕于海畔居无几致产数千万齐人闻其贤以为相蠡喟然曰居家则致千金居官则致卿相此布衣之极也久受尊名不祥乃归相印尽散其财以与知友怀其重寳间行以去止于陶以为天下之中善为生自号陶朱公
　　载盐
　　第五伦官未达客河东变姓名称王伯齐载盐往来太原当所过粪除
　　李宻
　　李宻去之淮阳变姓名为刘智逺教授诸生自给
　　伯顔子中
　　故元吏部侍郎伯顔子中西域人祖父仕江西因家焉通春秋五领乡荐授东湖书院山长陞建昌路儒学教授寻为江西行省都事陈友谅兵防赣州子中招募壮士欲复城不克间道入福建行省子中出奇计收复建昌遂浮海献防元都授福建行省郎中累迁至吏部侍郎出使广东比至未几而广已归附子中坠马求死不得折其一足于是子中变姓名浪迹于江湖间往来居进贤之北山先是其妻子已为江西叅政杨宪送京师朋友有吊之者子中答曰吾身且不有奚暇顾妻子哉于是周游天下誓不复仕悲歌慷慨未尝一日忘于元也尝怀鸩自随曰如有强我者便当以死答之郡县闻而义之不之强至是程立本専使招之子中见使者慨然曰吾今死亦晚矣乃具牲酒祭其祖父师友作歌七章饮鸩而死
　　梁良玉
　　中书舍人梁良玉郎中族也永乐时易姓名至海南寓市肆粥书为业中书舍人何申建文末奉使四川金川门不守发愤恸哭叱血不数日死宋和郭节亦中书也变姓名挟卜筮书走异域客死梁良用梁中节亦定海人任中书父子兄弟八人同仕于朝相率变姓名避去良用去为舟师中节与郭良同为道士何洲海州人与宋和等友善相约弃官为筮人客死异域
　　雪庵和尚
　　雪庵和尚名暨不知其姓永乐初方黄之狱杀几万人即不杀谪戍穷边不死于道死于边者又几万人当是时和尚壮年始恸哭落发为僧西南走重庆重庆大竹善庆里山水奇絶可庐和尚又走善庆里里墟中有隐士杜景贤知和尚非常人与之游往来白龙诸山山旁有松栢滩滩水清駃萝篁森蔚和尚欲寺焉景贤有力亟为之寺寺成和尚率其徒数人入居之昕夕诵经山中人不知书谓其诵佛经乃不知其诵易乾卦也景贤曰和尚相释而诵儒不可请诵佛经景贤意和尚不宜诵儒书恐有踪迹然又不肯显言言则恐和尚走去以故婉解之乃和尚亦知景贤意遂弃儒经乃诵观音经寺因名观音云和尚好观楚词时时以楚词袖之登小舟急棹滩中流朗读一叶辄投一叶于水投已辄哭哭已又读读终巻乃已众莫测其云何景贤固知之然亦不问和尚和尚好酒不戒酒日注酒一壶俟客客至辄饮客不至即拉樵牧竖入饮饮半酡呼儿童歌曰我歌尔和歌竟瞑焉而寐和尚颀形秀爽指柔白剪剪落笔成章词不甚工密然意气涣发又能感怆人或曰和尚当建文壬午为御史不数月帝逊位和尚固秘迹以死死之日其徒问曰师即死宜铭何许人和尚张目曰松杨问其姓名不答和尚有若干篇今且百四十余年尚未敢显行于世或曰此松杨叶希贤也以贤良方正举为监察御史
　　河西佣
