<!-- { "loadSidebar": true } -->
　　刘羲叟【字仲更晋城人欧阳修使河东荐其学术试大理评事累迁著作佐郎终崇文院检讨羲叟强记多识尤长于星歴术数修唐史时専令修律厯天文五行志着十三代史并刘氏韩厯春秋灾异诸书】
　　刘绍能【保安军人以父懐忠与夏寇战死録为右班殿直累迁鄜延路兵马都监后统军进讨夏人设疑以间之神宗手诏曰绍能忠勇第一此必夏人畏忌间之耳绍能捧诏感泣守邉四十七年大小五十战终简州团练使】
　　刘民先【字圣任其先崇安人五世祖干当五季之乱避地入闽遂居崇安之五夫里熈寜初累与计偕至礼部辄不合慨然曰吾亲老矣不可阙于是屏居潭溪作一枝堂朝夕奉养唯谨后以特奏释褐公谓人曰吾岂贪一命者哉顾因是可荣亲耳及母暨夫人年九十果以恩封崇安县太君时以为荣里】
　　刘恕【涣子读书过目成诵未冠举进士歴官至秘书丞博学强记笃好史学司马光修资治通鉴奏请同编修王安石与有旧欲引寘三司条例恕不肯附新法固辞且言其失卒年四十七所着有十国纪年通鉴外纪等书】
　　刘康夫【官人少从周希孟学熙宁中进士述二十七篇其文皆羽翼诗书根柢仁义】刘苪【永州司礼鞠狱为法家疏驳苪谓今观疏驳者之设意大与古人用心不同从古惟闻死中求
　　生不闻生中求死托疾而归】
　　刘弇【安福人儿时警颖日诵万余言元丰初举进士继中词科官知峨眉县改太学博士元符中进南郊大礼赋徽宗时改著作佐郎弇为文辞铲剔瑕类卓诡不凡所着有龙云集二】
　　刘鹏【瑞金人元丰间进士为谏议大夫值蔡京用事连疏论之子举夔靖康初陥于敌死之】刘攽【字贡父敞弟博极羣书与兄偕登进士熙宁初知太常礼院初与王安石甚相得安石执政屹不肯附后出知曹州政尚寛平召为国史编修与司马光同修资治通鉴官至中书舍人有公非集行世】
　　刘奉世【敞子天资简重有法度嘉祐间举进士元丰中累官佥书枢宻院事出知成都府以中丞邢恕劾再贬隰州团练副使后以端明殿学士知定州寻落职知徐州以旧职致仕】
　　刘彛【字执中懐安人幼介特从胡瑗学善治水第进士为朐山令防孤寡平赋役抑姧猾凡所以恵民者无不至邑人纪其事目曰治范官终都水丞着七经中义百七十卷明善集居阳集各三十卷】
　　刘挚【东光人嘉祐中进士为监察御史神宗精励求治挚请辨君子小人之分又论常平免役法陈十害司农难诘之挚曰臣待罪言责今与之争口舌是辱耳目之任矣官至仆射兼中书侍郎出知郓州卒諡忠肃】
　　刘崧【字伯髙岑字仲髙防字季髙吴兴人东坡先生所赋吴兴文人之诗刘孝叔诸孙也三公才学官位士夫例能称之汪彦章尝铭仲髙之墓仲髙任福建提刑日书武夷山三大字甚竒今石刻尚存】
　　刘季孙【字景文世家开封以防典得官少笃学能诗文东坡先生守钱塘喜其人上章荐其练达
　　武经讲习邉政知隰州】
　　刘顗【为御史以言事贬坡诗云乌府先生铁作肝风霜卷地不知寒世因目为铁肝御史】刘凝之【与陈舜俞养犊为骑牛兪作骑牛歌李伯时画骑牛图山谷拜其像赋诗云去官清颖尾买田落受湾身仕菰蒲中名满天地间谁能四十年保此清静退性来间谷中神光射牛背年八十余卒官至屯田员外郎】
　　刘焘【字无言宋刘谊次子未冠游太学与陈伯亨称为八俊元祐三年蘓轼知贡举称其文章典丽必岩谷间苦学者遂中甲科尤善书笔势遒劲黄庭坚曰江左又生一羊欣矣在馆中召修阁帖十卷有遗文五十巻号见南山集】
　　刘绚【常山人力学不倦明于春秋元祐初韩维荐为京兆府教授王岩叟又荐为太学博士皆不就
　　程颢每为人言他人之学敏则有矣未易保也若绚我无及焉】
　　刘安世【字器之航子登进士第不就选从司马光学问尽心行已之要光教之以诚且令自不妄语始调洺州法司歴台谏论事刚直一时敬慑目之曰殿上虎哲宗末坐党安置英梅等州徽宗即位移内郡安世仪状魁硕音吐如钟忠孝正直居家未尝有惰容尝曰吾欲为元祐全人见司马光于地下也】
　　刘安上【字元礼生有淑质端重嗜学与从兄安节俱以学行为乡里所推聨荐于乡同游太学一时贤士大夫慕与之交号二刘并登绍圣四年进士第除太学博士大观元年提举两浙学事陛辞进对上顾近臣称其醖借有大臣体即日除监察御史朝廷有推鞠多以属安上持法尤审而根于诚恕多所平反十一月迁殿中侍御史属蔡京擅政安上抗章极言其罪数十条未报三年六月又与中丞石公弼率同列廷劾之京以太一宫使罢相遂致仕八月安上迁右谏议大夫知婺州奏减六尚衣造花罗数仍乞不为后例市田以给浮桥民刻石纪之宣和元年致仕官至朝请大夫赠通议大夫文安县开国男】
　　刘毅【字刚中元祐初进士调吉水尉再调丰城县政声籍甚知南丰县县有税官恣横隂养无赖以为爪牙商旅阻不行市民胥怨毅白于郡税官怒因集恶少三十余人尅期刼甲伏库欲逞宿愤或泄其谋毅遂宻伏弯徒于利舍至期果大噪斩闗而入遇伏兵皆惊愕束手就擒邑人大骇毅即抚慰然后列其事于郡转承议郎知龙泉县未赴而卒】
　　刘勃【眉山人元符初诏求直言九上书言宣仁太后之诬虐司马光之枉乞用范纯仁蘓辙之贤斥
　　章惇蔡卞吕恵卿蔡京之姧改提举湖北路常平寻坐元祐党籍】
　　刘棠【字君美龙溪人元祐中进士歴枢宻院编修出为利州路提举学事后提举两浙常平以朝请郎致仕同邑有陈补者与棠俱有词贼声时称之曰刘棠陈补漳岩赋虎棠既登第补遂隠居不仕】
　　刘位【招信人知滁州节制徐泗二州军事金人入寇位屡败之金遣使诱之后出战中流矢没于阵
　　赠建宁军节度使建庙滁阳号刚烈】
　　刘宁止【字无虞归安人举宣和进士知秀州论疏多剀切所着有忠堂教类槀】
　　刘鞾【字仲文一字潜文崇安人民先之子冇智谋善兵从兄韐平睦寇有功补承信郎再从守真定适敌围城鞈命鞾以强弩射之敌知不可犯退去转修武郎又随鞈宣抚河北胆气兼人无少怯以疾卒于家】
　　刘珏【长兴人崇宁间登第累官中书舍人陈十开端之戒迁吏部尚书建炎中同知三省枢宻院事奉行追复元祐党人故官及录用子孙未尽者所着有吴兴集及集议若干巻】
　　刘绍先【靖康初京城失守绍先以兵数千屯光州故是时郡多破而光得独全】
　　刘沪【渭州瓦亭寨监押权静邉寨击破党留等族时任福败邉城昼闭居民畜产多被掠沪独开门
　　纳之邉人呼为刘开门】
　　刘延庆【保安军人雄豪有勇尝从西伐屡立战功累迁泰寜军留后徽宗时破夏人有功拜信都
　　军节度使】
　　刘正夫【字徳初西安人未冠入太学有声与范致虚吴材江屿号四俊仕为左司谏徽宗方究蔡邸狱正夫入对徐引淮南斗粟尺帛之謡上意遂解谓正夫曰兄弟之间人所难言卿能及此必为公辅后果致位两府封康国公】
　　刘晏【严州人入辽举进士为尚书郎宣和中率众数百来归授通直郎金人犯京师以晏总辽东兵号赤心队建炎初从刘正彦击淮西贼及金人犯建康杜充兵溃羣寇犯常山晏出竒破之后追击贼戚方于宣城为贼所害赠龙圗阁侍制官其四子立庙死所】
　　刘达夫【字宣子涣之子也元丰中入太学以父年老毎歳一归省因留侍焉父卒遂无仕进意隠居北山凡数十年崇宁中诏举遗逸州县以达夫应诏授松江簿大观中添差温州教授后毛友荐于朝召见将任以中都官辞曰仕非志也遂迁越州教授卒】
　　刘宥【知天水县后致仕而金骑犯天水木门掠宥行槖视其诰命曰随我去官北朝宥骂曰我为南
　　朝鬼不为北朝官随遇害】
　　刘羲仲【字壮舆恕子长于史学平居厉节操有祖父遗风后以蔡京荐召为修史检讨至京师时宰以下并不造谒忤京不复仕卒于庐山所着有大初厯弟和仲有超轶材作诗清奥刻厉欲自成家为文慕石介有傸气亦蚤死】
　　刘思尹【字尧咨一字元衡新昌人少力学诣阙献书陈古今理乱得失足国裕民养才取士选将练兵制胜之策不报初授长沙司户叅军授江陵府察推防洁无取自号戒得翁直忤上司弃官归诗酒自娱几二十年称玉坡老人官至朝奉郎】
　　刘显【吉水人举进士为光禄主簿时曾布当国显于布为甥壻未尝间见布贬显得免后为防路提举常平子琮登第任诸王宫翊善靖康中京城受围敌议立张邦昌琮不预有文集数十巻】
　　刘安世【字平叔安福人举进士尝知雩都县有郡官讽以献羡余者安世曰上瘠赋重安得有羡余遂不仕归而设教逺近愿受业者踵至杨万里从而师之安世没万里为制服及塟门人私諡清纯先生】
　　刘逵【字公蕴随县人举进士髙第累官至中书侍郎蔡京以彗星见去相逵首劝徽宗碎元祐党碑寛上书邪籍之禁梢正京悖正害民之政及京复相谪镇江军节度副使安州居住后京再罢稍起知杭州加资政殿学士】
　　刘诜【福清人举进士崇宁中歴官宗正鸿胪卫尉太常少卿纂续因革礼诜通音律居母之丧尽礼
　　有芝产墓侧】
　　刘防【字道元崇安人第进士歴知陜广潭州所着有防名累官枢宻直学士知郓州发廪赈饥民赖
　　全活盗贼屏息后知建州以戸部侍郎致仕】
　　刘韐【字仲偃崇安人其先自京兆徙闽子孙仕宋得諡忠者五人世号五忠刘氏韐第进士歴知建福州累官延康殿学士宣和中再知真定金人犯京师遣韐使金营金人欲留用韐曰偷生以事二姓死不为也又闻军中欲立异姓乃仰天大呼曰有是乎遂更衣酌巵酒自缢建炎初赠资政殿大学士后諡曰忠显】
　　刘士英【字冲发武康人以上舍擢第为温州教授方腊寇扰士大夫皆遁去士英独留推郡诸生石砺为谋主聚兵御守民赖以全后通判太原金人大入与将官王禀坚守城中食尽士英死之时年四十五门人諡为安节先生】
　　刘寜【字无虞归安人举宣和进士知秀州论疏多剀切所着有教忠堂类槀】
　　刘滂【字徳霖武义人大观进士蔡京与滂祖为布衣交滂至京师京欲挽滂为党滂曰此胡为及我
　　哉京闻之不恱滂亦拂衣而去】
　　刘竧【靖康初为真定路都钤辖金人来攻竧率众昼夜抟战城陥犹巷战知不敌顾其弟曰我大将
　　也可受其戮乎挺身之孙氏山亭中自缢死】
　　刘韫【字仲固忠显公韐弟也以门防入仕歴倅三州典二郡皆有政声后以朝散大夫致仕筑室于县南有亭台花木之胜日夕讽咏自号秀岑与屏山晦庵诸名贤多酬唱尝以杜少陵喜无多屋宇幸不碍云山之句分韵赋诗人尤传诵】
　　刘正【字道醇侯官人建炎间知尤溪县防明不阿绍与初建剑寇起正训练民兵以卫县境弓手余招酗酒跃马入队扰其众队长不能止正斩以徇部下肃然末发乡民林悌郑侑招集亡命欲为乱正兼得其情执而戮之民頼以安】
　　刘汝舟【字元造毅子政和中第进士调兴化军司法郡有富民王氏死而无嗣人以户絶告委验实得资二十万其妻以遗腹自防守欲籍其业汝舟执不可既而生男又为辨折守怒汝舟纳告命乞归守怒虽稍霁尚籍其半王氏子名济绍兴中登第先是汝舟与张浚有故建元初献浚平戎十策浚辟为参谋官】
