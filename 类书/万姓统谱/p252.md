<!-- { "loadSidebar": true } -->
　　许文蔚【字衡甫休寜人防贫苦学尝从朱熹吕祖谦游绍兴庚戌以上舍擢第教授通州又为海陵丞时有防审察文蔚耻于干进杜门不出者六年朝廷嘉其恬退累迁著作郎卒于家】
　　许巽【字少杨仙游人乾道中举进士知归善县尉有捕民为盗者赂郡守必欲成赏巽验非实格不行守不能强歴秘书郎知滁州属吏畏服不敢受赇除提防成都路刑狱固辞乞除知漳州未上召赴行在卒巽居官所至以廉洁称人号耐贫先生】
　　许叔度【字端大寜徳人淳熙七年乡举尝着江东十论推原三国六朝离合之由臞轩王迈为之
　　注亦工诗叔度兄弟五人俱有才名】
　　许升【字顺之同安人朱文公为同安簿从游最早恬澹寡欲切问近思文公语录载其问答之语为多文公去任复从游于建阳其学益进及卒文公深惜之为文以祭今配飨于文公之祠】
　　许浃【知万安县兴学除弊恺悌之化比屋相尚郭帅元为撰许公十政诗刻石】
　　许彪孙【理宗时泸州制置司叅谋知州刘整欲叛降元召彪孙草降文彪孙不从合门饮药死】许知新【淳熙间令象山治尚寛和为民兴利开千丈马冈瑞龙三河以灌下泾之田利甚溥焉】许锡【淳熙登第令建昌守兴国以真德秀荐除夔路运判所在多可纪在夔黜贪墨奏罢鼓铸民忻然若更生入为刑部郎中投劄论政弊言激切忤时竟得请老归所着有家帚集】
　　许克昌【字上达华亭人绍兴末举进士第一累官右正言时松江新泾堰闸为海水延入苏湖境上为民患克昌请于朝移堰入运港以避潮势由是三郡之田得免咸潮浸灌之患】
　　许奕【简州人庆元五年擢进士第一授东川节度判官韩侂胄议开边奕贻书曰今日之势如气仅属不足以当寒暑之冦以给事中使金金人礼迓甚恭后以宝谟阁直学士知潼川府奕在朝论谏甚多帝尝称其骨鲠天性孝友通籕隷书所着有毛诗説论语尚书周礼讲义】
　　许沆【泸川人累官至太府少卿性孝善文词有章奏赋咏杂著三十卷】
　　许俭【字幼度闽淸人朱文公门人俭不蓄私财不置私器三世不分异庭无间言郑性之大书孝友
　　二字以扁其堂】
　　许堪【金华人端平中知泰州大增治城濠又创堡城于城北淳祐中敌哨至以濠深不敢觇城堪之
　　功也】
　　许巨川【字东甫温陵人嘉定进士其学得伊洛紫阳之传初董教广祥笃志训诲学者有所矜式
　　人多感之终东莞令】
　　许子良【字肖説东阳人嘉熙间举进士年已五十余矣调余姚簿未上用宰相乔行简荐歴太学
　　博士请外出知饶州改知台州】
　　许应寅【字春伯平江人与弟应廷俱有时名俱登绍定二年进士春伯尤以操行着张万全守岳
　　拟以学行宜列乡贤】
　　许之选【字叔仁临川人开禧元年进士授南雄州教官时峒冦偪城守倅欲弃城去之选毅然率同僚阅丁壮缮守备城外避冦者至即纳之冦遂引去后魏了翁荐诸朝授泰和令邑有巨奸戕民挠政捕寘狱尽得其奸状抵罪豪民慑焉再知懐安县有惠政陞九江通判卒】
　　许骞【中之八世孙登绍熙二年进士乙科为惠州府推官调南恩佥幕居官有守遇事不诡随丁父
　　忧归卒于家年三十九官终从仕郎】
　　许知言【闽清人兄逢言弟知白知什知亿俱业诗书母病知言兄弟昕夕不离侧越三月药弗効知言乃斋戒吁天刲股烹调以进母病遂愈年七十始卒知言兄弟哀毁逾礼俱然香于臂冀以资其冥福进士许叔度为立传刻于药师院后知亿子禹锡请改其里为孝顺从之】
　　许月卿【婺源人父大宁有学行尝教月卿曰段秀实笏击朱□顔杲卿面折禄山简册有光精爽如此惟尔英烈追配古人此髙宗皇帝追赞李若水词也小子识之后月卿登第攻击权贵无少顾忌数上书斥丁贾奸邪出佐江西漕宋亡三年不言虽言亦如病狂卒年七十谢叠山尝书其门曰要知今日谢枋得便是当年许月卿】
　　许孔明【字元熙祁门人嘉熙间太学生理宗幸太乙宫伏阙上书谏游幸并言贤否混淆丞相丁
　　大全燮理失道上嘉纳之仕终宣教郎】
　　许炳【字仲明平江人通春秋登嘉定进士授宁乡县尉时人称其廉未终任卒无以为敛】
　　【金】许安仁【献州交河人幼孤能刻苦读书善属文登大定中进士调河间主簿以廉平见称累迁翰林修撰后为泽州刺史尝作无隠论十篇上之卒諡文简安仁质实无华澹然有古君子风】
　　许古【安仁子明昌中词赋进士贞祐初自左拾遗拜监察御史时宣宗迁汴信任髙琪无恢复之谋
　　古上疏甚切迁侍御史哀宗即位迁左司谏未防致仕】
　　【元】许义夫【砀山人为夏邑县尹每亲诣乡社教民稼穑见民勤者赏之惰者罚之境内丰足后为丰丘尹值羣盗劫掠州县义夫单骑出郊力言丰丘邑小民已惊窜幸无入吾境民获免于难】
　　许楫【忻州人幼从元好问学年十五中词赋选又举贤良方正孝亷累官陜西道劝农使江西按察
　　使歴徽州东平两路总管所至皆有循良之政】
　　许熙载【汤隂人博古通今事母以孝闻仕为会福院照磨能以儒饰吏尝病古人遗教杂见于礼
　　书漫无綂纪及辑为女教书后开义学以教乡人所着有东冈小藁】
　　许有壬【熙载仲子幼颖悟一目读书五行延祐中进士累官集贤大学士改枢密副使拜中书左丞歴事七朝垂五十年遇国家大事无不尽言且善笔札工词章所着有至正集卒諡文忠兄有恒歴官大理路知事弟有仪经筵检讨有孚湖广儒学副提举】
　　许广大【字具瞻天台人登进士第授庆元路昌国州判官再授武义县尹俱以廉能闻调知鄞县平差役严程限有诉讼必亲辨析吏莫能售其奸十三年夏旱躬祷天井龙潭泣拜良久龙扵中流出一爪拏岩石上光耀闪烁众皆褫下山未半雷雨大至广大冒雨露跣匍匐入城明日四郊霑足民歌颂之】
　　许衡【河内人号鲁斋幼嗜学颖悟不凡及长经传子史礼乐名物星厯兵刑食货水利之类无所不通仕为集贤大学士兼国子祭酒累迁中书左丞追封魏国公諡文正以道学鸣有文集传世从祀孔子庙庭子师可广平路总管师敬西台中丞】
　　许则祖【乐平人性刚健至正间乱兵四起则祖倡义兵恢复徳兴县后屡战胜一日追贼马陷泞
　　泥中遂遇害事闻谥忠显】
　　许谦【字益之金华人父觥淳祐进士未显而没谦自幼力学于书无所不读闻金履祥道学往从之以求圣贤之心晩年四方来从者数百人然素志冲澹恬不近名世号白云先生所着有诗集传四书丛説】
　　许维祯【遂州人至元中为淮安判官属县盐城有二虎为害维祯黙祈神祠一虎去一虎死祠前境内旱蝗祷而雨蝗亦息是歳冬无雪民多疾维祯祈之雪深三尺朝廷闻之褒奬其事】
　　【明】许颙【髙邑人幼颖悟为人刚直洪武初以李思齐荐召问时务应对称防拜监察御史病卒二妾陈
　　氏牛氏皆经死事闻旌为双节】
　　许存仁【谦子国初召至京师与语大悦入傅皇太子晋国子祭酒备顾问最见礼遇出入两宫垂
　　十年自稽古礼文之事至于人材进退时政弛张无不预议】
　　许廓【字文超襄城人魁伟倜傥博涉经史善草书洪武己夘举人歴任工科给事中励志勤慎累迁
　　工部侍郎出抚乡邦流民人赖以安官至兵部尚书】
　　【明】许瑗【字栗夫乐平人兄琮博学善诗元至正中两举于乡皆第一防试不第放浪吴越间本朝初求贤瑗与宋濂同赴召奏对称防授博士留帷幄中叅预谋议寻命知太平府瑗至励士卒修城池抚黎庶陈友谅攻太平府拒守弥月城陷被执不屈死之追封髙阳郡侯】
　　许思温【字叔维吴县人洪武中以贡入太学选署刑部即除御史陞按察副使改署大兴县永乐
　　初陞刑部侍郎转吏部署尚书事洪熙初赠尚书官其子俊为太仆寺丞】
　　许溥化【字次诚婺源人元季率义兵保乡闾遂奉省檄命领屯兵国初归附授院判汪同下管军镇抚董筑星源翼城从攻乐平至太阳埠军溃庚子嵗隣冦作族人被害兄商野亦遭冦执溥化以财力援脱兄厄防驸马王克恭来镇仍命总戎随征昌化宣城开设徳兴县治越五年辞归事兄如严父王克恭扁其堂曰庸敬】
　　许伯旅【字廷慎泉溪人洪武初由选贡官刑科给事中以诗名时称为许少杜所着有介石稿林公辅尝见其感兴诸诗问其得何法而然廷慎曰法可言也法之意不可言也上士用法得法之意中士守法得法之似吾诗防用法矣识者以为不妄云】
　　许子模【字时范庐陵人洪武丁丑进士歴翰林检讨】
　　许方【洪武中知南昌府尽心民事劝课农桑尤惓惓于学校尝梦一儒者曰吾庐冐风雨久矣冀太
　　守修之莫详所以及见徐孺子像方悟遂葺其亭】
　　许继【字士修宁海人国初为儒学训导年仅三十有七大都安贫守道之士也方正学铭其墓曰孝孺有笃志尚徳之友曰许君喜为诗其髙妙处有魏晋人格韵自号观乐生】
　　许庸【永乐初知会昌莅政公勤庭无滞讼遇编徭赋其贫者验丁役力富者验实供需民多乐于趋事邑无异议在任八年修学舍励生徒积年逃卒皆闻风自首及去任民皆思慕焉】
　　许铭【南昌人永乐四年进士宣徳初为浙江按察副使持宪严明豪贵人不敢干以私而兴利除害
　　民皆感服尝上言备边御戎理兵足食事上嘉纳之】
　　许彬【字道中寜阳人永乐乙未进士累太常卿景泰中议遣大臣迎驾朔漠彬毅然请行曰主辱臣死分也敢靳一死卒能以大义折辨奉驾以还然滨于不测者屡矣以是受知英庙进礼部侍郎兼翰林学士文渊阁视事尝荐王鈜商辂等起用及劾石亨専横调南京礼部未防左迁陜西参政亨败乃复官彬器量达学问醇正着诗文二十卷东人称为东鲁先生卒赠礼部尚书諡襄敏】
　　许逵【字汝登固始人正綂戊辰进士授乐陵知县平流贼有功陞山东佥事歴江西副使宸濠之变不屈被害赠都御史礼部尚书諡忠节子玚承防中武举锦衣都指挥同知逵神清气朗风格迥异守乐陵计战杨庄人固知其有死义之忠也备兵江西密疏当道训练土兵使当事者蚤然其计事势当不至此临刑之言听者无不凛凛常山睢阳徇国之烈岂是过哉】
　　许璞【凤翔人发解举首授文学官正綂六年荐陞仁和知县公平廉慎轻徭薄敛民懐其徳及卒于
　　官贫无为殓民争赙之仍为木主于本县土神祠祀之】
　　许仕达【歙县人景泰初巡按福建时兵荒之余仕达欲裁省郡县冗费以纾民力乃创置簿籍官识以印章分给县各里凡里中供应所出多寡皆令长里者自书于籍按临所至辄取而稽考焉自是郡县有所畏惮科征颇省居一年与巡抚大臣可否事交上章争辨有防命仕达还朝闽之耆老相率诣阙乞留之因命复巡按一年仕达按问风采凛然后陞福建布政司叅政声望遂减】
　　许进【字季升灵宝人成化丙戌进士授御史仕至太子少保吏部尚书忤瑾削籍寻复职致仕卒赠太子太保諡庄毅子八人诗乡贡士任知府诰南京户部尚书博学能文谥庄敏赠太子太保赞少保兼太子太傅吏部尚书文渊阁大学士諡文简称名臣论太子太保兵部尚书有才畧进器宇魁岸抱负甚伟议论汹汹出若无不可为者法尚严峻凡有请托多拒不行见者敬而惮之崔后渠评进徳有曰昌言直道推贤敢为人咸以为名言】
