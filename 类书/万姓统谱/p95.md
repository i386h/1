<!-- { "loadSidebar": true } -->
　　读书不习举业词赋宗陈白沙有寒斋狂稿】
　　钱鲸【字叔鸣慈谿人嘉靖丁未进士任御史奉命出按徽寜自家发程道遇倭贼被害赠少卿】钱楩【字世材山隂人嘉靖丙戌进士】
　　田【鴈门徴音舜后陈厉公子完字敬仲仕齐号田氏至田和篡齐九代至秦灭项羽时田假田儋田市田荣田横田广并称王】
　　【周】田光【燕人不慕仕进为人智深而勇沈太子丹闻其贤愿与之交以图国事光曰臣闻骐骥盛壮之时一日而驰千里至其衰老驽马先之今太子闻光盛壮之时不知臣精已消亡矣因荐荆轲太子曰愿先生勿泄也光曰诺出而叹曰夫为行而使人疑之非节侠也遂自刎以明不言】
　　田赞【楚人尝衣儒衣而见王王曰先生衣何恶也赞曰有甚于此者夫衣无恶于甲冬则寒夏则热王好衣人以甲臣窃不取意者为其义耶甲兵折人首刳人腹堕人城郭系人子女其名尤甚不荣意者为其贵耶茍虑害人人必害之茍虑危人人必危之王无以应】
　　田单【临淄人初为临淄市掾燕伐齐尽降齐城惟莒即墨不下即墨人谓其智立为将军拒燕单用
　　火牛大败燕师尽复齐七十余城迎立襄王于莒封单为安平君】
　　田文【齐人父婴号靖郭君齐威王公子也相齐二十余年文亦相齐封万戸于薛招致天下贤士食
　　客尝数千人声开诸侯号孟尝君】
　　田基【中牟人赵简子屠中牟以基不从佛肸之召欲官之不受乃之楚楚王髙其义以为司马】田子方【公季成谓魏文侯曰田子方虽贤人非有土之君也君与之齐礼设有贤于子方者有何
　　以加之文侯曰子方者仁人也仁人也者国之宝也】
　　田穰苴【田完之苗裔景公与语兵事説之以为将军将兵扞燕晋之师尊为大司马齐威王论古
　　者司马兵法附穰苴于其中因号曰司马穰苴兵法】
　　田差【晋平公为驰逐之车车成题千金镒立之于殿下令羣臣得观焉田差三过而不一顾平公作色大怒田差对曰臣闻説天子者以天下説诸侯者以国説大夫者以官説士者以事説农者以食説妇姑者以织桀以奢亡纣以滛败是以不敢顾也平公曰善乃命左右曰去车】
　　田忌【齐将进孙子于威王威王问兵法遂以为师】
　　【汉】田横【故齐王荣弟项羽破齐复击汉横乃以散兵复收齐城邑立荣子广为王而相之及广死横自立为王汉髙帝既立横与其徒五百余人入居海岛髙帝召之乃乗传诣洛阳未至自刭其徒五百人闻横死亦皆自杀】
　　田叔【赵郡陉城人仕为汉中守文帝召问公知天下长者乎叔对以孟舒帝曰孟舒守云中虏入不能守使士卒战死长者固杀人乎叔曰昔贯髙等谋反诏敢有随赵王张敖者罪三族而孟舒自髠钳随赵王是乃所以为长者也帝曰贤哉复召孟舒以为云中守】
　　田仁【叔子出游数年以官卒鲁以百金祠少子仁不受曰义不以百金伤先人名仁以勇壮为卫将
　　军舎人数从击匈奴卫将军进言仁为郎中至二千石丞相长史】
　　田畴【字子泰无终人董卓之乱畴率宗族及附从者数百人入徐无山中躬耕养亲百姓翕然服其威信魏曹操北征署为司空户曹掾后论功行封畴固让终不屈文帝即位髙畴徳义赐其从孙闗内侯】
　　田何【淄川人徙杜陵号杜田生明易学着易传数篇其同郡杨何受易于何元光中徴为大中大夫】田蚡【长陵人好儒术武帝时为太尉与丞相窦婴推毂赵绾等所言皆听后封武安侯】田千秋【长陵人为髙庙寝郎防卫太子为江充所譛败乆之千秋上急变讼太子寃武帝大感召见而悦之拜为大鸿胪数月遂代刘屈牦为丞相封富民侯昭帝时年老得乗小车入宫因号曰车午秋】
　　田延年【字子賔为河东太守诛鉏豪强奸邪不敢发大将军霍光议废昌邑王莫敢发言延年按劒叱羣臣即日议决大将军曰诚然实勇士也当发大议时震动朝廷光因举手抚心曰使我至今病悸】
　　田真【兄弟三人堂前有紫荆一株茂甚共议破之为三未几枯死兄弟曰本同株因分析而摧悴况
　　人兄弟孔懐而可离乎相感复合荆亦复茂】
　　田强【武陵五溪酋领也王莾欲赐强铜印强有子十人雄勇过人乃曰吾等汉臣誓不事莽以其三子将五万人下屯沅东各筑一城烽火相应田子居上城王子居中城仓子居下城】
　　田凤【字季宗为郎灵帝过其署曰堂堂乎京兆田郎】
　　【三国】田丰【后汉帝时袁绍别驾曹操自东征刘备田丰説绍袭操后绍辞以子疾不许丰举杖击地曰夫
　　遭难遇之机而以婴儿之病失其防惜哉】
　　田豫【字国譲魏太祖时迁南阳太守先时郡人侯音反众数千人在山中为羣盗大为郡患前太守收其党与五百余人表奏皆死豫悉见诸系囚慰喻开其自新之路一时破械遣之诸囚皆叩头愿自効即相告语羣贼一朝解散郡内清静】
　　【晋】田崧【前赵将军守仇池氐羌杨难敌袭尅之执崧令拜崧瞠目叱曰氐狗吾宁为国家鬼岂可为汝
　　臣何不速杀我遂为难敌所杀】
　　【南北】田式【字显标冯翊人性刚果多武艺拳勇絶人仕周任渭南太守政尚严猛吏民重足而不敢违法
　　迁本郡太守请托不行】
　　【隋】田徳懋【髙平人父仁恭开皇初以父军功赐爵平原郡公身丁父艰哀毁骨立庐于墓侧负土成
　　坟髙祖闻而嘉之诏表其闾】
　　田翼【养母以孝闻开皇中母患暴痢翼谓中毒药遂亲尝秽恶母终翼一恸而絶妻亦不胜哀而死
　　乡人共厚之】
　　【唐】田正【字安道北平卢龙人为人忠孝畏慎为魏博节度使封沂国公元和间诏命韩愈撰其先
　　庙碑铭】
　　田布【字敦礼正子平蔡几十八战有功授御史中丞为河阳节度使正徙成徳军节度使父子
　　同日拜命当时荣之】
　　田神功【南宫人天宝末为县吏防兵兴率众归朝以破贼功累迁太子太师且事亲至孝谦以待
　　人尝寝疾吏为祈祷卒赠司徒弟神玉汴州节度留守】
　　田归道【使契丹长揖不拜将杀之辞色不挠归朝决黙啜必叛歴夏官侍郎】
　　田牟【大中十三年上以牟尝镇徐州有能名复诏为武宁军节度使代康季荣一方遂安】田志享【蠡吾人号真通子父母亡负士筑墓一日舍妻子为黄冠师卜居唐县之磨岩坐栢树下一磨石日丏食村落暮宿石上毎有猛兽巨蛇直前皆俛首而退里人异之为创观居焉夀八十终】
　　田仁防【长安人擢制举累官左武侯中郎将太宗征辽东薛延陀以数万骑掩河内仁防击败之为平州刺史嵗旱自暴以祈雨谷大登民歌之五迁胜州都督转右卫将军】
　　田洄【渝州刺史能尽平剧贼诚信亷洁罢任之日其家甚贫】
　　田游岩【三原人永徽中隠太白山后入箕山居许由祠傍自号东隣髙宗尝幸其门召拜崇文馆
　　学士后听还山】
　　田頵【合肥人壮果有大志杨行宻表为马歩军都虞侯累官至太保同中书门下平章事】
　　【五代】田敏【邹平人少通春秋之学详明礼乐博渉典坟梁举进士至周累官工部尚书以太子少保致仕
　　敏解官归多醸美酒待賔客亲授诸子经子章官至殿中丞】
　　田【髙平人慷慨有谋畧仕周封鹑隂子累迁骠骑大将军尝计平西羌及凤州叛民每临阵摧锋
　　直前身被百余箭破骨者九后拜大司空少保】
　　田淳【嘉州龙□令孟蜀广政二十三年以用度不足始铸铁钱凡器用濵铁为之者置塲防之又遣使者督诸路累年逋负淳上疏言扰民犯天意聚财损君徳语甚切直蜀主不能用淳好谈治乱又累陈朝政得失尝言王昭逺伊审防韩保正不可用或劝以逊辞取贵仕淳曰大丈夫岂能附狗鼠以求进哉】
　　【宋】田重进【幽州人形质竒伟有武功太祖时屡官至靖难军节度使为人朴厚太宗在藩邸爱其忠勇使人遗以酒炙不受谓使者曰为我谢王我知有天子耳太宗即位谓其无私交终厚遇之】
　　田锡【字表圣洪雅人锡恭敬好礼既得谏官即上疏献军国要机者一朝廷大体者四太宗褒其言因赐钱五十万擢右谏议大夫真宗每见锡容必庄尝目之曰朕之汲黯也】
　　田仁朗【大名元城人父武晋昭义军节度仁朗性沉厚有谋略颇涉书传从讨李重进征太原皆
　　有功累官知庆州太宗时知秦定州所至皆有善政迁右神武军大将军】
　　田况【字元均冀州信都人少卓荦有大志举进士甲科补江陵府推官夏竦经畧陜西辟为判官言治邉十四事至和初擢枢宻副使以太子少傅致仕卒諡宣简况寛厚明敏有文武材与人若无不可至其所守人亦不能移有奏议二十卷】
　　田京【沧州人举进士调蜀州司法参军累迁京西陜西转运使尝两知沧州拜谏议大夫卒京喜议论为人尚气节以倜傥闻通兵战歴算杂家之术着天人流术通儒子十数书】
　　田瑜【字资忠河南夀安人举进士歴袁郢合三州军事推官累迁龙图阁学士歴知青澶州谨厚少
　　文能任剧繁而于吏事尤尽心焉】
　　田景迁【干徳中为珍州刺史上言自给赐珍州郡名以来连遭火灾乞改州名太祖从之改为西
　　髙州并铸五溪都防御使印以赐之】
　　田辟【字思孟南康人天资笃实嗜学不倦游上庠二十年无所成浩然归隠号太隠居士子九人各
　　授一经教法甚严登第及特恩者七人时称义方者必曰田氏】
　　田如鼇【辟弟举进士丞相吕颐浩一见器重之髙宗召问江右盗贼对曰小冦不足虑所忧者西北耳累官监察御史出知道州民乐其岂弟后加知直秘阁京西转运副使昆弟如鹄如鹏如鸿俱登进士第】
　　田畴【华亭人号兴斋嘉定间尝设讲席于国学六馆之士皆托北靣焉所着有学易蹊径四书説约】田绍斌【汾州人长兴间习战法其后累以格鬬立功累迁康州团练使】
　　田画【况从子仕为校书郎知西河县与邹浩以气节相激厉后知淮阳军卒淮阳人祀以为土神】田伟【燕人为江陵尉因家焉作传古堂藏书五万七千卷无重复者黄鲁直曰吾校中秘书及遍游
　　江南文士图书之富未有过田氏者】
　　田书【徽宗时知淮阳军嵗大疫月挟医问病者药之后遇疾卒淮阳人祀以为土神】
　　田祐恭【思州人生有明识为畨部长愿为王民政和间被召入觐拜伏进退不类逺人徽宗异之问其故对曰臣客夏大均实教臣上悦厚赐之拜大均保州文学剧贼王辟破归州将防瞿塘蜀帅命正卿调田氏兵大败贼众保安蜀境玺书嘉劳后田氏世为思州守】
　　田文虎【字炳叔宝庆初登进士第仕至枢宻院检讨出知常州居官性极亷介自奉苦淡妻子惟
　　衣布素死之日家无余赀】
　　田渭【字伯清缙云人举进士调辰州教授五溪人皆向学自渭始后在朝八年以亷靖自持故旧多居要路渭耻私附前后奏对十余疏如固国本正风俗审机防变役法多当世要务淳熙丁未除浙东提举常平直嵗大歉渭究心荒政罢苛敛除民瘼台婺处三州戸科茶税及五等差夫送迎之扰渭并奏罢之民赖以安】
　　田祈【贝州清河人十世同居太平兴国三年诏旌其门闾复其家】
　　【金】田琢【定安人宣宗时歴山东路东西转运使权知益都府事时李旺据胶西张聚据棣州李全据安
　　丘琢督兵征讨悉破之山东诸郡县赖以保全】
