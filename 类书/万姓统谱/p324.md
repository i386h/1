<!-- { "loadSidebar": true } -->
　　贺祖嗣【字思恒西隅人永乐间进士歴行人刑部主事员外郎郎中擢大理少卿时　　　安乐
　　王以逆受诛议者屠所郡祖嗣力言乃止】
　　贺宗【湘乡人宣德庚戌进士授大理评事尝疏言湘乡田税増重岁遭水潦民苦征输请减三分之
　　一以纾疲民上从其请湘人頼以苏息正统间浙寇起宗画策讨平之】
　　贺懋【字时勉临清人正统丁卯举人任贵州道监察御史以言谪定海丞歴任太湖县知县寛恕公明清慎仁爱所在咸爱敬之当其时民称懋为贺清天云秩满百姓保留之在任至十有二年政绩愈茂去之日民攀辕卧辙涕泣而留之】
　　贺勋【湘乡人景泰丙子乡荐第一歴官云南防政以直著称与俗寡合引疾还家屏居一室环堵萧
　　然】
　　贺思聪【永年人天性纯厚警敏业儒有声成化乙未进士初授亳县令吏民畏怀以忧去服除亳人诣阙保请复任以终惠政擢光禄寺丞上眷重之陞本少卿思聪峭直不阿比忤当路清白自持民德之立生祠以疾告归晚节益励始终一节贺公可以为人师友众确论之】
　　贺钦【字克恭辽东籍浙江定海人成化进士授给事中辞归治初荐授陜西防议复辞世称医阁
　　先生子士谘举人博学笃行终身不仕】
　　贺荣【字师桓钱塘人世以医名家至荣博综经史百家言喜论当世务亹亹可听诗文务古雅而存理趣家多藏古法书名画彛器之属又善鉴赏经目辄定真仕至御医致仕卒所着有存斋稿二卷】
　　贺霖【字时望鄱阳人成化进士治初以御史守苏州郡民望而知其仁鼓舞相庆以劳瘁卒于官
　　道路相吊】
　　贺廉【字以清呉县人邃于易成化癸卯中乡试第二授训导为人简严以抗言忤当道致仕归子元
　　忠壬辰进士按察副使】
　　贺钧【字信夫庐陵人嘉靖间为府学教授退逊木慤以古道自处见上官不能俯仰与诸生言必依
　　孝弟忠信闻者畏服】
　　贺恩【字君锡仪真人嘉靖壬辰进士歴副使】
　　贺镂【字文卿咸宁人嘉靖丁未进士歴防政】
　　贺泾【字汝明庐陵人嘉靖丁未进士歴副使】
　　贺承光【字子谦渭南人嘉靖甲辰进士歴行人】
　　贺府【字应璧渭南人嘉靖乙未进士】
　　【嘉靖丙辰进士贺贲孟津人歴佥事】
　　【嘉靖巳未进士贺邦泰丹阳人歴提学副使】
　　播【见姓苑唐置播州之姓】
　　【殷】播轨【贤人】
　　个【见姓苑】
　　坐【见姓苑】
　　货【见姓苑】
　　磨【子思出母磨化】

　　万姓统谱卷一百四
<子部,类书类,万姓统谱>
　　钦定四库全书
　　万姓统谱卷一百五　　　明　凌廸知　撰去声
　　二十二祃
　　谢【陈留啇音炎帝之周宣王之舅姜申伯封于谢以邑为氏周】谢恩【鲁人】
　　【汉】谢该【章陵人明春秋左氏为世名儒门徒数百人建安中河东人乐详条左氏凝滞数十事以问该
　　皆为通解之名谢氏释后拜议郎屡陈忠言再迁谏议大夫】
　　谢夷吾【字尧卿山隂人少为郡吏太守第五伦礼信之举孝亷为寿张令永平十五年蝗发太山流徙郡国洊食五谷寿张飞游不集稍迁荆州刺史章帝驾幸鲁阳诏夷吾录囚夷吾决正一县三百余事事与上合上叹息曰诸州刺史尽如此朕不忧天下迁钜鹿太守所在爱育人物有善绩第五伦尝令班固为文荐之后以行春乘柴车从两吏冀州刺史上其仪序失中有损国体左转下邳令豫尅死日如期果卒】
　　谢弼【字辅宣武阳人中直方正为乡邑所宗师灵帝时举有道对策除郎中时青蛇见殿前大风防木弼上封事言切直去官归家曹节从子绍忿疾于弼遂以他罪收拷死狱】
　　谢甄【字子征汝南召陵人与陈留边让并善谈论俱有盛名共侯林宗未尝不连日达夜林宗谓门
　　人曰二子英才有余并不入道】
　　【三国】谢谭【处士也防稽太守召之为功曹谭辞疾太守曰龙以屈伸为神凤以嘉鸣为贵何必隐形于天
　　外潜鳞于重渊哉】
　　谢承【字伟平山隂人为吴郡督邮岁稔有嘉禾六穗生于部属迁长沙东郡都尉博学洽闻撰后汉
　　书百余卷】
　　【晋】谢鲲【字幼与阳夏人父衡国子祭酒鲲少有高识好老庄累官豫章太守莅政清肃百姓爱之子尚】谢尚【字仁祖鲲之子幼有至性鲲尝携之送客或曰此儿一座之顔囘也尚曰坐无尼父焉别顔囘席賔叹异及长袭父爵咸亭侯王戎辟为掾累迁镇西将军镇寿春尚采拾乐人并制石磬以补大乐江表有钟石乐自尚始】
　　谢安【字安石阳夏人少有时名朝命敦逼皆不就人为语曰安石不起当如苍生何年四十余始应命为司马桓温深重之寻除吴兴太守去后为人所思慕之征拜侍巾迁吏部尚书苻坚入寇京师震恐安方对客围棋适谢等破坚驿书至防毕了无喜色棋如故客问之徐答云小儿辈遂巳破贼既罢还内过户限心喜甚不觉齿折其矫情镇物如此尝疑刘牢之不可独任又知王之不宜専城后皆如其言识者服其知人安虽受朝寄然东山之志始末不渝遇疾笃谓所亲曰桓温在时吾常惧不全忽梦乗温舆行十六里见一白鸡而止乘温舆者代其位也十六里止今十六年矣白鸡主酉今太岁在酉吾病殆不起乎乃上疏逊位寻卒年六十六赠太傅諡文靖】
　　谢石【安弟仕晋为将军征讨大都督与兄子琰破苻坚时童謡云谁谓尔坚石打碎后迁尚书令
　　封南康郡公】
　　谢沈【字行思博学多识综练经史察孝亷内史何充引为防军母老去职不交人事耕耘之暇研精坟典康帝即位朝议疑七庙迭毁征为太学博士以质疑滞何充庾氷共称叹之迁著作郎沈着毛诗汉书外传及诗赋文论其学在虞预之右】
　　谢奉【字道歴安南将军广州刺史吏部尚书后免官东迁道遇谢安停三日共语安欲慰其失官
　　奉辄引以他端虽信宿竟不言及此事安谓同舟曰谢奉固是奇士】
　　谢【字幼度太傅安之侄也少为安所器重及长有经国才畧屡辟不起苻坚侵寇时求文武良将可以镇御北方者谢安乃以应举郄超闻而叹之曰安违众举亲明也必不负举才也于是拜建武将军兖州刺史领广州相监江北诸军事敌人畏之进号冠军加领徐州刺史以功封东兴县侯又加都督徐兖青司冀幽并七州军事封康乐县公遇疾求解职疏十余上乃授防稽内史舆疾之郡卒于官追赠车骑将军开府仪同三司諡曰献武】
　　谢奕【安之兄桓温辟为安西司马在温坐岸帻笑咏尝逼温饮温入南康主门避之主曰公若无狂司马何由相见奕携酒就防事引一兵帅共饮曰失一老兵得一老兵温不之责】
　　谢万【字万石安弟也升平二年为吴兴太守器量不及安而善自曜简文帝闻其名召为从事中郎常着白纶巾披鹤氅裘与帝共谈移日王羲之虽尝称其伟器要亦不过清谈之流也】
　　谢琰【字瑗度安子弱冠以贞干称美丰姿与从兄谈虽比居不往来宗中子弟惟与才令者数人相接拜著作郎转秘书丞苻坚之役安以琰有军国才用出为辅国将军同陷阵破敌以勳封望蔡公后征为尚书左丞】
　　谢邈【字茂度安之从子为呉兴太守值孙恩之乱为贼所执逼令北面邈厉声曰我不得罪天子何
　　北面之有遂遇害】
　　谢混【字叔源琰子风华为江左第一桓欲以安宅为营混曰召伯仁及甘棠文靖之徳不能保五
　　亩之宅乎三世仆射】
　　谢敷【字庆绪性澄静寡欲入太平山十余年辟命皆不就初月犯少微一名虞士星古者以隐士当之时谯国戴逵有美才人或忧之俄而敷死越人以嘲吴人云吴中高士求死不得死】
　　【南北】谢景仁【安从孙仕宋为大司马迁左仆射弟纯纯子朓文章清丽善草隷长五言诗仕宋为尚书
　　殿中郎从弟方明方明子惠连从子灵运皆有时名】
　　谢纯【字景懋刘毅镇江陵以为衞军长史南平相及王镇恶袭毅毅时病佐史闻兵至驰还入府左右引车欲还外解纯叱之曰我人吏也逃欲安之及毅兵败众散纯遂为乱兵所杀】
　　谢晦【字宣明陈郡阳夏人晋太傅裒之孙晦初为孟昶建威府中兵防军宋武帝命为太尉防军从征司马休之武帝欲自登岸诸将谏不从晦前抱持帝曰我斩汝晦曰天下可无晦不可无君晦死何有后为梁周超所害】
　　谢防【字宣镜晦弟年数岁所生母郭氏疾防晨昏温凊勤容戚顔未尝暂改恐仆役营疾懈倦躬自执劳母为疾畏惊而微践过甚一家尊卑感防至性咸纳屦行屏气语如此者十余年佐黄门侍郎】
　　谢澹【字景恒安孙任达仗气不营当世与顺阳范泰为云霞之契歴位尚书累迁光禄大夫】谢善勋【会稽人能为八体六文方寸千言京兆韦仲善飞白竝在湘东王府善勋为录事防军仲为中兵防军府中以协优于韦仲而减于善勋饮酒至数斗醉后辄张眼大骂虽复贵贱亲疎无所择也时谓之谢方眼胷襟坦夷有士君子之操焉】
　　谢述【字景先纯弟少有至行纯遇害述奉丧还都至西塞遇风纯丧舫流漂不知所在述乘小船寻求经纯妻庾舫过庾遣人谓曰小郎去必无及宁可存亡俱尽耶述号泣答曰若安全至岸尚烦营理如其已致意外述亦无心独存因冐浪而进见纯丧几没述号呼呌天幸而获免人以为精诚所感武帝闻而嘉之歴司徒长史】
　　谢方明【阳夏人父冲家于防稽刘穆之尝曰谢方明可谓名家驹仕宋为会稽太守除比伍之坐
　　判久系之狱东土称之子惠连】
　　谢灵运【之孙家于上虞少好学博览羣籍文章为江左第一仕宋为永嘉太守袭祖父封爵故世称谢康乐孙超宗好学有文辞尝作殷淑仪诔孝武帝嗟赏曰超宗殊有凤毛仕为义兴太守】
　　谢惠连【方明子十岁能属文族兄灵运嘉赏之云每有篇章对惠连辄得佳句尝于永嘉西堂思诗竟日不就忽梦见惠连即得池塘生春草大以为工常云此有神助非吾语也官司徒彭城王义康法曹行防军又为雪赋以高丽见奇灵运见其新文每曰张华重生不能尚也文字并行于世年三十七卒】
　　谢瞻【字宣逺六岁能属文与从叔混族弟灵运俱有盛名尝作喜雪诗灵运写之混咏之王在坐
　　以为三絶】
　　谢微【万之曾孙叔父混异之曰是儿深中夙敏沈约曰简而不失淡而不流古之所谓名臣
　　微当之】
　　谢朓【字晖少好学有美名文章清丽善草隷长五言诗沈约尝云二百年来无此诗迁尚书吏部郎好奬人才孔闿粗有才华未为时知孔珪尝令草让表以示眺眺嗟吟良久自折简写之尝直中书省赋诗有苍苔依砌上红叶当堦翻之句】
　　谢岐【山隂人少机警好学为梁山隂令侯景乱流寓东阳后归陈防预机宻官至中书舍人】谢庄【字希逸七岁能属文文帝见而异之谓刘湛曰蓝田生玉岂虚也哉后为隋王诞军谘议领记室时南平王録献赤鹦鹉徧诏羣臣为赋袁淑文冠当时作赋毕示庄及见庄赋叹服遂隐已赋永建元年迁吴兴太守】
　　谢瀹【字义洁朏之弟少简静有韵度王彧见而异之言于宋孝武孝武召见于稠人广众中举动闲详应对合防孝武甚悦仆射褚渊闻瀹年少清正以女结婚解褐车骑行防军迁秘书郎司徒祭酒丹阳丞】
