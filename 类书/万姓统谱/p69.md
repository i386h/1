<!-- { "loadSidebar": true } -->
　　陈炤【常州人元兵至常州知府姚訔辟炤为通判与訔协力固守城破訔死炤犹巷战家人曰城东北可走炤曰去此一步非死所矣日中兵至死焉事闻追赠直宝章阁官其子】
　　陈敬叟【字炳然临武人博学能诗文咸淳中进士授迪功郎主簿耒阳学录德祐北附遂隠居不
　　仕益肆力于诗文有巽溪集若干卷行于世】
　　陈仲微【字政广瑞阳人号遂初宋末为吏部郎上章劾权相贾似道束担而归先是同郡幸元龙
　　以小官劾史相弥逺姚勉初登第劾丁相大全三公文章气节可称】
　　陈章伯【字奎龙敬叟子少习举业警敏读书经目辄通大义才藻秀发德祐北附义不事元谢去平生濶畧不治生业有田数顷亦辄易去茅屋数椽室中釜盎亦无完器唯闭门玩读虽寝食不废其自著作题咏名曰巽溪嗣藁】
　　陈元亮【仲防从子博学尚气节咸淳进士时洪焘为临安府尹以贾似道逞势作威元亮率诸生
　　伏阙上书歴数其奸遂被黜官至御前军器所干办官】
　　陈元桂【临川人淳祐中进士知临江军开庆初元兵奄至元桂力疾登城门督战吏卒劝之避去元桂曰时事如此与其死于饥馑疾病盗贼孰若死于守土之为光明俊伟哉兵至元桂大骂遂遇害諡正节立庙死所】
　　陈宜中【永嘉人宋末为宰相时幼主归元乃拥二王由海道趋闽广已而不支遂遁占城终焉】陈继周【字硕卿宁都人淳祐中歴知衡阳县遂约文天祥勤王甚有方畧及元兵已下贑继周募兵于农将以有为贑州总管先事袭继周父子杀之赠敷文阁待制諡忠节次子榘从天祥攻江西病死】
　　陈龙复【泉州人与文天祥同登第歴官太府少卿天祥开府南劒分司潮州积粮治兵天祥赖之
　　及移屯为元兵所袭死焉】
　　陈自中【宜中弟好学善为文顷刻数千百言悉有理致咸淳中登第由郡司马擢太常丞宜中奉
　　二王南迁自中以行军司马提兵拒守分水闗食絶援絶遂遇害】
　　陈之经【字仲纶莆田人禀资英特弱冠入太学登开禧乙丑第分教德安值边事戒严萃士友讲说兵机习射艺丙寅冬敌自襄随入冦守贰以戍兵单弱俾奉檄求援于武士三人缒城而出敌追几及至鄂渚泣告宣司虽遣孙铎二千人铎懦驻阳莹弗进经倍道星阙达在所沥恳庙堂得兵符调江池孟鱼阙　徃会诸军力战敌始遁去宣司就辟充属阙议于朝遂以攻守得失军政缪戾数十事别白陈上时论韪之】
　　陈文龙【莆田人能文章负气节咸淳进士第后累官防知政事益王入闽称制以为闽广宣抚使讨平漳州兴化元兵至有讽其降者文龙曰诸君特畏死耳未知此生能不死耶及被执至杭州不食死】
　　陈之纯【字仲诚莆田人幼颖异登进士从尚书　思习宏博之业绍熙间诏求直言作资　朴议二十篇以进一时名公韪其忠谠任江东漕属当路交剡其才改秩知临安县首崇风化催科听讼悉有成规不扰而治】
　　陈存【安吉人累官至兵部尚书端明制置使宋亡元遣使七征不起寻遘疾却医絶食旬有四日卒】陈天瑞【公辅之后师事金华王栢明性理之学志洁而行亷为金华令有能名宋末隠遁林壑诗
　　文极髙古效渊明书甲子文集五十卷】
　　陈学心【安仁人淳祐间登进士歴官髙州知府谢枋得起兵使守安仁元兵至力战死之】
　　【元】陈祐【宁晋人祖忠博究经史乡党尊师之旣没门人諡曰茂行先生祐好学累官至浙东道宣慰使
　　遇盗死諡忠定】
　　陈思谦【祐孙警敏好学至顺初拜西行台监察御史累迁集贤学士御史中丞卒追封鲁国公諡通敏思谦于凡名物度数纲纪本末考订详究而尤深于邵子皇极经世书】
　　陈尚德【宁德人号惧斋隠居不仕其学以四书五经为本而尤精通律吕天文地志筭数之说著
　　述有四书集解书传补遗易经解注咏史诗】
　　陈自新【寜德人博学通五经尤精于易数推衍皇极经世弟子从游甚众所着有起兴等集】陈栎【休宁人性刚正孝友年十五致力圣贤之学乡人皆师之延祐初试乡闱中选乃不复赴礼部
　　教授于家不出门户者数十年】
　　陈杞【海康人博通经史领乡贡退休于家深究性理之学受业于门者甚众所居之里曰义江元末
　　寇起过其乡辄相戒曰勿犯陈教授家其为人钦慕如此】
　　陈君用【延平人少负气勇猛过人元末红巾　　闽闽阃授君用南平县尹给钱募兵　　散家财继之遂复建阳浦城等县累官陞　同知副都元帅引兵至连江与贼转战而死事闻追封颍川郡侯諡忠毅】
　　【明】陈遇【字中行江宁人国初聘起授翰林学士除　部尚书皆不受静淡恬退始终一志人称　诚先
　　生卒赐钟山子恭官至工部尚书】
　　陈瑄【字彦纯合肥人父闻洪武初任指挥同知瑄以防累功歴陞右都督进封平江伯卒赠平江侯諡恭襄为人闿爽英毅喜阅载籍尤精骑射尝督理漕运筑管家湖髙邮湖堤开白塔河通大江自淮至临清建牐四十七所舟楫利之】
　　陈援【字以通乌程人性亷介博学能文洪武中由长兴学训导迁刑科给事中累官大理寺丞谳狱
　　多所平反尝陈治平十疏子寔闽县主簿赠翰林编修】
　　陈謩【泰和人自号心吾学者称心吾先生行义修洁以易诗书教授学者为乡郡所宗洪武初征议
　　礼以老辞】
　　陈祖【长乐人洪武中以明经荐授新繁县丞道遇一妪哭甚哀问之妪曰夫与子俱丧止余一孙十嵗昨为大蛇所吞祖令具状移牒城隍限日引蛇赴公庭至期果有羣蛇集防下祖谕曰无与者退得罪者偿命独一大蛇伏不去即以劒挥地蛇乃就殒其首民以为异政立祠祀之】
　　陈琏【字廷器东筦人洪武中起家桂林府学教授累官南京礼部侍郎致仕卒琏孝友和厚博通经
　　史以文学知名于时所着有　　集】
　　陈瓘【字同故庐陵人国初迎附仕至宁国知府卒风采凝峻人咸畏服秉行清介重义轻财惜夀不
　　永耳】
　　陈圭【字锡黄岩人洪武中圭父叔罪当死圭奏愿代父死上大喜曰不意今日乃复有孝子宜赦其罪刑部尚书开济奏曰罪有当刑不宜屈法以开侥幸之路遂听圭代父死人咸服其孝】
　　陈亨【夀州人勇敢善骑射国初从征渡江以功累陞后军都督佥事仍掌北平行都司事后从军往
　　江南鏖战灞上乗胜而南至白沟奋击冲阵以疾卒追封泾国公諡襄敏】
　　陈迪【字景道宣城人洪武中由荐举授宁国学训导擢翰林编修累官礼部尚书北平兵入被执不
　　屈死】
　　陈洵仁【字思允长乐人诗学精深洪武乙丑进士拜中书舍人擢给事中立朝敢言文章政事郑
　　重一时】
　　陈艮【字从时长乐人洪武中以明经荐授吏部主事因灾异与同官萧仪上封事下狱仪死狱中艮谪戍交阯再上封事复官尝校阅辽东卫兵陈军卫四后因忤执政出判严陵舟行有大蛇随之艮谓蛇隂物必有妇人寃比到官果讯得其情释之人以为神明尤能以礼法齐家族诸兄分异让其腴田自取葑瘠有古人之风】
　　陈贤【字廷杰莆田人宋赠仆射靖之后洪武末举儒士为南康县教谕永乐中召入馆阁预修大典考阅校讐积八年书成进呈于是羣儒宴于桃林之隂分韵赋诗名曰桃林防集颇为当世所重贤改任湖口致仕年七十三岁为人严毅方直安贫好古其学以躬行为先及门弟子成就者众号为古道先生杨士竒为墓表称其士行可质于神明盖实录云】
　　陈刚【字子浩鄞人尝与甬东傅恕穷日夜绩学期以科目自见造诣日深终不一践塲屋洪武五年征授延安神木令其地控西北边人民甚稀习尚桀骜刚徒步上任抚收疲羸尤急于摧折奸宄有小吏白敬臣素称险黠刚欲谴之而敬臣先觉亡身引贼入寇与其徒刘继宣挟刃逼令降贼刚不屈骂曰汝奴果致贼为逆耶吾与此邑同存亡恨不寸斩汝等贼夺刚所佩印杀之县随陷】
　　陈登【字恩孝长乐人为人谅直洪武中以荐召入翰林预修国史善文词尤工篆籕擅名海内】陈植【庐江人元举人洪武初荐起授吏部主事歴官兵部侍郎北平兵起督师江上为诸将所害】陈性善【字复初山隂人洪武进士授行人陞翰林检讨歴官礼部左侍郎建文初改副都御史监
　　淮上军兵败被执投河死】
　　陈彦囘【字士渊莆田人洪武中坐累谪戍后举明经任保寜府训导陞平江知县荐陞徽州知府
　　北平兵入被执不屈死】
　　陈思贤【茂名人洪武末以明经荐授福建漳州府学教授永乐诏至被执不屈死】
　　陈珪【泰州人自幼勇畧过人洪武中歴官武职勤劳不怠永乐初以有军功封泰宁侯】陈祯【华亭人读书好礼洪武中为礼部主事　　南防政子询永乐进士刚直有气节歴官国子祭
　　酒】
　　陈继之【闽县人革除庚辰进士授户科给事中以江南僧道多占腴田蚕食百姓乃奏僧道人给五畆余以赋民从之是时文庙以诛君侧之恶举师于北京继之间有建白辄肆指斥洪武三十五年六月京师平列名奸臣榜夷其族】
　　陈镒【字有戒吴县人永乐进士授监察御史累陞都察院左都御史致仕卒为人宅心平恕不务苛
　　刻凡三镇陜西多有惠政军民爱戴祠之于家】
　　陈祚【字永锡吴县人永乐进士授河南布政司防议坐事落职洪熈初起为监察御史弹覈不避权势陞福建按察使佥事致仕祚笃学尚气节累以直言遭贬斥而志不少挫所着有小学辨惑】
　　陈济【字伯载武进人博学强记六经子史无不究竟时称为两脚书厨永乐初以布衣召修永乐大典为总裁书成授右春坊右賛善所着有书传通证书传补元史举要通鉴纲目集览正误思斋集】
　　陈洽【济弟淹通经史洪武中用荐授吏科给事中永乐中为吏部侍郎大理寺卿佐英国公张辅讨平交阯陞兵部尚书镇抚其地后交趾复叛成山侯王通引兵渡河洽力陈利害弗听翌日兵与贼遇遂被害赠少保諡节愍官其子枢为给事中】
　　陈璲【字廷嘉临海人永乐进士授编修乞归不入公府召起提学佥事日与诸生讲学务以见诸践
　　履为先士皆振起陈员韬与子选林一鹗皆出其门年八十二卒】
　　陈谔【字克忠番禺人永乐举人仕至顺天府尹迁镇江府同知致仕卒于家公以犯顔敢谏屡濒于死赖我文皇及仁宗之明踬而复奋然竟龃龉坎防其身直道三黜其信然哉】
　　陈继【字嗣初吴县人少孤事母至孝学究性理精蕴淹贯经史洪熈初荐为国子监博士转翰林五
　　经博士预修两朝实录陞检讨致仕所着有怡安集】
　　陈敬宗【字光世慈谿人永乐初进士选为翰林庶吉士与修永乐大典擢刑部主事迁翰林侍讲
　　寻转南京国子司业进陞祭酒师范严重威仪端整士林重之】
　　陈信【字履信仁和人以推择为吏即知守亷一钱不取荐陞苏州通判有公务之京民有餽白金三
　　百两者不受致仕归饯赆俱不受行李萧然人皆称叹】
　　陈正伦【吉水人永乐进士擢监察御史歴官按察使操履端慎所至有惠爱及民学士杨士竒最
　　重之称为畏友】
　　陈用【字时显莆田人举乡试第一登永乐进士第选翰林庶吉士时行在开东馆征天下名儒纂修五经四书及性理大全诸书用预焉书成授本院检讨陞修撰正统初转侍讲凡掌院事二十余年以母丧解官归卒用为人质实醇厚言动不茍乡邦称重】
