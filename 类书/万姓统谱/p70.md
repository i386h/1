<!-- { "loadSidebar": true } -->
　　陈中【字舜用莆田人宋大中大夫大卞之后永乐十八年乡试第二会试第一赐进士出身资性简率才思丰赡登第后归家尝与诸名士游壶山真浄岩次卢韩诗律一韵二十首顷刻而就词致清新人服其敏捷正统初自南京户部主事就留史馆使预脩文庙仁庙实录成赐白金袭衣表里陞本部员外郎满九载无意荣宦遂致仕幽巷贫居吟咏自乐公门闗节终身未尝及之成化初卒】
　　陈叔刚【名枨以字行闽县人永乐中登进士第宣徳初拜监察御史严重不苛预修太宗及仁宗实录迁翰林修撰未几丁内艰庐于墓侧哀毁逾礼服除又修宣宗实录充　　　讲官寻陞侍读以父病乞归省视叔刚温雅忠厚以文行推重于时有防斋集】
　　陈孜【字克和以人材荐尝试政行在兵部尚书吕本称之曰陈某倚马万言之才也深器重之荐授职方主事章疏机务多所咨决时军政滋民往往被诬孜撰军政条例上之】
　　陈锜【字器之安福人领乡荐拜监察御史永乐间监军甘肃号令严明军民戴之忽边冦将至或曰冦势猖獗宜少避其锋锜奋然勒兵拒战数日力不能支被执锜厉声骂贼不屈敌怒杀之事上闻太宗为之涕泣曰陈御史忠臣也】
　　陈本深【字有源鄞人中永乐戊子乡试卒业太学擢刑部主事知吉安府政尚寛平作兴士类饬治学宫秩满吏民相率奏留之在任凡十八年初本深莅郡政举大纲不屑纤纤小苛比巨豪旣歼属邑顺治益濶疏法网与民相安每晨起鼓而坐堂阍人报无事辄鼓而休寝间有讼诉辄呼至榻前折其曲直而遣之亦不受状久之士人有靖肃之燕辄就燕罢则左右互携果饵遇坊市小儿则投而啗之往往拥其舆盖廨前民有举女者渐见其长矣及其笄笑而言曰襁褓儿巳字尚能留此耶去志遂决吉人至今思慕之】
　　陈镛【字叔振钱塘人永乐乙亥进士入翰林为庶吉士镛幼勤学问及入翰林得尽窥中秘书停蓄贮为文深闯阃奥声名歘起授礼部祠祭主事宣徳初天兵征交南兵部尚书李庆賛军务听举六卿之属才且贤者自辅时仪制郎中丰城史安有盛名镛名与之相埒庆荐用此二人并待以殊礼二人屡进忠益庆与主将初听之继不纳所谋两人为扼腕竟至败被执镛顾安曰吾辈见危授命耳皆不屈死镛重厚清介所履端确未尝一比匪人所言所行表里一由于正所着桂林集三卷有女兄尝聘许礼部员外郎同邑孙迪请期而迪死女兄告于父母赴迪家迎柩服既终三年守志不嫁卒于父母家一门忠节乡邦称之】
　　陈献章【字公甫新会人正统举人荐授翰林检讨不仕门人称白沙先生涵养甚熟德器粹完道
　　风义槩足以歆动天下章枫山尝谓天下人物以陈白沙为第一流】
　　陈真晟【字剰夫漳州人门人称布衣先生骨格髙耸神气肃清望之非尘中人学以静为主两上
　　书阙下不能行其所学惜哉】
　　陈俊【字时英莆田人正统进士歴官南京兵部尚书諡康懿孝友亷慎以清白自持位至六卿萧然
　　若寒士】
　　陈循【字徳遵江西庐陵人正统进士第一歴官少师尚书大学士徐友贞陷于谦并及循戍边未几
　　诏还乡以夀终】
　　陈员韬【临海人由进士累官左防政莅官清慎惠及于民时值寇乱摽掠之余员韬抚摩赒恤擢
　　福建右布政使子选】
　　陈泰【邵武人正统间以监察御史按治山东克振风纪以藩宪多匪人陈疏数千言大要以选贤去奸为治本皇上嘉纳之后为佥都御史疏理临清济宁等处河道莅下严而不苛为政清明吏不敢欺迁副都御史】
　　陈叔绍【刚弟正统中进士拜监察御史当景泰初朝廷多故端台凡有所建白弹击皆叔绍为之倡陞湖广按察副使尝奉上命同刑部郎中许振审录寃狱多所平反卒叔绍有孝行母病至尝粪验差剧有毅斋槀子炜天顺中进士亦拜监察御史累陞江西右布政使迁浙江左布政使歴官所至俱有声】
　　陈豫【字立卿合肥人少习左氏春秋尤善韬畧袭平江伯爵初考牧南畿剔省费声闻赫赫后秉钺南征誓不妄杀所活甚众奏绩凯旋所过无犯行李萧然图书数帙有古良将风正统天顺间三受简命来镇临清兴利起废防画井井城池官署学宫皆所经畧辑兵安民时倚为重执政有荐公督漕务者皇上以人情方安公治姑留之以俟钧轴遂进侯秩未几以疾卒皇上闻讣震悼辍朝一日祭如制临清父老德公遗泽共相与叩阙请祠祀皇上可其请颁敕谕祭着为彛典进黟国公諡庄敏】
　　陈复【懐安县人以进士授户部主事正统四年陞知杭州府存心公正莅政严明济以简静杭号烦剧复处之几于无事公堂端坐读书时以六房讲解律令以销永日寻丁母忧民庶保留起复卒于官无以为殓浙江按察使轩倡为赙赠民争输馈其子尽却之曰父生则志于清白没而子忍以货污之哉假贷以归其丧】
　　陈濓【字德清鄞人敏悟夙成登正统乙丑进士授南京刑部主事明习文法一如素官事寻陞广东按察佥事转副使巡视海道海故盗薮而圗山又濒海盗势猖獗濓辄亲冐矢石出竒应变日夜露祷誓不与贼俱生忽雷电交作风雨晦防盗迷瞆相击杀俘馘无筭海南肃然歴陞广东左布政使寻陞巡抚广东都御史又奉命总督漕运昼作夜惟勤疏濬严监督立程度输运无后期两淮故南北孔道诸豪家渔猎赀货率多横暴陵啖庶姓悉裁以法善良咸获其所又命巡抚北直隶兼巡紫荆诸要害明年皇上又以漕运事重还濓原任比至淮卒】
　　陈述【字宗阙读书工诗长于吏事由御史歴官四川左防政甫至适流贼聚众劫掠官兵失利述至推诚布公招安三百余人复擒五十余人置之于法其地遂宁已而德阳贼烧什邡安县移屯彰明述统官军为正兵以当贼冲复出竒兵俾人自为战所获财畜即以充赏不旬日渠魁授首余党悉平初蜀地之民不知力本述凡巡歴劝课农桑教之树艺自是民用饶裕复着为书名农桑风化录刻之蜀中】
　　陈选【字士贤临海人天顺进士仕至左布政使忤中贵被逮卒于途赠光禄卿諡恭愍选学醇行方
　　文词简古亷洁无私终身麄粝经济之才绰有展布实行髙名信于海内】
　　陈音【字师召莆田人宋明州观察使淬之后也登天顺进士选为翰林庶吉士授编修尝与修英庙实录后进侍讲擢南京太常少卿治初上命兼掌南京翰林院事再陞本寺卿仅二载卒年五十九音为人和易坦率细事无可不可至分别义利则界限截然有不可夺者在翰林时尝上疏陈时政数事如乞起李秉张元祯复罗伦王徽章懋等及用陈献章革法王佛子真人名号皆剀直不阿司礼太监黄赐有母防省寺院监罔不吊祭翰林亦有欲行者音奋曰堂堂翰林相率而拜内竖之门奈天下笑何议遂止太监汪直方用事其爪牙韦英夜率逻校入兵部主事杨仕伟家收缚仕伟并掠其妻众悚汗莫测音与比居亟乗墉大呵曰汝何人乃擅辱朝臣其人曰尔何人乃不畏西厰音曰我翰林侍讲陈某也惧汝辈壊败国法祸福非所惮其人为之少戢人称愧斋先生】
　　陈壮【字直夫幼从父戍燕清苦力学常枕筐读书慷慨有大节天顺间成进士拜南京监察御史风采清峻诸所建明皆经济大畧时官留都者庄公防刘公大夏倪公岳罗公伦辈皆海内名流壮与定交日以行义相淬厉陞江西佥事以宪度督察官吏而颇不抗疏乞归师相西涯公东阳重其去有莫与越人谋出处直夫先谢外台归之句寻擢河南副使甫莅官即恳疏乞休旣得请杜门修理道益穷蕴奥絶请托兴至携賔朋歴湖山一觞一咏其懐抱盖泊如也】
　　陈璧【字瑞卿长乐人登成化壬辰进士素性刚介事兄如父以孝友称尝为监察御史多所建白名动海内治甲寅擢临清兵备副使英声风度闻者预已严惮甫下车百度惟贞强御慑服严明果断人不敢干时镇守太监李全待以殊礼少不如公志即加面斥惟深恤民痍振作士气时学宫卑隘公首事恢拓制极壮美修城域坊闾里设桥梁戒戎器训兵马立义冢弭盗贼文事武备法制整然费资赎刑公私不病凡规画皆计垂不朽至今利之公素以范文正公为法故扁官署轩曰后乐歴官苏松巡抚右副都御史】
　　陈振【字时起鄞人生而静慧成童为郡庠诸生辄有声成化辛丑举进士宰吴县县故剧邑镇以亷平门罔私谒政清讼理陞监察御史所至皆着风采转云南副使迁苑马寺卿寻上章乞骸骨归有命徙官遂以山东右布政使致仕初逆瑾窃柄诸以事至京者多执贽其门而振　　艰赴部顾独不见瑾瑾心衔之比至云南值边冦煽乱设防冒矢石执讯获丑南徼遂清瑾索其瘢不得名且益显平生卑言危行好胜者辄逊不争明于界分恒以礼法自防即丝毫无少贷假于官于家截如也歴仕凡三十年免而归田室庐萧然疏粝仅给足不逾户阈口不及时事亲故罕得见其面已而子孙死丧且尽病卧一榻终不干于人竟亦无省恤之者遂饿而死】
　　陈夀【字本仁新淦人成化进士仕至南京刑部尚书歴官四十年大半在散地食禄任事不久而亷
　　名最着老无所于归没无以为殓】
　　陈恪【字克谨号矩斋归安人成化丁未进士初宰宿松以治行被旌召入为御史按贵州畿甸风采着闻擢南贑兵备副使遭逆瑾罢归瑾诛起为贵州提督晋右副都御史陞大理卿秉公执法抑纵申寃卒于官恪亷静勤宻出自天性歴官三十余年清俭如寒士所至以名宦祠荐剡谓其冰清玉洁不愧古人】
　　陈茂烈【字时周莆田人治进士歴官御史母老乞终养旌为孝亷杜门养静领悟旣深充养益
　　熟隠衷粹行可质鬼神对天地乡国敬服殆管宁黄宪之流也】
　　陈鼎【字文相宣城人迪后治进士授给事中言事逮狱罢嘉靖初起防议仕至浙江按察使陞应
　　天府府尹卒于官公心懐激烈亷介正直遇事敢言】
　　陈察【常熟人治壬戌进士任御史时富武宗初逆瑾乱政察率同列论之系狱罚米二百石输边后武皇南巡又上言宜深居九重不宜驱驰道路又言今皇嗣未广乞简选宗室及肃皇帝登极又首陈笃圣志崇圣徳歴都察院都御史治阙平逆贼有功察清身苦体粝梁之甘食未尝兼味俭朴足师刚峻亷公有威直声动天下虽谢免犹孜孜治道知无不言盖志行严方之士也】
　　陈霖【长兴人字时雨性峭直治进士授行人选御史歴南康知府宁藩之变鎭巡二司俱被执霖具疏请讨家居二十余年惟赋诗奕棋口不谈官府之事家无余赀年九十六卒】
　　陈沂【字鲁南鄞县人后居金陵正徳丁丑进士由庶吉士授编修歴太仆少卿神采朗秀性行醇谨诗宗盛唐文出入史汉处韦布时声名晔然太宰白岩乔公少宰柴墟储公尚书　桥顾公皆引为忘年友人皆称为鲁南先生】
　　陈霆【字声伯徳清人授给事中抗直敢言以忤逆瑾逮狱谪判六安瑾诛复起歴迁山西提学佥事
　　以师道自任士习丕变致政归雅好诗文着水南集百余卷】
　　陈良頔【髙安人涉猎书史不乐仕进尝商游陜肃遇贼与同侣俱被执良頔先脱乃罄所有脱侣卒不受偿处乡里亦多称其好义守令重之礼致乡饮比卒往吊焉清江孙治挽诗云一夜新凉蜕玉蝉士林谁不重澘然冰霜浄几临青李烟雨空林写辋川风度清真东晋上诗篇卓絶盛唐前他年郡乗书髙士碧汉寥寥独鳯骞】
