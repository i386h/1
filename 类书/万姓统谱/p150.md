<!-- { "loadSidebar": true } -->
　　王钝【太康人淹贯经史元举进士授猗氏县尹入本朝累官防政持节抚谕麓川平缅甸宣慰司赠遗金贝固却不受还陞浙江布政司致仕季子瀹永乐丙辰进士累官户部侍郎致仕号退翁】
　　王撰【祥符人仕元为国子助教洪武初召授翰林修撰兼编修官命于大本堂授经迁待制致仕子为龙江运所官为丞相胡惟庸家人所愬寘于法惟庸败召撰父子至京慰劳赐绮帛给舟车还家】
　　王厘【鄱阳人自少颖敏博学能文洪武初以明经授鄱阳教谕多造就人才召为翰林院编修与修国史每备顾问奏对称防尝患头风上以所御药酒饮之遂愈后乞外补命知南阳府有善政以疾卒所着有羣英杂言诗粹若干卷】
　　王公懋【洪武初为髙苑县丞时有强贼数十人入髙苑劫掠民不能御公懋率民兵捕之贼拒敌
　　斫公懋左耳公懋不为动击杀二人余皆擒之事闻赍绮帛以旌之】
　　王辉【洪武中台州知府不携家独父与俱仆给薪水之余不留于舍为政廉明严毅吏畏其威民
　　懐其惠至今论郡守之明者王辉为首称】
　　王博【洪武初开封知府时流移新复反覆未定博寛其徭役禁其侵攘敎民辟土地艺蚕桑期年之
　　间民获其利遂安生理】
　　王新【洪武中广徳州同知奉公守正一毫不取于民虽蔬菜必廉其价直临事有断樵者鬻薪忘其斧即覔之买者昧而不与樵者诉于官新乃解其人之縧隂绐其家果得斧人服其术】
　　王惠【其先合肥人徙琼山尝从赵谦学博学能文洪武未因大臣荐至京以三丧未举力辞归隠所
　　着有截山咏史等诗集】
　　王中【登封人家业农未尝知书性至孝母没庐墓三年身被衰麻日食飦粥旦夕哭奠未尝栉髪易衣墓侧无水浚井四丈余不得泉中环井再拜吁天泉乃涌出乡里以为孝诚所感洪武间表其门】
　　王褒【字中美闽县人洪武中由国子生领应天府乡试歴瑞州长沙两学教授迁永丰知县首革徭役不均之蝗尝为灾褒祷于城隍数日境内蝗皆死政暇輙莅学课诸生所业亲为讲解永乐中朝京师与修髙庙实録陞翰林修撰又修永乐大典为总裁官改汉府纪善卒褒性孝友与人交重气义博涉羣书有养静斋集行于世】
　　王绅【字仲儒祎仲子性至孝痛父死节遂匍匐往云南求遗骸既至不可得乃即其处制神主号恸几絶洪武末以文行荐授国子博士文章雅赡有陶韦风致着继志斋集二十卷】
　　王贤【江陵人为监生与友王让同居让干往江南以故人所赠银十两故衣一箧托贤收之未几贤除盐城尹让回除必阳令寻卒后十余年贤致仕还家即以所寄之物与让子不受曰吾父彼时安有此物贤白于官拘其子与之】
　　王宾【字用宾鄞人少卓荦不羣甫长博学强记贯穿经史百家避地村疃澹然自适号水村隠者洪武六年举茂才以母老不起既终养复以文学荐授休宁教谕身率诸生防防忘寝食士不惩自劝秩满考绩廷试钟山雨霁赋及豢鹤赋上奇之命供奉翰林以老辞教授浔郡卒门人私諡曰清节先生祠于学所着有书隠西上南游等集】
　　王彬【字文质兖州东平人洪武中进士起家为御史巡江淮治扬州北平兵至彬与指挥崇刚共守扬城指挥王礼欲举城降彬与刚知之执礼及其党系狱彬外御内防七日不解甲有力士能举千斤彬常以自随北平兵飞书城中有缚王御史降者官三品左右惮力士莫敢缚彬礼弟宗厚赂力士母诱其子出会彬解甲浴盘中为千戸徐政张胜所缚舁至城上投北平兵中不屈死之政遂出礼等于狱与江都知县张本开城门正徳中扬州祀彬名宦】
　　王兴福【湖广随州人慎言敏行幼以推择得官丙午冬兴福守徽有善政移知杭州时杭初内附民心犹恼恼未安兴福明于大体抚辑多方寛简不苛大慰民望吴三月久不雨兴福致祷立应岁获有年洪武二年建山川坛于城南凤凰山下满秩百姓遮留不得去再三谕遣而后获行民以彩旗送出境兴福谢曰非我之政能惠尔民尔民能奉教条以体我之心也寻陞吏部尚书】
　　王度【字子中广东归善人洪武中荐举授监察御史有风裁北平兵起与齐黄调兵食监盛庸军密陈便宜有东昌之捷北平兵南下益急度请募兵未几有小河之捷敕度劳军徐州北还凤阳京师失守方孝孺与度书誓死社稷文皇召入谪戍贺州语不逊夷其族】
　　王偁【字孟扬永福人洪武中为国子生永乐初授翰林检讨进讲经筵修大典为总裁官为人气节髙劲议论英发诗有唐人风文章雄伟宏博深为学士解缙所知所着有虚舟集】
　　王艮【字敬止江西吉水人建文己卯乡试庚辰防试俱第一廷试以貌不扬易胡靖第一改第二授修撰北平兵起輙忧不食日羸惫及渡淮闭门涕泣不已诀妻子服毒死建文君哀其忠遣礼部侍郎黄观谕祭】
　　王良【字天性河南祥符人洪武乙丑进士歴官刑部左侍郎左迁浙江按察使谒岳鄂王墓誓曰茍愧武穆非人也建文君逊位大恸九月诏召良良集臬司诸印私第踌躇未敢诀妻问故曰我分应死未知所以处尔妻曰我何难君为男子乃为妇人谋乎遂餽良食抱其子歔欷如厠置其子池旁自投池死良殓妻毕即列薪于户写遗嘱付家人令妾抱幼子匿某佥事家遂举火阖室自焚死事闻上曰死本良分也朝廷印信良不得輙毁今毁印不得无罪徙其家于边】
　　王省【字子职吉水人洪武五年举人乞便养授济阳县教谕北平兵至省为游兵所执从容引譬词义慷慨众舍省省归坐明伦堂伐鼔聚诸生谓曰若等知此堂何为名明伦堂今且勿多论只论君臣之义如何省大哭遂以头触柱死女静适即墨周簿闻北平兵至济阳谓父必死三遣人访竟得遗骸归葬省子祯为夔州通判亦抗节死】
　　王稌【字叔丰仲缙之子北平被逮获释召用力辞门人諡为孝庄先生】
　　王叔英【字元采黄岩人始从母姓为陈后复本姓洪武二十年辟为仙居训导陞汉阳知县髙庙上宾之明年召为翰林修撰上资治八策曰务学问曰谨好恶曰辨邪正曰纳谏诤曰审才否曰慎刑赏曰明利害曰定法制识者咸以为经济逺器在史馆同修髙庙实録北平师起奉命募兵广徳闻事不可为乃沐浴具衣冠书絶命词自经而死所着有静学斋稾】
　　王真【咸宁人少负智勇以功授右护衞百户勤慎小心从北平军临阵应敌能出奇制胜淝河之战真率壮士斩获无筭而后队不继被围数匝真气愈奋斩敌数十人马上自刅而毙后追封金乡侯諡忠壮】
　　王达【字达善无锡人洪武初以明经举任本县训导荐陞国子助教永乐初擢翰林编修预修实録陞侍读学士性简澹博通经史所着有耐轩集天游稾诗书心法易经选注桂林机要】
　　王宗显【和州人博涉经史因胡大海见太祖心甚喜之以宗显为宁越府知府开郡学延儒士时
　　丧乱之后学校久废至是始闻诵之声无不忻悦】
　　王兴宗【上元人洪武七年知府懐庆移苏州器量宏廓吏卒有过谕之使愧赧既改又奬劝之人
　　皆感徳不敢犯法】
　　王綗【定逺人性至孝母病躬侍汤药母没哀毁水浆不入口三日既葬不茹荤饮酒庐墓三年事闻
　　旌其门曰孝行】
　　王质【太和人永乐中由乡举授南阳县训导以才学卓异拜监察御史清谨老成荐陞四川防政愈励前志出巡不食肉人呼为青菜王歴山东右布政使司未几召为户部侍郎寻陞刑部尚书复转户部卒】
　　王佐【海丰人永乐中领乡荐入太学擢吏科给事中务存大体声誉着闻宣徳中陞户部侍郎正统中进陞本部尚书器宇洪伟徳量寛平士林重之没于王事赠荣禄大夫少保】
　　王文【字千之束鹿人永乐辛丑进士歴吏部尚书英庙复辟为石亨辈所诬死于西市成化初复职
　　諡毅愍子宗彛字本伦成化丙戌进士歴戸部尚书諡文简】
　　王士嘉【武城人永乐初由国子生选任知县歴官工部员外郎中宣徳中以才徳老成荐陞陜西布政司防政清誉大振正统初召为礼部右侍郎后以年老致仕卒年八十余为人端重详雅作事一毫不茍践履笃实为士大夫所推许云】
　　王耕【字舜耕单县人永乐中知山隂贞介练达时中官郑和下西洋索寳玉道所经輙入人家探囊
　　发箧逺近骚动耕言邑产布粟寳玉非所出也和遂去】
　　王源【龙溪人永乐初进士为庶吉士歴官兵部职方郎中广东潮州知府所至有声平生嗜学能文
　　既致仕年及八十犹手不释卷所着有韦庵集并家礼易览】
　　王克义【琼山人永乐丙戌进士授崇仁知县大臣荐其不用博学宏词等语至则增减宋词科出
　　题试之果中式陞都官未几出为建昌府推官所至廉能】
　　王骐【永乐中知舞阳县时夏麦失秋骐请以布花代输公私两便邻县效之歳歉民饥发不待报民
　　赖全活比书最朝廷嘉其政绩给驿还任时人荣之】
　　王洪【仁和人博学才敏于人少许可年十八举进士授行人歴官吏科给事中翰林检讨与修永乐
　　大典为副总裁陞侍讲三典文衡公于取士所着有毅斋集】
　　王骥【字尚徳束鹿人早有大志永乐中登进士第拜给事中持正不挠累官兵部尚书率兵灭西陲贼防累功进封靖逺伯卒年八十三追封靖逺侯諡忠毅为人兼资文武遇事敢为以身徇国好贤乐善望重士林云】
　　王焘【蕲水人七世同居少长三百余口庭无间言有司以闻诏旌其门曰孝义】
　　王英【字时彦金溪人永乐甲申进士入翰林累官侍讲学士春坊大学士为经筵讲官国史总裁修实録成进礼部侍郎后陞南京礼部尚书卒諡文安英为人寛洪乐易诗文古雅尤善草书自号泉坡有泉坡集若干卷】
　　王翺【字九臯盐山人永乐十三年进士改庶吉士除监察御史谨重达大体歴陞右副都御史巡抚四川专布恩信招懐降附出赐金市牛酒慰犒畨酋商巴等十八寨来归不烦兵力松畨遂定辽东法令久弛公至诸将庭防责其玩冦丧师失律当斩军中股栗召入吏部严考察公铨注抑奔竞杜请寄一时任使并称得人翶端方强毅清白俭约立心制行循守礼法惕厉忧勤仰思待旦居第三十余年不改于旧上特命有司起第县西公余退宿朝房惟朔望时令归谒先祠曹贼亦知重翺不忍加害】
　　王琦【字文进钱塘人永乐乡贡试礼部副榜授汝州学正擢监察御史以学行老成称陞山西按察佥事锡玺书提督学校士风丕变改四川不乐乞致仕归年五十琦以清介自持在官门无私谒平生不治生产居闲陶如也值岁大祲无以为朝夕冬旦暮大雪日僵卧不能出门户于馈非故旧拒不受即故旧至数亦却之有唁之曰当路甚重公举一言何所不济无乃自苦如此琦曰吾求无所愧于心耳无所愧虽饥且寒无不乐也何唁之有竟以饥寒卒杭守胡濬闻而吊之吿于布按二司为奉祠琦于杭学乡贤祠】
　　王一宁【名唐以字行仙居人永乐戊戌进士擢工部主事以文学优长与修实録转翰林侍讲未
　　几进陞礼部侍郎兼武英殿大学士諡文定】
　　王钰【诸暨人永乐壬辰进士及第歴官翰林编修以疾致仕正统丙辰起为按察佥事提督学政钰
　　为人文学笃实行已方正所至公于劝惩士心恱服既三载复致仕去】
