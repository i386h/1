<!-- { "loadSidebar": true } -->
　　郑褒【字成之应进士举至辇下会诏罢去遇王元之留褒俟秋而行褒曰褒有老母向之去数千里别数百日者欲干名以显亲故虽逺且久若在母左右今诏下将及闽吾母必计程以待迟一日即贻母忧元之曰生有纯孝足警世之为人子者后登咸平第判福州以便侍养】
　　郑升【字元举僊游人登皇祐初进士试秘书省校书郎莅官有能声升自少刻苦问学于书无所不读而尤深于易春秋皆尝有著述以发其疑义诗文工致可观俱有稿藏于家】
　　郑伯玉【字宝臣露之后八岁时叔父殿中丞试之曰伐木斧声闻谷口随答曰过桥旗影映波心叔父奇之景祐元年第进士授将仕郎试秘书省校书郎淮南节度掌书记七年改大理司直充抚州观察推官韩魏公荐为殿中侍御史为人峭直不屈权贵好为诗所作有三百余篇名曰锦囊集时人以与陈著作琪方提举孝宁诗类为一集号乌山三贤】
　　郑荣【字光逺寿昌人幼聪敏有才思力学不厌七岁能缀文登天禧三年进士第天圣初奉使契丹严毅威重敌深敬惮之使回真宗曰使于四方不辱君命今见其人矣授崇寜令丁父忧服阕起知衢之西安廉能才干深得民心既而卒于任民皆抚柩攀号防送】
　　郑洙【字敎生官人景祐间擢三礼科仕至虞部郎中致仕号东山先生初洙赴举时陈襄送之以诗有曰荥阳才子东山客满腹精神太英特谈文词藻驾曹王掷地声华压元白盖其未仕时巳见重于士林矣卒祠于学】
　　郑戬【字天休吴县人举进士以右正言知制诰代范仲淹为陜西经畧安抚招讨使料敌致胜出人意表赵元昊畏惮之累官至吏部侍郎拜奉国军节度使卒赠太尉諡文肃】
　　郑仅【字彦能彭城人第进士为大名府司户防军歴知冠福昌所至有善政盗贼相戒不入境累官吏部侍郎知徐州迁至显谟阁直学士卒諡修敏子望之少有文名官至户部侍郎】
　　郑向【字公明陈留人举进士甲科为大理评事累迁龙图阁直学士知杭州卒五代乱亾史册多漏
　　失向着开皇纪三十卷摭拾遗事颇有补焉】
　　郑獬【字毅夫安陆人少负俊才词章豪伟仁宗重选士廷试考定焚香祝天曰愿得忠孝状元已而得獬初通判陈州入直集贤院英宗即位獬言陛下初临御愿申诏中外许令尽言有可采录召与之对必能有益治道神宗初拜翰林学士以不奉新法出知青州】
　　郑雍【字公肃襄邑人登进士甲科累官御史中丞以资政殿学士知陈州徙北京留守坐元祐党夺
　　职知郑州政和中复资政殿学士】
　　郑时【戬孙字是翁少苦学登进士知当涂县律身清谨政尚寛厚民皆得其欢心官至朝奉大夫时嗜书老而笃勤自左氏史汉三国南北至诸名家文集手事编録邦人推重从游甚众所指授辄为名人】
　　郑穆【字闳中官人性醇谨好学进退容止必以礼举进士累官至宝文阁待制国子祭酒神宗尝
　　称其德行宜左右王者年七十力求去太学生数千人请留不从】
　　郑侠【字介夫福清人熙宁间监安上门时久不雨饥民流离于道侠绘图以献神宗观览长吁数四
　　蠲放新法凡十八事越三日大雨侠以忠劲竟为小人所害屛逐终身】
　　郑景平【呉人字晞尹熙宁进士刚正不挠居官亷介知饶州数月拂衣归或问故答曰天子命景平为郡当以抚字为职今日须金若干明日须粟若干民已枯骨矣安得不归时多附朱勔独景终始不阿】
　　郑少微【华阳人字明举少孤力学元祐进士时苏轼知贡举得少微与古郫杨天惠三嵎李新时人号为三儁宣和间上书论时政坐废贫无田宅寓宅金防院十五年不屈其志学益古文益工后徙居临卭自号木鴈居士官至朝请郎】
　　郑修【蓬州人年七岁日诵万言游太学登元祐进士知梁州军禄有余悉为小民代输未及引年翻
　　然而归所居结茅扁曰饭牛庵卒年八十七】
　　郑铨【字应权宜春人学通于六经工大字长于诗宣和间两贡上舍不偶弃归学者踵门日众建炎三年金人犯江西铨上书知州事王仲嶷言时事责其守城着排奸党说极论崇宁人才之弊年八十卒又尝号应庵学者称应庵先生】
　　郑敦义【真阳人知潮阳县官市黄牛革峻急乃上书言黄牛善耕农视之如子哲宗下令止之徽宗即位上书陈成周所以长久者在于得民心秦所以短促者在于失民心诏迁一阶为来者劝】
　　郑叔豹【福清人元祐间上兵器图宗祀书明堂制度及酌享冕服之仪数卷兄叔熊亦好谈兵王
　　安石有诗送之归闽】
　　郑骧【字潜翁河南人登进士歴庆汝郑秦四州推官累迁天章阁待制知凤翔府以工部郎中知华
　　州为政爱民谦已利物推功与人有古道焉】
　　郑覃【字季厚鄞县人靖康中贡于乡建炎四年春金人陷朗州覃与兄章避难山谷俱被执既而见释金人相属覃谓兄曰万一不得脱覃岂事异国者未几又被劫去覃骂不屈跃入水中妻董哭曰夫亾矣与其受辱以生不如死亦自沉】
　　郑瑴【字致刚建安人政和中进士授安陆教授建炎中为右司諌高宗时苗刘作乱瑴面折二凶拜御史中丞密遣人见张浚等具言城中事复辟之功瑴有力焉累迁佥书枢宻院事】
　　郑居中【字达夫开封人登进士第累官知枢宻院加少师三封国公卒追封华原郡王諡文正徽宗时蔡京数劝攻契丹居中力陈不可谓京曰使百万生灵肝脑涂地公实为之由是议寝】
　　郑立中【字从之长汀人有节操谋略政和五年进士调崇安尉时方腊余党寇闽立中部民修分水寨坚壁以守贼恃众冲突立中出贼不意击败走之闽人頼之以安诸司列奏改承奉郎知海门县未赴金人南侵擢行军总管奉使募福建民兵得数千人转而前收复光蔡等州因守蔡金人再犯遂被害特赠朝散郎官其子穆绍熙中褒表节义再官其孙岫县令陈显伯建道学六君子祠于邑庠独以立中及杨方配食】
　　郑柟【龙溪人初从郑建雄赴大理河与西夏接战以功授汀州黄土寨廵检捕获王猪奴辟告子寨廵检宣和七年金人侵边柟赴枢宻院自陈乞发河北军前任使再建雄麾下充本军将领累立战功转修武郎靖康初金逼都城柟为四门都廵检力战以死绍兴初刘光世为请于朝补其子论承信郎】
　　郑济【字舆梁露之后未冠游太学文艺颖防第元丰间进士调潮州司理就移端溪令秩满知山阳县入为太常博士礼文一新大观初擢兵部员外郎逾年权吏部有选人应改官吏舞文沮格不行济奏请特与改秩以莅事详明书考上等中丞石豫蔡京客也欲荐之台职济力辞居郎官不迁者四年政和初除卫尉少卿三年出知海州境接陈宿盗贼满薮济推行保伍之法道无拾遗召赴阙除提防荆湖南路刑狱陛辞徽宗曰湖湘多盗贼卿以何道处之济以元丰保伍为对上曰神考此法正为盗贼设也卿其勉之济至湖湘力推行之盗贼屏息受代赴阙上慰劳甚厚除知泉州寻得祠请致仕】
　　郑【阙　字汉章金华人自号北山登进士甲科累官四川宣抚使以不进金忤秦桧落职徙封州
　　卒桧死朝廷尽复其官諡忠愍所着有北山集周易窥余诸书】
　　郑毂【字致逺建安人父镇毂初就学能知圣人之道在中庸其父竒之既冠入太学所为文不尚时好执父丧有吁天止火之异第进士调御史台主簿以秘书郎守临江遂丏祠归】
　　郑樵【莆田人博学强记捜奇访古遇藏书家必借留读尽乃去过目不凡经史礼乐天文地理虫鱼草木方书之学皆有论辩绍兴中以荐召对授枢宻院编修所著书凡五十八部有通志畧行世尝居夹漈山学者称夹漈先生】
　　郑厚【字景常樵弟工文词自成一家尤长于易绍兴中以词赋中南省第一官至昭信军节度推官
　　学者称为乡湘先生】
　　郑振【字亨叔仙游人建炎中盗掦勍起县令檄振集民兵御之绍兴癸亥曾少龙等众至数万监司檄振行盗素闻其名不战自屈丙寅詹铁义入振井里振帅众拒之杀数十人遂遇害】
　　郑锷【字则中鄞人由福建徙鄞躬孝友之行贯通经史以词赋名于时后学多宗焉登绍兴进士第仕至屯田郎寜宗在英邸兼小学教授尝进劝戒元龟后特加赠官其子沆】
　　郑仲熊【字行可髙安人举进士为右正言累官防知政事时秦桧専国诬搆赵令衿谤讪欲加重典上犹豫未决桧引仲熊上前助已桧对上言郑仲熊与令袊同里备知其恶陛下试叩之上顾仲熊正笏却立徐对曰臣虽与之同乡里素不识其人桧失色衿遂得免死桧下殿忿色相诮乃讽言者劾仲熊与令衿为宻友故为之掩覆章上仲熊待罪于外上差中使宣留桧恚益甚复俾台谏交攻之仲熊既被宣留之防翌日复赴朝至待漏院桧侵以不逊语至自拟桓温仲熊遂力祈退避以原职奉祠孝宗即位复端明殿学士致仕】
　　郑强【字南美长乐人绍兴二年知州事始至郡视庙学荒圮已甚慨然有更筑意防有诏葺学宫即日度地建于州东计佣虑材不扰而集且市膏腴田以増饩廪择师儒以严课程谆复教训于是升堂者数倍畴昔越三年登进士第者四人后立祠稽古阁下祀之】
　　郑伯熊【字景望永嘉人德行夙成经学尤防绍兴十五年登第歴黄岩尉婺州司户隆兴初召试正字除太常博士出为福建提举魏王判宣州南面坐受属吏进谒幕府进劄子亦坐而可否之及伯熊除府司马遂以劄子开説谦德末光嫌疑之际或骇观听除吏部郎兼太子侍读宗正少卿以直龙图阁知寜国府諡文肃伯熊自为馆职不自陈年劳以求磨勘绍兴末伊洛之学稍息学者复于伯熊得之有六经口义拾遗有戆语若干卷记闻若干卷前軰楷模及时人美恶凡涉理道者毕载由是永嘉之学宗郑氏】
　　郑自诚【字性之戊辰廷试第一为著作佐郎出守袁州政先抚字饰以儒雅一月两诣学讲説民
　　有囏阨多方赒防将满召赴行在民惜其去攀恋塞途拜右司郎中】
　　郑耕老【字谷叔少负才学登绍兴间进士第主怀安县簿母丧调温州法曹改明州教授四明自金人南侵之后学陋教弛耕老营学区为讲説科举之外者侍从多以通经术荐召见奏言太祖尝问赵普曰天下何物最大曰道理最大知道理为大则必不以私意而失公中孝宗悦亲擢国子监主簿满秩径归南陂素厌声律浮靡读诗易庸范语孟味其深微皆有训释营利澹如无意宦进卒年八十五】
　　郑昭先【字景绍闽县人初主浦城簿叹曰侥幸一第问学未悉遂游朱文公之门迁知归安邑民
　　爱之累官知枢宻院事兼防知政事进右丞相】
　　郑绮【浦江人通春秋事亲极孝父照系狱当死绮上书请代事遂白母张病挛抱持若婴儿三十年不解防临没防血誓言子孙毋分财异防乾道间赐号冲素处士子孙世守其教】
　　郑德珪【绮四世孙德珪与弟德璋孝友天至昼则聨几夜则同衾德璋与物多迕仇家陷以死罪当防逮扬州徳珪哀弟之见诬乃阳谓曰彼欲害吾何预尔事我徃则奸状白即治行徳璋追至诸暨道中兄弟相持顿足哭争欲就死德珪绐以无往夜半间道逸去德璋复追至广陵徳珪已毙于狱徳璋恸絶数四负骨归葬庐墓每一悲号乌鸟皆翔集不食】
