<!-- { "loadSidebar": true } -->
　　河西佣不知何许人建文四年夏六月成祖入金陵即帝位佣被葛衣走是冬至金城行乞边地极寒佣常衣葛衣明年过河西依庄浪豪鲁家为佣佣亦取直稍稍积买羊裘披之虽寒必覆之故葛衣葛益破缕缕竟不肯脱故葛衣夏或衣暑布布即新故葛衣辄覆其上人劝之弃故葛衣不肯弃直闷闷不答佣钱有余走市中买牛肉酒与诸乞儿食饮佣力作倦时自吟哦或夜闻其哭泣声永乐中有留都官从宋总兵至庄浪者欲与言佣走南山中避旬月留都官去乃还有问留都官佣何人者留都官亦不答在庄浪数年病且死呼主人谢嘱曰我死无殓我棺幸西北风大起火我无埋我骨鲁家从其言
　　川中补锅匠
　　川中补锅匠亦不知何许人往来防庆间为人补锅至州邑不过三日即去去或复来防庆有欲学补者即教之补锅不索谢钱直令负担从有后来学者至即遣先学者去如是数年防庆间人识之皆呼为老锅匠补锅或与钱布米不择当食时与之食即不复索钱钱稍稍积囊中遇风雨寒暑不出补锅即出钱买酒饭自饮食尝寄宿萧寺中忽防州市中逢冯翁者二人相顾愕然已而相持哭哭已相牵入山岩中坐语竟日学补锅者屏不得闻二人语语已又相持哭且别去言今永诀不可复相见已竟莫知其所终
　　冯翁
　　冯翁亦不知何许人在防州以章句教童子给衣食能为对句及古诗诗辄自题马二子或马公或塞马先生尝作诗大书壁间比见补锅匠归即铲去诗曰夜梦何奇特龙飞天汉津朝横沧海曲夕过滇池滨光雯皆五色蜿蜒无损鳞渊田变化间张主借高旻时盖永乐甲申乙酉间未几辞主人莫知所终
　　东湖樵夫
　　东湖樵夫浙东临海东湖上日负柴入市口不二价建文壬午秋诏至临海湖上人相率走县庭听诏或归语樵夫曰新皇帝登极樵夫愕然曰皇帝安在或曰阖宫自焚矣樵夫恸哭遂投湖水中死竟不知何许人
　　冒姓名第五
　　卫青父郑季给事阳信公主家奴与卫媪通生青故冒姓卫氏
　　汉张孟为灌则舍人得幸进之二千石防生灌氏曹操奄宦曹腾养子夏侯嵩之子冒姓曹氏
　　李元亮本姓安氏少为骆奉先养息冒姓为骆氏贠半千其先本彭城刘氏十世祖凝之事宋及齐受禅奔元魏自比伍员因姓员
　　郑注本姓鱼冒为郑故当时号鱼郑及用事人号为水族
　　令狐相绹以姓氏少族人有投者不吝其族由是逺近趋之至有姓胡冒氏者温庭筠戏为词曰自从元老登庸后天下诸胡悉带名
　　金陵李氏始以唐号国钱文穆王问之曰金陵李氏冒于巨唐不亦骇人乎沈韬文曰此可取譬也且如乡校间有姓孔氏者人则谓之孔夫子复何恠哉王大笑五代刘知逺其先沙陁郡人冒姓刘
　　石敬塘其父臬捩鸡本出于西夷冒姓石
　　杨复恭
　　杨复恭常肩舆抵太极殿宰相对延英论叛臣事孔纬曰陛下左右有将反者帝矍然纬指复恭复恭曰臣岂负陛下者纬曰复恭陛下家奴而肩舆至前殿广树不逞皆姓杨非反耶复恭曰欲收士心辅天子帝曰诚欲收士心胡不假李姓乎复恭无以对
　　冒名为商
　　冒名为商建康城南曽公大为人持重居官清廉登第之后七年六考赴班授建昌新城县居家阙期尚隔两年一日立于门外忽见一人负名牌而至题曰新知建昌军新城县事曽宣教公大甚骇少间有一人乗车而至问为何官曰曽知县也延之上坐问其讳则曰公大问登第之年又同曽公曰姓同名同官同而年同此其故何也其人起而谢曰某昨于部中见此姓名注授知其履歴故冒姓名为商耳不知为公也今当更之曽公大笑亦不诘问真仁人也
　　诡姓名第六
　　权臯事永王举兵胁士大夫臯诡姓名以免
　　李知逺选人于姓伪诡为丁
　　耻姓名第七
　　李抱玉上言世占凉州耻与逆臣共宗有诏赐之姓因徙籍京兆举族以李为氏
　　桑维翰举进士主司恶其姓桑丧同音人劝勿举进士维翰着日出扶桑赋以见志又铸铁砚曰砚穿改而他仕卒及第
　　慕姓名第八
　　慕古贤名梁世有庾晏婴祖孙登连古人姓名字亦鄙才也
　　东丹国长子突欲奔唐赐姓李名赞华工画本国人物鞍马习举子能为诗慕白乐天每通名刺云乡贡进士黄居难字乐地欲比白乐天也
　　戏姓名第九
　　晋王导与诸葛惔戏争族氏王曰人言王葛不言葛王何也惔曰譬如驴马驴能胜马乎
　　宋殷淳字子孚与何勗共食孚羮尽勗曰益殷莼羮勗司空无忌子也孚徐辍筯曰何无忌惮
　　林蕴辩给尝有姓崔者矜氏族蕴折之曰崔杼弑其君林放问礼之本优劣如何其人俯首不能对
　　梁时朝士有姓吉者谒尚书令何敬容卒问曰君于丙吉几世矣答曰如明公之于萧何一时传以为笑隋何妥八嵗顾良戏曰汝姓是荷叶之荷为河水之河妥曰先生姓顾是眷顾之顾为新故之故众异之
　　不称姓名第十
　　张説开元后宰相不以姓着曰燕公
　　本朝洪武三年议赏将士诏称大将军等运谋竭忠六师用命遂致强殒弱伏疆宇奠安诸番入贡华夷一统四年命左右相诏称大将军收戈解甲于武备之库息马家庭从善乐游功名两全古何过哉皆谓中山王也十九年优恤高年诏辞又称朕命前大将军中山武宁王开平忠武王等发兵诸道所向兵偃民得粗安
　　着姓名第十一
　　后汉韩康伯字伯休卖药长安市时有女子从康买药康守价不移女子怒曰公是韩伯休耶乃不二价乎康叹曰我本欲避名今小女子皆知我何用药为
　　李白失意游华山县宰方开门决事白乗醉跨驴过门宰怒不知太白也引至庭下曰汝何人辄敢无礼白乞供状无姓名曰曽用龙巾拭吐御手调羮力士脱靴贵妃捧砚天子殿前尚容我骑马华阳县里不许我骑驴裴度讨吴元济平淮西以功封晋国公名震四夷使外国者其君长必问度年几状貌孰似
　　元宗尝欲用张嘉贞而忘其名夜诏中书侍郎韦抗曰朕尝记其风操而今为北方大将张姓而复名卿为我思之抗曰非张齐丘乎今为朔方节度使帝即使作诏为相夜且半因阅大臣表疏举一则嘉贞所献遂得其名即以为中书侍郎同中书门下平章事
　　宣宗命相必探中外有人望者三两人姓名撚之致香案上以物覆之焚香探丸以命草麻
　　韩愈论宫市贬阳山令有爱在民民生子多以其姓字之
　　五代卢文纪形貎魁伟废帝奇之及帝立欲择相悉书清望官姓名内琉璃瓶中夜焚香祝天以筋探之首得文纪欣然相之
　　辽人夏人遣使入朝与吾使至彼中者彼必问司马公起居及为相辽人敕其边吏曰中国相司马矣谨毋生事开边隙司马公上疏论新法利害曰后当如是行之十余年无一不如公言者天下传诵以公为真宰相虽田父野老皆号司马公而妇人孺子知其为君实也王枢密畴之夫人梅鼎臣之女也景德初枢密副使梅夫人入谢慈寿宫太后问夫人谁家子对曰梅鼎臣女吕某公归老于洛尝游龙门还阍者执笔厯请官称公题以诗云思山乗兴防山囘乌帽纶巾入帝台阍吏不须询姓字也曽三到鳯池来
　　氏族博攷卷四
<子部,类书类,万姓统谱__氏族博攷>
　　钦定四库全书
　　氏族博攷卷五
　　明　凌迪知　撰
　　氏源
　　得姓受氏三十二类
　　一曰以国为氏二曰以邑为氏天子诸侯建国故以国为氏虞夏商周鲁衞齐宋之类是也卿大夫立邑故以邑为氏崔卢鲍晏臧费柳杨之类是也
　　三曰以郷为氏四曰以亭为氏封建有五等之爵降公而为侯降侯而为伯降伯而为子降子而为男亦有五等之封降国侯而为邑侯降邑侯而为闗内侯降闗内侯而为乡侯降乡侯而为亭侯学者但知五等之爵而不究五等之封闗内邑者温原苏毛甘樊祭尹之类是也但附邑类更不别着裴陆厐阎之类封于乡者故以乡氏糜采欧阳之封于亭者故以亭氏
　　五曰以地为氏有封土者以封土命氏无封土者以地居命氏盖不得受氏之人或有善恶显著族类繁盛故因其所居之所而呼之则为命氏焉居傅岩者为傅氏徙稽山者为稽氏主东防之祀则为防氏守桥山冡则为乔氏耏氏因耏班食于耏门颍氏因考叔封于颍谷封人东门襄仲为东门氏桐门右师为桐门氏皆此道也隐逸之人高傲林薮居于禄里者呼之为禄里氏居于绮里者呼之为绮里氏所以为美也优倡之人取媚酒食居于社南者呼之为社南氏居于社北者呼之为社北氏所以为贱也又如介之推烛之武未必无氏由国人所取信也故特标其地以异于众凡以地命氏者不一而足
　　六曰以姓为氏姓之为氏与地之为氏其初一也皆因所居而命得赐者为姓不得赐者为地居于姚墟者赐以姚居于瀛滨者赐以瀛姬之得赐居于姬水故也姜之得赐居于姜水故也故曰因生以赐姓
　　七曰以字为氏八曰以名为氏九曰以次为氏凡诸侯之子称公子公子之子称公孙公孙之子不可复言公孙则以王父字为氏郑穆公之子曰公子騑字子驷其子曰公孙夏其孙则曰驷带驷乞宋桓公之子曰公子目夷字子鱼其子曰公孙友其孙则曰鱼莒鱼石此之谓以王父字为氏无字者则以名鲁孝公之子曰公子展其子曰公孙夷伯其孙则曰展无骇展禽郑穆公之子曰公子丰其子曰公孙叚其孙则曰丰卷丰施此诸侯之子也天子之子亦然王子狐之后为狐氏王子朝之后为朝氏是也无字者以名然亦有不以字而以名者樊皮字仲文其后以皮为氏伍员字子胥其后以员为氏皆由以名行故也亦有不以王父字为氏者如公子遂之子曰公孙归父字子家其后为子家氏是也又如公孙枝字子桑其后为子桑氏者亦是也亦有不以王父名为氏而以父名为氏者如公子牙之子曰公孙兹字戴伯其后为兹氏是也又如季公鉏字子弥其后为公鉏氏者亦是也以名字为氏者不一而足左氏但记王父字而已以次为氏者长幼之次也伯仲季叔之类是也次亦为字人生其始也皆以长幼呼及乎徃来既多交亲稍众则长幼有不胜呼然后命字焉长幼之次可行于家里而已此次与字之别也所以鲁国三家皆以次命氏而亦谓之字焉良由三家同出其始也一家之人焉故以长幼称
