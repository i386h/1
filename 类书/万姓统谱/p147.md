<!-- { "loadSidebar": true } -->
　　王次翁【字庆曾济南人广西转运判官时剧贼马友孔彦舟曹成更据长沙帅檄漕司预鸠粮刍三十万以备调发次翁即以具报吏眙次翁曰兵未必发先扰民可乎吾以一路常平上供计之不啻三十万已而贼不犯境知容州尝慕元结之为人取结在道州时乞免科率二奏刻之石并其遗像以便观省且曰庶不坠元子之政也】
　　王俣【字硕夫宛丘人年十六补太学生第政和初进士除太学博士擢监察御史建炎初扈从南渡遂家余姚召拜右司员外郎歴陞两浙计度转运使秦桧专国俣居家二十八年桧死起知明州召除戸部侍郎与庙堂不合除工部尚书言者乘之罢归随卒俣节行刚方为中兴名臣子逨在人物传亦有名于当世】
　　王端朝【澶渊人过江爱溧阳风土因家焉少该博洽闻年未冠建康乡举第一及入太学又为第
　　一再中博学宏词科歴太学録秘书省正字终知永州】
　　王庭秀【字頴彦慈谿人政和中进士尝与黄庭坚杨时游操尚坚正文辞宏达歴官州县累官殿
　　中侍御史论罢黄潜善后为左司郎中竟与宰相不合去】
　　王相如【字次卿知微曾孙也孤贫嗜学年四十不娶或问之曰恐负吾学也吕右丞好问守宣州得士四人詹友端李宏周紫芝及相如与焉毎防集必与四人者俱建炎初江右盗起被执逼令草檄相如奋髯曰吾虽死不能为贼作牒遂遇害尽室歼焉后僧毅达得其遗藁三百七十余篇周紫芝序之号溪堂集】
　　王衡仲【丰城人举进士授新昌簿居官不诡随尤善推类以得事情漕运使捕盗数十约至境诛之衡仲按其事曰非真盗也悉纵之迁守建昌军值大旱入境大雨如注郡人迎喜曰真刺史雨也号柏轩所着有文集】
　　王克明【乐平人徙居湖州初得脾胃疾乃读难经素问刻意用药其病遂愈因以术行无不验张子盖救海州战士大疫克明全活者几万人不以为力好侠尚义尝数千里赴人之急累任医官绍兴中赐金紫】
　　王信【丽水人绍兴末进士累官给事中以能称尝假礼部尚书使金肄射都亭连中其的金人惊骇曰尚书得非黒王相公子孙耶归言金人必衰之兆有四在我当备之防有二歴知湖州绍兴府鄂池州累迁焕章阁待制所着有是斋集】
　　王刚中【乐平人绍兴间进士第二累官中书舍人言御敌必先自治髙宗韪其言擢知成都府制
　　置四川恩威并着得将士懽心孝宗时累迁同知枢密院事卒諡恭简】
　　王罕【字师言本成都人徙家于舒以防知宜兴县累迁戸部度支副使知潭明州皆有政绩以光禄
　　卿卒即王琪之父珪之季父也】
　　王时敏【上饶人学有源流兼该体用老于田里有处士之风着师说及语孟中庸大学说并杂文
　　十卷朱熹为作墓志】
　　王霄【儋州人以贡士住辟雍者三年建炎初归乡潜徳不仕年九十六岁众推为乡先生其妻吴氏
　　亦年九十余郡守以闻霄授初品官吴授孺人】
　　王复【以龙图阁待制知徐州髙宗时金人引兵围徐州复与男倚同守城率军民力战外援不至城陷复坚坐听事不去尼雅满诱之复漫骂求死阖门百口皆被杀事闻赠资政殿学士諡壮节立庙楚州号忠烈官其家五人】
　　王琦【为亏门砦巡检髙宗时金人还自熙河琦御之金人立招降旗榜改年号阜昌众皆拜琦独不
　　屈金人执而杀之】
　　王忠植【太行义士也髙宗绍兴九年为建宁军承宣使金人围庆阳急忠植以所部赴陜西叛将赵惟清执忠植使拜诏忠植曰本朝诏则拜金国诏则不拜惟清械诣庆阳谕使降忠植大呼曰我河东忠义人也将士勿负朝廷坚守城壁遂遇害】
　　王缙【字子云分水人自侍御史迁右司谏知无不言每谓人才实难多事之际尤宜为朝廷爱惜以故不专弹击而惟论安危大计与所以啓沃君心者髙宗尝以得谏臣体称之】
　　王绹【字唐公审琦五世孙建炎初为御史中丞金人入侵具陈攻守之防宰相不能用歴防知政事同政者议不合求去御书霖雨思贤佐时清忆老臣十字赐之绹为人刚正有守立朝无所阿附号称贤相】
　　王恱【字习之莆田人绍兴中登第性峭直孝宗立召见论不可讲和甚称防除国子监丞兼吏部员外郎出知衢州恺悌慈祥视民如子属岁饥旱发廪劝分以给食竭诚祷雨絶不茹荤早晚一粥凡月余日有乞为三日之霖愿减十年之夀之句竟以是卒众为立祠于徐偃王庙其丧出城号恸之声震野外阖郡送至江山事闻赠直龙图阁仍宣副史馆】
　　王定国【字安卿福安人少有大志绍兴之末叩阍上边宜十策髙宗幸金陵复进十五事命从赵端招抚山东张浚留致宣幕时海州为红巾所据遣定国与魏胜收复之就摄判官兼州事改泗州推官隆兴间陈敏知髙邮辟定国为判官协力守城与虏兵凡九十三战皆捷孝宗大恱特创髙邮军佥判以处丁内艰改舒州宰执列荐召对上谓大臣曰王定国忠义勇畧真英士也除知髙邮军政绩甚着终朝奉大夫焉】
　　王舜举【祁门人举进士通判信州时清溪洞方腊反舜举伏兵大破之授朝请大夫直秘阁赐赉
　　甚厚寻除江东提刑卒赠大中大夫】
　　王允初【字元甫永嘉人居千石登淳熙第歴知余杭通判徳安府开禧间值金人以重兵围城甚急允初率兵卒固守相持一百八日敌解围去擢守本郡迁京西提刑北运使知鄂州召赴行在丁父忧卒諡忠敏曾孙汉老仕至明州倅宋亡誓不过江及入城市以夀终】
　　王时叙【字伯伦奉化人第乾道五年进士歴严州遂安县时郡守责逋于十年之外甚急时叙谓从事曰邦侯素不困疲瘵之民何遽变更果尔罪去诚甘之守知不可夺遂已编修陆游为郡日县上所断大族争讼僚属咸防陆以遂安状衔袖曰得一好文字为诸公出之且读且喜曰使诸邑皆如遂安吾辈可以卧治有文集二十卷藏于家】
　　王格【字伯庸长汀人尝与计偕恬于进取以授徒为乐少与陈轩厚善陈来守郡尝割俸五十万餽之格不受悉归诸郡庠生且褒功县人共买田数百亩汀学有田自格始子宗哲明哲宣哲皆第进士濬哲贡辟雍格后以子贵累赠朝奉郎】
　　王时防【字季嘉时叙之弟与兄同年进士自迪功郎七迁至湖南运管赐绯鱼袋尝知防稽值岁霖潦郡方督已蠲之赋甚急时防持不可守不听乃袖告身易服立庭中守为夺气民赖以舒防营永阜陵吏抱文檄如林环案立时防省去其十之七余不可已者召民给钱粟与期民不知役而事悉集所至皆可称述少锐意经学有易诗书论语训传乡饮酒辨疑凡数十百卷文辞简古尤喜为诗有泰庵存藁三十卷】
　　王绰【字诚叟永嘉人有气节叶水心之畏友谢尚书汝谈等在史馆奏充编校而不就卒薛归翁诗挽之有水心文防已凋零犹有先生续典刑之句有春秋传记及杂文门人尤端明焴薛秘书蒙守建与括皆为刊于学】
　　王蒙【字叔明其先吴兴人隠于仁和之黄鹤山号黄鹤山樵善词翰画学王维与吴兴倪元镇诗画
　　齐名】
　　王益祥【字谦叔闽县人淳熙中进士及第调桂阳军学教授与知军陈傅良监赡军酒库吴猎相友善绍熙中转建康府学教授与知郡张杓安抚司干官游九言为宾友修学校增生徒士风丕变后以傅良杓等荐歴监簿编修说书出知宁国改处州时严伪学之禁因丐祠去号止轩后迁江东提刑以里人陈自强居相位引嫌而归】
　　王克恭【字彦礼南安人淳熙中进士第教授循州以理义迪后进讲授不倦改知宁徳县以最闻通判广州海寇掠境力疾督师擒其酋以徇辟知新州奏裁减丁米以寛民力秩满除监登闻鼓院累迁度支郎官以祠归起知兴化在郡六月卒子道翁尝补国子生知海阳县】
　　王质【字景文兴国人博学能文着五十篇言歴代君臣治乱谓之朴论绍兴末举进士孝宗时言利战守之计后为枢密院编修官虞允文荐其鲠亮不回可为正言时中贵用事隂沮之遂奉祠山居絶意禄仕】
　　王居安【字资道黄岩人幼有异质淳熙中举进士为右司谏首论韩侂冑窃弄威柄宜肆诸市朝以谢天下又疏言古今治本乱阶更为倚伏迁起居郎兼崇政殿说书后以龙图阁直学士知福州卒赠少保居安宅心空明待物不贰所着有方岩集】
　　王十朋【字龄乐清人幼頴悟日诵数千言绍兴中廷对忠鲠髙宗亲擢为第一累官太子詹事以龙图阁学士致仕卒諡忠文朱熹尝称之曰光明正大磊磊落落君子人也子二人皆笃学自立闻诗知光州闻礼知常州】
　　王炎【歙人为潭州教授以荐知湖州炎为着易解未竟而病笃夜分祝天曰愿须防寛死以成此书
　　病少瘥书成果卒】
　　王师愈【字与正师心弟自幼頴悟知宗正学尝从杨时受易论语既又从朱熹张栻吕祖谦游绍
　　兴间登第官至崇政殿说书熹称其有本有文徳望隠然为东州之重云】
　　王淮【字象海金华人幼颖悟力学绍兴中进士为台州临海尉郡守萧振一见奇之许以公辅器以荐除监察御史条奏自治之策髙宗嘉叹累迁翰林学士训词深厚得王言体孝宗时歴左右丞相兼枢密使卒赠少师諡文定】
　　王明清【本汝隂人宋庆元间寓居嘉兴官至朝奉郎有史才所着有挥麈録及玉照新志】王镃【池州人为中书舍人兼侍讲未仕时旁郡受业者常数百人所着有紫薇集春秋门例编解戚
　　里元易象寳鉴】
　　王显世【字子亦南安人侃之子也遗泽入官为兴化録参时有从官起家守泉与乡士争田守意逢迎嘱使为地显世曰法与理是据门户非所防夺以归士家一郡称快受输斛面郤不敢同列为寄仓终更吏以数上显世不顾改秩知宁都县卒显世书无不读以诗鸣有容安槀十卷】
　　王肱【字用辅晋江人为文好讥刺当世以是累举不第尝着济状一篇言浊河贯清济济诘其凂溷
　　时甚奇之又有无题古诗一百三十首辞多凄惋】
　　王胄【字希武永春人以春秋擢嘉定癸未省试第一教授惠州秩满入为太学正迁博士礼闱较艺谏官同典举欲私所厚以险怪之题冠多士胄识其文曰必其人也典举色沮易填次列而心衔之掲晓以劾罢通判惠州岁余卒于官】
　　王伯大【福州人嘉定进士累官枢密副都承防兼左司郎中进对言甚激切言边事曲尽事情后
　　为刑部尚书防知政事立朝以直谅称终观政殿学士知建宁府】
　　王万【浦江人嘉定中进士理宗时累官至监察御史弹劾不避权要以太常少卿致仕卒赐諡忠惠万忠伉有大志终其身行无不顾言设施论谏皆根于心史称其为正人端士云】
　　王用亨【字子安崇徳人少孤事母至孝嘉定初举进士志欲尽读天下书手抄口诵至忘寝食乡
　　之登任籍者多出其门作二记于座右以不欺不贪自警焉】
　　王极【字全卿湖州人淳熙中为县令律己清介莅事明敏差役公平狱讼清简兴学养士风俗丕变】王休【慈谿人攻戴氏礼庆元二年登邹应龙榜进士擢湖州教授改训徽州迁秘阁授书判枢密院事直躬立朝无所附丽嘉定末与柄臣不合遂谢事归一日上忽思之遣使驿召时休已卒乃命定海镇营葬休以文学著称一时士类宗之若杜州童居易著作刘厚南右曹郎程士龙皆其门人晩岁文思益进金石文多出其手】
