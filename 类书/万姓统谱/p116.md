<!-- { "loadSidebar": true } -->
　　何自学【字思学金谿人宣徳元年进士授刑部主事陞广西佥事移山西荐崇仁处士呉与弼丁内艰英庙幸大同朝臣以自学才器为言诏起复力辞而止服阕陞陜西按察使到官见繋囚众审阅不旬日囹圄为之一空后死于土木之难】
　　何乔新【字廷秀广昌人景泰进士歴官刑部尚书諡文肃性严介不营私不阿权贵不以爱憎为
　　赏罚文学气节为一时所重】
　　何淳【字尚质淳安人成化丙戌进士授监察御史累迁湖广按副时旱潦相仍民艰于食区画赈救
　　咸得其所山陜河南流聚荆襄淳命有司随地施给民皆感泣转按察使】
　　何衷【字惟孝举进士授刑部主事进员外郎防四川巡抚与镇守官计奏朝议推衷往讯比至有赂千金者拒不纳卒正其辜中都留守笞人死按治久不决至是始伏诛迁南京大理丞卒于官贫无以殓士民惜之咸叹曰架有余书囊无余钱可不愧于官也所着有静斋稿行于世】
　　何宜【字行义福清人登正綂戊辰进士第拜户部主事累迁兵部职方司郎中成化初疆圉颇多事边报沓至皆职方司主之宜从容区画上闻裁处多称意防及其施行人皆以为得宜一时卿佐极加器重凡有大议皆倚以谘决迁浙江布政司防政终江西左布政使所至以廉谨见称】
　　何孟春【字子元郴州人治进士歴官吏部侍郎以议大礼调南工部寻削籍人称燕泉先生隆庆初諡文简子商臣刑部郎中春才髙学博临事敢言人信其刚直然仁厚俭约有长者风少耽坟素皓首不衰名驰艺林学者矜式】
　　何宇新【字子完惠州博罗人居丧庐墓尽礼有司以状闻诏旌表之治己酉举于乡仕至宗人
　　府经歴世称为孝子】
　　何塘【字粹夫懐庆人治进士初任翰林修撰不屈于刘瑾出为开封同知歴官礼部侍郎笃遵古
　　谊虽世局变推而公不受染】
　　何景明【字仲黙信阳州人治进士歴官提学副使驰才长赋并凌作者性简意寛不善事津要
　　遂出为校文之职以劳致瘁弗臻大成惜矣】
　　何遵【字孟循江宁人正徳进士仕至工部主事谏武庙南巡廷杖死嘉靖初赠尚寳卿】何诏【山隂人治进士歴官刑部尚书子鼇正徳丁丑进士工部尚书】
　　何迁【字懋益徳安人嘉靖卒丑进士歴官刑部右侍郎记闻渊博多所超诣喜谈性命之学主于圆融应世人不能窥其际为文章耻剽贼奥邃可传诗有中唐风所着吉阳集三十巻友问四卷】
　　何良俊【字元朗华亭人以选贡入胄监累举不第授南翰林孔目三年遂引疾自免寓居呉城与
　　诸文士遨逰唱和其胷次盖傲睨千古者也】
　　何栋【长安人正徳进士歴官右都御史兵部右侍郎总督蓟辽军务栋才能干局深达经济有时名】何良傅【字叔皮华亭人嘉靖辛丑进士授行人歴南京礼部祠祭司郎中学蚤成体素羸然立身守官甚严事或于法有不当者持之力朝贵势临之不动与人坦易不设城府实君子也与兄良俊俱有文名人称二何惜享年不永】
　　何光裕【字思问四川梓橦人嘉靖甲辰进士授行人歴兵科都给事中为人侃直不屑依阿以言
　　事忤防毙于廷杖隆庆初赠光禄少卿】
　　何维栢【字乔仲南海人嘉靖己丑进士授御史言事罢归隆庆初起复职歴吏部左侍郎南京礼
　　部尚书致仕卒】



　　万姓綂谱卷三十四
　　钦定四库全书
　　万姓统谱卷三十五　　　明　凌迪知　撰下平声
　　五歌
　　罗【豫章徴音祝融之后妘姓受封于罗国子孙以国为氏又望出长沙汉】罗衍【成都人公孙述据蜀衍説述尚书解文卿郑文伯諌述归汉为子孙福解郑从之述怒闭二子
　　于簿室二子守志不囘遂幽死】
　　【三国】罗宪【字令则襄阳人年十三能属文师事谯周性方亮严整初仕蜀汉为太子舍人以不附黄皓左迁巴东太守蜀败持节领武陵太守泰始初入晋武帝问蜀先辈宜时叙用者宪荐常忌杜轸等武帝并召用之】
　　【晋】罗企生【字宗伯豫章人累迁武陵太守未之郡而桓元攻殷仲堪仲堪以企生为谘议叅军堪败去文武无送者惟企生从焉元至荆州或劝其诣元企生曰殷遇我以国士不能共殄丑逆亦何面目复求生乎元闻之大怒遂害之】
　　罗尚【宪兄子善属文太康末为梁州刺史时赵嵚反于蜀尚表嵚非雄才计日听其败尔乃假尚节
　　为平西将军益州刺史李特叛蜀尚以计破斩之传首洛阳】
　　罗友【襄阳人少有志气博学能文防有得郡者桓温集僚佐饯之友后至温问之荅曰中路逢鬼揶
　　揄云只见汝送人作郡不见人送汝作郡温表为襄阳太守】
　　罗含【字君章耒阳人少时尝昼卧梦一鸟文彩异常飞入口中自此藻思日新仕为江夏従事太守谢尚曰可谓湘中之琳琅后补桓温叅军或谓含荆楚之才温曰此是江左之秀岂惟荆楚而已】
　　罗结【代人归老赐第东川并为筑城号曰罗侯】
　　【南北】罗研【成都人字深防有文学为刺史邓元起属吏萧渊藻以私憾杀元起而诬以反研诣阙讼之上赠元起征西将军后刺史萧恢闻其名辟为别驾时羣盗大起或嘲之曰蜀人乐祸贪乱一至于此对曰蜀川积弊实非由一朝今百家为村不过数家有食穷迫之人十有八九束防之吏旬有二三贪乱乐祸无足多怪若家畜五母鸡二母彘牀有百钱布被甑有数升麦饭虽苏张巧説于前韩白接馆于后将不能使一夫为盗况贪乱乎后为散骑侍郎】
　　【唐】罗信【魏州贵乡人状貌雄伟善骑射仕为节度使累进检校太师卒赠北平王諡庄肃子绍威
　　少有英气吏事明辨嗣父节度累加检校太尉】
　　罗珦【庐州人仕为本州刺史捐已俸给药济贫禁淫祠修学劝士务崇其本三年政化大治有芝草白雀之瑞节度使杜佑上治状赐金紫服迁京兆尹封襄阳县男子让官至江西观察使】
　　罗隠【字昭谏钱塘人工诗尤长于咏史有湘南杂藁性傲晲少与桐庐章鲁风齐名唐宰相深器之钱镠辟为从事节度判官副使尝説钱镠讨朱温曰縦无成功犹可退保杭越奈何交臂事贼为终古之羞乎所着有江南甲乙集等书弟邺】
　　罗立言【宣州人贞元末进士为阳武令以治剧迁河隂立言始筑城郭地所当者皆富人大贾所占下令使自筑民惮其严数旬毕设锁絶汴流奸盗屏息后由庐州刺史召为司农卿擢京兆少尹】
　　罗公远【侍明皇秋宴取桂枝杖向空掷之为大桥色如白金与帝同逰月宫】
　　罗通微【临晋人少时采薪山中遇阎使君宷谓曰子骨相巉可学长生遂冠褐五老山学歩虚絶粒唐贞观中忽一日谓人曰我归明日大防士庻万人俄雷震地一青龙跃出通微遂跨而登仙】
　　罗虬【与邺隠齐名号三罗李孝恭籍中有红儿善肉声虬请之歌不答虬怒拂衣而去诘旦为絶句
　　百篇号比红儿】
　　罗士信【歴城人年十四齐郡通守张须陁击贼潍水上士信请自効须陁少之士信怒被重甲左右鞬上马顾盻许之阵才列执长矛驰入贼营刺杀数人无敢抗须陁因之大破贼后降高祖拜陜州道行军总管封郯国公】
　　罗邺【诗中虎也光化中韦庄奏词人才士时有遗贤不沾一命于圣朝徒作千年之恨骨如李贺陆蒙罗邺方干贾岛温庭筠刘徳仁皆有竒才伏望追赐进士及第赠补阙拾遗】
　　罗向【庐州人少贫困常投福泉寺随僧饭二十年间持节归乡书僧房云二十年来此布衣鹿鸣西上虎符归故时賔従追前事到处松杉长旧围野老共遮官路拜沙鸥遥认隼旟飞春风一宿琉璃殿惟有泉声惬素机】
　　罗道宗【河中人慷慨尚义贞观末尝谪岭南有友人同斥者死于荆襄间临终泣曰人生有死独委茔异壤耶道宗慰之曰吾若还终不使君留此后果迁葬于其家仕至太学博士为时名儒】
　　罗艺【大业中以战功补虎贲郎将后称幽州总管宇文化及至山东遣使招艺艺曰我隋旧臣今大
　　行颠覆义不辱于贼斩使者为焬帝发丧三日】
　　【宋】罗彦瓌【太原县人仕周官至指挥都虞候显徳末太祖自陈桥入彦瓌曰吾辈无主今日须得天
　　子范质等由是降阶听命累迁安国军节度使与李继勲大破契丹】
　　罗承之【巴州清化人幼雄特好兵略干徳中文协率众攻阆巴承之竭资募士擒文协太祖召见
　　赐感义军节度使兼知巴州曽孙士尧事母以孝闻家产尽遗侄之孤者】
　　罗居通【益州成都人母死庐墓三年有甘露芝草之瑞开寳中诏以为延长主簿大中祥符初旌
　　表其门】
　　罗处约【字思纯益州华阳人父济仕蜀归宋至太常丞处约太宗时举进士形神丰硕有词采初
　　知呉县后召直史馆卒年三十三有文十卷曰东观集】
　　罗彧【字仲文长汀人第进士契丹入冦真宗亲征彧扈从至澶渊与宰相叅议机务契丹乞和遣彧
　　为报使还京丐归里赐锦衣金带锦旂二还乡领本州刺史】
　　罗彦辅【字经世当涂人嘉祐进士歴江都湖口令皆以亷称后知池州属歳旱以荒政従事奏课第一尝诫子曰我以清白遗尔曹万一至饘粥不给亦不可少屈人以姑溪水况其清徳及卒人过溪上者叹曰罗公何在溪水如故相与踌躇不忍去】
　　罗孟郊【兴宁人生而颖异早丧父事母孝儿时牧牛长陂庄坐读书有山人过竒之与语孟郊告以父丧贫未葬山人指示地遂从葬焉弱冠结庐罗岭以学乡子弟从之孟郊指授笃至邑始多学者善书札洗砚池水尽黒人称曰墨池天圣八年举进士第三人累官谏议大夫翰林学士乞归养母茒荜萧然母冬月思鲙孟郊解衣入池取鱼供母乡人目其池为曾子湖卒众立祠祀之】
　　罗善同【字信逺上高人自幼勤诗书友善类明道先生尝贻书云人之所以为君子在不失其本
　　心要常自防检勿使一毫私意间之斯可到圣贤地位矣自号纯古先生】
　　罗志冲【合州人潜心六经精于易作解发明程氏为多】
　　罗道成【庆厯中游岳题诗云白骡代歩若奔云间人所至畱诗迹欲知名姓问源流请防郴阳山
　　下石后问乡人言有真人得道乘白骡行石壁上其迹至今存焉】
　　罗茂衡【宋人山谷赠以诗云嗟来茂衡学道如登】
　　罗畸【字畴老元祐初为滁州刺史或曰僻郡公曰此欧公之醉也庶乎紫薇香泉万斛以为供给琅琊幽谷白云千顷以为职田何谓贫僻耶明年治廨宇于堂前植兰数十本记之曰兰之徳有道君子也予之于兰犹贤朋友朝袭其馨暮撷其英擕书就观引酒对酌】
　　罗威【字徳仁番禺人事母至孝遇寒先以身温席邻家牛犯其稼威刈刍纳其门牛家相谕莫犯毎见老者负于途率代其任令异其行除吏不就遂与母遁居増城母殁尽哀有白鹿止其墓侧】
　　罗祝【字叔和长汀人闭户读书人罕识面贯穿经史虽注疏亦皆研究元祐间朝廷行十科祝以明经中第调漳州法曹本路漕按行欲秉烛入库祝坚执于律不可漕遂止尝手释六经及注唐书尤精于律数终明州观察推官】
　　罗戬【通州人以刚直闻乡里游太学进孙呉二书徽宗特命为武学谕上幸学百官先集蔡京于坐
　　谈兵戬心哂之昻视屋角不听其语触怒夺官自号观光山人】
　　罗荐可【字养蒙沙县人为高邮理曹汴京防张邦昌以伪赦至高邮守欲拜之荐可持不可留数
　　日而高宗赦至事闻命以京秩褒之】
