<!-- { "loadSidebar": true } -->
　　孙思恭【字彦先登州人擢进士累官天章阁待制性不忤物犯而不校笃于事上有所见必宻疏以闻欧阳脩出政府思恭救解之坐是出知江寜思恭精于厯数当世鲜有及之者】
　　孙复【字明复平阳人举进士不第退居泰山着春秋尊王发防十二篇范仲淹富弼荐擢校书郎国子监直讲召为迩英说书迁殿中丞卒仁宗命其门人祖无择就其家得书十五万言録蔵秘阁】
　　孙立节【字介夫长孺孙事李太伯友曽子固学问淹贯孙复尝着春秋发防见立节所作抚卷叹曰吾力所未及者尽发之擢皇祐五年进士时行新法蘓辙议不合去王安石语立节曰吾条例司当得明敏如子者立节笑曰公过矣若我辈人亦不肯为条例司矣立节趋出后为镇江军书记监司独敬惮之】
　　孙勴【字志举立节季子渉猎经史尤工诗偕兄勰从苏轼游节气凛然弗肯从仕台府举遗逸不应
　　卜居延春谷轼榜其舎曰竹林隠居年七十无疾而逝】
　　孙锡【仪真人举进士第以文学见称居官忠厚正直除刑部时有逮捕系狱者一百二十人勑遇赦不原锡独奏释之后持宪淮南考课为天下第一知舒州发陈州广恵仓以活陈许颍蔡流人不可胜数官至司封郎中】
　　孙唐卿【字希元青州人少有学行以书谒韩琦琦深器之登进士判陕州于吏事若素习者民有母再适而死及葬父恨母不得祔盗母之丧祔葬之有司论以法唐卿时权府事曰斯人知有孝而不知有法乃释之】
　　孙节【开封人以才勇补右侍禁与狄青同在延州数破敌砦有功又从青讨侬智髙至归仁铺为前
　　锋搏战贼鋭甚节鏖战中鎗而没特赠忠武军节度留后】
　　孙义伯【丰城人于书无所不读谓治厯当备三法曰象曰器曰数作六厯论浑盖同归图写古今
　　七十六家法数作大厯赋复古着传其他著作尤盛虽瓶无储粟澹如也】
　　孙亿【字延龄分宜人举进士知吉州吉租嵗收四十万斛漕臣意在聚敛戒庾吏收什二以充羡余
　　亿拒台命出纳一用仓式】
　　孙抃【字梦得眉州人六世祖长孺喜蔵书号书楼孙氏抃登进士甲科皇祐中为御史中丞内侍王守忠建节抃奏罢之张贵妃卒追册命为后抃力争止之累迁翰林学士承防官至叅知政事卒諡文懿】
　　孙博【河东人读书能属文晚学道能使草木皆为火光照曜数十里行大水中身不沾濡人有疾指
　　之言愈即愈出入山间石壁如有穴者后入林虑山合神丹仙去】
　　孙昉【字景初为太医自号四休居士山谷问其説对曰麤茶淡饭饱即休补破遮寒暖即休三平二
　　满过即休不贪不妬老即休山谷曰此安乐法也】
　　孙何【字汉公汝阳人幼嗜学与丁谓齐名王禹偁尤知之以为自唐韩栁后三百年有孙丁也时人
　　谓之孙丁举进士开封礼部殿试俱第一】
　　孙仅【字邻防与何俱有名于时兄弟皆以进士冠天下士学者称之】
　　孙汲【字公善分宜人由朝散郎监司知其才檄权吉州吉素号烦剧汲居不越月境内称治时黄庭
　　坚为太和令作诗送之曰宜春别驾乡丈人来假庐陵二千石】
　　孙永【字曼倩冲之孙举进士治平三年为颍王侍读又为太子舎人神宗即位为天章阁待制瀛州河决为患永尽蠲灾伤所及民租累迁端明殿学士哲宗时召拜工部尚书复迁吏部尚书资政殿学士兼侍读卒諡康简】
　　孙祖徳【字延仲潍州北海人少警悟举进士第厯殿中侍御史上疏请章献太后还政复论郭皇后不得摈废宦官阎文应献计以药化铁成铜可铸钱禆国用祖徳争之出知兖徐蔡州寻除吏部侍郎子珪为江东转运使】
　　孙奕【字景山闽县人登进士厯知南陵海陵呉县吕诲知开封荐知封丘县及诲为御史中丞遂荐为台推迁监察御史论新法为邓绾所劾出监陈州酒税陈襄知杭州辟为佥判后襄在经筵因荐之曰士行着于乡闾节义信于朋友外虽淳朴中实强敏厯官所至皆以善政闻可为循良之吏使当一路岂不足以厚俗而安民哉元祐初除福建转运使】
　　孙昭逺【眉山人元祐进士累官西京留守能收集散亡为义兵以拒金人既而金人来攻昭逺战
　　不利其下欲拥之南还昭逺遂遇害】
　　孙勰【字志康立节子有父风读书博洽年未弱冠受知苏轼终不畔所学守正不挠元祐三年擢进
　　士居官以劲直闻知湖广岳州寓于东未防卒所着有文集十四卷】
　　孙构【字绍先博平人中进士厯知数州徙湖北转运使章惇兴南北江蛮事构谕降懿洽二州纳归
　　附州十四后以右谏议大夫知桂州】
　　孙洙【字巨源锡之子举进士应制科上策论五十篇指陈治体分辨得失韩琦读之太息曰今之贾
　　谊也神宗称其学术行义擢翰林学士文词典丽有西汉风】
　　孙长卿【字次公扬州人以外祖朱巽防为校书郎拜龙图阁直学士知定州神宗知其能转兵部
　　侍郎长卿长于政事为时能臣性亷介不以一毫取于人】
　　孙觉【字莘老髙邮人举进士神宗时修起居注青苖法行觉论其非时言者亦以为畿内有追呼抑配之扰神宗令觉行视虚实觉上疏曰臣以言为职体量非臣事黜知广徳军逾年徙湖州累迁吏部侍郎除龙图阁直学士】
　　孙览【觉弟举进士累迁直学士徙知永兴军成都府后请祠览为人刚直在朝敢论诤不肯阿附于
　　吏事亦精敏】
　　孙谔【字正臣卲武人熙寜六年擢世科又中法科第一拜右正言力论杨畏在元丰间其议皆与朝廷合及元祐末吕大防苏辙为政则尽变而从之绍圣初则又变而偷合诡随人谓之杨三变畏以此落职又言免役者一代大法愿采羣言毋以元丰元祐为间蔡京以谔任元祐罢谔言职知广徳军后入元祐党籍】
　　孙甫【字之翰阳翟人少好学日诵数千言举进士累官右正言时事多所建明官至天章阁待制着
　　唐史记七十五卷】
　　孙路【开封人第进士累官兵部尚书以龙图阁直学士知成都夏人入宼有扞御功司马光将弃河湟问于路路挟地图示光曰熙之北已接夏境若捐以予敌一道危矣光幡然曰赖以访君不然防失国事】
　　孙固【字和父管城人举进士迁秘书丞石介一见以公辅期之累官门下侍郎知枢宻院事諡温靖】孙沔【字元规防稽人跌荡自放而才猛过人举进士累官枢宻副使仁宗追册张贵妃为温成皇后
　　沔不肯读册遂求罢职卒諡威敏】
　　孙抗【字和叔黟人少孤力学寄食浮屠山中歩行揭书数百里升楼诵之而去其阶数年遂博极羣书为文操笔数百千言始同学究出身厯官后登进士甲科知浔州改作庙学凡吏民子弟秀者亲据案讲説文艺未防旁州士皆来学擢监察御史言事不顾利害子适邈迪适遇适从王荆公游年十四论议著书已惊人登第后终永州军事推官邈尝为县令荆公亦称其好学能文自迪以下及孙畧皆登进士第】
　　孙谕【江陵人元祐末挂冠同时退休者呉师道梁宏朱光复贾亨彦张景逹布衣唐愈为七老防五
　　日一集时人荣之】
　　孙继邺【泾原路副都总管兼知渭州建言萧闗故道前控大川贼骑所出城得属羗与奉赐但羁
　　其酋领使为籓篱则可无西顾忧矣】
　　孙毓【平度人有智虑居官不畏权势弹劾交上拜濠梁节度使迁海南都转运使】
　　孙琏【字器之大庾人家贫嗜书善吟咏不应举躬耕织屦以为食夀百嵗尝赋述懐诗云坐倦秋树根摄衣歩前丘横河澹如练破月西南流独持一樽酒悠然发清讴俯仰无不足吾生焉所求诵此诗可想见其人矣】
　　孙鈜【自眉徙居茂州登第为博士靖康中条上守御之策有诏褒袭及二帝北狩金人以鈜有名上
　　庠指名檄取之义不屈以死】
　　孙晖【霍丘人少负义气靖康之乱率淮民团结保防乡井赖之擢昭信尉建炎中金人将渡淮晖率射士民兵御之防大雾金人莫测多寡相持逾半日晖且战且却城陷竟死于勅书楼】
　　孙钦【武冈人宣和间洞獠雠杀钦挺身徃谕即聴命郡守以闻徽宗嘉之召见官以文资后以武功
　　大夫徳州刺史还守都靖康末死金人之难】
　　孙鼛【字叔静钱塘人以父任补官累迁至屯田员外郎鼛微时尝与蔡京善尝曰蔡子贵人也然徳不胜才恐贻天下忧至是与京不协京怒使言者诬以他事提举鸿庆宫起知单州諡通靖】
　　孙傅【海州人登进士厯官同知枢宻院钦宗诣金营以傅辅太子留守及金邀太子傅愿以死従后
　　死于朔庭绍兴中赠官諡忠定】
　　孙觌【字仲益晋陵人举进士文章不为俗态靖康中为执法为词臣旋由琐闼厯吏戸长贰知秀州温州临安诸郡其章疏制诏表奏明辨骏发毎一篇出世争传诵绍兴以后遭直口语出居象郡久之归隠太湖上孝宗朝尝命编类蔡京王黼等事实上之史官年九十余卒所着有鸿庆集行于世】
　　孙方武【长沙人为州学正金人入城方武率居民连日巷战金人四面纵火人皆窜伏惟方武挺
　　身骂不絶口死之今祀于学】
　　孙之翰【字文举慈谿人少志学孝友本乎天性母病革刲体取肝为粥以进越夕母如醉自醒乃防于寜里人以其事上于郡守赵伯玉将闻于朝之翰曰本心救母他无所觊力止之卒葬五磊山】
　　孙纬【字彦文长洲人擢进士第厯宗正寺丞官至尚书郎为人诚朴好学精于一时典故所着有集
　　论总録本朝人物志】
　　孙自修【字敬夫偕从弟自新自任从朱子游时宣王正学久衰自修兄弟独知尊向时论韪之朱
　　子尝贻书商防传训既没自修追记池録一卷附载朱子语録】
　　孙楙【字徳操绍兴甲戌举进士厯判池真郢三州所至以兴学节财为务及入觐髙宗申奨曰天下有防而办有不防而办卿所谓防而办者也尝论公生明上问何以生公曰亷生公又问何以生亷曰俭生亷上称善累迁知太平州寻移温州学宫故有秦桧祠楙至亟命撤之朱晦庵称其爱立而教明古良吏也后韩侂胄用事谢官归】
　　孙道夫【丹棱人以张浚荐召对除秘书正字出知懐安军知蜀绵州遇事明了有水晶灯笼之称累迁至礼部侍郎道夫居官一意为民不可干以私仕宦三十年奉给多置书籍】
　　孙逢吉【龙泉人其族祖叔通学极博时称书库官至清海军节度推官逢吉隆兴初进士知萍乡县绍熙初为右正言累迁吏部侍郎时朱熹在经筵持论切直小人潜激上怒逢吉谓熹所言皆正愿留之以重经幄后以忤韩侂胄出知太平州丐归卒諡献简弟逢年逢辰皆有文行时目为孙氏三龙】
　　孙叔谨【字信之昭先之孙以恩补官调掲阳尉除大理评事持法守正指陈时事莫不切当嘉定十年登进士除知莆田县决民讼必酌人情迁大理正陛对恳恳以正心持久为言丐外知潮州凡民之利病即日罢行之又以羡钱二万缗代民役邦人感其恵为立像祀于韩文公庙】
　　孙调【字和卿长溪人其学得朱文公之传以排摈佛老推明圣经所着有策府五十卷易书诗解中
　　庸发题共五十卷浩斋稿三卷学者称为龙坡先生卒祀于学】
　　孙沂【字彦温丹徒人擢进士绍定四年转为常熟丞时长官有挟不屑民事凡所以下息田里之争上应台府之令惟沂是赖民有嵗久不决之讼皆直请于台府愿以属沂旁县亦然台府既以为常沂亦不复计彼此部使者再委摄府学教授皆谢不就以病乞归而卒】
