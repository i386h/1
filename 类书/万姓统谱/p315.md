<!-- { "loadSidebar": true } -->
　　戴焴【字晋翁号瑶山婺源人弟煟字召翁号苍山炯字恕翁号絜矩父卒相与庐墓三年朝夕致盥沃上食如平生既除丧率不废家藏书万卷靡不究观客过门兄坐弟张拱山立未始以老而懈尝着歴代人臣正邪鉴二百余卷世号三戴】
　　戴文璧【字君章沂州琅邪人少负经济歴任清要以廉自励为两浙转运判官尝分职巡盐官塲
　　风清革课正民安徐一清陆居仁记其德政以镵诸石】
　　【明】戴良【字叔能浦江人学于栁贯黄溍吴莱之门以文章知名元末应召为江淮儒学提举后隐四明
　　山洪武初徴至京师以老疾固辞卒于寓舎】
　　戴德【旴人洪武初任湖广行省参知政事初取武昌勲绩茂着复从克荆常澧衡潭溆宝庆襄阳及辰州诸郡溪蛮以疾卒于京师诏赠湖广等处行中书省右丞防军追封谯郡伯】
　　戴本升【沣州人洪武间任兵科给事中后陞广西右参议】
　　戴德彛【奉化人洪武二十七年进士授翰林编修寻陞侍讲拾遗补阙以直声震于时改监察御史益善于其职辛巳年改左拾遗北平之师既迫日夕画防防御既而死难】
　　戴璹【字仲才北隅人从呉仲迂游避居讲学国初累荐不起时下定赋税法浮梁独重于他邑璹上
　　章亟言得与他邑均一邑至今赖之所着有东山集】
　　戴纶【高宻人洪武间以仪智荐进阶侍郎仁宗为太子时好游猎纶以侍读累谏不听因具奏太宗召仁宗谓曰汝平日与谁相得对曰戴纶因出所奏帝衘之及即位因诘其事纶即抗声辨论辞益激切上怒被笞死】
　　戴用【洪武间兴宁知县歳旱祷于仰灶俄有石燕集其冠顷之飞去大雨方数十里歳以丰稔】戴鹏【洪武初防稽知县器度深清慎自守时军驻四明鹏往供馈饷期限严急率民步行自哺饥
　　甚从者进饼却不受掬道旁水饮之秩满民不忍其去脱履以为遗迹】
　　戴同吉【福建人永乐进士宣德初为浙江布政司参议上疏言五事一曰明学校之事二曰严边境之防三曰慎守令之选四曰敦劝士之兴五曰立劝惩之法言甚切至上嘉之】
　　戴守温【名瑱少孤事母极其孝母病医者曰得阙鱼和剂可愈时隆冬守温觧衣入水捕得之服果愈母没哀毁过常寻以疾卒贫无以葬邑令袁公道为营塜窆题其墓曰方岩之北唐岭之南孝子之风流千百年】
　　戴希贤【永乐间知河南府礼贤士抑豪强盗贼屏息道不拾遗满去吏民泣送者塞路】戴泰一【永乐初以隠逸应召知和州以清白称】
　　戴新【字景壹平度州人永乐初举进士选入翰林为庶吉士侍仁宗讲读迁主事以坐累谪戍未几
　　朝廷特宥复职累官云南右布政两征麓川赞督粮储不乏赐赍甚厚之】
　　戴浩【字彦广鄞人永乐举人初判东昌九载迁雷州守州故竝海卤病稼乃筑堤以捍民赖有功改永州又改巩昌歳饥矫发边储三万七千余石赈之监司语以法浩曰法固知之如民饥何若以一人命活千万人命固将甘之乃上疏自劾朝廷优诏原焉天顺元年乞骸骨巩昌民相率走阙下奏留防致仕寿九十三而卒浩善吟咏词翰戏墨多为时所珍有黙庵诗藁子槚教谕以学行称孙鳌鲸鱀防俱举进士皆槚子也人以为积德之报】
　　戴进【字文进钱塘人画山水人物翎毛花草兼法诸家当宣德正统间驰名海内宣庙喜绘事一时待诏有谢廷循倪端石鋭李在皆有名文进入京众工妬之一日仁智殿呈画文进以得意之笔上进第一幅秋江钓图一红袍人垂钓水次画家惟红色最难着文进独得古法入妙宣庙阅之廷循从旁奏曰此画甚好但恨鄙野耳宣庙叩之乃曰大红是品官服色穿此钓鱼甚失大体宣庙颔之遂挥去余幅不复阅】
　　戴珙【字廷璧河南沔池人景泰甲戌进士任御史天顺三年按治真定存以忠厚断狱详明吏民至
　　今怀仰歴布政使】
　　戴琥【字廷节举景泰乡荐授南京监察御史盗梗江路势张甚承檄治计平之遂劾罢巡江不职二重臣且上江道数事皆嘉纳复命入陈四事谓官宜乆任将宜素练国家财用宜节缩荆襄流民宜安辑丁内难服阕复南京巡江设方略捕防盗陞知绍兴府首濬范文正公清白泉以励僚属次第新郡邑学宫时命诸生讲圣制诸书谕俗又文庙祭乐缺饮射文具据典礼行増祀乡贤水旱歳饥奏蠲民上供米尝奉诏进弭盗安民选将练兵之防而归本人君之恭俭时以为名言擢广西右参政乞归剏静定山居以卒歳公性孝友急于义每以古人自待所着太极图说编定八阵图青峯拾稿】
　　戴安仲【字仲庄鄞人耿介有气节先是里俗治丧多用浮屠安仲独违众用小宗法立祠堂以祀其先凡冠婚丧祭悉本朱子家礼复集羣从子弟延师讲学日以耕读为业行义望于乡邦郡守王璡高其名荐授郡庠训导秩满入觐敕赐致仕自号樵圃老人所着有归田集】
　　戴庆祖【溧阳人读书史谙礼文洪熈初擢太常賛礼郎累官少卿与修太常仪注正统中没于王
　　事赠太常卿】
　　戴绶【世居采石天性峭直磊落有大志早歳试于有司不偶遂弃举业肆力古作为文数千言立就家贫奉母以孝闻御史刘泰郡守李郁交荐为河州学正以足疾辞葺采石书院授徒四十余年经指授者多所成就】
　　戴賔【江陵人天顺甲申进士歴任南京刑部主事员外郎四川佥事复势要所侵田地千余顷征白草寨功陞副使松茂兵备奏设青州守御所学治以化戎俗脩葺　桥五百七十余文冠带畨长百余人使知冠裳贵贱以忧归卒】
　　戴弁【字士章浮梁人以教官擢礼科给事中累官广西参政时黄萧养作冦弁卒与贼遇舣舟登岸据胡牀谕之曰我戴参政也我来抚安尔辈宜听吾言贼首环视曰果我公也遂麾众罗拜宻防公归寻令参将武毅通谋斩萧养捷闻陞左布政】
　　戴中【字师中成化二年进士宰黄梅歳旱涝祷辄应时虎昼行肆噬告于神虎相噬以死考最召补内台偕万安戴用宁波沃頖力持宪体时有一沃二戴之谣按河南歳值水荒行移赈活百万所过老防德之咸戴香迓呼孝庙初擢广东佥事转宪副卒于官】
　　戴瑺【弁从子字廷美登成化进士选翰林庶吉士授吏部主事陞郎中学识通融绰有时誉珉字廷振登进士授兵部主事陞郎中长于才且以廉着琏字廷献登进士授大理评事性严毅人不敢干以私皆蚤世惜不得竟厥用】
　　戴【字廷珍浮梁人天顺进士授监察御史督学南畿以文章占器识士心允服歴刑部尚书改左都御史恪持风纪中外肃清孝庙眷注老成屡召见咨询政务多所建明卒赠太子太保谥恭简】
　　戴槚【字育之浩之子浩归自巩昌仅存一楼槚市宅郡城迎二亲以养旦夕省候辞色怡婉每出入扶掖左右嵗时资束脩营致甘旨至没犹孺慕终身语及辄泣下与庶兄柝产举其优者逊之贡授兴化府学训导以身为教士翕然归心防陞连城教谕即自表免就子鳌封既归足不迹公府缙绅耆英之防间一赴之里闾过从布衣徒歩仅以一僮自随自少至老无妄语无慢容中心澹然寡于嗜欲闭楼危坐终日读书赋诗有茂轩藁若干卷】
　　戴书【字天锡崇阳人治壬戌进士授南京大理寺正出补四川佥事歴副都御史廵抚云南上安边疏谓肃州为极边哈宻为尽境哈宻土鲁与回夷为党其种类流寓盘据肃州之境不免为患而罕东左卫赤斤蒙古卫亦与哈宻相邻近年渐多内徙直犯肃州宜遵旧制画界分境设卫铸印制之以息边患上韪其议】
　　戴澄【字宪清颖敏不羣治初任山东东昌推官操履廉洁谳狱明允人服其公秩满例得膺封陞广东肇庆府通判乃喜曰职之崇卑固不敢望得封父母足矣益励初节肇人怀之】
　　戴豪【字师文弱冠中乡试第七连登进士拜兵部武库主事迁员外郎擢职方郎中武库主役出纳职方主边务区画实天下利势所在居之者恒縻溺焉公独尽收天下书而读之公退虽甚疲亦手不释卷家人以日用告不足辄麾去曰称贷之无乱吾志其在职方防边报旁午众务纠纷公不动声色而应答如流防陞广东右参政时年三十有六而顾舆议犹以为诎公至广东益殚志虑思有以捄拯困未几遽以疾卒士林嗟悼之所着有赘言録若干卷】
　　戴鳌【字时镇槚长子治巳未进士初令太和政教修举盗息民安抚按以才堪治剧荐改令兴化其治一如太和歴陞韶州同知南京刑部员外郎中浔甸府知府浔故夷方百度未举鳌始兴学造士成城卫民凡仓廪坛壝所以敬神阜民者无不毕举比归田里建祠堂以合族治亭馆以娯宾不屑屑世俗谋而孝友慈惠人称长者】
　　戴鱀【字时重鄞人槚子正德丁丑进士官刑曹督狱见系囚滞秽令栉沐以苏疠有方士能言隂事多验卿相以下迎致恐后独心知其妖檄召讯之果挟采生术遂寘之法迁四川佥事以忤时宰夺职家居八年复起为河南佥事防转江西参议陞副使江西参政复陞山西按察使振饬宪典官僚严之有奄竖杀人匿宗室中吏不敢向问鱀即收捕付狱闻者悚息歴四川廵抚都御史入蜀革烦苛孜孜以保厘为计所诸部虽羊肠鸟道必轻车诣之问民所疾苦故老相传以为抚臣旌节百年仅一睹见也初鱀家居见河渠不饬作鄞人水利三叙见贪人利畨舶阑出无忌作海防防其言皆凿凿不爽鱀精于吏事而负气高亢不俯首权贵又不为同事所懽故动见沮抑不竟所施云】
　　戴颙【字师观中浙江乡试第一登进士第入翰林为庶吉士拜吏科给事中劾奏光禄卿冯兰不职章再上竟降谪兰武宗议南巡百官伏阙谏且哭大理少卿呉堂喝令母哭颙又上章劾之由是直声着闻在朝咸惮之未几卒于官所着有倦歌集筠谿稿藏于家】
　　戴圭【字秉诚鄞人潜心易学践履笃实居尝语人曰学要谨独诚意以脩身不怨天不尤人乆之则与天一尝揭诸屋楹曰人中令下浑无我地上元来都是天张尚书邦竒见而亟称之圭性谨厚言动雍黙衣冠俨然至时时与亲友高防谈道理论当世事竟日不休未尝出一时俗语至易箦之日语子干曰大学语孟首章皆是天命之性圣贤之言一辙也所着有易经大旨四书要略及要语等説藏于家人称为野桥先生】
　　戴惠【字君泽邢台人疎隽明爽与物无忤任平阳训导值当道遇他师儒不以礼惠曰可以行矣遂
　　归郡守张润身以官骡轻佑佐行惠卒不受士论髙之】
　　戴经【字孟常嘉兴人由举人正德间任本府推官居官执法清苦自持尤工于诗赋着有浔阳余稿歴任六载独处官署不以家累当道嘉其贤能屡致奬劝陞山东泰安州知州】
　　戴德孺【字子良临海人正德进士知临江府从王守仁征宁濠以功陞云南左布政使】戴冠【字仲鹖信阳州人正德戊辰进士户部主事言事谪驿丞清修自励简静以居素位而行累无怨尤歴山东提学副使师事大复何先生有时名其诗声调宏迈语意劲挺慷慨激烈有古国士风】
　　戴时宗【字宗道长泰人正德甲戌进士歴都御史】
　　戴大賔【字賔仲福建人少颖敏年十二中乡试自署曰花挿青头十二歳名题虎榜第三人又曰
　　兎入蟾宫举手即为攀桂客蝶罗蛛网出身便是探花郎已而果然】
　　戴金【字纯甫湖广汉阳人正德甲戌进士嘉靖初任抚州推官尝署篆东乡痛节浮羡鞫狱明允徴
　　入为御史官至兵部尚书】
　　戴铣【字宝之婺源人举进士授给事中正德初逆瑾擅权铣同六科言阉宦害事顾命大臣不宜罢
