<!-- { "loadSidebar": true } -->
　　蔡必胜【字直之平阳人乾道初中右科第一授江东领故事将官谒帅皆小衫拜廷下至必胜始袍笏以客礼见召试为閤门舎人幸臣曾觌方用事冀其附已必胜故不往出知邵州对辞论择方面人材天下大计孝宗异之曰观卿一表前程未易量也还带御器械光宗在东宫闻其不见曾觌叹息言佳士及即位擢知閤门事孝宗上仙光宗不能丧中外汹汹忧祸起旦夕必胜与赵汝愚定议立宁宗天下晏然必胜功最韩侂胄方规专擅忌之出知庐州既镇淮右遂议浚熈河造战舰大张声势以基远图未就擢吉州刺史奉祠卒】
　　蔡戡【字定夫忠惠公襄四世孙居道陵调溧阳尉督捕应格置弗言登乾道丙戌甲科持节过羊所部十四郡嵗以敷银为病戡代输民甚便之陞漕易湖南宪时李昻霄有异谋传闻詾詾戡乗其未定单车驰喻其党相顾愕然首服宁宗朝为京兆尹歳涝籴艰戡亟请赈民赖以济侂胄当国乃请老有定斋集行于世】
　　蔡兹【字光烈永春人绍兴十二年进士歴官南恩守秩满除广宪抗辞甚力遂挂冠归筑长奉书室兹蚤以文学名尝为考试官谓人曰吾取中后生三篇防皆欲为朝廷措置大事他日必非寻常人乃朱文公也】
　　蔡摸【字仲觉元定之孙行甚高度甚夷隐居笃学一以圣贤为师一时名士多师尊之尝辑朱文公
　　之书为续近思録淳祐中谢方叔乞表异之以劝后学有旨补迪功郎】
　　蔡曾【字子飞淹贯经史少为太学生至和中丞相刘沆馆之以训诸生欲以郊祀恩例官之不就而
　　归为南园摘花木山谷为作南园记自号东郭居士】
　　蔡齐基【字梦传连州人年十九领乡荐尝着周易述解九卷吕东莱见其书荐进于朝诗尤甚高
　　词翰踔厉自成一家】
　　蔡抗【字仲节沈子兄摸号觉轩抗博通经史尤于理学绍定初进士累官诸王宫学教授疏奏权奸不可复用国本不可不早定帝善其言累迁端明学士参知政事卒谥文肃】
　　蔡志学【字及之新昌人淳祐进士初调兴国主簿宪使李迪爱其才檄入签幕按法讯拟民称不寃秩满调武昌节度掌书记再调太和令独立不挠剖决如流寻授清江倅未几知高邮终朝奉郎自号如心有集传尝题小如山庙云平生事可对人説囊无一分闗节钱寄语江神明着眼好分风力送归船】
　　蔡松年【字伯坚眞定人父靖宋季守燕山入金为翰林学士松年自刑部郎中累官吏部尚书参知政事迁尚书左丞封郜国公进右丞相封魏国公卒谥文简二子圭字正甫中进士歴翰林脩撰同知制诰改户部员外郎兼太常丞几朝廷制度多所定官至礼部郎中封眞定伯出刺维州致仕而卒所着有补正水□五篇南北史志三十卷续金石遗文防尾十卷晋阳志十二卷文集五十卷璋亦登进士第】
　　【元】蔡【汝南人学通五经门徒千人其着録者万人徴辟不就顺帝时徴拜议郎讲论五经同异迁侍
　　郎出为农太守】
　　蔡珍【安阳人素骁勇从宪宗及世祖征伐所至有功南方平遂入宿衞后为亲军千户佩金符时白
　　海初建行营命珍督役号令严肃卒事民不知扰世祖嘉之】
　　蔡槐【饶州德兴人侨居建康嗜读书卓荦不羁工相术至元中召至京诏问休咎多验授集贤学士
　　辞不拜归隐钟山】
　　蔡微【琼山人通经史善文词元末隐居不仕李思迪叙其文谓海南儒者未能或之先也】
　　【明】蔡子英【永宁人元季举进士累官显官元军败单骑走闗中入南山有司以形求之械送京师命释之授以官不受退而上书大略谓臣之事君犹女之适人一与之醮终身不改事君之道一食其禄终身不二朝廷重之命馆于仪曹忽一夜大哭不止人问故子英曰思旧主尔知其志不可送之出塞】
　　蔡哲【字思贤武昌人始仕陈友谅为御史岁壬寅来归授江南行省理问陞右司郎中命往贑州招谕熊天瑞天瑞遂遣子入朝擢哲中书省参政命往四川报伪夏明升聘因挟画史同往图其山川险易以献后为侍御史以所举御史犯法被劾坐免官卒朝廷惜之命赐棺归葬乡里】
　　蔡瑄【荣河人洪武中以仪礼司序班累官通政使出纳以公劾正谬百司肃然以养疴还卒于道
　　讣闻御制文以祭并赐赙镪复其年三家】
　　蔡喆【洪武中为福建参政亷明自持政事以正风俗合民心为要民皆慕之】
　　蔡诚【洪武中知郁林州慈祥恺悌民心悦服值歳饥发仓廪以赈贷不候报及卒百姓思之如丧慈
　　母】
　　蔡运【南康人贡起家歴官四川参政清劲直谅不谐于俗罢归复起宾州知州有惠政永乐后论死
　　百姓怜而思之】
　　蔡新【字日新永乐乡试后父仲良为有仇所酖新泣誓不共戴天奋复之系寃狱者十年累疏于上获免卒业太学擢澧之慈利令慈地逼夷獠素号难治新锄强扶弱德政所及苗民归化丁内艰服阕改临淄县为政一如慈利吏民惠服民咸颂其德】
　　蔡锡【字廷予鄞人永乐癸夘乡试入胄监仁宗朝诏择国子生有学行者吴信等六十人命翰林院严试之拔其能者二十人充近侍官锡与焉选授兵科给事中弹劾不避权贵陞知泉州府廉慎勤敏孜孜为民树长画铲剔宿兴学校均徭役奏除东洛山阳大桥三镇戍兵公私便之尤善摘伏境无盗窃民德之立祠配享端明陞山东副使奉勅参赞宣府总兵军务皆有异政奉勅抚治湖广大饥设法赈之赖全活者数万家寻乞骸骨归萧然图书不持一物无买山之资有贸山稿行于世】
　　蔡云翰【初名蒲字九节后改名云翰大庾人宣德中由进士初授工部主事以事误谪广西平乐府通判行政尚简静平恕后陞福建按察佥事持宪得体既谢政家居文学尤着景泰癸酉广西乡试聘典文衡刻文取士时皆称善尝修郡志采録不遗足徴文献】
　　蔡麟【字文瑞阳信人天顺丁丑进士歴布政】
　　蔡清【字介夫福建晋江人成化甲辰进士授礼部主事累官江西提学副使致仕荐起南京国子监祭酒卒清明经博学行洁心淳气清色和外简内辩与之论天下事治俗污隆文章髙下学术邪正古今人品优劣事功立后当若何成败一以礼义折断盖学识操履如介夫者不多见也】
　　蔡彬【武邑人由太学生歴任勤能官至山西布政司左参政有惠政及民】
　　蔡暹【江陵人防性沈静成化辛丑进士知防兴县有异政一人宻谋杀叔母事无左验累诘不屈时方晴而雷侍者股栗暹偶曰后跪者为谁其人惊顾即所谋杀者遂服人皆神之后陞太仆寺丞卒】
　　蔡潮【字巨源临海人治乙丑进士歴布政】
　　蔡天祐【字承之睢州人治末进士改翰林庶吉士累迁山西按察使时大同五堡军叛杀抚臣事闻于朝用荐擢右佥都御史廵抚其地既至乃集乱军谕以朝廷威德众志稍定防侍郎胡瓒帅兵讨叛众疑惧乃以总兵桂勇卖已围其宅天祐冒白刃而往救之复示以逆顺祸福众悟泣愬天祐上疏为请戮其首恶胁从者弗问人心始帖然宁矣未几进兵部侍郎召还民感德为立生祠祀之】
　　蔡昂【字卫中福建人正德甲戌进士歴官翰林学士礼部侍郎】
　　蔡宗兖【字希渊山阴人正德丁丑进士歴提学副使】
　　蔡中孚【字信之德清人正德中进士以大理丞左迁同知宝庆廉明练达弊絶风清陞贵州按察
　　佥事】
　　蔡羽【字九逵呉县人有声庠校竟以贡授南京翰林孔目然非其志也故毎自称山人云平生好古
　　文辞有南馆集卷】
　　蔡克防【字道卿晋江人嘉靖己丑进士歴户部尚书】
　　蔡云程【字亨之临海人嘉靖己丑进士歴刑部尚书】
　　蔡汝楠【字子木德清人年十八举乡试十九登嘉靖壬辰进士授行人封王转员外郎政务必举究极经史杨确古今而文望亦日以着寻由归德补知衡州衡僻居湖南百务简陋楠相度事宜兴举废坠是时士子局于风气文习未昌尤惓惓考校若师生然尽日而止凡有质论槀成二书名曰衡襄问辨五经臆说海内文士皆宗之陞河南巡抚都御史百度贞肃羣吏帖然擢兵部团营侍郎转南京工部侍郎卒于留都楠资禀卓异气格不羣精于词翰文宗西汉诗驾盛唐所着有白石文集行于世白石类藁筹邉要略天文舆地等书】
　　蔡靉【字天章宁晋人嘉靖丙戌进士授行人选御史刚直敢言与杨爵等同系狱罢归居家敦孝悌教授生徒修学庙置膳田三十顷以助贫生婚丧置三小学赡田举行乡约以教子弟养济院义塜各捐田数十畆以恤孤独淑行种种人称洨滨先生】
　　蔡朴【字子初沧州人嘉靖甲辰进士任御史】
　　蔡完【字人备黄陂人性孝友重义厚伦自防甘贫闭户读书年二十中嘉靖甲午乡试歴二十三载未尝干渎有司第丙辰进士初任兰谿令厘弊贞度抚民洁已秋毫不染以贤能征百姓愿留补御史赫然有声寻卒于京槖无私积仅存匹绢一时同官莫不哀悼相助有差榇归不能殡廵抚赵贤以赎锾助葬】
　　艾【天水商音齐大夫艾孔之后又望出陇西河南周】艾君【岳州云岳山昔艾君居之石崖壁立有篆文】
　　【汉】艾铨【东平太守】
　　艾伯【孝廉】
　　【南北】艾泾【牙门将】
　　【唐】艾敬直【北平人侍御史】
　　【宋】艾颖【干德初上命择廷臣颖中首选以工侍致仕】
　　艾预【真宗朝赴乡举忽遇一村儒曰此行登第矣有书一卷授君乃左传第十册曰宜熟此取富贵防李愚知举试铸鼎象物赋事在卷中一挥而就遂擢甲科后官至户侍致仕】
　　艾宣【钟陵人工画花竹翎毛孤标雅致别自风格东坡有诗咏其画四幅】
　　艾仲儒【至道中两浙运使刘文质入奏部内官有艾仲儒高辅之李易直梅询髙贻庆姜屿戚纶
　　等八人有治迹竝降玺书褒谕】
　　艾与言【沂州人元祐登科】
　　艾晟【字孚先真州人登崇宁二年进士授杭州仁和县尉政和六年试宏词中一等明年擢秘书省校书郎兼编修六典文字一时同馆若汪藻何防胡松年孙觌皆当世名士咸见推许未几补外歴倅隰澧越三州所至有声终考功员外郎】
　　艾若讷【绍兴九年来令是邑留心抚字严于驭吏且尤恶乡胥之舞文故尝大书座右屏上曰爱
　　民如恤血挞吏胜看经棒折乡胥手何劳诵大乗观此则他可知矣】
　　艾慎几【与林邦翰俱获谴监杭州酒库闽人陈善谓其语不及荣利无不遇之叹不足之色盖亦
　　恬于进取者】
　　艾君瑜【永丰人性至孝母疾革刲股和药以进病果愈母丧庐于墓侧崇观中郡守以闻诏复其
　　家】
　　【金】艾元老【歴澄城淳化两县令寛而能断严而不苛】
　　【元】艾易【字仲和至正初父坐事编远请代得还子二济达析居时济以达多子推多与之达辞不获已乃受他日达以济贫复还所让济曰既与复取非义也达计其值宻付济子其孝义相传如此】
　　【明】艾旭【江西宁州人洪武进士】
　　艾瑛【陇州人永乐中人才举授浙江右布政使才能著称】
　　艾鳯翔【吉水人永乐进士】
　　艾彭【潮州同知亷洁如水处心公恕严课学校歳旱祷雨辄应满去民皆拥道留之】
　　艾福【字天锡襄阳人天顺庚辰进士授监察御史按山西浙江并着能声擢光禄卿上疏斥异端省供饩生系狱夺俸后进礼部侍郎仍署寺事乞休福习世故通达有识晩在尚方受侮力辞人以是多之】
