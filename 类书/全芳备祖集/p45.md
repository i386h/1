<!-- { "loadSidebar": true } -->
　　老子西游与王母共食紫梨【尹喜内传】汉武帝园一名樊川一名御宿有大梨如五升落地则碎取者布囊盛之名消梨【三秦记】孔融与诸兄食梨辄取小者人问其故曰小儿当取小者【后汉】李升本徐氏湖州安吉人其家有梨结一实大如升其父异之将献于郡守有谓其父曰此果非常年所有即上献来年见索安知复有此物不如勿献因止之防邻里将共餐即席剖之有赤蛇在中众大惊异俄而蛇走于母榻之下了无所见未几其母孕知诰【吴越史】张公大谷之梨【注】洛阳北郊张公夏梨海内惟一株【潘岳】桓南郡每见人不快辄嗔曰君得哀家梨当复不蒸食否旧语林秣陵有哀仲家梨甚美大如升入口即消释言愚人不知味得好梨乃蒸食之也【世説】崔逺文才清丽风神峻整时人目为饤坐梨言席上之珍也【唐书】李建勲罢相江南出镇豫章一日游西山田间茅舍老叟教授村童公觞于其庐连食数梨宾僚有曰梨号五臓刀斧不宜多食叟笑曰鹖冠子云五臓刀斧乃离别之离非梨也盖离别戕伐胸懐有若刀斧遂就架取小册以呈丞相乃鹖冠子【东轩】唐肃宗尝夜坐召頴王三弟同坐地上时李泌方絶粒上自烧二梨以赐之颖王等曰臣等请聨句以为他时美谈颖王曰先生年几许顔色如童儿信王曰夜抱九仙骨朝披一品衣不食千钟粟惟餐两颗梨上曰天生此间气助我化无为【邺侯传】王夫人谓许长史曰交梨火枣是飞腾之药要使生于胸中今君胸中荆棘扫除未尽是以梨不生也【神仙传】张敷小名查父郃小名梨帝戏谓之曰查何如梨对曰梨为万果之宗查何敢比【宋书】
　　杂著
　　紫花开处擅美春林緑带垂时回光秋浦离离玉润落落珠圎【李道进梨表】沃瘠异壤舒惨以时惟气在春具物含滋嘉木之生于彼之基开荣布彩不离尘缁【宋孝武赞】睢阳东苑子围三尺新丰箭谷枝垂六斤未有生因松水产自桐丘影连邓橘林交苑柿来荐中厨爰颁下室事同灵有愿还年恐似仙桃无因留核【庾肩吾启】味出灵关之隂防润玉津之澨岂徒真定归美大谷滋慙将恐帝台妙棠安期灵不得孤擅玉盘独甘仙席虽秦君得器汉后推食望古可传于今难再【谢眺启】紫梨津润【蜀都赋】赋咏祖
　　五言散句
　　紫实已含津【梁宣帝】　　　　山梨结小红【少陵】
　　色好胜梨顔【少陵】　　　　　山盘荐霜梨【太白】
　　剖破玉壶浆【圣俞】　　　　　红梨迥得霜【少陵】
　　张梨不外求【少陵】　　　　　柤梨且致碧
　　酸甜如梨柤【东坡】　　　　　呼儿具梨栗【少陵】
　　但见成蹊处几得正冠人【江总】
　　梨传真定间其甘如白蜜【韩忠献】
　　常期橘梨实穰穰落吾手【南丰】
　　遗之解朝酲亦以蠲烦疾
　　老嫌冰熨齿渴爱蜜通喉【圣俞】
　　色鲜因晓日声脆得秋霜【陶弼】
　　七言散句
　　自得佳名过冰蜜【韩忠献】
　　山梨颗重包还落【赵西山】
　　真定为霜寒叶薄樊山初晓露枝低【刘筠】
　　紫花青蒂压枝头秋实离离出画楼【钱惟演】
　　嗟予久苦相如渴却冰梨熨齿寒【欧阳修】
　　嘉名旧出新丰谷美实今邻御宿园【晏元献】
　　名知重恵琼实薄起金刀钉玉深【辛寅游】
　　嚼处春冰献齿冷咽时雪夜沃心寒
　　九秋青女霜添味五夜方诸月漾津【杨文公】
　　常滋沆瀣充肌脆不假胭脂上脸红【韩忠献】
　　五言古诗
　　张果出李园有实大如斗拟须青女熟不奈飞廉吼料因秋草间磊砢骊珠走磨刀垂馋涎伫立待一剖【杨道山】
　　逺意来佳恵秋筠啓翠篮清香殊未散竒品至相参鳯卵辞丹穴龙珠出古潭剖轻刀快嚼易齿牙甘【程金紫】
　　霜降红梨熟柔柯已不胜未尝蠲夏渴惟见助冬冰【东坡】甘棠诗所歌自足夸众果爱其凌秋霜万玉垂磊砢园夫賸采摘市贾争包裹【王安石】
　　初尝蜜经齿久嚼泉垂口蠲烦慰诸亲解渴夸众友肯论故畦宁齿洗泥藕【南丰】
　　七言古诗
　　愿君莫爱金花梨愿君须爱红消梨金花红消两般味一般顔色如胭脂红消食之甘如饴金花食之颦双眉似此悮人多少事未审之前宜辨之【邵康节】
　　白沙张陵最冝果万梨压树当髙秋去年花开往独晚不见琼葩肠欲断【晁无咎】
　　七言絶句
　　圃云腴滋绛质上林风御猎清香潄芳尚忆琼为树蠲渴应知玉有浆【丁谓】
　　莘渭当年已误来商山遗老更堪哀人生若要常无事两颗梨须手自煨【放翁】
　　七言八句
　　尚想飞花暎绮疏离离秋实防尘芜丹腮晓露香犹薄玉齿寒冰嚼欲无旧有佳名传大谷谁分雪种下仙都柘浆不用传金椀犹得相如病少苏【刘屏山】
　　珍实浑疑露结成香葩况是雪储精乍惊磊落堆槃出旋剥轻盈照骨眀卢橘谩劳夸夏熟柘浆未许析朝酲啖余更检桐君録快果知非浪得名【朱文公】
　　挂冠大谷肯干时饤坐风流特地奇骨里馨香衣不隔胸中冰雪齿先知卖浆碎捣琼为汁解甲方隣玉作肌老子醉来浑谢客见渠倒屣只嫌疑【杨诚斋】
　　想像含消与接枝英华集里脆香诗外飞羣羽中懐玉嚼出清泉满上池益齿应餐多正好堆盘尽饤老相宜炎蒸时节还能洗不是梨侯更有谁【杨东山】
　　石榴
　　事实祖
　　碎録
　　若榴石榴也【广雅】安石榴有甜酢二种【广志】一名丹若【杂俎】须逊国有安石榴取汁盛杯中数日成美酒【扶南传】
　　纪要
　　张骞为汉使外国十八年得涂林安石榴种【博物志】晋安帝时武陵临沅献安石榴一蒂六实帝问魏收荅曰石榴房多子王新婚祈子孙众多也帝大喜【北史】崔元防常遇数美人其一曰石醋醋即石榴也【小説】李汉碎胡玛碯送王莒曰安石榴奉送莒见之不疑食之乃知
　　杂著
　　石榴者天下之奇树九州之名果也千房同膜十子如一御饥疗疴解酲止渴【潘岳】紫房独熟頳肤自拆剖之则珠散含之则冰释【张载】若榴竞裂【蜀都赋】
　　赋咏祖
　　五言散句
　　庭榴剖朱实【江总】　　　　　味美蔗为浆【退之】
　　潜苞绛实拆　　　　　　清林紫榴拆【永叔】
　　红榴罅玉房【山谷】
　　试剖紫金椀满堆红玉珠【郑獬】
　　满房蜂酿蜜一腹蚌含珠【古诗】
　　不艶灼灼花只效离离实【宋景文】
　　七言散句
　　海榴红绽锦窠新【元稹】
　　泪痕裛损燕脂脸剪刀裁破红绡巾【香山】
　　烟滋黛叶千条困露裂星房百子均【宋景文】
　　人拾为衔真可惜皮开子落不论钱【张芸叟】
　　尽日携樽芳树下何须佳醖得途林【石延年】
　　五言絶句
　　开从百花后占断羣芳色更作琹轸房轻盈琐窻侧【晏元献】
　　安榴若拳石中蕴丹砂粒剖之珠满盘不待鲛人泣【圣俞】
　　五言古诗
　　榴枝苦多雨过熟拆已半秋当石罂破晓日丹砂烂任从雕俎荐岂待霜刀判张骞西使时蒟酱同归汉【圣俞】
　　五言律诗
　　髙枝重欲折霜老折丹硃试剖紫金椀满堆红玉珠根虽传大夏种必近仙都题作江南信人应贱橘奴【郑獬】春去花垂尽红榴暖欲然后时何所恨处独不祈怜叶叶自相偶重重久更鲜流珠沾暑雨故色淡朝烟着子专寒酒移根擅化权愧非无价子刻画竟难传【陈后山】
　　七言古诗
　　蝉噪秋枝槐叶黄石榴香老愁寒霜流霞已染紫甖粟黄蜡纸裹红瓠房玉刻冰台含露湿斓斑似带湘娥泣萧娘初嫁嗜甘酸嚼破水晶千万粒【皮日休】
　　玳瑁殻被枝婀娜马牙硝骨绵敷裹霜风击破锦香囊鹦鹉啄残红豆颗美人擎在金盘腹错认海螺斑碌碌满口尝含琼液甘一堂齿冷敲寒玉
　　七言絶句
　　庭榴结实垫芳丛一夜飞霜染茜容万子同包无异质金房玉隔谩重重【刘屏山】
　　七言八句
　　深着红蓝染暑裳琢成鲛玳敌秋霜半含笑里清冰齿忽绽吟边古锦囊雾縠作房珠作骨水晶为醴玉为浆刘郎才为文园渴何若星槎逺取将【诚斋】
　　乐府祖
　　梁州令
　　翠树芳条飐的的裙腰初染佳人携手弄芳菲緑隂红散共展双纹簟插花照影窥鸾鉴只恐芳容减不堪零落春晚青苔雨后深红防　一去门关掩重来却寻朱槛离离秋实弄轻霜娇红脉脉似是燕支脸人非事往眉空敛谁把佳期赚芳心只顾长依旧春风更放眀年艶
　　杨梅
　　事实祖
　　碎録
　　杨梅其子如弹丸正赤五月中熟味酸甜【异物志】杭州人呼白杨梅为圣僧又按杭州圗经杨梅坞在南山近瑞峯有红白二种【坡注】防溪杨梅为天下之奇颗大核细其色紫建安亦有之【郡志】
　　纪要
　　杨徳祖年九嵗孔君平诣其父设果有杨梅孔指示儿曰此是君家果儿应口对曰未闻孔雀是夫子家禽
　　杂著
　　镜日绣壑照霞绮峦【江淹颂】
　　赋咏祖
　　五言散句
　　散火杨梅林【东坡】
　　姑射团肌雪祝融留眼睛【张芸叟】
　　正愁春酒尽且喜火丹成【张浮休】
　　七言散句
　　玉盘杨梅为君设吴盐如花皎白雪【太白】
　　落落出羣非柜栁青青不朽岂杨梅【子美】
　　罗浮山下四时春卢橘杨梅次第新【东坡】
　　味方河朔葡萄重色比泸南茘子深【正平】
　　年年梅里是诸杨火齐堆盘更有香【曽文凊】
　　雪融火齐骊珠冷粟起丹砂鹤顶殷【方秋崕】
　　五言絶句
　　颗颗龙睛湿深深映石门自怜非茘子不得荐尧阍【郭功父】
　　红实缀青枝烂漫照前坞不及杏繁时林间有仙虎止渴还相似和羮谅亦同不思五和里调济荷元功【陈景沂】
　　七言絶句
　　岭北土寒无茘子人言形味似杨梅翠条丹实休相学不愿红尘一骑来【陶弼】
　　火齐无光茘实员未尝先説齿流涎唤回天竺三年梦参透披云一味禅【徐竹】
　　南村诸杨北村卢白花青叶冬不枯垂红缀紫烟雨里特与茘子为先驱【东坡】
　　七言律诗
　　梅出嵇山世少双情知风味胜池杨玉肌半醉生红粟日晕微深染紫囊火齐堆盘珠径寸醴泉绕齿柘为浆故人逺寄吾家果味变蓬莱阁下香【诚斋】
　　越絶诸杨盛一时与侬葛不曽知一夫自笑吾衰矣此客何从梦见之也解过江寻徳祖政縁作尹是丘迟怜渠不是南村派未免先驱事茘枝
　　緑隂翳翳连山市丹实累累照路隅未爱满盘堆火齐先惊探颔得骊珠斜簪宝髻看游舫细织筠笼入上都醉里自吟豪气在欲乗风露摘千株【放翁】
　　五月梅晴暑正拌杨家亦有果堪攀雪融火齐骊珠冷粟起丹砂鹤顶殷并与文园消午渴不禁赵女蹙春山略如茘子仍同姓直恐前身是阿环【方秋崕】
　　乐府祖
　　南柯子
　　徳祖家夸熟钱塘五月中碧梧桐盖翠筠笼倾向水晶盘内鬭尝空　绛粟成团小清甜笑蜜浓防酸犹解惨人容再是玉纎撚处染轻红【陆放翁】
　　浪淘沙
　　素手水晶盘叠起仙丸红绡碾碎却成团安得密排金粟徧何似鸡冠　味胜玉浆寒只被宜酸莫将茘子一般看色淡香消僝僽后才到长安【王冠卿】
　　枇杷
　　事实祖
　　碎録
　　枇杷冬花夏实大如鸡子实小者如杏味甜酢【广志】一名卢橘
　　纪要
