<!-- { "loadSidebar": true } -->
　　髙节亭邉竹已空山矾独自倚春风二三名士开顔笑把断山光水不通
　　春氷薄压枝柯倒分与清香见月娥忽是雪天深涧底老松擎出白婆娑【王元之】
　　青云叶底雪花繁只与田家挿髻鬟不枉涪翁初着句能令大士久开顔【曽文清】
　　一树山矾宫様妆晓风防送雨中香鼻端空寂谁知许莫怪雄蜂取次狂【谢幼槃】
　　漫山白蕊殿春华多贮清香野老家频向风前招蜨使宻通家籍省梅花【张李灵】
　　折来随意挿铜壶能白能香雪不如比似梅花输一着枝肥叶宻欠清癯【邹艮山】
　　只有江梅合是兄水仙终似号夫人季方政尔难为弟每恨诗评未逼真【方秋崖】
　　玲珑叶底雪花寒清昼香薫草木间移植小轩供宴坐恍疑身在普陀山【祝和父】
　　乐府祖
　　南柯子
　　细叶黄金嫩繁花白雪香共谁连璧向河阳自是不须汤饼试何郎　婀娜璁珑髻轻盈淡薄妆莫令韩夀在伊旁便逐防蜂惊蜨过东墙【徐师川】

　　全芳备祖前集卷二十一
　　钦定四库全书
　　全芳备祖前集卷二十二　宋　陈景沂　撰花部
　　瑞香花
　　事实祖
　　碎录
　　瑞香花紫而香烈非羣芳之比其始盖出于庐山之中【庐山志】
　　纪要
　　成都志瑞香芳草也其本髙才数尺生山坡间花如丁香而有黄紫二种冬春之交其花始发植之庭槛则芬馥出于戸外野人不以为贵宋景公亦阙而不载予令春城后二十年守成都公庭僧圃靡不有也予恐其没于草一日见知于时殆与人事无异感而图之为之序【吕大防瑞香图序】
　　赋咏祖
　　五言散句
　　结为楚臣佩散乱天女襟【东坡】
　　着叶青盖开花炷寳薰【韩子苍】
　　紫袖染难透琼肤洒转香【诚斋】
　　七言散句
　　此花清絶更纎浓【东坡】
　　玉英金实碧琳枝【陶弼】
　　粉面固宜垂紫袖锦裳何必着中军【周益公】
　　齐开忽作栾枝锦未拆犹疑紫素馨【诚斋】
　　槛中紫艶才盈握天上花香暗袭人【张芸叟】
　　风雨离披枝叶瘦可怜终不减清香【曾文昭】
　　世人竞重薰笼锦子素何曾怯瑞香【王梅溪】
　　便觉麝囊无逺韵频挑蚁蠧有新芽【刘后村】
　　宣和殿里春风早红锦熏笼二月时【陈子髙】
　　蒙蒙清露濯幽葩醉质斓斑衬晓霞
　　山家安得瑞龙脑春事不专红鹤翎【方秋崖】
　　长时不爇沈檀炷连月如薰脑麝香【三阮倡和集】
　　晓露染成鸡舌紫东风吹作麝脐香【陈古涧】
　　五言古诗
　　幽香结成紫来自孤云岑骨香不自知色浅意殊深移栽青莲宇遂冠檐卜林结为楚臣佩散落天女襟君持风霜节耳听笑歌音一逢兰蕙质稍回鐡石心置酒要妍暖养花须晏隂及此隂晴间恐致悭啬霖防云知易散鶗鴂忧先吟明朝便陈迹就着丹青临【东坡次曹子方咏瑞香】
　　五言古诗散聫
　　芳蕤何蒨绚尤物真旖旎五叶映雕阑三桠骈粉蕊妍分春月魂香彻肌骨髓【苏双溪】
　　香宻缀红糁寳薰幕宫罗幽窓小圞防风自婆娑【陈子髙】
　　众妙与春竞纷纷持所长此花最幽逺如以礼自将猗兰敢回步檐卜亦退藏【樵隠居士】
　　五言絶句
　　真是花中瑞本朝名始闻江南一梦后天下遇清芬【王梅溪】
　　五言八句
　　得地秋根逺交柯绕指柔露香浓结桂池影鬬蟠虬黛叶轻云绿金花笑菊秋如何南海外万里隔炎州【钱起】外着明霞绮中裁淡玉纱森森千万笋簇簇两三花小霁迎风喜轻寒索幙遮香中真上瑞兰麝敢名家【诚斋】短短熏笼小锦帕围浮阳烘酒思沈水着人衣茉莉通家逺椒花具体防春愁浑瘦尽别有瘦中肥
　　七言絶句
　　织锦天孙矮作机紫茸翻作白花枝更将沈水浓薰却日淡风防欲午时【杨廷秀】
　　夜缀香窠添露华昼移翠斛覆窓纱将身扶起帘帷看生怕帘帷挨着花【诚斋移瑞香花斛】
　　庐阜当年春睡浓花名从此擅春功紫袍四迸呈鲜粉如爇仙香透锦笼【白氏集】
　　繁花簇粉烘晴日蔼有浓香透暖风六曲防干凝睇处锦笼争似玉为笼【咏白瑞香】
　　粉面芳心碧玉裳持来宛作故山香征途不觉春如许更问兰芽防寸长【郑安晩】
　　七言律诗
　　上苑夭桃自作行刘郎栽后防囘芳厌从年少追新赏闲对宫花识旧香折赠佳人非泛洧好纫幽佩吊沈湘鹤林神女无消息为问何由去帝鄊【东坡】
　　侵雪开花雪不侵开时色浅不教深碧栾里笋成束紫蓓蕾中香满襟别派近传庐阜顶孤芳元自洞庭心诗人自有熏笼锦不用衣篝炷水沈【诚斋】
　　近看丁香万粒攅逺看却与紫毬般谁将玉胆蔷薇水新濯琼肤锦绣禅净界薰修尔芬馥无人剪剔自檀栾下元前至上元后省得龙沈与麝兰【诚斋】
　　针来大笋束仍攅作麽开时色两般荀令金炉炷沈水昭容紫袖衬中禅同花异叶枝枝别一种千枝节节栾雪里寒香得三友溪边梅与雪边兰【诚斋】
　　玲珑巧蹙紫罗裳合得东君着意妆带露欲开宜暖日临风防困怯春霜发挥文字来庐阜弹压芳芬入醉乡最是午初睡醒熏笼赢得梦魂香【朱淑真】
　　一树婆娑整复斜使君辄赠到田家自惭瓮牖绳枢子不称香囊锦伞花小借暖风为破萼旋浇秋水待抽芽丁宁男子勤封植留与甘棠一样夸【刘后村谢太守送瑞香花】乐府祖
　　西江月
　　公子眼花乱发老夫鼻观先通领巾飘下瑞香风惊起谪仙春梦　后土祠中玉蕊蓬莱殿后鞓红此花清絶更纎秾把酒何人心动【东坡】
　　剪就碧云鬬蕊刻成紫玉芳心浅春不怕峭寒侵暖彻熏笼瑞锦　花里清芬独步尊前胜韵难禁飞香直到玉杯深消得厌厌痛饮【张材甫】
　　浣溪沙
　　腊后春前别一般梅花枯淡水仙寒翠云裹着紫霞冠妙品只今推第一寳花元不是人间为君更酌小龙
　　团【张于湖】
　　防綘唇
　　护雨烘晴紫云缥缈来深院晚寒谁见红杏梢头怨絶代佳人万里沈香殿光风转梦余千片犹恨相逢浅【赵徳庄】
　　阑槛隂沈紫云呈瑞余寒凛卷帘欹枕香逼幽人寝入梦何年庐阜闻名稔风流甚阿谁题品唤作薰笼锦【王梅溪】
　　水龙吟
　　当年睡里开阿谁唤作花间瑞巾飘沈水笼熏古锦香拥青绫被初日酣晴和风送暖十分清致掩绡待得香融酒醒尽消受这春思　纵把万红排比想较伊更争些子诗仙老子春风妙笔要题教似十里州三生杜牧可曽知此趂紫唇防绽芳心半透与骚人醉【方秋崖】
　　薝卜花
　　事实祖
　　碎録
　　一名栀子一名木丹一名越桃【本草】薝卜栀子花也与雪皆六出【坡诗注】凡草木花五出而薝卜六出【韩诗外传】诸花少六出者惟栀子六出陶贞白曰即薝卜花是也【酉阳杂俎】如人入薝卜林中间薝卜香不闻他香【佛书】楼石山多栀子【名山志】望气占人家黄气者栀子树也【境地图】
　　纪要
　　汉有栀茜园【汉书】晋有华林园种栀子【晋书】晋令诸宫有秋栀子守防者置吏一人【同上】蜀有红栀花其形六出孟知祥召百官于芳林园赏之【万花谷】
　　襍着
　　林兰近雪而猗【注】林兰栀子也【谢灵运赋】
　　赋咏祖
　　五言散句
　　栀子艶色殊【少陵】
　　色疑琼倚树香似玉京来【刘梦得】
　　七言防句
　　桃蹊李径年虽古栀子红椒艶复殊【少陵】
　　六花薝卜林间佛九节菖蒲石上仙【东坡】
　　五言古诗
　　有美当堦木霜露未能移金蕡发香米映日以离离幸赖夕阳下余景及西枝还思照緑水君堦无曲墀余荣未能已晚实犹见竒复留倾筐徳君恩信未赀【谢晀】林兰擅孤芳性与凡木异不受雪霰侵自足中和气欲知清净身即此林间是【曽文昭】
　　举世多植蘖而我学种栀顔色固不别良楛诚异宜栾緑堦下岂畏秋风吹同心谁可赠为咏昔人诗【梅圣俞】
　　五言古诗散聫
　　素华偏可喜的的半临池疑为霜裹叶复道雪封枝日斜光隠见风旋影合离【梁简文帝】
　　濯雨时摛素当颷独含芬丰荣殊未纪销落竟谁闻【宋顔彦】
　　五言絶句
　　禅友何时到逺从毗舍园妙香通鼻观应悟佛根源【王梅溪】
　　五言八句
　　栀子比众木人间诚未多于身色有用与道气俱和红取风霜实青看雨露柯无情移得汝贵在映江波【少陵】树恰人来短花时雪様看孤姿妍外净幽馥暑中寒有朶篸瓶子无风忽鼻端如何山谷老只为赋山矾【诚斋】
　　五言律诗防聫
　　一花分六出十叶是重台玉洁浑无玷金黄谩夺胎【北涧】
　　七言絶句
　　何处飞来薝卜林老枝樛屈更萧森凄凉杜老江头坐又对行吟得自箴【朱文公】
　　一根曽寄小峰峦檐卜香清水影寒玉质自然无暑意更宜移就月中看【朱淑真】
　　清浄法身如雪莹肯来林下见孤芳树花六月无炎暑省爇铜匜几炷香【蒋梅边】
　　薝卜标名自寳坊薰风开徧一庭霜闲来扫地跏趺坐受用此花无尽香【杨巽斋】
　　未説司花刻玉工已知名与佛相同可怜结了薫风子依旧身归色界中【潘郑台】
　　乐府祖
　　风入松
　　芳丛簇簇水濵生勾引午风清六花大似天边雪又几时雪有三层明艶射回峰翅净香熏透蝉声　晚檐人共月同行疎影动银屏指尖轻撚都如玉听昼阑高啭流莺道是花枝比得不成花也多情【张约斋】
　　防綘唇
　　毗舍遥遥异香一炷驰名久妙香稀有鼻观深防透问讯东来知谁先后称仙友千花为偶近有江西守【王梅溪　花名妙香】
　　最髙楼
　　花解笑冷淡不求知长是殿众芳时鲜鲜秀颈磋圆玉洛阳翠佩剪琉璃向人前迎茉莉送荼防　几欲把清香换春色费多少黄金酧不得梅雨妬麦风欺细腰空恋当时蕊同心犹结旧年枝谢家娘将逺寄待慿谁【马古洲】

　　全芳备祖前集卷二十二
　　钦定四库全书
　　全芳备祖前集卷二十三　宋　陈景沂　撰花部
　　兰花
　　事实祖
　　碎录
　　兰香草也【说文】兰与泽兰相似生水旁紫茎赤节绿叶光润【本草】同心之言其臭如兰【易系】五月五日以兰汤沐浴【大戴记】妇人或赐之兰则受献诸舅姑【礼记】佩帨兰【内则】民之好我芳若树兰【荀子】蕙薰草也生下湿地麻叶而方茎赤花而黑实即零陵香也【本草】蕙草零陵香也唐人但名铃子香取其花倒悬如铃也【郡志】古所谓蕙乃今之零陵香今之蕙不知起于何时也【朱文公蕙花诗注】
　　纪要
