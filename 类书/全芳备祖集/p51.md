<!-- { "loadSidebar": true } -->
　　濯灵芝于朱柯【西京赋】玉芝含秀而晨敷【天台赋】车盖之状煌煌灵芝一年三秀【同上】赤箭青芝【韩文】鳯凰芝草贤愚皆知为美瑞　使受天泽余润虽朽枿败腐不能生植犹然蒸出芝菌以为祥瑞【栁文】齐方产草九茎连叶官童效异披图按牒元气之精囘复此都蔓蔓日茂芝成灵草【礼乐志】王钦若曰今歳丰百物繁衍公私所庆虽有灵芝卿云醴泉不足以济物不若丰年之为瑞也【本传】晋陵邵君叶为新昌宰视事之三日灵芝五色十二生于便坐之室吏民来观无不动色相与言曰吾令君殆将有嘉政以福我民乎山川鬼神其共知之矣不然此不莳而秀不根而成非人力所能致而自至者何也乃相与辟其室四达为亭命曰瑞芝奔走来谒寄于豫章黄庭坚黄庭坚曰予观神农本草经青芝生泰山赤芝生衡山黄芝生嵩山白芝生华山黒芝生常山皆久食而轻身延年而不老盖序列养生之草不言瑞世之符又其传五芝者赤者如瑚白者如截肪黒者如泽漆青者如翠羽黄者如紫金皆光眀洞澈如坚氷而世之所名芝草不能若是也故尝攷信于书自先秦之世未有称述芝草者及汉孝武饫厌四海之富求致神仙不死天下骚然元封中乃有紫芝九茎连叶生甘泉殿斋房中于是教天下作芝房之歌孝宣兴于民间励精万事事无过举然庙享数有美颂颇甘心焉故复修孝武郊祀以瑞纪年元康中金芝九茎又产函徳殿铜池中然此芝不生于五岳果神农所谓芝者耶予又窃怪汉世既知尚芝草而两汉循吏之传未有闻焉何也岂其所居民得其职所去民思其功生则羽仪于朝殁则烝尝于社耶是则民之鳯凰麒麟醴泉芝草也耶抑使民田亩有禾黍则不必芝草生户庭使民伏腊有鸡豚则不必麟鳯在郊棷黠吏不舞文则不必虎北渡河里胥不骚扰则不必蝗不入境此其见效优于空文也耶又尝试论之古之传者曰上世盖有屈轶指佞萐莆扇庖蓂英纪厯嶰竹生律既不经见后世亦不闻有之则前世之有芝草特未定也邵君家世儒者又能好修求自列于循吏之科故即其气焰而取之异草来瑞使因是而发政于民勤恤而无倦民得尽力于田士得尽心于学则非常之物不虚其应且必受赐金増秩之赏用儒术显于朝廷矣岂独夸耀下邑而已乎故书予所论使归刻之【山谷】赋咏祖
　　五言散句
　　灵芝望三秀【选】　　　　　芝叶正玲珑【庾肩吾】
　　灵芝冠众芳【杜】
　　黄金九叶发紫盖六英通【肩吾】
　　吾慕汉初老时清犹茹芝【杜】
　　柯同庭橘劲色近御衣深【王岐公】
　　一荣不复枯五色异众芳【圣俞】
　　四眀开奥壤三秀发灵芝【夏英公】
　　菌蠢朝承露荧煌夜吐霓【江山翰】
　　斋房辉玉斚岱检杂金泥
　　不须许斧子辛勤采五芝【山谷】
　　七言散句
　　枯朽犹能出菌芝【东坡】
　　灵根盘错呈天瑞寳叶蝉聨表地仙【李绅】
　　穆穆眸容分喜色煌煌寳座秀灵芝【夏英公】
　　可怜九转功成后却把飞升乞肉芝【欧】
　　肉芝烹熟石芝老笑嗤熊掌嚬雕胡【东坡】
　　丹顶一丸深自秘紫芝三秀却先知【頴滨】
　　不用采芝惊世俗恐人谤道是神仙【放翁】
　　五言律诗
　　眀王登孝感寳殿秀灵芝色带朝阳净光涵宿露滋且标宣徳重更引国恩施圣祚今无限防臣乐采归【钱起】
　　七言古诗
　　空堂眀月清且新幽人睡息来初匀了然非梦亦非觉有人夜扣祁孔宾披衣相従到何许朱栏碧井开琼户忽惊石上堆龙蛇玉茎紫笋生无数锵然敲折青瑚味如蜜藕和鸡苏主人相顾一抚掌满堂坐客皆卢胡亦知洞府嘲轻脱终胜稽康羡王烈神山一合五百年风吹石髓坚如铁【东坡】
　　卓仙在时养琼芝深根固蒂活人命憧憧往问此何草但告渠是唐婆镜【山谷】
　　七言八句
　　庙锡珍符岂偶然云华再见防经年祥开二室昭贻燕根托同楹自属聨上瑞应诚能格圣宸衷思孝益増防防臣愿测皇天意不厌终童效异篇【张于湖二首】
　　煌煌瑞彩映金铺元气囘旋即此都太史连年书盛事近臣更日献新圗璇穹荐社宁虚应玉叶流芳已兆符早晚清尘欵原庙临观敢请驻前驱
　　岂如玉殿生三秀讵有铜池出五云陌上尧樽倾北斗楼前舜乐动南薫【钱起】
　　乐府祖
　　防绛唇
　　髙栁萧萧睡余已觉西风劲小窻人静淅生秋听底事多情欲与流年竞残云暝坠巾慵整小立芝兰径【叶石林】
　　虞美人草
　　事实祖
　　碎録
　　雅州名山县出虞美人草花叶两两相对人或近之即向人而俯如为唱虞美人曲则此草应拍而舞他曲则否【草木记】
　　纪要
　　汉王围垓下羽歌曰力拔山兮气盖世时不利兮骓不逝骓不逝兮可奈何虞兮虞兮奈若何左右皆泣【史】赋咏祖
　　五言古诗
　　夜阑浩歌起玉帐生悲风江东可千里弃妾蓬蒿中化石解语作草犹可舞陌上望骓来翻然不相顾
　　五言八句
　　幽草黙通神旧题虞美人长言方度曲应节若翻身律吕声相召云龙气自亲无情犹感会不独在君臣【陈后山】
　　七言古诗
　　鸿门玉斗粉如雪十万降兵夜流血咸阳宫殿三月红霸业已随烟烬灭刚强必死仁义王隂陵失路非天亡英雄本学万人敌何用屑屑悲红籹三军敌尽旌旗倒玉帐佳人坐中老香魂夜逐剑光飞青血化为原上草芳心寂寞寄寒枝旧曲闻来似敛眉哀怨徘徊愁不语恰如初听楚歌时滔滔逝水流今古汉楚兴亡两丘土当年遗事久成空慷慨尊前为谁舞【曽巩】
　　君恩如海海不深妾义如铁利断金舍生取义我所欲忍死织室羞同心春姿忽作秋莲姿一寸刚眀曽不死眀年原上野花繁一枝自托华风起袅袅娉娉不成艳能度浅深生色染向人欲诉却无言寂寞千年悮谁掩芳郊游女宛转歌停舂拍手看婆娑【僧北涧】
　　七言絶句
　　鲁公死后一抔荒谁与竿头荐一觞妾愿得生坟土上日翻舞袖向君王【萧于岩】
　　霸业将衰汉业兴佳人玉帐醉难醒可怜血染原头草直至如今舞不停【易防学】
　　合欢枝叶想腰身不共长安草木春若听楚歌能楚舞未央空有戚夫人【许野雪】
　　乐府祖
　　虞美人
　　歌唇乍啓尘飞处翠叶轻轻举似呈舞态逞娇容嫩条纎丽玉玲珑怯秋风　虞姬珠翠兵戈里莫认埋魂地只因遗恨寄芳丛露和清泪湿轻红古今同
　　当年得意如芳草日日春风好拔山力尽忽悲歌饮罢虞兮从此奈若何　人间不识精诚苦贪看青青舞蓦然敛袵却无音怕是曲中犹带楚歌声【辛稼轩】
　　帐前草草军情变月下旌旗乱褫衣推枕惜离情逺风吹下楚歌声月三更　抚鞍欲上重相顾艳态花无主手中莲锷凛秋霜九泉归路是仙乡恨茫茫
　　浪淘沙
　　不肯过江东玉帐匆匆至今草木忆英雄唱着虞兮当日曲便舞春风　儿女此情同往事朦胧湘娥竹上泪痕浓舜目重瞳堪最恨羽亦重瞳【辛稼轩】
　　菖蒲
　　事实祖
　　碎録
　　菖蒲一名菖歜【説文】其根盘屈有节状如马鞭一根旁引三四根九节佳亦有一寸十二节者一名昌阳【本草】以瓦石器种之屡易水则茂水浊则萎【本草】罗浮山中一寸十二节【山记】又名尧薤乌髭【吕氏春秋】菖蒲放花人食之长年【风俗通】
　　纪要
　　尧时天降菁于庭为薤感隂气为菖蒲焉【典术】文王好食菖本薤【説苑】天王使周公问聘飨有菖歜【左传】汉武帝上嵩山忽见有仙人长二丈耳垂肩帝礼而问之仙人曰吾九疑山中人也闻中岳山中有菖蒲一寸九节食之可以长生故来采之忽然不见帝谓侍臣曰彼非欲服食以此喻朕耳【神仙传】番禺东有涧涧中生菖蒲皆一寸九节安期生采服仙去【草木状】韩众服菖蒲十三年身上生毛日视书万言皆诵之冬袒不寒【抱朴子】王兴采菖蒲食之长生【神仙传】王徽之以菖蒲映竹曰菖蒲以九节为贵而此君面目耸然菖蒲正当再拜此君而此君安得不受耶【髙氏春秋】太祖后张氏见庭前菖蒲生花即生梁髙祖【梁记】菖蒲红者芳气酷烈世言有花无人见见者必大富贵赵隠之母傅氏曽于山涧中见花大如车轮子有神人守防隐之勿泄享富贵年九十四忽向子孙説之得疾而终【物类相感志】僧普寂好菖蒲种成狮子鸾鳯仙人之状【防言】成都营妓薛涛元防之使蜀屡陪燕笑元后寄诗云别后相思隔烟水菖蒲花发五云髙【牧闲谈】
　　杂著
　　其轻身延年之功既非昌阳之所能及至于忍寒苦安淡泊与清泉白石为伍不待泥土而生者亦岂昌阳之所能彷佛哉【东坡集】寒溪之滨沙石之窦产此灵苗蔚然而秀有美君子采持而归文石相并涵蓄清漪根盘九节霜雪不槁置之幽斋永以为好【参寥颂】
　　赋咏祖
　　五言散句
　　石上生菖蒲【选】　　　　　新蒲含紫茸【谢连恵】
　　碧节吐寒蒲【杜甫】　　　　　菖蒲花紫茸【李白】
　　萧然一寸碧卓尔四时青【白氏集】
　　有草应羞死无花敢鬭香
　　灵根九节瘦不改四时香
　　薄寒得菖蒲犹胜竟日无【圣俞】
　　根盘龙骨瘦叶耸虎须长【姚岩】
　　七言散句
　　埽除白发菖蒲力【东坡】
　　九节菖蒲石上仙
　　斓斑碎石养菖蒲一勺清泉满石盂
　　人説花开难际遇天将夀考报勤劬
　　莫道幽人无一事汲泉承露养菖蒲【鲁文】
　　五言古诗
　　神人多古貌双耳下垂肩嵩岳逢汉武云是九疑仙我来采菖蒲服食可长年言终忽不见灭影入云烟喻帝竟莫悟终归茂陵田【李白】
　　自我来关辅南山得再游山中亦何有草木媚深幽菖蒲人不识生此乱石沟山髙霜雪苦黄叶不得抽下有千歳根蹙缩如盘虬长有鬼神守徳薄安敢偷【东坡】
　　五言八句
　　岳麓溪毛秀湘滨玉水香灵苗怜劲直达节着芬芳岂谓盘盂小而忘臭味长拳山并勺水所至未能量【姜白石】
　　七言古诗
　　石上生菖蒲一寸十二节仙人劝我食令我头青面如雪逢君寄君一绛囊书中不得传此方君能来作栖霞侣与君同入丹邱乡【张文昌】
　　七言八句
　　春荑秋英两湏臾神药人间果有无无鼻何由识薝卜有花今始信菖蒲芳心未饱两蛱蝶寒意知鸣防蟪蛄记取眀年十二节小儿休更籋霜须【东坡】
　　七言絶句
　　碧玉椀盛红码碯青盘水养石菖蒲也知法供无穷尽试问禅师得饱无【东坡】
　　间行涧底采菖蒲千歳龙蛇抱石臞眀朝却覔房州路飞下山巅不用扶【陈简斋】
　　窻眀几净室虚虚尽道幽人一事无莫道幽人无一事汲泉承露养菖蒲【曽茶山】
　　君家兰杜久萋萋近养菖蒲緑禾齐乞与幽人伴岑寂小窻风露日委迷【朱文公三首】
　　泉清石秀碧纎长秋露悬珠炯夜光个里一无闲造化别来谁与共平章
　　翠羽纷披一尺长带烟和雨过书堂知君别有臞仙种容易催教出洞房
　　一掬寒泉块石头两三茎叶弄轻柔梦囘一霎龙湫雨五月轩窻也带秋
　　瓦盘犹带涧声寒亦有诗情几研间抱石小龙鳞甲老夜窻云气故斑斑【方秋崖】




　　全芳备祖后集卷十一
<子部,类书类,全芳备祖集>
　　钦定四库全书
　　全芳备祖后集卷十二　　宋　陈景沂　撰草部
　　苔藓
　　事实祖
　　碎録
