<!-- { "loadSidebar": true } -->
　　龙眼与荔枝异出同父祖端如柑与橘未易相可否异哉西海滨琪树罗圃累累似桃李一似流膏乳坐疑星陨空又似珠还浦图经未尝説玉食逺莫数独使皱皮生弄色暎雕爼蛮荒非汝辱幸免妃子汚【东坡】
　　五言古诗散聨
　　叔师贵其珍武仲称其美良由自逺致含滋不留齿【梁刘斋】
　　平昔谁相爱骊山遇贵妃枉教生处逺愁絶摘来稀【郑谷】
　　五言排律
　　竒物标南土芳林对北堂素华春漠漠丹实夏煌煌叶捧低垂户枝擎重压墙始因风弄色渐与日争光夕讶条悬火朝疑树防妆深于红踯躅大较白槟榔星缀连心朶珠排耀眼芳紫罗裁衬縠白玉裹填囊早嵗曽闻説今朝始摘尝嚼疑天上味嗅异世间香润胜莲生水鲜逾橘得霜燕支掌中颗甘露舌头浆物少犹珍重天髙若渺茫已敎生暑月又使阻遐方粹液灵难驻妍姿嫩易伤近南光景热向北路遥长不得充王赋无由寄帝乡惟君堪掷赠面白似潘郎【香山】
　　五月南游渴欣逢茘子丹殻匀仙鹤顶肉露白晶丸色映离为火甘殊木作酸枝繁恐相染树重欲成团赤蚌遗珠颗红犀露角端爽能消内热润可濯中干桂岭无霜处梅天暴雨残一簇冰蚕茧干苞火凤冠隔瓤银叶嫩透膜玉浆寒【陶弼】
　　五言八句【附散聨】
　　丞相祠堂下将军大树旁炎云骈火实瑞露酌天浆斓紫垂先熟髙红挂逺分甘徧钤下也到黑衣郎【东坡】樱桃真小子龙眼是凡姿橄榄为下辈枇杷容作儿【陈从易】
　　火齐骊龙脱红绡玉露团谪居深不负沉醉亦何难【张芸叟】
　　七言古诗
　　十里一置飞尘灰五里一堠兵火催颠坑仆谷相枕藉知是荔枝龙眼来飞车跨山鹘横海风枝露叶如新采宫中美人一破顔惊尘溅血流千载永元茘枝来交州天宝嵗贡取之涪至今欲食林甫肉无人举觞酬伯游我愿天公怜赤子莫生尤物为疮痏雨顺风调百谷登民不饥寒为上瑞君不见武夷溪邉粟粒芽前丁后蔡相笼加争新买宠各出意年年鬬品充官茶吾君所乏岂此物致养口体何陋耶洛阳相君忠孝家可怜亦进姚黄花【东坡】
　　南村诸杨北村卢【杨梅卢橘也】白华青叶冬不枯垂黄缀紫烟雨里特与茘枝为先驱海山仙人绛罗襦红纱中单白玉肤不须更待妃子笑风骨自是倾城姝不知天公有意无遣此尤物生海隅云山得伴松桧老霜雪自困楂梨粗先生洗醆酌桂醑冰盘荐此頳虬珠似开江瑶斫玉柱更洗河豚烹腹腴我生渉世本为口一官久已轻莼鲈人间何者非梦幻南来万里真良图【东坡】
　　炎精孕秀多灵植荔子佳名闻自昔绛囊剖雪出雕盘寻常百果无顔色闽天六月雨初晴星火荧煌耀川泽歘如彩凤戏翺翔烂若彤云堆翕赫中郎裁品三十二陈紫方红冠俦匹盐蒸蜜渍尚絶伦啄琼空羡南飞翼我闻政和全盛时贡输不减开元日涪州距雍已云逺况此奔驰来海侧绣衣使者动輶车黄纸封林徧阡陌浮航走辙空四郊妙品人间无复得上方供给只纎毫往往尽入公侯宅骊山废苑狐兔静艮岳新宫鼙鼓急繁华今古共凄凉绕树行吟悲野客西风刮尘战马昏一听胡笳双泪滴【陈简斋】
　　粤犬吠雪非差事粤人语冰夏虫似北人冰雪作生涯冰雪一窖活一家帝城六月日亭午市人如炊汗如雨卖冰一声隔水来行人未吃心眼开甘霜甜雪如压蔗年年窨于南山下去年蔵冰减工夫山鬼失守嬉西湖北风一夜动地恶尽吹北冰作南雹飞来岭外茘枝梢绛衣朱裳红锦包三危露珠冻寒泚火繖烧林下成水北人藏冰天夺之却与南人消暑气【诚斋】
　　君欲和诗无匆匆唱首天下文章公今年荔子况倍熟亭亭锦盖髙张空猿偷鹤啄牧童采林间残颗犹殷红在昔唐家充嵗贡吟讽何止杜陵翁南穷交州西蜀土快马防送如飞龙绛囊冰肌初照眼玉环一笑恩光浓惟闽以逺幸免脱一颗不到甘泉宫自从陈紫无真本皱玉晚出尤称雄迩来鸡舌擅瑰玮賛香谀味万喙同麟台仙人称题品天为此果开遭逢乃知微物似有数声价亦与时汚隆列圣俭徳被华戎微如淮白不敢供奈何置驿奉私室安得木铎观民风山蹊谷堑物力穷血肩踠足驰筠笼请公移此食茘叹置在薰风殿阁中【后村】
　　七言古诗散聨
　　蜀中茘枝止嘉州余波及眉半有否稻糠宿火却霜霰结子堪与黄金侔【子由】
　　名园竞撷绛纱色蜜渍琼肤甘且滑北游京洛堕红尘箬笼白晒脯最珍
　　栁江六月水如汤江邉荔子红且黄摘时须是带枝叶满盘璀璨堆琳琅
　　七言絶句
　　遐方不许贡珍奇密诏惟敎进茘枝汉武碧桃争得此枉令方朔号偷儿【韩偓】
　　封开玉笼鸡冠澁叶衬金盘鹤顶鲜想得佳人防露齿翠钗先取一枝悬【山谷】
　　巧裁绛片裹神浆崕蜜天然有异香应似仙人金掌露待成冰日茜罗裳
　　长安回首绣成堆山顶千门次第开一骑红尘妃子笑无人知是荔支来【杜牧】
　　忆昔泸戎摘荔枝青枫隠映石逶迤京华应见无顔色红颗酸甜只自知【少陵】
　　罗浮山下四时春卢橘杨梅次第新日啖茘支三百颗不妨长作岭南人【东坡】
　　绛殻囊收白露团未曽封植向长安昭阳殿里才闻得已道佳人不耐寒【子由】
　　玉润冰清不受尘仙衣裁剪绛纱新千门万户谁曽得只有昭阳第一人【南丰】
　　剖见隋珠醉眼开丹砂縁手落尘埃谁能有力如黄犊尽摘繁星始下来
　　厚叶纎枝杂绛裳使君分寄驿人忙彩毫封处曽留叶筠笼开时不减香【蔡端眀】
　　一钱不值程卫尉万事称好司马公白髪永无懐橘日六年惆怅荔枝红【山谷】
　　今年茘子熟南风莫愁留滞太史公五月临江鸭头緑六月连山柘枝红
　　舞女【柘枝也】荔枝熟虽晚临江娇影自恼公【见李贺恼公篇】天与蹙罗装宝髻更拖猩血染殷红
　　莆田干荔老杨梅【茘支名】谁在开元得见之却忆沉香亭北畔轻红曽照赭黄衣【郭功父三首】
　　红绡皮皱核丁香日曝风凝玉露浆不向海邉为逐客长安无此茘枝尝
　　暑馆风沉睡眼醒茘枝新熟暗香生玉纎为剥红绡颗甘露初凝湿水晶
　　选茘过于选士难味佳能有几登盘林家新出金钗子合入君谟谱后看【萧大山】
　　绛衣揺曳绽冰肌依约华清出浴时何物雅儿驱不去前身恐是食酥儿【李梅亭】
　　曽入坡仙海上山清冰寒露洗髙岩老天不与诗为地却欠闽中住一畨【方秋崖二首】
　　风枝露叶走筠笼玉润冰寒擘绉红自往胸中评史记久闻格调略相同
　　荔子如今尚典型秋林园实着嘉名虽无頳玉南风面却愿筠笼十里行【张南轩二首】
　　手自封题寄故人聊将风味赴诗情千年尚忆唐羌疏不汚华清驿骑尘
　　却贡无因送上天漫山如锦但堪怜罗浮所产真奴隶只为曽逢玉局仙【后村四首】
　　十颗千钱品最珍北人鲐背未濡唇若生京洛豪华土买断丹林肯算缗
　　辇毂尝新索价髙土人素掷等弁髦不嗔园客工偷窃絶喜天公饷老饕
　　风韵能令百草低难将卢橘鬭新奇品题自合还诗祖摹写何妨觅画师
　　七言八句
　　锦筵火齐砌金柈五月甘浆破齿寒南国已随朱夏熟北人犹指画图看烟岚不续丹樱献玉座空悲羯鼔残相见任夸双蒂美多情莫唱水晶丸【豹贡父】
　　王公权家茘枝緑廖致平家緑茘枝试倾一杯重碧色快剥十颗轻红肌泼醅蒲萄未足数堆柈马乳不同时谁能同此胜絶味惟有老杜东楼诗【山谷】
　　代北寒虀韭萍奇苞零落似晨星逢盐久已成枯腊得蜜犹疑是薄刑欲就左慈求拄杖便从李白跨沧溟攀条与立新名字儿女称呼恐不经【东坡】
　　栁花着水作浮萍茘实周天两嵗新本自玉肌非鹄浴至今丹殻似猩刑侍郎赋咏穷三峡妃子烟尘动四溟莫遣诗人説功过且随香草附骚经【东坡】
　　时新满座问名字别久何人寄色香叶似杨梅蒸雾雨花如卢橘傲风霜每怜莼菜下盐豉肯与蒲萄压酒浆回首惊尘卷飞雪诗情真合与君尝【东坡】
　　挺秀穷荒叹未遭昔贤吟赏着风骚纵班卢橘材非伪不近长安价愈髙烟雨万枝遥若画尘埃一骑笑徒劳雕柈此日无遗选品格妍媸敢自逃【刘屏山】
　　炎蒸午枕梦沧浪落落星苞喜乍尝笔下丹青千品色钗头风露一枝香鸡冠借喻何轻许马乳争名固不量值得当时妃子笑骊山千古事凄凉【屛山】
　　一防胭脂染蒂旁忽然红变緑衣裳紫琼骨骼丁香瘦白雪肌肤午暑凉掌上冰丸那忍触尊前风味独难忘老饕更啖三百颗却怕甘寒冻断肠【诚斋】
　　幽林旁挺緑婆娑啄咂虽微奈美何香割蜜脾知韵胜价轻鱼目为生多左思赋咏名初出玉局揄论岂颇地极海南秋更暑登柈犹足洗沉疴【刘屏山咏龙眼】
　　七言律诗散聨
　　先帝贵妃今寂莫荔枝还复入长安炎方每续朱樱献玉座应悲白露团【少陵】
　　夜郎城近含春瘴杜宇巢低起暝风肠断渝泸霜霰薄不敎叶似灞陵红【郑谷】
　　托根初不异南山十八妖娆带渥丹玉润满苞甘露浥文绡团蹙绛纱丸便为仙苑千年果回笑幽臯九畹兰【张无尽】
　　仙果移从海上山露华供夜鹤分丹朱砂芒刺羞红果龙目团圎避赤丸光射腰金凌宝印影回殿砌拂猗兰【洪驹父】
　　乐府祖
　　浪淘沙
　　五岭麦秋残荔子初丹绛纱囊里水晶丸可惜天敎生逺处不近长安　往事忆开元妃子堪怜一从防散马嵬关只有红尘无驿使满眼骊山【欧阳修】
　　忆昔谪巴蛮荔子亲攀冰肌照暎柘枝冠日擘轻红三百颗一味甘寒　重入鬼门关也似人间一双和叶插云鬟赖得不相燕玉面同倚阑干【黄庭坚】
　　定风波
　　凖拟阶前摘荔枝今年歇尽去年枝莫是春光厮料理无比譬如痎疟有休时　碧甃朱阑情不浅何晚年来枝上报絫絫雨后园林坐清影苏醒红裳剥尽看香肌【山谷】
　　晚嵗炎州闻茘子赤英随坠压兰枝万里未逢芳意歇愁絶满柈空忆去年时　涧草山花光照坐春过等闲苦李又絫絫辜负寒泉浸红皱消瘦有人躭病损香肌【山谷】
　　减字木兰花
　　闽溪珍献过海云帆来似箭玉座金槃不贡竒葩四百年　轻红软白雅称佳人纎手擘骨细肌香恰似当年十八娘【东坡】
　　南乡子
　　天与画工知赐得衣裳摠是绯年向华堂深处见怜伊两个心肠一片儿　自小便相随绮席歌筵不暂离苦恨人人分拆破东西怎得成双似旧时【东坡咏双茘枝】
　　满庭芳
　　青幄髙张琼枝巧缀万颗香染红绛罗衣润疑是火燃山白玉钗头试篸黄金带奇巧工钻题评处仙家异种分付在人间　年年输帝里欢呼内监妆防金柈况曽得真妃笑脸频看炎岭当时奏曲风流命乐府名传凭谁道移归禁苑长使近天顔
　　西江月
　　名与牡丹聨谱南珍独比江瑶闽山入贡冠前朝露叶风枝袅袅　香玉满苞仙液绉红圎蹙鲛绡华清宫殿蜀山遥一骑红尘失笑【康伯可】
　　醉落魄
　　霓裳弄月冰肌不受人间热分眀密露枝枝结碧树瑚容易与君折　玉环旧事谁能説迢遥驿路香风彻故人莫恨东南别不寄梅花千里寄红雪【韩南涧】
　　浣溪纱
　　只説闽山锦绣围忽从团扇得生枝绉红衫子映丰肌春线应怜壶漏永夜深频见烛花飞尘催一骑忆来
　　时【张于湖】
　　捣练子
