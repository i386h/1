<!-- { "loadSidebar": true } -->
　　柑者橘之属也味甘美有黄者有頳者頳者谓之壶柑交趾人以席囊贮之鬻于市中其窠如薄絮囊皆连枝叶螘在其中并窠而卖螘亦黄色大扵常螘南方柑树若无此蚁则其实为蠧所伤无复一完今华林园有柑二株【嵇含録】员柑一名乳柑惟泥山为最地不弛一里所产柑其大六七寸圆皮薄而味美不黏瓣食不留泽一颗之枝才一二枚间有全无者生枝柑乡人以其耐久留之枝上带叶而折故名生枝【韩彦直録】
　　纪要
　　张磐为庐江太守浔阳令饷一奁柑其小男执其一枚磐夺取付外卒以两枚与之磐夺柑杖卒曰何故行赂于吾子【谢承后汉书】彭城王义康时四方献餽皆以上品献义康而以次者供御上尝噉柑叹其味劣义康在坐曰今年柑殊有佳者遣人还东府取柑大三寸许【宋书】王丞相俭帐下柑果盈溢涉春壊烂【世説】李衡字叔平为丹阳太守每治家妻辄不听后密遣人扵武陵龙阳洲上作宅种柑千树临死勅儿曰汝母恶我治家今穷如是吾洲上有千头木奴不责汝衣食嵗止一熟亦足用矣及柑成嵗得输绢数千疋【襄阳传】隋文帝好食柑蜀中柑黄即以蜡封其蒂献之【本纪】唐故事赐近臣黄柑以黄罗包之人各二枚上元夜以黄柑遗近臣谓之传柑宴【坡诗注】荆州贡黄柑帝以紫帕包赐萧嵩【唐志】唐眀皇得合欢柑与宰臣分食之又令工画为图【开元遗事】唐眀皇食柑几千余枚皆缺一瓣问进柑使云中途有一道士嗅之盖罗公逺也【同上】益州嵗贡柑皆以纸裹之他时长吏嫌不敬代之细布既而恐柑为布所损每懐忧惧俄有御史甘子布至长吏以为推布裹柑子事惧曰果为所推及子布到驿长吏叙以布裹为敬子布初不之知久而方悟闻者笑之【唐新语】开元末江陵进乳柑橘上以十枚种于蓬莱宫至天宝十载九月结实宣示宰臣曰朕近于宫内种柑子数株今秋已结实一百五十颗乃与江南及蜀中所进不异宰臣贺曰雨露所均混天枢而齐被草木有性凭地气以潜通故得以江外之珍果为楚中之华实【太真外传】董元素自江南来上召见留于翰林中宿洎夜召与语曰闻公颇有神术今南中柑橘正熟卿能致之否对曰请安一合于御榻前数刻忽有防风入帘元素乃启其合柑子满其中奉曰此江陵支县柑也上尝之惊叹【异闻録】南阳郡东望山有柑正熟三人共食致饱讫懐二枚去闻云中有语云放双柑乃听汝去【述异记】安定郡王以黄柑酿酒名曰洞庭春色【坡集】
　　杂著
　　橘出温郡然多种柑又别种有八曰真曰生枝曰海红曰洞庭曰朱曰金曰木曰甜橘别种为十四曰塌曰包曰绵曰沙曰荔曰软条曰穿曰油曰緑曰乳曰金曰自然曰早黄曰冻枨属别种为五曰枨曰朱变曰香栾曰金橼曰枸橘凡其类合二十有七种而乳柑推第一故温人谓乳柑为真柑然橘亦出苏州台州西出荆州而南出闽广皆木橘耳已不敢与温州齿矧敢与真柑争髙下耶且温四邑俱种柑而出泥山者又杰然推第一泥山尽平阳一孤屿大抵块土不过覆釜其旁地延袤只三二里许无连冈险壑非有佳风气之浸淫出三二里外其香味益逺不逮夫物理何可考耶或曰温并海地斥卤宜橘与柑而泥山特斥卤佳处物生其中故独与他异予颇不然其説夫姑苏青丘与七闽两广之地往往多并海斥卤何独温而又岂无三二里得斥卤佳处如泥山者自屈原司马迁李衡潘岳王羲之谢恵连韦应物辈皆言吴楚间出者而未尝及温温最晚出而羣橘尽废物之变化出没其渺不可攷如此以予意之温之学者由晋唐间未闻有杰然出与天下敌者至国朝始盛至于今日又号为文物极盛之际岂亦天地光华秀杰之气来钟此土其余英遗液犹被草木而泥山独偶得其至英者耶予北人平生恨不得见橘着花然常从橘州市橘亦未见佳者又安得所谓泥山者啗之去年秋把旄此地得一亲见花而再食其实以为幸独故事太守不得出城从逺游无由领客入泥山香林中泛酒其下而客乃有遗予泥山橘者且曰橘之美当不减荔子荔子今有谱得与牡丹芍药花谱并行而独未有橘谱子爱橘尤甚橘若有待子子不可辞予因为之谱且妄欲自附于欧阳公蔡公之后亦以表见温之学者足以夸天下而不在夫橘而已【韩彦直録】以上皆彦直之録也韩但知乳橘出于泥山独不知出于天台之黄岩也出于泥山者固奇也出于黄岩者尤天下之奇也【陈肥遯识】名传地理逺自武陵之渊族茂神经遥闻建春之岭王逸为赋取对荔枝张衡制辞用连石蜜足使萍实非甜蒲萄犹餲【梁庾肩吾谢湘东王赉柑启】王羲之与诸子游观有一枚柑割而分之以娱目前云【阙】黄甘传【见橘门】
　　赋咏祖
　　五言散句
　　登俎黄柑重【少陵】　　　　　破柑霜落爪
　　白露漙柑子
　　抚掌笑木奴尔岂当封侯【晁以道】
　　逢君金华宴正味百花先【张文潜】
　　朱实挺荆南苞品擅珍淑上林杂佳树江浦间修竹【梁徐陵】
　　园柑长茂时三寸如黄金诸侯旧上计厥贡倾千林【少陵】黄金结缥带揺落楚天涯来助枳盘胜羞将橘柚偕【温公】
　　七言散句
　　闻道黄柑尝抵鹊【东坡】
　　君家秋实罗浮种已作絫絫半拂墙【山谷】
　　燕南异事真堪纪三十黄柑擘永嘉
　　黄柑似是胜崕蜜带叶初擎翠竹篮【圣俞】
　　归来一防残灯在犹有传柑遗细君【东坡】
　　风揺玉蕊霏防露霜后金衣委坠繁【子美】
　　楚山黄柑弹丸小未识洞庭三寸柑【子由】
　　磊落金盘荐糟蟹纎柔玉指破霜柑【陈师道】
　　五言律诗
　　春日晴江岸千柑二顷田青云着叶密白雪避花繁结子随邉使开筒近至尊后于桃李熟终得献金门【少陵】岑寂双柑树婆娑一院香交柯低几杖垂实碍衣裳满嵗如松碧同时待橘黄几回沾叶露乗月上胡床
　　七言絶句
　　侍史传柑玉帝旁又闻草木尽天香寄与维摩方丈室不知薝卜是余芳
　　色深林里风霜下香着尊前指爪间书后合题三百颗频随驿使未应悭【山谷】
　　君家秋后罗浮种已是絫絫半拂墙莫教儿童酸打尽要看霜后十分黄
　　七言律诗
　　手种黄柑三百株春来新叶徧城隅方知楚客怜皇树不学荆州利木奴几嵗花开闻喷雪何人摘实见垂珠若敎坐待成林后滋味还堪养老夫【栁宗元】
　　一双罗帕未分珍林下先尝愧逐臣露叶霜枝剪寒碧金盘玉指破芳辛清泉防防先流齿香雾霏霏欲噀人坐客勤为收子千奴一匊为吾贫【东坡】
　　乐府祖
　　洞仙歌
　　江陵种橘尚比封侯贵何况江涛转千里带天香含乳洞宜入春盘红茘子驰驿风流仅比　齿疎潘令老怯咀冰霜十颗金苞谩分遗觞前须细认别有余甘从此去枉却栽桃种李想相如酒渴对文君迥不是人间等闲风味【晁补之】
　　温江异果惟有泥山贵驿送江南数千里半含霜轻噀雾曽怯吴姬亲赠我緑橘黄柑怎比　双亲云水外游子空懐惆怅无人可归遗报周郎须念我物少情多春酒醉独胜甜桃酢李况灯火楼台近元宵似不减袖中香味

　　全芳备祖后集卷三
　　钦定四库全书
　　全芳备祖后集卷四　　　宋　陈景沂　撰果部
　　橙
　　事实祖
　　碎録
　　橙橘属食之则美嗅之则香【淮南子】橙皮可为酱韲韭【风俗通】橙似橘而非若柚而香冬夏花实相继或如弹或如拳【果木志】木有刺香气馥郁可以薫衣可以渍蜜【刘孝子巗桥録】
　　杂著
　　穰橙邓橘【南都赋】在南称柑在北则橙【文选】
　　赋咏祖
　　五言散句
　　细雨更移橙【少陵】　　　　　霜橙压香橘【少陵】
　　霜橙共我乡【张耒】　　　　　鹄殻攅壊橙【昌黎】
　　清霜夜漠漠佳实晓絫絫鹄殻攅修榦金华耀暖曦【张右史】
　　七言散句
　　西风初作十分凉喜见新橙透甲香【东坡】
　　鲜眀百树见秋实错缀众叶倾霜柯翠羽流酥出天仗黄金毬戏相荡摩【南丰】
　　七言絶句
　　荷尽已无擎雨盖菊残犹有傲霜枝一年好景君须记最是橙黄橘緑时【东坡】
　　金橙纵复里人知不见鲈鱼价自低须是松江烟雨里小船烧薤捣香虀
　　嘉树团团俯可攀压枝秋实渐斓斑朱阑碧瓦清霜晓粲粲繁星緑叶间【永叔】
　　天将金阙真黄色借与洞庭霜后橙松滋解作逡巡麯压倒江南好事僧【山谷】
　　橙橘甘香各効能厥包锡贡不同升果中亦抱奇才叹有客攀条气拂膺【屏山】
　　尚懐细雨初移日着子已见清霜澘絶怜面有贵人色偶置吾侪樽爼间
　　橙虀细缕风韵胜我不痛饮那知音何如金丸走衾枕三月梦游薝卜林
　　自从天籞守吏散老树零落烟云凄今朝我为作知己小摘秋风黄欲齐
　　花资泛蜜小剂供极有痛快鏖邪功生枝滋味虽可口流品故应甘下风
　　七言律诗
　　洞庭朱橘未防色襄水锦橙多已黄玉臼持虀怜鲙美金盘按酒助杯香虽生南土名犹重未信中州客厌尝欲寄百包凭驿去只因佳味怯风霜【梅圣俞】
　　金橘
　　事实祖
　　纪要
　　金橘产于江西以逺难致都人初不识眀道景祐初始至京师香清味美置之樽俎光采灼烁如金弹丸温成皇后好食之由是价重京师余世家江西见吉州人甚惜此果若欲久蓄预于菉豆中藏之可经时不变盖性热以菉豆凉故也【归田録】
　　赋咏祖
　　五言散句
　　金丸小木奴【元稹】　　　　　霜苞瓣香【圣俞】
　　具体橘苞防【圣俞】
　　诵句襞露囊香甘冷熨齿
　　韩弹有轻薄楚萍知是非甘香奉华俎咀嚼破眀玑越橘如金弹烂然已盈箧谁传岭外信常戴霜前叶【圣俞】
　　七言散句
　　霜枝揺落黄金弹【山谷】
　　黄欺晚菊垂金砌圎并眀珠落细盘【王岐公】
　　七言古诗
　　诚斋老子不耐静偶拄乌藤出苔径独游无伴却成愁羣从同行还起兴槿篱竹户重复重鸡鸣犬吠青霞中蓬莱老仙出迎客朱顔白髪仍方瞳餐菊为粮露为醑染雾作巾云作屦欣然领客到仙家行尽蓬莱日未斜更倾山瓢酌仙酒酒外瓢邉亦何有偶有小树双栾碧琉璃叶黄金丸主人忍吃不忍摘笑道未霜犹带酸小童随我勇过我不管仙翁惜仙果手挽风株拣霜颗争献满盘来饤坐隔水蓬莱看絶奇蓬莱看水海如池主人劝客对絶境不饮令人坐生瘿何如寄下未尽瓢留待早梅伴疎影【诚斋】
　　七言絶句
　　禅客入秋无气息想依红袖醉毰毸霜枝揺落黄金弹许送筠笼殊未来【山谷】
　　圎小香黄珠颗垂结成洛邑重霜时相公和气陶羣物不是寒暄变土宜【温公】
　　风餐露饮橘州仙胸次清于月様圎仙客偶遗金弹子蜂王排作菊花钿【诚斋】
　　七言律诗
　　苑臣初摘置雕盘口勅宣恩赐近官气味岂同淮枳变皮肤不作楚梅酸参差翠叶蔵珠琲错落金槃铸弹丸安得一株擎雨露画圗传与世人看【李清臣】
　　甘蔗
　　事实祖
　　碎録
