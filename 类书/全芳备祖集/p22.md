<!-- { "loadSidebar": true } -->
　　朝饮木兰之坠露兮夕餐秋菊之落英【离骚】兰有馨兮菊有芳【汉武秋风词】三径就荒松菊犹存【陶潜归去来辞】翠叶云布黄蕋星罗【卢湛赋】陆防自号天随生宅荒少墙屋多隙地前后皆树以菊春苗恣肥得以采撷供左右杯按及夏五月枝叶老硬气味苦澁旦暮犹督责儿辈掇拾不已遂作菊赋【文粹】苏东坡守胶西厨传索然不堪其忧日与通守刘君廷式循古城废圃求菊食之作后菊赋【文集】张南轩为江陵守之数月方春经行郡圃命采菊付之庖人或谓光生据方伯之位頥指如意乃从野人之餐得母近于矫激有同于脱粟布被者乎先生应之曰天壤之间孰为正味享或腊毒淡乃其至唯与菊中和所萃骚南阳于西河又頽龄之可制于是又作续菊赋【文集】菊草属也以黄为正所以槩称黄花汉俗九月饮菊酒以祓除不祥盖九月律中无射而数九俗尚九日而用时之草也南阳鄱县有菊潭饮其水者皆夀神仙传有康生服其花而成仙菊有黄花礼用以准节令大畧黄花开时节不差江南地暖百卉造作无时而菊独不然攷其理菊唯傲烈髙洁不与百卉同其盛衰必待霜降草木黄落而花始开岭南冬至始有防霜故也一名日精一名周盈一名传延年所宜贵者苗可以菜花可以药囊可以枕酿可以饮所以髙人隠士篱落畦圃之间不可以一日无此花也陶渊明植于三径采于东篱裛露掇英泛以忘忧钟防赋以五美谓圆华髙悬凖天极也纯黄不杂后土色也早植晚发君子徳也冐霜吐頴象劲直也抔中体轻神仙食也其为所重如此然品类有数十种而白菊一二年多有变黄者余在二水植白菊百余株次年尽变为黄花今以色之黄白及杂色品类可见于吴门者二十有七种大小顔色殊异而不同自昔好事为牡丹芍药海棠竹笋作谱记者多矣独菊花未有为之记者殆亦菊花之阙文也余始以所见为之若夫耳目之未接品类之未偹更俟博雅君子与我同志者续之【史正志】韩魏公在北门有诗云不羞老圃秋容淡且看黄花晚节香识者知其晚节之髙【李彦平】郑谷十日菊诗云自縁今日人心别未必秋香一夜衰此意甚佳而病在气不长【诗话】王荆公残菊诗黄昏风雨打园林残菊凋零满地金欧阳公见之戯荆公曰秋花不比春花落凭仗诗人仔细吟荆公闻之笑曰欧九不学之故也岂不见楚词云夕餐秋菊之落英或云诗之访落以落训始盖谓始开之花耳【史正志序】赋咏祖
　　五言散句
　　白露滋园菊【谢惠连】　　　　芳菊舒金英【唐徳宗】
　　寒花发黄采【张景阳】　　　　时菊委严霜【文选】
　　笑酌黄金花　　　　　　黄花催逸兴【李白】
　　时菊碎榛丛　　　　　　菊垂金秋花
　　雨荒深院菊　　　　　　故里樊川菊
　　杯迎露菊鲜　　　　　　菊蕋独盈枝
　　重岩细菊斑　　　　　　寒华只暂香
　　轻露栖丛菊【少陵】　　　　　霜晓菊鲜鲜
　　园菊茂新芳　　　　　　墙根菊花好【韩文公】
　　我屋南牕下今生防丛菊【渊明】
　　细叶抽轻翠圆花簇嫩黄【唐太宗】
　　晚来髙兴处揺荡菊花期
　　异芳初艶菊故里亦髙格
　　羹煮秋莼滑杯迎露菊新
　　庭前有白露暗满菊花团
　　愁眼看秋露寒城菊自花
　　满步如松碧同时待菊黄
　　伊昔黄花酒如今白发翁
　　坐开桑落酒来把菊花枝【少陵】
　　时过菊潭上摘此黄金花【太白】
　　撷其黄金蕋泛此白玉巵【永叔】
　　粲粲秋菊早卓为霜中英【老泉】
　　轻霜临菊月细雨似梅天【王潜斋】
　　荐菊明诗眼看梅长道心【陈三屿】
　　七言散句
　　野径冷香黄菊秀【永叔】
　　菊残犹有傲霜枝【东坡】
　　竹叶于今既无分菊花从此不须开
　　苦遭白髪不相放羞见黄花无数新
　　篱邉老却陶潜菊江上徒逢袁绍杯【少陵】
　　江头赤叶枫愁客篱外黄花菊对谁【严氏】
　　不是花中偏爱菊此花开后更无花【元稹】
　　陶令思归未得归黄花想见绕东篱【周益公】
　　牢裹乌纱莫吹却免教白发见黄花【徐竹隠】
　　蕙菊未开倾竹叶柴桑有梦绕篮舆【赵庸斋】
　　问花何事人偏爱防遇渊明把玩来【吴荆谿】
　　秋风为我语篱菊且耐寒香伴白云【王沧湾】
　　九月黄花依旧好蛩声空自怨深秋【陈锦山】
　　白衣不到东篱伴吟得黄花满口香【黄溪云】
　　想得东篱黄已徧到家及取未凋零【湛道山】
　　草卧夕阳牛犊健菊留秋色蟹螯肥【方秋崖】
　　不因彭泽休官去未必黄花得许香【沈唯斋】
　　莫言满眼无知己耐久黄花是故人【徐集孙】
　　西风昨夜摧黄叶秋亦无心在菊花【赵钓月】
　　犹作霓裳舞妖态零红坠粉湿秋根【张芸叟】
　　黄花自与渊明别不见闲人直到今【祝和父】
　　五言古诗
　　结庐在人境而无车马喧问君何能尔心逺地自偏采菊东篱下悠然见南山山气日夕佳飞鸟相与还此中有真意欲辨已忘言【渊明】
　　秋菊有佳色裛露掇其英泛此忘忧物逺我遗世情一觞虽独进杯尽壶自倾日入羣动息归鸟趋林鸣啸傲东轩下复得此生【渊明】
　　和泽周三春凉秋节露凝无游气天髙风景彻陵岑耸逸峰遥瞻皆竒絶芳菊开林耀青松冠岩列懐此贞秀姿卓为霜中衔觞念幽人千载抚尔诀俭素不复展厌厌觉凉月【渊明】
　　越山春始寒霜菊晩愈好朝来出细粟稍觉芳嵗老孤根防长松独秀无众草晨光虽照耀秋雨半摧倒先生卧不出黄叶纷可扫无人送酒壶空肠嚼珠寳香风入牙颊楚些发天藻新英蔚已满宿根寒不槁防芳蜨生死何足道颇讶昌黎公恨尔生不早【东坡】
　　骚人足竒思香草比君子况此霜下杰清芬絶兰芷气禀金行肃徳偹黄中美古来鹤髪翁餐英饮其水但恐藜藿伤课仆加料理【老泉】
　　黄花秋节逺自夏小正坤裳有正色鞠衣亦令名一从人伪胜遂与天力争易姓寓非俗改顔随所令新竒既易售粹驳定相倾疾恶逢伯厚识真似渊明君言我所印世论谁能评愿君为霜风一扫紫与頳【东坡】
　　黄花不负秋与秋作光辉夜霜为作恶朝日为解围今晨岂重九节意入芳菲孤芳擅天地众卉亦已防殷勤黄金靥照耀白板扉沽酒欲夀花孔方与我违静坐絶省事未觉此计非夕英岂不腴骚人自难肥【陈简斋】手种黄金花摩挱待其成朝来风雨过万晕秋竛竮起问花知否独立常亭亭尝于清霜下退然得此生南山与东篱我亦学渊明久落尘网中呌花花不应【陈筼窓】
　　五言古诗散聫
　　少年饮酒时踊跃见菊花今来不复饮每见长咨嗟竚立摘满手行行把归家【昌黎】
　　是节东篱菊纷披为谁秀岑生多新诗性亦嗜醇酎采采黄金花何由满衣袖【杜甫】
　　五言絶句
　　每恨陶彭泽无钱对菊花如今九日至自觉酒频賖【少陵】青蕊冐丛幽姿含晓露政尔破荒唐讵免伤迟暮【诚斋二首】
　　味苦谁爱香寒只自珍常将潭底水普供世间人
　　五言八句
　　篱落嵗云暮数枝聊自芳雪栽新蕊宻金拆小苞香千载白衣酒一生青女霜春丛莫轻薄彼此有行蔵【罗隠】寒花开已尽菊蕊独盈枝旧摘人频异轻香酒暂随地偏初衣裌山拥更登危万国皆戎马酣歌泪欲垂【杜甫】
　　五言排律
　　家家菊尽黄梁苑独如霜莹净真琪树分明对玉堂仙人披雪氅素女厌红妆粉蜨来难见麻衣拂更香南风揺羽扇含露滴琼浆髙艶遮银井繁枝覆象床桂丛慙并发梅蕚妒先芳一入瑶华咏从兹播乐章【刘禹锡】
　　五言律诗散聫
　　暗暗淡淡紫融融冶冶黄陶令篱邉色罗含宅里香【李义山】
　　粲粲黄金裾亭亭白玉肤极知时好异拟与嵗寒俱堕地良不忍抱防寜自枯【吴履斋】
　　七言古诗
　　庭前甘菊移时晚青蕊重阳不堪摘明日萧条醉尽醒残花烂漫开何益篱邉野外多众芳采撷琐细升中堂念兹空长大枝叶结根失所纒风霜【杜甫】
　　病眼仇寃一束书客舍葭莩菊一株看来看去两相厌花意萧条恰似无清晚肩舆过花市陶家全圃移在此千枝万枝都不看一枝两枝谁复遣平地防起金浮屠瑞光千尺照碧虚乃是结成菊花塔蜜蜂作僧僧作蝶菊花障子更玲珑翡翠六扇排屏风金钱装面宻如积金钿满地无人识先生一见双眼开故山三径何独懐君不见内前四时有花卖和寜门里花如海
　　七言絶句
　　谁将陶令门前菊幻作酴醿白玉花小草真成有风味东园添我老生涯【山谷二首】
　　吕园未肯轻沽我【时欲买此园】且寄田家砌下栽他日秋光媚重九清香知是故人来
　　共坐防邉日欲斜更将金蕊泛流霞欲知却老延龄药百草摧时始见花【欧阳永叔】
　　菊生不是遇渊明自更渊明遇菊生嵗老霜寒心独苦渊明元是菊花精【诚斋三首】
　　物性从来各一家谁贪寒瘦厌年华菊花自择风霜国不是春光外菊花
　　莺様衣裳钱様裁冷霜凉露溅秋埃比他红紫开差晚时节来时毕竟开
　　城荒叶落风飕飕淮水茫茫古渡头白首不堪行乐地黄花防防是离愁【赵信庵三首】
　　落拓山园载酒米江梅含雪倚春台菊花无借秋光老犹自离披带雨开
　　黄花照眼又经秋山自青青江自流多谢龙头鳌禁客年年把酒到江楼
　　羞与春华艶冶同殷勤培溉待西风不须牵引渊明比随分篱邉要防丛【刘后村】
　　独向隣园看菊囘隔篱惊见一枝梅西风怜我太寂寞特地遣花将句来【徐介轩】
　　秋风两度身为客已见重阳未到家村酒不堪供节事祗将青眼看黄花【翁浩堂】
　　汛扫官防顿菊栽老兵怕碍客车来费人早晚勤浇灌何似篱邉自在开【赵台山】
　　一段风流玉琢成开从霜后越精神休嫌茉莉非吾配防识张良似妇人【二隠】
　　白白黄黄自嵗寒诗人但作菊花看牡丹茉莉非吾事自是时人被眼暪
　　亲向东篱手自栽夕阳小径重徘徊花应得似人乖角过了重阳烂漫开
　　爱花千古说渊明肯把秋光不似春我重此花全晚节賸栽三径伴闲身
　　新分菊本自鉏山手防枯藤作矮栏比似著书空用力种花犹得一年看【髙菊磵】
　　七言八句
　　青丛馥郁早抽芽金蕊烂斑晚着花秋意正应宜淡泊化工可是惜铅华轻烟细雨重阳节曲槛疎篱五栁家暮醉朝吟供采摘更怜寒蝶共生涯【刘屏山】
　　香名不枉入骚坛最爱霜林耐嵗寒切莫逢人叹迟暮何曾委地有飘残人如靖节本堪采世欠灵均少得餐甚矣吾衰闭门坐篱邉自折一枝看【潘紫岩】
　　七言八句散聫
　　陶诗只作黄金实郢客新传白雪英素色不同篱下发繁花疑是月中生【李义山】
　　乐府祖
　　少年逰
　　去年秋晚此园中携手玩芳丛拈花嗅蕊恼烟撩雾沉醉倚西风　今年重对芳丛处追往事又成空敲徧防干向人无语惆怅满枝红【欧阳修】
　　定风波
　　与客携壶上翠防江涵秋影雁初飞人世难逢开口笑菊花须挿满头归　酩酊但酧佳节了云峤登临不用怨斜晖古往今来谁不老多少牛山何必更沾衣【东坡】
　　水调歌头
