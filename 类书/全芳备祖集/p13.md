<!-- { "loadSidebar": true } -->
　　弄玉轻盈飞琼淡竚袜尘歩下迷楼试新妆才了注流水香毬记晓剪春氷驰送金瓶露湿缇骑新流甚天中月色被风吹梦南州　樽前相见似羞人踪迹萍浮问弄雪飘枝无双亭上何日重游我欲纒腰骑鹤烟霄逺旧事悠悠但凭防无语烟花三月春愁【郑觉斋】
　　十里春风二分明月蘂仙飞下琼楼看氷花剪剪拥砌玉成毬想长日云堦竚立太真风骨飞燕风流敛羣芳清丽精神初付州　雨数朶梦惊回天外香浮似阆苑花神怜人冷落骑鹤来游为问江淮风景长空淡烟水悠悠又黄昏笛孤城吹起新愁【赵虚斋】
　　贺新郎
　　辜负东风约忆曽将淮南草木笔端笼络后土祠中明月夜忽有瑶姬跨鹤迥不比水仙低弱天上人间惟一本倒千钟玉露花前酌【玉露酒名是也】追往事怎忘却　移根应费仙家药漫回头闗山信断堡城笳作问讯而今平安否莫遣玉箫惊落但画卷依稀描着【徃年崔帅画轴见赐】白髪愧无渡江曲与君家子敬相酬酢新旧恨两交错【刘后村】
　　客里伤春浅问今年梅花因甚化工不管陌上芳尘行处满可计天涯近逺见説道迷楼左畔一似江南先得暖向何郎庭下都寻徧辜负了看花眼　古来好物难为伴只琼花一种传来仙苑独许州作珍羞便胜了千千万万又却待东风吹绽自昔闻名今见靣数归期屈指家山晩归去説也稀罕【古涧】
　　昭君怨
　　后土祠中标韵天上人间一本道号玉真妃字琼姬我与花曽半靣流落花前重见莫把玉箫吹怕惊飞【刘后村】
　　满庭芳
　　共庆春时满庭芳思一枝玉蘂非常少年游冶何但折垂杨曽向瑶防月下逄解佩玉女翻香风光好真珠帘卷都胜早梅芳　人间无比并蝴蝶树争敢相方既春归后此意难忘夜梦州万玉飞魂共紫燕归梁须行乐马家花圃不肯醉红妆【马古洲】












　　全芳备祖前集卷五
<子部,类书类,全芳备祖集>
　　钦定四库全书
　　全芳备祖前集卷六　　　宋　陈景沂　撰花部
　　玉蘂花
　　事实祖
　　纪要
　　长安安业坊唐昌观【唐昌公主明皇女也】旧有玉蘂花每发若琼林瑶树元和中春物方姸车马寻玩者相继忽一日有女子年可十七八衣绣緑衣乘马峩髻双鬟无簮珥之饰容色婉丽迥出于众从以二女冠二小仆仆者皆绯头黄衫端丽无比既下马以白角扇障面直造花所异香芬馥闻于数十歩之外观者以为出自宫掖莫敢逼视竚立良乆令小仆取花数枝而出将乘马回谓黄冠者曰曩有玉之约自此可以行矣时观者如堵咸觉烟霏鹤唳景物辉焕举辔百余歩有轻风拥尘随之而去须防灭望之已在半天矣方悟神仙之游余香不散者经月时严给事休复相国刘賔客白醉吟俱有闻玉蘂院真人降诗云【康骈剧谈録】
　　杂著
　　李卫公玉蘂天中树金闺昔共窥注以为禁林有此本吴人不识自文饶品题始得名然此为润州招隠山作也碑今裂为四段在通州防中而招隠无霞有此花询之土人皆莫知为何物或云即今州后土祠琼花乃自王元之始易其名而晏元献殊集则亦有翰林盛谏议后土庙玉蘂诗序云此花因王元之更名琼花至苏文忠公轼长短句云后土祠中玉蘂葢指旧名也又按晏元献常以李善文选注质琼花之说曰琼乃赤玉与此花不类而东坡亦云琼赤玉也其意益欲辩证其讹而许氏说文亦以琼为赤玉云【蔡寛夫诗注】
　　沈传师奉酬浙西尚书九丈招隠山观玉蘂戯书即事见懐之作丹造今书其后云招隠玉蘂花以二公诗著名累经兵燬花偶有而刻乆失好事寻访多不满意住持置弗问者防人矣普师来主法席求用治刻本礲石重镌游客玩花诸诗顿还三百年旧观良足嘉美自晋宋招隠名甲京口古松修竹清泉幽洞播在谈咏夸诩胜絶迩者采伐童赭实不副名觉师培植扫剔立志勿倦加以年序苍翠环合景物増邃师与此寺此诗同永其传尚勉之哉【渔隠丛话】
　　唐人题唐昌观玉蘂花诗以为玚花即玉蘂也庐陵段谦叔有杨汝士与白二十二帖云唐昌玉蘂以少故见贵耳自来江南山山有之土人取以染衣不甚惜也则知玚花为玉蘂断无疑矣傅子容见此帖作絶句云比玚更矾总未佳要须博物似张华因观异代前贤帖知是唐人玉蘂花【曽慥端伯高斋诗话】
　　物以希见为珍不必异种也长安唐昌观玉蘃乃今玚花又名米囊黄鲁直以山矾者在江东弥山亘野殆与榛莽同而唐昌所产至于神女下游折花而去以践玉之期是不特世俗罕见虽神仙亦不识也【容斋随笔】唐人甚重玉蘂故唐昌观有之集贤院有之翰林院亦有之皆非凡境也予徃因亲旧自镇江招隠来逺致一本条蔓如荼防种之轩楹冬凋春茂柘叶紫茎再嵗始着花不乆当成树玉蘂花苞初甚微经月渐大暮春方八出须如氷纷上缀金粟花心复有碧筒状类胆瓶其中别抽一英出众须上散为千余蘂犹刻玉然花名玉蘂乃在于此羣芳所未有也宋子京刘原父宋次道博洽无比不知何故疑为琼花王元之知州但言未详何木俗呼为琼花子京何故以诬元之蔡君又引晏同叔之言以为证甚无谓也刘夣得雪蘂琼丝之句最为中的何必拘李善赤玉为之注耶音阵南史刘香传所谓酒者予尝得醖法芳冽异常山谷似不以香传为拘狥俗讹语作郑而江南乡音又呼郑为玚复疑未妥于是创山矾之名然二诗并序初未尝及玉蘂止因好事者伪作唐人帖故曾端伯洪景卢皆信之其实诸公犹未见此花所谓信耳而不信目也【周必大】
　　以玉蘂为玚起于曽端伯予与段谦叔之子元恺同里巷徃还至熟其父初无杨汝士帖小说难信类此尚有杨巨源絶句今作冠篇至于孙句晁词差讹如前说不必再论姑附卷末【子充】
　　戴颙字仲若舍宅为招隠寺寺在京口放鹤门外与鹤林古竹院相望数里孤处于万山荒凉之颠所由山径石卵累累不絶如线是名招隠寺有米元章碑以纪仲若之出处方丈有阁号招华梁昭明选文于阁之左有亭名虎跑鹿跑其泉清汛阁之右有亭名玉蘂巍扁其上亭之下有玉蘂二株对峙一架其枝条彷佛乎葡萄而非葡萄之所可比轮囷磊块如古君子气象焉其叶类柘叶之圆尖梅叶之厚薄其花类梅而蕚瓣缩小厥心微黄类小浄瓶暮春初夏盛开叶独后凋其白玉色其香殊异而其髙丈余也是名玉蘂士人佥言此花自唐迄今自天下与此寺只二株亦犹琼花之于维千余年间凡防遭兵燬幸存今唐长安曰玉蘂观及御史所居阁前徃徃不可稽考而仅余此寺虽然李德裕沈传师刘后村诗句如新自可以究其终始欲天下皆知此花非山矾非琼花其夐出鲜俦而自成一家也故详纪其本末云【愚一子亲歴其寺审书】
　　赋咏祖
　　七言散句
　　正是清澄秋雨夜空传玉蘂发春晴【清臣】
　　五言古诗
　　苍崖何蟠回尝为隠君宅【宋戴颙善琴隠居于此】孰谓人琴亡松风正萧索花间雪英舞鹿去山泉冽【山有鹿跑泉】经声草堂迥天香终夜发月落山气深清猿啸亦絶如何人外迹轻与世网别【山谷二首】
　　玉蘂生禁林地崇姿亦贵散漫溪谷中茨复何异清芬信幽逺素彩非妖丽苍烟蔽山日琼瑶为之晦气乆自扶踈岩深愈凝邃请观唐相吟俗眼无轻视【以上系咏润州招隠寺玉蘂花】
　　五言絶句
　　唐昌树已荒天意眷文昌晓日微风起春时雪满墙【郑谷】
　　五言六句
　　唐昌观中树曽降防天人鸾驾乆何许雪英如日春岂无遗佩者来效捧心颦【宋祁　并系咏唐昌观玉蘂花】
　　五言八句
　　玉蘂天中树金闺昔共窥落英闲舞雪宻叶乍低帷旧赏烟霄逺前欢歳月移今来想顔色还似忆琼枝【李德裕此系李德裕咏招隠寺玉蘂花诗寄江西沈大夫阁老云此树吴人不识因予赏玩乃得名又自注云翰林内署沈大夫所居阁前有此树每花落空中回旋乆之方集庭砌大夫尝邀予同玩】
　　曽对金銮直同依玉树隂雪英飞舞近烟树动揺深素蕚年年宻衰容日日侵劳君想华髪仅欲不胜簮【沈传师】竹院过僧话山门扫地迎英雄犹有迹般若太无情玉蘂春隂宻琅玕晩署清半生来徃屡也合送人行【刘后村】
　　七言古诗
　　维后土庙琼花安业唐昌宫玉蘂判然二物本不同唤作一般良未是琼花雪白轻压枝大率形模八仙耳山谿野路多见之樵夫摧残如狝薙比之玉蘂似实非金粟氷丝那有此花须中有碧胆瓶别出珑璁髙半指清馨静夜冲九天招隠瑶防女仙子乘风跃马汗漫游偷折繁香分月姊紫茎柘叶荼防条少到寻常人眼底翰林内苑集贤阁雨露承天近尺咫后生不识天上花又把山矾轻比拟叶酸而澁供染黄不着霜缣偏入纸江乡老少知此名郑玚音无正字方言土谚随舌讹乌马成焉固应尔【郑松】
　　七言古诗散聨
　　杨花可与名玉妃楚花可与名玉女天上瑶防是本居人在月宫合同处【徐孝节】
　　新就明河洗面来更佩明珠踏瑶席不用朱鸾与紫霞玉麒麟驾白云幦
　　团酥刻玉净无瑕雅静居然不尘汚须信掇之天上竒细吐氷丝说心愫我不是戴处士筑居玩赏悭诗句又不是宋尚书刚记琼花易名误【杨诚斋】
　　七言絶句
　　晴望素艳照霞新香洒天风不到尘持赠昔闻将白雪蘂珠宫上玉花春【杨巨源】
　　味道齐心祷玉宸魂消眼冷未逢真不如满树琼瑶蘂笑对藏花洞里人【严休复二首】
　　羽车潜下玉山尘界何由覩玉顔惟有无情枝上雪好风吹缀緑云鬟
　　千枝花里玉尘飞阿母宫中见亦稀应共诸仙鬭百草独来偷折一枝归
　　九色云中紫鳯车寻仙来到洞仙家飞轮囘处无踪迹惟有斑斑满地花
　　玉女来看玉树花异香先引七香车攀枝弄雪时回首惊怪人间日易斜【刘禹锡二首】
　　雪蘂琼丝满院春羽衣轻歩不生尘君平帘下徒相问长伴吹箫别有人
　　嬴女偷乘鳯下时洞中潜歇弄琼枝不縁啼鸟春饶舌青琐仙郎可得知【白居易】
　　弄玉潜过玉树时不教青鸟出花枝的应未有诸人觉只是严郎可得知【元稹】
　　琪树年年玉蘂新洞宫长闭防霞春日暮落英铺地雪献花无复九天人【武元衡】
　　一树珑松玉刻成飘廊防地色轻轻女冠夜夜香来处唯有堦前碎月明【王建】
　　芳意将防风又吹白云离叶雪辞枝集贤讐校无闲日落尽瑶华君不知【白居易】
　　七言八句
　　鳯池西畔图书府玉树玲珑景物闲长聼余风送天乐时登髙阁望人寰青山云绕防干外紫殿香来歩武间曽是先贤翔集地每看壁记一慙顔【刘禹锡】
　　路入平山万木清松萝荟蔚接烟甍鹿跑泉眼涵秋影防云容度晩晴花径有时传相国藓碑无字纪昭明六朝金粉今何处嬴得十年蕙帐名【岳东凡】
　　入平园便有声唐昌观里乆知名已堆玉琖分金粟更饰银花小翠罂萝蔓春风滕薛长山矾香气晋齐盟世间百卉应无限不遇王公枉一生【杨东山】
　　七言律诗散聨
　　江南春晩经行地賸有唐昌玉蘂花露绮烟絺无限态氷清玉润自成葩【刘元叔】
　　乐府祖
　　下水船
　　百紫千红翠惟有琼花特异便是当年唐昌观中玉蘂尚记得月里仙人来赏明日喧都市　甚时又分与州本一朶氷姿难比曽向无防亭邉半酣独倚似梦觉晓出瑶防十里犹忆飞琼标致【晁补之】


　　全芳备祖前集卷六
　　钦定四库全书
