<!-- { "loadSidebar": true } -->
　　臣闻三代之亡非法亡也御法者非其人矣故知法也者先王之陈迹茍非其人道不虚行故尹文子曰仁义礼乐名法刑赏此八者五帝三王治世之术故仁者所以博施于物亦所以生偏私【反仁也议曰在礼家施不及国大夫不收公利孔子曰天子爱天下诸侯爱境内不得过所爱者恶私惠也故知偏私之仁王者恶之也】义者所以立节行亦所以成华伪【反义也议曰防身狥国临大节而不可夺此正义也若赵之虞卿弃相捐君以用魏齐之危信陵无忌窃符矫命以赴平原之急背公死党之义成守职奉上之节废故毛公数无忌曰于赵则有功矣于魏则未为得凡此之类皆华伪者】礼者所以行谨敬亦所以生惰慢【反礼也议曰汉时欲定礼文帝曰繁礼饰貌无益于礼躬化为可耳故罢之郭嘉谓曹公曰绍繁礼多仪公体任自然此道胜者也夫节苦难贞故生惰慢也】乐者所以和情志亦所以生淫放【反乐也乐书曰郑卫之音乱代之音桑间濮上之音亡国之音也故严安曰夫佳丽珍怪固顺于耳目故养失而泰乐失而淫礼失而彩教失而伪伪彩淫泰非所以范人之道】名者所以正尊卑亦所以生矜簒【反名也议曰古者名位不同礼亦异数故圣人明礼制以序尊卑异车服以彰有徳然汉髙见秦皇威仪之盛乃叹曰大丈夫当如此此所以生矜簒老经曰夫礼者忠信之薄而乱之首信矣哉】法者所以齐众异亦所以乖名分【反法也议曰道徳经云法令滋彰盗贼多有贾谊云法之　所用易见而礼之所为至难知也】刑者所以威不服亦所以生凌暴【反刑也】赏者所以劝忠能亦所以生鄙争【反赏也】文子曰圣人其作书也以领理百事愚者以不忘智者以记事及其衰也为奸伪以解有罪而杀不辜【反书也文子曰察于刀笔之迹者即不知理乱之本习于行阵之事者即不知庙胜之权庄子曰儒以诗礼发冡大儒曰东方作矣事之何若小儒曰未解裙襦口中有珠诗固有之曰青青之麦生于陵陂生不布施死何含珠为接其鬓压其顪儒以金椎控其颐徐别其颊无伤口中　珠由此言之诗礼乃盗资也顪音许秽反控音】其作囿也以奉宗庙之具简士卒戒不虞及其衰也驰骋弋猎以夺人时【反囿也齐宣王见文王囿大人以为小问于孟子孟子曰周文王之囿方七十里刍荛者往焉雉者往焉与人同之民以为小不亦宜乎臣闻郊闗之内有囿方四十里杀其麋鹿者如杀人之罪民以为大不亦宜乎楚灵为章华之台伍举諌曰夫先王之为台榭也榭不过讲军实台不过望氛祥其所不夺穑地其为不匮财用其事不烦官业其日不妨事务夫为台榭将以教人利也不闻其以匮乏也】其上贤也以平教化正狱讼贤者在位能者在职泽施于下万人怀徳至其衰也朋党比周各推其与废公趋私外内相举奸人在位贤者隠处【反贤也太公谓文王曰君好听世俗之所举者或以非贤为贤或以非智为智君以世俗之所举者为贤智以世俗之所毁者为不肖则多党者进少党者退是以羣邪比周而蔽贤是以世乱愈甚文王曰举贤奈何太公曰将相分职而君以官举人案名察寔选才考能则得贤之道古语曰重朋党则蔽主争名利则害友务欲速则失徳也】　韩诗外曰夫士有五反有势尊贵不以爱人行义理而反以暴傲【反贵也古语曰冨能冨人者欲贫不可得贵能贵人者欲贱不可得达能达人者欲穷不可得梅福曰存人所以自立也壅人所以自塞也】家富厚不以振穷救不足而反以侈靡无度【反富也】资勇悍不以卫上攻战而反以侵凌私鬭【反勇也凡将帅轻去就者不可使镇邉使仁徳守之则安矣】心智慧不以端计教而反以事奸饰非【反智慧也説苑曰君子之权谋正小人之权谋邪】貌美好不以统朝莅人而反以蛊女从欲【反貌也此五者所谓士失其美质】太公曰明罚则人畏慑人畏慑则变故出【反明罚也】明察则人扰人扰则人徙人徙则不安其处易以成变【反明察也太公曰明赏则不足不足则怨长明王理人不知所好而知所恶不知所归而知所去使人各安其所生而天下静矣晋刘颂曰凡监司欲举大而畧小何则夫细过微阙谬忘之失此人情所必有所固不许在不犯之地而悉紏以法则朝野无立人此所谓以治而乱也】晏子曰臣专其君谓之不忠子专其父谓之不孝妻专其夫谓之嫉妬【反忠孝也吕氏春秋曰夫隂阳之和不长一类甘露时雨不私一物万人之主不阿一人申子曰一妇擅夫众妇皆乱一臣专君羣臣皆蔽故妬妻不难破家也而乱臣不难破国也是以明君使其臣并进辐辏莫得专君焉】韩子曰儒者以文乱法侠者以武犯禁【反文武也曹公曰恃武者灭恃文者亡夫差偃王是也吴子曰昔承桑氏之君修徳废武以灭其国有扈之君恃众好勇以防社稷明主鍳兹必内修文徳外治武训故临敌而不进无逮于恭僵尸而哀之无及于仁矣黔经曰文中多武可以辅主武中多文可以匡君文武兼备可任军事文武兼阙不可征伐】子路拯溺而受牛谢孔子孔子曰鲁国必好救人于患也子贡赎人而不受金于府【鲁国之法赎人于他国者受金于府也】孔子曰鲁国不复赎人矣子路受而劝徳子贡让而止善由此观之亷有所在而不可公行【反亷也匡衡云孔子曰能以礼让为国乎何有朝廷者天下之桢干也公卿大夫相与修礼防让则人不争好仁乐施则下不暴上义髙节则人兴行寛柔恵和则众相爱此四者明王之所以不严而化成也何者朝有变色之言则下有争鬭之患上有自专之士则下有不让之人上有克胜之佐则下有伤害之心上有好利之臣则下有盗窃之人此其本也】慎子曰忠未足以救乱代而适足以重非何以识其然耶曰父有良子而舜放瞽瞍桀有忠臣而过盈天下然则孝子不生慈父之义【六亲不和有孝慈】而忠臣不生圣君之下【国家昏乱有忠臣】故明主之使其臣也忠不得过职而职不得过官【反忠也京房论议与石显有隙及京房被黜为魏郡太守忧惧上书曰臣弟子姚平谓臣曰房可谓小忠未可谓大忠何者昔秦时赵髙用事有正先者非刺髙而死髙威自此成秦之乱正先趣之今臣得出守郡唯陛下毋使臣当正先之死为姚平所笑由此而观之夫正先之所谓忠乃促秦祸忠何益哉】庄子曰将为胠箧探囊发匮之盗【胠音起居反胠发也从旁开为胠】为之守备则必摄缄縢【摄结也】固扁鐍【音决细也】此世俗之所谓智也然而巨盗至则负匮揭箧【揭音其谒反】担囊而趋唯恐缄縢扃鐍之不固也然则向之所谓智者有不为盗积者乎【反智也孙子曰小敌之坚大敌之擒也】其所谓圣者有不为大盗守者乎何以知其然耶昔者齐国邻邑相望鸡狗之音相闻罟之所布耒耨之所刺方二千余里阖四境之内所以立宗庙社稷治邑屋州闾乡里者曷尝不法圣人哉然而田成子一朝杀齐君而盗其国所盗者岂独其国耶并与圣智之法而盗之故田成有乎盗贼之名而身处尧舜之安小国不敢非大国不敢诛十二代而有齐国则是不独窃齐国并与其圣智之法以守其盗贼之身乎【反圣法也昔叔向问齐晏子曰齐其如何晏子曰此季世吾勿知齐其为陈氏矣公弃其人而归于陈氏齐旧四量豆区釜钟四升为豆各自其四以登于釡釜十则钟陈氏三量皆登一焉钟乃大矣以家量贷而以公收之山木如市弗加于山鱼盐蜃蛤弗加于海人参其力二于公而衣食其一公聚朽蠧而三老冻馁国之诸市屦贱踊贵人多疾病而或燠休之其爱之如父母归之如流水欲无获人将焉避之】跖之徒问于跖曰盗亦有道乎跖曰何适其无有道耶夫妄意室中之藏圣也入先勇也出后义也知可否智也分均仁也五者不备而能成大盗者天下未之有也【后汉末董卓入朝将簒位乃引用名士范晔论曰董卓以虓阚为情遭崩剥之势故得蹈借彛伦毁裂畿服夫以刳肝斮趾之性则羣生不足以厌其快然犹折意搢绅迟疑凌夺尚有盗窃之道焉】由是观之善人不得圣人之道不立盗跖不得圣人之道不行天下之善人少而不善人多则圣人之利天下也少而害天下也多矣【反仁义也议曰昔仲由为郡宰季氏以五月起长沟当此之时子路以其私秩粟为浆饭以饷沟者孔子闻之使子贡徃覆其饭击毁其噐子路曰夫子嫉由之为仁义乎孔子曰夫礼天子爱天下诸侯爱境内大夫爱官职士爱其家过其所爱是曰侵官汉武时河间献王来朝造次必于仁义武帝色然难之谓曰汤以七十里文王以百里王其勉之王知其意归即纵酒由是言之夫仁兼济必有分乃可故尸子曰君臣父子上下长幼贵贱亲踈皆得其分曰理爱得分曰仁施得分曰义虑得分曰智动得分曰适言得分曰信皆得其分而后为成人由是言之跖徒之仁义非其分矣】由是言之夫仁义礼乐名法刑赏忠孝贤智之道文武明察之端无隠于人而常存于代非自昭于尧汤之时非故逃桀纣之朝用得其道则天下理用失其道而天下乱【孙卿曰羿之法非亡也而羿不世出禹之法犹存也而夏不代王故法不能独立得其人则存失其人则亡矣庄子曰宋人有善为不龟手之药者代以洴澼絖为事客闻之请买其方百金客得之以説吴王越人有难吴王使之将冬与越人水战大败越人裂地而封能不龟手一也或以封或不免于洴澼絖则其所用之异】故知制度者代非无也在用之而已
　　是非第十四
