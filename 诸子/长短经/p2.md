<!-- { "loadSidebar": true } -->
　　夫天下重器王者大统莫不劳聪明于品材获安逸于任使故孔子曰人有五仪有庸人有士人有君子有圣有贤审此五者则治道毕矣所谓庸人者心不存慎终之规口不吐训格之言【格法】不择贤以托身不力行以自定见小闇大而不知所务从物如流而不知所执此则庸人也所谓士人者心有所定计有所守虽不能尽道术之本必有率也【率犹述也】虽不能徧百善之美必有处也是故智不务多务审其所知言不务多务审其所谓【所谓言之要也】行不务多务审其所由智既知之言既得之【得其要也】行既由之则若性命形骸之不可易也富贵不足以益贫贱不足以损此则士人也所谓君子者言必忠信而心不忌【忌怨害也】仁义在身而色不伐思虑通明而辞不专笃行信道自强不息油然若将可越而终不可及者此君子也【油然不进之貎也越过也孙卿曰夫君子能为可贵不能使人必贵已能为可信不能使人必信已能为可用不能使人必用已故君子耻不脩不耻见污耻不信不耻不见信耻不能不耻不见用不诱于誉不怨于诽率道而行端然正已谓之君子也】所谓贤者徳不逾闲【闲法也】行中规绳言足法于天下而不伤其身【言满天下无口过也】道足化于百姓而不伤于本【本亦身也】富则天下无菀财【菀积】施则天下不病贫此则贤者也所谓圣者徳合天地变通无方穷万事之终始协庶品之自然敷其大道而遂成情性明并日月化行若神下民不知其徳覩者不识其隣此圣者也【邻以喻界畔也庄子曰刻意尚行离世异俗髙论怨诽为亢而已矣此山谷之士非世之人枯槁赴渊者之所好也语仁义忠信恭俭推让为脩而已矣此平世之士教诲之人也游居博学者之所好也语大功立大名礼君臣正上下为治世而已矣此朝廷之士尊王强国之人也致功兼并者之所好也就薮泽处闲旷钓鱼闲处无为而已矣此江海之士避世之人也闲暇者之所好也吹呴呼吸吐故纳新熊经鸟伸为寿而已矣此导引之士养形之人也彭祖寿考者之所好也若夫不刻意而高无仁义而脩无功名而治无江海而闲不导引而寿无不亡也无不有也淡然无极而众美从之此天地之道圣人之徳者也】钤经曰徳足以怀远信足以一异识足以鉴古才足以冠世此则人之英也法足以成教行足以脩义仁足以得众明足以照下此则人之俊也身足以为仪表智足以决嫌疑操足以厉贪鄙信足以怀殊俗此则人之豪也守节而无挠防义而不怒见嫌不茍免见利不茍得此则人之杰也【徳行高妙容止可法是谓清节延陵晏婴是也建法立制强国富人是谓法孚管仲商鞅是也思通道化策谋竒妙是谓术家范蠡张良是也其徳足以厉风俗其法足以正天下其术足以谋庙胜是谓国体伊尹吕望是也其徳足以率一国其治法足以正郷邑其术足以权事宜是谓噐能子产西门豹是也清节之流不能恕好尚讥诃分别是非是谓臧否子夏之徒是也法家之流不能创思图远而能受一官之任错意施巧是为伎俩张敞赵广汉是也术家之流不能创制垂则而能遭变用权权智有余公正不足是谓智意陈平韩安国是也能文著述是谓文章司马迁班固是也能传圣人之业而不能干事施政是谓儒学毛公贯公是也辩不入道而应对给资是谓口辩乐毅曹丘生是也胆力絶众材畧过人是谓骁雄白起韩信是也】家语曰昔者明王必尽知天下良士之名既知其名又知其实然后用天下之爵以尊之则天下理也此之谓矣
　　量才第四
　　夫人才能参差大小不同犹升不可以盛斛满则弃矣非其人而使之安得不殆乎【傅子曰凡品才有九一曰徳行以立道本二曰理才以研事机三曰政才以经治体四曰学才以综典文五曰武才以御军旅六曰农才以教耕稼七曰工才以作器用八曰商才以兴国利九曰辩才以长讽议此量才者也】故伊尹曰智通于大道应变而不穷辨于万物之情其言足以调隂阳正四时节风雨如是者举以为三公故三公之事常在于道【汉文帝问陈平曰君所主何事对曰陛下不知臣驽下使臣待罪宰相宰相者上佐天子燮理隂阳下遂万物之宜外镇抚四夷内亲附百姓使公卿大夫各得其职上曰善汉魏相书曰臣闻易曰天地以顺动故日月不过四时不忒圣人以顺动则刑罚清而人服天地变化必由隂阳隂阳之分以日月为纪各有常职不得相干明王谨于尊天慎于养人故立羲和之官以乗四时敬授人事君动静以道奉顺隂阳则日月光明风雨时节寒暑调和三者得叙则灾害不生人不夭疾衣食有余矣此燮理隂阳之大体也事具洪范篇】不失四时通于地利能通不通能利不利如是者举以为九卿故九卿之事常在于徳通于人事行犹举绳通于关梁实于府库如是者举以为大夫故大夫之事常在于仁【蜀丞相诸葛亮主簿杨颙曰坐而论道谓之三公作而行之谓之卿大夫】忠正强谏而无有奸诈去私立公而言有法度如是者举以为列士故列士之事常在于义也故道徳仁义定而天下正【清节之徳师氏之任也法家之材司冦之任也术家之材三孤之任也臧否之材师氏之任也伎俩之材司空之任也儒学之材保氏之任也文章之材国史之任也骁雄之材将帅之任也】太公曰多言多语恶口恶舌终日言恶寝卧不絶为众所憎为人所疾此可使要遮闾巷察奸伺祸权数好事夜卧早起虽剧不悔此妻子之将也先语察事权劝而与食实长希言财物平均此十人之将也忉忉截截垂意肃肃不用谏言数行刑戮刑必见血不避亲戚此百人之将也讼辩好胜嫉贼侵凌斤人以刑欲整一众此千人之将也外貎怍怍言语时出知人饥饱习人剧易此万人之将也战战栗栗日慎一日近贤进谋使人知节言语不慢忠心诚毕此十万人之将也【经曰夫将虽以详重为贵而不可有不决之疑虽以博访为能而不欲有多端之惑此论将之妙也】温良实长用心无两见贤进之行法不枉此百万人之将也勲勲纷纷邻国皆闻出入豪居百姓所亲诚信缓大明于领世能效成事又能救败上知天文下知地理四海之内皆如妻子此英雄之率乃天下之主也【聪明秀出谓之英胆力过人谓之雄此其大体之别名夫聪明者英之分也不得雄之胆则说不行胆力者雄之分也不得英之智则事不立若聪能谋始而明不见机可以坐论而不可以处事若聪能谋始明能见机而勇不能行可以修常而不可以虑变若力能过人而勇不能行可以为力人未可以为先登力能过人勇能行之而智不能料事可以为先登未足以为将帅必聪能谋始明能见机行能决之然后乃可以为英张良是也气力过人勇能行之智足料事然后乃可以为雄韩信是也若一人之身兼有英雄则能长世高祖项羽是也】经曰智如源泉行可以为表仪者人师也智可以砥砺行可以为辅警者人友也据法守职而不敢为非者人吏也当前快意一呼再诺者人也故上主以师为佐中主以友为佐下主以吏为佐危亡之主以为佐欲观其亡必由其下故同明者相见同听者相闻同志者相从非贤者莫能用贤故辅佐左右所欲任使者存亡之机得失之要孙武曰主孰有道【昔汉王见围荥阳谓陈平曰天下纷纷何时定乎平曰项王为人恭敬爱人士之亷节好礼者多归之至于行功赏爵邑重之士亦以此不附今大王嫚人少礼士之顽钝嗜利无耻者亦多归汉诚宜各去两短集其两长天下指麾即定矣魏太祖谓郭嘉白袁本初地广兵强吾欲讨之力不能敌何如嘉对曰刘项之不敌公所知也汉祖惟智胜项羽虽强终为所擒嘉窃料之绍有十败公有十胜虽兵强无能为也绍繁礼多仪公体任自然此道胜一也绍虽兵强绍以逆动公奉顺以率天下此义胜二也汉末政失于寛绍以寛济故不慑公纠之以猛而上下知制此治胜三也绍外寛内忌用人而旋疑之所任唯亲戚子弟耳公外简易而内机明用人无疑唯才能所宜不问远近此度胜四也绍多计少决失在事后公防得辄行应变无穷此谋胜五也绍因累世之资髙议揖譲以收名誉士之好言饰外者多归之公至心待人推诚而行之不为虗美以俭率下与有功者无所恡士之忠正远见而有实者皆愿为用此徳胜六也绍见人饥寒恤念之情形于顔色其所不见虑或不及所谓妇人之仁耳公于目前小事时有所忽至于大事与四海相接恩之所加皆过其望虽所不见虑之所周无不济也此仁胜七也绍以大臣争权谗言惑乱公御下以道浸润不行此明胜八也绍是非不可知公所是进之以礼所不是正之以法此文胜九也绍好为虗势不知兵要公以少尅众用兵如神军人恃之敌人畏之此武胜十也曹公曰吾知之绍为人志大而智小色厉而胆薄忌克而少威兵多而分画不明将骄而政令不一土地虽广粮食虽丰适所以为吾奉也杨阜曰袁公寛而不断好谋而少决不断则无威少决则后事今虽强终为所擒曹公有雄才逺畧决机无疑法一而兵精必能济大事也】将孰有能【袁绍率大众攻许都孔融谓荀彧曰袁绍地广兵强田丰许攸智计之士也为之谋审配逢纪尽忠之臣任其事顔良文丑勇冠三军统其兵殆难克乎彧曰绍兵虽多而法令不整田丰刚而犯上许攸贪而不治审配专而无谋逢纪果而自用此二人留知后事许攸贪而犯法必不能纵不纵必为变顔良文丑一夫之勇耳可一战而擒也后许攸贪不奉法审配收其妻子攸怒奔曹公又顔良临阵授首田丰以谏死皆如彧所料也】吾以此知胜之谓矣
　　知人第五
