<!-- { "loadSidebar": true } -->
　　昔先王当时而立法度临务而制事法宜其时则理事适其务故有功今时移而法不变务易而事以古是则法与时诡而事与务易是以法立而时益乱务无而事益废此圣人之理国也不法古不修今当时而立功在难而能免【秦孝公用卫鞅鞅欲变法孝公恐天下议己疑之卫鞅曰疑行无名疑事无功夫有髙人之行者固见非于世有独智之虑者必见敖于人愚者闇于成事智者见于未萌人不可与虑始而可与乐成论至徳者不和于俗成大功者不谋于众是以圣人茍可以强国不法其故茍可以利人不循其礼孝公曰善甘龙曰不然圣人不易人而教智者不变法而治因人而教不劳而功成縁法而理吏习而人安卫鞅曰龙之所言世俗之言常人安于习俗学者溺于所闻以此两者居官守法可也非所以与论于法之外也三代不同礼而王五覇不同法而覇智者作法愚者制焉贤者更礼不肖者拘焉杜贽曰利不百不变法功不十不易噐法古无过修礼无邪卫鞅又曰治代不一道便国不法故故汤武不循古而王夏殷不易礼而亡反古者不可非而循礼者不足多孝公曰善遂变法也】由是言之故知若人者各因其时而建功立徳焉【孟子曰虽有镃基不如遇时虽有智慧不如逢代范蠡曰时不至不可强生事不究不可强成语曰圣人修备以待时也】何以知其然耶桓子曰三皇以道治五帝用徳化三王由仁义五伯用权智【説曰无制令刑罚谓之皇有制令无刑罚谓之帝赏善诛恶朝诸侯朝事谓之王兴兵众立约盟以信义矫代谓之伯文子曰帝者贵其徳也王者尚其义也覇者廹于理也道狭然后任智徳薄然后任刑明浅然后任察议曰夫建国立功其政不同也如此】五帝以上乆逺经无事唯王霸二盛之美以定古今之理焉【秦汉居帝王之位所行者霸事也故以为徳之次】夫王道之治先除人害而足其衣食【论曰五畆之宅树之以桑匹妇蠺之年五十者可以衣帛矣百畆之田数口之家耕稼修理可以无饥矣鸡豚狗彘之畜不失其时老者可以食肉矣夫上无贪欲之求下无奢淫之人借税省少而徭役不繁其仕者食禄而已不与人争利焉是以产业均而贫富不能相悬也】然后教以礼仪【故明王审已正统慎乃在位宫室舆服不逾礼制九女正序于内三公分职于外制井田以齐之设诸侯以牧之使饶不溢侈少不匮乏然后申以辟雍之化示以揖让之容是以和气四塞祸乱不生此圣王之教也】而威以刑诛使知好恶去就【虞帝先命禹平水土后稷播植百谷契班五教臯陶修刑故天下太平也】是故大化四凑天下安乐此王者之术【王者父天母地调和隂阳顺四时而理五行养黎元而育羣生故王之为言徃也盖言其惠泽优游善养润天下天下归徃之故曰王也】霸功之大者尊君卑臣权统由一政不二门赏罚必信法令着明百官修理威令必行【夫霸君亦为人除难兴利以富国强兵或承衰乱之后或兴兵征伐皆未得遵法度申文理度代而制因时施宜以从便善之计而务在于立功也】此霸者之术【王道纯而任徳霸道駮而任法此优劣之差也】道徳经曰我无为而人自化文子曰所谓无为者非谓引之不来推之不往谓其循理而举事因资而立功推自然之势也【故曰智而好问者圣勇而好问者胜乗众人之智即无不任也用众人之力即无不胜也故圣人举事未甞不因其资而用也】故曰汤武圣主也而不能与越人乗舲舟泛江湖伊尹贤相也而不能与胡人骑原马服騊駼孔墨博通也而不能与山居者入榛薄出险阻由是观之人智于物浅矣而欲以炤海内存万物不因道理之数而専己之能则其穷不逺故智不足以为理勇不足以为强明矣然而君人者在庙堂之上而知四海之外者因物以识物因人以知人也【吕氏春秋曰是天无形而万物以成大圣无事而千官尽能此谓不教之教无言之诏也】夫冬日之阳夏日之隂万物归之而莫之使至精之感弗召自来待目而昭见待言而使令其于理难矣【文子曰三月婴儿未知利害而慈母之忧喻焉者情也故曰言之用者小不言之用者大又曰不言而信不施而仁不怒而威是以天心动化者也施而仁言而信怒而威是以精诚为之者也施而不仁言而不信怒而不威是以外貌为之也】臯陶喑而为大理天下无虐刑师旷瞽而为太宰晋国无乱政【庄子曰天地有大美而不言四时有明法而不议万物有成理而不説圣人无为大圣不作观于天地之谓也】不言之令不视之见圣人所以为师此黄老之术也【文子曰圣人所由曰道所为曰事道犹金石一调不可更事犹琴瑟毎调终而改调故法制礼乐者理之具也非所以为理也昔曹参相齐其治要用黄老术齐国安集及代萧何为汉相参去属其后相曰以齐狱市为寄慎勿少扰也后相曰治无大于此者乎参曰不然夫狱市者所以并容也今君扰之奸人安所容乎吾是以先之由是观之秦人极刑而天下叛孝武峻法而狱繁此其弊也经曰我无为而人自化我好静而人自正参欲以道化其本不欲扰其末也太史公曰参为汉相清静寡欲言合道义然百姓离秦之酷扰参与休息无为故天下俱称其美矣议曰黄老之风盖帝道也】孔子闲居谓曽参曰昔者明王内修七教外行三至七教修而可以守三至行而可以征明王之守也则必折冲千里之外其征也还师袵席之上曽子曰敢问七教孔子曰上敬老则下益孝上敬齿则下益悌上乐施则下益亮上亲贤则下择交上好徳则下无隠上恶贪则下耻争上亷让则下知节此之谓七教也【七教者治之本也教定则本正矣凡上者人之表也表正则何物不正也】昔明王之治人也必裂土而封之分属而理之使有司月省而时考之进贤退不肖【然则贤良者悦不肖者惧矣】哀鳏寡养孤独恤贫穷诱孝弟选才能此七者修则四海之内无刑人矣上之亲下也如腹心则下之亲上也如幼子之于慈母矣其于信也如四时而人信之也如寒暑之必騐故视逺若迩非道迩也见明徳也是以兵革不动而威用利不施而亲此之谓明王之守折冲千里之外者也【议云昔管子谓齐桓公曰君欲霸举大事则必从其本矣夫齐国百姓公之本也人甚忧饥而税敛重人甚惧死而刑政险人甚伤劳而上举事不时公轻其税缓其刑举事以时则人安矣此谓修本而霸王也】曽子曰何谓三至孔子曰至礼不让而天下理至赏不费而天下之士悦至乐无声而天下之人和何则昔者明王必尽知天下良士之名既知其名又知其实既知其实然后因天下之爵以尊之此谓至礼不让而天下治因天下之禄以富天下之士此之谓至赏不费而天下之士悦如此则天下之明誉兴焉此谓之至乐无声而天下之人和【故曰所谓天下之至仁者能合天下之至亲所谓天下之至智者能用天下之至和所谓天下之至明者能举天下之至贤也】故仁者莫大于爱人智者莫大于知贤政者莫大于能官有徳之君脩此三者则四海之内供命而已矣此之谓折冲千里之外【夫明王之征必以道之所废诛其君改其政吊其人而不夺其财矣】故曰明王之征犹时雨之降至则悦矣此之谓还师袵席之上【言安而无忧也】故扬雄曰六经之理贵于未乱兵家之胜贵于未战此孔氏之术也【议曰孔氏之训务徳行义盖王道也】墨子曰古之人未知为宫室就陵阜而居穴而处故圣王作为宫室为宫室之法髙足以避润湿邉足以圉风寒宫墙之髙足以别男女之礼谨此则止不以为观乐也故天下之人财用可得而足也当今之王为宫室则与此异矣必厚敛于百姓以为宫室台榭曲直之望青黄刻镂之餙为宫室若此故左右皆法而象之是以其财不足以待凶饥振孤寡故国贫而难理也为宫室不可不节【议曰此节宫室者】古之人未知为衣服时衣皮带茭冬则不轻而暖夏则不轻而凊圣王以为不中人之情故圣人作诲妇人以为人衣为衣服之法冬则练帛足以为轻暖夏则絺绤足以为轻凊谨此则止非以荣耳目观于人也是以其人用俭约而易治其君用财节而易赡也当今之王其为衣服则与此异矣必厚敛于百姓以为文彩靡曼之衣铸金以为钩珠玉以为佩由此观之其为衣服非为身体皆为观好也是以其人淫僻而难治其君奢侈而难諌夫以奢侈之君御淫僻之人欲国无乱不可得也为衣服不可不节【议曰此节衣服也】此墨翟之术也【议曰墨家之议去奢节用盖强本道】商子曰法令者人之命也为治之本【慎子曰君人者舍法而以身治则受赏者虽当望多无穷受罚者虽当望轻无已君舍法而以心裁轻重怨之所由生也是以分马者之用防分田者之用钩非以钩防为过人之智也所以去私塞怨也故曰夫君任法而不躬为则怨不生而上下和也】一兎走百人逐之非以兔可分为百由名分之未定也卖满市盗不敢取者由名分之定也故名分未定虽尧舜禹汤且皆加务而逐之名分已定则贫盗不敢取故尧舜圣人之为法令也置官也置吏也所以定分也【尸子曰夫使众者诏作则迟分地则速是何也无所逃其罪也言亦有地不可不分君臣同地则臣有所逃其罪矣故陈绳则木之枉者有罪审名分则群臣之不审者有罪矣】名分定则大诈贞信巨盗原慤而各自治也【尹文子曰名定则物不竞分明则私不行物不竞非无心由名定故无所措其心私不行非无欲由分明故无所措其欲然则心欲人人有之而得同于无心无欲者在制之有道故也】申子曰君如身臣如手君设其本臣操其末为人君者操契以责其名名者天地之纲圣人之符张天地之纲用圣人之符则万物无所逃矣【议曰韩子曰人主者非目若离朱乃为明也耳若师旷乃为聪也不任其数而待目以为明所见者少矣非不蔽之术也不因其势而待耳以为聪所闻者寡矣非不欺之道】【也明主者使天下不得不为己视使天下不得不为己听身居深宫之中明烛四海之内而天下不能蔽不能欺者何也匿罪之罚重而告奸之赏厚也孙卿曰明职分序事业材伎官能莫不治理如是则厚徳者进亷节者起兼听齐明而百事无留故天子不视而见不听而闻不虑而知不动而功块然独坐而天下从之此操契以责名者也尸子曰明君之立其貌庄其心虚其视不躁其听不淫审分应辞以立于朝则隠匿疏逺虽有非焉必不多矣明君不长耳目不行间谍不强闻见形至而观声至而听事至而应近者不过则逺者理矣明者不失则微者敬矣此万物无所逃也】动者揺静者安名自名也事自定也【议曰尸子曰治水潦者禹也播五谷者后稷也听讼折者臯陶也舜无为也而为天下父母此则名自名也太公谓文王曰天有常形人有常生与天人共其生者而天下静矣此则事自定也】是以有道者因名而正之随事而定之【尹文子曰因贤者之有用使不得不用因愚者之无用使不得用用与不用各得其用奚患物之乱也尸子曰听朝之道使人有分有大善者必问其孰进之有大过者必问其孰任之而行罚赏焉且以观贤不肖也明分则不弊正名则不虚贤则贵之不肖则贱之贤不肖忠不忠以道观之犹白黑也】昔者尧之治天下也以名其名正则天下治桀之治天下也亦以名其名倚而天下乱是以圣人贵名之正也【议曰夫闇主以非贤为贤不忠为忠非法为法以名之不正也】李斯书曰韩子称慈母有败子而严家无格虏者何也则罚之加焉必也故商君之法刑弃灰于道者夫弃灰薄罪也而被刑重罚也夫轻罪且督而况有重罪乎故人弗敢犯矣今不务所以不犯而事慈母之所以败子则亦不察于圣人之论矣【商君之法皆令为什伍而相司牧犯禁相连于不告奸者明尊卑爵秩等级各以差次田宅妻妾衣服以家次有功者显荣无功者虽富无芬华务于耕战此商君之法也】此商鞅申韩之术也【桓范曰夫商鞅申韩之徒贵尚谲诈务行苛尅废礼义之教任刑名之数不师古始败俗伤化此则伊尹周召之罪人也然其尊君卑臣富国强兵守法持术有可取焉逮至汉兴有寗成郅都之辈放商韩之治専以杀伐残暴为能顺人主之意希防之行要时趋利敢行败祸此又商韩之罪人也然其抑强族抚孤弱清已禁奸背私立公亦有取焉至于晩代之所谓能者乃犯公家之法赴私门之势废百姓之务趋人间之事决烦理务临时茍辩使官无谴负之累不省下人之寃复是申韩寗郅之罪人也】由是观之故知治天下者有王霸焉有黄老焉有孔墨焉有申商焉此其所以异也虽经纬殊制救弊不同然康济群生皆有以矣今议者或引长代之法诘救弊之言【议曰救弊为夏人尚忠殷人尚敬周人尚文者】或引帝王之风讥霸者之政不论时变而务以饰説故是非之论纷然作矣言伪而辩顺非而泽此罪人也故君子禁之
