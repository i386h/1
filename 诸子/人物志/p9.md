<!-- { "loadSidebar": true } -->
　　余尝三复人物志而窃有感焉夫人徳性资之继成初未始有异也而终之相去悬絶者醇驳较于材隆汚判诸习曰三品曰五仪胥是焉而贤不肖殊途矣是以知人之哲古人难之言貌而取人者圣人弗是也兹刘卲氏之所以志人物也乎脩己者得之以自观用人者持之以照物焉可废诸然用舎之际人材之趋向由之可不慎乎精于择而庸适其能笃于任而弗贰以私则真材获用大猷允升矣其或偏聴志而用不以道动曰才难吾恐萧艾弗择鱼目混珠也左冯翊王三省识

　　右人物志三卷十二篇魏刘卲撰案隋唐经籍志篇第皆与今同列于名家十六国时炖煌刘昞重其书始作注解然世所传本多谬误今合官私书校之去其复重附益之文为定本内或疑字无书可证者今据众本皆相承传疑难辄意改云卲之叙五行曰简畅而明砭火之徳也徧检书传无明砭之证案字书砭者以石刺病此外更无他训然自魏晋以后转相传写豕亥之变莫能究知不尔则卲当别有异闻今则亡矣愚谓明砭都无意义自东晋诸公草书启字为然疑为简畅而明启耳文寛夫题

