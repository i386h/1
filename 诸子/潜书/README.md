<!-- { "loadSidebar": true } -->

潜书

上篇上
辨儒
　　佛者大瓠（沈麟生）过唐子之门而入问焉，唐子喜，炊麦食之，而与之言终日。大瓠曰：子天下之明辨之士也，然而未学道也。唐子曰：学道何如？曰：儒者世之宗也，身者人之表也，心者事之本也。君子欲易世，必立其宗。欲正人，必端其表。欲善人，必务其本。讽诵三诗，定卦索象，秉礼道书，合春秋之邪正，皆所以闲身也，皆所以养心也。审人伦之则，探性命之微，根于诚信之地，而往来仁义之涂。尧舜虽远，趋焉如蹑其迹也，立焉如合其影也。若斯之人，生为生民之师，死配先师之飨。法言矩行，流于无穷，岂非有道君子哉。此古之人所以日夜孳孳，至于老死不倦也。唐子曰：子之言信美矣。虽然，圣贤之言因时而变，所以救其失也。不模古而行，所以致其真也。昔者先师既没，羣言乖裂，自宋以来，圣言大兴，乃从事端于昔，树功则无闻焉。不此之辨，则子之美言犹为虚言也夫。大瓠曰：自宋及明，圣言大兴，百家尽灭，不误于异闻。大贤先生，高世可法，功为不少矣。而子独以为无功者，是何说也？曰：吾闻鲁哀公之时，齐人大兴师伐鲁，季孙立于朝，属诸大夫谋帅焉。诸大夫皆曰：冉求可使也。于是季孙举以为将，与齐人战。冉求不能将，鲁师大败，丧其戎车三百乘，甲士五千人。季孙欲诛冉求，冉求惧而奔楚。已而田常欲伐鲁，子贡请出救鲁。仲尼止之曰：吾道奚为此也。子贡不听，往说吴晋之君，困齐以存鲁。吴晋之君弗信也，而反私于田常。田常大怒，以子贡来诛，师薄于门。鲁之君臣系颈请降，献三邑以解伐，而后田常乃释之。当是之时也，鲁几亡。大瓠惊曰：吾于书传未闻此也，子于何而闻之也？唐子曰：更有于此。昔者宋国日蹙，窜于吴越，其后诸儒继起，以正心诚意之学匡其君，变其俗，金人畏之，不敢南侵。于是往征之，不戮一士，不伤一卒，不废一矢，不刺一矛，宋人卷甲而趋，金人倒戈而走，遂北取幽州，西定西夏，东西拓地数千里，加其先帝之境土十二三焉。子闻之乎？于是大瓠乃大笑曰：甚矣子之为戏也！唐子曰：非戏也，请为子正言之可也。求赐之学多疾，宜若无功者。诸儒之学，如锡百火，可为百世师，宜若有功者。然而得失相反，功业相远也。吾尝宦于长子矣，闻上党之参，天下之良药也。命医献之。其形槁然而长，其色垩然而白，曰是物之生，其变也久矣，食之虽亦有补，而不能起羸弱之疾。异哉，一山谷一根叶一雨露，昔为良药，今非美草。古之儒，昔之上党之参也。后之儒，今之上党之参也。
　　大瓠曰：吾闻儒者不计功。曰：非也，儒之为贵者，能定乱除暴安百姓也。若儒者不言功，则舜不必服有苗，汤不必定夏，文武不必定商，禹不必平水土，弃不必丰谷，益不必辟原隰，皋陶不必理兵刑，龙不必怀宾客远人，吕望不必奇谋，仲尼不必兴周，子舆不必王齐，荀况不必言兵。是诸圣贤者，但取自完，何以异于匹夭匹妇乎？子曰心者事之本也，请为贵本之譬：彼树木者，厚壅其根，旦暮灌之，旬候粪之，其不惮勤劳者，为其华之可悦也，为其实之可食也。使树矣不华，华矣不实，奚贵无用之根，不如掘其根而炀之。惟心亦然，事不成，功不立，又奚贵无用之心？不如委其心而放之。木之有根，无长不实。人之有心，无运不成。若今之为学，将使刚者韦弱，通者圜拘，忠信者胶固，笃厚者痹滞，简直者丝棼，天实生才，学则败之矣。
　　大瓠儒者也，好学多闻，善为楚骚之辞。其父不得其死，逋于佛以免难者也。他日唐子往见焉，欲有所言，使权之也，乃大瓠则病且死矣。
　　正心诚意，学之本也。古之人正心诚意则为圣人，后之人正心诚意则为拘儒。治心之道，曰毋利而思义，毋诈而主诚。义则一义，诚则一诚。诚一也，然有分焉，毋以义与利辨，以义与义辨。毋以诚与诈辨，以诚与诚辨。鸡卵素，雉卵文，此易辨也。鸡卵与鸡卵则无辨。其方伏之时，视之无象，揣之无形，岂有雌雄之分哉。然雌雄则已异矣，伏雄者为圣人，伏雌者为鄙儒。有宋襄之义，有文王之义。有尾生之信，有季路之信。奚必战于泓而后为襄公，战于崇而后为文王哉。其终日默坐，终日事事，终日读书，思之所注，心之所存，宋襄文王之分已种于中矣。未有伏雄成雌，伏雌成雄者也。
　　心之动也，有爱恶是非之用，有忠信仁义之道。有用之信必不愚，有用之仁必不懦，有用之义必不固，别若黑白，人未之知，已自知之。阳者伏于穷亥（十月），萌于微子（十一月），是震雷澍雨之根也。信者不欺仆妾，不欺童稚，是驯暴服蛮之根也。仁者不忍庖厨，不伤蛰宿，是泽覆四海之根也。义者不食利，不蔽爱，不徇恶，是诛暴乱定天下之根也。君子既得其根，又善其养也。善养则根生，不善养则根腐。丹溪者昔之良医也，治不得前溲者，助其阴，饵以黄檗知母，乌知其用桂三分也。心灵物也，不用则常存，小用之则小成，大用之则大成，变用之则至神，不可使如止水，水止则不清。不可使如凝胶，胶凝则不并。昔者蜀之蒋里有善人焉，善善而恶恶，诚信而不欺人，乡人皆服之。有富者不取劵而与之千金，贾于陜洛，以其处乡里者处人，人皆不悦，三年尽亡其赀而反。斯人也，岂不诚善哉，为善而亡人之千金，何则？水止而胶凝，无桂以道之也。此所谓不出乡里之善也。昔者阳明子方少，有后母而数行不善也，阳明子忧之。女巫来，阳明子使告其母曰：今者有神与我言，母毋为不善，为善降之福，为不善降之祸。于是遽改其行，一朝而为贤母焉。是谓以狙待亲，君子病之，乃他日用是道也，以奇用兵，而成禽宁定浰之功。治心之用，于斯可见矣。
尊孟
　　固哉程颐，孟子曰：我圣人也。而頣也以为非圣人也（孟子中间有些英气，颜子便浑厚不同）。古人多实，今人多妄，是故古人自知，今人不自知。子路之才千乘，冉求之才七十，其自许者仲尼亦许之。昔者公孙丑问于孟子曰：夫子其圣矣乎？孟子曰：夫圣，孔子不居，是何言也。不自谓不圣而谢之，以孔子所不居也，盖亦不敢自居焉云尔。丑未之达也，曰：然则夫子安于颜渊矣乎？曰：姑舍是。夫道之进也舍其过迹，阶之升也舍其过级。舍之者，过之也。过乎颜渊，是何人也？
　　猛虎在深山，百兽震恐，乌知其见麟则伏也。麟善兽也，可以手挽其角而指数其牙，人之视之，谓是虎之肉也，而不知其能伏焉者。麟虎未相遇也，圣人麟也，奸雄虎也。世无圣人，或有圣人而不用，是以奸雄无所于伏而霸天下。昔者孟子之世，天下强国七，秦孝公发愤于西陲，布恩惠，振孤寡，招战士，明赏功，西斩戎王，南破强楚，虎视六国，狙以济之。六国之人，君臣危惧，异谋并进，西向以待秦。燕昭王笃于用贤，韩昭侯明于治国，赵武灵王以骑射雄北边。苏代陈轸之属，奇计莫测。白起赵奢乐毅之属，神于用兵，所向无敌。当是之时，人皆习兵而熟战，以甲冑为衽席，以行阵为博奕，智谋之士率而用之，张军百万，转战千里，伏尸满野，血流漂卤。七雄并角，其势不能相下。论者审当时之势，以为虽太公复生，不易定也。乃孟子则曰：以齐王犹反手也。王之者，必使秦孝燕昭赵武灵之属，籍其土地人民之数，稽首为臣，诛赏惟命。白起赵奢苏代陈轸之属，杜口而不能谋，投戈而不敢校，化狙为良，柔雄为雌，而后天下可定，齐可王也。呜呼，岂不神哉！非圣人而能若是乎？
　　天下莫强于仁，有行仁而无功者，未充乎仁之量也。水，能载舟者也。其不能载舟者，水浅也。仁能服人者也，其不能服人者，仁小也。仁之大者，无强不顺，无诈不附。谓仁胜天下，鄙人皆笑之。夫愚者见形，智者见心，礼揖不格刃，儒服不御矢，形也。刃不我剌，反为我操，矢不我伤，反为我发，心也。
　　战国致形，圣人致心，何以见其然也？天下有心至而身不能至者四辈：孺子在幼，妇人在内，黎民在土，三军之士在将。此四者恃以为国者也，然心至而身不能至者也。贤才者，四者之舟车也，去之则四者皆去而国亡，归之则四者皆归而国兴。是故圣人之得人心，自贤才始。请于一室之中设为两国之形，相彼之国：君疑臣猜，征烦法峻，老幼饥寒，夫妻离散。相此之国：君明臣忠，上下和易，老幼饱暖，养生送死无憾。彼白起赵奢苏代陈轸之属，其从彼国乎，其从此国乎？彼数子者，亦欲得君就功，置田宅以遗子孙耳。岂乐处不测之朝，取难保之富贵哉？其来归恐后无疑矣。贤才既归，彼秦孝燕昭赵武灵之属，断臂折翼，不能自立，叛则为禽，归则为侯，岂待计哉！反手之言，诚然也。
　　孟子之道，在养气而不动心。今夫足之所履，衡不及二寸，纵不及七寸。二寸七寸之外，皆余地也。彼度山之梁，广若二三尺，岂不能措足哉？然下临千仞不测之渊，使怯者过之，则惊眩而欲坠，非足弱也，心不持足也。冶人致风之器，南方以椟，北方以橐，挈其橐而鼓之，则风劲火烈，镕五金铸百器，橐之利用大矣。若有容锥之隙，则抑之中虚，鼓之无风，而器不成。非橐之不足用也，气不充橐也。心不持足则不能历险，气不充橐则不能成器。任天下之重亦然，气大则心定，心定则才足，固歴险成功之道也。
宗孟
　　性具天地万物，人莫不知焉，人莫不言焉。然必眞见天地万物在我性中，必眞能以性合于天地万物，如元首手趾，皆如我所欲至，夫如是，乃谓之能尽性也。系辞中庸，广大精微，入而求之，虽有其方，难得其枢。性本在我，终日言性，而卒不识性之所在，于是求性者罔知所措矣。孟子则告之曰：性非他，仁义礼智是也。于是求性者乃有所据焉。
　　仁能济天下。以尧舜为准，义能制天下。以汤文为准，礼能范天下。以周公为准，智能周天下。以五圣人为准，必若五圣人而后四德乃全，守隅而不能徧，具体而不能充。虽有前言往行，遵而行之，皆为袭取，终非我有，而卒不能全其德。于是为仁义礼智者又罔知所措矣。孟子则告之曰：仁义礼智非他，人心是也。天下岂有无心之人哉。四德我所自有，非由外铄。于是为仁义礼智者乃知所从焉。
