<!-- { "loadSidebar": true } -->
　　唐子之少也，从舅饮酒，坐有壮士秦斯，力举千斤，战必陷阵，常独行山泽间，手格执杖者数十人。舅指一客戏之曰：客虽羸也，然好拳技，尝欲胜君。君其较之？斯笑曰：来！遂舍巵离席，方顾左右语而立未定也，客遽前击之，触手而倒。坐客皆大笑。夫以客当斯，虽百不敌也。然能胜之者，乘其未定也。善用兵者，如客之击秦斯，可谓智矣。取鹰者，设机系鸡，鹰见鸡而不见机，以絷其爪。吾笑拙兵之智类饥鹰也。谍者，军之耳也；有以谍胜，亦有以谍败。敌有愚将，可专任谍；敌有智将，不可专任谍。我有巧谍，彼乃故表其形，故声其令，故泄其隐以诱我。吾闻之善用谍者，用敌人之谍，不可不察也。古之兵法曰：置之死地而后生。彼设为死形以坚众心，非死地也。若夫粮食不继，后军无援，进不可战，退不可归，彼壮我竭，彼明我迷，此眞死地也，虽太公穰苴不能出，兵之大忌也。知敌之情者，重险如门庭；不知敌之情者，目前如万里。笮渡之国，索登之山，我能取之，不困其险，不中其谲者。非有他巧，知敌之情也。
　　昔者秦王好猎而扰民，下令猎于北郊，前日，民皆徙避之。有韩生者止之曰：王之爱子病三日矣，王心忧之，必不出。已而果然。或问之曰：吾宿卫王宫，且不知王之爱子病也。子何以知之？韩生曰：吾闻王之爱子好纸鸢，吾登丘而望王宫之上，三日不见纸鸢矣。是以知之。天下之物，见形可以测微，智者决之，拙者疑焉。料敌者如韩生之料秦王，可谓智矣。江上之妪，鬻绩而得钱，虚则开箧，实则谨钥。善窃者因以为候。吾笑拙兵之智类江上之妪也。昔者唐子之大父郎中（唐棣之），好奇谋而善用兵。当是之时，张献忠数十万之众，三道趋成都，屠梁（梁平）万，将道达而西。达之守，号称万人，实不甲之卒，不满千人。其守将欲弃城而走，郎中曰：父殡。将焚城郭，流血，吾不可以独免。吾请先死之。父兄子弟皆哭，有少者曰：敢问死之何道也？郎中曰：宼心争利大都，其行甚疾，奚用以小邑缓其行？是可以疑之，使之他道去也。宼去，吾及暇以修备，御之易矣。乃率其私卒之敢死者数百人，踰斗磴而上，伏于翳隘。贼之前军，笑歌徐过，大呼突击之，斩首数十。贼惊败退，生纵一人使告曰：吾之大军尽出南门阵矣，我守隘者也。贼能战，我其退而待贼，与之决死平沙之上。于是贼果疑之，从他道去矣。郎中乃发其藏，有谷万斛，火谷五千，麦如之，桐膏千箩，蜡千斤，茧丝千两。招士修具，三旬而备。宼反，城不可附矣。其后三攻三却之，城无堕堞焉。当是之时，非专攻之兵，道过之兵也。弱则拔之而行，强则舍之而去，是故轻敌示锐，趣进示强。犯劲敌以争小邑而后大都之利，彼必不为，此郎中之成其算者也。山能显而不能隐，渊能隐而不能显，龙能变而不能常，虎能威而不能变。善用兵者，兼山渊龙虎之用，卽显卽隐，卽常卽变，使敌莫知所从、莫知所避，斯为神矣。
　　贵人之处，卫生常谨。古谚曰：家累千金者，坐不垂堂。恐其伤肢体也。吾笑拙将之智类贵人之处也。夫兵者，死门也，不可以生心处之。有自完之心者，必亡；为退休之计者，必破；欲保妻子，妻子必虏；欲全家室，家室必灭。善用兵者，有进无退，虽退所以成进；有先无后，虽后所以成先；有速无迟，虽迟所以成速；有战无守，虽守所以成战；有全无半，虽半所以成全。邳（下邳）兵围三盗，立弰如林，几椟充闬，盗斩围而出。以彼千百之众，其智其力，岂不三盗若也？而不能禽者，趋生者怯，趋死者勇也。人之常情，棘迫肤则失色，砭触趾则失声。一旦临死莫逃，怒发气生，心无家室，目无锋刃，鬼神避之，金石开之，何战不克，何攻不取！故夫以能死之将，驱能死之众，如椎椎剡，鲜不破矣。
审知
　　量力而行则不竭，量智而谋则不困。譬之权焉，移石于钧，移钧于斤，则衡拔而权坠；又譬则工焉，使金攻石，使石攻木，则敛手而器不成。才有所不及，智有所不通也。聪明博达之士，读书鉴古，审时度势，口谈指画，皆能尽当世之形、决成败之机，及其遇主而行，受国任则危国，受兵任则败军，非其智不足也，其知之不自明也。能行百里者则道百里，能行五六十里者则道五六十里；饭升米者则炊升米，饭合米者则炊合米；力能举百斤者则取百斤，不能百斤者则六七十四五十。手足口腹有然，岂心谋则不然！自辨之明者，如别黑白，权铢两，量斗龠。发议盈幄，不耻不兼，不耻不及。任信如发矢，谢疑如蹈冰。不自知而幸成，如骰博注；自知而图成，如契取负。古之人，运动如鬼神，功名震天地，人皆慕而迹之，不知其所择微也。
　　若夫问兵如转丸，问谋如抽绪，辩言伟貌以倾世主，卒至功堕名败、为人笑辱者，非其智不足也，高望蔽之，幸心汨之也。立谋尚诡，临危尚决，取事尚短，制事尚长，出言戒易，谋功戒贪，图成戒幸。古之人，忠厚而不妄，故能以五愼成二奇（吴子：慎于理、备、果、戒、约，乃成奇谋奇功）。功劳不可尽居，大名不可尽取，爵禄不可尽得，一不得当，大则覆军亡国，小则不保腰领，非小祸也。故曰：用其所信，毋用所疑；用其所长，毋用所短；用其所熟，毋用所疎。此三者，自知之道也。
　　唐子至寿鹿之山，李条侯请观骑射。旦日，率其子弟家众，束马操弓，驰于寿鹿之右。日中而毕，毕而饮酒，条侯曰：今日之事，骑之利钝，射之虚实，队之胜负，子能审知其数乎？曰：不知也。条侯曰：子儒生，固也。唐子曰：子之言，见一而废二三者也。武王伐纣，太顚闳夭不在干戈之列，乃与尚父分功。夫壮者任兵事，巧者察兵势，二者不相易以为功。水火锋弦，谓之兵事；顺时观变，逹情度务，谓之兵势。譬之于射，发者手臂，体立目审心度，皆命中者也。条侯曰：然一军之中，鍜斵缝割之工，医占文数之技，有一不备，则不成军，况谋士乎！愿闻子之所能策。唐子曰：两石相击则明生，两怒相搏则力生，两谋相倾则智生。善策者，因形计便，不可徒言也。人病不自知，知病不能用，不可不审也。天下之势，单少则平，积多则神。今夫水一也，寿鹿之湖，坐盆而芰，立艇而鱼，至于河海，疉波若丘山，神栖而龙兴。浮湖之法，不可以浮河；浮河之法，不可以浮海。岂有异水哉，积多之势异也。用寿鹿之众，用两河之众，用江淮之众，用天下之众，其势亦然。今夫龙家之集，善贩布粟者，亦可以厚利，予之十数万金，使买盐丝珠犀，则谢未能任。非其智不足也，未尝适汉广与大贾游也。仁暴强弱顺逆，胜败兴亡决焉，此可闲居而度者也。若用兵之道，非身在军中，虽上智如隔障别色。故曰：百闻不如一见。今我道北而来，河决坏道，次宿而问邳之道，次邳而问徐之道，谓可履尘而逝矣，然不免于陷蹄涂体。何则？闻见之实异也。身在军中，百人为耳，千人为目，两敌之形皆熟知之，要塞山阨，熟知地利；面背应逆，熟知人心；远近离附，熟知援势；巧谍捷候，熟知敌隐；别道间谷，熟知奇伏；智力等类，熟知将能；信疑爱怨，熟知卒用；骑步水火，熟知技便。危险尝之，岁月历之，是以谋可效、功可成也。乃曰倚锄而衍策，释锄而拜将，今日受命明日克敌，此文辞之见，优偶之观也。奚可用哉！条侯曰：善乎子之能慎审也！知人者用人，自知者用于人。虽知之自明，必待知人者乃见。矢以弓利，可以穿重甲；马以御良，可以致千里。苟无其遇，虽太公之贤不如闾里之少年；苟有其遇，虽偏才曲智，亦得冯风顺流以就功名。此志士之所以白首长叹者也。天下不皆圣人，长短者，才之常也；得失者，谋之常也。上焉者，一短不损十长，小失不伤大得；其次短不丧长，失不丧得；其次长短得失半，而皆可以成功者，以其得高世之贤主也。良冶有分金之炉，五金砂石杂为一物，摄而火之，五金五出，砂石别出。贤主用人，群谋杂进，区而别之，等而差之，各效其用，亦犹炉之分金也。奚啻是哉，大匠不能徒直，定于墨绳；不能徒方，凖于曲尺。此主之资于臣也。墨绳能直，有引之用；曲尺能方，有相之用。此臣之资于主也。主蔽臣达之，臣蔽主逹之。主缺臣补之，臣缺主补之。主臣交资，乃能发不尽之谋，成无误之智。故夫智士之遇贤主，非但能尽其谋，才半而功倍，无不利矣。
两权
