<!-- { "loadSidebar": true } -->
　　财者，国之宝也，民之命也。宝不可窃，命不可攘，圣人以百姓为子孙，以四海为府库，无有窃其宝而攘其命者，是以家室皆盈，妇子皆寜。反其道者，输于幸臣之家，藏于巨室之窟，蠹多则树槁，痈肥则体敝，此穷富之源，治乱之分也。虐取者取之一金丧其百金，取之一室丧其百室。兖东门之外有鬻羊餐者，业之二世矣。其妻子佣走之属，食之者十余人。或诬其盗羊，罚之三石粟，上猎其一，下攘其十，尽鬻其釜甑之器而未足也，遂失业而乞于道。此取之一金丧其百金者也。潞之西山之中有苗氏者，富于铁冶，业之数世矣。多致四方之贾，椎凿鼓泻担挽，所藉而食之者常百余人。或诬其主盗，上猎其一下攘其十，其冶遂废，向之藉而食之者无所得食，皆流亡于河漳之上。此取之一室丧其百室者也。虐取如是，不取反是。陇右牧羊，河北育豕，淮南饲骛，湖濵缫丝，吴乡之民编蓑织席，皆至微之业也。然而月息岁转，不可胜算，此皆操一金之资，可致百金之利者也。里有千金之家，嫁女娶妇死丧生庆，疾病医祷燕饮赍馈，鱼肉果蔬椒桂之物，与之为市者众矣。缗钱锱银，市贩贷之；石麦斛米，佃农贷之；匹布尺帛，邻里党戚贷之，所赖之者众矣。此藉一室之富可为百室养者也。海内之财。无土不产。无人不生。岁月不计而自足。贫富不谋而相资。是故圣人无生财之术。因其自然之利而无以扰之。而财不可胜用矣。
　　今夫柳，天下易生之物也，折尺寸之枝而植之，不过三年而成树。岁翦其枝，以为筐筥之器，以为防河之埽，不可胜用也。其无穷之用，皆自尺寸之枝生之也。若其始植之时，有童子者拔而弃之，安望岁翦其枝以利用哉？其无穷之用，皆自尺寸之枝绝之也。不扰民者，植枝者也，生不已也；虐取于民者，拔枝者也，絶其生也。虐取者谁乎？天下之大害莫如贪，盖十百于重赋焉，穴墙而入者，不能发人之密藏；羣刃而进者，不能夺人之田宅；御旅于涂者，不能破人之家室；宼至诛焚者，不能穷山谷而徧四海。彼为吏者，星列于天下，日夜猎人之财，所获既多，则有陵已者负筮而去。旣亡于上，复取于下，转亡转取，如塡壑谷不可满也。夫盗不尽人，宼不尽世，而民之毒于贪吏者，无所逃于天地之间！是以数十年以来，富室空虚，中产沦亡，穷民无所为赖，妻去其夫，子离其父，常叹其生之不犬马若也。今之为吏者，一袭之裘值二三百金，其它锦绣视此矣；优人之饰，必数千金，其它玩物视此矣；金琖银罂珠玉珊瑚奇巧之器不可胜计，若是者，谓之能吏，市人慕之，乡党尊之，教子弟者劝之。有为吏而廉者，出无舆，食无肉，衣无裘，谓之无能，市人贱之，乡党笑之，教子弟者戒之。盖贪之锢人心也甚矣！治布帛者，漂则白，缁则黑，由今之俗，欲变今之贪，是求白于缁也。
　　治贪之道，赏之不劝，杀之不畏，必渐之以风。礼曰：知风之自。昔者明太祖衷襦之衣皆以梭布，夫衣可布，何必锦绣？器可瓦，何必金玉？粱肉可饱，何必熊之蹯、玉田之禾？吾闻明之兴也，吴之民不食粱肉，闾阎无文采，女至笄而不饰，市不居异货，宴宾者不兼味，室无高垣，茅舍邻比。吴俗尚奢，何朴若是？盖布衣之风也。人君能俭，则百官化之，庶民化之，于是官不扰民，民不伤财。人君能俭，则因生以制取，因取以制用，生十取一，取三余一，于是民不知取，国不知用，可使菽粟如水火，金钱如土壤，而天下大治。为君之乐，孰大于是哉！
明鉴
　　为政者多，知政者寡。政在兵，则见以为固边疆；政在食，则见以为充府库；政在度，则见以为尊朝廷；政在赏罚，则见以为叙官职。四政之立，盖非所见。见止于斯，虽善为政，卒之不固不充、不尊不叙，政日以坏，势日以削，国随以亡。国无民，岂有四政？封疆，民固之；府库，民充之；朝廷，民尊之；官职，民养之。奈何见政不见民也？尧曰：四海困穷，天禄永终。每诵斯言，心堕体战，为民上者，奈何忽之！
　　昔者明之亡也，人皆曰：外内交哄，国无良将，虽有良将，忌不能用，安得不亡。此其亡之势也，非其亡之根也。当是之时，兵残政虐，重以天灾，民无所逃命，群盗得资之以为乱。马世奇曰：治献贼易，治闯贼难，盖人心畏献而附闯也。非附闯也，苦兵也。一苦于杨嗣昌之兵，再苦于宋一鹤之兵，又苦于左良玉之兵。行者居者，皆不得保其身命，贼知人心所苦，所至輙以剿兵安民为辞，愚民被惑，望风降附。而贼又散财赈饥以结其心，遂趋贼如归。人忘忠义，其实贼何能破州县？以从贼者众也。施邦耀曰：今日盗宼所至，百姓非降则逃，良由贪吏失民心也。得一良吏，胜得一良将；去一贪吏，胜斩一贼帅。二子之言，见乱本矣。当是之时，天下之大，万民之众，恒患无兵。京师之守，以一卒而当数陴。李自成虽尝败散，数十万之众旬日立致。是故陕民之谣有之曰：挨肩膊，等闯王，闯王来，三年不上粮。民之归之也如是。盖四海困穷之时，君为雠敌，贼为父母矣。四海困穷，未有不亡者。其不亡者，未及其命之定也。天留其命，未生奸雄；天薄其命，则生小雄；天絶其命，则生大雄。当四海困穷之时，无雄，则饥寒积忧之气发，为灾祲、为彗孛、为水旱、为山川草木人鬼之妖。有小雄以倡之，则逋聚山泽，破城据险，旋灭旋起，以耗国家。有大雄以倡之，则长智增勇，撼山沸河，数百年厚建之社稷，如椎卵矣。若是者，皆困发也，为奸雄所冯也，此明之所以亡也。若四海安乐，人保室家，谁与为乱！虽为君者不过中材之主，卽有汤武之贤，一匹夫耳，欲谋社稷，亦无如何，况羿浞之流哉！
　　君之于民，他物不足以喻之，请以身喻民，以心喻君。身有疾，则心岂得安？身无疾，则心岂复不安？有戕其身而心在者乎？是故君之爱民，当如心之爱身也。非独衣服饮食为身也，牢廏门庭、田园道路，凡有所营，皆为身也。非独农桑蠲贷为民也，上天下地、九彝八蛮、诸司庶事、内宫外庭，凡所有事，皆为民也。茅舍无恙，然后宝位可居；蓑笠无失，然后衮冕可服；豆藿无缺，然后天禄可享。
考功
　　近代之政，亦尧舜之政也。曰“三载考绩”，曷尝不考绩乎！曰“敷奏以言”，亦求言也；曰“明试以功”，亦论功也。以治天下而卒莫能治者，其故何也？昔者尧之命舜曰“天之历数在尔躬，毋俾四海困穷”，舜承斯命以摄位，朝诸侯，命众职，明天时，修庶政，兴礼乐，除凶慝，咸底于绩。尧知其能救困穷之民也，乃授之以天下。其举事任职虽多，不过使民不困穷而已。困穷之民，祖不得有其孙，父不得有其子，死丧不葬，祭食无烹，兄弟仇雠，夫妻离散。当是之时，民何以为民，君何以为君？是知尧舜之道非异，尽于命舜之言矣。
　　昔者唐子为长子知县，将见都御史逹良辅（达布尔），赋役传刍备诵之，以待难也。都御史不问，而问武乡知县曰：武乡之民何如？对曰：有生色矣。都御史曰：尔欺我哉，吾使人观于武乡，有女子而无袴者矣。女子而无袴，武乡之民其不堪乎！唐子出以告人而叹曰：善哉言乎！惜也未知为政也。
　　唐子曰：古之贤君，举贤以图治，论功以举贤；养民以论功，足食以养民。虽官有百职，职有百务，要归于养民。上非是不以行赏，下非是不以效治。后世则不然，举良吏而拔之高位，既显荣而去矣。观其境内，冻饿僵死犹昔也，豕食丐衣犹昔也，田野荒莽犹昔也，庐舍倾圮犹昔也。彼显荣之举奚为乎？为其廉乎？廉而不能养民，其去贪吏几何？为其才乎，才而不能养民，其去酷吏几何？爱赤子者，必为之择乳母，勤谨不懈，得主母之欢心，可谓良乳母矣；然而无乳以饿其子，是可谓之良乳母乎？廉才之吏不能救民之饥饿，犹乳母而无乳者也，是可谓之良吏乎？廉者必使民俭以丰财，才者必使民勤以厚利。举廉举才，必以丰财厚利为征。若廉止于洁身，才止于决事，显名厚实归于已，幽忧隐痛伏[状]于民，在尧舜之世，议功论罪，当亦四凶之次也，安得罔上而受赏哉！贤才者世不乏也，仁爱者人所具也。身为民牧，藉权以行惠，苟非顽薄之资，其谁不能？而不能焉者，未可以咎为吏者也。朝廷行政，群臣从政，未有行左而从右者。上不以富民为功，而欲吏以富民为务，岂可得乎？诚如是，虽在位皆高世之才，为大学士者若皋陶，为尚书者若稷契，为都御史者若伊挚，为翰林者若史佚，为给事中御史者若龙逢比干，为将军者若吕牙，为巡抚者若召奭，为布政使者若管仲，为按察使者若子产，为知府者若孙叔敖，为知县者若公绰冉求，其得人也如是，于是辅相无缺、出纳如衡、奸慝毕除、克壮戎兵、文章典礼、辞命敷荣，布于八方，海隅以寜，四译来朝，厥功告成，天下岂不大治矣乎！然而观于民，则所谓女子而无袴者也，是可以为治乎？欲适燕而马首南指，虽有绝群之马，去燕愈远。为治者不以富民为功，而欲幸致太平，是适燕而马首南指者也。虽有皋陶稷契之才，去治愈远矣！
　　唐子尝语人曰：天下之官皆弃民之官，天下之事皆弃民之事，是举天下之父兄子弟尽推之于沟壑也，欲治得乎？天下之官皆养民之官，天下之事皆养民之事，是竭君臣之耳目心思而并注之于匹夫匹妇也，欲不治得乎？诚能以是为政，三年必效，五年必治，十年必富，风俗必厚，讼狱必空，灾祲必消，麟凤必至。或曰：子文士也，文其言焉而已。唐子曰：吾之言，如食必饱，如衣必暖。用吾之言，三年不效，五年不治，十年不富，风俗不厚，讼狱不空，灾祲不消，麟凤不至，则日西出而月东生矣。请与子合契而博胜焉可也。
为政
