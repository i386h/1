<!-- { "loadSidebar": true } -->
　　今之制度，朝宾之服必束丝带，丝带之长五尺，缀以锦包，缀以偑刀，缀以左右叠巾，绕后结前而垂其穟，斯为有用之带。若有愚者割五尺为二尺五寸者二，持以鬻于市，围之不周，结之不得，缀之不称，市人必笑而不取。然则虽为美带，割之遂不成带。修身治天下为一带，取修身，割治天下，不成治天下，亦不成修身。致中和育万物为一带，取致中和，割育万物，不成育万物，亦不成致中和。克己天下归仁为一带，取克己，割天下归仁，不成天下归仁，亦不成克己。孝悌忠信制梃挞秦楚为一带，取孝悌忠信，割制梃挞秦楚，不成制梃挞秦楚，亦不成孝悌忠信。若续所割二尺五寸之带还为五尺之带，可围可结可缀，两端之穟蕤然，而中有续脊，终不成带。大道旣裂，身自为身，世自为世，此不贯于彼，彼不根于此，强合为一，虽或小康，终不成治。若是者何？身世一气，如生成之丝；身世一治，如织成之带；不分彼此，岂可断续！又譬织带者引五尺之丝于机上，但成二尺五寸，其二尺五寸不加纬织，仍为散丝，但结尾端，亦岂成带？以织所起喻本，以织所止喻末，工专于本，不能使未织之半自然成带；学专于本，不能使未及之羣生自然成治。若是者何？一形一性，万形万性，如一器一水，万器万水，器虽有万，水则为一。于已必尽，于彼必通。是故道无二治，又非一治。以性通性，岂有二治；通所难通，岂为一治！父子相残，兄弟相雠，夫妇相反，性何以通？天灾伤稼，人祸伤财，冻馁离散不相保守，性何以通？盗贼忽至，破城灭国，屠市毁聚，不得其生不得其死，性何以通？但明已性，无救于世，可为学人，不可为大人；可为一职官，不可为天下官。
　　天地初辟，有道无德，有治无政，清静渊默，各养其身。黄帝谷神之书，老聃称述，传为道宗（意谷神不死句，为老子述黄帝之书）。运及尧舜，生人日众，情欲日开，不能与鸟兽杂处。黄帝所治，不复可治，政教乃起，学问乃备，使五谷为食五行为用五教为序五兵为卫，心原身矩，以漑生匡俗。至于释民，则又大别：断絶尘缘，深抉本眞，知生死流转之故，立不生不灭之本。老养生、释明死、儒治世，三者各异，不可相通。合之者诬，校是非者愚。释出天地外，老出人外，众不能出天地外，不能出人外，一治一乱，非老释所能理，是以乾坤筦钥，专归于儒。故仲尼子舆言道德必及事业，皇皇救民，辀转乱国，日不宁息；身既不用，着言为后世禾丝种（明纪：洪武譬五经曰，菽粟布帛，家不可无）。释惟明死，故求眞心宝性，以天地山河为泡影；老惟养生，故求归根复命，以万物百姓为刍狗；儒惟治世，故仁育、义安、礼顺、智周，天地山河万物百姓，卽所成性，离之无以尽性。譬如一家，门庭房廪童仆婢妾诸器毕具，乃为主人；若弃其广宅，栖身于野，乃非主人。舍治世而求尽性，何以异是？今于其内致精，于其外若遗若忘，天地山河，忘类泡影，万物百姓，遗等刍狗，名为治世，实非治世，卽非尽性。儒尝空释而私老，究其所为，吾见其空未见其实，吾见其私未见其公。
　　学能尽性，四通六格，备在一身。如酌水于井取火于石，井无尽水石无尽火，夫井仅容瓮，石大如枣，何以无尽若是？以天地之水通于容瓮之井，以天地之火藏于如枣之石，水火本自无尽，非井石能不尽。世能用我，如日酌日取，无求不足；世不用我，如不酌不取，而井之无尽水者自若，石之无尽火者自若。夫井之通水广，故其济亦广；石之藏火广，故其用亦广。今之言性者，知其精不知其广，知其广不能致其广，守耳目，锢智虑，外勲利，怵变异，守已以没，不如成一才、专一艺，犹有益于治。破其隘识，乃见性功。
自明
　　道无小大，今皆不傅。医有书，读其书者不能生人；卜筮有书，读其书者不能知吉凶；圣人有书，读其书者不能治天下。道在书，而非自得也？是故上世无书而道出，中世书少而道明，下世书多而道亡。心如果，书如土，枝叶出于果非出于土，不自得壹于书，是舍其种而求枝叶于土也。惟师亦然，因师而得者，不过绳墨其身，权度其心，为君子人而止。其可得者在师，其不可得者在我，是故以仲尼为之父，而伯鱼不过为中材之子；子舆之后也百有余岁，不及身为之徒，乃得其学焉而为圣人。学天地之道，虽知天地，道在天地，于我乎何有？学圣人之道，虽知圣人，道在圣人，于我乎何有？学君臣父子之道，虽知其道，道在君臣父子，于我乎何？有过都市者，见宝而喜，去之不可忘，就之不可取，宝非己有，犹壤芥也。夫岂非宝不可以为宝？以斯譬道，道非已有，夫岂非道不可以为道？
　　天生物，道在物而不在天，天生人，道在人而不在天。取诸一物，道在此物而不在彼物。取诸一人，道在我而不在他人。身有目，目有明；身有耳，耳有聪。道在明而不在目，道在聪而不在耳。道在明明而不在明，道在聪聪而不在聪。不知我之言者，以为止而不及于通也，独而不及于该也；知我之言者，以为止所以为通也，独所以为该也。园师伐树以接树，非木相贯，生相贯也；巨人肢痿，非体不相贯，生不相贯也。道散然后见形，道归不复见形，天地为首趾，自心为胡越，身世之故，判于斯矣。多闻多识，譬诸药食；内实内明，譬诸气血。气血资于药食，药食非卽气血，人知药食之非卽气血，而不知闻识之非卽聪明。心不可以空明，不可有所倚以为明。所见之事所遇之物所读之书所传之学，皆心资也，然而倚于四者，则心假四者以为明，而本明不见。本明不见，则学与不学同失，学之是者与学之非者同失，学之正者与学之偏者同失。心之不能自见，有如其背也；心之不能自知，有如其藏也。然两镜传形，则背可见；三指按脉，则症结可知。是背与藏犹可见知，而心不可见知。致思之深，结而成明；求见之笃，结而成象。其于天性自以为逹其微，其于庶事庶物若显然有以贯之者，若是者，乃其心之所假，非正心也。楚有患眚者，一日谓其妻曰：吾目幸矣，吾见邻屋之上大树焉。其妻曰：邻屋之上无树也。祷于湘山，又谓其仆曰：吾目幸矣，吾见大衢焉。纷如其间者，非车马徒旅乎？其仆曰：所望皆江山也，安有大衢。夫无树而有树，无衢而有衢，岂目之明哉，目之病也。不达而以为达，不贯而以为贯，岂心之明哉，心之病也。不死其病而生其病，尚何言心？心有眞明，人皆以意为明；心有眞体，人皆以影为体。以此为学立业，是期意以成应，而责影以持行也。眞体眞明，大征小征，内见于寸而外寸应之，内见于尺而外尺应之。心无长短，易应者，内得其一而外效不过于一，内得其十而外效不阙于十。心无多寡，易效者，旣事旣试，内外相衡，如锱铢之不爽，夫是之谓得心。
　　古之人，学之九年而知事，学之二十年而知人，学之三十年而知天。知事则可以治粟可以行军，知人则可以从政可以安社稷，知天则德洽于中土，化行于四彝。迨其后也，非性命不言，非圣功不法，辨异端过于古，正行过于古，叅稽勤备过于古，言说辨博过于古。问之安社稷之计，则蒙蒙然不能举其契；问之平天下之道，则泛掇前言以当之。古之人推学于治，如造舟行川，造车行陆，无往不利。后之人推学于治，如造舟行陆，造车行川，无所用之。君子为天下母，君子之学为天下乳，不能育人，则生化无辅，帝治以绝，大道以熄，其害甚于异端之横行。盖异端惑世，如身之有病耳。学道无用，如身之气尽而毙焉。不能究极之，勿言学也。
充原
　　唐子尝出游而归，问其妻曰：自我之往也，朋友亲戚亦有来问者乎？曰：无有也。则称邻人之善。问邻人之善者谁也？则皆邻人之妇也。又尝出游而归，其妻出果蔬以饮酒，唐子曰：家且无食，是果蔬者其以何易而来？曰：是邻人之妇所遗也，恐子之归而无以饮酒也，故留以待子。又尝出游而归，入门见女安而怜爱之，执其手，理其发，拊其颏，而笑问其妻曰：自我之往也，是儿何以为嬉？妻曰：昔之夕，邻女要之往，为设饼食，又遗之橘十二枚以归。于是唐子乃叹曰：妇人之智不如男子，岂男子固薄而妇人固厚哉？男子溺于世而离于天者也，妇人不入于世而近于天者也。
　　昔者唐子游于吴之南，馆于宁生之馆。年俱弱，相亲如弟兄也。夜不相舍而卧，饥相与燀竃为羹。登舟送唐子，旣垂涕去矣，复循涯而追及于湖滨，相望不见而后反。又十年而遇之，礼貌有加，情则疏焉。又十年而假宿于故馆，有客右坐，唐子左坐，劝食必于右，劝酌必于右，笑语必于右，晨兴则为辞而避去。于是唐子追念之而叹曰：孺子之智不如丈夫。斯人也，岂为孺子则厚，而为丈夫则薄哉！孺子未入于世而近于天者也，丈夫溺于世而远于天者也。
　　尝闻诸越之耆老曰：郭鸿胪居丧，自始死至于禫（守孝二十七月至禫），绞衾（覆尸之衾），虞祔，哭踊（顿足）居（倚庐寝苫枕块）食（啜粥），皆中于制。阳明子谓之知礼。他日有婴儿丧其母者，入室求其母不得，号而不乳食者三日，恃粉糜以生。阳明子见之，谓门弟子曰：向也鸿胪之居丧，不如是婴儿之善居丧也。
　　阳明子行年五十，当其始生之日，门人往贺曰：唯夫子不虚此年。诗云，我日斯迈，而月斯征。夙兴夜寐，无泰尔所生（小宛）。夫子之谓也！夫子，天授之哲人也，非弟子所能及也。一人言斯，众人皆叹。阳明子曰：吁，二三子未知我也。众人顺年，圣人逆年。知与年加，见与年加，闻与年加。知浚沉心，见博覆心，闻蓄亡心。三者根心，还以戕心。顺年而下，如顺泷而下；逆年而反，如逆泷而反。吾行年五十哉，吾欲反乎襁褓之初而未能也。
