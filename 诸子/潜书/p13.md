<!-- { "loadSidebar": true } -->
　　唐子宿于汪氏之馆，汪子（汪撰）数言其少子。唐子曰：子爱男乎，爱女乎？曰：爱男。唐子曰：均是子也，乃我之恤女也，则甚于男。汪子问故，曰：好内非美德，暴内为大恶。今之暴内者多，故尤恤女。汪子曰：然。吾之交友亦多矣，处室数十年，无变色疾声者，惟见先生与城西刘子。其它则暴其妻不如待其仆者，亦数见之矣。唐子曰：君不善于臣，臣犹得免焉；父不善于子，子犹得免焉；主不善于仆，仆犹得免焉。至于妻，无所逃之矣。汪子曰：先生有贤妻，故能相和以处。妇人智窒而见不通，尝不顺于其家，非尽夫之过也。曰：不然。天之生物，厚者美之，薄者恶之，故不平也。君子于人，不因其故，嘉美而矜恶，所以平之也。人有二子，一贤一愚，当孰怜？必怜愚者。人有二妾，一美而慧，一丑而愚，当孰怜？必怜丑而愚者。而况于妻乎？且怒者，君子善世之大枢也。五伦百姓，非恕不行，行之自妻始。不恕于妻而能恕人，吾不信也。必其权利害，结交与，非情之实也。汪子曰：莫难于处有妾之妻。曰：昔吾先君有二妾，一余氏，一毕氏，衣襦簪饰之用，未尝一问。我年十岁，先君戏以二竹篦使我间遗毕氏。毕氏不受，推之于我之怀中，曰：为我反之，我不阙此。我卽阙此，当请于夫人也。先君殁，尝侍先母，夜饮言往事，而因及竹篦。先母大笑曰：孝哉子乎，不知有母，但知有父。汪子曰：有妾如此，亦良妾也。曰：非妾之良也，吾先君处之有道也。
居室
　　王子揆丧妻。明年，将再娶妻，期三月而后就馆。或曰：子旣娶，一月可卽来，柰何期之三月之后也？王子曰：吾恐夫妇之意未合也。与居三月，意旣合，乃可与之言。悦吾之言，诱之以善，其从必轻；戒之不善，其去必易，而后可以事姑，可以宜家。此吾所以三月乃来也。蒋生在侧，王子谓之曰：子若娶，必疏于妻者也。子好交好游，或月不归，或岁不归，或屡岁不归。归则出之日多，入之日少，入则朋来之时多，见妻之时少。度子之情，欢于友而愠于妻，逆意于外而作色于内，将必不免。人不我亲而我亲之，人不我爱而我爱之，人不我敬而我敬之，天下无此人情。以是责妻之不良也，难矣。唐子曰：善哉予揆之论夫妇也。人皆以为夫妇之爱常厚于四伦，其实不然。吾见以为夫妇之相好者，皆由于溺情；溺情，皆由于好色，非是则必相疏，甚者或至于乖离。葢夫妇之道，以和不以私，和则顺于父母，私则妨于兄弟。和则不失其情，私则不保其终。好内者，君子之大戒；戒私也，非戒和也。虽然，上德者少，凶德者少，中德者恒多。中德者，道之善则善，道之不善则不善。唯凶德不移。妬者，男子之所不免也，妬而至于无后，则凶矣。傲者，男子之所不免也，傲而至于凌夫犯上，则凶矣。圣人之所不能化者有之矣。不得举是以难王子之言也。
诲子
　　昔杨介夫（廷和）谓其子用修曰：尔有一事不如我，尔知之乎？曰：大人为相，位冠羣臣之上，此愼之所不如也。曰：非也。曰：大人为相，三归而为乡人创大利三焉（其归乡修堰、移建坊费修城、置义田），此愼之所不如也。曰：非也。曰：天子南征，大人居守，政事取决如伊尹周公之摄，此愼之所不如也。曰：非也。敢问愼之所不如者何事？杨公笑曰：尔子不如我子也。
　　唐子曰：鄙哉杨公之语其子也！多其子之为状元（正德六年），而又有望于其孙？请为更之，谓其子曰：愼乎，尔知尔之不如我乎？君子之道，修身为上，文学次之，富贵为下。苟能修身，不愧于古之人，虽终身为布衣，其贵于宰相也远矣。苟能修身，不愧于古之人，虽老于青衿，其荣于状元也远矣。我之教子，仅得其次。尔之教子，且不如我，我复何望哉！
善施
　　礼曰：君子不尽人之欢，不竭人之忠，以全交也。此受交之道，非致交之道。君子于人，欢必不尽，忠必不竭。骄吝者，富贵之恒疾，下人于揖坐，近人以辞气，不可以免其骄也；馈金于人，视其人之有闻而厚之，不可以免其吝也。直能与善，忠能致谋，博能益寡，须济以财则反之。临财可以辨贤。
　　唐子有姊之丧，有乡先生来吊，蚤未盥，揽衣而出，先生责之。人皆称直焉。他日举殡，众助之而谢弗与也。唐子有族大夫富，居教之居，仕教之仕，乡人称爱焉。他日罢县，乞其负，而归之半也。施学而居财，世多其人矣；学必非学。诗云：不僭不贼，鲜不为则。取友之道也。诗云：心之忧矣，子之无服，交友之道也。
　　大信必谨于小，急难相要，苟非忍者，不失其言也。是不足以为信。必釜鬲之约，三年不忘，不易其日，不易其物，有贾于交广者，或语之以欲得椰实。比及三年而反，其人已死矣，乃陈椰实于位而告以复之。唐子闻之曰：推斯义也，可以寄社稷矣。乱国之人心散，非信不能结也；贫士之言轻，非信不重于人也。其不然者，不由于中，其外莫喻；积之不渐，其行不洽。
　　唐子之妻问于唐子曰：子行忠信而人多不悦，其故何也？曰：稻麦谷之美者也，炊之不熟，人将弃而不食，岂可以咎人哉。吾反而求之釜甑中矣。
　　唐子曰：善佞者必以信行佞，善诈者必以信行诈。世多悦之。不悦，非君子所病也。君子之处贫士惠非难，不慢为难；惠焉而将之以慢，不得不受，是受慢也。使其受之，惟礼所安，惠之善也。辞受者，礼之大节，士之知义者不敢废也。以慢受惠，所以免死也。丰其酒脯以餐之，则感其德而心伤；恤其父母之老而赐之帛，则感其暖而心伤；哀其妻子之饿而饷之粟，则感其饱而心伤。感之者，感其救死也；伤之者，伤已之辱于受也。慢者，非礼文之疏，饮食之薄也。共揖不失，其覩若无；问答不失，其语若忘，是慢也。礼有仪，有实，见尊于已者而下之，见已敌者而衡之，见卑于己者而上之，礼之仪也。接贱士如见公卿，临匹夫如对上帝，礼之实也。仪有尊卑，实无厚薄也。
　　甚矣世之衰也。虽不义之财。君子亦取焉！仕者鬻狱以惠人，求者鬻狱而得之，以为无害于义，不知其为盗也。扬人之善，德之大者也，能扬一乡之善者，必使闻于一乡；能扬一方之善者，必使闻于一方；能扬天下之善者，必使闻于天下。知善不扬，是蔽其善。蔽善之人，天命不佑。扬人之善，不啻显其善也；善既广闻，与之者众，必有周其穷乏，救其急难者。唐子之母弟（李长祥）之子隍，来自番禺数千里，求葬不获，问于唐子曰：子何以得葬吾姑？唐子曰：吾友魏叔子葬之也。曰：吾闻叔子之死，先姑之葬四年，前资之乎？曰：非也。吾著书而人不知，叔子乐称之，人多知之者，以是得助。是葬吾父母者，叔子也。
　　用财之道，必先冻饿，葬次之，婚次之。今年不葬，可待来年。今年不婚，可待来年。不惜重施之，为其足称于人也。朝不食，不能待夕；夕不食，不能待朝。缀絮无温，蜎体不直，一日寒侵，强者病，弱者死。忽其急而缓是谋，昧于施矣。惠人之道，必先鲁弱，强有力者次之，敏多谋者次之，忠献之后次之。天薄其生，人憎其貌，吾不恤之，是助天人为虐也。自致有半，所藉有半，助之易矣。从而壹之，则不得其半，况反之乎？
　　听讼之道，必先负担，巨室多财次之。夺之十束薪，立絶其食；负千金于万金之家，曾不少损其启处。有司常置小而论大，是重余财之得失而轻夫妇之生死也。为政之道，必先田市，死刑次之，盗贼次之。杀人之罪，一县之中岁或一二人；多盗之方，一府之中岁不数见，其为害也恒少。农不安田，贾不安市，其国必贫。无残而民多死亡，无盗而室多空虚。农安于田，贾安于市，财用足，礼义兴，不轻犯法，是去残去盗之本也。
　　千金之产，其生百五十，分而三之：一以为食，一以待不虞，一以周饥寒。倍之，则凶岁可备焉。千金之富，可惠戚友；五倍之富，可惠邻里；十倍之富，可惠乡党；百倍之富，可惠国邑；天子之富，可惠天下。
交实
　　若有友焉，见唐子有忧色，则问之曰：子何为不豫？曰：无食也。是友也退而叹曰：吾且无失之于行道之人，况良友乎！于是周之。已其富者与，发廪而输之粟，发箧而馈之金，终其身无乏焉。已其贫者与，释敝衣以遗之，分疏食以饷之，不须臾缓。姑以救其一时之急，且徐谋之以善其后焉。
　　若有友焉，知唐子秋不尝，则必问之曰：子何为不祭？曰：无以供尊俎也。是友也慨然而叹曰：祭大事也，死不能祭，犹生不能养也。不亦伤乎！其周之。于是使人遗之一肩豕，一膞羊，双鸡匹鱼，旨酒嘉谷。富则如是。贫则鱼蔬醴酒，皆可助之以成礼焉。告之曰：秋分逝矣，虽后，可追也。子以贫失，非以事失。今日不能，明日追之。明日不能，再日追之。其何伤！礼虽无文，是亦礼也。
　　若有友焉，知唐子无妾，则问之曰：子无子，何为不买妾？曰：无财也。是友也入寝不安，抚子不乐，飨祀不忘，为之图买妾。计己之廪箧而有损焉，计己之出纳而有损焉，计己之昏姻燕币而有损焉。日损之而不足，则以月。月损之而不足则以岁。今岁损之而不足则以来岁，必济而后已。其或诸计之而终无济也，则告于其仕之识者，告于其友之好义者，未得所请，则如棼冒勃苏（申包胥）泣于秦王之庭，雀立而不转。则忍者必动心焉，吝者必强助焉。不然，岂以朋友之交而不能为图二十余金，岂以二十余金之微而坐视千百世之故家绝于一日哉！谅为友者不当如是矣。
　　吾之为此言也，非觖望于我友也。立此三义，以明朋友之道固当然也。若我与友易位而处，以是待友，务竭其力以完我分，奚以自多乎哉！
　　或曰：友也者，所以讲学进德也，非以财交也。固也，然而冻饿偪矣，不可以言礼；考妣馁矣，不可以言孝；先泽斩矣，不可以言传。于斯讲学，何学可讲？于斯进德，何德可进？必使不陷于死、不絶于先、有继于后。此三者，正所以讲学也，正所以进德也，是所赖于二三友也。
食难
