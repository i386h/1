<!-- { "loadSidebar": true } -->
　　兵有两权，内外是也。两得者兴，一得者亡。请设为易见之形，以明所度之必当于事，而后効其说：今有勇士，力举数百斤，如挈缾然。攘臂于市，市之人百千聚而莫敢与之校，是岂不可以无胜于人哉？然而不能自养以致疾，三日疾则力衰，五日疾则不能行，十日疾则不能起坐。虽有弱女子，可以扼其项而杀之矣。若是者，非无勇也，内虚必自尽也。今有厚养之士，节食远色，导气服药，身无疾病，可以长年。一日远行，不幸而遇杀夺之盗，力不如其强，器不如其利，与不如其众，俛首而就死矣。若是者，能保于内而不能强于外也。熟察于二者之形，凡举事者，有必胜之兵，而不能先自固；有自固之计，而不能制胜，岂能幸存哉？同归于灭亡耳。请举二宼以观灭亡之实，而后效其策：昔者有明旣衰，羣宼蜂起，闯王以逋逃之孽，率饥寒之民，由关中而东至于井陉，南至于巩洛，至于汉沔；东至于荆，至于亳泗。越五州之地，横行万里，疾于飘风。一二年之间，蹂践天下之半，破城屠邑，莫有能当之者。李自成袭用其锋，拥数十万之众，灌大梁（朱家寨、马家口），败孙百谷之军，入潼关，帝西安，乘胜渡朝邑（今大荔），由大同而攻京师，如破鸟卵。其用兵可谓能矣。其事亦既成矣。乃一朝奔溃，无所复之，而破脑于田夫之耨锄。是何也？葢盗贼之行，不营家室，退无所据，虽有百胜之兵而不能支一日之溃也。吴三柱遭时附景，身为王者，其军多宿将战卒，蓄积数十年，金钱之富，甲兵之多，等于京师。一日发兵反，天下震动，又有三叛为之助，东西援结万余里，此其厚集之势，固于金城，虽有韩白，亦无如彼何矣。然此贼实不知兵，乃曰：我用兵天下无双。当其出兵，次于澧卽阻江而守，下令诸将曰：毋得进兵。其志得为南帝足矣。其为人猜忌信谗，非其子弟亲戚不使将兵。有以策干之者，绝不省览，曰：此必书生腐言也。及其败于平乡，失桂阳、临武、蓝山、嘉禾、郴、庐陵、茶陵，退守于衡，不能悔败自厉，乃急于称帝，凿平回鴈峰，上登行郊祀之礼。卒至身死之后，尽亡境土，子孙诛绝，分裂身首，悬示天下。若是者何也？葢盗贼之习[智]，本无远略，不好计策，不下谋士，恃其强固之势，适以速其灭亡也。夫李宼之兵，蚩尤之兵也，而无本根，以至于亡；吴宼之所处，霸王之资也，而昧于攻守之计，以至于亡。使去两短，兼用两长，岂易敌哉！欲见兵之长短以决成败，无明于此者矣。
　　百金之贾，必有居处，以安妻子、固管钥、结邻里，无盗窃之虞，乃可以转贩于四方。而况有十万数十万之众以经营天下，不先为自固之计，岂可以有为哉？自固之计有三：地、食、法是也。地者，非定咸阳，非定河内，非定金陵，因势之便而处，因民之宜而处，因粮之利而处，因敌之形而处，择其可而处之，则大功可就、大业可成。夫龙有所止之渊，而后可以兴风云；虎有所伏之穴，而后可以腾山谷、搏取百兽，此地之为固一矣。军食之所赖，田税必轻于故籍以宽之，籴必增直以利农。破一城必有仓粟，走一军必有弃粮，民藏不可取，野积不可掠，富室不可贷，取之不溢滋，其取者必厚。恐敌有伪为贾人贵籴以空我者，阴戒四境，粟米有入无出。如是，则堡屯庐舍皆实，人人各自为守。守障万人可当十万人，十步之沟可当百步，一丈之垒可当十丈。士卒之有父母妻子者，饱暖安乐，寄于百无一虞之地，虽兵出屡年，转战千里，无有贰心。此食之为固一矣。国中无法，虽众不一，其主可虏；军中无法，虽勇不齐，其将可禽。不可以草创之始，人心未集，姑为因之。不私于故，不偏于亲，尊卑有等，冠服有章，文武之官各尽其职，典兵者不侵民，牧民者不构兵，文武之课，一级不苟迁，一级不苟降，有罪必刑，战后必诛，虽亲昵不赦。有劳者必厚其赏，有功者必尊其爵，虽雠疾不吝，如是则人心信服，不为苟免，不为幸望，不约而同，不戒而遵，此法之为固一矣。诚能自固如是，是山止川行之势也，以战必胜，以攻必取者也。
　　然而善用之则功可成，不善用之则终亦必亡。何也？天下之贤士，所以弃父母妻子，或载父母妻子而委身于干戈之际者，葢欲就其功名、取封侯之爵以遗子孙也。三军之众，不惜断脰破脑、陷阵登城者，葢欲自拔于行伍之中、以取爵禄也。其次亦不失赏赐、以置田庐也。若乃遗机失谋，数战不利，数举无功，二年三年，甲敝兵钝，战气消竭，豪杰失望，思归丘陇，人心解散，不可复振，此坐而自亡之道矣。天下多羣盗，衽扱囊括，可次取也。若有大敌，非我克彼，卽彼克我，虽支将游旗、积累千百功，而决机则在于一日，成功则定于一战。夫人情，兴则附，衰则去。诚能一大战而胜，兵威震世，义声盈耳，则人心归附，豪杰响应。地有所不略，略一而得十；城有所不攻，攻一而得十；军有所不破，破一而得十。夫用兵之道，过重与过轻同失。及锐乘间，不失其时，则天下之势集于我矣。其有重于进兵者，未能先决胜于己也。昔者齐乱而管仲用之，燕弱而乐毅用之，六国散而信陵君用之，遂能霸天下、举强齐、挫暴秦者，诚能修武教而得士心也。十万人为军，勒为五军，军二万人，伍合于十，十合于百，百合于千，千合于万，左合于右，后合于前，前后左右合于中，而提于元帅。一知相应，一气相贯，如亿万丝为一绳，曲绾直引无不如意，不见一丝之异，此整而不可乱之兵也。整而不可乱，然后可使。感德然后畏威，畏威然后感德，士卒未安不先寝、未食不先食，草食不甘食，疾病必视药，赏赐俘财，尽以分赐，日烹牛豕飨众，亲之如此，士卒爱之如父母矣。止舍有度，临战有节，违于法者卽诛之，不少假于将帅，于是士卒既爱且畏，无不愿效者。此能死而不可走之兵也。能死而不可走，然后可使。有如是之众，得以变化从心，合而不狃，散而不乱，进而不佻，退而不先，隐而不惑，危而不慑，我可以挠敌，敌不可以挠我；我可以入敌，敌不可以入我。以是方行天下，诛暴救民，乃有成也。
受任
　　能成大功者，必不败功；能成大名者，必不败名。且毋审其智能，毋论其权用。出身必有所主，行道必有所由，立于不败之地，行于不穷之道，乃可以恣我之为也。功名之道，无幸无不幸，智者必成，不成必非智；智者必不败，败必非智。是何也？两合则成，两违则败，见可成则就之，见不可成则避之。成败去就，谨于所择者，功名之门也。朽木不可雕也，粪土之墙不可画也，善雕者必于楸檀，善画者必于垩素。有工于此，取彼腐材墨质，率然而运斤，率然而施采，及其无成，人皆曰：非其技之不良，所遇之非材也。智者必笑曰：是尚不能辨材别质，卽其技可知矣。贫贱者，人之常处也。璞玉不出，于玉无伤。有拙工者剖而琢之，不能名器，玉乃伤矣。苟无其遇，宁伏于户牖，食于贱业，保其妻孥，不慕荣贵，所以守璞也。万金之贾行于道涂，必挟善射者为之卫，盗至则引弓待之，不轻发也，发必洞胸，必穿胁、必贯颅，一发不中，则刃镞已加其体矣。天下之大，非特万金之富也；万人之敌，非特一盗之智也；豪杰之身，非特一矢之用也，是何轻于委身者之不如发矢也！是故君子有不受任者五：不遇其时不受，不得其主不受，用违其才不受，任属不专不受，权臣持之、嬖幸市之不受。君子非不勇于受任也，其重若此者，恐其堕功毁名、辱国残命也。士当巷居，隐见惟己，人不得致也。出而干主，任之犹轻，言之犹浅，去留亦惟己，人不得泥也。若夫入室而谋，处幄而议，食以其食，衣以其衣，属之以心腹，倾之以密机。当是之时，国安与安，国危与危，国亡与亡，义不可去矣。
　　唐子之治长子也，有讼夺其妻者，曰：糜虫许嫁我矣。夺妻者曰：糜虫昨日嫁我矣。问糜虫以谁愿也，不愿夺妻者。唐子曰：汝休矣，朝夺而夕讼焉，犹可也。主义之旣厚，犹女子之旣宿也；道不行而欲去之，是糜虫之悔也。诗曰：靡不有初，鲜克有终。能愼于初，则有终矣。君子之始得君也，观其聪明，观其用舍，观其诚伪，观其度量，观其将相之臣，观其左右之人。皆可矣，试之以言论；既合矣，博之以仁义；既合矣，进之以奇谋。直之不怒也，深之不疑也，专之不参也，夫然后可以效死而不去。是以谏受，言悟，才达，智顺，功名可成，福禄可长也。
　　汪子（琬）着申甫之传，曰：申甫居嵩山之中，学古兵法，长于用车。愍帝使之将，既无车又无战士，驱市人以当强敌，以是败死。非其不善用兵也。唐子曰：申甫善用车，请以车喻：有车于此，圆其轴、方其毂，茅其纒牵，躄其骖服，善御者将笑而去之乎，抑鞭毙牛马而强驱之乎？以此决事，知申甫之无能为矣。
　　昔者唐子问于陈盟（入清为僧，名德藏）曰：先生熟明事，敢问明之亡也，亦有人乎？曰：有孙传庭者，虽古良将不能过也。其在关中，休兵不动，曰：卒未练，未可用也。朝使数趣之，不得已引兵而出，一战大败，贼遂入关。惜哉，孙子不败，明其未亡乎！唐子曰：先生之言失于此矣。善用兵者，生卒亦胜；不善用兵者，练卒亦败；善用兵者，怯者亦死；不善用兵者，勇者亦走。且孙子之所将，未必皆市人也。大敌卒至，亦可以未练谢乎？凡用兵之道，危伏于安，安伏于危，死伏于生，生伏于死，惟达变者能见其微而用其巧。是姑勿论，论孙子之所处，若果不可出，将在军，君命有所不受，宁伏剑而死，必不辱身；宁伏剑而死，必不辱名；宁伏剑而死，必不辱军；寜伏剑而死，必不辱君。古之白起是也。奈何驱千万人之肉，委于虎狼之口，而身受败军之辱？以此决事，知孙子之无能为矣。
利才
　　功名，险道也；君臣，险交也。不必直谏而险，职[直]言亦险；不必临战而险，立朝亦险；不必事暴君而险，事贤君亦险。我之所谓险者，非安其位、保其爵禄也，非不虑患、不避祸也。致我之道，以任重安邦也。夫任重者，功罪同迹，信谗相参，非必为之而辄危也，或出于万有一危，则危矣。处险而安者，鄙夫也。处险而险者，君子也。死者，人之所甚重也。昔者先师饮食有方，衣服有度，着之于经，不厌其繁。所以养其体气，固其寿命，是力学、修身、建业之所先也。人之常情，揃[剪]脱爪发，必相不践履之地乃委置之。是何也？甚爱其身，且惜其身之所弃也。况豪杰之身，家国倚之，而肻冒梃刃、婴木索乎？彼夫义激气愤、解带自决、暴虎冯河而不反，世皆壮之，称为烈士，是愚夫悍妇之行也，君子不为也。
