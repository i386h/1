<!-- { "loadSidebar": true } -->
　　心之为物，显而至隐，微而至大，圣人之于四德也，神化无穷。众人之于四德也，致远则泥，寂寂焉主静不动，屹屹焉屏欲如贼。外专而内纷，外纯而内杂，眞伪莫辨，而卒不知心之所在。于是求心者又罔知所措矣。孟子则告之曰：人生所同有者，良知也。孩提知爱亲，稍长知敬长，恻隐羞恶辞让是非，人皆有是心也。推此四端以求四德，毋违毋作，因其自然，具备无缺。于是求心者乃知所从焉。
　　良知在我者也，非若外物，求之不可得也。而不能致者，非不用力也，杂以嗜好，拘于礼义，虽为我所故有，如观景模形，明见其为良，而卒不得有其良。于是致良知者又罔知所措矣。孟子则告之曰：造道之方无他，贵其自得之也。父之所得，不可以为子之得。师之所得，不可以为徒之得。疾病在己，饥渴在已，为治为疗，宜饮宜食，我自知之，未可专恃讲习也。于是求致良知者乃知所从焉。
　　心体性德旣已自修，天地万物何以并治？必措之政事而后达。昔者尧舜治天下，风之则动，教之则率，不赏而劝，不刑而革。后世风之而多顽，教之而多犯，赏之罚之而不以为惩劝，于是为政者又罔知所措矣。孟子则告之曰：尧舜之治无他，耕耨是也，桑蚕是也，鸡豚狗彘是也。百姓旣足，不思犯乱，而后风教可施，赏罚可行。于是求治者乃知所从焉。
　　学由自得，则得为眞得。良知可致，本心乃见，仁义礼智俱为实功。直探性体，总摄无外，更无疑误。措之于天下，人我无隔，如处一室，各遂其恶欲矣。夫阴阳顺逆，人气所感，百姓旣安，沴戻消释，则地无山崩水溢之变，天无恒旸恒雨之灾，万物繁育，咸得其生。皆心之所贯，非异事也。尧舜以来，传道皆以传心，人莫不知焉，人莫不言焉，而道卒不得明者，何也？以其虽知心，而学之不一，求之不专，如天象全见而未执其枢也。陆子静读孟子而自得，立其大而小不能夺。阳明子专致良知，而定乱处谗，无所不达。二子者皆能执其枢者也。学问之道，必得所从入之门。若不得从入之门，误由外入，不由内出，圣人之道广矣大矣，失其本心，徒覩其形象，如泛大海不见涯涘，其如已之性何哉！其如人之性何哉！其如万物何哉！其如天地何哉！
法王
　　阳明子有圣人之学，有圣人之才，自孟子而后无能及之者。仲尼之教，大端在忠恕，卽心为忠，卽人可恕，易知易能者也，无智无愚皆可举踵而从之。然易实不易，盖世降日下，古之风也淳，今之风也薄，古之习也浅，今之习也深。是故古人之心如镜蒙尘，今人之心如珠投海。本心旣亡，客心篡入而为之主，嗜欲内胶，人己外隔，以是心求忠恕，犹登山网鱼、入水罗雀也。求忠恕非卽心乎？然而有间。忠恕为用，心为质，无质何用。古人心在，故求忠而忠求恕而恕，今人心亡，故求忠而非忠，求恕而非恕。诸儒之言皆各有得，然使闻其言者，以既亡之心，求合其言，始而误焉，以影为形；转而旣焉，以假为眞。如以石为玉，雕琢之工虽巧虽勤，终为恶器，非质故也。
　　阳明子以死力格外物，久而不得，乃不求于外，反求于心，一朝有省，会众圣人之学，宗孟子之言，而执良知以为枢。孩提之童无不知爱其亲者，非教之爱亲而然也。及其长也，无不知敬其兄者，非督之敬兄而然也。天下之孩提皆同也，充爱亲之心而仁无不周，充敬兄之心而义无不宜，则前后之圣人不外是矣。是良知者，乃江汉之源，非积潦之水，岂有竭焉而不逹于海者哉！天之生人，有形卽有心，有耳必听，有目必视，有鼻必闻，有口必尝，有手必持，有足必行。听者心听之，视者心视之，闻者心闻之，尝者心尝之，持者心持之，行者心行之，形全而无缺，则知心全而无缺。尧舜无缺，我亦无缺，是故虽夫妇之愚，是非自见，必不以是为非、以非为是；善恶自见，必不以善为恶、以恶为善。心知其是乃背是而甘于非，心知其善乃背善而从于恶，是岂心之本然哉？利欲蔽之也。浞羿篡国，义心自在；盗跖杀人，仁心自在。酉卯昼晦，日光自在。自良知之说出，使天下之蒙昧其心者于是求之，如旅夜行，目无所见，不辨东西，鸡再号，顾望一方微有爽色，而知日之出于是也。爽色者，日之见端也；良知者，心之见端也。执此致之，直而无曲，显而无隐，如行九轨之途，更无他岐。故曰：人皆可以为尧舜。人皆可以为尧舜者，人皆可以明心也。仲尼以忠恕立教，如辟茅成路；阳明子以良知辅教，如引迷就路。若仲尼复起，必不易阳明子之言矣。此眞圣人之学也。
　　才成于学，三代以后多过人之才，皆其生质，不由学问，更事多而识见敏，亦可以定乱，亦可以安邦。其中亦有好学者，但能法言矩行，得圣人之皮毛，心体未彻。如秉烛不能远照，如汲井不能广润，故其所为，或壹于刚，或壹于柔，或长于此而短于彼，或及于五而遗于十。虽或小康，终非善治。此周公之后所以无相也。
　　阳明子专致良知，一以贯之，明如日月，涉险履危，四通八辟而无碍也。其见于行事者，使人各当其才，虑事各得其宜，处患难而能全其用，遇小人而不失其正，委蛇自遂，卒保其功。迹其所为，大类周公。明之有天下也亦可慨矣：为君者非悍则昏，为臣者非迂则党，倾险之智接踵于朝，奄人之专滔天无忌，惜阳明子之不为相也。若得为相，人主信任之专，如成王之待周公，必能启君之昏，化君之悍，散党驯邪，不张皇而潜消。此诚圣人之才也！
虚受
　　阳明子有圣人之学，有圣人之才，而无圣人之德，不可以不察也。谓其无圣人之德者何也？以其小仲尼而自擅为习兵也。舜不及尧，禹不及舜，汤武不及禹，尧舜禹汤武不及孔子，见于书也详矣，见于孔孟子思之言也明矣。而阳明子则反之曰：尧舜为黄金万两，孔子为黄金九千两。吾不知其何以衡之而决其轻重如此也。若有人焉，独具神识，观于泰山，而谓泰山之土轻重于华山者几斤两；观于华山，而谓华山之土轻重于泰山者几斤两，人其信之乎？阳明子之衡尧孔，若似于此。
　　兵者国之大事，周公曰：其克诘尔戎兵，方行天下，至于海表，罔有不服。圣人未有不知兵者也。仲尼之所愼者战也，临事而惧，好谋而成，曰：我战则克。其谋讨陈恒也，能以鲁之弱小胜齐之强大，是故冉有曰：我之用兵学于仲尼。且圣无不能，不习无不利也。而阳明子则曰：对刀杀人之事，非身习不能。孔子谓军旅未学，亦非谦言。是何言也？禽一区区小贼，遂以傲仲尼，谓得金九千两，是仲尼有未足矣！谓未习于兵，是仲尼有不能矣。以仲尼有未足，必有足之者；以仲尼有不能，必有能之者。其傲亦已甚矣。故曰无圣人之德也。
　　学问之道贵能下人。能下人，孰不乐告之以善。池沼下，故一隅之水归之；江汉下，故一方之水归之；海下，故天下之水归之。自始学以至成圣，皆不外此。昔者郭善甫（庆）与其徒良善自楚之越，学于阳明子，途中争论不已，以其所争者质之阳明子。阳明子不答所争，而指所饘语之曰：盂下乃能盛饘，几下乃能载盂，楼下乃能载几，地下乃能载楼。惟下乃大。此为至善之言矣。何彼言之异于此言也！傲者人之恒疾，岂惟众人，圣贤亦惧不免。是故禹之戒舜曰：无若丹朱傲。舜之为圣尽善矣，禹之为圣无间矣，以无间之圣人进言于尽善之圣人，岂好直言之名而为是必不然之防哉？盖必有所深见焉。众人之傲，在可见之貌；圣贤之傲，在不见之微。意念之间，自足而见其足，过人而见其过人，是卽傲矣。足而不以为不足，过人而不以为不及人，是卽傲矣。是故仲尼答鄙夫之问，而自以为空空无知；不为酒困，尤庸人之善事，而自以为未能。其心如是，是以受摄广大，造极无上，而与天地准也。仲尼且然，何况吾属！吾属当何如？其为志也，必至于尧孔而不少让；其为心也，视愚夫愚妇之一言一行有我之所不及者，有而若无，进而若退，而后可以为学也。师友之言，必期以大者。然人心多傲，得寸为尺，得尺为丈。欲进于大，未见其大，先成其傲。有以圣人之言败德者矣，且有以圣人之言叛道者矣。权衡不精，其害甚大。阳明子，吾之所愿学也，乃兢兢于斯者，恐不善择于其言，徒以长傲，以是自察焉尔。
知行
　　息关蔡子（方炳），其父忠襄公（懋德），尝梦见阳明子，而问道焉。息关因画为图，而以已侍侧，请唐子有以发而题之。乃题之曰：凡求道者，患在道之无从。旣知所从矣，患在身之不至。诗曰：遡洄从之，道阻且长；遡游从之，宛在水中央。遡而上之而道阻焉，不知所在也；遡而下之而宛在矣，知所在而未能卽也。夫不惮身劳而上下往反，其求道可谓勤矣，而卒之望若见焉而不能身至其人之侧者，是何也？未得所从之道也。斯人也，虽生于鲁哀之时，游于东鲁之邦，踵于孔氏之门，犹之乎身不离于戎狄也。蒹葭之言，吾所耻也。书曰：凡人未见圣，若不克见；旣见圣，亦不克由圣。旣见圣，则在圣人之侧，异于水中之隔矣。于斯时也，闻圣人之言，见圣人之行，如渠之导水，帆之遇风，无往不利，而若之何其不克由哉？其不克由者何也？未得所由之道也。斯人也，虽入于孔氏之门，从于颜季之列，日覩圣人之貌，犹之未见也；日闻圣人之言，犹之无闻也。君陈之篇，吾所憾也。盖彼知在水之中央，而不知在身之中央；彼知由于圣之圣，而不知由于心之圣。不自得而求于外，是以在焉而弗在也，由焉而莫由也。
　　阳明子曰：良知是吾师也。是非自明，依而不违，自合于道。以言乎其人，则阳明子为忠襄息关之师；以言乎良知，则忠襄卽阳明子、息关卽阳明子、凡行道所见之人皆阳明子。不在言貌，各自得师，夫何宛在兴嗟、欲由弗克哉！不知良知者，不知自有宝者也。知良知而不致者，怀其宝而不善用者也。
　　甄虽不敏，亦愿学阳明子，而不敢谢不及者，盖服乎知行合一之教也。知行为二，虽知犹无知，虽致犹不致。知行合一者，致知之实功也，虽弱者亦可能焉，虽愚者亦可及焉。何也？善如甘食暖衣，恶如郣食缕衣。知其甘者，知也；知其甘而食之，卽行矣。知其暖者知也，知其暖而衣之，卽行矣。若知其甘而忍饿不食，以待明日乃食；知其暖而忍寒不衣，以待明日乃衣，天下岂有是哉！郣食缕衣反是。以此譬知行，则合一者自然之势也，分而为二者自隔之见也。我瞻此图，反求于心，不假于外。知之所在，卽行之所在，不移时，无需事，以从息关之后，或庶几乎！
性才
