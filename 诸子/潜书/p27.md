<!-- { "loadSidebar": true } -->
　　君子之为学也，不可以不知兵。有人于此，为子而不惭于曾参，为弟而不惭于叔齐，为臣而不惭于比干，为仁而能养民，为义而能修政，斯世之谓全学人矣。一旦社稷不幸，盗贼蜂起，远近惊溃，宼薄国都，君臣震慑，问左左不应，问右右不应，问大臣大臣不应，问小臣小臣不应。当是之时，国多孝子而父死于敌，国多悌弟而兄死于敌，国多忠臣而君死于敌，身为仁人而为不仁者虏，身为义人而为不义者虏，虽有周公之才之德，亦奚以为！学者善独身。居平世，仁义足矣，而非全学也。全学犹鼎也，鼎有三足，学亦有之：仁一也，义一也，兵一也。一足折，则二足不支，而鼎因以倾矣。不知兵，则仁义无用，而国因以亡矣。夫兵者，国之大事，君子之急务也。兽之有角，不时触也；噬及无患，以角便也。身之有手，不时抟也；暴至无患，以手便也。国之有兵，不时刺也；敌至无患，以兵习也。
　　所贵乎儒者，伐暴而天下之暴除，诛乱而天下之乱定，养民而天下之民安。若鲁用仲尼，有齐宼而不能御；齐用子舆，有秦宼而不能御；社稷丘墟，坟墓樵伐，何以为仲尼，何以为子舆？仁义之事，日行而不离；兵之象，常伏而不见。伏则为天下祥，见则为天下殃，是故仁义可习也，兵无可习也。士所与处者，妻子耳，引而置之众宾之间，犹色沮而语塞，安见五万之众、十万之众也？士所守者，芦壁废户耳，穿窬入焉，卧不敢起，安见河山之险与盗贼之猛也！士之威，或不行于疡童蹇婢，安见如虎之将、如狼之卒也！士之智，或困于闾里小人，安见敌之诱我以不测也！士或遇蜂虿而色变，触棘刺而失声，安见白刃交于睫、矢石集于身也！若此者，皆无可习者也；无可习，将焉学之？
　　天下有老于军中、拥众百万，而不知兵者矣；有朝废诗书、夕入帷幄，貌若农夫、口不能言，一计而斩大将、再计而破敌国者矣。若是者，非以尽责夫人，人有智愚，唯智者能之，非以尽责夫智。智有明于事而暗于兵者，有暗于事而明于兵者，唯智之明于兵者能之。暗于兵者，虽习犹不习也；明于兵者，虽不习犹习也。
　　夫兵，犹火也。金以冶而成剑，木以斵而成耜，水以甃而得饮，土以陶而成器。斯四者，必得其师、习其艺而后人得而用之。其于火也不然：寓于无形，流于一击，不求于邻，闭户自得，发于硝艾之微而能燎百里之原者，惟所取也。岂若四者之事，必得其师、习其艺而后能哉！火之为物也，无乎不有：金中有之，木中有之，土中有之，石中有之。兵之为道也，亦无乎不有：圣人之言有之，传记有之，时势有之，盗窃之形有之，德怨有之，喜怒有之，所历山川、所过城邑有之。无意于兵，干戈弓矢非兵；有意于兵，耳目闻见皆兵，而何不可学之有！
　　夫世多智者，而无一人可与言兵者，何也？有三蔽焉：高者讲道，卑者夸文，谓武非我事，蔽一；视良将如天神，非常人所可及，蔽二；畏死，蔽三。其蔽如是，虽使太公复生于今，亦且习为懦儒，乌知兵为何如者哉！无惑乎士之不知兵也。
　　请决三蔽：身为大将，仁义之声充于四海，战必胜、攻必取，功成名立，相贤君、辅少主、致太平，百姓安寜，风俗敦厚，与貌孔颜而追屈宋者，果孰贤乎？一蔽决矣。武安君曰：兵者自然之理，何神之有。吾葢深识乎斯言也。战胜者必胜，未有幸而胜者也；战败者必败，未有不幸而败者也。譬之乡里之中，有二少年，相与斗智角力，观者早决之矣。两军相蹙，声动天地，白日无光，飞鸟不过。一瞬之间，山崩川溃，血流尸横，此人所以心慑虑昏，若有鬼神，而不敢轻言兵也。智者则不然，伍什百千，前后左右，系于一将。两军相遇，士卒虽众，不过两将，犹之乡里二少年，有异势而无异算也。彼以十万之众来，我以十万之众往，众相如也；彼怯我勇，则勇者胜；勇相如也，彼实我诈，则诈者胜；诈相如也，彼诈而我知之，我诈而彼不知，则知者胜；知相如也，彼知而发之疑，我知而发之决，则决者胜；决相如也，彼决而攻不善，我决而攻善，则善者胜。若自料不如，未见可胜，则固守封疆，俟衅而动，此所谓自然之理而非神也。二蔽决矣。兵，死门也，实天下之生门也。陷于死者，必不善用兵；善用兵者，必不陷于死。请试思之：受命为将，寄河山于纛下，决兴亡于一战，存宗庙于呼吸之间，其任重矣，其机危矣，不能保一身，何以保天下哉！若势不可为，穷居不许身，临事不受命矣。无死道也。且为将者，流矢飞礟，或所不免，至于谋臣，不操戈、不临敌，又何以死！若以为不然者，颜渊短命，伯牛恶疾，岂在行阵哉！且人臣事君，官守言责，不敢爱死，何必将乎！三蔽决矣。去此三蔽，兵之不可不学也明矣。
　　昔者黄帝伐涿鹿，舜伐有苗，汤伐有夏，文王伐崇，武王伐纣。黄帝三战，其余则皆一战遂定天下。当是之时，以仁克暴，如水灭火，兵不复举，乱无余遗。其交兵之际，虽未免舆死扶伤之泣，然而天下和平，不闻有战争之事，是何也？其君皆圣人也，其将亦皆圣人。黄帝之将不闻，舜之伐有苗也以禹为将，汤之图有夏也以伊挚为谋臣，文王得吕望以为师，武王举天下诸侯及蛮彝之众，属之吕望而立为大将。以圣人之君，任圣人之将；以圣人之德，行圣人之谋；此所以天下和平，不闻有战争之事也。及乎后世则不然，兵革一动，远者百余年，近者二三十年，屠绝百城，荆棘千里，杀人之事，盗贼居其半，帝王居其半。大乱旣定，君臣安荣，海内之男女死者已十六七矣。父母养子，惟恐不长：三年怀抱，十年提携，男为之室，女为之家，饥食寒衣常恐失时。杀一人而非其罪，子孙不长；杖一人而非其罪，人皆谪之。而一旦起而争天下，遂草刈之若此。葢自秦以来，屠杀二千余年，不可究止。嗟乎，何帝王盗贼之毒至于如此其极哉！
　　古之君臣，虽任不求备，才鲜兼长，然而无事则修政教，有事则为将帅，非二事也。世衰学敝，聪明之士习为文辞，自矜大雅，以兵为凶器而恶闻之，以为非仁人之道而不言也，于是以兵事推之武夫。彼之为人，或白昼杀人，或掘塜刼室，或起于卒伍、出于盗贼，人见其俯首入户，有力如虎，则曰：此真将军也。彼乌知君臣之道、社稷之长计！一旦得志而为将，杀无辜、虏妇女、掠宝货，纵之则毒人，禁之则拥兵不臣，虽有拔城略地之功，而兵祸不解，常少宁日。此自秦以来所以杀人之多也。乃世之论将者，谓戎事尚力，使儒生御敌，如以卵投石也。是未明乎用兵之道也。夫斗力者，如两虎相搏，生死未知。以此待敌，则天下之事岂不殆哉！所贵乎勇力者，不过使之登城、使之冲阵、使之先犯、使之间出，是大将之所使，而不可为大将也。昔者贤君之任将也，如己身有疾，委之良医，必曰除疾易而体气无伤。孙子十三篇，智通微妙，然知除疾而未知养体也。夫为将者，智足于军，未善也，军不可徧也；智足于战，未善也，战不可渎也；智足于破敌，未善也，破一敌又有一敌也。善军者，使天下不烦军；善战者，使天下不欲战；善破敌者，使天下不立敌。是何也？凡人处安乐之时，常不见德。及其救之水火之中，则亲之如父母；御其暴已者，则敬之如君长。用兵之道，所以救诸水火而御人之暴者也，其见德易于为政。以兵行仁，何人不顺；以兵伸义，何乱不散！于是可以军而无战，战而无敌。虽不及汤文之兵，于以胜残去杀，其庶几矣。
　　夫兵以力胜，力以谋胜，谋以德胜，非学不可。自秦以来，以勇力智巧取天下者多矣，何必学！然而方之于古，学之则为汤文之兵，不学则为秦项之兵。为汤文之兵，不数战而天下定；为秦项之兵，大小数十百战，杀戮数十百年，而后天下定。二者相去岂不远哉！
五形
　　鸡之斗者，两距相拒，不知其它；狗之斗者，两牙相啮，不知其它。吾笑拙兵之智类鸡狗也。正道之上，我之所往，敌之所来；我之所争，敌之所御，不可以就功。善用兵者，不出所当出，出所不当出。无屯之谷，无候之径，无城之地，可以利趋，能趋之者胜。必攻之地常固，必攻之城常坚，必攻之时常警，不可以就功。善用兵者，不攻所当攻，攻所不当攻，欲取其东必击其西，彼必不舍西而备东；欲取其后必击其前，彼必不舍前而备后。此人情所不虞也，能误[击]之者胜。万人为军，不过万人；五万人为军，不过五万人；十万人为军，不过十万人。我有此众，敌亦有此众，不可以就功。善用兵者，不专主乎一军，正兵之外有兵，无兵之处皆兵。有游兵以扰之，有缀兵以牵之，有形兵以疑其目，有声兵以疑其耳。所以挠其势也，能挠之者胜。此三奇者，必胜之兵也，少可胜众，弱可胜强。
　　昔者唐子试于蜀，同舍生九人，有馈筩[筒]酒者，五人者据之；四人者弱，争之不得也。乃择奴之捷者，敎之曰：我噪而入，彼必舍瓮御我，汝疾入取之。于是声噪而攻堂之左，彼果悉众御我于左，五人者胜而反饮，已亡其酒矣。善用兵者，如唐子之取筩酒，可谓智矣。鼠之出也，左顾者三，右顾者再，进寸而反者三，进尺而反者再。吾笑拙兵之智，类出穴之鼠也。人之情，始则惊，久则定；惊者可挠，定者不可犯。善用兵者，乘惊为先。敌之方惊，千里非远，重关非阻，百万非众。人怀干淇（麦旁，饼），马囊蒸菽，倍道而进，兼夜而趋，如飘风如疾雷。当是之时，敌之主臣失措，人民逃散，将士无固志，乘其一而九自溃，乘其东而西自溃，乘其南而北自溃，兵刃未加，已坏裂而不可收矣。凡用兵之道，莫神于得机。离朱之未烛，孟贲之甘枕，此机之时也。伺射惊隼，伺射突兔，先后不容瞬，远近不容分，此用机之形也。机者，一日不再，一月不再，一年不再，十年不再，百年不再，是故智者惜之。古之能者，阴谋十年，不十年也；转战千里，不千里也。时当食时，投箸而起，食毕则失；时当卧时，披衣而起，结袜则失；时当进时，弃家而进，反顾则失。不得机者，虽有智主良将，如利剑之击空；虽有累世之重、百万之众，如巨人之痿处；虽有屡战屡胜之利，如刺虎而伤其皮毛。机者，天人之会，成败之决也。
