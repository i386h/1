<!-- { "loadSidebar": true } -->
　　武臣内属司马，外属州牧，酌以前代之制，定为卫尉、都尉、千夫长、百夫长之号，其禄则自二千石以下，如卿牧守令之属，以三等次降之，百石以实。其有征戍之劳，则益其禄，赡其家。有功则厚其赏赉，有大功则封为矦伯，不为限制。
　　京师石粟，虽贱不下千五百。中原之麦、衡湘之米，非凶岁石不过三百。若准以石数，则一石不过三百，有名而无实，远方之吏，不得赖禄以为家矣。计其值，虽不能如京粟之值，当石以千，准四方，岁报粟之贵贱，而各增益其石。若山岩之邑，不毛之地，则多给以钱，或纯以钱。
　　六卿得受九命之荣，食上公之禄者，重大臣也。卿贰京尹京令禄以实者，重其任也。牧守令禄以实者，重民命也。县令加五百石者，保赤子也。其它秩从尊而禄从降者，所以别劳逸也。百石不降者，恤小吏也。继世而禄降于爵者，不任事也。武臣有功劳不限赏者，重戎事也。远方之禄，不计石而核其值者，不虚惠也。粟少以钱者，通其变也。如是，则尊卑有别，轻重得宜，而禄可均也。官省则吏役亦省，禄厚则廪食亦厚，可从而定已。
　　凡人之性，上者有义无利，其次见利思义，其下见利忘义。上下少而次者多，厚其禄所以兴义也。上者不德而忠，其次德而后忠，其下虽德不忠。上下少而次者多，厚其禄所以劝忠也。兴义劝忠，所以厚民生也。
　　有患此者，谓国用不足，百官之禄骤增十五倍，将焉取给？是殆不然。君臣骄奢，民生殚亡，太仓之粟非其粟，府库之财非其财，而奚啻于百官之禄！君臣恭俭，民生富庶，太仓之粟不可胜食，泉府之钱不可胜用，而何有于百官之禄！
达政
　　有明君，则有贤辅；有贤辅，不患有司之不良；有司良，不患政事之不达。反是则政虽善不达。凡政之大者在黜陟，何以为黜，何以为陟？责饱者必炊饭，责暖者必缝衣，责治者必养民。养民之善政，十有八焉：勤农丰谷，土田不荒芜，为上善政一。桑肥棉茂，麻苎勃郁，为上善政一。山林多材，池沼多鱼，园多果蔬，栏多羊豕，为上善政一。廪蓄不私敛，发济不失时，水旱蝗螽不为灾，为上善政一。犯其父母必诛，兄弟相残必诛，为上善政一。阐幽发潜，彰孝举节，为上善政一。独骑省从，时行乡里，入其茅屋，抚其妇子，民不以为官，无隐不知，为中善政一。强不凌弱，富能周贫，为中善政一。除强暴奸伪，不为民害，为中善政一。居货不欺，商贾如归，为中善政一。省刑轻杖，民自畏服，为中善政一。察奸发隐，四境无盗，为中善政一。学校殿庑常新，春秋享祀必敬，为下善政一。城隍道路桥梁庐舍修治，为下善政一。纳赋有方，致期不烦，为下善政一。选勇力智谋，具戈甲干楯，教之骑射，以卫四境，为下善政一。天灾流行，疫疠时作，使医疗治，为下善政一。蔬食布衣，燕宾必俭，为下善政一。
　　上善政六，中善政六，下善政六，凡十八善政。以课县令，重其权，厚其禄。其牧守，但行考绩，不得专制，待以宾礼，不行跪拜。凡有兴革，唯其所为，三年考绩，无功有过者黜，无过无功者以其品秩致仕，三考有上善政者受上赏，有中善政者受中赏，有下善政者受下赏，其升迁以是为差。十八善政皆备，九年之间，民昔贫而今富，昔好犯而今知礼，治化大行，斯为上功。唯不受国，封为矦伯，厚其廪禄，冕服舆马，比于古之诸矦。公卿缺，则举用之，或老而归田，予以爵禄终其身，録其子孙以崇报功。如是，则有位知劝，咸自竞勉，何治功之不成！
更币
　　古者言富，唯在五谷。至于市易，则有龟贝金钱刀布之币，其后以金三品，亦重在钱。后乃专以钱，而珠玉龟贝银锡之属，但为噐用，不为币。自明以来，乃专以银。至于今，银日益少，不充世用，有千金之产者，尝旬月不见铢两，谷贱不得饭，肉贱不得食，布帛贱不得衣，鬻谷肉布帛者亦卒不得衣食，银少故也。当今之世，无人不穷，非穷于财，穷于银也。于是枫桥之市，粟麦壅积，南濠之市百货不行，良贾失业，不得旋归。万金之家，不五七年而为窭人者，予旣数见之矣。
　　夫财之害在聚。银者，易聚之物也。范为圜定（圆锭），旋丝白灿，人所贪爱，囊之瘗之，为物甚约，一库之藏，以钱则百库，虽尽四海而不见溢也。大吏则箕翕斗奭（舀），岁运月转，轻于隼逝。一骡[骡]所负，以钱则百骡，虽累百万而人不觉也。葢银之易聚，如水归壑。哀今之人，尚可恃此以为命乎！圣人复起，必有变道矣。天运物运，皆有循环，兴必废，废或复，钱废于前代，岂不可复于今世！救今之民，当废银而用钱，以谷为本，以钱辅之，所以通其市易也。今虽用钱，不过以易鱼肉果蔬之物，米石以上，布帛匹以上，则必以银。涓涓细流，奚补于世！钱者泉也，必如江河之流，而后可博济也。
　　凡禄九千石以下，皆令受粟。度宫朝官军之所用，皆令输缗，以钱附粟而给之。其在州郡县，常赋皆令输粟。凡禄三千石以下，皆令受粟。度城郭兵役之所用，皆令输缗，以钱附粟而给之。其在边防、内屯、将禄、卒食，皆令受粟。度甲胄衣履之所用，皆令运缗，以钱附粟而给之。唯是礼大臣，惠百官，既厚其禄，积粟何以运归？则多与之钱，使可以置田宅、遗子孙，所以别于商贾也。夫赋以钱配，禄以钱配，饷以钱配，自朝廷至于闾阎，自叚帛至于布絮，出纳无非钱者，不出三年，白银与铜锡等矣。昔者一库之藏，今则百库，天府虽广，其势不可多藏也。昔者一骡之负，今则百骡，家室虽富，其势不可多藏也。有出纳皆钱之便，无聚而不散之忧，钱不流于海内，其安之乎！
　　客有发难者，一难曰：钱重难行，民商必病。我应之曰：漕粟数百万，舟挽而注太仓；皮絮之枵，铜铁之坠，骡驮而越山谷，而病钱之难行乎！二难曰：铜不可采，又不易市，垆冶多废。我应之曰：货至无多寡，须多则多至，须少则少至。昔之计钱以万数，以巨万数，以亿数，以亿万万数，金之生也，无古今异，岂生于古而死于今。三难曰：民欲难拂，俗尚难移，民之爱银也，杀身不顾矣。其能废之乎？我应之曰：米粟之征兼钱，布缕之征兼钱，力役之征兼钱，关盐之征以钱，市货之征以钱，天下之钱多纳于公。宫中之用以钱，朝廷之用以钱，百官之禄兼钱，兵卫之馈兼钱，刍豆之市以钱，府库之钱尽布于天下，岁纳岁出，如发原放海，不少止息。民惟恐钱之少，虽驱之使用银，不可得已。
匪更
　　句汇问曰：卿牧、善任、省官、制禄、达政、更币六篇之言，畞既闻之矣。然诸名物多寡之数，行之久矣，至于今而欲尽更之，恐有所不可？唐子曰：吾何欲变哉！顺情合义而仍之者也。于其所当正而正之，则职尽；于其所当省而省之，则官清；厚其禄，则臣劝；专其养，则民安；通其穷，则财用足。如是，则上下同欲，民心大悦，自然之理，岂变之为乎！君子行法，为从为更，何常之有！行之而民悦，则行之，从其所欲也；行之而民不悦，则不行，更其所不欲也。且衰世习行之政，有必不可仍者。古人有言曰：圣人之兴也，不相袭而王；夏殷周之衰也，不易礼而灭（战国赵策二）。葢礼之既坏，如美木积久而有蠧朽，不可以为宫室，是以[故]圣人之兴也，随时制法，因情制礼，岂有不宜者！诗云“缁衣之宜兮，敝，予又改为兮。”物无敝而不改者，缁衣始制，亦尝美矣，及其敝也，衿倾袪（袖口）错，四垂纰离，非复缁衣矣。犹复服之，以为不改其旧，可乎？及其改为之，其衿其袪，已非故缯[缁]。自絙七入，出于新染。观其色，揽其度，宛然故缁之初加于体也。以为改其旧，可乎？季世所行之政，昔尝以致治矣。及其旣久，国家无事，君臣宴安，丧志成鄙，未能远谋。官守不明，惠泽不行，名存而实亡，文餙益美，不顾百姓之便利。于斯之时，犹为谨守旧章，不敢踰越，是服敝缁衣也。有有为之君臣，奋兴在位；去因仍之旧法，殚制作之精思，慎虑时宜，讲论典礼，审量法度，归于百姓之便利，以发四海之尘蒙。于斯之时，官堕其职守，民之苦于敝法久矣。一朝弃其旧而新是图，宜民宜俗，安之如固有之，是服新缁衣也。然则陈晦縿裂，已属委弃，取而服之，是谓变常。灿灿在身，不易其制，委蛇合度，是谓从旧。新旧之故，从变之宜，唯精义者为能通天下之故，类民物之情。人君不明，执政不敏，司牧不勤，谨守旧制。恶政令之不行，飞牒文示，徧于天下，制为斩流之刑以惧之。卒之民玩坐废，斩流亦不行，朝廷亦不复问，谓之无官无政可也。诗曰：不愆不忘，率由旧章。其予言之谓矣。
用贤
　　书曰：恭作肃，从作乂，明作哲，聪作谋，睿作圣。诗曰：国虽靡止，或圣或否。民虽靡膴，或哲或谋，或肃或乂[艾]。此五者，人之恒德，生而各具。谓非然者，其必天无水火木金土，人无言视听思恭。五者唯圣人乃全，其次或兼四三德，其次或兼三二德，其下亦具一德。必有圣者，何患国论之无定；亦有哲谋肃乂之一长者，何患才猷之无济。吾不谓凡民皆然。愚夫愚妇，具五者之体而愚不及；士具五者之体而才或不达，学或不充。四海之大，凡百多士，必有能学达才者，用之将不胜用。
　　然盛世常见多才，衰世常患无才，其故维何？易之泰曰：小往大来。是时肃乂哲谋圣在位，狂、僭、豫、急、蒙在野，故见为多才。否曰大往小来，是时狂僭豫急蒙在位，肃乂哲谋圣在野，故常患无才。夫泰否，非天为之，实人为之；大小往来，非时之泰否为之，实君之明昏为之。纣有臣亿万，惟亿万心，周师至郊，无一人能御者，遂一战破纣之国。此亿万臣中，有陈洪范之箕子，若纣能早用之，则彝伦叙于有商，肃乂哲谋圣并为之用，武王之圣亦终为商之良臣，而有商岂至于灭亡？幽王无道，尹氏、皇父乱政，小人盈朝，犬戎至郊，无一人能御者，遂弒幽王于骊山之下。当其时，有赋小旻之贤大夫，若幽王能早用之，则彝伦叙于西周，肃乂哲谋圣并为之用，犬戎虽强虣[暴]，亦终为周之外臣，而西周岂至于灭亡？纣有此贤父师，幽王有此贤大夫，二贤近在左右，人皆不知，其处于下位、沦于岩野者，又孰从而知之？然则纣幽之世，其才奚不若汤文之世？使以好色之心好德，以宠佞之心宠贤，则伊傅周召比肩于朝，博而求之，如燧火源泉，不可胜用。
