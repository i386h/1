<!-- { "loadSidebar": true } -->
　　悲哉，周秦以后，君将豪杰，皆鼓刀之屠人；父老妇子，皆其羊豕也！处平世无事之时，刑狱冻饿，多不得毕命；当用兵革命之时，积尸如山，血流成河，千里无人烟，四海少户口，岂不悲哉！岂不悲哉！
　　君子之于天下也，无他道也，惟全此不忍之心而已矣。推是心也，富贵不以易，不惟富贵不以易，圣人不以易，天道不以易。何以言之？覆军屠城以取封侯，是食人之肉以为侯禄也，其忍之乎？覆天下之军，屠天下之城，以取天下，是食天下人之肉以为一人养也，其忍之乎？故曰：富贵不以易也。
　　奚以言圣人不以易也？善哉，孟子不信“血流漂杵”之言也。武成之书，史佚记之，周公裁之，岂有不信，而不信之者何？武王，圣人也，不可以非之，非之则伤诛暴之义；不可以是之，是之则后世以为口实，而遂其肆杀之恶。非之是之，两有所不可，故归咎于史臣之诬，使人反求诸心而戚然自得之也。此孟子之善为言也。若论其实，上古圣人以德胜，不以兵胜，杀人之多，自牧野之战始。葢武王之德，圣而未尽善，上不逮舜，下逊文王。文王伐崇，崇人不服，退修政敎而伐之，不战而服。武王自度德有未至，势已克殷，恐释此不取，殷之君臣惧而改过，结好民心，淬厉守备，后且难以加兵，故战一日而破殷，以致杀人之多如此也。血流漂杵，念之心堕！我若于当日与于从伐之列，必痛哭而去之，从夷齐于首阳之上矣。故曰：圣人不以易也。
　　奚以言天道不以易也？占天之书，五宫之星或失常，及五星入犯，皆兵大起。岁星与太白斗，荧惑行逮太白，塡星与水火金合，太白出入失常，辰星入太白，皆兵大起。日晕异象，月蚀五星，皆主兵乱。由是观之，兵未起而象见于天。然则屠杀生民，非人之所得为也，天也。夏殷以前，不见此象，虽或有乱，兵起旋弭。春秋之世兵虽不戢，无大胜败，或交和而退。至于七雄之世，杀人如乱麻，武安君为将，斩首之数，见于史者已九十八万矣。其它杀人之多，非数所及。十九代以来不可胜举。若我生逢斯时，所熟闻之者：张献忠空江夏之民，尽蹙之于江，江水千里不可饮；及其据成都，成都屋宇市货之盛比于姑苏钱塘，皆尽屠之。遣兵四出，杀郡邑之民，恐其报杀无实，命献其头。头重难致，命献其手。道涂之间，弥望更多山丘，迫而视之，皆积头积手也；蜀民既无可杀，饮食作乐，亦为不乐，乃自杀其卒。是时献忠之卒百三十万人，先杀其新附者，已过大半又无可杀，方欲杀延安初起之人，而身已为禽矣。献忠之杀人也，告于天曰：天生百物与人，人无一物报天，不杀何用。欲杀尽蜀民，乃出杀中原，杀吴楚，杀闽越，杀滇黔，杀尽四海之人！自天地开辟以来，生民之种自我杀盖，此后无复生人。其志愿乃尔也。自周秦以来，杀人之毒，至此为极。悲哉，天实为之，谓之何哉？诗曰：天之方虐，无然谑谑。吴人谓范蠡曰：子毋助天为虐。夫干羽服苗，圣人之仁也；血流漂杵，圣人之虐也。世唐际虞，天之仁也；溺楚屠蜀，天之虐也。推吾不忍之心，吾欲谏天之虐，敢谑天之虐；吾欲反天之虐，敢助天之虐！故曰：天道不以易也。
厚本
　　昔金陵有病蛊而将绝者，有良医来自霍丘，一针之而苏，再针之而起，五进之汤液而愈，人相传以为神。于是富贵之家有疾者，厚其金币而致之馆，凡有疾者奔趋之而不得其闲，无疾者亦皆愿识其面焉。客有颂言于唐子者，曰：其术之神若是，其所居之乡复何疾病之忧！唐子曰：若子之言，是致疾之媒，戕人之斧也。使人恃医而不谨疾，以至于丧其身者，必子之言也夫！夫良医者，不祥之人也；馆良医者，不祥之家也。人惟自伤则中虚，中虚而后有疾，有疾而后求医。至于求医，葢亦危矣，虽生也，其不与于死也有几！无自伤则中实，中实则无疾，虽有扁鹊，无所用之。天有六气，阴阳风雨晦明也，过则为灾：阴淫寒疾，阳淫热疾，风淫未疾，雨淫腹疾，晦淫惑疾，明淫心疾。此六者，自外宼者也。人有五情，思气味饮色也，过则为灾：思淫心疾，气淫肝疾，味淫脾疾，饮淫肺疾，色淫肾疾。此五者，内自贼者也。五贼日蚀，则渐伤而中虚，以成内疾；其或六宼乘之以成外疾。于是不惜多金以求良医，不幸而医不良不能除疾，或反益其疾而致死。卽有良医，石镵（刺）毒熨以攻其外，汤液酒醪以攻其内，疾虽除而劖刺肌肤，动伤经脉，已大其创而不易复矣。是故君子以父母之身，尝[常]谨于疾，唯恐或伤。无伤则中实，中实则五藏时序，灾害不生。卽天地不平，六气偏淫，尧水汤旱出其时，北冻南炎易其候，菑殃流行，疫疠时作，而不中于谨疾者之身，中实故也。若是，则岂惟无疾，亦且长年。尝闻古有眞人，修身不死，今虽未见其人，而其道在是矣。惟道无神，技乃有神。神以有所救而见，无所救，何神哉？
　　唐子为是言也，人之听之忽焉若弗闻也。是时魏叔子在吴，有以唐子之言告之者，叔子动容曰：唐子之言，非啻论养生也，其可以达于治天下乎！天下之乱有二，内贼外宼是也。虐政亟行，厚敛日加，又遇凶岁，米麦不登，家室磬悬，民无所顾赖。始则一人为窃，既而十人为盗；继则望风蜂起，千百为贼，剽掠乡聚；久则数万人为军，称帅称王，攻城杀吏，而乱成矣。若使茅屋之中有数石粟、数匹布，妇子饱暖，相为娱乐，孰能诱之蹈不测之祸，以为奸雄之资哉！葢内贼之起，皆由于国家空虚也。虐政亟行，厚敛日加，又遇凶岁，米麦不登，边竟萧条，餫馈不继，戍卒逃亡，将帅贰心，于是四裔雌[夷]日夜窥伺中国以图获利。始则小侵，驱掠牛羊；既而深入，猎子女玉帛；久则转战中原，攻围京师，而乱成矣。若治国有道，政事修明，农贾乐业，衣食滋殖，德洽中国，抚有四裔，则蛮貊不得我衅，必且奉贡和好长为外藩矣。葢外宼之入，皆由于国家空虚也。内外绎骚，君臣忧惧，博求智谋之士、勇武之夫，于是苴穰之属乃至矣，拜为上将，受命而出，秘谋奇计，出入鬼神，诛贼于内，以次扫除；御宼于外，一月三捷；献俘告庙，君臣相贺，宗庙社稷危而复安。若非得良将而用之，何以有此功烈哉？然当是时，父兄子弟肝脑涂地，舆尸载伤哭声满野，城堡毁堕田土荒芜，百千里之间不闻鸡犬之声，国家之福，百姓之祸也；朝廷之所贺，仁人之所吊也。勿谓乱已，其乱方大；勿谓疾平，其疾方深。然则是良将者，不祥之人也；尊良将者，不祥之朝也，非君子之所愿也。是故明德之君，不侈其尊富强大也。以为我实民之父母，民实我之男女，惟恐其衣食之不足，居处之不安，日夜念之不忘。其大臣必用忠厚之人，其外牧必用慈惠之人，与我同忧与我同爱，劝农功，课桑麻，厚蓄积，惩奢靡。虽有凶年，民不知菑，谷不可胜食，财不可胜用，而天下大富矣。衣食足而知廉耻，廉耻生而尚礼义，而治化大行矣。然而明主不自满也，旣厚之以生养，又承之以节俭，卑前殿，陋后宫，布衣蔬食，陶器素舆，犹歉然不敢自安，恐厉民以自养也。于是富日益富，安日益安，中国之民和乐相忘，远裔之君慕义永服。继世之子孙，苟非不肖，谨守成宪，虽千百世无变可也。当是之时，甲兵敝于武库，良马仅供服乘，虽有穰苴之将，无所用之。以此养生，以此治天下，皆长久之道也。
　　唐子闻之曰：叔子诚知言哉。
有归
　　人之生也身为重，自有天地以来，包牺氏为网罟，神农氏为耒耜、为市货，轩辕氏陶唐氏有虞氏为舟楫、为服乘、为杵臼、为弓矢、为栋宇，禹平水土，稷教稼穑，契明人伦，孔氏孟氏显明治学，开入德之门，皆以为身也。圣人好生之德，保人之身，日夜忧思，不遑寜处，群生各[名]遂，以迄于今。今吾与众君子众庶人处此安乐之居，行于仁义之途，孰非十圣人之功哉，奚啻十圣人哉！若汤武以及汉宋之祖，救一时之民，保数世之安，其功亦大矣。奚啻商周汉宋哉，凡一代之兴，世虽多乱，亦有贤君，赖以小康。其时守一方惠一邑者，皆有功于人者也。奚啻是哉，卽不吝施者，饥与之一饭，寒推之一衣，亦有功焉。道者，道此；学者，学此。岂有他哉！泽被四海，民无困穷，圣人之能事毕矣，儒者之效功尽矣。
　　然犹有说焉：圣人保天下之身，无异于保已之身；圣人保已之身，则不同于保天下之身。治天下而天下治矣，功在天下，已于何归？生尽，其遂尽乎；身亡，其遂亡乎！如徒以身而已，一年十二月，一月三十日，一日九十六刻，一刻之间，万生万死，草木之根枝化为尘土，鸟兽之皮骨化为尘土，人之肢体化为尘土，忽焉而有，忽焉而无，天地成毁，虽不可见，当亦无异于人物焉。圣人小不同于人物之无知，大不同于天地之无为，而谓其灭则俱灭焉，必不然矣。不知，不智；知而不言，不仁。孔孟岂有不知，何为不言？非不言也，不可言也。
　　圣人治天下，治其生也。生可治，死不可治；故生可言，死不可言也。缞麻飨祀，事死也，非明死也。圣人若治死，必告人以死之道。则必使露电其身，粪土富贵，优偶冠裳；则必至于政刑无用，赏罚无施；则必至于君为虚位，世无所主。夫天下之智者一二，愚者千万；为善者少，为恶者多，而生死之理，又不可以众着。君既为虚位，世既无所主，智不胜愚，善不胜恶。恶者起而为乱，如鸟搏兽噬，莫为之救。卽有一二能修者，亦无以立于天地之间，生人之道绝矣。是故圣人以可言者治天下，以不可言者俟人之自悟。于是智愚善恶，皆可从治。然则孔孟不言，非以是故而奚故哉！甄也生为东方圣人之徒，死从西方圣人之后矣。
潜存
　　圣人之道将行，其必天达之，人荐之，而后得闻于时，以行其道。是故伊尹以人闻，傅说以梦闻，太公以卜闻。厥后圣人道衰，天命不佑，治道不兴，以孔子孟子之圣，梦不以告，卜不以告，人不以告，而终于困穷，况其次焉者乎，况其下焉者乎！甄下士也，貌朴而言讷，人皆易之，以为窒焉而不知天下之务者也，学非今学，言非今言，人皆略之而不与之言，而亦不得有言也。天薄吾貌而违吾才，虽欲贾所长，岂可得哉！吾少不知学，四十而后志于学，窃闻圣人之道，而略知圣人治天下之法，勤于诵读，笃于筹策，鸡鸣而兴，夜分而寝，以度才权世，可以一试矣。如或知我，怀此以往焉可也。
