<!-- { "loadSidebar": true } -->
　　张居正位冠群臣，进为太师，天子不名，人臣之贵极于此矣。辅少主，进退百官，易置将帅，九边戎事奉其谕书，凛于诏勅，人臣之权莫重于此矣。匡君进戒，节用丰财，百务修举，海内安寜，命将征伐，所向成功，四裔畏服，边境无虞，人臣之功莫大于此矣。登高则身危，衡重则权坠，物成则阴杀，必至之势也。此伊尹之所不敢久居，周公之所逊而得免者也。况末世之君臣乎？使居正于斯，不矜其能，不伐其功，上褒其富国之功，则曰：此有司勤劳所致也，臣何功之有？上赏其命将克敌之功，则曰：此将率之略，士卒之力也，臣何功之有？百僚进规，则拜受而加谨焉；身被劾奏，则引以为罪而不辩焉；入阁议政，则推让而不敢先焉；郎吏博録之属见之，而礼有加焉；入朝则秉笏，如不胜也；侍侧则鞠躬如待罪也。社稷已安，规模已立，求贤自代，归老江陵，岂不善始善终哉！乃不知道此，位已极矣，犹恐人之不我屈；权已重矣，犹恐人之不我威；功已大矣，犹恐人之颂我者不至；时当退矣，犹固位而不能释。主忿积于中，群怨结于下，其祸已成，不可复解。显帝犹为能忍之主也，不然，不待辽宫一女子之诉，早以身死经毒、族无遗类矣。
　　是知居高乃所以自卑也，立威乃所以自侮也，好誉乃所以自毁也，求固乃所以自灭也。是故有为相之才，必有为相之学。使居正好学自修，不矜不伐，可以从伊周之后矣。
远谏
　　臣不敢谏，虽谏不直，直亦不尽。君不纳谏，虽纳不从，从亦不改。当其世之臣，虽有伊尹周公之告，若不闻知；虽有龙逢比干之忠，徒杀其身。吾今有言于百世以上，训百世以下之为君者，以代其臣之不敢直。诵吾之言，有不惊心丧魄、手战股栗者，非君也。天下之大可恃乎，甲兵之多可恃乎？君惟不义无道于民，虽九州岛为宅九川为防九山为阻，破之如椎雀卵也；虽尽荆蛮之金以为兵、尽畿省之籍以为卒，推之如蹶弱童也。昔者桀为不道，身死于三朡之国；纣为不道，身死于烈焰之中；太康不道，后羿逐之；厉王不道，国人流之。自夏以后，二十一代之失天下者，其祸类然也。迹其所以亡者，阉妾蛊志，权奸蔽聪，滥赏淫刑，善恶倒置，似亦庸君之常，未足大异。然有一于此，虽不卽亡，祸成于渐，不及其身，在其子孙。天命已去，臣叛人散，死亡奔流，如四君者，一朝为烈矣。
　　今夫富家大族，虽不幸而身陷刑辟，犹可以保其妻妾，全其子弟，不至于灭绝。万金之子，骄矜淫佚，废其田宅，其亲戚友朋犹有恤而周之者。虽失其故业，环堵之室布褐之衣蔬粝之食，父子夫妇犹可庇其身而聚处也。为天子者则不然，家国一破，无所逃于天地之间。盗及寝门，左右奔逃，宫妾散亡，珠玉尽俘，宫殿烧焚，身为囚虏，嫡庶诸子骈首就系，后嫔贵主受辱于人，累世坟陵藏穴发掘，松柏斩伐，宗庙丘墟，祏主毁弃，百十鬼神号哭而无所凭依。当是之时，万乘之主，求为道路之乞人，而不可得也；欲与妻子延旦夕之命，而不可得也。亡国之惨，一至此哉！不啻是也，旣毒其家，遂毒天下。当是之时，社稷无主，群雄并起，各据一方，大者百余城，小者一二十城，相争相杀，无有宁日。五里之邑十里之郡，朝属于东夕属于西，旋陷旋复，父兄子弟死亡无遗类，四海之内，覆军屠民，原野厌人之肉，川谷流人之血。不惟兵刃，男不得耕，女不得织，天灾流行，野无青草，民之冻饿而死者枕藉于道。迨乎天心厌乱，或一二十年而后定，或数十年而后定，或百年而后定。海内死者，非算数之所及矣。亡国之毒，又至此哉！
　　川流溃决，必问为防之人；比户延烧，必罪失火之主。至于破家亡国，流毒无穷，孰为之而孰主之？非君其谁乎！世之腐儒拘于君臣之分，溺于忠孝之论，厚责其臣而薄责其君。彼乌知天下之治非臣能治之也，天下之乱非臣能乱之也。使舜内惟二妃之听从，外舍皋夔而用四凶，虽有皋夔，舜之天下必乱；使纣不听妲己之言，舍佞臣而用比干胶鬲，虽有佞臣，纣之天下必治。治乱在君，于臣何有？不责其臣而责君者，非吾之言，仲尼之教也。春秋之法：臣弒其君，罪在臣，称臣之名；罪在君，称君之名而不着其臣之名。宋人弒其君杵臼、齐人弒其君商人、莒弒其君庶其、晋弒其君州蒲、莒人弒其君密州、吴弒其君僚，皆隐其臣之名，若国人共诛之者。岂寛弑君之贼哉？君惟不道，不君其君而后动于恶，非人弑之，自弑之也。君而不君，国人不与，社稷不保，国家危亡，而且恶名著于春秋，罪在贼臣之上，可不惧乎！
　　人无贤不贤，贤不贤惟君；政无善不善，善不善惟君。君惟有道，虽恒才常法，可以为治；君惟不道，虽有大贤良法，亦以成乱。是故明哲之君，无所为恃，必责于已。知天子于民庶，过及十一，祸倍百千。战战兢兢，如临深渊如履薄冰，亦有嬖妾，南威西子，身之蛊也；亦有便侍，竖貂勃鞮，家之蠹也；亦贵所好，巧言令色，朝之贼也；亦贱所恶，良药镵石，国之宝也。若反其道，则上祸祖父下灭子孙，血流海内屠及百年。吾为此惧，于百世之上，训百世以下之为君者。若闻吾言，惧而知改，虽中才之主，可以保天下。其有暴君，终于不省，乐祸不悛，则有如前之所言者。是谓远谏，亦谏之一法乎！
卿牧
　　明君欲兴上治，举贤以任官，必审官以尽其所学。稽古以为名，顺时以定职，期于允宜，以安天下之民。冡宰辅相天子，无所不理。今名为吏，但主除吏。当授使授，当陟使陟，当黜使黜，不过注簿一小吏，乌得为长卿？五卿皆然，不可以不正，请复名为冡宰。冡，大也；宰，主也。五卿诸寺诸司史历军将仪卫奄人羣牧守令，皆其所统也；宫、朝、畿、州、华、夷、文、武、政事，皆其所治也。纪纲万方，弼亮一人。君在，代之理；君崩，摄其政，乃其所任也。而其大者则在用人。周官掌邦治，统百官，均四海，卽用人在其中，当申命之以重其用人之责。人鲜睿圣，无私则明，博咨则周，朝之卿士日夕所见，岂或不知？近自邦畿，至于海隅，苦乐丰饥，其长不敢不以闻。虽有所蔽，形于别奏，流于谣谚，闻于计吏僚友游士之口，皆可审察而知之。其政得失，其人贤不肖，其才长短，卽可冯以为黜陟、为易置。天子垂拱仰成，百官尽职听命，嬖宠不得邀厚禄，贵戚不得窃尊位，贤能无沉沦之叹，俊杰有奋兴之路，内外之官无不得人。居此位者，不兼庶政，庶政实由以举；不兼众功，众功实由以奏；不专治平，治平实由以成，斯无忝于冡宰。
　　司徒任土制赋，当从今职，以敷教归之宗伯，而受以司空地利之任。今名为户，按户纳租，不过守籍一小吏，乌得为次卿？请复名为司徒。徒者众也，有众土乃治，土治财乃生，财生用乃足。众为邦本，土为邦基，财用为生民之命。司徒之职，重农功，籍土田，审肥硗，时赢绌，稽蓄散，愼出纳，制为成法，授之有司，毋敢废越，必使民有余藏、国有余用，虽天灾流行、年谷不登而民不困。去贪黩如鹰鹯之逐鸟雀，去苛敛如药石之攻疢疾。天子不得有私用之财，后宫不得有珠锦之饰，贵戚不得有田宅之饶，民庶不得有侈丽之好，不以征伐伤财，不以营作伤财，不以多事伤财，三年必生五年必成十年必富，斯无忝于司徒。
　　宗伯敷教扰民，以端治化，小大由之有所视效，今名为礼，但言其道，未显其官。请复名为宗伯，宗者师也，伯者长也。礼出于身，为天下师，为百度长，上下从之，如徒之不敢违师，如少之不敢先长，名为宗伯，所以重其责也。礼行于宫，君毋骄，后毋陵，嫔宠毋踰，嫡立毋易，庶爱毋干；礼行于朝，君毋过尊，臣毋过卑，凡尔百职，有功不伐，有能不矜，居上不骄，居下不援；礼行于四海，父子不相离，夫妇不相陵，兄弟不相争，强不暴弱，富不耀贫。有难之者，谓三代世远，末俗多伪，言礼于今，必不可行。是不达情之论也。民何爱恶？群尚则爱，羣弃则恶；物何贵贱？群尚则贵，群弃则贱。礼不离文，徒文则晦；礼不离器，徒器则虚。以文以器，民之观之同于优偶。礼云乎哉！以文见实，以器达意，敬敷五教，必先正君。君身先之，大臣率之，小臣顺之，庶民观而化之，风被心悦，虽驱之使勿从，亦且不得，何患乎难行？如是，则兴仁兴让、无争无党，三代之治可复，斯无忝于宗伯。
　　司马主兵，期于弭兵。兵者，毒民之器，今名为兵，是示天下以尚兵，非吉祥之名也。请复名为司马。国之大事在兵，兵之大用在马，隐其名必修其实，制胜有具矣。数军实、核籍伍、教行陈、严约束，乃戎事之常。而其大者亦如冡卿，在能用人。图危在安，定乱在暇，必素知其人之智勇，蓄以待用。其贰其属，必皆知兵之人，以及朝臣牧属有堪为将者。又皆博访而知之，一旦宼发，如抽矢于房，惟我所使，不患无将。己知兵，然后知知兵之人，用是卿者，必求知兵之才，试于疆场，徧历山川，通古谋略，逹今情事，乃可以授斯任。如是，则卿使将，将使偏禆，偏禆使千百长，如臂运手、手操弓、弓发矢、矢破的。捍边制蛮，虽远在万里，如提挈于左右手。甲兵不用，威德远服，战胜于朝廷者，上也；赏罚严明，先期决胜，计日献捷者，次也；将士和睦，保守封疆，宼至能御者，又其次也。三长有一，斯无忝于司马。
　　司宼诘奸慝，禁暴乱，表裏宗伯，以成政教，不壹于刑。刑者残民之物，今名为刑，是示天下以尚刑，非仁慈之号也。请复名为司宼。民不知礼，见利则争，争成夺，夺成宼，以至于大乱。名为司宼者，欲其功至于内寜外靖、无为宼者，不啻明刑无失而已。夫功期于无宼，事则先于明刑，刑罚不中，当死不死，不当死乃死，当流不流，不当流乃流，其在有位，功罪不分；其在庶民，手足无措。贤人害小人利，善人祸恶人福，必且胥沦以底乱亡。夫刑自贵始，自宠始，自近始，刑乃威，威则民畏。刑于命狱，于鬻狱，于奸狱，刑乃清，清则民服。今之议狱者，盗杀为重，财产为轻，乌知财产为四海之大命，有司轻之，恒不为理。理不得宜，亦不卒事。逮役所至，尽其鸡豚，亡者不复反，多所亡，渐至家室空虚，农民失业，其害大于盗杀。必申戒有司，惩其所知，儆所不知，孰敢不尽心于狱？如是，则臣安其职，不虞得罪；民安其家，不罹祸殃。宼贼奸宄无衅以作，斯无忝于司宼。
