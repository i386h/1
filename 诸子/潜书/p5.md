<!-- { "loadSidebar": true } -->
　　祭之先，肄乐舞于郊坛，唐子往观焉。或曰：古乐不得闻。今闻此声，广大和平，感我性情，是必虞夏商周之遗声也。美哉圣人之制器作乐也！唐子曰：圣人乌能制作！天地生物，八器别焉。八器既别，八音具焉。音者，器所固有也。于是圣人取泗滨之石以为磬，断嶰谷之竹以为管，伐峄阳之桐以为琴瑟，文嗟叹之言以为歌咏，协之以六律，播之以五音，宣其固有也。后夔虽聪，工倕虽巧，岂能有所加损哉，皆天地之本声也！道丧世降，情失欲流，奸声繁兴。犹是钟磬，犹是管钥，犹是琴瑟，贱工狡童荡节致柔、佻姣靡曼以为讙乐，是淫滥之志所造也，非天地之本声也！是故古之圣人，治以乐成，不外乎声奏。至于邦国以和，万物以蕃，天地以安，无他，以本声逹其本性也。及乎乱世，乐亦成乱，至于君臣无礼，父子无节，男女无别，兵革缘起，邦国崩丧，无他，以奸声长其奸气也。盖圣人修身育物，因其故有，不益于外，故有者恒生，外益者必害，物固然也。
　　唐子曰：舜治天下，有苗不服。有苗，天下之昏民也，伐之不惧，教之不知，舜能格之，斯无不格矣。易曰信及豚鱼，豚鱼物之至戾者也（指鲲鱼），浮木触之，翻若吹脬。信能及之，信斯神矣。不及而格之谓神，非类而同之谓神，非圣人能而我不能，通与间异也。天旣生物，万亿其类；不得其类，则人与物二。天既生人，万亿其形；不得其形，则人与人二。母旣生子，彼此其身；不得其身，则子与母二。奚啻是哉！耳旣有闻，百千其声；不得其声，则耳与心二。目旣有见，百千其色；不得其色，则目与心二。心旣有知，百千其虑；不得其虑，则心与我二。苟得其道，则舜与苗民为一身，舜与豚鱼为一气。不得其道，则苗民豚鱼卽心而是，其如心何哉！其如心何哉！水在杯中与在海中，岂有二水？然两杯相并，隔在分秒，不得为一水；四海相去不知其几万里，游鱼可达也，岂谓为异水！山川草木牝牡，形质大判矣；生天生地，以生羣物，无二生也；阳气时至，蛰苏而化，有条达而苞长，无二生也。方各见方，物各见物，故不相通。圣人尽性如海，复性于原，是以类亦通，非类亦通也。
居心
　　圣人与我同类者也，人之为人，不少缺于圣人，乃人之视圣人也，如天之不可阶而升，何哉？或曰：天地之气有叔季，故其生人也有厚薄。我观在昔，或百年而圣人生焉，或五百年而圣人生焉，或数圣人同朝而立，或数圣人比肩而游。自周以后，遂无圣人。是气之薄而不生圣人，非人之不能为圣人也。唐子曰：谓古今之气有厚薄，其必古之人皆如长翟[狄]，今之人皆为侏儒；古之马其身倍象，今之马其身不加于犬。而不若是也。以是论人，不薄于形而薄于所以为形，必不然矣。
　　唐子曰：古之为学者始造于常，常则必至于大。大则必至于精，精则必至于变。变则必至于神。如时之除而不见其除也，如时之进而不见其进也。若农夫然，播获百谷，候之而弗失焉。今之为学者不然，其书百千于古，其闻百千于古，其论之详备百千于古。圣人之言，得彼而益见其神，其言合于神矣，其人不出于常，不出于未造之常，则亦不免于为众人之身而已矣。今之人犹古之人也，今之学犹古之学也，好学者内省外察，唯恐分秒之不合于圣人，而卒至于相去之远如是，何哉？曷亦反求诸其心矣！人孰不欲有安宅哉？过朋友之家，语言饮食既毕，则去之矣。假居于人之室，近则日月，久则岁时，则去之矣。之燕赵者，次于旅舍，信宿则去之矣。非已之宅，过而不留焉；是已之宅，终身不离焉。于宅则知我，于心则不知我。以观宅者观心，则知心矣；以居宅者居心，则得心矣。
　　然则当何以居心哉？嵩岳之山，立乎天地之始，并乎天地之终，处于六合之中以为之位，连乎四极之下以为之根，斯亦不移之至矣，心之不移也似之。大海之水，风乎南北，荡乎东西，无所表之以识其处，无所维之以得其止，斯亦无定之至矣，心之无定也似之。圣人之心如岳，众人之心如海。善居心者，能使海变为山，则尧孔可几也。
　　或曰：心既定矣，敢问求道之何从？曰：子欲将心求道乎？曰：然。曰：子之将心以求道也，岂不以道为至神之一物，望之而不见，将竭心思，穷岁月，如结网求鱼，操弓弹鸟乎？曰：其或然乎！唐子指灯而言曰：吾与子处于暗室之中，目无所见，着火于灯，明照四壁，无所不见，岂非以火乎？然则火自明也，明卽火也，非火在是而别有所假以为明也。心譬则火也，道譬则明也，何见为二物哉。
除疾
　　唐子曰：我有疾曰逸，其寂也液液然，其动也泄泄然，其流也不知其所之焉。若使我系心如系羊，夫亦奚难；有不纵而纵，系之而莫系者。不除此疾，终无至道之日。
　　我又有疾曰躁，人之产于其土者，其性多如其土。吾产于湍峻之乡，故吾性亦湍峻。闭户之时，不能移景而坐，必将变焉；不能终食以须，必将先焉；不能终朝以寂，必将动焉。不除此疾，终无至道之日。
　　少康失家，灭浞乃复。不然，戍郊者浞众也，守门者浞众也，卫宫者浞众也，少康至郊，谁为启郊？少康至门，谁为启门？少康至宫，谁为启宫？虽其故家，终不能入。必战郊、斩门、清宫而后入。我之欲除二疾也如是。
　　孺子有好戏者，侍于先生，教之以成人之礼。孺子悦，端坐不动，无异于成人。及先生出，与其曹嬉，跳越奔走，好戏如初。我年五十六矣，求止不恒，犹彼孺子，岂非耻哉！请自今毋若孺子！
　　乡人有好斗者，有事饮于社，就席而能下，举爵而能恭，无异于善人。他日与狎少年处，一言不合，起鬪如初。我学圣人之道者也，求静不恒，犹彼乡人，岂非耻哉！请自今无若乡人。
病获
　　唐子为学十年，视陶猗之富如鼠壤，视赵孟之贵如鹜毛，而逸心不收，躁心不除，见誉亦喜，见色亦悦。行年六十二矣，饮酒过多，晨兴呕沬，惧其驯为迵风也（史记仓公传）。于是止饮。因疾而思生，因生而思身，因身而思养，因养而思遇，因遇而思营，因营而思死。曰：生，旦也；死，晦也。羊相抵于屠门，而不知其将屠也；鸡乘尾于竃下，而不知其将烹也。人皆求胜于人，求遂其欲，何以异于是！朱氏之馆有养生之书，取而观之，其言有之曰：神御气、气驻形、心生则神亡、心死则神居。解之曰：心无生死，生死云者，舜之所谓人心也。殉心丧神，终其身为戚戚之小人而短命以死，为心乎，为神乎？引箸而思之，舍箸而变焉，食进于前，方恶忽甘，视之如易器。仆使于前，方怒忽悦，视之如易仆。出门不罔，入室不忧，有远虑而不思，见好色而目不留。十年学之而未能，一食忽焉而得之，乐莫甚焉。引而直之，勿使复曲；扶而正之，勿使复偏；一食得之，必且一食失之也。虚中以与人，直已以遇诈。知我不为喜，不知我不为愠，誉我不谓厚，慢我不谓薄。虚吾宫，洁吾室，明吾牗，谨吾户，处乎其中，无所愿于宅之外，如斯以俟之耳。
悦入
　　甄晚而志于道，而知卽心是道，不求于外而台于心，而患多忧多恚为心之害。有教我以主静者，始未尝不静，久则复动矣。有教我以主敬者，始未尝不敬，久则复纵矣。从事于圣人之言，博求于诸儒之论，为之未尝不力，而忧恚之疾终不可治。因思心之本体，虚而无物者也。时有穷逹，心无穷逹；地有苦乐，心无苦乐；人有顺逆，心无顺逆。三有者，世之妄有也；三无者，心之本无也。奈何以其所妄有加于其所本无哉！心本无忧恚，而劳其心以治忧恚；外疾未除，内主先伤，非计之得者也。旣知其然，而求心之方将何从入？尝闻良医治人之疾，不于见疾治之也，必察其疾之所由来，从而治之，则药必效而疾易除。
　　吾今而知疾之所由来矣。吾之于人也，非所好而见之，则不宜于其人；吾之于食也，非所欲而进焉，则不宜于其味。凡所遇者，大抵少所宜者也，故尝詈仆妾而怒养子，而亦求备于妻。一朝有省焉，卽此一人，卽此一事，或宜于朝而不宜于夕，或不宜于朝而宜于夕，其所不宜者，必当吾之不悦时也。其所宜者，必当吾之悦时也。然则宜在悦不在物也，悦在心不在宜也。故知不悦为戕心之刃，悦为入道之门，无异方也。于是舍昔所为，从悦以入。悦者非适情之谓，非狥欲之谓，心之本体，虚如太空，明如皦日，以太空还之太空，无有障之者；以皦日还之皦日，无有蔽之者。顺乎自然，无强制之劳，有安获之益，吾之所谓悦者，盖如是也。
　　自从悦入，不戚戚而恒荡荡，未尝治忧也，而昔之所忧不知何以渐解。未尝治恚也，而昔之所恚不知何以潜失。二疾虽未尽絶，固已十去七八矣，不啻于是。十年以前，尝专力以治躁逸，如系狙包汞，愈谨愈失。自从悦入，久不治躁逸矣，今则渐安，不至如狙之无定；今则渐止，不至如汞之易流。二疾虽未尽絶，固已十去五六矣。此吾悦入之功也。
　　人伦难协，民物难齐，皆心之所贯也。心本可贯，或不能达，唯悦可以达之。不悦则尝怀烦懑，多见不平，多见非理，色不和，言不顺，处君臣之间必不相爱，处父子之间必不相亲，处夫妇之问必不相宜，处兄弟之间必不相好，行于邦国之间必多怨尤。如是则内拂于性，外隔于人，其违道也远矣。悦则中无矫戾，所见无不平，所见无非理，色和而言顺，处君臣之间必能相爱，处父子之间必能相亲，处夫妇之间必能相宜，处兄弟之间必能相好，行于邦国之间必无怨尤，如是则内不拂于性，外不隔于人，其违道也不远矣。不悦则君亢于上，臣怨于下，百僚相竞，朋党以兴，措之于政事，喜怒必不平。喜怒不平则刑罚不中，刑罚不中则百姓不安，以此求天下之治也难矣。悦则君臣相亲，上下相交，百僚和同，无相争竞，措之于政事，喜怒必平。喜怒平则刑罚中，刑罚中则百姓安，以此求天下之治也易矣。
　　日月照临，万物皆喜；阴霾昼晦，万物皆忧。和风所被，万物皆喜；雷霆所震，万物皆惧。生于心，见于色，发于声，施于政，其理一也。是故唯悦可以通天地之气，类万物之情，此吾之所未试，而信其为悦之所可致也。仲尼之教亦多术矣，不闻以悦教人，而予由此入者何？予蜀人也，生质如其山川，峻急不能容，而恒多忧恚。细察病根，皆不悦害之，故由此入也。悦为我门，非众之门。人固有生而无愠怒者，岂非质之近于道乎？而不可以入道者何？盖人之生也，为质不齐，而为疾亦异。或之刚之柔，不以相济；或好名好利，用心不壹。是在因其疾而治之，不可同于我也。
恒悦
