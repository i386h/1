<!-- { "loadSidebar": true } -->
　　君子有四不死：权奸擅命，天子敛手，欲救而逆之，如冶炉燎羽耳。当是之时，君子不死也；朋党相訾，有伏戎焉，自贤而非人，自白而浊人，祸不移影。当是之时，君子不死也；兴废用舍，非所以安危者则不争，抗言争之，或以激怒。当是之时，君子不死也；大命既倾，人不能支，君死矣，国亡矣，非其股肱之佐、守疆之重臣，而委身徇之，则过矣。当是之时，君子不死也。此四不死者，死而无益于天下，是以君子不死也。君子有三死：身死而大乱定，则死之；身死而国存，则死之；身死而君安，则死之。自尧舜以至于今，成大功立大名受大封，扬名后世泽流子孙者多矣，奚为以死期哉？不知君子之当大任，立身于必不死，设心于必死。必不死，以善其用也；必死，以坚其志也。天下之险莫如蜀江，莫如沧海，然江海者，商舟由之以致富利，乌可废也。道黄陵（黄牛峡）新聂者，必熟识没石；适裸人黑齿者，必谨候风占。是舟人立身于必不死，而后人民赖有舟楫，殊方之货毕至焉。隐中之谗，同体之忌，权幸之处，邪正之交，宫庭之异同，君嗣之便逆，敌人之疑间，若是者，皆功途之没石、风占也，不能谨辟之、曲遂之，则身危功败，为天下笑矣。
　　吾闻之立功者才也，卒功者智也，审定者心也，达险者志也。才者剡也，志者椎也，天下重器，举之难举也；命数不常，测之难测也。江海之险，虽善操舟，或千百而一二覆焉。是以君子为学旣成，得君而行，必先委死生于不计。苟以死存心，以死立志，谐妻泣之而不顾，爱女牵之而不顾，昵子随之而不顾。临事之时，处之必静，见之必明，思之必熟，行之必决。虽谋不及太公，亦可以成太公之功；虽才不及管仲，亦可以成管仲之功。今夫矢一也，以弱弓发之或不能杀人，以强弓发之则可以贯甲。志坚则才利，亦犹弓之发矢也。昔者蜀大乱而食人肉，冉邻起兵。冉邻者，唐子未娶之女之父也。遣二人者为谍于宼，闻有猎人者于途，一人惧而欲反，其一人曰：进死于釜，退死于法。等死耳，其行乎！第疾走，慎毋怯而反顾。比肩而走，一人不反顾，一人数反顾。一反顾，逊不反顾者五步；再反顾，逊不反顾者十步，卒之追者及之。反顾者肉糜于釜，不反顾者乌逝隼集而反命，得宼之形，以战胜焉。由是观之，以死心处死地者成，以生心处死地者败。成败之间，勇怯之分也。
仁师
　　古之用兵者，皆以生民，非以杀民。后之用兵者，皆以杀民，非以生民。兵以去残而反自残，奈何袭行之而不察也！古之贤主受命于天，为民父母，实有慈心，不握而提，不怀而抱，痛民之陷于死，兵以生之；恐民之迫于危，兵以安之，如保赤子。德者乳也，兵者药也，所以除疾保生也。汤武之后，道与谋为二，德与力为二，群雄并起，武力上人者得之，其君其将，皆惨刻少恩，谲诈无实，惟利天下、利爵土，无救民爱人之意。非屠府县百十城，杀无辜数千百万人，絶烟火、絶鸡犬之声千百里者，不可以得天下。自二千年以来，时际易命，盗贼杀其半，帝王杀其半，百姓之死于兵者不可胜道矣。可不哀乎！
　　有帝王者出，岂不号为义兵哉！而不免于杀者五：诱降而杀，受降而杀，掠其刍粮而杀，冒上首功而杀，忿其城之不下而杀。五杀之恶，莫大于屠城。夫城之大者数万户，小者亦万千户，市集穰穰，老幼嬉嬉，妇子依依，一旦尽杀之，尸横屋宇，血满沟浍，夫倾沸鼎以灌蚁穴，虽有忍者不为，而何以忍此！夫屠城者有二见：恐其反为敌守也；以威未至之城，使不敢拒我也。是其为谋，亦极拙矣。夫危险之地，人必避之；宽仁之主，众必归之。昔者张献忠之宼蜀也，屠梁万，将至达，唐子之大父郎中号于众曰：贼至必屠，其俛首而死乎，抑杀贼而死乎？众皆愤曰：寜杀贼而死。其后三攻三却之，终不能拔。然则屠城者，是使之拒我也，是使之为敌守也。请设言之：若屠一城而千百城皆下，释一城而千百城皆守；屠一城而千百城皆为我守，释一城而千百城皆为敌守，问仁者为之乎？曰不为也，虽有天下不愿也。昔者张献忠驱江夏之民于江，驱蕐阳之民于江，江夏之江壅，蕐阳之江不流。积手与山齐，积骭与山齐，积耳与兵齐，积鼻与丘齐。使献忠既得天下、立宗庙、建社稷、兴礼乐、定制度，与天下更始，羣臣谀之，史官赞之，必谓德比唐虞，功高汤武矣。有天下者，屠一城是卽一城之献忠，杀一无辜之人是卽一人之献忠。特以大功既成，贵为天子，民安其治，无议之者，遂自矜其功，亦人忘其毒。天道好还，不可不信，不可不畏。杀人之子孙，亦或杀其子孙；戮人之宗族，亦或戮其宗族。天伏其诛，鬼畜其厉，不可以贵免也，不可以力除也。
　　主臣一心，上下共体，内外同气，何细不闻，何隐不逹？海内之境，如身之肤；生民之众，如肤之毛，未有拔一毛而身不知者。将卒杀人，人主不知，谓之不明；知而不问，谓之不仁。不明不仁，不可以为天下主。
　　天下之害，莫大于将骄卒悍。将骄卒悍，杀人则勇，杀敌则怯；取宝货妇女则勇，取城郭军垒则怯。若然者，主不能用将，将不能用众，欲得其力，务厚其恩，乃适其所欲而恐或伤其意，此杀戮之不可法禁也。蜀人谚曰：寜逢恶虎，不逢善兵。欲为斯民主，而杀人之恶甚于猛虎，岂不异乎！老聃曰：慈故能勇。斯言未善，非慈无以救民，非勇无以行慈。是何也？善用将者，将军之命执于人主之手；不善用将者，人主之命执于将军之手；善用众者，士卒之命执于将军之手；不善用众者，将军之命执于士卒之手。人主不能进退大将，大将不能齐偏将、齐小将、齐队长、齐卒伍，必为乱兵，何以救民？不如委而去之，耕于垄上，毋为祸主。吾闻王者之师，士卒爱畏，以将帅为父母，以将帅为神明，率而用之，强如猛虎；止而休之，柔如群羊；其视敌国如视父母之雠，其见良民如见邻里之人。是以战必胜，攻必取，所过无闭户之虞，所处无犬吠之警，制之得其道故也。
　　凡用兵之道，有不得不杀者二：曰杀敌，曰自杀。昔者武王伐纣，战于牧野，纣兵不能敌，倒戈而走，尚父乘之，追奔逐北，血流漂杵。当是之时，天下诸侯、蛮夷君长，皆从此不再举之势也。若尚父不急乘之，纣得以七十万之众退守数千丈之城，犹足以自固。围其国都未必能克，旷日淹月，士卒懈怠，诸侯解体，虽尚父不能无败，是以乘其败北，并力奋进，如疾风卷蓬，使不得稍聚，一战遂定天下。杀戮虽多，四海之民不知兵革之苦。此不得已而杀敌者也。书曰：不愆于六步七步，乃止齐焉；不愆于四伐五伐六伐七伐，乃止齐焉。尔所不臧，则于尔有戮。此不得已而自杀者也。不得已而杀敌，不得已而自杀，仁人葢伤之矣。若夫敌人向义，武教克修，亦有不杀一人而获敌者，亦有不戮一卒而克敌者。惟敌之强，势不并立，不得不杀；将卒之悍者，鞭杖不足，贯耳不足，不得不杀。蜀人谚曰：长痛不如短痛。久乱不定，长痛也；一战之杀、一令之诛，短痛也。以短痛去长痛，是之谓杀以成仁。
　　夫兵有不动，动必伤人。不伤于己，亦伤于敌。凡用兵之地，拘牛豕，输粟麦，广樵牧，具楼橹，其费必空。凡用兵之地，耕废机废工废贾废市废，其养必竭。凡用兵之地，窜谷翳丛，暴日蒙霜，老羸僵涂，婴孩委莽，其伤必多。奚必刃矢！是三者皆致死之道也。一战之死已不可数，何况百战；一日之死已不可数，何况五年，何况十年！是以仁人之于兵也，不欲久处。成功必速，罢兵必早，乃能救民。其孰能之？其必好谋能断，仁义充于天下者乎！
室语
　　唐子居于内，夜饮酒。己西向坐，妻东向坐，女安北向坐，妾坐于西北隅。执壶以酌，相与笑语。唐子食鱼而甘，问其妾曰：是所市来者，必生鱼也。妾对曰：非也，是鱼死未久，卽市以来，又天寒，是以味鲜若此。于是饮酒乐甚，忽焉拊几而叹。其妻曰：子饮酒乐矣，忽焉拊几而叹，其故何也？唐子曰：溺于俗者无远见。吾欲有言，未尝以语人，恐人之骇异吾言也。今食是鱼而念及之，是以叹也。妻曰：我妇人也，不知大丈夫之事。然愿子试以语我。
　　曰：大清有天下，仁矣。自秦以来，凡为帝王者皆贼也。妻笑曰：何以谓之贼也？曰：今也有负数匹布、或担数斗粟而行于涂者，或杀之而有其布粟，是贼乎，非贼乎？曰：是贼矣。唐子曰：杀一人而取其匹布斗粟，犹谓之贼，杀天下之人而尽有其布粟之富，乃反不谓之贼乎！三代以后，有天下之善者莫如汉。然高帝屠城阳、屠颖阳；光武帝屠城三百（耿弇）。使我而事高帝，当其屠城阳之时，必痛哭而去之矣；使我而事光武帝，当其屠一城之始，必痛哭而去之矣。吾不忍为之臣也。妻曰：当大乱之时，岂能不杀一人而定天下？唐子曰：定乱岂能不杀乎，古之王者有不得已而杀者二，有罪不得不杀，临战不得不杀。有罪而杀，尧舜之所不能免也；临战而杀，汤武之所不能免也。非是，奚以杀为！若过里而墟其里，过市而窜其市，入城而屠其城，此何为者！大将杀人，非大将杀之，天子实杀之；偏将杀人，非偏将杀之，天子实杀之；卒伍杀人，非卒伍杀之，天子实杀之；官吏杀人，非官吏杀之，天子实杀之。杀人者众手，实天子为之大手。天下旣定，非攻非战，百姓死于兵与因兵而死者十五六。暴骨未收，哭声未絶，目眦未干，于是乃服衮冕，乘法驾，坐前殿，受朝贺，高宫室，广苑囿，以贵其妻妾，以肥其子孙。彼诚何心，而忍享之！若上帝使我治杀人之狱，我则有以处之矣。匹夫无故而杀人，以其一身抵一人之死，斯足矣；有天下者无故而杀人，虽百其身不足以抵其杀一人之罪。是何也？天子者，天下之慈母也，人所仰望以乳育者也，乃无故而杀之，其罪岂不重于匹夫！
　　妻曰：尧舜之为君何如者？曰：尧舜岂远于人哉！乃举一箸指盘中之余鱼曰：此味甘乎？曰：甘。曰：今使子钓于池而得鱼，扬竿而脱，投地跳跃，乃按之椹上而割之，刳其腹，犀其甲，其尾犹摇，于是煎烹以进，子能食之乎？妻曰：吾不忍食也。曰：人之于鱼，不啻太山之于秋毫也。甘天下之味，亦类于一鱼之味耳。于鱼则不忍，于人则忍之；杀一鱼而甘一鱼之味则不忍，杀天下之人而甘天下之味则忍之。是岂人之本心哉！尧舜之道，不失其本心而已矣。
　　妾，微者也；女安，童而无知者也。闻唐子之言，亦皆悄然而悲，咨嗟欲泣，若不能自释焉。
止杀
