<!-- { "loadSidebar": true } -->
　　达良辅抚山西，武乡知县见，良辅曰：武乡之民何如？对曰：有生色矣。良辅曰：尔欺我哉，吾使人观于武乡，有女子而无袴者矣。女子而无袴，武乡之民，其何以堪！平阳知府见，良辅曰：平阳之为县者，孰贤孰不肖？知府举数人以对，良辅怒曰：百姓之所谓贤者，尔之所谓不肖者也；百姓之所谓不肖者，尔之所谓贤者也。尔不可以为三十四城之长。劾而去之。当是之时，财贿不行，私馈虽不绝于府，无有以匹帛方物入二司之门者。良辅之所食，日不过肉三斤蔬一筐。观其让武乡之言，可不谓仁乎？观其察远县之贤不肖，而不任耳目于知府，可不谓明乎？已不受财贿，羣吏亦不敢受，可不谓清乎？清且明，明且仁，宜山西之大治矣，而卒不见山西之小治者，何也？不知为政故也。请假其事以明为政之道：武乡知县见，良辅云然，且曰：吾与子约三年之内，必使子之民，人有数袴。武乡知县必曰：愿受教。良辅则曰：武乡之土虽瘠，亦必生也；武乡之民虽贫，亦有力也；以人之力，尽土之生，谁谢不能？子归而行四境之内，棉桑树牧，省宜时作，尺土不弃于山，寸壤不弃于谷，勿以文示，身往勤之，必期就子之功。于是月观其举，岁察其利，上计之日，舍是不以行进退焉。平阳知府当逐，易知府，见，以教武乡者教之，督诸县棉桑树牧，举而不废，与同功；堕而不举，与同罪，是县一其赏一其罚，而府三十四其赏三十四其罚也，敢不尽心？山西之地，五府百州县，方数千里，不病其广也。县察其乡，旬一之；府察其县，月一之；巡抚肆察，时一之。举数千里之内转相贯属，视听指使如在一室，奚啻山西哉，宰制四海有余矣！此为政之大略也。
　　震泽之人有善计者，与之为稼，稼入则倍；与之为丝，丝入则倍；与之为肆，市入则倍。一日过豪贵之门，见其从事之出入者皆貂冠腋裘，则自思曰：吾处于乡里，所与不过升斗之人，所与贾者不过鱼盐之竖，不可以为富也。诚能入于是门，主人幸而亲用我，出我之筹筴以主计筦利，必大得所欲，毋徒劳于乡里为也。乃援而得入，而归辞乎其邻。邻之人有尤之者，曰：子误矣。彼之所用，不卽子之所习也，子必毋往。不听而去，去之一年，邻之人故往过于豪贵之门，见善计者敝袍而出，面有病色，招之闲所，问之曰：何为若是？曰：主人无所用我，故至于是。邻人笑曰：子何见之不蚤也，彼豪贵之家，猎财自厚，其所用之人，狗马之足、鹰鹞之翮也；其所食之粟，不由稼得；所服之帛叚，不由蚕得；所御之器物，不由市得。负子之计以干之，将安所用？吾固知子之必困于此也。于是乃再拜，辞乎主人，随邻人而归。由是人皆谤之，以为固不善于计也。非不善计，不善主也。
存言
　　中允徐公召用，唐子送之而言曰：甄闻之，言可行也则有功，言不可行也则存其言。以公之贤，复得进用，心有感焉，结中必发，故言之。言之不可行，知之久矣。甄闻之，生养之道三年可就，五年可足，十年可富，政之常也。清兴五十余年矣，四海之内日益困穷，农空工空市空仕空，谷贱而艰于食，布帛贱而艰于衣，舟转市集而货折赀，居官者去官而无以为家，是四空也。金钱，所以通有无也，中产之家，尝旬月不覩一金、不见缗钱，无以通之，故农民冻馁，百货皆死，丰年如凶。良贾无算，行于都市，列肆焜耀，冠服华膴；入其家室，朝则熜无烟，寒则蜎体不申。吴中之民多鬻男女于远方，男之美者为优，恶者为奴；女之美者为妾，恶者为婢。遍满海内矣。困穷如是，虽年谷屡丰而无生之乐，由是风俗日偷，礼义绝灭，小民攘利而不避刑，士大夫殉财而不知耻，谄媚慆淫相习成风，道德不如优偶，文学不如博奕，人心陷溺，不知所底。此天下之大忧也。征之在昔，天下旣定，苟无害民之政，未有一二十年而民不丰殖者。今也天子寛仁而恤民，兵革偃息，国家无事，享国岁久，勤于庶政，而困穷若此，是公卿之过也。立国之道无他，惟在于富。自古未有国贫而可以为国者。夫富在编户，不在府库。若编户空虚，虽府库之财积如丘山，实为贫国，不可以为国矣。国家五十年以来，为政者无一人以富民为事，上言者无一人以富民为言。至于为家，则营田园，计子孙，莫不求富而忧贫。何其明于家而昧于国也！
权实
　　天下奚治？令行则治。天下奚不治？令不行则不治。令不行者，文牍榜谕充塞衢宇，民若罔闻，吏委如遗。民吏相匿，交免以文，格而不达，举而易废。始非不厉实也，既则怠，久则忘，本政之地，亦且自废而自掩之。是以百职不修，庶事不举，奸敝日盛，禁例日繁，细事纠纷，要政委弃。譬之树木，傍蘖丛缪，而枝干枯朽矣。当是之时，皆谓在位无贤也，行政不善也，良策无出也。是犹牵车者但求厚载，而不顾毂之利转也。若如今之致行者，虽官皆圣哲，政皆尽善，使闳夭散宜生之属议为宪令，周公裁之，召奭贰之，史佚文之，布于天下，亦不能少有补救也。
　　会稽之东有石氏者，其季女病痞，迎良医治之，久而不除，谢医使去。其父思之，以为是良医也，奈何疗之而病不除。他日窃窥之，见其举药不饮而覆于床下也，乃复迎医，进以前药，三饮之而疾已。夫国有善政而德泽不加于民者，政虽善，未常入民也，犹石季之饮药也。十口之家，主人虽贤，然令不行于子，则博奕败趋；令不行于仆，则柝汲不勤；令不行于妾，则壶餐不治；令不行于童子，则庭粪不除。以此为家，其家必索，况天下之大乎？骏马病躄，不如驽马之疾驰；勇士折肱，不如女子之力举，是以圣人贵能行也。
　　昔者唐子之治长子也，其民贫，终岁而赋不尽入。璩里之民，五月毕纳，利蚕也。乃徧询于众曰：吾欲使民皆桑，可乎？皆曰：他方之土不宜桑，若宜之，民皆树之，毋俟今日矣。遂已。他日游于北境，见桑焉，乃使民皆树桑。众又曰：昔者阿巡抚（罗阿塔）令树榆于道，鞭笞而不成，今必不能。不听，违众行之。吏请条法示于四境，唐子笑曰：文示之不信于民也久矣。乃择老者八人告于民，五日而遍；身往告于民，二旬而遍。再出，遇妇人于道，使人问之曰：汝知知县之出也奚为乎？曰：以树桑。问于老者，老者知之；问于少者，少者知之；问于孺子，孺子知之；三百五十聚之男女，无不知之者。三出，入其庐，慰其妇，抚其儿，语以璩里之富于桑，不可失也。一室言之，百室闻之，三百五十聚之男女无不欲之者。唐子曰：可矣。乃使璩民为诸乡师，而往分种焉。日省于乡，察其勤怠，督赋听讼因之。不行一檄，不挞一人，治虽未竟也，乃三旬而得树桑八十万。长子，小县也；树植，易事也；必去文而致其情，身劳而信于众，乃能有成。夫多文藏奸，拂情易犯，不亲难喻，无信莫从，所从来久矣。是以治道贵致其实也。
　　群臣奏入，下于有司；公卿集议，复奏行之。其所行者，着为故事，因时增易，百职准以决事。自汉以来皆然，舍是无以为政。然有治不治者，以实则治，以文则不治。若徒以文也，譬之优偶之戏，衣冠言貌陈事辨理，无不合度，而岂其实哉？以娱人之观听也。君有诏旨，臣有陈奏，官有文书，市有牓谕，此文也。此藉以通言语、备遗忘耳，奚足恃乎？君臣相亲，朝夕无间，饮食作坐同之，如匠之于器，日夜操作，则手与器相习而无不如意。主臣一心，夜思蚤谋，无谋不行，无行不达，三月必达，终岁必效，三年必成，五年必治，十年必富，此实也。苟无其实，则谨守成法者，败治之公卿也；明习律令者，败治之有司也；工于文辞娴于言貌者，败治之侍臣也。三者非不美也，而专尚焉，则表暴日厚，忠信日薄。察于内外，称职常多；核其行事，无过可举；问其治功，则无一事之善成，无一民之得所。上下相蒙而成苟免之风，虽有志之士亦将靡然而不得自尽其情，此治化之所以不行也。虽然，行难矣。近与远异风，少与众异势。门庭之内，常不尽见；伯仲之间，亦有异心，况天下之大乎！海内之地为府百六十二，为州二百二十，为县千一百六十，必官其地治其事者，皆如长子之树桑，而后天下乃治，是不亦难乎？
　　权者，圣人之所藉以妙其用者也。今夫与一人期，至者十八；与三人期，毕至者十五；与九人十人期，毕至者十一。何则？权不在也。大将居中，提兵十万，副叅游守都总以及队百什伍之长，转相贯属，如驱群羊，赍生赴死，不敢先后，何则？权在也。乘权之利，如轴转轮；乘权之捷，如响应声。乘权而不能行，耻莫甚焉。官有万职，君惟一身，贤君之用官，如大将之御众。以一用十，以十用百，以百用千，以千用万，是则君之用者有万，而凭之者惟十。约而易操，近而能烛。夫尊卑次属，职之恒也，而奚有异？盖不善用之，则万职之利，转而奉之于十；善用之，则十职之修，转而布之于万。十职能修，泽及海内，其功大，功大者赏厚。十职不正，毒及海内，其罪大，罪大者刑重。此舜所以诛四凶也。
　　唐子之嬖妾生子，唐子甚爱之，而妾不恤。教之不从，则骂之；骂之不从则挞之，挞之不从则去之，改而后已。夫人情之爱，莫甚于妾；人生之重，莫过于母；次于妻者，又莫贵于妾；而轻于去之者，何也？不去则爱不及于子也。此言虽小，可以喻大：夫人臣之爱，未必昵于妾也；人臣之重，未必过于子之母也；人臣之贵，未必等于妻也，乃爱之而不忍伤之，重之而不敢拂之，贵之而不能抑之。斯人也，未尝操刃，而百千万亿之刃肆行杀伤，有不期然而然者。当是之时，虽上有贤君，惠泽日施，宽恤日行，考绩日严，流杀日具，而民常苦生而甘死。
