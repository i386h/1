<!-- { "loadSidebar": true } -->
　　莱阳盛九苞曰：山东习用重刑，杖以巨竹连根为之，长八尺，头径六寸，厚五寸，敦然方物也。皂必长大强力者，临杖，则裂犯者之袴覆足，以杖一拊臀，却立寻丈，扬杖后，抶地大呼跃进，身杖俱下，乃一挞之，不闻挞声，但觉地动。一皂一杖，挞二十则易二十人，挞三十则易三十人，恐其再挞则力减也。昔余七之叛也，事旣平，系狱当死者甚众。巡抚赵祥星讯之，有一人枉者，祥星颦戚而谓僚吏曰：是可矜，吾欲释之，诸君以为何如？僚吏皆起而揖于前曰：此至仁至明，释之幸甚。于是释之。故事，免死者必挞而后释之，挞之二十，舁出，死矣。夹棍以铁贯本，置胫其间，左右各五人并力曳之。良久，乃合其末，左右击以巨棍，至百数十。异日复夹，胫肿如股，不可入，皂举踵踏入，复夹之。杖之毒者，前一杖却，一杖中。盖一杖杖已，皮不少损而内肉糜烂，如腐瓜之瓤。出，以刀划去糜肉，得良药，十有半活者。皂得赂，则直挞之，血立溅，乃反不死。其毒如此！山东之民号为犷悍，皆谓非重刑不能服之。又谓大吏有体，非重刑无以示尊威。是以沿习而然，虽有慈者不能改也。吴民号为柔弱，习用轻刑，故吴为幸。
　　客有嘻者曰：吴刑虽轻，重者自重，不一于轻也。吾亲见巡抚杖伪为荐书者，血肉飞溅四傍，四傍方丈之间，青草皆为赭地。此亦何轻于山东！
　　昔者唐子之治长子也，一年而罢。一年之间，治群杀数人之狱者二，狱成，未尝加一杖于杀人者之身。内司谏曰：杀人至恶也，杀数人大狱也，而公不加一杖，从来号为慈吏者，未有过寛若此者也。公不忍于所当忍，吾恐民风日玩，从此得罪者愈多矣。唐子曰：不然。彼杀人者，岂其始念则然哉？逞一时之忿，自陷其身于死，而不徐为之虑也。旣以一死抵一死，亦足蔽其辜矣，又从而杖之，是淫刑也。吾不加一杖者，是为至平，不为过寛。夫山西之民，非弱于山东也。长子之民，又号为多奸，唐子为吏一年，夹棍非刑，废而不用。俗用之杖，虽未能遽改，以从律之制，然且薄且减，亦不乖制。一年之间，令未尝不行也，政未尝不举也，赋未尝不入也，豪强未尝不伏也，疑狱隐慝未尝不得其情也，关市桥梁传乘宾旅未尝不治也，四境之内未尝不安也。巡抚达良辅尝谓唐子曰：百里之长，不患无威，奚以重刑为！重以刑之，旣伤其体，归而疗治，又费其财，仁者弗为也。苟治事而事治，惩民而民服，斯可已矣。奚以重刑为！
名称
　　名者，序长幼，辨贵贱，别嫌疑，礼之大者也。今也士而不仕或未仕，于贵者自称曰晚，非礼也。晚之者，齿长于我也，非以爵也。通谒于贵者，名之上不敢有所称，曰某而已，口称亦曰某。若均举均仕，于先举先贵者则称曰晚。今也有等于我而长于我者，则不称晚，非礼也。齿之尊，犹爵之尊也。通谒于长者，或二十年以长，或三十年以长，虽非贵，则于名之上称曰晚，口称亦曰晚。今之称贵者，于先生之上，虽少，必加以老焉，非礼也。于师曰先生，于贤曰先生，于高年曰先生，可谓尊矣，奚假于老？古人于少之时曰富于春秋；谓之为老，将短于春秋矣，不祥莫大焉！是故于贵者但称先生。今之称天子曰皇上，非礼也。古者称王公卿大夫，若殿，若阁，若仆夫，若执事，若左右，不敢斥之也，可以天子而斥之乎？将欲尊之，乃反亵之。当称曰陛下。明谓奄人为内臣，非礼也。在列谓之臣，有职谓之臣，奄人备洒扫，非臣也，奴也。奴也而臣之，是抗奴于公卿，辱公卿矣。天子无外，奴也而内之，则股肱腹心之臣皆外乎？庶士庶民皆外乎？是屏手足赤子于四裔，无臣无民矣。是故为奏为文，勿曰内臣，但曰奄人。今之名地者，不以时而以古，非礼也。以古名地，若为异代之土地，非今日之土地矣，悖莫大焉。是故出言为文，于苏州则曰苏州，勿曰姑苏；于吴江则曰吴江，勿曰松陵。今之名官者，不以时而以古，非礼也。以古名官，若为异代之朝廷，非今日之朝廷矣。悖莫大焉。是故出言为文，于某部尚书、侍郎，则曰某部尚书侍郎，勿曰太宰少宰、大宗伯少宗伯。
除党
　　唐子曰：党者，国之危疾，不治必亡。孙子曰：虽有扁鹊，无能为也。唐子曰：何必扁鹊，苟逹其故，中医皆能治之。曰：是灭汉、灭唐、灭明，非人力之所能胜也。乃先生则易言之，何也？唐子笑曰：汉往矣，安得起汉党而治之以信于子？唐往矣，安得起唐党而治之以信于子？明亡矣，安得起明党而治之以信于子？今有良药，可以一发而解固结之疾，在吾与子之目前，而子不见也。孙子愕然，问其故。唐子曰：良药者，今天下之势是也。昔者明之为党，邪者缘卿相、缘阉奴，正者缘气节、缘道学，如南濠之市，货别为行，惟贾所投。凡人之求显名厚禄者，不入其党，不得也。当是时也，党之为势，固于人心，蔓于海内，若亡人之国而不与之俱亡者。及大清之有天下也，党人之长老犹有存者，后生习闻其术，攘臂而起，如草枯而根萌，木斩而蘖生。郡邑之间，往往百十为群，更立社名，宴饮缔交，亦尝远近响应矣。然究则兽逸鸟散，莫之禁而自废者，其故何也？名者，党之招也；势者，党之帅也。今之将相功臣，其耳目心思与明俗异。名誉不足以动之，其权势又不得假而为我用，是无招无帅也。无招则党不聚，无帅则党不立，百官有司，救过保位之不暇，何党之能为！此所以不禁而自废也。昔之雄辨如锋者，今之杜口无言者也；昔之攻人必胜者，今之自守不足者也，未尝不拊掌大笑而称快也。然则治党之道无他，在絶其缘而已。絶其缘，则邪党不伐而自破，正党不解而自散，请悉其说：
　　用相者，天下之大事也。昔者明之季世，有免相者，众为行一二十万金，辄得复相。凡相必有所由致。袁萃曰：为相必赂内侍，如树之托根。然则相者，非国家之相，内侍之私人，众人之霸主也。人君虽庸，曷思其故：斯人也，何以得相乎？必使之行政而政举，任官而官治，而后从而用之也。何以免相乎？必使之行政而政不举，任官而官不治，而后从而免之也。传曰“虽有高世之名，无尺寸之功者不赏”，左右虽善毁，不能毁有功以为无功；左右虽善誉，不能誉无功以为有功。岂以无征之巧言遽决用舍哉！君能以相用相，不以左右用相；相能以人用人，不以朋类用人。天下之士，皆知由党者不必得富贵，得富贵者不必由党，人亦何乐于为党乎！曷观之聚而为盗者乎！以贪戾之徒，一夕相亲、厚于兄弟者，岂以义固哉？将以取人之财也。若为主人者，峻墙垣，谨防御，不与以钻踰之便，虽驱之使为盗，不可得矣。此治邪党之法也。直节之臣，国之宝也；道德之臣，王者之师也。匡君为直，攻人非直；让能为贤，争名非贤，是不可以不察也。有人焉，直谅之声震天下，当国任职之臣，一有过失，非与于政之兴坏，非与于天下之安危，必欲攻而去之。其气如战，其志如刃，其言如讼，视其鸣镝所向，群起射之而不敢后，此党人之雄也。若是者，不必加戮也，戮之适以坚其死而成其名。人君当谈笑而视之曰：此竖子无知也。上书若不闻其言，在朝若不见其人，始轻之，渐远之，徐废之，岁月之间，并其丑类沦澌而销亡矣。天下有行于今必如行于古者，有行于古必不可行于今者。必如行于古者，学也；必不可行于今者，聚众以讲学也。聚众讲学，其始虽无党心，其渐必成党势。气节之争，由此而起；小人之敌，由此而立。若不以道学号世，不以气节凌人，小人无所于蹙，亦不成党，甚为易制。人君将欲风天下，勿畏非圣之谤，勿窃尊儒之名，当心法孔孟，不可口法孔孟。于视朝之时，明言以告群臣曰：我不喜道学。有以道学进者，我必廷辱之。则貌孔孟者望风沮丧，不敢蚁引而进以窃位惑世。第讲于乡、教于里，虽非眞学，其亦无害于天下。若夫身退而去，寓书京师，制黜陟之权；处士巷居，公卿就而决是非，访贤不肖，此道学之大贼、法所必诛者也。明主处此，不谋于群臣，不按于法律，驱而斩之于市，而以狥于天下曰：吾欲使士为士，大夫为大夫，仕者尽其职，致仕者安于家。有不在其位而谋其政者，视此矣。此治正党之法也。
　　孙子曰：党不可以刑胜，征于前代矣。先生又欲行诛，毋乃疎于计乎？唐子曰：子何见之不明也！赏善刑恶，人主之柄也。刑赏由己，孰敢不服。若臣下窃以行私，则互相雠报，天下必乱。假使稷契夔龙与皋陶朋比而诛四凶，则四凶之徒亦必计毙皋陶，人心不服，亦将叛舜。夫权假于下，舜且不得为任贤之君，皋陶且不得为执法之臣，况衰世之君臣乎！善乎，吴修龄之言曰：万历之朝无君矣，安得无党！夫君失其为君，则致乱之衅，百出难料，不独党也。
　　孙子曰：方以类聚，物以群分。东林亦贤者之所游也，其中多蹈仁行义之儒，奋不顾身，为国家去邪慝。先生论党而不别人，吾犹未慊。昔人有言：附东林者亦有小人，攻东林者必无君子。此言是乎，非乎？愿因先生定之。唐子拊掌而笑曰：古语云，伐国不问仁人。子奈何以此事问我哉！吾与子论党者，伤人国之沦亡，恶人心之中戾气，故明中和之道，以立治辨学，以为后世取法。吾乌知其何为附东林，何为攻东林；吾乌知其为东林西林南林北林也！
贱奴
　　凡阉人，小患七，大患三。小患乱国，大患灭国；小患难除，大患易除。请先为之譬：凡人之居室者，以妾为妻，此患之大者也；爱妾之色，听妾之言，此患之小者也。父命曰：母爱妾之色，母听妾之言。虽严父不能得之于顺子。曰：母以妾为妻。虽悍子不敢逆慈父矣。葢法所不及，则不可禁。法之所及，则易禁也。凡阉人，道君以酒色，道君以荒游，道君以侈御，道君以恶见正人。权臣因之，上隐无不闻，下巧无不达，国之大柄下移矣。明示以便进之门，邪曲进，贤正沮矣。金入则死罪生，求拂则有功死；刑不中，罚不中矣。此七患者，其患小。然刚明之君，或中其一二，法制无可加，诫训无所益，祖虽神圣，葢亦莫之如何也已矣。儿蓄公卿，奴使百司，狗奔将帅，天子孤矣；豕屠忠良，草刈善类，朝廷空矣；囚禁天子，羊驱天子，干戈起矣。是三患者，其患大，斩灭宗社而后已。然绝之甚易也，如拔茅根焉。
