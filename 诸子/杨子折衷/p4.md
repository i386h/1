<!-- { "loadSidebar": true } -->
　　易者己也非有他也以易为书不以易为己不可也以易为天地之变化不以易为己之变化不可也天地我之天地变化我之变化非他物也私者裂之私者自小也包犠氏欲形容易是己不可得画而为一于戏是亦可以形容吾体之似矣又谓是虽足以形容吾体而吾体之中又有变化之殊焉又无以形容之画而为一一者吾之一也一者吾之一也可画而不可言也可以黙识而不可加知也一者吾之全也一者吾之分也全卽分也分卽全也

　　他人食饭已得无饥乎张皇张皇可黙识卽知也知识岂有二圣人作易画出道体使人体之其在书在天地一也

　　形则有大小道无大小德则有优劣道无优劣

　　分德与道不同便已不识道德

　　旣不曰义又不曰用止曰时而已矣何以曰大矣哉此正以明天地无一物一事一时之非易学者溺于思虑不求其义圣人于頥大过解革尽捐义用止言其时而叹之曰大矣哉使学者无所求索不容钩深卽时而悟大哉之妙则事理一贯精辑一体孔子何思何虑文王不识不知信矣

　　何思何虑全在同归一致上不识不知全在顺帝之则上帝之则卽时卽天理也

　　汲古问易干卦云君子学以聚之问以辨之寛以居之仁以行之先儒谓学聚问辨进德也寛居仁行修业也此言如何先生曰学贵于博不博则偏则孤伯夷惟不博学虽至于圣而偏于清柳下惠惟不博学虽至于圣而僻于和学以聚之无所不学也大畜曰君子以多识前言往行语曰君子博学于文学必有疑疑必问欲辨明其实也辨而果得其实则何患不寛何患不仁

　　此叚庶几近之然旣知学问思辨笃行如何常说不可动意常说无思可以推此曲畅旁通而悟其非矣

　　坤六二直方大不习无不利直心而往卽易之道意起则支而入于邪矣直心而行虽遇万变未尝转易是之谓方凡物圆则转方则不转方者特明不转之义非于直之外又有方也夫道一而已矣言之不同初无二致是道甚大故曰大是道非学习之所能故曰不习无不利孟子曰人之所不学而能者其良能也所不虑而知者其良知也习者勉强本有者奚俟乎习此虽人道卽地之道故曰地道光也光如日月之光无思无为而无所不照不光明者必入于意必支而他必不直方大必昏必不利

　　此是死的方圣人之方活泼泼地道本不待习学而人不习学则不足以去私而全道习学非意乎中正之意不可无也汲古问易蒙卦象曰君子以果行育德何以谓之果先生曰果者实之谓德性人之所自有不假于求顺而行之无有不善有行实焉行亏则德昏矣德性无体本无所动本不磨灭如珠混沙而失其明如水不浊则性不失矣顺夲正之性而达之是谓果行所以育德

　　无体卽无用也谓德性无体便不识德性且珠与水岂无体乎

　　汲古问蒙何以养正先生曰蒙者不识不知以养正性

　　正性亦必须识得知得何云不识不知不识不知云者谓邪知邪识也

　　人所需待多动乎意非光也光如日月之光无思无为而无所不照此之谓道如此则人咸信之故曰孚如此则得所需矣亨矣得所需亨通或放逸失正故又曰贞乃吉孚与光与正夲非三事以三言发明道心一动乎意则不孚不光不正谓之人心故舜曰人心惟危

　　正意岂可无大学诚意何谓乎不动意是死灰也

　　阳穷上剥尽矣而忽反下而复生其来无阶其本无根然则天地之心岂不昭然可见乎天地之心卽道卽易之道卽人之心卽天地卽万物卽万事卽万理言之不尽究之莫穷视听言动仁义礼智变化云为何始何终一思旣往再思复生思自何而来思归于何所莫究其所莫知其自非天地之心乎非道心乎

　　以莫究莫知无阶无根为天地之心卽未知天地之心未知天地之心卽未知仁卽未知道

　　众人见天下无非异圣人见天下无非同天地之间万物纷扰万事杂并实一物也而人以为天也地也万物也不可得而一也不可得而一者睽也睽异也故不可得而一者众人之常情而未始不一者圣人之独见非圣人独立此见也天地万物之体自未始不一也天下同归而殊途一致而百虑惟人执其途而不知其归溺其虑而不知其致夫是以见其末而不见其本转移于事物而不得其会通圣人惧天下遂梏于此而不得返故发其义于睽之彖夫天穹然而上地隤然而下可谓甚相绝圣人则曰其事同也今考天地之事阳阴施生同于变化同于造物谓之同犹无足甚疑至于男女断然不可以为一人圣人将以明未始不一之理则亦有可指之机曰其志未始不通也夫以男女之不可以为一人而今也其志则通通则一然则谓之一可也又岂特男女之若可以说合者为然举天下万物如鸢之飞至于戾天鱼之跃乃不离于渊孰知鸢之所以飞者卽鱼之所以跃者也林木之乔耸砌草之纎短判然则性之不同而体质之殊绝也孰知乎木之所以为乔而耸者卽草之所以纎而短者也苟于此而犹有疑则试原其始木之未芽草之未甲木果有异于草草果有异于木乎天者吾之高明地者吾之愽厚男者吾之干女者吾之坤万物者吾心之散殊一物也一物而数名谓之心亦谓之道亦谓之易圣人谆谆言之者欲使纷纷者约而归乎此也

　　饶他通篇说一了终不及西铭理一而分殊也盖知其浑然者而不知其就中有粲然者也毫厘之差也

　　先生曰见善则迁有过则改当如风雷之疾如此则获益也人谁无好善改过之心或有以为难而不能迁改者患在于动意

　　动意亦惟动私意故改过迁善为难若夫能诚意则意意念念皆天理卽至善也何改过之难乎

　　易曰艮其背不获其身行其庭不见其人云云善止者行善行者止知止而不知行实不知止知行而不知止实不知行知行止之非二而未能一一皆当其时犹未为光明人之精神尽在乎面不在乎背尽向乎前不向乎后凡此皆动乎意逐乎物失吾夲有寂然不动之情故圣人敎之曰艮其背使其面之所向耳目口鼻手足之所为一如其背则得其道矣虽有应用交错扰扰万绪未始不寂然矣视听言动心思曲折如天地之变化矣惟此为艮惟此为止其所苟艮其面虽止犹动知其动而刚止之终不止也惟艮其背则面如背前如后动如静寂然无我不获其身虽行其庭与人交际实不见其人盖吾本有寂然不动之性自是无思无为如水鉴如日月光明四达靡所不照目虽视而不流于色耳虽听而不留于声照用如此虽谓之不获其身不见其人可也水鉴之中万象毕见而实无也万变毕见而实虚也止得其所者言不失其本止也非果有其所也

　　此正邪说诬民也何不于背后生耳目口鼻手足乎掩塞其前之耳目口鼻手足而能有知乎形色天性有物有则圣人之大道也其耳目口鼻手足之气无尺寸之肤不相贯通则无尺寸之肤刺之而卽遍身皆痛也何可无乎易言背者状所不见者也心乎耳听目视口食鼻嗅手特足行而不役心于视食嗅持行者卽止卽背也乃是大手叚也大抵慈湖有见于禅之无为而无见于圣学之为而未尝为舜禹有天下而不与者也且人心是活物如何与水鉴比不动终是小伎俩学者不可不知言

　　圣人治天下禁民为非而已无他事也礼乐刑政一本诸此自子思孟子之言其失实者犹多而况于下焉者乎

　　妄议大贤未到他地位安能识他

　　少读易大传深爱无思也无为也寂然不动感而遂通天下之故窃自念学道必造此妙及他日读论语孔子哭颜渊至于恸从者曰子恸矣曰有恸乎则孔子自不知其为恸殆非所谓无思无为寂然不动者至于不自知则又几于不清明懐疑于中往往一二十年及承敎于象山陆先生间举扇讼之是非忽觉简心乃如此清明虚灵妙用泛应无不可者及后居妣氏丧哀恸切痛不可云喻旣乆畧省察曩正哀恸时乃亦寂然不动自然不自知方悟孔子哭颜渊至于恸矣而不自知正合无思无为之妙益信吾心有如此妙用哀苦至于如此其极乃其变化故易大传又曰变化云为不独简有此心举天下万古之人皆有此心

　　徒知援儒入墨而不知将孔子说坏了孔子岂过哀越礼而不自知者盖以慈湖说圣人矣盖圣人之哀颜子乃性情之正之常门人不及者视之以为恸耳其实待诸子一般岂有厚薄观请车为椁一事可知

　　汲古问形而上者谓之道形而下者谓之器道随寓而有如何分上下先生曰此非孔子之言盖道卽器若器非道则道有不通处

　　不知此是未知形色天性也未知上下只是一个形是未知道也

　　易曰憧憧往来朋从尔思子曰天下何思何虑天下同归而殊涂一致而百虑天下何思何虑至哉圣言实语也而自孔子以来至于今知之者寡同归殊涂取喻尔非实有归有涂也极上下四方之间古往今来万物变化有无彼此皆一体也如人有耳目鼻口手足之不同而皆一人也自清浊分人指轻清而髙者曰天于是靡然随之曰天指重浊而下者曰地于是又靡然从之曰他到于今莫之改而实一物也清阳浊阴二气感化而为日为月为风雨人物于是生皆一也曰彼曰此曰动曰静曰有曰无皆是物也何以思为何以虑为一致尔人自有百虑故又申言曰天下何思何虑

　　知理一而未知分殊连理一亦未识其所谓一亦是死的一尧典帝曰畴咨若时登庸益稷帝庸作歌曰勑天之命惟时惟几又曰庶顽谗说若不在时尚书率以时为是盖古语也尧典上无所承忽曰谁乎嗟哉有谁是顺者乎吾将登用之盖时卽道也舜之所以光天下者此也黎献之所以有功者此也丹朱友此也禹荒度土功用此也皋陶祇叙此也祖考以此而来格羣后以此而德让凤凰因此而来百兽以此而舞庶尹由此而谐勑正天命惟此而已惟此为几谓为庶政之几盖天地间惟有此道而已三才万化万物万事万理皆不岀此道得此则吉则治失此则凶则乱唐虞君臣朝夕之所谋谟经营无岀此道是犹此也故当时相与诏告惟曰时犹曰此也时卽道之异名此道非言意之所能名后乃取道路无所不通人所共由之义初无形体之可执至于曰时则尤不滞于言意妙哉时之为言也非大圣畴能为是言易多曰此此卽时漆雕开亦曰吾斯之未能信是也是音之轻淸者谓道也古窂言道虞夏之际始间言之舜曰若不在时又曰惟时惟几皆所以言道道之为言终不若时之为义浑然不分事理帝知若时者诚未易得故问其次谁能顺予事者采事也次问事则知时道也

　　慈湖极聪明亦读书极多但惜其先读他书有得这些意思后将圣贤之言皆就己意上说了且不知所谓时所谓此者何物慈湖之说千篇一律又好多言谓之不动意吾不信也舜曰咨女二十有二人钦哉惟时亮天功夫舜所以咨命四岳九官十二牧者孰不曰皆人为之功而舜谕之曰钦哉惟时亮天功时是也亮信也是天也非一付之自然而不为也尽钦竭力惟无入于意苟动于意卽私卽偏而非道心礼乐刑政一入于人为则违道违天卽可致患故书曰天叙有典天秩有礼天命有德天讨有罪箕子曰无有作好遵王之道无有作恶遵王之路王卽天又曰无偏无党无反无侧箕子能辩之矣孟子曰禹之行水也行其所无事也是谓帝则是谓帝载由乎此则能懋勉则五品逊五刑明则直则清直而不温则失此寛而不栗则失此刚而虐则失此简而傲则失此谗说殄行皆失此谗说者似是而非之说以其入乎意也殄行者大过殄绝之行以其入乎意也

