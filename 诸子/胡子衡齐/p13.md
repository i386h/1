<!-- { "loadSidebar": true } -->
　　谈子曰：女祸有二，一内嬖，二外戚。外戚则汉甚吕王，唐甚武韦。王氏至莽，遂竟移祚；吕与武韦，移祚且十之九。其原出汉祖唐宗，无刑家大道，乱不亦宜乎？史又称莽将篡时，挟汉婚己女为平帝后，平帝崩，后年才十八，为人婉嬺有节操。莽既篡，乃更号黄皇室主，而令别婚，后大怒，因病不肯起，莽不能强也。及汉兵诛莽燔宫，后曰：何面目见汉家！遂投火死。夫以莽之篡，汉廷大小臣工争颂功德，宗室子为作符命，而其女独不欲更节，且为汉死。然则人性之善，不以类移，不以习易，若莽女，尤难也！嗟夫，人主创承，无刑家大道以为子孙型模，欲无乱也，艰哉！
　　秦二世三年，丞相赵高欲为乱，恐群臣不听，乃先设验，因持鹿献，曰马也。二世曰：丞相误耳。问左右，或言鹿，或言马，高遂阴中言鹿者以法，群臣莫敢不听高。及二世责让高以盗贼事，高乃阴与其婿咸阳令阎乐谋弒二世，使郎中令为内应，阎乐将吏卒入望夷宫，数二世曰：足下骄恣无道，天下共畔，足下其自为计。二世曰：丞相可得见否？乐曰：不可。二世曰：吾欲得一郡为王。弗许。又曰：愿为万户侯。弗许。曰：愿与妻子为黔首。乐曰：臣受命于丞相，为天下诛足下，足下虽多言，臣不敢报。麾其兵进，二世自杀，高遂立子婴，去帝号为王，以黔首葬二世。谈子曰：高之威燀矣，诗曰匪教匪诲，时惟妇寺。三代以来，女妇称妲褒，乃寺祸未有甚高者也。秦惟祖龙稔祸二世，倒执太阿，授高兵柄，乃至求见丞相乞为黔首而不可得，皆秦之自取也。秦乎其孰让？
　　谈子曰：寺祸自东汉唐末浸盛，史称汉仍秦制，中常侍虽至亲幸，止金珰右貉，不复杂调。自和帝朝窦宪秉权，郑众谋除大憝，遂获侯封，超任宫卿。至邓太后女主，益近刑人，手握王爵，口含天意，已非复掖庭故步矣。其后孙程立顺，曹腾建桓，单超诛冀，乃遂植茅分虎、南面人臣者，纷然若拾果焉。其邸第拟诸天家，养子出自帝制，忠良摧陷，毒盈海宇，曹节张让弥为魁雄。窦武何进之徒，虽以周戚上将，机事未密，先饮其剑。已而袁绍兵入，根苗痛绝，而国随以殄矣，岂不悲哉！唐制贞观以后七十年间，内宫唯职守御，中宗乃滥署七品以上，员外官至千余人，而衣朱者尚寡。玄宗中官稍称旨者即授三品，衣朱者亦千余人，而兵柄未与。后李辅国从幸灵武，程元振翊卫代宗，乃至三公王爵柱国尚父，与天子共政事矣。已而鱼朝恩为监军容使，又有护军中尉分掌禁兵，自是神策天威军柄，亦全归于珰臣。贞元之后，威焰日赫，五位之废置，九重之生死，咸出掌握，遂有定策国老、天子门生之称。文宗缪托匪人，谋用不臧，甘露之变，几已覆国。昭宗被季述等持挝数罪，收置幽辱，镕锡固扃，凿窍通食，至不忍言。崔胤虽快仇屠戮，流血成川，而国祚旋亡，不大晚乎！昔者周制阉人领于冢宰，止供扫除，无假名器，矧曰兵权？唯汉和唐玄，古今至愚，乃首假以权，贻祸至毒，天地为之倒列，日月弥以晦冥，身歼国亡，室闱不保，千载有余悲焉。然则为人主者，尚无以权假刑人，至喉痈不剪，浸成古今悲嚏，而卒无捄也。于乎慎哉，其惟明辟！
　　僖宗吟曰：纥干山头冻杀雀，何不飞去生处乐。固以外逼强藩、内窘家奴，欲弃万乘为齐民而不可得，读之弥足悲焉。昔王守澄教其党曰：无令人主近贤士、亲诗书，则吾侪可以得志。尝试辟之，斯语也，固亦所谓贝母药耶？昔江左有病人面疽者，试以百药，莫不掀唇当之，至贝母闭口不欲纳，病者喜曰：此药治矣。因以苇筒灌之，数日遂愈。故治病者当求病之所忌，贤士诗书，阉寺忌之久矣，人主治阉寺，唯亲贤讲学，夙夜骛于知人安民，勿皇其它，寺人赍功唯赀，无惟名器；唯思，无惟事权，乱不假刊也。是曰上策。
　　谈子谓杞翁曰：自赵宋氏立国，未多见妇寺大祸，此非独大纲正，抑亦不与权之效与？杞翁曰：宋之夷祸，则岂后妇寺哉！宋惩藩镇，不饬武备，唯恃赂献，驯至大乱，而后亡国。则艺祖与赵普之谋非也！艺祖既下河北，欲乘胜取幽燕，走书询普，普回奏止之，艺祖遂班师。及雪夜幸普，谋取太原，又以幽燕地图示普问策，普皆力止，且曰可取孰可守。吁，普言左矣！即如艺祖取天下而帝之，又曷必后世之无守也？然自是君臣竟不以幽燕图，兵权释一时之杯酒，而战争藏异日之疆场，岂独失中国故地哉！遂俾暴虏都华夏、冠冕为鱼肉，此非其胎祸与？宋之败盖有三：一懦败，二议败，三恩败。夫天下好战必危，忘战亦必危，自普以销兵为长策，其后太宗始奋力收太原，已而北伐契丹，互有胜负。乃至寰州之陷，太宗君臣遂绝口不言兵。真宗之朝，民不识兵，虏逼门庭，乃用寇准谋，躬率济河，大褫其气，然竟以岁币定盟罢兵。神宗语及太宗中箭，自谓不共戴天，愤恨为之泣下，后值王韶等覆败，遂弛幽燕之念。总之皆袭普智识者，慨焉！盖当时不议将兵者之非其人，而猥以兵不可用为言；不究平日无虏谋之实，而徒以虏不可谋为心。欧阳修曰：臣见朝廷常有惧虏之形，而无忧虏之心。夫不忧而惧，则积懦之为累也。异时虏至城下，徽钦父子竟不守死，相继请降，懦刼之也。故曰懦败。欧阳修曰：近年朝廷开发言路，献计之士不下数十，至于临事，谁策可用？又曰：言多变则不信，令频改则难从。斯语诚中宋政之膏肓，凡皆多议之为过也。虏人讥曰：待汝论定，吾已渡河。其言足警矣。而南渡士大大议战者，则不知所为守；议和者则不知所为战，曾无范蠡一定之画，坐成秦桧卖国之奸，群臣罔知厝火，乃至区区弊精故纸，奔走一世以趋窾言，虽言满上下，何资实用？故曰议败。宋既增益岁币计数十万，至于郊祀覃恩任子之多，乃逮于女夫外孙，滥亦甚矣。当贾似道秉政，国事已去，犹推恩至太学生，是何异于疏旱苗之水以沃鱼藻，两无捄矣。故曰恩败。此三败者，儒者与有责也。
　　杞翁曰：前代尚有文臣树将业，若羊祜杜预谢玄韦叡裴行俭张仁原之徒，伟然为世虎臣。至宋室，鲜有文臣能将者，亦懦累也。夫吴越之人狎舟，燕赵之人轻骑，岂其性能哉，习使然也。古者男子生则有桑弧蓬矢，以射四方，六艺有射，岂独教文？亦所以修武也。昔者诸葛读书，独观大旨；李靖不欲作章句。老儒知其无稗而有妨也。故国莫病于畏言兵，士莫忌于疲虚文。假令宋之君臣不局局于声容训诂间，以困踣其杰气、砻销其英风，俾士之才力相近者，习于武事而试用之，亦可以广材而破懦矣。讵至以中夏衮芾甘夷虏臣仆哉？虽然，此非独过宋也。
　　谈子谓杞翁曰：子过宋甚矣，然而未知择将之弗易也。乃若今日，择将犹难，而子胡易之？杞翁曰：嗟哉宋耶，繇神哲而上，未始择之，而谓曰世乏其人，则诬世；繇高孝而下，未始任之，而谓曰人非其材，则诬人。夫观日之玉、照夜之珠，远出异域，来自重译，此非古今所希觏耶？然无足而登王庭、无翼而栖琼库者，何也？则所好存也。宋徽之为艮岳也，杏岫梅岭，犹为宜土之树，若炎州荔莉，素非中土宜植，亦莫不枖集而蓊生之，则所好存也。向令宋君臣以构艮岳之心构国家，以集花石之力集将材，则何患择将之艰哉？不然，禄山乱而李郭显，兀术至而韩岳名，岂假之异代哉？古语云，将相无种。古之取将，或出奴隶，或出敌国，或出亡命，亦或出盗贼，惟英主良相多方试之，不次庸之，则无弗得矣。而必谓择将之弗得，而亦所谓过活鸟坐待终毙者耶。虽然，亦非独宋也。
　　谈子曰：严尤有言，匈奴为害所从来久矣，后世三家，周秦汉征之，未有得上策者也。周得中策，汉得下策，秦无策焉。当周宣王时，玁狁内侵至于泾阳，命将征之，尽境而还，辟如蟁蝱之螫，殴之而已，故天下称明，是为中策。汉武选将练兵，约赍轻粮，深入远戍，虽有克获之功，胡輙报之，兵连祸结三十馀年，中国罢耗，匈奴亦创艾，而天下称武，是为下策。秦皇不忍小耻而轻民力，筑长城袤延万里，疆境既完，民力内竭，以丧社稷，是为无策。信如严尤言，则御夷终无上策，其果然欤？杞翁曰：不然，昔周宣王之先，周公相成王，抚万邦，巡侯甸，征弗庭，绥厥兆民，其始在制治未乱，保邦未危，三公则论道经邦，三孤则贰公弘化，六卿分职率属以倡，九牧以阜兆民，而大司马则克诘戎兵，以陟禹之迹，方行天下至于海表，罔有不服。当是之时，虏虽天骄，不敢望壮月南牧矣。此非上策而何欤？则策莫上于修内政，莫要于得贤相。得贤相则能得大司马，得大司马则能择良将、饬武备，其御之也不在弯弧呜镝后矣。而必谓御夷无上策者，是猥以后世之事言之者也，又焉知帝王者之为策？曰：帝王者为策何如？曰：不策于策而策于道，夫唯策于道者，治未然。
　　杞翁曰：不闻宋仁宗时，有张吴二士者，负纵横才，不事干谒而规礼聘，其作诗有踏破贺兰、扫清西海之句，韩范守边，咸狂视之。异时二士刻诗石上，洒泣过市，二帅竟弗之省。二士无所适，遂亡走西夏，易名张元吴昊，触夏主讳，耸其听闻，夏国收为谋主，势日强大，关右震惧，遂不可制。韩公时为四路招讨，驻兵延安，忽夜有人提匕首入卧曰：某西夏张相公遣取相公头，不忍加刃，第取金带去。盖宋君臣之用人狭矣！谈子曰：孔子曾子，岂非所谓前知者耶？孔子修书终秦誓，曾子着大学，亦以秦誓一个臣终之。彼一圣一贤，岂皆知秦之继周者耶？不然，何皆取于秦誓也？洞先子曰：孔曾之前知，吾弗得知已，然吾知秦誓一个臣之足以相天下也。相天下，舍此虽有善者如丙魏姚宋，亦节士耳，何足与于大臣之道哉？曰：然则后世孰为近？曰：韩范升其堂，房玄龄游其藩。
