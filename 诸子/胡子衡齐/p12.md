<!-- { "loadSidebar": true } -->
　　客至自建，为言武夷大王峯之升真洞，洞中有雷文甆罁五，以盛仙人蜕骨。洞外有黄心木为栈，虽险不坠，而久不烂。又有四船相覆，以盛仙函，船皆圆木刳成，外悬而半枕于洞。土人祷雨者，辄用竹绳缀梯造其处。又有小藏峰二小船，大藏峰横插板木，中有圆器如筥、方器如筐，余者如杵如盘，咸不知几千万禩而未有毁也。此何理以致之？通一先生曰：是何理可穷也！同坐客曰：以子所经仙岩，亦有床柜之异。其它如西川之火井、汕泉娥眉之光相、登之海市、灵岩之飞瀑、华阳之喜客泉，是皆不可理喻，岂惟是哉？稷生以武敏，契育以乌卵，其事表诸经，君子虽不语怪，然前史昭晰。若晋杜车骑出于蛇，是蛇而人也；疑非独杜预也，唐张路斯出于龙，龙而人也；疑非独张氏也，宋韩蕲王出于虎，虎而人也；疑非独韩王也，李侍郎出于龟，龟而人也；疑非独李椿也，夫人物相去远矣，物之能为人，则人之能为物，亦可知矣。儒者必曰理则无是，是何理可穷也？子思有言，及其至，虽圣人有不知。欧阳永叔曰：治其所可知，置其所不可知。是之谓中道。先生曰：是则理也。
　　吴门之贵冑，其先世田庐赀藏称雄膴，而有三子，其伯长唯日骛饮博、恣声伎，骀宕不返，卒为窭夫，莫以享其业。其仲惩之，则卸醴绝声，身不离阃，研稽业籍，穷所自出，画亩而记、刻铢而题，下逮于彘盘谷枷之微，簿札充楹，自谓握祖父之遗算矣。然而田卒污莱，泉货内耗，事至必日俟案籍为之籍，日纷纭而家隳，犹伯兄也。至季弟，则大惩曰：吾二兄均左矣。于是躬履南畮，目征货器，日课子母钱，不多载记，而先业益充，妻孥享其赢，邻里食其余。伯兄恚曰：是龊龊者异我。仲兄鄙曰：是未尝观农器谱而妄治农也，未尝读货殖传而遽治货也。至诟之不容口争，终不顾而修业自若。洞先子曰：季得矣，季得矣。夫人心受命于天，万理皆备，比之先业，孰不雄膴？然而众人夺于声利色欲，则伯长是也；世儒荒于物理载藉，则仲兄是也。今也反诸身心，直求天命之性，有类季弟之为者，则世儒莫不诟之，犹二兄之诟季不已也。虽然，人固已享其赢、食其余矣，诟何患为？
　　乐仲子曰：吾昔好种橘，吾种輙前春而植，私窃惧晚也，植而遂者十不得一二焉。讯之老圃，圃曰，橘不可以前春种也，盍后之？吾从而后之植，而遂者十尝得八九焉。又讯老圃，圃曰，冬荣之木，其气外周。外周者，非阳盛不可活也；冬谢之木，其气内固，内固者，虽阳未盛活也。推此则百种百活矣。仲子俯然叹曰：吾益信枝葩繁者之本根隳也。周公曰：冬日之闭，冻也不固，则春夏之长草木也不茂。天地不能常侈费，而况于人乎？是故君子贵敛其真，不隳其根，万类以生。
　　南海锺生曰：吾国西樵山之坡陀有行木一，则可滋千百茗。种茗者觑一行木之地，则跃然喜；已而树之千者，虽有旱干不灌，而荣瓮无俟汲也，桔槔无俟闻也，非他有缪巧也，行木性能召水者也。有一行木，则其地之百泉为之瀵涌，津液而余润，被茗者多矣。故时称行木。有贱工者忧曰：是亦一木也，夫恶能生水？况以障吾茗。遂集斧而薪之，搰搰然走于山涧之间，朝汲而灌暮，负而溉，人百其劳，而荣弗若之矣。胡子谓弟子曰：小子识之，夫人心之生理，岂啻行木哉！而世儒者，不反诸心而求诸物，又奚啻工人之舍行木而走山涧者哉！嗟夫，行木世不恒有者也，而人骇于希遘，乃曰人心亦为希遘，智乎？
　　谈子曰：昔唐郭元振未第时，已能为汾民祛乌将军之害，其胆志盖一时。异时忠孝文武，已兆兹矣。又有言元振尝山居，夜有人面如盘，瞚目出于灯下，元振了无惧，徐染翰题诗其颊，题毕唫之，其物遂灭。若元振，胆志岂其独锺耶，抑人皆可学而有者耶？洞先子曰：稽之元振，读书大学时，适其家寄资钱五万，有叩者曰：吾五丧未葬，愿有匄也。元振即举五万钱尽畀之，不复问其名。元振器量固若此，然则胆志良有本哉，力本则可以学矣。弟子以告，先生曰：器量生于明，明为本也。子不闻济南郡方山之南，有明镜石焉，方三丈余也，山魅行伏，了了然着镜中，莫之遁。至南燕时，三魅恶其照也而漆之，俾弗明。自镜石漆而山魅昼炽，人足扫矣。夫人莫不有镜能照魑魅，魑魅隐不皇矣，皇害人哉？虽然，吾见今之人有自漆其镜以悦魑魅者矣，其不为魑魅怖伏者谁夫！弟子曰：昔宋颜延年嬖其妾且畏之，妾一日扑跌延年几毙，妾死，延年反哭之恸，已而恍见其妾出于屏间，惊怖遂卒。然则魑魅夫人，自为之也。先生曰：然。

　　胡子衡齐卷六
　　泰和胡直正甫譔
　　谈言下
　　戎夷违齐如鲁而后门，天大寒，与弟子一人宿于郭外。寒愈甚，谓其弟子曰：子与我衣，我活也。我与子衣，子活也。我国士也，为天下惜死；子不肖人也，不足爱也。子与我之衣。弟子曰：夫不肖人，又恶与国士之衣哉？戎夷大息曰：道其不济夫！解衣与弟子，夜半而死，弟子遂活。夫戎夷始欲为天下惜死，不嫌生也，终能为弟子捄生，不辞死也。戎夷可谓知处死矣。使戎夷诚知道，则虽为天下士可也。彼陈三之徒，侯嬴之流，区区殉名，何足道哉，何足道哉！
　　宓子贱治单父，弹呜琴，身不下堂而单父治。巫马期以星出以星入，日夜不居，以身亲之，而单父亦治。巫马期诹其故于宓子，宓子曰：我之谓任人，子之谓任力。任力者故劳，任人者故佚。夫任人者匪直佚也，人众必周而不漏也；任力者匪直劳也，力寡必偏而不咸也。任人者匪直不漏，彼蒙任者，可以使不肖者肖也；任力者匪直不咸，彼不蒙任者，且将使能者不能也。此古今常试之验也。故曰尧舜垂衣裳而天下治，又曰恭己正南面而已，言任人也。
　　梁天监中，有扶南大舶，献玻黎之镜，镜面广尺五，内外皎洁，方员照三十里。讯其直，曰：此波罗尼斯福乐宝也，约值百万缗。帝命有司算之，倾府库偿之不足，朝臣无敢议其值者。已而有国工沉隐士也，举镜熟视，斥而去之，曰：是照不过三十里，奚足贵？吾中夏神州有神镜，能照左右，爰及秋毫，咸彻表里，以逮万里，四烛无疆，则天子之心是已。夫天子神镜，有赫其明，有濯其灵，而德威政刑出焉，内无苛缴，外无姑息，则天下拱手而治，福乐孰踰此？焉用倾府库以酬彼镜？帝不能用，竟酬其值。晚年专务姑息，政刑大弛，卒有侯景之难，国亡镜亦随丧。
　　谈子曰：南海之滨有鼍市焉，鼍儤背海隅，边幅广修不知几百里也，居民视为石洲，渐创茅茨，鳞列成市，不知几何时也。异时有穴其肩为铁冶者，天旱火炽，鼍不胜热，怒而移去，没者几数千家。或讥之曰：是置居者不审也。而不知置天下者不处其安，而虐且焰，则鲜不成鼍市也。东海之滨有蜃阁焉，蜃居海中，吐气则结成城墉楼台人马，五色缥缈，出烟雾之表，高鸟倦飞就栖，輙堕气中，竟以溺死。或讥之曰：是为鸟者不审也。而不知人之宅贵富者，不择其从，迷昧终身，则鲜不堕蜃气。是故惟大人者，视天下为鼍市，不以欲炽；眇贵富为蜃阁，不以身迷。斯人也，虽为天下处贵富也，可矣。
　　昔唐宁王尝猎于鄠县介，搜林莽草际，一柜扃钥固甚。王命发视之，乃贮一丽姝，问所自，姓莫氏，出衣冠家，夜遇贼僧劫至此。王惊悦之，载以后乘。会猎者获一生熊，因纳柜中，乃扃留草间。时明皇方求极色，王以莫氏殊丽，即表上之，具奏所由，上令充才人。经三日，京兆奏：鄠县食店有二僧，以万钱赁店作法事，唯舁一柜入店，夜久腷膊有声，迟明寂然。店户人怪之，启视，有熊冲出脱走，寻二僧，已骨矣。上知之，大笑曰：宁哥大能处置此二贼也。谈子曰：彼二僧自谓得丽姝如莫氏，足乐矣，而不知柜中之忽化为熊也。明皇自谓得莫氏，矧又得太真，足乐矣，而不知域中之忽化为胡也。明皇能笑二僧，后之人又笑明皇，于乎，人主其无令相笑，无已也！
　　谈子曰：齐桓公唐明皇，二君皆始治终乱，而皆起于好内。桓公始听鲍叔荐管仲，遂忘射钩怨，而独任以政，人不能间，何其难也。已而修内政，兴海利，赡贫穷，禄贤能，践盟曹沫，划地燕君，拜胙周使，歃血葵丘，责楚尊王，平戎安周，九合诸侯一匡天下，何其智也。比管仲卒，近用易牙开方竖刁三子，专权于外，嬖长卫姬等如夫人者六人。长姬淫于雍巫，雍巫又厚结竖刁，以蛊惑于内。桓公病，易牙竖刁作乱，筑塞宫门，桓公欲食食绝，欲饮饮绝，慨然涕曰：吾何面目见仲父乎！遂蒙衣袂死。既死，五公子争立，桓公尸在床六十七日，尸虫出于户。夫先后一桓公也，始任管仲，以一夫命令天下，终惑内嬖，近用小人，不能庇一身，抑何悲也！虽然，仲有罪焉：初，仲斋祓受相，桓公曰：寡人有大邪三，其尚可以为国乎？寡人不幸好田，田莫不见禽而后返。仲曰：恶则恶矣，然非其急者也。公曰：寡人不幸好酒，日夜相继。曰：恶则恶矣，然非其急者也。寡人不幸好色，而姑姊妹有不嫁者。曰：恶则恶矣，然非其急者也。夫人之好内渎宗，则乱莫甚矣，仲乃云非急，仲固导之内乱，又安能禁辟嬖于身后乎？仲虽平戎，其若女戎何哉？故曰仲有罪也。明皇自少已定难删乱，诛韦党而安庙社，又诛灭李元楷等阴谋，立杀长孙昕之怙威，可又谓英哉。任用姚宋，听谏柳泽，增置侍读以弘嘉谟，追封五王以配庙廷，不可谓不英且明也。桥陵丧事已踰年矣，犹不受朝贺，踰十年犹望陵洒泣。既耕籍田，犹种麦后苑，自太子以下令躬收获，示重粢盛，兼知民艰，可谓能缴然为义者也。史臣赞曰：焚后庭珠翠以戒奢，禁女乐出宫嫔以惧荒，叙友于、敦骨肉以厚俗，搜兵责帅以明军法，朝集计最以校吏能，西蕃竞欵，北狄趍风，冠带百蛮，车书万里，咸非溢美。然九龄既疎，林甫日亲，太真擅内，而渔阳羯鼓遂震荡于寰宇。明皇彷徨望贤，朝食不供，顿舆马嵬，六军不发，乃勉诛国忠而缢贵妃。宗庙立墟，生民涂炭，明皇虽掩袂涕泣，不既晚乎！明皇晚节，诏天下祖奉玄元皇帝，习四子，立学官博士弟子员，尤为乱命。又招集张果罗公远叶法善之徒，且欲从公远学遁。汉文帝云：朕乘千里马将安之？明皇学遁，亦安所之耶？当其在望贤马嵬之间，曷为不能遁耶？其倒缪益甚。孟子曰：不仁者可与言哉，安其危利其菑，乐其所以亡者。不仁而可与言，则何亡国败家之有？此桓公明皇之谓也。夫桓公明皇英主，尚有是，而况其下者乎？然则女祸于人国也烈矣。
