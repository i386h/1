<!-- { "loadSidebar": true } -->
　　孔子与曾点者，岂情与乎？曰：孔子而不为情与，则孰为情与者？曰：孔子始问侍坐者曰，如或知尔，则何以哉。盖究其用也。而点乃为之鼓瑟而慢对，违众而异撰，矫然欲为暮春童冠之游，浴风咏歌之事，殆与嬉游者无别。此岂足以用于世哉？然而夫子情与之者，不已过乎？曰：昔者舜饭糗茹草若将终身，伊尹耕于有莘之野以乐，尧舜之道咸若无意于天下者之为，乃不知异时亮工格天之业，则古今莫京焉，此何以然？程伯子曰仁者以天地万物为一体，又曰君子不以天地万物挠己，然后能了天地万物。呜呼旨哉！后之学者未始诚有天地万物之心，乃欲矻矻攘攘焉以行于天下，措诸当时，吾未见其不出于名与功也，矧曰挠乎？即若诸葛孔明，其树建非不瑰玮，亦终于方驾管乐尔已，其于了天地万物之心何如哉？然吾闻孔明以静为学，而犹若是，则其它凭才能意气依仿古人以建事者，其又何如哉？此无它，志卑而见局故也。曾点所陈，若已悠然有天地万物一体之意，又能不以天地万物挠己，故夫子不觉喟然叹曰：吾与点也！夫子非与其即能为舜伊事业也，以其志与见固已超声利、下事功，而于了天地万物之基本独有在也，其将与区区凭才能意气建事者较然矣！然点止于狂简，不能克念以入圣，则固其自怠之失，而非夫子之过与也。虽然，孔门三千，唯曾子独得其宗，则点所为诏其子者，亦必有在，而未可以大杖事槩弃也。吾景行孔门，不敢于点也易，不敢于与点也忽。
　　曰：孔门自仲弓闵子骞南宫适数子，咸亟称之，然而砻磨责望，则浸加于子路子贡，其不以子路刚果、子贡颖达故耶？曰：然。昔者夫子尝诲由以知之道，又告以知德者鲜，盖欲其从是以入室也。异时问君子，则告之修己以敬、修己以安人安百姓，此则揭典谟学庸大旨，而尽发之。至与以一贯启曾子者无殊致，而与告仲弓者若有加矣。然子路似终未寤，岂亦以前闻未行，而终为累者耶？陆子曰：子路结缨，是甚次第！盖言子路虽未中道，而其刚过人远矣！
　　子贡之颖，必有近似于颜子者，故夫子有与回孰愈之问，将启其如回之潜心于内也。而子贡不寤，异时乃以窭空与亿中者对言之，而又不寤无言之诲，其所以寤之者尤至矣，而反有何述之疑，故夫子不得已诘曰，女以子为多学而识者与？盖示其非多学也。而子贡犹为两可之对，已而夫子明言曰非也，子一以贯之，子贡乃终不能如曾子之唯，以发圣人之蕴。异时犹判性天为二道，又推夫子文章于性天之外，何其歧也！嗟乎，颖如子贡，乃反不得，岂其以颖障耶？然则孔门之不事多学、不贵知识闻见也，岂不谅哉！虽然，弟子筑场三年，子贡又独居三年，予以为子贡独居静处加三年之久，其所得又不可以常情竟矣。今犹以常情语子贡者，非也。
　　曰：今先生已上征孔子，旁证颜曾，授受心精源委根枝，千载非遥，较在目前。洙泗若此，未学如彼，何为其然也！闻之孔门弟子，曾子子夏年最少，至晚岁各以其学为列国师。惟曾子一贯自得发之大学知本，其先以授子思，逮于孟子，遂失其传。子夏之学，笃信圣人，其言有始有卒，意以末为圣人始事，以本为圣人终事，故传其学者，能遵闻见、谨器数，今着于记者可考。波被汉儒，训诂繁增，太史氏已讥曰：儒者博而寡要。彼儒者，卒不知其与孔门径庭，而知本霄渊也。尝试究之，为曾子之学者，以由本达末为序；为子夏之学者，以遡流穷原为序。遡流穷原者，曩所谓临海算澌而欲以寻源、登岳辨叶而欲以探本，虽白其巅而不可得者也。当子夏在圣门时，夫子已诏之曰：无为小人儒。夫子夏，岂若后世骛利小人哉？所谓小儒是已，孔子固已逆知有末学之卒为学累矣！虽然，末学者流则犹止于遵闻见、谨器数，比于识其小者之伦，未有主在物为理以为教也。记礼者曰自中出根于心，又曰无节于内者，观物弗之察，盖犹知根于心、节于内之为主，亦未有仇视其心而专求物理以为学也。尝试究之，末学者流，其在孔门，比之门庭者也。求物理者，则直索之道途尔已！曰：乃今知之，弃祖父而信众子者，匪一朝夕矣！虽然，先生指我灵则，示我全全，证诸父祖，征诸孔子，大哉！贯鬯未可以口舌承也。愿言请事，以俟百世。

　　胡子衡齐卷五
　　泰和胡直正甫譔
　　谈言上
　　谈子曰：东壁之子嗜尚陆博，至忘寝食，遗远父母，捐弃妻子。胡若是之癖也？浮休山人曰：古人嗜尚，奚必斯人。昔唐潘彦嗜陆博，一日浮海舟破，彦犹手握陆局，口衔骰子，翌日达岸，两手见骨，而二物不离。汉刘邕嗜疮痂，尝诣太守孟灵休，适痂堕地，邕即俯取飡之。至有鞭挞健卒以供痂食。宋明帝则嗜<虫遂><虫责>，唐鲜于叔明嗜食臭虫，权长孺嗜食人爪，而海上又有嗜臭之夫。今夫人性常嗜之外，有剩嗜焉，鲜不为癖，奚必斯人。子独不知文王嗜昌歜，楚王嗜芹葅，曾皙嗜羊枣，屈到嗜茇，魏征嗜醋芹，皆剩嗜也。推之宜僚之丸、成公之鐻、稽氏之锻、阮氏之屐、顾氏之画、刘氏陶氏之酒、王氏张氏之书，又推之五侯之争、六王之战、苏张之辨、楚汉之攻、卫霍之贵、王石之富，皆剩嗜也。子又不知谈天衍、雕龙奭、公孙坚白、惠施五车、鬻熊子华韩非虞卿司马子长相如子云之徒，迭相著述，列屋盈家；末儒训诂，百叶千葩，自贼根芽，竞相雄夸，皆剩嗜也。夫孰为不癖！又何此之愉悦而彼之咈嗟？客曰：若山人者，舍轩裳，躭林壑，是亦所谓烟霞痼疾、泉石膏肓者耶！山人既有剩嗜，宁责他人？山人曰：与其癖词章训诂，宁癖烟霞泉石。弟子以告，曰：甚哉，山人之言！先生颦蹙而语曰：剩嗜乖性，枝见贼道，山人之言甚则甚矣，而为吾徒者可无辨哉，可无辨哉！
　　隋田杨与郑法士，俱以能画名。法士自知艺不如杨也，乃从杨求画本，杨不告之。一日引法士至朝堂，指以宫阙衣冠人马车乘曰：此吾画本也，子知之乎。由是法士悟而艺进。唐韩干以貌马召入供奉，明皇诏令从陈闳受画法，干因奏：臣自有师，陛下内廐，飞黄照夜五方之乘，皆臣师也。帝然之。其后干画遂果踰闳。若田韩二子，可谓能求其真者也。彼以似求似者，则益远矣。今之学者，虽曰求圣人之经，固已非其真，乃舍经而专求训诂，则又求似其似之者矣，不尤远乎？
　　昔者杨子华画马于壁，居者如闻鸣啮；李思训画罨障波涛，而玄宗夜闻水声。此非马鸣与水声也，听者自声也。吴道玄画鬼神数壁而飒然风起，冯绍正画龙而白云出庑，此非风起而云兴也，览者自兴也。学者可以知妍媸之从生矣。是故知物所从生，则物物而不物于物。
　　汉儒者马融自擅知经，又善推步，常算浑天不合，羣弟子莫赞一辞，唯郑玄一算而决。及玄业成辞归，融心忌焉，叹曰：诗书礼乐皆已东矣。乃潜欲杀玄，推式以算玄，当在土木上，躬骑马袭之。玄亦预知，乃入桥之底，俯伏柱上。融踟蹰叹息而反，玄由是得免。嗟乎，融之所为，是乌知诗书礼乐之毫芒哉！故曰汉儒专经而经愈亡。
　　云之樵遇设罿者于途，曰：慎无猎人。设罿者曰：吾所猎者，跂而角，毳而翼，何谓猎人？云之樵曰：子弗闻昔者羽山之熊、贝丘之豕、牛哀之虎，其先固人也。况乎都末之野彘、彭世之鹿，又王祜之道士鹿也，剑南之猓然，中牟之驯雉，茂先之鹦鹉，贾人之秦吉了也。之数者，形则物矣，而心人焉。予谓之人，非耶？今之跂而角、毳而翼者，安知不有若人然？则子之猎人多矣。设罿者闻言而惧，遂裂罿折矢，誓终身不复猎。它日设罿者从上邑通都游，而归谓云之樵曰：曩所谓形物而心人者，为其有义也？吾顷见冕而相圄，弁而相夺，竞利忘义者，何啻十九？不亦形人而心物乎？谓之物，非耶？况以人猎人，世不见罪，而子独罪予之猎物？云之樵怳然不能答，久之吁曰：吾奚忍夫，以人而相物且相猎也！
　　海壖生曰：海之渚有海镜焉，其腹空洞无脏，唯中藏红蟹子，小如黄豆，而螯其足。海镜饥则蟹出拾食，蟹饱海镜亦饱。或迫之火，则蟹出离肠腹，而海镜立毙矣。彼其所为毙者，以所假在外不在内故也。水母者亦出诲中，胚浑凝然而绝无眼，常有数虾寄蹲腹下，代为之眼。虾行而行，虾止而止。一日波荡虾离，而水母竟踬死泥沙。彼其所为踬者，以所假在物不在己故也。弟子以告，先生曰：异哉学者之违内迷已，而终弗困踬者希矣！弟子识之。
　　星之徒问于扶桑君曰：子不见昭昭者之为光也，非神明乎？扶桑君曰：非也，子不观吾扶桑之日，辉映四海，神哉明哉，岂昭昭者与之？星之徒曰：允哉，日之为神明也。大一丈人曰：日虽大，俾墐户而塞牖，则光无入矣，奚其神且大？若夫神明在我，五通十达，无所不之，之天地而天地焉，之四海而四海焉，之古今上下而古今上下焉，四海何足以竟？虽然，则无不自昭昭始。夫星与日，虽影有大小，其为外一也，影乌足以达神明。吾重悲今之以影学也。曰：学胡以不堕于影？曰：子思子曰，内省不疚，无恶于志。君子之所不可及者，其惟人之所不见乎？
　　日南之国，倮人所居。倮生既长，则缚制大树取物如紫粉然，画其胸而刺之，班班若异物，谓之文身。华人视其文也，恒用为怪，而彼视华人之弗文则亦用为怪。然世徒怪倮人文身之非，而不知自文其性之非。下士畸人姑不逮，其儒而搦管，一日之间，不知几淫思而溢虑也，几谰言而枝说也，何况体节之繁，注疏之多，熳烂弥漫于天下，冗逾九牛毛，彼其于真性，何啻素之受绘、铏之受和，将求其初而弗得，抑且以绘和为真矣！视彼文身者，一何多寡之远。然则君子奚彼之怪，又奚怪怪乎哉？
　　歙俗多贾，有士人父，壮时贾秦陇间，去三十余载矣，独影堂画像存焉。一日父归，其子疑之，潜以画像比拟，无一肖，拒曰：吾父像肥皙今瘠黧，像寡须今髯多鬓皤，乃至冠裳履綦，一何殊也！母出亦曰：嘻，果远矣。已而其父与其母亟话畴昔，及当时画史姓名、绘像颠末，乃惬然阿曰：是吾夫也！子于是乎礼而父焉。夫父，天下莫戚者也，乃一泥于绘像，致有妻子之疑。彼儒者，独不知经史亦帝王圣贤之绘像也？何则？帝王圣贤之道出于心、着于事、而载记于经史，是即所谓影堂父像者也。经史载记有定体，而道之出于心者无定形。今世儒颛泥经史，而忘求圣人之心，是即所谓泥绘像而拒真父者也。于乎，彼儒言者，其不泥绘像而拒真父者，盖几人哉！
