<!-- { "loadSidebar": true } -->
　　圣王者有听微决疑之道【一本听下缺二字无微字】能屏谗权实逆淫辞【杨墨之属】絶流语【管蔡之属】去无用【屠龙之技刻楮之巧虽号髙妙无所用之　案用之一作用也】杜絶朋党之门【持禄养交背公死党潝潝然患其上訾訾然思不称乎上岂可开之】嫉妬之人不得着明【常置卑晦】非君子术数之士莫得当前故邪弗能奸祸不能中彼天地之以无极者以守度量而不可滥【此况邪弗能奸祸不能中之义】日不逾辰【日月所防为辰】月宿其【言宿其辰之次也】当名服事【当箕之名服箕之事当斗之名服斗之事其他放此】星守弗去【各止分域】望晦朔终始相廵【一作选　夫日陟降而成晦朔月亏盈而成望反复相寻如转磨引锯岂有终穷】逾年累歳【年取禾之一熟而歳骑两稔】用【或作肃】不缦缦【缦缦漫灭之貌】此天之所柄以临斗【一作计】者也【言斗临制四方运乎四时终古不忒而天道如上所谓更以临之】中参成位【一本作伍一本作五言参天地而成位乎其中也】四气为政【政法四时】前张后极【张南方之星也极北方之星也或言张或言极互相挟焉】左角【一作鲁】右钺【一作越　角东方之星也钺西方之星也参伐一曰鈇钺】九文循理以省官【一作宫】众小大毕举【此言简而不遗也】先无怨雠之患后无毁名败行之咎故其威上际下交【交元作校】其泽四被而不鬲【东渐西被朔南暨焉沛然莫之能御也】天之不违以不离一【所谓趣物而不两也】天若离一反还为物【天之所以异乎万物者抱一而已字觧曰一而大者天也二而小者示也】不创不作与天地合德【常辅万物之自然而不敢为也天不创而万物化地不作而万物育】节玺相信如月应日【日循星而进退月应日以生死信之至也】此圣人之所以宜世也知足以滑正畧足以恬祸此危国之不可安亡国之不可存也【强足以拒敌辩足以饰非此蹠之所以不可救药也】故天道先贵覆者【天道能覆覆者而已如其自絶虽天不可如何】地道先贵载者【地道能载载者而已如其自弃虽地不可如何】人道先贵事者【栁下季曰子不听父之诏弟不受兄之教虽令先生之辩将奈之何哉】酒【一或作借】保先贵食者【酒保货酒者也此申天贵覆者地贵载者人贵事者之况也】待物【原缺二字】也领【或作顾】气时也【四时各领一方之气】生杀法也循度以断天之节也【物不可以终通故循度以间之性命自然之节也】地而守之分民而部之【守或作止　此圣人法天之节循度以断之故地各有守民各有部】寒者得衣饥者得食寃者得理劳者得息圣人之所期也夫裁衣而知择其工裁国而知索其人此固世之所【一本所下有以字】公哉【一作或　譬之制锦而使人学裁者未之有也】同而后可以见天【天道一而不二故自其同者视之夷貉一家也】异而后可以见人【人道二而不一故自其异者视之肝胆楚越也】变而后可以见时【常运而不停】化而后可以见道【庚桑子曰越鸡不能伏鹄卵鲁鸡固能矣趎徃南见老子然则道之等级见矣】临利而后可以见信临财而后可以见仁临难而后可以见勇【繁霜劲风然后可以别草木之真性】临事而后可以见术数之士九皇之制【春秋纬云人皇兄弟九人分治天下九皇之号岂縁是欤】主不虚王【王德备矣】臣不虚贵阶级【列等之爵无虚授也】尊卑名号【言卑尊其名号也】自君吏民【各君吏民】次者无国【入使治之】歴宠歴録【歴録文章之貎言更歴宠荣华焕如此毛诗传曰务歴録也】副所以付授【非特受封之臣不虚贵梯级虽无国者亦称所以付授】与天人参相结连【天人一贯不可觧也】钩攷之具不备故也【钩攷督责之术也言惟无督责之术而以道相化故能如是故曰烧之剔之刻之雒之马之死者十二三矣夫马之性固真矣然其智至于诡窃者伯乐之罪也虽然九皇之制亦寓言耳夫太上无法而治安有受封之制哉契理之士要其防归而遗其所寄可也】下之所逜【逜之言干也】上之可蔽斯其离人情而失天节者也缓则怠急则困见间【一作门】则以竒相御人之情也【恒物之情缓之则怠急之则困故昔贤驱鸡之喻戒在疾徐也间巇隙也方其键闭虽有竒计安得而抵之哉天节见上故于此具论人情】举以八极信焉而弗信天之则也【八极八方之极四中四角是也淮南子曰八埏之外有八纮八纮之外有八极夫八极有之而以迹所不至更若诞谩故曰信焉而弗信也虽然以悬寓观之八方上下无尽也亦无无尽无极也亦无无极故曰天之则也】差缪之间言不可合【孔墨之道同是尧舜同非桀纣而终不可合者其由此也】平不中律【小失声韵则虽平不中律矣夫千里之失谬于毫厘而歴年之患误在顷刻是故君子慎其小也】月望而晨月毁于天珠蛤蠃蚌虚于深渚【水岐成渚】上下同离也【言同气附离而无间虽貍物潜于深渚与月盛衰更如在上也淮南子曰日至而糜鹿觧月死而嬴蚌膲】未令而知其为未使而知其徃上不加务而民自尽此化之期也使而不徃禁而不止上下乖谬者其道不相得也上统【一作纥】下抚者逺众之慝也隂阳不接者其理无从相及也筭不相当者人不应上也符节亡此曷曾可合也为而无害成而不败一人唱而万人和如体之从心此政之期也盖毋锦【一作緜】杠悉动者其要在一也【盖无锦杠而撩辐俱动者其要在杠故也是故明主好要以一倡万以锦韬杠故谓之锦杠尔雅曰素锦韬杠】未见不得其而能除其疾也文武交用而不得事实者法令放而无以枭之谓也【枭斩刑也此言法令不行小人敢为负谩而无忌惮也虽然秦以苛察相髙其徒文具耳而至于土崩更甚乎无法者无恻怛之实故也由是观之内无至诚恻怛之实欲以一切从事于法则将以考真也适足以起伪将以稽治也适足以招乱】舍此而按之彼者曷曽可得也【南适而北辕矣】冥言易而如言难【言之不怍为之也难】故父不能得之于子而君弗能得之于臣【践言之行虽在君臣父子之间如此况卑贱乎】已见天之所以信于物矣【无妄天之道也】未见人之所信于物也【不能似言】捐物任势者天也【万物尽无因任而已】捐物任势【捐或作损】故莫能宰而不天【一本作得先之在古者道之理也损物任势故莫能宰而不天　其道如上故莫能宰之而莫不天焉】夫物故曲可改人可使【言茍为物矣无以有已如此以明天之不可转徙也】法章物而不自许者天之道也【天法种种差别稽之天道岂得已哉姑以应世而已甚不自是也】以为奉教陈忠之臣未足恃也【此其势必至于有法也】故法者曲制【曲为之制】官备主用也【官各守之以备主用】举善不以窅窅【不以潜晦举人之善必着见而后置之】拾过不以冥冥【不以隐匿拾人之过必发露而后废之拾或作舍】决此【句】法之所贵也若砻磨不用赐物虽诎有不効者矣【言庆赏者励世磨钝之器也然而赏不能劝不胜罚不能必不可若砥砺不用之材而责有于无玉帛虽诎有不効者矣】上下有间于是设防知蔽并起【为之斗斛以量之则并与斗斛而窃之为之权衡以称之则并与权衡而窃之】故政在私家而弗能取【政在大夫】重人掉权而弗能止赏加无功而弗能夺法废不奉而弗能立罚行于非其人而弗能絶者不与其民之故也【与民共之而上下以道相维岂容至此哉屋漏知之在下船漏知之在上】夫使百姓释已而以上为心者教之所期也八极之举不能时賛故可壅塞也【所谓无障者四通六辟岂疑八极之举而不能賛明哉汤之问棘是已】昔者有道之取政非于耳目也【神心恍惚俯仰之间再抚八极之外而里之前耳不能闻墙之外目不能见故圣人之政恃道而不恃耳目】夫耳之主听目之主明一叶蔽目不见太山两豆塞耳不闻雷霆【肤寸之间小物足以障之何足恃哉】道开而否未之闻也【此明道之足恃也夫道开者云雾不能碍其视雷霆不能乱其听虽栖在蚊睫而视之若嵩华之阿战于蜗角而听之若齐魏之閧夫孰能否之】见遗不掇非人情也【言无是也此申未之闻也之况】信情脩【一作循】生非其天诛逆夫人僇【一本作逆天之人僇】不胜任也【不畏天祸人殃死地随之而将以脩生此如戴粒之蚁欲以冠山何足以堪其任也】为成求得者事之所期【一作明】也【以为成功则天而得之不得曰有命者无所期焉是道也非事也】为之以民道之要也【民之所未安圣人不强行民之所未厌圣人不强去】唯民知极弗之代【一作伐】也【夫因人而不自任者天也民实知极圣人岂侵越而代之大司徒曰使民兴贤出使长之使民兴能入使治之】此圣王授【一作受】业所以守制也彼【一作被】教苦故民行薄【未至乎孩而始谁】失之本故争于末【鱼亡江湖而争于濡沫】人有分于处处有分于地【各有分域】地有分于天【郢有天下　案此注疑有脱误】天有分于时【秦天早寒楚天早热之类】时有分于数【春乗木数秋乗金数之类】数有分于度【取数多者脩取数少者促】度有分于一【一者度数之原随所分而赴之譬之物焉一月普见众水】天居髙而耳卑者此之谓也【天体盖髙而其耳更卑者精神之运普徧万物故也】故圣王天时人之地之雅无牧能因【一作用】无功多【一作多功　夫文贯三为王盖取诸此】尊君卑臣非计亲也任贤使能非与处也【处故旧也言不以私恩废天下之公义】水火不相入天之制也【水火以譬恩义盖古之治天下者方其申至恩也公义不得夺方其申大义也私恩不得干犹之水火焉相济而不相入也虽然凡此人道而已若夫天道则又不在此域也故下文云】明不能照者【所谓离朱索之而不得】道弗能得也规不能包者力弗能挈也【夫天地虽宻移而真体常住非若舟壑夜半负之而去夫孰能挈之】自知慧出【慧出一作惠之】使玉化为环玦者是政反为滑也【璞玉不毁孰为环玦玦半环也礼论曰絶人以玦反絶以环】田不因地形不能成谷【稻宜下地黍宜上地】为化不因民不能成俗严疾过也喜怒适也四者已仞非师术也【此言四者或过或适虽殊而逺离大道一也岂足以据师之席哉列子曰仞而有之皆惑也】形啬【元作蔷一本作盖】而乱益者势不相牧【一作收】也【形无以牧乎势势无以牧乎形故其如此】德与身存亡者未可以取法也【尧舜殂落其骨盖已朽久矣而至今咏叹不息者岂系其身之存亡哉此万世之法也】昔宥世者未有离天【或无天字】人而能善与国者也【与或作为　善与国所与之国夫天不人不因人不天不成而畸于天人则其身之不能治况与国乎】先王之盛名未有非士之所立者也【引而髙之者天也】过生于上罪死于下浊世之所以为俗也一人乎一人乎命之所极也【此叹辞也言命至君而极矣今贻厉阶如此可不惜哉盖痛之弥深其辞益缓诗人之义也】
　　环流第五
