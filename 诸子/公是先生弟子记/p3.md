<!-- { "loadSidebar": true } -->
　　三王肉辟，有诸？曰：有之。不已惨乎？曰：秦汉则惨，三王则否。井田以均之，乡党以安之，学校以教之，示之以礼，动之以义，惠之以仁，竒衺之行无自习焉，荒鄙之声无自闻焉，淫佻之色无自见焉，上下察矣，逺迩一矣，然而附于辟者，众所弃也。奚其惨？非圣王不能用肉刑。秦汉之用肉刑，暴矣，惨其末乎。汉文之革，不亦宜乎。

　　人胥知行之由足，不知行之由目；人胥知视之由目，不知视之由心；人胥知生之由食，不知生之由道。三者异类而同义，如使人之行者莫如足也，则瞽者曷为有所不行也？如使人之视者莫如目也，则念者曷为有所不见也？如使人之生者莫如食也，则不义之食曷为有所不生也？生之依道，视之依心，行之依目，此天理之自然者也。知行之待目而不知生之待道，则外其生于道矣。夫外其生于道者，生而不以道者也。生而不以道者，犹行而不用目，其不陷于坑乖贿幸而已矣。

　　临大事而不惧，守大节而不可夺，诐言不入，伪言不出，其惟知道者乎。

　　君子贵曲能有诚，曲能有诚者艺之上也，而况直而诚之，诚而明之者乎。

　　梓庆削木为鐻，不敢以毁誉触其心，不敢以爵赏撄其虑，七曰鐻成而若神，梓庆可谓知用巧矣。有为者亦然。今之懐道者，假誉于仁，邀赏于义，故弗成也。器而弗成，犹毁瓦也。

　　事求可，功求成，何如？曰：不可。事求法，功求义，法而不可者有矣，义而不成者有矣，未有不法而可者也，未有不义而成者也。

　　君子之道不出于中，中者所以并容也。贤者守焉，不肖者勉焉，并容所以为大也。决絶之行，君子不为。

　　舜在深山之中，伊尹耕有莘之野，说筑傅岩之野，亦忧天下乎？曰：不忧也、奚为不忧？贤者之生于世也，世乱固坐而视之乎？曰：天子忧天下，诸侯忧其国，大夫忧其政，士忧其职，庶人忧其业。天下已定矣，非其忧而忧之，乱也。天下固乱，而又乱之，是以使天下多事也。诗云：职思其忧。君子岂无所忧哉，亦思其职而已矣。或问舜伊尹傅说之职，曰：舜职其孝，伊尹职其耕，说职其筑。

　　或问孔席不暖，有诸？曰：有之矣。其皇皇也。曰圣人以其皇皇为道，众人以其皇皇为利。或曰为道固皇皇乎？曰：迎之致敬则就之，言不行谏不用则去之，不皇皇何为？佛肹以中牟畔召孔子，孔子往，孔子不恶其畔欤？曰：恶之。恶之，曷为往也？曰：人之于仁也，无必不为。其于不仁也，亦无必为。知贤而召之也，非知仁欤？知仁也，不足与为善欤？知仁且为善，畔可使复合，危可使复安，乱可使复平，亦何为不往哉。

　　或问君子疾没世而名不称，使傅说死于胥靡，末如名之何矣，亦疾之乎？曰：君子之名有不幸而不称，无幸而称。小人之名有幸而不称，无不幸而称。其疾之也在已，其称之也在人。君子能知其必疾也，而不能知其必称也，奚疾之哉。

　　或问：诚曰诚者，成也，成物者也。不成，物非诚也，何谓物？曰：君子则徳，小人则事徳。莫若修事，莫若敏，二者其诚乎。

　　扬子云曰贤者为人所不能为，扬子亦安知礼哉。夫贤者为人所能为而已矣。人所不能为，贤者不为也。

　　或问君子矫乎？曰惟君子为能矫。君子之矫以为义也，小人之矫以为利也。君子穷而益坚，小人达而亦伪。

　　富而无以为道也，则辞富贵。而无以为道也，则辞贵生。而无以为道，则舍生。惟仁者能之。

　　或问伊尹比乎妹喜以灭夏，胶鬲比乎妲己以灭商，有诸？曰：否，此非智者之言也。桀为无道，嬖妹喜而杀其良臣，弃先世之典而絶百姓之命，百姓弗堪，伊尹为是相汤以灭夏，放桀于南巢。纣为无道嬖妲己，妲已之所悦而爵之，所恶而残之，杀比干以遂其怒，百姓弗能忍，武王为是伐纣而杀之。当是时胶鬲谏而不入，使之问师期，期后武王趋而救之，犹纣臣也。吾闻得天下者得其民心者也，有天下者不利天下者也，如汤武因人之嬖以取其国，是利之也。何以为汤武？郑穆公将伐胡则妻之，句践有吴之怨入西子焉，夫构人于祸而后残之，陷人于危而后幸之，此不仁者之所为也，而谓汤武为之乎？

　　太上无文，其次有而不恃，其次恃之而治，其次治之而不足恃。

　　君子有四择：择术然后学之，择师然后传之，择交然后亲之，择君然后事之。是以君子有终身之忧，无一朝之患也。

　　施而不报者吾未之见也。庙堂之上献以爵，酬以觚，一献而三酢，民犹以为薄。故君不可以弗厚施也。

　　治国家天下者去利之心而已矣。国君过市有罚，夫人过市有罚，命夫命妇过市有罚，徒过之而已矣。犹曰不可，况亲利之者乎。

　　禁过于微则人乐迁善，防患于小则患逺矣。或曰礼齿路马有诛，以足蹴路马刍有诛，不已亟乎？曰：是所谓逺其防者也。路马者君之路马也，路马之可敬，况其君乎。是以国家之败，常必自其小者始焉。民无严君之心，则无为贵礼矣。

　　成民而后使之则无怨民，教民而后用之则无失人。

　　犬马之劳不可弃也，厚之至也。

　　礼也者，大为之，为其小也；逺为之，为其近也；厚为之，为其薄也；深为之，为其浅也；谨为之，为其怠也，此之为礼之情。知礼之情者，所以作礼也。

　　过而能知，知而能改，上也。过而不知，知而能改，次也。既不能知，又不能改，下也。

　　衡平也，故准之。绳直也，故度之。镜明也，故监之。君子成徳以待物至也，轻重出焉，曲直决焉，丑好分焉，谁能蔽之哉。

　　委巷之礼小人悦之，君子耻行焉。先王之礼君子悦之，小人耻行焉。诗云：彼醉不臧。不醉反耻行。不由先王之礼，犹醉也。惟君子能忍是耻也。诗云：忧心悄悄愠于羣小。

　　吾乃今知礼之为贵也，用于未乱而不用于已乱。臣弑其君子弑其父，则揖逊为之诟矣。

　　学所以为已也，推而及人。仕所以为人也，推而及已。推而及人，故不以人害已。推而及已，故不以已害人。

　　君子之得其时者，将以行其道也。道不行犹为不得时也。叔孙通制汉礼，得其时矣。君子耻之者，以道不得行也。

　　或曰子三年无改于父之道，若其不善也，亦无改乎？曰：否，改其恶无改其道，谓之道矣。若之何改之，三年不改焉，虽终身不改矣。

　　信善者毁誉不能惑也，毁誉不能惑也则信善已乎？曰：未也，贫富不能易也。贫富不能易也则信善已乎？曰：未也，贵贱不能动也。贵贱不能动也则信善已乎？曰：未也，生死不能诱。生死不能诱则几于至矣，虽至乎至者蔑以加矣。

　　文王谓武王曰，我百尔九十，吾与尔三焉。圣人固能与人寿若此乎？曰否，不然也，昔者武王既克商有疾，诸大夫惧，请穆卜于先君。周公于是为坛，请命于文王，卜之以三王之龟而吉。书曰王翼曰乃瘳，复三年王乃崩。世以为文王与之也。是以传于此言也，圣人不能以其寿与人也。

　　士可使见义，不可使见利。民可使见徳，不可使见刑。

　　齐无知弑襄公，孟阳死于床，石之纷如死于阶下。崔氏弑荘公，荘公臣死者十人，晏子端委立于门外，莫之死，亦莫之亡。

　　四民异业而莫不相悦者，职分均也[案莫不相悦，一本作莫相悦]

　　制度不定，虽殚天下之富其求不给。

　　富贵不可矜也，富贵而攻之者，众以其可矜。譬如明珠潜于千仞之渊，没人取之。

　　莫善乎性，人之学求尽其性也。学而不能尽其性有之矣，未有不学而能尽其性者也。

　　性犹弓也，学犹力也，虽有千钧之弓，引之弗满，弗能贯也。岂弓力为有不足哉，所以用之者不足也。

　　上之治下职也，下之事上亦职也，上不能治下则昬，下不能事上则乱。乱则丧身，昬则丧位，其事一也。

　　孔子之教人也，犹量也。豆区釡锺因其能容，放乎足而止。

　　五帝之治，翼翼如也。三王之治，兢兢如也。危国者必自暇，亡国者必自佚。诗曰彼昬不知，壹醉曰富。

　　违祸如水火犹有及焉，去辱如沟隍犹有陨焉。不早辨故也。无曰不违无曰不去，则何悔吝之有。诗云：不敢暴虎不敢冯河。人知其一，莫知其它。一近而他逺也。

　　世有道则其民质，其士贵，其鬼神。世无道则其民巧，其士贱，其鬼不神。

　　舜之受天下也礼辞，禹之受天下也固辞，益之受天下也终辞。非苟降杀也，时也，圣人从时。

　　进莫若让，勇莫若义，贵莫若仁，富莫若廉。

　　民可刑也而不可辱，可惧也而不可怒，可亲也而不可怨。

　　或问公孙弘儿寛以儒术饰吏事，何如？曰：巧矣。不有毁也，其能饰乎？或曰与其莫用饰，不亦近乎？曰：君子逺之为道，小人近之为利，苟可饰也，奚往而非义也。为义而饰民进于伪，伪实害徳，百度昬矣。其有不佻乎？诗曰其维哲人告之话言顺徳之行，其维愚人覆谓我僭民各有心。非徳之顺而心，是制民各有心，何上之有。民之情也凌上，其性也好徳。

　　禘帝也，不王不禘。虞夏禘黄帝，商周禘喾，皆帝也。诸侯不敢祖，天子不敢祖。天子则亦不敢禘，故鲁之禘非礼也。

卷三

　　或问乡饮酒之礼，刘子曰：所尚三徳也，年也爵也，俎豆之事则人知之矣。敢问三者兼乎？曰：然。如何？曰：谋宾介于先生，尚徳也；旅酬以齿老者异秩，尚年也；大夫为僎坐于宾东，尚爵也。三者天下之达尊也，夫如是，故观于乡者，其一曰彼壮也而先老，何也？曰惟其徳也。然后民退而修徳。其二曰彼羸也而先富，何也？曰惟其长也，然后民退而事长。其三曰彼后入也而异席，何也？曰惟其贵也，然后民退而贵贵。故先王不赏而民劝，不令而民从，一事而三美备焉，其惟乡饮酒乎。

　　非圣主不能封建，非封建不能长世。

　　善于义之为善也，虽不利于已，天下善之，已亦善之，而善安有不劝乎；恶于义之为恶也，虽利于已，天下恶之，已亦恶之，而恶安有不惧乎。

　　安民也，世祀也，养已也，君之不同也。安民者无危，世祀则有死矣，养已者亦未之常存。

