<!-- { "loadSidebar": true } -->
　　古之君子为义于其学，为功于其业。义非其学，虽刑不避。为政者有以徇之，而劝事师也，功非其业，虽赏不就；为政者有以置之，则劝事君也，事师贵一，事君贵一，一之外毋敢动其心。人人一以事师，人人一以事君，天下治矣。义非其学，虽刑不避者谁欤？曰若齐景公虞人魏绛栾氏之臣是也。功非其业，虽赏不就者谁欤？曰若董安于屠羊说者是也。

　　五经者五常也：诗者温厚仁之质也，书者训告信之纪也，易者渊微智之表也，春秋褒贬义之符也。惟礼自名，其道専也。

　　利已者亡，利民者霸。能以美利利天下不言所利者王。君临臣丧以桃茢先，非古也。周之未造也。古者教民不倍死，臣已死，君不忍呼其名。

　　事师者北面，言臣之也。就养无方，死则为三年之服，言子之也。故受道焉不敢倍，倍之者君不以为臣，士不以为友。故善事其师者，必善事其亲；善事其亲者，必善事其君。故人君莫不欲其臣之善师也，故立师保之官；人父莫不欲其子之善师也，故易子而教。

　　孟子曰：人之性善，人之性皆可以为尧舜。孟子可谓言过其实矣。人之性善，且有上有中有下。于上也又有上焉，于中也又有中焉，于下也又有下焉，九品也。故上者圣，中者君子，下者有常。不及乎圣而为仁，不及乎君子而为善，不及乎有常而为齐民。故性不同也而善均，善不同也而性均，故人不可以为尧舜，犹尧舜不可为人也。寿莫如召公，不能至乎圣而止；夭莫如颜子，亦不能至乎圣而止。使召公而夭使颜子而寿，其材亦若是而止矣。此性之不可过也。人何可为尧舜哉？故开难到之期者，人不能信也；人不能信者，学不能益也。

　　古之教者，诗书礼乐。至仲尼益之以易春秋，乐自此没矣。礼者徳行之本也，诗者言语之本也，书者文学之本也，春秋者政事之本也。此四本者，君子之所尽心也。

　　聚无功之人者，乏百姓之食也。地不加辟而赋粟倍，民不益进而廪饩广，贫则不能富也，流则不能止也，殍则不能救也。此率人而使食人也，人相食则不祥莫大焉。子曰：参乎吾道一以贯之。曾子曰：唯。门人问曾子，曾子曰忠恕而已矣。施之已曰忠，施之人曰恕。

　　圣人之功与人同也，圣人之徳与人同也。圣人之性不可及也。圣人之功不过治人，圣人之徳不过治身，圣人之性不行而至，不疾而速，恶可及哉。孔子曰：十室之邑必有忠信，如丘者焉。是故举功徳以言圣人者，其由不知圣人者也。

　　有材而不知道，材非其材也；有功而不知道，功非其功也。

　　古者祭盖必有配，配必有尸，尸者人道也。非祭人则无尸。

　　天子七庙，二王后六庙，诸侯五庙，孤卿四庙，大夫三庙，上士二庙，官师一庙。故生异宫者祭异庙也。

　　孔子曰无为而治者其舜也与。如何斯可谓之无为矣？曰：因尧之臣，袭尧之俗，用尧之政，斯孔子谓之无为也。正朔无所改，制度无所变，教令无所易，恭已正南面而已矣。孔子曰巍巍乎舜禹之有天下也，而不与焉，王者承极敝之后者则新之，改正朔以新其时也，异徽号服色以新其目也，殊声音律吕之变以新其耳也，一制度法令以新其俗也，非所谓无为也。孔子曰唐虞禅夏后继汤武伐，其义一也。

　　不王不禘，非诸侯不祫。祫及其坛墠。禘者禘其祖之所自出，以其祖配之而及其夹室。

　　庙有二昭，汉之失礼也，古者一昭一穆。

　　非学之难，知所学之难也。非所学之难，知道之难也。非知道之难，知行道之难也。知所学者亦鲜矣，知道者吾未之见也。譬知道者其犹止水乎，止水能尽物之形，此之谓一以贯之。

　　商贾有千百之利则勤，农夫有终岁之食则勉，是其乐之者也。为道者亦然。苟得其乐终身不厌，苟为不得终身愁苦，亦勤之而已矣。如商贾之谋富，农夫之望岁，安有不及哉。诗曰如匪行迈谋是用，不得于道，今之为学者多若此，勿为名则名随之，勿为利则利随之，故学者去名利之心而已矣。

　　徳之亲民甚于子孙，子孙天性也，服有时而杀，庙有时而迁。至于徳，或累十世，民悲思享尝之，诗曰岂弟君子胡不万年。

　　宾之初筵，饮酒之礼也。古者非祭祀不饮酒，不至于醉。书曰庶国饮惟祀徳将无醉。

　　秦之亡不亦宜乎，多为利者大夫则君之，妇人则客之，以是教其民焉，民是以共利之。为政者慎所以导民，导民于善其报亦善，导民于恶其报亦恶。诗曰尔之教矣民胥效矣。

　　莫之为仁者而谓之不可为，犹莫之行而忌逺也。熊蹯之美，不食则不知其美。知熊蹯之美者，必其食之者也。先王之礼，其犹熊蹯乎。

　　庶子为后为其母，不敢贰尊者也。庶祖母之丧三年，非礼也，吾未之闻也。

　　圣人之治天下，结之不以恩惠，威之不以刑罚，不为而治者，民自治也。一曰宗族，二曰师友，三曰宾客，四曰祭祀，五曰丧纪。

　　所谓命者道而已矣。生死贵贱贫富，道之制也。君子以为命，所谓天者，人而已矣。人归之则为诸侯，诸侯归之则为天子，人之制也，非已制也。君子以为天，知道者其知命也，知人者其知天也。

　　孙不后祖，故有嫡子无嫡孙。嫡孙者继嫡子者也。为嫡子三年，为嫡孙朞祖不以孙为后也。祖不以孙为后，孙亦不敢后祖也。然则孰后，后嫡子。嫡子死有子则庙，庙则以昭穆治之；无子则不庙，不庙则不以昭穆治也。孙后祖者，惟始封君及始为大夫之嫡子，前死者子未为后其孙代之，于是乎为祖三年。后者后宗庙也。庶子不为长子，三年言不为后也。礼曰祖卒然后为祖后者服斩，此之谓也。
　


卷二

　　或问曰：太公治齐尊贤而尚能，周公曰后世必有簒夺之臣；周公治鲁尊尊而亲亲，太公曰后世寖弱矣。若是乎圣贤之无益于治乱之数也？曰：否，此非圣贤之语也。致功兼并者文其过之言尔。齐不用太公之法故齐夺，鲁不用周公之政故鲁弱。尊贤尚能，非所以启簒也。尊尊亲亲，非所以致弱也。齐桓公修太公之法而霸天下，鲁僖公修周公之政，诗人颂之，以比三王。恶在其无益于治乱也？

　　或曰：人有言太公封于齐，五月而报政；伯禽封于鲁，三年而报政。周公喟然叹曰，呜呼，鲁后世其北面齐乎。夫政不简不易，民不有近。平易近民，民则归之。信有诸乎？曰：否，此非周公之语，致功兼并者，欲速之言耳。孔子曰，无欲速，无见小利。欲速则不达，见小利则大事不成。古之人岂不欲简易哉？又恶欲速，速非所以简易也。简易者未尝速也。民之为道信而后可使，富而后可教，安而后可保。此所以为达也。三年之为亟矣。齐先鲁亡，何鲁之北面哉。孔子曰：齐一变至于鲁，鲁一变至于道。

　　吴起可谓知战矣，亲与士卒最下者同其劳苦。曰：是何足以言知战也？子见夫乞人乎，叫号偃仆乎康荘之间，其声可哀也，不若是不足以济其身。若乃家丈人者，五十可以衣丝，七十可以食肉，子孙者奉之尔。父母之仇不与共天下，兄弟之仇不与共国，非虚加之也。然后称于人情，视民如子者民报之如父，视民如弟者民事之如兄，无所仇云尔，有则争先致力焉。子弟岂待父兄与已均其苦，然后为用哉？故用民者矫之以身，徇之以爱，济之以术，苟一时之胜而已矣。恶可以久哉？诗曰服其命服朱芾斯皇八鸾锵锵，道上不失度，下不失节也。驾彼四牡四牡骙骙君子所依小人所腓，君子之所依，而小人以为已腓，安在其毁上下之节哉。

　　或曰：仁者寿，颜渊何以不寿？曰：死生命也，非人之所益。然则仁者寿，非君子之言乎？曰：固君子之言也，所谓寿者，言无以増其年而已矣。通是道者，内自得于心，虽殇子犹彭祖也。有言彭祖而非寿者乎？请问知者乐，曰：通是道者，内则得于心，虽穷居犹南面也。乌有南面而非乐者乎？请问仁智动静，曰：诚而明之静也，明而诚之动也。孔子曰，颜氏之子其殆庶几乎，不迁怒不贰过[案此条一本误分孔子曰以下另为一条]。

　　君子之事君也，谏不用则去。谏不用而去者，道也。先其未乱也，见乱而去，是逃也，死之可也。

　　君子之不去其君也，不忍也。何不忍也，曰不忍其君之无与为善。曰庶几乎若此哉，故不聴则谏不已，其有利之之心焉，是贪也，非不忍也。

　　子以四教：文行忠信。文所谓文学也，行所谓徳行也，政事主忠，言语主信。

　　君子之不言利也，恶其号也。曰利于已不可言也，利于国利于天下不言，不亦病乎？曰：天子之有天下，犹诸侯之有国。诸侯之有国，犹大夫之有家。大夫之有家，犹庶人之有室。大者治大，小者治小云尔。非异物也。利之天下则谓之公，利之家则谓之私。利之国则谓之亷，利之室则谓之贪。是亦不知类也。诗云尔之教矣民胥效矣，上之所贵而下为之，则善事上也。上之所贵而下不为之，则不善事上也。欲治民而责其善事上，非也。责其不善事上而恶其效已于利，难矣。如恶之也，则莫若不言利。

　　君以人为天，人以君为天。天以人为天，人之所归号之曰天，与之人之所去号之曰天夺之，非君以人为天欤？君安之则安，富之则富，生之则生，死之则死，非人以君为天欤？世治人曰天也，世乱人曰天也，天非实治之也，天非实乱之也，有曰治有曰乱者，非天以人为天欤？君子畏幽则小人畏明，君子畏明则小人其无畏矣，诗云憯不畏明。

　　性者受之天也，道者受之人也。受之天者，已虽欲易之不能易也；受之人者，人虽欲易之不能易也。鱼不可使去渊，鸟不可使去林，天也。出处语黙隠显之不齐，人也。有所受之矣。

　　言而无当，犹漏巵也，形具而已矣。

　　圣人无可无不可，贤人有可有不可，众人适可适不可。圣人曰懐之，贤人曰择之，众人曰所遇而已矣。

　　诚于中者，其受言也不惑。不惑然后知言，知言然后知人。

　　权所以济义也，非义无所用权。为义者聴民，民之所徇因以济之，尧舜禅，汤武伐，义也。

　　人君诚有畏天之心，虽有灾害不残。及其无畏天之心，虽有灾害残矣。人君诚有恤民之心，虽有灾害不畔，及其无恤民之心，虽无灾害离矣。故天之所享诚也，氏之所保诚也。诚之至不言而喻，不施而惠，不祷祀而福，是以人道贵忠也。

