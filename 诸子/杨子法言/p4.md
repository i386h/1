<!-- { "loadSidebar": true } -->
　　或问“礼难以强世”。曰：“难故强世。如夷俟、居肆，羁角之哺果而啖之，奚其强？或性或强，及其名一也。”见弓之张兮，弛而不失其良兮。或曰：“何谓也？”曰：“檠之而已矣。”川有防，器有范，见礼教之至也。

　　经营然后知干、桢之克立也。

　　庄、杨荡而不法，墨、晏俭而废礼，申、韩险而无化，邹衍迂而不信。

　　圣人之材，天地也；次，山陵、川泉也；次，鸟鲁草木也。

　　《先知卷第九》

　　“先知其几于神乎？敢问先知。”曰：“不知。知其道者其如视，忽、眇、绵作昞。”先甲一日易，后甲一日难。

　　或问：“何以治国？”曰，“立政。”曰：“何以立政？”曰：“政之本，身也，身立则政立矣。”或问：“为政有几？”曰：“思斁。”或问“思斁”？曰：“昔在周公，征于东方，四国是王。召伯述职，蔽芾甘棠，其思矣。夫齐桓欲径陈，陈不果内，执袁涛涂，其斁矣夫。於戏，从政者审其思斁而已矣。”或问：“何思？何斁？”曰：“老人老，孤人孤，病者养，死者葬，男子亩，妇人桑之谓思。若汙人老，屈人孤，病者独，死者逋，田亩荒，杼轴空之谓斁。”为政日新。或人：“敢问日新。”曰：“使之利其仁，乐其义，厉之以名，引之以美，使之陶陶然之谓日新。”或问“民所勤”。曰：“民有三勤。”曰：“何哉所谓三勤？”曰：“政善而吏恶，一勤也；吏善而政恶，二勤也；政、吏骈恶，三勤也。禽兽食人之食，土木衣人之帛。谷人不足于昼，丝人不足于夜之谓恶政。”圣人，文质者也。车服以彰之，藻色以明之，声音以扬之，诗书以光之。笾豆不陈，玉帛不分，琴瑟不铿，钟鼓不抎，则吾无以见圣人矣。

　　或曰：“以往圣人之法治将来，譬犹胶柱而调瑟，有诸？”曰，“有之。”曰：“圣君少而庸君多，如独守仲尼之道，是漆也。”曰：“圣人之法，未尝不关盛衰焉。昔者，尧有天下，举大纲，命舜、禹；夏、殷、周属其子，不胶者卓矣！唐、虞象刑惟明，夏后肉辟三千，不胶者卓矣！尧亲九族，协和万国。汤武桓桓，征伐四克。由是言之，不胶者卓矣。礼乐征伐，自天子所出。春秋之时，齐晋实予，不胶者卓矣！”或曰：“人君不可不学《律》、《令》。”曰：“君子为国，张其纲纪，谨其教化。导之以仁，则下不相贼；莅之以廉，则下不相盗；临之以正，则下不相诈；修之以礼义，则下多德让。此君子所当学也。如有犯法，则司狱在。”或苦乱。曰：“纲纪。”曰：“恶在于纲纪？”曰：“大作纲，小作纪，如纲不纲，纪不纪，虽有罗网，恶得一目而正诸？”或曰：“齐得夷吾而霸，仲尼曰小器。请问大器。”曰：“大器其犹规矩准绳乎？先自治而后治人之谓大器。”或曰：“正国何先？”曰：“躬工人绩。”或曰：“为政先杀后教。”曰：“於乎，天先秋而后春乎？将先春而后秋乎？”吾见玄驹之步，雉之晨雊也，化其可以已矣哉。

　　民可使觌德，不可使觌刑。觌德则纯，觌刑则乱。

　　象龙之致雨也，难矣哉。曰：“龙乎！龙乎！”或问“政核”。曰：“真伪，真伪则政核。如真不真，伪不伪，则政不核。”鼓舞万物者，雷风乎！鼓舞万民者，号令乎！雷不一，风不再。

　　圣人乐陶成天下之化，使人有士君子之器者也。故不遁于世，不离于群。遁离者，是圣人乎？雌之不才，其卵毈矣；君之不才，其民野矣。

　　或问曰：“载使子草律。”曰：“吾不如弘恭。”“草奏。”曰：“吾不如陈汤。”曰：“何为？”曰：“必也律不犯，奏不剡。”甄陶天下者，其在和乎？刚则甈，柔则坏。

　　龙之潜亢，不获中矣。是以过中则惕，不及中则跃，其近于中乎！圣人之道，譬犹日之中矣！不及则未，过则昃。

　　什一，天下之中正也。多则桀，寡则貊。

　　井田之田，田也。肉刑之刑，刑也。田也者，与众田之。刑也者，与众弃之。

　　法无限，则庶人田侯田，处侯宅，食侯食，服侯服，人亦多不足矣。

　　为国不迪其法，而望其效，譬诸算乎？

　　《重黎卷第十》

　　或问：“南正重司天，北正黎司地，今何僚也？”曰：“近羲近和。”“孰重？孰黎？”曰：“羲近重，和近黎。”或问“黄帝终始”。曰：“托也。昔者姒氏治水土，而巫步多禹；扁鹊，卢人也，而医多卢。夫欲雠伪者必假真。禹乎？卢乎？终始乎？”或问“浑天”。曰：“落下闳营之，鲜于妄人度之，耿中丞象之，几乎！几乎！莫之能违也。”“请问‘盖天’。”曰：“盖哉！盖哉！应难未几也。”或问：“赵世多神，何也？”曰：“神怪茫茫，若存若亡，圣人曼云。”或问：“子胥、种、蠡孰贤？”曰：“胥也，俾吴作乱，破楚入郢，鞭尸，藉馆，皆不由德。谋越谏齐不式，不能去，卒眼之。种、蠡不强谏而山栖，俾其君诎社稷之灵而童仆，又终毙吴，贤皆不足邵也，至蠡策种而遁，肥矣哉！”或问“陈胜、吴广”。曰：“乱。”曰：“不若是则秦不亡。”曰：“亡秦乎？恐秦未亡而先亡矣。”或问：“六国并，其已久矣。一病一瘳，迄始皇三载而咸，时激、地保、人事乎？”曰：“具。”“请问事。”曰：“孝公以下，强兵力农，以蚕食六国，事也。”“保。”曰：“东沟大河，南阻高山，西采雍、梁，北卤泾垠，便则申，否则蟠，保也。”“激。”曰：“始皇方斧，将相方刀，六国方木，将相方肉，激也。”或问：“秦伯列为侯卫，卒吞天下，而赧曾无以制乎？”曰：“天子制公侯伯子男也，庸节。节莫差于僣，僣莫重于祭，祭莫重于地，地莫重于天，则襄、文、宣、灵其兆也。昔者，襄公始僣，西畤以祭白帝；文、宣、灵宗，兴鄜、密、上、下，用事四帝，而天王不匡，反致文、武胙。是以四疆之内各以其力来侵，攘肌及骨，而赧独何以制秦乎？”或问：“赢政二十六载，天下擅秦。秦十五载而楚，楚五载而汉。五十载之际，而天下三擅，天邪？人邪？”曰：“具。周建子弟，列名城，班五爵，流之十二，当时虽欲汉，得乎？六国蚩蚩，为嬴弱姬，卒之屏营。嬴擅其政，故天下擅秦。秦失其猷，罢侯置守，守失其微，天下孤睽。项氏暴强，改宰侯王，故天下擅楚。擅楚之月，有汉创业山南，发迹三秦，迫项山东，故天下擅汉：天也。”“人。”曰：“兼才尚权，右计左数，动谨于时，人也。”天不人不因，人不天不成。

　　或问：“楚败垓下，方死，曰：‘天也。’谅乎？”曰：“汉屈群策，群策屈群力。楚憞群策而自屈其力。屈人者克，自屈者负。天曷故焉。”或问：“秦、楚既为天典命矣，秦缢灞上，楚分江西，兴废何速乎？”曰：“天胙光德而陨明忒。昔在有熊、高阳、高辛、唐、虞、三代，咸有显懿，故天胙之，为神明主，且著在天庭，是生民之愿也，厥飨国久长。若秦、楚强阋震扑，胎藉三正，播其虐于黎苗，子弟且欲丧之，况于民乎？况于鬼神乎？废未速也！”或问：“仲尼大圣，则天曷不胙？”曰：“无土。”“然则舜、禹有土乎？”曰：“舜以尧作土，禹以舜作土。”或问“圣人表里”。曰：“威仪文辞，表也；德行忠信，里也。”或问：“义帝初矫，刘龛南阳，项救河北。二方分崩，一离一合，设秦得人，如何？”曰：“人无为秦也，丧其灵久矣。”韩信、黥布皆剑立，南面称孤，卒穷时戮，无乃勿乎？或曰：“勿则无名，如何？”曰：“名者，谓令名也。忠不终而躬逆，焉攸令？”或问“淳于越”。曰：“伎曲。”“请问。”曰：“始皇方虎挒而枭磔，噬士犹腊肉也。越与亢眉，终无挠辞，可谓伎矣。仕无妄之国，食无妄之粟，分无妄之桡，自令之间而不违，可谓曲矣。”或问：“茅焦历井干之死，使始皇奉虚左之乘。蔡生欲安项咸阳，不能移，又亨之，其者未辩与？”曰：“生舍其木侯而谓人木侯，亨不亦宜乎？焦逆讦而顺守之，虽辩，劘虎牙矣！”或问：“甘罗之悟吕不韦，张辟彊之觉平、勃，皆以十二龄，戊、良乎？”曰：“才也戊、良，不必父祖。”或问：“郦食其说陈留，下敖仓，说齐，罢历下军，何辩也？韩信袭齐，以身脂鼎，何讷也。”曰：“夫辩也者，自辩也。如辩人，几矣！”或问：“蒯通抵韩信，不能下，又狂之。”曰：“方遭信闭，如其抵！”曰：“巇可抵乎？”曰：“贤者司礼，小人司巇，况拊键乎？”或问：“李斯尽忠，胡亥极刑，忠乎？”曰：“斯以留客，至作相，用狂人之言，从浮大海，立赵高之邪说，废沙丘之正，阿意督责，焉用忠？”“霍？”曰：“始元之初，拥少帝之微，摧燕、上官之锋，处废兴之分，堂堂乎忠，难矣哉！至显，不终矣。”或问：“冯唐面文帝得廉颇、李牧不能用也，谅乎？”曰：“彼将有激也。

　　亲屈帝尊，信亚夫之军，至颇、牧，曷不用哉？”“德？”曰：“罪不孥，宫不女，馆不新，陵不坟。”或问“交”。曰：“仁。”问“馀、耳”。曰：“光初。”“窦、灌”。曰：“凶终。”或问“信”。曰：“不食其言。”“请人。”曰：“晋荀息、赵程婴、公子杵臼，秦大夫凿穆公之侧。”问“义”。曰：“事得其宜之谓义。”或问：“季布忍焉，可为也？”曰：“能者为之，明哲不为也。”或曰：“当布之急，虽明哲之如何？”曰：“明哲不终项仕。如终项仕，焉攸避？”或问“贤”。曰：“为人所不能。”“请人。”曰：“颜渊、黔娄、四皓、韦玄。”问“长者”。曰：“蔺相如申秦而屈廉颇，栾布之不倍，朱家之不德，直不疑之不校，韩安国之通使。”或问“臣自得”。曰：“石太仆之对，金将军之谨，张卫将军之慎，丙大夫之不伐善。”“请问臣自失。”曰：“李贰师之执贰，田祁连之滥帅，韩冯翊之愬萧，赵京兆之犯魏。”或问“持满”。曰：“扼欹。”扬王孙倮葬以矫世。曰：“矫世以礼，倮乎？如矫世，则葛沟尚矣。”或问“《周官》”？曰：“立事。”“《左氏》”？曰：“品藻。”“太史史迁”？曰：“实录。”

　　《渊骞卷第十一》

　　或问：“渊、骞之徒恶乎在？”曰：“寝。”或曰：“渊、骞曷不寝？”曰：“攀龙鳞，附凤翼，巽以扬之，勃勃乎其不可及也。如其寝！如其寝！”七十子之于仲尼也，日闻所不闻，见所不见，文章亦不足为矣。

