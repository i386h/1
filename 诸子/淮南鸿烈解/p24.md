<!-- { "loadSidebar": true } -->
　　太清问于无穷曰子知道乎无穷曰吾弗知也【太清元气之清者也无穷无形也】又问于无为曰子知道乎无为曰吾知道【无为有形故知道也】子之知道亦有数乎无为曰吾知道有数曰其数奈何无为曰吾知道之可以弱可以强可以柔可以刚可以阴可以阳可以窈可以明可以包裹天地可以应待无方此吾所以知道之数也太清又问于无始曰【无始未始有之气也】乡者吾问道于无穷曰吾弗知之又问于无为无为曰吾知道曰子之知道亦有数乎无为曰吾知道有数曰其数奈何无为曰吾知道之可以弱可以强可以柔可以刚可以隂可以阳可以窈可以明可以包裹天地可以应待无方吾所以知道之数也若是则无为知与无穷之弗知孰是孰非无始曰弗知之深而知之浅弗知内而知之外弗知精而知之粗太清仰而叹曰然则不知乃知邪知乃不知邪孰知知之为弗知弗知之为知邪无始曰道不可闻闻而非也道不可见见而非也道不可言言而非也孰知形之不形者乎故老子曰天下皆知善之为善斯不善也故知者不言言者不知也白公问于孔子曰人可以微言【白公楚平王孙太子建子胜也建见杀白公怨而欲复讐故问微言也】孔子不应【知白公有隂谋故不应也】白公曰若以石投水中何如曰吴越之善没者能取之矣曰若以水投水何如孔子曰菑【甾】渑【敏】之水合易牙尝而知之【菑渑齐二水名】白公曰然则人固不可与微言乎孔子曰何谓不可谁知言之谓者乎夫知言之谓者不以言言也【不以言心知之】争鱼者濡逐兽者趍非乐之也故至言去言至为无为夫浅知之所争者末矣白公不得也故死于浴室【楚杀白公于浴室之地也】故老子曰言有宗事有君夫唯无知是以不吾知也白公之谓也惠子为惠王为国法【惠王梁惠王惠子惠施也】已成而示诸先生先生皆善之奏之惠王惠王甚说之以示翟煎曰善惠王曰善可行乎翟煎曰不可惠王曰善而不可行何也翟煎对曰今夫举大木者前呼邪许【虎】后亦应之此举重劝力之歌也岂无郑卫激楚之音哉然而不用者不若此其宜也治国有礼不在文辩故老子曰法令滋彰盗贼多有此之谓也田骈以道术说齐王【田骈齐臣】王应之曰寡人所有齐国也道术难以除患愿闻国之政田骈对曰臣之言无政而可以为政譬之若林木无材而可以为材愿王察其所谓而自取齐国之政焉己虽无除其患害天地之间六合之内可陶冶而变化也齐国之政何足问哉此老之所谓无状之状无物之象者也若王之所问者齐也田骈所称者材也材不及林林不及雨【雨然后材乃得生也】雨不及隂阳隂阳不及和和不及道【道者和之由生之本也】白公胜得荆国不能以府库分人七日【白公簒得楚国贪其材积七日】石乙入曰【石乙白公之党】不义得之又不能布施患必至矣不能予人不若焚之毋令人害我白公弗听也九日叶公入【叶公楚大夫子高自方城之外入杀白公】乃发大府之货以予众出高库之兵以赋民因而攻之十有九日而擒白公夫国非其有也而欲有之可谓至贪也不能为人又无以自为可谓至愚矣譬白公之啬也何以异于枭之爱其子也【枭子长食其母】故老子曰持而盈之不如其已揣而锐之不可长保也赵简子以襄子为后董阏于曰无卹贱今以为后何也【董阏于赵氏臣无卹襄子之名简子之庻子也】简子曰是为人也能为社稷忍羞【襄子能柔能忍耻也】异日知伯与襄子饮而批襄子之首大夫请杀之襄子曰先君之立我也曰能为社稷忍羞岂曰能刺人哉处十月知伯围襄子于晋阳襄子防队而击之【防分也队军二百人为一队分斯队卒击之】大败知伯破其首以为饮器【饮溺器椑榼也】故老子曰知其雄守其雌其为天下谿齧缺问道于被衣【齧缺被衣皆尧时老人也】被衣曰正女形壹女视天和将至摄女知正女度神将来含德将来附若美而道将为女居惷乎若新生之犊而无求其故言未卒齧缺继以讐夷【讐夷熟视不言貌】被衣行歌而去曰形若槁骸心如死灰直实不知以故自持墨墨恢恢无心可与谋彼何人哉故老子曰明白四达能无以知乎赵襄子攻翟而胜之尤人终人【尤人终人瞿之二邑】使者来谒之襄子方将食而有忧左右曰一朝而两城下此人之所喜也今君有忧色何也襄子曰江河之大也不过三日【三日而减也】飘风暴雨日中不须防【言其不终日也】今赵氏之德行无所积今一朝两城下亡其及我乎孔子闻之曰赵氏其昌乎夫忧所以为昌也而喜所以为亡也胜非其难者也贤主以此持胜故其福及后世齐楚吴越皆尝胜矣然而卒取亡焉不通乎持胜也唯有道之主能持胜孔子劲杓国门之关【杓引也古者县门下从上古引之者难也】而不肯以力闻墨子为守攻公输般服而不肯以兵知【墨子虽善为兵而不肯以知兵闻也】善持胜者以强为弱故老子曰道冲而用之又弗盈也惠孟见宋康王蹀足謦【】欬【咳】疾言曰寡人所说者勇有功也不说为仁义者也客将何以教寡人惠孟对曰臣有道于此人虽勇刺之不入虽巧有力击之不中大王独无意邪宋王曰善此寡人之所欲闻也惠孟曰夫刺之而不入击之而不中此犹辱也臣有道于此使人虽有勇弗敢刺虽有力不敢击夫不敢刺不敢击非无其意也臣有道于此使人本无其意也夫无其意未有爱利之心也臣有道于此使天下丈夫女子莫不欢然皆欲爱利之心此其贤于勇有力也四累之上也大王独无意邪【此上凡四事皆累于世而男女莫不欢然为上也】宋王曰此寡人所欲得也惠孟对曰孔墨是已孔丘墨翟无地而为君无官而为长【无地为君以道富也无官为长以德尊也】天下丈夫女子莫不延颈举踵而愿安利之者今大王万乗之主也诚有其志则四境之内皆得其利矣贤于孔墨也逺矣宋王无以应惠孟出宋王谓左右曰辩矣客之以说胜寡人也故老子曰勇于不敢则活由此观之大勇反为不勇耳昔尧之佐九人【谓禹臯陶稷契伯夷倕益防龙也】舜之佐七人【皆与尧同臣共七人也】武王之佐五人【谓周公召公太公毕公毛公也】尧舜武王于九七五者不能一事焉然而垂拱受成功焉善乗人之贤也故人与骥逐走则不胜骥托于车上则骥不能胜北方有兽其名曰蹷防前而菟后【防前足短菟后足长故谓之蹷】趋则顿走则颠常为蛩蛩駏【巨】驉【虚】取草以与之【蛩蛩駏驉前足长后足短故能乗虚而走不能上也】蹷有患害蛩蛩駏驉必负而走此以其能托其所不能故老子曰夫代大匠斵者希不伤其手薄疑説卫嗣君以王术嗣君应之曰予所有者千乗也愿以受教薄疑对曰乌获举千钧又况一斤乎杜赫以安天下说周昭文君【昭文君周衰分为西东各自立其君】文君谓杜赫曰愿学所以安周赫对曰臣之所言不可则不能安周臣之所言可则周自安矣此所谓弗安而安者也故老子曰大制无割故致数舆无舆也鲁国之法鲁人为人妾于诸侯有能赎之者取金于府子赣赎鲁人于诸侯来而辞不受金孔子曰赐失之矣夫圣人之举事也可以移风易俗而受教顺可施后世非独以适身之行也今国之富者寡而贫者众赎而受金则为不廉不受金则不复赎人自今以来鲁人不复赎人于诸侯矣孔子亦可谓知礼矣故老子曰见小曰明魏武侯问于李克曰【李克武侯之相】吴之所以亡者何也李克对曰数战而数胜武侯曰数战数胜国之福其独以亡何故也对曰数战则民罢数胜则主防以防主使罢民而国不亡者天下鲜矣防则恣恣则极物罢则怨怨则极虑上下俱极吴之亡犹晩矣夫差之所以自刭于干遂也【越伐吴夫差所以自杀也】故老子曰功成名遂身退天之道也寗越欲干齐桓公困穷无以自逹于是为商旅将任车【任载也】以商于齐暮宿于郭门之外桓公郊迎客夜开门辟任车爝火甚盛【爝炬火也】从者甚众寗越饭牛车下望见桓公而悲击牛角而疾商歌桓公闻之抚其仆之手曰异哉歌者非常人也命后车载之桓公及至从者以请桓公赣之衣冠而见说以为天下桓公大说将任之羣臣争之曰客卫人也卫之去齐不逺君不若使人问之问之而故贤者也用之未晩桓公曰不然问之患其有小恶也以人之小恶而忘人之大美此人主之所以失天下之士也凡听必有验一听而弗复问合其所以也【合已听知之意所以用之】且人固难合也权而用其长者而已矣当是举也桓公得之矣故老子曰天大地大道大王亦大域中有四大而王处其一焉以言其能包裹之也大王亶父居邠翟人攻之事之以皮帛珠玉而弗受曰翟人之所求者地无以财物为也大王亶父曰与人之兄居而杀其弟与人之父处而杀其子吾弗为皆勉处矣为吾臣与翟人奚以异且吾闻之也不以其所养害其养杖策而去民相连而从之遂成国于岐山之下【岐山今之美阳山其下有周地因以为天下号】大王亶父可谓能保生矣虽富贵不以养伤身虽贫贱不以利累形今受其先人之爵禄则必重失之所自来者乆矣而轻失之岂不惑哉故老子曰贵以身为天下焉可以托天下爱以身为天下焉可以寄天下矣中山公子牟【中山鲜虞之国】谓詹子曰身处江海之上心在魏阙之下为之奈何【江海之上言志在于己身心之魏阙也言内守】詹子曰重生重生则轻利【重生己之性也】中山公子牟曰虽知之犹不能自胜则从之从之神无怨乎【言不胜己之情欲则当纵心意则己神无怨也】不能自胜而强弗从者此之谓重伤之人无寿类矣故老子曰知和曰常知常曰明益生曰祥心使气曰强是故用其光复归其明也楚庄王问詹何曰治国奈何对曰何明于治身而不明于治国楚王曰寡人得立宗庙社稷愿学所以守之詹何对曰臣未尝闻身治而国乱者也未尝闻身乱而国治者也故本任于身不敢对以末楚王曰善故老子曰修之身其德乃真也桓公读书于堂轮人斵轮于堂下释其椎凿而问桓公曰君之所读者何书也桓公曰圣人之书轮扁曰其人在焉桓公曰已死矣轮扁曰是直圣人之糟粕耳【糟酒滓也粕已漉之精也】桓公勃然作色而怒曰寡人读书工人焉得而讥之哉有说则可无说则死轮扁曰然有说臣试以臣之斵轮语之大疾则苦而不入【苦急意也】大徐则而不固【缓意也】不不苦应于手厌于心而可以至妙者臣不能以教臣之子而臣之子亦不能得之于臣是以行年七十老而为轮今圣人之所言者亦以懐其实穷而死独其糟粕在耳故老子曰道可道非常道名可名非常名昔者司城子罕相宋谓宋君曰夫国家之安危百姓之治乱在君行赏罚夫爵赏赐予民之所好也君自行之杀戮刑罚民之所怨也臣请当之宋君曰善寡人当其美子受其怨寡人自知不为诸侯笑矣国人皆知杀戮之专制在子罕也大臣亲之百姓畏之居不至期年子罕遂却宋君而专其政故老子曰鱼不可脱于渊国之利器不可以示人王寿负书而行见徐冯于周【王寿古好书之人徐冯周之隐者也】徐冯曰事者应变而动变生于时故知时者无常行书者言之所出也言出于知者知者藏书于是王寿乃焚书而舞之【自喜焚其书故舞也】故老子曰多言数穷不如守中令尹子佩请饮庄王【子佩楚庄王之相请饮请置酒也】庄王许诺子佩防揖北靣立于殿下【防徒跣也揖举手也】曰昔者君王许之今不果徃意者臣有罪乎庄王曰吾闻子具于强台强台者南望料山以临方皇【料山山名方皇水名也一曰山名】左江而右淮其乐忘死若吾薄德之人不可以当此乐也恐留而不能反故老子曰不见可欲使心不乱晋公子重耳出亡过曹无礼焉【曹共公闻重耳骈胁使袒而捕鱼设薄以观之】厘负羇之妻谓厘负羇曰君无礼于晋公子吾观其从者皆贤人也【从者狐偃赵衰之属也】若以相夫子反晋国必伐曹子何不先加德焉厘负羇遗之壶馂而加璧焉重耳受其馂而反其璧及其反国起师伐曹克之令三军无入厘负羇之里故老子曰曲则全正则直越王勾践与吴战而不胜国破身亡困于防稽忿心张胆气如涌泉选练甲卒赴火若灭然而请身为臣妻为妾亲执戈为吴兵先马走果擒之于干遂【先马走先马前而走也】故老子曰柔之胜刚也弱之胜强也天下莫不知而莫之能行越王亲之故覇中国赵简子死未葬中牟入齐【中牟自入臣于齐】已葬五日襄子起兵攻围之未合而城自壤者十丈襄子击金而退之【军法鼓以进众钲以退之】军吏谏曰君诛中牟之罪而城自坏是天助我何故去之襄子曰吾闻之叔向曰君子不乗人于利不迫人于险使之治城城治而后攻之中牟闻其义乃请降故老子曰夫唯不争故天下莫能与之争秦缪公请伯乐曰子之年长矣子姓有可使求马者乎【子姓谓伯乐子】对曰良马者可以形容防骨相也相天下之马者若灭若失若亡【若灭其相不可见也若失乍入乍出也若亡髣髴不及也】其一若此马者絶尘弭辙【絶尘不及也弭辙引迹疾也】臣之子皆下材也可告以良马而不可告以天下之马臣有所与供儋纒采薪者九方堙【纒索也九方堙人姓名也】此其于马非臣之下也请见之缪公见之使之求马三月而反报曰已得马矣在于沙邱缪公曰何马也对曰牡而黄使人徃取之牝而骊缪公不说召伯乐而问之曰败矣子之所使求者毛物牝牡弗能知又何马之能知伯乐喟然大息曰一至此乎是乃其所以千万臣而无数者也若堙之所观者天机也得其精而忘其粗在内而忘其外见其所见而不见其所不见视其所视而遗其所不视若彼之所相者乃有贵乎马者马至而果千里之马故老子曰大直若屈大巧若拙吴起为楚令尹适魏问屈宜若曰【屈宜若楚大夫亡在魏者也】王不知起之不肖而以为令尹先生试观起之为人也屈子曰将奈何吴起曰将衰楚国之爵而平其制禄损其有余而绥其不足砥砺甲兵时争利于天下屈子曰宜若闻之昔善治国家者不变其故不易其常今子将衰楚国之爵而平其制禄损其有余而绥其不足是变其故易其常也行之者不利宜若闻之曰怒者逆德也兵者防器也争者人之所本也今子隂谋逆德好用防器始人之所本逆之至也【本者谓兵争也】且子用鲁兵不宜得志于齐而得志焉【吴起为将伐齐败之】子用魏兵不宜得志于秦而得志焉【吴起为魏西河守秦兵不敢东下也】宜若闻之非祸人不能成祸吾固惑吾王之数逆天道戾人理至今无祸差须夫子也【差须犹意须也】吴起惕然曰尚可更乎屈子曰成刑之徒不可更也【成刑之徒刑祸已成于众】子不若敦爱而笃行之老子曰挫其锐解其纷和其光同其尘晋伐楚三舎不止大夫请击之庄王曰先君之时晋不伐楚及孤之身而晋伐楚是孤之过也若何其辱羣大夫曰先臣之时晋不伐楚今臣之身而晋伐楚此臣之罪也请三击之王俛而泣涕沾襟起而拜羣大夫晋人闻之曰君臣争以过为在己且轻下其臣不可伐也夜还师而归老子曰能受国之垢是谓社稷主宋景公之时荧惑在心公惧召子韦而问焉【子韦司星者也】曰荧惑在心何也子韦曰荧惑天罚也心宋分野【宋之分野上属房心之星】祸且当君虽然可移于宰相公曰宰相所使治国家也而移死焉不祥子韦曰可移于民公曰民死寡人谁为君乎宁独死耳子韦曰可移于岁公曰岁民之命岁饥民必死矣为人君而欲杀其民以自活也其谁以我为君者乎是寡人之命固已尽矣子韦无复言矣子韦还走北靣再拜曰敢贺君天之处高而听卑君有君人之言三天必有三赏君今夕星必徙三舎君延年二十一岁公曰子奚以知之对曰君有君人之言三故有三赏星必三徙舎舎行七里三七二十一故君移年二十一岁臣请伏于陛下以伺之星不徙臣请死之公曰可是夕也星果三徙舎故老子曰能受国之不祥是谓天下王昔者公孙龙在赵之时谓弟子曰人而无能者龙不能与游有客衣褐帯索而见曰臣能呼公孙龙顾谓弟子曰门下故有能呼者乎对曰无有公孙龙曰与之弟子之籍后数日徃说燕王至于河上而航在一汜【汜水涯也】使善呼之一呼而航来故曰圣人之处世不逆有伎能之士故老子曰人无弃人物无弃物是谓袭明子发攻蔡逾之【子发楚宣王之将军逾越胜之也】宣王郊迎列田百顷而封之执圭【楚爵功臣赐以圭谓之执圭比附庸之君】子发辞不受曰治国立政诸侯入賔此君之德也发号施令师未合而敌遁此将军之威也兵陈战而胜敌者此庶民之力也夫乗民之功劳而取其爵禄者非仁义之道也故辞而弗受故老子曰功成而不居夫唯不居是以不去晋文公伐原【原周邑周防王以原赐文公原叛伐之】与大夫期三日三日而原不降文公令去之军吏以原不过一二日将降矣君曰吾不知原三日而不可得下也以与大夫期尽而不罢失信得原吾弗为也原人闻之曰有君若此可弗降也遂降温人闻亦请降【时周人亦以温予文公温相连皆叛】故老子曰窈兮防兮其中有精其精甚眞其中有信故美言可以市尊美行可以加人公仪休相鲁【公仪休故鲁博士也】而嗜鱼一国献鱼公仪子不受其弟子諌曰夫子嗜鱼弗受何也答曰夫唯嗜鱼故弗受夫受鱼而免于相虽嗜鱼不能自给鱼毋受鱼而不免于相则能长自给鱼此明于为人为己者也故老子曰后其身而身先外其身而身存非以其无私邪故能成其私又曰知足不辱狐丘丈人谓孙叔敖曰【丈人老而杖于人者】人有三怨子知之乎孙叔敖曰何谓也对曰爵高者士妬之官大者主恶之禄厚者怨处之孙叔敖曰吾爵益高吾志益下吾官益大吾心益小吾禄益厚吾施益博是以免三怨可乎故老子曰贵必以贱为本高必以下为基大司马捶【朶】钩者年八十矣而不失钩芒【捶锻银击也钩钓钩也】大司马曰子巧邪有道邪曰臣有守也臣年二十好捶钩于物无视也非钩无察也是以用之者必假于弗用也而以长得其用而况持无不用者乎物孰不济焉故老子曰从事于道者同于道文王砥德修政三年而天下二分归之【砥砺也文王三分天下有其二】纣闻而患之曰余夙兴夜寐与之竞行则苦心劳形纵而置之恐伐余一人崇侯虎曰周伯昌行仁义而善谋太子发勇敢而不疑中子旦恭俭而知时若与之从则不堪其殃纵而赦之身必危亡冠虽弊必加于头及未成请圗之屈商乃拘文王于羑里【屈商纣臣也羑里地名在河内汤隂】于是散宜生乃以千金求天下之珍怪得驺虞鸡斯之乗【驺虞白虎黒文而仁食自死之兽日行千里鸡斯神马也】玉百工【二玉为一工也】大贝百朋【五贝为一朋也】豹黄罴青犴【犴胡地野犬犴音岸】白虎文皮千合以献于纣因费仲而通【费仲纣佞臣也】纣见而说之乃免其身杀牛而赐之文王归乃为玉门筑灵台相女童击钟鼓【玉门以玉饰门为柱枢也相女童相视之一曰相匠也】以待纣之失也纣闻之曰周伯昌改道易行吾无忧矣乃为炮烙剖比干剔孕妇杀諌者文王乃遂其谋故老子曰知其荣守其辱为天下谷成王问政于尹佚曰吾何德之行【尹佚史佚也】而民亲其上对曰使之时而敬顺之王曰其度安在曰如临深渊如履薄氷王曰惧哉王人乎尹佚曰天地之间四海之内善之则吾畜也不善则吾雠也昔夏商之臣反雠桀纣而臣汤武宿沙之民皆自攻其君而归神农【伏羲神农之间有共工宿沙霸天下者也】此世之所明知也如何其无惧也故老子曰人之所畏不可不畏也跖之徒问跖曰盗亦有道乎跖曰奚适其无道也夫意而中藏者圣也入先者勇也出后者义也分均者仁也知可否者智也五者不备而能成大盗者天下无之由此观之盗贼之心必托圣人之道而后可行故老子曰絶圣弃智民利百倍楚将子发好求技道之士楚有善为偷者徃见曰闻君求技道之士臣偷也愿以技赍一卒【赍备卒足也】子发闻之衣不给帯冠不暇正出见而礼之左右諌曰偷者天下之盗也何为之礼君曰此非左右之所得与后无几何齐兴兵伐楚子发将师以当之兵三却楚贤良大夫皆尽其计而悉其诚齐师愈强于是市偷进请曰臣有薄技愿为君行之子发曰诺不闻其辞而遣之偷则夜解齐将军之帱帐而献之子发因使人归之曰卒有出薪者得将军之帷使归之于执事明又复徃取其枕子发又使人归之明日又复徃取其簮子发又使归之齐师闻之大骇将军与军吏谋曰今日不去楚君恐取吾头乃还师而去故曰无细而能薄在人君用之耳故老子曰不善人善人之资也顔回谓仲尼曰回益矣仲尼曰何谓也曰回忘礼乐矣【回忘礼乐絶圣弃知入于无为也】仲尼曰可矣犹未也异日复见曰囘益矣仲尼曰何谓也曰囘忘仁义矣仲尼曰可矣犹未也异日复见曰囘坐忘矣【言坐自忘其身以至道也】仲尼遽然曰何谓坐忘顔囘曰隳支体黜聪明离形去知洞于化通是谓坐忘仲尼曰洞则无善也化则无常矣而夫子荐贤【荐先也】丘请从之后故老子曰载营魄抱一能无离乎专气至柔能如婴儿乎秦穆公兴师将以袭郑蹇叔曰不可臣闻袭国者以车不过百里以人不过三十里为其谋未及发泄也甲兵未及锐弊也粮食未及乏絶也人民未及罢病也皆以其气之高与其力之盛至是以犯敌能威今行数千里又数絶诸侯之地以袭国臣不知其可也君重圗之穆公不听蹇叔送师衰经而哭之师遂行过周而东郑贾人高矫郑伯之命以十二牛劳秦师而賔之三帅乃惧而谋曰吾行数千里以袭人未至而人已知之其备必先成不可袭也还师而去当此之时晋文公适薨未葬先轸言于襄公曰【先轸晋大夫也襄公晋文公子】昔吾先君与穆公交天下莫不闻诸侯莫不知今吾君薨未塟而不吊吾防而不假道是死吾君而弱吾孤也请击之襄公许诺先轸举兵而与秦师遇于殽大破之擒其三军以归穆公闻之素服庙临以说于众【説解也】故老子曰知而不知尚矣不知而知病也齐王后死王欲置后而未定使羣臣议薛公欲中王之意【薛公田婴也】因献十珥而美其一旦日因问美珥之所在因劝立以为王后齐王大说遂尊重薛公故人主之意欲见于外则为人臣之所制故老子曰塞其兊闭其门终身不勤卢敖游乎北海【卢敖燕人秦始皇召以为博士使求神仙亡而不反也】经乎太隂入乎阙【太隂地名也阙北方之山也】至于谷之上【谷山名】见一士焉深目而鬓泪注而鸢肩【泪水】丰上而杀下轩轩然方迎风而舞顾见卢敖慢然下其臂遯逃乎碑【慢然止舞也匿于碑阴】卢敖就而视之方倦殻而食蛤梨【楚人谓倨为倦殻甲也蛤梨海蚌也】卢敖与之语曰唯敖为背羣离党穷观于六合之外者非敖而已乎敖幼而好游至长不渝周行四极唯北隂之未闚今卒睹夫子于是子殆可与敖为友乎若士者齤【拳】然而笑曰嘻子中州之民宁肯而逺至此此犹光乎日月而载列星【言太隂之地尚见日月也】隂阳之所行四时之所生其此夫不名之地犹穾奥也【言我所游不可以字名之地以卢敖所行比之则如穾奥奥室中也】若我南游乎冈防【浪】之野北息乎沉墨之乡西穷防防之党东开鸿蒙之先此其下无地而上无天听焉无闻视焉无瞩【属】此其外犹有汰【太】沃之汜【汰沃四海子天之际水流声也汜涯也】其余一举而千万里【千万里汰汜之外也】吾犹未能之在【吾尚未至此地】今子游始于此乃语穷观岂不亦逺哉然子处矣吾与汗漫期于九垓之外吾不可以乆驻若士举臂而竦身遂入云中卢敖仰而视之弗见乃止驾【止其所驾之车】止柸【坯】治【楚人谓恨不得为柸治也】悖若有防也曰吾比夫子犹黄鹄与蠰虫也【蠰虫虫之幼也】终日行不离咫尺【八寸为咫十寸为尺】而自以为逺岂不悲哉故庄子曰小人不及大人小知不及大知朝菌不知晦朔【朝菌朝生暮死之虫也生水上状似蚕蛾一名孳母海南谓之虫邪】蟪蛄不知春秋【蟪蛄貂蟟也】此言明之有所不见也季子治亶父三年【季子子贱也】而巫马期絻【问】衣短褐易容貌徃观化焉见得鱼释之巫马期问曰凡子所为鱼者欲得也今得而释之何也渔者对曰季子不欲人取小鱼也【古者鱼不盈尺不上俎也】所得者小鱼是以释之巫马期归以报孔子曰季子之德至矣使人闇行若有严刑在其侧者季子何以至于此孔子曰丘尝问之以治言曰诫于此者刑于彼季子必行此术也故老子曰去彼取此冈两问于景【罔两水之精物也景日月水光晷也】曰昭昭者神明也【罔两恍惚之物见景光明以为神也】景曰非也罔两曰子何以知之景曰扶桑受谢日照宇宙【扶桑日所出之木受谢扶桑受日旦泽出之也】炤炤之光辉烛四海阖戸塞牖则无由入矣若神明四通并流无所不及上际于天下蟠于地化育万物而不可为象俛仰之间而抚四海之外照照何足以明之故老子曰天下之至柔驰骋天下之至坚光耀问于无有【光耀可见而无有至虚者】曰子果有乎其果无有乎【有形生于无形何以能生物故问果有乎其无有也】无有弗应也光耀不得问而就视其状貌冥然忽然视之不见其形听之不闻其声搏之不可得望之不可极也光耀曰贵矣哉孰能至于此乎予能有无矣未能无无也【言我能使形不可得未能殊无形也】及其为无无又何从至于此哉故老子曰无有入于无间吾是以知无为之有益也白公胜虑乱【白公将为父复讐起兵乱因思虑之】罢朝而立倒杖策錣【针】上贯頥【策马捶端有针以刺马谓之錣倒杖策故錣贯頥也】血流至地而弗知也郑人闻之曰頥之忘将何不忘哉【白公之父死郑人预之故惧之】此言精神之越于外智虑之荡于内则不能漏理其形也【漏补空也】是故神之所用者逺则所遗者近也【近谓身也】故老子曰不出戸以知天下不窥牖以见天道其出弥逺其知弥少此之谓也秦皇帝得天下恐不能守发边戍筑长城修关梁设障塞具传车置边吏然刘氏夺之若转闭锤【闭锤格也上之锤所以编薄席反覆之易】昔武王伐纣破之牧野乃封比干之墓表商容之闾柴箕子之门【纣死箕子亡之朝鲜旧居空故柴护之也】朝成汤之庙发钜桥之粟散鹿台之钱破鼓折枹【浮】防弓絶弦去舎露宿以示平易解劒带笏以示无仇于此天下歌謡而乐之诸侯执币相朝三十四世不夺故老子曰善闭者无关键而不可开也善结者无绳约而不可解也尹需学御三年而无得焉私自苦痛常寝想之【寝坚思之】中夜梦受秋驾于师【秋驾善御之术】明日徃朝师望之谓之曰吾非爱道于子也恐子不可予也今日教子以秋驾尹需反走北靣再拜曰臣有天幸今夕固梦受之故老子曰致虚极守静笃万物并作吾以观其复也昔孙叔敖三得令尹无喜志三去令尹无忧色延陵季子吴人愿一以为王而不肯许由让天下而弗受晏子与崔杼盟临死地不变其仪此皆有所逺通也精神通于死生则物孰能惑之荆有佽【次】非得寳劒于干【寒】队【干国在今临淮出寳劒葢为莫邪洞鄂之形也】还反度江至于中流阳侯之波两蛟夹绕其舩【蛟龙属也鱼满二千五百斤蛟来为之主也】佽非谓枻舩者曰【枻欋也】尝有如此而得活者乎对曰未尝见也于是佽非瞑目防然攘臂防劒曰武士可以仁义之礼说也不可劫而夺也此江中之腐肉朽骨弃劒而已余有奚爱焉赴江刺蛟遂断其头舩中人尽活风波毕除荆爵为执圭孔子闻之曰夫善载腐肉朽骨弃劒者佽非之谓乎故老子曰夫唯无以生为者是贤于贵生焉齐人淳于髠以从说魏王魏王辩之约车十乘将使荆辞而行人以为从未足也复以衡说其辞若然【从説説诸侯之计当相从也衡説从之非是当横更计也】魏王乃止其行而防其身失从心志而又不能成衡之事是其所以固也夫言有宗事有本失其宗本技能虽多不若其寡也故周鼎着倕而使龁其指先王以见大巧之不可也故愼子曰匠人知为门能以门所以不知门也故必杜然后能门【愼子名到齐人不知门不知门之要也门之要在门外】墨者有田鸠者欲见秦惠王约车申辕【申束也】留于秦周年不得见客有言之楚王者徃见楚王楚王甚悦之予以节使于秦至因见予之将军之节惠王见而説之出舍喟然而叹告从者曰吾留秦三年不得见不识道之可以从楚也物故有近之而逺逺之而近者故大人之行不掩以绳【掩犹挥也】至所极而已矣此所谓筦子枭飞而维绳者【言为士者上下无常进退无恒不可绳也以喻飞枭从下绳维之而欲翺翔则不可也】丰水之深千仞而不受尘垢投金铁鍼焉则刑见于外非不深且清也鱼鼈龙蛇莫之肯归也是故石上不生五谷秃山不游麋鹿无所隂蔽隐也昔赵文子问于叔向曰晋六将军其孰先亡乎【六将军韩魏赵范中行知伯也】对曰中行知氏文子曰何乎对曰其为政也以苛为察以切为明以刻下为忠以计多为功譬之犹廓革者也廓之大则大矣裂之道也故老子曰其政闷闷其民纯纯其政察察其民缺缺景公谓太卜曰子之道何能对曰能动地【动震也】晏子徃见公公曰寡人问太卜曰子之道何能对曰能动地地可动乎晏子黙然不对出见太卜曰昔吾见句星在房心之间地其动乎【句星客星也房句星守房心则地动也】太卜曰然晏子出太卜走徃见公曰臣非能动地地固将动也田子阳闻之曰晏子黙然不对者不欲太卜之死徃见太卜者恐公之欺也晏子可谓忠于上而惠于下矣故老子曰方而不割廉而不刿魏文侯觞诸大夫于曲阳饮酒酣文侯喟然叹曰吾独无豫让以为臣乎【豫让事知伯而死其难故文侯思以为臣】蹇重举白而进之【蹇重文侯臣举白进酒也】曰请浮君【浮犹罚也以酒罚君】君曰何也对曰臣闻之有命之父母不知孝子有道之君不知忠臣夫豫让之君亦何如哉【豫让相其君而君见杀亦何如不足贵也】文侯受觞而饮釂不献【釂尽也】曰无管仲鲍叔以为臣故有豫让之功故老子曰国家昏乱有忠臣孔子观桓公之庙【桓公鲁君】有器焉谓之宥巵【宥在坐右】孔子曰善哉乎得见此器顾曰弟子取水水至灌之其中则正【中水半巵中也】其盈则覆孔子造然革容曰善哉持盈者乎子贡在侧曰请问持盈曰益而损之曰何谓益而损之曰夫物盛而衰乐极则悲日中而移月盈而亏是故聪明睿智守之以愚多闻博辩守之以俭武力毅勇守之以畏富贵广大守之以陋德施天下守之以让此五者先王所以守天下而弗失也反此五者未尝不危也故老子曰服此道者不欲盈夫唯不盈故能弊而不新成武王问太公曰寡人代纣天下是臣杀其主而下伐其上也吾恐后世之用兵不休闘争不已为之奈何太公曰甚善王之问也夫未得兽者唯恐其创之小也【猎禽恐不能杀故恐其创小也】已得之唯恐伤肉之多也王若欲乆持之则塞民于兊【兊耳目鼻口也老子曰塞其兊是也】道全为无用之事烦扰之教彼皆乐其业供其情昭昭而道冥冥于是乃去其瞀【茂】而载之木【瞀秛髪也木鹜鸟冠也知文者冠鹜】觧其劒而带之笏为三年之丧令类不蕃高辞卑让使民不争酒肉以通之竽瑟以娱之鬼神以畏之繁文滋礼以弇其质厚葬乆防以亶【丹】其家含珠鳞施纶组以贫其财深凿高垄以尽其力家贫族少虑患者寡以此移风可以持天下弗失故老子曰化而欲作吾将鎭之以无名之朴也
