<!-- { "loadSidebar": true } -->
　　太清之始也和顺以寂漠【清静也太清无为之始者谓三皇之时和顺不逆天暴物也寂漠不扰民】质真而素朴闲静而不躁推而无故【质性真不变也素朴精不散也闲静言无欲也不躁扰故常也】在内而合乎道出外而调于义【在内者志在心平欲故能合于道出于外者身所履行也行不越规矩故能调义义或作徳】发动而成于文行快而便于物【发作动行文文章便利物事也】其言略而循理其行侻【脱】而顺情【略约要也侻简易也】其心愉而不伪其事素而不饰【愉和也伪虚诈也素朴也饰巧也】是以不择时日不占卦兆【择选卦八卦也兆契之兆世所以占吉防者也】不谋所始不议所终安则止激则行通体于天地同精于隂阳一和于四时明照于日月与造化者相雌雄【造化天地也雌雄犹和适也】是以天覆以徳地载以乐四时不失其叙风雨不降其虐日月淑清而光【光明也】五星循防而不失其行【防道也循顺也】当此之时元至砀【荡】而运照【天元气也砀大也言盛徳之君恩仁广大徧照四海也】鳯麟至蓍兆【鳯麟圣徳之世至于门庭蓍四十九防兆信也善言否臧也】甘露下竹实满流黄出而朱草生【满成也流黄玊也朱草生于庭皆瑞应也】机械诈伪莫藏于心【莫无也】逮至衰世防山石【防犹凿也求金玊也】防【结】金玉擿蚌蜃【防刻金玊以为器擿犹开也开以求珠也】消铜铁而万物不滋【不滋长也言尽物类也】刳胎杀夭麒麟不游【胎兽胎也为类者见害故不来游也】覆巢毁卵凤凰不翔【鸟未鷇曰卵】鑚燧取火构木为台焚林而田竭泽而渔【田猎也竭泽漏池也】人械不足畜藏有余【械器用也畜积藏余府库实也】而万物不繁兆萌牙卵胎而不成者处之太半矣积壤而邱处粪田而种谷掘地而井饮防川而为利【防通也】筑城而为固拘兽以为畜则隂阳缪戾四时失叙雷霆毁折电霰降虐氛雾雪霜不霁【霁止也】而万物燋夭【燋夭不繁茂也】菑榛秽聚埓亩【茂草曰菑木聚曰榛积之于壃亩】芟野菼【坦】长苗秀【芟杀菼草苗稼也不荣而实曰秀】草木之句萌衘华戴实而死者不可胜数乃至夏屋宫驾县聫房植【夏屋大屋也县聫聫受雀头箸桷者一曰辟帯也房室也植户植也】橑【老】檐【言】榱【衰】题【橑椽檐屋垂也榱桷题头也】雕琢刻镂乔枝菱阿芙蓉芰荷【阿曲屋也芙蓉藕华也菱桷交蓞也荷芙渠也】五采争胜流漫陆离【流漫采色相参和也陆离美好貌】脩掞【琰】曲校夭矫曾桡芒繁纷挐【皆屋饰也】以相交持公输王尔无所错其剞削锯【公输巧者一曰鲁班之号王尔古之巧匠剖巧刺画尽头黑边笺也尺削两刃句刀也】然犹未能赡人主之欲也是以松柏菌【纶】露夏槁【松柏根茂菌露竹筦皆冬生难杀之木当是时夏槁死也刺君作事不时隂阳失序】江河三川絶而不流夷羊在牧【夷羊土神殷之将亡见于商郊牧野之地】飞蛩满野【蛩蝉蚁蠓之属一曰蝗也】天旱地坼【坼燥裂也坼音册】凤凰不下句爪居牙戴角出距之兽于是鸷矣【句爪鹰鹯之属居牙熊虎之属】民之专室蓬庐无所归宿【専持小室也蓬庐籧蒢覆也宿庇宿也】冻饿饥寒死者相枕席也及至分山川谿谷使有壤界计人多少众寡使有分数筑城掘池设机械险阻以为备饰职事制服等异贵贱差贤不肖经诽誉行赏罚【经书也诽恶誉善赏可赏罚可罚也】则兵革兴而分争生民之灭抑夭隠虐杀不辜而刑诛无罪于是生矣【抑没也言民有灭没天折之痛】天地之合和隂阳之陶化万物皆乗一气者也是故上下离心气乃上蒸【离者不和也】君臣不和五谷不为【不为不成也】距日冬至四十六日天含和而未降也懐气而未【自立冬到冬至皆未动也】隂阳储与呼吸浸潭包里风俗【储与犹尚羊无所主之貌浸潭广衍也故曰包裹风俗】斟酌万殊旁薄众宜【旁并薄近也众物宜适也】以相呕咐【符】醖酿而成育羣生【醖酿犹和调也】是故春肃秋荣冬雷夏霜皆贼气之所生由此观之天地宇宙一人之身也六合之内一人之制也是故明于性者天地不能胁也审于符者怪物不能惑也【胁恐审明符验也怪物非常人所疑惑也】故圣人者由近知逺而万殊为一古之人同气于天地与一世而优游当此之时无庆贺之利刑罚之威礼义亷耻不设毁誉仁鄙不立而万民莫相侵欺暴虐犹在于混防之中【混大也大防之中谓道也】逮至衰世人众财寡事力劳而养不足于是忿争生是以贵仁仁鄙不齐比周朋党设诈谞懐机械巧故之心而性失矣【谞谋也性失失其纯朴之性也】是以贵义隂阳之情莫不有血气之感男女羣居杂处而无别是以贵礼性命之情淫而相胁【胁迫也】以不得已则不和是以贵乐是故仁义礼乐者可以救败而非通治之至也夫仁者所以救争也义者所以救失也礼者所以救淫也乐者所以救忧也神明定于天下而心反其初心反其初而民性善【初者始也有情也未有情欲故性善也】民性善而天地隂阳从而包之则财足而人赡矣贪鄙忿争不得生焉由此观之则仁义不用矣道徳定于天下而民纯朴则目不营于色【营惑也】耳不淫于声坐俳而歌謡被髪而浮游虽有毛嫱西施之色不知恱也掉羽武象不知乐也【掉羽羽舞也武象周武王乐】淫泆无别不得生焉由此观之礼乐不用也是故徳衰然后仁生行沮然后义立【沮败也】和失然后声调礼淫然后容饰是故知神明然后知道徳之不足为也知道徳然后知仁义之不足行也知仁义然后知礼乐之不足修也今背其本而求其末释其要而索之于详未可与言至也【至至徳之道也】天地之大可以矩表识也【矩度表影也识知也】星月之行可以厯推得也【厯术也推求也】雷震之声可以鼓钟写也【写犹放斆也】风雨之变可以音律知也【律知隂阳】是故大可覩者可得而量也明可见者可得而蔽也【蔽或作察】声可闻者可得而调也色可察者可得而别也夫至大天地弗能含也至防神明弗能领也【领理也】及至建律歴别五色异清浊【清商浊宫】味甘苦则朴散而为器矣立仁义修礼乐则徳迁而为伪矣【修设也迁移也】及伪之生也饰智以惊愚设诈以巧上【巧欺也】天下有能持之者有能治之者【有能持之者桀纣之民有能治之者汤武之君也】昔者苍颉作书而天雨粟鬼夜哭【苍颉始视鸟迹之文造书契则诈伪萌生诈伪萌生则去本趋末弃耕作之业而务锥刀之利天知其将饿故为雨粟鬼恐为书文所効故夜哭也鬼或作兎兎恐见取毫作笔害及其躯故夜哭】伯益作井而龙登云神栖昆仑【伯益佐舜初作井凿地而求水龙知将决川谷漉陂池恐见害故登云而去栖其神于昆仑之山】能愈多而徳愈薄矣故周鼎着倕使衔其指以明大巧之不可为也【倕尧之巧工及周铸鼎着倕像于鼎使衔其指假令倕在见之伎巧不能复逾但当衔齧其指故曰以明巧之不可为也一説周人铸鼎画像镂倕身于鼎使自衔其指以戒后世明不当为大巧也】故至人之治也心与神处形与性调静而体徳动而理通随自然之性而縁不得已之化洞然无为而天下自和憺然无欲而民自朴无禨祥而民不天不忿争而养足兼包海内泽及后世不知为之者谁何【道无姓名自当然也故曰不知谁何也】是故生无号死无諡实不聚而名不立【实财也道不名故名不立】施者不徳受者不让【施者不以为恩徳振不足而已受者不让之则受之不饰辞让也】徳交归焉而莫之充忍也【忍不忍也】故徳之所总道弗能害也【总一也】智之所不知辩弗能解也【有智谋者尚不能知但口辩者何能解也】不言之辩不道之道若或通焉谓之天府【或有也有能通不言之辩不道之道者入天之府藏】取焉而不损【损减也】酌焉而不竭【酌犹予竭尽也】莫知其所由出是谓瑶光瑶光者资粮万物者也【瑶光谓北斗杓第七星也居中而运歴指十二辰擿起隂阳以杀生万物也一説瑶光和气之见者也】振困穷补不足则名生【名仁名也】兴利除害伐乱禁暴则成功【功武功也】世无灾害虽神无所施其徳上下和辑虽贤无所立其功昔容成氏之时道路鴈行列处【容成黄帝时造厯术也鴈行长幼有差也】托婴儿于巢上置余粮于畮【母】首虎豹可尾虺蛇可蹍【碾】而不知其所由然【虎豹扰人无害人之心故可牵尾虺蛇不螫毒故可蹍履也时人谓自当然耳故曰不知其所由然】逮至尧之时十日并出焦禾稼杀草木而民无所食猰【軏】貐【瘉】凿齿九婴大风封豨脩蛇皆为民害【猰貐兽名状若龙首或曰似貍善走而食人凿齿兽名齿长三尺其状如凿下彻颔下而持戈盾九婴水火之怪为人害大风风伯也能壊人屋舍封豕大豕也楚人谓豕为狶脩蛇大蛇也吞象三年而出其骨之类】尧乃使羿诛凿齿于畴华之野【畴华南方泽名】杀九婴于防水之上【北狄之地有防水】缴大风于青邱之泽【缴遮使不为害也一日以缴系矢射杀之青邱东方之泽名】上射十日而下杀猰貐断脩蛇于洞庭擒封狶于桑林【洞庭南方泽名桑林汤所祷旱桑山之林】万民皆喜置尧以为天子于是天下广陜险易逺近始有道里舜之时共工振滔洪水以薄空桑【共工水官名栢有之后振动滔荡也欲壅防百川滔髙堙卑以害天下者薄迫也空桑鲁地名】龙门未开吕梁未发江淮通流四海溟涬民皆上邱陵赴树木【龙门河之隘也在左冯翊夏阳北禹所凿也吕梁在彭城吕县石生水中禹决而通之民所由得度也故曰吕梁未发之时水道不通江淮合流四海溟涬无岸畔也】舜乃使禹疏三江五湖辟伊阙导防涧【伊阙山名禹所开以通伊水故曰辟伊阙在雒阳西南九十里廛涧两水名】平通沟陆流注东海鸿水漏九州干万民皆寜其性是以称尧舜以为圣晩世之时帝有桀纣为琁室瑶台象廊玊牀【琁瑶石之似玉以饰室台也用象牙饰廊殿以玉为牀言淫役也琁或作旋瑶或作揺言室施机闗可转旋也台可揺动极土木之巧也】纣为肉圃酒池【纣积肉以为园圃积酒以为渊池今河内朝歌纣所都也城西有糟邱酒池处】燎焚天下之财罢苦万民之力刳諌者剔【惕】孕妇【王子比干纣之诸父也数諌纣之无道纣剖其心而观之故曰刳諌者孕妇姙身将就草之妇也纣解剔观其胞里故曰剔】攘天下虐百姓于是汤乃以革车三百乗伐桀于南巢放之夏台【革车兵车也南巢今庐江巢县夏台大台】武王甲卒三千破纣牧野杀之于宣室【在车曰士步曰卒牧野南郊地名在朝歌城外宣室殷宫名一曰宣室狱也】天下寜定百姓和集是以称汤武之贤由此观之有贤圣之名者必遭乱世之患也今至人生乱世之中含徳懐道拘无穷之智钳口寝説遂不言而死者众矣【至人至徳之人也】然天下莫知贵其不言也【无有贵钳口不言而死也】故道可道非常道【至道无名不可道故曰可道者非常道也】名可名非常名【真人之名不可得名也】著于竹帛镂于金石可传于人者其粗也五帝三王殊事而同指异路而同归【五帝黄帝颛顼帝喾帝尧帝舜三王夏禹殷汤周文王同归同归修仁义也】晩世学者不知道之所一体徳之所总要【总凡也要约也】取成之迹相与危坐而説之鼓歌而舞之故博学多闻而不免于惑诗云不敢暴虎不敢冯河人知其一莫知其他此之谓也帝者体太一【体法也太一天之刑神也】王者法隂阳覇者则四时君者用六律秉太一者牢笼天地弹山川【弹山川令出云雨复能止之】含吐隂阳伸曵四时【伸曵犹押引和调之也】纪纲八极经纬六合覆露照导普泛无私【普大泛众也无私爱憎言皆公也】蠉飞蠕动莫不仰徳而生隂阳者承天地之和形万殊之体含气化物以成埒类【埒形也】赢缩卷舒沦于不测【赢长缩短卷屈舒散沦入测深也入于不可测尽之深】终始虚满转于无原【转化归于无穷之源本也】四时者春生夏长秋收冬藏取予有节出入有时开阖张歙不失其叙喜怒刚柔不离其理【理道也】六律者生之与杀也赏之与罚也予之与夺也【予布施也夺取收也】非此无道也故谨于权衡准绳审乎轻重足以治其境内矣【权衡平也准法绳直也】是故体太一者明于天地之情通于道徳之伦聪明燿于日月精神通于万物动静调于隂阳喜怒和于四时徳泽施于方外名声传于后世法隂阳者徳与天地参明与日月并精与鬼神总戴圎履方抱表懐绳【圎天也方地也表正也绳直也】内能治身外能得人【能得人之欢心】发号施令天下莫不从风则四时者柔而不脆刚而不鞼【鞼折也】寛而不肆【肆缓也】肃而不悖【肃急也】优柔委从以养羣类【类物类也】其徳含愚而容不肖无所私爱【私邪也】用六律者伐乱禁暴进贤而废不肖扶拨以为正【拨任也扶治也】壊险以为平矫枉以为直【矫正枉曲也】明于禁舍开闭之道乗时因势以服役人心也【役使也】帝者体隂阳则侵【侵为诸夏所侵凌也】王者法四时则削【削为诸夏所侵削也】覇者节六律则辱【辱为邻国所侮辱也】君者失准绳则废【废为臣所废绌更立贤君】故小而行大则滔窕而不亲【滔窕不满宻也不亲不为臣下所亲附也】大而行小则陿隘而不容【行小则政陿隘而不容包臣下】贵贱不失其体而天下治矣【不失其体大行大小行小也】天爱其精地爱其平【精光明也平正也】人爱其情【情性也】天之精日月星辰雷电风雨也地之平水火金木土也人之情思虑聪明喜怒也故闭四闗止五遁则与道沦【四闗耳目心口遁逸也沦入也】是故神明藏于无形精神反于至真【真身也】则目明而不以视耳聪而不以听心条达而不以思虑委而弗为和而弗矜防性命之情而智故不得杂焉精泄于目则其视明【泄犹通也】在于耳则其听聪留于口则其言当集于心则其虑通故闭四闗则身无患百节莫苑【苑病也】莫死莫生莫虚莫盈是谓真人【言守其常】凡乱之所由生者皆在流遁流遁之所生者五【流放也遁逸也】大构驾兴宫室【构连也驾材木相乗驾也】延楼栈【湛】道鸡栖井榦【延楼髙楼也栈道飞间复道相通鸡栖井榦复屋荧井刻花置其中也榦音贯】标枺欂栌【楺防柱类欂枅也栌柱上拊即梁上短柱也】以相支持木巧之饰盘纡刻俨【盘盘龙也纡曲屈貌刻俨浮首虎头之属皆屋饰也】嬴镂雕琢诡文囘波【嬴镂文章镂雕画也玉曰琢皆饰巧也诡文竒异之文回波若水波也】淌【敞】游瀷【欶】淢【郁】菱杼紾【珍】抱【淌游瀷淢皆文画拟象水势之貌菱芰杼采实紾戾也抱转也皆壮采相衔持貌也抱音嶷】芒繁乱泽巧为纷挐【拏】以相摧错此遁于木也【皆采色形像文章貌】凿污池之深肆畛崖之远【肆极也崖垠也】来谿谷之流饰曲岸之际积牒旋石以纯修碕【饰治也牒累纯縁也以玊石致之水边为修以牒累流水边为修碕修碕曲中水所棠处也】抑淢怒濑以激波【抑止淢怒水也濑急流也抑止之故激之波起也】曲拂邅囘以像湡【愚】浯【拂戾也邅回转流也湡畨隅浯苍梧之二国多水江湖环之故多象渠池以自邅回法而像之也浯音吾】益树莲菱以食鳖鱼【树种也莲藕实也菱芰也皆可以养鱼鳖】鸿鹄鹔【肃】鷞【爽】稻梁饶余【鹔鷞鴈类一曰鳯之别类】龙舟鹢首浮吹以娱此遁于水也【龙舟大舟也刻为龙文以为饰也鹢大鸟也画其象着船头故曰鹢首舟中吹籁与竽以为乐故曰浮吹以娱】髙筑城郭设树险阻崇台榭之隆【设施也树立也一説种树木以为险阻令难攻易守也】侈苑囿之大以穷要妙之望【侈广也有墙曰苑无墙曰囿所以畜禽兽也尽极要之观望也】魏阙之髙上际青云大厦增加拟于昆仑【门阙髙崇嵬嵬然故曰魏阙际接也上接青云周礼所谓象魏也大厦大屋也增重加材木相乗架也其髙与昆仑山相拟像】脩为墙垣甬【勇】道相连【甬道飞阁复道也】残髙增下积土为山【残堕增益也】接径厯逺直道夷险【接疾径行也道之阨者正直之夷平也】终日驰骛而无迹【积】蹈之患此遁于土也大钟鼎美重器【钟音之君也重器大器盖钟鼎也】华虫流镂以相缪紾【书曰山龙华虫藻火粉米缪紾相纒结也】寝兕伏虎蟠龙连组【兕兽名寝伏各有形也蟠龙诘屈相连文错如织组文也】焜【混】昱【玊】错照燿煇【晖】煌【错杂惑也照燿煇煌焜光泽色貌】偃蹇蓼【】紏曲成文章雕琢之饰鍜【叚】锡文铙乍晦乍明【雕画也縁错锡铙文加脂腻不可刷如连珠不可掇故曰乍晦乍明也】抑防灭瑕霜文沈居若簟籧蒢【言剑理之美没灭其瑕文铙如霜皆没身中故曰沈居簟竹蓆籧蒢苇蓆取其邪文次叙剑铙美人目】纒锦经冗以数而防【剑文相句连纒如绮经冗如锦似数如防文铙美若此】此遁于金也煎熬焚炙调齐和之适以穷荆吴甘酸之变【荆吴二国名善酸醎之和而穷尽之】焚林而猎烧燎大木鼓橐吹埵【朶】以销铜铁【鼓击也橐冶鑪排橐也埵铜橐口铁筩埵入火中吹火也故曰吹埵销铄】靡流坚鍜无猒足目山无峻干林无柘梓【峻干长枝也柘桑梓滋生也】燎木以为炭燔草而为灰野莽白素不得其时【莽草也白素也】上掩天光下殄【典】地财此遁于火也【殄尽也】此五者一足以亡天下矣【一五者之一也】是故古者明堂之制下之润湿弗能及上之雾露弗能入四方之风弗能袭【明堂王者布政之堂上圎下方堂四出各有左右房谓之个凡十二所王者月居其房告朔朝歴颁宣其令谓之明堂其中可以序昭穆谓之太庙其上可以望氛祥书云物谓之灵台其外圎似辟雍诸侯之制半天子谓之宫】土事不文【质也】木工不斵【朴也不斵或作琢不雕画也】金器不镂【不错镂设文饰也】衣无隅差之削【隅角也差邪也古者质皆全幅为衣裳无有邪角邪角削杀也】冠无觚嬴之理【觚嬴之理谓若马目笼相连干也言无者冠文取平直而已也】堂大足以周旋理文【堂明堂所以升降揖让修礼容故曰周旋理文理政事文书也】静洁足以享上帝礼鬼神以示民知俭节夫声色五味逺国珍怪瓌异竒物足以变心易志揺荡精神感动血气者不可胜计也夫天地之生财也本不过五【不过五行之数】圣人节五行则治不荒【五行金木水火土也水属隂行火为阳行木为燠行金为寒行土为风行五气常行故曰五行】凡人之性心和欲得则乐【心和不喜不怒欲得无违耳】乐斯动动斯蹈蹈斯荡荡斯歌歌斯舞歌舞节则禽兽跳矣人之性心有忧丧则悲悲则哀【有忧艰难也丧亡也亡失所离爱则悲悲则伤】哀斯愤愤斯怒怒斯动动则手足不静【静寜也擗踊哭泣哀以送之也】人之性有侵犯则怒怒则血充【人性有侵犯则怒盛血气充盈以成其势】血充则气激气激则发怒发怒则有所释憾矣【释解也憾恨也】故钟鼓管箫干鏚【七】羽旄所以饰喜也衰绖苴杖【苴麻之有实者也】哭踊有节所以饰哀也兵革羽旄金鼓斧钺所以饰怒也必有其质乃为之文古者圣王在上政敎平仁爱洽上下同心君臣辑睦衣食有余家给人足父慈子孝兄良弟顺生者不怨死者不恨天下和洽人得其愿夫人相乐无所发贶故圣人为之作乐以和节之未世之政田渔重税闗市急征泽梁毕禁网罟无所布耒耜无所设民力竭于徭役财用殚于防赋【防计人口数责其税敛也】居者无食行者无粮老者不养死者不赘妻鬻子以给上求犹弗能赡【赘从嫁也或作赁妻】愚夫惷妇皆有流连之心凄怆之志【流连犹澜漫失其职业也凄怆伤悼之貌】乃使始为之撞大钟击鸣鼓吹竽笙弹琴瑟失乐之本矣古者上求薄而民用给君施其徳臣尽其忠父行其慈子竭其孝各致其爱而无憾恨其间夫三年之丧非强而致之听乐不乐食防不甘思慕之心未能絶也晩世风流俗败嗜欲多礼义废君臣相欺父子相疑怨尤充胷思心尽亡【尽丧其忠孝思慕之心也】被衰戴绖戯笑其中虽致之三年失丧之本也古者天子一畿诸侯一同【方千里为畿方百里为同】各守其分不得相侵有不行王道者暴虐万民争地侵壤乱政犯禁召之不至令之不行禁之不止诲之不变乃举兵而伐之戮其君易其党封其墓类其社【祭社曰类以事类祭之也】卜其子孙以代之【卜择立其子孙之贤也天子不灭国诸侯不灭姓古之政也】晩世务广地侵壤幷兼无己举不义之兵伐无罪之国杀不辜之民絶先圣之后【辜罪也民皆帝王之后故曰絶先圣之后】大国出攻小国城守驱人之牛马傒【鸡】人之子女【傒系囚之系也】毁人之宗庙迁人之重寳血流千里暴骸满野以赡贪主之欲非兵之所为生也故兵者所以讨暴非所以为暴也乐者所以致和非所以为淫也丧者所以尽哀非所以为伪也故事亲有道矣而爱为务朝廷有容矣而敬为上处丧有礼矣而哀为主用兵有术矣而义为本本立而道行本伤而道废
