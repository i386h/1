<!-- { "loadSidebar": true } -->
　　或曰无为者寂然无声漠然不动引之不来推之不往如此者乃得道之像【或人以为先为术如此乃可谓为得道之法也】吾以为不然尝试问之矣若夫神农尧舜禹汤可谓圣人乎有论者必不能废以五圣观之则莫得无为明矣古者民茹草饮水采树木之实食蠃蠬之肉时多疾病毒伤之害于是神农乃始教民播种五谷相土地宜燥湿肥墝髙下尝百草之滋味水泉之甘苦令民知所避就当此之时一日而遇七十毒尧立孝慈仁爱使民如子弟西教沃民东至黒齿北抚幽都南道交趾【沃民西方之国黑齿东方之国隂气所聚故曰幽都今鴈门以北是交趾南方之国四者逺裔不覩圣人之化故亲往行教导抚之以仁义也】放讙兠于崇山窜三苖于三危【放弃也讙兠尧佞臣崇南极之山三苖盖谓帝鸿氏之裔子浑敦少昊氏之裔子穷竒缙云氏之裔子饕餮三族之苗裔故谓之三苗三危西极之山名一曰放三苖国民于三危也】流共工于幽州殛鲧于羽山【羽山东极之山】舜作室筑墙茨屋辟地树谷令民皆知去岩穴各有家室南征三苗道死苍梧【三苖之国在彭蠡舜时不服故往征之舜死苍梧于九嶷之山在苍梧冯乗县东北零陵之南】禹沐浴霪【淫】雨栉【节】扶风【禹劳力天下不避风雨以乆雨为沐浴扶风疾风以疾风为梳防也】决江疏河凿龙门辟伊阙【龙门本有水门游鱼于其中上行得上过者便为龙故曰龙门禹辟而大之故言凿伊阙山名禹开截山体令伊水得北过入雒水故言辟也】修彭蠡之防乗四载随山栞【刋】木平治水土定千八百国【修治也彭蠡泽名在豫章彭泽县西防隄也四载山行用蔂水行用舟陆行用车泽行用蕝随循也栞石刋识之四海之内凡万国禹定千八百国是禹之所为也】汤夙兴夜寐以致聪明轻赋薄敛以寛民氓【早起夜寐以思万事能得其精故曰以致聪明寛犹富也野民曰氓】布德施惠以振困穷吊死问疾以养孤孀【幼无父曰孤孀寡妇也】百姓亲附政令流行乃整兵鸣条困夏南巢谯以其过放之厯山【鸣条地名南巢今庐江居巢谯责也让夏桀之罪过也厯山盖厯阳之山是汤为之也】此五圣者天下之盛主劳形尽虑为民兴利除害而不懈【懈惰也】奉一爵酒不知于色【言其轻也】挈一石之尊则白汗交流【言其重也】又况赢天下之忧而海内之事者乎其重于尊亦逺也【逺犹多也】且夫圣人者不耻身之贱而愧道之不行不忧命之短而忧百姓之穷是故禹之为水以身解于阳眄之河【为治水觧祷以身为质阳眄河在秦地】汤旱以身祷于桑山之林【桑山之林能兴云致雨故祷之】圣人忧民如此其明也而称以无为岂不悖哉【悖缪也】且古之立帝王者非以奉养其欲也圣人践位者非以逸乐其身也【逸安也】为天下强掩弱众防寡诈欺愚勇侵怯懐知而不以相教积财而不以相分故立天子以齐之【齐等也】为一人聪明而不足以遍照海内故立三公九卿以辅翼之【辅正也翼佐也】絶国殊俗僻逺幽闲之处不能被德承泽故立诸侯以教诲之【絶逺殊异能犹及也立置以为逺国君】是以地无不任时无不应官无隐事国无遗利【言官无隐病失职之事以利民故无所遗亡也】所以衣寒食饥养老弱而息劳倦也若以布衣徒歩之人观之则伊尹负鼎而干汤吕望鼔刀而入周伯里奚转鬻管仲束防孔子无黔突墨子无暖席【黔黑也突灶不至于黒坐席不至于温厯行诸国汲汲于行道也】是以圣人不髙山不广河蒙耻辱以干世主非以贪禄慕位欲事起天下利而除万民之害【圣人盖谓禹稷不以山为髙不以河为广言必逾渡之事治也】盖闻传书曰神农憔悴尧瘦舜霉黑禹胼胝由此观之则圣人之忧劳百姓甚矣故自天子以下至于庶人四胑【肢】不动思虑不用事治求赡者未之闻也夫地势水东流人必事焉然后水潦得谷行【水势东流人必事而通之使得循谷而行也】禾稼春生人必加功焉故五谷得遂长【遂成也】听其自流待其自生则鲧禹之功不立而后稷之智不用若吾所谓无为者私志不得入公道嗜欲不得枉正术循理而举事因资而立权自然之势而曲故不得容者【曲故巧诈也】事成而身弗伐功立而名弗有【不名有其功也】非谓其感而不应攻而不动者若夫以火熯井以淮灌山此用已而背自然故谓之有为【火不可以熯井淮不可以灌山而以用之非其道故谓之冇为也】若夫水之用舟沙之用鸠泥之用輴山之用蔂夏渎而冬陂因髙为田因下为池此非吾所谓为之【此皆因其宜用之故曰非吾所谓为言无为】圣人之从事也殊体而合于理【殊异也体行也理道也】其所由异路而同归其存危定倾若一志不忘于欲利人何以明之昔者楚欲攻宋墨子闻而悼之【墨子名翟宋大夫悼伤也】自鲁趍而十日十夜足重茧而不休息裂衣裳裹足至于郢见楚王【郢楚都今南郡江陵北里郢是也】曰臣闻大王举兵将攻宋计必得宋而后攻之乎忘其苦众劳民顿兵剉鋭负天下以不义之名而不得咫尺之地犹且攻之乎王曰必不得宋又且为不义曷为攻之墨子曰臣见大王之必伤义而不得宋王曰公输天下之巧士作云梯之械设以攻宋曷为弗取【公输鲁般号时在楚云梯攻城具髙长上与云齐故曰云梯械器设施也】墨子曰令公输设攻臣请守之于是公输般设攻宋之械墨子设守宋之备九攻而墨子九却之弗能入【入犹下也】于是乃偃兵辍不攻宋【辍止也】段干木辞禄而处家魏文侯过其闾而轼之【闾里周礼二十五家为闾轼伏轼也】其仆曰君何为轼文侯曰叚干木在是以轼其仆曰叚干木布衣之士君轼其闾不已甚乎文侯曰叚干木不趍势利懐君子之道隐处穷巷声施千里【声名也施行也】寡人敢勿轼乎段干木光于德寡人光于势段干木富于义寡人富于财势不若德尊财不若义髙干木虽以己易寡人不为【使干木之己贤易寡人之尊不肯为之也】吾曰悠悠慙于影【影形影也】子何以轻之哉其后秦将起兵伐魏司马庾諌曰段干木贤者【庾秦大夫也或作唐】其君礼之天下莫不知诸侯莫不闻举兵伐之无乃妨于义乎于是秦乃偃兵辍不攻魏夫墨子跌【牒】蹏而趍千里以存楚宋【跌疾行也蹏趍走也】段干木阖门不出以安秦魏夫行与止也其势相反而皆可以存国此所谓异路而同归者也【异路谓行与止也同归谓归于存国也】今夫救火者汲水而趍之或以瓮瓴或以盆盂其方员鋭椭【妥】不同盛水各异其于防火钧也故秦楚燕魏之謌也异转而皆乐【转音声也】九夷八狄之哭也殊声而皆悲一也【东方之夷九种北方之夷八类】夫謌者乐之徴也哭者悲之效也愤于中则应于外【愤发也】故在所以感夫圣人之心日夜不忘于欲利人其泽之所及者效亦大矣世俗衰废而非学者多【非者不善之辞故曰非】人性各有所脩短若鱼之跃若鹊之駮此自然者不可损益吾以为不然夫鱼者跃鹊者駮也犹人马之为人马筋骨形体所受于天不可变以此论之则不类矣【言人自为人马自为马不相类也】夫马之为草驹之时跳跃扬蹏翘尾而走人不能制【马五尺以下为驹放在草中故曰草驹翘举也制禁也】龁【劾】咋【翟】足以【杂】肌碎骨蹶蹏足以破卢陷匈【咋齧也穿也】及至圉人扰之良御教之【圉养马官扰顺也】掩以衡扼连以辔衘则虽厯险超壍弗敢辞故其形之为马马不可化其可驾御教之所为也马聋虫也【虫喻无知也】而可以通气志犹待教而成又况人乎且夫身正性善发愤而成仁帽慿而为义【帽慿盈满积思之貌】性命可説不待学问而合于道者尧舜文王也沉防耽荒不可教以道不可喻于德严父弗能正贤师不能化者丹朱商均也曼颊皓齿形夸【夸】骨佳不待脂粉芳泽而性可説者西施阳文也【曼颊细理也夸弱也佳好也性犹姿也西施阳文古之好女】啳【权】【葵】哆【夸】【麾】籧【瞿】蒢【除】戚施虽粉白黛黒弗能为美者嫫【模】母仳【靡】倠【虺】也【籧篨偃也戚施偻也皆丑貌嫫母仳倠古之丑女仳倠一説读曰荘维也】夫上不及尧舜下不及商均美不及西施恶不若嫫母此教训之所喻也而芳泽之所施且子有弑父者然而天下莫疏其子何也爱父者众也儒有邪辟者而先王之道不废何也其行之者多也今以为学者之有过而非学者则是以一饱之故絶谷不食以一蹪之难辍足不行惑也今日良马不待策錣而行驽马虽策錣之不能进为此不用策錣而御则愚矣【为良马能自走不复用策得驽马无以行之故曰愚也】夫怯夫操利劒击则不能断刺则不能入及至勇武攘卷一捣则折【浙】脇伤干【武士也楚人谓士为武折折也】为此弃干将镆邪而以手战则悖矣所为言者齐于众而同于俗今不称九天之顶则言黄泉之底【顶极髙底极卑也】是两末之端议何可以公论乎夫橘柚冬生而人曰冬死死者众荠麦夏死人曰夏生生者众江河之回曲亦时有南北者而人谓江河东流摄提镇星日月东行而人谓星辰日月西移者以大氐为本【岁星在寅曰摄提镇星中央土星镇四方故曰镇氐犹更言其余星辰皆西行故曰大氐为本也】胡人有知利者而人谓之駤【駤忿戾恶理不通达胡人性皆然駤音至】越人有重迟者而人谓之訬【訬轻利急亦以多者言操善趍者谓之訬同也訬音抄】以多者名之若夫尧眉八彩九窍通同而公正无私【尧母庆都盖天帝之女寄伊长孺家年二十无夫出观于河有赤龙负图而至曰赤龙受天下之图有人赤衣光靣八彩鬓髯长赤帝起成元寳奄然隂云赤龙与庆都合而生尧视如图故眉有八彩之色洞达圣道也无私无所爱憎也】一言而万民齐【一言仁言也齐无倦】舜二瞳子是谓重明【言能知人举十六相】作事成法出言成章禹耳参漏是谓大通【参三也漏穴也大通天下摧下滞之物】兴利除害疏河决江文王四乳是谓大仁天下所归百姓所亲臯陶马喙是谓至信【喙若马口出言皆不虚故曰至信】决狱明白察于人情禹生于石【禹母脩已感石而生禹折胸而出】契生于卵【契母有娀氏之女简翟也吞燕卵而生契愊背而出】史皇产而能书【史皇苍颉生而见鸟迹知著书故曰史皇或曰颉皇】羿左臂脩而善射若此九贤者千岁而一出犹继踵而生今无五圣之天奉【奉助也】四俊之才难【才过千人为俊】欲弃学而循性是谓犹释船而欲水也【履也】夫纯钩鱼肠劒之始下型击则不能断刺则不能入【纯钩利劒名鱼肠文理屈辟若鱼肠者良劒也型或作卢】及加之砥砺摩其锋防则水断龙舟【龙舟大舟也】陆剸【团】犀甲明镜之始下型蒙然未见形容及其粉以元锡摩以白旃鬓眉防毫可得而察夫学亦人之砥锡也而谓学无益者所以论之过知者之所短不若愚者之所脩【短缺脩长也明有所不足愚有所不逮也】贤者之所不足不若众人之有余何以知其然夫宋画吴治刻刑镂法乱脩曲出【宋人之画吴人之治刻镂刑法乱理之文脩饰之巧曲出于不意也】其为防妙尧舜之圣不能及蔡之防女衞之稚质【稚质少女也】梱【阃】纂组杂竒彩抑黒质赤文【捆叩核纂织组邪文如今之短没黒耳亦言其巧也】禹汤之智不能逮【言不能及二国之女巧也】夫天之所覆地之所载包于六合之内托于宇宙之间隂阳之所生血气之精含牙戴角前爪后距奋翼攫肆蚑行蛲动之虫喜而合怒而鬭【攫也肆极也】见利而就避害而去其情一也虽所好恶其与人无以异然其爪牙虽利防骨虽疆不免制于人者知不能相通才力不能相一也各有其自然之势【势力也】无禀受于外【无有学问受谋虑于外以益其思也】故力竭功沮【竭尽也沮败也】夫鴈顺风以爱气力衘芦而翔以备矰弋【未秀曰芦已秀曰苇矰矢弋缴衘芦所以令缴不得截其翼也】螘知为垤貛【欢】貉为曲穴虎豹有茂草野彘有艽【仇】莦【梢】槎栉堀虚连比以像宫室隂以防雨【防卫也】景以蔽日【蔽拥也】此亦鸟兽之所以知求合于其所利今使人生于辟陋之国【辟逺陋鄙小也】长于穷櫩【檐】漏室之下长无兄弟少无父母目未尝见礼节耳未尝闻先古【先古谓圣贤之道也】独守专室而不出门【专室小室也】使其性虽不愚然其知者必寡矣昔者苍颉作书容成造厯【容成黄帝臣造作厯知日月星辰之行度】胡曹为衣【易曰黄帝垂衣裳胡曹亦黄帝臣也】后稷耕稼仪狄作酒奚仲为车【传曰奚仲为夏车正封于薛】此六人者皆有神明之道圣智之迹故人作一事而遗后世非能一人而独兼有之各悉其知贵其所欲达【达通也】遂为天下备【备犹用也】今使六子者易事而明弗能见者何【见犹知也言人各有所不能】万物至众而知不足以奄之【奄盖之也】周室以后无六子之贤而皆修其业当世之人无一人之才而知其六贤之道者何教顺施续而知能流通【施设续犹传也】由此观之学不可已明矣今夫盲者目不能别昼夜分白黒然而搏琴抚参弹复徽攫【句】援摽【标】拂手若蔑【防】不失一【参弹抚复徽上下手也攫援掇也摽拂敷也蔑蒙言其疾也】使未尝鼓瑟者虽有离朱之明攫掇之防犹不能屈伸其指【攫掇黄帝时防疾者也】何则服习积贯之所致故弓待防【敬】而后能调劒待砥而后能利【防矫弓之材砥砺石也】玉坚无敌镂以为兽首尾成形磕诸之功木直中绳揉以为轮其曲中规櫽括之力唐碧坚忍之类犹可刻镂揉以成器用【唐碧石似玉皆坚鑚之物】又况心意乎且夫精神滑淖纎防倐忽变化与物推移【推移犹转易也】云蒸风行在所设施君子有能精摇摩监砥砺其才自试神明览物之通物之壅观始卒之端见无外之境以逍遥仿佯于尘埃之外超然独立卓然离世此圣人之所以游心若此而不能闲居静思鼓琴读书追观上古及贤大夫学问讲辩曰以自娱苏援世事分白黒利害【苏援犹索也】筹策得失以观祸福设仪立度可以为法则穷道本末究事之情【穷尽也究极也】立是废非明示后人【是善也非恶也】死有遗业生有荣名如此者人才之所能逮然而莫能至焉者偷慢懈惰多不暇日之故【偷薄慢易也不暇日不学也】夫瘠地之民多有心者劳也【心向义之心也】沃地之民多不才者饶也【饶逸也】由此观之知人无务不若愚而好学自人君公卿至于庶人不自彊而功成者天下未之有也诗云日就月将学有缉熈于光明此之谓也名可务立功可彊成故君子积志委正以趣明师励节亢髙以絶世俗【不羣于众也】何以明之昔者南策畴耻圣道之独亡于己身淬【翠】霜露欶【朔】蹻趹【决】防渉山川冐蒙荆棘【淬浴欶犹箸也蹻履趹趣也不从蹊遂曰防涉故触犯荆棘南姓策畴字鲁人】百舍重跰【迸】不敢休息【百里一舍跰足胝生】南见老聃受教一言精神晓泠钝闻条达【晓明泠犹了也钝闻犹钝惛也】欣然七日不食如飨太牢【丈夫七日不食则毙故以七日为极三牲具曰太牢】是以明照四海名施后世达畧天地【达通也畧犹数也】察分秋毫称誉叶语至今不休【叶世也言策畴见称誉世传相语至今不止】此所谓名可彊立者吴与楚战【吴王阖闾与楚昭王战于栢举】莫嚣大心抚其御之手曰今日距彊敌犯白刃矢石战而身死卒胜民治全我社稷可以庶几乎遂入不返决腹断头不旋踵运轨而死【言入吴不旋踵因而死】申包胥竭筋力以赴严敌伏尸流血不过一卒之才【在车曰士歩曰卒】不如约身卑辞求救于诸侯【申包胥楚大夫与伍子胥友者子胥之亡谓申包胥曰我必覆楚国申包胥曰子能覆之我必兴之及昭王败于栢举奔随中包胥如秦乞师】于是乃赢粮跣【癣】走防渉谷行【赢里也一日囊跣足不及着履也】上峭山赴深谿游川水【峭山髙山深谿大壑游渡也】犯津闗猎笼蹷沙石蹠达膝曾茧重胝七日七夜至于秦庭【犯触触津闗则卷猎防笼之山一曰葛蔂所笼言非人所由蹷僵蹠足达穿也幽通赋曰申重茧以存荆是也】鹤跱【致】而不食昼吟宵哭靣若死灰顔色霉【梅】黒【鹤跱峙立貌言不动不食霉黒其面色欲速求秦救也】涕液交集以见秦王曰吴为封豨脩蛇蚕食上国虐始于楚【封脩皆大也豨蛇喻贪也蚕食尽无余上国中国虐害也始先也言将以次至秦也】寡君失社稷越在草茅【越逺也】百姓离散夫妇男女不遑啓处【遑暇啓跪处安也】使下臣告急秦王乃发车千乘歩卒七万属之子虎【秦大夫子车鍼虎传曰率车五百乘以救楚凡三万七千五百人此曰千乘歩卒七万不合也】逾塞而东【塞函谷一日武闗塞也】击吴浊水之上果大破之以存楚国【浊水盖江水传曰败吴于公壻之谿公壻之谿楚地】烈藏庙堂着于宪法此功之可彊成者也【烈功宪法也】夫七尺之形心致忧愁劳苦肤知痛疾寒暑人情一也圣人知时之难得务可趣也苦身劳形焦心怖【悑】肝不避烦难不违危殆盖闻子发之战【子发楚威王之将】进如激矢合如雷电解如风雨员之中规方之中矩破敌陷陈莫能壅御泽战必克攻城必下彼非轻身而乐死务在于前遗利于后故名立而不堕【名武中寜国之名堕废也】此自强而成功者也是故田者不强囷仓不盈【强力也】官御不厉心意不精【精专也】将相不强功烈不成侯王懈惰后世无名诗云我马维骐六辔如丝载驰载驱周爰谘谋以言人之有所务也通于物者不可惊以怪【通达也言怪物不能惊也】喻以道者不可动以竒【喻明也非常曰竒】察于辞者不可燿以名【燿也名虚实之名】审于形者不可遯以状【遯败也状貌也】世俗之人多尊古而贱今故为道者必托之于神农黄帝而后能入説【説言也言为二圣所作乃能入其説于人人乃用之】乱世闇主髙逺其所从来因而贵之为学者蔽于论而尊其所闻相与危坐而称之正领而诵之此见是非之分不明夫无规矩虽奚仲不能以定方圆无凖绳虽鲁般不能以定曲直是故钟子期死而伯牙絶破琴知世莫赏也【钟官氏子通称期名也达于音律伯牙楚人覩世无有知音若子期者絶破其琴也】惠施死而庄子寝説言见世莫可为语者也【惠施宋人仕于梁为惠王相庄子名周宋防县人作书三十三篇为道家之言】夫项托七岁为孔子师孔子有以听其言也以年之少为闾丈人説救敲不给何道之能明也【闾里也敲横也丈人长老之称年少为之説事老人敲其头自救不暇何能明道也】昔者谢子见于秦惠王惠王説之以问唐始梁唐姑梁曰谢子山东辩士固权説以取少主【谢姓也子通称唐姑梁秦大夫言谢子辩士也常发其巧説以取少主之权少主谢子之君一曰谓惠王惠王秦孝公之子也】惠王因藏怒而待之后日复见逆而弗聼也非其説异也所以聼者易【易革也】夫以征为羽非之罪【罪在聼也】以甘为苦非味之过【过在尝也】楚人有烹猴而召其隣人以为狗羮也而甘之后闻其猴也据地而吐之尽防其食此未始知味者也【喻以惠王初説谢子唐姑梁问之因藏怒也】邯郸师有出新曲者托之李竒【师乐师出犹作也李竒古之名倡也】诸人皆争学之后知其非也而皆弃其曲此未始知音者也鄙人有得玉璞者喜其状以为寳而藏之以示人人以为石也因而弃之此未始知玉者也故有符于中则贵是而同今古【符验验者有明也是实也言中心能明实是者则贵之古今一也故曰同也】无以聼其説则所从来者逺而贵之耳【言无中心明验无以聼人説之是否但见其言逺古之事便珍贵之耳近世之事有可贵者亦有不贵之也】此和氏之所以泣血于荆山之下今劒或絶侧羸文齧缺卷銋而称以顷襄之劒则贵人争带之【絶无侧羸无文齧齿卷銋钝无刃托之为楚顷襄王所服劒故贵人慕而争带之】琴或拨剌枉桡濶解漏越而称以楚荘之琴侧室争鼓之【拨剌不正也枉桡曲弱也濶觧壊漏也越音声散也托之为楚荘王琴则侧室之宠人争鼓之也侧室或作庙堂也】苖山之鋋羊头之销虽水断龙舟陆剸兕甲莫之服带【苖山楚山利金所出羊头之销白羊子刀虽有利用无所称托故无人服带也】山桐之琴涧梓之腹虽鸣亷隅修营唐牙莫之鼓也【伐山桐以为琴谿涧之梓以为腹言其呜音声有亷隅修营音清凉声和调唐犹堂】通人则不然腹劒者期于铦利而不期于墨阳莫邪【墨阳莫邪美劒名】乗马者期于千里而不期于骅骝緑耳鼓琴者期于鸣亷脩营而不期于滥脇号钟【滥脇音不和号钟髙声非耳所及也】诵诗书者期于通道畧物而不期于洪范商颂圣人见是非若白黒之于目辩【辩别也】清浊之于耳聼【清商也浊宫也】众人则不然中无主以受之譬若遗腹子之上陇以礼哭泣之而无所归心【自不识父之顔心不哀也】故夫防【杳】子之相似者唯其母能知之【知独别也】玉石之相类者唯良工能识之书传之防者唯圣人能论之【防妙论叙也】今取新圣人书名之孔墨则弟子句指而受者必众矣故美人者非必西施之种通士者不必孔墨之类晓然意有所通于物故作书以喻意以为知者也【喻明也作书者以明古今传代之事以为知者施也】诚得清明之士执元鉴于心照物明白不为古今易意【元水也鉴镜也皆以自见能自易故能见物言反易也】摅书明指以示之【摅舒也指书也】虽阖棺亦不恨矣【朝闻道夕死可矣何恨之有】昔晋平公令官为钟钟成而示师旷师旷曰钟音不调【平公晋悼公之子彪师旷识音故知其不调】平公曰寡人以示工工皆以为调而以为不调何也【而汝也】师旷曰使后世无知音者则已若有知音者必知钟之不调故师旷之欲善调钟也以为后之有知音者也【喻上句作书为知音施也】三代与我同行五伯与我齐智【我谓作书者也】彼独有圣智之实我曾无有闾里之闻穷巷之知者何彼并身而立节我诞谩而悠忽【彼谓三代五伯并身同行也立节谓成功业也诞谩倨傲也悠忽谓游荡轻物也】今夫毛嫱西施天下之美人若使人衔腐防猬【胃】皮衣豹裘带死蛇则布衣韦带之人过者莫不左右睥睨而掩鼻尝试使之施芳泽正娥眉设笄珥衣阿钖曵齐纨【笄妇人首饰珥瑱也阿细縠锡细布纨素齐所出】粉白黛黒佩玉环揄歩杂芝若笼防目视【杂佩芝若香草笼防犹眇也睧目视也】冶由笑目流眺【冶犹笑巧笑流眺睛盻也诗云美目盻兮】口曾挠竒牙出【业】防【付】摇【曾则也挠弱也口则弱挠冐若将笑故好齿出诗云齿如瓠犀是也防颊边丈妇人之媚也】则虽王公大人有志严颉颃之行者无不惮【探】悇【豫】痒心而悦其色矣【惮悇贪欲也痒心烦闷也】今以中人之才愚惑之智被污辱之行无本业所修方术所务焉得无有睥靣掩鼻之容哉今鼔舞者【鼓舞或作郑舞郑者郑袖楚懐王之幸姬善謌攻舞因名郑舞一説郑重攻舞也】绕身若环【车轮倒也】曾挠摩地扶旋猗那动容转曲【曾挠摩地鼓车平解扶转周旋更曲意更为之】便媚拟神【拟象也】身若秋药被风【药白芷香草也被风言其弱也】发若结旌【屈而复舒也】骋驰若骛【驰骋言其疾也】木熈者举梧槚据句枉【熈戯也举援也梧桐槚梓皆大木句枉曲枝见枉或作掘也】蝯自纵好茂叶【言舞者若蝯不复践地好上茂木之枝叶】龙夭矫燕枝拘【言纉蕴若蟠龙燕枝拘言其着树如燕附枝也】援丰条舞扶防【援持也持大条以木舞扶疏槃跚貌】龙从鸟集搏援攫肆薎蒙踊跃【言其舞体如龙附云如鸟集山□防大极其巧薎防踊跃明其疾也】且夫观身莫不为之损心酸足【观身见其防妙危险皆为之损动中心酸酢其足也】彼乃始徐行微笑被衣修擢【彼舞者更复徐行小笑被倡衣修擢舞为后曲也】夫鼓舞者非柔纵【言非其人生自柔弱屈句委纵也】而木熈者非眇劲【眇絶也言其非能自有絶眇之强力也】淹浸渍渐靡使然也【淹乆也浸渍渐于教乆使之柔纵眇劲靡教化使之然也】是故生木之长莫见其益有时而脩砥砺防监莫见其损有时而薄【有时积时言非一日教化亦然也】藜藿之生蝡蝡然日加数寸不可以为栌栋楩柟豫章之生也七年而后知故可以为棺舟【知觉其大】夫事有易成者名小难成者功大君子脩美虽未有利福将在后至【美善也】故诗云日就月将学有缉熈于光明此之谓也
