<!-- { "loadSidebar": true } -->
　　东方川谷之所注日月之所出其人兑形小头隆鼻大口鸢肩企行窍通于目筋气属焉苍色主肝长大早知而不寿其地宜麦多虎豹
　　南方阳气之所积暑湿居之其人修形兑上大口决【慈】窍通于耳血脉属焉赤色主心早壮而夭其地宜稻多兕象
　　西方髙土川谷出焉日月入焉其人面末偻修颈卭【穷】行窍通于鼻【末犹脊也】皮革属焉白色主肺勇敢不仁其地宜黍多旄【缪】犀
　　北方幽晦不明天之所闭也寒水之所积也蛰虫之所伏也其人翕【胁】形短颈大肩下尻窍通于隂骨干属焉黑色主肾其人惷【冲】愚禽兽而寿其地宜菽【菽荳也】多犬马【传曰冀之北土马之所生言燕代出马也】
　　中央四达风气之所通雨露之所防也其人大面短頥美须恶肥窍通于口肤肉属焉黄色主胃慧圣而好治其地宜禾多牛羊及六畜木胜土土胜水水胜火火胜金金胜木故禾春生秋死【春木王而生秋金王而死】菽夏生冬死【豆火也夏火王而生冬水王而死】麦秋生夏死【麦金也金王而生火王而死】荠冬生中夏死【荠水也水王而生土王而死】木壮水老火生金囚土死火壮木老土生水囚金死土壮火老金生木囚水死金壮土老水生火囚木死水壮金老木生土囚火死音有五声宫其主也【宫在中央故为主也】色有五章黄其主也味有五变甘其主也位有五材土其主也是故链土生木链木生火链火生云【云金气所生】链云生水链水反土链甘生酸链酸生辛链辛生苦链苦生咸链咸反甘【链犹治也】变宫生征变征生商变商生羽变羽生角变角生宫是故以水和土以土和火以火化金以金治木木复反土五行相治所以成器用【土本也故曰五行相生所以成器用】凡海外三十六国自西北至西南方有脩股民天民肃慎民【脩长也股脚也天民肃慎皆国名一曰肃敬也慎畏也】白民沃民女子民丈夫民【白民白身民被发亦白女子民其貌无有须皆如女子也丈夫民其状皆如丈夫衣黄衣冠带劒皆西方之国】奇【嵇】股民一臂民三身民【奇只也股脚也言其人一臂一手一鼻也三身民葢一头有三身皆西方之国】自西南至东南方结胷民羽民讙头国民裸国民三苗民交股民不死民穿胷民反舌民【三苗国名在豫章之彭蠡交股民脚相交切不死民不食也穿胷胷前穿孔违背反舌民语不可知而自相晓一说舌本在前不向喉故曰反舌也南方之国名】豕喙民凿齿民三头民脩臂民【豕喙民其喙如豕凿齿民吐一齿出口下长三尺三头民身有三头也脩臂民一国民皆长臂臂长于身皆南方之国】自东南至东北方有大人国君子国【东南垆土故人大也】黑齿民股民【其人黑齿食稻其地在汤上谷股民其股黑两鸟夹之见山海经】毛民劳民【其人体半生毛若矢镞也劳民正理躁扰不定也皆东方国】自东北至西北方有跂踵民句婴民【跂踵民踵不至地以五指行也句婴读为九婴北方之国】深目民无肠民柔利民【皆北方之国】一目民无继民【一目民目在面中央无继民其人葢无嗣也北方之国】雒棠武人在西北陬【皆日所入山之名】硥【蚌】鱼在其南【硥鱼如鲤鱼也有神圣者乘行九野在无继民之南】有神二人连臂为帝夜在其西南方【连臂大呼夜行】三珠树在其东北方有玉树在赤水之上昆仑华丘在其东南方【在无继民之东南】爰有遗玉青马视肉【其人不知言也】杨桃甘樝【查】甘华百果所生【皆异物也在木曰果在地曰蓏】和丘在其东北【四方而髙曰丘鸾所自歌凤所自舞故曰和丘在无继民东北】三桑无枝在其西夸父耽耳在其北方【耽耳耳垂在肩上】夸父弃其策是为邓林【夸父神兽也饮河渭不足将饮西海未至道渴死见山海经策杖也其杖生木而成林邓犹木也】昆吾丘在南方【昆吾楚之祖祝融之孙陆终之子为夏伯】轩辕丘在西方【轩辕黄帝有天下之号】巫咸在其北方【巫咸知天道明吉凶】立登保之山谷抟【团】桑在东方【旸谷日之所出也抟桑在登保之山东北方】有娀【嵩】在不周之北长女简翟少女建疵【有娀国名也不周山名简翟建疵姊妹二人在瑶台帝喾之妃也天使鸟降卵简翟吞之以生契是为王殷之祖也】西王母在流沙之濒【地里志曰西王石室在金城临羌西北塞外】乐民拏闾在昆仑弱水之洲【水中可居曰洲】三危在乐民西【三危西极之山名】宵明烛光在河洲所照方千里【洲水中所居者烛光所照者方千里】龙门在河渊湍池在昆仑【龙门在河中冯翊夏阳界】燿不周【燿水名一曰山名】申池在海隅【海隅薮也】孟诸在沛【孟诸宋泽在睢阳东北】少室太室在冀州【少室太室在阳城嵩髙下之别名冀尧都冀州冀为天下之号】烛龙在鴈门北蔽于委羽之山不见日其神人面龙身而无足【蔽至也委羽北方山名一曰龙衔烛以照太隂葢长千里视为昼瞑为夜吹为冬呼为夏】后稷垅在建木西【建木在都广都广南方泽名】其人死复苏其半鱼在其间【南方人死复生或化为鱼在都广建木间】流黄沃民在其北方三百里狗国在其东雷泽有神龙身人头鼓其腹而熙【雷泽大泽也鼓击也熙戏也地理志曰于禹贡雷泽在济隂城阳西北城阳有尧冢】江出岷山东流絶汉入海左还北流至于开母之北右还东流至于东极【岷山在蜀西激水絶犹过也开母山名在东海中】河出积石睢出荆山【河源出昆仑伏流地中方三千里禹导而通之故出积石积石山在金城郡河关县西南荆山禹贡北条荆山在左冯翊懐徳县之南下有荆漂原雝州浸也】淮出桐柏山睢出羽山【桐柏山在上党】清漳出楬【恰】戾浊漳出发包【楬戾山在上党发包山一名鹿苦山亦在上党长子二漳合流经魏郡入清河也】济出王屋时泗沂出台台术【王屋山在河东垣县东北时泗沂皆水名台台术皆山名处则未闻】洛出猎山【猎山在北地西北夷中洛东南流入渭】汶出弗其流合于济【弗其山在北海朱虚县东】汉出嶓冢泾出薄落之山【嶓冢山汉阳县西界汉水所出南入广汉东南至雝州入江薄落之山一名笄头山安定临泾县西禹贡泾水所出东南至阳渡大滑】渭出鸟防同穴伊出上魏【鸟防同穴山在陇西首阳西南直渭水所出东防于沣又入河雝州川也上魏山名处则未闻】雒出熊耳【熊耳山在京师上雒之西北】浚出华窍维出覈舟汾出燕京【燕京山名在太原汾阳汾水所出西南至汾阳冀州浸】衽出濆熊淄出目饴【目饴山名】丹水出髙褚【髙褚一名冢领山在京兆上雒丹水所出东至均入沔也】股出嶕山镐出鲜于凉出茅卢石梁【鲜于茅卢石梁皆山名】汝出猛山淇出大号【猛山一名髙陵山在南定陵县汝水所出东南至新蔡入淮大号山在河内卭县北或曰在临虑西】晋出龙山结给合出封羊【结给合一名也龙山在晋阳之西北晋水所出东入汾封羊山名】辽出砥石釡出景【砥石山名在塞外辽水所出南入海景山在邯郸西南釡水所出南泽入漳其原浪沸涌正势如釡中汤故曰釜今谓之釜口】岐出石桥呼池出鲁平【鲁平山名呼池并州之浸也今中山汉昌呼沲河】泥涂渊出樠【瞒】山维湿北流出于燕【流于北燕北塞外也】
　　诸稽摄提条风之所生也【诸稽摄提天神之名也艮为条风】通视明庶风之所生也【通视天神也明庶风震卦之所生】赤奋若清明风之所生也【赤奋若天神也巽为清明风】共工景风之所生也【共工天神也人面蛇身离为景风】诸比凉风之所生也【诸比天神也坤为凉风】臯稽阊阖风之所生也【臯稽天神也兑为阊阖风】隅强不周风之所生也【隅强天神也干为不周风】穷奇广莫风之所生也【穷奇天神也在北方道足乘雨龙其形如虎坎为广莫风】突【演】生海人【突人之先人】海人生若菌【郡】若菌生圣人圣人生庶人凡突者生于庶人羽嘉生飞龙【飞龙羽嘉飞虫之先飞龙有翼】飞龙生凤凰凤凰生鸾鸟鸾鸟生庶鸟凡羽者生于庶鸟毛犊生应龙应龙生建马建马生麒麟麒麟生庶兽凡毛者生于庶兽介鳞生蛟龙【介鳞鳞虫之先蛟龙有鳞甲之龙也】蛟龙生鲲鲠鲲鲠生建邪建邪生庶鱼凡鳞者生于庶鱼介潭生先龙【介国也龟之先】先龙生鼋鼋生灵龟灵龟生庶龟凡介者生于庶龟暖湿生容【暖一读暵当风干燥之貌】暖湿生于毛风毛风生于湿湿生羽风羽风生煗介煗介生鳞薄鳞薄生暖介五类杂种兴乎外肖形而蕃【肖像也言相代象而蕃多也】曰冯生阳阏【曰冯水之先也】阳阏生乔如乔如生干木干木生庶木凡根拔木者生于庶木根拔生程若【根拔根生之草先也】程若生玉玉生醴泉醴泉生皇辜皇辜生庶草凡根茇草者生于庶草海闾生屈龙【海闾浮草之先也屈龙游龙鸿也】屈龙生容华【容华芙蓉草花】容华生蔈【蔈流也无根水中草】蔈生萍藻萍藻生浮草凡浮生不根茇者生于萍藻正土之气也御乎埃天埃天五百嵗生缺缺五百嵗生黄埃黄埃五百嵗生黄澒【汞】黄澒五百嵗生黄金【黄金惟石名也中央数五故五百嵗而一化澒水银也】黄金千嵗生黄龙入藏生黄泉黄泉之埃上为黄云隂阳相薄为雷激为电上者就下流水就通而合于黄海【黄海中央之海】偏土之气御乎清天清天八百嵗生青曾青曾八百嵗生青澒青澒八百嵗生青金青金八百嵗生青龙【东方木色青其数八故八百嵗而一化】青龙入藏生清泉清泉之埃上为青云隂阳相薄为云雷激为电上者就下流水就通而合于青海【东方之海】壮土之气御于赤天赤天七百嵗生赤丹赤丹七百嵗生赤澒赤澒七百嵗生赤金【南方火其色赤其数七故七百嵗而一化】赤金千嵗生赤龙赤龙入藏生赤泉赤泉之埃上为赤云隂阳相薄为雷激为电上者就下流水就通而合于赤海【南方之海】弱土之气御于白天白天九百嵗生白礜白礜九百嵗生白澒白澒九百嵗生白金【白金白礜礜石也西方金色白其数九故九百嵗而一化】白金千嵗生白龙白龙入藏生白泉白泉之埃上为白云隂阳相薄为雷激为电上者就下流水就通而合于白海【西方之海】牝土之气御于天天六百嵗生砥【砥黑石也】砥六百嵗生澒澒六百嵗生金【北方水其色黒其数六故六百嵗而一化】金千嵗生龙龙入藏生泉泉之埃上为云隂阳相薄为雷激为电上者就下流水就通而合于海【北方之海上者就下天气复从天流下也其通流之水皆入于海】












　　淮南鸿烈解卷四
<子部,杂家类,杂学之属,淮南鸿烈解>
　　钦定四库全书
　　淮南鸿烈解卷五
　　汉　髙诱　注
　　时则训【则法也四时寒暑十二月之常法故曰时则】
