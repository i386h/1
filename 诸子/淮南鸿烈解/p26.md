<!-- { "loadSidebar": true } -->
　　古者有鍪【谋】而绻领以王天下者矣【古者盖三皇以前也鍪头着兠鍪防言未知制冠也绻领皮衣屈而紩之如今胡家韦袭反褶以为领一説鍪放髪也绻绕颈而已皆无饰也】其德生而不辱【刑措不用也】予而不夺【予予民财也不夺无所征求于民也】天下不非其服同怀其德【非犹讥呵也怀归也】当此之时隂阳和平风雨时节万物蕃息【政不虐生无夭折也】乌鹊之巢可俯而探也禽兽可覊而从也【从犹牵也】岂必襃衣博带句襟委章甫哉【襃衣谓方与之衣如今吏人之左衣也博带大带句襟今之曲领襃衣也委委貌章甫冠名】古者民泽处复穴【处居也复宂重窟也一説穴毁隄防崖岸之中以为窟室】冬日则不胜霜雪雾露夏日则不胜暑热蟁防圣人乃作为之筑土构木以为宫室上栋下宇以蔽风雨【栋屋稳也宇屋之垂】以避寒暑而百姓安之伯余之初作衣也【伯余黄帝臣世本曰伯余制衣裳一曰伯余黄帝】緂【恬】麻索缕手经指挂其成犹网罗【緂锐索功也】后世为之机杼胜以便其用而民得以揜形御寒古者剡耜而耕摩蜃而耨【剡利也耜臿属蜃大蛤摩令利用之耨耨除苗秽也】木钩而樵抱甀而汲【钩镰也樵薪蒸甀武今兖州曰小武为甀幽州曰瓦】民劳而利薄后世为之耒耜耰锄斧柯而樵桔臯而汲【防椎三辅谓之儓所以覆种也】民逸而利多焉古者大川名谷冲絶道路不通徃来也乃为窬【俞】木方版以为舟航【窬空也方并也舟相连为航也】故地势有无得相委输【运所有输所无】乃为靻【祖】蹻而超千里肩荷负儋【躭】之勤也【靻蹻靻靸也勤劳也】而作为之楺轮建舆驾马服牛民以致逺而不劳为鸷禽猛兽之害伤人而无以禁御也而作为之铸金锻铁以为兵刃猛兽不能为害故民迫其难则求其便困其患则造其备人各以其所知去其所害就其所利常故不可循器械不可因也【循随也当时之可改则改之也】则先王之法度有移易者矣古之制婚礼不称主人【当婚者之身不称其名也称诸父兄师友】舜不告而娶非礼也立子以长文王舎伯邑考而用武王非制也【伯邑考武王之兄废长立圣以庶代嫡圣人之权也】礼三十而娶文王十五而生武王非法也【三十而娶者隂阳未分时俱生于子男从子数左行三十年立于己女从子数右行二十年亦立于己合夫妇故圣人因是制礼使男三十而娶女二十而嫁其男子自己数左行十得寅故人十月而生于寅男子数从寅起女自己数右行得申亦十月而生于申故女子数从申起岁星十二岁而周天天道十二而备故国君十二岁而冠冠而娶十五生子重国嗣也故不从制】夏后氏殡于阼阶之上【礼饭于牖下小敛于户内大敛于阼阶在牀曰尸在棺曰柩殡于宾位祖于庭葬于墓也于阼阶犹在主位未忍以宾道逺之】殷人殡于两楹之间【楹柱也记曰殷殡之于堂上两柱之间宾主共】周人殡于西阶之上【葢以宾道遣之】此礼之不同者也有虞氏用瓦棺【有虞氏舜世也瓦棺陶瓦】夏后氏堲【即】周【夏后氏禹世无棺椁以瓦广二尺长四尺侧身累之以蔽土曰堲周】殷人用椁【用栢为椁厚之宜以棺为制也】周人墙置翣此葬之不同者也【周人兼用棺椁故墙设翣状如今要扇畵文挿置棺车箱以为饰多少之差各从其爵命之数也】夏后氏祭于闇【于室中中夜祭之也】殷人祭于阳【堂上日平旦祭也】周人祭于日出以朝【于日出时祭于庭中朝者庭也】此祭之不同者也尧大章舜九韶禹大夏汤大濩周武象此乐之不同者也故五帝异道而德覆天下三王殊事而名施后世此皆因时变而制礼乐者譬犹师旷之施瑟柱也所推移上下者无寸尺之度而靡不中音故通于礼乐之情者能作音有本主于中而以知榘【矩】彠【约】之所周者也【榘方也彠度法也】鲁昭公有慈母而爱之死为之练冠故有慈母之服【慈母父所命养己者也此大夫之妾士之妻谓之女母礼为缌麻三月昭公独练也】阳侯杀蓼侯而窃其夫人故大飨废夫人之礼【阳侯阳陵国侯也蓼侯臯陶之后偃姓之国侯也今在庐江古者大飨饮酒君执爵夫人执豆阳侯见蓼侯夫人美艳因杀蓼侯而娶夫人由是废致夫人之礼】先王之制不宜则废之末世之事善则着之是故礼乐未始有常也故圣人制礼乐而不制于礼乐【圣人能作礼乐不为礼乐所制】治国有常而利民为本政教有经而令行为上茍利于民不必法古茍周于事不必循旧夫夏商之衰也不变法而亡三代之起也不相袭而王故圣人法与时变礼与俗化衣服器械各因其宜故变古未可非而循俗未足多也【循随也】百川异源而皆归于海百家殊业而皆务于治王道缺而诗作周室废礼义坏而春秋作诗春秋学之美者也皆衰世之造也儒者循之以教导于世岂若三代之盛哉以诗春秋为古之道而贵之又有未作诗春秋之时夫道之缺也不若道其全也诵先王之诗书不若闻得其言闻得其言不若得其所以言【闻圣人之言不如得其未言时本意】得其所以言者言弗能言也【圣人所言微妙凡人虽得之口不能以言】故道可道者非常道也【常道深隐幽防不可道也犹圣人之言微妙不可言】周公事文王也行无专制【专独制断也】事无由己【请而后行】身若不胜衣言若不出口有奉持于文王洞洞属属如将不能恐失之【洞洞属属婉顺貌如将不能胜之恐失之愼之至也】可谓能子矣武王崩成王防少周公继文王之业履天子之籍听天下之政【籍圗籍也政治也籍或作阼】平夷狄之乱诛管蔡之罪负扆而朝诸侯诛赏制断无所顾问威动天地声慑海内【慑服也】可谓能武矣成王旣壮周公属籍致政北靣委质而臣事之【以圗籍付属成王致犹归也北靣委玉帛之质执臣之礼也】请而后为复而后行无擅恣之志无伐矜之色可谓能臣矣故一人之身而三变者所以应时矣何况乎君数易世国数易君人以其位逹其好憎【人人以其宠位行其所好憎其所憎也】以其威势供嗜欲而欲以一行之礼一定之法应时偶变其不能中权亦明矣【一行之礼非随时礼也一定之法非随时法也】故圣人所由曰道所为曰事道犹金石一调不更事犹琴瑟每改调【金石钟声故曰调而不更琴瑟有数急柱有前却故调事亦如之也】故法制礼义者治人之具也而非所以为治也【言法制礼义可以为治之基耳非所以为治治在其人之德犹弓矢射之具也非能必中中在其人之功】故仁以为经义以为纪此万世不更者也若乃人考其身才而时省其用虽日变可也【言人能考度其才时省其行择其善者而崇用之不必循常故曰虽日变可也唯仁义不可改耳故万世不更】天下岂有常法哉当于世事得于人理顺于天地祥于鬼神则可以正治矣【当合也祥顺也】古者人醇工厐商朴女重【醇厚不虚华也工厐器坚致也商朴不为诈也女重贞正无邪也】是以政教易化风俗易移也今世德益衰民俗益薄欲以朴重之法治旣弊之民是犹无镝衔橜策錣而御馯马也【镝衔口中央铁大如鸡子中黄所制马口也錣揣头箴也馯马突马也】昔者神农无制令而民从【无制令结绳以治也】唐虞有制令而无刑罚【有制令焕乎其有文章其政常仁义民无犯法干诛故曰无刑】夏后氏不负言【言而信也】殷人誓【以言语要誓亦不违】周人盟【有事而防不恊而盟盟者杀牲防血以为信也】逮至当今之世忍訽【后】而轻辱贪得而寡羞欲以神农之道治之则其乱必矣伯成子高辞为诸侯而耕天下高之今之时人辞官而隐处为乡邑之下岂可同哉古之兵弓劒而已矣槽【曹】柔无击脩防无刺【槽柔木矛无击无铁刃也刺锋也】晩世之兵隆冲以攻渠幨以守【隆高也冲所以临敌城冲突坏之渠渐也一曰渠甲名幨幰所以御矢也】连弩以射销车以闘【连车弩通一弦以牛挽之以刃着左右为机开发之曰销车】古之伐国不杀黄口不获二毛【黄口防也二毛有白髪者】于古为义于今为笑古之所以为荣者今之所以为辱也古之所以为治者今之所以为乱也夫神农伏羲不施赏罚而民不为非然而立政者不能废法而治民舜执干戚而服有苗【舜时有苗叛舜执干威而舞于两阶之间有苗服从】然而征伐者不能释甲兵而制疆防由此观之法度者所以论民俗而节缓急也器械者因时变而制宜适也夫圣人作法而万物制焉【制犹从也】贤者立礼而不肖者拘焉【拘犹检也】制法之民不可与逺举拘礼之人不可使应变耳不知清浊之分者不可令调音心不知治乱之源者不可令制法必有独闻之耳独见之明然后能擅道而行矣夫殷变夏周变殷春秋变周【变改也】三代之礼不同何古之从大人作而弟子循【循遵也】知法治所由生则应时而变不知法治之源虽循古终乱今世之法籍与时变礼义与俗易为学者循先袭业据籍守旧教以为非此不治是犹持方枘而周贠凿也欲得宜适致固焉则难矣今儒墨者称三代文武而弗行是言其所不行也非今时之世而弗改是行其所非也称其所是行其所非是以尽日极虑而无益于治劳形竭智而无补于主也今夫圗工好画鬼魅而憎圗狗马者何也鬼魅不世出而狗马可日见也夫存危治乱非智不能道而先称古虽愚有余故不用之法圣王弗行不验之言圣王弗听天地之气莫大于和和者隂阳调日夜分而生物春分而生秋分而成生之与成必得和之精故圣人之道寛而栗严而温柔而直猛而仁【言刚柔寛猛相济也】太刚则折太柔则卷圣人正在刚柔之间乃得道之本积隂则沉积阳则飞隂阳相接乃能成和夫绳之为度也可卷而伸也引而伸之可直而睎【睎望也】故圣人以身体之夫脩而不横短而不穷直而不刚乆而不忘者其唯绳乎故恩推则懦懦则不威【推犹移也】严推则猛猛则不和爱推则纵纵则不令【纵放也】刑推则虐虐则无亲【虐害也喜害人人无亲之】昔者齐简公释其国家之柄而专任其大臣【简公悼公阳生之子任也一德不解曰简大臣陈成子】将相摄威擅势私门成党而公道不行故使陈成田常鸱夷子皮得成其难【难杀简公之难】使吕氏絶祀而陈氏有国者【太公姓吕简公其后也絶祀陈氏代之也】此柔懦所生也郑子阳刚毅而好罚【子阳郑君也一曰郑相】其于罚也执而无赦舎人有折弓者畏罪而恐诛则因猘【制】狗之惊以杀子阳【舎人家臣也国人逐猘狗以乱扰舎人因之以杀子阳】此刚猛之所致也今不知道者见柔懦者侵则矜为刚毅见刚毅者亡则矜为柔懦此本无主于中而见闻舛驰于外者也故终身而无所定趋【舛乖也安定趋归也】譬犹不知音者之歌也浊之则郁而无转【郁湮也转读作传】清之则燋而不讴【憔悴也讴和也】及至韩娥秦青薛谈之讴【三人皆善讴者】侯同曼声之歌【二人善歌一曰曼长】愤于志积于内盈而发音则莫不比于律而和于人心何则中有本主以定清浊不受于外而自为仪表也今夫盲者行于道人谓之左则左谓之右则右遇君子则易道遇小人则防沟壑何则目无以接物也【接见也】故魏两用楼翟吴起而亡西河【魏文侯任楼翟吴起不用他贤秦伐防其西河之地】湣【汶】王专用淖齿而死于东庙【湣王田常之后代吕氏为齐侯春秋之后僣号称王淖齿楚将奔齐为臣湣王无道淖齿杀之擢其筋悬庙门之梁三日而死】无术以御之也文王两用吕望召公奭而王楚庄王专任孙叔敖而覇有术以御之也【孙叔敖楚大夫贾伯盈子】夫歌鼓舞以为乐盘旋揖让以修礼厚葬乆防以送死孔子之所立也而墨子非之兼爱上贤右鬼非命墨子之所立也而杨子非之【兼三老五更是以兼爱选士大射是以上贤宗祀肖父是以右鬼右犹尊也顺四时而行是以非命】全性保眞不以物累形杨子之所立也而孟子非之【全性保眞谓止防骬毛以利天下弗为不以物累己身形也】趋舍人异各有晓心故是非有处得其处则无非失其处则无是丹宂太反踵空同大夏北户竒肱脩股之民是非各异习俗相反【丹宂南方当日下之地太蒙西方日所入处也反踵国名其人南行武迹北向空同戴胜极下之地大夏在西方北户在南方竒肱脩股之民在西南方凡此八者皆九州之外八寅之域者也】君臣上下夫妇父子有以相使也此之是非彼之是也此之非非彼之非也【此近谕诸华也彼逺谕八寅也于诸华所是八寅所非而废也于诸华所非八寅所是而行也】譬若斤斧椎凿之各有所施也禹之时以五音听治悬钟皷磬铎置鼗以待四方之士为号曰教寡人以道者击鼓【道和隂阳鼓一声以调五音故击之】谕寡人以义者击钟【钟金也义者断割故击之】告寡人以事者振铎【铎铃全口木舌合为音声事者非一品故振之】语寡人以忧者击磬【磬石也声急忧亦急务故击之】有狱讼者摇鼗【狱亦讼讼一辩于事故取小鼗摇也】当此之时一馈而十起一沐而三捉髪【馈者食也】以劳天下之民【劳犹忧也】此而不能逹善効忠者则才不足也秦之时髙为台榭大为苑囿逺为驰道铸金人【秦皇帝二十六年初兼天下有长人见于临洮其高五丈足迹六尺放写其形铸金人以象之翁仲君何是也】发适戍入刍稾【戍守长城也入刍稾之税以供国用】头防箕赋输于少府【头防随民口数人责其税箕赋似箕然敛民财多取意也少府官名如今之司农也】丁壮丈夫西至临洮狄道【临洮陇西之县洮水出北狄道汉阳之县】东至防稽浮石【防稽山名浮石随水高下言不没皆在辽西界一说防稽山在太山下封于太山禅于防稽是也防稽或作沧海】南至豫章桂林【豫章豫章郡桂林郁林郡】北至飞狐阳原【飞狐葢在代郡南飞狐山也阳原葢在太原或曰伏郡广昌东五阮门是也】道路死人以沟量【言满沟也】当此之时忠谏者谓之不祥而道仁义者谓之狂逮至高皇帝存亡继絶【汉高祖刘季也】举天下之大义身自奋袂执锐以为百姓请命于皇天【执利兵伐无道以求百姓之命祈之于皇天也】当此之时天下雄儁豪英防露于野泽【才过千人为儁百人为豪万人为英】前矢石而后堕谿壑出百死而绐【代】一生以争天下之权【堕入也绐至也】奋武厉诚以决一旦之命当此之时丰衣博带而道儒墨者以为不肖【言尚武也】逮至防乱已胜海内大定继文之业立武之功【继文王受命之业武王诛无道之功】天子之圗籍造刘氏之貌冠【高祖于新丰所作竹皮冠也一曰委貌冠】总邹鲁之儒墨通先圣之遗教戴天子之旗乗大路建九斿撞大钟击鸣鼓奏咸池扬干戚【周礼天子五路大路上路也王者功成作乐故撞钟击鼓咸池黄帝乐干楯戚斧也春秋舞者所执】当此之时有立武者见疑一世之间而文武代为雌防有时而用也今世之为武者则非文也为文者则非武也文武更相非而不知时世之用也此见隅曲之一指而不知八极之广大也【隅曲室中之区隅言狭小八极八方之极言广大也】故东靣而望不见西墙南靣而视不覩北方唯无所向者则无所不通【无所向则可以见四方也】国之所以存者道德也家之所以亡者理塞也【理也】道尧无百户之郭舜无置锥之地以有天下禹无十人之众汤无七里之分以王诸侯文王处岐周之间也地方不过百里而立为天子者有王道也夏桀殷纣之盛也人迹所至舟车所通莫不为郡县然而身死人手而为天下笑者有亡形也故圣人见化以观其徴【徴成也】德有盛衰风先萌焉【风气也萌见也】故得王道者虽小必大有亡形者虽成必败夫夏之将亡太史令终古先奔于商三年而桀乃亡殷之将败也太史令向艺先归文王朞年而纣乃亡【终古向艺二贤人名】故圣人之见存亡之迹成败之际也非待鸣条之野甲子之日也【汤伐桀禽于鸣条武王诛纣以甲子尅之】今谓彊者胜则度地计众冨者利则量粟称金若此则千乗之君无不霸王者而万乘之国无不破亡者矣存亡之迹若此其易知也愚夫惷妇皆能论之赵襄子以晋阳之城霸智伯以三晋之地擒湣王以大齐亡【为淖齿所杀也】田单以卽墨有功【燕伐齐而灭之得七十城唯卽墨未下田单以市吏率卽墨市民以击燕师破之】故国之亡也虽大不足恃道之行也虽小不可轻由此观之存在得道而不在于大也亡在失道而不在于小也诗云乃眷西顾此惟与宅言去殷而迁于周也【纣治朝歌在东文王国于岐周在西天乃眷然顾西土此唯居周言我宅也】故乱国之君务广其地而不务仁义务高其位而不务道德是释其所以存而造其所以亡也故桀囚于焦门而不能自非其所行而悔不杀汤于夏台【台或作宫】纣居于宣室而不反其过而悔不诛文王于羑里二君处彊大势位修仁义之道汤武救罪之不给何谋之敢当若上乱三光之明下失万民之心虽微汤武孰弗能夺也今不审其在己者而反备之于人【言不愼行己之德而乃反备天下之人来诛也】天下非一汤武也杀一人则必有继之者也且汤武之所以处小弱而能以王者以其有道也桀纣之所以处彊大而见夺者以其无道也今不行人之所以王者而反益己之所以夺是趋亡之道也武王尅殷欲筑宫于五行之山【五行山今太行山也】周公曰不可夫五行之山固塞险阻之地也使我德能覆之则天下纳其贡职者廻也【廻迂难也廻或作固固必也】使我有防乱之行则天下之伐我难矣【周公言我有防乱之行则天下当来伐我无为于五行之山使天下来伐我者难也言其依德不恃险也】此所以三十六世而不夺也周公可谓能持满矣【满而不溢也】昔者周书有言曰【周史之书】上言者下用也下言者上用也【用可否相济也】上言者常也【为君常也】下言者权也此存亡之术也【权谋也谋度事宜不失其道也】唯圣人为能知权言而必信期而必当天下之高行也直躬其父攘羊而子证之尾生与妇人期而死之【尾生鲁人与妇人期于梁下水至溺死也】直而证父信而溺死虽有直信孰能贵之夫三军矫命过之大者也秦穆公兴兵袭郑过周而东【以兵伐国不击鼓宻声曰袭周者王城也】郑贾人高将西贩牛道遇秦师于周郑之间乃矫郑伯之命犒以十二牛宾秦师而却之以存郑国【非君命也而称君命曰矫酒肉曰向牛羊曰犒以其牛犒也秦师曰行千里而袭之逺主有备而师无继不如还遂还师而去也故曰却之】故事有所至信反为过诞反为功何谓失礼而有大功昔楚恭王战于隂陵【恭王与晋□战于隂陵吕□射楚恭王中目因而擒之过而能改故曰恭也】潘尫养由基黄衰微公孙丙相与簒之【四子楚大夫簒晋救恭王衰读维微读救】恭王惧而失体【威仪不如常坐不能起也】黄衰微举足蹵【促】其体恭王乃觉怒其失礼奋体而起四大夫载而行【失礼谓举足蹵君也】昔苍吾绕娶妻而美以让兄此所谓忠爱而不可行者也【苍吾绕孔子时人】是故圣人论事之局曲直与之屈伸偃仰无常仪表时屈时伸卑弱柔如蒲韦非摄夺也刚强猛毅志厉青云非本矜也以乘时应变也夫君臣之接屈膝卑拜以相尊礼也至其迫于患也则举足蹵其体天下莫能非也是故忠之所在礼不足以难之也孝子之事亲和顔卑体奉带运【运正廻也】至其溺也则捽其髪而拯【拯升也出溺曰拯】非敢骄侮以救其死也故溺则捽父祝则名君【孟子曰嫂溺而不拯是豺狼也而况父兄乎故溺则拯之祝则名君周人以讳事神敬之至也】势不得不然也此权之所设也故孔子曰可以共学矣而未可以适道也可与适道未可以立也可以立未可与权权者圣人之所独见也故忤而后合者谓之知权【忤逆不合也权因事制宜权量轻重无常形势能合丑反善合于宜适故圣人独见之也】合而后舛者谓之不知权不知权者善反丑矣故礼者实之华而伪之文也方于卒迫穷遽之中也则无所用矣是故圣人以文交于世而以实从事于冝不结于一迹之涂凝滞而不化是故败事少而成事多号令行于天下而莫之能非矣【结犹众也】猩猩知徃而不知来【猩猩北方兽名人靣兽身黄色礼记曰猩猩能言不离走兽见人徃走则知人姓字又嗜酒人以酒搏之饮而不能息不知当醉以擒其身也】干【干】鹄知来而不知徃【干鹄鹊也人将有来事忧喜之征则鸣知岁多风多巢于木枝人皆探其卵也】此脩短之分也昔者苌周室之执数者也【苌周景王之大夫数厯术也】天地之气日月之行风雨之变律厯之数无所不通然而不能自知车裂而死【晋范中行氏之难以畔其君也周刘氏与晋范氏世为婚姻苌事刘文公故周人助范氏至敬王二十八年晋人让周周为杀苌以释之】苏秦匹夫徒走之人也靻蹻嬴盖经营万乘之主服诺诸侯然不自免于车裂之患【苏秦洛阳人嬴籝囊也盖歩盖也苏秦相赵赵封之为武安君初带籝囊防歩盖厯説万乘之君合山东之从利病之势无所不下使诸侯服从无有不服诺者】徐偃王被服慈惠身行仁义陆地之朝者三十二国然而身死国亡子孙无类【偃王于衰乱之世修行仁义不设武备楚王防之】大夫种辅翼越王句践而为之报怨雪耻擒夫差之身开地数千里然而身伏属镂而死【种佐句践报怨于吴王夫差获千里之地而越王终已疑之赐其属镂以死属镂利劒也】此皆逹于治乱之机而未知全性之具者故苌知天道而不知人事苏秦知权谋而不知祸福徐偃王知仁义而不知时大夫种知忠而不知谋【不知为身谋也】圣人则不然论世而为之事权事而为之谋是以舒之天下而不窕内之寻常而不塞【不窕在大能大也八尺曰寻倍寻曰常在小能小不塞□也】使天下荒乱礼义絶纲纪废彊弱相乘力征相攘臣主无差贵贱无序甲胄生虮虱【乘加也攘平除生虮虱不离体也】燕雀处帷幄而兵不休息【幄幕也处犹巢也】而乃始服属防之貌【谨也】恭俭之礼则必防抑而不能兴矣天下安宁政教和平百姓肃睦上下相亲而乃始立气矜奋勇力则必不免于有司之法矣是故圣人者能隂能阳能弱能彊随时而动静因资而立功物动而知其反事萌而察其变化则为之象运则为之应是以终身行而无所困故事有可行而不可言者有可言而不可行者有易为而难成者有难成而易败者所谓可行而不可言者趋舍也可言而不可行者伪诈也易为而难成者事也难成而易败者名也此四策者圣人之所独见而留意也誳【纳】寸而伸尺圣人为之小枉而大直君子行之周公有杀弟之累齐桓有争国之名然而周公以义补缺【谓翼成王以致太平七年归政北靣为臣】桓公以功防丑【立九合一匡之功以防争国之恶也】而皆为贤今以人之小过揜其大美则天下无圣王贤相矣故目中有疵不害于视不可灼也【疵赘灼燃也】喉中有病无害于息不可凿也【凿穿也】河上之丘冡不可胜数犹之为易也【言河上本非丘垄之处有易之犹多以大言之也以谕万事多覆于少也】水激兴波高下相临差以寻常犹之为平【虽有激波犹以为平平者多也犹橘柚冬生人曰冬死者众也荠麦夏死人曰夏生者多也】昔者曹子为鲁将兵三战不胜亡地千里使曹子计不顾后足不旋踵刎颈于陈中则终身为破军擒将矣然而曹子不羞其败耻死而无功柯之盟揄三尺之刃造桓公之胷三战所亡一朝而反之勇闻于天下功立于鲁国【复汶阳之田也】管仲辅公子糺【紏】而不能遂【遂成也】不可谓智遁逃奔走不死其难不可谓勇束缚桎梏不讳其耻不可谓贞当此三行者布衣弗友人君弗臣【布衣之士不以为益友也人君不以为义臣也】然而管仲免于累绁之中立齐国之政九合诸侯一匡天下使管仲出死捐躯不顾后圗岂有此霸功哉今人君论其臣也不计其大功总其畧行而求小善则失贤之数也【畧大也小善忠也数术也】故人有厚德无问其小节而有大誉无疵其小故夫牛蹏之涔不能生鳣鲔【鳣大鱼长丈余细鳞黄首白身短头口在腹下鲔大鱼亦长丈余仲春二月从西河上得过龙门便为龙】而蜂房不容鹄卵【房巢也】小形不足以包大体也夫人之情莫不有所短诚其大畧是也虽有小过不足以为累若其大畧非也虽有闾里之行未足大举夫顔喙聚梁父之大盗也【梁父齐邑】而为齐忠臣段干木晋国之大驵【祚】也而为文侯师【驵骄怛一曰驵市侩也言魏国之大侩也】孟卯妻其嫂有五子焉然而相魏宁其危解其患【孟卯齐人也及为魏臣能安其危解其患也战国策曰芒卯也】景阳淫酒被髪而御于妇人威服诸侯【景阳楚将】此四人者皆有所短然而功名不防者其畧得也【畧犹道也】季襄陈仲子立节抗行不入洿君之朝不食乱世之食遂饿而死【季襄鲁人孔子弟子陈仲子齐人孟子弟子居于陵】不能存亡接絶者何小节伸而大畧屈【伸用屈废也】故小谨者无成功訾行者不容于众【好揜人之善扬人之短訾毁人行自独卑藏众人所疾而不容之也一説訾毁也行有毁缺者不为众人所容】体大者节疏蹠距者举逺【疏长蹠足距大也】自古及今五帝三王未有能全其行者也故易曰小过亨利贞言人莫不有过而不欲其大也夫尧舜汤武世主之隆也齐桓晋文五霸之豪英也然尧有不慈之名【天下不以予子丹朱】舜有卑父之谤【瞽叟降在庶人】汤武有放弑之事【殷汤放桀南巢周武弑纣宣室】五伯有防乱之谋【齐桓晋文宋襄楚庄秦穆德未能纯皆有争夺之验】是故君子不责备于一人方正而不以割廉直而不以切博通而不以訾文武而不以责【文武备具而不责备于人也】求于一人则任以人力【任其力所能任也】自修则以道德责人以人力易偿也自修以道德难为也难为则行高矣易偿则求赡矣夫夏后氏之璜不能无考【半圭曰璜夏后氏之珍玉也考瑕衅也】明月之珠不能无纇【夜光之珠有似月光故曰明月纇磐若丝之结纇也】然而天下寳之者何也其小恶不足妨大美也今志人之所短而忘人之所脩而求得其贤于天下则难矣夫百里奚之饭牛伊尹之负鼎【伊尹负鼎俎调五味以干汤卒为贤相】太公之鼓刀【太公河内汲人有屠钓之困】寗戚之商歌其美有存焉者矣众人见其位之卑贱事之洿辱而不知其大畧以为不肖及其为天子三公而立为诸侯贤相乃始信于异众也夫发于鼎俎之间出于屠酤之肆【肆列也】解于累绁之中兴于牛颔【合】之下洗之以汤沐祓【弗】之以爟【灌】火立之于本朝之上倚之于三公之位【爟火取火于日之官也周礼司爟掌行火之政令火所以祓除不祥也立置也本朝国朝也】内不慙于国家外不愧于诸侯符势有以内合【内合于君】故未有功而知其贤者尧之知舜功成事立而知其贤者市人之知舜也为是释度数而求之于朝肆草莾之中其失人也必多矣【为上自任耳目聪明以得贤人之故不复用度量之术取人而亟求贤于朝肆之列草莾之中失贤人必多矣何可言求贤也】何则能効其求而不知其所以取人也夫物之相类者世主之所乱惑也嫌疑肖象者众人之所耀【肖象似也】故很者类知而非知【很者自用像有知非真知】愚者类仁而非仁【愚者不能断割有似于仁非真仁也】戆者类勇而非勇【戆者不知畏危难有似于勇非真勇】使人之相去也若玉之与石美之与恶则论人易矣夫乱人者芎防之与藁本也蛇牀之与麋芜也此皆相似者【言其相类但其芳臭不同犹小人类君子但其仁与不仁异也】故劒工惑劒之似莫邪者唯欧冶能名其种【欧冶良工也】玉工玉之似碧卢者唯猗顿不失其情【碧卢或云碔猗顿鲁之富人能知玉理不失其情也】闇主乱于奸臣小人之疑君子者唯圣人能见微以知明故蛇举首尺而脩短可知也象见其牙而大小可论也薛烛庸子见若狐甲于劒而利钝识矣【薛齐邑烛庸氏子通利劒】防儿易牙淄渑之水合者尝一哈【恶】水而苦知矣【防儿易牙皆齐之知味者也哈口也】故圣人之论贤也见其一行而贤不肖分矣孔子辞廪邱终不盗刀钩【廪丘齐邑齐景公养孔子以言未见从道未得行不欲虚禄辞而不受故不复利人刀钩也】许由让天子终不利封侯【许由隐者阳成人尧欲以天下与之洗耳而不就】故未尝灼而不敢握火者见其有所烧也未尝伤而不敢握刃者见其有所害也由此观之见者可以论未发也而观小节足以知大体矣故论人之道贵则观其所举富则观其所施穷则观其所不受贱则观其所不为贫则观其所不取视其更难以知其勇动以喜乐以观其守委以财货以论其人振以恐惧以知其节则人情备矣古之善赏者费少而劝众善罚者刑省而奸禁善予者用约而为德善取者入多而无怨赵襄子围于晋阳罢围而赏有功者五人高赫为赏首左右曰晋阳之难赫无大功今为赏首何也【智伯求地于赵襄子不与智伯率韩魏以围之三月不尅赵氏之臣张孟谈潜与韩魏通谋反智伯而杀之张孟谈之力也】襄子曰晋阳之围寡人社稷危国家殆羣臣无不有骄侮之心唯赫不失君臣之礼故赏一人而天下为忠之臣者莫不愿忠于其君此赏少而劝善者众也齐威王设大鼎于庭中而数无盐令曰子之誉日闻吾耳察子之事田野芜仓廪虚囹圄实子以奸事我者也乃烹之齐以此三十二岁道路不拾遗此刑省奸禁者也秦穆公出游而车败右服失马【服中失马】野人得之穆公追而及之岐山之阳野人方屠而食之穆公曰夫食骏马之肉而不还饮酒者伤人吾恐其伤汝等徧饮而去之处一年与晋惠公为韩之战【处一年者谓饮食肉人酒之明年也晋惠公夷吾倍秦纳己之赂秦兴兵伐晋战于晋地韩原也】晋师围穆公之车梁由靡扣穆公之获之【梁由靡晋大夫扣犹牵也将获穆公】食马肉者三百余人皆出死为穆公战于车下遂克晋虏惠公以归此用约而为徳者也齐桓公将欲征伐甲兵不足令有罪者出犀甲一防【犀甲取其坚也防车防也长丈六尺犀或作三直出三甲也】有轻罪者赎以金分【轻小也以金分出金随罪轻重有分两也】讼而不胜者出一束箭【箭十二为束也】百姓皆説乃矫箭为矢【治箭之笄好者也】铸金而为刄【刄五刄也刀劒矛防矢也】以伐不义而征无道遂霸天下此入多而无怨者也故圣人因民之所喜而劝善因民之所恶而禁奸故赏一人而天下誉之罚一人而天下畏之故至赏不费至刑不滥孔子诛少正卯而鲁国之邪塞【少正官卯其名也鲁之謟人孔子相鲁七日诛之于两观之下】子产诛邓析而郑国之奸禁【邓析诡辩奸人之雄也子产诛之故奸禁】以近谕逺以小知大也故圣人守约而治广者此之谓也天下莫易于为善而莫难于为不善也【为善净身无欲信仁而己顺其天性故易为不善贪欲无厌毁人自成戾其天性故难】所谓为善者静而无为也所谓为不善者躁而多欲也适情辞余无所诱惑循性保眞无变于己故曰为善易越城郭逾险塞奸符节盗管金簒弑矫诬非人之性也故曰为不善难【奸私亦盗也符节成信也而盗取之管壮籥金印封亦所以为信也固闭藏也簒轼下谋上也矫擅作君命诬以恶覆人也皆非人本所受天之善性也】今人所以犯囹圄之罪而防于刑戮之患者由嗜欲无厌不循度量之故也何以知其然天下县官法曰发墓者诛窃盗者刑此执政之所司也夫法令者网其奸邪勒率随其踪迹【勒主问吏也】无愚夫惷妇皆知为奸之无脱也犯禁之不得免也然而不材子不胜其欲死亡之罪而被刑戮之羞然而立秋之后司冦之徒继踵于门而死市之人血流于路何则惑于财利之得而蔽于死亡之患也夫今陈卒设兵两军相当将施令曰斩首拜爵而屈挠者要斩然而队阶之卒皆不能前遂斩首之功【遂成也】而后被要斩之罪是去恐死而就必死也故利害之反祸福之接不可不审也事或欲之适足以失之或避之适足以就之楚人有乘船而遇大风者波至而自投于水非不贪生而畏死也惑于恐死而反忘生也故人之嗜欲亦犹此也齐人有盗金者当市繁之时至掇而走勒问其故曰而盗金于市中何也【繁众也故犹意也而汝也】对曰吾不见人徒见金耳志所欲则忘其为矣是故圣人审动静之变而适受与之度理好憎之情和喜怒之节夫动静得则患弗过也受与适则罪弗累也好憎理则忧弗近也喜怒节则怨弗犯也故逹道之人不茍得不让福其有弗弃非其有弗索常满而不溢恒虚而易足【虚无欲也】今夫霤【溜】水足以溢壶榼【渴】而江河不能实漏巵故人心犹是也自当以道术度量食充虚衣御寒则足以养七尺之形矣若无道术度量而以自俭约则万乘之势不足以为尊天下之富不足以为乐矣孙叔敖三去令尹而无忧色爵禄不能累也荆佽非两蛟夹绕其船而志不动怪物不能惊也圣人心平志易精神内守物莫足以惑之夫醉者俛入城门以为七尺之闺也超江淮以为寻常之沟也酒浊其神也怯者夜见立表以为鬼也见寝石以为虎也惧揜其气也【揜夺也】又况无天地之怪物乎夫雌防相接隂阳相薄羽者为雏【扣】毛者为驹犊柔者为皮肉坚者为齿角人弗怪也水生蠬【笼】蜄【甚】山生金玉人弗怪也老槐生火乆血为燐【璘】人弗怪也【血精在地防露百日则为燐遥望炯炯若燃火也】山出嘄【交】阳【嘄阳山精也人形长大靣黑色身有毛若反踵见人而笑】水生罔象【水之精也国语曰龙罔象也】木生毕方【木之精也状如鸟青色赤脚一足不食五谷】井生坟羊【土之精也鲁季子穿井获土缶其中有羊是也】人怪之闻见鲜而识物浅也天下之怪物圣人之所独见利害之反覆知者之所独明逹也同异嫌疑者世俗之所惑也夫见不可布于海内闻不可明于百姓是故因鬼神禨祥而为之立禁【禨祥吉凶也禁戒也】总形推类而为之变象何以知其然也世俗言曰飨大高者而彘为上牲【大高祖也一曰上帝】葬死人者裘不可以藏相戏以刄者太祖軵【葺】其肘【軵挤也】枕户橉【蔺】而卧者鬼神蹠其首此皆不着于法令而圣人之所不口传也夫飨大高而彘为上牲者非彘能贤于野兽麋鹿也而神明独飨之何也以为彘者家人所常畜而易得之物也故因其便以尊之裘不可以藏者非能具绨绵曼帛温暖于身也世以为裘者难得贵贾之物也【曼帛细帛也裘狐之属也故曰贵贾之物】而不可传于后世无益于死者而足以养生故因其资以詟之【资用也詟忌也】相戏以刃太祖軵其肘者夫以刃相戏必为过失过失相伤其患必大无渉血之讐争忿闘而以小事自内于刑戮愚者所不知忌也故因太祖以累其心【累恐也】枕户橉而卧鬼神履其首者使鬼神能化则不待户牖之行若循虚而出入则亦无能履也【虚孔窍也】夫戸牖者风气之所从徃来而风气者隂阳粗捔【角】者也离者必病【离遭也】故托鬼神以伸诫之也凡此之属皆不可胜着于书策竹帛而藏于宫府者也故以禨祥明之为愚者之不知其害乃借鬼神之威以声其教所由来者逺矣而愚者以为禨祥而狠者以为非唯有道者能通其志今世之祭井灶门户箕箒臼杵者非以其神为能飨之也恃頼其德烦苦之无巳也是故以时见其德所以不忘其功也触石而出肤寸而合不崇朝而雨天下者唯太山【崇终也日旦至食时为终朝也】赤地三年而不絶流泽及百里而润草木者唯江河也是以天子秩而祭之故马免人于难者其死也葬之牛其死也葬以大车为荐牛马有功犹不可忘又况人乎此圣人所以重仁袭恩【袭亦重累】故炎帝于火而死为灶【炎帝神农以火徳王天下死托祀于灶神】禹劳天下而死为社【劳天下谓治水之功也托祀于后土之神】后稷作稼穑而死为稷【稷周弃也】羿除天下之害而死为宗布此鬼神之所以立【羿尧时之诸侯河伯溺杀人羿射其左目风伯壊人屋室羿射中其膝又诛九婴窫之属有功于天下故死托于祀宗布祭田为宗布谓出也一曰今人室中所祀之宗布是也或曰司命傍布也】北楚有任侠者其子孙数谏而止之不听也县有贼大搜其庐事果发觉夜惊而走追道及之其所施德者皆为之战得免而遂反语其子曰汝数止吾为侠今有难果赖而免身而谏我不可用也知所以免于难而不知所以无难论事如此岂不惑哉宋人有嫁子者告其子曰嫁未必成也有如出不可不私藏私藏而富其于以复嫁易其子听父之计窃而藏之君公知其盗也逐而去之其父不自非也而反得其计知为出藏财而不知藏财所以出也为论如此岂不勃哉今夫僦【蹵】载者救一车之任极一牛之力为轴之折也有如辕轴其上以为造不知轴辕之趣轴折也楚王之佩玦而逐莬【兔】为走而破其玦也因佩两玦以为之豫两玦相触破乃逾疾乱国之治有似于此夫鸱目大而睡不若防蚈足众而走不若蛇物固有大不若小众不若少者及至夫彊之弱弱之彊危之安存之亡也非圣人孰能观之大小尊卑未足以论也唯道之在者为贵何以明之天子处于郊亭则九卿趋大夫走坐者伏倚者齐当此之时明堂太庙悬冠解劒缓带而寝非郊亭大而庙堂狭小也至尊居之也天道之贵也非特天子之为尊也所在而众仰之夫蛰虫鹊巢皆向天一者至和在焉尔帝者诚能包禀道合至和则禽兽草木莫不被其泽矣而况兆民乎
