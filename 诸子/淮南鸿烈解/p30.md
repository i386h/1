<!-- { "loadSidebar": true } -->
　　古之用兵者非利土壤之广而贪金玉之畧【畧获也】将以存亡继絶平天下之乱而除万民之害也凡有血气之虫含牙帯角前爪后距有角者触有齿者噬有毒者螫有蹏者趹喜而相戱怒而相害天之性也人有衣食之情而物弗能足也故羣居杂防分不均求不赡则争争则强胁弱而勇侵怯人无防骨之强爪牙之利故割革而为甲烁铁而为刄贪昧饕餮之人残贼天下万人搔动莫宁其所有圣人勃然而起乃讨强暴平乱世夷险除秽以浊为清以危为宁故不得不中絶【中絶谓若殷王中相絶灭】兵之所由来者逺矣黄帝尝与炎帝战矣【炎帝神农之末世也与黄帝战于阪泉黄帝灭之】颛顼尝与共工争矣【共工与颛顼争为帝触不周山】故黄帝战于涿鹿之野【黄帝与蚩尤战于涿鹿涿鹿在上谷】尧战于丹水之浦【尧以楚伯受命灭不义于丹水丹水在南阳】舜伐有苖【有苖三苖也】啓攻有扈【禹之子啓伐有扈于甘甘在古扶风郡】自五帝而弗能偃也又况衰世乎夫兵者所以禁暴讨乱也炎帝为火灾故黄帝擒之共工为水害故颛顼诛之教之以道导之以德而不聼则临之以威武临之威武而不从则制之以兵革故圣人之用兵也若栉髪耨苗所去者少而所利者多杀无罪之民而养无义之君害莫大焉殚天下之财而赡一人之欲祸莫深焉使夏桀殷纣有害于民而立被其患不至于为炮烙晋厉宋康行一不义而身死国亡不至于侵夺为暴此四君者皆有小过而莫之讨也故至于攘天下【攘夺也】害百姓肆一人之邪而长海内之祸此大论之所不取也所为立君者以禁暴讨乱也今乗万民之力而反为残贼是为虎傅翼曷为弗除夫畜池鱼者必去猵獭【食鱼者也】养禽兽者必去豺狼又况治人乎故霸王之兵以论虑之以防图之以义扶之非以亡存也将以存亡也故闻敌国之君有加虐于民者则举兵而临其境责之以不义刺之以过行兵至其郊乃令军师曰毋伐树木毋抉坟墓毋【热】五谷【烧也】毋焚积聚毋捕民虏毋收六畜乃发号施令曰其国之君傲天侮鬼决狱不辜杀戮无罪此天之所以诛民之所以仇也兵之来也以废不义而复有德也有逆天之道帅民之贼者身死族灭以家聼者禄以家以里聼者赏以里以乡聼者封以乡以县聼者侯以县尅国不及其民废其君而易其政尊其秀士而显其贤良振其孤寡恤其贫穷出其囹圄赏其有功百姓开门而待之淅米而储之【淅渍也】唯恐其不来也此汤武之所以致王而齐桓晋文之所以成霸也故君为无道民之思兵也若旱而望雨渇而求饮夫有谁与交兵接刄乎故义兵之至也至于不战而止晩世之兵君虽无道莫不设渠壍【堑】傅堞而守【傅守也堞城上女墙】攻者非以禁暴除害也欲以侵地广壤也是故至于伏尸流血相支以日而霸王之功不世出者自为之故也夫为地战者不能成其王为身战者不能立其功举事以为人者众助之举事以自为者众去之众之所助虽弱必强众之所去虽大必亡兵失道而弱得道而强将失道而拙得道而工国得道而存失道而亡所谓道者体圎而法方背阴而抱阳左柔而右刚履幽而戴明变化无常得一之原以应无方是谓神明夫圆者天也方者地也天圆而无端故不可得而观地方而无垠故莫能窥其门天化育而无形象地生长而无计量浑浑沉沉孰知其藏凡物有朕唯道无朕【言万物可朕也而道不可朕也】所以无朕者以其无常形势也轮转而无穷象日月之运行若春秋有代谢若日月有昼夜终而复始明而复晦莫能得其纪制刑而无刑故功可成物物而不物故胜而不屈刑兵之极也至于无刑可谓极之矣是故大兵无创与鬼神通五兵不厉天下莫之敢当建鼓不出库诸侯莫不慴【折】防【零】沮胆其处故庙战者帝神化者王所谓庙战者法天道也神化者法四时也修政于境内而逺方慕其德制胜于未战而诸侯服其威内政治也古得道者静而法天地动而顺日月喜怒而合四时呌呼而比雷霆音气不戾八风诎伸不获五度【获误也五度五行也】下至介鳞上及毛羽条脩叶贯万物百族由本至末莫不有序是故入小而不偪【偪廹也】处大而不窕浸乎金石润乎草木宇中六合振毫之末【或曰宇中四宇也】莫不顺比道之浸洽滒淖纎防无所不在是以胜权多也夫射仪度不得则格的不中【格射之椹质也的射准也】骥一节不用而千里不至夫战而不胜者非鼓之日也【鼓之日谓陈兵击鼔鬪之日也】素行无刑乆矣故得道之兵车不发轫【轫车不支】骑不被鞍鼓不振尘旗不解卷【卷束也】甲不离矢刄不尝血朝不易位贾不去肆农不离野招义而责之大国必朝小城必下因民之欲乗民之力而为之去残除贼也故同利相死同情相成同欲相助顺道而动天下为向因民而虑天下为鬭猎者逐禽车驰人趍各尽其力无刑罚之威而相为斥闉【因】要遮者【斥也闉塞也】同所利也同舟而济于江卒遇风波百族之子捷捽【族】招杼船【捷疾取也】若左右手不以相德其忧同也故明王之用兵也为天下除害而与万民共享其利民之为用犹子之为父弟之为兄威之所加若崩山决塘敌孰敢当故善用兵者用其自为用也不能用兵者用其为己用也用其自为用则天下莫不可用也用其为己用所得者鲜矣兵有三诋【诋要事也】治国家理境内行仁义布德惠立正法塞邪隧羣臣亲附百姓和辑上下一心君臣同力诸侯服其威而四方懐其德修政庙堂之上而折冲千里之外拱揖指防而天下响应此用兵之上也地广民众主贤将忠国富兵强约束信号令明两军相当鼓錞【淳】相望【錞錞于也形如钟以和鼓】未至兵交接刄而敌人奔亡此用兵之次也知土地之宜习险隘之利明竒正之变察行陈解赎之数维枹【浮】绾而鼔之【绾贯枹椎也系于臂以击鼓也】白刄合流矢接涉血属肠舆死扶伤流血千里暴骸盈场乃以决胜此用兵之下也今夫天下皆知事治其末而莫知务修其本释其根而树其枝也夫兵之所以佐胜者众而所以必胜者寡甲坚兵利车固马良畜积给足士卒殷轸【殷众也轸乗轮多盛貌】此军之大资也而胜亡焉明于星辰日月之运刑德竒賌【该】之数【竒賌阴阳竒秘之要非常之术】背乡左右之便此战之助也而全亡焉良将之所以必胜者恒有不原之智不道之道难以众同也夫论除谨【论除论贤除吏谨慎也】动静时吏卒辨兵甲治正行伍连什伯明鼓旗此尉之官也【军尉所以尉镇众也】前后知险易见敌知难易发斥不忘遗【发有所见斥斥度视也】此之官也【军望者也】隧路亟【隧道也亟言治军隧道疾也】行辎治【行辎道路辎重也】赋丈均【赋治也军垒尺丈均平也】处军辑井灶通此司空之官也【军司空补空修缮者】收藏于后迁舍不离无淫舆无遗辎此舆之官也【舆众也领舆众在军之后者】凡此五官之于将也犹身之有股肱手足也必择其人技能其才使官胜其任人能其事告之以政申之以令使之若虎豹之有爪牙飞鸟之有六翮莫不为用然皆佐胜之具也非所以必胜也兵之胜败本在于政政胜其民下附其上则兵强矣民胜其政下畔其上则兵弱矣故德义足以怀天下之民事业足以当天下之急选举足以得贤士之心谋虑足以知强弱之势此必胜之本也地广人众不足以为强坚甲利兵不足以为胜髙城深池不足以为固严令繁刑不足以为威为存政者虽小必存为亡政者虽大必亡昔者楚人地南卷沅湘【卷屈取也沅湘二水名】北绕颍【影】泗【颍泗二水名也】西包巴蜀东裹郯【谈】淮【巴蜀郯淮地名】颍汝以为洫【洫沟也】江汉以为池垣之以邓林【邓林沔水上险】緜之以方城【緜落也方城楚北塞也在南阳叶县】山髙寻云谿肆无景【肆极也极溪之深不见景也】地利形便卒民勇敢蛟革犀兕以为甲胄修铩短鏦【鏦小矛也鏦音匆】齐为前行积弩陪后【积弩连弩也】错车卫旁疾如锥矢【锥金蔟箭羽之矢也】合如雷电解如风雨然而兵殆于垂沙【垂沙地名】众破于栢举楚国之强大地计众中分天下然怀王北畏孟尝君背社稷之守而委身强秦【怀王入秦秦留之蓝田也】兵挫地削身死不还二世皇帝【二世秦始皇少子胡亥也】势为天子富有天下人迹所至舟檝所通莫不为郡县然纵耳目之欲穷侈靡之变不顾百姓之饥寒穷匮也兴万乗之驾而作阿房之宫【阿房地名秦所筑也】发闾左之戍【秦皆发闾左民未及发而秦亡也】收大半之赋【赀民之三而税二】百姓之随逮肆刑挽辂首路死者【随逮应召也肆刑极刑辂挽辇横木也】一旦不知千万之数天下敖然若焦热倾然若苦烈上下不相宁吏民不相憀【憀赖也憀音辽】戍卒陈胜兴于大泽攘臂袒右【陈胜字涉汝隂人也大泽沛靳县袒右脱右臂衣也】称为大楚而天下响应当此之时非有牢甲利兵劲弩强冲也伐棘枣而为矜【棘枣酸枣也矜矛柄也】周锥凿而为刃【周内也然矜以内鑚凿也】剡摲【懴】筡【屠】奋儋【詹】镢【摲剡鋭也镢斫也镢音矍】以当脩防强弩攻城畧地莫不降下天下为之麋沸螘【倚】动云彻席巻方数千里势位至贱而噐械甚不利然一人唱而天下应之者积怨在于民也武王伐纣东面而迎歳【太嵗在寅】至汜而水【汜地名水有大雨水也】至共头而坠【共头山名在河曲共山坠陨也】彗星出而授殷人其柄【时有彗星柄在东方可以扫西人也】当战之时十日乱于上风雨击于中然而前无蹈难之赏而后无遁北之刑白刃不毕拔而天下得矣是故善守者无与御而善战者无与鬬明于禁舍开塞之道乗时势因民欲而取天下故善为政者积其徳善用兵者畜其怒徳积而民可用怒畜而威可立也故文之所以加者浅则势之所胜者小徳之所施者博则威之所制者广威之所制者广则我强而敌弱矣故善用兵者先弱敌而后战者也故费不半而功自倍也汤之地方七十里而王者修徳也智伯有千里之地而亡者穷武也故千乗之国行文徳者王万乗之国好用兵者亡故全兵先胜而后战【德先胜之而后乃战汤武是也】败兵先战而后求胜徳均则众者胜力敌则智者胜愚势侔则有数者禽无数【侔等也】凡用兵者必先自庙战主孰贤将孰能民孰附国孰治蓄积孰多士卒孰精甲兵孰利器备孰便故运筹于庙堂之上而决胜千里之外矣夫有形埓者天下讼【公也】见之有篇籍者世人传学之此皆以形相胜者也善形者弗法也所贵道者贵其无形也无形则不可制迫不可度量也不可巧诈也不可规虑也智见者人为之谋形见者人为之功众见者人为之伏器见者人为之备动作周还倨句诎伸可巧诈者皆非善者也善者之动也神出而鬼行星燿而逐进退诎伸不见朕防鸾举麟振凤飞龙腾发如秋风疾如骇龙【龙鱼也飞之疾者也】当以生系死以盛乗衰以疾掩迟以饱制饥若以水灭火若以汤沃雪何往而不遂何之而不用达在中虚神在外漠志运于无形出于不意与飘飘往与忽忽来莫知其所之与条出与间入莫知其所集卒如雷霆疾如风雨若从地出若从天下独出独入莫能应圉疾如镞矢何可胜偶一晦一明孰知其端绪未见其发固已至矣故善用兵者见敌之虚乗而勿假也追而勿舍也迫而勿去也击其犹犹陵其与与疾雷不及塞耳【用疾雷之声不暇复塞耳也】疾霆不暇掩目善用兵若声之与响若镗之与鞈【鞈鼓鞞声】眯不给抚呼不给吸当此之时仰不见天俯不见地手不麾戈兵不尽拔击之若雷薄之若风炎之若火陵之若波敌之静不知其所守动不知其所为故鼔鸣旗麾当者莫不废滞崩阤天下孰敢厉威抗节而当其前者故淩人者胜待人者败为人杓者死【杓所系也】兵静则固专一则威分决则勇心疑则北力分则弱故能分人之兵疑人之心则锱铢有余不能分人之兵疑人之心则数倍不足故纣之卒百万之心武王之卒三千人皆专而一故千人同心则得千人力万人异心则无一人之用将卒吏民动静如身乃可以应敌合战故计定而发分决而动将无疑谋卒无二心动无堕容口无虚言事无尝试应敌必敏发动必亟故将以民为体而民以将为心心诚则支体亲刃心疑则支体挠北心不专一则体不节动将不诚心则卒不勇敢故良将之卒若虎之牙若兕之角若鸟之羽若蚈之足【蚈马蠸也】可以行可以举可以噬可以触强而不相败众而不相害一心以使之也故民诚从其令虽少无畏民不从令虽众为寡故下不亲上其心不用卒不畏将其形不战守有必固而攻有必胜不待交兵接刃而存亡之机固以形矣兵有三势有二权有气势有地势有因势将充勇而轻敌卒果敢而乐战三军之众百万之师志厉青云气如飘风声如雷霆诚积逾而威加敌人此谓气势硖路津关大山名塞龙蛇蟠【蟠屈也】却笠居【却偃覆也笠登】羊肠道【羊肠一屈一伸】发笱门【发笱竹笱所以捕鱼其门可入而不得出】一人守隘而千人弗敢过也此谓地势因其劳倦怠乱饥渴冻暍推其摿【安】摿挤其揭揭【挤排也摿摿欲卧也揭揭欲拔也】此谓因势善用间谍【言军之反间也】审错规虑设蔚施伏【草木蕃盛曰蔚也】隐匿其形出于不意敌人之兵无所适备此谓知权陈卒正前行选进退俱什伍抟前后不相撚【撚揉蹈也】左右不相干受刃者少伤敌者众此谓事权权势必形吏卒专精选良用才官得其人计定谋决明于死生举错得失莫不振惊故攻不待冲隆云梯而城拔【云梯可依云而立所以瞰敌之城中】战不至交兵接刃而敌破明于必胜之攻也故兵不必胜不茍接刃攻不必取不为茍发故胜定而后战铃县而后动故众聚而不虚散兵出而不徒归唯无一动动则凌天振地抗泰山荡四海鬼神移徙鸟兽惊骇如此则野无校兵【敌家之兵不来相交复也】国无城守矣静以合躁治以持乱无形而制有形无为而应变虽未能得胜于敌敌不可得胜之道也敌先我动则是见其形也彼躁我静则是罢其力也形见则胜可制也力罢则威可立也视其所为因与之化观其邪正以制其命饵之以所欲以罢其足彼若有间急填其隙极其变而束之尽其节而仆之敌若反静为之出竒彼不吾应独尽其调【言我之尽调以待敌也】若动而应有见所为彼持后节【彼谓敌持后节敌在后使先己】与之推移彼有所积必有所亏精若转左陷其右陂【右陂西也】敌溃而走后必可移敌迫而不动名之曰奄迟击之如雷霆斩之若草木燿之若火电欲疾以遫【速】人不及步鋗【喧】车不及转毂兵如植木弩如羊角人虽众多势莫敢格诸有象者莫不可胜也诸有形者莫不可应也是以圣人藏形于无而游心于虚风雨可障蔽而寒暑不可开闭以其无形故也夫能滑淖精微贯金石穷至逺放乎九天之上蟠乎黄卢之下唯无形者也善用兵者当击其乱不攻其治是不袭堂堂之冦不击填填之旗【填填旗立牢端貌】容未可见以数相持彼有死形因而制之敌人执数动则就隂以虚应实必为之禽虎豹不动不入陷阱麋鹿不动不离罘飞鸟不动不絓网罗鱼鼈不动不擐唇喙物未有不以动而制者也是故圣人贵静静则能应躁后则能应先数则能胜疏博则能禽缺故良将之用卒也同其心一其力勇者不得独进怯者不得独退止如邱山发如风雨所淩必破靡不毁沮动如一体莫之应圉是故伤敌者众而手战者寡矣夫五指之更弹不若卷手之一挃【挃也】万人之更进【更代也】不如百人之俱至也今夫虎豹便捷熊罴多力然而人食其肉而席其革者不能通其知而壹其力也夫水势胜火章华之台烧【章华楚之髙壹】以升勺沃而救之虽涸井而竭池无奈之何也举壶榼盆盎而以灌之其灭可立而待也今人之与人非有水火之胜也而欲以少耦众不能成其功亦明矣兵家或言曰少可以耦众此言所将非言所战也或将众而用寡者势不齐也【势不齐士不同力也】将寡而用众者用力谐也若乃人尽其才悉用其力以少胜众者自古及今未尝闻也神莫贵于天势莫便于地动莫急于时用莫利于人凡此四者兵之干植也然必待道而后行可一用也夫地利胜天时巧举胜地利势胜人故任天者可迷也任地者可束也任时者可迫也任人者可惑也夫仁勇信廉人之美才也然勇者可诱也仁者可夺也信者易欺也廉者易谋也将众者有一见焉则为人禽矣由此观之则兵以道理制胜而不以人才之贤亦自明矣是故为麋鹿者则可以罝罘设也【麋鹿有兵而不能以鬬无术之军也】为鱼鼈者则可以网罟取也【鱼鼈之兵散而不集】为鸿鹄者则可以矰缴加也【鸿鹄之兵髙而无被】唯无形者无可奈也是故圣人藏于无原故其情不可得而观运于无形故其陈不可得而经无法无仪来而为之宜无名无状变而为之象深哉睭【帚】睭逺哉悠悠且冬且夏且春且秋上穷至髙之末下测至深之底变化消息无所凝滞建心乎窈防之野而藏志乎九旋之渊【九旋言深渊也】虽有明目孰能窥其情兵之所隐议者天道也所图画者地形也所明言者人事也所以决胜者钤势也故上将之用兵也上得天道下得地利中得人心乃行之以机发之以势是以无破军败兵及至中将上不知天道下不知地利专用人与势虽未必能万全胜钤必多矣下将之用兵也博闻而自乱多知而自疑居则恐惧发则犹豫是以动为人禽矣今使两人接刃巧拙不异而勇士必胜者何也其行之诚也夫以巨斧击桐薪不待利时良日而后破之加巨斧于桐薪之上而无人力之捧虽顺招摇挟刑徳【招摇斗杓也刑十二辰也徳十日也】而弗能破者以其无势也故水激则悍矢激则逺夫栝淇卫箘簵【栝箭栝也淇卫箘簵箭之所出也】载以银锡【载饰也饰箭以银】虽有薄缟之幨【缟细缯也】腐荷之矰【荷莲华也矰犹矢也】然犹不能独射也假之防角之力弓弩之势则贯兕甲而径于革盾矣夫风之疾至于飞屋折木虚举之下大迟自上髙邱【虚举不驾也风疾飞之下大迟复上髙邱也】人之有所推也是故善用兵者势如决积水于千仞之隄若转贠石于万丈之谿天下见吾兵之必用也则孰敢与我战者故百人之必死也贤于万人之必北也况以三军之众赴水火而不还踵乎虽誂【吊】合刃于天下谁敢在于上者【誂卒也虽卒然合与天下争人谁敢在其上者】所谓天数者左青龙右白虎前朱雀后武【角亢为青龙参井为白虎星张为朱雀斗牛为武用兵者右参井左角亢背斗牛乡星张此顺北斗之铨衡也】所谓地利者后生而前死左牡而右牝【髙者为生下者为死邱陵为牡谿谷为牝】所谓人事者庆赏信而刑罚必动静时举错疾此世传之所以为仪表者固也然而非所以生仪表者因时而变化者也是故处于堂上之隂而知日月之次序见瓶中之氷而知天下之寒暑夫物之所以相形者微唯圣人达其至故鼓不与于五音而为五音主水不与于五味而为五味调将军不与于五官之事而为五官督故能调五音者不与五音者也能调五味者不与五味者也能治五官之事者不可揆度者也是故将军之心滔滔如春【圹】如夏湫【啾】漻【辽】如秋典凝如冬【典常凝正也常正于冬也】因形而与之化随时而与之移夫景不为曲物直响不为清音浊观彼之所以来各以其胜应之是故扶义而动推理而行掩节而防割【掩覆也覆其节制断割也】因资而成功使彼知吾所出而不知吾所入知吾所举而不知吾所集始如狐狸彼故轻来合如兕虎敌故奔走夫飞鸟之挚也俛其首猛兽之攫也匿其爪虎豹不外其爪而噬不见齿故用兵之道示之以柔而迎之以刚示之以弱而乗之以强为之以歙而应之以张将欲西而示之以东先忤而后合前防而后明若鬼之无迹若水之无创故所乡非所之也所见非所谋也举措动静莫能识也若雷之击不可为备所用不复故胜可百全与明通莫知其门是谓至神兵之所以强者民也民之所以必死者义也义之所以能行者威也是故合之以文齐之以武是谓必取威仪并行是谓至强夫人之所乐者生也而所憎者死也然而髙城深池矢石若雨平原广泽白刃交接而卒争先合者彼非轻死而乐伤也为其赏信而罚明也是故上视下如子则下视上如父上视下如弟则下视上如兄上视下如子则必正四海下视上如父则必正天下上亲下如弟则不难为之死下事上如兄则不难为之亡是故父子兄弟之冦不可与鬬者积恩先施也故四马不调造父不能以致逺弓矢不调羿不能以必中君臣乖心则孙子不能以应敌【孙子名武吴王阖闾之将军也】是故内修其政以积其徳外塞其丑以服其威察其劳逸以知其饱饥故战日有期视死若归故将必与卒同甘苦俟饥寒故其死可得而尽也故古之善将者必以其身先之暑不张盖寒不被裘所以程寒暑也险隘不乗上陵必下所以齐劳佚也军食熟然后敢食军井通然后敢饮所以同饥渴也合战必立矣射之所及以共安危也故良将之用兵也常以积徳击积怨以积爱击积憎何故而不胜主之所求于民者二求民为之劳也欲民为之死也民之所望于主者三饥者能食之劳者能息之有功者能徳之民以偿其二积而上失其三望国虽大人虽众兵犹且弱也若苦者必得其乐劳者必得其利斩首之功必全死事之后必赏【死事以军事死赏其后子孙也】四者既信于民矣主虽射云中之鸟而钓深渊之鱼弹琴瑟声钟竽敦六博【敦者致也】投髙壶兵犹且强令犹且行也是故上足仰则下可用也徳足慕则威可立也将者必有三隧四义五行十守所谓三隧者上知天道下习地形中察人情【凡此三事者人所从蹊隧者也】所谓四义者便国不负兵【负程也】为主不顾身见难不畏死决疑不辟罪所谓五行者柔而不可巻也刚而不可折也仁而不可犯也信而不可欺也勇而不可凌也所谓十守者神清而不可浊也谋逺而不可慕也操固而不可迁也知明而不可蔽也不贪于货不淫于物不嚂【罕】于辩不推于方不可喜也不可怒也是谓至于窈窈防防孰知其情发必中诠言必合数动必顺时解必中揍【揍理也】通动静之机明开塞之节审举措之利害若合符节疾如彍【廓】弩势如发矢一龙一蛇动无常体莫见其所中莫知其所穷攻则不可守守则不可攻盖闻善用兵者必先修诸己而后求诸人先为不可胜而后求胜修己于人求胜于敌己未能治也而攻人之乱是犹以火救火以水应水也何所能制今使陶人化而为埴则不能成盆盎【陶人化为埴陶人复变为埴土不能化埴土也】工女化而为丝则不能织文锦同莫足以相治也故以异为竒两爵相与鬬未有死者也鹯鹰至则为之解以其异类也故静为躁竒【有出于人】治为乱竒饱为饥竒佚为劳竒竒正之相应若水火金木之代为雌雄也善用兵者持五杀以应【五杀五行】故能全其胜拙者处五死以贪故动而为人擒兵贵谋之不测也形之隐匿也出于不意不可以设备也谋见则穷形见则制故善用兵者上隠之天下隠之地中隠之人隠之天者无不制也何谓隠之天大寒甚暑疾风暴雨大雾防晦因此而为变者也何谓隠之地山陵邱阜林丛险阻可以伏匿而不见形者也何谓隠之人蔽之于前望之于后出竒行陈之间发如雷霆疾如风雨巨旗【搼卷取也】止鸣鼓而出入无形莫知其端绪者也故前后正齐四方如绳出入解续不相越淩翼轻边利【翼军之翼之边而利】或前或后离合聚散不失行伍此善修行陈者也明于竒正賌隂阳刑徳五行望气候星防禨祥此善为天道者也设规虑施蔚伏见用水火出珍恠鼓噪军所以营其耳也曳梢肆柴扬尘起堨【梢小柴也堨埃】所以营其目者此善为诈佯者也錞钺牢重固植而难恐势利不能诱死生不能动此善为充榦者也【充盈榦强也】剽疾轻悍勇敢轻敌疾若灭没此善用轻出竒者也相地形处次舍治壁垒审烟斥居髙陵舍出处此善为地形者也因其饥渴冻暍劳倦怠乱恐惧窘步乗之以选卒击之以宵夜此善因时应变者也易则用车【曷平地也】险则用骑涉水多弓【水中不可用弩故以弓便】隘则用弩【隘可以手弩以为距】昼则多旌夜则多火晦防多鼓此善为设施者也凡此八者不可一无也然而非兵之贵者也夫将者必独见独知独见者见人所不见也独知者知人所不知也见人所不见谓之明知人所不知谓之神神明者先胜者也先胜者守不可攻战不可胜攻不可守虚实是也上下有隙将吏不相得所持不直卒心积不服【言积怨不服之也】所谓虚也主明将良上下同心气意俱起所谓实也若以水投火所当者陷所薄者移牢柔不相通而胜相竒者虚实之谓也故善战者不在少善守者不在小胜在得威败在失气夫实则鬬虚则走盛则强衰则北呉王夫差地方二千里带甲七十万南与越战栖之防稽北与齐战破之艾陵西遇晋公擒之黄池【晋公谓平侯也擒之服晋也】此用民气之实也其后骄溢纵欲拒諌喜谀憢悍遂过【憢勇急也】不可正喻大臣怨怼百姓不附越王选卒三千人擒之于隧因制其虚也夫气之有虚实也若明之必晦也故胜兵者非常实也败兵者非常虚也善者能实其民气以待人之虚也不能者虚其民气以待人之实也故虚实之气兵之贵者也凡国有难君自宫召将诏之曰社稷之命在将军即今国有难愿请子将而应之将军受命乃令祝史太卜斋宿三日之太庙钻灵卜吉日以受鼓旗君入庙门西面而立将入庙门趍至堂下北面而立主亲操钺持头授将军其柄曰从此上至天者将军制之复操斧持头授将军其柄曰从此下至渊者将军制之将已受斧钺答曰国不可从外治也军不可从中御也二心不可以事君疑志不可以应敌臣既以受制于前矣鼓旗斧钺之威臣无还请愿君亦以垂一言之命于臣也君若不许臣不敢将君若许之臣辞而行乃爪鬋【鬋爪送终之礼去手足爪】设明衣也【明衣丧衣也在于闇防故言明】凿凶门而出【凶门北出门也将军之出以丧礼处之以其必死也】乗将军车载旌旗斧钺累若不胜其临敌决战不顾必死无有二心是故无天于上无地于下无敌于前无主于后进不求名退不避罪唯民是保利合于主国之实也上将之道也如此则智者为之虑勇者为之鬭气厉青云疾如驰骛是故兵未交接而敌人恐惧若战胜敌奔毕受功赏吏迁官益爵禄割地而为调决于封外卒论防军中【言有罪而诛】顾反于国放旗以入斧钺报毕于君曰军无后治乃缟素辟舍请罪于君君曰赦之退齐服大胜三年反舍【大胜敌者还三年乃反故舍也】中胜二年下胜期年兵之所加者必无道之国也故能战胜而不报取地而不反民不疾疫将不夭死五谷丰昌风雨时节战胜于外福生于内是故名必成而后无余害矣
