<!-- { "loadSidebar": true } -->
　　鲁褒钱神论史谓疾时者共传其文而复不全惜哉惜哉易称利者义之和孔子言小人喻于利体其所和圣贤之用也察其所喻小人之归也信如褒之论则利固为实义者名而已矣而何以疾为易又称理财正辞禁民为非其严如此而后世犹以利为义况此论乎此尤可叹尔中世之士或必于显或必于隐必于显者荣耀甚而不退必于隐者憔悴极而不行虽皆不概乎中道而以失己者较之其利害得丧固不同也陶潜非必于隐者也特见其不可而止尔其所利所得虽与必隐者无异其所守则通而当于义和而蹈于常所以为优也至于识趣言语足以髙世而咏歌陶然顺于物理则不惟当于义而又有文词之可观焉盖中世之士如潜者一二而已潜之所称山林居防殆孔子所谓不堪顔子之忧者潜能乐之而后世乃欲以徇利不已之心过奢无制之物有羡于潜而庶几之岂不误哉或问子所谓中世之士若此上世如之何诗书所称隐者皆有故非不顾其时而自必其身者也
　　载记
　　三代以后取天下者仁暴不一强者为雄石勒苻坚既有十分之八勒虎极其残酷以力自毙固无可言者独坚雅有并包之度绥懐之畧虽暮年一败亦古今常有而遂纷披摧折鱼烂土崩不可救止者盖坚所取者广而所守者狭其所以并包绥懐者乃其所以失之也观良平萧何为汉髙计虑其补绽调柔者尽妇女箱箧之智决裂震服者皆市井屠侩之术然不得不出于此而光武身所戡灭虽多用兵虽久未尝不随事裁割使倥偬之时便享平宁之利二汉之所以取而成传而久者臣以是道谋之于前君以是道行之于后也坚既广大阔达事无正法而王猛复明锐果决动欲必成君臣豪俊俱无坚凝之防此正后世取天下之深忌宜其一跌而不足以免身也学者皆谓猛临没劝坚勿以晋为图坚不从故败此为晋计可也若为坚计不过欲并天下尔虽图晋何害乎
　　崔浩言慕容恪之辅幼主慕容暐之霍光也浩盖妄矣恪秦汉以后所未有霍光何足比乎又姚兴以国用不足増关津之税盐竹山木皆有赋秦汉后加増税赋皆为变政大事故其羣臣咸谏与桑羊朱晖同意以此知衰世之法古今一辙也
　　苻坚在新平寺犹竒待尹纬以为王景畧之俦自愧其不知念此令人酸楚虽云古之王者知命之不长并建圣哲此意当无极然后世人主茍计数定自足以守坚之不亡要不在此乃齐桓刘备一节常畱胷次而然也李雄无事小出其丞相杨褒于后持矛驰马过雄雄恠问之对曰夫统天下之重如臣乗恶马而持矛也急之则虑自伤缓之则惧其失是以马驰而不制也雄寤即还史称雄为国无威仪人主方出丞相持矛驰马过其前此无威仪之一事也然如褒所谏雄所听乃春秋战国间事秦汉以后固无之使君臣简质而可以闻善改过区区之威仪又何足贵乎此为史者所不知也苻坚之遣慕容垂夙度不疑可也然百万之众一朝倾败度虽不可改智自当及之矣至丕使垂讨翟斌乃令苻飞龙为副又加以委节此尤疎谬石越言公父子好存小仁不顾大计吾属终当为鲜卑虏矣夫大计有是有非若越此言真中坚病也
　　晋有正始微言胜防韵士至于江左虽安民之道不足而扶世之志未衰学者未宜畧也叙事虽烦猥无刋翦之功然成败得失之际十亦得七八史臣语陋无一可采然予夺亦不差信孟子所谓是非之心人皆有之也旧传有少年见一长者问读何书云晋书问晋书有几个好亭子名少年惘然无以对方悟前辈读书之法使其果然甚误学者韩愈谓上规姚姒及诵其所学乃自云记事者必提其要纂言者必钩其恐如此用功亦未足以规姚姒就能规之不过语言之不似近世者耳而况于亭子名耶





　　习学记言卷三十
<子部,杂家类,杂学之属,习学记言>
　　钦定四库全书
　　习学记言卷三十一　　　　宋　叶适　撰南史
　　宋书
　　魏晋以后惟刘裕之取差或无愧盖晋已亡而裕非其叛臣也但力尚不足自得故必假晋为名尔取天下未论义得与篡盗而实欲有之甚难曹操司马氏皆数十年刘裕亦然人以为不能致者须勤身苦力以致之不如是无以定名故也而王莽王敦桓温父子直以很抗陵上暴众害物豪夺经有损身灭族流毒生民悲夫裕本刘牢之所拔习见百年经畧中原旧事勇智兼人宇量开絶若使息圗僣夺专意经纶其于恢复混一之功不难成矣裕非无此资故前取燕后取秦皆欲顿驾立足为逺大之基所以随事沦胥既得复失终于割据分裂者乃刘穆之教误之也取天下自蘓秦张仪説破萧何张良做出后世相承盖有定説英杰之士必先识其大势所归运动开阖在本身材分之外而穆之乃欲以区区应用刀笔小能辄当豪杰佐时之目嗟夫彼谓如邓禹荀彧者无以异于贾充钟会耶
　　江左之政以元嘉为首史言其纲维备举条禁明宻爵有常科罚无滥品建武永平之后无及焉今考其最可见者责成郡县及守宰以六朞为断而已大抵上持其要而下姑以茍安尔若夫寛卹之政劝相之方先民后己之诚损上益下之术固未及也况于道徳文物使之知教而有礼乎自戎狄迭据北方所不论盖至唐仅以贞观开元为称然则善政不常有非特贤君难遇亦由任己以乱俗者多而识治以靖民者少故也岂不惜哉宋文帝虽勤苦求治不过狱讼而已武明滛侈猜酷残民如不及两废主童孺极恶萧氏遂刼而代之及于梁陈祸福欻忽学者以其微浅不能置论然于世教所系甚重古人之于天下固有常道故伊尹谓肇修人纪以至于有万邦后世虽不足议此然周之诸侯大者秦楚小者鲁卫传世数十盖其为国尚皆有本末更仆迭起而维持制服之具与之并行所以久而能犹存不止是富贵自身一路也李斯首破壊此事君臣俱得富贵然亦相随而亡两汉虽皆李斯余本但时作一二亦为有所慿借故比其他享国者粗长久曹操之兴荀彧本欲扶持接续汉事操不用又杀之陈羣王朗之流随时好恶旧论尽矣此后无有知者只如刘表要依文按本作昔人様子虽未必是其徒不能櫽括与之共守反与共亡虽诸葛亮亦然然则管仲乐毅亮虽以自比恐未必及也故三国各不数十年而亡况刘穆之比以前人更隔数十重见识刘裕本有阔达意度而穆之以狭劣教之其君臣上下自富贵娱乐一身之外更无他説以致国祚短促皆其自取民生其间受祸迫数可胜叹哉然则居王导谢安王俭之地者安可不深念夕阳以为警戒欤若学者但诵习三代有道之长不知如此短促却在甚防既无经通济之念而波流风靡与世推移又或迂钝疎野以古自絶则与江左人材何以异矣自蔡邕杜预用新术治歴至何承天祖冲之考索愈精承天以月蚀之冲推日躔次冲之言古术之作在汉初周末所谓求详于未差之间盖刘歆班固所不能到也冲之与戴法兴更相论难宋孝武殂不复施用然歴家传之具存【一作用之梁卒至陈】
　　沈约叙祓除引周礼女巫韩诗溱洧论语浴沂约固非知经然近世学者以浴沂舞雩为知道一大节目意料浮想遂为师传执虚承误无与进徳则其陋有甚于昔之传注者不可不知也迁固为书志论述前代旧章以经纬当世而汉事自多阙畧蔡邕胡广始有纂辑陈夀范晔废不复着至沈约比次汉魏以来最为详悉唐人取之以补晋记然后歴代故实可得而推虽去迁固本意已逺然古事既不能追则所当存者随世有无而已但其体烦杂非复前比殆成会要矣学者立乎千载之后考见始末当使相承如一日若姑竞迁固之华而不求其实则失之逺矣
　　汉魏杂歌词多曹氏父子所作昔文王周召皆自为文字褒功撰徳协俗训民正声入于人心百世赖之曹氏以侠气动哀思激扬顿挫而千载之下文人才子奋其笔墨欲以名世嗟夫人材固系于所祖耶若洛阳令罗敷行陈安陇上吟民俗之词本乎风土自不可废惜其零落仅存一二观者详之也
　　魏文居谅闇之始便数出游猎体貌不重风尚通脱故戴凌以直谏抵罪鲍勋以忤防极刑天下化之咸贱守节此貌之不恭也按傅有慕通达之论而言之不详此自魏晋相承记魏文云然宜得其实也晋志削不载今当复存乃正始虚本原所自也
　　太康中天下为晋世宁之舞手接杯盘反覆之歌曰晋世宁舞杯盘史以为乐生人心所以观事接杯盘于手而反覆之至危也晋世之士偷茍于酒食之间而知不及逺晋世之宁犹杯盘之在手切事中理盖亦君子之言也流传至今犹有杯盘又云巾舞古公莫舞也宋元嘉末日蚀星辰毕见孝建初蚀列宿粲然前代之异未有巨此者也吁是时阳徳尽耶
　　史称地理参差其详难举实由名号骤易境土屡分或一郡一县割成四五四五之中亟有离合千回百改巧歴不算寻校推求未易精悉盖以是时江淮以南为十九州矣时代迁换南北割裂而地之去畱无常是人事之不能免至于乐变慕广不求于政而求于地则后世之通患也其后又不止此或州増复名郡累冗号无益而祗为异去古愈逺矣书地之法当存旧系雅削浮没猥而已
　　宋明帝畱心后房拟外百官备置内职有通尹列叙司仪司政女林侍御殿中祭酒之目史以为元嘉以降椒庭绮观千门万户滛妆恠饰变无穷自汉昭阳魏九华不能概其万一昔卫灵公与南子驾雍渠乗招揺市过之孔子丑之曰吾未见好徳如好色者也古者后妃通称本无内职儒生妄説文义承误流转后世遂无所不有何止好色哉
　　汉魏以后天下共称诸葛亮次则刘穆之亮虽用其民不息然民徳亮故不忘也穆之未可语此亮虽束防豪贵使洗手听法穆之安能亮任人能尽其器用所至材者知不见遗不材无所徼幸穆之亦未至此若夫佐裕大合英豪竭力经营使天下定于一尤非穆之所知也自曹操不能一天下余岂以空谈责穆之盖裕实有可致之资其时亦易然卒以不就者既杀谢混除刘毅司马休之自应止此规小意狭又再费日月故也沈约曰晋纲弛紊其渐有由孝武守文化不下及道子昬徳宪章坠矣重之以国寳加之以元显祖宗遗典羣公旧章扫地尽矣主威不树臣道专行国典人殊朝纲家异编户之命竭于豪门王府之蓄变为私藏由是祸基东妖难结天下荡荡然王道不絶若线髙祖一朝创业事属横流改乱章布平道尊主卑臣之义定于马捶之间威令一施内外从禁以建武永平之风变太元隆安之俗盖文宣公之为也此当时人称穆之实録然尚有当论者孔子谓如有用我朞月而已岂圣人之智不及也诗云谁能烹鱼溉之釡鬵然则何天下之乱而能治之者少耶
　　史称王博练治体畱心庶事斟酌时宜每存优允未知斟酌优允者何事当只指与八座丞郎疏议者耶当时政体此为大耶然后世又有不能如此而称贤者矣故可叹也
　　徐羡之傅亮受顾命事营阳庐陵皆当废但不当杀尔既至于杀则文帝无以自防不待王昙首辈追促也然犹迟回不忍者累年盖亦难之所以致帝于有过乃三人自为观其负荷大事亦秦汉以后所少至于二王之不当杀不待智者而后知然宋武禅代鸩毒旧君戕剥遗不翅如狐豚其臣习见方为新君地不暇为旧君计故蹉跌至此也或以晋惠公里克为比又言春秋之义不当杀皆非也人道所系岂可以祸福影响附合耶谢晦自知不反而犹举兵犯阙为徐傅陈寃未审克捷之后又将何讨其愚如此杀二王盖不足道也然以沈约所论则当时亦无以三人为非者岂托孤寄命之地古人遂无复令终欤
