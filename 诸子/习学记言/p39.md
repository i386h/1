<!-- { "loadSidebar": true } -->
　　昆阳以后官渡周瑜闗羽陆逊皆大战也刘备平生拙于用兵举无不败乃専师独将以撄吴人方盛之锋自无得胜之理然素有雄名而逊晩出陈夀所谓摧而克之罔不如志盖亦难事也按逊传督五万人拒备备不言几人要须倍之魏书云四万人恐不然备既不能取夷陵顺流破竹而斜侧傍入縁山列险众无所施名为五六百里实不过数十里耳魏文帝笑备不晓兵岂有七百里营可以拒敌如据其要害虽苞桑原隰险阻亦何所忌乎
　　陆抗讨步阐军营更筑严围自赤谿至故市内以围阐外以拒冦昼夜催切如敌已至于徐晃解樊围事已互见之盖智勇相遇各尽其力不恃敌之不敢救一旦遁退如诸葛恪自取丧败也抗又言徳均则众胜寡力侔则安制危庶政陵迟黎民未又而议者徒以长川峻山限带封域此乃书之末事非智者之所先也善哉与司马侯吴起合矣陆氏信才父子也
　　孙登徳兼于能知人则哲深逹治要临殁一疏不论三代以前三代以后世子藩王之贤少有及者同时曹子桓子建何足道哉然孙权暮年骄惰猜险祸成骨月登亦幸而早死未知父子之爱竟能始终否
　　贺齐传甚竒伟江东之有山越无异夷蛮盖秦汉所不得尽治孙氏既以吴越起事搜剔制服数十年间遂成平土矣今湖南尚有峒民而世无齐辈勇决误揺手动足辄为大患虽非先王论治所尚然以彼视此犹有可言而后世因讳之不敢道如齐者殆不可及也
　　吴范占验存亡兴废无不审中使如其言无用人事矣将天定而人从耶将人为而天合耶将如物之形立而影随耶自尧舜三代以道制命以徳听天而祯祥数术犹未尝不行乎其间独未知秦汉之后或有圣贤事功者其天道先具又当如何尔
　　诸葛恪先讨山越后筑东兴功效不可掩矣然推此而遂欲施于天下大计则覆宗废主倾辱其国曾不旋踵者天下之计自有定形不因事而就恪智小不足以知之虑近谋逺势当然尔然当时议论徒能毁其已败则亦无所取
　　王蕃楼贺邵韦昭华覈吴之将亡孙皓酷暴尚有此人孔子称殷有三仁殷圣贤数十世之天下其亡有此仁人固其宜也悲夫
　　蜀志
　　刘表当乱世雍容文义自保一方比于袁曹之残民不犹愈乎刘璋虽闇懦然国富民盛守之以恩无所得罪也而纵横之士韩嵩张松之徒各思自逞不以其上为可安必欲与之偕亡而后已利口覆邦家真可恶哉刘备颇知天下大计所在但初起时名位防浅不及当诸人盟防之际既后起智勇短劣不能折羣雄胜败之冲安有一二十年进取无成栖栖寄托而犹欲就功名者所以自负惟有谋诛曹操一事始终赖此仅立一隅大抵虽匹夫特起未有无揁榦而可偶然立事者如荆益固容身之地然图之无名极觉勉强其诛不武其克不令诸葛亮厐统以此自见不如袖手寂寞终无所为也
　　陈夀言及其举国托孤于诸葛亮而心神无贰诚君臣之至公古今之盛轨道得出司马迁不能过也
　　周衰圣贤不作管仲相齐成匡济之业春秋二百余年载之余考次仲事与王道未有以异而处士权谋用为首称诸葛亮治蜀虽不能复汉然千嵗间炳如丹青余抚亮所行实用霸政而论者乃以为几于王道盖古今之世不同而人心见识亦随以变也
　　刘备与关羽张飞麋竺简雍流转南北自壮至老殆絶资身之策而亮教以取荆益然后卒成三分荆益虽可取然假力于孙权则借贷督索防盟于刘璋则欺侮攘夺计亮之始终存心行事不宜有此而号其名曰兴汉则可悲也故余以为君子之于天下必使之无一不正而后从其君自伊吕不兴而管乐之亡无复可为之时矣
　　司马徳操谓儒生俗士岂识时务识时务者在乎俊杰方公孙衍张仪开阖动揺天下听命而孟子以为妾妇之道则极一世之智计而不足以当儒者之隠约东汉士贵风操家尚经学亦既知义矣然而劲勇林起豪侠云萃而先生大人不足以镇之散乱驰突鬭成末世之祸于是揣时变者负算畧语世事者极纵横而儒生稽古以俗士废焉徳操所谓俊杰幸有亮在然犹未免于纵横若他人不足以语亮者法正之流勿数可也余尝论汉髙无所能而萧何与之以天下今观诸葛亮之于刘备亦然若光武曹操刘裕唐太宗皆身自取其臣助之而已然汉髙犹是大势已成何之与为易备漂流二十年未尝得尺寸亮凿空榦取以无为有比于萧何其事倍难至于始终任责习坎心亨而行不尚以古人之资而用后世策士之术理不两立所以尽力而少功也
　　眉山苏氏言出师表简而尽直而不肆与伊训説命表里亮谋取益州日月之食也至是则人皆仰之不复论前事矣苏氏之言虽过然大指亦近之
　　亮自备死闭闗不出五年一出而不可敌可也一出而败则其后错落不复振乃理之必至矣汤文王百里而有天下孰谓益州之大不可以取患不行汤文王之道耳亮区区信赏必罚朝种暮获虽号治办而魏亦不至于乱则安得以一隅之地而収克复之勲如用魏延杨仪尚自不保其后是亦与魏何以相过非所谓以百而取一也
　　臣死之日不使内有余帛外有赢财以负陛下及卒如其所言其小心克畏与萧何同此所以能服一世也然以上当更有事
　　亮集荀朂和峤令陈夀所定亮之言魏晋之人所不欲闻也然且存之而不敢没非亮至诚孰能使之夀又言大晋光明至徳泽被无疆诚然其好善忘雠自是晋武及举朝盛事故其后虽乱而尚延也
　　夀评亮文集古语中赞述亮美皆当时亲见实事所谓经事综物公诚之心形于文墨是也至后世浮称泛指失之矣嗟乎三代之下道逺世降本王心行霸政以儒道挟权术为申商韩非而不自知以亮始末考之厯厯可见所以使其功烈不能究者皆末俗余论误之也余故谆谆具之然则学者至是更须自拔乃可尔
　　徽采桑于树上坐统在树下共语自昼至夜徽甚异之防行懿筐之间乃有王霸之畧足以乐而无忧然则贫贱诚不能为士累也唐人谓开筵面场圃举酒话桑麻正是本色韵胜者闲吟而已
　　刘备言每与曹操反事乃可成此未必当时真语然以诈取刘璋者备之所不安也备周旋陈元方郑康成羣儒授记其説寛缓而诸葛亮厐统定计数于前必成败于后司马徳操所谓识时务者欤恐如此俊杰比之古人更当吉蠲以荐明徳
　　观璋之所以失备之所以得事之成败真有计也法正既与备以益州又为之图取汉中其策渊郃才畧不胜国之将帅乃审其必成而动非茍好谋者正忽死则智算已隠而备之业止矣如诸葛亮所谓鞠躬尽力死而后已至于成败利钝非臣之明所能逆覩此全不是议论汤武之仁义伊周辅之自知必胜桀纣之暴虐百全而不失后世无徳专用计数李斯张良以有胜无亦百全而不失也使成败利钝果不能逆覩但欲以身死为恭则何用劳师残民为此不可知之举髙不足为仁而下不足为智况三代之君臣未尝有此法乎
　　许靖以汝南胜士著名既尝预汉谋议及其流播无所茍容其身者则臣役之晚嵗遂有翻成见薄之事然则如荀彧之出处殆未可以轻责也法正薄夫乃知靖为当敬发悟刘备用贤之机诸葛亮之亲厚正有以哉诸葛亮不以英特表羣物而以恳恻来众智参署之防敝屩珠玉之喻诚有味之言也用人固难而为人用者亦未易末世材质委丧万人一律以横论为昌言以肤説为忠虑而欲求亮虚受之益吾见其多听而终少成也
　　廖立言关羽怙恃勇名作军无法直以意突岂得不为中关羽病亮正以其搅事废之尔至李平则法当废矣罪功轻重曲折甚多上世未尝以此为宰物之盛节亦霸政之余务耳习凿齿论甚浅未能究其义也
　　毎念亮才死魏延杨仪便败国事自战国秦汉以后为一胜一负之兵虽尽得天下皆以幸刦不幸耳独亮欲节制而后用之然亦止能及其身武王既殁三监淮夷叛民犹罔不反曰艰大而况亮乎
　　代汉者当涂髙是何语汉光武尝以问公孙述谓君岂髙之身杜琼乃以魏当涂而髙取类而言复是何类又谓始自汉名官言曹司马当复何义谯周又言众而大期之防具而授若何复天下防于晋岂防于魏乎诗云皇矣上帝临下有赫监观四方求民之莫维此二国其政不获维彼四国爰究爰度上帝耆之憎其式廓乃眷西顾此惟与宅汉末谄附王莽者始有防纬先定之説光武尊之甚于经典班固父子希世论载而后世以能推析配合者为精防然则人才何由不陋乎
　　孙盛论谯周尽降事特可録余观诸葛亮奋惰媮之习厉其众而用之戎车屡动邦域不耸至于一隅而抗天下理犹未尽比公孙述相去几何而费祎谯周之流执愚儒之腐説逮其倾灭祸实由此然则秦楚之自强燕齐之必复其立国逺者数百十年当时谋臣硕相基事保业要亦未易可轻也彼实无箕子周公之徳者不过为谯周而已
　　以陈夀史考之蒋琬费祎者畧能继诸葛亮而于姜维亦无贬词然维与诸葛恪所以败亡则皆用亮意也勤兵无名势自当倾亮本谓益州汉髙祖资以成帝业然髙祖资蜀才数年尔今以旷世累积之久兴无効未已之师隙开于内衅起于外则君无桀纣之暴而国被覆灭之祸矣惜亮之讲亦有未至者也
　　杨戏辅臣赞言诸葛亮贤愚竞心佥亡其身张裔亦云又杨洪亦然蜀人之所以载亮者此一事尤着及廖立李平所以垂泣至死亦皆此意也古之称官人者舜周公而已秦汉以后方有诸葛亮孔明然义利之际更当详处若其义不深其效不逺尺寸之能竭命尽力以用为重使后之所见者止于是则材薄而功陋矣陈夀笔髙处逼司马迁方之班固但少文义縁饰尔要终胜固也近世有谓三国志当更修定者盖见注所载尚有诸书不知夀已尽取而为书矣注之所载皆夀书之弃余也士诵读不详轻立议论误后生见闻最害事

　　习学记言卷二十八
<子部,杂家类,杂学之属,习学记言>
　　钦定四库全书
　　习学记言卷二十九　　　　宋　叶适　撰晋书
　　帝纪
　　史称魏武辟懿懿知汉运方防不欲屈节曹氏辞以风痹不能起居魏武使夜刺之坚卧不动再辟勅使収之惧而就职及晒书杀婢事按懿是时齿少名防岂为异日雄豪之地而曹操遽惮之至此且言不欲屈节曹氏尤非其实史臣及当时佞谀者意在夸其素美而无辞以述亦可笑也
　　诸葛恪屯皖懿将攻之议者以贼据坚城积谷欲引致官兵今悬军逺攻其救必至按吴画江而守魏人尚忧其越险致师近世乃委淮与敌自有城堡亦预毁弃虽古今之变勇怯不同亦由谋国者未尝考论故也曹操盗汉三世四十年诸将未有擅兵于外者盖人主自执其权也懿累立大功位极将相年垂七十欲取其兵柄而不能忽值齐王童防爽羲子弟晏飏之徒皆莫以为意故懿父子得募于外以逆行之然亦可谓危矣使晏等有一人知出于此第不至弃军防荡懿父子何由肆其志正与吕须事同矣然则虚谈无据逺于事情岂非自昔书生之戒也哉
　　晋武禅代为陈留王之词称粤在魏室仍世多故几于颠坠实赖有晋匡拯之徳用获保厥肆祀宏济于艰难此则晋之有大造于魏也按桓已簒晋而刘裕起细防诛复存晋名号故恭帝云重为刘公所延将二十载今日之事本所甘心魏未尝有内外之难司马懿受遗作相一朝刦夺弑二君夷灭王陵母丘俭诸葛诞等皆决溃魏人膏肓做自家计以此反称有大造于魏举一世之乱臣贼子公肆诬罔是真以天为可欺与非我小国敢弋殷命何太悬逺耶
