<!-- { "loadSidebar": true } -->
　　前汉虽有太史令司马迁以为百年之间遗文古事靡不毕集防石室金匮自成一家然朝廷之上本无史官可考班固亦不过缉缀所闻为书頼其时天下一家风俗稍质流不至甚谬要之两书之不可尽信者亦多矣至后汉始有史官东观着记前后相承范晔所以能述史于二百年之后由有诸家旧书也然东汉虽有着记而时当风俗之质则不如前汉而所载多溢词又胡广蔡邕父子竟不能成书故一代典章终以放失范晔类次齐整用律精深但见识有限体致局弱为可恨耳其序论欲于班固之上増华积靡缕贴绮绣以就篇帙而自谓笔势纵放实天下之竒作盖宋齐以来文字自应如此不足怪也







　　习学记言卷二十六
<子部,杂家类,杂学之属,习学记言>
　　钦定四库全书
　　习学记言卷二十七　　　　宋　叶适　撰三国志
　　魏志
　　桥以曹操为命世之才而许劭以为治世之能臣乱世之奸雄与劭品数大殊言之髙下固当不同也操为劭所鄙乃为及何颙所异不知劭自与汉人隔多少重数操得志后一时人材受其生杀荣辱为所位叙者其贤否气类又可知矣劭犹若此况不为劭者乎东汉未乱时犹若此况三代之盛乎道之升降古人所以深致意也
　　东汉壊败已久自张温皇甫嵩成功而策士以改物説之矣人主与宦竪小人为密虐用其民甚于冦雠与桀纣幽厉无异势当然也独有一事虽三代亡秦之季世至于王莽然皆其民叛而吏不叛其后唐衰虽兵将叛而士大夫不叛也董卓袁绍袁术曹操刘表刘焉陶谦公孙瓉世为公子身任汉臣一朝狂诞假号奋呼自为乱首刼胁平民屠剥天下兵民未叛而吏士大夫先叛此前后所无也盖汉末世有才者多上不惟无以御之又失其心激而思悖私义胜公道灭各徔其党不知有君而论者反谓东汉风俗最美能销奸贼窥伺之心国家赖以不亡岂未之考欤
　　按操以中平六年十二月起兵初平二年七月袁绍表为东郡太守据兖州以其中间攻于毒眭固陶谦又为张邈陈宫所败六七年内转战百艰所获甚防视髙祖光武指麾戡定何太悬絶乎适防天子东还遂挟以自重方有扶义征讨之事然则操之功业盖因辅汉而后致非汉已亡待操而能存也使如董卓袁绍甘心为贼固无可论若稍隠诸心欲因此跳梁跋扈自同问鼎其可安乎操以令县满五百户者置校官而其辞曰其令郡国各修文学按操虽窃汉柄号令所行施其统内若兖冀之郡国可也与人主制诏并行于天下可乎荀彧非不见防者犹曰爱人以徳何也陈焘虽着魏书然有汉则无魏而其词错杂使后世无别史法不复存矣
　　皇甫谧载王隽称操有济世具而言袁绍与术母丧归葬防者三万人操密语隽天下将乱为乱魁者必此二人也此语当不妄黄琼陈实之丧防者皆数万绍术亦然聚各以类则其人皆飞扬轻侠者也私援成于下动众太甚自无安靖之理与张角兄弟何殊
　　操十五年令叙几人称帝几人称王事极有始末当详看后世多称操奸贼狙伺犹畏廹名义不敢身自代汉按操僣乱显逼惟孔融隂沮惟荀彧二人既死中外无不迎承自献以拒后为羞名义安在而尚何所畏廹耶然天下大物自战国秦汉以来形窥若易而实取亦难董卓袁绍之流鸱张广莫未有能自知节限者卒皆随以夷灭操虽奸贼不仁然能自知节限故敢僣而不敢叛敢取而不敢代所以谆谆自叙齐晋文王乐毅防恬等事皆实语非虚饰益知许劭之评为不妄也
　　建安体如王粲徔军诗奚用也
　　建安十五年司徒赵温辟曹操子丕操怒免温官明年而丕为副丞相矣岂温真不省事而以门地辟耶将示若不知故为盖塞以使之也
　　魏文嗣事之初霍性以论用兵诛死戴陵以谏弋猎被刑性言先王功无与比而能言之类不称为徳厯数汉魏中间士人为此语者絶无亦非不能盖不敢尔不知性何等人也魏文居丧半年无东南之警而仓猝伐吴不过耀兵起隙以逼汉位性不知事机岂张汤所谓愚儒也
　　魏文之所欲者禅代尔而符瑞章奏劝进辞让前后节目连篇累牍存之极无谓然可以见其辞烦而理寡也黄初二年初复五铢钱未几以谷贵罢至太和元年始复行然则建安中物踊但用谷帛不比王莽自改币而禁防钱也币与物相权从古而然虽操猜诈百出不敢用异説后世以有限从无涯自坐穷处遂无策矣癸酉诏言今事多而民少上下相蔽以文法百姓无所措其手足夫民多而法敝势极而变也民少而法敝尽民之术也秦及王莽之亡盖如此曹氏转战三十年所成就几何民愈尽而法愈敝其自言者尚尔况使他人言之乎当是时犹欲以功名自居吾不知其説也魏文帝欲并吴积年以司马懿居留自谓得所任矣而患方起于虑外然用人之道百世同轨此非所以为悔也所当悔者前面已起様子尔马上赋诗极陈观兵之盛其终曰量宜运权畧六军何悦康岂如东山诗悠悠多哀伤彼以周公为怯耶大抵六子二曹为建安黄初体自此不得复见前世之风雅而后人以为髙风絶尘所未喻也
　　建安十年始定冀州濊貊贡良弓燕代献名马时嵗之暮春勾芒司节和风扇物弓燥手柔草浅兽肥与族兄子丹终日狩获麞鹿九雉兎三十文墨之士多以为壮余观大叔于田还猗嗟其技艺材敏有过于此而诗人刺之以为亡国之形也今曹氏虐用其民挟持杀戮骄竖騃子乗坚驱良慿势作威以自快其得意而风声气俗之所熏炙更百十余年有志之士不复知古人之流祸直可悲尔
　　江汉为池舟楫为用利则陆钞不利则入水中国长技无所用之此袁淮称江南地利也既又言孙权自十数年以来大畋江北敢逺其水陆次平土中国所愿闻盖权是时不止于守江而又欲为取淮汉以北之规故也孙氏及五代江淮攻守大畧类此自吴杨氏无争淮北之势而淮不可守唐李氏割淮臣周不敢窥江以北而江不可守建炎绍兴承用杨李以淮守淮以江守江而孙氏及五代之故实遂不复讲余顷在制司初亦循近辙几误急易之仅能自完既将经画江北以及两淮而上自卿相士大夫下至偏校走卒无一人以过江守江过淮守淮为事者余亦以病归矣今因诸书简错见之此今世大议论也未有不知守江淮而犹欲论取中原者也何晏论治心慎习放郑声逺佞人欲因幸武干殿防豫后园使大臣侍徔徔容戏宴兼省文书询谋政事讲论经义为万世法此疏殆晏所谓格君事业者乎然方晏等用事而当时经生学士谋臣武将皆无以为然者彼固不足以知之矣而晏等以急利竞进之心当防君骄相之势行人所不能知之学固所以不旋踵而覆其族欤
　　司马懿初除曹爽盖因朝臣内外恶其骄纵方以此举为便国未有言其非者王凌虽知之而谋立藩王不利见主使懿尤得以自直二者皆因当时之所谓正义以售其逆谋人心密移国向随改转盼呼吸倾夺已成虽欲起而图之无与共功矣古今存亡之机虽未尝不如此然曹氏辛苦作计三世相承才二十年本以托孤乃得篡弑而懿因公行邪乗间掩窃上下拱手全而付之是非疑信曾不及一出诸口呜呼孰谓三国多智士哉如刘煜蒋济之流区区乎以揣摩徔人者固至是欤髙贵乡公劣汉髙而优少康论著祯祥以耀逺近其意盖欲感动臣下使之协同尔今其书之存者但纵论文义无所激发则当时未尝领防可知矣而公不胜忿怒奋一夫之决以速其死悲夫
　　郑以三老五更为更事之称蔡邕云更应作叟引俗字女傍更为证按三老五更二戴集书也至东汉初既立更以养之距与邕时上下二百年尔一朝见闻未至悬隔经生家以意説之固未必是邕周旋台阁从胡广诸人防号为通博既不能以义断其是非又于故实无所考据而徒以字学偏傍轻改之可乎后世经文以邕改定者为的而其见识如此恐未可慿也
　　按晋灵公不君赵穿弑之赵盾反不讨贼史官以穿罪罪焉孔子以为其义足以戒后世因而不改然而法一变也及晋厉公亦以淫虐被弑而悼公要誓之词曰立而不从将安用君二三子用我今日否亦今日而栾书中行偃束手退听晋自是复霸人以为材至鲁昭公不忍讨伐季氏不克而奔齐悼公亦循周子故步欲正其始陈乞不从寻即遇簒四者之逆足以互见盖赵盾栾范恭顺未失故臣道可复存意如田恒悖恶已定故君权不复反事既至此但以胜负为是非耳至髙贵公则又有可哀者司马懿父子暴擅亟夺五年未逺国祚已非魏有按母丘俭表司马师自公立未尝朝公欲问其疾亦拒不得至观此际防虽有二悼欲正其始何可复行侍徔羣臣一语不酬对更假数嵗不过身亲授受而已而或者乃指易屯膏之义谓小贞则吉大贞则防未知亡国与杀身小大何所别异而尚以吉防言乎宜公欲以少康自比而终不能也公立时年十五英才逸气与少康晋悼畧相似哀哉哀哉
　　陈登以雄豪自许刘备亦亟称之然登父子已与曹操相首尾受其驱役就不早殒终何所能至如华歆王朗登所敬者皆骈首为魏公侯矣至臧洪则不然犹是汉之陪臣死超雠绍义有可依闗东起兵以汉为乱者无问大小终于臣仆簒盗丧名失节以茍其生惟洪可以免焉陈夀虽知贵之而智不足以及此遂与登同称学者宜详之
　　嘉平之役极是异事曹氏造基立业虽无两汉本根之固然自操至此已五六十年民志久定司马懿再世受遗信非忠贞何遽盗夺而况虚位无权势同单庶一旦因人主在外闭门截桥刦取事柄与反何殊此至愚者不敢为懿号有智而披猖妄作自取族灭然竟以胜一异也曹爽兄弟昬庸童竖无足深责然崇信何邓惟其所为晏等皆胜流名士并居要职命令所由出方天子朝陵爽义扈徔未知晏飏之流安在而变起仓猝但有桓范拔剑南奔其余竟无一辞懿奏既通骈首受戮而魏事已去矣懿一旦侥幸于至愚而成至智晏平时自许以上智而终成下愚茍无人心忍而就此哀哉二异也昔韩馥让州于袁绍竟走厠求死当危亡之际举国无人乃至于是孟子谓耳目之官不思而蔽于物何太甚乎
　　夏侯言先王建国分疆画界各守土境非重累羁绊之体欲省郡守县皆径逹两汉论治未有及此者其自负宏济良不虚也而亲姻中外竟相首尾委肉以当豺虎之锋悲夫如之智虽未必能存魏然死而后魏卒亡盖与其国相始终矣
　　曹操取天下事尽具荀彧传中故或者以彧比张良张良髙妙逺智因物生不为定形固非彧所能至然而清整恺悌以善自与是三君八俊家良子弟也或者又言汉已亡操取之于羣雄非取之于汉此甚不然以操终始挟汉而令犹不能尽得几操之得非名依汉则无由是汉固未尝失但不能主令尔譬如人有良田广宅虽失劵要而田宅固其物也臣仆不直而归之而欲直而盗之可乎彧为汉人子孙其当死无疑所可惜者智不足以知操之为窃狃于谋而不自制遂失其身尔此乃士君子出处之至戒学者尚弗分别何哉
　　袁涣举动节度言议政榦皆近儒者然特其粗尔操之事初最蒙褒用或疑此非所以施于操操但不容孔融祢衡辈耳过是色色有之若已受其笼绁而又能将之以徳行矫之以贞介无不可者如张范邴原之流正操所欲奬饰也昔闵子称如有复我者则吾必在汶上而公晢哀季次皆未尝仕季氏孔子告仲由以知徳者鲜士虽欲自勉于徳而不知立徳之地不可也独田畴终始辞封似其志有所在是时操未建国前为蓨令后为议郎皆是王官若不遽死未知竟何如也
