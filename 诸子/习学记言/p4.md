<!-- { "loadSidebar": true } -->
　　详易诸卦自乾坤开义皆因其事之所当有而治之至于蛊防变矣至于剥又防变矣圣人以为物之自变者不足言也故其于革也非其事之所当有而示我之所以变以明乎易之不穷也其辞曰已日乃孚物之安于常者不知其为变而未有利之者也故其革也皆物之所不恱已革而后信之且天下之情固未有信于其未革者故彖以天地革而四时成【不言四时革而言天地革四时之革人所易信天地难信】汤武革命顺乎天而应乎人又以治厯明时象之而爻又杂取变革之象以当之此易外新意非诸卦所得拟伦也序卦至未济乃言易不可穷夫易巳穷于此则所谓不可穷者果孰从而求之杂卦又言革去故鼎取新夫谓革为去故则宜若其理然者而鼎无取新之义当革之时物情世故无不变易而有不可变者如鼎之烹餁有实人所资以生养盖犹故也故以正位凝命系于革之后以为知其有不可革者而正位凝命以待之则始终终始相为无穷而易之道常流通矣而传易者方摘十三卦论易变通之利踈矣
　　【震下震上】　【艮下艮上】
　　按画阳在内为震其义曰震惊百里不丧匕鬯所以震惊百里者阳也所以不丧匕鬯者刚也阳所以为震也刚所以治震也恐惧修省治震之业也不丧匕鬯治震之徳也学者知为震又当知治震也阳在外为艮其义曰不获其身行其庭不见其人夫不丧匕鬯者不有其心也不获其身者不有其身也内能不有其心外能不有其身皆是刚为之也学者于艮知止而已古人以震艮兼明内外内存则无外矣外遗则无内矣思不出其位非无思也位难知也不出其位无邪思也所以养思也
　　【艮下巽上】　【兊下震上】
　　晋为进渐亦为进渐者进之序也晋渐升皆君子体而进其徳之象也至于归妹余有疑焉其彖曰归妹天地之大义也天地不交而万物不兴归妹人之终始也其象曰君子以永终知敝夫以归妹为人之终始则人道之讫于此也审矣永终知敝则其当戒慎也明矣按屯在序卦为乾坤之次而其彖为刚柔始交至归妹则曰天地不交而万物不兴以画考之干始变而为兊居内坤始变而为震居外在天则为天地交也在人则为所归妹也然则艮巽合隂阳俱长者人之序震兊合少隂交长阳者人之敝也【随亦震兊合干变不居内故也】是其为卦义亦次乾坤盖古之诸卦次第如革鼎渐归妹往往与今序卦不同不然则彖安得独以归妹为人之终始而诸卦以取女为义者顾无此哉夫乾坤交而为震兊真有男女之象而过以相与者亦敝之所由生此其所以永终之为难也然则家人曷为亦以天地之大义言之曰家人无阳所谓大义者以位之外内为别尔非人之终始也
　　【离下震上】　【艮下离上】
　　勿忧者有忧也时之在丰人情之所喜而何忧焉变而不流亏而不益常人之所玩而君子之所畏也王假之宜日中言非常人所能当也故又曰日中则昃月盈则食天地盈虚与时消息而况于人乎况于鬼神乎言虽王亦不能当也圣人之戒丰如此而于旅则曰旅之时义大矣哉然则屯蹇困者君子之所用而丰豫大有者君子之所去也丰则噬嗑也旅则贲也皆施之于刑而不施之于徳也
　　【巽下巽上】　【兊下兊上】
　　巽于人无所用独用之于命令以其顺也命已顺矣而又申之顺之至也九五无初有终先庚三日后庚三日申命之主也命自我顺而后下顺之然惟圣人为能非圣人则皆以命令轧天下失巽道而用武人者也孔子曰君子之徳风也小人之徳草也草尚之风必偃而天下有风姤后以施命诰四方盖居尊用柔而以巽出之申命之道也又曰不教而杀谓之虐不戒视成谓之暴慢令致期谓之贼此所谓不以巽道而用武人考末世之事皆然也故管仲之犹谓下令如流水之原而况圣人乎学者方以暴虐之意助指麾之威逆人以顺己甚者至谓勅命一出违则有刑为得古人重命之义岂其以巽出之哉
　　兊以说先民而尤贵于朋友讲习之用故谓学时习而说乃古道也理本无形因润泽浃洽而后见其始若可越其乆乃不可测其大乃至于无能名皆自说来也
　　【坎下巽上】　【兊下坎上】
　　序卦说而后散之故受之以涣涣者离也又杂卦涣杂也王弼因之遂以为乖散之象学者于涣无不以散为称按剥称落明夷称伤其本故在也民散则国亡气散则形离本则不存何以卦为诗称继犹判涣又曰判涣尔防矣又曰溱与洧方涣涣兮盖涣者融释通达之义如以为散则萃以聚有庙涣可以散立庙乎涣汗其大号谓通达之盛者安得散汗其大号而又曰散王居无咎哉当是时刚来而柔得位乎外隂阳合和郁滞者解凝止者通涣然发越王道之所防也故可以享帝立庙犹豫以作乐崇徳也涣之反自当为节水之流行无穷泽上有水所行者止于泽而已数度可制而徳行不可议子贡问何如斯可谓之士矣子曰行已有耻使于四方不辱君命可谓士矣敢问其次曰宗族称孝焉乡党称弟焉又问其次曰言必信行必果硁硁然小人哉抑亦可以为次矣夫议徳而后能进徳学者不考以小徳加于大徳终无自进之地矣
　　【兊下巽上】　【艮下震上】
　　二刚之初为巽末为兊刚在中而说巽合不以令而行不待令而从者也舍中刚而言中孚者此刚之用而信之所由出也夫刚外旅而柔据其中其卦为噬嗑而至于用狱柔在外而刚在中其卦为中孚而至于及豚鱼刚柔内外之间治物之功相去逺矣然则何以知其能及豚鱼而言之卦之利牝马畜牝牛飞鸟遗之音皆以其材立象尚有难知者若其中信于物如天地四时无所差忒则虽昆虫之微草木之无情皆取节焉非难知也所以知其及于豚鱼而后为信之至而人伦交际之道犹其粗者尔
　　小者过谓柔过乎刚君子体其象以行过乎恭丧过乎哀用过乎俭凡在吾身若此类者可以过也所以变柔成为刚也茍以为不可过而弃之则是恣隂而剥阳也
　　【离下坎上】　【坎下离上】
　　水欲下而火欲上人之情有所欲而不获冒患出险求必遂而后已此人也非天也至比之辅萃之聚以人而得其天者也凡卦惟大亨而既济举小以明之言其志在于欲而不必于理也欲之未遂也无不用其极既遂则举而弃之犹刍狗然是以止而乱也故君子之戒既济以为无宁未济之患而所欲既得则患之始而乱之所由生所当思而豫防也然则火已上水已下已济矣犹曰未济未济者欲济而未能也人之情于其本然者不自安而犹以为未也故君子之戒曰慎辨其物而居其方宜上者毋下也宜下者毋上也不然则物交错而方乱矣
　　日与人接最着而察者八物也因八物之交错而象之者卦也此君子之所用非小人之所知也故干以自强不息坤以厚徳载物屯以经纶以果行育徳需以饮食宴乐讼以作事谋始师以容民畜众小畜以懿文徳履以辨上下定民志否以俭徳避难同人以类族辨物大有以遏恶扬善顺天休命谦以裒多益寡称物平施随以向晦入宴息蛊以振民育徳临以教思无穷容保民无疆贲以明庶政无敢折狱大畜象以多识前言往行以畜其徳頥以慎言语节饮食大过以独立不惧遯世无闷坎以常徳行习教事咸以虚受人恒以立不易方遯以逺小人不恶而严大壮以非礼弗履晋以自昭明徳明夷以莅众用晦而明家人以言有物而行有恒睽以同而异蹇以反身修徳解以赦过宥罪损以惩忿窒欲益以见善则迁有过则改夬以施禄及下萃以除戎器戒不虞升以顺徳积小以高大困以致命遂志井以劳民劝相革以治厯明时鼎以正位凝命震以恐惧修省艮以思不出位渐以居贤徳善俗归妹以永终知敝丰以折狱致刑旅以明慎用刑而不留狱巽以申命行事兊以朋友讲习节以制数度议徳行中孚以议狱缓死小过以行过乎恭丧过乎哀用过乎俭既济以思患豫防未济以慎辨物居方皆因是象用是徳修身应事致治消患之正条目也观孔子与羣弟子分别君子小人甚详而正条目于易乃明着之又当于其间择其尤简直切近者孟子所谓左右逢其原而近世亦有求端用力之说夫力则当用而端无事于他求也求诸此足矣此学者参前倚衡之要道也与夫意测声随而宛转于枝叶之外者殊絶矣
　　按易之初一画对分而为十二二卦对立而为六十四书之始终具焉圣人非罔民以自神者而学者多异说不知之过也
　　按班固用刘歆七畧记易所起伏羲文王作卦重爻与周官不合盖出于相传浮説不可信言孔氏为之彖象系辞文言序卦之属亦无明据论语但言加我数年五十以学易而已易学之成与其讲论问答乃无所见所谓彖象系辞作于孔氏者亦未敢从也然论语既为羣弟子分别君子小人无所不尽而易之象为君子设者五十有四焉其词意劲厉截然着明正与论语相出入然后信彖象系辞为孔氏作无疑至所谓上下系文言序卦文义重浅深失中与彖象系辞异而亦附之孔氏者妄也自顔曽而下讫于子思孟子所名义理万端千绪然皆不若易象之示人简而切确而易行学者诚有志于道以是为经而他书特纬之焉可也
　　书文训故莫知所起之时盖义理由此而出以易考之有即其所称不待解释而明者如屯泰否谦临观贲复遯家人睽损益震归妹旅巽涣节既济未济如此类者必当时人所通知故不复解释止于核卦象而已有虽其所称义不随见必待训释而通者如山下有险险而止上刚下险险而健讼柔得位而上下应之曰小畜柔得位得中而应乎干曰同人柔得尊位大中而上下应之曰大有刚应而志行顺以动豫刚来而下柔动而说随刚上而柔下巽而止蛊頥中有物曰噬嗑无妄刚自外来而为主于内大畜刚健笃实辉光日新其徳明入地中明夷解险而动动而免乎险解巽乎水而上水井水火相息二女同居其志不相得曰革柔在内而刚徳中说而巽孚需之为须师之为众比之为辅履为柔履刚剥之为剥頥之为养大过为大者过小过为小者过坎之为险离之为丽恒之为久大壮为大者壮晋之为进蹇之为难夬之为决姤之为遇萃之为聚困为刚揜鼎之为象艮之为止渐之为进丰之为大兊之为说必非其当时所通知或虽通知而字与义不偶故必以后字明前字转相之而后着也又有义不止于卦名者如天为干而象乃为健随不止于随而为天下随时有虽卦所取名彖所训义而后世犹不能从者如坤小畜大畜噬嗑坎离夬姤艮兊有虽卦所取名彖所训义而义理终于微小不与诸卦并行者如屯需渐是也夫人之一身自仁义礼智信之外无余理行于世故自六十四卦之外无余义学者遡源而后循流则庶几得之若沿流以求源则不胜其失也故余谆谆焉以卦象定入徳之条目而畧于爻又以卦名通世故之义训而畧于卦者惧沿流不足以求源也














　　习学记言卷三
<子部,杂家类,杂学之属,习学记言>
　　钦定四库全书
　　习学记言卷四　　　　　　宋　叶适　撰易
　　自有易以来说者不胜其多而淫诬恠幻亦不胜其众孔子之学无所作也而于易独有成书盖其忧患之者至矣不幸而与大以下并行学者于孔氏无所得而惟大以下之为信虽非昔之所谓淫诬恠幻者然而依于神以夸其表耀于文以逞其流于易之道犹曰出入焉而已余既条其大指稍厘柝之诚涣然于此则孔氏之成书翳而复明易之道其庶几乎
