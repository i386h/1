<!-- { "loadSidebar": true } -->
　　萧氏八宰相新史谓世家之盛与唐盛衰此论余固于世系表发之按瑀狭不足以共武徳贞观之治俛洁清遘自负然反以致乱湛寘无传嵩华碌碌惟仿粗可而复贤相也余观本朝韩吕氏不过再世宰相皆自以为国家源流所系况八叶乎其讲明本末酙酌世变使盛有以致而衰有以扶所谓与唐盛衰也若唐盛亦盛唐衰亦衰随时髙下卒以泯灭乌在其为世家哉贞观十一年糓洛汛溢岑文本以中书侍郎上封事言古人譬之种树年纪绵逺则枝叶扶踈若种之日浅根本未固一人摇之必致枯槁今之百姓颇类于此常加含养则日就蕃滋暂有征役则随而凋耗可谓切于治理新史削而不载唐人议论虽浅短然如此见识新史本所不及故轻弃之也
　　令狐徳棻在武徳初便已建明修史故贞观中晋及南北诸书皆获完具而李延寿又自为集史虽皆文字不足以望古人而成败有考统纪不失其补益于世多矣自北齐至隋词学彚兴太宗又置文学馆收拾时彦名章俊笔相继而起后世乃谓东汉以来道防文弊房杜姚宋不能救而古文由韩愈始复振此论固不可易本朝继之以欧王曽苏然虽文词为盛徃徃不过记叙铭论浮说闲语而着实处反不逮唐人逺甚学者不可但随声因时漫为唱和虚文无实终于斲防而已今唐五代姑因其旧勿论宋兴二百五六十年尚未有成史诸经自孔頴逹等旧义旣废而新书杂沓各不相一其他艺文流畧亦皆无所宗统夫皆嚣然以无涯之知而肆其自私之辨则孰若知要而笃守降心而约言不然虽有髙材异能均为无用可长叹也





　　习学记言卷四十
<子部,杂家类,杂学之属,习学记言>
　　钦定四库全书
　　习学记言卷四十一　　　　宋　叶适　撰唐书
　　列传
　　新史论于志宁谏废承干知太宗之明虽匕首揕胷不畏不谏立武后知髙宗之昧虽死无益身任宰相主烝父妾为妻国存亡所系岂更论有益无益惟不居其位则可矣如志宁者恃太宗谏必不死不惟不死而已髙宗时直畏死祸不敢言随时观望孟子所谓逢君之恶正永徽之罪人新史去取如此安能有辅世敎耶
　　张易之之乱所从当时文士房融崔融李峤宋之问杜审言沈佺期闫朝隠崔融诗有昔遇浮丘伯今同丁令威中郎才貌是藏史姓名非号为絶唱盖其丑甚于贾谧祖珽王叔文矣而士犹归之若流悲夫此文王以宁所以为在上而不在下耶
　　于志宁传载修定本草图经事世谓神农尝药而黄帝以前议识相付不文字安得有此神农本草自古为医师所如黄帝岐伯对问皆非矣
　　杜正伦为魏征所荐旣以漏语承干见逐并恶魏徴余观太宗与正伦语乃不使闻于承干与臣为宻而踈其子好恶乖舛疑阻横生此心术之害而臣下承其羞征与正伦岂有过哉
　　刘祥道所陈厘补选部敝缺六事自齐至隋叙进人材非复汉晋之旧则唐人所谓铨选者乃兼总昔日郡县功曹职任耳如祥道父子所能何足以预世道盛衰哉然后人亦不能及者以其尚随材论拟犹有甄防品第之遗余至裴光庭则荡然壊尽矣祥道言岁入流千四百人不知色目各防文武总别异同且欲嵗定为五百人不知骤减三之二于时得否又言内外官一品至九品万三千四百六十五员则亦不至甚多新史记太宗定内外官为七百三十员曰此足以待天下之贤材矣恨其后不能守而徇一切之茍且然都不论朝廷一切自除吏与古不同则七百三十员果足以尽内外之用耶按班固百官表载卿相任政中二千石大畧不盈二十人朝士千石秩以上者二百人其数絶少然议郎中郎属光禄勲者亦名朝士乃至千人郡都尉刺史守县令外官也亦二千人而佐史以上十三万余人盖其多如此今太宗所定七百三十员者只以在内职任通计五百员固得为多而外官自节度使都督刺史犹当不止二百余员也则已少矣况县令不入员数则是设官不复为民也以汉议郎郎中千人例之更无余地则是议论不广情志不通也守令功实之所由成议臣功实之所由出汉时常以郎宰邑又患见大夫无可使而今止以七百三十员限之则无怪其少而员外特置同正兼守检校之类纷纷复出也亦絶不知太宗与房杜辈何以定制而遗落不具史家从而信之遽载于书遂为成説疑误后人矣
　　旧史陈子昻入文苑传止载谏返长安翦雅州生羌二事而新史别为所载甚多及言变徐庾体始追雅正又言学堂至今犹存盖用韩愈翚语以唐古文所起尊异之也然与傅奕吕才同列则不伦甚矣又嗤其劝武后兴明堂太学荐圭壁于房闼以脂泽汗漫之则轻侮甚矣惟圣贤自为出处余则因时各系其所逢如子昻终始一武后尔吐其所懐信其所学不得不然可无訾也旧史言子昻父为县令叚简所辱遽还乡里简乃因事收系狱中忧愤而卒而新史乃言父老表觧官归待诏以官归养段简贪暴闻其富欲害子昻家人纳钱二十万缗简薄其赂捕送狱中子昻名重朝廷简何人犹以二十万缗为少而杀之虽梁冀之恶不过恐所载两未眞也
　　旧史以刘仁轨裴行俭比诸葛亮王猛国之有将如病得竒药有敌而无将必亡有病而无药必死然无病则不可用故善者养以待事若裴行俭两胜皆在薛仁贵李敬防师之后足以救败雪耻使夷狄不敢轻唐此以药愈病也刘仁轨苏定方奋其巧诈灭百济平髙丽生擒三王是时唐自强盛无益胜败之数徒夸暴戾之名此无病而服药也诗称南仲方召皆廹于不得已而孟子谓善战者服上刑后世杂而言之无事则妄用有事则无所用所以两失之也髙宗孱懦而继太宗之后狃于所习故亦以用兵为戱贾谊所谓胡亥今日即位而明日射人也
　　郝处俊谏止髙宗逊位处俊安陆人蔡确守安州因以作诗确固小人情在讽斥然未知何以为罪而举朝张皇以为大议论范尧夫又谓岭南一路久已荆棘不可踏开又是何见识使果当于罪投之四裔与众弃之可也岂以不可踏开而自为地耶然则元祐之所以开皇极者止于如此又何以责熈丰乎
　　观王求礼折豆卢钦望姚璹苏味道可见为宰相者情意也学者失于匆脱往往谓武后时宰相如此不知后世之相其能不如此者絶少大要以为分谤体国自不当与朝士同操此等节目湏子细看过不然则沦堕而不自知矣
　　唐人之论谓徐有功过于张释之于定国二人平世执法者其议罪在轻重之间非无罪而故入也非有功时比不得言过不过又言当雷霆之震而能全仁恕此语不知底里而妄为髙逺亦非是至新史言有功不以唐周贰其心则尤陋矣今改云当武氏簒盗酷吏为之起狱杀之不从命者独有功能生之夫人虽有必杀之心而天无必杀之理非有功能自生之也天也
　　以人臣处吕武擅命事自陈平王陵已不能全固不可责之唐人狄仁杰犹以能还庐陵荐张柬之为觧然亦非所以责之也惟郝处俊折之于始比诸人差若明白然使其未死亲见武氏自取之又未知当如何尔旧史谓裴炎斩阿史那伏念温传等五十四人负义杀降搆成隂祸其败也冝此不特旧史语盖唐人相承之语也忌功杀降信有罪然武后方逞其志炎不惟不同又使还政当此时纵有能一介之休休以活千万人为隂徳未知何道以免死而唐人所言如此盖无识之论从昔充满何足怪哉当武后时顕然立异如炎者不过数人岂可訾也
　　魏同论选举与刘祥道相闗同倂非魏晋则愈不见从矣其言诸色入流嵗以千计似比祥道时稍损然祥道欲限五百人而同乃言选集之始雾积云屯擢叙于终十不收一则又当削少盖其时吏部权重如此异日宰相不敢望也此防贯通古今苞括体统后学但称陆贽而未知同之论比贽尤更精确新史删简其文故观者莫辨尔
　　陆象先能使崔湜敬已引之同升而又为太平公主所用极是异事盖宰相子登髙科早在朝廷势或然也象先简逺有识量终始无玷缺自不失为贤若韦布干进而欲以此为法谓富贵可以兼取其防壊不胜计矣五王诛二张而舍武三思等以非当时救急之要尔不然其愚不应至此也凡举大事无不仓猝况唐人要自智不及逺彼以武李皆一等宗室平居俛首为之臣畜未尝有唐周之异则安得知三思承嗣之非野人曰父母何择焉于兹信矣
　　按旧史称诛二张时薛季昶谓敬晖二凶虽除产禄犹在请因兵势诛武三思之属匡正王室以安天下晖与张柬之屡陈不可乃止通鉴亦载季昶谓柬之敬晖二凶虽除产禄犹在去草不去根终当复生二人曰大事已定彼犹几上肉耳夫何能为所诛已多不可复益也新史乃言柬之勒兵景运门将遂夷诸武薛季昶亦劝之防日暮事遽桓彦范不欲广杀曰三思几上肉耳留为天子借手是柬之等初不欲除三思而有屡陈不可之论旧史通鉴皆合不知新史何所据而云然则止是季昶有言柬之初不欲诛三思明甚新史转易其辞故至失实尔
　　人主亦有逆鳞战国人语也自下摩上汉人语也后学皆祖用之矣官师相规工执艺事以谏臣下不匡其刑墨禹汤间语也后学未尝知也立节而不辨义下者为利髙者为名而世道愈降矣李渤以考功而校宰相考杜元頴虽欲附离犹能言举旧事为褒贬后世岂惟无渤议论倂元頴议论亦无矣治之兴替可不惧乎渤行其意而未尝在利名之间庻几古人也
　　崔融武后时有谏税闗市防陈六不可利害深切不止以义理不应税而已又言魏晋齐隋所不用盖创事自难尔融号能文此防详宻可观新史节畧太甚乃无足采后人惟恐税不重宜其轻视之也
　　新史称姚崇以十事要说天子而后辅政顾不伟哉而旧史不传通鉴亦言元之请抑权幸爱爵赏纳谏诤却贡献不与羣臣防狎上从之与新史条目畧同但新史夸耀其语太过尔崇及宋璟皆以功业自矜然旁观粗有识者便已不许盖壅滞处豁开横流中猛截只是随时粗采何异白驹过隙至于一家局靣伸缩一人身分整顿能使之自然及逺则非二人本质所有矣张九龄却颇近似宜乎后人谓其用舍为开元天寳治乱所由分也夫古人之事诚非崇璟所知而今人之论不过崇璟而止则岂复更有以上地位是可哀也
　　宗时宰相可称者源乾曜亦一人之数史载其罢相以京兆尹留守京师大内失白鹰诏京兆督捕获于野外挂榛而死吏惧得罪乾曜曰上仁明不以畜玩罪人茍获戾尹当之遂入自劾失防帝一不问众服其知体而善引咎其君臣之间议论趣操如此治道髙下可知矣悲夫此亦姚崇在相位时辅赞一验也
　　代宗问裴谞酤一岁出纳谞初不对且及孟子何必曰利代宗谓非谞不闻此言然酤终于不改谞与代宗皆不知何以致何道罢之故其臣徒泛持髙论而君亦茍为虚美无废利明义之实功也盐酒茶麴皆始于天寳乱后虽贪君邪臣无所不为要亦有急廹不得已而然者考详治道须使到自然不征利处哀公问有若年饥用不足对以盍彻夫年饥当贷而何彻之有其君臣问答皆为不切恐记者误也
