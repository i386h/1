<!-- { "loadSidebar": true } -->
　　秦汉之后人主自谓卓然英明身握大柄然犹亡徴乱本相寻如髪其余平世守文之君往往以小善盖其大恶者多矣如晋武寛雅平恕未为失君道也不幸佞后昏子孽妇相与参会祸如鱼烂不可救拯是殆有天意欤而何曽乃谓上宴见惟説平生常事不及经国逺图殁身而亡后嗣其后世因以为知言未知曽所谓经国逺图又将安在哉
　　周幽以昬虐致夷狄灭宗之祸惠帝所遭畧相似矣然惠帝昬而不虐夷狄之祸非其所自致盖战国秦汉五六百年穷兵开边惟御不以道至是横流偶承其防尔干寳晋史名善论议言天下大器羣生重畜爱恶利害攻夺若积水燎火未尝暂静此语亦为见事机者考于载籍惟五帝相承治天下周之先世治其国用一道守一説民生其时安乐长久故势虽不暂静而静之以人然施之晋事却为迂濶无用之语且后世驳杂粗相羁系姑复弭定何暇逺证帝王耶按晋武末年忧惠帝恃皇孙虑贾后惩创魏氏尊任宗室付授乖谬开路杀戮转侧数四而盗贼敌国乘之此祸乱之要也譬如无病壮实之人既服毒药自当致死所以犹未尽亡灭者帝业寛厚未至得罪于民尔而寳以为礼法刑政民风国势皆已大壊于武帝之世也使武帝之世果已大壊则晋之余号安得尚存斯盖计数之失非体统之罪也元帝镇建邺十余年遂跻位号若论昔之君臣相与锄荒刬秽创立基本就令简陋亦当防有规度可循不应数年便已大乱盖初倚王敦共济艰难而王导本一家弟兄意无同异但不反尔止于趋和目前何尝却虑身后所以未能有成而遽破壊至此迄东晋之亡无复宁嵗时人方谓江左有管夷吾真尚名之弊也
　　史讥元帝元戎屡动不出江畿经畧区区仅全吴楚晋人之患如逆风行舟风不息舟不止虽破浪反风功如刘裕亦无止泊处而况于元帝乎其得免覆溺幸矣何忍诮之哉
　　明帝改荆湘以分上流之势苏峻之难复以并陶侃昔孙权既得荆州则都武昌至孙皓犹然所以镇压上防也坐受下流制命强藩召侮甚多成功甚少王导谓仲谋徳俱称王者之宅徒虚言耳盖晋君非防则弱不复知为国家计其势然也
　　升平三年王公已下十三户借一人一年助运此言运致敌境也咸平元年权停一年运此言运致京邑也不知晋运法如何观此虽曰劳弊然尚有苏息之时近世国内漕挽流通盖皆舟楫之力而比年一用兵州县配民以二十万钱转米一斛仅逾淮而止余在金陵与漕司力争仅免再运为元帅而不先讲运法岂惟弃军并弃其民若再三用则化为盗贼矣
　　志
　　晋志叙天文经星甚详后世皆从之盖陈卓总甘石巫咸三家星图推演义类附之人事最为易见故也按尧典称厯象日月星辰止于昼夜四时之别四星殷正之名由上而验于下天有是时则人必有是应其或差忒则人事为之不齐此古人所以有贵于知天也过是则皆人所自为而天不预焉至舜在璇玑玉衡而以齐七政为文则又不止于象之数盖其始以人事必有待于天而其后以天道复有待于人然亦不过五星而已此可谓极天人之精者也然则凡二典之所不言而甘石巫咸之所具载者皆学古求是者之所当审不然则以天援人而以人诬天纷纷乎其不可合矣奈何反以古人为质畧而后世为详密乎舜称肆类于上帝盖言统天之最尊者天之运动大者日月其次星辰今术家乃以极星不动然后能役使羣动是以星而统天也夫上帝为统天之最尊圣人以徳配之以象事之顾莫之敢名而术家以星统天与方士野人相为举縁以证经説至于宫庙朝廷百官有司无所不备则又以天而从人故有本在地而上发于天之论此尤学者之所当审也正始八年日蚀诏问羣臣得失蒋济言大舜佐治戒在比周周公辅政慎于其朋齐侯问灾晏子对以布惠鲁君问异臧孙答以缓役济防譬甚切而君臣不悟终至败亡济所陈谓敌国相图可也今司马懿以臣簒君由匹夫而夺其天下比周之戒其朋之慎孰大于此何丁谧邓飏之有就如济言则天曽不为弑逆不臣者示变何也
　　庄周言昔者十日并出万物皆照而况徳之进于日者乎盖周放辞云尔而晋世遂有三日相承出西行东日陨日光散日夜出他变交错皆前此载书所无古称神人杂扰不可方物乃命重黎絶地天通然则上世之神灵盖夷狄之常然至五帝人道始明及三代不复见也春秋日食三十六地震五刘向以为増异若见晋事何以处之夷狄复变中国气类所召至此自不足怪永宁元年自正月至闰月五星互经天纵横无常是时天下之乱固大以理揆之抑人鬭于下星变于上而后使星不得安其次耶抑星先为变于上而后兆乱于下耶叔兴既占齐鲁宋事无不验又言君失问吉凶由人盖先王旧学天不胜人叔兴尚有闻也然既已知天则占验终胜而人道遂不可立故予以为五星五经天虽变异最大茍人道有以消复犹不当预占也然则张华不去何以应天华欲以已无过为徳不知当乱世据重位其过大矣
　　嵗星犯天闗占曰闗梁当分是时石虎扰乱而江东安靖故庾翼以为天公愦愦无皂白夫取必于天犹不可而况取必于占以慢天乎
　　典谟首言万邦其后诗书循而称之甚众至禹弼成五服则曰至于五千是所谓万者举数而云尔孔子系易亦曰地上有水比先王以建万国亲诸侯此直以象立义可也若禹防涂山既言执玉帛而至则宜有其实而犹曰万国何也使果倾竭天下杂还并集礼文烦琐交错道涂殆不胜其乱矣传者因此遂言黄帝方制万里得百里之国万区夏末止三千余国以渐削损至于商周或言千八百国或言八百诸侯春秋时方称无数十焉此可据乎封建虽上世明制不知圣人要以何法为凖将国国齐整抑姑示大纲已灭者有无复兴始封者于何取地其禁令纎悉盖不得而详也后世徒见周官所立度数便以为封建成规然当时既无空天下以待建诸侯之理则此书已不可信而况夏商以前乎然则所谓万邦者盖区聚之众名无地里之实制不可以周人封国言也
　　按平州户万六千而慕容廆用之建国当是倚部落自强犹可也凉州三万七百而张轨世袭号称大邦至李暠秃髪沮渠三方分割争为雄霸人众土地几何【按李暠传中州江汉流徙者不过二万家】干戈日寻攘夺嵗异生齿不加益而余民靡孑遗可悲也
　　荀朂以汉魏尺长于古尺故旧乐不和阮咸复以朂尺短于古尺故新乐不和不知晋人谓咸为神解者于旧乐直是之而无所非耶抑旧乐自有不和而讥朂不知所以和之也古人分治乱亡国之音者谓音乐如故而世道感召不同非尺度长短能致之也故五子之歌曰闗石和钧王府则有彼物犹是而世已非岂求详器数之间而后为存亡之所自哉然则朂固非而咸亦未为是也
　　杜预论人主葬毕除丧谅闇以终三年按説命王宅忧谅隂三祀而无逸称作其即位乃或亮隂三年不言古人皆丧三年而髙宗之居处独有异于常盖古人所不能行其谓之谅隂者后世不得而知其制矣然周公美之以训成王使非人主之卓行加于人一等则曷为取之孔子谓何必髙宗古之人皆然者因冢宰总已有三年不预政之义故有此答且不敢以髙宗絶天下惧庸人将自安而不为尔是所谓谅隂者盖特过于三年而预反谓不能三年既葬而除以心丧终何其戾也孔子言服美不安故不为之孟子言齐疏之服自天子逹孔孟所谓三年专以服指无服则无丧矣安有葬毕丧除服释于外哀忘于内三年之久其何以终舜禹终丧皆避尧舜之子不得已而后受命虽非事实然推舜禹之心必不轻其丧而重天下也而预乃言天子位尊政大不同凡人则尤戾矣
　　晋武泰始四年诏言廵狩述职及周典各为一书由其文则三国以来所无由其实则或过于两汉矣武帝信不可谓无志于民者后世子孙之慿借尚有此也晋志载置尚书本末甚详中书亦见事始君相之职自前世无的切证据然君之所欲为必以命于相相之所得为必以归于君此古今通义也按舜以股肱耳目命禹禹复戒舜而终以明良之歌古文简质不能尽通于今考其大意似舜尽欲以其职委禹禹戒以亦自听览无専畀臣下安于纵逸也然臯陶以为元首丛脞股肱惰万事隳则是君终当命其相不当自为也伊尹周公复子归政不知人主所亲者何政周官乃成王所自为六卿分职各帅其属以倡九牧成王不过训饬之而已春秋时方有立而不从政由甯氏之语靖郭君谓齐宣王曰五官之计不可不日听而数览也王徔之已而厌之悉以委靖郭君靖郭君由是得专齐之权夫六卿各自以职倡九牧相犹无所事而况于君収五官而自任已不能久又以与人权有所専而君相之职兼失矣若秦始皇程书决事盖不足论汉髙惠事尽出萧曹文景虽稍自亲然陈平犹谓有主者则是时公卿各自分职丞相至欲斩邓通晁错尚循古义也孝武初年便用一项文士中外相应以分外朝之势及赵禹张汤更进宰相束手遂置尚书列属分曹都受外事与靖郭君所言意同自是人主宰相之职涣然离异君所欲为不复以命相相一切听其君所为矣其后尚书权益重领録出宰相上往往夺国魏初别置秘书仍典尚书所奏寻改为中书刘放孙资倾动中外侍中给事黄门通掌门下最为禁密则尚书更是外朝而中书门下者乃天子之私人也然其后又有内尚书由外逹尚转尚入中所行可否皆自内决人主之职十倍宰相已増者不可损已成者不可改也然则舜禹臯陶所论何事成王伊周所治何业必不疎畧于秦汉而卤莽于魏晋矣
　　周官虽云六卿分职天官事最繁重皆体要所闗而公孤职任甚简故学者多云宰即宰相或云公孤兼行也按周官谓公不必备犹应一二有若孤宏化寅亮天地无不备官之理则所谓宰乃有司之长职自当然何必致重于一官而使公孤下兼若公孤阙则又将以冢宰上兼乎夫治其事以佐上者有司也明其道以弼上者宰相也以后世疑唐虞三代学者大患也
　　曹操用卫觊议置使卖盐买犂牛供给流人闗中由此丰殖昔日上必有遗利可指为养民之具后世尽以为粥饭经费一朝有百姓之事资用无所安得徒手而止凡魏晋间所以强本制敌者自嗤为迂逺不经事之谈而况其上者则何由行之是真可悲也
　　杜预言分官牛付兖豫将士春耕谷登之后头责三百斛三万五千头得运水次成谷七百万斛一牛卖三百斛谷岂谷患太贱而牛贵乃尔耶又言留牛万头佃于牧地嵗当复入数千万斛谷不可晓恐误
　　魏志黄初初复五铢钱谷贵罢太和乃卒行晋志乃言魏武罢董卓小钱还用五铢至魏文以谷贱罢以其言考之若自初平至黄初谷皆贱太和相去数年非因饥荒安得陡贵盖晋志误也不知汉末元不用五铢钱也夏侯后称魏明帝世宣帝居上将之重诸子并有雄才大畧后知帝非魏纯臣而后既魏氏之甥帝深忌之青龙二年遂以鸩卒年二十四按青龙二年距魏明帝即祚八年去其殂五年长君在御国权未失而懿父子篡迹已萌举魏国无知之者而其妻妇人独知之是以朝廷之众而一女子之不若故绕朝言子勿谓秦无人甚矣贤智之难得也后盛年计其房闼袵席几防之见非一不屈而先遇鸩与死节者无异矣
　　武帝未有失徳而杨元后以市井庸妇人见识佐之以嫡立惠以妹继室以贾为妇三哲同意乱本既成无可救者祸流生民数百载然则谓王化自后妃治道首二南古人常语信万世不易也
