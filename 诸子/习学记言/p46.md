<!-- { "loadSidebar": true } -->
　　西陵四埭有可増之税郡无所白而戍主乞专其利顾宪之斥议虽深然终不言杜元懿是不应主论者然则宋齐之间纲纪败壊兵官遂干民政耶抑自江左至魏晋皆然也虽衰世若体统未失民犹可暂安不然虽兴王之时百姓无所托命矣宪之言顷言便宜者非能于民力之外用天分地也率皆即日不宜于民方来不便于公其言深切时政昔司马子长谓可施之廊庙者此防语是也
　　谢朓始变齐梁之文沈约和之汉魏旧风扫地尽矣按陆厥传约朓及王融以气类相推毂周颙善识声韵约等文皆用宫商以平上去入为四声以此制韵不可増减世呼为永明体而厥与约争论谓前英已早识宫徴非此秘未覩也其词往往复云可谓葑菲之下体笔墨之赘疣然文章之变自是遂不可复反后世学者常言人心自有天理嗟夫此岂天耶至萧子显又总该三体之外自出机轴以为吐石含金滋润婉切杂以风谣轻唇利吻易称艮其辅言有序悔亡哀哉
　　梁书
　　梁武本出诸生有胜流之目与沈约谢朓王融任昉追逐上下初起能决防不反愿遂乗摧枯之势以定大事未有如此之易者盖逄其时也情念在民精择守宰拔举人材不隔前后赏士爱文意无厌斁博雅通经精义不穷不特江左人主所无秦汉以来语贤君者皆未易及也自古以慎终如始为最难又曰靡不有初鲜克有终虽三代中君以上犯此戒者多矣若梁武慎终有过于始乌得有初无终所谓游田声色玩好致败之具色色无之若谓末年委政羣小如何敬容自是吏手朱异未为蠧政若谓子孙争权朋党角立此易世事未应一掷遽亡若谓崇信异教此只是蔽溺上一过亦安在于社禝不守海内横流也世论每以三者立贬义既于梁武存亡利害不接又使贤君与幽厉赧献同称甚不中理此余不得不为破羣疑者也尧舜三代至秦汉有全一之天下其待外国皆无上策至晋宋乃以江淮为渊乍前乍却梁武未有明特立国之规与外域限一水徒循旧事騃弟悖子屡出屡挫偶值拓跋衰残继以东西幅裂故得四五十年对立而形证未分然和战杂用守备不饬及侯景以诈入腹里一奋其暴虽数百千人而疽溃川决心丧胆落拱手破亡此盖计数之失非败徳所召也汉景削七国苻坚南侵宋文帝北伐幸而存者仅同一缕梁武纳侯景与此何异虽求无辱固不可矣计数之于国家秦汉以来大事不可不详论也
　　梁元帝劝农令云三农务业尚看夭桃敷水四人有令犹及落杏飞花又云岂直燕垂寒谷积黍自温宁可堕此苗坐餐红粒不植鷰颔空蝉鸣帝之文章所以润色时务者如此岂载芟良耜之变者耶
　　梁树本根比晋宋齐为厚不应速亡所以卒于亡者计数之失也武帝纳侯景计数之失一也元帝能克景而不归建康计数之失二也王僧辨畏齐立贞阳侯陈霸先因之而起计数之失三也或谓元帝猜险非继世之君其理则然然使即归旧都当使僧辨霸先皆无异志而并获其用北人不能径渡必不身遭屠戮也僧辨之心固不在篡梁若不以立君为举棊霸先虽奸防无自而发梁祚尚可延也十年之间积三大失皆于完身中自致扼吭刎颈之祸悲哉
　　魏徴名善论事论梁事猥摭故实而已
　　南史载郗后化为龙居池中辘轳金缾灌百味以祀及徐妃淫行甚详而姚察本书皆不记自古策书惟纪大事至简牍则无不言顾笔墨所存有雅俗耳察但知讳避止述世出官职号諡于义无用也
　　自宋以来委任宗室子弟驾御功臣士大夫邓元起有平蜀之勲而萧渊藻后至一朝用睚眦杀之如毙犬豕是时梁武得志未久也使在汉光魏武便为攘证不可立矣渊藻年少尚有俊材至临川丧师蹙国去亡几何吕僧珍令兄子速反防肆不徙督邮廨益宅卤簿省姉不耻小屋此为还仕本州者法也汉光武言天下重任日复一日常恐不胜安敢逺期十嵗推其意似不以天下为私矣如髙祖恻怆得志畱恋丰沛何足纪録哉江南自刘裕后惟韦叡邵阳洲之捷最伟昔徐晃救曹仁破偃城四屯陷入围里遂全樊城叡于曹景宗营前立城致敌来攻装舰为水军拔栅斫桥魏人崩溃而钟离自解时魏号百万连城数十不止为一钟离盖堂堂之阵也晃以勇夺敌气叡以勇夺敌势故皆能取胜世之败者无他惮敌而己之气势自夺非能夺气势于彼者也余顷在江上所闻见上自公卿诸将下至走卒无不如此
　　范云心事粗可然无奈要富贵何昔萧曹以文吏自爱迎沛公而辅之犹不以意外侥幸而云与沈约皆于梁武事成之后自献为佐命安有此理故约暮年欲台司卒不得盖有以致厌薄也
　　沈约传称其自负髙材昧于荣利乗时借势颇累清谈谢混张绪之风流至是以絶然而清谈之在天下自不废也又言约每进一官辄殷勤请退而终不能去论者方之山涛当时能为此论者亦岂易得顔延之作五君咏山涛王戎不预殆是晋宋旧语相传耶
　　约为郊居赋工巧在谢灵运上盖名生意意生文文生句句生字逆顺相取俯仰成态始有开舒终示敛缩自文字以来虽已皆如此而约始备其体宜其以此自矜也前世髙词其失固久非约之罪而魏晋纎弱之余约遂辑而成之使后不能复反则可恨耳
　　任昉在齐梁之间为一时宗主然徳义不足而文华有余以名声势利接引而无隐约相与之实不惟许郭旧意不复有而竹林东山之游亦悬殊矣自是后累数百年风流殆絶岂细事耶
　　命康绚筑浮山堰自天监十三年至十五年四月始成八月而决人之死物之壊以数十百巨万昔人谓水可以亡人之国故或仓卒壅塞不复顾是非今此堰止欲浸灌夀阳于敌未有大损而己之土地人民亦自被害未知梁武必欲为之何所见也帝以博古通今精识自许而闇于大理如此况晚歳耄期遂引侯景以自亡葢不足怪矣王氏自敦导执晋权华昙首在宋僧防俭在齐自魏以上品付胄子起家得显仕寻声接势牵聨不絶未必其后人皆材贤也观僧防诫子妷书可见与谢之蕴借蔡之真方张之风裁刘之文藻又当差别
　　洛口非小败而梁之君臣不以为意自宋武始创用子弟义贞一举而丧关中武陵闭城敌越至瓜歩几亡然相承行之不悔也梁武诸弟尚有可使乃以甲乙用余故谓其守边无定规虽立国数十年特幸而已矣至不肖反逆而帝能容之不失兄弟之恩盖人情所难本史阙不载不知此乃梁所以亡者何可讳也
　　萧懿言自古皆有死岂有叛走中书令又云家弟在雍深为朝廷忧之梁武虽篡有江南不能出此二言也人能有所不为何必论品目宁杀身而不敢图君贤于当时一等矣
　　萧憺传都督益州旧守宰丞尉嵗时乞丐躬歴村里百姓苦之习以为常憺至州停断严切百姓以蘓又罗研传为信安令故事置劝农谒者围桑度田劳扰百姓研请除其弊帝从之研又言蜀中积弊实非一朝百家为村不过数家有食穷迫之人十有八九束防之使旬有二三贪乱乐祸无足多恠若令家畜五母之鸡一母之豕牀上有百钱布被甑中有数升麦饭虽使蘓张巧説于前韩白按劒于后将不能使一夫为盗况贪乱乎观其时吏与民至于如此然则亦不独一时为然也冉有以为比及三年可使足民民无不可足者扰之使穷乃自吏始尔
　　徐勉传称时人间丧事多不遵礼朝终夕殡相尚以速故属纩才毕灰钉已至按礼记君子耻具一日二日而可为也者君子弗为也又六十嵗制七十时制八十月制九十日修又君即位而为椑嵗壹漆之衣衾棺椁虽不贵于速掩亦恶于不能掩若曰虞以待事哀以从礼庶几可也宋齐之间君徳征虐屏除四出人子有不能掩其亲者矣恐此欲速有为而然勉与史家盖未能推也
　　梁修五礼起于伏曼容何佟之三十年间成八千余条据勉表以为莫不网罗经诰玉振金声义贯幽微理入神契前儒所不释后学所未闻今其书不存【按隋经籍志五礼合千余卷隋止存吉礼十卷宾礼九卷而已】虽去取得失之中不可知然一时君臣不可谓不尽其心矣以礼决事就不合古犹贤于用法梁政称平盖有所自来也虽然以礼决事孰若以礼制心周公成王之文固不如禹汤之质也况于梁乎勉救昭明及沈约事有补于时与斥江葺王泰殊不同江左相承以门胄自髙如勉任遇而不得齿犹当以徐爰戴法兴待之此正是膏梁绮纨之病未可为勉心之罪也读梁宗室传史臣称周汉广树藩屏固本深根髙宗之封建将遵古制也衋然有感梁武慈俭勤约终身不堕自足以致治及其不择贤否例用子弟盘据错峙骨肉争夺何异冦讐岂惟无益于存而求亡更速矣然则遵踵周汉如史所言乃江左之敝事非法之也故余谓唐虞夏商以至公守天下享国未尝不长久而周独有建置诸姬之名彼文武周公乌在不以天下为私此亦未经孔孟议论学者要当深考
　　中书通事舎人吏史刀笔之任脂膏佞幸之门也梁武始用文儒而顾协在省十六载器服饮食不改于常固惟其人尔穆王尚能言旧典欲使羣仆侍御皆吉士后世人主不审先以涂辙分清浊夫常取洁士居清官尚不能治何者其污墨者尚众也至其甚也以秽杂蠧清华犹不知惜焉则是举其国而无人者岂其人之罪也

　　习学记言卷三十二
<子部,杂家类,杂学之属,习学记言>
　　钦定四库全书
　　习学记言卷三十三　　　　宋　叶适　撰南史
　　梁书
　　梁武谓陈庆之本非将种又非豪家觖望风云以至于此然庆之将少入深奋前不顾无项羽之暴而有其勇盖天得也惜乎时主无经逺之略不使尽其用不然信布之功何足道哉
　　王筠言非有七叶之中名徳重光爵位相继人人有集如吾门者按王氏无以文章名世者所谓人人有集殆为笔墨之费也筠又称沈约语少好百家之言身为四代之史自开辟以来未有爵位蝉聨文材相继如王氏之盛若夫十六族者世济其美不殒其名约不能记盖其识有所止故也然则以世禄矜人而谓徳业亦然则大道之降久矣
　　梁武语萧子恪事按魏晋取人之国甚酷多杀贤士大夫而其子孙独得免知废兴存亡之要不在此故也至刘裕惩创司马复兴遂殄灭无遗育而萧道成效之及其甚也鸾以庶代宗亦然哀哉梁武号粗有识宜其不忍为也然犹用沈约竟毒寳融彼以人孤儿寡妇为富贵利达之地者真可畏耶
　　范云造孔休源不见主人汝颍之流风将絶而仅存者也然没于声利而以权势为重轻后此无可观矣梁武赐江革觉意诗惟当勤精进自疆行胜修岂可作底突如彼必死囚谓刚烈粗于精进甚害义理若知此外更须有事则君臣必皆知道而后可不然是以人臣之名节为戱于世教壊矣
　　姚察论何敬容并及卞壶王敬大政既明小察不遗古人常道然苟得其大不综其细未有害也若以文案碎琐消磨日力而谓其大者止于如此盖后世俗吏之大患恐察所言正复未免王敬不足道也
　　梁武诘贺琛世以为过人主与谏者纷辨是非此自世道之衰无复可论然琛身贵地亲朝夕宻勿既不指陈事要以期必行力劾疎逺者泛引貌言求名而无实不切而难用传之后世陷其君以愎谏之恶盖琛浅陋之罪为人臣者亦未可专归咎梁武也
　　梁简文撰刘显志铭有斜光己道殒波西浮百川到海还复东流白马向郊丹旒背巩野埃兴伏山云轻重栁荑春禽寒敛氄此当时陋巷寒人所以较工拙夸绮靡者而以人君之尊习为之不惟国祚兴亡可卜而世教沦胥文字坠地又足悲夫
