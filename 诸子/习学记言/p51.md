<!-- { "loadSidebar": true } -->
　　顔之推学博文丽观我生赋不失雅正之体叙梁齐末事可以攷正非江南文士所能及也其言予一生而三化备荼苦而蓼辛及自东晋之违难寓礼乐于江湘迄此几于三百左袵浃于四方咏苦胡而永叹吟微管而增伤读之差痛不能已昔人虽陋未有无其志者独于今为不然哀哉
　　宋世良宋世轨苏珍之世良狱内稆生桃树蓬蒿亦满毎日衙门虚寂无复讼者苏琼毎蚕月预下绵绢度様于部内其兵赋次第并立明式然则必不以广量厚织病民故得循良之誉而今世谓有所疎薄检柅不尽为失职无具之尤恐亦当论也
　　和士开说齐王云自古帝王尽为灰烬尧舜桀纣竟复何异陛下宜及少壮恣意作乐纵横行之即是一日快活敌千年李斯赵髙用此诈二世与士开智愚有异其词意皆不约而同何也
　　后周书
　　称宇文泰先出自炎帝神农氏为黄帝所灭子孙遯居朔野有葛乌菟者鲜卑奉为主由泰父肱至普回二十三世普回至乌菟不能纪也鲜卑何用世次史祖魏收收祖司马迁迁以匈奴为禹后特记事推引之滥葢无所媚附而收之称舜臣令狐德棻之称炎帝后则専以诳笔造謟语刘向班固言汉承尧运者耶
　　髙欢宇文泰虽同于篡魏泰贺抜岳所奨用岳既见杀其下无主抜泰而归之则近于势之自至也魏孝武身落人手而不常其德先为髙欢所逐后为宇文泰所酖夫败孽亡孺自古皆为乱臣贼子之饵彼妄遇一无頼奸人即以伊周事责之哀哉
　　古之帝王所以外建诸侯内立百官者非欲富贵其身而尊荣之葢以天下至广非一人所能独治是以博访贤才助己为治若知其贤也则以礼命之其人闻命之日则惨然曰凡受人之事任人之劳何舍已而从人又自勉曰天生隽士所以利时彼人主者欲以我为治安可茍辞于是降心而受命及居官也则昼不甘食夜不甘寝思所以上匡人主下安百姓不遑恤其私而忧其家故妻子或有饥寒之弊而不頋也于是人主赐之以俸禄尊之以轩冕而不以为恵也贤臣受之亦不以为德也位不虚加禄不妄赐为人君者诚能以此道授官为人臣者诚能以此情受位则天下之大可不言而治矣昔尧舜之为君稷契之为臣用此道也及后世衰微此道遂废乃以官职为私恩爵禄为荣恵人君之命官也亲则授之爱则任之人臣之受位也可以尊身而润屋者则迂道而求之损身而利物者则巧言而辞之于是至公之道没而奸诈之萌生天下不治正为此矣今圣主中兴思去浇伪诸在朝之士当念职事之艰难负阙之招累夙夜兢兢如临深履薄才堪者则审已而当之不堪者则收短而避之使天官不妄加王爵不虚授则淳素之风庶几可及观此可騐苏绰用事大意也然天下能为绰之言者不少拘于时而不敢言及其奋然言之而不获用则多矣惜其不及君臣分定之时不为贤主之诏而徒为逆臣之令尔
　　泰再行篡逆其史栁虬既执简而书其咎泰又令卢辨作告以谕其过髙贵公谓司马昭之心路人所知泰举动如此欲以谁欺王莽簒而作大诰泰用周礼亦然岂从周之伪者固当尔耶石勒之于刘曜苻坚之于慕容暐周孝武之于髙纬皆以一取一孝武始自五年十月至六年正月马足未遍而数千里地尽得虽乘羣愚自溃之机然不勤身苦力以赴之亦未能也及其轻锐之念溢发不制欲以廓清混一之功取必于嵗年之顷呜呼幸而遽得死不然将遂毙于锋镝为后世笑岂止其子之不肖足以亡国哉
　　九尾妖狐也示亡之征焉不知忧惧而犹欲求不受瑞之名其实以为瑞无大于此者尔五品时叙四海和平家识孝慈人知礼让其君臣但摹仿十数板周官便自谓己能如此是真可笑也余论周武帝若史所言布德立行皆欲逾越古人正孟子谓齐王将以求吾所大欲也然孟子谓齐王以若所为不可以求若所欲使其见周武帝所为必谓可以求若所欲矣汤武既有截法而王道愈不可行于后世此开利门之大者而学者乃以为能闭之何也
　　周武帝初行刑书要制持仗羣强盗一匹以上不持仗羣强盗五匹以上监临主掌自盗二十匹以上小盗及诈伪请官物三十匹以上正长隐五户及十丁以上隐地三顷以上皆死至天元患其严重太甚且海内初平恐物情未附遂大醮告天而除之孟子言康诰杀越人于货睯不畏死凡民罔弗憝是不待教而诛者也殷受夏周受殷所弗辞也魏周分田权在正长隐五户十丁与地三顷其罪及赃着矣设法禁奸由孟子之论要制所行适与罪称尔非重也季康子患盗问于孔子曰如杀无道以就有道何如孔子曰子为政焉用杀子欲善而民善矣孟氏使阳肤为士师问于曽子曽子曰上失其道民散久矣如得其情则哀矜而勿喜善为政者当使民不为欺盗不当因其欺盗而遂杀之然则孟子之论孔子曾参之所不许也且周武帝防节自励用己律人故必行重刑而不疑其子奢纵任情推己恕人故以行重刑为不可后世据已定之法初不知奢俭之所在唯欲其重而不轻又当在二人之下矣固无暇攷圣贤之异同也周武帝一举平齐之功齐王宪十居八九方其正明君权以臣畜使之不以兄弟数也自谓如此能革累世悍辅囚辱之弊使孺子封割孤豚于牢豢中与晋司马攸魏元勰祸出一轨而三国相随为墟不然如齐孝昭武成挺刃而夺之矣悲夫本朝太祖监唐末五代防君之败不私其子根本既成祚命永延贾谊谓天下可以数术制御其言曰植遗腹朝委裘而天下不乱然则汉之衰亡岂非遗腹委裘耶
　　尔朱破灭髙欢事已大谐而暴横欲速粗有志节者遂皆惊防宇文泰寒逺窭子坐收其用如贺拔胜年位材豪决去江南死心为役他可知也贺抜岳人微众弱然经为其禆校者无不立功垂名岂必尽能而泰亦何足以使之特以魏孝武弃东就西轻重势激而然主威既夺而成臣之威可不惧欤
　　因于谨为三老称木从绳则正后从谏则圣观髙宗所言过于傅説之所知矣而不自规矩律度以先天下必委于臣之能言者以身从之得用九见羣龙无首之义葢平世持盈守成之常道也古之圣人皆备道成德首庶物其行在前其谏在后独髙宗处乐以忧恭黙思道自疑弗类待谏而行百王未有此经生学士攷论所不到也谨纵横乱世甲裳驰逐坠典偶兴旷官承乏肤习书句茍应其名然后世之效法先王未尝不如此岂足唘悟也尔朱荣为柱国大将军位在丞相上宇文泰等因之故号八柱国家二典有四岳九官十二牧之等周官言惟王建国辨方正位体国经野设官分职以为民极今忽自称柱国大将军是何义葢武人无艺妄以意造尔宇文泰与苏绰卢辨依周礼设官而杂用元魏及秦汉以后名称仲尼虽学官名于郯子然无所慕效也周本与戎狄杂居直以圣贤迭兴法度最久故孔子从之后世茍以为从其实不从其名则汉晋之官同于任事姑从之可也使名实皆正必如成周则一字不可増损矣泰自贪柱国之号甘出尔朱荣后既不能改而绰方与之法象周公龟兹王禇煟所讥依然故在是真可笑矣栁庆关西文士苏绰患近代华靡轻薄使为贺白鹿表以革之庆操笔立成辞兼文质绰笑曰枳橘犹自可移况才子也庆词不传无以验其是非典谟训诰固非笔墨之巧所能转移而其体制亦各随世不同绰作大诰令为文者皆依此体止是皮毛上模出一重麄俗使如此而便为尧舜三代之文则俚儒迂叟先极其工而豪俊之士反阁笔无措矣余颇记少时闻长老言有数士各效名人文字以相夸耀或为韩栁或为欧曾髙者为西汉其一人曰未也遂特为诗书之文以葢之绰所欲革与此何异以为于变一世恐未可也
　　栁宏死时年三十一杨素诔之曰山阳王弼风流长逝頴川荀粲零落无时脩竹夹池永絶梁园之赋长杨映沼无复洛川之文是宏以清言而兼丽笔长枪大槊数十年间仅闻此尔得非所谓正始之音也
　　自宇文泰起接隋唐百年中精神气脉全在苏绰一人三代既衰佐命之材不世出惟管仲乐毅萧何诸葛亮王猛苏绰尔亮地势不足自立猛无坚凝之功而绰随文守义仰取俯拾遵腐儒之常说据旧籍之陈言能使泰总已听命麄细重轻惟其所裁不为新竒坐致实用岂特以其国强富兼并而已由晋以后南北判离中原不振至是自北而南文教复兴使孔子复出微管仲之叹不付余人矣然则学者岂以能言为贵哉頋其所行何如耳王通或问苏绰曰俊人也其道何如行于战国可以强行于太平则乱矣夫自许以英豪者用才无本自命为圣哲者穷理不尽行于太平而必乱行于战国而不强古今皆是也奚绰之病哉且何俊之有
　　六条平实无华诸葛亮王猛敺市人而用之不暇及也死而无继泽不垂逺不亡何待自董仲舒萧望之刘向崔实王符仲长统之流皆论治道而无一言之几然则如绰者亦未易也
　　独孤信深入湘川百计拒敌相持经嵗竟以全归自前世言之为大功乃坐失地除名史谓宇文防谬政至此然亦由当时望外成事者多矣不然何以能奋于至弱取天下之十九乎此又未可以赏罚常情论也
　　郭贤防髙欢言贺抜岳初死关中震骇不能乘时取雍州是无智魏孝武西迁寡弱毛鸿賔丧败关门不守又不能并力要战是无勇此髙欢所以失关陇之由诚是欢之党人算画未有及此者刘煜欲因降张鲁取蜀而曹操不敢葢从昔智计必有用之不敢尽者然欢趦趄放逸于狼狈汹汹之时而乃噤龄决死于安徐已定之后宜其屡进而屡郤哉
　　耿豪言大丈夫见贼须右手抜刀左手把槊直刺直斫慎莫皱眉邙山之役大呼独入奋力而还当其前者死伤相继又谓左右吾岂乐杀人壮士除贼不得不尔若不能杀贼又不为人所伤何异逐坐人也豪虽凶粗不足取而以关张比之则又其细尔李穆蔡祐丞相臂耿豪王勇丞相咽项泰能得武夫之用如此安得不以弱为强乎
　　宇文泰用韦孝寛法令诸州来道一里种一树十里种三树百里种五树然则此法未行以前原野尤萧瑟矣诗云有杕之杜生于道左彼君子兮噬肯适我又曰柞棫拔矣行道兊矣岂变墟莽为桑麻自古圣贤以为难事耶
　　迁固以文采衒耀其人辞多而实寡如王罴韦孝寛正尔率拙然功名壮伟不可掩学者能详看所长气力不少矣只泥住蔺相如赵充国等无复新意此读书大病也
　　薛慎载宇文泰于行台置学取丞郎及府佐德行明敏者充生悉令旦理公务晚就讲习先六经后子史又于诸生中简淳懿者侍其读书余尝恨刘裕质可语上而刘穆之痼之然则苏绰之力多矣汉髙祖言乃公马上得之安事诗书至溺儒冠乃谓其不修文学而性明达嘻甚矣又安足述乎
　　令狐整率乡亲二千余人随军征讨泰尝从容谓整卿逺祖立忠而去卿今立忠而来可谓积善余庆世济其美史言整逺祖汉建威将军迈不为王莽屈其子称避地河右故泰称之此事今粗见于姓家然则隋唐以前史记汉书之外别自有书李翺乃言读前汉与后汉书生熟如何葢屡更兵乱载籍焚毁他书多不存其存者又以非文句所资不暇熟读如翺尚然是又可叹也司马裔辞封【阙】
　　赵肃元日行朝礼非有封爵者不得预不知用何典故
　　苏亮绰从兄绰文章稍不逮亮至于经画进趣亮又减之故世称二苏
