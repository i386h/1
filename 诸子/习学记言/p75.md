<!-- { "loadSidebar": true } -->
　　刘敞贵和氏璧左氏楚燕鲁侯好以大屈既而悔之椒举以为齐与晋越欲此乆矣君其备御三邻鲁侯惧而归之葢设説者而敞信之其言和氏璧再刖足抱璞而号亦辨士设说也敞又信之遂按为的论矣知自贵而不轻用寳诚贵士之美意然忽寳不用自失股肱无与图存乃人主之大讳也古人于此未尝不竞兢焉故曰翕受敷施九徳咸事旁招俊乂列于庶位人之好我示我周行子贡曰有美玊于斯韫椟而藏诸求善贾而沽诸子曰沽之哉沽之哉我待贾者也然则谓和不哀其身而哀其玊以为和罪而吴起韩非非二君之过者偏说也夫敞岂以得于科目者为进退出处之正而遽轻天下士也哉
　　栁开诸文及补亡先生邵雍诸诗及无名君虽深浅精粗所造各不同至于尊己陋物呌呼以自誉失古人为学之本意则其病一也且开以藩篱未涉之狂气安得使人舍其自安之奥室以从我而雍固山林玩世之异迹也人亦胡为因其旷荡无畛畦之见遂混而从之孔子谓不知而作我无是中庸至徳民鲜能学者审其所处而已
　　曽巩杂识孙甫狄青事又记余靖髙居简事大抵于当时所谓善人君子多不与不知其意欲以何为狄青抜自卒伍为执政矣能胜侬智髙适当尔而巩称之勤勤且尽排孙沔诸人滕宗谅以过用公使钱为罪朝廷议罚意有轻重调和归中亦常理也孙甫何遽忧愤至欲去諌列而巩遂以为能不党而知过独于甫是贤乎巩不附王安石流落外补汲汲自纳于人主其词皆谄而哀及叙汉髙帝十不及神宗以为优劣论非史家体行韩维词忤上意坐罚金虽非其罪要之巩文与识皆未达于大道而自许无敌后生随和亦于学有害王冕进珠表吕乔年云本録无有王友余亦疑之此书二千五百余篇纲条大者十数义类百数其因文示义不徒以文余所谓必约而归于正道者千余数葢一代之统纪略具焉后有欲明吕氏之学者宜于此求之矣初吕氏没龙川陈亮祭之曰孔氏之家法儒者世守之得其粗而遗其精则流而为度数刑名圣人之妙用英豪窃闻之徇其流而忘其源则变而为权谲【阙】忠信常不足以趋天下之变而材术辨智常不足
　　以定天下之经虽髙明之独见犹小智之自营虽笃厚而守正犹孤垒之易倾葢常欲正两汉而下庶几复见三代之英匪曰自我成之在兄方夜半之剧论叹古来之未曽凡独疑其未通我引数而力争夫三代之英及孔氏岂于家法之外别有妙用使英豪窃闻之哉亮尝言程氏易似桓起居注吕氏黾勉答之所谓夜半剧论者吕氏常笑以为自知非豪杰被同甫差排做葢难之也吕氏既明【阙】山亮与潘景愈使余嗣其学余顾从防晩吕氏俊贤众辞不敢当然不幸不死后四十年旧人皆尽吕氏之学未知其孰也并追记于此

　　习学记言卷五十
