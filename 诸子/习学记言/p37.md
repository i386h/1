<!-- { "loadSidebar": true } -->
　　管宁汉末逺遁汉魏兴废之间君子存身用舍之际皆可以免比其来还则改物已定年迈时逾独中退泯然无迹士君子之处世以道虽难易不同不害其为仁至于心所不欲而自行之屈伸舒卷在己而不在物则未有能及宁者固与荀爽相去逺矣
　　按崔琰初仕袁绍谏以天子在许民望助顺不如守境述职次对曹操以未闻王师仁声先路此盖老书生守经不易之常语也然琰便甘心委质曹氏首为魏臣未知琰意以为诸侯复兴各事其主以翼戴天下如古之齐晋正当尔耶抑风靡波顺遂无汉朝忘其素守而不自觉也人之立徳必有其地余既于袁涣邴原见之如玠孤峻特立匪躬正色于人之本朝而无自立之地逢喜迎恚漂揺中流杀身如断梗进无孔融荀彧之节退乏钟繇陈羣之利则余固未知其説也此亦不足为士君子出处之至戒乎
　　钟繇欲复肉刑斩右趾以生易死而王朗以为律自有减死一等之法不死即为减后世杂犯死罪者皆当不死古人卹刑而不免于滥后世滥刑而犹可以卹非后世智于古人也积习既极而反尔
　　王肃言周官五日视朝考汉宣帝使公卿五日一朝成帝始置尚书五人自是陵迟朝礼遂阙可复五日视朝之仪使公卿尚书各以事进废礼复兴光宣圣绪按成帝既置尚书简阙亲政遂无视朝之礼公卿不复进见三百余年可谓敝事而两汉诸臣未尝一言及此史亦不载何也肃去其时未逺既正论指陈就使不尽然而视朝之废固久矣然则尚书为天子私人事归台阁公卿充位盖有由来至于人主不能亲览台阁遂成朝廷古礼之变防而不自知也然当时号治世者未闻以不视朝为失后世人主之见羣臣多矣而其治亦不能有加于前世何也
　　肃言何晏邓飏等为宏恭石显之属肃大臣子以学问自负论事有稽据立朝明始末指晏辈为恭显亦其理也肃既自守如此则其出处不应草草若以晏辈附从曹爽为邪而以身从司马父子为正恐未可也齐王见废肃以太常迎髙贵公是时司马师簒事定矣彼亦以为是耶甘露元年肃死去髙贵公见杀亦不逺使肃再遇此事未知又当如何然则何其明于知爽而昧于师昭故自汉魏以来不以废兴存亡之际考士而信其自许为正人者余不知也
　　魏畧叙董遇邯郸淳苏林乐详等言太学生千数冬来春去博士麤疎弟子避役无复学者圜丘议下郎官诸吏见在万人应书无几朝士四百余人能操笔者无十人及刘靖亦言髙门弟子耻非其伦故无学者此论魏世儒学兴替大概可知也曹氏父子上马杀敌下马赋诗自难语学尔
　　魏有校事吴有典校近后世皇城逻者之任也程晓言上察宫庙下摄众司官无局业职无分限随意任情惟心所适则诚与后世逻者同至典校又纠摘文书其干系尤切矣然吴魏仓猝用之不久寻废而后世乃以为官常岂晓所谓大臣耻与分势含忍而不言小人畏其锋芒郁结而无告盖亦有言者而莫之能革也
　　汉魏之际匈奴氐羌皆居内地兆于汉宣成于魏武昔秦人筑长城以限拒胡而汉武力战使之逺漠不能为冦至孝宣因其衰弱乃反辅之塞内而张既设策一旦徙氐五万余落于扶风天水当时方以为快不以为虞也使魏稍传世未亡则诸胡之祸亲自当之孔子称人无逺虑必有近忧夫虑无逺近而事有是非故出之不以正者万世之患也岂止百年为戒而已
　　只任峻为魏建屯田后世祖其説然未知时用不同盖曹操起事废罢钱布专行谷帛禄赐调度无不由之然则于民不耕之地官置典农春任其劳秋获其利年丰业广百万之众足以自给虽不待租税可也后世化谷帛为金钱军国诸费绢米才居十二兵料下者日犹百钱若以多钱之卒嵗种二十畆官収十斛米以五而获一秕稗蓄蔵已辄尘腐是以有用而就无用而欲徔只峻之遗策可谓疎矣此事当大有櫽括然后可议如前黄霸龚遂任延召信臣之流两汉名循良吏也然止是治民一节尔杜畿中乃有数节可看其始空将一身犯必死任竒谲以得郡而其后乃行之以寛惠示之以教劝待之以富庶自无入有由险至平岂有讲论之功哉若畿及刘馥盖春秋以上人材不止如迁固所称也后世材品益下权数者武猛者生聚者平易者各自为家不相通而徒相诮葢陋矣且汉末余吏曹氏所用其变化屈伸之际后人犹未能望其藩墙奈何欲轻语三代事乎
　　杜恕峭峻特立之意长者自逹之言于魏极少其比虽两汉人亦难之今録其语切者实愿四州之牧守独修务本之业以堪四支之重厯六代而考绩之法不着阅七圣而课试之文不垂古人不患于念治之心不尽患于自任之意不足古之圣王所以能辅世长民者莫不逺得百姓之懽心近尽羣臣之智力陛下何不试变业而示之彼岂执其所守以违圣意哉晁错盖寛饶固无此论也钟繇王朗老成练逹然其意自以为如是止矣年迈而志不新人之通患后生真可畏哉
　　孙权十万攻合肥守者七千旁无近援固已不自保而辽乃募士八百击其未合以至尾追几获大丑非操之智无以使张辽非辽之勇而明亦不能自任胜负成败盖诚以人不在众寡士常如此则立于积衰甘弱之地为预怯莫前之説以自附于明哲者可察矣魏文帝乃谓古之召虎殊可笑召虎却不如此
　　曹操美徐晃贼围堑鹿角十重吾用兵三十余年及所闻古之善用兵未有长驱径入敌门者以理势而言非径入敌围固不能解围全城非于围上破走救者固不能得城全胜然古今自非见救至逆遁则皆畏敌不敢救少有如闗羽及晃之真以勇力相遇而决鬬者客主单复之殊陆抗能知之此羽之所以终屈而观者之所当思也
　　孙权以五万围文聘于石阳甚急聘坚守不动权住三十余日乃解去魏畧载云云而注者乃云此语与本反非也传固本诸魏畧但删简烦辞耳书传中比比不少也然古人以智期人而又以自期故缩于不敢而敢者胜后人以愚期人而又以自期故冐于所敢而不敢者败尔
　　魏武病召曹彰未至而殁彰谓曹植曰先王召我者欲立汝也植曰不可不见袁氏兄弟乎魏畧此语虽未必实然操于诸子将择才而与之意不专在嫡仓舒天死以文则植以武则彰使植稍以智承之则得其处矣故王通谓君子哉思王以天下让而人莫之知亦非过论也
　　陈思王让徳余既发明文中子之论然以植事始末验之谓植能让犹不为知植盖能取然后能让植含毫弄笔自喜目前而已机数防虑何尝萌心兄忌恶之不啻雠敌犹自乞为将及入侍求死不太廹乎又谓取齐非吕宗分晋非姬姓寒温燥湿髙下共之植不自疏而不悟兄之不已亲也悲哉然植虽天材纵逸而笔势汗漫不幸早终未及绳约以追古人尤可痛也
　　仓舒童孺而有仁人之心痕舟称象为世开智物理盖天禀耶
　　彭城王据玺书书云惟圣罔念作狂惟狂克念作圣古人垂诰乃至于此常虑所以累德者而去之则德明矣开心所以为塞者而通之则心夷矣慎行所以为尤者而修之则行全矣此作诏者非能解释义理而言与理合笺家不能及也人不能常虑所以虑德而去之开心所以为塞而通之何取于知学乎
　　曹冏六代论逺推周秦近摭汉魏虽确笃而成败得失有所依凭行于末世亲踈相错十得四五子建固奇材恐考验之实未逮如墉基不可仓卒而成威名不可一朝而立皆为之有渐建之有素等语如饥人进一餐胜絶食也
　　傅嘏精识自命谓何平叔不念务本败曹爽兄弟是矣至其为司马师谋力疾劝行又与昭还洛继世执政终移魏柄此则嘏之所谓务本者欤国命延促之际士所去就忠邪贤不肖分焉过是而自号曰能吾不信也夫人之所欲莫不有辞况乃天王莫之敢违若必作之固非臣下辞言所屈若少留神卓然囬意亦非臣下之所及因举钟离意谏王者岂惮一臣盖为百姓也今臣曾不能少凝圣听不及意逺矣此陈羣谏语直而不囘切而不割可从而不可怒得大臣体矣至子泰请诛贾充谓言有进于此不知其次勇过晏子不坠陈太邱家声也
　　陈登为刘备所许且以许泛所言不但上下床之间其品第甚髙而登又自言所敬于当世者有数亦足以验矣然观登指意虽名助汉实亦为曹操驱使耳岂是时登疎逺不知耶使其不死尽见操所为将遂从之耶将遂絶之耶絶之则孔融荀彧之祸至从之则登之生平丧矣此亦不可不论也
　　卢毓駮妻白等死引未见君子未庙见及附从轻曹操以为引经典有意令孤叹息用此语求之汉人引经之有意者少矣所谓春秋之义绳臣下大抵多无意之引也岂不害生民乎然操喜有意之经足以缓死而不知自立无意之法为杀人孟子谓虽得天下不为信非所以责操尔
　　卢毓之语有益世教盖为善以致名非无实之名以才而为善非伤道之才毓所谓可以得常士者是也天下常士多而异人少推而行之庶几臯陶之意尔魏晋以后选士之权多在吏部至唐初犹然后世宰相不过能行吏部之职经逺之业尽废而以铨叙为大功至非其人则用伤情败俗无所不至夫一有司之不若则乌在其为王佐宜乎责效愈卑也
　　和洽贫素卖田宅而言古之善教在通人情所谓不以格物者也又言勉而行之必有疲悴疲悴二字深得其要故古人以利和义不以义抑利世道虽降其行未尝不过中孰谓曹操建国能使大吏自挈壶餐乎
　　按髙柔传称魏初三公无事又希与朝政三公止朝朔望东汉虽事归台阁三公犹为宰相至是但崇官称而已台阁既未成朝廷三公又非相职其特命相者往往多非人臣之事数百年间有君无臣虽方夏幅裂治化与古异然天地之经安能久不正耶
　　孙礼以伊吕望司马懿而责其社稷将危天下匈匈当时议论趋舍盖多如此然则助成懿之叛逆殆天意耶辛毗言汤武以战伐定天下乃改正朔孔子曰行夏之时何必期于相反孔子以夏时为正而不言商周之非谓以战伐而改正朔前论亦无所见盖毗一时之意也然上循五帝协时月正日所以正天下诸侯而未尝自有改易独殷周变之毗陋士臆説固未必中至于无益而只为异则学孔子者阙之可也
　　杨阜论袁曹胜败曰袁公寛而不断好谋而少决曹公决机无疑法一而兵精能用度外之人所任各尽其力昔商鞅教秦孝公申不害相韩昭侯行果敢睚眦之术彼世有国而自用之干进者固应然而秦汉以后皆施之于贾竖盗贼崛起然亦未尝不验岂古人丛驱网漏之道遂已亡灭耶末世所谓度内者皆愚儒也所谓度外者皆羣不逞也安得度内而非愚度外而非不逞也谓操能用度外之人此自阜辈所见尔
　　凌霄阙始构鹊巢其上髙堂隆曰惟鹊有巢惟鸠居之今兴宫室起凌霄而鹊巢之此宫室未成身不得居之象也天意若曰宫室未成将有他姓制御之今详诗义鹊巢而鸠居非有恶于鹊非有爱于鸠也鸠以均一之徳诗所发兴至其才拙不营而夺非其有岂复取之哉鸟巢于髙物理之常何遽怪欤然时主心有所疑而问隆即事为象而言如契之合劵之同无其义而有其应何也虽然物凿以显而理不正以通此亡国昏主之患谏者所不能囘可叹尔
　　隆又言黄初之际天兆其戒异类之鸟育长燕巢口爪胷赤此魏室之大异昔五子之歌独以道鉴亡而周人之兴乃兼言符瑞若曹操之猜雄阻逆窃非其有残民不已天下为墟久近之卜亦可算矣无以异物为也恐隆引类告君不得不尔
　　魏明帝不能徔杨阜髙堂隆之谏节减宫室而欲传苏林秦静之业课试学者缓其实而急其华汉武帝误之也孝宣亲见其害尚欲修武帝故事况后人乎
