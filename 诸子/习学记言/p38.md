<!-- { "loadSidebar": true } -->
　　按满宠传陆逊向庐江宠言贼舍船二百里来后尾空县又言合肥城南临江湖北逺夀春乃移西三十里依险而引贼平地又言权遣兵数千家佃于江北盖吴魏相拒吴常以能蹂躏江北为守而魏不能以跨越江南为战后世守江者画江内而守之每患退走此非竒计秘谋当与众共之使知战守所宜处不然虽江水不为险矣
　　王基进据南顿称议者多欲将军持重将军持重是也停军不进非也持重非不行之谓也进而不可犯耳世人多以淹止自保替过持重二字基如此析言之甚善不特为言兵者解惑且以重为进则前茅虑无中权后劲百官象物而动军政不戒而备投袂而起犹可有功虽非古人仁义之师庶乎黩而不挫矣而基始则能倡议独进安坐莫揺终则能持胜全归不求深入勇怯各当动静以时基亦儒生非武将也观者自当斟酌王陵子广论何晏丁毕桓邓所存虽髙事不下接同日斩戮名士减半而百姓莫哀及懿情虽难量事未有逆广树胜已擢用贤能等语裴松之以为前史不载皆习凿齿自造前史载与不载不必问然此乃魏晋人议论两党根柢非虚言也盖夏侯何晏以器韵逺为一时表则士之神隽朗迈者争宗之其老成重朴有局榦者皆所不悦此司马懿所以能乘机取魏柄俗人甘心为之役而不悟然虽能取魏而晏之标度风流已不可掩抑所以晋人终于成俗而向之不悦者久亦消折后生遂靡然矣余观三代之后道徳丧壊而利义不并立虽孔顔孟轲不容有晋楚之位况晏挟髙名而竞厚利自无全理又王陵方欲废见主立藩侯其去叛逆几何此借懿父子之兵而资其食坚众人之用而成其簒也悲夫
　　毋丘俭诸葛诞亦善夏侯邓飏等俭废司马师之辞犹谓懿有大功而昭贤欲以昭代师虽非实语然可见当时中外人情未以懿父子为决取魏也
　　邓艾开渠溉田积谷且通运漕其防可攷然谓四万人耕讣除众费嵗完五百万斛而以三千万斛为十万众五年食以今约之则収少而食多未知当时调度如何然作田计夫军食计口古今所同决不能一夫耕百亩而食六十斛也
　　华佗管辂等传虽规仿太史公至叙载指实而竒态自生往往迁不能逮所谓辨而不华质而不俚以上当更有事矣迁书虢世子赵无卹怪甚
　　以汉髙灭秦项之威而匈奴项领受围平城光武百战百克遂定海内而卢芳连胡扰边终其身不能屈乌丸蹋顿之暴不减前世曹操亲伐一战斩之徙其部落遂为名骑所向有功何其壮也自古立国徳义为难而以武胜者多矣若夫徳义不足而又羞武事十世沦胥坐视天下变为左衽学者当讳而不当法也
　　陈夀载东夷接前史皆以六畜名官有马加牛加猪加狗加犬使因思前世云纪火纪至以鸟名官盖上者神灵下者鄙野故未尝酌人道之中而郯子乃以为不纪逺而以民事则不能之故恐亦未然左氏但言仲尼见而学之盖以备异闻而未暇辨其是非也










　　习学记言卷二十七
　　钦定四库全书
　　习学记言卷二十八　　　　宋　叶适　撰三国志
　　吴志
　　方汉帝在长安王允破败而李傕郭汜等更相刦质闗东视人主如土梗未有知天下大势所归者独荀彧以此劝曹操遂于兵少地狭之时首执其柄虽操雄诈过人然亦有以得之矣此外惟田丰刘备诸葛亮孙策尔备徒有意就复万一侥幸何所能为策劲果明逹又已有事力使不死而究其志未可量也然则所谓深虑知化之士要自不多有古今所同也
　　尹吉甫虽有江汉之诗而周人无征伐之实吴越但内争三江五湖之利尔楚灭越秦灭楚江东寻即散壊以至项羽之亡两汉之兴皆未有以长江为险者及孙氏初割据曹操犹未与之竞逐既败赤壁建安十八年始攻濡须相继十余年魏凡五至江滨魏文帝见波涛汹涌叹曰嗟乎固天所以限南北也遂归自是南北之论遂立大扺楚熊开拓荆蛮而孙权疏理扬越江东浸成家计魏因而力争乃以不得逾越为限天固未尝特为南北作限而亦非前代之所难取也故孙策谓举江东之众决机于两阵之间与天下争衡权不如我举贤任能各尽其心以保江东我不如权然则虽防亦不以江东自足盖借为进取之资尔孰谓六代南唐皆局于此乎吴録又言孙韶遣髙夀率敢死士五百人于径路夜要魏文帝帝大惊得其副车羽盖而还正与防虎事同近嵗滕宬偶建策而闻者怒甚以为激虏而败和议然亦不足怪也
　　孙权以黄龙元年即真魏明帝三四年也距策初得江东三十余年矣以权之能自守众人尽力辅之患难百罹方称大号夫岂不急势未可也而袁术袁绍未有髣髴遽自尊崇以亡其族实力之与虚意相去悬絶如此谋臣策士不可不知
　　孙权用万人报聘辽东举朝以为不可权之谬不待论矣余独怪权以区区江东违众心行失防若此而犹无与于兴亡之数后世或以天下之大行之一跌而遂不可复何也虽然亦幸公孙渊即改计不过为笑一时尔如再三牵缀未已权意盛竭国从之张昭辈皆当见杀真速亡矣
　　按权遣军十万作堂邑涂塘以淹北道是时塘外皆敌境故也若弃淮不敢守于已腹内潴水自淹而曰踵昔人之已行此余所不能知也
　　李衡妻习氏不听衡治生尝称大史公江陵千树橘当封君家曰人患无徳义不患不富贵若贵而能贫方好耳此何为哉秦汉以后载妇人女子之贤者多不可信此语而果可信虽羔羊何以尚兹
　　孙休即位始欲按古置学官立五经博士于是江东无学久矣人言州郡吏民及诸营兵皆浮船长江贾作上下良田渐废见谷日少当孙权时上下力耕与战相须兵可常用是以贾少而农多非真能务本也古人得百里之地便为不拔基业三国各方数千里但汲汲以杀人为事不能一朝安如此等诏令数十年才一二见耳以古法凖之虽欲久存可得乎
　　孙休武后刘防别制名字为世所嗤固无足论者然自伏羲至尧舜文字皆已一成不变后世无复加损矣凡物号事名亘天极地无不皆然此人为之耶天设之耶莫知其然而然耶学者乃谓伏羲始画八卦造书契以代结绳之政由是文籍生焉恐未可据也
　　防稽功曹邵畴自杀置辞有天下重器匹夫横议含垢藏疾不彰翰笔镇躁归静使之自息等语皆未易及若果畴之言而杀身以明将轻用其死近乎匹夫匹妇之为谅者岂所谓梁王堕马贾谊自伤殉人之义固应尔耶
　　或劝刘繇可以太史慈为大将军繇曰我若用子义许子将不当笑我耶但使侦视轻重而已由后人言之必谓许郭风流自命败壊事功为此不切情实之论然当时所谓三君八俊之俦无不品局并济榦雅兼遂者皆雍容镇服于上而后进雁行奔走于下未有不肖恶子辄厠其间也刘备言孔北海乃复知天下有刘备耶然则汉中世人物可以想见学者自当深识
　　孙权自作书疏数处其与孙皎书颇有文义可观既知其能以谨细寛绰包受麤武之为难又涉厯经传有益世用所以劝吕防读书不虚语也曹操刘备皆能道语言操险薄着于词章无可録备与禅书称勉之勉之勿以恶小而为之勿以善小而不为汝与丞相徔事事之如父其自云周旋陈元方郑康成间论治道多矣当亦有味其言之也
　　诸孙多才武与防权共起曹刘盖孤弱矣兴亡以道不在其宗曹氏以爽亡孙以峻綝败
　　张昭诵君子之事上章一时咸以为得所诵然如严畯止诵仲尼居则诚昭所谓鄙生者若昭之所诵要使其君知凡为人臣者进退开説之际皆当尽忠补过顺美匡恶不徒燕谈闲语泛论平生以是致为臣之义可也若真欲尽忠补过顺美匡恶则亦非此所能尽何不赞其有至徳要道以顺天下民用和睦上下无怨其于尽忠将顺何以过此恐昭之君臣亦未能当尔
　　古人以用才为难故曰在知人曰聿求曰吁俊曰旁招至季世始以才得自用为难烝民所诵仲山甫汉萧张邴魏近之矣陈夀称孙权不及孙策不能相张昭谓顾雍依仗素业而将之智局故能究极荣位如雍始终无玷国人上下所同敬而夀之论不尽其美盖亦有所见非偶然者正以其自用之也自是以后号为一世大臣当时所贵后人所尊大抵多雍之流皆人才之所以自用而人主用才之道不复见矣此意甚长要当细考孙权论魏明帝选用忠良寛刑罚布恩惠薄赋省役以为是衰证非兴隆之渐由今观之正坐不能如陆逊所言尔权以此为不足以致兴隆未知权所谓兴隆者竟何在享国久近在其人之心量广狭权有地数千里立国数十年以力战为强以独任为能残民以逞终无毫髪爱利之意身死而其后不复振操术使之然也张临死语人情惮难而趋易好同而恶异与治道相反夫习于难易流于异同而不计其治乱固人情之同患然治之所在实难少而易多同众而异寡乱之所生常冐行其所难故犯其所异若止以不惮难不恶异为合治道此特言治之麤者故伊尹教太甲有言逆于汝心必求诸道有言逊于汝志必求诸非道虽非上哲而志之顺逆必与道之是非对立故人之所谓难者不知其难所谓异者不知其异以太甲之不明而终能思庸无禹汤之徳而致禹汤之治者由伊尹言之精也曹操乘荆州之捷径取孙权此常人之所畏尔稍有意虑便自知不然况周瑜鲁肃辈乎李左车劝韩信按甲以服燕操亦非不晓而急于席卷遂坠防士之所讳是事古今同律何止一赤壁也然张悌决版桥之战亦与赤壁何逺而吴竟以灭盖兴亡自有象操虽强而孙氏立国之初忠智毕力大势既定实不可以虚声下至晋兵将虽不如曹而吴亡形已成悌所谓无愚智皆知之其奋于一战者不过欲与之同死耳此所以决防同而成败异也
　　孙权临称尊号谓人曰昔鲁子敬尝道此可谓明于事势矣战国以后浮薄之士妄称非冀以干时偶成忽败盖无所不有惟其实可以造事者彼固未尝轻言而此亦不敢轻听肃之于权其验乃在数十年之后如诸葛亮答刘备止论形势大要初不言当何所至岂孔子所谓古者言之不出耻躬之不逮欤然则如张昭之无言权自不当责也
　　孙权与吕防论读书及光武曹孟徳事并鲁肃言防进学之益学者当详看若光武庶几能读书者权及曹操未可言能读书也权又谓不当治经为博士使博士中无此则经当有两説不然则博士之説可废欤
　　虞翻东国俊才宦仕州郡上不及预天下废兴之义下不能为一身荣辱之防虚効忠勤轻招废放惜哉惜哉曽不得比顾雍诸葛瑾之伦也虞耸抽引人物务在幽隠孤陋之中亦用意至到之一节其言所誉依已成所毁依已败后世则又不然嫉其已成而设毁以败之皆是也
　　张温文识功用虽无于后观顾雍张昭诸葛亮等所推与可谓顔出孔门参赐同誉贾登汉室绛灌不谗也自古负不世之才或为人主所知而其下共排笮之使不得志者有矣未有举朝所服上下交愿而人主反加忌恶罗致其罪而濒于死亡也此但孙权自度已不足以用又从而倾之尔于温何损而注载虞俊谓其才多智少华而不实有覆家之祸吾见其兆岂其然乎骆统疏字字可考真使人三叹息也
　　骆统区区独知以民为重安得长者之言
