<!-- { "loadSidebar": true } -->
　　自魏文侯好儒燕昭王礼士至窦婴推毂赵绾王臧萧望之周堪刘向同心辅政是孔子后世节次然绾臧望之堪竟功业不建又身与道俱仆者不惟非魏文燕昭之君其人材固不逮子夏田子方郭隗乐毅也论绾臧巳见前篇按许史自孝宣时心膂亲信魏相常因以白事魏相汉贤相也恭石显职典枢机孝宣常与谋议孝宣虽君道偏駮不能用儒至于以天下为家计绸缪牖户固非玩愒逸乐而偏溺佞邪者而许史恭显亦未至于专蔽擅权是非颠倒如其他奸臣之比也然则望之堪更生协赞初政所宜调和先帝大臣无废故实有当改作同议施行内外雍雍不见间隙是为儒者作新之效矣且以望之堪师传忠正向博敏俊材孝元雅厚待贤意向方笃乃欲行踽踽孤洁之意治理政效未有以大过于昔人而明示异同期不两立则是许史恭显奸邪忌媢之所未至者四人反激而成之也及其分流背驰散壊狼籍虽屡出危言深陈古事要以动寤人主只益其祸而何所云救乎古人辅世之道逺矣不可尽考学者所遵式莫如孔孟孔子独于阳虎谨避固拒之若三桓既与鲁君共国政之废举必意合而后行不合者致其去就之义非能残破三桓而后可以张大公室也如恭显虽扫除人然先君所置犹未应以阳虎待之况许史亲戚素贵于其国家亦有肺腑之义何至便不可容忍乎惜乎望之与向见道不明于此未有处也班固录刘氏向歆无殊向孤忠志在抑絶王氏以存刘氏而歆乃与王莽共簒刘氏何同学而异操也孟子曰天下无道以身徇道未闻以道徇乎人也人之患在为徇人之学向幸无此然亦其父子讲学所不到而歆遂狼狈不可救悲哉
　　三代各有正朔邹衍缘此着终始五徳而秦用十月汉因之按尧命羲和若天授人必殷四仲舜正月受终四岳巡狩亦用仲月是尧舜以来固未尝迭改而孔子独言行夏之时岂以三代之近者折衷之欤自五徳之説行更相为盛衰迄今不已若正朔无孔子之论则后世流转谬妄无有定极不止于秦汉用十月也
　　班固言书放四罪诗歌青蝇自小覆大繇疎陷亲虽皆谗邪之罪然震惊朕师乃舜所畏也中材庸主皆甘心焉故鸱鸮所以贻成王而离骚怨流及上今固之论严于臣而畧于君若是则人主不复知惧矣
　　屈原骚意余于前章见之后世爱骚本司马迁病骚本贾谊扬雄雄亦因谊谊更事少虑变不深如古圣贤身履忧患所以垂于文字者未能知也直以己能形人不能己贤掎人之不肖耳果止是则事何其易论也君子于己所不足则有之矣而过不在我谓我在于不去尤非也栁下惠三黜未尝一言人犹讥其不去独孔子知之屈原方叫叫焉号于天愬于人宜乎谊以为当去此岂足以知原哉迁又谓读鵩鸟赋爽然自失此又不然风骚之迫隘庄列之旷达皆未有能行于顺正者谊功名之心久而无所遇因欲推隳眇莽不可知之间以此自广亦乌能见道也每见古今文人才士于屈原贾谊司马迁便留住志意开展不前如离骚吊屈原服鸟赋是大歇止处及谓孔顔自有乐地史不论此又全是正墙面而立此后世问学所以难也
　　乐与今同古无此语计数得于外佚游恣于内所管仲如此其实非也申韩盖然
　　谊所论建日中必熭操刀必割轻重适宜无疎濶者独三表五饵未经试用且匈奴事难测故班固以为术疎虽然固则不敢耳使谊用之未必疎也刘惔以为桓温善博者不胜则不为博犹可必胜而况此乎孔子言乐则韶舞而武未尽善使谊果能以此胜匈奴盖非盛徳事人材与治道自胜负以上更有多少重数如秦筑长城逐北冒顿畏之逺徙岂为不能胜也
　　弃故谋就新画以计数取天下莫如张良复以计数守之莫如贾谊礼义教化实无所用但为观美之具耳此皆古人所无有伊傅周召虚费心力者也
　　谊所言殷周古事极与诗书不类岂习其教者分流异门相承为説或谊聪明自以意言之然后世学者以谊尝论遂谓古人事诚然其间浅駮甚多当细考

　　习学记言卷二十二
　　钦定四库全书
　　习学记言卷二十三　　　　宋　叶适　撰汉书
　　传
　　汉人对防称鼂董公孙孝文之问义虽未至其意甚美非武帝比也错对乃絶无义尤窘矣当时太常第居下是也而谓贾谊已死惟错为髙第则是除谊无在错上者才难自古然欤固于错防自不足备载河间献王得周官尚书仪礼礼记孟子老子经传説记七十子之徒所论立毛诗左氏博士先王孔子之道赖以复传于今其功大矣贾谊董仲舒之流不能望其十一也当时陋儒莫识其意已得之书不能讲明使再有散失讹缺甚多尤可痛惜班固言王答诏防三十余事推道术而对得事之中文约指明此亦过谊仲舒之流逺矣迁固曽不载其绪言以开后学徒区区于服鸟大人赋圣主得贤臣颂等何所损益哉
　　寡人生深宫之中长妇人之手未尝知忧未尝知惧此非鲁哀公语也哀公寄食三桓不能及死何喜乐足云儒生窭人以己推之殆当然尔而固援此褒美河间孟子谓东西夷之人得志行乎中国若合符节固以献王所为贤于汉诸侯王而已可谓浅知之矣
　　董仲舒首推明孔氏观刘向一家之论其为儒者重轻可知矣后世学者指意亦多本之仲舒故略为分别精粗离合之际归于统壹毋由絶潢而自谓宗海也诏防欲闻大道之要至论之极此虽常语然大道必有要至论必有极详观尧舜禹汤文武由其身始以善天下岂非要道臯陶益伊尹傅説周召谋议规警语近事切常在目前岂非极论仲舒不知所能知者春秋灾异而已凡此类者非要非极也当武帝世有二语申公曰治道不在多言顾力行如何尔一也汲黯曰陛下内多欲而外施仁义奈何欲効唐虞之治乎二也申公可以耻躬行不逮矣而不能中武帝之病帝所好者文也申公之言必使有文者不得过而或庶防于行矣不然则未也汲黯虽中武帝之病然不能治武帝之病有以治之而不能受罪在病者可也无以治之而徒中之所谓戆矣仲舒负能言之智任治病之责今也前以灾异禁之后以勉强开之所禁者为难信无用之迂説所开者为可喜还至之立効然则尧舜禹汤之所为兢惕畏惧者终于不存而唐虞商周之所以歆羡矜侈者四面而至矣是于武帝之病方将豢而深之岂能治哉
　　武帝论治以韶勺为防彼亦以其盛者推言之尔论治如此可也若求治而以乐为先则失之矣钟鼓管弦之存何救于德之败乎五百年之间其臣虽有欲则其法其君固未有能象其德者是以推之于大衰而后息而仲舒亦以乐为先则局于弥文困于虚论而躬行之实废矣又终于祥瑞此尤躬行者之讳也
　　三代受命见于诗书甚详白鱼流火怪妄之説古人未之言也灾异之起其变虽殊人君必引而归之于身益自改为以销去之盖惟治世而后能非待其衰微而后有也性命之情或夭或夀或仁或鄙洪范所谓隂隲下民五福六极皆君所为也如孝武动民于干戈习俗于奸诈去夀而夭去仁而鄙仲舒虽能泛然讽道其外固不能戚然救止其内也
　　路温舒言秦有十失其一尚存此意虽狭然宣帝入其语择吏轻刑助成安民之治仲舒劝武帝以更化张而大之武帝之所欲也然其酷反甚于秦也
　　舜未尝逸劳者王道也周未尝奢俭者王制也殷未尝严寛者王政也耕借劝孝使者四出茍非实有为民之意实任为民之臣民犹受其害也安得隂阳和而百姓安乎
　　居君子位为庶人行诚后世通患然师友议论以此自责则可以此教人主责士大夫则不可盖人主当化小人以有耻不当疑君子以无耻也疑君子以无耻则人材扫地不可振矣仲舒比鼂错公孙虽无刻薄从防之失然亦不见武帝受病处不统壹圣人之道以切其身武帝非不能受尽言者亦非有人臣至论而不足以识之者惜其四顾无所聴受而卒以其自用耳仁人正谊不谋利明道不计功此语初看极好细看全疎濶古人以利与人而不自居其功故道义光明后世儒者行仲舒之论既无功利则道义者乃无用之虚语尔然举者不能胜行者不能至而反以为诟于天下矣
　　凡正言之理无不具而隠显上下交相明者古人所以为经也旁言之必酌于理使是非得失有所考者后人所以为文也若夫穷虑殚词以无为有自处于妄而后反之正此违于经而谬于文者也上林大人赋是也司马迁之言殆不可解岂相如以文自溺其自许傥或在是乎
　　先王用人以兴天下之治武宣用人以赴一己之欲班固以版筑为比未知説命当如何读也是时人材品目须不逢君者方可称其间不过一二数耳安得如此之多惟能治民者为庶防也
　　张汤推贤扬善自儿寛外他名士未闻因汤以进者其所排陷则有明证矣盖汤造请结纳以欺当世正监掾史大抵皆小人田甲鲁谒居之流也汤本用此得名誉故迁表出之班固便谓缘此固宜有后而后世因其説遂使汤有荐贤名斯大误矣邪正贤不肖要归一涂未有小人酷吏而为君子之事既排陷人而又能荐进人者滔滔宇宙间若此类甚众曷足数哉
　　孝成委政外家而荒耽于色盖其弃天下久矣杜钦乃欲依王氏以弼主违是借其斧柯而使之长养者也班固谓庶防关睢见微更须细论髙惠文景时事归宰相孝文虽欲自行其意孝景虽或任喜怒然皆不夺宰相权至孝武自用一种私人与宰相相抗衡而羣臣不问近进疎逺更进用事享国既久遂以成俗末年尤甚至宣帝魏丙号为名相不因左右近习不能有所为其后侍中待诏之流毁誉成败在其口大臣束手退聴比其垂亡遂有王嘉之事而班固以为一篑障江河故孔光举国而授王莽追观陈平经营吕氏卒以存汉其衰乃如此习之移人可不畏哉
　　终军诘徐偃虽少年刻薄然异乎汉经生言春秋者董仲舒不能及也
　　王褒圣主得贤臣颂宣帝本以俳优戏剧视之固无足论然可惜一好题目只作臣主相得説了舜臯陶赓歌君臣相逊明良之歌或敷畅此义未知宣帝能动心否不然亦足以警后世也世论畏于日下盖谓此类孝武一生驾驭人材暮年文武皆尽而田千秋立谈至丞相且以霍光为周公盖自古无此法所谓诚不以富亦只以异后世因之遂谓任重者须是不识字人此尤为异论何刍狗天下之甚耶
　　赵充国方还春秋时将帅风槩出塞逺征虽秦汉始有此事然至是见闻已熟而罢兵屯田方为创制故防议者初未能从也盖战国以来率土地食人肉善战服上刑孟子所言后世犹未深悟尔
　　孝元召用王吉贡禹出于至诚后世人主能如此者极少二人在宣帝时摈不得进帝所任又不足以厌服人心故孝元首用之不可谓无意于天下以此益知萧望之刘向疎率使治功不举反成闇君可为恨惜也石显言望之死显事贡禹礼敬甚备然则禹虽年过八十亦未免迎承上下非止于直情径行者也然禹言文景武宣间事皆有根柢与王吉不同
　　贡禹匡衡郊庙议其礼可言而其时不可言何也事天与奉先有进而无退故先王之礼严于初既定则敬守而不敢易秦汉以来其始大抵草创茍且出于一时之意及后文物议论既盛方据礼以抑俗损其已隆而欲反之于古无怪其难也至刘歆阿徇人情多设疑虑依违其説破壊礼经以弥缝时好葢犹在禹衡之下而班氏父子乃以为博而笃学者所当详考也
