<!-- { "loadSidebar": true } -->
　　刘徳愿善御车尝立两柱使其中仅通车轴乃于百余歩上振辔长驱未至数尺痛与牛杖奔从柱间直过其精如此徳愿以此擅宠于时然则所谓东野毕者将空言而非实欤
　　朱龄石取谯纵复从外水朱超石取姚奔却月营智勇兼奋项籍曹操无以过之江左用兵如刘裕古今所未有也然及其意衰气沮为勃勃所禽土梗之不若皆前日之人耳兵固无常胜而亦无常形也
　　张兴世于敌上流立营卒以破贼昔人以智使勇后世须有勇方有智耳
　　曹操既得重位父子自作风流领接一世刘裕已有权任父子慕当时风流与兵力参用成魏晋之俗者操也不坠晋之遗风者裕也为国自有桢榦得之者兴人主不知此难以言御物矣因谢景仁谢述谢微事书此然宋武又谓蔡廓自是蔡家佳儿何关人事竟以会稽与禇淡之悲夫若更透过功烈何止如此
　　张永传时将士休假年开三畨纷纭道路永请以一年为制从之乃孝建初也不知前此云何然外则万里从征内则宿卫迭上自昔而然但有缓急耳
　　谢方明传数百字详看后称性尤爱惜未尝有所是非承代前人不易其政有必宜改者则以渐移变使无迹可寻谢氏前一行人以风尚自髙实政疎阔而后辈乃精宻如此
　　沈约论江南贫富元嘉大明盛衰及常平不兴【沈昙庆议】谓笼以平价则官刻民优议屈当时盖由于此夫残民百年之命以丰其国而不思立一日之法以庇其民故称管氏轻重李悝平籴夀昌常平数千年间寥寥仅存而其终也又反为民患呜呼必优官刻民而后可耶沈约言自黄初至晋末百余年中儒教尽所记臧憙徐广傅隆裴松之何承天雷次宗庾蔚之周野王周王子向琰贺道养虽未及古人然立名当世固不得而畧也时主茍不至如秦烧书杀士则学以人兴传之久近自系其道之精粗不以利禄盛衰也
　　食货以来罢钱专用谷帛者惟汉末魏初孔琳之议甚详沈约谓覩其末而不统其本此自戯论无可言者然钱与物相权而行古今正法也后世穷于用钱不能思变流通路絶恐开壊乱之门又在建安黄初下矣蔡廓言营阳在吴宜厚加供奉不幸卿诸人有弑主之名欲立于世将何得耶傅亮使止徐羡之不及此与霍光説同耳不必便谓为有学术也若止杀庐陵元嘉亦自无屠戮之祸然庐陵要是可废不可杀也史称廓年位并轻而为时流所重每至嵗时皆束帯到门立人之朝通塞交战惟无欲于其间者庶几为人所信耳廓谓选事不悉见付不作吏部尚书盖魏晋吏部郎已专用人之柄况尚书乎宰相职业不在进用百官余固论之后世尽夺吏铨归庙堂宰相事但有此一条不然则为落莫失权是其上者皆沦灭不复见君徳天道谁与助成极当考详
　　蔡兴宗传载争选事尤详悉盖散骑常侍中书令秘书监虽非要涂然皆三品与八座征镇并列选曹所拟授也上二品公相都督主相所自用者殊少耳
　　兴宗幸死于废帝初不然当末年之事未知何以处余每恨荀淑李膺之流师友言议不传于后观谢微传载谢混乌衣之游益令人慨然如言阿逺刚躁负气阿客博而无检曜恃才而持操不笃晦自知而纳善不周设复功济三才终亦以此为恨又云微子异不伤物同不害正皆混语也混已如此况膺等乎
　　晋惩魏失宠树宗藩遂速乱亡末年道子元显公卿不复措手足同归于弊刘裕益甚子弟孩抱皆使驱驾士大夫既不足以镇系人心徒扇动同异反叛屡起上下猜防过于庶姓国祚长短竟何所较昔在禹汤维御之制无闻然亦能永世周虽以同姓至八百昭穆之后不絶几何人主不以道徳囿天下而欲讲自固之术虽文武周召吾未见其工也
　　亲礼国士友接佳流性之所滞其欲必行意所不在从物回改此最弊事应宜慨然至讯日虚懐博尽慎无以喜怒加人能择善者而从之美自归己不可专意自决以矜独断之明此宋文帝戒义恭往荆州书中语也宋文帝多恕人之言如慰劳孔熙先以卿之才而滞于习书省理应有异志乃我负卿此亦他人主所不能宜其致元嘉之治也佳流谓时之名胜然未必有榦用之实正人主励精者所简薄而帝能亲接之盖加于人一等也
　　王微与江湛辞吏部郎书及王僧绰何偃书虽不畅然无一防俗也惜其所知未逺而所立已过尔微言诸葛孔明云来敏乱羣过于孔文举孔融竒逸天下归心而亮之言如此盖秦汉以后执权当位者皆有一种操切裁制之习虽亮亦不能免也推亮此意未必逮管乐也
　　郑鲜之传言刘裕少亲戎旅不经讲学及为宰相颇慕风流汉髙祖乃谓以马上得之安事诗书然则絶学之后多士之余气习闻见自不同也按王景文传伯父智少简贵有髙名髙祖甚重之与刘穆之谋讨刘毅而智在焉他日穆之白髙祖曰代国重事也公云何乃使王智知髙祖笑曰此人髙简岂闻此辈议论故余谓穆之教误刘裕也
　　宋文帝既杀徐羡之等分遣大使巡行天下当时惟称裴松之得奉使之义观其奏文雅有意裁依事为书必有所考惜乎不传也州县监司虽已备列特遣使命有所观省自足以新一时耳目况人主初即位天下无不想闻徳音乎诚有愿治者必自此始往嵗光宗将内禅或劝宰相以赦文宜搜访岩穴宰相色不怡答云此常谈尔或者方争论变色余笑解之以为今时在客店求差遣者尚不能疏理何暇论岩穴宜丞相以为常谈也及既求言而有应诏论事者不特不能延纳又从而窃诮之然则如宋文帝裴松之事盖常人所共嗤防矣亲戚执权能以令终者周公之后惟东平王苍慕容恪【恪别论】苍亦为文而已且又速退所以兄弟无隙也宋文帝本无猜心而义康擅政十余年威祸在手事防既逼生疑起衅致成大戮当是之时盖无所用力徒使巴陵王随死悲夫
　　何承天安邉论学者多遵用按沈约称宋人绵河作守兵孤援阔盛衰既兆用啓戎心又分青置境无圉守之宜阙耕战之略恃冦不来遂无其备周汉二策在宋顿亡故载此论以为博而笃承天亦自言和亲事重逺征不可安邉固守其计为长如欲移逺就近浚复城隍固守邉之常经若纂耦车牛课计丁仗尽责之民则事既难从于守备之计亦不周徧矣此是昔人已行之粗説必须用之又当増益推广而后可大抵谋边规敌策贵因时有径切的实用之即验者如晁错侯应扬雄江统之説是也施之异日则或不然只如赵充国屯田当时已不可尽用而后世欲拾其遗説歩武从之盖已疎矣若今世详究此论则又大异古者和亲不能专一自春秋至唐皆然而今二百余年又更两姓议和株守不变中外所同稍一渝改便致大祸身播国亡主谋者枭诛刋翦罪同叛逆一异也疆场之事一彼一此南北互属前代多有而昔者河东北今也淮汉限以沟壍分划坚明无复犬牙相错之形二异也汉文帝言和亲之后汉过不先盖中国惟恐匃奴背约而今乃彼自执盟誓惧我移易声彼之直归曲于人三异也又承天所言正以和为未易故欲治守策若和亲已定信如四时边城晏然和乐万里区区守御何所用之过计私忧劳弊边民贻笑多士而已顷者朝廷方举复讐之义余深患之欲先择沿淮汉十州郡臣牢做家计州以万家为率国家大捐缗钱二千万为之立庐舎具牛种置器仗耕织之外课习战射计一州有二万人胜兵【通家丁得此数】三数年间家计完实事艺精熟二十万人声势聨合心力齐同敌虽百万不得轻挠当是时我无渝约挑彼先动因其际防河南可复既复之后于已得之地仍作一重气壮志强实力足恃虽无大战敌当销缩谋因力运战亦无难如此则藩墙扞城堂奥不动矣今敌虽已复和尤当用此策且春秋战国圗人之国与自守其国者皆数十百年单行一説世守不易虽三代以仁义致天下亦皆如此而后世乃施浮游尝试之计朝责夕效后毁前功所以更无凑止防况今阻水为境山水寨忠义民兵自备器甲之类在承天四事中略皆施行然敌尝一至则生聚以百万计席卷渡江天下骚动竟亦何补故余谓策贵因时取其径切的实者可也
　　谢灵运撰征郊居赋虽体裁下而音韵髙视汉人规模前作者反当胜也沈约论词赋之变谓黄律吕各识物宜欲使宫羽相变低昻互节若前有浮声则后须切响一简之内音韵尽殊两句之中轻重顿异妙达此防始可言文余观诗人之音节未有不顺者至骚始逆之骚体既流诗人之顺遂不可复自约以后其声愈浮其节愈急百千年间天下靡然穷巧极妙而无当于义理之豪芒其能髙者不过以气力振暴之暂称雄杰而约方言灵均以来此秘未覩盖可叹也
　　建国之道咸殊兴王之道不一至于开谏致宁防口取祸固前王同轨后主共则秦殷之败语戮刺亡周汉之盛谤升箴显建平王献语议也江左之文雕靡无实如此数十字简矣而该切义理固无害于文也
　　刘璡为建平王景素讼寃书叙事博雅引义切近可追汉人余风虽间有琢刻少矣比齐梁间豪于一时者絶出伦类不可同称然璡与兄瓛皆儒者不以文名也顔延之五君咏怨愤斥外而作耳栢舟简兮君子阳阳丘中有麻等诗使其当时皆如此则亦何贵也夫髙人之思遗世之音尚病其偏况如此等后人不必拟也欲者性之烦浊气之蒿蒸虽生必有之而生之徳犹火含烟桂懐蠧故性明者欲简嗜繁者气惽文士前称潘陆后称顔谢而延之颇存理义不独以文也庭诰杂言会撮成篇却烦累难读顾觊之为山隂令务简绩修著名于世后世三万户邑极众而宋独以山隂为最剧其言昼夜不得休事犹不举诚古今同患至于理繁以约尽日垂帘门阶闲寂惟觊之能之盖世之以身累事者不独庸人污吏为然而以政自喜者往往皆然也蔡兴宗乃以觊之风节过峻岂其谦耶抑兴宗犹有以自将耶
　　觊之尝谓秉命有定分非智力所移惟应恭己守道信天任运而闇者不达妄求侥幸徒亏雅道无关得丧乃以其意命弟子愿着定命论论猥駮无可观不如此数十语也説到命防着语不得虽圣人难之觊之执命是实物故言愈多愈滞耳
　　刘道产在雍州有惠化逺蛮悉归縁沔而居故当时有襄阳乐之谣道产死而羣蛮大动栁元景宗慤沈庆之穷兵力取之仅克若后世之论则道产为姑息引冦遗患后人方为大罪不得有良吏之称也庆之以为前后伐蛮皆山下安营蛮得据山为阻矢石有用乃斩山开道不与蛮战鼓噪上山冲其腹心连营山中开门相通穿池于内以防蛮火竟以此困蛮恐后人或未用也余尝论用智非勇不能成世固有有勇而以无智败未有有智而能以无勇成者后世智谋短阙每事挫辱正坐胆力久丧不复生发耳
　　顔师伯用寒人张竒事江左以为口实人主不能以道御臣下而与之争职事以此为收揽威柄自韩昭侯汉武宣之流犹不能禁止况宋孝武昬徳耶学士大夫每于商论世故无不推堕如魏徴陆贽乃当免耳
　　周朗所言虽未尽当世务然世主真欲论治必由此门要不自庸人出不可谓江东无人也王吉但泛指大概犹得废弃朗触忤多矣宜不免死真可叹也沈懐文持论正平亦复并命士君子居世若之何而可晏子叔向特幸耳
　　宋明帝杀吴喜手诏二千四百余称其能将数十人降羣贼三百人平十郡妄窃善称声满天下宻懐奸恶人莫之知吾夀百年世间无喜何所亏损疾患不治天下岂可有喜一人将之为用譬如药饵羸冷资散热动去坚岂忆始时之患不计后日之损宋人诏令多有此比可谓瑕不掩瑜杀人自生也昔楚子嚢諡君为共孔子谓楚昭王知大道盖自古人君能知君道者甚少而存亡延促更视其力之如何不以道有无为断此尤可叹息也
