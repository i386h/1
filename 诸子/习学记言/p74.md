<!-- { "loadSidebar": true } -->
　　司马范氏论钟律按律止于寸固不能生尺度律异物其用各殊尺又安能生律也凡物度数必由分寸起自杪忽有形之可积十而成毫毫十而厘厘十而分寸尺寻丈皆已具焉乃自然之数也故宫系于分分不系于宫黄钟系于寸寸不系于黄钟也谓度量权衡皆生于钟而以黍而起分者独刘歆妄作新説尔古无是也古之制律自分而九之以为宫自寸而九之以为黄钟乐或未和则反之数术以求于分寸必得其和而后止舜所谓欲闻六律五声者闻此也今用千二百黍实之管因其所至遂以为律断取其三以为空径其说易至是乎此歆之妄作新説误后世也防氏为量量之以为鬴深尺内方尺而圆其外其实一鬴其臋一寸其实一豆其耳三寸其实一升重一钧声中黄钟之宫考工记虽非周官然歆以前书也王莽之量左耳为升右为合龠而重二钧其说曰起于黄钟之龠而又谓千二百黍重十二铢亦起于黄钟之重亦歆之妄作新说误后世也其他象类诸说怪妄尤甚而儒者信之过矣舜既考律知声乐成而谐无相夺伦千有余年之后其器尚存孔子听之至于忘味岂惟圣人之盛徳亦足以知其制器之精也今司马范氏不惟古意是求而諓諓焉相与论王莽刘歆之制作终其身而不已岂其徳与器俱有所未至哉
　　苏氏劝亲睦欲复小宗古称继祢者为小宗其言不详夫五世之服已迁而百年之家未散则宗道宜若可续矣必也豫储其四使迭进而无穷则将不胜其宗而乖争凌犯之患方起葢少年锐于论事未暇深考也古者赋禄制田其权在上贫富贵贱无大逾越而为之宗以维之故长者不傲幼者不侮而和亲雍睦之教可行后世崛起自致贫富贵贱各极其欲荣悴异门交相为病于是贤者谢宗以自逺不肖挟长以行私葢鬬阋之不暇而安能善其俗哉夫宗者贵而贤者也富而义者也非是二者而拥虚器以临之教令之所不行也故贵而贤富而义则上礼异之命为其宗爵不必亲而疎者可畀也田不必子而贫者可共也施舍周惠惟族是与损歌童舞女之奉厚吊死恤孤之防族人依倚特为宗主无犯义无干刑相趋于实而不惟其名之徇此今日立宗之要也
　　叙诸论舜禹臯陶辨析名理伊傅周召继之典诰所载论事之始也至孔孟折衷大义无遗憾矣春秋时管仲晏子子产叔向左氏善为论汉人贾谊司马迁刘向扬雄班固善为论后千余年无有及者虽韩愈栁宗元欧阳修王安石曾巩间起不能髣髴也葢道无偏倚惟精卓简至者独造词必枝叶非衍畅条达者难工此后世所以不逮古人也独苏轼用一语立一意架虚行危纵横倐忽数百千言读者皆如其所欲出推者莫知其所自来虽理有未精而辞之所至莫或过焉葢古今论议之杰也轼自以为如万斛泉源不择地而出在平地一日千里无难及其与山石曲折随物赋形而不可知嗟夫古人岂必有此文而后能有此论哉以文为论自苏氏始而科举希世之学烂漫放逸无复实理不可收拾矣刘敞王回好援古义有深逺之思学者更试求之以形势论天下春秋犹无之葢出于战国辨士揣摩之学六国初尚摈夷狄秦孝公用商鞅变法致富强未尝恃关为固也及秦亡而贾谊司马迁乃罪子婴不能守险以自安且天下方共起而灭秦就使闭关不出未知可保嵗月否何去非亦伸其说以为章邯李由不知以攻为守而以守为攻曰此兵家之事余观苻坚既败亦欲委关东于敌岂非知兵然秦地终不能有也夫形胜必视大势所归势未离则可以攻可以守今虽极揣摩者之论曽不如孔子慎一言而孟子又称教人以耕桑便能与殷周并兴恐亦当细考
　　苏辙论古之英雄惟汉髙帝不可及英雄二字先秦无有乃流俗所称也其论北狄言当养兵自重卓然独立不听外国之妄求而生吾中国之气如此数十年间天下摧折之志复壮则契丹非吾所当畏孔子言善人为邦百年可以胜残去杀或以为太缓孟子言深耕易耨之民可使制梃以挞秦楚之坚甲利兵或以为太速然则安能养兵数十年而后气可生志可壮耶是气不生而志不壮也此亦流俗所称也夫有贵于儒者其所立所识非必髙出流俗要使不堕于流俗而后可以振俗矣
　　孔文仲制防视汉不足视唐有余矣然刘蕡防自较前代十数等
　　苏轼说春秋庆厯嘉祐时文也黄庭坚书义熈豊时文也王安石谈经未至悖理然人情不顺者尽罢诗赋故也辟雍太学既并设答义者日竞于巧破题多用四句相为俪偶隆兴初有对易义破题云天地有自然之文圣人法之以为出治之本隂阳有不息之用圣人体之以収必治之功主司大称賛以为得太平文体擢为第一主司所谓太平则崇观宣政时也乾道中主司欲革四句对偶之答者言圣人不求其臣之徇已故其臣无得而议已遂据上第淳熈初学者厌破题衬贴纎靡颇复厘改答者云以己体民而后尊卑之情通以国观民而后安危之理显学官不能夺卒寘首选然设科教学先已杂见春秋传记其所训释犹未能尽合义理之中汉加甚焉今虽以题破分巧拙要未足病视义理当否耳以前三破题言之天地虽有自然之文隂阳虽有不息之用治道之本末或不在此则其言出治于先而必治于后者虚词也圣人固不求臣之徇已然使其尚有可议固当议之岂以为无得而议乎又无得而议非圣贤事则其悖理甚矣至于以己体民以国观民虽其辞甚巧而其理不谬则比前作为胜诚使知义理者常为主司学者不得以悖理之文希合于一时虽因今之时文不改自足以得士不然虽屡变其法而学者之趋向亦终不能一岂四句对偶一冐工拙可为损益哉【俗有五道不如一道一道不如一冐之语】
　　宋祁祖宗配侑议太祖太宗真宗三庙不迁及亲祠皆侑仁宗意已定有司即而言之尔按周公郊祀后稷以配天盖前乎此周人未知所始周公特推崇之也武王虽克殷有天下周公以为徳莫盛于文王故宗祀于明堂以配上帝故孔子曰是以四海之内各以其职来祭夫必原其始而不私其功此周公之所以为孝可为万世法也祁之议因人主之欲而为典礼可也故其言曰自尔有司不敢轻议又加多焉尔昔汉宣帝尊孝武而夏侯胜不从以为诏书不可用得罪几死儒生守经有时而中专门之学未可一切以为陋也
　　曾巩救灾议米百万斛钱五十万贯尔何至恳迫繁缕如此若大议论又将安出岂其时议者真庸奴耶巩文虽工然此议及鉴湖序乃文人之累也
　　吕大钧世守边郡议言在商时古公以皮币犬马珠玉事獯鬻而商王不知在周时晋国拜戎不暇而周室不与三代御边之略葢可知已虽非透底之论然既封建诸侯则势固然矣今既自有其天下不以与人则守邉以卫百姓安得不自任其责徒曰是广逺而不可守委民命于虎狼纵其抟食乎方周衰不能主令诸侯莫辅犹且伊川为戎荆蛮问鼎今边不能御坐视入内地将焉及矣
　　范质戒儿侄诗向敏中留别知己序晏殊中园赋韩琦阅古堂记文彦博晁错论富弼答陈推官书本朝名辅相饬已立志之方可槩见也王曽既中第或谓状元三一生吃着不尽王正色拒之以为平生之志不在温饱后生学者以为口实欧阳修既执政人有贺之者答以惟不思而得与既得而不患失然余病其侵寻于官职矣而吕氏嫌此论太髙余亦不敢竟其说而止大抵自唐中世天下治体为宇文融李林甫王鉷之流剥壊皆尽大变于古后为相如李吉甫裴度李徳裕皆无救弊起废之略独一陆贽欲有所为未几窜死至今数百年终无防以振起之贤愚同轨邪正并辙茍免其身而复以其敝遗后人然则虽不思得不患失而卒与庸众人同归于温饱者无异以尽民财为能以尽民命为功至其他刀笔毫末之巧拙而夸竞不已也呜呼此有志者之所当深思也
　　刘奕与韩范论岐州中路修山城事以为关中之事所以多失者上轻之而不思下随之而不言増少而为多积小以成大余尝叹天下不幸有仓猝之变起则举世纷然争思其所不当为为其所不及思以病民盗贼奸雄未至甚害而执事不肖骤残倐虐上下相驱以百姓为刍狗故其根本不日而蹙亡矣葢事决知其无益而不妄为者乃救败扶倾之本虽贤智忧国之臣未能行也
　　按程氏答张载论定性动亦定静亦定无将迎无内外当在外时何者为内天地普万物而无心圣人顺万事而无情扩然而大公物来而顺应有为为应迹明觉为自然内外两忘无事则定定则明喜怒不系于心而系于物皆老佛庄列常语也程张攻斥老佛至深然尽用其学而不能知者以易大语之而又自于易误解也子思虽渐失古人本统然犹未至此孟子稍萌芽其后儒者则无不然矣且佛老之学所以为不可入周孔圣人之道者葢周孔圣人以建徳为本以劳谦为用故其所立能与天地相终始而吾身之区区不预焉佛老者处身过髙而以徳业为应世其偶可为者则为之所立未毫髪而自夸甚于丘山至其壊败丧失使中国胥为夷狄安存转为沦亡而不能救而亦不以为己责也嗟夫未有自坐佛老病处而掲其号曰我固辨佛老以明圣人之道者也
　　陈师道在同时四人中惟诗推敬黄庭坚若文学识尚自视非其辈伦言论未尝及也所师独曽巩至与孔子同称欧苏皆不满也与曽布书颇详事情拟武举防陈义尤髙诮贾谊无以自容安能容匈奴师道为此语数十年有靖康之祸此非不能容匈奴者所致乃自容而又容匈奴者致之也学欲至之揵而守之迂迂揵同轨则知徳者不贵也识欲觉之先而持之后后先一辙则知务者不许也惜乎师道见理未尽而执志甚坚上不能为王回孙侔下不能为石延年尹洙也
　　因张舜民与石司理书载欧阳氏语文学止于润身政事可以及物修犹为此言始悟人之穷力苦心于学问文词者徒欲藻饰华泽其身而已圣贤之事业非所以责之也观陈师锡答陈瓘书天下不知王安石之罪而尊其圣者皆是也天下安得不亡瓘之所知亦不过蔡京兄弟而已悲夫自古而然仲由不知卫輙扬雄不知王莽蔡邕不知董卓荀彧不知曹操王导不知王敦陷其身名败其家国者众矣安得许卲郭泰管宁之流而与之论乎
　　欧阳氏防为三代礼乐井田而废者五似若叹先王之道不得行于后世者其言则虽以三代为是而其意则不以汉唐为非岂特不以为非而直谓唐太宗之治能几乎三代则三代固不必论矣故其制度纪纲仪物名数皆以唐为是而详着之以余观太宗之治曽不能望齐桓之十一也而何三王之可几哉然则欧阳氏之学非能陋汉唐而复三代葢助汉唐而黜三代者也孔子曰名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足秦汉以来名不正言不顺而急于事成故以刑罚持之使民无以措其手足而宛转于鞭笞金铁之中则礼乐安得而可兴孔子又曰君子之行也度于礼施取其厚事举其中敛从其薄如是则以丘亦足矣若不度于礼而贪冒无厌则虽以田赋将又不足夫三代之井田所以必行者谓其能度于礼也后世以贪冒无厌者赋其民则奚以井为而犹谆谆焉议其末乎
　　欧阳氏又疑周礼六官之属五万余人不耕而赋何以给之按汉表宰相至佐吏十二万余人而千里之地为公田者数十余万井此皆浅事何足疑也其言天地万物之统特纲举罩论若夫周召道徳性命之要言经治揆物之成迹诗书所不能备独周官备之修固未能知也汉武何休何足以较是非而姑谓其祭祀衣服车旗似有可采者则尤浅矣
