<!-- { "loadSidebar": true } -->
　　陆贽论事始末无疵独谏徳宗失在推诚一説不中其病盖徳宗以轻信为推诚徒信言而不观行初不忧其悔诚而为诈此乃贽有所未达也唐人颇病贽褊急不能容于邵于公异窦参之死以为漏言此犹其小者盖古人将欲辅世必先度其君徳宗相崔祐甫杨炎卢杞姜公辅窦参皆出于一时悤悤至其废罢甚者诛戮皆用一律贽不度几见微与参及吴通兄弟计较是非以胜负为离合诛参相贽安然受之比其去也亦然夫矜其所长而不能照其所短诗人之称仲山甫已不然矣而况伊傅周召乎惜乎贽之所未及也
　　旧史全载梁镇奏止李国祯立大地婆父等祠堂文字学者味之自当长益志意虽唐畿赤令尉得自通于朝廷然长民者既有城社而不以实利害告君徒以奉令为恭而窃议于下则何取焉当其时宰相导逢人主荒惑而道士威胁于其间固亦可见盖不特如林灵素辈能为奸慝也而镇以县令独婴其锋朗激倾尽如此然则人患不为而已
　　裴延龄皇甫镈进用陆贽裴度皆有谏疏贽虽详复恳切不如度之简重得体真大臣之言也度言比者淮西粮料所破五城钱其实只与一城两城士卒怨怒皆欲离叛臣到行营方且慰谕责其迁延不进供军渐难但能前行必有优偿以此约定然后切勒供军官且支九月一日两城已上钱俱容努力方将少安虽侵刻不少然漏落亦多所以罢兵之后轻费钱数一千三十万不知所谓漏落者镈私以自入耶吏所干没耶邦赋有名而无实耶度为宰相不能透见事防但以意言之亦未可也
　　朱泚既反朱滔连回纥围真州将絶河津窥东都与泚合时李懐光据河中李希烈自汴逼江汉李纳田绪猖狂未已唐号令所及十才二三然而天下卒不至土崩者李抱真结王武俊之力抱真所以能説回武俊者赖贾林之词也存唐之功过于曹刿烛之武矣徳宗初立运动天下事出万全及其荒急谬计自取迁辱而以存亡离合呼吸俯仰之势寄于辨士之口为人主者可不监哉
　　徳宗天资喜文爱李楷落碑用杨炎作宸扆台衡铭君臣箴笔意精颖该涉治道非魏文隋炀所能及也然与诸将裴延龄渠牟执谊之流应和附着如影响而陆贽辈乃不能容盖乐与不胜已者防而安其言以为莫予违者人主之大患自古然矣然至于王安石则又反是奈何
　　萧昕荐张镐自布衣为拾遗昕亦拾遗也唐世尚存此风其言用之为帝王师不用则幽谷一叟亦可想见昕之风致鲍防为窦参逼致仕未七十言吾与萧昕之子齿而与昕同致仕盖昕致仕时八十八矣唐人虽以义责士大夫而不以法限之故桞公权以元防先称贺占奏忽谬夺俸议者恨其不归事犹至咸通初乃致仕亦八十余
　　高崇文在长武城练卒五千常若冦至及讨刘辟夘时宣命辰时出师与楚庄王投袂而起正同杜黄裳不可谓不知人其能成功非偶然也黄裳首开宪宗中兴之业然论方镇亦只言贞元近事劝以法度整肃诸侯而已终不能言事本夫力争于横流者劳而难为功故贾谊谓当众建诸侯而少其力赵普亦请支郡各自奉事京师宪宗十二三年竭生民之力仅取数镇此事固不易収拾亦其君臣思虑有未至也
　　旧史称前代以史为学者率不偶于时多罹放逐其故何哉诚以褒贬是非在于手贤愚轻重繋乎言君子道微俗多忌讳一言切已嫉之如讐所以峘荐坎防于仕涂沈栁不登于显贵后之载笔执简者可以为之痛心道在必伸物不终否子孙借其余祐多至公卿者盖有天道存焉此语虽不足以定世论然比于韩愈自言人祸天刑则粗胜矣古人以官守道况史者与义降升国之赏罚莫敢望焉天下臧否在我则何计位之高卑旧史之意不已陋乎
　　李夷简劾杨凭欲抵以死置对未得状即捕故官属簿録家赀当时御史之权如此夷简亦号贤者而怙势作威与杨球崔暹无异何耶时论虽以挟私不与而乃谓摧挫方镇为得冝推挫方镇以道不以力此固无识者所言不足为凖但凭本士人习于侈汰自取顿辱为可恨尔
　　独孤及言减江淮山南诸道兵谓今天下惟朔方关西有吐蕃仆固之虞邠泾鳯翔兵足以当之此外东泊海南至番禺西尽巴蜀无防窃之道而兵不为解此言肃代间无故变天下皆为兵之实録也盖其患自古所无而至今终在
　　盗杀武元衡许孟容以吏部侍郎白宰相请起裴中丞辅政余记往时朱熹坐本曹侍郎林粟劾去而太学诸生启其师乞扣阍畱熹为司业当时谓即师求师为侮其师夫即师求师为侮其师则即相论相为侮其相矣然孟容所言庙堂不以为忤而度果相淮蔡之平事至浅鲜尚湏议论不壅方能致之况有大于此者乎唐中世以后称家法之美父兄子弟相继贤材者穆崔栁氏尔子贡问何如斯可谓之士矣子曰行已有耻使于四方不辱君命可谓士矣敢问其次曰宗族称孝焉乡党称弟焉又问曰言必信行必果硁硁然小人哉抑亦可以为次矣夫不原道徳之大意不知古人之本末而以宦学所由之途便为立身之大节足以干禄而已视汉阳陈江南袁氏固已逺矣
　　自天寳乱而吐蕃强国西门即战地古人称无怠无荒四夷来王太宗君臣恃一时兵力以除防雪耻骄穉前代岂知子孙之患至此乎于时马驎刘昌郝玼史敬奉野诗良辅相继扞境仅能自保而使谓其不能北逾白道西出萧关以为将略有所未至盖犹以太宗时事望之耶
　　元稹李逢吉交扇险贼乃穆敬中大事文宗初称肃清韦处厚之力也其贬熊望诏曰孔门高悬百行由至顺者其身必荣朝廷广设众官践正途者其道必达前乡贡进士熊望因縁薄伎偷兾防幸营居中之密职扰惑朝经致偪下之嚣声因依邪隙及众议波涌累月不宁司门验繻累月至四考覆谬妄乃非坦途朕大启康庄以端羣望俾示投荒之典用正向方之流可漳州司戸望刘栖楚客也
　　余既于平淮西碑论阳拘泛率之非然犹有未尽者韩贼也去李师道王承宗一间尔而乃使为统帅责以成功此武元衡李吉甫之谬欤去杜黄裳逺矣无状至于蛊壊李光顔裴度虽督战尚不敢当招讨凡事利害纵晓然在目前终非智者不能睹而世以为智则必待决了于冥冥亦岂皆然哉
　　国忌行香外又有人主生日称贺春秋释奠于孔子按韦绶刘禹锡言可见盖当时皆以为非礼而今世反以为盛礼也有其举之莫敢废前世礼师相传之语则然夫不论其是非而直以废举防之可乎新史所云陋矣高瑀传称韦裴作相少债师此本起于中官贪冒所行及积习渐乆则人以为常非贤者不能革虽杜黄裳不免况其下乎近世固有债师之论淳熈间除授清明然外阉幸以告覔而得亦不为少夫天下之私情常欲败至公此干徳所以为难也
　　宪宗问政之寛猛权德舆言唐家以仁厚为先余考于载籍自古流俗未尝不以猛胜惟圣人能用寛周衰而寛道废故孔子力争深辨以明严猛之非如佚道使民生道杀民则孟子固已偏驳不能尽究孔子之义也德舆但以利害言之盖俗儒常见尔然近世引经讲学未尝不主寛及其从政未豪末则雄猜刻暴叱咤百出何止于用严而已又德舆之罪人也哉
　　唐辅相三节自魏征外皆不及元和诸人至杜黄裳惩刈德宗首开治柄百年赖之又非诸人比也所可恨者材智止于其所能既不知上一截又不知下一截尔夫不知上一截则国论不明不知下一截则士俗不成尚未可望两汉魏晋人材也
　　裴度能聚天下之望在已为公卿大夫所宗终其身此一事自唐以来贵人皆无其意与仅有其意而不能成其能成者度一人而已笑受崔咸罚爵可并防然若使其所知稍进又当不止此未尝不拊卷深惜之也初韩愈科目辈行立朝所歴与度畧等而愈工文字自致名闻非度敢望也及愈先依郑余庆方能在百僚间后益困非度提衡不复进遂判然为下与冯宿李正封辈无别矣岂愈皇皇然以行道自任而不计其身之重轻哉抑行道者必轻其身哉曽子谓士不可以不毅比其死也未免易季孙之箦盖古人难之抑讲明犹有未至欤








　　习学记言卷四十二
　　钦定四库全书
　　习学记言卷四十三　　　　宋　叶适　撰唐书
　　列
　　牛李之党蔓延可畏然罪在李吉甫如皇甫湜辈乌足以为讦而吉甫懐之子孙不忘宰相不平心国家安危存亡所由分也本朝范吕事亦然
　　元稹本与白居易同称然一隳节取卿相则不得齿于士类遂与裴延龄皇甫镈等古今人受病防皆以身之材能外之官职对立一念既偏至于失其身而不能救是真可哀也
　　白居易论诗谓周衰秦兴六义始刓及江鲍则六义尽去按周官教六诗不言诗有六义主文谲谏盖后人颠倒其説孔子教诗但言兴观羣怨而已居易专以讽为主固已失之自既以此致谤至本朝苏蔡遂成诗祸矣李渤校宰相考当时议者以宰相旷官自宜上疏论列而越职钓名非尽事君之道夫以考功而考及宰相谓之乆不行可也谓之越职不可也余观左氏载君子之论亦当时所谓议者其间不近理极多大抵古今风俗好恶不甚相逺其因循拘碍则谓之流俗而能自超越者则谓之贤但世愈降则超越者愈微而道义遂沦没矣如　何愧古人乎
　　唐贤良防惟有刘蕡余尝论唐人无识治乱者惟以文华进身以气力任事随其所至裁割而成如蕡考据经术条析急务一时大义略皆先具进士之俊杰无能及矣然知治与致治不同惜蕡不一试用观其所为如何也
　　宦官所以制人主之命以其有兵而训注之徒但欲殄灭其人至不胜遂从兵以逞唐之亡形由此成训注固不足道然唐人之虑要自无及此者王叔文収宦官兵权不就韩愈着于实録方以为幸其诗谓六军百万虎与貔天子自将非他师一朝夺印付私党懔懔朝士何能为昔季路堕三都不克而孔子出奔人在天地间职分必有所底丽不然虽励志无用也
　　李德裕宻勿综理当国威重知大体料敌制胜任事独克唐宰相皆所不及然其以父为凖的父之所怨已亦怨之结成大隙不可救止自为党魁而辨愬朋党不少置岂惟身灾国祚长短之所繋也呜呼徳裕智不足以知此以天下之大惟父是崇至于宗不能庇而犹不顾省岂所谓贤哉
　　道家澹泊主于治人其説以要省胜支离汉初尝用之如萧曹是已浮屠本以壊灭为防行其道必亡虽亡不悔盖本説然也自梁武不能晓用灭国之术当身而失至唐宪懿识虑又出其下直谓崇事可増福利悲哉流品不分无甚于唐至末年始欲分别刘瑑谓当循名责实崔愼由坐此罢周官以九两系民清浊麤细各有所得此真循名责实之要非战国秦汉所能知也而况瑑乎然崔逺以风流为时所慕有饤坐黎之目白马之祸与唐俱亡昔石勒谓王衍不可加以锋刃夜排墙杀之而朱温乃投于黄河使为浊流夫以流品自标争于亡国而擅其贵位此岂伯夷所谓清乎
