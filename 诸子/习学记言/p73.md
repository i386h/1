<!-- { "loadSidebar": true } -->
　　苏辙记闵子祠堂东轩遗老齐辙以知道自许虽求为有得之言然与事不合按孔子未尝以舟楫足侍不顾而仕诸子未尝以陋舟而求试顔渊未及仕而夭冉伯牛有疾独闵子不为季氏宰葢家臣其所耻也孔子使子路复见荷蓧丈人其言曰不仕无义顔子虽少年而孔子以成材许之将同其进退出处故曰用之则行舍之则藏惟我与尔有是夫初未尝必于不仕也鲁男子学栁下惠盖非义理所安辙不考详矣又言顔子所以甘心贫贱不肯求斗升之禄以自给者良以其害于学世固无不行之道亦安有不仕之学而况沈酣势利以玉帛子女自厚在世俗最为浅下固非论议所及而辙以此较道学之髙卑是其所知未深而然尔乐莫善于如意忧莫惨于不如意圣贤无此论乃荘周放言也古人立公意以絶天下之私捐私意以合天下之公若夫据势行权使物皆自挠以从已而谓之如意者圣贤之所禁也
　　范祖禹布衾铭记其清如水而澄之不已其直如矢而端之不止故其居处必有法其动作必有礼此言有益于学者所以为水者以清也非清则无澄也所以为矢者以直也非直则无端也今夫澄其污洳端其挠节以求直清之效者多矣未有己清而澄不已己直而端不止者也虽然郭太言奉髙之气譬诸泛滥虽清而易挹叔度汪洋若万顷之波澄之不清淆之不浊及直不疑买金偿同舍等事又不可量也
　　与契丹和前四十年刘牧送张损之后四十年苏洵送石扬休张来送李之仪三序就如其所忧未足以谋国而况百年中泰然不知忧者皆是则安得无靖康之祸贾谊之言徒贻笑后世而董仲舒至谓天下大计莫如和然则虽如三人亦不复有是可悲也
　　因范育序正蒙遂总述讲学大指
　　道始于帝尧钦明文思安安允恭克让
　　易虽有庖羲神农黄帝在尧之前而书不载称若稽古帝尧而已
　　命羲和厯象日月星辰敬授人时
　　吕刑乃命重黎絶地天通罔有降格左氏载尤详尧敬天至矣厯而象之使人事与天行不差若夫以术下神而欲穷天道之所难知则不许也
　　次舜濬哲文明温恭允塞在璿玑玉衡以齐七政舜之知天不过以器求之日月五星齐则天道合矣
　　其微言曰人心惟危道心惟微惟精惟一允执厥中人心至可见执中至易知至易行不言性命子思賛舜始有大知执两端用中之论孟子尤多皆推称所及非本文也
　　次禹后克艰厥后臣克艰厥臣惠迪吉从逆防惟影响洪范者武王问以天箕子亦对以天故曰帝乃震怒不畀洪范九畴天乃锡禹洪范九畴明水有逆顺也孔子因箕子周公之言故曰鳯鸟不至河不出图叹治有废兴也然自前世以为龙马负图自天而降洛书九畴亦自然之文其言怪诬夫思曰睿睿作圣人固能之奚以怪焉甚至山林诡谲有先天后天之说今不取
　　次臯陶训人徳以补天徳观天道以开人治能教天下之多材自臯陶始
　　按髙辛髙阳之子聚为元凯舜虽尽用而禹以材难得人难知为忧臯陶既言亦行有九徳亦言其人有徳卿大夫诸侯皆有可任者翕受敷施九徳咸事以人代天典礼赏罚本诸天意禹相与共行之治成功立至夏商周一遵此道
　　次汤惟皇上帝降衷于下民若有恒性克绥厥猷惟后其言性葢如此次伊尹汤自言聿求元圣与之戮力以与尔有众请命伊尹自言惟尹躬暨汤咸有一徳克享天心受天明命故以伊尹次之言徳惟一又曰终始惟一又曰善无常主恊于克一鸣呼尧舜禹臯陶汤伊尹于道徳性命天人之交君臣民庶均有之矣次文王肆戎疾不殄烈假不瑕不闻亦式不谏亦入雝雝在宫肃肃在庙不显亦临无射亦保无然畔援无然歆羡诞先登于岸不大声以色不长夏以革不识不知顺帝之则夫雅颂作于成康之时而言文王备道尽理如此则岂特文王为然哉固所以成天下之材而使皆有以充乎性全于天也
　　按中庸言鸢飞戾天鱼跃于渊言其上下察也徳輶如毛毛犹有伦上天之载无声无臭至矣夫鸟至于髙鱼超于深言文王作人之功也徳輶如毛举轻以明重也上天之载无声无臭言天不可即而文王可象也古人患夫道徳之难知而难求也故曰安安允恭克让濬哲文明执中惠迪克绥厥猷主善恊一皆尽已而无所察于物色皆有伦而非无声无臭也今也顚倒文义而指其至妙以示人后世防惑于性命之理葢自是始噫言者过矣不可谓文王之道固然也
　　次周公治教并行礼刑并举百官众有司虽名物卑琐而道徳义理皆具自尧舜元凯以来圣贤继作措于事物其该括演畅皆不得如周公不惟周公而召公与焉遂成一代之治道统厯然如贯聨筭数不可违越按大司乐言天神降地示出与箫韶九成鳯凰来仪何异
　　次孔子周道既壊上世所存皆放失诸子辨士人各为家孔子搜补遗文坠典诗书礼乐春秋有述无作惟易着彖象
　　旧传删诗定书作春秋余以诸书考详始明其不然
　　然后唐虞三代之道頼以有传按论语子罕言利与命与仁今考孔子言仁多于它语岂其说教不在于是朋至羣集有不获闻故以为罕耶孔子没或言之曽子曽子子思子思孟子按孔子自言德行顔渊而下十人无曽子曰参也鲁若孔子晩嵗独进曽子或曾子于孔子没后徳加尊行加修独任孔子之道然无明据又按曽子之学以身为本容色辞气之外不暇问于大道多所遗略未可谓至又按伯鱼答陈亢无异闻孔子尝言中庸之徳民鲜能而子思作中庸若以中庸为孔子遗言是顔闵犹是足告而独閟其家非是若子思所自作则髙者极髙深者极深宜非上世所也然则言孔子曽子曽子子思必有谬误孟子极称尧舜禹汤伊尹文王周公所愿则孔子圣贤统绪既得之矣养气知言外明内实文献礼乐各审所从矣夫古昔谓之传者岂必曰授之亲而受之的哉后世以孟子能孔子殆或庶几然开徳广语治骤处己过涉世疎学者趋新逐竒忽亡本统使道不完而有迹自是而往争言千载絶学矣按孟子言性言命言仁言天此古人所未及故曰开德广齐滕大小异而言行王道皆若建瓴以为汤文王固然故曰语治骤自谓庶人不见诸侯然以彭更言考之后车数十乘从者数百人而曰庶人可乎故曰处己过孔子复汶阳田使兹无还对罢齐飨与梁丘据语孟子不与王驩言行事惮烦若是乎故曰涉世疎学者不足以知其统而务袭孟子之迹则以道为新説竒论矣
　　易不知何人所作虽曰伏羲画卦文王重之按周太卜掌三易经卦皆八别皆六十四则画非伏羲重非文王也又周有司以先君所为书为筮占而文王自言王用享于岐山乎亦非也有易以来筮之辞义不胜多矣周易者知道者所为而周有司所用也孔子独为之着彖象葢惜其为它异説所乱故约之中正以明卦爻之指黜异説之妄以示道德之归其余文言上下系説卦诸篇所着之人或在孔子前或在孔子后或与孔子同时习易者防为一书后世不深考以为皆孔子作也故象象掩欝未振而十翼讲诵独多魏晋而后遂与老荘并行号为孔老佛学后出其变为禅喜其説者以为与孔子不异亦挽十翼以自况故又为儒释本朝承平时禅説尤炽儒释共驾异端防同其间豪杰之士有欲修明吾说以胜之者而周张二程出焉自谓出入于佛老甚久矣而曰吾道固有之矣故无极太极动静男女太和防两形气聚散絪緼感通有直内无方外不足以入尧舜之道皆本于十翼以为此吾所有之道非彼之道也及其启教后学于子思孟子之新说竒论皆特发明之大抵欲抑浮屠之锋鋭而示吾所有之道若此然不悟十翼非孔子作则道之本统晦矣
　　按佛在西南数万里外未尝以其学求胜于中国其俗无君臣父子安得以人伦义理责之乎无际无极此皆其身所亲厯足所亲履目实见而耳实闻也以为世外瓌特广慱之论置之可矣今儒者乃援引大天地絪緼通昼夜之道而知不疾而速不行而至子思诚之不可掩孟子大而化圣而不可知而曰吾所有之道葢若是也誉之者以自同毁之者以自异嘻末矣
　　苏洵自比贾谊曽巩王安石皆畏其笔至以为过之欧阳氏比于荀卿嘉祐后布衣特起名冠当时而髙后世李觏王回岂敢望也权书衡论几防多谈兵论为将草野未除去谊固逺今所取者一二而已六经论尤失理皆以为圣人机权之用乃异闻也故家庭所讲不能深造误其子矣或洵常自秘一书诵习二子不得见它日窃视之战国防也洵闻而叹息此虽未可信然观其遗文大畧可见矣
　　又传富韩方欲整齐骄卒洵始见之因显言治兵当用严引李光弼事二公以为漏宻事颇骇动故乆而无成又二子应制举洵戒辙用直言对防得不黜晩嵗力撼宰相修因革礼未奏卒古人谓招之不来况不待其自至而驰骋以求之乎
　　尹洙早悟先识言必中虑同时莫能及叙燕息成法制与贾谊相上下适防其时故但为救败之防尔源亦善论事非擅所长于空文者也
　　救时莫如养力辨道莫如平气石介以其忿嫉不忍之意发于偏宕太过之辞激犹可与为善者之怒坚己陷于邪者之敌莫不震动惊骇羣而攻之故囘挽无毫髪而伤败积丘陵矣哀哉然自学者言之则见善明立志果殉道重视身轻自谓大过上六当其任则其节有足卲也今所録皆放此可以览观矣
　　唐庚悯俗今四方万里之国而无恢大闳逺之风以充之百工所造商贾所鬻士女所服日益狭陋谓崇观宣政间也其敝至渡江且百年犹在淳熈中上下皆有从窄之论余甚忧之迩来服用乃更疎濶大冠髙髻广袖满领莫知所从始岂庚所言恢大闳逺者幸会旋复将以充而夀之殆天意耶

　　习学记言卷四十九
　　钦定四库全书
　　习学记言卷五十　　　　　宋　叶适　撰吕氏文鉴
　　欧阳氏朋党论旧谓其能极小人之情状故奸邪忌恶尤深苏氏为续论欲翦戮元恶而抚用其余按自古小人害正比而仇君子人主必保防爱惜每加击逐使君子无以自安小人为党君子不为党也如养鹦鹉孔鸾猫犬常伺其隙备豫稍不谨抟而食之无救矣孟子言鲁穆公无人乎子思之侧则不能安子思穆公犹然况舜文王乎此论乃言小人无朋其暂为朋者伪也必君子而后有朋欲人主退小人之伪朋用君子之真朋是则人主真以为有党而不善退将愈重其蔽而安能解其惑哉且君子固未尝能去小人安有戮其首恶而不用其余以滋国患者至引州绰邢蒯为比则是方求免之不暇而预以得志自处苏氏又过矣始终用元祐自无可憾用庆厯不终乃深可惜耳欧阳氏迫切之论失古人意徒使人悲伤而不足以为据也
