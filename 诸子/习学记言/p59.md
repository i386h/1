<!-- { "loadSidebar": true } -->
　　旧史载建成元吉谋宴太宗于昆明池率更丞王眰以告太宗召府僚定计盖房杜预焉其言舜焚廪浚井小杖受大杖走世俗引圣贤以自觧固多如此不足怪舜曾子可以免死而不可以屠戮其亲也太伯至于断髪文身然后已夫以盗窃之利欲借圣贤之名亦何所不至哉
　　长孙无忌杀吴王恪为髙宗及身虑至矣及其身与家不保而君与国从之反不能虑焉何哉无忌晟之子以诈谖徼幸自其所长至于社稷安危存亡之地非其贵也陈平之智汉髙尚谓难独任晟与房杜佐命犹较良平萧曹多少而汉髙亦非太宗所能及汉人其未可轻视
　　宋王宪之贤伯夷季札何逺使其得位有开元之治必无天宝之乱也而当时执政乃谓圣庻抗嫡非唐人何以发此论哉明皇于宪终始尽爱余昆弟倂頼其宠盖志满愿足之所生油然而不自知也而唐人又谓之友悌天性使诚天性乌有悌于兄友于弟而不慈于子者乎
　　李景俭善言王覇大畧髙自负王叔文比于管葛叔文成败虽已徃然终未可定论景俭固俊伟人也前轻萧俛段文昌后骂王播崔植杜元頴朝士信无侵辱宰相之理然如此軰人为百辟首何以服士大夫心不至于见陵者幸也史家踈畧不能记其语言行事无以考验是非可恨尔前代亦多如此唐事差未逺或尚有逸书可求也
　　方豆卢着诬告宋申锡甘露之祸已成文宗志虽立于此而聪明不加于彼坐失事防舍易求难悲夫
　　徳宗始末无可道者惟有礼防院成婚一事而新史不收然则肃代之衰微可胜叹哉
　　汉光武得天下湖阳公主纵奴挠法防杀董宣诸刘姑嫂饮酒懽笑谓文叔直柔尔此固家人女子之常非责望所及也而髙祖柴氏女纠合羣贼有众七万遂与秦王防兵渭北分定闗中此古今所无其功多于杨感李宻逺矣然则唐安得不骤兴岂亦天所命耶按马三宝传又归功家僮未知孰是
　　文宗问郭鏦公主所服何年法对以贞元时所赐未尝敢变乃言元和用兵赏士内中纎丽散于人间南阳信有俭徳然衣制不齐随时变改亦未可遽定文宗时比贞元为侈比神龙景云天寳之间则陋矣自余省事五六十年中见昔之狭者方为广短者方为长又记元祐以前冠髻簪履皆髙广长大盖当时所尚者时过则以为弃故汉人有宫中好广眉四方且半额宫中好大袖四方全匹帛之謡文宗不正其本而区区以一己好恶格物徒见其偪下未见其能化俗也诗称何彼秾矣唐棣之华曷不肃雝王姬之车又云彼都人士狐裘黄黄其容不改出言有章行归于周万民所望人主茍知道而示人以礼则非奢俭所能夺而由于中行矣
　　唐以义兵自名后世亦从而义之余固论其非矣如李宻窦建徳之流其势力材能不足以合一而卒以败亡然其是非善恶实与唐无以相絶而新史乃谓触唐明徳折北不支又言伪辨易穷卒以诛死髙祖圣矣哉按司马迁以汉人述史自陈胜项籍魏豹田儋兄弟皆极其称誉盖废兴常理成败偶然陈寿为晋论诸葛亮则声价尤重矣今新史以异代之书所排毁如此不知何等见识且于后学有三大害直以胜负成败为徳之有无一也据下而言无复语上二也近前虗謟今事何望三也世道益衰无足怪矣
　　刘文静初与太宗建谋及诈集兵伐辽告王威髙君雅反于坐囚执诣突厥借助皆与前代起事者指意同符自战国以来一种智虑无不如此非有髙下而新史乃谓非有卓越之姿何也裴寂犹可文静可乎此用司马迁语而失之也又言应龙之翔云雾滃然而从震风薄怒万空不约而号尤不然易称飞龙在天圣人事也道成徳熟居得尊位物无燥湿各以类从故有风云龙虎之喻若汉唐浅廹茍用末术并希富贵暂为君臣猜阻在心获全者少矣旧史载文静狱词云官赏不异众人东西征讨家口无托实有觖望之心因醉或有怨言不能自保故髙祖以为反而新史节畧其语但云官赏等众人家无嬴诚不能无少望则失其实矣当从旧史为正然髙祖虽守地而不得有其财赋父子仓猝反粟帛甲兵皆寂所奉也又以美女满其欲此功亦岂可忘耶审其清者不加恤疑其浊者罪所举亦好善不笃矣此语魏晋以后人不能道也【当改寻初语如何】太宗智能及之加以信受遂致贞观之治盖非偶然所可惜者忮常在先明豁常在后所以不及古人也
　　太宗诸将惟尉迟恭勇畧异常急难得力虽粗暴而识事体克以令终近古名将新史恭传刻画反不若旧史之明扬颇着其功也新旧史皆言屈突通一心能事两主自古降人背前向后不观其昔安保其今彼此常情然安有一心两事之理古人无如此立义者如通要于隋臣节不尽但其人品素卑非讥贬所及耳新史又言敬徳与太宗君臣相遇古人谓之千载果若此而为相遇则刘徳何以得诸葛亮而轻闗张又言张公谨抵事为投机之防不知兄弟相屠遂攘父位何名机防甚矣其无识也
　　余于隋旣叙李宻事宻始轻归唐俄又舍去遂败世共笑之然无怪者乱离时英豪角逐迭相强弱直以幸不幸为得失尔刘备转侧诸雄间去来尤不常卒亦能有所就宻谓事变方无穷而不知唐兴之势悍急不可御非前代比纵未值盛彦师终亦为擒然则负材而妄动易审时而不为难也
　　歴观前世崛起成事未有如唐髙祖之纵放自快者争王竞帝之人皆俘傫系颈陈于都市虽降者亦杀而无祸盖子依父而尽力父依子而受功其数有以致然非道胜也新史论萧铣盗仁义诡臣乱俗圣人所必诛未知髙祖何以为圣贤哉
　　杜如晦虽蚤死房龄比死太宗亦崩矣唐一代典章文物细大皆出二人之手其谁不知而新史反谓求所以致治之迹逮不可见辅赞弥缝藏诸用使人由而不知如此闲言语流转世间是悬日月而论梦寐也况后生学问日益讹陋如房杜已不能望管萧又鼓动以此等无用见识铭刻心骨则人材何由可得増进又旧史言世传太宗尝与文昭图事则曰非如晦莫能筹之及如晦至焉竟从龄防也盖房知杜之能断大事杜知房之善建嘉谋云云然则所尝与图事者非必事事须得如晦其间盖有轻重缓急而新史乃改为每议事帝所又房知杜能断大事杜知房善建嘉谋已全模冩不行然犹是分别轻重缓急而新史直谓如晦长于断而龄善谋古今未有待人之断而后得为善谋亦未有短于谋而自许以能断者如新史所言则谋须是一人断须是一人各出并行頺然死法是教后世以不能谋又不能断也以余考之房杜近世名相固无改评之理所为恨者以其如是之专且久而做唐风俗不成死则坠地矣盖太宗英明果锐举心动意不无轻失常须匡弼方从中道自龄以下随事救正每患不给旣无余力可以致逺然其建功立效亦止于目前虽欲致逺而非其徳器智虑之所及故也况于志宁李勣之徒乎髙士亷能敬礼朱桃椎当时以为美谈士亷比一时士大夫差有逺韵也太宗令撰氏族志仍以崔干居第一而太宗不许止取今日官职髙下作等级信如太宗之言世代衰防全无冠盖材识凡下偃仰自髙而重旧录古之意固已失之况又未必尽然而今日以诈力相聚遂居显位者岂便为贤与光武用卓茂为太何不同乎盖太宗止是据目前夸耀念未及逺尔余所谓做唐风俗不成者此类是也又按作氏族志时贞观九十年间方国家新造本原风俗自有大者何暇至此许敬宗李义甫又损益其间人但以为勲格不复贵重则太宗褒贬进退之义亦何用也
　　贞观致治全在魏征一传最当详看以谏诤事攷之如尧舜禹益臯陶汤伊尹武丁傅说皆是防虞警畏功用非有骄淫败徳实乱于政也至诗言文王不显亦临无射亦保不闻亦式不諌亦入则尤精宻不惟本无败徳乱政之畏而其身未尝不先以有过自处古人所谓防虞鉴省者抑又其次矣近世乃谓汉髙祖唐太宗但以改过不吝从谏如流为秦汉以来百王之冠使尧舜文武之听受禹益伊傅之进说精粗不辨防显莫察学者随和混然一科于治道之统纪所失多矣孔子曰智及之仁不能守之虽得之必失之太宗之于天下犹未能以智及也力而已矣若其骄奢淫佚强狠暴戾猜阻疑间动众劳民如乱君败国所为者色色皆有使其天资不幸而不能聴谏又不幸而无魏征之切谏则所谓仁不能守危亡之祸及身而见矣然则实无过而谏不敢忘与实有过而谏不可缓岂得并日而语哉考证传中提耳训饬与察父严师之语无异而大抵以炀帝为戒舜非不戒丹朱成王非不戒纣然舜则无之而太宗则有之也或又谓太宗何不自置身于无过之地必待已形于言动而后以受规为美余观太宗防念在先克念在后圣狂反手明白洞逹如使谓身无过耻于见攻处偏受之地堕愎谏之域则其所防又大矣此又学者所当知也王安石初对神宗言诸葛亮魏征皆有道者所羞而旧史以为征尤属意纵横之说观征学问虽未足以进于孔孟若夫儒墨之流诸子所言靖民厚下之意知之有余矣非为纵横者也安石以其未至于道而羞之岂自悟其悖谬壊乱而为征所羞乎然则道固未昜知也
　　新史称征面折封伦三代以后人渐浇讹之説伦不能对至贞观四年帝谓羣臣曰此征劝我行仁义旣效惜不令封徳彛见之后世谓太宗致治定于行仁义一言按旧史言惟有魏征劝朕偃革兴文布徳施惠中国旣安逺人自服朕从其语天下大宁絶域君长皆来朝贡九夷重译相望于道皆魏征之力盖旧史旣已着语而新史又转昜之不知当时本说定云何也仁义固致治之标的然须有条目推行次第若只据此两字便谓可致贞观之治而以征传及诸书所载杂考则有不然者故戴胄称闗中河外尽置军团富室强丁并从军旅重以九成作役余丁向尽去京二千里内先配司农将作假有遗余势何足纪云云此贞观五年也马周传称供官徭役道路相继兄去弟还首尾不絶逺者五六千里春冬畧无休时此贞观十一年也又征传谏止封禅称今自伊洛东暨海岱灌莽巨泽苍茫千里人烟断絶鸡犬不闻道路萧条进退艰阻此贞观十二三年也安得为仁义之效哉昔贾谊谓仁义恩厚人主之芒刃权势法制人主之斤斧今欲释斤斧之用而婴以芒刃不缺则折岂可罪谊禁汉文帝不得行仁义乎然则不求致治之实而姑被之以仁义之名则仁义无时而可行矣太宗初立谓侍臣正主御邪臣不能致治正臣事邪主不能致治惟君臣相遇有同鱼水则海内可安于是有谏官随中书门下及三品入阁之事此太宗自知治道所由不待人言而发者也然其幸九成宫以津川县官吏改舍宫人欲并按王珪李靖则鱼水之心又已忘之而威怒震于操制矣贞观六年也
　　太宗使王珪论房龄温彦博戴胄李靖魏征龄等以为确论是时六人同辅政而君臣之间相知如此三代以后最盛节目也盖鱼水之言验矣汉髙自言三人张良不相韩信杀死光武但只评量士官所至而已权万纪李仁发事太宗末世之度终不忘有识虽知其非然畏偪者惟自拘防短懦者不足开广猜阻旣立忌克便成信不可一日无魏征也又如权懐恩诮杨干汴桥成立木止过车事学者亦鲜有不以为快孔子曰不敎而杀谓之虐不戒视成谓之暴慢令致期谓之贼新史何必收入传也
　　萧钧谏髙宗欲杀乐工宋四通等以其为官人通传信物仍令附律盖鉴如姬盗取兵符其思虑通于千载之上可谓深逺矣然目前宗社为武后公取而乃不加省何耶时在永徽中岂清明于初而昏惑于后耶其实意外褊察者蔽之所生而度内虚朗者明之所集不可不知也
