<!-- { "loadSidebar": true } -->
　　不愤不啓不悱不发举一隅不以三隅反则不复也又曰自行束脩以上吾未尝无诲焉又曰二三子以我为乎吾无乎尔吾无行而不与二三子者是丘也又曰吾有知乎哉无知也有鄙夫问于我空空如也我叩其两端而竭焉孔子教人浅深次第略具于此数端今其泛然而诲之与示以行事而不待于诲与其人凡鄙而不知所诲者皆不可见矣其可见者孰为一隅孰为三隅理无不贯而言不可以若是其几也学者诚有以知之则百世之后如一日矣不然徒寻文索句而已子谓顔渊曰用之则行舍之则藏惟我与尔有是夫孔子顔渊皆不求用者也故曰用之则行直不必言尔其答阳虎必不仕者也故曰吾将仕矣亦谩诺之尔古之圣贤用舍固有定义虽孔子不得独异也而后世学者以为惟孔子能不系吝于用舍之间而谓顔子亦能之若是则沉浮进退听物所为不用而犹行见舍而不藏而出处之大节防矣
　　暴虎冯河死而无悔者吾不与也言勇至不惧而止子路之勇可以言无惧矣然必兼仁与智故临事而惧好谋而成虽伊尹太公不能易不然则以独勇为子路之死矣
　　富而可求也虽执鞭之士吾亦为之世亦有可以富而无至于执鞭者矣而孔子以为不可为然则崇高莫大乎富贵者乱徳之言也
　　冉有子路谓夫子当为卫君子贡不能决也是时顔子已亡矣义理之是非在目前者常人不能守而每以利害为去就盖自古而然而又有庸人执以为义理之所在非圣人不能择者亦自古而然二端学者不可不谨察也
　　子曰饭疏食饮水曲肱而枕之乐亦在其中矣不义而富且贵于我如浮云孔子发明此义诗书所未有盖是时道徳在上而不能在下也若在下而无以自乐终日戚戚何异于栢舟
　　加我数年五十以学易可以无大过矣是时周易已去上一字必有所从始不可得而知孔子亦因之而已后人便谓易者变易随时变易以从道则连山归藏何以言之
　　叶公问孔子于子路子路不对叶公诸梁当时能言者左氏载之异于以甲兵要功利者其问子路而孔子之言如此岂以其亦足以语上乎虽然发愤忘食乐以忘忧不知老之将至淡乎其无味至今未有能明之者也记称独学而无友则孤陋而寡闻诚是然择友最难有通国旷世而不获者矣孔子曰三人行必有我师焉择其善者而从之不善者而改之故造次颠沛皆道所在而无难求难得之患圣人所以能终其身于学而不厌由此也
　　孔子曰圣人吾不得而见之矣得见君子斯可矣按尧舜禹汤虽古今所共尊而仁圣文武之徳犹皆通称杂举文武周召之后圣贤不作孔子攷论其故于是始各有品目而圣人之名不复滥与矣盖为脩徳进道者之验也洪范言九畴天所锡而作圣实本于思其他哲谋肃乂随类而应则思之所通诚一身之主宰非他徳可并而云也然傅说谓惟学逊志道积于厥躬孔子谓学而不思则罔思而不学则殆是思学兼进者为圣又称初筮告再三渎渎则不告渎也蒙以养正圣功也是则学者圣之所出思者圣之所存而孔子教人以求圣者其门固在是矣
　　子曰善人吾不得而见之矣得见有恒者斯可矣善人天资粹美不以统纪伦类而自成者也孔子谓教民七年亦可以即戎为邦百年亦可以胜残去杀盖指周之先君也又谓恒亨无咎利贞乆于其道而其象曰君子以立不易方夫得其方而不变此其所以次于善人也亡而为有虚而为盈约而为泰无徳而用智巧以求胜其穷遂为奸贼矣是固指世之妄人欤非也正谓立功成名如舅犯狐偃之流又其穷也为伍员范蠡尔如闾巷之庸倐成忽败者何述焉
　　子曰盖有不知而作之者我无是也多闻择其善者而从之多见而识之知之次也六经之外孔子之前作者于今尚在其知与不知皆可验也世方相竞于作则不知而妄为固亦无怪自孔子因作为述以开天下然后尧舜三伐之事不至泯絶性命道徳有所统纪如使作而未巳舍旧求新无复存者则人道废壊散为鬼蜮又如羲黄之时矣百圣之归非心之同者不能防众言之长非知之至者不能悟故孔子教人以多闻多见而得之又着于大畜之象曰多识前言往行以畜其徳子曰仁逺乎哉我欲仁斯仁至矣孔子自见此仁如耳目口鼻百骸四体之在其身扣之即应运之即从其言健防无所疑贰自顔渊以下皆未明也学者能以孔子之告诸子者识仁之体状拟论深熟然后以孔子之自言者知仁之指归造诣径直则颠沛造次可以弗违不但日月之至而已
　　若圣与仁则吾岂敢抑为之不厌诲人不倦则可谓云尔已矣按孟子言孔子自谓圣则吾不能我学不厌而教不倦也此两言正相似则所谓为之者学而已自学不厌又以此诲人不倦岂顾以圣仁之名为在已哉然而即夫世之所名者则圣仁不外是矣
　　泰伯三以天下让当时必有其实世所谓断髪文身躶以为饰殆近之矣然汉【阙】帝谓文帝能让天下乃过于泰伯流传之谬而以古人为戏论则尧舜禹汤之徳皆空言也
　　恭而无礼则劳慎而无礼则葸勇而无礼则乱直而无礼则绞按尧舜命防教胄子臯陶以九徳观人必因天质之自然而能补其所不足其间节文亦不尽同今孔子独一之于礼似与古人稍异者盖礼教至周而大备道盛仁熟之士固已揖让周旋于中初徳偏善亦皆有所依据外不失人内不失已故孔子深惜礼之废而欲其复行也如恭慎勇直得于天者非不美然有礼则以其质成无礼则以其质壊矣人非下愚未有无可成之质使皆一于礼则病尽而材全官人之哲虽过尧舜可也
　　曽子有疾孟敬子问之近世以曽子为亲传孔子之道死复传之于人在此一章按曽子末后语不及正于孔子以为曽子自传其所得之道则可以为得孔子之道而传之则不可也自尧舜禹汤文武周公孔子所传皆一道孔子以教其徒而所受各不同以为虽不同而皆受之于孔子则可以为尧舜禹汤文武周公孔子之所以一者而曽子独受而传之人大不可也孔子尝告曽子吾道一以贯之曽子既唯之而自以为忠恕按孔子告顔子一日克己复礼天下归仁焉盖己不必是人不必非克己以尽物可也若动容貎而逺暴慢正顔色而近信出辞气而逺鄙倍则专以已为是以人为非而克与未克归与不归皆不可知但以已形物而已且其言谓君子所贵乎道者三而笾豆之事则有司存尊其所贵忽其所贱又与一贯之指不合故曰非得孔子之道而传之也夫尧舜禹汤文武周公孔子之所以一者非特以身传也存之于书所以考其徳得之于言所以知其心故孔子称天之未防斯文为己之责独顔渊谓博我以文约我以礼欲罢不能既竭吾才余无见焉夫托孤寄命虽曰必全其节任重道逺可惜止于其身然则继周之损益为难知六艺之统纪为难识故曰非得尧舜禹汤文武周公孔子所以一者受而传之也传之有无道之事也世以曽子为能传而余以为不能余岂与曽子辨哉不本诸古人之源流而以浅心狭志自为窥测者学者之患也
　　兴于诗立于礼成于乐三者周之所以教其盛时成材多矣孔子当其衰缺虽有咏歌俯仰于其中者备故事饰文为而已故其言如此惜三者可以成天下之材而当时未能也按臯陶典称天叙礼称天秩大雅民之秉彛好是懿徳孟子言礼之实节文斯二者乐之实乐斯二者而序诗者又以为诗者志之所之皆与此论异然则三者皆自中出而不由外入学而不知其统则随语为说而不足以明道尚何望其能行此学之大患也民可使由之不可使知之疑与上语若相次第然由者上之所教令民不敢不能也知者其自知不待教令而能也如诗礼乐上所以教民虽由之而不知知者孔子而已后世頼孔子之知故亦有能知其髣髴者然则不在乎由而在乎知也
　　学如不及犹恐失之傅说终始典于学周颂学有缉熈于光明言学之功用大矣然未有如此其急如此其急自孔子始也时习节也如不及节之梭疾者也非如不及不足以得之也
　　巍巍乎舜禹之有天下也而不与焉至是而舜禹之事始为学者并言矣尧则曷为其不并言尧不以匹夫举君道其本有也舜禹尽人道天下虽大而不得与乎其间孔子独以教天下曰若是可也尧尽君道孔子以天比不敢示教焉序书者无所差降此孔子之言也达巷党人曰大哉孔子博学而无所成名达巷之所与而孔子谦抑不敢当然则固时之闻人欤乡遂州党之制自周而徧于诸侯虽其衰防亦不异也僻陋如秦楚吴越者王制不能行始各以其国自为尔后世读周官直谓是其盛时不知自东迁至于灭亡何尝不如此不然安得传数百年乎
　　麻冕礼也今也纯俭吾从众拜下礼也今拜乎上泰也虽违众吾从下孔子言古今异同有所捐益从违于其间一本乎理而已若记礼及他书之言不能判其是非而但以变古为贬者非也
　　子路使门人为臣以是观之世俗之荣人情所同颜闵而下不能免也孔子亦非辞而不居者但言无臣不当为有臣尔此又何足以不居乎然则子路子贡之流其心志大略可见矣
　　沽之哉沽之哉我待贾者也孔子此言其不求用审矣非尧舜安能用孔子辨士诸子妄言孔子歴聘七十余君无所钧用而儒者因之以为东西南北之人盖孔子特不为尔自卫反鲁然后乐正雅颂各得其所葢其所涉歴多矣殆成于乐者欤非谓能正其当时所用之乐然茍有以求正于孔子亦不拒也
　　语之而不惰孔子所称唯顔子而已不以及曽子也先进于礼乐野人也孔子别语专称当以礼乐治者甚多然周道既衰上下驰骋于兵刑功利之末故先进于礼乐世所谓野人先之以兵刑功利而后之以礼乐世所谓君子也虽然犹有礼乐则犹可言也若秦晋吴楚夷越之人遂无礼乐而见称于当时以为君子不特当时称以为君子而后世亦称以为君子者不可言也从我于陈蔡者皆不及门也从孔子者皆以父母兄弟妻子周旋于天下而不得安于其家陈蔡之难则又甚焉盖其仓猝奔廹不相收主无所栖宿欲自比于寻常懐土力田之人而不可得也惟其至是而不变故徳行有顔渊闵子骞冉伯牛仲弓言语有宰我子贡政事有冉有季路文学有子游子夏卓然成材没世而名立也禹自言子创若时娶于涂山辛壬癸甲啓呱呱而泣予弗子惟荒度土功此圣贤出处之要也
　　小子鸣鼔而攻之可也孔子晩而归鲁虽不能用而弟子实任季氏之事言行计从矣而孔子之论严如此得非以田赋之急乎又言由与求可谓具臣季氏以为从之孔子曰弑父与君亦不从也逆折乱臣之萌士之法孔子者不此之法而妄言当与天地同量万物一体耶孔子之所以为天下后世师者道进而心退其设语以验诸子者非在乎材之所宜也曽晳虽未闻道而其心庻几焉故孔子喟然与之且浴沂风雩咏歌而归通国皆然但不狎邪所以至道而后世之论纷纷不已无实而妄意可哀也克己复礼为仁举全体以告顔渊也孔子固未尝以全体示人非吝之也未有能受之者也颜子曷为能受之得全体而能问其目故也全体因目而后明凡孔子之言仁凡弟子之问仁未有的切明白广大周徧如此者世谓孔子语曽子一贯曽子唯之不复重问以为心悟神领不在口耳呜呼岂有是哉一贯之指因子贡而粗明因曽子而大迷
　　有若对哀公以盍彻岂谓履畆而彻乎哀公折以二犹不足亦岂谓履畆而二乎盖自宣公已税畆故有子欲因畆计彻为公私便且正哀公之失不然对饥而论古彻非救事之宜也然哀公为此语可谓生于深宫之中长于妇人之手与晋君怪不食肉糜差不甚异治道何由而兴也
