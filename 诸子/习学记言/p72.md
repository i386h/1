<!-- { "loadSidebar": true } -->
　　钦定四库全书
　　习学记言卷四十九　　　　宋　叶适　撰吕氏文鉴
　　苏轼徐州上皇帝书目惜其文所谓故纸糊笼箧者吕氏数语余叹其抑扬驰骤开阖之妙天下竒作也彭城为齐楚形胜雄藩重地从古以然方其时积衰累薄乃至于此以守郡之力而无数十百千可以使人岂非贾昌朝言朘削方镇太甚而致之乎然则改法制变而安危之势有所激虽圣人固不能尽其虑也买灯后所上书于告君理体疑若未足然初学为文者无不诵习安石尤畏之昔英宗欲以唐故事召轼翰林韩琦但用近例入馆而已使轼已列侍从【胡宗愈请令帯馆职人赴三馆供职回防琦故欲守此法度而为熙豊所变也】与安石较其轻重宜不止此余固言之矣琦号有名宰相乃使俊杰异能之人计寻常拘尺寸以为茍贱委身之地与綘灌冯敬害贾谊名异而实同也惜哉然轼谓有始有卒自可徐徐十年之后何事不立终不言十年后当立何事若神宗罢安石而听轼非安于不为而止者亦未知轼以何道致其君此不可不素讲也
　　苏氏言晁董公孙之流皆有科举之病然乃身为科举之宗不止于病而已独辙三冗疏过于平生文字大苏亦不能及盖犹有方略効之人主可以嵗月待不纷然杂以论古今无所统一也百万之兵省去六七但欲不复戍边死亡勿补恐此为难营房零落部分销减兵费未去军律先壊矣吕氏不喜诸苏议论以为隂侵阳程氏论十事当与此并观自昔经生通人各自为方不知其偏也然辙暮年不能守方为兵民燕蓟之说未几而女真起然则必真有见而后为豪杰之士固不在笔墨欤吕氏尝言近世文人刘挚善为疏其攻短安石摸冩精妙情态曲尽而无迫切躁忿之气一时莫能及然不为安石所忌恶但言其妄作愚而易见尔盖名素轻所与夺不能动俗神宗尝问挚从安石学否可见也故其受谪亦薄文彦博后与韩富齐名独挚有驳论几成诛族之祸
　　程氏为彭思永议濮邸事当称侄嗣皇帝敢昭告于皇伯父濮国太王按兄弟之子称侄礼无所据而本生子以其属言者世俗之辞也以太加于王又不经也为人后者为其父母报父母不可没也特大宗者降于小宗小宗不敢齐也避父称亲义固无当舍父称伯理将曷宜以古人之意议礼而以世俗之名制礼可乎夫立后与为人后所后父与本生亲皆至公大义所在而非以私情臆说行于其间也然则世俗无据之名不可以制礼也决矣
　　程氏上太皇太后书问学职业所欲致之君者具于此矣盖以辅养主徳为大而以周公之辅养成王为法为立政专言常伯常任缀衣虎贲发此论也今按立政厯陈夏商先君及周文武用人之方与桀纣宠任暴逸亡灭之故乃在成王即政后非初立冲幼时也又按金縢武王既塟群叔流言周公居东作诗以遗成王成王悟天变罢穆卜迎归周公及既作洛周公复子明辟成王重留委国以听而周召复相遂终周公之身与成王之世然则非成王之智不足以知其臣非成王之明不足以任其臣其圣质卓然周召葢为其所用以致盛治非如童稚未识必待封唐叔挞伯禽以警厉之若后世俗儒所而后足以进其徳成其材也当元祐初母后垂帘奸邪窥伺用事者惴惴度日常不自保取子毁室之痛未知安所寄托至于流溢横溃而人之大伦几废矣辅养之道岂易言哉
　　梁焘论欲退吕大防以礼略见祖宗辅相用舍节目虽然焘未之思矣大防虽以礼退考其时之爻象可复以礼进乎葢守死善道则当辞而不就如范镇亡身徇国则当危而不乱为司马光尚庻几尔若夫既已冐进于忧危之先而复求幸免于变移之后者此元祐是非之论所以至今未决也且古大臣进退之道固未可责萧何尝有赐金置卫请苑之疑而为生乃不治垣屋买田宅必于穷僻处邓禹免相闭门教子各授一经诸葛亮国命在手不与子弟共禄但令治耕桑而已审如焘言三二年而善去去而规复来终何以为国家立久大之业乎览名臣奏议至范祖禹听政疏言今四方之民倾耳而听拭目而视乃宋室隆替之本社稷安危之基天下治乱之端生民休戚之始君子小人消长进退之际天命人心去就离合之时也此十数语可为涕流葢国家存亡从是决矣余尝与吕氏极论累日终无救法旧程颢谓当今熈豊用事之臣自择其太甚者变之天下至今以为知言然小人视民如草芥何尝知世间有苦痛事而利柄在手亦安肯轻有变易殆不过一种好语耳况祖禹所言亦止能如此与黍离麦秀事败而悲者又何以异余毎思熙豊小人特立绍述一条归罪元祐以为不当轻变神宗政事故其祸蔓延不可复遏而元祐诸人不能以轻改祖宗政事为熈豊小人大罪正名定法治其尤无良者倒戈以授仇人此大失也自王安石外凶狡陵肆必遂其恶者吕惠卿章惇蔡卞蔡京而已若元豊末元祐初首以轻改祖宗政事为大罪重责安石惠卿与卞自当从坐惇尝有帘前悖戾不逊一节投诸荒裔人亦何辞但使九年间尊祖之义常伸则子孙绍述之论无自而发况京新进后生他日何所依据以为奸慝之地哉其后陈瓘与京卞并驰方欲以尊私史压宗庙罪之夫既以孙屈祖为是矣则私史者乃其所教也又何足以开悟人主乎
　　本朝諌诤二事范仲淹邹浩皆废后大事也郭后虽废尚美人并斥而立曹后嘉祐治平之间有助焉浩所论在贤妃既立后虽已无及而孟后终复位号为建炎再造之祥与汉成帝唐髙宗祸福相去逺矣浩之力难于仲淹浩本常才而能为此者积习见闻之久源流有自而然也庆厯諌者祸福杂元符諌者有祸无福所遇之时殊也陈瓘力拄蔡氏其言絶灭史学一似王衍重南轻北分裂有萌先鉴之明一人而已至于不恤一身家族之害别为尊尧之说欲障蔡氏之横流而止中原之幅裂惟天知之人不知也
　　以谢知制诰表考之得文字之正意古今如欧阳修者鲜矣然翰林学士表则已退落逺甚若王安石谓有道徳者难于进取则不过骄夸大言而已至苏轼止于近事则又衰焉孟子所称有徳慧术智常存乎疢疾而后世之士毎以所遇之忧乐为气之盈虚则其文安能及古葢可悲也安石谢宰相表最工为近世第一而吕氏不録葢大言之尤者不可为后生法故也
　　曾巩贺南郊表论者谓钩陈太微星纬咸若昆仑渤澥波涛不惊与韩愈析木天街星宿清润北岳医闾神鬼受职可相比方就其果然亦何足道夫文不务与事称而纳谄以希进最鄙下矣清庙之诗曰于穆清庙肃雝显相济济多士秉文之徳对越在天骏奔走在庙不显不承无射于人斯岂有泛辞拈枝弄叶耶
　　范纯仁遗表一时难言者略已尽言矣于此见范氏家风非文富比或言其家尝申颖昌府用印仅免大戮云陈瓘进尊尧集表可惜元丰末元祐初无能明此义者或以为操蔡氏之矛而攻其室此何足论乃百世存亡所系而天不牖民以智不导民以言可重叹也然瓘当其末流而能及此壮哉壮哉
　　按程氏视听言动箴学者传诵久矣然孔子教颜子数语是何等精神颜渊曰请问其目子曰非礼勿视非礼勿听非礼勿言非礼勿动顔渊曰回虽不敏请事斯语矣克己治己也成己也立己也己克而仁至矣言己之重也己不能自克非礼害之也故曰一日克己复礼天下归仁焉为仁由己而由人乎哉此仁之具体而全用也视听言动无不善者古人成徳未有不由此其有不善非礼害之也故孔子教顔渊以非礼则勿视听言动诚使非礼而勿视听言动则视听言动皆由乎礼或不由者寡矣此其所以为仁也其一日则有一日之效言功成之速也程氏箴其辞缓其理散举杂而病不切虽欲以此自警且教学者然已未必可克礼未必可复仁未必可致非孔顔之所讲学也
　　刘敞让箴言资政富公始让枢宻直学士又让翰林学士又让枢宻副使所让益尊所守益坚古人所谓让者终身不践其位故足以矫世厉俗弼虽暂让然不见听已卒受之但稍异于世俗备礼辞免者尔况又穷富极贵而不止乎敞谓时岂无人昏夜乞怜时岂无人乗机射利然则泰伯伯夷子臧季札仅胜于此耶
　　吕大临克己铭程氏四箴但缓散耳固讲学中事也伊尹言惟尹躬暨汤咸有一徳克享天心受天明命故孟子谓其自任以天下之重曽子言仁以为己任故曰动容貌正顔色出辞气以其养于一身者尽废百圣之学虽曰偏狭然自任固重矣不如是何以进道而大临方以不仁为有已所致其意鄙浅乃释老之下者犹谓道学可乎
　　苏辙管幼安賛按辙序和陶诗言子瞻出仕三十余年为狱吏所折困终不能悛以陷大难乃欲以桑榆之末景自托于渊明其谁肯信之然则辙虽许宁宁其许辙乎荀彧以救世为重自不计一身张昭东南之材为孙氏用华歆许靖自谋不给古人出处岂以责之辙言幼安未见其确
　　徂徕石有道作庆厯圣徳颂后世莫能定其是非按烝民韩奕崧髙江汉皆指一人为一诗其词优防无尅厉迫切之意故曰人亦有言柔则茹之刚则吐之惟仲山甫柔亦不茹刚亦不吐不侮鳏寡不畏强御抑扬予夺至此极矣仲淹方有盛名举世和附一旦骤用出人主意比仲山甫宜若无愧颂之可也而介所讲未详乃以二十年间否泰消长之形与当时用舍进退之迹尽于一颂明发机键以示小人而导之报复易所谓翩翩不富城复于隍若合契符宜其不足以助治而徒以自祸也介死最为欧阳氏所哀序外制视颂语不少异然则修所见亦与介同者耶
　　王禹偁文简雅古淡由上三朝未有及者而不甚为学者所称葢无师友论议之故也栁开穆修张景刘牧当时号能古文今所存来贤河南尉防壁法相院钟静胜待月诸篇可见时以偶俪工巧为尚而我以防散拙鄙为髙自齐梁以来言古文者无不如此韩愈之文备尽时体抑不自名李翺皇甫湜徃徃不能知而况孟郊张籍乎古人文字固极天下之丽巧矣彼怪迂钝朴用功不深才得其腐败麄澁而已
　　韩愈以来相承以碑志序记为文章家大典册而记虽愈及宗元犹未能擅所长也至欧曽王苏始尽其变态如吉州学丰乐亭【始饮未详】拟岘台道山亭信州兴造桂州修城后鲜过之矣若超然台放鹤亭筼筜偃竹石钟山奔放四出其锋不可当又关钮绳约之不能齐而欧曽不逮也旧传曽巩诸文士为吴郡六经阁记相顾莫敢先张伯玉忽题云六经阁诸子百家皆在焉不书尊经也众遂阁笔不知此何以为工而流俗夸艶至其终篇皆陈语缉补若聚帐状无可采又谓伯玉博涉多闻毎以所短困巩如榜曽夫子位戯侮之类巩甚苦之而刘敞亦有可惜欧九不读书之诮然犹流言未足凭也若黄庭坚称苏洵木假山似荘周韩非夫举世俗所以屈荘周之文者以其虽一切寓言而能抑纵舒敛自无入有殆若天成而实言者或不及也玉石异物竦擢特起似于山而世贵之木未尝似山就其似山何足贵而谓得荘周体末言三峯尚未脱凡笔周言六合中有魏魏中有梁梁中有王似稊米之在太仓其怪伟殊特至此三峯何足异哉二篇偶以流俗所敬而存读者不察坐堕处矣
