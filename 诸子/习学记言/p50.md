<!-- { "loadSidebar": true } -->
　　张普恵谏太上泰公一时壮议如任城清河元匡崔光袁翻预问难者亦皆心知其不可固不忧刑祸之及也以弱从防以强拒谏虽若不同致败则一此本为国者之利害故左氏载仲尼之论泄冶民之多辟无自立辟然则普惠之免可以为幸也
　　以髙允观防雅雅得为修士矣以陈竒观防雅雅得为佳人乎局已小知遂深伐异之怨因时酷法陷人覆家之戮哀哉哀哉
　　徐遵明指其心谓真师正在于此古者师无误师即心也心即师也非师无心非心无师以左氏考之周衰设学而教者师已有误故其义理渐差及至后世积众师之误以成一家之学学者惟师之信而心不复求遵明此义殆千载所未发虽然师误犹可改心误不可为此葢遵明智所不及而以心为陷穽者方滔滔矣
　　裴伯茂因内宴侮慢元景哲申唘称伯茂弃其本列与监同行以梨击案傍污冠服禁庭之内令人挈衣言不应令人挈衣不言人不许入殿庭当考
　　史称温子升外恬静与物无竞言有准的不妄毁誉而内深险事故之际好预其问所以终致祸败尒朱髙欢父子之间惟子升号能有意父室一时人士如其比者絶无矣魏收之言不亦宜乎
　　眭夸言桃简卿已为司徒何足以此劳国士及素服受吊皆可录魏法峻急仕者皆云不敢不至然则决不欲仕而能自行其意如夸者亦安得而御耶
　　张渊观象赋备着星文
　　江式集字书号古今文字四十卷依许氏说文为本上篆下有表具论
　　房景伯母子可谓能以孝化民矣世之愚儒怒擒突撃冒行无忌而陷人于罪者是以曾闵为桀跖也悲夫余尝论善攻者必使救无所用善救者虽攻围力重必并败之以虚声望风退挫者不与此数惟徐晃韦叡收赴救之功而姚兴将十万众相守数月外望突免内冀引接拱手受陷莫收一力之用岂兴崛强一隅犹未见大敌而然耶如窦建德固不足道也
　　董琬记西域为十六国地为西域西域本三道后更为四出道接汉西域看
　　魏收序后亡逸然本未有不用自序者自司马迁班固以来虽无不髙自誉道观收之词如此可谓陋而无耻矣






　　习学记言卷三十四
<子部,杂家类,杂学之属,习学记言>
　　钦定四库全书
　　习学记言卷三十五　　　　宋　叶适　撰北史
　　齐书
　　髙欢贱微给使所与奔走往来者皆胥徒下天下若此辈何可称记时平则歌哭以尽有事则呌呼而起奋不顾命胜者得之自古皆然矣而史载其因张彛被害倾产结客自是乃有澄清天下之志不知欢衣食尚不自给产何所倾而天下清浊亦竟何在此葢为文粉饰
　　之过尔【阙】　　　　之至谓不可使四方豪杰窥朝廷是又可叹也
　　髙欢素无资业赤身依人曾未饱食辄已投筯而反虽奸豪飞动不可以常理律然欢卒用此成事殆亦难晓李元忠所谓尔来寂寂更欲寻建义处也既得事柄四方听其伸缩宇文泰甫萌芽尚可回转而欢无礼自恣廹逐其君遽成中裂之祸生民流血者数十年然则欢徒见反之利未见反之害也
　　东之比西土地甲兵十倍欢若持重养威以计縻敌自可从容全胜然十年间汲汲三大战几不免其身智勇俱困而秦与六国之形见矣是欢自反尒朱之外了无所能世或以为人雄者误也
　　魏自孝昌之末铜马铁胫黒山青犊枭张晋赵豕笑燕秦是使豪家大族鸠率乡部托迹勤王规自署置或外家公主女谒内成昧利纳财唘立州郡离大合小本逐时宜剖竹分符葢不获已百室之邑便立州名三户之民空张郡目譬诸木犬犹彼泥龙于是并省三州一百五十三郡五百八十九县三镇二十六戍此齐天保七年诏也又制刺史令尽行兼不给干物自此以虚名为官者数百年
　　彭城王浟作刺史问食鸡羮推盗鹿脯市白毛牛皮书王老母菜叶有此明决自不以膏粱限断也至言自殿下至来五载人不识吏吏不欺人百姓有识以来始逢今化殿下惟饮此乡水未食此乡食则士大夫所不能者而贵公子能之葢为政不専恃术矣
　　赵郡王叡六月不饮冰事为元帅而必与士卒同甘苦如此可以为难矣然以盛夏而领山东兵逺筑长城若为人上者毎毎违天时涉长道致人于必死之地安得皆如叡者抚而用之使无叛且有成乎是则以仁人之心奉暴主之令固莫知其所终也
　　汉明帝时西域以白马负佛经送洛因立白马寺其经函在此寺形制淳朴世以为古物厯代藏寳至是为刺史韩贤斫破岂洛中更汉晋以来丧乱而此寺及函能独存何耶
　　斛律光以兵五万囬未至邺勅令便放兵散光以军人勲功未得慰劳乃宻表请使宣防军仍且进朝廷发使迟留军还将至紫陌光仍驻营待使帝闻光军营已逼心甚恶之急令舍人追光入见然后宣劳散兵光以此见疑遂致族灭前世散兵其易如此自唐中代以后则不然矣虽复昬童酣酗未有敢易其众者昔以忽慢自弃多骤亡后以畏逼相持故仅存至于威令重轻事功合散之际当考
　　慕容绍宗本髙欢腹心之疾欢疑不用尔以此待侯景固有余也【记苏氏论绍宗李勣事】
　　髙欢谓髙昻纯将汉儿恐不济事欲割鲜卑千余共相参杂而敖不听自晋衰亡一色胡人控制中夏二三百年欢本汉儿而以鲜卑簒魏宇文泰真鲜卑也乃欲行成周政术虽不尽然而气势回复隋唐因之然后南北合一复为诸华此苏绰之力也王猛殆不足道矣髙氏之兴李元忠逢迎于始陈元康杨愔辈营缔于中元忠疎放淡薄推逺荣利犹有可采如元康崔暹莫能名其何等材品其志尚不及富贵况其上者欢父子气类所号召如此自不足怪然自古立国长短厚薄要不徒然欢父子欲以此得其何以守宜其遂亡也
　　国家龙飞朔野雄步中原五帝异仪三王殊制掩衣左右何足是非此王纮少年语也事到已坏烂处随世起灭不可复振则虽以孔子之圣尚不得自立可畏也夷夏变迁何止一日安其固然无复有志而頋以微细者自营由赐之徒所不异于王纮者几希矣
　　薛琡于崔亮停年格后言义均行鴈次若贯鱼执簿呼名一吏足矣数人而用何谓铨衡又言汉令三公举贤良方正有道直言为长吏晋末此风遂替琡本非能言治道以是时方变行资格人心不平旧论犹在尔余初登科诣选侍郎李椿亦号佳士端笏徧问注者愿授否皆应曰愿授余面笑之椿莫测也自臯陶夔立选用法以人性质合其材之所宜万不差失春秋以后始専论材十犹得四五后世遂舍材而论艺常违所贵取所贱又以年月断之其偶合万一虽所谓钜贤上徳者皆古人品第所不及又况其下乎是直以夷狄之道治国家而欲兴起大功安可得也
　　魏孝文志慕诸华其效未见反成贪懦之俗及髙欢与恶少举事淫纵横流乃令子澄宠用崔暹施其控御弹压之威昔曹操进崔琰毛玠廹蹙汉余习使尽如暹何足算也
　　杨愔以初从禅代议不力忌髙德政竟置之死地愔尚能尔如茍彧冝其未肯也至刘穆之禇渊范云沈约汲汲自献以后为羞葢时促祚短执节不长人材愈降自当至此矣
　　举梁之士不足以敌侯景乃用道人陆法和妖术国之将亡固听于神也髙洋暴狂以杀为戱而敬礼法和如此葢畏祸耳余尝论世人舍仁义忠信常道而趋于神怪必谓亡可为存败可为成然神怪终坐视成败存亡而不能加一毫智巧于其间而亡果能存败果能成必仁义忠信常道而后可伊训曰先王肇修人纪从谏弗咈先民时若居上克明为下克忠与人不求备检身若不及以至于有万邦康诰曰惟乃丕显考文王克明德慎罚庸庸祗祗威威显民用肇造我区夏越我一二邦以修然则人力之所能为者决非神怪之所能知而谓天数为不可免者又非神怪之所能预真不足复頋也
　　梁既亡使王僧辨有成终不篡逆王琳区区亦能义动凶隣葢梁武在位差久比江南诸姓立国粗有绳墨遂得致命之士亦其所长育者然也
　　杨愔相齐史称主昏于上政清于下固已太过王通遂谓有杨遵彦者实掌国命视民如伤奚为不终夫卫灵公淫荒而三人者任事不至于亡国则幸矣若齐文宣逞其凶虐嵗月不已愔将与之并毙尚安能芘之使终况视民如伤岂其所及耶见事不精以光影后学其患大矣夷狄之德于父母兄弟素不厚茍脱死祸人欲遂其所为愔于此时虽慕古人辅防主之节而迟回选懦权失势乖席不暇暖遽罹非命葢其理当然无足悲慨也
　　魏齐间温子升邢邵魏收继出文字稍与江南比隋唐以来能使南北同体葢非特庾信江总之教也髙澄父子收拾士类厮用之其言尺书征建邺折简召长安正依放曹氏本根不建而急于歌颂宣王小雅犹无救于亡摛辞奋笔涌波涨澜愈速其崩坏耳
　　迁邺以后大选之职知名者数四文襄少年髙朗所弊者疎袁叔德沈宻谨厚所伤者细杨愔风流辨给取士失于浮华惟辛术性尚贞明取士以材器循名责实新旧参举管库必擢门阀不遗考之前后铨衡在术最为折衷魏以停年格致乱髙氏反之观此则奔走一时材用以赴功名自不繋君德也铨叙羣彦虽曰吏部之职然宰相知人能尽器使乃职业中一大事如诸葛亮何必更须尚书哉
　　谏廵晋阳死者六人赵彦深唐邕等以未即署名仅免然则河隂之戮不待尔朱荣也昔赵盾奔逃赵穿作难盾未出山而复后世有以盾为弑君不复信三传者审尔则灵公拒谏及杀盾事亦不当信也不信未足深计然于爱民保国之意轻极害义理
　　祖珽既立文林馆复欲增损政务沙汰人物推诚朝廷为致治之方是时人士相附从与王叔文栁宗元无异使叔文辈能首立广陵王参决则大权归已宦竪退伏矣元和诸人固不辨此论治不识几微只以成败为断所蔽多矣
　　唐邕白建自为外骑兵曹分掌兵马史称邕九州军士四分勇募强弱多少畨代往还及器械精麄粮储虚实精心勤事莫不谙知按兵数军实前代大臣无以此职著名者葢汉魏掾属后代吏史之所掌也唐衰中官専兵柄五代移于武臣遂与中书分领至号称两府既转吏职以归朝廷但为养尊之地而于兵政损益实无所知求如唐白身任其能而后居位不复可得然则古人専以一事名家成材之要道也
　　崔劼卢叔武齐世雅士劼言立身以来耻以一言自达今若进儿与身何异此语最可叔武忍贫饿死而能画策谓轻兵野战胜负难必是胡骑之法非深谋逺算万全之道欲立重镇于平阳与彼蒲州相对以羁縻之又请自居平阳成此谋畧此齐周成败之所由齐人未有能言之者亦当记也
　　张雕谓贤家唐令处分极无所以若作数行兵帐雕不如邕若致主尧舜身居稷契则邕不如我当时恶其矜诞邕曹掾吏史之才国家大体岂其所知雕言非诞也然雕方励精匪躬以国家为己任厚胡洪珍而薄韩长鸾遂以谏死孔子言泄冶曰民之多辟无自立辟非不幸也惟其临死数十语尤可悲尔
　　齐氏变风属诸弦管梁时变雅在夫篇什弦管之乱时移则息篇什之变事往犹存弦管止诱闾巷淫人篇什能蛊山林正士害之大小固不同也自文林馆设齐人风靡然不旋踵而亡其俊秀者尽为周隋之用士之离合岂与国之废兴相关哉诗殷士肤敏祼将于京论语殷有三仁两节当参看
　　祖鸿勲立身有本末与阳休之书文虽不髙视韩愈进学解送穷文以言语工拙比较官职岂不优劣相逺哉士不先定其所存正使探极原本追配雅颂只是驰骋于末流无益也
