<!-- { "loadSidebar": true } -->
　　后主题孙玚志铭云秋风动竹烟水惊波几人樵径何防山阿今时日月宿昔绮罗天长路逺地久云多功臣未勒此意如何自梁武昭明父子兄弟喜为文词而陈后主之文如此竟亡其国然则岂文之罪而为如此之文则其国虽欲不亡亦不可得也
　　徐陵文颇变旧体缉裁巧宻多有新意每一文出好事者已传冩成诵被之逺近家藏其本遂为南北所宗陆机任昉不能逮也自唐及本朝庆歴以前皆用其体变灭不尽者犹为四六朝廷制命既遵行之不复可改矣江总自叙宦陈以来未尝逢迎一物干预一事轩冕傥来岂是预要时人以为实录士以无用之文艺干世取名遂居有用之位至于家国俱败终不自悟犹以无用自解古今人如此者多矣孔子称周任陈力就列不能者止古人盖不以身及官为无用而自量其用之所限夫用过其能犹不可而况以大用为无用乎
　　陈宣帝委政毛喜史称其勤心纳忠多所匡益数有谏争事并见从由是十余年间江东狭小遂称全盛唯略地淮北不纳喜计而吴明彻竟败如宣帝能悔不用喜及蔡景歴之言始终委任有人君之度矣量时度力惟汉光武能之至于狃胜务进愎怨投死虽诸葛亮王猛之得君不能回也
　　陈人积三世垂三十年经营辛苦几成南北之势及吴明彻一败已不自保然使并江固守如吴中世隋虽有天下十八犹未能兼也盖自霸先初兴延敌入腹以取胜遂致江流忽略拒于城下一战而亡虽由后主昬狂亦其谋国者不讲于素得一忘二而然也
　　梁测囚法日一上起晡皷尽二更至范泉删律以测立时久非人所堪分其刻数日再上案立测土为垜髙一尺上员尖容囚两足立鞭二十笞三十记着两械及杻凡经杖合一百五十得度不承者免死夫不得其情而使弱而实无罪者立测且不免死则已苛使悍而实有罪者立测且免死则已慢矣虽分其刻数二弊犹将不免而当时争者纷然不能决何也
　　梁武幸同泰寺舍身勅徐勉撰定仪注勉以台阁先无此礼使杜之伟草具其仪用浮屠法舍身则无身尚何有仪注人有所蔽遂至于此可叹也










　　习学记言卷三十三
　　钦定四库全书
　　习学记言卷三十四　　　　宋　叶适　撰北史
　　魏书
　　刘石乘晋乱迭据中土极彊盛者不过数十年纷纠腾突徒互为废兴而不足以定事葢华夷地势不同习俗亦异统御不一彼此不安亦其势然也惟拓跋退都平城纯用彼俗控勒诸夏故最为长久孝文慨慕华风力变旧俗始迁洛邑根本既虚随即崩溃亦不过数十年天下复还中国之旧矣然则用夏变夷者圣人之道也不然则遂为夷狄之利也失其利则衰反其常则灭乌得谓黎民怀之三才其舍诸盖书生之浮论也
　　魏收为拓跋序世次自始均爵于舜六十七世至毛而后威服北方又十三世而至诰汾以天女之子为子是爲力防力微立四十二年始遣子朝于魏魏景元二年也自诰汾以前既皆荒忽诞漫而力微生于天女推其年当是汉桓灵之嵗盖亦近尔乃复有此异事昔鸟生商后稷野字皆在上古或者犹以爲逺而诬不知收何所考信而云然也崔浩实录魏事旧人皆怒遂致族诛然则收之不足慿也审矣
　　地形志载正【一作元】光以前时惟全盛户口之数比夫晋之太康倍而已矣北方自晋太康至此是一节限元魏之兴百四十年矣虽无志于靖民而立国既久民得以生息理应蕃遂但惜无版籍之实特以意言尔
　　李业兴造甲子元厯称赵何承天祖冲之三厯参校其长一倍然则祖冲之厯当时虽不施用盖爲厯家所传也业兴言造厯者皆须积年累日依法候天知其疎宻然后审其近者用作厯术不可一月两月之间能正是非故五星有七头术得七头者爲近当考
　　魏世称有祖庙在乌洛侯国去代四千余里其祭斩桦木立之以置牲醴后复生长成林而民益神奉之桦何等木斩析而生者固众矣亦以此为神竒耶
　　载魏孝文冠子恂自媿有三失事盖因家语记邾隠公因孟懿子问冠礼春秋着邾子益终于失国韩生言楚人沐猴而冠冠虽成人之盛礼然古人之所以为教至深至厚自龆齓而至于冠日异月殊卓然而进于成德故冠者教成之节也若不安其质而徒既其文则邾隠公与魏太子恂同趋于死亡正与沐猴之冠何异孝文之智未足以及此而区区焉欲以礼文之末为其国进命之始不知魏之亡兆于此矣
　　因李怜行毒事见旧律犯死罪祖父母七十以上无成人子孙旁无朞亲者具状上请流者鞭笞留养其亲终则从流不在赦原之例又毒杀人者斩妻子流若妻子本非预谋而逆设流坐则为法酷矣又以后世之薄俗槩之奸民不畏死而许以无朞亲上请则是立寛法以诱人之轻犯重罪也当考
　　崔纂论刘辉奸乱殴主伤胎而逃谓容妃等罪止奸私若擒之秽席众证分明即律科处不越刑坐何得同宫掖之罪齐奚官之役又妹己他适私门失度罪在于夫衅非兄弟纂时为三公郎而尚书元修仆射游肇皆从纂议虽皆以此获罪然前世昏主乱朝伸贵屈贱刑赏惟意颠越常经固皆有之而当时犹有执议不同者虽或以不同爲罪而亦无深谴盖其前后据事即言上下安之不以爲异故也若后世犹未至于颠越而执事者遂无一言以听其所爲或至于颠越而有一言者则又以爲大戮而不可解矣故余以为论议不开驯致世道日陋最为治者之大讳此为何时而尚能如此故特举一端尔刘石诸国及慕容初起粗有本兵力农之意后得中原则不然矣葢皆以骄悍之性袭盗贼之迹狼虎自快民无定心虽欲不亡不可得也史称拓跋经略之先以食为本恳辟河北计民授田常与诸戎深入角逐得其卤获时佐国用比刘石之搏噬其民有间矣至太和则又制禄立长行钱稍循汉晋之旧要之爲国既久以渐修立自然如此然不于立国之初便分别先后其国亦不能至于久论八政者首载食货信非目前事也因魏置从品遡上古官制五帝皆继立而各建官名何其好变也郯子言鳯鸟适至及后世不能纪逺故命以民事尤怪又称仲尼闻而学之然则唐虞以前岂惟逺而不盖有不可者矣然周官言唐虞稽古则不止五帝又参取五帝之先名虽不合而义不可离故也如魏有鳬雕白鹭象物则质野反置从品象事则冗杂乃夷狄之余率意妄作自无足论然从品厯隋唐至今遂不能易岂非事敝之极并其义不足据矣
　　按书称别生分类而传有赐姓命氏之文盖帝王诸侯各为族姓义又相袭后世封建法废既无专国不自为族姓而天子亦无赐姓命氏之法至传国数百年而臣下仍用旧氏与编户齐民无别盖以兵力崛起而无德势不暇尔虽然尊前代而慕圣贤使其后人以风流相命则犹可言也及魏起深北不毛以九十九姓爲部落姓改氏易流布诸华周齐继之至于隋唐凡胡丘周伊穆陆刘贺梁冦罗葛楼鲍何髙潘薛甄杜之类皆夷狄种而三代汉魏之氏族荡不复存纵有存者不可识矣然则后世所谓谱牒世次岂足信哉
　　魏收载汉武遣霍去病讨匈奴至臯兰过居延斩首大获昆邪王杀休屠王来降获其金人帝以为大神列于甘泉宫金人长丈余不祭祀但烧香礼拜而已此则佛道流通之渐也及张骞出使始闻有浮屠之教哀帝元夀初博士弟子秦景宪受大月氐王使伊存口授浮屠经案匈奴传称杀休屠王获其祭天金神顔师古但云今浮屠像是其遗法无列甘泉宫烧香礼拜等余语使诚有之则是释氏已萌芽于前世不待至汉明而后流入也盖收时于迁固外尚见他书可以旁证异闻此虽不比中国事本末源流无繋重轻然后世一以迁固为断而他书所言遂不及知者众矣
　　冦谦之事世俗常有崔浩主之遂使张王深濶至与释氏角其废兴浩意无他不过爲谄耳浩事僭伪之君尽用材技又伪媚左道以求容恱然竟亦灭族此不足责而有可哀者然则四皓终不出张良欲辟谷道引非以为髙乃其势当然也王猛赖苻坚有闳度能始终无隙若便称人杰亦恐未可
　　冯后之丧孝文服衰毁瘠絶酒肉不内御者三年孝文志切有为而方优游垂拱顺适祖母之心居丧始终自然尽礼而无勉强督迫之意虽无舜文王之道而有舜文王之资矣故自夷狄能慷慨感慕同于诸华葢非偶然者古今未有无其本而可以强致者也
　　孝文都洛最无谓周公虽有四方朝贡道里均之说然成周固未尝受迁邑之利五帝三代何尝有都洛之文况王政废兴岂在都邑乃汉以后经生相承夸大其辞耳孝文自合更与其国开百余年深厚之业岂谓一迁洛而本根浮动坟庙宗族皆已弃絶邉徼镇戎单寒无依向非孝文便当身见祸乱然亦竟十余年而国为墟矣葢好名慕古而不实见国家大计其害至此后之学者又将誉之不已是以亡为存以败为成乌在其言王道也
　　魏亡之祸成于六镇轻薄六镇实自太和夫变夷从夏人孰不以爲美至一家门户切利害乃忽弃不頋可乎然则自古公亶父陶复陶穴至于岐有夷之行彼累积而后成非文胜其质也
　　孝文与元澄论子产叔向争铸刑书事古人之治虽深逺难穷然推其身之实有与民共之非言之而不可行亦非可行于古而不可行于今也叔向能言而不能行子产直以为今不可行王政之不复皆自此等议论坏之后世言治者不过祖述子产叔向余论治道自无由可起孔子曰子欲善而民善矣君子之德风也小人之德草也草尚之风必偃此是通前彻后功用更无今古但信及者鲜耳
　　迁洛之举羣臣不顺孝文设术以诈之示威以胁之不知厌忽累世安乐之余经始百年荒榛之地一事不成旧业尽弃欲以何为嗟夫孝文诚非玩嵗月而茍目前者及其昧先后失名实不安于本而其末则好治与念乱同科可不悲哉
　　论妇人冠帽着小襦袄元澄谓着犹少于不着者昔赵将胡服其臣以爲难魏欲革之复患其不易夫自中国变夷狄孔子固讳之以夷狄变中国则未有论而王通便谓太和之政近雅又言王猛功近而德逺恐更须考详也
　　彭城王勰举曹子建语辞官孝文谓二曹以才名相忌吾与汝以道德相亲此语甚占地位虽未必道德在已而可以道德矣孝文所到如此惜其一二十年间不知内修以养性而徒外毁以伤生伤生犹可而国从而伤此葢末世虚名误之也
　　太子恂事甚可伤孝文急于有为不计阶序不本土俗不量难易其臣好富贵者李彪王肃之流以轻薄刻急承迎取快于革治兴道未有分寸之益而使孩孺之儿愚騃之妇幽囚并命损天性害人伦礼所谓教世子诗所谓刑寡妻固若是耶
　　张衮与拓跋珪同起其临终语有恢崇叡道克广德心使揖让与干戈并陈文德与武功俱运则太平之化康哉之美复隆于今不独前世余三复而悲之自胡夷迭起百年屠割诸夏而为之主刼执人士寄命旦夕衮以垂殁之言劝之善道彼岂以其心之欲然冀其主之或然耶衮孜孜荐引恂恂诱化葢庶几以古人自期而所遇之时如此其得身免于大悔已为幸矣哀哉
　　张白泽载显祖诏诸监临官所监治受羊一口酒一斛者罪至大辟与者以徒坐论纠告得尚书已下罪状者各随所纠官轻重授之魏未尝禄其臣教之使贪而以重法禁之故白泽谓今之都曹古之公卿周之下士尚有代耕皇朝贵仕服勤无报舜称臣哉邻哉邻哉臣哉魏待其臣佣力之不若犹行之百年然则必能明臣邻之义者然后为舜乎
