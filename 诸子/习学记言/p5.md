<!-- { "loadSidebar": true } -->
　　周官太卜掌三易之灋一曰连山二曰归藏三曰周易其经卦皆八其别皆六十有四连山归藏虽不可得而见矣以其义推之非变则无以为易非经非别则无以尽变古人之所同考不知其安所从始也而后世之言易者乃曰伏羲始画八卦又曰以代结绳之政神于野而诞于朴非学者所宜述也
　　六爻之动三极之道也又曰有天道焉有人道焉有地道焉兼三才而两之故六六者非他也三才之道也又曰兼三才而两之故易六画而成卦分隂分阳迭用柔刚故易六位而成章谓六爻之动则信有三极之道矣谓兼三才而两之故六则非也六画成卦画之所自有六位成章亦画之所自成谓隂阳刚柔天地所由立于此亦非也易之作也自画而始不三之则无以为八也不六之则无以为六十四也故一以为天也六之以为干二以为地也六之以为坤有一者无二也有二者无一也安得预计其为三哉且易之既成则固备乎天地与人矣而其始之所以作则不必备也原其始者莫着乎画者徒杂而言之宜其晦而不明欤
　　天尊地卑乾坤定矣卑高以陈贵贱位矣动静有常刚柔断矣方以类聚物以羣分吉凶生矣在天成象在地成形变化见矣是故刚柔相摩八卦相荡鼓之以雷霆润之以风雨日月运行一寒一暑乾道成男坤道成女干知大始坤作成物干以易知坤以简能此所以释夫彖也按彖言大哉乾元万物资始乃统天云行雨施品物流形大明终始六位时成时乗六龙以御天乾道变化各正性命保合太和乃利贞首出庶物万国咸宁则皆干徳也而天从之之所称则皆天徳也而干从之尔且易之始画也独干而非坤故彖之赞干也有干而无坤及其赞坤也顺承乎天而已然则乾道成男坤道成女干知大始坤作成物干以易知坤以简能是非坤不足以配干非乾坤不足以成易而独干非坤有干无坤之义隠矣乾道变化各正性命统充满覆载无非干也乾道成男坤道成女则隂为无预乎阳阳必有待于隂而干之功用褊矣震虽有不丧匕鬯咸虽有取女吉姤虽有勿用取女然而以乾坤为父母六卦为男女皆卜筮牵合之虚文非孔氏之书所道也故其彖曰出可以守宗庙社稷以为祭主又曰柔上而刚下二气感应以相与又曰勿用取女不可以长也岂有渎乎其间哉干终始主乎健其象曰自强曰不息坤终始主乎顺其象曰厚徳曰载物今变而曰易曰简然则健顺固所以为易简乎抑健顺不足以尽乾坤乎易不必强简不必厚乎此皆与彖象之义异不可得而从也
　　君子所居而安者易之序也不知指何序谓易有成序君子之所当居则泛滥而无择谓君子于易有所当居之序则移徙而难常若朝困而暮升则俄约而忽泰非所以为安也夫卦无常而君子之徳有常孔氏之教也以有常之徳居无常之卦彼逆而我顺不取必于易也易与天地准故能弥纶天地之道之为是言也将以大夫易也其意若曰天地至大也而易能准之又弥纶之尔按干称统天泰称财成天地之道豫称顺以动故天地如之大壮称正大而天地之情可见矣书诗之称道未尝不先天惟易不然盖其困变以明理而后知天地之不能违也然则天地固准易而易非准天地也且既已准而从之矣又安能弥纶之乎
　　一隂一阳之谓道继之者善也成之者性也仁者见之谓之仁知者见之谓之知百姓日用而不知故君子之道鲜矣后世以是为微言之极也一隂一阳氤氲而眇微至难明也善为之继而综统之机难执性所以成而归全之本易离仁知皆道之偏也虽然圣人之于道盖难乎言其言之者有矣曰天道下济而光明天道亏盈而益谦又曰刚浸而长说而顺刚中而应大亨以正天之道也又曰观天之神道而四时不忒又曰天地之道恒久而不已也夫天与人不相接而其好恶消长如影响符契之相答然此其所以有贵于圣人之言道也道者阳而不隂之谓也一隂一阳非所以谓道也仁者不忧知者不惑于见道莫察焉如使谓仁而非仁谓知而非知则豪芒之眊何止于防丈之迷而君子不贵也夫干其静也专其动也直是以大生焉夫坤其静也翕其动也辟是以广生焉广大配天地易于乾坤不并言盖因干而后有坤也天地则并言之矣盖有天则必有地也彖称坤厚载物徳合无疆先迷失道后顺得常西南得朋乃与类行东北丧朋乃终有庆先后得丧之间作易者戒之则坤之广宜若配地者至干以元统天以六御天正性命合太和皆有待于干而后能则干之为大非配天者也考徳者不明乎此则隂阳错行刚柔杂施何以首出万物而用九乎
　　鸣鹤在隂其子和之我有好爵吾与尔縻之子曰君子居其室出其言善则千里之外应之况其迩者乎出其言不善则千里之外违之况其迩者乎言出乎身加乎民行发乎迩见乎逺言行君子之枢机枢机之发荣辱之主也言行君子之所以动天地也可不慎乎按中孚柔在内而刚得中至于豚鱼吉而象以议狱缓死则其信乎已而恕乎人也至矣故鸣鹤在隂其子和之象曰中心愿也夫茍中心之所愿则其化服而感应者岂必以子言哉今方掲言行而表之皇皇乎所以动物者而致慎焉此上九之翰音登于天而不可长者也
　　同人先号咷而后笑子曰君子之道或出或处或黙或语二人同心其利断金同心之言其臭如兰按同人以门为无咎以郊为无悔而以宗为吝则二人同心者乃同人之狭者也虽其利断金以师克之而天下之志不能通矣
　　初六借用白茅无咎子曰茍错诸地而可矣借之用茅何咎之有慎之至也夫茅之为物薄而用可重也慎斯术也以往其无所失矣按大过所以为栋桡者以初上皆隂也及舍卦而论爻则以柔在下适当其位何咎之有而栋桡之责九三反任之以其系应于六也至九四栋隆获吉而以应初为吝夫应犹吝之而用何重焉且敬其物者必贵其借借之用茅死麕之包庶人之礼也茍免于地而已其薄如此非所以为慎也
　　劳谦君子有终吉子曰劳而不伐有功而不徳厚之至也语以其功下人者也徳言盛礼言恭谦也者致恭以存其位者也按谦卦地体卑居上而艮以九三为众隂所宗如地有山以高而蕴于卑其终为地而以非成功之位而有成功之劳此万民之所以服也若存位而为谦之道寡矣
　　亢龙有悔子曰贵而无位高而无民贤人在下位而无辅是以动而有悔也干为易之主非他卦交错相成之比故其为初也潜而隠而非不可用也其为四也跃而进而非必求用也至于上则道成且革矣故爻以为亢而有悔而象以为盈不可久明其将变而之隂尔非若传之所谓也且始终皆道奚位之择独干御世奚民之求功则由己奚辅之待后世不知干所以成易而指成易以论干是以其言若此也
　　不出户庭无咎子曰乱之所生也则言语以为阶君不宻则失臣臣不密则失身几事不密则害成是以君子慎密而不出也按节君子以制数度议徳行非可密之事初九居节之始不出户庭惟始可节故象以为知通塞固宜明示节限安有密为闭絶也厯考书诗正文自尧舜至文武君臣相与造治成徳虽不为踈以致败亦无依密以成功此论杂霸战国之事可也去帝王逺矣大衍之数五十其用四十有九分而为二以象两挂一以象三揲之以四以象四时归竒于扐以象闰五嵗再闰故再扐而后挂天数五地数五五位相得而各有合天数二十有五地数三十凡天地之数五十有五此所以成变化而行鬼神也干之防二百一十有六坤之策百四十有四凡三百有六十当期之日二篇之策万有一千五百二十当万物之数也是故四营而成易十有八变而成卦八卦而小成引而伸之触类而长之天下之能事毕矣显道神徳行是故可与酬酢可与祐神矣按易之始有三而已自然而成八有六而已自然而成六十四一成一反象类晓然而名义出焉非四十九所能用非挂非归非再扐所能通也然则自干而至未济皆已具矣已具则必有起数故筮人为是以起之云得某爻爻成当某卦某爻当变变当之某卦而已此易之浅事也易成在先卦起在后今传之言若是是不知易之所以成而即以筮人之所起者为易无惑乎易道之不彰也又谓象三才四时一闰再闰愈浅末矣
　　子曰知变化之道者其知神之所为乎易有圣人之道四焉以言者尚其辞以动者尚其变以制器者尚其象以卜筮者尚其占是以君子将有为也将有行也问焉而以言其受命也如向无有逺近幽深遂知来物非天下之至精其孰能与于此参伍以变错综其数通其变遂成天地之文极其数遂定天下之象非天下之至变其孰能与于此易无思也无为也寂然不动感而遂通天下之故非天下之至神其孰能与于此夫易圣人之所以极深而研几也唯深也故能通天下之志唯几也故能成天下之务唯神也故不疾而速不行而至子曰易有圣人之道四焉者此之谓也按易以彖释卦皆即因其画之刚柔逆顺往来之情以明其吉凶得失之故无所谓无思无为寂然不动不疾而速不行而至者余尝患浮屠氏之学至于中国而中国之人皆以其意言非其学能与中国相乱而中国之人实自乱之也今传之言易如此则何以责夫异端者乎至于问焉而以言其受命也如向无有逺近幽深遂知来物则真卜筮之所为而圣人之所黜尔反以为有圣人之道可乎天一地二天三地四天五地六天七地八天九地十此言隂阳竒耦可也以为五行生成非也按洪范以凡举五行鲧之所以汨陈者谓其以土捍水尔五行无所不在其曰天生而地成之是又传之所无有而学者喜以异说佐之也且使其果然则于易之道曷损益乎以蓍求卦蓍非圆也吉凶在卦蓍非神也六十四卦皆因其象以成理非洗心也圣贤皆不杀独谓为易者不杀亦非也
　　易有太极近世学者以为宗论秘义按卦所象惟八物推八物之义为乾坤艮巽坎离震兊孔子以为未足也又因彖以明之其微妙往往卦义所未及故谓干各正性命谓复见天地之心言神于观言情于大壮言感于咸言久于恒言大义于归妹无所不备矣独无所谓太极者不知传何以称之也自老耼为虚无之祖然犹不敢放言曰无名天地之始有名万物之母而已至庄列始妄为名字不胜其多故有太始太素未始有夫未始有无茫昧广逺之説传易者将以本原圣人扶立世教而亦为太极以骇异逺学鼔而从之失其防归而道日以离矣又言太极生两仪两仪生四象则又浅而陋矣崇高莫大乎富贵是以富贵为至权与道徳并称书诗何尝有此义学者不可从也从之则富贵不足以成道徳而终至于灭道徳矣按卦比以五隂宗一阳大有以五阳宗一隂其象比曰先王以建万国亲诸侯象大有曰君子以遏恶扬善顺天休命然则崇高富贵必如是而后可故显比则失前禽交如则信以发志不然则以富贵高天下而其敝至于秦汉矣
　　形而上者谓之道按一隂一阳之谓道兼隂説虽差犹可言也若夫形上则无下而道愈隠矣
　　十三卦亦近世学者所标指而其说尤为不通包牺氏始为罔罟神农氏始为耒耨交易黄帝尧舜始为衣裳其后乃有舟楫牛马臼杵弧矢宫室栋宇甚矣其不考于易也易十三卦义详矣乃无毫厘形似之相近者学者诚能准义于易则凡本象所称义类炳然诚得一二于此足以经世纪民律身而成徳矣不是之求而震于异说欲大而反小之其卒无所底止而已矣
