<!-- { "loadSidebar": true } -->
　　崔宏崔林六世孙崔氏北州大家祖恱仕石虎父潜仕慕容暐宏苻坚之乱欲南归不克复仕慕容垂父子遂与张衮对掌机要观其博议国号事典章文物可想矣宏寄作诗自伤惧罪不敢行于时至浩竟灭其族悲夫悲夫宏称有王佐才方戎夷暴乱南北分隔而人士困于鞭棰刻烙者何可胜数孟子谓南蛮鴃舌之人非先王之道此岂其地使之耶
　　长孙稚称河东盐池嵗绢三十万匹是移冀定二州置于畿甸按三十万匹绢于今中价为百万缗矣稚又言今王公素餐百官尸禄租征六年之粟调折来嵗之资魏至太和而后赋禄羣臣得食葢仅尔而稚之言乃如此晋末公卿以下日廪七升然亦同归于乱岂为国者兴亡操纵自有得失无预于臣之饥饱耶
　　穆亮劝孝文讯之蓍以定可否又去嵗役作为功甚多太庙明堂一年便就仍嵗频兴民力凋弊材榦斩伐爲功不固愿得逾年小康百姓而孝文以为若终不为可如卿言后必为之逾年何益人生大分修短命也蓍蔡虽智其如命何孝文拒羣言甚峻而不得为非者以其所欲为皆古人好事非徇耳目鄙浅也禹言辛壬癸甲啓呱呱而泣周公思兼三王幸而得之坐以待旦古人急切之理诚然而孝文行之亦或不验当更商量孝文谓亮三代之礼日出视朝汉魏已降礼仪渐杀晋令有朔望集公卿于朝堂而论政事亦无天子亲临之文今因卿等日中之集中前则卿等自论政事中后与卿等共议可否此可与魏王肃所言参看然则人主不视朝论政久矣齐明帝有钟嵘何人乃欲断朕机务之语当谓自揽事耳隋郭衍劝炀帝取乐五日一视事无得効髙祖空自劬劳帝从之是隋文帝葢甞日视朝也勤惰固系人主自身治之兴废从之然制度不立君臣遂至于不相识积习生常不知其非也
　　古弼捽刘树围碁事前世时有之乃兴国之象也魏主谓筑社之役蹇蹷而筑之端冕而事之神与之福此亦雅言若上下齐整反成衰壤者多矣
　　崔浩在魏言无不行取赫连沮渠秦陇拓定几灭蠕蠕漠北敛迹其他碎谋宻画应机达变有益其国者葢不可胜数此尸祝社稷之寳臣也而遭罹酷暴触忤一朝并夷五族虽复奴仆盗贼遇之亦不至此矣战国以来谋功之臣罕自免浩所以比张良者不比其全身之智而欲比其策画之工矜露不已以取大戮哀哉哀哉李问劝孝文都长安孝文既都洛喻以娄敬事谓当由献可理殊所以今古相反言殊有风致可以想见其人也夷狄中惟苻坚孝文耳
　　王遵业为黄门郎时政归门下世谓侍中黄门为小宰相而遵业从容恬素若处丘园政归尚书汉事也归中书魏事也归门下葢是时母后専朝与宦者同耳然后世相承遂为故实并号三省而侍中门下侍郎为真宰执其源有自来也【与晋志通看】遵业慧龙曾孙江东齇王也陆叡传称长江浩荡彼之巨防南土昬雾暑气郁蒸师人经夏必多疾病而鼎迁草创庶事甫尔台省无论政之馆府寺靡听治之所百僚居止事等行路此亦可见孝文营洛事意也周公虽以洛为东都仍居鄷镐至平王而后卒迁若无故移徙自伐木根中人不肯为况贤乎叡与穆泰元丕遂诱子恂为逆皆缘迁都乃知盘庚委曲告谕非畏其臣也
　　韦崇两为中正史称其频居衡品以平直见称是魏世选用亦由中正也【崔亮当考】崇为南頴川太守不好发擿细事常云何用小察以伤大道吏民感之郡中大治此语宜录古人谓前旒蔽明黈纩塞聪使其无以致治而徒自聋瞽则古人不足稽矣
　　孝文迁洛不止慕古人居中土葢欲身在近地经营江左耳其与卢昶语可见【卿使至彼勿存彼我宻迩江扬不早当晩防是朕物】草创之物便事南伐所图不就躁扰变乱竟死道涂本希成康反类昭穆是徳与力两失之也且晋武隋文未尝亲戎驱使将相而南北自一统孝文苻坚皆欲以马上取之卒不遂孝文之仅存者幸耳葢后世与古人不同所以兼并真自有算非浪战所能也
　　卢氏自志谌偃度世渊道将累世风素北州所推史称其闺门之礼及髙允传青齐沦陷衣冠播流亲表赈赡之美然则三百年间人士乖离其能守家法存义槩者难矣虽孔子尚畏左袵之祸岂私忧哉然是时犹有声问可通不若后世之影灭响絶抚卷可为永叹髙允一生落拓晚乃荣遇其所以能始终悔吝不及葢亦英迈销尽而然征士颂亦有可观魏氏六七十年北方才彦略聚于此如从容廊庙游集秘门上谈公务下尽忻娱以为千载一时始于此矣日月推移吉凶代谢同征之人凋歼殆尽在者数子然复分张往昔之忻变为悲戚张仲业东临营州迟其还返一叙于怀齐衿于垂殁之年写情于桑榆之末其人不幸复至殒殁在朝者皆后进之士居里者非畴昔之人进涉无寄心之所出入无解顔之地此亦其当时士大夫翔集辈行之大槩也然允乃不如其弟推毎被诏徴辞疾不应常讥笑允屈折久官栖泊京邑故常从容于家以是而言则亦未至于必不可以出而出如蔡邕之于董卓也孔子曰贤者辟世其次辟地又曰鸟兽不可与同羣然则士之出处审之而已
　　允酒训称子思有云夫子之饮不能一升以此推之千钟百觚皆为妄也子思语载何书当考今乡党学者以为载夫子言行云惟酒无量不及乱而巳酒无量是何义若谓饮不自限要不至乱恐未然也又云不为酒困崔浩有谮败李顺事为浩一短以赵逸考之【彼之谬迷亦犹子云之美新皇王之度固宜容之】浩言能如此学亦有标本非谮人者也
　　李孝伯张畅当时南北名对应荅之言相与诵为口实此所载刘氏伪书飜流上国逸韵难亏犹见称载葢北人贵重南书如此后世文字不复关通圗事揆策无以相知自契丹时已然
　　李冲称孝文谓本所以多置官者虑有令仆闇弱百事稽壅若明独聪専则权势大并今朕虽不得为聪明又不为闇劣卿等不为大贤亦不为大恶且可一两年许少置官司此语意自周以来不用矣舜言咨汝二十有二人不举其属古人无不以専智任独事聨事合治后世号为公心相维然无不以私意相败者虽人材不能如古亦由角出竞立其本先弱也
　　防明根刘芳北方所谓儒者明根乞致仕孝文谓七十致仕典礼所称位隆固辞贤者达节季俗陵迟斯道弗继卿独秉冲操居今行古有魏以来首振頽俗进可以光我朝化退可以荣慰私门嗟夫魏之待羣臣与臣之仕于其时葢有不得止而后不止者矣然孝文犹以此薄其臣何也崔挺称司马牛受桓魋之罚栁下惠婴盗跖之诛词趣雅非落胡士大夫所能道也观其安恬进退之际夷夏不可荣辱庶几君子之风矣斧山营观事亦当记王尊水波稍却囬还尚见贵前史也
　　方魏盛时门诛族刑在于瞬息而崔浩中外皆以无罪夷灭及其衰也凶领悍厮奋起逺裔刦执国命河隂之役举朝屠陷而杨侃兄弟阖门百口一朝并死是士生于其时无往而可也如椿诫子孙语亦万石君之流宜无以致祸者岂魏收为椿情故傥有虚美耶
　　梁武与萧寳寅书叙兄弟事初不虚饰又言自有天下絶弃房室断除滋味正欲使四海见其本心虽非圣贤语然亦秦汉以来人生不能到也【当与郄后化龙同看】又言造浮山堰及李继伯事则大误矣乌有昆虫不杀而鱼人之民海人之地以较胜负者哉
　　萧寳寅论守令考课悉以六载为程限满代还复经六年而叙是嵗周十二始得一阶内官散职乃限四年则一纪之中便登三级不知代还六年方叙是何义韩显宗论迁都伎作不可杂引古四民异居为证齐语羣萃州处余既辨之又言孔父云里仁之美孟母三徙之智君道在乎起天下絶类之材还以教之显宗举其粗者耳
　　李彪落落识其大者及气盛用之亦庶几一二摧挫后索然无复存矣彪称孔明在蜀不以史官留意亮锐于兴复不暇典章刘表公孙述故习葢其所讳也又称王隠集成晋书存一代之事当时所言如此然则西晋事行于今者皆隐笔欤
　　李崇置楼悬皷捕盗当时效之后世亦有效者但为笑耳崇又有断狱两事及改镇为州皆明智过人学者逺观近取若识开智长遇事成理可矣袭故迹因已行未有能合者崇在淮北十年梁人所畏遂兴浮山之役而史载其父子贩肆聚敛为时论轻鄙然则昔人所谓使贪使愚者岂物之一患不足以累其所长耶
　　崔亮停年格虽复官须此人停日后者终于不得庸材下品年月乆者灼然先用按萧寳寅载魏世外官代还六年方叙内官四年为限亮立此格専以停罢后嵗月断之不总计其平生资厯抑新进防滞淹故为有意利柄在已人不得干虽曰失之犹有所获不若后世泛论考任无复止法容侥幸长躁求使士大夫皆傲然取必于上其得失相较又逺矣
　　江东王氏子弟如王肃者不为少而与孝文相遇任待隆洽如此葢其年相少长且中以图南之规故也肃载孝文祷雨三日不食惜乎孝文涉道浅而杂用之故命不延永而功业亦以无成不然岂止是哉
　　袁翻论甄琛諡是时人家已有行状至德与圣人齐踪鸿名与大贤比迹则行状所起当又在前大抵浮美溢称自西汉末方然葢王莽余教也蔡邕言作碑唯郭太陈实无媿其来固久矣
　　傅水量南人记浅斫营葢轻剽之习也昔人能渡淮斫营而今人不能渡江刦寨余在制司时和州被围日夜告急元帅追诸营兵赴援既而以渡江无驻足之地竟不敢行然则兵无素习唯所便耳
　　奚康生弓力十石矢异常箭梁武遗之弓长八尺杷中围尺二寸箭麄殆如长笛康生用以平射犹有余力考工记载造弓法诗称襢裼暴虎然如此絶伦事乃不见扵古人岂以德掩之耶
　　汤文王虽起小国王天下后世皆谓德衰不可复为故孟子言霸必有大国司马懿杨坚所以能盗取之者窃其权故也尒朱荣以部落酋长居秀容不毛地止一县众才数千世为邉藩朝权轻重曾莫之预一旦称兵沈太后防主猎举国士如狐防葛荣百万擒萧寳寅万丑奴天下大难略尽虽身不终而魏竟以亡然则权与力皆不足而能若是何也孝文借累世富盛志慕古人解纵维索防养痈疽既无干风俗之功反受动揺根本之害荣之祸实自取之悲夫
　　尒朱仲逺言比来行台采募者皆得权立中正在军定第斟酌受官今求兼置权制军要从之于是随情补授肆意聚敛魏初立中正见卫瓘李重余尝以为曺操能以乡论品第人材使不得由军功杂进故其后有正始胜流之目今拓防政壊军立中正爵由意与官以贿成葢袭其名以遂强臣之欲而魏中此亡然则魏尚上功首差六级下吏罚作冯唐以为过非权在上亦不能也辛雄禄养论称仲尼陈五孝自天子至庶人无致仕之文礼记八十一子不从政九十家不从政郑注云复除之然则止复庶民非公卿大夫士之谓以为宜听禄养不约其年肃宗纳之魏自迁洛之后政过于厚而一时议论亦多此类然无验而速亡葢可哀也
　　钱徒有五铢之文而无二铢之实薄甚榆荚上贯便破置之水上殆欲不沈此髙道穆魏末论滥钱也古今救钱弊之说甚多大抵以钱代物以大改小以重易轻从否虽殊致益不异未有如后世以无铜为患者督铸不已至毁钱而为铜矣呜呼此不可不深思也
　　孙绍论律班令止谓主议之家太用古制此孝文后事不可收拾之验也故绍又谓往在代都武质而治安中京以来文华而政乱昔于太和极陈得失具论四方华夷心态即日事势乃至于此不忧荒外乃虑中畿然则当时非无智者改弦易调岂可谓易哉
