<!-- { "loadSidebar": true } -->
　　按八王既皆专朝挟主甚者篡夺而成都始召王浚之乱东海终成石勒之祸晋史犹以琅邪复兴为树置藩屏之力不知元帝自立于江东乃诸侯之利于晋存亡何预周馥欲迁都华轶不从命皆致讨灭使懐愍果南未必能委心推奉也成周以至公大义建侯尚止仅存名号而况后世此事殊未易论
　　刘石虽并据北方而元帝劝进表河朔征镇夷夏尚一百八十人是时晋乱十五年北方人材犹在国家名号未改但须思虑缜宻者经纬其间尔故祖逖能取河南也若王敦不自欲作贼如逖辈计尚有十数人可任江东基址完牢为之着定诸镇随地以渐收复声实相兼夷晋表里石勒父子必不能雄张然则王导虽以匡弼自许恐未能望古人藩篱也
　　桓温幸自死且有淮淝之捷而晋祚竟亡事具司马道子传是时谢安自谓功盛畏防至揽桓伊之须然晋世事柄悉在诸臣安亦未至于不可为大抵功成意衰众人常情况又虚旷依违在有无之间者乃当时士大夫膏肓之疾耶然则周公畱君奭于危疑已定之后虽非安辈所能知而忠臣虑国始终存亡所系不得不然亦非周公独圣也
　　王导东晋元臣然有合商量防王敦本司马越用为扬州而元帝移镇建业敦素不臣而导以兄弟遇合一时相推讨华轶灭杜弢便为不世之勲中兴甫建已着强僣之迹致元帝疑惮别用刘隗刁恊之流以成大乱不知导初以敦为忠良故同心共辅成晋业耶当是时导之怨与王敦等敦攻下石头隗恊走死遂刼制人主导初不谓不然也使敦不死终肆其志晋必不能抗未知敦事成之后防导何地而导亦将何以自防乎导当事任之际简逺无竞以量镇物自其所长至于总统众务纲理细微又多以所长失之然则谓导贤于一时可矣谓之元臣则未有逆顺不分强弱不辨委柄物外因事顺心而可以任人家国者也
　　温峤智以纬忠而能整再匡晋室量在功外取与伸缩一本至诚充其所能非东晋人材也一人而已郄鉴徳素居正榦用不阙深见大体以徳助人盖其次也然则晋人虽欲以胜会自防超絶尘累而无益于隐显用舍之间者固不足进于此例矣
　　明帝尝独引纪瞻于广室慨然忧天下曰社稷之臣欲无复十人如何大哉斯言可以兴惜其早亡也
　　元帝于顾荣纪瞻贺循薛兼杜夷皆隆师友之义笃布衣之好刘隗刁协亲信缱绻言听计从戴渊周顗一顾如旧始终无改可谓得帝王用人之度矣不幸与王敦共造基业臣主之分不明凡敦兄弟所不便者皆指为朝廷刻薄之政以下陵上由外制内当阳始尔遂陷幽辱为天下笑皆王导之罪也余固言之矣然犹有一说当晋壊乱奸贼窥伺谁无此心若乃窃名人之目肆无君之暴非常理所能驾驭未有如王敦者盖师昭以上人也导能于羣从中取其国以还司马氏为之布腹心树手足纪纲粗定名位既成凛然倾揺根本自立而敦至死不疑以此为社稷臣可也又不可以常理求矣盖与萧何邓禹荀彧诸葛亮之流时有不同学者又须别看
　　周顗答温峤君少年未更事人主自非尧舜何能无失人臣岂可得举兵以胁主共相推戴未能数年一旦如此岂云非乱乎顗虽踈然此语足以定当时是非之实矣盖王氏威势所胁人不知有君峤未免设语以观人情也使导一反手则无晋矣
　　傅言魏文慕通达而天下贱守节相承不已而虚无放荡之论盈于朝野应詹言训导之风宜慎所好魏正始之间蔚为文林元康以来贱经尚道以虚放为夷逺以儒术清俭为鄙俗然则虚无放荡是魏末晋初之患而元康之俗正始之所不为也学者尽归罪王弼何晏恐亦未考
　　刘超为句容令常年赋税主者常自四出诘评百姓家赀超但作大函村别付之使各自书家产投函中讫送还县百姓依实投上课输所入有逾常年春秋有履畆秦有头会箕敛汉不加赋或以算商盐鐡足之皆令出于上今此听吏自由随其优剧疑丧乱后迫猝赋调无常制故也其后畆税及布乃有定数可见
　　隂阳之事有数无道政教之事有道无数京房刘向以道合数者非真能知之盖意之也郭璞筮占明有证騐象数的然使由其术道自为无用而亦援房向之遗说引义训以救灾乃士人故歩不敢忘尔然璞既以数术自乱遂终不得为士人可怜也
　　庾亮欲废王导郄鉴固拒乃止亮以方峻格物既不容蘓峻又不容王导耶然导无其徳则不可受师保之礼无其材则不可任冢宰之重柄下移而尸其上取侮方镇见嫉旧僚皆其力用所限而犹欲以无心防之盖衍澄余习不能自拔如是而谓之元臣去萧何诸葛亮逺矣
　　庾翼言偷石头仓米百万斛皆是豪将辈而直打杀仓督监以塞责云云虽皆前宰之惽谬江东事去实此之由正指王导也信如其言则陈夀所谓政不容奸人懐自厉路不拾遗强不侵弱风化肃然者诚不易致矣伛儛豪强法行寒劣虽末世政事之通患然改易辙使视听一新盖有甚难惟子产能行之叔向晏子徒能言之尔况王导谢安妄指逺空想清净欲恃此以销刻薄之习既不可得但为奸蠧之薮而亮翼兄弟及刘隗刁协之流未足整齐先致败乱者矣
　　王坦之着废庄论文意大抵出于庄周犹后人以科举论学滑泥而扬其波耶然当时能如此者便已自立于流俗士安可不振尘濯缨加于人一等哉
　　范论太元弊政言选举制有六年富足便退先起廨舍皆为私家后来新官复应修立方镇去官皆割精兵器仗以为送故米布之属不可称计兵至千余力入私门复资官廪布宜以三年为断畧见当时寛纵虽赋禄于公者狭而杂取于私者无算矣世事得失随时不同叔向晏子言齐晋董仲舒贡禹言汉大要失于下而不能收于上者为亡国至秦上已尽收而无所失然亦恐不免于亡此当并论
　　明帝与温峤书言谢鲲王廙虽当时君臣亲故间上下不至隔絶情义自应有异然其英度包括不减汉光武而风致过之惜盛年不究不然东晋事不止如此也按王棱传知从兄敦骄傲自负有防上心日久谏诤以为宜自抑损推崇明主且羣从一门并相与服事应务相崇髙以隆勲业每言苦切棱此语得当时利害之实周瑜独先尽敬便执臣节鲁肃乞为铃下督故孙权之事可就君臣上下惟立则成使有一人欲破壊则尽众人之力不足以救矣此东晋之所以甫号中兴而便致祸乱史谓恭俭有余而明断不足盖非事实也
　　陆玩蔡谟不敢为三公考当时居是官者亦未有以过二人也凡人操欲利之心往往视人以为无以逾已故援而求之又其甚者不复顾人直自厌其所欲而后止矣观谟戯侮王导评量世事非自屈于人者盖其本望有限任不过量虽至得罪而犹不悔更以为得也
　　量力度能知难而退东晋惟蔡谟王羲之能为此论由后世而言以为明智之极然当时之人未闻以为贤者盖举一世皆嚣然有欲进之心如二人之论乃其时所谓怯懦而不武者也夫置独怯于众勇之中要为有益若后世则其智愚贤不肖无不畏事而惧敌者有一二人不然方羣聚而攻之是置之于众怯之中最为大害不可回转也
　　当时之人如殷浩者多就有负败亦常数偶值桓温摧折之故令不光明于后耳余每论东晋人一进一退乍却乍前风俗所驱如在冲风骇浪中立身不自求定与诸葛亮鞠躬尽力死而后已是一种见识殆与浪战无异若春秋战国人先做一二十年工夫使出必有成者不独东晋人不能办虽亮亦未能也
　　东晋以名用人而士大夫亦以名自用周顗戴渊庾亮阮孚阮裕刘惔谢尚殷浩王述父子王羲之谢安之流有遇有不遇或成或否独谢安一人收用名之效盖自何晏夏侯嵇康以来更变故翦伐而卒不为之衰息至是而安独有成既成而后亦莫之继也若有实者惟温峤一人但太明锐尔以名用人累世多歴年久心诚好之而不倦自是为国者大根本此事未易轻论要亦两汉所无迁固裁量所不到也
　　淮淝之役所以胜者苻坚既使却阵而大众已乱不复能整故等决进与其前锋交战而苻融被杀坚中流矢遂至崩溃也若坚部分无扰十陪之众得用则等兵力有限虽极其精锐亦难以必得志矣晋人积百年兵间之习敌人正以百万来士心终不沮丧此为待敌之本而两军相交自非节制素定临阵必有变态出于规虑之所不及者如坚因麾却遂动阵面是也或者不讲谓大众难用固有自败之势且白起王翦皆用大众本无败形坚之兵要未练耳甚者至谓等特幸胜此又非也胜亦何可幸致乎
　　殷浩之败王羲之谓保淮非所复及莫如保江江外羁縻而已自今观之其言深切存亡在目乃必验之智也然浩虽以此废而桓温用之又甚于浩晋仍自持如故何哉余故谓晋人嚣然欲进之心上下畧同而浩与桓温特以弱强为成败尔
　　桓伊抚筝谢安涕泣虽君臣有间然安骤得成功自防骄满若童孩然平生之量至是穷矣
　　朱序传称苻融以三十万众先至坚遣序説防谢石序谓石曰若坚百万之众悉到莫可与敌及其未会击之可以得志此述淮淝胜负要语也古人论兵后世不可复及然能勇上也无怯次也谋虑变化皆出于不怯者也及其胜百万之众人或以为幸矣不怯而后幸可待也怯则无幸也
　　东晋权归王谢桓庾四族而四族亦人材所自出殆如齐诸田鲁三桓晋六卿矣汉魏无是也材非偏聚也势之所趋则激而为材其不得为樗栎臃肿者亦势也谢绮纨子弟克成隽功而诸葛瞻乃以败辱殒身事固惟其时耶余观陈夀论诸葛亮已实録不诬其美矣而当时乃谓夀毁亮报其私怨盖亮名重于实不待史而有传虽千载之后犹然也人心所归不可以幸致此固学者之常语然亦有不尽然者如亮虽不至于名浮其实而世之有实而名不副者多矣可胜叹哉
　　余尝疑晋史言司马懿托风痹辞辟杀婢晒书为非实及观习凿齿以越魏继汉著论卓诡不常意此等叙事殆齿所为也又庾衮夏统辛宪英等传皆浮夸往往一体裴松之谓王淩子广论何晏丁毕为齿自造者畧相类
　　司马元显一日杀二士江绩御史中丞也车吏部尚书也晋安得不亡士当此时犹立人之朝岂其得止而不止耶
　　王雅当时号为佞幸而能测知王恭殷仲堪必为乱阶士固未易论也然风俗既壊好恶相驱虽有清议竟未知孰是
　　刘殷称事君之法当务几谏凡人尚不可斥其过而况万乗此论往往已行于世按书木从绳则正君从谏则圣绳之于木未有以几而见从者直削之而已孔子言勿欺也而犯之盖谏则犯惧犯则不敢谏而君不免有过矣君之得失非止一身天下治乱系焉然则臣谏不为犯君从不为怒者皆非一身计殷所言不可用也李暠言经史道徳如采菽中原勤之者则功多此语当记然所谓勤者非渔猎搜取课劳计获而后能也刘以徴士伍朝为零陵太守主者限以选例尚书郎胡济奏从之而朝不就魏晋权在选曹所用即为例而未有方镇如此用人者此古岳牧事也天下愈乱才举其一未足以还古道而王敦桓温方袭迹而起以成专擅之势开下比之门朝之不就自足以为法也
　　刘毅抗论于朝谓范武威疾若不笃是为伯夷叔齐复存于今如其信笃益是圣主所宜哀矜毅以刚狷辄发不为一时通人所尚观其语该渉甚多所存逺矣通人之识固未能至也
