<!-- { "loadSidebar": true } -->
　　八曰上胡不法先王之法非不贤也为其不可得而法【胡何也】先王之法经乎上世而来者也人或益之人或损之胡可得而法虽人弗损益犹若不可得而法东夏之命古今之法言【一作世】异而典殊【东夏东方也命令也】故古之命多不通乎今之言者今之法多不合【一作同】乎古之法者殊俗之民有似于此其所为欲同其所为欲异口惽之命不愉若舟车衣冠滋味声色之不同人以自是反以相诽天下之学者多辩言利辞倒不求其实务以相毁以胜为故【故事】先王之法胡可得而法虽可得犹若不可法凡先王之法有要于时也时不与法俱至法虽今而至犹若不可法故择【一作释】先王之成法而法其所以为法先王之所以为法者何也先王之所以为法者人也而已亦人也故察已则可以知人察今则可以知古古今一也人与我同耳有道之士贵以近知逺以今知古以益所见知所不见故审堂下之阴【阴日夕也】而知日月之行阴阳之变见【一作先】瓶水之冰而知天下之寒鱼鼈之藏也尝一脬肉而知一镬之味一鼎之调【调和也】荆人欲袭宋使人先表澭【一作灌】水澭水暴益【暴卒益长】荆人弗知循表而夜涉溺死者十有余人军惊而坏都舍向其先表之时可导也【导涉也向其施表时水可涉也】今水已变而益多矣荆人尚犹循表而导之此其所以败也今世之主法先王之法也有似于此【似此表澭水而不知其长益也】其时已与先王之法亏矣【亏毁也】而曰此先王之法也而法之以为治岂不悲哉故治国无法则乱守法而弗变则悖悖乱不可以持国世易时移变法宜矣譬之若良医病万变药亦万变病变而药不变向之夀民今为殇子矣【向曩也未成人夭折曰殇子也】故凡举【一作学】事必循法以动【动作也循一作循】变法者因时而化若此论则无过务矣【务犹事也】夫不敢议法者众庶也以死守者有司也因时变法者贤主也是故有天下七十一圣其法皆不同非务相反也时势异也故曰良劒期乎断不期乎镆鎁【镆鎁良劒也取其能断无取于名也故曰不期乎镆鎁】良马期乎千里不期乎骥骜【骜千里马名也王者乗之游骜因曰骥骜也】夫成功名者此先王之千里也楚人有涉江者【涉渡也】其劒自舟中坠于水遽契【一作刻】其舟曰是吾劒之所从坠【遽疾也疾刻舟识之于此下坠劎者也】舟止从其所契者入水求之舟已行矣而劎不行求劎若此不亦惑乎以此故法为其国与此同【为治也与此契舟求劎者同也】时已徙矣而法不徙以此为治岂不难哉有过于江上者见人方引婴儿而欲投之江中婴儿啼人问其故曰此其父善游其父虽善游其子岂遽善游哉此任物亦必悖矣【任用也】荆国之为政有似于此【似此悖也】








　　吕氏春秋卷十五
　　钦定四库全书
　　吕氏春秋卷十六
　　汉　髙诱　注
　　先职览第四
　　先职
　　一曰凡国之亡也有道者必先去古今一也【传曰君子见防而作不俟终日故必先去也孔子曰贤者避世其次避地其次避色其次避言故曰古今一也】地从于城【城不下地不迁】城从于民【民不溃城不坏】民从于贤【亶父处邠狄人攻之杖策而去邑乎岐周邠人襁负而随之故曰民从贤也】故贤主得贤者而民得民得而城得城得而地得夫地得岂必足行其地人説其民哉得其要而已矣【孝经曰非家至而日见之也以徳化耳故曰得其要而已矣】夏太史令终古出其图法执而泣之夏桀迷惑暴乱愈甚太史令终古乃出奔如商汤喜而告诸侯曰夏王无道暴虐百姓穷其父兄耻其功臣轻其贤良弃义聴谗众庶咸怨守法之臣自归于商【知桀之必亡也】殷内史向摰见纣之愈乱迷惑也于是载其图法出亡之周武王大説以告诸侯曰商王大乱沈于酒徳辟逺箕子爰近姑与息【箕子忠臣而疏逺之姑息之臣而与近之】妲己为政赏罚无方【方道】不用法式杀三不辜【剖比干之心析材士之肝刳孕妇而观其胞】民大不服守法之臣出奔周国【周国在丰镐也】晋太史屠黍见晋之乱也见晋公之骄而无徳义也以其图法归周【屠黍晋出公之太史也出公顷公之孙定公之子也史记曰智伯攻出公出公奔齐而道死焉】周威公见而问焉曰天下之国孰先亡【周敬王后五世考烈王封其弟于河南为桓公威公桓公之孙也】对曰晋先亡威公问其故对曰臣比在晋也不敢直言示晋公以天妖日月星辰之行多以不当曰是何能为【不敢直言其乱也但语以日月星辰之行多不当其宿度也而云是无能为也】又示以人事多不义百姓皆郁怨曰是何能伤又示以邻国不服贤良不举曰是何能害如是是不知所以亡也故臣曰晋先亡也居三年晋果亡【屠黍居周三年也】威公又见屠黍而问焉曰孰次之对曰中山次之威公问其故对曰天生民而令有别有别人之义也所异于禽兽麋鹿也君臣上下之所以立也中山之俗以昼为夜以夜继日男女切倚固无休息【切磨倚近也无休息夜淫不足续以昼日】康乐歌谣好悲【康安也安淫酒之乐乐极则继之以悲也】其主弗知恶此亡国之风也【风化也】臣故曰中山次之居二年中山果亡威公又见屠黍而问焉曰孰次之屠黍不对威公固问焉对曰君次之威公乃惧求国之长者得义莳田邑而礼之【二人贤者也】得史驎赵骈以为諌臣【二人直人】去苛令三十九物【物事】以告屠黍对曰其尚终君子之身乎【其尚尚也】曰臣闻之国之兴也天遗之贤人与极言之士【极尽】国之亡也天遗【一作予】之乱人与善谀之士【防謟】威公薨肂九月不得周乃分为二【下棺置地中谓之肂】故有道者之言也不可不重也周鼎着饕餮有首无身食人未【一作来】咽害及其身以言报更也为不善亦然白圭之中山中山之王欲留之白圭固辞乗舆而去又之齐【白圭周人】齐王欲留之仕又辞而去人问其故曰之二国者皆将亡所学有五尽何谓五尽曰莫之必则信尽矣莫之誉则名尽矣莫之爱则亲尽矣行者无粮居者无食则财尽矣不能用人又不能自用则功尽矣国有此五者无辜必亡中山齐皆当此【当此五尽】若使中山之王与齐王闻五尽而更之则必不亡矣【更犹革也】其患不闻虽闻之又不信然则人主之务在乎善聴而已矣夫五割而与赵悉起而距军乎济上未有益也【中山五割地与赵赵卒亡之齐悉起军以距燕人于济上卒破之不能自存故曰未有益也】是弃其所以存而造其所以亡也【保地养民所以存也弃而不修割地与赵弃民于燕不能自卫而众破亡故曰造其所以亡也】
　　观世
　　二曰天下虽有有道之士国犹少千里而有一士比肩也累世而有一圣人继踵也士与圣人之所自来若此其难也而治必待之治奚由至【淮南记曰欲治之君不世出可与治之臣不万一以不万一待不世出何由遇哉故曰治奚由至】虽幸而有未必知也【未必知其为贤也】不知则与无贤同【不知其贤而不用之故不治则与无贤同】此治世之所以短而乱世之所以长也【短少长多也】故王者不四霸者不六亡国相望囚主相及【言不絶也】得士则无此之患【无亡囚之患也】此周之所封四百余【封建】服国八百余今无存者矣虽存皆尝亡矣贤主知其若此也故曰慎一日以终其世【没世为世】譬之若登山登山者处已髙矣左右视尚巍巍焉山在其上贤者之所与处有似于此身已贤矣行已髙矣左右视尚尽贤于已故周公旦曰吾不如者吾不与处累我者也与我齐者吾不与处无益我者也【齐等也等则不能胜已故曰无益我者也】惟贤者必与贤于己者处贤者之可得与处也礼之也主贤世治则贤者在上【上上位也】主不肖世乱则贤者在下今周室既灭天下既废乱莫大于无天子无天子则彊者胜弱众者暴寡以兵相刬【刬灭】不得休息而佞进【佞謟者进而升用也】今之世当之矣【今谓衰周无天子之世故曰当之】故欲求有道之士则于江海之上山谷之中僻逺幽闲之所若此则幸于得之矣太公钓于滋泉遭纣之世也故文王得之文王千乗也纣天子也天子失之而千乗得之知之与不知也【纣不知太公贤故失之也】诸众齐民不待知而使不待礼而令【令之使也】若夫有道之士必礼必知然后其智能可尽也【可尽得而用也】晏子之晋见反裘负刍息于涂者以为君子也【晏子齐大夫晏平仲也】使人问焉曰曷为而至此对曰齐人累之名为越石父【累之累然有罪】晏子曰譆遽解左骖以赎之载而与归至舍弗辞而入越石父怒请絶晏子使人应之曰婴未尝得交【一作友】也今免子于患吾于子犹未邪也越石父曰吾闻君子屈乎不已知者而伸乎已知者吾是以请絶也晏子乃出见之曰向也见客之容而已今也见客之志婴闻察实者不留声【实功实也言欲察人之功实不复留意考其名声也】观行者不讥辞【欲观人之至行不讥刺之以辞】婴可以辞而无弃乎【辞谢也谢不敏而可以弗弃也】越石父曰夫子礼之敢不敬从晏子遂以为客【客敬】俗人有功则徳徳则骄今晏子功免人于阨矣而反屈下之其去俗亦逺矣此令功之道也子列子穷容貌有饥色【子列子御防体道人也著书八篇在庄子前庄子称之也】客有言之于郑子阳者【子阳郑相一曰郑君】曰子列御寇盖有道之士也居君之国而穷君无乃为不好士乎郑子阳令官遗之粟数十秉子列子出见使者再拜而辞使者去子列子入其妻望而拊心曰闻为有道者妻子皆得逸乐今妻子有饥色矣君过而遗先生食先生又弗受也岂非命也哉子列子笑【一作叹】而谓之曰君非自知我也以人之言而遗我粟也至已而罪我也有罪且以人言此吾所以不受也其卒民果作难杀子阳【子阳严猛刑无所赦家人有折弓者果诛因国人逐猘狗之乱而杀子阳也】受人之养而不死其难则不义死其难则死无道也死无道逆也子列子除不义去逆也岂不逺哉且方有饥寒之患矣而犹不茍取先见其化也先见其化而已动逺乎性命之情也【孔子曰贫观其所取此之谓也】
　　知接
