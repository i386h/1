<!-- { "loadSidebar": true } -->
　　二曰君子之自【一作为】行也动必縁义行必诚义【所行诚义也】俗虽谓之穷通也【通逹也】行不诚义动不縁义俗虽谓之通穷也然则君子之穷通有异乎俗者也故当功以受赏当罪以受罚赏不当虽与之必辞【辞不敢受也】罚诚当虽赦之不外【不敢逺也】度之于国必利长久长久之于主必宜内及于心不惭然后动孔子见齐景公【景公名杵臼庄公光之弟灵公环之子】景公致廪丘以为养孔子辞不受入谓弟子曰吾闻君子当功以受禄今説景公景公未之行而赐之廪丘其不知丘亦甚矣令弟子趣驾辞而行【行去也】孔子布衣也官为鲁司冦【为鲁定公之司冦】万乗难与比行三王之佐不显焉取舍不茍也夫【一不苟且也】子墨子游公上过于越【公上过子墨子弟子也】公上过语墨子之义【义道】越王説之谓公上过曰子之师茍肯过我【茍诚也】请以故吴之地隂江之浦书社三百以封夫子【社二十五家也三百社七千五百家】公上过往复于子墨子【复白也】子墨子曰子之观越王也能听吾言用吾道乎公上过曰殆未能也【殆近也】墨子曰不惟越王不知翟之意虽子亦不知翟之意若越王听吾言用吾道翟度身而衣量【一作裹】腹而食比于賔萌未敢求仕【賔客也萌民也】越王不听吾言不用吾道虽全越以与我吾无所用之【无用越为之也】越王不听吾言不用吾道而受【一作爱】其国是【一作道】以义翟也义翟何必越虽于中国亦可凡人不可不熟论秦之野人以小利之故弟兄相狱亲戚相忍今可得其国恐亏其义而辞之可谓能守行矣其与秦之野人相去亦逺矣荆人与吴人将战荆师寡吴师众荆将军子囊曰我与吴人战必败败王师辱王名亏壤土忠臣不忍为也不复于王而遁【复白也遁走也】至于郊使人复于王曰臣请死王曰将军之遁也以其为利也今诚利将军何死子囊曰遁者无罪则后世之为王者将皆依不利之名而效臣遁若是则荆国终为天下挠【挠弱也】遂伏劔而死王曰请成将军义乃为之桐棺三寸加斧锧其上人主之患存而不知所以存亡而不知所以亡此存亡之所以数至也郼岐之广也【郼汤所居也岐武王所居也】万国之顺也从此生【一作至】矣【顺从】荆之为四十二世矣尝有干谿白公之乱矣【灵王作干谿之台百姓愁怨公子弃疾弑之而立是为平王白公胜平王太子建之子也建奔郑郑人杀之令尹子西司马子旗伐郑复讐许而未行晋人伐郑子西子旗率师救郑胜怒杀令尹子西司马子旗故曰干谿白公之乱也】尝有郑襄州侯之避矣【郑襄州侯事晋而伐楚楚人辟之也】而今犹为万乗之大国其时有臣如子囊与子囊之节非独厉一世之人臣也【言子囊之忠虽百世犹不可忌故曰非独厉一世之人臣】荆昭王之时有士焉曰石渚其为人也公直无私王使为政【昭王楚平王弃疾之子熊轸】廷有杀人者石渚追之则其父也还车而反立于廷曰杀人者仆之父也以父行法不忍【不忍行刑于父孝也】阿有罪废国法不可【阿私也】失法伏罪人臣之义也于是乎伏斧锧请死于王【免父杀身忠孝之义】王曰追而不及岂必伏罪哉子复事矣【事职事也】石渚辞曰不私其亲不可谓孝子事君枉法不可谓忠臣君令【一作令吏】赦之上之惠也不敢废法臣之行也不去斧锧殁头乎王廷正法枉必死父犯法而不忍王赦之而不肯石渚之为人臣也可谓忠且孝矣
　　上徳
　　三曰为天下及国【为治也】莫如以徳莫如行义以徳以义不赏而民劝【劝善也】不罚而邪止此神农黄帝之政也以徳以义则四海之大江河之水不能亢矣太华之髙【西岳也】防稽之险【山名在吴郡】不能障矣【障防也】阖庐之教孙吴之兵不能当矣【孙吴吴起孙武也吴王阖庐之将也兵法五千言是也】故古之王者徳廽乎天地【廽通】澹乎四海【澹之也】东西南北极日月之所烛天覆地载爱恶【一作思】不臧【臧匮也】虚素以公【素质也恶其质以奉公王之实也】小民皆之【皆公已也】其之敌而不知其所以然此之谓顺天教变容改俗而莫得其所受之【得犹知也】此之谓顺情【情性也顺其天性也】故古之人身隠而功着形息而名彰【身没于前名明于后世】説通而化奋利行乎天下【利民之化行满天下】而民不识【识知也尧时民不知尧徳以季世视之则覩也】岂必以严罚厚赏哉严罚厚赏此衰世之政也三苖不服禹请攻之【三苖逺国在豫章之彭蠡也】舜曰以徳可也行徳三年而三苖服孔子闻之曰通乎徳之情则孟门太行不为险矣【孟门太行之险也太行塞在河内野王之北上党闗也】故曰徳之速疾乎以邮传命周明堂金在其后有以见先徳后武也【作乐金鏄在后故曰先徳后武】舜其犹此【一作上】乎其臧武通于周矣晋献公为丽姬逺太子太子申生居曲沃公子重耳居蒲公子夷吾居屈丽姬谓太子曰往昔君梦见姜氏太子祠而膳于公【姜氏申生母也膳胙之也】丽姬易之【易犹毒也】公将尝膳姬曰所由逺请使人尝之【太子自曲沃归膳故曰所由逺姬施酖于酒寘毒于肉故先使人尝之】尝人人死食狗狗死故诛太子太子不肯自释【释理也】曰君非丽姬居不安食不甘遂以劔死公子夷吾自屈奔梁公子重耳自蒲奔翟去翟过卫卫文公无礼焉【文公名燬宣公庶子顽烝宣姜而生之无礼不礼重耳也】过五鹿如齐齐桓公死去齐之曹曹共公视其骈胁使袒而捕池鱼【共公名襄昭公之子】去曹过宋宋襄公加礼焉【襄公名兹父桓公御説之子】之郑郑文公不敬【文公名防郑厉公之子】被瞻谏【一作曰】曰臣闻贤主不穷穷今晋公子之从者皆贤者也君不礼也不如杀之郑君不听去郑之荆荆成王慢焉【慢易不敬也传曰及楚楚子飨之曰公子若反晋国则何以报不谷对曰子女玉帛则君有之羽毛齿革则君地生焉其波及晋国者君之余也其何以报君曰虽然则何以报我对曰若以君之灵得反晋国晋楚治兵遇于中原其避君三舍若不获命其左执鞭弭右属櫜鞬以与君周旋子玉请杀之楚子曰晋公子广而俭文而有礼其从者肃而寛忠而能力晋侯无亲外内恶之吾闻姬姓唐叔之后其后衰者也其将由晋公子重耳乎天将兴之谁能废之违天必有大咎乃送诸秦推此言之不得为慢之也】去荆之秦秦缪公入之【入晋纳也】晋既定兴师攻郑求被瞻被瞻谓郑君曰不若以臣与之郑君曰此孤之过也被瞻曰杀臣以免国臣愿之被瞻入晋军文公将烹之被瞻据镬而呼曰三军之士皆听瞻也自今以来无有忠于其君忠于其君者将烹文公谢焉罢师归之于郑且被瞻忠于其君而君免于晋患也行义于郑而见説于文公也故义之为利博矣【博大也】墨者钜子孟胜善荆之阳城君【钜子孟胜二人学墨道者也为阳城君所善】阳城君令守于国毁璜以为符约曰符合听之荆王薨羣臣攻吴起兵于丧所阳城君与焉荆罪之阳城君走荆收其国孟胜曰受人之国与之有符今不见符而力不能禁不能死不可其弟子徐弱谏孟胜曰死而有益阳城君死之可矣无益也而絶墨者于世不可孟胜曰不然吾于阳城君也非师则友也非友则臣也不死自今以来求严师必不于墨者矣求贤友必不于墨者矣求良臣必不于墨者矣死之所以行墨者之义而继其业者也【义道继续也】我将属钜子于宋之田襄子【我谓孟胜也属托也】田襄子贤者也何患墨者之絶世也【田襄子亦墨者也】徐弱曰若夫子之言弱请先死以除路还殊头前于孟胜因使二人传钜子于田襄子【二人孟胜之弟子也传送也】孟胜死弟子死之者百八十三人以致令于田襄子欲反死孟胜于荆田襄子止之曰孟子已传钜子于我矣当听遂反死之【反死孟胜于荆】墨者以为不听钜子不察严罚厚赏【一作停当】不足以致此今世之言治多以严罚厚赏此上世之若客也【一作若客也】
　　用民
　　四曰凡用民太上以义其次以赏罚其义则不足死赏罚则不足去就若是而能用其民者古今无有民无常用也无常不用也惟得其道为可【可用也】阖庐之用兵也不过三万【阖庐吴王光也】吴起之用兵也不过五万【吴起卫人为楚将】万乗之国其为五万三万尚多今外之则不可以拒敌内之则不可以守国其民非不可用也不得所以用之也不得所以用之国虽大势虽便卒虽众何益【不知用之何益于不能以尅敌也】古者多有天下而亡者矣其民不为用也【自古以来有天下者多而多无遗民不为之用故灭亡】用民之论不可不熟劔不徒断车不自行或使之也夫种麦而得麦种稷而得稷人不怪也用民亦有种不审其种而祈民之用惑莫大焉【祈求】当禹之时天下万国至于汤而三千余国今无存者矣皆不能用其民也民之不用赏罚不充也【当赏不赏当罚不罚则民不懐不威故不为之用也】汤武因夏商之民也得所以用之也管商亦因齐秦之民也得所以用之也【管管仲商商鞅】民之用也有故【故事也】得其故民无所不用用民有纪有纲壹引其纪万目皆起壹引其纲万目皆张为民纪纲者何也欲也恶也何欲何恶欲荣利恶辱害辱害所以为罚充也荣利所以为赏实也赏罚皆有充实则民无不用矣【无不可用也】阖庐试其民于五湖劔皆加于肩地流血几不可止【试用习肄之也】勾践试其民于寑官民争入水火死者千余矣遽撃金而却之【却一作退退止也】赏罚有充也莫邪不为勇者兴【一作与】惧者变【莫邪良劔也不为勇者利怯者钝也】勇者以工惧者以拙能与不能也夙沙之民自攻其君而归神农【夙沙大庭氏之末世也其君无道故自攻之神农炎帝】宻须之民自缚其主而与文王【诗云宻人不共敢距大邦此之谓也】汤武非徒能用其民也又能用非已之民能用非已之民国虽小卒虽少【一作年虽少】功名犹可立【立成也】古昔多由布衣定一世者矣【终一人之身为世】皆能用非其有也用非其有之心不可察之本【本始也】三代之道无二以信为管【管准法】宋人有取道者其马不进倒而投之鸂水【倒杀投弃之】又复取道其马不进又倒而投之鸂水如此者三虽造父之所以威马不过此矣不得造父之道而徒得其威无益于御【无益于不知御之道】人主之不肖者有似于此不得其道而徒多其威威愈多民愈不用【民不为之用】亡国之主多以多威使其民矣故威不可无有而不足专恃譬之若盐之于味凡盐之用有所托也不适则败托而不可食威亦然必有所托然后可行【行之也】恶乎托托于爱利爱利之心谕威乃可行威大甚则爱利之心息爱利之心息而徒疾行威身必咎矣【咎一作见】此殷夏之所以絶也君利势也次官也处次官执利势不可而不察于此夫不禁而禁者其惟深见此论耶
　　适威
