<!-- { "loadSidebar": true } -->
〔主於明者，以天下之目视也。〕

　　德之术，曰：勿坚而拒之。

〔崇德之术，在於恢弘博纳。山不让尘，故能成其高；海不辞流，故能成其深；圣人不拒众，故能成其大。故曰：勿坚而拒之也。〕

　　许之则防守，拒之则闭塞。

〔言许而容之，众必归而防守；拒而逆之，众必违而闭塞。归而防守，则危可安；违而闭塞，则通更壅。夫崇德者，安可以不弘纳哉！〕

　　高山仰之可极，深渊度之可测。神明之位术正静，其莫之极欤！

〔高莫过山犹可极，深莫过渊犹可测，若乃神明之位，德术正静，迎之不见其前，随之不见其後，其可测量乎哉。〕

　　有主德。

〔主於德者，在於含弘而勿距也。〕

　　用赏贵信，用刑贵正。

〔赏信则立功之士，致命捐生；刑正则受戮之人，没齿无怨也。〕

　　赏赐贵信，必验耳目之所见闻；其所不见闻者，莫不闇化矣。

〔言施恩行赏，耳目所见闻，则能验察不谬，动必当功，如此则信在言前，虽不见闻者，莫不闇化也。〕

　　诚，畅於天下神明，而况奸者干君。

〔言每赏从信，则至诚畅於天下。神明保之，如赤子天禄，不倾如泰山，又况不逞之徒，欲奋其奸谋，干於君位者哉！此犹腐肉之齿，利剑锋接，必无事矣。〕

　　有主赏。

〔主於赏者，贵於信也。〕

　　一曰天之，二曰地之，三曰人之。

〔天有逆顺之纪，地有孤虚之理，人有通塞之分。有天下者，宜皆知之。〕

　　四方上下，左右前後，荧[火惑]之处安在！

〔夫四方上下，左右前後，有阴阳向背之宜，有国从事者，不可不知，又萤[火惑]，天之法星，所居灾眚，吉凶尤着。故曰：虽有明天子，必察荧[火惑]之所在，故亦须知也。〕

　　有主问。

〔主於问者，须辨三才之道。〕

　　心为九窍之治，君为五官之长。

〔九窍运为，心之所使；五官动作，君之所命。〕

　　为善者，君与之赏；为非者，君与之罚。

〔赏善罪非，为政之大经也。〕

　　君因其政之所以求因与之，则不劳。

〔与者应彼所求，求者应而无得，应求则取施不妄得应，则行之无怠。循性而动，何劳之有？〕

　　圣人用之，故能赏之；因之循理，固能久长。

〔因求而与，悦莫大焉！虽无玉帛，劝同赏矣！然因逆理，祸莫速焉！因之循理，固能长久者也。〕

　　有主因。

〔主於因者，贵於循理。〕

　　人主不可不周，人主不周，则群臣生乱。

〔周谓遍知物理，於理不周，故群臣乱也。〕

　　家于其无常也。内外不通，安知所开。

〔家，犹业也。群臣既乱，故所业者无常，而内外闭塞，触途多碍，何如知所开乎！〕

　　开闭不善，不见原也。

〔开闭，即捭阖也。既不用捭阖之理，不见为善之源也。〕

　　有主周。

〔主於周者，在於遍知物理。〕

　　一曰长目，二曰飞耳，三曰树明。

〔用天下之目视，故曰：长视。用天下之耳听，故曰：飞耳。用天下之心虑，故曰：树明者也。〕

　　千里之外，隐微之中，是谓洞天下。奸莫不闇变更。

〔言用天下之心虑，则无不知。故千里之外，隐微之中，莫不玄览。既察隐微，故为奸之徒，绝邪於心胸，故曰：莫不闇变更也。〕

　　有主恭。

〔主於恭者，在於聪明文思。〕

　　循名而为，实安而完。

〔实既副名，所以安全。〕

　　名实相生，反相为情。

〔循名而为实，因实而生名，名实不亏，则情在其中。〕

　　故曰：名当则生於实，实立自生於理。

〔名当自生於实，实立自生於理。〕

　　理生於名实之德，

〔无理不当，则名实之德自生也。〕

　　德生於和，和生於当。

〔有德必和，能和自当。〕

　　有主名。

〔主於名者，在於称实。〕

　　〈转丸〉、〈胠乱〉二篇皆亡。

〔或有〈庄周．胠箧〉而充次第者。按鬼谷之书，崇尚计谋，祖述圣智，而〈庄周．胠箧〉乃以圣人为大盗之资，圣法为桀跖之失，乱天下者，圣人之由也。盖欲纵圣弃智，驱一代於混茫之中，殊非此书之意，盖无取焉。或曰：〈转丸〉、〈胠箧〉者，本经〈中经〉是也。〕

〔《鬼谷子》卷下〕

〔本经阴符〕七篇

〔阴符者，私志於内，物应於外，若合符契，故曰：阴符。由本以经末，故曰：本经。〕〈盛神法五龙〉

〔五龙，五行之龙也。龙则变化无穷，神则阴阳不测，故盛神之道，法五龙也。〕

　　盛神中有五气，神为之长，心为之舍，德为之人，养神之所归诸道。

〔五气，五藏之气也，谓神魂魄精志也。神居四者之中，故为之长；心能舍容，故为之舍；德能制邪，故为之人。然养事之宜，归之於道。〕

　　道者，天地之始，一其纪也。物之所造，天之所生，包宏无形，化气先天地而成，莫见其形，莫知其名，谓之神灵。

〔无名，天地之始。故曰：道者，天地之始也。道始所生者一，故曰：一其纪也。言天道混成，阴阳陶铸，万物以之造化，天地以生成，包容弘厚，莫见其形，至於化育之气，乃先天地而成，不可以状貌诘，不可以名字寻。妙万物而为言者也，是以谓之神灵。〕

　　故道者，神明之源，一其化端。是以德养五气，心能得一，乃有其术。

〔神明禀道而生，故曰：道者，神明之源也。化端不一，有时不化，故曰：一其化端也。循理有成谓之德，五气各能循理，则成功可致，故曰：德养五气也。一者，无为而自然者也。心能无为，其术自生，故曰：心能得一，乃有其术也。〕

　　术者，心气之道。所由舍者，神乃为之化

〔心气合自然之道，乃能生术，术之有道由舍，则神乃为之使。〕

　　九窍十二舍者，气之门户，心之总摄也。生受之天，谓之真人；真人者，与天为一。

〔十二者，谓目见色，耳闻声，鼻受香，口知味，身觉触，意思事，根境互相停舍。故曰：十二舍也。气候由之出入，故曰：气之门户也。唯心之所操秉，故曰：心之总摄也。凡此皆受之於天，不亏其素，故曰：真人。真人者，体同於天，故曰：与天为一也。〕

　　而知之者，内修链而知之，谓之圣人。圣人者，以类知之。

〔内修链，谓假学而知之者也。然圣人虽圣，犹假学而知，假学即非自然，故曰：以类知之也。〕

　　故人与生一，出於化物。

〔言人相与生在天地之间，其得一耳！既出之後，随物而化，故有不同也。〕

　　知类在窍，有所疑惑，通於心术，术必有不通。

〔窍谓孔窍也。言之事类，在於九窍，然窍之所疑，必与术相通，若乃心无其术，术必不通也。〕

　　其通也，五气得养，务在舍神，此之谓化。

〔心术能通，五气自养。然养五气者，务令来归舍，神既来舍，自然随理而化也。〕

　　化有五气者，志也，思也，神也，德也。神其一长也。静和者养气，养气得其和。四者不衰，四边威势，无不为存而舍之，是谓神化，归於身谓之真人。

〔言能化者，在於全五气。神其一长者，言能齐一志思而君长之，神既一长，故能静和而养气，气既养，德必和焉。四者，志、思、神、德也。四者能不衰，则四边威势，无有不为常存而舍之，则神道变化，自归於身，神化归身，可谓真人。〕

　　真人者，同天而合道，执一而养产万类，怀天心，施德养，无为以包志虑思意，而行威势者也。士者通达之，神盛乃能养志。

〔一者，无为也。言真人养产万类，怀抱天心，施德养育，皆以无为为之，故曰：执一而产养万类。至於志意思虑，运行威势，莫非自然，循理而动，故曰：无为以包也。然通达此道，其唯善为士乎！既能盛神，然後乃可养志者也。〕〈养志法灵龟〉

〔志者察是非，龟者知吉凶，故曰：养志法灵龟。〕

　　养志者，心气之思不达也。

〔言以心气不达，故须养志以求通也。〕

　　有所欲志，存而思之。志者，欲之使也。欲多志则心散，心散则志衰，志衰则思不达也。

〔此明纵欲者，不能养气志，故所思不达者也。〕

　　故心气一，则欲不偟；欲不偟，则志意不衰；志意不衰，则思理达矣。

〔比明寡欲者，能养其志，故思理达矣。〕

　　理达则和通，和通则乱气不烦於胸中。

〔和通则莫不调畅，故乱气自消。〕

　　故内以养气，外以知人。养志则心通矣，知人则分职明矣。

〔心通则一身泰，职明则天下平。〕

　　将欲用之於人，必先知其养气志，知人气盛衰，而养其气志，察其所安，以知其所能。

〔将欲用之於人，谓之养志之术用人也。养志则气盛，不养则气衰。盛衰既形，则其所安所能可知矣。然则善於养志者，其唯寡欲乎！〕

　　志不养，心气不固；心气不固，则思虑不达；思虑不达，则志意不实；志意不实，则应对不猛；应对不猛，则失志而心气虚；志失而心气虚，则丧其神矣。

〔此明丧神，始於志不养也。〕

　　神丧则彷佛，彷佛则参会不一。

〔彷佛，不精明之貌；参会，谓志、心、神三者之交会也。神不精明，则多违错，故参会不得其一。〕

　　养志之始，务在安己。己安，则志意实坚；志意实坚，则威势不分，神明常固守，乃能分之。

〔安者，谓少欲而心安也。威势既不分散，神明常来固守，如此则威精分势，震动物也。上分谓散亡也；下分谓我有其威，而能动彼，故曰：乃能分也。〕〈实意法螣蛇〉

〔意委曲，蛇能屈伸，故实意法螣蛇也。〕

　　实意者，气之虑也。

〔意实则气平，气平则虑审，故曰：实意者，气之虑。〕

　　心欲安静，虑欲深远。心安静则神明荣，虑深远则计谋成。神明荣则志不可乱，计谋成则功不可间。

〔智不可乱，故能成其计谋；功不可间，故能宁其邦国。〕

　　意虑定则心遂安，则其所行不错，神者得则凝。

〔心安则物无为而顺理，不思而玄览，故虽心之所不错，神自得之，得之则无不成矣。凝者，成也。〕

　　识气寄，奸邪得而倚之，诈谋得而惑之，言无由心矣。

〔寄谓客寄，言气非真，但客寄耳。故奸邪得而倚之，诈谋得而惑之，如此则言皆胸臆，无复由心矣。〕

　　故信心术，守真一而不化，待人意虑之交会，听之候之也。

〔言心术诚明而不亏，真一守固而不化，然後待人接物，彼必输诚尽意。智者虑能，明者献策，上下同心，故能交会也；用天下之耳听，故物候可知矣。〕

