<!-- { "loadSidebar": true } -->
《鬼谷子》陶弘景注

〔《鬼谷子》卷上〕〈捭阖〉第一　

〔捭，拨动也；阖，闭藏也。凡与人之言道：或拨动之，令有言，示其同也；或闭藏之，令自言，示其异也。〕

　　粤若稽古，圣人之在天地间也。

〔若，顺；稽，考也。圣人在天地间，观人设教，必须考古道而为之。〕

　　为众生之先，

〔首出万物以前人，用先知觉後知，用先觉觉後觉，故为众生先。〕

　　观阴阳之开阖以命物，

〔阳开以生物，阴阖以成物，生成既着，须立名以命之也。〕

　　知存亡之门户，

〔不忘亡者存，有其存者亡，能知吉凶之先见者，其惟知机乎！故曰：知存亡之门户也。〕

　　筹策万类之终始，达人心之理，见变化之眹焉。

〔万类终始人心之理，变化眹迹，莫不朗然玄悟，而无幽不测，故能筹策达见焉。〕

　　而守司其门户，

〔司，主守也。门户，即上存亡之门户也。圣人既达物理终始，知存亡之门户，能守而司之，令其背亡而趣存也。〕

　　故圣人之在天下也。自古至今，其道一也。

〔莫不背亡而趣存，故曰：其道一也。〕

　　变化无穷，各有所归。

〔其道虽一，行之不同，故曰：变化无穷。然有条而不紊，故曰：各有所归也。〕

　　或阴或阳，或柔或刚，或开或闭，或弛或张。

〔此二者，法象各异，施教不同。〕

　　是故圣人一守司其门户，审察其所先後，

〔政教虽殊，至於守司门户则一，故审察其所宜先者先行，所宜後者後行之也。〕

　　度权量能，校其伎巧短长，

〔权谓权谋，能谓材能，伎巧谓百工之役，言圣人之用人，必量度其谋能之优劣，校考其伎巧之长短，然後因材而用。〕

　　夫贤不肖、智愚、勇怯、仁义有差，乃可捭，乃可阖，乃可进，乃可退，乃可贱，乃可贵，无为以牧之。

〔言贤不肖、智愚、勇怯材性一同，各有差品，贤者可捭而同之，不肖者可阖而异之，智之与勇，可进而贵之，愚之与怯，可退而贱之，贤愚各当其分，股肱尽其力，但恭己无为，牧之而已矣。〕

　　审定有无，以其实虚；随其嗜欲，以见其志意。

〔言任贤之道，必审定其材术之有无，性行之虚实，然後随其嗜欲而任之，以见其志意之真伪也。〕

　　微排其所言而捭反之，以求其实，贵得其指，阖而捭之，以求其利。

〔凡言事者，则微排抑其所言，拨动以反难之，以求其实情。实情既得，又自闭藏而拨动之，彼以求其所言之利何如耳。〕

　　或开而示之，或阖闭之。开而示之者，同其情也。阖而闭之者，异其诚也。

〔开而同之，所以尽其情；阖而异之，所以知其诚也。〕

　　可与不可，审明其计谋，以原其同异。

〔凡有所言，有可有不可，必明审其计谋，以原其同异。〕

　　离合有守，先从其志。

〔计谋虽离合不同，但能有所执守，则先从其志以尽之，以知成败之归也。〕

　　即欲捭之贵周，即欲阖之贵密，周密之贵微，而与道相追。

〔言拨动之贵其周遍，闭藏之贵其隐密，而此二者，皆须微妙合於道之理，然後为得也。〕

　　捭之者，料其情也；阖之者，结其诚也。

〔料而简择，结谓系束。情有真伪，故须简择；诚或无终，故须系束也。〕

　　皆见其权衡轻重，乃为之度数，圣人因而为之虑，

〔权衡既陈，轻重自分。然後为之度数，以制其轻重。轻重因得所，而为设谋虑，使之道行也。〕

　　其不中权衡度数，圣人因而自为之虑，

〔谓轻重不合於斤两，长短不充於度数，便为废物，何所施哉！圣人因是自为谋虑，更求其反也。〕

　　故捭者，或捭而出之，或捭而纳之。

〔谓中权衡者，出而用之，其不中者，纳而藏之也。〕

　　阖者，或阖而取之，或阖而去之。

〔诚者，阖而取之；不诚者，阖而去之。〕

　　捭阖者，天地之道，

〔阖户谓之坤，辟户谓之乾，故谓天地之道。〕

　　捭阖者，以变动阴阳，四时开闭，以化万物纵横。

〔阴阳变动，四时开闭，皆捭阖之道也。纵横，废起也。万物，或开以起之，或阖而废之。〕

　　反出、反覆、反忤，必由此矣。

〔言捭阖之道，或反之，令出於彼；或反之，覆来於此；或反之於彼，忤之於此。皆从捭阖而生，故曰：必由此也。〕

　　捭阖者，道之大化，说之变也。必豫审其变化。

〔言事无开阖，则大道不化、言说无变。故开闭者，所以化大道、变言说。事虽大，莫不成之於变化，故必豫之，吉凶系焉。〕

　　口者，心之门户也。心者，神之主也。

〔心因口宣，故口者，心之门户也。神为心用，故心者，神之主也。〕

　　志意喜欲，思虑智谋，此皆由门户出入。

〔凡此八者，皆往来於口中，故曰：由门户出入也。〕

　　故关之捭阖，制之以出入，捭之者开也、言也、阳也；阖之者、闭也、默也、阴也。

〔言八者若无开闭，事或不节，故关之以捭阖者，所以制其出入。开言於外，故曰：阳也；闭情於内，故曰：阴也。〕

　　阴阳其和，终始其义。

〔开闭有节，故阴阳和；先後合宜，故终始义。〕

　　故言长生、安乐、富贵，尊荣显名，爱好财利，得意喜欲，为阳，曰始。

〔凡此皆欲人之生，故曰：始曰阳。〕

　　故言死、忧患、贫贱，苦辱弃损，亡利失意，有害刑戮诛罚，为阴，曰终。

〔凡此皆欲人之死，故曰：阴阴曰终。〕

　　诸言法阳之类者皆曰始，言善以始其事；诸言法阴之类皆曰终，言恶以终为谋。

〔谓言说者，有於阴言之，有於阳言之，听者宜知其然。〕

　　捭阖之道，以阴阳试之。

〔谓或拨动之，或闭藏之，以阴阳之言试之，则其情慕可知。〕

　　故与阳言者依崇高，与阴言者依卑小。

〔谓与情阳者言，高以引之；与情阴者言，卑以引之。〕

　　以下求小，以高求大。

〔阴言卑小，故曰：以下求小。阳言崇高，故曰：以高求大。〕

　　由此言之，无所不出，无所不入，无所不言可。

〔阴阳之理尽，小大之情得，故出入皆可，何所不可乎？〕

　　可以说人，可以说家，可以说国，可以说天下。

〔无所不可，故所说皆可。〕

　　为小无内，为大无外。

〔尽阴则无内，尽阳则无外。〕

　　益损、去就、倍反，皆以阴阳御其事。

〔以道相成曰益，以事相贼曰损；义乖曰去，志同曰就；去而遂绝曰倍，去而复来曰反。凡此不出阴阳之情，故曰：皆以阴阳御其事也。〕

　　阳动而行，阴止而藏；阳动而出，阴随而入；阳还终始，阴极反阳。

〔此言上下相成，由阴阳相生也。〕

　　以阳动者，德相生也；以阴静者，形相成也。以阳求阴，苞以德也；以阴结阳，施以力也。

〔此言上之爵禄养下，下以股肱宣力。〕

　　阴阳相求，由捭阖也。

〔上下所以能相求者，由开闭而生也。〕

　　此天地阴阳之道，而说人之法也。

〔言既体天地、象阴阳，故其法可以说人也。〕

　　为万事之先，是谓圆方之门户。

〔天圆地方，上下之义也。理尽开闭，然後生万物，故为万事先，上下之道自此出入，故曰：圆方之门户。〕〈反应〉第二　

〔听，言之道，或有不合，必反以难之。彼因难以更思，必有以应也。〕

　　古之大化者，乃与无形俱生，

〔大化者，谓古之圣人以大道化物也。无形者，道也。动必由道，故曰：无形俱生也。〕

　　反以观往，覆以验今；反以知古，覆以知今；反以知彼，覆以知己。

〔言大化圣人，稽众舍己，举事重慎，反覆详验。欲以知来，先以观往；欲以知今，先以考古；欲以知彼，先度於己。故能举无遗策，动必成功。〕

　　动静虚实之理，不合来今，反古而求之。

〔动静由行止也，虚实由真伪也。其理不合於今，反求於古者也。〕

　　事有反而得覆者，圣人之意也。

〔事有不合，反而求彼，翻得覆会於此。成此在於考彼，契今由於求古，斯圣人之意也。〕

　　不可不察，

〔不审则失之於几，故不可不察。〕

　　人言者，动也；己默者，静也。因其言，听其辞：

〔以静观动，则所见审；因言观辞，则所得明。〕

　　言有不合者，反而求之，其应必出。

〔谓言者或不合於理，未可即斥，但反而难之，使自求之，则契理之应，怡然自出。〕

　　言有象，事有比。其有象比，以观其次。

〔应理既出，故能言有象、事有比。前事既有象比，更当观其次，令得自尽。象谓法象，比谓比例。〕

　　象者，象其事；比者，比其辞也。以无形求有声，

〔理在玄微，故无形也。无言则不彰，故以无形求有声，声即言也。比谓比类也。〕

　　其钓语合事，得人实也。

〔得鱼在於投饵，得语在於发端；发端则语应，投饵则鱼来。故曰：钓语，语则事合；故曰合事；明试在於敷言，故曰：得人实也。〕

　　其张罝网而取兽也。多张其会而司之，道合其事，彼自出之，此钓人之网也。

〔张网而司之，彼兽自得，道合其事，彼理自出，理既彰，圣贤斯辨，虽欲自隐，其道无由，故曰：钓人之网也。〕

　　常持其网驱之，其言无比，乃为之变。

〔持钓人之网，驱令就职事也。或乖彼，遂不言无比，如此则为之变常易网，更有以勇之者矣。〕

　　以象动之，以报其心；见其情，随而牧之。

〔此言其变也。报，犹合也。谓更开法象以动之，既合其心，其情可见。因随其情而牧养也。〕

　　己反往，彼覆来，言有象比，因而定基。

〔己反往以求彼，彼必覆来而就职，则奇策必申，故言有象比，则口无择言，故可定邦家之基矣。〕

　　重之袭之，反之覆之，万事不失其辞。

〔谓象比之言，既可以定基。然後重之、袭之、反覆之，皆谓再三详审，不容谬妄。故能万事允惬，无复失其辞者也。〕

　　圣人所诱愚智事皆不疑，

〔圣人诱愚，则闭藏之，以知其诚；诱智则拨动之，以尽其情。咸得其实，故事皆不疑也。〕

　　古善反听者，乃变鬼神以得其情。

〔言善反听者，乃坐忘遗鉴，不思玄览，故能变鬼神以得其情，洞幽微而宴夫会，鬼神本密，今则不能，故曰：变也。〕

　　其变当也，而牧之审也。

〔言既变而当理，然後牧之道审也。〕

　　牧之不审，得情不明；得情不明，定基不审。

