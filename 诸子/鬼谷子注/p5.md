<!-- { "loadSidebar": true } -->

　　审得其情，乃立三仪。三仪者，曰上，曰中，曰下，参以立焉以生奇，奇不知其所拥，始於故之所从。

〔言审情之术，必立上智、中才、下愚三者，参以验之，然後奇计可得而生。奇计既生，莫不通达，故不知其所拥蔽，然此奇计非自今也。乃始於古之顺道而动者，盖从於顺也。〕

　　故郑人之取玉也，载司南之车，为其不惑也。夫度材、量能、揣情者，亦事之司南也。故同情而俱相亲者，其俱成者也；同欲而相疏者，其偏害者也。

〔诸同情欲，共谋立事，事若成，後必相亲，若乃一成一害，後必相疏，理之常也。〕

　　同恶而相亲者，其俱害者也；同恶而相疏者，偏害者也。

〔同恶谓同为彼所恶，後若俱害，情必相亲，若乃□□□理必相疏，亦理之常也。〕

　　故相益则亲，相损则疏，其数行也。此所以察同异之分类一也。

〔同异之分，用此而察。〕

　　故墙坏於隙，木毁於其节，旋盖其分也。

〔墙木毁由於隙节，况於人事之变，生於同异，故曰：斯盖其分。〕

　　故变生於事，事生谋，谋生计，计生议，议生说，说生进，进生退，进生制，因以制於事，故百事一道，而百度一数也。

〔言事有本根，各有从来，譬之卉木，因根而有枝条花叶，故曰：变隙然後生於事业，生事业者，必须计谋；成计谋者，必须议说；议说必有当否，故须进退之。既有黜陟，须事以为法，而百事百度，何莫由斯而至，其道数一也。〕

　　夫仁人轻货，不可诱以利，可使出费；勇士轻难，不可惧以患，可使据危；智者达於数、明於理，不可欺以诚，可示以道理，可使立功。是三才也。

〔使轻货者出费，则费可全；使轻难者据危，则危可安；使达数者立功，则功可成。总三材而用之，可以光耀千里，岂徒十二乘而已。〕

　　故愚者易蔽也，不肖者易惧也，贪者易诱也。是因事而裁之。

〔以此三术，取彼三短，可以立事立功也。谋者因事兴虑，宜知之而裁之，故曰：因事而裁之。〕

　　故为强者，积於弱也；有余者，积於不足也。此其道术行也。

〔柔弱胜於刚强，故积弱可以为强；大直若曲，故积曲可以为直；少则得众，故积不足可以为有余。然则以弱为强，以曲为直，以不足为有余，斯道术之所行，故曰：道术行也。〕

　　故外亲而内疏者，说内；内亲而外疏者，说外。

〔外阳相亲，而内实疏者，说内，以除其内疏；内实相亲，而外阳疏者，说外，以除其外疏也。〕

　　故因其疑以变之，因其见以然之。

〔若内外无亲而怀疑者，则因其疑而变化之，彼或因见而有所见，则因其所见而然之。〕

　　因其说以要之，因其势以成之。

〔既然见彼或有可否之说，则因其说要结之；可否既形，便有去就之势，则因其势以成就之。〕

　　因其恶以权之，因其患以斥之。

〔去就既成，或有恶患，则因其恶也。以权量之，因其患也，为斥除之。〕

　　摩而恐之，高而动之。

〔患恶既除，惑恃胜而骄者，便切摩以恐惧之，高危以感动之。〕

　　微而正之，符而应之。

〔虽恐动之，尚不知变者，则微有所引据以证之，为设符验以应之。〕

　　拥而塞之，乱而惑之，是谓计谋。

〔虽有为设引据符验，尚不知变者，此则或深不可救也。使拥而塞之，乱而惑之，因抵而得之。如此者，可以计谋之用也。〕

　　计谋之用，公不如私，私不如结，结而无隙者也。

〔公者扬于王庭，名为聚讼，莫执其咎，其事难成，私者不出门庭，慎密无失，其功可立，故公不如私，虽复潜谋，不如与彼要结，二人同心，物莫之间，欲求其隙，其可得乎。〕

　　正不如奇，奇流而不止者也。

〔正者循理守常，难以速进；奇者反经合义，事同机发。故正不如奇。奇计一行，则流通而莫知止也。故曰：奇流而不止者也。〕

　　故说人主者，必与之言奇；说人臣者，必与之言私。

〔与人主言奇，则非常之功可立；与人臣言私，则保身之道可全。〕

　　其身内、其言外者疏；其身外、其言深者危。

〔身在内而言外泄者，必见疏也；身居外而言深切者，必见危也。〕

　　无以人之所不欲，而强之於人；无以人之所不知，而教之於人。

〔谓其事虽近，彼所不欲，莫强与之，将生恨怒也。教人当以所知，今反以人所不知教之，犹以暗除暗，岂为益哉。〕

　　人之有好也，学而顺之；人有恶也，避而讳之。故阴道而阳取之也。

〔学顺人之所好，避讳人之所恶，但阴自为之，非彼所逆，彼必感悦，明言以报之，故曰：阴道而阳取之也。〕

　　故去之者纵之，纵之者乘之。

〔将欲去之，必先听纵。令极其过恶，过恶既极，便可以法乘之，故曰：纵之者，乘之也。〕

　　貌者，不美又不恶，故至情托焉。

〔貌者，谓察人之貌，以知其情也。谓其人中和平淡，见善不美，见恶不非。如此者，可以至情托之，故曰：至情托焉。〕

　　可知者，可用也；不可知者，谋者所不用也。

〔谓彼情宽密，可令知者，可为用谋，故曰：可知者，可用也。其不宽密，不可令知者，谋者不为用谋也。故曰：不可知者，谋者所不用也。〕故曰：事贵制人，而不贵见制於人。制人者，握权也；见制於人者，制命也。

〔制命者，言命为人所制也。〕

　　故圣人之道阴，愚人之道阳。

〔圣人之道，内阳而外阴；愚人之道，内阴而外阳。〕

　　智者事易，而不智者事难。以此观之，亡不可以为存，而危不可以为安，然而无为而贵智矣。

〔智者宽恕故易事，愚者猜忌故难事。然而不智必有危亡之祸，以其难事，故贤者莫得申其计划，则亡者遂亡，危者遂危，欲求安存，不亦难乎！今欲存其亡，安其危，则他莫能为，惟智者可矣。故曰：无为而贵智矣。〕

　　智用於众人之所不能知，而能用於众人之所不能见。

〔众人所不能知，众人所不能见，智独能用之，所以贵於智矣。〕

　　既用见可否，择事而为之，所以自为也；见不事，择事而为之，所以为人也。

〔亦既用智，先己而後人。所见可否，择事为之，将此自为；所不可见，择事而为之，将此为人，亦犹伯乐教所亲相驽骀，教所憎相千里也。〕

　　故先王之道，阴言有之曰：天地之化，在高与深；圣人之制道，在隐与匿，非独忠信仁义也，中正而已矣。

〔言先王之道，贵於阴密。寻古遗言，证有此理，曰：天地之化，唯在高深；圣人之制道，唯在隐匿。所隐者中正，自然合道，非专在仁义忠信也。故曰：非独忠信仁义。〕

　　道理达於此义之，则可与言。

〔言谋者晓达道理，能於此义达畅，则可与语至而言极矣。〕

　　由能得此，则可与谷远近之义。

〔谷，养也。若能得此道之义，则可与居大宝之位，养远近之人，诱於仁寿之域也。〕〈决篇〉第十一

　　为人凡决物，必托於疑者，善其用福，恶其有患，害至於诱也。

〔有疑然後决，故曰：必托於疑者。凡人之情，用福则善，有患则恶。福患之理未明，疑之所由生，故曰：善其用福，恶其有患。然善於决疑者，必诱得其情，乃能断其可否也。〕

　　终无惑偏有利焉，去其利则不受也。奇之所托。

〔怀疑曰惑，不正曰偏。决者能无惑，偏行者乃有通济，然後福利生焉。若乃去其福利，则疑者不受其决；若有利於善者，隐托於恶，则不受矣。致疏远，谓疑者本其利善而决者隐其利善之情，反托之於恶，则不受其决，更致疏远矣。〕

　　故其有使失利，其有使离害者，此事之失。

〔言上之二者，或去利托於恶，疑者既不受其决，则所行罔能通济，故有失利罹害之败，凡此皆决事之失也。〕

　　圣人所以能成其事者有五，有以阳德之者，有以阴贼之者，有以信诚之者，有以蔽匿之者，有以平素之者。

〔圣人善变通，穷物理，凡所决事，期於必成。事成理着者，以阳德决之；情隐言伪者，以阴贼决之。道成志直者，以信诚决之；奸小祸微者，以蔽匿决之。循常守故者，以平素决之。〕

　　阳励於一言，阴励於二言，平素枢机，以用四者，微而施之。

〔励，勉也。阳为君道，故所言必励於一，一无为也。阴为臣道，故所言必励於二，二有为也。君道无为，故以平素为主；臣道有为，故以枢机为用，言一也，二也。平素也，枢机也。四者其所施为，必精微而契妙，然後事行而理不难。〕

　　於是度以往事，验之来事，参之平素，可则决之。

〔君臣既有定分，然後度往验来，参以平素，计其是非，於理既可，则为之决也。〕

　　公王大人之事也。危而美名者，可则决之。

〔危由高也。事高而名美者，则为决之。〕

　　不用费力而易成者，可则决之。

〔所谓惠而不费，故为决之。〕

　　用力犯勤苦，然而不得已而为之者，则可决之。

〔所谓知之所无奈何，安之若命，故为之决。〕

　　去患者，可则决之；从福者，可则决之。

〔去患从福之人，理之大顺，故为决之也。〕

　　故夫决情定疑，万事之机。以正乱治，决成败，难为者。

〔治乱以之正，成败之决，失之亮厘，差之千里。枢机之发，荣辱之主，故曰：难为。〕

　　故先王乃用蓍龟者，以自决也。

〔夫以先王之圣智无所不通，犹用蓍龟以自决，况自斯已下，而可以专己自信，不博谋於通识者哉！〕〈符言〉第十二

〔发言必验，有若符契。故曰：符言。〕

　　安徐正静，其被节无不肉。

〔被，及也。肉，肥也。谓饶裕也。言人若居位能安徐正静，则所及人节度，无不饶裕。〕

　　善与而不静，虚心平意，以待倾损。

〔言人君善与事结，而不安静者，但虚心平意以待之，倾损之期必至矣。〕

　　有主位。

〔主於位者，安徐正静而已。〕

　　目贵明，耳贵聪，心贵智。

〔目明则视无不见，耳聪则听无不闻，心智则思无不通。是三者无拥，则何措而非当也。〕

　　以天下之目视者，则无不见；以天下之耳听者，则无不闻；以天下之心虑者，则无不知。

〔昔在帝尧，聪明文思，光宅天下，盖用此道也。〕

　　辐凑并进，则明不可塞。

〔夫圣人不自用其聪明思虑，而任之天下，故明者为之视，聪者为之听，智者为之谋。若云从龙，风从虎，霈然而莫之御，辐凑并进，不亦宜乎！若日月照临，其可塞哉！故曰：明不可塞也。〕

　　有主明。

