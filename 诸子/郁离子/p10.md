<!-- { "loadSidebar": true } -->
　项羽既自立为西楚霸王，都彭城，狙邱先生自齐之楚，牧豭请见曰：“先生曷之往？”先生曰：“我将见楚王，”牧豭曰：“先生布衣也，而见楚王，亦有说乎？”先生曰：“楚王起草莱，为天下除暴秦，分封诸侯而为盟主，我将劝之以仁义之道，帝皇之事。”牧豭曰：“善哉先生之盛心也！其若楚国之勋旧何？”狙邱先生不悦曰：“小人亦有知乎？是非若所及也。”牧豭曰：“臣牧豭者也，家贫无豭，而为人牧豭，豭蕃则主人喜而厚其佣，不则反之。故臣之牧豭也，舒舒蔫，诘朝而放之，使其蹢躅于丛灌之中，鼻粪壤而食腥秽，籍朽翳荟，负途以游，则皆繇由然不苦牧，而获主人之欢，以不后臣之佣。臣西家之子慕利而求其术，臣靳欲专之，弗以告也。西家子不能蕃豭，主人怪之，恒不足其佣。于是为豭作寝处焉，高其垣，洁其槽，旦而出之，日未入而收之，择草以食之，不使啖秽臭。豭弗得逸，则皆亡之野。主人怒而逐之。今楚国之休戚臣皆豭也，豭得志则王喜，不得其志则王不喜矣，遑恤乎其他。而先生欲使之易其心，以行子之道，幸而弗听，先生之福也。其或听焉，而不待其终，则先生之策未效，而先亡王豭，王必怒。昔者卫鞅以帝王之道说秦孝公，终日不入耳，及以伯术语之，曾未移时，不觉其膝之前，何哉？彼功利之君，鲜不务近而忽远，故非尧、禹不可与言道德，非汤、武不可与谋仁义。今楚王何如人哉？其所与立功业计政事者，非谪戍之刑徒，则杀人之亡命也，攘攘其心而炎炎其欲者也，而欲与之论道德行仁义，是何异于被鹿麋以冠裳，而使与人同饮食哉？而王非此不可也，无乃抗先生之神而无益于道乎？且先生之德不如仲尼，犹霄壤也。仲尼历聘诸侯，卒栖栖而无合，然后危于匡，困于宋，饿于陈蔡之间，几不免焉。今楚王之威，非直孔子之时诸侯大夫比也，先生之行，臣窃惑焉。”君子谓狙邱先生有救时之心，而不如牧豭之识事势也。

割瘿
　　夷门之瘿人，头没于胛，而瘿代为之元。口、目、鼻、耳俱不能为用，郢封人怜而为之割之。人曰：“瘿不可割也。”弗听。卒割之，信宿而死。国人尤焉，辞曰：“吾知去其害耳，今虽死，瘿亦亡矣。”国人掩口而退。他日，有恶春申君之专者，欲言于楚王使杀之。荀卿闻之曰：“是不亦割瘿之类乎？春申君之用楚非一日矣，楚国之人知有春申君而已，春申君去，则楚随之，是子又欲教王以割瘿也。”

直言谀言
　　郁离子曰：“乌鸣之不必有凶，鹊鸣之不必有庆，是人之所识也。今而有乌焉，日集人之庐以鸣，则其人虽恒喜，亦莫不恶之也；有鹊焉，日集人之庐以鸣，则其人虽恒忧，亦莫不悦之也。岂惟常人哉，虽哲士亦不能免矣。何哉？宁非以其声与？是故直言人皆知其为忠，而不能卒不厌；谀言人皆知其为邪，而不能卒不惑。故知直言之为药石，而有益于己，然后果于能听；知谀言之为疢疾，而有害于己，然后果于能不听。是皆怵于其身之利害而然也。是故善为忠者，必因其利害而道之；善为邪者，亦必因其利害而欺之。惟能灼见利害之实者，为能辨人言之忠与邪也。人欲求其心之惑，当于其闻乌鹊之鸣也识之。”

世事翻覆
　　郁离子与客泛于彭蠡之泽，风云不兴，白日朗照，平湖若砥，鱼虾之出没皆见，畠如也，豁如也，左之右之无不可者。客曰：“有是哉，泛之乐也！吾得托此以终其身焉足矣！”已而，山之云出如缕，不顷刻而翳日，风歘然薄石而偃木，鼓穹嵁而雷九渊，轮旋而箕簸焉。客踸不能立，俯而哕，伏而不敢仰视，神逝魄夺如死，曰：“吾往矣！吾终身不敢复来矣！”郁离子曰：“世事亦若是也。夫千乘之君，坐朝而临群臣，受言接词，鲜不温温然。一朝而怒，莫敢撄其锋，其何以异于水乎？天下之久安也，人恬不知患。谓之儆不信，而死亡于梦寐者亡限也，无亦知泛之乐而不知风之可畏乎。慎兢观于吕梁，见其触石而煦沫也，曳足而走曰：‘吾何为冒是哉？’没齿而不涉。君子以为知畏，其贤于海贾远矣。故三峡之惊湍，望而知其能覆舟也，而蹈之以死者，不有其生者也。知泛之乐而不知风之可畏者，未尝夫险者也。故曰‘暴虎冯河，死而无悔者，圣人不与也。’言其知祸而弗避也。”

食鲐
　　司城子之圉人之子，食［鱼侯］鲐而死，弗哭。司城子问之曰：“父与子有爱乎？”曰：“何为其无爱也？”司城子曰：“然则尔之子死而弗哭，何也？”对曰：“臣闻之：死生有命，知命者不苟死。［鱼侯］鲐毒鱼也，食之者死，夫人莫不知也，而必食以死，是为口腹而轻其生，非人子也。是以弗哭。”司城子愀然叹曰：“好贿之毒其犹食［鱼侯］鲐乎？今之役役者无非口腹之徒也，而不知圉人之弗子也，甚矣！”

说秦
　　瑕邱子既说秦王，归而有矜色，谓慎子曰：“人皆谓秦王如虎不可触也，今仆已摩其须拍其肩矣。”慎子曰：“善哉！先生天下之独步也，然吾尝闻赤城之山有石梁五仞，径尺而龟背，其下维千丈之谷，县泉沃之，温藓被焉。无藤萝以为援也。有野人负薪而越之，不留趾而达，观者皆唶唶。或谓之曰：‘是石粱也，人不能越，惟若能越之，得匪有仙骨乎？’使还而复之。其人立而睨之，则足摇而不能举，目远而不敢瞩。今子之说秦王，是未睹夫石梁之险者也。是故过瞿塘而不栗者，未尝惊于水者也；视狴犴而不惴者，未尝中于法者也。使先生而再三之，则亦无辞以教仆矣。”

梦骑
　　刍甿之市，见市子之骑而都也，慕之，顾无所得马，归而惋形于色。一夕，乃梦骑，乐甚，寤而与其友言之。其友怜而与俱适市，僦马与之，骑以如陌。马见青而风，嘶而驰，駜然而骧，蹴然而若凫，刍甿抱鞍而号，旋于马腹之下，马跃而过之，头入于泥尺有咫。其友驰救之免。归乃谓其子曰：“知命者有大戒，惟慎无乘马而已。”

石激水
　　郁离子曰：“石激水，山激风，法激奸，吏激民，言激戎，直激暴。天下之纷纷生于激。是故小人之作乱也，繇其操之急，抑之甚，而使之东西南北无所容也。故进则死，退则死，进退无所逃也，则安得不避其急而趋其缓也哉？夫人之有欲如婴儿之欲乳也。吾力不足以遏之，而又不能舒徐以开之，委曲以道之，乃欲以一介之微挫其锋于顷刻，是何异乎以唾灭火，以瓠捍刃也哉？圣人知其无益也，故曰：‘人而不仁，疾之已甚，乱也。’及其见阳虎也，则应之曰：‘诺，吾将仕矣。’而不与之争也。陈恒弑其君，告夫三子，不可，则曰：‘以吾从大夫之后，不敢不告也。’而不与之辩也。夫如是何激之有哉？是故鲧堙洪水，禹乃导而疏之，然后地平天成之功不在鲧而在禹，何也？激不激之谓也。”

楚巫
　　楚俗尚鬼，鬼实弗神也，而其巫谋神之。乃阴构于邑侠，请以其利共。邑侠以其情通于国侠，故得悉闻有司之事与讼狱之胜负，验如响。有不用巫言，则事之已右者必左，已左者必右。于是楚人之奉巫过于奉王令，宁违王禁而不敢违巫言。王闻之怒，命司马戮巫而焚其祠。国人大噪，相与为讹言。于是楚旱，民皆以咎王，群小巫并起为讙，遍国中皆称鬼。王与令尹谋尽杀巫，以问熊蛰父。熊蛰父曰：“是激也，未可。夫民愚而溺于祸福，彼方兴用鬼，而吾骤遏之，未竟其所望，而谓吾怫其情，必怨。夫怨起于微而积者也。十家之邑，一日不能户无事，而况楚国乎？有事莫不诿诸鬼，则莫不倚鬼以尤王，其奚以御之？不如因而亢之。小人能譸祸而不避亢，亢而后昭其许，则不户说而喻，然后明正其法，蔑敢违矣。”乃命群巫推一大巫以主鬼而复其祠，国有事亦请焉。而大选县公，平庶狱，宽征役，绝请谒，黜贪墨，国邑之侠皆屏迹。巫言多不中，民始懈会。鄙有西师，王集其国老以祈巫，巫不得先闻而失其辞，王以诘国老，国老愕，弗能对。乃尸巫而爇鬼，无一人敢复言鬼。

公孙无人
　　柳下惠之弟跖盗于鲁，鲁国人患之。公孙无人谓展季曰：“舜父瞽瞍而弟象，舜克谐以孝，烝烝乂，不格奸。有诸？”展季恻然无以应。明日而之盗跖，盗跖环甲兵以自卫，揖其兄以入，还而坐，扬扬然问曰：“圣人之聚有道乎？”展季曰：“有。”请问之，曰：“太上以德，其次以政，其下以财。德久则怀，政驰则散，财尽则离。故德者主也，致者佐也，财者使也。致君子莫如德，致小人莫如财，可以君子可以小人，则道之以政。引其善而遏其恶，圣人兼此三者而弗颠其本末，则天下之民无不聚矣。”盗跖怫然曰：“我之聚人也异于是。驱之以白刃，渍之以赤血。从我者与之，其不从我者屠之，焚烧其室庐，芟翦其妻孥，芜其土田，割其恩爱，断绝其顾念，使之不夺不食，舍我奚适。吾将以是横行于天下，而非若长者之迂也。”展季哑然而返曰：“始吾谓人无不肖，皆异于禽兽，繇今观之，殆不若矣。”遂隐于柳下，而别其族曰“柳下氏”。

僰人养猴
　　僰人养猴，衣之衣而教之舞，规旋矩折，应律合节。巴童观而妒之，耻己之不如也，思所以败之，乃袖茅栗以往，筵张而猴出，众宾凝咛，左右皆蹈节，巴童佁然挥袖而出其茅栗掷之地，猴褫衣百争之，翻壶而倒案，僰人呵之不能禁，大沮。郁离子曰：“今之以不制之师战者，蠢然而蚁集，见物则争趋之，其何异于猴哉！”

良心
　　郁离子曰：“人莫不亲其父母也，而弗思他人之亦各亲其父母也；莫不爱子也，而弗思他人之亦各爱其子也。故有杀人之父母与子而不顾者。及其父母与子之死，则不堪其悲，是其良心之未亡，犹可道而之善也。人有不能孝于父母，而钟爱其子者，不思父母之于己，亦犹己之于子也，是其良心虽亡，而犹有存者，亦未至于不可道而之善也。是故圣人立教，因其善端而道之，使之引而伸之，触类而长之，侯以明之。挞以记之，格则承之庸之，否则威之。生之者天地父母，而成之者君师也。不然，名虽曰人，与禽兽何别焉？”

饮漆毒水
　　熊蛰父谓子离曰：“今有病渴，而刺漆汁以饮之。可乎？”曰：“不可。”“育鱼于池而患獭，则毒其水，可乎？”曰：“不可”。曰：“然则子之王亦未之思也甚矣。王患民赋之不均也而用司马发。司马发极人力之所至，务尽收以为功，见利而不见民；民入不足以为出，老弱饿殍，田野荒虚，而王未之闻也。王患敌寇之未弭也，而用乐和。乐和悦士卒以剽掠，见兵而不见民；民视之犹虎狼，所过妻孥不保，而王未之知也。是何异乎刺漆汁以止渴，毒池水以禁獭哉？王如不寤，吾恐民非王民而国非王国矣。”

