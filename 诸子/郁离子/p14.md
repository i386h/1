<!-- { "loadSidebar": true } -->
　　公子曰：“九成之堂，十亩之诞，俯阛阓以当中，岌重门之峥嵘，甃以砻石，植以栝柏，牖以鱼鳞，洞朗八棂，左右蜂房，奕奕翼翼，冬喧夏清。舆马达于陛除，鸣驺导以升阶，高坐华梱，尊严若神，卒列貔貅，吏排雁行，肃肃跄跄，秩秩如也。听咳传声，神撝鬼诃，发号施令，理诉决讼。出言而侍者辟易，指顾而瞻者局蹐。千人离立，跂望颜色。其喜也，温若春日之熙，其怒也，凛若秋霜之飞。雷霆起于颊舌，而死生判于笔下，吾愿与先生谋之。”郁离子曰：“孔子曰：富与贵是人之所欲也，不以其道得之，不处也。仆不愿也。”
　　公子曰：“款段之马，黑貂之裘，囊无百钱，橐无赢金，慷慨辞家，踊跃远游。曳裾而入公门，掉舌以动王侯，一语之合不觉前席，更仆秉烛，熏心酣骨，执鞭为之骇汁，虎士为之吐舌。于是出辞成法，建画为律，条九章以富国，发六奇以制敌，阳谋阴间，神授鬼伏。指挥而白虹贯日，顾盼而长庚入月。盖鄠里不能测其机，孟贲不能当其决也。是以一言贵于千金，一诺重于千钧，吹则猛虎竖毛，嘘则寒谷生春，謦欬折五兵，谭笑却三军，气使燕赵之豪，威詟齐楚之君。吾愿与先生论之。”郁离子曰：“孔子曰：暴虎冯河，河死而无悔者，吾不与也。仆不愿也。”
　　公子曰：“戎座十万，虎贲三千，犀革之车，驾以駃騠，服以騊駼，造父御戎，乌获为右，士如熊罴，马如腾龙，豁阚炰烋，殷谷訇邱，挂以重铠，被以鲛函，炫耀冬冰，烨烨晨星，纯钩太阿，缦理龟鳞，雄戟扬虹，厹矛掣蛇，舒光发辉，上缠斗杓。乃有角端之弓，鱼牙之矢，控弦而满月在手，覆彇而蹲甲吞羽，黄间谿子，时力距黍，九牛引挽，发若雷吼。于是乎白书如荼，赤羽如荭，大旆锋旗，植以玄戈，建九斿之霓旂，蔚云旋而飆迥。山陵为之低昂，太阳为之寝光，乃布天衡，乃列地冲，风云鸟蛇，龙虎翕张，屹兮如山，俨兮若城，浑浑沌沌，莫窥其形。吾愿与先生将之。”郁离子曰：“孔子曰：俎豆之事则尝闻之，军旅之事未之学也。仆不愿也。”
　　公子曰：“西方之域有真人焉，广大神通，浩浩无涯，其力可以斡造化，回天地，其功可以拯垫溺，拔罪苦，起死扶生，剖顽烛冥；窈窈愔愔，荡扫六淫；寂寂默默，涤除百惑。如翦草莱，不遗一荄；如龙用壮，莫我能当。不震不摇，障翳自消；不悚不难，百怪自散。如镜去尘，其光粲新；如莲出水，净无泥滓。以能不灭不生，长存至精，不形不体，无往不在。放之无外，收之无内；幽静恬漠，永享至乐。吾愿与先生求之。”郁离子曰：“孔子曰：攻乎异端，斯害也已。仆不愿也。”
　　公子曰：“太极浑浑，分为乾坤，乾坤翕辟结为日月，日月代明播为五精。二五媾真，形而为人，玄黄两间，独为物灵，得天全也。是故轩辕黄帝访于广成子而受诀焉。其诀曰：‘穆清滓兮沕杳冥，洞晃朗兮观吾庭。扫氛埃兮驱虫蛇，部署众神兮集予家。时风雨兮若晦冥，疏不壅兮待其生。调其行兮和厥止，保其受兮为孝子。收六区兮归一握，仁灵芽兮苴乃核，乘应龙兮入寥廓。’吾愿与先生追之。”郁离子曰：“语曰：死生有命。仆不愿也。”
　　公子曰：“愿闻先生之志。”郁离子愀然曰：“公子！三王既没，孔子道塞；九流杨墨，百家并出，淫辞横说，从横反覆；惨害阴毒，恫疑恐惑，变幻白墨，如飆之发，可使晦曰：如水之激，可使漂石。萦纡迴遹，以蟊以贼，此其章章者也。其矫者则谓天地为蘧庐，黔首为虫蛆，文章礼乐皆不足为，以耀以夸，使人染之如膏，吞之如钩，虚浮谲诡，诳生罔死，舍形索影，慢弃伦理。此皆迷生之曲蹊，蠹世之巨蝎也。方今威弧绝弦，枉矢交流，旬始欃枪，降魄流精，为驱为豺，为蛟为蛇，犬失其主，化为封狼，奋爪张牙，饮血茹肉，淫淫灂灂，沉膏腻穷渊，积骸连陵。无人以救之。天道几乎熄矣。而欲以富乐为乐，娭游为适，不亦悲乎？仆愿与公子讲尧禹之道，论汤武之事，宪伊吕，师周召，稽考先王之典，商度救时之政，明法度，肄礼乐，以待王者之兴。若夫旁途捷岐，狙诈诡随，鸣贪鼓愚，侥幸一时者，旨不愿也。”于是公子赧然，颐颊发赤，目眊舌强，再拜受教，曰：“鄙人不学，乃今日始闻先生之言，如垢得涤。愿为弟子，幸甚至哉，服膺无斁。”

