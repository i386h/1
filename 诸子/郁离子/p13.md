<!-- { "loadSidebar": true } -->
　　或问于郁离子曰：“井田可复乎？”郁离子曰：“可。”曰：“何如其可也？”曰：“以大德戡大乱则可也。夫民情久佚则思乱，乱极而后愿定。欲谋治者必国民之愿定而为之制，然后疆无梗，猾无闾。故令不疚而行。”请问之，曰：“天下之宴安也，人不尝苦辛，不知乱之无所容其身，而易于怨上。故一拂其欲，则愤激而思变，有从而倡之，乱斯作矣。是故老成之人慎纷更焉，非为苟也，畏未得其利而先睹其害也。故民犹马也，厩牧以安之，豆粟以饫之，旦而放之，莫不振鬣而奔风，牝鸣而牡应，嘶驰騠突，惟意所如，不可逐而馽也，及其负盐车，历羊肠，流汁踠足，饥不得秣，倦不得息，逾数百千里而归，望皂枥如弗及，见圉人而敂沫，则虽鞭之使逸，否矣。及此而调之，其有不服者乎？是故圣人与时偕行，时未至而为之，谓之躁；时至而不为之，谓之陋。今民风不淳，而古道之废兴，欲不欲者各半。故以大德戡大乱，则井田亦可复也。”

窃糟
　　客有好佛者，每与人论道理，必以其说驾之，欣欣然自以为有独得焉。郁离子谓之曰：“昔者鲁人不能为酒，惟中山之人，善酿千日之酒，鲁人求其方，弗得。有仕于中山者，主酒家，取其糟归，以鲁酒渍之，谓人曰：‘中山之酒也。’鲁人饮之，皆以为中山之酒也。一日，酒家之主者来，闻有酒，索而饮之，吐而笑曰：‘是予之糟液也。’今子以佛夸予可也，吾恐真佛之笑子窃其糟也。”

论物理
　　郁离子曰：“天地之呼吸，吾于潮汐见之：祸福之素定，吾于梦寐之先兆见之；同声之相应，吾于琴之弦见之；同气之相求，吾于铁与磁石见之；鬼神之变化，吾于雷电见之；阴阳五行之消息，人命系其吉凶，吾于介鳞之于月见之；祭祀之非虚文，吾于豺獭见之；天枢之中，吾于子午之针见之；巫祝之理不无，吾于吹蛊见之；三辰六气之变有占而必验，吾于人之脉色见之，观其著以知微，察其显而见隐，此格物、致知之要道也。不研其情，不索其故，梏于耳目而止，非知天人者矣。”

慎爵
　　郁离子谓执政者曰：“物之所贵于天下者，以其少有而难得也。如使明珠如沙，黄金如土，则人皆得而有之，其何以能贵乎？故服有章，爵有等，使人不可以妄觊，然后王命尊而荣辱行。此鼓舞天下之奇货也。昔者赵王得于阗之玉以为爵曰：‘以饮有功者。’邯郸之围解，王跪而执爵进酒，为魏公子寿，公子拜嘉焉。故鄗南之役，王无以为赏，乃以其爵饮将士，将士饮之皆喜。于是赵人之得爵饮，重于得十乘之禄。及其后王迁以爵爵嬖人之舐痔者，于是秦伐赵，李牧击却之，王取爵以饮将士，将士皆不饮而怒。故同是爵也，施之一不当，则反好以为恶。不知宝其所贵而已矣。”

天裂地动
　　或曰：“《传》曰：天裂阳不足，地动阴有余。然乎？”郁离子曰：“天道幽微，非可亿也。然以吾观之，天裂阳不足是也；地动阴有余未必然也。夫天浑浑然气也，地包于其中，气行不息，地以之奠，今而动焉，岂地之自动乎？观乎地之动也，盖象夫震掉颤惕，而不为跣跃奋舞之状也。夫既不为跳跃奋舞，则岂地之自动乎？其必有以使之然矣。然则地之动也，非其自动也，繇其所丽者有所不恒而使之然也。犹舟之在水，其动也繇乎水，非舟之自动也。吾固曰天裂阳不足是也：地动亦阳不足，而非阴有余也。”

羹藿
　　郑子叔逃寇于野，野人羹藿以食之，甘。归而思焉。采而茹之，弗甘矣。郁离子曰：“是岂藿之味异乎？人情而已。故有富而弃其妻，贵而遗其族者，繇遇而殊之也。昔楚昭王出奔而亡其屦，使人求之以百金，曰：‘吾不忘其相从于患难之中也’。故论功而来及者皆不怨，非术也，诚之感也。”

大智
　　郁离子曰：“人有智而能愚者，天下鲜哉。夫天下鲜不自智之人也，而不知我能，人亦能也。人用智而偶获，遂以为我独，于是乎无所不用。及其久也，虽实以诚行之，人亦以为用智也，能无穷乎？故智而能愚，则天下之智莫加焉。鬼神之所以神于人者，以其不常也。惟不常，故不形，不形故不可测。人有作为不可测者，自以为不可测，而不知其为人所测。故智不自智，而后人莫与争智。辞其名，受其实，天下之大智哉！”

安期生
　　安期生得道于之罘之山，持赤刀以役虎，左右指使进退，如役小儿。东海黄公见而慕之，谓其神灵在刀焉，窃而佩之。行遇虎于路，出刀以格之，弗胜，为虎所食。郁离子曰：“今之若是者众矣。蔡人渔于淮，得符文之玉，自以为天授之命，乃往入大泽，集众以图大事，事不成而赤其族，亦此类也。”

行币有道
　　或问于郁离子曰：“币之不行而欲通，有道乎？”郁离子曰：在治本。”“何谓治本？”曰：“币非有用之物也，而能使之流行者，法也。行法有道，本之以德政，辅之以威刑，使天下信畏，然后无用之物可使之有用。今盗起而不讨，民不知畏信。法不行矣，有用之物且无用矣，而况于币乎？如之何其通之也？”

重禁
　　郁离子曰：“天下之重禁，惟不在衣食之数者可也。故铸钱造币虽民用之所切，而饥不可食，寒不可衣，必藉主权以行世。故其禁虽至死而人弗怨，知其罪之在己也。若盐则海水也。海水天物也，煮之则可食，不必假主权以行世，而私之以为己，是与民争食也。故禁愈切，而犯者愈盛，曲不在民矣。”或曰：‘若是，则‘数罟不入洿池，斧斤以时入山林’，先王之禁亦过与？”曰：“先王之禁非奄其利而私之也，将育而蕃之以足民用也。其情异矣，矧百亩之田无家不受，而不饥不寒乎？”

七出
　　或问于郁离子曰：“在律，妇有七出，圣人之言与？”曰：“是后世薄夫之云，非圣人意也。夫妇人以夫者，淫也、妒也、不孝也、多言也、盗也，五者天下之恶德也。妇而有焉，出之宜也。恶疾之与无子，岂人之所欲哉？非所欲而得之，其不幸也大矣，而出之，忍矣哉！夫妇人伦之一也。妇以夫为天，不矜其不幸而遂弃之，岂天理哉？而以是为典训，是教不仁以贼人道也。仲尼没而邪辞作，惧人之不信，而驾圣人以逞其说。呜呼，圣人之不幸而受诬也久矣哉！”

九难
　　郁离子冥迹山林，友木石而侣猿猱，茅径不开，草屋肃然。随阳公子过焉，坐定，公子作而言曰：“仆不佞，窃闻先生久矣，今幸得覜玉色，趋下风。仆闻有道之士不遗刍荛之言，愿有陈焉。先生肯听之乎？”郁离子曰：“唯唯！愿奉教。”
　　公子曰：“夏屋耽耽，缭以周坦。广庭砥平，翼以飞楼。突室留春，清馆含秋。高櫊楬辙以翚骞，曾甍馺沓以云浮。虹芳檀以承衡，兽苍珉以负楹。浮柱错落以星罗，碧瓦流离而水波。天华卉暐而冬敷，秀木修森以夏凉。流景入而成霞，潜籁动以生风，晃兮如阊阖之开，忽兮若管弦之音。于是乎曼目蛾眉，窈窕成行，曳结烟之翠绡，鸣锵泉之玉珰。众乐张，华筵启，肆金尊，澄芳醴。炮羔击牛，烹麕燖鹿。臇玉珧，臛比目，脍跃湍之鲂，炙拂云之鹄，羹月窟之兔肺，腼雾答之豹胎。和以麟髓之酥，芼以赪桂之荑。果则碧华之莲，紫英之梨，霜柑盎蜜，丹荔凝脂，曼倩之桃若壶，安期之枣如瓜，羶肥既饫，清膬乃荐，践笙箫，行组练，迅翔鹍，矫轻燕，熺金釭与绮烛，激妆艳以过电。良宵欲终，娱乐未足，鸡胶胶以叫晨，留嘉宾以终曲，吾愿与先生同之。”郁离子曰：“夏书曰：酣酒嗜音，峻宇雕墙，有一于此，未或不亡。仆不愿也。”
　　公子曰：“百顷之园，树以美木繁华，环以曲沼清池，黑石白沙，黝黝冥冥，岧岧亭亭，密密堂堂，畜阴泄阳，木则女贞石楠合欢棕榈，桐柏枫栌椒桂杉榆，叶如车轮，实若垂珠、春禽嘤鸣而相求，夏虫鼓腋以呼秋，朝阳发旭以摅虹，夕岚凝晕而欲流。草则鼠姑玫瑰，芎兰茝衡，茭蒋蒲菰，苹萍浮生。丹苕抱木以垂翘，薜荔缘崖以舒荣，蔚披离以棽纚，激迅飚以扬馨。鸟则白卓黄莺，翠鹬锦鸡，敷羽翰，摛文章，韚韚煌煌，若彤霞之间矞云。鱼则赤鲤白鲦，鳜鲫鯈鲨，斑鳞紫鳍，吹澜生华。于是乎翠盖飘摇，文鹢委蛇，喜月远至，冠佩追随。憩芳亭，酌琼卮，携佳人，泛涟漪，扰凫鹥，发棹讴，钓游鲭，弋潜龟，奏艳歌，赋新诗。邀姮娥于洞房，累日夕而亡归。吾愿与先生共之。”郁离子曰：“仲尼曰：乐佚游，乐宴乐，损矣。仆不愿也。”
　　公子曰：“五都之市，列肆千区，三川之衢，大车千两；二江之津，舳舻千艘，家僮万人，分方逐利。西极岷陇河源，康居大宛，出马渥洼，流玉昆仑。东穷日本扶桑，玄菟乐浪，海岱青徐，三韩扶馀。南尽百粤七闽，蒙诏徭氓，穿胸交趾，鲛室蜃市。北陟无闾代恒，阴山北庭，卑耳孤竹，万里沙漠。掇天琛，拾坤珍，山藏谷韫之英，蜚潜动植之精，莫不悉致而毕陈。爰有吉量驒騱，苍兕文犀，足蹑电而追风，角纳象以成形。火齐玫瑰，琼瑶璆琳，琪树琅玕，王母所栽。备五色，含八音，璀璨珑璁，睒闪虎睛，獓胭旄牛，师类之毛，鬟髿披蓑，以纛以缨。珊瑚海柏，若木非木，若玉非玉，萧森櫒索，葩桠箨落，其采有赩，沉檀罗縠，脑麝之香，郁列芬芳，苾茀氤氳，螺甲龙涎，腥极返馨。钟乳丹沙，金芽石英，采而服之，变为神仙。水晶玻璃，辟署清尘，琉璃木难，的灼采光，豆寇胡椒，荜拨丁香，杀恶诛臊，易牙所珍。甘蕉木绵，香葛梵罗，柔暖轻凉，寒暑攸宜。翡翠鹔鷞，采羽乡翰，玳瑁之龟，蜡质漆章。鼠毛之布，焚之炎炎，振之如霜，丹虾之须，劲若抽虹，焕烂晶莹，望之欲流，抚之不濡。玄象之牙，厥大盈舟，狼虎熊罴，青貂白狐，文狨青狸，赤豹之皮，獑猢蜼（豕聿），修毛髬髽，媕蚺蒙茸，洵美且温，驼毳羔绒，细若游丝，软若春绵，丹参紫芝，地胆天麻，灵药千名，神农怕尝。起死回生，旋阴斡阳。蜀锦戎毡，越纸齐纨，跨海逾山，转致流通。自北自东，自西自南，所至成市，所止成廛。于是乎鋔山出金，煮海收盐，千锸穿崖，声翻九幽，万灶歊烟，结为苍云。蜑艇蛮舠，出没风涛，罔鰅鰫，曳鲤鲢，举赤鱬，络氐人，钩鼈鼊，缯鰝虾，止水母，凿蛎蠔，擒化鲲，絷翔鳐，罶鲔簏鲡，牵鲖罣鲈，系鲟引鳇，掣鳄连鲛，枕丁胶乙，兼取并积。镞骨皮箙，磨鳞刮甲，齿牙锋锷，以函以戟，瓮鲊乘鱐，其利什百。其重宝则有径寸之珠，方尺之璧，腾光吐璟，闪日烁月，匣不能閟，土不能蚀，可以易祸回祥，倾城夺国，吾愿与先生致之。”郁离子曰：“传曰：象有齿以焚其身，贿也。仆不愿也。”
