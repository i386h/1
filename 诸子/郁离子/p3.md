<!-- { "loadSidebar": true } -->
　　人言五伯之假仁义也，或曰：”是何足道哉？”郁离子曰：“是非仁人之言与。五伯之时，天下之乱极矣，称诸侯之德无以加焉，虽假而愈于不能。故圣人有取也。故曰诚胜假，假胜无。天下之至诚，吾不得见矣，得见假之者亦可矣。”郁离子曰：“甚矣，仁义之莫强于天下也。五伯假之，而犹足以维天下而获天下之显名，而况于出之以忠，行之以信者哉！今人谈仁义以口，间取其一二无拂于其欲者，时行焉，将以贾誉也。及其弗获，则举仁义以为迂而舍之，至于死弗悟，哀哉！”

象虎
　　齐湣王既取燕灭宋，遂伐赵侵魏，南恶楚，西绝秦交示威诸侯，以求为帝。平原君问于鲁仲连曰：“齐其成乎？”鲁仲连笑曰：“成哉？臣窃悲其为象虎也。”平原君曰：“何谓也？”鲁仲连曰：“臣闻楚人有患狐者，多方以捕之，弗获，或致之曰：‘虎，山兽之雄也，天下之兽见之，咸詟而亡其神，伏而俟命。’乃使作象虎，取虎皮蒙之，出于牖下，狐入遇焉，啼而踣。他日豕暴于其田，乃使伏象虎，而使其子以弋掎诸衢。田者呼，豕逸于莽，遇象虎而反奔衢，获焉。楚人大喜，以象虎为可以臣服天下之兽矣。于是野有如马，被象虎以趋之。人或止之曰：‘是駮也，真虎且不当，往且败。’弗听。马雷呴而前，攫而噬之，颅磔而死。今齐实象虎，而燕与宋，狐与豕也，弗戒，诸侯其无駮乎？”明年，望诸君以诸侯之师入齐，湣王为淖齿所杀。

蟾蜍
　　蟾蜍游于泱瀼之泽，蚵蚾以其族见，喜其类己也，欲与俱入月，使鼁蝤呼之，问曰：“彼何食？”曰：“彼宅于月中，身栖桂树之阴，餐泰和之淳精，吸风露之华滋，他无所食也。”蚵蚾曰：“若是则予不能从矣。予处泱瀼之中，一日而三饱，予焉能从彼单栖于泬漻，枵其胃肠而吸饮风露乎？”问其食，不对，鼁蝤复命，使返而窥之，是方据溷而食其蛆，盐粪汁而饮之，满腹然后出，肭肭然。鼁蝤返曰：“彼之食，溷蛆与粪汁也，不可一日无也，而焉能从子？”蟾蜍蹙额而咍曰：“呜呼！予何罪乎，而生与此物类也！”

豺智
　　郁离子曰：“豺之智其出于庶兽者乎？呜呼，岂独兽哉，人之无知也，亦不如之矣！故豺之力非虎敌也，而独见焉则避。及其朋之来也，则相与犄角之，尽虎之力得一豺焉，未暇顾其后也而犄之者至矣，虎虽猛，其奚以当之？长平之役，以四十万之众投戈甲而受死，惟其智之不如豺而已。”

玄豹
　　石羊先生谓郁离子曰：“呜呼，世有欲盖而彰，欲抑而扬，欲揜其明而播其声者，不亦异乎？”郁离子喟然叹曰：“子不见夫南山之玄豹乎？其始也绘绘耳，人莫之知也。雾雨七日不下食，以泽其毛而成其文。文成矣，而复欲隐，何其蚩也？是故县黎之玉，处顽石之中，而潜于幽谷之底，其寿可以与天地俱也：无故而舒其光，使人蝻而骇之，于是乎椎凿而扃鐍发矣。桂树之轮囷结樛，与拷枥奚异，而斧斤寻之，不惮阻远者何也？以其香之达也。故曰‘欲人之不见，莫若曶其明；欲人之不知，莫若喑其声。是故鹦鹉絷于能言，蜩蠠获于善鸣；樗以恶而免割，［娄瓜］以苦而不烹。何不翳子之烨烨，而返子之冥冥乎？”石羊先生怅然久之，曰：“惜乎，予闻之晚也！”

蚁垤
　　南山之隈有大木，群蚁萃焉。穿其中而积土其外，于是木朽而蚁日蕃，则分处其南北之柯，蚁之垤瘯如也。一日野火至，其处南者走而北，处北者走而南，不能走者渐而迁于火所未至，已而俱爇无遗者。

贿亡
　　东南之美，有荆山之麝脐焉，荆人有逐麝者，麝急，则抉其脐投诸莽，逐者趋焉，麝因得以逸。令尹子文闻之曰：“是兽也，而人有弗如之者，以贿亡其身以及其家，何其知之不如麝耶！”

惜鹳智
　　子游为武城宰，郭门之垤，有鹳迁其巢于墓门之表。墓门之老以告，曰：“鹳知天将雨之鸟也，而骤迁其巢，邑其大水乎？”子游曰：“诺”。命邑人悉具舟以俟。居数日，水果大至。郭门之垤没，而雨不止，水且及于墓门之表，鹳之巢翘翘然，徘徊长唳，莫知其所处也。子游曰：“悲哉！是亦有知矣，惜乎其未远也。”

子侨包藏祸心
　　西郭子侨与公仆诡随、涉虚俱为微行，昏夜逾其邻人之垣，邻人恶之，坎其往来之涂，而置溷焉。一夕又往，子侨先堕于溷弗言，而招诡随；诡随从之堕，欲呼，子侨掩其口曰：“勿言。”俄而涉虚至，亦堕，子侨乃言曰：“我欲其无相咥也。”君子谓西郭子侨非人也，己则不慎，自取污辱，而包藏祸心，以陷其友，其不仁甚矣！

救虎
　　苍筤之山，溪水合流入于江，有道士筑于其上以事佛甚谨。一夕，山水大出，漂室庐塞溪而下，人骑木乘屋号呼求救者，声相连也，道士具大舟，躬蓑笠，立水浒，督善水者绳以俟。人至即投木索引之，所存活甚众。平旦，有兽身没波涛中而浮其首，左右盼若求救者。道士曰：“是亦有生，必速救之”舟者应言往，以木接上之，乃虎也。始则曚曚然，坐而舐其毛，比及岸，则瞠目眂士，跃而攫之仆地。舟人奔救，道士得不死而重伤焉。郁离子曰：“哀哉！是亦道士之过也。知其非人而救之，非道士之过乎？虽然，孔子曰：‘观过斯知仁矣’道士有焉。”

采药
　　豢龙先生采药于山，有老父坐石上，揖之不起。豢龙先生拱而立。倾之，老父仰而嘘，俯而凝其神，玉如也，颔而笑曰：“子欲采药乎？余亦采药者也。今子虽采药而未知药也。知药莫若我。”豢龙先生跪曰：“愿受教。”老父曰：“坐！吾语子，中黄之山有药焉，龙鳞凤葩，玉质而金英，宵纳月彩，晨唏日精，宅厚坤以为家，澡沆瀣之流荣。其味不苦不酸，其性不热不寒，淡如也，淳如也，其名曰芝，得而服之，寿考以康，百病不生，嗥嗥熙熙，哜于泰宁，而五百年一遇之；太行之山有草焉，丹荑而紫蕤，根如伏龙，叶如翠翘，葱葱萋萋，蔚茂以齐，其名曰参。得而服之老者少，少者寿，病者已，尪者起，而三百年一遇之；南条之山有草焉，性温而和，味芳以辛，馥馥芬芬，香气袭人，其名曰术，得而服之，养精益神，救死扶生，去疾除根，瘴疠莫干，寝兴以安，而百年一遇之；岣嵝之山有术焉，碧干而琼枝，绿叶菁菁，上拂穹青，下临层崖，霜雪洒之而不凝，赤日过之而不炎，其菲菲，其味如饴，鬼魅畏之，避不敢窥，其名日桂。煮而服之，可以祛百邪，消毒淫，扶阳抑阴，敛真归元；岷山之阴有草焉，叶如翠眊，根如南金，味如人胆，禀性酷烈，不能容物，名曰黄良，煮而服之，推去百恶，破症解结，无秽不涤，烦疴毒热，一扫无迹，如司寇之殛贼。之二物也，有病乃服，无病者不服也，故有弗用，用必中；阴谷有草，状如黄精，背阳而生，入口口裂，著肉肉溃，名曰钩吻；云梦之隰有草，其状如葵，叶露滴人，流为疮痍，刻骨绝筋，名曰断肠之草。之二草者，但有杀人之能，而无愈疾之功，吾子其慎择之哉！无求美弗得，而为形似者所误。”豢龙先生愀然而悲，顾求老人，已不知其所之矣。

梓棘
　　梓谓棘曰：尔何为乎修修而不扬，櫹櫹而无所容，幽樛于灌莽之中，翳朽箨而不见太阳，不已痗乎？吾干竦穹崖，梢拂九阳，根入九阴，日月过而留其晖，风雨会而流其滋。鹓雏翠鸾，朝夕和鸣。暖霭晴岚，山蒸泽烘，结为祥云，五色备象，八音成声，绚为文章。抱日浮光，蔚兮若濯锦出蜀江，粲兮若春葩曜都房。是以匠石见而爱之，期以为明堂之栋梁。”言既，棘倚风而啸，振条而吟，曰：“美矣哉！吾闻之：冶容色者侮之招，丽服饰者盗之招，多才能者忌之招。今子之美，冠群超伦，名彰于时，泰运未开，构厦无入，吾忧子之得为明堂之栋梁，而翦为黄肠，与腐肉同归于冥冥之乡，虽欲见太阳，其可得乎？吾长不盈寻，大不逾指、拄疏屈律，不文不理，天不畀之以材，而赐之以刺，使人不敢樵，禽不敢萃，故虽无子之美，而亦无子之忧，则吾之所得多矣。吾又安所求哉？”

蛰父不仕
　　宋王欲使熊蛰父为司马，熊蛰父辞。宋王谓杞离曰：“薄诸乎？吾将以为太宰。”杞离曰：”臣请试之。”旦日之熊蛰父氏，不遇，遇其仆于逵，为道王之意。其仆曰：“小人不能知也，然尝闻之：南海之岛人食蛇，北游于中国，猎蛇以为粮，之齐，齐人馆之厚，客喜，侑主人以文郁之修，主人吐舌而来，客弗喻，为其薄也。戒皂臣求王虺以致之。今王与大夫无亦犹是与？”杞离惭而退。

化铁之术
　　郁离子学道于藐乾罗子冥，授化铁为金之术。遂往入九折之山，得跃冶之钢而炼之。以左目取火于太阳，右目取水于太阴，驱役雷风，收拾鬼神，以集于黄中。浑浑肧肧，如珠在胎；焜焜荧荧，如日将升。仙人皆仰之矣，山鬼窥而栗焉，啸其徒谋之曰：“有怪女知之乎？若不早图而待其成，悔无及矣。”乃使犭喿与鬼分挠之，百端不能破，乃群号而诉诸帝曰：“天生物而赋之形成性、寿、夭、贵、贱，司命掌之，弗可移也，夫是谓之天常。今彼将以智夺之，以窃天权，弗可假也。”帝怒，命方伯宵鼓之以鞟狵之鞴，铁跃弗不止，遂不能成金。

石羊先生
