<!-- { "loadSidebar": true } -->
　　○筘率千二百齿度经过糊齿有兼缕纱经三千二百缕绫经五千六百缕古八十缕为升今之绸殆六十升也[嘉湖出口出水干丝为经则任从提挈不忧断接]机长丈六起花楼掘地藏足中托衢盘[用千八百竹条]提花坐楼以的杠卷丝用两叠助木尖插筘两头叠助者罗空在耎综衮头两扇结综一耎一坚纱亦在衮头制定也织绫绸则去此两扇而用桄综八扇两手交织曰绉纱两梭□一梭重曰秋罗先染丝织者鞋屯绢也绫绢以浮轻见花纱罗以纠纬见花绫绢一梭一提纱罗来梭提往梭不提其独织者浪梅小花视素罗加桄二扇[潞油小云温州方锦皆独织者]倭鞋则斫绵夹藏经面织过刮成黑光者也[白下仿倭鞋先纬铁丝而后刮之]蜀锦刻丝与通身盘龙盘枝则截梭斗合节节换法矣机杼之巧殆天工乎治丝提绪入星丁乃由送丝签以登大车调丝用络笃过竹钩为活头焉纬络纺车既籰有溜眼掌扇轻耙印架乃扱于筘中[此非织筘]妙于交竹一度然后过黍胡用小粉[面觔洗下]其染纱者用明胶刷之曰清胶纱伪重绸分两者或糖或粉丝贵吴丝日本皆市此川楚闽广齐豫各有茧

　　蜡靴

　　○用黄蜡四两以二两粘沥青入蜡均用

　　貂帽

　　○猫踏其毛则拳结不开其边坏者翦去分许烧酒喷烙钱赶之长如故貂有紫者玄者[以颖长而尖者佳吹之见皮]

　　红物

　　○红易渍败又畏风日惟毛染者及加猩血者不畏名苑曰麈尾拂毡不蠹置茜帛中红色不黯麈驼鹿也

　　染红

　　○河水浸红花次日囊盛洗去黄水又温洗之又以豆萁灰淋水洗之乃泡乌梅汤点[槌乌梅与干红花等分]帛藉黄檗而染红或炒槐花入苏木藉[白下号乔红]兰绒洋布可受斤金之繎红入夜发光福建胭脂亦重受红花者肇庆山崦小花丛生含苞可作胭脂[叶似蓝花似蓼]郑虔曰山榴花作胭脂茜草染紫又有树茜终葵子汁如胭脂江北曰架菜子后退色紫矿血竭为胡胭脂矿出蚁坏血竭其树脂也[中通曰凡红色花皆可取汁作胭脂但有深浅如凤仙染甲之类杭州夜色红用重受胭脂碧用碧蝉蓝胭脂以朱砂大青皆重不可作夜色苏木蠹亦可作紫矿朱虬庵曰广西太平府有红草可染红]

　　杂染

　　○黄槐青靛绿则合之紫则青红合浅色则视轻重加减之若椒褐茶褐荆茄色有兼栌黄者墨水者皂矾五倍子易毁布帛今不用矣栀子染黄久而色脱不如槐花或用栌蘖红苋菜煮生麻布则色白如苎荷叶煮布为褐色布作荷香榉柳皮可染黑[不独布也沙尾鬘帽黄者白者以榉叶同煮即黑一作柜]凡梣枫桦乌桕檗杨桐皆可染染必加矾不则入污泥而黑矣入泥者其布易坏染布而干之再入泥则不坏布茜红以乌梅汤退红以石灰水退后茜不失铢两虚舟曰鸽粪煮黄绢色变白或以鸡粪煮白之储粮藤似山药结实如小瓜以之染葛作汗衫则不近肤而爽本草赭魁鹅抱之类乎今或以椑漆染麻衫最爽汗

　　各种污衣洗法

　　○绿矾百药煎污衣乌梅汤洗槐花污衣酸梅汤洗杨梅苏木污衣硫黄烟熏然后洗之染漆以香油洗更以萝卜烦润之酒醋酱污衣藕洗之酒污衣井水浇洗日晒无痕粪污衣埋土内一时取出水洗蚊蝇粪污衣灯心蘸水擦之[暄曰黄泥污衣生姜汁挼以水摆之又如常洗各种衣亦有法彩色衣牛胶水浸半日温汤洗皂衣浓煎栀子汤洗白衣菖蒲未搅水摆之又法萝卜汁洗皂角不及洗蕉葛清水揉梅叶汁洗泡汤亦可罗绢衣皂筴温汤洗垢净复过别器另汤浸又洗其折浸不揉反覆拍洗带水搭竿上候水滴干乃展摊与洗葛同法]

　　洗亵衣法

　　○入狼毒藜芦川乌汁虮虱不复生[中通曰入松子二三粒浆衣则不作汗秽气]

　　洗衣霉

　　○用老梅叶摩挲洗之霉即落凡莱菔汤西瓜汁大蒜汁枇杷核洗皆去浆

　　洗衣上黑法

　　○用杏仁半夏生白果捣烂挼之或专捣半夏水挼一洗即去又法稠牛胶涂污处干后揭胶黑亦去又法以冷饭捣烂推之或嚼酸枣洗又法画□字符于杯水上以此荡之则黑去又法以气呵透以水洗之[暄曰包饭挼捏饭出黑即出矣]

　　去衣垢腻法

　　○用莙荙灰或莱菔豆秸灰洗之芋汁洗腻衣如玉

　　洗衣上油法

　　○铺炭灰滑石熨去或萝卜汤洗或面涂纸托干后揭去毡褐衣煎猪蹄爪汤热濯青纻丝用慈孝竹茹楷去之其起油末用龙骨两半滑石一两海螵蛸白墡土各二两糁污处纸隔熨之油污旧迹复用油润污处熨之一曰炒石灰三升将油污处入灰内探洗即脱一曰嚼萝卜吐污处烦撋之水濯无痕又黑油煮酒洗香油水胶洗凡油衣油纸邑香油即烂[中通曰以人溺洗油衣油去无迹]

　　洗真紫衣油污法

　　○烧红炭泡汁乘热摆去不经手为宜洗衣上血法

　　○煎小便滚气薰衣一宿来日洗或萝卜擦或纸蘸水擦或冷水濯皆无迹一法含水与箸从箸落于血处挼洗之

　　衣发白点

　　○茶褐衣段发白点乌梅煎浓汤笔蘸涂发处还原色

　　夏月衣蒸

　　○以冬瓜汁浸洗

　　洗旧红缨法

　　○酱盦少时洗之雪水洗则净醋洗则红染用酸酱水毛段皆然[中通曰用皂角洗去垢复红]

　　纸被旧

　　○毛起将破用黄蜀葵梗五七根槌碎水浸其涎而刷之则如新嫌纸被作声则以芝麻萁烟熏之

　　洗笠法

　　○笠子油污或汗透者以乌头煎浓汤洗之[中通曰得勒苏草帽若黄用硫黄熏之即白]

　　毡衣

　　○擦生芋耐久不蛀毡垢温水真醋洗皮毡袄帽皆不可晒晒反生虫惟宜风吹[暄曰毛衣及毡以猪蹄爪煎汤热洗亦可]

　　洗漆巾

　　○炒糯米黑浓煎汁涂巾如新

　　洗头巾

　　○用沸汤入盐摆洗则垢自落一云以热面汤摆洗亦妙

　　鞋

　　○鞋中著樟脑去脚气用椒末去风则不痛冷以茯苓贯众天仙子狼毒草乌豆白矾五灵脂等分煮新布鞋晒干冬不透风寒夏凉不漏水

　　裘袄

　　○集尘灰粘杨花生蛀若有虱反裘置霜露中虱绝凡裘近土壁久则毛落[中通曰宜收新瓮中青布包纸封之张家口夏收诸皮以干沙置□一层皮一层沙压之]

　　褐

　　○贮木器中蛀生[中履曰黄蒿曝干卷收不蛀凡毛褐毡皮皆畏杉木]

　　洗丝

　　○以木槿叶不棼练用稻稿灰煮胰陈宿浣之[乌梅不及]

　　单衣过寒暑法

　　○五灵脂半夏天仙子草鸦各一两用水七升入布袍煮之轻轻慢火煎熬至尽日中暴燥雪后穿此单衣如十斤绵此名焦光过冬衣一法加贯众狼毒白矾其王仲都暑衣法则龙涎石乳涂青布也酷日中行热不透里自咽冰梅缓步可以无汗[中履曰干早谷苗三伏暴之捶柔以铺鞋底则冬暖不必向火农家以早谷草铺床以冬自发热也北骑靴沓狗皮行缠不用缠指使指常自动转则气行不冻]

　　毡绒

　　○陕西平凉畜羊一年两翦之先梳下绒其粗毛以杆毡春毛毡作袯襫雨不入以有力也南方加絮故不可胜雨滇毡雨衣亦佳其犏牛绒则出西宁小西天者秦边畜收为生羊自环角外卫以却狼其犏牛成群行人备红衣掷之群牛争此红衣则行人过去矣

　　拔绒

　　○一蓑衣羊一矞芳羊内毳细耎曰山羊以别于绵羊也山羊绒有二搊绒梳下也拔绒手捋也

　　皮类

　　○貂鼠轻温有银鼠青鼠紫鼠天鼠皮狐腋有玄白二色舍利狲即土豹也狼皮至暖羊羔犹透风也虎豹熊鹿貊然可为鞯褥今更有天马皮此皆陆产者也海獭皮有警则毛毅腽肭皮取暖海鼠皮催生凡风潮时则毛起此取诸水产者也扩皮涂硝火熏皂皮入杏仁色更光黑虚舟子曰麂皮御蝎不及水獭狼皮著体警亦毛毅黑狗皮褥壁虱不越刘昌县笥琐谈四川贡兽皮有石虎者似猫而小正类貊文所谓鼨鼠刘客生曰关外狐毛见底青黑内地吹开即见白色

　　丝绵

　　○结茧时炭火烘曰出口干丝登车火照之曰出水干是为上茧缫丝其渍漏者锅底绵及茧壳外浮丝曰丝筐用稻草煮过倾入清盆取绵凡湖绵以六七寸口者为美其阔者哆而翦之伪者以蛤粉入之作绵绸者以铅锤坠搓成织

　　纺车

　　○一铁一木转圆相背则棉花出其子矣弦弹碎而版赶为条乃置车轮蹋之以铁锭插芒梗纺丝则缕积矣有纺双缕者有一手勾三缕者省用天车者松江徽池台州九江皆能之

　　　　物理小识卷七

　　　　　　金石类

　　金

　　○金生丹砂穴者上瓜子麦麸金生沙中山金穴丈许先见伴石褐色一头如烧黑者马蹄块金也蔡绦云政和间益阳溪流出生金一块重四十九斤故曰山赤于水云南叶子大食国加西蜡西番回回钱熟金也叶子精于锭细丝不足以尽之赤金有紫霞甚耎无声而烧不黑杂赤铜曰气子张公即有声矣制成者有水银金雄黄金硫金曾青石绿金石胆金锅铅金药点者有铜铁鍮石金熟无毒生有毒中毒者鹧鸪肉解之葛洪言用豕负革苦酒炼金百遍即柔或牡荆酒石消之为水其实驴马脂皆能柔金本草久服长生妄也塞窍留口与灌汞同

　　土皆生金

　　○淘沙于水取黄金者犹问其地埽泥于衢则无处不可以衢中万人行处有肥腻焉日月蒸入盝之澄之重者在下铅硝煎之白金出矣[中通曰太阳所照之地皆生金暖故也通衢人足所磨更暖故生金较多暄曰黄本日精白本月华故近赤道之地多金银]

　　分金炉

　　○重者在下浮土在上以次分焉入铅煮洗所以分之也其倾销之罐取旋窝细泥煎熬大罐则兼钢砂瓦屑万杵成之虽红不裂炉底与罐积而末之加铅洗下然后分之必有所得不虚也[暄曰分之有红铜蜜陀僧其精者为银]

　　金中出银法

　　○金入银者甘锅铄化每一两投倭硫三钱触之俟冷破甘锅金在底银则黑浮于面入灰池煎

　　淡金变赤法

　　○龙川志略曰扶风开元寺僧传兄子瞻以化金方曰得此方有死丧失官者公若不为正当传矣每淡金分数不足一分以丹砂一钱益之杂诸药入甘锅中煆之镕即倾出其色斑斑当再烹之色匀乃止子瞻后语陈希亮陈试之验坡曰负此僧矣后问陈公子慥曰吾父归作此买宅病指痈而没余谪筠有僧仪价知之为聪禅师言然不私自无患苕溪渔隐亦载叶生得干银法而受祸又金曾经在冢及为钗钏陶隐居谓之辱金不可合炼愚按本淡者可以朱砂变其和银者以矾盐之则银自白金自赤其有气子者别一法出之色混有声即知为气[中通曰叶金以沙铺之每一叶一层沙用铁线縳定以火炼之则金微轻而色愈赤盖金本沙所生故沙能遏金也]

　　镀金法

　　○以汞和金涂银器上成白色入火则汞去而金存数次即黄其铁镀金者先用赤熟铜于铁上画花以飞箔梅锅内炸白然后以金箔贴之

　　金箔

　　○隔碎金以药纸挥巨斧捶之金已箔而纸无损纸初褐色久则乌金色扇面筛金箔管中隔纱数重出金指大可征金为至耎以其粹也

　　洗试金石上金法

　　○以盐洗置湿地胡桃油摩之去

　　罩金法

　　○炭烧黄金再以盐水调黄土涂烧之从而涤之及用焰硝绿矾等分水调传金置火上炙色改即止急入净水洗刷而煏干之不黄再上然能加外色而已俗谓之炸金

　　银

