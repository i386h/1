<!-- { "loadSidebar": true } -->
　　○大统历万年历每岁平分十五日余为一节新法春分后多二日秋分后少二日其二至则不殊以日行嬴缩也崇祯历书春分后宿度有空度秋分后宿度有共度何耶格致草曰盖岁实历三百六十五日零三时赤道正络天腰以子午为极黄道斜络以亥已为极黄赤二道之交为春秋分南北二陆之尽为冬夏至独日天心北过宗动天心与地心四度往来共过八度则春分至秋分合一百九十日七时四刻当以十五日零十时五刻为一节气秋分至春分合一百七十四日七时四刻当以十四日零六时五刻为一节气偶阅万年历丁亥五月二十日庚申巳正一刻夏至十一月二十七日癸亥丑初一刻冬至戊子五月初一日乙丑申正一刻夏至十一月初八日戊辰辰初初刻冬至用前法乘除为定本算之每时八刻以初一初二初三初四正一正二正三正四八刻为准每日九十六刻非百刻也今日缠箕三为冬至傥从戊子冬至戊辰日辰初初刻用前法乘除布算以推其后虽百世可知也西历虽云密近但图象止四分九十度为三百六十度少五度四分度之一每日列宿度或空或共即二十八宿刊度亦少五度四分度之一何以齐年今应照度加分方无盈歉如箕九度六十五分斗二十三度八十分牛七度十分女十一度十五分虚九度十五分危十六度二十分室十八度二十五分璧九度十五分奎十七度三十分娄十二度二十分胃十五度二十分昴十一度十五分毕十六度七十五分觜五分参十一度十五分井三十一度三十五分鬼二度柳十三度十五分星六度五分张十七度二十五分翼二十度三十分轸十八度二十五分角十二度二十分亢九度六十五分氐十六度七十五分房五度六十分心六度五分尾十八度四十分以上三百六十五度二十五分盖度率百分平分黄赤之交应春秋分前后各一百八十二日七时四刻然日天心过北则春分至秋分合一百九十日七时四刻每十日应缩四十三分六厘大共缩八度二十五分秋分至春分合一百七十四日七时四刻每十日应伸四十七分四厘少共伸八度二十五分必每十日明书差数而后周岁之内列宿无十六度五十分之愆忒彼一日一度与春分后空度秋分后其度爽然自失矣近惟海宁朱康流欈李陈肃庵皆事黄石斋先生知历法山东薛仪甫究此廿年六合汤圣弘好读书知授时历与黄俞邰善建阳游子六因良孺熊公而推之闻其褐塞研极不厌终当一决[暄曰日行于天原无伸缩惟以地应天则中国偏居赤道北北陆近其顶故春分以后日高天阔必多行数日节气始周其半秋分后天稍仄少行数日节气亦得其半非天有伸缩以地均应之偏也在他处又不然]

　　南极诸星图

　　○昔满刺加国处赤道下南北二极此地皆可测春秋分日正丽天顶冬夏至日距顶各二十三度有奇彼人目境常见昼夜平亦常见南北极丽天诸星无一隐者从闽广南行六千里即其地犹是中国阃阈非可云六合之外存而不论也故图之缺西南二宫者以各星距南极稍远西南二宫偶无星丽耳若最后圜图老人星在鹑首则南宫矣其海石金鱼飞鸟小斗附臼诸曜于南极甚近近极星之度最细密故十二宫皆有所丽不得不为圜图智按唐志有行海中见南极老人星下大星无数朱子亦尝引此矣今隘者且疑海石飞鸟金鱼附臼为怪何其不达耶智又按汉书艺文志载海中星占一卷得无即此等星耶当时或姑置之而不传以疑未决耳 

　　占最高法

　　○密缀所言五星行最高以定占或曰万国岂同此岁乎曰万国各就其国测之则各国有各国之最高犹之日出自辽东至甘肃则差四刻欧罗于中国则日出差七时有余矣南方居赤道下者极热太阳南陆北陆一交其国一岁两度春秋隋志云北有煮羊脾而天明者今推之由煮羊脾之国再转则有日光不没之国智按周髀言之矣两极之下半年昼半年夜细推之惟夏三月明冬三月暗春秋如黄昏

　　天地大小皆有环列应机分野非泥说也

　　○枝山前问曰下洋兵邓老向历诸国唯地上之物有异耳天象大小远近显晦虽远国一切与中国无异予因此知二十八舍分隶中土九州者谬也然则一行两戒何所取耶泰西破分野矣然知其一端而不知又有一端也潜草曰环而列之无不可以类配应几者以大地应天可以中国应天亦可以一郡应天亦可以一室亦可古人因此触几其占分野原非限定如甲子干支亦用分野可推矣详见周易时论

　　

　　　　物理小识卷二

　　　　　　风雷雨旸类

　　风征

　　○陆机要览列子云立春归八荒立秋游乎风穴风至则草木摇落谓之离合风古呼风之术有之然列子御风亦是寓言括地志云龙兑音脱有四风穴洞之深而通气者类能生风不足奇也凡虚谷回峡而曲者吹裂笛直声则风起长啸之理即与此近余游雁宕大龙湫壁下老僧云群拍掌呼风则风起果然按风术墨子云以丁卯日或乙卯日烧三雉羽扬其灰风立至若立止则又烧黑狗皮扬灰风即起万毕术曰焚雉羽可以致风狼粪为烽燧大风不折江犭屯入火药逆风不回驼知风与猦母事别见陆游曰岭表有瘴母起时圜黑久而渐广所谓孟婆飓母也[智按说文飓当作风日唐有风日海道可证]泰西曰太平海无飓风满加剌则无风凡风之暴烈乃峰岛土窍激气而发者也王柏云抱地旋转而为风此论其概耳[暄曰凡勤即生风张扇之鼓炉也人行长巷衣何以动乎阴阳相驱即有动气连房密室中坐二门间则冷气袭人此与拍掌吹笛可以类推]

　　风行远近

　　○大块噫气为风然孰为之噫王柏曰阳迫阴而出耳春风上升秋风下降夏风横行冬风著土而吼穴此以四时论行法也夫春期何尝不靡草秋月何尝不飞筝乎风之高者其来远风之下者其来近此以高下论远近也夫岂无一时而高下并至者乎呜叶者十里鸣条者百里摇大枝者五百里仆大木者千里折大木者五千里此又以大小论远近也夫摇枝折木亦视阳夹阴之甚不甚发之暴不暴耳狂候乍起曰风头岂无近者急而远者缓乎惟以时之久暂计远近者为仅得之[暄曰风一日者五千里一日夕万里二日夕天下半之三日三夕天下尽风然风之行亦有迟疾微风飘忽岂无日夕止百十里者乎暄尝于旴邸午炊得小北风逮夜及新丰则一晚之间仅四五十里耳中履曰验风送帆已费风之力矣朱子曰劲风旋转不停以天行之疾言之风亦有至疾者何如天行之速耶彼不疾而速者又何物耶气凝为水而下流与气聚而骛之为风自在差别中判]

　　南北风寒温之异

　　○问千里不同风吹噫一也何以南风温北风寒天学曰风属于火日为君火地发燥热横被直骛从日而嘘则为南风君火之气与风俱舒故温从日而吸则为北风君火既缩而又吸动地面飘扬之气故寒试观人口嘘气则唇温吸气则唇冷理可类推中国所处日常在南是以有嘘吸之异又问东风温润西风高燥何也曰海气在东故温润山气在西故高燥又日以东方为来气以西为去气斯其所以异也愚者曰东生西杀南温北寒此常理耳[暄曰火死则吸如闭火于瓶加于人肤而不坠也日君火有死时乎同一气耳鼓之则凉嘘之则暖吹之则寒同一嘘耳近之则暖远之则寒日在南故南方为近日北方为远日日在南故风从南来者恒暖风从北来者恒寒非有嘘吸之异也]

　　雨征

　　○熊公曰灶突发烟平远望之亭亭直上晴之飙也蜿蜒而起如欲上而不得者雨征也盖云将成雨空中气行皆成湿性烟为湿碍不得上升故至宛曲将雨础润将雨灯爆理可同观朝日出光黯淡色苍白者雨征也日出时云多破漏日光散射者雨征也密云四布牛羊龁草如常者不雨若啖食匆遽似求速饱雨征也蝇蚋蚤虻匆遽咂食雨征也蠉娟之属仓皇飞骛雨征也穴处之虫群出于外雨征也朔日至上弦视月两角近日一角稍稍丰满雨征也日晕白主晴赤主风色如铅者雨征也潜老夫曰古人举之矣京房易飞候曰晦朔弦望云汉四塞当雨云如水牛黑群羊飞鸟五日雨北斗独云必雨如两人提鼓持桴为暴雨谚云月晕风日晕雨东鲎晴西鲎雨下垂地曰白日幢乌洞返坞主晴光日生两耳断风截雨日落胭脂红无雨亦有风日落云里走雨在夜半后月弓多风偃瓦自下河作堰女作桥合罗阵风雨飘鱼鳞不雨亦风颠冬斑却是护霜天皆是实征非数占之例[暄曰月生齿星芒角满天星摇动天晦若低小星白如欲坠蚁蛭封商鴹舞鱼浮水面池塘绿泑琴声不清鼓音不亮日酷无风背心独热皆雨征盖雨者湿气之行故属湿之像皆应之而日酷背热则又水生于火变湿之兆也有曰云如车盖十余乃阳火之气必暍而落气如烟或青或黑或黄亦阳火之气也云如鱼鳞名曰老鲤斑者必暍午晴候五更忽雨日必晴雨候清晨日出必复雨惟先云而日渐出者晴乃准也中德曰月令广义正月首十二日每旦以瓦瓶秤水重则雨多轻则雨少盖水有潮候月有变迁此亦难决也中通曰当以冬至后数九秤而决之中履曰云掩北斗日有雨此以北阴占之凡所云南耳晴北耳雨南闪千年北闪眼前云往东雨无踪云往西马溅泥云往南水涨潭云往北好晒麦皆以西南东北为断然又冬夏不同南北之地亦不同如自楚入豫春东北风亦不雨江南北先雷风则不雨桂林每雨必先起风黔多雨滇多西南风其类未可执一各自有说]

　　雨异

　　○史载雨粟博物志南阳小都雨谷如麦粟味苦大者如米豆黄赤味如麦食之除心气患此他处吹来者其载雨肉如肋或载雨血则似之而实非也楮记室曰至治元年雨铁则雷楔陨石之类耳天启癸亥智随家君都门昼晦雨血以著衣而色赭也

　　祈雨古法

　　○董子言土龙祈雨之事王彦威验李玘以白蛇医二瓮青衣小儿击瓮致雨之事旧说有泥枫人而环呼蜥蜴者此也成式曰蜴与蛇私为亲家智按异物志曰鱼跃蜥蜴从草中下共浮水上而交盖与龙通气也蛇背伤蜥蜴辄衔草傅之或以口所含雹疗之故号蛇医[一说纯黄色]潜山下九井旱杀犬投其中遂大雨[暄曰潭中有龙处投铁雨立降中通曰或取即且燕蛙膏血菵草而投潭中必大风雨溢潭而后已一曰龙渊投虎骨龙即起]

　　雷说

