<!-- { "loadSidebar": true } -->
　　○煤饼之上香钱隔火或玉片或云母或银或砂屠赤水言翦火浣布银镶为最低几焚香则烟穗遍化绵纸裱室以收香也杨廷秀云琢瓷作鼎碧于水削银为叶轻于纸不文不武火力均闭合垂帘风不起宓山愚者曰内经载香气凑脾首楞言水沈无令见火此焚香埋火之昉也麝檀夷香最热惟东莞选香养人仓卒难致惟穷六和耳浮山句曰穷六和香宜土屋瓦炉茶饼昼夜足木根野花曝三伏山人不羡龙涎福复铭之曰香舍其身用其余魂烧不见火密室知恩

　　熏衣法

　　○沸汤置熏笼下衣覆取润乃以香熏则入

　　藏奇南香

　　○锡匣下贮蜜苏合凿窍为隔则润若枯者用白萼叶苴之瘗土数月即复日中少暴尤香

　　发旧香

　　○清波志曰佩香用久不香以虎子酓一夕则香

　　琴法

　　○自临岳及龙龈分周天度四分用三自一徽至四徽犹九徽至十三也七为中[详见时论]凡声从中起而上下应之细分二十四徽木用泡桐宋久夫谓梧桐作琴贞白谓刚桐作琴皆非也漆灰久则纹断有蛇腹牛毛梅花数种其伪者一火一炼之者也细无痕者佳神隐取剑锋断东坡云琴弦旧则声闇桑叶揩之新无如其青何愚者曰生天门冬煮琴弦如玉坡又云木本实而末虚惟桐小枝实而本皆中虚故世贵孙枝也实故丝中有木声愚者曰高兴语耳琴取泡桐虚木有声又削之而不毛阳材琴暮清雨清阴材琴旦清晴清易时则浊造琴家古称雷文张越[池口有唇收声]成化有丰城万隆弘治有杭州惠祥高腾祝海鹤万历时大内造琴五百张具各种式不过金玉宝石装之耳其大腹者音洪杨大经云[神隐曰范连州百纳非法也为漆碍矣桐木不宜太松]

　　宫扇类

　　○折叠扇贡于东夷永乐间盛行陆文裕得杨妹子写扇折痕尚存东坡言高丽白松扇是也智按孙勉韵注搊扇则唐人已有矣取宫扇川扇者以其轻而易收漆骨不汗绵漆不畏风日也蜀府用丹棱棉纸有藤骨者徽杭加金加彩金银铰皆以蜀府椑色为地故概名之曰蜀府又有折团扇折掌扇凡辨旧川扇以款以纸尝嗅而知之无纸漆气然伪者以纸封而烟熏之书画以苏白地毛金为贵伪者铜锡箔熏或以沔阳沙虫天熏[竹骨出江闽而吴中水磨紫檀棕竹桄榔相思湘斑皆可为边有雕者莆田漆骨有黑紫红今南京以油假矣扇面胶气须鹿血绢拭之]

　　阳燧倒影

　　○存中曰阳燧照物皆倒算家谓之格术如人摇橹臬为之碍故也鸢飞空中影随鸢移或中间为窗隙所束则影与鸢遂相违鸢东则影西鸢西则影东又如窗隙中楼台之影中间为窗所束亦皆倒垂与阳燧一也阳燧面洼以一指迫而照之则正渐远则无所见过此遂倒则无所见处正如窗隙橹臬腰鼓碍之本末相格遂成摇橹之势故举手则影愈下下手则影愈上此可见阳燧面洼向日照之光皆聚向内离镜一二寸光聚为一点大如麻菽著物则火发此腰鼓最细处也段成式谓海翻则招影倒谬也陆放翁见福州万寿塔成都正法塔影倒而未言其理智见牛首塔影寓白门塔影楼而悟人自不察耳凡宝石面凸则光成一条有数棱则必有一面五色如蛾眉放光石六面也水晶压纸三面也烧料三面水晶亦五色峡日射飞泉成五色人于回墙间向日喷水亦成五色故知虹霓之彩星月之晕五色之云皆同此理[中通曰水能摄物入其中物近水影在水面物远水影在水底故池中树木人物悉皆倒影空气接地者属水故能摄物其影亦倒地上有一物空中有一影空中皆气故也暗室向明凿小圆孔垣外之物皆能摄入壁上皆倒影乃摄入虚空气中之倒影也光大则夺目晃洋相掩故须小光影始可见物在东影在西物在西影在东者非特影也人目亦然左视则物在右右视则物在左至交处则左右视俱在一所过交则右视在右左视在左物岂有左右哉目藏血水其摄光如是耳暄曰视差法亦以人之东西视有左右而知交处之物离地远近]

　　镜光

　　○悬轩辕镜朱砂涂系围四镜相照能辟邪智谓楞严坛十六镜上下摄照即此意也方书言置镜床上下令小儿安光射气通互照摄胆异闻记隋王度镜照人免疫江录言汉宣帝照妖镜如钱樵牧闲话言孟昶时张敌镜杂俎言无劳县耕得照骨镜宋史奉宁县田父得镜病热者照之骨寒此其质铸固异要以光摄生寒耳[中通曰鹿角烧灰白矾银母砂等分为末磨镜永远不暗]

　　铸法

　　○锡铜相和得水浇之极坚世言秦镜白铜古诗有青铜镜中亦有锡锡和水银急不相脱以入铜则尤明考上所云鉴燧之齐令升所记是矣今磨镜之药乃锡汞也定证锡汞炼铜之元

　　镜背纹

　　○世有日中见镜背盘龙入室则隐者有镜背久久青斑似花者人不解其故以为异宝此假作者先以精铜少剂铸镜凿龙或花其背复镕倍锡之铜剂填之磨使平又以铅盖其面日中照之则龙文尽出博物如沈存中犹讶透光之奇吾衍始明之智因推自生若花者铜剂多久则绿更久则翠因汞气乃生朱砂水银其锡剂多者久则黯绿更久则黑或加漆今渐生者遇地气或盐醋气铜地日变生色与锡地所变之色异也

　　呵镜法

　　○以津唾画镜令干呵镜自见

　　指南说

　　○磁针指南何也镜源曰磁阳故指南愚者曰蒂极脐极定轴子午不动而卯酉旋转故县丝以蜡缀针亦指南存中云此处指南必偏丙位舶商言大秦西海偏丁位则中土在昆仑东彼海在昆仑西其气随地势而少变者乎[滕楫曰铁条长而均者县之亦指南不独此也五金皆指南金重故也沈于水亦必指南惟水浅不及旋定则有乱向若深水则在其本势矣欧宗衡曰兴国县北乡一石若龟首北向移之次早如故暄曰物皆向南也凡竹木金石条而长者县空浮水能自转移者皆得南向东西动而南北静也针淬而指南应南极垂而北极高也有首向北尾则向南重故也鳝首仰则朝北首举而尾垂也旱碓临南临西则转临东北则不转东来气北上仰也赤道以南则反是或疑石之能移曰气能飞山移石竹水铁石恒转移于空中水中即能转移于气中也石不必皆移而此石精莹其与此地之气相吸耳中通曰东西转者地上气也物圆而长虽重亦随气转故不指东西而指南北也针若扁或方轮者则乱指南之极北之极日月腰轮之国针即不指南矣]

　　漆器法

　　○陶九成曰胎骨曰卷素胶嵌曰稍当[去声]三灰而糙漆久而磨之始用黑光其漆加鸡子青日晒试紧慢多入触药乃成黑光既干乃以鸡肝石揩去漆颣所谓触药以醋合铁浆沫也鳗水煎桐油入丹粉无名异也西皮作犀毗漆五色相叠如云者也宋有钻西以钻枪金成花其空处曰钻西也元有张成松阳茂剔红即雕漆也宋有细螺即螺钿也永乐果园厂制最精有剔红填漆戗金倭漆螺钿诸种宋多金银为素今以锡木为胎旧称蒋制倭漆与潘铸倭铜正统杨埙描漆隆庆方信川螺蜔黄平沙剔红云南作者刀不藏锋棱未磨也漂霞者隐漆也先画花而漆之磨出者也近徽吴氏漆绢胎鹿角灰磨者螺钿用金银粒杂蚌片成花者皆绝古未有此坡曰黑漆器上有红字以盐擦作红水洗下漆器不可盛莼菜虽坚漆亦坏周密记张俊奉献有抢金果垒愚者曰门朝御座方香几是钻西漆[中履曰鱼胶加糯合缝久缚晴开则坚]

　　辨漆

　　○起笼微扇如镜面者点纸无晕滴沸汤不散者无硝油见风不变色者次之谚云好漆清如镜县丝似钓钩撼动虎斑色击之有浮沤凡黑红黄三种大树黑小树黄龙罩金漆金州漆也浙漆出衢闽黑于广錾树入蚬壳受漆取出以指蘸桐油抹下筒取者先油其筒漆无油亦不光七漆三油可矣鱼膘阴雨即耎生漆胶物水浸不坏日晒即熟丝绵滤渣[验油法以篾围蘸桐油如鼓面碗者真掌擦香油手皆香者真]

　　催干

　　○崖旁土如枣外黄赤内黑滤入桐油则易干号曰催干蜜陀僧以干外此土以干内熬油时先下催干后下陀僧宜以牵丝为候催干土是处有之形家见此为忌

　　窑器本末

　　○柴汝官哥定宋窑之名也元美曰柴窑柴世宗进御叶窴言钱镠烧陆龟蒙咏越窑夺得千峰翠色来则唐有矣定州白磁有芒遂命汝州造青窑器均州五色皆汝之类也江南处州龙泉有窑政和间京师自置官窑南宋邵成章提举内窑号邵局最佳余则有乌泥余杭续窑枢府窑之类陆文裕曰宋处州章生一生二兄弟至龙泉之琉田窑而生一陶者百淬碎而色淡故名哥窑以铁足有声为验仿定者曰象窑亦苦无声格古录曰霍州器元夹金匠彭君宝所置高丽窑似龙泉大食窑则佛菻药烧五色者也麟洲窥天外乘曰我朝专设于浮梁景德镇永乐宣德内府烧造以骔眼甜白为常以苏麻离青为饰以鲜红为宝成化尚五色炫烂而回青未有也回青出外国正德闲大珰镇云南得之炼石为宝者也嘉靖闲回青虽盛鲜红土断绝而上忽命烧大钢围至六七尺穆宗登极诏发宣德鲜红式造抚臣徐栻言此土已绝止可采矾红今上时且添造棋局矣楙为九江分守曾督运二钢云吉州永和窑宋时开至今有舒翁舒娇之器土人传文山时窑变遂废建窑今在德化县土产程寺后山中穴而取之乃大块白石舂碎为粉澄倾石井始埴为器白土性急加泑不得满满则璺惟佛像满泑者以下空也于司直曰永乐压手杯宣德祭红杯盘发古未有以西红宝石末之入泑凸起者也茶巴卤壶匾罐炉瓶盘碟敞口花尊暗花坐墩皆精成窑草虫可口子母鸡劝杯曰鸡釭神庙光宗皆尚前窑故价最贵嘉窑泡杯坛盏甚佳盖永尚厚成尚薄宣青尚淡嘉青尚浓成青未若宣青苏渤泥青也宣彩未若成彩浅深入画也其同者汁水莹厚如堆脂汁纹鸡橘也质料腻实不易茅蔑也磨弄岁深火色退净也四番有干提窑无泑作饮水器[中履曰鲜红止烧二碙十二盘今盘片一块值百金红光四射]

　　磁器之泑草木汁也

　　○愚者訉饶人皆从袁州市麻烧而淋其灰汁即泑也其余瓨窑亦取芦萁柴烧之而淋取其汁但有精粗耳瓨罐等泑或取草灰汁其黄色瓨泑则常土坏而取赤土汁上之者也[中通曰烧芝麻秸而淋其汁以染色则成紫淋灰以浣亦取其滑也楫曰景德镇烧器土皆自婺源来细埴而灰色烧成乃白吴强曰麻仓窑有土可作泑在婺源界]

　　窑器之青乃石土所画也

　　○庐陵安福新建出黑赭石磨水以画磁坏初画无色入窑烧之则成天蓝景德窑尝取诸婺源名曰画烧青一曰无名子苏渤泥青则外国来者

　　琉璃窑

　　○北京烧琉璃砖瓦在阳德门登丰门用坩子土马牙石入黑铅烧成刘晴川魁当嘉靖建雷殿时曾以此事费用入谏南京报恩寺琉璃塔中具五色则方山冈琉璃门昵土所作也

　　黏磁器

　　○白芨石灰为末用鸡子白调匀碎处缚定待干但不可见鸡汤粘官窑以青竹烧沥合鸡卵青缚窑破处汤内煮一二沸放阴处三五日其牢如钉定窑则浓楮汁可黏[中履曰生面筋入石灰久杵忽化水可黏磁器但不可于水内久浸]

　　舟

