<!-- { "loadSidebar": true } -->
　　○凡入山牵白犬白鸡与盐则药宝并出百步外口呼灵岳或呼林林央央则无恙一作林兵又曰入山默念仪方即不见狼虺默念仪黍即不见虎折后裙三折摄腰间则蛇不近得虎光入土之白石佩之凡渡江河朱书禹字及手书土字除惊恐行山虑迷握蚃虫一枝于手无恙蚃即上诵又神龟前左肩臑骨人穿以行则不迷山此出道家言成式载婆珊婆演底则华严咒也人心有所依归前动他虑则邪气退避此内定之力也有以乾元亨利贞入咒者推此可知北齐权会乘骡夜行忽二人引之失路会怪之诵易经上篇未尽二人忽散陈徐陵病笃子份烧香跪诵孝经三日陵疾豁然愈信得及否

　　穿肉法

　　○穿耳者曲铅条而夹耳之肉久则自通以铅能入也穿肩曳铁锁于腰而募化者亦用此术先饮曼陀酒而以铅条夹肩眼三日即通

　　驱筏法

　　○江中木筏如山百人鸣鼓牵曳竟日行数里夜斧柱翦牲咒之行数十里

　　互厌法

　　○妖人之能遁形者厌以犬豕血不复遁能辟杖寄杖者官印击之或向之伏辜[辟寄杖桎将犯索悬吊饿之能招实供]

　　凭物为怪

　　○黎久见江有缆精巨缆久为怪也遂昌杂录言冯梦弼入蕃见马蚪马蟥精也郎瑛续已编亦载棕三舍人者棕缆也陈友谅败将掷之为众魂所凭

　　托仙

　　○方回虚谷间抄曰石老化白鹤太湖圣姑棺皆诬说诳人耳一人传虚众人传实蜀杂记云绵竹县道人每岁有白云载之而去后乃知为蟒精所摄按张道鸣鹤山中亦为蟒食其徒张皇其说今所以为神陆游旧闻曰蔡京礼刘混康而林灵素以装喑跛求医以符水咒之立愈元符三年皂荚跃笼黄娼鸣哔林为金狄乱华之说其殆谶乎

　　庚申杀尸义

　　○人血以庚申日洒物上为妖道家为三彭守庚申白香山皆信之庚申杀气也

　　形家触几与古同征

　　○张续宣室志曰李林甫宅即李卫公宅泓师知其十九年盛以高马改中门而祸谓离方不宜忽高也张鷟朝野佥载言定州鼓城县魏全家为其母忽失明问卜于王子贞云东来青衣人可疗果有人为持斧砍井上桑为曲辕而母目复明盖曲桑盖井所致也故知形碍即心碍干支加临皆一端几也此泓师即吿张说以埋玉埋硫者验针法

　　○堪舆家验土中有风有水盖有捷术下水罗时以雄磁旋针数回而针摇者其下必有翻棺倒尸之风子午针橛移地不对者下有尸若针沉水者即主有水此理最奇

　　移洲法

　　○火甄刻作雄龙土堑刻作雌龙埋雄于所主之洲埋雌于所欲移之洲则其年发大水雌洲必交于雄洲矣

　　声能感幽

　　○作乐声和可格异类洪钟叩击鬼物帖然要在冥心乃能一体而咒正所以冥心也吴观我太史曰鬼神以诚为德

　　鬼几

　　○物理所曰声渐低者鬼渐高者生魂鬼叫时童男女以甑聋耳听之可作占断凡鬼火色绿而细人立则不见蹲则见甲戌年流寇未来人见满郊绿火已而闻号奔声未几寇至死人如乱麻野火固因膏光然灵几附物阴气先动不可思议

　　致人思术

　　○秘抄云野狐名紫夜夜戴髑髅朝斗取其心合布谷鸟脑与狗初生口中媚肉和沉麝为香使人闻之则令人见思念识破者视冷水则已

　　见褢术

　　○万毕曰蛇脂为灯置水中即见诸怪物或作蚖脂赞宁曰紫麻油以清水食之目视精魅邓潜谷曰鹰眼睛和乳研夜注目中三日见碧霄中物吞枭目亦然蝙蝠血滴目亦然贞白曰云实烧之致鬼神即今粘刺臭草也猖术与牡荆同烧青蛙入油锅即此意

　　桃杙制鬼

　　○甄异录曰鬼畏东南桃枝故人取桃针以填宅博物志曰桃根为印可以召鬼方士炒枭炼鬼用桃杙制商陆以枭血滴之文子曰羿死桃部故鬼畏之部即棓礼载桃茢其来久矣金申之言侯雍瞻家有与鬼交者得病甚危后服雄黄桃花而愈

　　佩印

　　○中皇制使虎豹法曰刻枣木为印方四寸用之道士用雷击枣木为令牌取其赤心而坚因雷而神唐六典羡门式法亦以枣心为之欧阳玄暌车志云鬼畏白玉宜佩白玉印以雄精囊盛之

　　畜老辟邪

　　○真诰曰学道山中宜养白鸡白犬能辟邪灵廞秘抄曰端午日以猪头血和雄黄收之能制鬼午日以雄黄涂狗口鼻以樟烟熏之此犬即能制鬼雷焕令猎犬见狐妖是也图纂云五月戊辰日以猪头祀灶埋石室四隅则邪不入积验录六畜相斗作人言皆荧惑下降火鬼附托宜北方作坎埋豕犬血惟鸡鹅属东方阳气而雄鸡尤雄故鸡鬼为甚疾汉宣元时雌鸡化雄永光中鸡生角周玘雌鸡逃承溜七日而雄鸣刘象之家鸡生三足皆谓鸡祸少夫曰老鸡人言杀之则已黄昏鸣主有天恩非荒鸡类也烧雄鸡入酒饮所求必得太清外术言畜蛊家鸡辄飞去崔实月令云腊月东门磔白鸡头以合药白泽云鸡四距重翼者龙也杀之遭震[王山长云长沙子鸡翼生爪]

　　犍牛禁术

　　○万安有善犍牛者不必縳水于角绊足而割之也以米咒洒水于牛背上其牛安然听犍

　　牛螉强弩

　　○万毕曰牛螉十四可以强弩注曰取牛螉十四枚曲蟮白颈者二十新布活涂裹之无令人见弩温引之挍牛力也张舍曰牛螉谓牛蜫

　　致胜法

　　○与人博奕背孤击虚如甲子旬中戌为孤亥为虚若为日辰所克则必输矣人送邀会字来必压之咒曰伊谛弥谛弥揭罗谛念万遍此即段成式所载掷投之咒也入人家亦咒之急则挦须叩齿撇蓝之巧不用钳夹缀铅之诡而多半随其所呼以乘除之数料之谓之盆口可见小道一枝用志不分亦能致此盖摄心则不懆不懆则气胜乘除盈虚触于端几心自本灵也可见懆之一字百无所用

　　助神术

　　○塑神而赛会者以蓖麻石燕海马永置其腹则舆上左右动掣舆人互相推曳谓之作降祸福乃灵知此者或于前涂以瓦书紫微令符则神不能过其术用蓖麻一株结子必有一子能动贵取此耳

　　塑像得旺

　　○塑神像取土处得日辰王相则如塑金刚之类鸟雀不集龙马言曰破庙中雀有至佛顶者而不近金刚畏其状狰狞也像有镜光雀亦不近

　　制气

　　○上世如黄帝与蚩尤驱虎豹犀象应龙以战又如刘累豢龙何也曰夫上世物各有官如玄冥为水官凡水中物各因其气以制之故周官犹有登蛟伐鼋之说阴符经曰禽之制在气即且甘带而蜘蛛蜒蜗又能制之蚊（虫最）鳖则鳖立死而鳖骨又能熏蚊鸡食蜈蚣蜈蚣又专嗜鸡鲤鱼乘雨能飞而鳖守之啄木禹步而虫出马凡物皆有好恶无制则偏五行相制亦互相生也然则狎龙驱虎之官犹可复乎上古专简而民质圣人偶一出奇可也使今日犹有狎龙驱虎之术则天人纷纷矣

　　召魔

　　○魔崇所附随月盛衰月浸盈则人苦魔亦浸剧星亦有为魔所藉者故凡妖术测得其星相助相制或用一草一石一禽兽以召魔其魔即来盖绿月主人脑其光浸盈则性情之感脑受其动人蓄物像于脑于时挠乱其人动其蓄像作诸恶想是由魔能测月乘机借气而非月有施于魔也彼先测某时某星相助相制又能知人肉躯情态便于诱引缘此设惑使人误信某星有命已之权转相禳谶亦非星之有助于魔也月主脑不独人也鱼蛤犀兔之类皆然

　　诸术有因

　　○储泳曰咒水自沸乃以猪囊袖中用手法助之日中移景者隐像于镜设灯于旁灯镜交辉傅影于纸也咒枣烟起者藏药于枣或藏镜于顶感召阳精举枣就镜则久之而焦矣以夜游艾纳数药合而为香烟聚为人身鸟翼之神巫以骇人其纳香钱于水而随即不见者乃用荸荠水银杂药埋地七七日药成投少许于水中钱即化也

　　伐木开山术

　　○伐木出山者至诚斋戒请术士咒符钉山路则雷雨冲开而去不必张中彦之长桥也洽闻记梓潼郪县大历七年涪水泛木数千修城屋姚叔祥曰宋礼尚书开山伐木而水忽自送于沭川今建皇极殿而工部陆澹园得天津漂大楠千余岂亦术耶

　　佩印入山制虎法

　　○陈善曰抱朴子曰入山佩黄袖越章之印见新虎迹以顺印印之虎即去以逆印印之虎即还

　　拔虎须

　　○拔虎须者非用字纸及麻布裹手则拔不出其藏之者亦以字纸及麻布不然则走一云藏虎须入籼米数颗藏象尾入败草数茎二者皆为刺齿用又曰黄荆柴戛虎须须辄落

　　胶虎术

　　○侯鲭曰均房山中作枯木胶傅布绐虎至毙又云本草八月后蟹与虎斗而虎败非力不足智有所穷也或曰虎既履胶布以足加目脱之遂粘其目

　　入沸法

　　○釜正沸可以手捧之而行百步人多讶之此理耳盖上沸而下不热也凡暖酒其气从上而下一壶身口尽热而酒斟犹冷必壶底热然后酒始热可以相证物理所曰煮真香油极沸沸极忽凝则冷入手探之不焦真腊国以此诘盗

　　纸当火不烧

　　○卜宅鬼者以纸炒米为鬼食米熟纸但煤而已徭人以蕉煮饭盖阳气郁则死取烰炭火齿正红入瓮闭之则成烰炭纸焦不烧者亦郁于下而不出其火也首泽浮针

　　○取头中垢以涂塞其孔置水即浮[中通曰人垢人汗人油涂针上不须塞孔针皆能浮]

　　苓皮螾脂聚鱼

　　○苓皮螾脂鱼鳖自聚注曰取苓皮渍水斗半烧石如灰状以碎螾脂置苓皮水中七日已置沼则鱼鳖自聚

　　掷剑伎

　　○列子云兰子弄七剑迭而跃之五剑常在空中朱君惊异之此熟耳非术也今有为之者

　　诱诚酒

　　○万毕曰竹虫饮人自言其诚高诱注云以竹虫三枚竹黄十枚和入洒服叩问其事必得其诚

　　醉迷术

　　○莨菪子云实防葵赤商陆曼陀罗花皆令人狂惑见鬼安禄山以莨菪酒醉奚契丹坑之嘉靖中妖僧武如香至昌黎张柱家以红散入饭举家昏迷任其奸污盖是横唐方周密言押不卢可作百日丹即仁宝言曼陀罗花酒饮之醉如死魏二韩御史治一贼称威灵仙天茄花粘刺豆人饮则迷蓝汁可解青衣可嚼杨循吉吴中故语言许道师惑人午日取即且蛇蝎等置瓮互啖余者以其血和药令求法者洗眼则妄见眩乱以曼陀罗酿煮鸭日食则痴

　　解迷

　　○类志曰七月七日取蜘蛛网著衣领中勿令人知可以疗迷又曰人善忘取鳖爪著衣带中则已宜服丹砂石菖蒲茯神远志为药迷者饮冰水即解

　　止蛙鸣

　　○蛙鸣聒耳以芝麻秸磨碎顺风撒去则禁周礼则用牡菊

　　卮面堆酒

　　○獭胆分卮今试之但能使酒高二分而已丹铅录车渠杯注酒满过一分不溢

　　挂钱法

　　○术者以线挂钱烧线成灰而钱挂如故此以盐腌线晒干之挂钱则烧之而犹不断浙煮盐以竹编而蚌灰涂之盐与火同体也或曰线得生矾可以縳火[暄曰或用蛋青]跳肉

　　○盘中肉烧蝙蝠灰热糁之肉自跳动断螭虎尾用之尤跃陈藏器曰蚺蛇作脍著醋则卷箸不可脱

　　水圈戏

　　○浓碱水入松香末蘸小篾圈挥之大小成毬飞去刘若愚言熹宗能戏以水抛空中成团

　　厌胜

　　○南甘土司中金蚕蛊夫妇裸体以祀之故笼底书辟蠹为其厌也刺猬可制金蚕蛊

　　破木工械法

　　○杨穆言梓人造屋必为魇填物理所曰木工造械必首领插墨签禁之当取初锯木脑藏识之落成后劈万片即有械机不灵屋龙脊下椽宜开瓦宜仰椽单瓦覆主不利

