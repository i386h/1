<!-- { "loadSidebar": true } -->
　　○手中指阴阳也痞疹中指先冷十一藏用此包焦也心系五脏则包络五藏矣三焦络外关胃脘阑魄可分三段通身膜络亦分三段决渎为近膀射泄因命火

　　阴阳仰伏

　　○楮氏曰男面重女背重溺死验之走兽溺死伏仰亦然

　　骨节中有涎

　　○人骨节中有涎所以转动滑利中风则涎上潮咽喉里响以药压下俾归骨节可也若吐其涎时间快意枯人手足纵活亦为废人小儿惊风亦不可吐涎

　　验伤法

　　○皇甫牧玉匣记李处厚言验伤以糟或灰汤薄之都无伤迹若以新赤油伞日中覆之以水沃尸其迹必见无骸尸于旧停处布热灰作人形祀而散生豆其上有伤处豆自爆

　　留尸法

　　○李预服玉其尸暑中不殠黄金塞窍亦不腐灌澒更效或以茶嚼澒纳鼻亦可暑中不殠汉书言污辱吕雉尸以水银敛也孛露国有一拔尔撒摩树脂涂尸千年不朽确辨录曰有徒以坐脱贩其师者矿合婆律也干澒纳鼻而耨香熏为肉身者也寡欲恬澹气尽而逝心不系恋暖从顶脱尸为遗蜕久之自干小乘专致常然岂足怪乎骨刚者不坏志凝精结有成块烧不坏者此舍利子之所由来也物理所曰童男发根可黏起舍利乳香久留能生舍利

　　验妊

　　○物志曰将斧潜于妊床下斫之必生男试将斧于雌鸡欲卵时可验也旧有佩雄黄精衣冠照井之说此亦与胎教同其意耳无意中呼妊者回头过户限视其左右以知男女孕妇食桑椹复食鸡鸭蛋子横生食姜子六指在孕恒闻鹰鹞声生子不畏雷未斋曰阴经方动而交则子生发白肝枯俗名社公皆气之不纯焉耳经曰阴抟阳别谓之有子按尺内也以左右辨男女医曰心脉动如豆大肝脉滑而两尺甚者妊也命门旺为男胚心动肝滑而两尺弱者别病也世传老人子无影

　　○南史张元始及朝野佥载曹大年邴吉以此断之唐张鷟耳目记柳州曹泰八十五生子曰曾日中无影曾年七十方卒张孟奇言今不验则遂有帷薄之疑又言肾囊下筋谓之影智以为甚言其精衰耳老人亦有强于后生者或曰一岁中其影仿佛及长血气自旺则与人同

　　气感

　　○黎久曰有处女孕者其家訉掠百至而卒无明验也或神交气交或精交女国照井而孕亦气交之理乎外纪鞑而靻西有女国曰亚玛作搦俗惟春月容男子一至其地生男辄杀之

　　鼻息定时

　　○鼻中气阳时在左阴时在右亥子之交两鼻俱通道家所谓玉洞双开是也胚惟鼻祖命门为环自心生死之籥详前

　　儿不啼不语

　　○儿生堕地不啼击木瓢迫猫令叫即啼儿语迟取鵙所蹋枝鞭儿即语[中通曰俗称不啼儿为闷寂生旁人呼其父名父应儿即啼]

　　止小儿夜啼法

　　○井口边草安小儿卧荐下止夜啼又按异术云截竹七节者一段以纸书小儿八字封其中勿令人知置小儿卧处则儿不啼圣惠方云悬镜于床足则止

　　止儿惊法

　　○投剑倚户儿不夜惊悬轩辕镜则无氛魇

　　儿啼占

　　○相儿经曰初生声连延相属者寿声绝而扬急者不寿啼声散与深者不成人

　　尸忌

　　○杂俎曰忌狗见尸令有重丧又云送亡者不赍镜奁盖

　　救溺人法

　　○华陀肘后方云以灰覆溺人首上灰湿复易之自活又方裹石灰纳谷道中水自出

　　父子合血

　　○父子滴血则合南史孙法宗滴血寻父尸萧综发东昏冢剌血滴骨又杀已子试之乃奔北魏相思螺郎居子石燕且相就而况父子一气血不相就乎综止知滴骨之法而不知水中合血之法故多杀一子专房十年笃者滴血亦合

　　大惊离魂

　　○恐伤脤而心神走也熊鱼山言拜廷杖时愚省之西库中问当时作何状云身在空中下视一人受杖故小儿惊则失神俗讳五月人蜕若上屋见影魂当去古有祝由科丹砂作符填心正谓人心有不自知不自繇者藉诸咒力加持皆此故也

　　生物贵真阳

　　○龙川别志张安道携医入五局观见一道人曰元气重十六两渐老而耗因出药二丸且以一试之纳汞一两于铫盏盖之札札有声以松脂三投紫焰而药成少夫曰是炼硫铅所成老宜补阳而已仇池记晋武时人坠洛洞见龟服日光仿之不饥后得出今种用日暴火养而顷刻开花则药作银卵而火养之其为用也明矣

　　人异

　　○向称穿胸飞首大人小人神异经言北海人长二千里殆如称修罗乎若王莽时巨无霸则见汉书者也山海经小人国有犁灵之尸神异经言鹄国人七寸尝畏鹄吞西北荒人长一分异苑载张仲师长尺二寸东方朔知巨灵之类是也王世懋二酉委谭言徐方伯时在甘州张大参在凉州破土得小棺二三尺启视须鬓老人多纱帽红袍者众喧然遂止以祭文掩之二君皆目击可信人也存而不论宁独六合外哉马观曰占城国有女人目无瞳夜寝飞头食人家小儿则飞首之说可类推也外纪言一种须眉毕具特手指相连如凫爪又唱兰达地曾于海中获一女人与食亦食亦肯为人役使但不能言其一身有肉皮下垂至地如衣袍服者[中通曰至于雌雄异类有情无情之变则纲目人□一篇悉矣自显而言皆气蒸之所造而化也自微而言皆意识之所造而化也圣人知其故而明其理以化之意识习气用归中正一切物理皆不足以惊之此所以动颐而易简也]

　　积想出神

　　○破色心论曰实无而成智证传言昼夜念须曼那等便梦与之从事因悟一切诸法皆如是也专气致柔久亦有出神事不可不一看破[中通曰心体本无也随习专而成圣人知之一见永不再见惟与万世泯于当务而已中履曰心官正用曰思徇相曰想学以济思即以泯想]

　　人生通理

　　○语曰北人包头南人束腰[泉漳人赤足着屐而包头]冬则肚暖夏则肚冷聋者语阚哑者多笑甚惊无唾甚愧脱颐纵乐神耗大恐精流手甲自伤忌水与露以齿咬物其疮毒深头垢搔烧却蜈以解毒也拔鬓叩齿胜鬼以壮神也然毒以元气静正而自解神以不可知而更壮医悟此乎潜草曰强弱本乎父母仁智扩于教学颐养因乎穷通色脉关乎忧喜日度既分温冷山川亦别粗秀气化之淖天禀人习皆然举所不知则骇直吿其故反疑人者天地之心精义入神利用安身其最切也医贯三才人子须知易征节度此身为要

　　参同契

　　○魏伯阳以易衍真丹正理玄施黄包匡廓毂辐纪纲鄞鄂律历应符龙虎两弦流戊就已兑坤得朋享其乾元伏逆化几本冒如斯者也陈抱一发挥一坚密身名曰金丹筑基炼已缘熟本忘彼黄冶容成窃以炫媚耳朱子曾注之宓山愚者曰两折三番之火候泯中用二之交轮坎离济化大道固然一镂丸一革囊大小皆符者也圣人与民当务而已守尸鬼窟大乘呵之汉志老庄道家神仙方技也[胡映日曰朱子卦变合列一图杂卦参同无不妙叶仙幡老庄养生幡仙曷怪焉]

　　　　物理小识卷四

　　　　　　医要类

　　概几

　　○岐伯曰奇恒之府运气五六周甲实二[燥湿]而一也脏腑经络概应十二恒也互根亢承之变奇也脾为后天本肾为先天本而肾具真水火也交济则火即元气矣三部十二动脉分诊也寸口巧诊也八奇寄诊也李士材辟王叔和而遵内经潜老夫曰两端代错而悟在其中矣[内经上下应难经六表里盖关不动而肾命大小肠有亘几焉胎交手之圆图可征]一气而周三隧[宗气荣卫]行二道者也[嗌有两管二阴出道]四诊[望闻问切]而八切[浮沉迟数滑涩虚实而二十四脉可推也]内外寒热虚实辨尤要矣[人迎喉旁胃脉气口两手肺脉也亦可分征两手人迎气口论内外则止是外感于风故肝木见症而人迎盛内伤于食故脾胃见症而气口盛寸关尺共九分关前一分仍是肝脾之首耳且论感则不拘六表里矣如伤寒论胸腹小腹即内经上候上下候下之诊也如论胃脉则六脉之和平皆胃也岂定执右关论胃哉对治易晓从治难明况隔二三乎]天时有变地有异候人禀殊而养又殊宁可执哉要当深究三才之故类应通几互格物则而历症以征常变乃中节也[运气经络脉理病症药性医方各有常变明其理历症多自能会通易简]若一言而终不过调水火顺元气耳

　　中风

　　○冬至起坎候八方风从乡来者长养不则名为虚贼风害万物虚者多从背俞中而有中藏中府中血脉之分其以火以虚以湿以寒以暑以气以食以恶而中者类中风也凡中风昏倒口抉不开以牙皂半夏细辛末吹鼻取嚏无嚏则死切辨者闭与脱如牙关紧闭两手握固是闭症也[苏合丸三生饮开之]若口开心绝手撒脾绝眼合肝绝遗尿肾绝声如鼾肺绝吐沬直视发直摇头上撺面赤汗出皆脱症也[大灌理中汤及炙脐下或救十一]中藏者滞九窍唇缓二便闭不能言耳聋鼻塞目瞀其中府者肢节废脉浮恶风拘急不仁外有六经形证中血脉者半表里但见口眼喎斜半身作痛惟当养血顺气大秦芄汤羌活愈风汤和之兼证则随察之

　　厥

　　○常病阴厥益火之原阳厥壮水之主与伤寒异[伤寒阳厥用推陈致新阴厥用附子理中冰炭殊途]阳衰阴凑五指至膝皆寒曰寒厥[宜六物附子汤]阴衰阳凑令人足下热甚则循三阴而上逆曰热厥[宜六味地黄丸]怒火起肝令血菀于上曰薄厥[宜蒲黄汤]烦劳扰阳火炎水干至夏益亢孤阳厥逆如煎曰煎厥[人参固本丸]五尸之气乱人阴阳暴厥如死曰尸厥[宜流气饮苏合丸]寒痰迷闷四肢逆冷曰痰厥[宜姜附汤]胃寒吐蛔曰蛔厥[宜乌梅丸理中汤]中风身温而痰涎多中气身冷而涎亦少总曰气厥[宜顺气散]醉饱感伤著恼食填厥逆宜探吐之经曰上部有脉下部无脉法当吐又有气暴逆者气复自愈丹溪治内虚而仆者炙气海而愈[人生命门胞糸在脐故丹田气海与肾脉相通伤寒

　　○仲景书残矣得陶节庵六书吴绶蕴要而明当分两门伤寒由皮毛入脏腑初虽恶寒发热而终为热症其人必素有火者中寒直入脏腑始终恶寒并无发热等症其人必无火者一则发表攻里一则温中散寒甚判然也读伤寒书而不读东垣书则内伤不明读东垣书而不读丹溪书则阴虚不明读丹溪书而不读薛立斋书则真阴真阳不明补天要论其得源矣温病不恶寒而渴乃火郁也虞天民曰传经伤寒是郁病岐伯所谓寒气外凝内郁转而为热汗之则愈是也六郁用越鞠丸要当用逍遥散陶五法曰发散解肌和解攻里救里医宗曰汗吐下温清补类伤寒者或痰[发热自汗胸满但头不痛项不强]或食积[发热头痛但身不痛气口紧盛]或虚烦[烦躁发热但身与头不痛不恶寒不浮紧]或脚气[足受寒湿头痛身热肢节痛便闭呕逆但脚痛或肿满或枯细]或内痈[脉浮数若有痛处饮食如常畜脓也胸痛而欬咽干不渴浊唾腥臭肺痈也小腹重按之痛便数如淋汗出恶寒身皮甲错腹皮肿急脉滑而数肠痈也胃脘痛手不可近胃脉细人迎盛者胃脘痈也立斋曰痈疽亦与内科同理]其伤风者脉浮缓[发热鼻塞有汗恶风若素有痰热而风邪外来则风乘火势火借风威互相鼓煽也实则汗散虚则固其卫气兼解风邪其治风火之法辛凉外发甘苦内和勿与苦寒]

　　霍乱

