<!-- { "loadSidebar": true } -->
　　○猬见虎能跳入虎耳而制于干鹊淮南子曰鹊矢中猬即反而受啄火胜金也苏恭曰虎耳不受鸡卵猬何能跳遂不信制虎之说其实制虎者性跳入耳者形容之词也或言猬入虎口刺破其阳而出[中通曰虎畏猬之刺而不食耳豪猪有刺虎亦无如之何]文曜钩曰土胜水故守宫食虿蝍蛆搏蛇金伐木故鹰击雉桓谭新论曰桂害獭杏核杀猪粉鳅畏椒蜈蚣畏油王起云玄龟食蟒飞鼠断猿狼虱啮鹤青要食虎皆以小制大在气不在形也石蜦似癞虾蟆大者径七八寸其色近黑能食蛇其背骨能杀人蛇浮水则首仰水上石蜦仰腹诱蛇蛇来吞之则前两足抱蛇入水浸死而食之刺猬制金蚕托胎制蜈蚣郁林守言有讼金蚕蛊者土杰献谋取两刺猬捕获之蜈蚣蝎畏蛉穷蚰蜒也以涎绕蝎规之则不敢动蛇亦畏之农家曰夏初螺出壳产子田间雨漂壳去不能自还则化为蚰蜒后又化为蜗牛好升高而焦死东坡所叹黏壁枯也蠓蚋因阴湿而生见阳而死湿生物多恶香散故麝化螺葱化蚓蝍蛆大蛇每自口入食蛇腹南地多蛇毒人行筒置蝍蛆以防之又能嗅龙腥深山大柘生之天将雨争就木最高处盖闻龙腥耳雷雨龙亦碎树

　　鸟兽通理

　　○雀四时有子鸽每月有子春鸟双秋鸟群燕背飞向栖鹰向飞背栖黄莺声三十二啭百舌声十二啭短脚多伏长脚多立莺巢于树鸂鶒于荷俱接叶老杜所谓接叶暗巢莺也段氏曰鹘生三子一为鸱禽经曰鹳生三子一为鹤瀛海记曰辽有鹰背狗乃鹰产三卵一鹰一雕一狗也造化权舆曰夏雀生鹑楚鸠生鹗野鸡属阴先鸣而后鼓翼家鸡属阳先鼓翼而后鸣家禽卵多黄野禽卵多白煮之家禽皆坚野黄坚白不坚禽经曰鹅溯月而伏随日鸭复随月斑鸠哺子朝从上下暮从下上李卫公言鹅惊鬼鵁鶄厌火孔雀辟恶啄木愈龋繁露曰酝去烟鸱羽去眯颈金取火子规啼必北向鹧鸪飞必南翥鸡窠边勿挨磨鹅窠边勿绞索燕衔避戊已欲燕来者桐刻雌雄状投井雷效云海竭江枯投游波[燕名]而立泛智按龙闻烧燕即动故可致水渔者以燕肉和曲则得鱼此即龙嗜燕之一例也燕本水种故仍化蛤可以互证喜鹊作数以枝刺下长狸鼠也八鸠巢竹林亦以狸不能上竹鹊脑骨媚以其性暖也鹊有隐巢木今不验桓玄以愚顾恺之耳造化权舆曰干阳为马坤阴为牛马病则卧阴胜也牛病则立阳胜也马起先前足卧先后足从阳也牛起先后足卧先前足从阴也牛羊居丑未之位牛色苍多近春生气故闻死则觳觫羊色白多近秋杀气故闻死不惧凡草木经牛啖之必重茂经羊啖之必悴槁谚曰牛食如浇羊食如烧信夫牛羊下来注埤雅谓羊性畏露晚出而早归常先于牛豺祭兽圆獭祭鱼方鱼祭地兽祭天獭畏雉尾狐畏犀角以驴粪饵狗当驴马鸣狗逐之叫则不止凡马牛羊豕遇初六十六二十六日生者多夭虎豹畏角烟气入山者烧角则虎豹自远李石云滇中多豹少虎以豹食虎也鲎血碧鲗血黑鳖胆辣鳢胆甘鳄首县之齿生鼋肉悬之伸缩灵蛇自断自续蜥蜴断尾犹动蛟触驼烟死螺蛳畏雪落蟹怕重雾（鱼恒）[鲥鱼]出水僵海鱼见淡水即死手摩鹦鹉背则喑月翦鸲鹆舌而语江北少蜈蚣关北无蝉蝉以腹鸣蟾蜍以脰鸣蚁以须视毛虫如蚕将茧则涎成一团落毛其上使虫不能入然后立定而代芒种螳螂齐出重九蚊蛛生花蜘蛛申日能越陆游曰马鞭击猫筇竹杖击狗皆折姅变者坐虎皮则毛坏貂帽见猫踏则毛结貉皮见燕则毛落斑鸠食桑椹猫食薄荷虎食狗鸡食蜈蚣蛇食茱萸鹿得茶饮骆驼食柳虎伥食乌梅狸精食羊肝狐鼠之妖食人爪发皆醉鸡可求种于灶猫可求种于牛曲羽禽之伏随日光而转卵介虫之伏随日光而影加蛤蟹螺龟与月盛衰坎为月为水离为之偶故离为龙物蝙蝠食蚊其晴不化溲出为夜明砂医目障取蚊向日视之其晴正绿鹰眼碧蜻蜓眼如碧珠惟鸽眼有五色山牛有四眼海鱼有四眼者犹之六眼龟乃二眼真余则似眼耳牛有耳而听以鼻龟有鼻而息以耳龙听以角谓之聋虫广多巨蛇北地多貂鼠猫犬持斋知朔望蜂分必黄道吉日鹿清明后不食苖狼黍猫时不杀物蜮四月朔上弩八月朔下弩

　　象鼠鱼胆常移

　　○象胆随四时在足春在前左膞夏在前右膞秋在后左膞冬在后右膞徐铉以言象胆见称于宋祖而张萱所见象房胆在腹则亦有时在腹古未推明也熊胆春在首夏在腹秋左足冬右足蚺蛇胆随月转上旬近头中旬近心下旬近尾鱼胆春夏近下秋冬近上鼠胆在肝活取则有见余冬序录按鼠胆最难取将死则胆已失矣虚舟子曰鼠胆随人神在

　　凡异物交者生异物

　　○庄注言类自为牝牡犹藏经之半变也升庵言葛牂与雌猿交飞蛾蛹虫所化与蟅为牝牡赞宁言插翘无不交或入木而枯然闻雷之后乃出外纪言利亚国百兽相合辄产奇怪

　　物之白者时有其种

　　○后汉方储孝感白兔金哀宗时邠州进白兔叶隆礼辽志长白山在冷山东南山内禽兽皆白顾遁园见白兔白猿白鼠徐文长为胡梅霖作进白鹿表以白为瑞按墨客挥犀言雀出壳时以蜜和饭饲之即白梁渐子曰贾胡言有药合楮纸养数十年变白鹿者愚者曰崇祯初白兔自外舶来直百金后渐多愚见姚有仆养赤眼白兔月月生子先廷尉墓山名白鹿起土人言往年见之若以灵丹饵物则又一理也

　　变化杂载

　　○罗愿云九月寒乌入水化为乌贼鱼有两头遇风波即以须下叮曰缆鱼禹锡曰暴鸟所化倦游录曰海中泡鱼大如斗有刺如猬能化为豪猪即鱼虎也述异记曰老则化为鲛鱼又云白沙鱼大者亦化为鹿荐叔曰海中有虎皮白皮料影三种沙鱼皆能化虎萧斋日记言吴人遇鲨虎但击其足则毙之异物志鼍虱鱼因风入空木化为蝙蝠刘绩霏雪录云鼢鼠化节节化鼢鼠雀入淮为蛤雉入海为蜃即大蛤也续博物志曰蝗蝻之子亦变而鱼鱼子亦变而螽蝗也抱朴子曰琴根化蝉淮南曰水虿为忽今水马亦化蜻蜓有老人见麻雀化为蜻蜓者陆灿庚已编言桐城刘浩见蜂化促织石首鱼至秋化为冠凫即野鸭有冠者也鮤鱼云是鰽鸟所化故腹内尚有鸟肾二枚其鸟白色如鹭至夏鸟藏鱼出万毕曰千岁羊肝为石宰[即滓]蟾蜍得菰卒时为鹑火裂而铁釜生虫冰寒而积雪生蛆西番种羊犹越海种蚶也王廷相雅述云兔以潦为鳖鳖以旱为兔荧惑不明则雉生兔段公路言竹化蛇蛇化雉塞北有蚊母草南越古度树不花而实久则化蛾化蚊俞吾体曾目击虾化蚊王充论衡曰蛴螬化腹蜟腹蜟拆背出而为蝉蝤蛴即蝎蠹食木心身长足短口黑无毛春雨后化为天牛两角而黑背有白点缘木飞腾陶苏乃混注之鸡肋编山阴李仲舒汉臣戒杀得虱放青草叶上经宿沾露则折背化青虫飞去采兰杂志云蚊投水中能化小鱼熊极峰云雌螳螂食其雄螳螂而上桑树上结作螵蛸崔豹曰辽海间有飞虫如蜻蛉名翻绀七月群飞闇天夷人食之云鰕所化也贞白曰鳢鲖是公蛎蛇所化卢不远曰蝼蝈啖麦冬化香附子宋陈师道曰庐州有坐化猫峡中有坐化胡孙韦皋言鹦鹉舍利李公择家有坐化蛇以化入定以定入化有之矣外纪度尔格国鸟名弗尼思寿四五百岁将终聚香木发火自焚灰变虫虫又变鸟庄绰鸡肋编曰郑注楮中药化为蝇卫瓘家饭化为螺裴楷家炊黍变成拳或作蔓菁子则其怪也宓山愚者曰两间惟湿热应勿怪空桑信哉百合蚯蚓树叶化蝶五倍蛅蟖种饭为蜎岂特鹰鸠雀蛤蛇雉蛴蝉蜣丸蠮祝乎人身之虱本因污垢后乃孕滋置草置水或化为虫然则斑驳虫之上天劳瘵蛾之传人皆一类而推也识阴传命印去文存结习附托夫复何疑达者自化其想消归直下已耳庄子极物而止又曰莫若释之而弗推易备物统类者也又曰受之以未济终焉[中通曰凡物有情化有情无情化无情者盖因气极则变变而本性尚存故虽化而仍同类也无情化有情者阳气所包内聚不散外复日感阳气而成也有情化无情者灵气已尽生气未绝复感阴阳之交气而成也暄曰或云相克则变不知相克而复相生者变也或云气尽则变凡天地间不过水火二气何物不秉水火而有尽时或云以新气间旧气而性本无变然则地移性异之谓何独怪移花接木者本变而木不变蜾裸负子呼使从已于此可悟全种在枝至一精诚之理也]

　　

　　　　物理小识卷十二

　　　　　　神鬼方术类

　　心神自灵说

　　○神本灵也而凭物触几实以心显或独以通之或众以聚之造一像焉专祀之众祷之其效归此则自灵矣彼瘗像放光而后兴修香灰撮药而多服验者谁灼其故耶神不可知在可知中固非人之所知也可知之灵以不可知而灵尤人之所不知者也有以信致专者即有以疑致畏者即有以不信致勇者此其机一何神乎积想不已能生胜气人心无形其力最大是也故曰有体物之鬼神即有成能之鬼神即有作怪之鬼神权在自已正已毕矣彼如我何圣人知之故能转物

　　致梦法

　　○洞冥有怀梦草灵廞有致梦符王少夫言梦是智影法以缘因如既络之马卧则逸去然经络过即脱亦驯其神不昧反来吿形离形之物便通前后因而我为汝梦汝为我梦不间二形或越千里不必相与应在数载受命如向惟心所造又何疑哉秘术致梦取其人之所甚耆者如自书画类朱标姓名以狐刲商陆香熏之向月满时呼离趾持唵蓝悉怛吽七七日以所欲致梦老画图置其位下久则如愿矣或纳牖而致其人席卧之尤捷郭璞赤豆刺心即此故乎东坡叱黄衣人故是正眼

　　物灵可导

　　○苏鹗言方土以丹砂养蝇虎使分五队舞凉州杨千度以灵砂饵胡狲今世教鼠教蛙教黄雀画眉者比比矣

　　磁吸引术

　　○卖丸者烧香入金虾蟆口人惊视之故买其药盖与木马自走纸人自舞同法一处用铁浆一处用磁吸也今治气聋者衔铁而裹磁置耳气上冲者服磁而以铁汁涂脐皆此理也磁石拒棋者取鸡骨作针磨铁捣之以和磁石日涂其头曝干之置局上即相击不休汉书所谓斗棋即此术乎

　　解巫诅法

　　○汉巫蛊言桐木人盖以刚桐刻其人而以药血诅咒魇之也诅必夜中乘人游房神迷失守然后能制人之魂若旦夕端坐持唵蓝金刚咒八十一遍作剑诀出门入户则彼不能吸寻常床眉画八卦书悉怛多般怛啰悬轩辕镜则术力不能入由此观之何如诚正一方更易简乎

　　制雌魇法

　　○沈周曰教坊供白眉神朔望以手帕针刺神而而收之与子弟狎则佯怒以帕掷其面令拾之则足以魇其魄若辞其人则樶物入水投火便焦急而去知者常佩雄精持婆珊婆演底然后入则不为所魇故曰思螺鹤草佩之孝顺似松小草忌置席间一曰取姅帕裹虾蟆于厕前一尺入地五寸埋之则孝顺博物志曰尸布在户妇人留连注月布也阴识传章怀太子注腊日市猪肝涂灶令妇孝则当时原有此种魇法也

　　入出辟邪法

