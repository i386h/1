<!-- { "loadSidebar": true } -->
　　○纲目曰水体纯阴用则纯阳上为雨露霜雪下为海河泉井气有流止寒温味有甘淡咸苦是以昔人分别九州水土以辨人之善恶寿天[河图括地象曰青州音角羽气舒迟人声缓其泉咸酸荆扬角征气剽轻人声急泉酸苦梁州商征气刚勇人声塞泉苦辛兖豫宫征气平静人声端泉甘苦雍冀商羽气駃烈人声捷泉辛咸徐州角宫气悍劲人声雄其泉酸以甘此古就域概分耳人因水土以生生复资水土之气移地亦变合详上部]愚者曰人身之津液草木之汁皆水也一气之所生也先天一生水为真阳而后天以形用则体阴二生火为真阴而附物乃显则体阳上律天时凡运动皆火之为也神之属也下袭水土凡滋生皆水之为也精之属也六之成一雪六出可以征矣水火一气呵则为水可以征矣气呵暖动而遇阴则水见雨亦如是也饮资于水食资于谷谷之精亦水也荣卫赖之水旋土中而浮于土面荣内卫外亦是理也用之贵别古人精矣自师旷易牙俞儿张华王邵陆羽张又新刘白刍李季卿品天下之水性味不同盖古水官之遗法孔子不以淄渑吿白公乎志林三江味别蔡传非之亦非也许敬宗谓济入河伏地南出亦以味别今杨子江心有南零北零之异郭缘生曰济入河与河不合渗漉入地伏行而溢为荥今历下发地悉皆济水阿井其征也郑樵曰山过山则分水过水则合杨慎曰山过山分而性不分水过水合而性不合水性之别则班马货殖地理详矣论其极则庭州灞水金铁皆漏[庭州坝水在大荒之外以金铁承之皆漏惟角与瓠叶则否拘夷山中有流水亦如之]德化之水煮铁为铜鄜延之川日夜脂流[即延安石油也以为烟墨松脂不及唐诗二郎山下雪纷纷石烟多于洛阳尘]弱水溺毛黑溪玄髌[南荒里溪水其水以涂树象至辄不仑去昆仑儿以涂身即能乘象如家畜古所谓黑昆今之象奴也]悉唐制角畔怯腐手[见佛经]职方外纪云西齐里亚沸泉如醋物入便黑翁加黑亚有水喷出地即凝石者有冬月流而夏冰者有投鞭成泥再镕成铜者有色绿而冻成绿石者勿里诺山之泉物坠其中半月便生石皮周裹其物福岛无雨而大树酿云气夜生甘水满树下之池度尔格有一海味碱性凝不生波浪而皆不沈不生水族命曰死海水性不同如此将怪而不信耶麻知几水解曰九畴昔访灵台见铜壶漏马大史召司水曰此水已三周环水滑则漏迅汛则刻差当易新水予因悟曰天下之水用之灭火濡槁则同而性从地变质与物迁自别也蜀江濯锦则鲜济源烹楮则皛南阳之潭渐于菊其人多寿辽东之涧通于参其人多发晋产矾石泉可愈疽戎麓伏硫汤可浴厉杨子宜荈淮莱宜醪沧卤能盐阿井能胶澡垢以污茂田以苦瘿消于藻带之波痰破于半夏之茹冰水咽而霍乱息流水饮而癃闭通雪水洗目而赤退碱水濯肌而疮干莱之为齑铁之为浆麴之为酒檗之为醋千派万种言不可尽井水反酌而倾曰倒流出甓未放曰无根无时初出曰新汲将旦首汲曰井华夫一井水而其别如此行药讵不择哉有患小溶闭者众不能瘥张子和以急流煎前药一饮立湥即灵枢治不瞑半夏汤用千里流水意也火

　　○自燧人钻木取火教民熟食使无腹病周官司烜氏以燧取明火于日鉴取明水于月以供祭祀司爟氏掌火之政令四时变国火以救时疾古圣王之于火政亦切矣时珍曰天之阳火二太阳真火也星精飞火也天之阴火二石油之火水中之火也人之阳火一丙丁君火也[心小肠离火]人之阴火二命门相火也[坎火也游行三焦寄位肝胆]三昧之火也[纯阳干火也]诸阳火遇草而焫得木而燔可以湿伏可以水灭诸阴火不焚草木而流金石得湿愈焰以水折之则光诣天物穷方止以火逐之以灰扑之则灼性自消光焰自灭故善反于身者上体天下验物则君火相火正治从治理昭然矣萧丘寒火[抱朴言南海萧丘火春生秋灭生水小焦黑陆游曰火山军其地锄深则有烈焰不妨种植亦寒火也]泽中阳焰[壮如焰起水面出王砯注]野外鬼磷[色青聚散]金银精气皆似火而不焚物者也樟脑猾髓皆能水中发火浓酒积油得热气则火自生南荒有食火之民[国近黑昆仑人能食火炭]食火之兽[原化记祸斗如犬而食火粪复为火能烧人屋]西戎有食火之鸟[驼鸡]火鸦蝙蝠能食焰烟火龟火鼠生于火地虚舟曰春日火烟青冬日火烟黑因乎时也然石熟物刚火猛油其偏钟者也老树出烟堆草生焰其积菀者也罐可以闭火气纸可以遏火舌因乎势者也此皆物理之常而乍闻者怪异盖未深诣乎此理耳震亨曰太极动静阴阳而生五行各有其性惟火有二曰君火人火也相火天火也火内阴外阳而主动者也以其名配五行谓之君以其虚无守位禀命因其动而可见故谓之相天恒动人生亦恒动皆火之为也见于天者出于龙雷则木之气出于海则水之气也具于人者寄于肝木肾水胆者肝之腑膀胱肾之腑心包络者肾之配三焦以焦言而下焦司肝肾之分皆阴而下者也天非此火不能生物人非此火不能自生天之火虽出于木而皆本于地故雷非伏龙非蛰海非附于地则不能鸣不能飞不能波也肝肾相火犹是也[智按丹溪天人出木者以震为雷为龙实起于北由东升而西降木为生气金为杀气也天地之间无非火无非水也伏蛰于地可悟邵子用三余一冬炼三时之旨致中和则交济矣]东垣则以火为元气之贼陋哉周子曰神发智矣五性感物而动即内经五火也五性厥阳之火与相火相扇则妄动矣火起于妄煎熬真阴阴虚则病阴绝则死君火之气经以暑与湿言之相火之气经以火言之盖表其暴悍酷烈甚于君火也故曰圣人定之以仁义中正而主静[不落动静之静也]朱子曰道心为一身之主而人心听命焉火自中节何贼之有[或曰内经止于六气言火未言及脏腑也曰岐伯历举病机十九而属火者五诸热瞀瘛皆属于火诸逆冲上皆属于火诸躁狂越皆属于火诸禁鼓栗皆属于火诸病胕肿疼酸惊骸皆属于火是也刘河间云诸风掉眩属肝风火也诸气膹郁属肺燥火也诸湿肿满属脾湿火也诸疼痒疮属心郁火也以陈无择之通敏犹以暖温为君火日用之火为相火何怪后人聋瞽哉]愚者曰丹溪言君火以名相火以位未畅也天与火同火传不知其尽故五行尊火曰君畜觉发机曰相或以暑为君火燥火为相火或以暑燥火为阳火风寒湿之火为阴火或以有形为阳火无形为阴火或以为识为阳火不知不识为阴火有交几焉析说不能尽须自得之人身命根种火有北下七节之小心知识用火在南上膻中之宫城真气伏于丹田清浊分于脑府思虑忧郁过用则伤而欲焦忿决尤难惩窒五志总归心主而无原之心是何物欤古人种人火不热者是何道欤其曰君火为人火而相火为天火若犹之太极为体卦爻为用而邵子曰卦爻为体太极为用也于是乎决曰天道以阳气为主人身亦以阳气为主阳统阴阳火运水火也生以火死以火病生于火而养身者亦此火水火交济主之者心火无体而因物为体人心亦然故提出不生不死之道心以统人心实未尝离也善吾生所以善吾死郭象曰养生非求过分也全理尽年而已矣此医所以贵治神为第一也节嗜欲寡嗔恚阴平阳秘中和主宰相奉其君是黄帝之心乎知此火为病源者少矣知此火为病而欲绝之绝之不得而遂纵之岂享中道之恬愉哉中丞公曰圣人因土灶以畜火因木薪之因金制之因水济之万物享熟物之功而不受燔屋之祸其恩大矣明乎满空皆火君相道合者生死性命之故又孰得而欺之不肖子以智谨识于此 

　　木

　　○五行以木为生气贞下起元帝出乎震人身象干枝焉体仁之道其天地之生机乎木独反生其首在下其华向上结实而传核仁禅于无穷圣人于此喻种理矣号为植物互有刚柔蕉蔓苔栭寄生之类皆本湿热稼穑之功首重百谷皂膏核蓏实为五果栋宇取材土宜辨性神农尝毒药有本草养生救疾莫备于此木德之功大矣哉

　　种仁皮心之理

　　○木之种在仁仁破核而化为根之脑脑与根为本而外生枝内生柢焉脉贯于皮而中行气焉故中空而不死皮连则生接树者斜其皮倚而合之即生截树者倒插顺插之皆有生者绪其皮即成根

　　金

　　○邵子举水火土石而不言金木朱隐老曰木则后生于其阳金则水火入土中而成于其阴者也金用而石隐矣楞严四大泰西四行皆后之盖有说焉且问五行金生水金何以生水乎老生夙学不能答也虚舟子曰金石同体五金八石互相为用矿之在土直一石耳石则生水矣本草金石同科石者气之核土之骨也精为金玉毒为礜砒凝色而为丹青化液而为矾汞或自柔而为刚乳卤成石是也或自动而为静草木成石是也含灵之为石自有情而之无情也雷星之为石自无形而成有形也愚者曰天地之坚气为金轮而土中得之凝为金石其生成也积久其化物也峻厉以其坚气遂为杀气用者可不慎欤

　　土

　　○土五行之主具五色而以黄为正色具五味而以甘为正味是以禹贡辨九州之土色周官辨十二壤之土性在人则脾胃应之[家语曰坚土之人刚弱土之人懦垆土之人细息土之人美耗土之人丑淮南子云土地各以类生人是故山气多男泽气多女水气多喑风气多聋林气多癃木气多伛石气多力下气多尰险气多瘿谷气多痹暑气多夭寒气多寿丘气多狂广气多仁陵气多贪轻土多利重土多迟清水音小浊水音大湍水人轻迟水人重皆应其类也]愚者曰土纳重以养清主静以载动居中以御四维之气故能和物能生物又能杀物故能化物也岐伯曰地在人之下天之中明乎胞豆之喻者居中之表法不昭然乎水火贯乎土中而生金木濂溪示之矣土石刚柔以表坤艮而奉天化康节示之矣百昌皆生于土而复于土药之用土皆取其冲和以安物沁罨以化物之用万物本气以生乘气以游而安土以为养岂能离哉

　　水火本一

　　○水湿火燥相反甚明而易传曰水火不相射何也愚者曰本一气也而自为阴阳分为二气而各具阴阳有时分用而本不相离有时互用而不碍偏显有时相制而适以相成特人不著察耳天一生水而反成阴润之性地二生火而反成阳燥之性呵气属火而化为气水精液为水而反以成人果二物耶人身言之肾水也心火也时时交济不可间隔以理言之智火也仁水也理水也性火也是水直以火为性命矣不见夫雨露霜雹皆阳气之烝馏硝磺发而炮滴雷鸣而泉通春火力深而础石润热炉之下必有气蒸乎是火直以水为性命矣不见夫萤磷珠珀皆湿气之凝聚薪经浸而火不断灯加腻而益明井油得水愈炽高奴之水肥可燃乎日炙草木而滋茂行汁参茂补阳而口生津水中之石击之得火炼剑淬水而刚二者之用交济相成莫不皆然识者于此盖悟代错之本一矣[暄曰水火一也论其质则相克论其气则相生论其形气之交则又相入水见火而死而温泉沸汤则火之气能入水之形水见火而散而灯脂爝蜡则水之气能入火之形论其极则又相变百沸之油近锅必冷伏中铸钱炉炼不清海峡积润飞磷不绝霜雪之深必兆丰年此即阳极阴生阴极阳生之理夫水化气而为火火化气而为水相变之道即相生之道即互根之道也中通曰水流下而趋中有刚火性也火炎上而旋升有柔水性也]

　　水火南北位

