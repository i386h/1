<!-- { "loadSidebar": true } -->
　　○丱红乱丝曰老翁须丹房所贵银笋也有白如草根有衔黑石者外纪曷噩刺银丱至多金加西蜡有四坑金银至贱伯西尔国有银河潮溢而退布地银沙

　　银异

　　○虚丹曰银积久虫食之煎粪亦成银又有飞去者徐铉稽神录言桐城双港风吹钱过市[中履曰张雏隐集有飞镪行言庚子岁穗城众见镪数万锭飞于空中从南而北有方将军焚香拜之飞下近檐儿童群笑竟复飞去]

　　识银法

　　○今之锭古所谓一金也二十四铢为一两今三倍之京槽锭每四两南京山银锭每二两瓜洲锭每三两余杭亦然但无边耳锭面有铁名曰洒沙此燕京槽也山银自九三至七成高者中有白孔翦之其口白与纹者同白孔有掩者中有五分鋻铅[鋻音悭]白丝者九五高白丝九六面丑而心美然亦红根其红有光以此为验闽中丝粗多是九八瓜洲为上良工推焉粤东如碗圆而高边者也匠之烙印在边者佳丝不及心以印盖之凡纹者翦之其夹口滑而至底伪者烧热而翦之亦滑至底但伪口太光纹口若有毛路者然或视其脚如瓦灰者七八成也如马牙者九成也九六以上其边独白名曰粉边此外有领丝有敲丝有画丝有吹丝纹者丝旋及心十二成者旋丝之上又有小旋其以铅煎灰池为饼者面有布心或名菊花底有圆珠者纹也大锭色高小锭虽纹不及也元宝改小锭五十可以出一仍至足也小锭十成倾大锭止得九八视其夹口名芋头色其底之孔有如蜂窠碎小而深者佳浅而大者低有埂脊者佳光平者低倾销取面好则底丑底好则面丑取夹口则底与面皆不可观惟足则备其最巧伪者曰钻鋻曰钓角钻鋻者从孔而钻空之入铅而滴珠封其穴钓角者钓铜于四角中分翦之亦不见也试之如旋驼螺焉转而平者佳左右敧仄中必有故有峱银焉白铜而药煮之贴锡其最拙者也澒银作书帕式白与纹等一倾之则十得六耳大抵纹则光活伪则光死新倾色青埋入土者色黄以矾澒点白或煤白者杉木急磨之即红见矣凡倾必以硼砂吹之入锡则银飞入炉吹药之中补之[中通曰银簪银杯以试金石试之其色自别金簪久戴即有轻少银不耗也听声亦辨暄曰炒之黑白辨]

　　铜

　　○铜有白赤加倭铅与卢甘石者皆黄以锡则响以砒汞而点白者又非原白也黄香不详所出飞炼为霜能令铜白如银铜耎为线若甘草煮铜则硬

　　洗旧铜法

　　○铜器旧黑用香饼末醋涂过夜明日水草一洗则新

　　哑铜

　　○欲使铜无声者以葱蒜韭实煆伏南番乳香成汁合硼砂以淬铜则哑

　　碎铜法

　　○荸荠嚼钱可使成泥以胡桃嚼之亦碎河北人言地梨碎铜盆

　　铜锡铸剑

　　○江淹言古以铜锡为兵器引昆吾之剑为铜欧冶合赤墐之锡若邪之铜而铸纯钩汲冢中得铜剑淹为吴兴令凿池得铜箭镝又有人得铜斧其征也愚者曰铅锡入赤铜而熏炼之其利锋乃出今又有作铜刀者入锡则响凡响铜磨之即可剔头赞宁曰炼时童男女以水灌铜铜自分两段凸起者牡凹者牝也干将莫邪以此分乎

　　铁

　　○王延德高昌行记言砺石中宝铁哈密卫志云砺石谓之吃铁石剖之得镔铁今有旋螺花者有芝麻雪花者凡刀剑砻明以金丝矾矾之其花即见伪者则是黑花甘肃有锭铁青黑色能刻铜石可煆作绕指剑旧传貘粪者以其食铜铁也沈存中至磁州锻坊识百炼真钢非世间之灌钢也[中通曰南方以闽铁为上广铁次之楚铁止可作锄烧淬刀口色白再烘之为喜鹊青乃刚]

　　火石铁

　　○邛州出铁烹炼利于竹炭易然无烟耐久

　　红铁法

　　○刘客生病欲烧铁秤锤令赤而淬之酢中烧炭无数但热耳黑如故也愚为投之水取铳药一两以纸封而点火立地通红[中履曰刘客生湘客陕人能诗端州入词林内经生铁烙饮下气疾取其液也]

　　火漆铁法

　　○造胭脂余滓名紫胶烧铁热染于上

　　藏铁不锈法

　　○藏刀甲库地埋水银则铁不生锈丙戌年闻取延平库中盔甲盖二百余年物光芒如新物理所曰铁器涂香油置烧过石灰中不锈若百炼之折铁自然不锈[中通曰折铁者硾钢条而入银曲折硾之如此百次中履曰煤制铁器以煤复炉炭制炭复炉]

　　铁翦夹银法

　　○夹翦在石上击之其银不断须从木桩上击之亦刚柔相制之义

　　铁因水土而有异性

　　○尤溪口钢铁出焉山民凿得铁即渡水北铁乃可炉经宿不迁铁不可锻余始不信再问之果尔外纪勿搦祭亚所产铁矿掘尽逾二十五年复生第在本土任加火力铁终不镕移他所始镕

　　化铁法

　　○儿吞铁针以乳香荔枝朴硝为末以犬豕脂入盐和之呑下自愈若碎铁则用皂荚硇砂雷敩曰铁遇神砂如泥似粉神砂应即硇砂也王少夫言外域收貘舌驼鸡涎便能吞铁一方以硇盐渍针而以负革脂凤仙子吞之因笑罗什无乃出此何子元曰铁鍖煅金银多年以槌皂角则一夕破铁中坚块曰核入香油则核散福铁皆块也笔醮白水周画击之随画处断此理亦奇[暄曰铁丱如指敲去随长]

　　锡

　　○受太阴之气而生二百年成砒砒二百年而锡始生阴气故柔又二百年不动遇大阳之气乃成银金酒在锡器浸久有杀人者以有砒毒也然锡又能解砒毒从类化也失其药则为五金之贼得其药则为五金之矣庆远贺县永州兴宁出锡有马蹄锡蜈蚣锡门限锡作片有声如铜折之则响若以青布炼之作器用久则起橘皮文嘉兴黄锡是也星槎胜览言有不假煎炼之锡曰斗锡龙马言曰埋锡则白蚁食之博物志积草三年后烧之津液下流成铅锡试之验

　　坚锡法

　　○镕锡作片以石灰层层压之可使坚如银

　　洗锡上垢法

　　○凡锡器黑垢用燖鸡鹅汤洗之垢即去

　　锡能分银中铜

　　○银中杂铜者镕时投以锡则铜如在水上作冰片取出倾银者吹药时以锡入银罐则银随锡飞入火炉中

　　分锡汞法

　　○锡入汞则火烧药煮皆不能去以薄绵纸压之则汞出而锡在纸中[中通曰铁木上帖锡先漆而洒锡屑以汞袋摩之即光]

　　银锡

　　○铅一斤入石膏末一钱半搅清亮又入轻粉一钱半倾平地上便成白镴此汉书所谓银锡也

　　银印兼铜

　　○银铸则印纹有不到处必入铜镕则一铸而满纹皆就

　　铜铁断地脉

　　○以其坚重绝地脉也庐阜有天子地故作铜钉丘

　　铜护碑字可久

　　○石在地上有剥落在土中有生长变化王宾明曰崇祯中方融启云居膺禅师塔碑上皆古钱有县镜堕惊钱开者碑字平沓不可识钱覆者其字如故

　　金石通理

　　○金得伯劳血而昏铁得鸊鹈膏而莹银得雉粪而枯石得鹊髓而化古云濯锦以鱼濯金以盐大抵剥落金银宜用石盐石者言块也云母至不畏火而盐汤能煮云母为粉消石能消亦得咸味可信咸能软坚物理所曰华铜以粉明铜以汞磢锡以茄余甘子柔金石硫荷叶黑银而碎之以烧金则金愈光

　　锻理

　　○金银皆有镶嵌累丝发郎因佛菻之法也有錽丝镶嵌即三代商金银法也[金玉其相相讹为商]其乌银则硫填纹而烧之后代之工有巧于前者松江唐俊卿嘉兴朱碧山苏州谢思余则元时名工也银最难光以玛瑙砑之炸金以石盐白银以乌梅三叶酸秋海棠叶皆可

　　丹砂与澒同气

　　○王会卜人以丹砂山海经柜山多丹粟荀况曰南海有丹干皆指南方今出辰宜阶州而外国亦有至者辰州万山长官司化水坑之朱砂为最砂生白石上石如玉曰砂床人多取为研山砂缀之如鸡卵榴颗而箭镞连床者蛮中号荞麦楞价与银衡以其内含神火也砂洞深木支柱而篝火以入若酉阳之云母墙壁豆板水西之大块重数十斤者不足贵也砂有四十八厂俱在酉阳而大商集于梅树市生者可服炒则大毒彼炼以入药者取其善入也丹砂无不化惟人发泥中朱漆筋不化

　　矿水

　　○有矿水者翦银块投之则旋而为水倾之盂中随形而定复取硇水归瓶其取硇水法以琉璃窑烧一长管以炼砂取其气道未公为余言之崇祯庚辰进坤舆格致一书言采矿分五金事工省而利多壬午倪公鸿宝为大司农亦议之而政府不从今日番硇甚少但有气硇真番硇则能干汞矣

　　养砂

　　○以银为鼎置丹粟其中熅养之则渐黑其气相入犹铅汞之相食也丹砂中本虚即澒体所含也干之则宝气入其中矣得老翁须则力倍其取神火者十铢能干十铢之澒或取铅精配之轩辕述宝藏论云二十种金十七种银自有其理特世传者少耳其变形转造则见人为之世人不明其理每为此术所欺往年谓之提手近日谓之台扛约其理曰五金八石皆互相为用铅以丹砂为子汞以丹砂为母金好汞而汞蚀之银合砂而砂食之铁近银如赤铜炙石流如铁抱朴曰武都雄黄伏火可点铜为金胆矾汞泥入大青为金但轻耳土宿真君曰朱砂伏于铅而死于硫硫恋于铅而伏于矿铁恋于磁而死于铅雄恋于铅而死于五加硇最受伏于羊胴而铁柔于猬脂要皆制气于铅传胎于汞消于消石剥于石盐土宿真君万毕术岣嵝神书尝云石茵蔯能伏矿钩芙即苦芺地胆草入炉火用紫背天葵煮八石拒火乌头奚毒伏丹砂砒石紫蝴蝶煮雄黄雌黄伏丹砂能拒火羊踯躅伏丹砂硇雌黄五毒草即赤地利伏丹砂羊蹄菜蓄秃菜也叶可擦鍮子制铅汞金星草即石苇紫背金盘海芋射干皆能制伏陆游曰刘均国草塞汞箧而成金又征泽潞时镰取马草透成白金又有临安僧法坚亦言此殆所谓透山根乎吴普曰石龙芮言其子水堇其苗也水堇俗称蝴蝶菜金英草类苏辙龙川志略治平末还蜀遇仙都道士曰精气内也肢骸外也谓养精气内丹乃成惟外丹成乃可以点瓦砾化皮骨飞行无碍然内丹未成无以交之则服外丹者死后见张公安道曰抱朴言手握如泥出指间者药真成也予为道仙都所闻公笑曰姑俟之愚者曰龙川亦姑言之尔杨偕窦舜卿范仲淹胡宿皆遇异人授化金方而不为者也知其理而已[中履曰戴无忝从张痴痴游与崔默庵言外丹老人哂之时宜别路不碍谈仙]

　　制汞法

　　○淮南曰青澒五百年为白澒此言连铅久而生汞也矿砂杀之胆矾结之铅凝之紫河车伏之川椒茶叶收之唾嚼枣亦敛之灌尸如生沈括曰汞得硫则赤如丹得矾则白如雪虚丹子曰本草言金银铜铁置汞上则浮此非也铜铁则浮金银则沈金银取出必轻耗以其蚀也走马吸水银与走马射阿魏皆奇其说耳或言瓦楞帽可盛汞未试

　　马齿苋有汞

　　○本草马齿苋小者节间有水银每十斤有八两然至难燥以槐木槌碎日东晒之其大者无水银庚辛玉册曰透山根似蔓菁而紫含金气石杨柳含银气马齿苋含汞气艾蒿粟麦含铅锡之气酸芽三叶酸含铜气

　　炸炉法

　　○多以硇砂入炉则炉炸火飞提手用之吓迋

　　汞成银朱轻粉法

