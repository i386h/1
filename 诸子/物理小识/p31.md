<!-- { "loadSidebar": true } -->
　　○桅之高少舟之长五十分之一樯枰之衡为舟之阔其底深浅视棤之棱其柁与其底平小舟之舵秆则可上可下船谚曰船有七飞禽八走兽九板一木又有寸木不见天此其概也艌以竹青油灰吴船岁一油之溪船底平江船底深梭船底尖江湖用杆榶两广用阳桥江湖帆在桅左广帆在桅右蜀用布帆洋船下有直木皆重底也其用轮者古有之矣袁褧曰韩蕲王黄天荡用飞轮八楫踏车槃回江面史紬曰刘裕曾用之舟内轮转外不见人张燧曰虞允文采石之役舟中踏车行船发炮

　　洋舫

　　○万历甲申七月红毛艘渡闽求市沈士弘将军遣之去其入长身红发深目蓝睛高鼻赤足带剑走舟上若飞登岸不能疾行舟长二十余丈双底木厚二尺外沥青锢之桅三接其帆用布一桅坚树其二桅以候风之恬猛为升降中横一杆桅上有斗容四十人系绳若梯上下了远下列发贡铳前用木照后用柁黑鬼善没为之使此李衷一所记也利玛窦言舶三等小者舟腹自上达下仅留一孔四围点水不漏下填以石风涛起时惟操舟者缚身樯桅一日行千里中者容数百人大者上下八层桅长十四丈有舶师历师将卒客商千人江船用铁毛洋舫用木碇多则独鹿木其缝以椰索贯而沥青石脑油涂之

　　洋船钉

　　○海咸烂铁且妨磁也故用铁力木碇桄榔簩竹作钉今以蛇皮内膏浸钉钉船则不妨

　　屋

　　○四阿两下荣楹楣栋必不易也榱桷拱斗承尘藻井致饰耳栋之半为檐宇七柱则上十五宇高一尺则光多一丈准车工尺周法也枕梁交卯砖山省翼挑坊挂角四两千斤谓之尺经首签卜禨中椽宜偶藏初柱脑则破之矣喻皓有营舍法欧阳归田录开宝寺塔喻皓所造势倾西北皓曰风吹百年当正[中通曰北隅层势收分少耳风无吹改理]西方以山墙开堂门有无柱者江陵有一柱观灵谷有无梁殿盝顶燕窝复合雪洞轩廊假石入者迷出有之矣[计凌沧有园亭书多少朱门锁空宅主人到老未曾归暄曰瓦深则风日难下墙厚则寒暑不侵藉地则燥湿无涉此居室摄生之良法也]

　　犀角器

　　○黑中黄花曰正透黄中黑花曰倒透黄中又黄黑中又黑曰重透分水犀能分水骇鸡犀白缕如丝通天犀具物形真宗赐寇准者犀因玩月形生角象被雷惊纹入牙信矣骨咄犀碧色蛇角也暹罗犀皆有粟文角脑后有高起阜其鼻角亦佳有全黄者交趾有山牛角曰毛犀无粟纹有花斑凡制犀角器初白久黄有以矾入凤仙根醩黄者或以马蹄伪之宇文懋昭金志言秀州周通直家有正透犀带其中一点白以纸灯近之即时灭有湿气疑是水犀赞宁曰此兽夜有光通天骇鸡犀置屋上百鸟不敢集大雾露夜终不沾濡角为钗导辟尘若行蛊毒乡食以角搅之无患箭中欲死以刺疮中即沫出而愈温峤燃之见水怪燃水犀也薄片夹腋下碾之如粉所谓人气粉犀也犀杯贮茶及涂胡桃油色易枯[中通曰匠作有规矩杯乳杯花草山水苏作为佳今广亦仿苏作]

　　象牙器

　　○粉红有粟纹象之板齿有花点其曰殊角者海象牙也红猪牙如蚌枣色如象牙纹鱼牙如象齿周礼榆贯象牙能制水怪老象有六牙常自脱而埋之煮象牙用醋卤煮之自软一云木贼软牙牙黄者浸木贼水复白曲者直又掘芭蕉中白或用豆腐滓浸擦[暄曰量刻痕但以醋浸一七亦软]

　　海甲类

　　○玳瑁六叶其厚而黄多有物形者贵其移斑火板以石灰铅粉碱水点于牛角者伪也刘郁曰撒八儿为玳瑁之遗精蛟鱼食之吐出年深结成其价如金龟同似玳瑁有黄甲无黑斑鹤顶乃海中鹤鱼之首摩印其两颊之红于其顶骨也鹦鹉杯乃螺也鱼枕则火钳鱼骨也海鱼鳞厚大者亦可为饰其曰海胆者外状痱磊巨细不一大及鸡卵亦可镶为杯瓶之属海杖者长数尺大鱼之须也交趾虾须有长七八尺可为柱杖者奇方捣驴骨烂实于柔铁围之同地榆五加皮急性子煮之为器纹如象牙海槎录曰儋州红蟹壳形有十二点堪作楪子北尸曰金龟甲虫可以养粉广州市上甲丁虫以为首饰工人脱蝐筒等倒悬泼醋即开

　　火爆

　　○火药自外夷来宋开宝二年岳义方上火箭张和仲记虞允文采石舟中发霹雳炮乃纸为之实以石灰硫黄坠水而火自水跳出永乐立神机营西坞以尺测量精矣唐有火树银花想已用之耶硝入杉灰则直发硫则横爆加黄矾则硑烈箬瓢灰则悄声碾西匡石粉则发时不先光试之堆相间丈而点一及诸堆者万杵者也掌上然之毫无所伤以其疾也入铁蛾樟脑则成花今名烟火御铳者湿絮鱼网土囊柔能制刚也岳珂桯史曰汴城旧多曲折蔡京方之黏罕干离不视城而笑植炮四隅随方击之城既引直一炮所望皆不可立矣魏子一曰敌台宜筑三角附城如菱芰两腋皆有小门可出而外炮不能攻也城址砌石上即以土筑之炮子入土便陷不出[暄曰末干箬可代硫]

　　剞劂法

　　○以旌德拳刀手为上画楷行草方能生肖金陵江广皆雀刀闽用挑刀梨枣白枣以油涂之黏槁后洒石灰润水去瓤点画分明易于下刀刀贵闽淬以得洋铁也[中通曰虽梨板亦止印二万篇则胡涂矣故须煮板能久但下刀难耳暄曰用石灰盐煮易刻耐久且不生虫]

　　吕宋鼓

　　○吕宋新贡之鼓以藤蒙其面击之声颤不已又见方面鼓田猎用之古以雷击牛死之皮为鼓可以威远辟邪[中通曰杨弱生亲见之]

　　醒钟

　　○犍钟者先醒钟轻椎得声然后重椎则声发而钟不衅铸钟顶留孔其多孔者钟声亦发磬则气上出铁磬亦留三眼谚云磬畏茈茹

　　商嵌铜器

　　○以肥皂涂之烧赤后入梅锅烁之则黑白分明金钢钻

　　○金钢钻钝置瓦上烧赤复锐小者黑大者白抱朴子曰生水底如钟乳体似紫石英惟安南高石山一角羚羊能碎金刚石东壁曰白貘骨能碎之而羚羊角亦能碎貘骨周密云如鼠屎青黑色鹰隼黏食遗粪而人取之者讹也独孤滔曰紫背铅能碎金刚钻虚舟曰细岛砂能磨之使之长方成锋即金刚切玉刀矣有极大者莹白放光香山隩首勒嵌之以此竞贵十洲记西海流砂治昆吾作剑则铁光明如水晶貘熊舐铁粪可铸剑驼火鸟粪亦然故周密说不明耳凡宝石真者必坚皆能刻磁好水晶之棱亦能刻磁

　　耎铁刀

　　○绕指柔刀也以银和纯钢百炼之即可屈而放之即直吕宋有来者

　　淬刀法

　　○山间水出而殷者曰绣水淬刀刻玉地溲也一曰虎骨朴硝酱刀成之后水赤而屡淬之一以酱同硝涂錾口煆赤淬水一以羊角乳发为末调傅刀口不必蟾酥涂而自然灰埋也旧有诗曰酱能雕白玉盐可濯黄金夷门广牍曰地榆一两葱蒜汁各一碗同煮二时便可容刀刀生鉒以木贼草去之或用炭磨若新硎涂鸊鹈膏则不生鉒[中通曰服玉者以苦米地榆酒消之为水苦酒者醋也是酱醋可刻玉暄曰涂药煆刀必竖钳否则偏]

　　藏针

　　○粉包之或烧石灰虚舟曰胡桃烧灰可藏针或曰石灰收针不滑宜以油抹用头发收

　　料丝

　　○滇金齿卫用玛瑙石英屑汁以北方天花点之乃凝练为丝以作灯李西涯书作缭丝大内青琐即此物亦能假琅玕珠谓之瑟瑟闽中乃以铅炼永昌烧围棋子亦以铅料丝磨浆能止血破血犹之白定瓷末之能止鼻衄涂疮瘢也[近丹阳松江能作料丝]

　　沙壶发光法

　　○先掘土坑下置沙盆乃以细茶多用沸泡壶中置沙盆上复以沙盆盖之上覆以土七日起之如此者三壶放光如镜矣

　　忍蜡炷

　　○黄蜡松脂槐花各一斤浮石末四两一处镕之用灯心布浇一日夜仅点一寸此王西岩方一曰槐角倍白胶香硫四之一镕化一处以小竹筒置一烛心将药灌之候冷去竹[中通曰以绵纱绳浇蜡则屈曲收之随用又圣灯法浮萍瓦松远志黄丹蛤粉等末每油一两入药一钱点灯可照一月之久口外人以桦皮卷蜡作烛与山民烧松节竹片何异]

　　烛

　　○玉山桕油加蜡最坚他处桕油盖蜡过冬则暗矣木天蓼子亦可为烛眉公曰蜀葵点作火把雨中不灭川井油点火不畏雨何必洞冥之豹髓锡屑苏油乎羊脂烛无烟明角灯宜之蜃脂为烛烟成楼台内方曰干漆海金沙火硝硫各一两黑豆青黄蜡各二两镕化以布灯心作条捻之风前不灭一曰止用蜀葵秸风中不灭

　　止烛泻法

　　○郎瑛曰烛心散以线缚之愚者以盐补则泻止或以箸倚之[兆兖曰烛用腊水浸过虽三伏日不泻]

　　补漏

　　○缸裂缝先箍定置烈日中加炭烧炙其缝乘热以好青涂弭则不漏近亦用盐生补又盐可擦碗酒瓶漏者羊血擦之油笼漆笼漏者以马屁勃塞之即止刘伯温多能鄙事云油笼渗漏剥穿山甲里面肉靥投入自至漏处补住又云木香塞醋桶漏醋调粉成泥塞鲊桶漏又云陶钢虽厚炙以艾钻之即彻[中履曰磁瓦屑合芨榆补漏椎生黄豆与瓦屑可补锅]

　　香炉灰

　　○米汤和纸灰晒干煆红研之三煆曰满炉金或一斗加矿灰二升煆之寻常烧柚皮千张灰足矣冷炉以草纸茄秸炭埋之火亦自活欲留宿火者胡桃烧半红暖灰埋三五日不烬[中履曰茶油饼滓入炉常燃水经注卢水圣子本炭不灭]

　　香炭饼

　　○炭末一斤针沙四两[磨针之铁沙]捣蜀葵花枣肉为饼干之欧阳公言蔡君谟欲清泉香饼清泉地出石炭为香饼终日不灭其作脚炉炭饼采蜀葵叶捣烰炭煤炭末以化开石灰之浓汁和之铁圈捶实暴干[中通曰江南细枝炭曰煤炭非石炭也蔚州石炭终日不灭]

　　兽炭

　　○炭与铁矢等分合捣入芙蓉叶十之三再捣和糯麋范兽形干之鞴红入炉信宿不灭

　　止爆

　　○烧炭若爆洒盐自止此以炸止炸也

　　烧炭忌糒

　　○五糒柴烧火无焰成炭之后忽然自烧故炭窑忌之榕亦无焰然其枝曝为点火绳八月割茅烧之有声汁力也九月割则枯矣巴菽泻松脂则松柴无焰[中德曰棕桄烧之涩郁不著栎炭以画木而烧之则有墨处著无墨处不著凡木不著者加硝黄暄曰烧炭而隐以沸水沃之]

　　落灶煤

　　○灶中烧皂角烟则锅底煤与突煤俱落

　　无烟柴

　　○伏中劈松柴黄泥水浸皮脱晒干冬烧无烟竹青亦可

　　窗纸

　　○檐窗畏漂两用桐油则耀目当以豆腐浆涂之此浆亦可糊纸广牍曰五桐六麻不用煎二十萆麻去壳研光粉黄丹各半七桃枝搅用似神仙

　　卓影

　　○陆容菽园杂记曰卓影辟邪永乐间外国所贡如小团扇以金黄绢裹之张瑶星言罩三矛于内触之有声

　　案匣

　　○铁力木初黄用之则黑其性湿赤身依此书案能使脉涩粤以作柱南风天则出水惟花橺不生虫然作研匣不宜砚贵漆匣也案以槠榆楠榔擦漆为宜[中通曰薄漆初上即擦去之易于水磨]

　　乌木

　　○乌（门焦）乌樠木有椰桄本有生枝者市以醋调矿灰涂柘木经宿黑烧胡桃壳熏木复以油胡桃擦之亦成乌木真者沉水[吴强曰莉蒺木破之浸泥中即成乌木中履曰即今蓟柴]

　　溺器

　　○用久者捣生韭一握入其中满水闭之仰置一日许垢随水倾出[芝颖云新溺壶从不见水则用久亦无臭气暄曰中所结白垽可炼秋石及损药]

　　棺椑

