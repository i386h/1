<!-- { "loadSidebar": true } -->
　　○物志谓之枯条叶性涩可以止滑一名朴树其子可种即白驳木榆类也叶沙磨器细于木贼蜡梅叶亦沙可用

　　蜡树

　　○水冬青叶细于女贞五月养蜡子七月收蜡不宜尽采至来年四月又得生子其蜡晒干以越布蒙甑口置蜡布上置甑釜中水沸蜡融入器凝白可为烛材其滓以囊投热油中则蜡尽油遂可为烛凡养蜡子经三年停亦三年或伐木旺生新条养一年停一年江南有水蜡树则不似冬青至冬落叶又一种也蜡烛用桕油者坚又水槿叶细花黄一名水椐冬斩条插易成大木可以放蜡即水蜡一类[中通曰岭北蜡树初生叶近红老则皮节香]

　　桕

　　○乌桕宜接其子外白膜蒸镕之凝为烛材其子内肉杵榨之为清油然不宜食以之逐水则可坚木入水不朽

　　○墨是可有坚木曰则独鹿入水千年不朽利未亚坚木有文入水土不坏勿榒祭亚之国城建于海中亦以千年木为桩约皆椰桄类也顾玠曰初栽椰用盐一二斗置根下其木最坚偲儡木渍盐水中百年不朽[中通曰穆公云勃露有树生脂膏极香烈名拔尔撒摩傅诸伤损一日夕则肉复合涂痘不瘢以涂尸千年不朽坏]

　　榆

　　○榆长则皮脱甚洁其材绵而坚其汁滑有倒垂者椐榆则枌属也北方食其荚有小树似乌饭叶而背白润其纹可照啖之最滑如犁头草岭北号曰小榆卢氏曰南方无榆而有杉愚按无止方之大榆耳楖榆山榆皆有山榆即楩其实曰芜荑

　　梓楸

　　○梓种于林则令诸木内拱断根瘗之遂长条枚取以分种或曰槚即槚也尔雅大而皵楸小而皵槚腊月种之材理有云朵纹物理所云梓木为柱在下则有声云木争位又曰梓木为舟起蜃造舶不用

　　楠

　　○楠宜腊月种子赤者材坚子白者材脆年深向阳结成旋纹者曰斗柏楠又一种曰石楠可辟白蚁

　　栩

　　○栩即柞栎伐则灌生而叶大可包物也其斗为染皂材俗名黄栗可为腐夏统采梠杜甫食橡皆一物也又或书为槠而后分之槠[平声]

　　槠

　　○小叶似茶木色似楠少黑结实小状似栗救猬自裹味有甘苦二种可作腐食材最坚白蚁不能啮[中履曰江北呼圆槠金陵人呼为椐]

　　楮

　　○楮易生其汁最黏其实补人其皮作纸一名谷或呼为构旧说碓叶无桠愚者曰叶肥则圆瘦则桠然一树而有桠圆何邪当以结实皮白为雌皮斑无实为雄或呼谷桑[中通曰楮子麻子同撒秋冬留麻为楮作暖来春刈麻放火烧之楮乃盛发腊月斫皮其梗可薪]

　　枫

　　○分根侧条种脂为白胶香忽生瘤为枫人深山传有不落叶之枫则树似枫而开桠者其中仍多两桠或不开桠者韩雨公曰枫松皆可造乳者钻入蓖巴菽可令成瘿张程曰箕峰有枫开两岐红花其叶茎亦红

　　槐

　　○材坚其芽可芼结子角如豆可种其花蕊和灰蒸之供染初生槐弱以麻胁之其倒垂槐曰龙爪槐枝脆灵谷寺门者是也尔雅注叶大而黑者曰欀槐叶昼聂合而夜炕布者曰守宫槐杂记曰老槐生火胶挠水则清

　　椿

　　○樗栎疏而臭其叶脱处有白故樗蒲锦以此称之椿木实色赤而叶香芽可茹亦可生食根侧分小木种之其材为船底不利为船腊则称为梁燕不来虚舟子曰以柏作东户而桩楣其上则争位有声

　　杨柳

　　○乔者杨弱者柳杨有青白赤赤近水生根须可栵以护壖堤柳有大叶长叶倒垂者曰宫柳腊月斩大干燔下焦而深插之梯则岁可髡而复条肄也谚云根宜焦埋到腰一株死有百株杨青白髡头赤须长肤青白者材可雕刻又名榉杞柳白皂叶亦似杨材供剞劂[榉叶染皂材中切版]

　　柘

　　○柘叶可饲蚕其丝为弦清响隔年不采者春再生必毒蚕故夏月宜击脱之柘木以醋调矿灰涂之一宿作问道乌木

　　樟树

　　○春易叶初秋复发叶子见霜黑可作香韶州锯之升脑江右名豫章而不取脑其土别乎豫章老则出火自焚种不宜近家室[矮脚樟即乌药冬不凋结红子名雪里红]

　　漆

　　○漆不取液则自毙惟霜降后取者良樊重先为人嗤后得其用者也种宜腊月朝鲜国有黄漆树似棕六月取汁漆物如金今广漆则黄江漆则黑[中德曰旧说五更露中取漆可以多得日出则无漆矣凡取漆者耗神]

　　草木胶

　　○金漆椑漆之外有猫头刺汁以粘雀鸡肠草汁以黏蝉芨楮榆皮滑条皆黏粤有石苇如莴苣而肥厚边有锯刺女以胶发又有霸王鞭刺作篱断汁甚浓犹泽漆茹蕳薜荔之断汁也蜀羊泉即漆姑野蜂采汁为巢蒂者外域块香皆树汁也树汁皆可炼胶[中通曰入漆者油其手合粘者水中为之]

　　皂角

　　○肥皂子短而肥色紫皂角长如刀色黑木有长刺名天丁猪牙皂小如猪牙色黑香皂子圆小而香色白四木形叶不相似惟子气味同取皂以篾箍树加楔之则皂角尽落[中履曰皂角不结实则凿孔入铁五斤泥封之次年实倍悟知皂角入锅爆落固相感相制而用也]

　　黄楝头

　　○黄楝头树分叶如椿大者合抱春采其叶味苦而甘一名回味可治痢而治霍乱尤效皮可合香本草纲目遗此未收[俗讹呼黄连头]

　　椒

　　○椒气下达无花而实精胜在肤须烧地泼醋隔纸铺椒以盆覆之谓之出汗孟诜曰五月食椒令人多忘而生地椒红丸服三年则精自秘吴猛有诀局方有诗证之但今江广土椒闭气川椒口白其目黑光如漆有蔓生者尔雅所谓椒榝丑梂也秦椒大如指开六出白光檓也胡椒出番国亦系蔓生有白色者或曰即毕澄茄酉阳言胡椒结子相对叶晨开暮合合则卷其子于叶中[中通曰椒喜麻糁灰粪土忌水浸根以发缠树根或种白芷生菜皆避蛇食椒中履曰中秋后晴天带露收椒阴一日晒三日则红而裂]

　　梅

　　○有鹤顶梅消梅冠城梅皆实大五月熟时梅有六月熟者早梅四月熟冬梅花白实小有玉蝶梅绿萼梅红梅再接即重台春分前秋分后接用桃杏体及本体红梅白叶一花三子曰品字梅紫梗疏条蜡梅别一种其磬口者佳芒种时种其子

　　桃

　　○金桃金色上有朱点银桃白王母桃半斤桃鹰嘴桃绵桃皆甘其矬者曰瑞香桃皮黑肉脂曰墨桃无毛曰杏桃有匾者绯桃正红孩儿桃肉红玛瑙桃红白间碧桃白皆有千叶千叶者不实春分前秋分后接于本体畏水十年脂凝而枯刀劙而流之又延十年深山有山桃四月花燕有玉桃则实似樱桃而肉红色者外域有桃大如斗者其核充蟠桃核[谢肇浙曰黔中日月桃一枝分红白]

　　李

　　○有御黄李金沙李蜜李青脆李白李紫李早李晚李苦李李直方以绿李为首号曰嘉庆今嘉兴有醉李古云槜李以是名邪分根种接与桃同壅宜豕通埤雅云性颇难老老虽棘枯子亦不细大名府南乐县有枝头干如李而干熟于树肇庆有沙棠果则如李而无核者也徐勃曰惟李核无仁古谓王戎钻李核殆冤

　　樱桃

　　○深红紫者早熟浅红迟熟曰蜡桃月令仲夏含桃荐寝庙则早熟也枝节间有根须下垂春前插之子浆时得粪气则易熟润州樱桃核而不仁其曰脆樱桃则郁李也信阳州有半红白者曰玛瑙樱桃

　　柰林檎频婆榅桲

　　○柰有红黄白北方呼火刺宾陈子良曰大长者柰圆者林檎一名来檎俗名花红红多曰海红频婆果似花红而大燕地如拳可留至夏此种秋分后接以棠梨春以草稕悬于枝端树易生蠹秋前藏木杪可剖之过时则入根跗矣关陕榅桲木如林檎铁梗棠而花白绿色其实似樝但肤慢而多毛庆阳楸子似柰而小同林檎捣汁熬为果单

　　枇杷

　　○以叶长而名接则核少不接者寿壅宜水淋淡草灰不宜粪秽向以为卢橘按相如赋卢橘与枇杷并称则非一物矣肇庆优昙钵似枇杷无花而实粤闽黄弹则似枇杷而无核枇杷核能去霉垢故能化痰

　　杨梅

　　○紫者杨诚斋所谓玉肌半醉生红粟墨晕微深染紫裳者也白者杨州所呼圣僧也春分前接用海桐壅宜水淋淡草灰吴下者大赞宁曰杨梅核碎必八块北户录曰潘州有白杨梅俗以火酒浸之

　　蔗

　　○容斋五笔曰蔗有四色广川一种数年生如大树长丈余赤者名昆仑蔗岭以北皆种之曼倩神异经云甘蔗节蛔虫即甘蔗[生汁寒煎糖热少食糖水甘养胃多食则动湿热]蕉子

　　○闽粤版焦结子大而味淡佛手蕉小而甜有羊角蕉牛乳蕉有四季结子者生食甘冷蒸而干之最佳开红花曰美人蕉岭北即不易结子蕉皮可为布叶蒸而干之可以苴物[全人曰截蕉花头则结实大

　　蘘荷

　　○升庵谓蘘荷即甘露以急就注也东壁谓蘘荷即上林猼且而不知猼且乃芭蕉之转声也蘘荷似蕉而小又似芦稷三月开红花夏结绿刺房内有黑子其根似姜可菹蛇不喜此故又治蛊

　　山茶

　　○红白宝珠肉红曰杨妃有磬口鬯口黄白四季者可以寄枝白曰玉茗坡诗叶厚有棱犀甲健花深少态鹤头丹咏宝珠也冯时可滇记滇多茶花大于牡丹木高十丈余沐府有宝珠楼又一种曰茶梅其萼如山茶而小凌冬不雕

　　海棠

　　○梅圣俞云胭脂色欲滴紫蜡蒂何长咏垂丝也可寄枝于樱桃坡诗日暖风轻春睡足咏西府也腊月开插之亦生其不花者以已花之木为针内其根跗则花矣铁梗有四季花者贴梗丛生洪适咏黄海棠李诩曰冬至以糟水浇海棠根则盛而鲜壶中赘录曰世谓海棠无香蜀潼川昌州海棠独香贾耽言大足县产者香

　　金松

　　○台州金松垂条结子如碧珠三年子乃一熟每岁生者相续璀璨相间子治肠风

　　木笔玉兰

　　○木笔即辛夷宜斩条插之玉兰即木兰大理府志木莲花树高大花如莲有青黄红白四种白香山言忠州有木莲花王元美谓即玉兰智按玉兰春初开木莲四月花盖亦有别五杂俎曰木兰去皮不死

　　橘

　　○沙橘大即福橘衢皮薄琭橘最美又有蜜橘小橘穿橘太湖朱橘小于福橘而甘同之又有绿橘匾橘小为金橘又小为金豆柑有香柑甜柑蜜昙柑牛乳柑波斯柑青柑广柑酒柑若佛手柑则香橼香橘一类也皆以四月前接接宜枸橘畏干喜豕通而易生蠹蠹化蝶蝶胎子还育于树为孩虫必探去之浸鼠溺瓨中浮者埋橘下则茂涅槃经如橘得鼠是也临江买蚁养于树下蚁自能食其蠹柑初生如豆亦多落下收煮其苦水糖蒸作果颇佳橘饼则旋去外皮裂去其核煮去其苦石灰水浸之后以糖煮成凡橘柑橙之青时皆可为青皮化食下气[中履曰橘虫青色口吐红赖岐头入醋中亦可抽丝张苟仲曰接四次则橘无核卢硕曰橘种子者不结实实亦长俗呼柚子广柚则圞大]

　　枸橘

　　○枸橘穰绹间沟泥种成栵髡头今发肄棘针成屏翳[中德曰枸橘与枸榾叶嫩时皆可作茶]

　　石榴

　　○有红花肉红花四季花并蒂花黄花白花者芒种取小版插之虽深暑烈日中亦宜淖以水粪以石置于枝间则结实虚舟曰榴宜骨磊其下五色线曰石榴宜石膏粪恐是骨石之讹火榴则宜盆玩者也[曹州冈榴围尺余晶榴内止十八子]

　　木瓜

　　○埤雅曰楙木瓜百益一损翦纸作花粘实得日露之气乃红其文如生一种香柦色黄生压汁和玄参甘松作湿香秋分后根侧分小条种之喜阴喜肥[广志木瓜枝一尺有百二十节]

　　牡丹

