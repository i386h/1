<!-- { "loadSidebar": true } -->
　　○老杉出油斑者川为上闽次之皆以土壅杉而成柏梌等皆可用然有旱椑水椑以油结为主花香其验也以指甲划之起白霜者佳物理所曰棺有殠出以多年历日纸糊之又曰琢钉及漆棺止哭哭便漆不光又曰古榇板作琴底合阴阳通神其细腰木辟邪墐户愚按江淹曰古棺用细腰后用铜钉如今柘钉形仪礼注如今则子犹言银锭形也

　　油蚀

　　○桐油烟蚀漆棉花油烟蚀桐油屋器新油新漆者忌凡洗漆以香油洗油以胶

　　洗琉璃

　　○琉璃用酱汤洗油自去不可水洗见水则不圆久之即坏

　　煮新铫

　　○凡新瓦铫用黄泥涂其中贮水满煮一时方可用露台板

　　○蹇漆树削针米泔浸之待干钉板易入如铁

　　水磨诸器法

　　○水磨用糙叶后虽滑而无光必以陈壁石灰揩之乃可照人其以油调石灰涂一宿明日光之者曰烘油蜡布蜡刷乃功成之后用之凡竹器暴之火烘出污而拭之则光

　　烰炭之用

　　○水烰炭缸内夏月可冻物又曰烰炭瓨内安猫食夏月亦不臭安宅书曰铺烰炭墁砖永不潮湿而虫蚁不来收茶洗研皆用之[暄曰烰炭墁砖可辟湿疮肿毒诸病]

　　瓦色

　　○泉漳间以海风能飞瓦奏请用筒瓦然皆淡黄白色凡闭窑而水荫其顶即成青色广东瓦色亦其上也北琉璃窑坏皆黄色

　　甄屑重烧至坚

　　○淘泥细砖屑之与陬沙合器则火烧不坏山中大火炉宜作此而以金粟火成之蚝蚌至坚海南以砌墙粉之筑沙土尤坚

　　去斑

　　○热碗足荡漆桌成迹者以锡注盛沸汤冲之其迹自去或置星露下亦去故治污斑者以绿布夜露之早以贴身则斑隐

　　酒杯无酒气

　　○茶杯饮酒既干以气向杯底吹之尽力则杯全无酒气

　　画磁

　　○周密曰金花定碗用大蒜汁调金描画再入窑烧永不脱凡碾工描玉用石榴皮汁则见水不脱

　　姜磁止爆

　　○姜汁涂磁杯干之又涂极厚而止火之可使尽赤而磁不爆碎

　　明角忌龙须草

　　○明羊角器置龙须草席上边即蚀有白晕刀血火青

　　○刀蔑马血火煅之色青

　　辨古铜器法

　　○铜入土千年青入水绿千年莹如玉午后翠欲滴蚀处如蜗篆或蚀薄或锄破并不见铜色翠绿彻骨或有一线丹然尚有铜声传世古则紫褐而朱斑沸汤煮之斑愈明伪者漆调朱也或涂汞锡加醋调硇蘸而浸水变色者热手久摩铜腥触鼻矣[井水调泥矾浸一周时再烘热铜器上三度作脚色候干却将硇砂浸化净笔蘸上刷三四度候日余洗去遇干即洗全在调停水洗候色若入地窖藏之即生朱砂斑欲其色沈以竹叶烟熏之泥矾两度俟半日许溶又频浴之即为茶褐色]古铜声微而清新铜浊而哄或割口焊之其声变者至鼎彝樽觚卮觯商金银等款识博古图详矣博山下象海水收香也古绿匜洗可养目秦镜厚而背光照之神清辟邪多水银古海燕蒲萄等则汉镜也香炉畜火莫如宣铜宣庙命工炼十二次溶下钢格谓内殿灾金银铜像浑者非也乳炉最宜鱼戟蜒耳象鼻兽面皆佳竹节翻环索耳分裆下也有铸耳者有鋈金者有鸡皮者初仿宋烧斑或蜡茶末年淡者乃妙望之黯然迫视如肉内色蕴火其中彩烂善变伪者铜气自新光不从内发也嘉靖初有学道铸后有施家铸惟以铜重为价苏有蔡铸南京有甘铸先肯炼铜略变其色日夜蓄火十年则亦可观矣陈旻昭言周鸣仲王越石孙淮桥以一见文王鼎分而为四而主人亦不知其真赝也不可不知虚舟子曰器不过适用而已求之甚精而颜以好古之目亦为隐赈者化其俗耳噫天道好还且令富贵之子以此挥霍何非闇体天道之一端耶卢坦之对杜黄裳是也觚不觚录曰画当重宋而三十年来忽重元窑器忽重宣成价增十倍大抵吴人滥觞今陆子刚之治玉鲍天成之治犀朱碧山之治银赵良璧之治锡马勋之治扇吕爱山之治金石小溪之治玛瑙蒋抱云之治铜皆比常价再倍嗟乎大臣无所嗜好价自当平焦澹园曰道无形而器有象如牺尊之重迟蜼敦之智辨黄目之清明山罍之镇静壶尊著尊之质朴使人指掌而意悟目击而道存皆有不言之教焉故曰古之君子不必亲相与言也以礼乐示之而已至若柱爵惩滥饕餮戒贪山觚防湎触事著警凡以成德而砺行抑其次也原父谓礼家之制度小学之文字谱牒之谥系靡不有资犹为末务乃上不能契道下不以饬德而持为耳目之玩则宣和君臣之失也适足为戒而已

　　剔头不用刀法

　　○石黄石灰硫黄各一钱研末水调涂发一时间但用抵子刮之即下

　　起棺法

　　○棺已钉油桐木楔楔缝钉即起仵作用此法

　　欲门开有声法

　　○以杉木炭安枢臼中[暄曰欲无声以水湿之]

　　担水止沫法

　　○担水欓者恐其沫之跃也编竹木为十字浮其上则跃沫不出

　　化厕蛆法

　　○厕中投青矾三四两粪化水投莼菜蛆死

　　用木法

　　○凡伐木宜四月七月则不虫而坚韧榆荚下桑椹落亦其时也至于木之有子实者候其子实将熟皆其时也凡非时之木水沤一月或火煏取干虫则不生伐木以桐油灌之即干买大松者贵其色頳则凿脑以苏木胡椒灌之通身皆红

　　起重法

　　○以刚铁作蠡丝旋旋入耎铁方基中既成二物牝牡相合左旋则入右旋则出乃以承重物先左旋则缩之后右旋而伸之其渐长处寔之以楔如此屡加则起矣凡引重用一辘轳省力一倍以筒筒圆木入滑汁其中以绳卷筒上其力更省宋治平中河中府浮梁涨绝铁牛投河募出之者僧怀丙以二大舟实土为木衡以钩牛乃除其土舟浮牛出转运张焘以闻赐之紫衣[暄曰称象者曾仿此法]

　　称杆轮运

　　○凡运重石先立称杆以木作架架立衡轮下复以轮转之随所置而审之其省力多今之树牌坊造桥皆如是也智癸亥随老父在都见运皇极殿磉高阔以丈特筑黄土于御道以众绳牵之不用下轮者内司利于糜费也

　　转水法

　　○其来处何高则所激之高可与之比或故使之瀑下就以筒承瀑则水激而上出上既出则流通而不止矣如今过山龙之出酒也然水器宜精密勿使泄气初引以气吸之器大则以火生气而抽发之昔汉灵帝作番车渴兔注云渴兔为曲筒以气引吸上也则汉时中国已知此法矣池塘中用筒激水亦可高数丈而出之或下用轮激此须制具如东坡所云蜀井用竹筒抽汲之法凡井皆可为也灌田急宜讲此水碓礳南方类为之汉杜诗魏韩暨之水排是也用风帆六幅车水灌田者淮扬海堧皆为之[暄曰远国用转龙逆流水以为已下也而不知其已上也与抽吸过关溅沫成卉诸法皆称奇绝]

　　运机

　　○不因流泉不因风转而自运者有机焉县甬而开小流则渐轻而上其机亦转有积沙以压之而漏之者此外则因乎始动而发华阳国志一士献木牛流马于诸葛者是也锴钥卷转七轮交催约处十二齿大者同天度自张衡一行祖冲之皆能作平仪运机自动苏鹗载新罗献万佛山木人稽首其机在钟枫窗载太平兴国中张思训上浑仪七人直七政十二神时皆以机发魏朴马钧俱通此亦人自悟耳孙孺理寸自鸣钟乃讶之哉[龙溪孙大娘称奇工]

　　筑法

　　○蒸土杂秫则锥不能入此赫连筑统万法也凡滑条墐土入炭屑瓦屑皆极坚后可旁烧先不必蒸也麟州城中无井惟以沙泉在城外欲包展城之其地善崩谓之抽沙熙宁中吕公弼令邓子乔视之乔曰古有拔轴法谓掘去抽沙实以炭末墐土则城可筑如议城之果坚不陷一曰以千年木钉桩则为力更省松柏皆可数百岁不坏

　　

　　　　物理小识卷九

　　　　　　草木类

　　松

　　○酉阳杂俎命根遇石成偃盖苏伯材去中根留四傍以造之香花有甘苦二种皮薄而白者甘皮黑者苦巴豆泻香勿服也沙漉茅蒸酒煮数十次如牵糖法则白矣五鬣七鬣为一朵叶者剔牙栝子松也两鬣而细则常松也栝子松肤青内长而外遂浮脱结一房数十叶一叶毬一子子壳内有仁甘美滇南种子色黑辽子色黄其性喜干初种恶蚁其阔瓣厚叶者罗汉松也树老结实长四五分底平上锐色紫黑干之味甘补肾其香益肺本草纲目所未载也高山石岩水松亦数丈叶如簪盘如菊而厚夏结子如豆大赭色亦所未载也[南岳天台落叶松一名金钱松天台山亦有落叶松本草水松水中苔也闽水松乃水杨之类]黄山武功千年松高寸许石上草耳[中通曰种松有流脂不止者以大粪涂之即止中履曰采臣言辽北松塔高数尺履按既未腊国松子如荔枝]

　　茯苓可种

　　○松上结苓则下有茯龟策传曰雨霁无风夜烧兔丝罩烛而火灭者明即掘之本草载泰华终南而今贵云南苓坚折松之橛曰茯苓拨锥刺地不可拔者掘之离根皆生近有弃松柴种苓者留桩三尺切茯苓置根下其松气液不上则下注五年遂如拳矣[中履曰枫之猪苓竹之雷丸犹松之茯也多年则坚余气传精即此可信暄曰采者椿上揭皮易开内有白膜则知下已结苓矣

　　柏

　　○埤雅曰柏性指西犹磁之指南也擦柏叶小而岐蓊柏即侧柏璎珞杉柏可寄枝刺者桧也柏利于造舟敝苓为合香用宜以子种

　　桐

　　○刚桐油桐也衬桐青梧桐也宋诩谓二者作琴非也琴用白桐乃泡桐也世传桐断地脉乃油桐也油能杀虫枯木有多年结子者有三年结子者南方有赪桐刺桐泉州号刺桐城海桐可为籓障可接杨梅别一种也

　　杉

　　○杉煔不宜水壤种之亦发然挺茂不久焦枯也温杉叶细刺杉叶粗一种桱木似杉而硬宜芒种时遇雨斩肄插之庐山大林宝树即杉松也[暄曰闽有水杉叶似垂柏其材剥之可卷作甑盘等器名曰卷木甚轻]

　　楝树

　　○楝为器不裂联子密种则骈结如垣墙然宜芒种时有成紫花者其子浸腊水贮瓮中至夏月涤器蝇永不近取其子晒干杂冬舂米内不生蛀虫居家必用曰黄楝芽可为木蓼[乘雅曰獬豸食之火兽也喜其洁蛟龙畏之木虫也激其怒]

　　棕

　　○栟榈春种子勿裁之大早木盛时春秋二分各裁六叶其子未透而苞者名曰木鱼肥稚堪菹东坡云赠我木鱼三百尾畏鸡粪经之则朽

　　桑

　　○春断枝瘗之生条腊月移种平其根翦去俟次年离跗四五寸翦去后年亦如法翦始成木灌宜郁栖不宜粪桑根下埋龟甲则茂盛不蠹压桑条宜燥土则根易生湿则条烂矣抱朴言桑为箕精能助药力愚按夏季取桑柘火以木黄而绵则火气长故利关节拔气夺邪也惟烧肉忌桑柴

　　火蕉

　　○日照火蕉则其叶上脊缝一条无影而两傍垂翣者有影月中则皆有影烧钉钉之则茂彼火性盛故合日也厌胜谓之辟火千年则结枣大如瓜凡数十年而花数十年而实

　　木蜜

　　○名枳椇木不宜近酒室使酒味薄材作枕醉者易醒语曰厉汉指头中州呼拐枣一名槏构

　　盐敷树

　　○生五棓子之盐敷树烧炭而火性不死少顷于炭中复焰故烧炭者简去此木虎被药箭寻遇此树食之则毒药性解后魏书云勿吉国水气咸凝盐生树上今按真腊国有咸平树山海经橐山多糒郭璞注七八月穗有盐粉可酢羹是五糒也

　　糙叶树

