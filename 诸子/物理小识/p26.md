<!-- { "loadSidebar": true } -->
　　○胡演秘诀用石亭脂二升新锅镕化以汞一斤炒作青砂头不见星研末罐盛石版盖之铁线縳之盐泥固济大火煆之取出贴罐为银朱贴口为丹砂又见一法用白铅二两汞五两硫黄二两火硝两半伏龙肝三钱共研细末入罐封固升五炷香冷定取出擂碎即水花朱其用汞盐白矾矾倍之者升为轻粉今法以皂矾四两盐一两焰硝五钱为麴复以麴倍汞加矾十之一升之银朱还原法不拘旧朱漆器皆可还但入罐升之自然飞如粉以羽拂下即成水银于湖银朱用汞升樟树银朱乃碌碎丹砂近赭黑者所为也升以聂公庙前水则多四两又碾蚌蛤粉而以苏木屡染之曰里度珠其入铁沙以重之曰铁沙珠

　　铅成黄丹胡粉法

　　○独狐滔丹房镜源炒丹法铅一斤土硫黄十两消石一两镕铅粉下醋点之沸时下硫黄少顷下消沸定再点醋依前下少许消黄待为末则成黄丹矣依何子元所说则作粉不尽者以消石矾石炒成丹者也还铅粉法用连须葱白汁拌丹慢煎倾出即还铅苏恭朱震亨谓炒锡作用粉误矣取铅之处人多受其毒或成黄肿本草言铅无毒何耶潜老夫曰凡铅铜中皆有银从云责来赤铜有光乃未取炼者也石灰十六两赤铜从舶来广者石不过九两以取出也赤锅一石可取白银四两铅每斤可取银澒五分有此二物其铅乃可取霜若为人取去此物者则取霜不出负版铁铅亦取不出辰州志曰安铅于甑内以醋瓶封化粉墨子言禹作粉张华曰纣创物之智在古为难后因而加捷耳范成大曰桂州粉以黑铅著糟瓮中罨化之何孟春曰嵩阳以铅块县酒缸内七七日开之化粉韶州粉瓮蒸之不白以萝卜瓮上蒸之即白

　　铁成黄银法

　　○以汞与胆矾炼铁可成黄银

　　铁成铜

　　○德化之水可以煮铁为铜万毕曰白青胆矾化铁为铜[中通曰白青即大青]

　　红沫

　　○段柯古曰红沫炼丹砂为黄金碎以染笔入石中削去愈明智闻洪江王少夫引神书云蓖麻油火州矿死汞调龟溺磨墨入石二三分若以研朱其入石亦尔智所见池州西庙途中有石片隐隐见红字殆红沫之类乎陆游曰云门山有宋高宗朱书传忠广孝之寺每雨朱流而红不加减不知何故

　　玛瑙

　　○有五色其兼者锦犀玛瑙两色相截曰载子黑中一线白曰合子有柏子杂斑缠丝出北边及日本西洋多红白者夷陵石亦充之试以研木不热为真蔡绦云政和间汝海山石变成玛瑙动百千种

　　珀类

　　○韩保升曰木脂皆化而松枫为多红如血者琥珀出云南者上金珀蜜蜡水珀则闽广舶来久亦油坏或云近有药炼木脂蜂巢而埋土成者辰珀色暗不香则黔阳以青鱼魫造者也广中以油煮蜜蜡为金珀吸莞草易但验香耳太西有黄石发光谓之蜜蜡则宝石也[卢曰蜂蜜化蜜珀]

　　珊瑚

　　○如小树在海底布铁网以取之有鲜红淡红细纵纹为上南浡里帽山下浅水生珊瑚大浪山暗礁悉是珊瑚有红白黑三色一种海松全相似惟有针眼安南有黑珊瑚即闽广所云铁树也琅玕亦是青珊瑚

　　珍珠

　　○西珠出西洋北珠出肃慎东珠豆青白者出东海南珠则今洛浦涠川蚌珠也袁无华曰自雷廉接交趾千里六池出断望者上次竹林次杨梅次平山至污泥下矣南越志分大品珰珠走珠滑珠磥珂珠其云马价珠则甸子也[乘雅以马价作珠非]青珠琅玕如珊瑚瑟瑟碧珠有药成者照乘辟寒记事非尽蚌出陆佃曰龙珠在颔蛇珠在口鲛珠在皮鳖珠在甲蛛珠在腹如意宝珠即鱼眼睛也[中通曰通见珠红色名曰血珠殆张说所云绀珠乎东坡言其祖光禄云见大蜂触网与蜘蛛相螫堕地化石蛮贾曰是破露珠]

　　养珠法

　　○意兰国珠最上土人取海蚌置日中晒之其口自开则珠光莹其剖蚌出珠则黯黯矣宋陈襄文昌杂录曰以蚌质作圆珠复取大蚌清水盆浸俟大蚌口开而投之频换清水夜置月中蚌蛤采玩月华数月即成真珠近日广有洋珠大如豆竟似夜光但易碎又轻耳[又名玻璃珠其中空]

　　洗珠法

　　○乳浸一宿以益母草然灰淋汁入麸少许绢囊珠而洗之或曰入甘蕉心中一七取出则新稚川曰酪酱渍大珠化如水银以浮石峰窠蛇黄等物合之可引长三四尺为丸服之

　　水晶

　　○倭水晶有青红白三色信州水晶色浊北水晶缁色闽中多产银晶有黄紫者水晶笋其起者也蔡绦云政和间伊阳山崩出水晶余赓之老师言水晶所在夜有火光日从而掘之水晶埋土中久则化[中通曰红者日火晶可取火白者曰水晶可取水亦可取火宋刘跂睱日记杜知叔言故案牍暗者取水晶承日照之即见暄曰以砒硗硝米皮茄兜埋晶烧面刻之甚软刻玉同中德曰余赓之太老师讳飏崇祯丁丑进士老父以已卯出其门]

　　玻璃琉璃

　　○颜师古云有自然琉璃石北史言月氏在京师铸石为五色琉璃玄中记秦有五色颇黎三保大监曾携西洋烧玻璃人来外纪曰勿搦祭亚国玻璃极佳今山东益都颜神镇烧琉璃采诸石以礁化之即臭煤也慢礁三日不熄紧礁五日不熄煮石为浆重滤而凝即玻璃也西玻璃镜近亦取此[中通曰訉薛仪甫果然往日所烧有泡星以不知重滤也]

　　宝石不一

　　○古里三佛齐安南锡兰山宝石藏璞中有生水中者中含活光一缕煮酒色者曰猫睛大者虎睛光焰闪铄亦有豆青湖水色黑色其无活光曰裸子蜻蜓头走水石其红璃即靺鞨也亦曰红鸦琥薄曰别者反其紫鸦琥即锦鳞翅其嫩者曰刺儿撇阿剂红黑黄曰孔木璃黄鸦琥即木难升庵以木难为徂马琭畷耕录以明绿色为助木刺今讹呼祖母绿者也一名蛇见怕淡绿曰撒浡泥其性软青鸦琥之淡者曰未蓝屋扑你蓝白鸦琥曰水精混白曰羊精即金刚石之类外纪曰则意兰岛其河生猫精昔泥红金刚石伪者番烧也然磨之久则有浆出宝璃磨不出浆滇亦有之又有回回甸子河西甸子襄阳甸子五色璜石金坑石铜坑石硝子石[宝石井中气冲人易病]

　　玉

　　○于阗玉河有白绿乌玉永乐时打鲁哇贡玉璞即于阗也西夏五台亦出玉宋宣和殿有玉等子白玉如酥所云羊脂也餐色油色雪花次之有饭糁浆水玉沙子玉乃子儿玉也有甘黄甘青菜墨则贱屑金之翡翠碧玉也曰洋碧有墨点云南碧不及也大中十二玉有如意宝珠琅玕玉也别宝经云以璞映灯内有红光即知为玉石似玉者夷陵碔砆有惊星其红者克西玛瑙茅山石保定石易州似玉石太白无脂罐子玉则药烧成者矣古玉有血沁尸沁有墨古渠古甄古土古以包浆为贵有旧料新作者有以汞矿药涂而鬼白竹叶熏者

　　硝皆地出

　　○东壁分水火二种愚者曰大溲蚀土物久者可炼取硫小溲蚀土物久者可炼取硝则硝乃碱气所成者也凡五更扫洁地皆可取硝而偃墙边为易取耳是同出而二用也[中通曰黄嘉卿云客买皮硝与硝石不同价见可云虔州以马溺冬瓜皮煮火硝作皮硝用皮硝可升为玄明粉不可作火药乃河南山东所出平地自生者也火硝是煎墙厕土而成者也以莱菔提硝则为马牙白硝]

　　硼砂

　　○生西南番西者白如明矾南者黄如桃胶皆炼结成同砒煅过有变化能制汞哑铜结砂子银工所必用也

　　焊药

　　○以硼砂合铜为之若以胡桐汁合银坚如石今玉石刀柄之类焊药加银一分其中则永坚不脱试以圆盒口点焊药于一隅其药自走周而环之亦一奇也

　　硫黄

　　○博物志云西域使王畼说硫黄出且弥山去高昌八百里昼视孔中上状如烟夜如灯言时气不和皆往保此山西国布那如山皆硫近硫之洞可以治病忽鲁谟斯多盐与硫日本土多硫黄不可作灶必取别岛土魏志云盘盘国有火山山旁皆焦溶流数十里乃凝即石硫黄则硫有石有土有水结者益部方物记水硫黄出资荣州山涧中秋潦已收里入布茅水上流沫拥聚取而熬之复投于水而成号真珠黄赤即石亭脂即箕山巢许所服之石流芝也青即冬结石藏器载毗南硫黄香又三佛齐有摩挲石有光焰烧作硫气礜砒

　　○陆放翁言城固县礜石数十百石可立取千金方以礜干姜乌头名匈奴露宿丹今入水者服信说文礜出汉中正与放翁城固合蚕食之肥鼠食之死智以礜即砒但有白黄紫色数种山海说文言毒鼠而开宝本草始有砒今人不敢合耳砒出广信府曰信李时珍不载今地名固一缺也[飞云云汉中今不见有礜果地产有尽而变耶抑人不知用耶]矾

　　○涅石烧炼而成桐城过黄泥河十里即庐江矾地也久烧厂人无疥其飞出者胡蝶矾光明如水晶山峰者定水解毒土人贵之炙地酒醋布矾以桑盘覆之灰壅一日夜其精飞于盘上者矾霜也青矾乃煤石所炼者本草纲目未载也樟树矾场取煤炭之石石有铜色谓之铜石即以细煤烧而围之以矾场水淋其咸入釜重煮冷则成矾他处水不能成或以皂角水淋之又升为矾红曰罐中红安福出铜炭即煤炭中有铜星者也洋船贵青矾以能制龙也青矾厂气熏人衣服当之易烂栽木不茂惟乌桕树不畏其气

　　盐

