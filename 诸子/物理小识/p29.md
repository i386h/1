<!-- { "loadSidebar": true } -->
　　○旧拓纸薄久则磨光而纸面无气味即谓之墨香可也淳化阁帖枣木刻用匮纸或用乌金拓或蝉翼拓有银挺擐痕太观刻于太清楼潘师且刻为绛帖希白潭州帖刘次庄戏鱼堂此外武冈彭州泉州诸本不一若宝贤堂东书堂则周籓晋籓拓也陶九成言兰亭百十七刻定武褚临皆宋人临者多矣金石集于欧阳公赵德甫钟鼎篆韵合于薛用敏徽钦时上好下趣容可尽信耶汉魏一字三字石经少矣陕碑为唐郑覃书又有孟蜀石经南宋石经详见通雅[余全人曰淳化阁帖宋季南狩遗于泉州已湮池中时出光怪发之即是马蹄真迹谓银锭擐痕也中通曰拓先煮墨绢包试而拓之为蝉翼须蜡一摩北方用骆驼油市上用鸡子青中履曰或以烛油入墨矾兆兖曰墨亦矾调待纸将干则匀而不枯不渗也刷鸡卵青者天阴转潮须洗发团之微用白蜡磨拓帖面永远发光又可常用]

　　书画类

　　○书贵钟王而虞取其健秀褚取其紧俊欧颜取其矩法后则分体擅长黄山谷谓乐毅论为王著书小僧縳律杨凝式为散僧入圣独服东坡之沉着张旭书智雍壁楷法妙绝而草书颠逸字字皆在法度中此善评也画以小李思训李成郭熙为北宗王维以至董巨倪黄为南宗究不相掩各臻其致大约纸绢无过千年者自黄长睿董彦远米襄阳诸公所谓宋时已无晋物今有宋元人摹仿笔即是神品唐绢粗扁宋绢极细新丝烧之则蹴然而就焦焦作丝臭年久者否藏此者贵舒卷即免湿蠹然火烛风日不洗手最忌观玩河东张爱宾论鉴识收藏精矣[中德曰松江画绢三钱余一方方阔三尺可以比宋宣德云鹤裱绫亦有织者南京则粗絺不精也]

　　装潢法

　　○裱褙作池故曰潢也太约黏宜省浆裱宜绵纸多刷自沁故悬壁不瓦镶攒必俟天润上壁贵其滋调下壁则宜燥矣裱册挖纸不在绫绢续用芨背缝忌当画心卷舒久之必然有损吴中汤强为精强氏常住王弇州园今顾元方称庄希叔颉颃汤强周江左尝记之其时贵秋冬春中夏下忌暑溽也春以皂角一挺滑石白矾川椒黄蜡油各一两夏用蜡矾艾各一两金精石木鳖子秦艽白芨芫花各半两乌头信巴豆少许皂角一挺秋加石燕少许冬用黄蜡一两白矾五钱矿砂二钱茯苓三两盐三钱面一斤其砑子者用白芨饧并熬以肥皂槎水一升听后用蜡一处同煎[苏用撞裱挖散即无接缝高低]

　　黏法

　　○花椒汤去椒以盆冷之旋糁白面令其慢沈不可搅动明早搅匀或浸数日每日一搅淋去原浸之汤却入白矾末乳香少许新水调和冷锅旋擂不令结块方以慢熟之切作块以原汤浸椒汤煮之搅匀再煮候熟取置盆内用冷水浸其面常换水可留数月用之碑帖外壳宜以芨矾蜡椒乳香三伏厚黏曝而压之成器后须近人气如床榻上待一年后药性已定其坚如石永不蒸蛀矣李如一曰加楮汁更牢或面和芨末入水不可将水入面也[中通曰面作块入椒矾白蜡末用水煮之俟面浮起为度后入清水浸之至省浆白泛即易水待其泛尽取出待干以入白芨汁作糊永远不受霉湿欲以葫芦褶纸则用抄纸之浆滉之]

　　画色

　　○靛花藤黄作绿研赭合胶朱用砂乳谓之绰绛其研飞大青石绿者后必托粉花蕙用胭脂碧蝉秦皮配色要鲜水墨加色浸沁显青纸可也[先沁黄水宿夜沁之乃蓝]生纸细染界处以矾笔衬之磨墨待澄用其浮者远山饱水笔尖蘸淡墨抹之喷湿烘染深浅不沁[中通曰朱砂不变色银朱红花久在风日则变画家乳朱砂漂之去浮用中者乳而用之标作丹赭用印色用标取其细也石青难研以耳塞粟许弹入便成粉]

　　异色

　　○杂俎言画鬼神目随人转以曾青和壁鱼也盛伯舍为钱仲驭取萤画渔火愚笑之盖禁方用枭精萤尾乳金则夜有光想合方别有法耳宋高文虎蓼花洲录云徐谔得画牛昼在拦外夜归拦中李煜献太宗遍问不知惟僧赞宁曰南倭海中方诸蚌泪得之和色则昼隐而夜见沃焦风烧岚石落得之磨色则昼见而夜晦见张骞海外经后杜镐简三馆果见之物理久而愈出信然

　　写影法

　　○首腰足三停立则为首者七坐则为首者五自顶宁至下颔以眼为中自眼至颔以准头为中其面或长或短或仰鼻或大口眼更多变耳视何等老少在皴颧颏见势此其概也画家皆以纸板对临以草灰纸隔而砑其纹乃以笔分之愚见魏子一于扇上水墨为人写真一一逼肖故是神颖[通曰眼用墨圈藤黄而细破之有玻镜摄摹法暄曰画色用胶盖之永不为尘侵]

　　刻碑法

　　○双钩过朱难得入神米元章谓颜鲁公笔迹家僮修改波磔失真惟庐山吉州题名为不失也神隐曰乐毅论是就石书丹张大复曰章简甫搬涉其韵愈胜而章林石田曰但守锋颖不差毫发庶几可嗣先民

　　摹帖纸

　　○响拓槌蜡明如魫角次捶油纸若熟桐油重涂棉纸久则茶洗可用数年

　　矾书白字

　　○皂矾水写字入五倍子水中盐卤写纸烘以火草麻子油写撒纸灰或杏仁灰俱可见又曰白芨研汁入矿灰蘸矿灰书黄竹纸俱如丹

　　写不上者有法

　　○姜汁研墨书布绢不湮石工以大蒜粘石市锅者以萝卜书锅肥皂水磨墨书油纸画烛

　　字浮水上法

　　○黄檗白矾就字书纸乘湿入水沈之去纸则字画脱浮于水面或磨黄芩

　　洗画上黑法

　　○画上粉被黑或硫烟熏以石灰汤蘸洗二三次则色复旧[中通曰周江左言用枇杷核洗画上霉锤浸滚水冷定洗之则霉气垢污尽去亦可皂角又须急以清水淋去枇核皂角之余气]

　　洗误字法

　　○宋久夫云蔓荆子二钱龙骨一钱柏子五分白丁香十条定粉少许俱为细末点水于字上取药掺之少顷拂去一方鹰粪白马珂螺粉洒之数洗即去[中通曰湿之覆以纸取玛瑙砑之则墨自去防奸者写成后以桐油沁之则必不可洗补]

　　顷刻碑法

　　○以铁浸水加矾以白笔书之拖墨砚上则矾不受墨成白字又以此书纸上不见字浮水即见旧传乌鲗腹水立劵久则不见今试之先书时不似墨但变色耳[中履曰以椑汁磨墨拖矾书之纸]

　　藏书辟蠹

　　○芸香即七里香山谷谓之山矾非枫胶香也郿县石鱼商山必栗香作书轴白鱼不犯盖沉檀降香作轴皆不蠹也寻常宜用桐杉胶则易蒸糊则生炷以苦楝子末生面粘之犀玉虽贵纸何以能胜耶春宫图谓之笼底书以此辟蠹乃厌之也莽草莴苣熏之即去愚者曰竹纸有浆粉故易生蠹真绵纸书不生蠹古用黄卷以渍檗杀虫也[中履曰书厨可置樟脑雄黄以芨表之]

　　揭湿黏法

　　○书邑水不开者火酒烧过含其剩水喷之即开黏而欲其易开者豆粉黏也

　　印色芝泥法

　　○茶油四两皂角九钱白芨去皮毛五钱金毛狗取毛一钱老生姜去皮五钱以武火熬文火漫收之滴珠为候绢滤去滓再煎数沸艾绒四钱银朱四钱油调之再蒸再晒听用朱太环曰入干姜熬油者等其重去其姜而阳光所漉浊者下矣以之印纸易干冬用之不冻与艾绒和而不殖松雪斋用麻油一两入七萆麻肉熬令色改即漉去投芨椒矾牙皂文武三沸又滤去俟油成珠投黄蜡少许滤去其滓贮瓷瓶瘗地月余用水花银朱研淘加油染煮帛熟艾鹅毛吐丝之类以绢囊缝固内于印池朱六钱加辰砂四钱为优吴宁野纪用川山甲油取其不渗程穆倩加大青取其发紫艳也盛白含得钱仲驭法以灯心调粉内之碾则易碎再以水澄其粉在下以之受油妙于艾绒[中德曰埋萆麻油三年取出色白如冰复晒之熟每斤入黄蜡一钱白矾一钱芨二钱贮之研朱砂水飞去黄标与砂脚用中间细者入碗加烧酒微火煮一炷香取干又研乃拌艾绒艾绒以屡煮屡磨乃熟如绵中通曰油于印外者加白敛中履曰苏合油最敛入附子则金扇面立干或入陀僧谢在杭曰瓶油合朱砂印色隐起]

　　香类

　　○沉香出海南诸国木类权榉凌冬不凋橘叶蕤花实如槟桄自腐结香曰熟结上也斫凿而结曰生结水朽曰脱落因蠹隙结曰虫漏各有沈栈一作笺即速也黄熟其剔取也鸡骨等名其状也[角革黄乌水碗青桂蜡茧菌芝金络竹脱机梭马蹄牛头燕口猬刺龙鳞乌刺虎胫鹧斑仙杖及杵臼肘拳凤雀龟蛇等]万安黎母山东峒冠绝警者杂黎中秋月夜探之香透林起以朝阳幽酝也奇南同类自分阴阳卢颐曰沈牝也味苦性利其香含藏烧更芳烈阴体阳用也奇南牡也味辣沾舌麻木其香忽发而性能闭二便阳体阴用也[奇南有绿结油糖蜜结金丝虎斑等锯之其屑成团舶来者佳沈则琼甜]金楼子俞益期一木五香讹也[栴檀是檀香鸡舌是母丁香薰陆滴垂是乳香出波斯类松藿香是草何乃以为一木耶概言皆木出耳]陈懋仁曰千年榕生伽南刘荐叔曰有力之木皆降皆结其枝皆青托香其屑皆黄屑也安息金颜笃耨亚湿唵叭皆木脂炼收者龙脑出婆律抹罗短叱诸国南海深山亦有之因名波律其木类杉叶圆皮皵仁粒如缩砂蜜者肥而流膏其无花实者瘦有时喷香人以帛敷地惊堕如蝶顷刻吸香入木不易得也断之待干析理溢片或锯板劈取有梅花脑速脑米脑赤者曰父婆律[中通曰吸烟琐喉者真世多升樟脑作冰片]苏合油能敛香迷迭草烧之去鬼龙涎则取诸海木上者焚真龙涎翠烟结空坐可翦分香缕外纪曰龙涎是土中产初流出如脂至海凝块有千斤者又云有兽吐涎曰龙涎香惟黑人国与伯西儿海最多泉州市舶税课云古城宾达侬香多三佛齐多黄檀药沈古城出麝香木暹罗出罗斛香梨香降真香渤泥有金脚脑水札脑登流眉有蔷薇水

　　奇制法

　　○有曰金龟吐艳者以柳灰丹粉芨为之而腹含众香也欲其楼台则加干荷叶午日阴干欲见人物则用男胎发翦匀入内欲见仙鹤则加水秀才[中通曰水面长足虫]午日收五十枚入之欲见香毬则加寄生草欲见白云铺地则加铅粉其总药则甘松白芷零陵稿本霍香大黄玄参香附沉檀降乳各五钱末而蜜之甲子日攒丙子碾戊子和庚子丸壬子盛再甲子焚之[不作金龟则为小饼]夷门广牍曰瓨内荷叶五月时以蜜涂之自有小虫食其青翠惟存本叶纱枯摘去其柄暴干为末合香入少许则烟盘于上用箸分划为云篆字皆可是亦牦靬之幻也聚香以艾纳酸枣仁甲煎[甲螺掩也取如龙耳者灰汁酒漉再以旨酒入蜜炒之如金]选香薰香

　　○东莞斫白木椿岁淖堆之隔年凿取一层久则愈妙今名牙香亦名黄熟其生香发青点者曰选香[白香四分一斤选香斤且二两]雕去白木但存油结坐书帷中隔蒸其魂此非浅躁人所领矣熏香者三伏包花同暴也或以芳花同炭纸封曝之寓简曰南方秉火英华发外草木多香

　　合香易简法

　　○合香不厌多麝得蛇蜕片脑得相思子香益甚其入沉麝苏合者瓷盒蜡封瘗地月余为妙合香除炼蜜则取圆树汁[似桂]或以榆皮或黄香皮岭南北有青香树冬不凋者范石湖取橄榄脂香泡花[柚花]蒸香其穷六和者荔枝壳甘蔗滓干柏叶黄楝头梨枣核任加松枫毬[江东因呼黄楝头枫脂为榄香]稻秆烧甘蔗米泔浸大黄再宿烧之皆妙

　　焚香法

