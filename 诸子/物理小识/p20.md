<!-- { "loadSidebar": true } -->
　　○凡诸疮流毒不愈者但以朱砂雄黄作纸捻麻油点灯熏之以被作屋口衔水频换之则毒发出而愈

　　返魂香

　　○过庭录曰赵清献公好焚香谓可却疾章子厚自岭表还言匡山崔道人积香数斛一日尽发香烟盛时忽跃峰顶此亦子厚乘云气之快笔乎然香能入心宣扬辟恶其理也李珣言聚窟洲有返魂香树如枫柏花香闻百里采根汁炼之如漆博物志言月氐贡汉武长安大疫焚此香皆活说似奇而理有之今舶人以笃蓐兜纳为返魂香姚有仆觅得濠镜一方曰笃蓐兜纳迷迭瓶香各二两降沈三两炼蜜和前末为大丸又取犀皮猬皮穿山甲蛇头乌头雄黄合古冢内土泥其外外更黄土泥之閟干埋向东庙门柏下七七日出之日中七七然后剖其外二土末其内丸投龙脑丹朱雄黄各五钱以鲎甲煎苏合油作饼瓷盒贮之凡阴迷死卒魇死瘟疫死焚此香纸幔中半日必苏宓山曰病惟火症不宜闻香痘疹以香发之气陷阳衰以香起之诸香皆能辟恶而柏樟苍术雄黄尤消鬼气[大虚者忌麝]

　　灵药

　　○汞一两明矾朱砂火硝皂矾各八钱盐三钱大碗覆净锅细沙压之先文后武最便若依法须甘锅深大者铁盏盖口盐泥封固盏内干十三盏水为度今但以甘锅灰泥磁碗于锅即可升单升朱砂者色红更妙多用食盐则白又火急则黑火缓则黄必用皂矾者绿矾为铁华汞为金魂二气同根也盐矾硝皂亦可单升总名粉霜硫汞曰灵砂旧言服之益气明目今害无比惟容成用此养铅剑

　　矢醴

　　○素问以鸡矢醴治鼓胀王冰注云本草鸡矢利小便不治蛊胀殊不知鸡矢能下气通利故岐伯用之并能解金石毒蜈蚣蚯蚓诸虫毒以醋涂之普济方以鸡矢白半斤袋盛渍酒温服之范汪方云宋青龙中司徒史颜奋女髀痛一人令穿地作坑取鸡矢荆叶然之安胫入坑中熏之有张虫出遂愈桂林医方刻矢醴丸言此物渍酒不可口法笼乌骨鸡与水饮数日勿与食将盐拌乌蛇竹刀切与食之待鸡下粪取阴干以酒沃其末干则沃之后乃以黑豆末和为丸治一切蛊毒腹胀反胃吐食临时水服酒服皆可

　　围疮疖肿

　　○疮疖肿者以枳橘全者剖半刳空而覆疮上以醋面涂之则自溃出

　　照背痈法

　　○发背开花蜈蚣入之以硫朱黄蜂房为末作纸烛而油之别以过街蜈蚣草活人丹与蛞蝓汁涂扇而点照之则痈中之蜈蚣尽出

　　继病

　　○单宇菊坡丛语曰小儿乳哺时值母有孕辄眉心黑泄泻尔雅翼言伯劳能疗继病继病者母娠而乳子使子得疾如痁

　　服巨胜者济其润

　　○米芾得智永临右军帖云玄度忽肿至可忧虑疾候自恐难邪史称许询服巨胜实莫知所终此可鉴也孟诜云久食胡麻抽人肌肉愚者曰此亦臆也其油冷利蒸食甚养人昔诃陵国舶主方以补骨脂合胡桃服今以黑脂麻合服尤妙补骨脂即胡韭子南番色赤广南色绿岭北吉州种者色黑

　　扶桑至宝丹

　　○桑叶一斤黑脂麻四两取汁炼蜜为丸此宋时智缘禅师方智缘乃诊视父脉而知其子病者

　　饧能出物

　　○近峰闻略曰稚子误吞线锤胡僧教啖饧糖半斤果从后出僧曰凡误吞五金者皆可出也

　　救误吞钓钩

　　○误吞钓鱼钩者以其钓丝穿茧口向外更以光滑念珠穿其丝如絫絫然逼入喉中其钩膮肉为茧所蒙因念珠之络相承拔之即出

　　当归膏下法

　　○以润通也或加火麻仁老弱用附子

　　藤黄收膏

　　○黎峒以治痈疽效

　　冻疮皴

　　○黄蜡胭脂汁涂之

　　取白僵蚕

　　○取直死者曲则药力不行

　　明龟胶

　　○龟胶多黑用重汤收者通明

　　椅足泥

　　○炕干之可以生肌

　　收药例

　　○参宜火烘不宜晒以细辛切碎隔纸收之或炒米一瓮而包参于其中枸杞子不宜晒晒则黑宜烘黄耆畏虫宜火熏之怀庆牛膝易油宜火煏之收在稻谷中冰片见风则折宜以薄荷封其外苏恭言以糯米炭相思子贮之则不耗赞宁言以杉木炭养之更良白术易油入瓮稻中收收薄荷隔夜破水浇之次日又浇待干收之则凉

　　末药法

　　○六一散甘草难碎可浓煎甘草汁入飞过滑石或以米粉浆草碾之而澄出之地黄酒九蒸捣烂以山药末和为饼再暴之一碾即末矣然必水煮加酒乃麋必九蒸而九晒以其至阴须阳气也香附子先去皮毛炒之焦熟而后投于水内浸透漉出暴日中微爆入臼应手而靡兔丝子捻纸条数枚同碾为粉艾叶入白茯苓三片同碾成末云母不得成粉以灯心同研

　　药市异形

　　○樟树相传淮木通能行气色似沉香有车辐纹川木通色白止通小便伪者蒲萄藤也淮玄参色黑川玄参色白淮牛膝细长色黄白治女川牛膝大而带黑色治男皆本草未载石莲子以老而沉水者为石今市有一种藤实石莲子味苦害人广陈皮以芳烈入脑为佳

　　

　　　　物理小识卷六

　　　　　　饮食类

　　酒曲

　　○面百斤菉豆斗二升杏仁十二两夏撷辣蓼枝叶煎汁以溲前三味置箱压实每片以稻秆护县干醒昼暴夜露足七日收腊乃传酵北京内府曲则有红蔻藿香白芷草果仁杏仁竹叶白莲以辣蓼苍耳菉豆汁苴饼又雪香曲以糯粉五斤面六斤和匀计一升布苴压实为饼至腊酿时糯一石曲一饼贮潘澜百二十斤米友石家法面和成甄置酓二七暴之为曲初不用药凡酿米五斗水四斗半曲二斤半

　　酿

　　○重酘曰酎浮蚁曰酵凡酝伤热则酸伤冷则甜东风至而酒湛溢故贵腊醅煮酒少沸不得过也毕万曰新蒲渍酒味厚以高梁茎煮酒色红以青枳煮酒气香色碧或以竹叶蜡入酒煮之诸谷诸药皆可入酿以药浸酒不如以药入曲紫藤角仁熬香入酒则不败不必砒瓮也韶粉入酒去酸或以火灰或入炒赤豆或镕铅倾入酒中虚舟曰酒中置茄子柴灰则酒到夜成水凡酒中火焰以青布拂之灭[暄曰冬酿酒难熟以麦蒿浸温铺覆缸内酒母立至]

　　叩瓮辨酒

　　○声清而长者佳重而短者酒苦不响者酒必坏烧酒

　　○元时始创其法名阿剌吉稻黍杂粮等皆可烧先煮熟铺地候冷和曲盖之对昼则发热炙手摊之取入坛中泥封其口或三朝或七日乃蒸而取其气水其三日者曲药迅也七日者君臣药也或以麦芽如糖法但不下水杂记曰醋入火酒味如常酒不复酸饮膳正要云葡萄烧酒出哈喇火者最烈际波里岛蒲萄酒可度入十年[烧酒畏盐盐化烧酒为水暄曰纸蘸烧酒然之火去而湿存可征雷升雨降之理]香酒法

　　○作格悬系茉莉于瓮口离酒一指许纸封之旬日香彻矣暹罗以香薰坛如漆而贮酒

　　赛葡萄酿

　　○黑豆去皮磨碎于银器水煮加数乌梅少许明矾熬冷色黑滤洁调以酒蜜而盛瓶中密封一宿饮

　　药酿

　　○一分烧酒二分窨苎袋盛药浸之或煮三炷香然不若药和曲酿之妙也秘法羊藿地黄山羊血五加入卵伏如法合面曲酿以烧酒拍水煮窨三年妙甚药随宜增

　　红曲

　　○石半白粳饭分十五处入曲母三斤揉匀以帛密覆热即摊开觉温急堆起又密覆次朝日中又作三堆过一时分作五堆再一时合作一堆又过一时分十五堆稍温又作一堆如此数次第三日用大桶盛新汲水以竹箩盛曲作五六分蘸湿完又作一堆如前法第四日如前又蘸若曲半沉半浮再依前法作之又蘸若尽浮则成矣曝干收之其米过心者谓之生黄入酒及鲊酢中鲜红可爱一曰造红曲用粳米煮熟烂饭煎赤灵芝草汁溲为团中穿一穴上下撷辣蓼叶覆藉三五日如未红再煎芝草汁常灌之常浴之仍以蓼覆以红为度晒干收七八月可造曲母即赤芝辣蓼遏饭积多次之精者此方近世乃出向来瑞金造红曲福州古田最红其面母出沙县李昌谷诗酒滴珍珠红夏彦刚曰江南人造红曲酒则古有之矣[中通曰红曲母法蒸白粘米饭一斗倍上曲拌匀如造酒法下瓮冬七日春秋五日夏三日如酒熟为度入盆中擂如稠糊每粳米一斗止用此母二升此一料母可造红曲石半]

　　湭油

　　○酒酿脚十斤加面八两川椒二两闭之数月其浮者即为油[中德曰宋其武年伯云以罐蒙纱入糟埕中从春过夏取出在罐中者即为糟油凡酒脚十斤加酒面二斤冯道济曰以竹作篘置糟埕下其在篘下者为油亦须冬收过夏乃取]

　　蒸露法

　　○铜锅平底墙高三寸离底一寸作隔花钻之使通气外以锡作馏盖盖之其状如盔其顶圩使盛冷水其边为通槽而以一咮流出其馏露也作灶以砖二层上凿孔以安铜锅其深寸锅底置砂砂在砖之土薪火在砖之下其花置隔上故下不用水而花露自出凡蔷薇茉莉柚花皆可蒸取之收入磁瓶蜡封而日中暴之干其三之一露乃不坏服一切药欲取精液皆可以是蒸之近法以砖上砌臼置沙石厚一二寸铺花其上而以锡盔盖之但以盐泥泥其外缝陈则梁曰以重汤蒸锡甑取露更无焦气[中履曰钖甑顶作中低滴溜甑中石子上置一罐接之验顶上冷水暖则起盖取中其花露尽矣须白石圆径五分者铺底热则易之]

　　饧

　　○以一斗糯蒸饭以十二两干麦芽舂成面和之如拍酒式饭上之水可厚三寸造此者于釜中灶用温火后渐加暖盖之上更以绵絮压之凡二阅时而化化则榨之其糟不用专取水煎之以竹片搅之搅不可歇其成糖也灶火宜细取糖就热牵之则白一曰临热以荸荠末洒之则香脆一曰芝麻花末糁之佳于司直曰内府窝丝上料细牵次炼琥珀糖加芨汁滴水成珠为度

　　造白糖法

　　○煮甘蔗汁以石灰少许投调成赤沙糖再以竹器盛白土以赤糖淋下锅炼成白沙糖劈鸭卵搅之使渣滓上浮老学庵曰闻茂德言中国无沙糖唐太宗时外国贡至问之甘蔗汁煎用其法遂精茂德乃宋敕局勘定官余郡人糖霜

　　○唐大历间邹和尚在蜀遂宁伞山始传此法今盛于闽广智闻余赓之座师曰双清糖霜为上瀵尾为下十月滤蔗其汁乃凝入釜煮定以锐底瓦罂穴其下而盛之置大瓦中俟穴下滴而上以鲜黄土作饼盖之下滴久乃尽其上之滓于是极白是为双清次清屡滴盖除而余者近黑则所谓瀵尾造皮糖者瓮置竹片熬糖入之反瓮使滴余干于竹上者为皮糖神隐曰糖霜和镫心收则不润

　　洗面觔法

　　○面十斤盐两半半温水和之俟其发起挼之挏之牵开有觔则入水洗之可得半成余滓澄为小粉无盐则无觔矣市以麸为之入肥皂则不成

　　饭

　　○入朴硝在内则自各粒而不相粘陈饭再蒸不揭盖过夜暑亦不馊冯应京曰生苋菜铺饭上经宿不

　　辟谷

