<!-- { "loadSidebar": true } -->
“复生道理”条内，谓至末日受公审，各人之肉身俱自冢中出，复生与各人之灵魂再合，受其生前所行之报。试问：亦有尸骸抛散未葬，及煎割扬灰者，其肉身又从何处出耶？
谓耶稣倘救人灵，不救人身，是半救半不救也。主不若是也，故必使人之肉身复生。试问耶稣既救其灵，复救其身，何过审之日，当入地狱受苦者，不救入天堂受福之为全救耶？
谓复生之身，乃神灵，有荣光，且强壮不朽。试问不能入天堂者，不直以神灵不朽之身入地狱耶？如以神灵不朽之身入地狱，则入地狱者，亦非苦矣。且人死必待天地末日复生，何耶稣复生不待天地末日，并不闻有同日复生之人耶？
“上帝感化人心”条内，谓昔者孔子抱道不行，有莫知之叹。且谓必上帝之神，感化人心，此心始可得而正。无论何国大圣大贤，以格物等法正人心，有名无实。试问彼教何事不得罪孔子，而反援孔子以自证耶？人心待上帝感化而始正，何若尽生正人，不待感化之犹愈耶？大圣大贤之正人心有名无实，果何所见？而彼教之绝无人心者，反为有名有实耶？
“信而称义”条内，谓圣子耶稣在天堂，哀怜世人，甘愿降为人身。据此则与上帝降生之说不符。
且谓耶稣毕世，全守帝诫无丝毫违犯。试问耶稣既为上帝分身，上帝能者，耶稣亦能，更何俟上帝之诫耶？
谓上帝刑赏，犹国君之法，有犯者即罚之。又谓世人皆陷罪恶之中，难免沉沦永苦，非立一赎罪法，断不获救。幸有三位一体中，第二位圣子耶稣，自天降生，代受吾人应受之苦，上帝视其功而赦人罪。试问上帝刑赏，既犹国君之法，而陷罪恶者得耶稣之代受其苦，复得赦其罪。今设有千百叛逆之徒，抚之不驯，在国法之所不宥，忽有一大功臣出奏曰请罪臣一人，勿治千百叛逆之罪。谓其功之足以相抵也，有是理耶？且所谓第二位圣子耶稣，则第一位圣子果为谁耶？若谓第一位即上帝，则圣父更何在耶？
“上帝国迩”条内，谓世之列国，以真理而论，止分为两国。一曰上帝国，一曰魔鬼国。敬服上帝者，即上帝之民；惑魔而从魔，即魔鬼之民。且实之曰耶稣圣教会，可名为上帝国。试问从古圣贤帝王，不从耶稣教者不皆魔鬼耶？不且并我大清君臣而直骂耶？粤贼奉其教群起倡乱，而涂毒生灵者，是欲为上帝民耶？且彼意既谓圣贤皆不免为魔鬼，彼教妖书，何复援引中国圣贤语耶？
“前上帝无形像”条内，谓但心在像，便犯罪取祸，此复谓如设帝座于心内，事事当听其命而行。试问设帝座于心内者，非心在像耶，独不犯罪取祸耶？
谓有日诸邪教灭亡，各恶事净尽，寰海变成新世界，无人不恭敬上帝，且爱人如己，此必成功之事也。试问诸邪教灭亡者，孔孟之教耶？佛老之教耶？孔孟之教，固昭如日星。佛老之不轨于正，岂若彼教之耶？穷凶极恶耶，无人不恭敬上帝者，殆必如彼教以经水涂面祀上帝，为洁面朝圣也；爱人如自己者，殆勒人以从彼邪教耶；至谓此必成功之事，而粤贼之倡乱，殆欲如彼所谓成功矣！
“身前之福”条内，谓人死之日，分文不能带赴阴司。与“上帝审判人”条内，谓冥府阎王皆人心设想之物。两议合证，岂阴司独非冥府耶？谓无冥府即不应谓有阴司也？
“不信主者受永苦”条内，谓死后灵魂至上帝前，受审判，第一就问信与不信，信，上帝看耶稣之功，接至天堂；不信，罚至地狱。试问世之不信者，何妨于审判时漫应为信，不亦得升天堂耶？上帝审判，何若是疏忽耶？姑无论信者之皆为恶人也！
谓近有耶稣教士来尔中土，宣圣道，颁圣书，已历五十余年之久。举国人民，俱应悔改信主，究之信者少，不信者多，此亦显为人心邪坏之凭。故尔华人，按上帝律法，实皆有罪。试问人心邪坏之凭，华人之罪，在有纲常名教耶。幸信者少，不信者多，向使驱中国而尽妖族之，则予亦无插身之地矣。
谓地狱永苦，其苦难名。耶稣譬以硫黄火，魂置地狱，犹身置火坑。不曾到过地狱，未知其苦如何，故耶稣以已见之火取喻地狱之苦。试问地狱之苦，耶稣能为人亲切言之，亦曾受过其苦而来耶？。
“上帝教中圣规”条内，谓主未降生时，上帝于圣教中，设有祭法，即以牛、羊、鸽等，杀而祭之。此何义？指点耶稣要来赎人罪，救普天下人，而代人流血，耶稣即祭献天父一大祭物。前有祭礼，乃示圣教中人，知后有救主，献身为祭，代赎人愆，非前赖所祭之物，即可赎罪。且示人知世皆有罪，欲救必赎，自不得赎；盖不流血，则不得赎也。夫牛、羊、鸽等，为物甚微，远不及人身之贵，岂赖之即赎人罪乎？上帝立此祭法诲人，是欲人日望救主降生也。今上帝圣教中，祭法悉除，因耶稣已来成此大祭，何敢以物之命，加诸救主上，而冀上帝来歆也？试问上帝自设祭法，非自贪血食耶？且谁见上帝而设此法耶？上帝指点耶稣要来赎人罪，要赎竞赎，何又迟及期耶？前谓耶稣为上帝降生，兹又祭献上帝，非自祭自耶？至以耶稣为祭物，在予固谓耶稣即牛羊之不若，而在彼崇信其教者，以舍身代赎之人，拟之祭物，不亦不敬之甚耶！
“圣礼”条内，有领洗礼、食圣餐二事，谓领洗礼，主谕徒云：“天地诸权，已与我矣，尔往招万民为徒，以父、子、圣神之名施洗，教之守我所命者。”故入教者，牧师即以指取净水，微按其顶曰：“奉父、子、圣神之名而行此洗礼。”止入教之始，领洗一次，人始知其信主之道，而为其徒也。倘有人自云信道，但不愿入教，此人亦断不可为吾主之徒。总之，上帝教以领洗为入道之门。谓食圣餐，耶稣当见卖之夜，与其徒坐，主取饼擘而祝曰：“取食之，斯乃我身为而擘者，行此以忆我。”食后，取杯亦然，曰：“此杯乃新约，为我血而立者，尔饮之以忆我。”尔食此饼，饮此杯，以明主死。至於临日，凡食此饼，饮此杯，不合其宜者，是负主身主血者也。人先必自审，然后可食其饼，饮其杯。不识主体而饮食不合其宜者，是自取罪戾也。故为其徒者，世毕固守之。或一月一举行，或数月一举行。即牧师取饼，擘若干小块，偕会中兄弟，各食一块；又倒葡萄酒于一大杯中，偕会中兄弟，各饮少许。且谓领洗所以洁其心。食饼记主为我等捐命，魂之赖主，犹身之赖饼；饮酒，记主代流宝血以洗赎世人之罪。试问领洗果能洁心耶？即能洁心，何妨自取水涂耶？未从彼教者，亦食饼，亦饮酒，不亦即食耶稣肉，饮耶稣血耶？又何必定假牧师手耶？且既从彼教，而复谓食其血肉，忍心害理，更有加于此耶？总之，我中国圣贤正大光明之道，断无不经之举。按此入教而必领洗食餐者，无非置迷药于水饼酒中使人因此昏昧而任彼所为也！为彼所惑者，何不思之甚耶？
“主祷告文”云：“我父在天，惟愿尔名成圣，尔国即临，尔旨得成于地，如在天焉。我所应用之粮，今日赐我，我免人债负，求尔亦免我债负，又勿使我陷于迷惑，要拯救我出于凶恶。盖国度、权柄、荣耀，皆属于尔天父，至世世无穷焉。亚孟。”（此二字译即“心愿”也）试问 “尔”字既指天父而言，而曰“惟愿尔名成圣”者，则是天父尚未成圣，又何事辄称“圣父”耶？每日应用之粮，皆祝天赐，然则游惰无聊者，但从彼教，开口向天，即有粮从天外飞来耶？负人之债而免之，不犹之掣骗耶？勿陷于迷惑者，必当外于纲常名教耶，拯出凶恶者，必当入于奸淫谋害之林耶！以予所见彼教之徒，真迷惑至尽，凶恶无复者矣！
阅《甲乙二友论述》
第四章内，谓“耶稣降世，特救罪人。”试问耶稣既特救罪人，然从则彼教者，不必须罪人耶？
第五章内，谓人死复生之身，不病、不老、不死、不坏；且谓恶者之身，精力必强，盖上帝将坚其体以多难。试问人既不病不老，不死不坏，精力必强，更何为难耶？
第八章内谓“默念青苍之上，星宿之外，去日月遥远，有满福之所，是上帝之宫。万善同居，福禄无穷，信可乐也。”试问此等默念，非梦癫耶？
阅《耶稣教略》（系新改，较旧本不符）
谓太初之时，上帝创造天地。曰：“宜有光。”即有光明晦以分，昼夜以定，是为首日。上帝造天之月日星辰，地之山川禽兽，万物具备，然后造人，男女各一，男曰“亚当”，女曰“夏娃”，其性本善，其心甚乐，居于福囿，以治理栽培为事。上帝曰：“园中果实，任意可食，惟中一树勿食，食之必死。”爰有蛇焉，即所谓魔鬼是也，迷惑二人。言“食此果，亦未必死，可致目明，能辨善恶，仿佛上帝。”妇从其词，取果食之，以奉厥夫。于是上帝逐二人出囿，定其死罪，使男栽植汗流浃面，使女怀妊劬劳，产育维艰，迨终天年，而反其本。维设一词，预许之曰：“妇将生子，必伤蛇首，为蛇伤踵。”其意即谓灭鬼权，拯人魂也。其言妇所生之子者，即指耶稣四千年后，为处女马利亚所生。试问天地万物，皆为上帝所造，何既造其性本善之亚当、夏娃，而复造此迷惑之魔鬼与不可食之果耶？既谓食之必死之果，何竟如鬼言而食之不死耶？既谓二人为魔鬼所迷惑，上帝即逐出囿，定其死罪，而二人食果，并非为恶，应得死罪处果何在耶？使男栽植，使女怀妊、即得谓死罪耶？初非使女怀妊，造人时，何必男女各一耶？既谓二人被迷惑，何必留其种害后世，而不即灭耶？既可使终天年而返其本，何若不迨终天年使返其本耶？既谓妇将生子，必伤蛇首，为蛇伤踵，何后文并无其事耶？即灭鬼权，拯人魂，与伤首伤踵事，果何涉耶？既谓妇所生之子，而复谓指耶稣四千年后，为处女马利亚所生者，更何意耶？且一切告诫预许之词，果谁实见上帝而亲切闻之耶？
谓耶稣被卖于背教之徒，见害于有司之手，死以苦刑，复生升天坐上帝右。试问耶稣即为上帝使生，何被卖见害而独不知耶？升天坐上帝右谁见之耶？
谓耶稣以五饼二鱼饲五千人。试问以饲五千人之五饼，谁得而团之，岂亦从天而降耶？
谓上帝大施矜悯，特发仁慈，使独生子耶稣诞降尘寰，死于十字架，以赎人罪。试问既大施矜悯，特发仁慈，何不宽人罪而直赦之，必生一代罪人，多此一番举动耶？
