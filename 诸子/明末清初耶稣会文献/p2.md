<!-- { "loadSidebar": true } -->
“尝闻古有一位人君，欲知天主之说。问于贤臣，贤臣答曰：‘容臣退居一月寻思，乃敢以对。’至期而君问之。答曰：‘此理微妙，诚然难对，乞再容一月何如？’如是者已三月矣，并无以对。君怒曰：‘尔何戏侮若此？’臣曰：‘臣何敢戏君？但此理精微，益思而理益深。亦由仰睹太阳，益睹而眼益昏。是以难对耳。’”
2、圣人不能穷尽
“又闻古有一圣人，欲尽明天主之说，昼夜寻思。一日在于海边往来，遇一童子，手执漏碗，望海而行。圣人问曰：‘子将何往？’童子曰：‘吾执此碗，欲汲尽此海水。’圣人笑曰：‘欲以漏碗而汲尽沧海，子言谬矣。’童子曰：‘尔既知漏碗不能汲竭海水，而顾劳神殚思，求穷天主之量，岂不大谬？’须臾，童子不见。圣人惊悟，知其为天神也。以此观之，则天主诚非言语之所能尽，吾直解其略耳。”
二、以理譬喻天主
1、天主之德圆满
“但天主之德甚是圆满，无所不足，予先以理譬之。此人皆称火甚热，何也？因其能热乎万物。又称日甚光，何也？因其能施光于月而照万物耳。夫火之热、日之光、万物之灵秀，皆天主之德之所及也，是以称其圆满，而无所不足也。此乃天主第一之事情也。”
2、天主施恩于人物
“且又甚嘉，而能施恩于人物。何以徵之？作之金石珠玉，作之草木花果，又作之诸般禽兽，而使之知觉运动。若夫作成人类，则又赋之灵魂、聪明、睿智，达事情，知物理，是以称其甚嘉也。此乃天主第二之事情也。”
3、天主灵通
“且天主甚是灵通，何以知之？知其鱼游而处之水，鸟飞而处之木，走兽之类而置之山野，又明普世人心之善恶，是以称其灵通。此乃天主第三之事情也。”
4、天主权衡能干
“天主有甚权衡能干，而能宰制乾坤，生养人物？夫当世之王者，且能行政、平治天下，况天主乎？是以称其权衡能干。此乃第四之事情也。”
5、天主赏善罚恶
“且又正法而能赏善罚恶。人之为善者，今世虽未尽赏，至于身后，必降之以永福；为恶者，今世虽未尽刑，至于身后，必加之以永祸。此乃第五之事情也。”
6、天主慈悲
“天主且甚慈悲。人若犯罪而能迁善改过，哭求赦宥，则亦恕之不责，是以称其慈悲。此乃第六之事情也。”
7、天主无为而成
“又见天主无为而成。苟有作为，亦只成于须臾之间耳。若夫人之欲成一器，必赖良工精制而后成。若无良工，则不能以成其器。天主与世人，大是不同，是以无为而成也。此乃第七之事情也。”
三、以理见天主
或闻之而跃然喜曰：‘吾今真知天主之事情矣。’第欲以身见之，未知得否。
1、眼见有形之物
答曰：‘得见之以理，而不得见之以目。且宇内之物，一者有形，一者无形。有形之物，眼得而见之。
2、理见无形之物
“无形之物，若天神、魔鬼、人之灵魂等物，人皆不得而见，但度之以理而已。亦犹见其室上烟腾，虽未尝亲至室中，自然知其室中之有火矣。见其人身运动明智，则知其有灵魂。”
3、愚人不知有天主
“若愚昧之人见有形之物，则曰：‘有。’若无形，不得而见者，则曰：‘无矣。’因此，余言天主、天神、魔鬼、灵魂等，皆是无形，人不得而见之也。”
4、贤者知道有天主
“若贤者，则不然。见其有天地，则知有制作天地之主；见其人身之运动明智，则知其有灵魂矣。此所以言欲见天主，而不得见之以肉眼也。”
第三节  解释世人冒认天主章
或曰：“吾平日所习《诗》、《书》亦有数卷。其中义理，与此大异。兹者领教尊师，方足吾愿。先闻真有一尊天主，复闻掌握乾坤，及其圆满慈悲等情，诚为正理。奈何当世之人，不识天主，将妖词洋溢普世。何哉？有者曰：‘宇内灵神极多，不特天主。’有者曰：‘天地至尊，非余物之比。’有者曰：‘释迦、弥陀，真成道果。’有者曰：‘世界并无灵神，凡事皆由乎命。’妖词多端，罔知真理，希指引为幸。”
一、天主独尊
答曰：“余见尊友略明诸经，又以妖词询问，吾故乐告。盖人之魂眼光明，得以真知正理，亦犹明目之人，见其物之白者曰白，黑者曰黑。人之魂眼暗昧，不得明其正理。似乎盲瞽之人，以白为黑，以黑为白矣。予今言之，天主最灵，独有一尊，掌握宇内事物。譬如一人止有一首，一家止有一长，一国止有一君。假如有二，则国家乱矣。故曰：‘天主独尊’。其余天神，亦不得配乎天主矣。
二、天非天主
“且天非尊神，乃天主之家庭也。世之奉事乎天，亦何异于远方鄙细之人，辄至京都，见其皇宫殿宇，则施礼而拜之。傍人有笑之，则曰：‘吾拜吾君，夫何笑？’今人奉敬乎天，是即拜皇宫之徒耳。其可笑当何如？”
三、天主掌管人
或者又问：“汝言天非尊神，焉能化生万物哉？”、
答曰：“化生万物，皆由天主掌运。诸天流转而降之雨露。然天能降之雨露，而其所以降者，天主使之也。譬如锯凿虽能成器，皆由匠人使用，乃能成器也”
四、释迦之言不可信
或问：“释迦勤苦心劳，著作经文四千余卷。果无可诵读与？”
曰：“释迦经文虚谬，皆非正理，故不可诵。姑试论之。曰：‘四生六道，人魂轮回。’又曰：‘杀牲者，魂灵不得升天。或魂归天堂者，复能回生世界。及地狱充满之际者，复得再生于人间。’又曰：‘禽兽来听讲法，亦得以成其道果。’又有一经，名曰《大乘妙法莲花经》，嘱其后人曰：‘能诵此经者，得到天堂受福。’今且以理论之，使有罪大恶极之徒，家有钱财，买经诵读，则得以升天受福。若修德行道之人，贫穷困苦，买经不得，亦将坠于地狱与？此释迦之言，诚不可信。”
五、魔鬼附佛像诳人
或问：“弥陀、释迦，既非得道之人。若人求福，感应甚验，何也？”
曰：“此等皆邪魔恶鬼潜附佛像之中，诳诱世人，是以求之有应也。”
六、邪魔迷惑背主之人
或问：“天主何故容其邪神，而不除灭之也？”
曰：“人既背主向魔，故邪魔恶鬼，得以迷之。上古之人甚愚，见世人略有威权，及其死后，则立之貌像，置之祠宇，以为思慕之迹。及其年久，人或进香献纸，以为祈福之基。魔鬼因欲迷人为恶，故居于神庙，以应世人之祈求。夫人之奉敬邪神，及其既死，则灵魂坠于地狱，为魔鬼所役使，此乃魔鬼之幸也。”
七、贫富寿夭皆天主所命
或曰：“予闻人之贫富寿夭，皆出于命，未知是否？”
曰：“人之贫富寿夭，要皆天主之所命也。”
八、天主赏善罚恶释疑
或曰：“天主至公，则当赏善而罚恶可也。吾观世人，固有恶者而富贵，亦有善者而穷贫，何也？”
曰：“善恶而见报者，其事固少。至于死后，善者灵魂升于天堂而受福，快乐悠久无疆；恶者灵魂坠于地狱受刑，苦楚万状，永远不脱。此其事甚大也。然其间，亦有为恶而富贵者。行恶之中，亦有小善者存，故天主以财物见报之。若死后，则必加之以刑矣。亦有为善而贫贱者。为善之中，亦有小过，故天主以贫贱见报之。至于死后，必加之以福矣。故吾曰：‘万事皆由天主，而不出于术数之命也。’”
第四节  天主制作天地人物章
一、天主创造天地人物
“前已明言天主之德，今以制作天地人物言之。自五千五百五十余年以前之时，别无他物，只有一天主。欲制作天地人物，施之恩德。故于六日之间，俱各完成。第一日，先作一重绝顶高天，及其众多天神，混沌之地水。第二日之所成者，气也，火也，九重之诸天也。第三日，则分其高者为山，流者为水。第四日，则作之日月星辰。第五日，作众禽飞于上，鱼鳖游于水。第六日，作百般走兽，及人祖以生育乎人民。”
二、第一日造地、水、天、神
或曰：“此事皆未前闻，今得领教，诚为至妙。若第一日之制作也，有几件事否？”
答曰：“第一日之所成者，其中固有四般。
1、地
“第一般者，地也。此地甚广，周围计九万里。其中心，乃地狱之所在也。地形重乎水，是以地居于下，水浮于上。”
2、水
“第二般者，地上之水也。水环地外，似乎鸡卵之白；地居水中，如有鸡卵之黄。”
3、天
“第三般者，绝顶之高天也。天神与奉天主之圣人，俱居于此。”
4、天神
“第四般者，造天神之数众多。”
三、第二日造诸天、火、气
或曰：“我今已知天主先日作地，譬如房屋之定基址。及成绝顶一重之高天，而覆乎世界万物。譬如房屋之成其障盖也。”
曰：“此言诚是也。今吾就汝所言房屋之事，而明言之。第二日之制作，亦有三般存焉。
1、九重天
“第一般者，绝顶高天之下，又作九重之诸天。上下相包，如葱头然。若第九重之天，流行似箭之速，一日而周天一次。第九重之天既动，而下八重诸天，亦因之以俱动矣。若第八重之天，众星所居之天。星之在天，亦犹木节之在板也。第七重者，填星所居之天。填星者，土星也。第六重者，岁星所居之天。岁星者，木星也。第五重者，荧惑星所居之天。荧惑星者，火星也。第四重者，日轮所行之天。第三重者，太白星所居之天。太白星者，金星也。第二重者，辰星所居之天。辰星者，水星也。第一重者，月轮所行之天也。”
2、火
“第二般者，乃月下之火。此火与月相近，其性甚热，而又次燥也，是以与水之性相背驰。”
3、气
“第三般者，乃火下之气也。此气虽在火之下，实则水之上也。其性甚湿而又甚热，是以与地之性不相和。”
四、第三日造陆地
1、分开水与地
“至于第三之日，天主作其地与人物所居。彼时地水混沌，故分其山，处之高。人之困于水者，有所寄。河海分其处之低。横流混滥者，皆由地中行。使人物得循其居止于山，则布之草木。”
2、造地堂乐土
“又作一处甚妙光景，付与原祖亚当、厄袜所居。”
五、第四日造日月五星
“第四日之所作者，日月五星，分于诸天。诸般星宿，居于第八重之天。施光于宇内，为人所瞻仰。但月属阴，本无光，必借日之光以为光。临朔之时，日叠乎月。是以月光在上，世人见其月昏。至初三、四，则月颇离乎日。故上弦临望，日月相对，世人居中。是以见其圆满而光明。至于二十三、四，则日复近乎月。故下弦，日月旋转。及其相映之际，遇地隔于中，地影冲障，是以世人见其月蚀。月行黄道而遮其日光，故世人见其日蚀也。”
六、第五日造飞禽游鱼
“若第五日之所作，使鱼虾游于水，众禽飞于空，而生生不已。”
七、第六日造走兽、人类
