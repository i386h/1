<!-- { "loadSidebar": true } -->
今不论荒乱之时，纵遇太平之世，何家成全无缺？有财货而无子孙，有子孙而无才能，有才能而身无安逸，有安逸而无权势，则每自谓亏缺。极大喜乐，而为小不幸所泯，盖屡有之。终身多愁，终为大愁所承结。以至于死，身入土中，莫之能逃。凡世界之苦辛，为真苦辛；其快乐，为伪快乐。其劳烦，为常事；其娱乐，为有数。一日之患，十载诉不尽；则一生之忧事，岂一生而能尽述乎？
夫人心在此，为爱、恶、忿、惧四性所伐。譬树在高山，为四方之风所鼓，胡时得静？或溺酒色，或贪功名，或迷财货，各为欲扰，谁有安本分而不求外者？虽与之数百万金，官居一品之贵，尤不止足也。愚矣！
今世者，非人世也，鸟兽之本所也，所以于是反自得有馀也。人之在世，是暂寄居也，所以于是不宁不足也。如大比选试，是日士子似劳，徒隶似逸。有司岂厚徒隶，而薄士子乎？盖不越一日之事，而以定厥才品耳。试毕，则尊自尊，卑自卑也。
吾观天主亦置人于本世，以试其心而定德行之等也。故现世者，吾所侨寓，非常久居也。吾本家不在今世，在身后；不在人，在天。当于彼创本业焉。今鸟兽各类之像，俯首向地。人为天民，则昂首向天。
第七节  世福不足以报善德
今世岂可以为报德之所乎？即报德之中，皆有勉人行善之意。故所赏报德之福禄，比斯人为道德所弃者，应更为重大矣。盖人有盼望重大，则情愿弃其轻小。岂有愿弃重大，而反得轻小者乎？今设有人为道德致命，而弃现世最大之福，当以何等之福还报之？本世之福，不足以充人心之欲。又不副诚德之功，亦不显上帝赏酬之力量也。公相之位，极重之酬矣，若以之偿德，万不偿一矣。天下固无可偿德之价者也。修德者虽不望报，上帝之尊，岂有不报之以盈量者乎？王者酬功臣，尚赏以三公九锡。上帝之酬，而止于是乎？人之短于量也如是。今奉天主教者，以现世之祸福，既不足为善恶之报，则不必问天主现世不赏善罚恶者何故。
第八节  形天佛神等不能报善恶
应还问光先等敬形天并敬佛神者，既谓天于善者降现世之福、恶者降现世之祸，则天之照临万物，其降雨、露、霜、雪等，何不分别善恶人之田地乎？又旱涝、地震等灾，何不分别善恶人之家产乎？恒有敬形天者，一生贫穷疾病，形天何不救之？不敬天地者，或反见其一生常享富贵安乐，形天何不罚之。或不能乎？或不公乎？
第九节  托生之报惟推脱之言
夫奉佛神等教者，於此问不能答，则又推脱于来生。曰：“现世善者恶者，后世托生，必有相当之福祸以报之。”余难之曰：“后世托生之福，与今世之福原无殊异。”夫与今世之福，既为相等，何为今世不报，而延于后世乎？今世之福既足报善者，则佛宜降福于诸善者，以勉其行善。设令今世有行善之人，而贫穷、疾苦、艰难，若托生于后世，本人行恶，则奈何？将于今世行善之身加艰难，而后世行恶之身反降福乎？若不降福，则本人现世之善无报；若降福，则于理不合之甚矣。
第十节  以国法辟托生之报
譬有居官者，先数年极公明、极爱民，丝毫无过。其后数年，不公不明、不爱民。朝廷明知之，而於先行善时加之以罚，后数年行恶之际，反赐爵秩赏，有此理乎？”
彼又曰：“本人先世所行之善恶，其报能归于后世之子孙。”余则复问：“若后世之子孙为恶，其善报亦归于恶人之身乎？如后世之子孙为善，其恶报亦归于善人之身乎？”今佛家竟置本人之身而不问，惟将应受之报全归于其子孙。此等善恶之报，其法若果合於理则国家之赏罚，可以仿效而行矣。设令有奇贪异酷之官于此，朝廷虽知，而不削夺官爵，任其长享富贵，置之不罚，惟将应受之罚全归于其无罪之子孙。又有丰功伟伐之官，却罚而不赏，惟将应行之赏，全归于其为恶之子孙享受，可乎？
第十一节  托生之报绝人哀矜之情
若依佛教而论，今世之贫穷疾苦，皆为前世所行之恶报。则今世贫穷、疾苦者，皆系前世为恶人耳，宜乎今世受贫穷等苦，以为前罪之刑罚。人见之，如在狱之罪人然。若此之说，岂能感动人心，行济贫哀矜之事乎？其贫穷疾苦者，既皆为前世有罪之恶人，将必令人憎憾之，见其受苦，正为当受之刑罚耳。
第十二节  托生之报有伤伦理
由此而论，则五伦之理，必致互相伤矣。盖凡贫家之夫妇、父子、兄弟、亲戚、朋友，既信此说，则彼此交谪，皆以为前世之作恶者，而绝其孝敬、亲爱之情矣。设为人子，见父母久病在床，必误推为前世有罪恶，而现世之苦楚，谓其宜受者。以此讹想，岂能兼起敬爱之心哉？又若夫见其妇多遭病苦，亦讹想其妇必为前世乖乱之妇耳。夫前世与今世相比，犹如先年之与今年，原无有异。设令有夫於此，闻知今年所娶之妇，原为先年乖乱之妇，岂不懊恨而自怨差谬乎？信此等之道，必令夫妇之心相离间矣。又偶有人遭飞砖、飘瓦而死，其友信者必曰：“此人原应死，今死之故，必由前世之罪愆所致。”有如此言，不但冷厥友怜悯之心，据应死之詈语，是视死者如仇仇然。如此害伦之道，岂可信而从之乎？
第十三节  以现世之报辟托生之报
且今世亦有善恶者，多受其报，与释家所云后世之报相同。如国法所定之刑，即在现世施行，岂有延至后世之托生，如释家所云者乎？盖后代之髡、刖、戊、辟等刑，与今代所行相等。并后代之富贵爵禄，与今代国家所报有功者之富贵爵禄亦为相等，并无增减。然国家所赏所罚，俱系现世之善恶，非系前世之善恶，人主所不能知之者也。
至所云托生变禽兽者，鸟兽比人为自适，上已明言。使恶人变禽兽，反遂其邪情矣。如人欲纵其邪淫等情，所羞者，惟具此人面耳。人既变兽，而脱人面，则无耻无忌，甚得志也，岂可谓之罚乎？
现行《太上感应篇》六卷，刊刻满汉字，散布四方，内载各种善恶，历代已受今世相当之报。其所谓相当之报者，非系前世所行之善恶。本书明开载，皆系今世所行之善恶也。然今世之赏罚，既能尽善恶之报，而善恶人已多受之。其馀善恶者，何不令均受之？释家又必延之于后世，可见其惟推脱之言，实无赏罚之权能也。遍天下许多诚心念佛、施僧修寺者，与世人均受现世之祸福。如夭寿者，均之夭寿；贫富者，均之贫富，岂不更为明据乎？
或曰：“敬天主与不敬天主者，亦有同然。”答曰：“天主之赏罚，不专在现世。又现世之祸福，不足以报善恶。其善恶均平受之者，上章已悉矣。”
第十四节  正教禁绝二色并不义之财
且天主教所禁绝者，不义之财并二色之欲也。故凡不肯舍二色，或恋不义之财，纵献天主多金，修堂济贫，而欲销其罪，断不敢许之进教，天主亦不赦其罪也。因而本教之中，多有甘心淡薄、安守清贫者，职此之故耳。
况天主教以现世之贫穷、苦难，若甘心安受，原为真福之门。现有《教要》、《圣经》、《直解》等书，所载天主降生，亲传真福八端可考。如所云神贫者乃真福，为其已得天上国；为义而彼窘难者乃真福，为其已得天上国；尔倘为予彼咒辱、残害、妄诬乃真福者，受苦时，可喜悦，既迨天国，必承隆报矣。知此则不必问敬天主者，天主何不降之以福？缘天主不以现世一时之福，惟以后世天堂永远之福，为善报故也。
还应问光先等敬形天、佛神者，形天、佛神既以现世之福为行善之报，何不降福于善者乎？以此诘问，无可应对，则不得不自屈曰：“苍天厚地佛神等，皆非真主，无降福之权能耳。”
第十五节  《太上感应篇》等书多以无罪而定罚
况其所云现世之赏罚，多有不合于当然之理也。如《太上感应篇》等书，每以无罪者，而定其为应罚。无罪而为应罚，是以无罪为有罪，背理之甚也！如打猎捕鱼原系无罪，《感应篇》以为应罚，皆引畴昔所已受罚者而证之。又以戕伐树木与伤杀人命者同为一例，以保存蚁、蜂、虫、豸为有功，存之则赏，杀之则罚。依此而论，亦将保存虱、虮、蝇、蚋为有功，而伤之为有罪乎。且伐木造屋，割刈五谷、百果、蔬菜之类有生魂者，皆有罪而应罚乎。
今以托生之说总推之，设令杀禽兽、伐草木、刈蔬果日用必需之物，俱为有罪。又设若现世受难之人，皆系前世之恶人，亦并无容哀矜之情。又云：妇人生产，有血污之罪，下血湖地狱。依是说，则不敢嫁，而怕生子。或惧其所嫁之夫，系其前父及亲人所托生，俱未可定。如此之教，岂不将殄绝人类而独存禽兽耶？
  
                                  康熙九年庚戍仲春
治理历法耶稣会士南怀仁述


古今敬天鉴
白晋
古今敬天鉴题解
《古今敬天鉴》系耶稣会士白晋所作，抄本现藏于法国国家图书馆(Bibliothèque Nationale de France) ，古郎(Maurice Courant)编目为7161号，共134面。同馆还藏有一本，为第7162号。白晋（Joachim Bouvet），字明远，法国人，生于1656年，1687年来华，1730年卒于北京。本书最早于康熙四十二年（1703）完成于北京，有经筵讲宫礼部尚书韩大学士作的序言。过了四年（1707）白晋又辑入了《日讲》等解，“始复明典籍敬天之原旨”，并自己作了序。
《古今敬天鉴》分上下两卷。上卷以天主教思想阐释中国四书五经所载之言，其宗旨在于复明上古敬天之原意，纠正前代儒学传解之误，恢复中国人的敬天传统。同时也阐发天主教的思想，“发明天学之微旨”，“明天学之本义”。进而使中国人，尤其是中国学者对天主教发生兴趣，与西方传教士一同学习《圣经》，以发明天学的道理。（“中华之儒欲明经典奥文所藏天学本义者，莫如与西士同心含志，考究天主《圣经》的精微之旨尔”）
