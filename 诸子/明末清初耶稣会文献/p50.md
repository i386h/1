<!-- { "loadSidebar": true } -->
又凡造物者，必先有其物当然之象在明觉中。因照内心之象，然后能成其物也。譬如工匠造器，必先有器之象了于胸中，然后能信手造出。如无此象，便懵然不能措手矣。今元气更无灵觉，不能明了天地之象，何能造天地哉？
3、元气不能为造者、为者
又凡造物者，必在物体之外。如工匠造器，必不分其体为器皿，须以他物造之，其工匠固在他物外也。今元气浑在物物中，以成万物，是元气为物体，而不在外，仅可为质者、模者，而不可为造者、为者也。
二、元气不能自然生物
或曰：譬如谷种仅一粒耳，迨其后枝干花实，自然而生，不必有他造之者。物具本性，又因本性发生，乃自然而然，岂必有他作者乎？
1、种之发生不离造者
曰：种之发生，必不离于造者。设种无前树生之，将必无今树之生。故前树为后种之私造者。纵自各有种子，无人力栽培，与夫土之滋润，天之照临，为种公造者，则亦不能发生也。
2、元气由造者所造
矧今之所云元气，苟无造之者，即无所从来。
3、元气分散不由自己
设有元气，而无停毓、运旋之者，亦不能自分天地，与夫万物之散殊也。
4、元气不能自定己性
何况凡有自然而生之物，必先有定其自然之性，为其自然之所以然者。如火自然而热，水自然而湿。必先有定水火之性者，而后水火能有此性耳，非水火能自任己意以为冷热也。则元气不能自分天地，另有造之者，著矣！
第五节  论理不能造物
或曰：气不能自分天地万物，固矣。然气中有理，理能分气。造天地万物之功，理之功也。 
曰：不然，此乃非理之说也。理者、道者，皆虚字耳，何以能生物也？
理不能生物，略举数端：
一、理无知觉以造物
其一，经营剖析之事，非明觉者不能。理原无觉，岂能经营剖析哉？天之日月星辰、地之山川草木、人之百骸四体，各的确不移，千古不差忒者，非有大灵觉为之剖析，则何以能成乎？今试使造一异品，如璇玑玉衡之类，自非聪明妙巧之人不能，何论大而天地、织而万汇，谓无知觉者能造之哉？
二、理依于物而非能生物
其二曰，凡物共有二种：有自立者、有倚赖者。自立者又有二种：有有形而属四行者，如天地、金石、人物之类；有无形而不属四行者，如天神、人魂之类。倚赖者亦有二种：有有形而赖有形者，如冷热、燥湿、刚柔、方圆、五色、五味、五音之类；有无形而赖无形者，如五德、七情之类。夫此自立与倚赖二种，虽相配而行，然必先有自立者。而后有倚赖者。设无其物，即无其理。是理犹物之倚赖者也。无有形之体质，则冷热、燥湿、刚柔、方圆、五色、五味、五音，俱无所着。无无形之灵，则五德、七情，亦俱泯于空虚，而谓理能生物乎？即云天地有天地之理，神鬼有神鬼之理，亦从有生之后，推论其然。若无天地、人物、神鬼，理尚无从依附，又何能自生物乎？
三、造物乃造物主明理之功
或曰：理配物而行是矣。然物未生时，亦必有物之理。譬如此扇，当无扇前，先有扇理。据彼扇理，造此扇用，则是理可以生物也。
曰：物前之理，不属于物，属造者之明觉中。盖造者必以其物之当然而造物。如造物而不知物之当然，必不能应手而作，作之亦不能各得其当。譬如造一日晷，先不知日晷当然之理，必不能刻画而成。故此物先之理，非先自立一处，而自能造物也。俱系于造物者之智能。而造物之功，非理之功效，乃造物者明理之功效矣。
四、造物者赋理于物
其三曰：理也者，法度之谓。造物者成物之时，不特造其形，而亦赋其理。犹如开国之君，必定一国之法律以为治。然无主君主焉，法律岂能自行也哉？又如棋局界画于盘，以待人用，此其棋理。然而棋不自用，必由人用。非棋之理，自能生棋也。此岂不亦昭昭易见，而谓理为造成天地万物根抵哉？
五、当以理推其所以然
且理之云，亦总统之称。凡因其物当然，推其所以然，皆理也。子云理能生物，吾云理不能生物。必由造物主所生，亦据理而论也。如何脱得个理？
第六节  论凡事宜据理而不可据目
一、目不得见不可谓无
或曰：人所能见者，方为的确，可传于人。今谓天地有主，目不可见，岂易传于世乎？
曰：论人世之事，多有不能自见，而信为必有者。譬如遗腹之子，未尝得见其父，然其子既生长，必信有父。若有人谓其无父，必大骇而拂然矣。又如道途之中，虽不见人涉历，但见人之足迹，必信有人过；又上古尧舜之事，人即末见，但因世世相传，无有不敬而信之者。理可信耳。天之道、人之性、物之则，俱有可信。苟因耳目末见，而谓天无道、人无性、物无则，岂不畔常拂经也乎？而今不必远论，即目前粗物，如风、气、音、声、臭、味之类，亦俱不见，亦不可谓之无也。
二、据义理之目能见天主
吾今欲令诸有目者能见天主。但人目不等，有外目焉，有内目焉。二目相并犹太阳之光与爝火之光，大相悬绝。外肉之目，视物或有差谬，然而自不能觉。内神之目，最精明，能改外目之差，以归于正。故外目之用，全藉内目主张，分别物象。试以肉目而视水中植木，必谓本体倾斜。然以理度之，则其本体实直，未尝有斜，为其水荡漾而似斜也。又试观彩石。近置目上，则五彩炫耀；离目寸许，诸色全无矣。又物大者，远视则小；相离之物，旁视则断，直视则联，岂非肉目之有差忒，而不足全凭乎？惟神目视物，以义理衡之。义理无远近，横直、水气之阻障以眩其目，故所见极真、极确，永无差谬。故据义理之目者，能见天主，固不藉肉目以定其有无也。
三、以目所不睹为无是心瞽
吾友利子曰：嗟，嗟！愚者以目所不睹之为无也，犹瞽者不见天，不信天有日也。然日光实有，目自不见耳。天主道在人心，人自不觉，又不思省，终其身不知天之有主，其为心瞽，可胜悯哉？
第七节  论天地万物有大主宰造之
一、造化之妙使人知天地主宰
万物之象列于天地，犹刊工镌文字于典籍中。愚者只见文字之外貌；明者见之，则透其文字中之精意焉。凡物纵至奇至妙，苟为耳目之所常寓，则不觉其妙，而以为平常云尔。欲究天地造化之妙，且当设有哲士于此，生长幽室，从未见天地万物之错陈。忽有一日，出睹万象，犹平人初登帝殿。天为宫阙之盖，日月为庭陛之燎，列宿为禁闼之棂星，金石为内府之宝藏，江湖为上林之池沼，花草为瓘瑜之文彩，禽兽为妇寺之珍膳也。夫亿万天神听天主使令，无限邪魔为天主舆隶，率土下民为天主臣子。各天之旋转，日月星辰之迟留伏匿，岁序四时之错行不忒，而递生万化各有一定之规，千古不爽。此等妙境，得之骤见，必悚然惊讶，深心羡慕，为谁主之？为谁造之？定想必有大能、大智主宰其间，而发敬畏之心。岂敢言偶然有此，无一主张是者哉？
二、从被造之物类推天地被造
噫嘻，几微一物，如房屋、楼台、器具。人见制作有法，必谓有主而造之。天地万象之大，宁曰：“无主而自生也。”西国古时有精于天文亚而基墨得者，以玻璃造天地之仪。内藏消息，层层相联；日月五星，各丽其天，各循其度，宛如一小天地。今使此奇器相传，入于子之手，子必惊骇，以为奇绝，必叩求何人之巧思神手而创造若此。若曰：“非人所造，乃浑然一玻璃自然而成此巧妙。”子必大笑，以彼为怪诞矣。法象如许之大，乃能无造作而自成之乎？
第八节  论天地万物主宰摄治之
一、天地万物运行不爽证天主立法
凡定一法律，必高明聪察之士方能恰当。其能立法，永远而不乱，则尤至明、至高者之所为也。子观天位乎上，地位乎下，日月星辰运旋不息，春夏秋冬错行不忒，火气水土变化无穷，飞潜动植各以其时，各适其用；千古未有差错，未有变易其性，改其本用者。可知立永远不爽之法，必至高、至明、至能之天主也。
二、天地万物运行不爽证天主运旋
又凡无心之物，自不知举动。设若一举、一动悉中其法，必有有心而最灵明者以运动之。譬如自呜钟，刻刻转动，自不知其动，按时即呜，毫不差爽。岂不有有明悟者，调停其机关而使之然也？今天地无心，而时时运行。卯在东、午在顶、酉在西、子在下。递报时刻，日日如此，岁岁如此、又照临生化，而自不知其动，不知其生，岂无有灵明者运旋而使之然乎？
三、万物各有本性证天主定其性
或曰：物各有本性，自然而然，又何必运之使然？
曰：因性而然似矣。但其性之然，从何而来乎？必先有定其性之所以然，然后能各因其性，而为自然也。倘无定各物之性者，而任物随意自取，且不能有性，焉能成自然之妙乎？
四、人有形有神证天地有天主
且以人身论之，人有形有神，二者相合而成其为人也。神在，则四体五官始能知觉运动。其灵神一离肉身，纵有五官四体，亦不能知觉运动，必至颓倒毁坏矣。今天地万物，使无灵明之主宰治之，则天地万物亦颓倒毁坏久矣。
五、万国人心皆知有天主
欲知天地有主，但观人人本心所向。万国人人，疾痛危难，动即呼天何以故？凡人有生来之本性，不可虚假，极其真实。必知有一天主，为人心共向之的，而非漫然向于虚空不可得之境，明矣。即万国典籍名论，亦各论一上天之主宰。虽其名称不同，解说不一，精、粗、偏、全种种不侔，亦必各寻一所事之主。岂今古万国之人心，俱参错而不可凭哉？
第九节  论造物主非拟议所尽
一、天主之理不可名言
未有天地之先，独有一天主。本无始无终，全智全能，全善全福。其体绝无声臭，至纯无杂，至灵不昧，至仁无私，至智无错。其始无往，其终无来。其无形之灵体，无所不在，而于物不杂，于物绝不同体；而能化生万体，弥六合，而六合不能载。主万物之变化，而永自不变。其于天地万物，比之太仓之梯米、沧海之一滴，不啻也。运万物而自至静，照顾万物而不烦，生万物而自无所由生，引导万品而令各得其所。至尊无对，至高无上。万物存而于其本体不增，万物毁而于其本体不减。所造万物，不藉质料，不劳心力，不废时候。既生之后，时时照临。一息间断，物遂消灭。元无名象，不涉思议。从古圣贤欲阐明天主之理而未得，盖愈想愈透，愈不可以名言。
二、天主可解以非而不可解以是
