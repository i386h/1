<!-- { "loadSidebar": true } -->
曰：“天地万物只有一主，犹国只有一君，家只有一长，身只有一首耳。若一国有两君，则国必乱；一家有二长，则家难安；一身有二首，则为怪矣。岂不闻孔子曰：‘天无二日，民无二王。’由此而推，则知天地只有一至尊无对之主，不能有二矣。若有二主，则必相争相夺。
二、以天地、四时证天主至尊无对
“你看天上日月星辰，昼夜运动，从古至今，数千年以来，无一毫之乱。地下草木，四时轮流，春时发生，夏时开花，秋时结果，冬时凋零，毫无错乱。由此观之，岂可言天地有二主乎？”
第六节  论天主从谁而生
客曰：“天地万物皆从天主所造，又知天地万物只有一主，不能有二，敢问天主从谁而生？”
一、天主无始而为万有之始
曰：“天主为万有之根源，而自无根源；为万物之始，而自己无始。若另有一个生天主者，则天主非天主矣。又必问其生者是谁生，由此推测，焉有尽头乎？所以万有之尽头，就是天主。除天主之外，再不能有生天主者。
二、以数字、树木、人类证天主无始
“譬如数目，万从千来，千从百来，百从十来，十从一来。除一之外，再无有一。若另有一，一则必为二矣。所以一为诸数之始、亿万千百之根，又何必问其一之一也耶？又譬如树木，其花、其叶、其实，必出於枝，枝出於干，干出於根。根乃花、叶、枝、干之源，又何必问其根之根也哉？又譬如人类，今人必从先人所生，先人又必从先人所生。如此推之，天地初开之际，则必有一男一女，为生生之原祖。然生原祖者谁？详厥由来，必天主也。原祖既属天主所生，必无再有生天主者。所以天主为天地、神人、万物之始，而又何有始之始耶？故曰：‘天主无始。’”
第七节  论何谓天主无终
客曰：“天主无始，为万物之始，敢问天主何谓无终？”
一、万物有始有终、有生有死
曰：“既明天主无始。既无始，必无终，又何疑乎？试观宇宙内，凡有终者，必有始。如人之肉身与禽兽等类，均不免死，其理皆由於有生。故有生，必有死，死即终矣。
二、天主无始无终、无生无死
“天主乃无形、无像之纯神。既无生，必无死，无死即无终矣。盖未有天地之先，天主固有；即天地不在之後，天主仍在。故曰：‘天主无终。’”
第八节  论何人看见天主
客曰：“虽有天主，何人得见？”
一、天主无形像、不能看见
曰：“先已说明，当知我等所敬之天主，即无形无像之纯神，何以得见？
二、以儒家经典证明天主存在
“如《大雅》曰：‘上天之载，无声无臭。’中庸曰：‘视之而弗见，听之而弗闻。’又曰：‘是故君子，戒慎乎其所不睹，恐惧乎其所不闻。’若无一个无形无像，全能全知之天主，则君子所戒慎者是谁？恐惧者是谁？
三、以理推论天主存在
“再者，据理而推，则知有一天主。如人未亲见自家之先代祖宗，岂敢说先代无祖宗乎？先我已说过，明人君子，见其末，而知其本；视其固然，而知其所以然。如见一房屋，则知先有匠人以作之；见烟，则之有火；见光，则之有太阳；见国政、法律，则知有一君王以定之。所以，一见天地万物，则知有一天主所造之。无祖宗，子孙从何而来乎？无工匠，房屋焉能自成乎？无火，必无烟；无太阳，必无光。无君王，何以有国政法度耶？无一全能之天主，万物从谁而造乎？
四、不可因眼不见而怀疑天主
“若说要亲见则信，不见则不信，此乃愚人之意。明人君子则不然，惟以理而推之，理有则信，理无则不信。上古有尧、舜二帝，今无一人得见。明人则以纲鉴为证，又以理推之，必信有此二帝。设有不信者，他人必责之为愚。今说有一天主，智人则以《圣经》为证，又以理测之，必信有一天主矣。否，则为愚夫矣。”
第九节  论《四书》、《五经》内未有天主之名
客曰：“《四书》、《五经》内所称之圣贤，莫过於尧、舜、禹、汤、文、武、周公、孔、孟、颜回、曾参、子夏、子贡。他等圣贤在世时，皆未恭敬天主，亦未曾言天主二字，为何你等不遵圣贤之训，捏出‘天主’二字而敬之？”
一、“天主”即《四书》《五经》所言之“上帝”
曰：“‘天主’二字，书籍虽未明著，而其意班班可考。欲知其说者，何必他求？考诸书籍，斯得矣。在昔，尧、舜、禹、汤、文、武、周公、孔、孟，圣贤也。迄今详察，伊等之所以昭祀而昭告者，即《五经》《四书》内所言之‘上帝’也。
1、以程朱注解证“天主”即“上帝”
“如《大雅》曰：‘殷之未丧师，克配上帝。’朱子注曰：‘上帝者，天之主宰也。’《小雅》曰：‘有皇上帝，伊谁云憎？’程子注曰：‘以其形体谓之天，以其主宰谓之帝。’朱程二解，上帝即天之主宰，昭然若揭。‘天主’二字，先儒剖晰已明，何得谓之捏出耶？
2、明朝圣教亦称“天主”为“上帝”
“在明朝之时，我等圣教书内，亦称‘天主’为‘上帝’。但因外教者，多有混杂‘上帝’之名号，有称玉皇为‘上帝’者，有称真武为上帝者，有称老君为‘上帝’者，故谓‘天主’之名，以免混於邪神之类。
二、老君、玉皇、真武不是天主
“惜哉甚矣！後人之好怪也，不究其本，不查其末，妄称先代有生、有死之人，为造天地、人物之主宰。
1、老君、玉皇、真武生于天地之后
“盖老君生於周朝之时，玉皇生於汉朝之末，真武乃明朝所封，如何称得天地之主宰？他等未生之前，已有天地万物。既生在天地之後，何得谓天地之主宰？
2、古帝先贤不遵崇老君、玉皇、真武
“细考《四书》、《五经》之内，只见尧、舜，禹、汤、文、武、周公、孔、孟奉敬上帝真主，未闻其遵崇老君、玉皇等邪神也。
三、《四书》、《五经》敬畏上帝
1、《书经》
“如《书经•汤誓》曰：‘夏代有罪，予畏上帝，不敢不正。’又曰：‘予小子履（汤王名），敢用玄牡，敢昭告于皇皇后帝？’又曰：‘惟皇上帝，降衷于下民。’武王曰：‘既获仁人，敢祇承上帝，以遏乱略。’周公曰：‘上帝引逸。’又曰：‘维时上帝，不保降，若兹大丧。’
2、《诗经》
“《大雅》曰：‘维此文王，小心翼翼，昭事上帝。’又曰：‘文王陟降，在帝左右。’又曰：‘上帝临汝，无贰尔心。’又曰：‘皇矣上帝，临下有赫，监观四方。’又曰：‘荡荡上帝，下民之辟。’《周颂》曰：‘执竞武王，无竞维业。不显成康，上帝是皇。’又曰：‘於皇来牟，将受厥明，明昭上帝。’《商颂》曰：‘圣敬日跻，昭假迟迟，上帝是祇。’
3、《礼记》
“孔子曰：‘郊社之礼，所以事上帝。’
4、《孟子》
“孟子曰：‘虽有恶人，斋戒沐浴，亦可以事上帝。’
5、程明道
“明道曰：‘天下贤人，皆上帝之臣。’夏、商、周三代之书内，所称‘上帝’之名甚多，难以尽数。
我今略提几端，以证古帝先贤所敬、所畏、所仰赖者，皆惟上帝主宰也。亦以徵我等奉教之人，恭敬天主，正合古帝、先贤之训也。你等弃上帝主宰，而敬邪神菩萨，乃相反古帝、先贤之道也。”
第十节  论为何从儒教不足，必该从天主之教
客曰：“从此讲论，可知天主教实为正教。但我等儒教亦可称谓正教，为何从儒教不足，必该奉天主之教乎？”
一、儒者真义
曰：“要明此理，先当识儒者之义。儒者，解说学者之称，通达分别之义，言能好学通达古今，分别邪正也。夏、商、周三代之圣贤，独奉上帝真主，不事邪神，可谓真儒教。
二、今之儒者非真儒
“今之儒者，口诵古贤之书，不遵先贤之道，妄信邪说。或事佛老以求福，或敬文昌以求名。不审真假，不分清浊，同流合污，烧化纸钱，建斋作醮，醉生梦死，不省不察。如此之人，称谓儒教，实玷辱古圣、先贤之儒教也。
三、从天主教者乃真儒
“我等奉教之人不然，惟敬上天真主，辟异端，拒邪说，斥淫辞，弃假求真，独行正道，实乃真儒也。”
第十一节  论为何不敬孔子
客曰：“你等奉教人，既是真儒教，读孔子之书，不敬孔子，何故？”
一、孔子教人事天
曰：“孔子立言教训後人，惟说郊社之礼，所以祀上帝，未说以事我自己。
二、孔子非天主
“又只说：‘获罪于天，无所祷也。’明道曰：‘天下贤人，皆上帝之臣。’孔子亦上帝之臣也。孔子亦曰：‘天生德於予’，可见生孔子者天也。既孔子是天主所生，必非天地之主也。既非天地之主，为何拜之如天主也？
三、敬孔子者当敬天主
“吾又尝闻，孔子乃万民之师，理当敬之。吾又答曰：‘然孔子亦有师传。’故曰：‘我非生而知之者，好古敏而求之者也。’又《三字经》曰：‘昔仲尼，师项橐。’若孔子当敬，亦当敬其师传，又必追师之师而敬之也。由此推求，必至根源方止。至此根源者何？曰：天主也。
四、不敬天主即得罪孔子
“天主者，乃诸学之宗，万师之师也。所以我等奉教之人，恭敬上天天主，实遵孔子之训。你等不敬天主，不惟得罪天主，抑且亦得罪于孔子也。”
第十二节  论为何不敬祖宗
客曰：“如此辩来，可知天主乃乾坤之大主，理当敬事之。然我等祖宗，乃生身之父母，亦不可忘之。如曾子曰：‘慎终追远，民德归厚矣。’你等奉教之人，不敬祖宗，何故？”
一、	敬天主即敬祖宗
曰：“若欲明此说，先当解明‘祖宗’二字之义。祖者，本也；宗者，根也。人类之根本，谓之祖宗。生我者，父母；生父者，公也；生公者，祖也；生祖者，太祖也。由此而推，必至开辟之始祖而止。生我等始祖者，天主也。天主为人类之根本，乃祖宗之祖宗也。所以敬天主者，实乃敬祖宗也；不敬天主者，乃是弃宗灭祖也。如树无根，不能生长枝叶；水无源，不能长流江河；人类无原祖，今世之人从何而来乎？你等敬祖宗，敬到几代而止耶？家中祖牌所计者，多则三十代；祠堂祖牌所计者，不过百代而已。然百代以前，岂无老祖宗乎？若无老祖宗，你家百代祖宗从何而来耶？既有老祖宗，为何敬新而不敬老？新祖当敬，老祖更当敬，因其为祖宗之祖宗也。如《大学》曰：‘物有本末，事有终始。知所先后，则近道矣。’今日你等敬祖宗，只敬其末，而不敬其本；敬其终，而不敬其始；敬其後，而不敬其先，可谓离正道远矣。
二、慎终追远则当敬天主
