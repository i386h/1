<!-- { "loadSidebar": true } -->
至谓“儒者言天有弊”，是先圣乎，先贤乎？不妨明指其人，与众攻之。如无其人，不宜作此非圣之文，自毁周孔之教也。
杨墨之害道也，不过曰 “为我”“兼爱”，而孟子极拒之曰：“杨墨之道不息，孔子之道不著。”《傅概》之害道也，苗裔我君臣，学徒我周孔。
祖白之意若曰：孔子之道不息，天主之教不著。孟子之拒，恐人至于无父无君；祖白之著，恐人至于有父有君。而许氏为祖白作叙，是拒孔孟矣，遵祖白矣！儒者不能无弊，许氏自道之也！
邪教开堂于京师宣武门之内、东华门之东、阜城门之西；山东之济南；江南之淮安、扬州、镇江、江宁、苏州、常熟、上海；浙之杭州、金华、兰溪；闽之福州、建宁、延平、汀州；江右之南昌、建昌、贛州；东粤之广州；西粤之桂林；蜀之重庆、保宁；楚之武昌；秦之西安；晋之太原、绛州；豫之开封。凡三十窟穴。而广东之香山嶴盈万人，盘踞其间，成一大都会，以暗地送往迎来。
若望借历法以藏身金门，而棋布邪教之党羽，于大清十三省要害之地，其意欲何为乎？明纲之所以不纽者，由废祖宗之法，弛通海泄漏之律。徐光启以历法荐利玛窦于朝，以数万里不朝贡之人，来而弗稽其所从来，去而弗究其所从去，行不监押之，止不关防之。十三直省之山川形势，兵马钱粮，靡不收归图籍而弗之禁。古今有此玩待外国人之政否？大清因明之待西洋如此，习以为常，不察伏戎于莽，万一窃发，百余年后，将有知予言之不得已者。
 
辟邪论下篇
录旧
杨光先
天主教所祀之像，名曰耶稣，手执一圆象。
问：“为何物？”
则曰：“天”。
问：“天何以执于耶稣之手？”
则曰：“天不能自成其为天，如万有之不能自成其为万有，必有造之者而后成。天主为万有之初有，其有无元而为万有元，超形与声，不落见闻，乃从实无造成实有，不需材料、器具、时日。先造无量数天神无形之体，次及造人。其造人也，必先造天地品汇诸物，以为覆载安养之需。故先造天造地，造飞走、鳞介、种植等类，乃始造人，男女各一。男名亚当，女名厄袜，以为人类之初祖。天为有始，天主为无始，有始生于无始，故称天主焉。
次造天堂，以福事天主者之灵魂；造地狱，以苦不事天主者之灵魂。人有罪，应入地狱者，哀悔于耶稣之前，并祈耶稣之母，以转达于天主，即赦其人之罪，灵魂亦得升于天堂。惟诸佛为魔鬼，在地狱中，永不得出。”
问：“耶稣为谁？”
曰：“即天主。”
问：“天主，主宰天地万物者也，何为下生人世？”
曰：“天主悯亚当造罪，祸延世世苗裔，许躬自降生，救赎于五千年中。或遣天神下告，或托前知之口，代传降生在世事迹，预题其端，载之国史。降生期至，天神报童女玛利亚胎孕天主，玛利亚怡然允从，遂生子名曰耶稣，故玛利亚为天主之母，童身尚犹未坏。”
问：“耶稣生于何代何时？”
曰：“生于汉哀帝元寿二年庚申。”
噫！荒唐怪诞，亦至此哉！
夫天，二气之所结而成，非有所造而成者也。设天果有天主，则覆载内四海万国，无一而非天主之所宰制，必无独主如德亚一国之理。独主一国，岂得称天主哉？
既称天主，则天上地下，四海万国，物类甚多，皆待天主宰制。天主下生三十三年，谁代主宰其事？天地既无主宰，则天亦不运行，地亦不长养，人亦不生死，物亦不蕃茂，而万类不几息矣？
天主欲救亚当，胡不下生于造天之初，乃生于汉之元寿庚申？天主造人，当造盛德至善之人，以为人类之初祖，犹恐后人之不善继述，何造一骄傲为恶之亚当，致子孙世世受祸？且其子孙中，又有圣有贤，有智有仁，不尽肖亚当所为，又何人造之哉？
天主下生救之，宜过化存神，型仁讲让以登一世于皞熙，其或庶几。乃不识其大，而好行小惠，惟以瘳人之疾，生人之死，履海幻食，天堂地狱为事，又安能救一世之云礽，去恶而迁善，以还造化之固有哉？
释氏销罪，必令忏悔。彼教则但崇事耶稣母子者，即升之天堂；不奉之者，即下之地狱。使奉者皆善人，不奉者皆恶人，犹可言也；苟奉者皆恶人，不奉者皆善人，不皆颠倒赏罚乎？
谓佛堕地狱中，永不得出，谁则见之？而耶稣生钉十字架，则现身剑树苦海，岂有主宰天地万物之人，而不能自主其一身之性命者乎？以造化世界之上帝，而世人能戕之戮之者乎？
剽窃释氏天堂地狱之唾余，而反唇谤佛，则虽道教方士之剽佛谤佛，不如是甚也。
且又援儒而谤儒，历引六经之“上帝”，而断章以证其为天主。曰：“苍苍之天，乃上帝所役使，或东或西，无头无腹，无手无足，未可为尊；况于下地，乃众足所践，污秽所归，安有可尊之势？”夫不尊天地而尊上帝，犹可言也；尊耶稣为上帝，则不可言也。耶稣而果全天德之圣人也，则必一言而为后世法，一事而泽披四海。若伏羲文王之明易象，尧舜之致时雍，大禹之平水土，周公之制礼乐，孔子之明道德，斯万世之功也，耶稣有一于是乎？如以瘳人之病、起人之死为功，此华陀良医，祝由幻术之事。非大圣人之事也。更非主宰天地万物者之事也，苟以此为功，则何如不令人病，不令人死之功更大也？以上帝之圣神广运，一一待其遇病瘳之，遇死起之，则已不胜其劳。遇耶稣者一二，不遇耶稣者无量无边，其救世之功安在也？
且利玛窦之书，止载耶稣救世功毕，复升归天，而讳其死于国法。至汤若望黠不若利玛窦，乃并其钉死受罪图写而直布之，其去黄巾五斗米之张道邻几何？而世尚或以其制器之精奇而喜之，或以其不婚不宦而重之。不知其仪器精者，兵械亦精，适足为我隐患也；不婚宦者，其志不在小，乃在诱吾民而去之。如图日本取吕宋之已事可鉴也。
诗曰：“相彼雨雪，先集为霰。”又曰：“鹰化为鸠，君子犹恶其眼。”今者海氛未靖，稽察当严，揖盗开门，后患宜毖，宁使今日詈予为妒口，毋使异日神予为前知，斯则中国之厚幸也夫。
天下第一伤心人曰：“近之论洋夷者，多谓‘彼地物产极穷不能生息，入中国，不过通商取财，并无他志，何足患载。’不知若仅以通商之故，何不惮数万里程，穷年远涉，屡动干戈乎？彼地果无生息，何历代未与通商，而其党未尽绝留为今日害乎？况财乃为国之本，养民之资，即谓通商取财，已属危举。夫彼以不甚需之物，纷布其党，巧取我财，久之有不受其敝者乎？独不问彼国固皆奉天教，而通商和约，称为劝人为善；且教中诸书， 皆以人之肉身苦乐为无凭，必以死后灵魂所受之苦乐为有定，又何必苦欲通商，以贪此财？即欲通商，何不臣贡善道以求，而以干戈入国，为大不善之举乎？兹观杨君二谕，可谓痛快以陈。惜当日皆不以为然，欲使其言之奇中，斯则可为当道诸公一痛哭矣！” 

辟邪纪实中卷
杂引
“犹大国以耶稣为上帝之子，于汉平帝元始元年生于其国，住世三十三年，布教于民，因赎人之罪，代受酷刑而死。复活肉身升天，操万世宇宙之权。教散于四方，而信者以其地为重，往往诣耶稣墓而拜之。”（《密云斋随笔及万国全图集》）
天下第一伤心人曰：“上帝子，何假人生？人既有罪，何为代赎？耶稣未生前，宇宙权果操自何人?既谓肉身升天，何更有墓而使人拜?荒谬之极，数语中便数自矛盾。”
“西洋意大里诸国，率行天主教。凡有病，无论男女，使与教酋伴宿，不愈谓之无福。人死俱葬庙中，有后来者则掘先葬尸弃庙隅，而补葬其处。生死皆告于庙僧而记其世系，然阅三世后，亦多不知其祖矣。”（《西洋志略》）
天下第一伤心人曰：“有病与教酋伴宿，宜其必愈，何不愈即托词无福？是直借伴宿行淫耳！人死则葬，安其尸也，何有后来者则掘弃先尸？且世系止告之庙僧，阅三世而皆忘，何不情若是耶？耶稣之始末，又谁实记之而独不忘耶！”
“耶稣生东汉哀帝元寿二年，为纪年始，以三百六十五日为一年，今咸丰十一年，伊称一千八百六十一年。”（《澳门闻见录及各种妖书》）
天下第一伤心人曰：“以耶稣生之年为纪年始，岂耶稣未生前，即不纪年乎？以三百六十五日为一年，不置闰，寒暑朔望，不无定侯乎？且耶稣既生彼国，不记生时在彼国为何时，而独记在汉哀帝时耶？”
“天主教亦有杂以‘由斯教’及‘马哈墨教’者，禁食豕肉，谓豕为天主万亿化身。儿生周岁，割去势皮曰‘益局’；女子则横划下阴，长大有毛，则薙去，曰‘还原’。”（《夷教纪源》）
天下第一伤心人曰：“彼教既崇奉天主，而复谓豕为天主万亿化身，是直以豕为天主矣，从教者固已豕之不若矣！至‘益局’、‘还原’之说，尤见乖谬。按予近见天主教匪，无不食豕肉者，惟回族则不食耳。”
“如德亚国，谓其国之圣人辣杂琭，当时已死四日，蒙耶稣恩造命复活。”（《西夷杂述》）
天下第一伤心人曰：“耶稣果有活命之术，何彼教流传已久，为所活者，仅闻一辣杂璐，且不曾实见其人耶？”
“阿戈尔国，常杀人祭耶稣祈福，并杀人祭墓。酋长死，辄杀千人以祭，掳外国过境商船之人，不足遍掳行人，故入市不敢独行，恐被掳也。娶妇以多为贵，酋长例有三千，每年传集番女，挑选一次。”（《异域闻见录及醉月轩稿》）
天下第一伤心人曰：“耶稣果为福于人，何忍人之杀人以致祭耶？如谓耶稣为不知，则耶稣之明何在？更安望其能福人耶？”
“牟尼教惟知修一己清净，使人无夫妇以绝人伦，且未曾入过天堂地狱，而徒以天堂地狱之说诳人。若耶稣教，从者则竟入天堂受永福，不从者则竟入地狱受永苦，实确而可据者矣。”（《明圣要旨》）
天下第一伤心人曰：“彼教攻牟尼使人无夫妇以绝人伦，彼教父子聚麀，兄弟共牝，人伦独未绝耶？攻牟尼不曾入过天堂地狱，而徒以其说诳人。若从彼教则竟入天堂受永福，否则入地狱受永苦，且终其说曰‘实确而可据’，试问彼教确而可据之天堂地狱，果谁实入而见之耶？”
“洋夷通习天主教，皆弃绝人纪，下同禽兽。其尤诞者，曰‘额利教’，天主教之分名也，俄罗斯英吉利诸国率行之。人初生三月，无论男女均以小空管塞粪门，夜则取出，谓之‘留元’。使粪门广大，以为长大便于鸡奸。每春夏之交，男子取妇人经水涂面，入天主堂礼拜，谓之‘洁面朝圣’，以为祀天主最敬之礼。父子兄弟，互相奸淫，谓之‘连气’，且谓不如是者，则父子兄弟之情疏矣。诸如此类，未能尽述。不知我中国人亦有从其教者，不诚禽兽之不如哉？”《风土广闻》
