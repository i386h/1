<!-- { "loadSidebar": true } -->
果能行此哀矜，共相劝勉。形之所不及者，则神以及之。盖形能施於有力者，神则不论力量浅深，而人人皆可以行之也，皆可修德以自勉也。苟能存心利济，随处行之，多方造就，始终如一。时时翕合上主之心，对越不昧；动静鉴观，皆承帝谓日用伦常，莫非恻隐。斯为哀矜之实际，即尧舜、禹汤、文王、孔孟之心，亦不过此。吾知上主必宠爱之如子矣。断不稍陷於诱惑，此非神功之切要也哉？凡我同侪各□勉旃！
“善於立言，妙於运腕，吞泻殆尽。”（陆仲息）
“天学论哀矜之说，较之中国圣贤，更为广阔。斯篇以形神逐一分贴讲究，而行文畅茂条达，自是大家手笔。”（门人王兆武谨识）
第七节  十字圣号论
一、十字架之来历
十字圣号者，乃天主耶稣被钉死十字架也。昔泰西如德亚国以坚木为之，将不平、不直及犯法之人，钉死在上，以为刑具。後来耶稣是平直之天主，维时恶党悯不畏死，竟将耶稣亦钉在十字架上死。故耶稣升天之後，所以再不敢用此钉人，惟以此供养尊敬而已。
二、十字架之大能
且因此十字不知圣迹阅历几何，著无限、无量恩功，满补我等罪愆，救脱万民於魔鬼之手，殄灭魔鬼权能诞妄，俾我等免下地狱，大启天堂门。则此十字者，圣教之记认，升天之阶梯，又开天之钥管，并为天下万世、万民诸福之总根，至尊至贵诸天神圣人所钦崇之至宝，又为诸败服邪魔恶鬼之神锋。
三、十字架之要义
以故十字架，有大能力，大作用。其要不过曰：“平与直而已。”（一句扼定）吾人居心平直者，与十字合符；不平不直者，与十字不合符。《书》曰：“王道平平，王道正直。”其平直之谓乎？至於景教碑云：“判十字以定四方。”则十字之义，自开辟天地以来有之。盖一者，数之始，天主罢德肋当之。三者一之体，父子圣神共之。三一，乃天主之位与体也。十者，数之终，万有之事也。天主肇天地而生万有，则以十字为造化之枢纽。後耶稣基利斯督背负十架於身，即世间一切险难之事皆所甘受。所以人当画此於额、於口、於胸、於心，或求天主，或谢天主，皆顾諟明命而不忘也。（一句收足）
“议论崇闳，性理发越。”（李受谦先生）
第八节  领圣体升天论
一、圣体是灵魂神粮
饮食者，人之肉身日用粮也；圣体者，人之灵魂日用粮也。肉身不饮食，则必饥渴；灵魂不领圣体，则必污垢。但圣体非药石比也，乃天主耶稣圣体，降临我心。教中人得领圣体，必然神力健旺，精思迅发，义理渊涵；道心充足，人心不叁；魔计不得而侵，魔诱不得而入。譬之臣子家蒙天子临幸，翠辇巡方，万国咸仰作睹之仪。奸宄觊觎，自然潜消而默夺矣。
二、领圣体须先告解
所以人领圣体，必先真痛悔，全告解，洗涤前愆。使灵魂洁清，一尘不染，一物不扰，廓然无我，然後可领。若有罪不告解，不省察，不痛悔，冒领圣体，反增其罪。一如病人不疗其病，辄思珍味而饕餮，反益其病。此非珍味之故，乃病之故也。
三、圣体之礼耶稣所立
况圣体之礼，在昔天主耶稣所立。
1、圣体是升天之券
特为世人神力衰弱，不能径升天国。因用己之体血，赐吾人为升天之券。正似典质之照，对所质之物。人执照而往，典质自然与我。
2、麦饼是耶稣圣体
此耶稣受难前夕，与十二宗徒晚餐。取所食之麦饼向圣父祝福，剖而分与宗徒曰：“汝各食此，此即我体也。特为救赎人罪者，付恶人手者。”
3、葡萄酒是耶稣圣血
又取葡萄酒爵，亦向圣父祝福。付与宗徒曰：“汝各领此，此即我血也。”为尔等将倾注以流者时，饼酒即成圣体、圣血矣。因耶稣乃天主降生，耶稣之言即天主之言。天主始初从无生有，以一命即成天地万物。所以耶稣命饼酒为体血，即成圣体真血也。
4、耶稣留圣体之礼於世
及耶稣升天，留此圣体之礼於世。命宗徒效法，亦以饼酒成圣体、圣血，以赐人。宗徒又选俾斯玻，俾斯玻又选授撒责尔铎德。悉遵依耶稣所命，每晨行弥撒大祭，以圣体作祭主之礼。
四、弥撒之礼化饼酒为耶稣体血
盖铎德之命，即教皇之命；教皇之命，即天主之命，皆有涤罪消愆之权力。故各堂铎德祭天主时，皆以饼酒向天主祝福，遵吾主耶稣昔日所授经言。其饼酒之性，皆成圣体、圣血之性矣。且不独体血已也，乃耶稣真正肉身、真正灵魂，又与天主第二位圣子真正本性俱含於中，遂成三位一体耳。今教中人，第一要知，弥撒时，铎德未行举扬圣体之礼，原是饼酒。若铎德诵过耶稣昔日所授经言，行过举扬之礼，即成为圣体、圣血，便非饼酒矣。
五、领圣体的功效
故至今领圣体者，因在昔天主耶稣有命。如其不命，谁敢领之？
1、增神力、远魔鬼、消罪迹
故人恒领圣体，神力日增，魔鬼日远，罪迹日消。以是而升天堂，可以为左券矣。若不领圣体，神力单薄，灵魂饥馁，三仇暴虐，罪过易犯，罪孽日增，则为魔鬼所食矣。
2、与天主相和
盖天主为爱人而降生。耶稣，译言救世真主。其在世三十三年，作我之父母，作我之师何等亲切！既升天，又与世人相离，终不满天主之仁爱，故立圣体大礼於世。则耶稣虽升天，後之人能领圣体者，耶稣即与之相和。此留圣体於下，一如耶稣在世相同。因主降生，非但与一人之性相通而已，直非一时与人之性相通而已也，直欲与人相通於天下万世，方满天主爱人之愿。故教中人明析圣教真理，即当求领圣体，以合天主之心。
3、升天堂之阶
人性得与天主之真性相合，安得不升天堂、享永福乎？昔子贡语陈子禽曰：“夫子之不可及，犹天之不可阶而升。”非天不可升，惟神力不能至耳。既领圣体，神功既成。虽欲不升，天主其舍诸？是领圣体者升天之阶梯，祛魔之兵器，灵魂之日用粮，而不可须臾离者也。故奉教者，当以领圣体为最要务焉。
“以奥思阐发奥理，真真实实。语语是布帛菽粟之言，却语语是超性达天之蕴。浅学人未易窥其万一也。”（殷吉生）
第九节  澳门记（此篇募刻）
一、澳门原貌
考诸《山海经》云：“水中可居之地，谓之澳；可通出入，谓之门。”澳门隶於广州之香山县，故又曰香山澳。香山县四面皆海，幅员五六百里。无非山洲水岛，大者几十里，小者几里总属不毛。为鲸鲵之所游息、虎豹之所徜徉。间或有人，非山贼即岛夷。亦有闲田可耕，良农不敢宁居，故贡赋绝少。所上者，惟啇舶往来，抽徵洋税耳。然每遭寇劫，国税无将，县为虚设。
二、西士定居设教
大西洋在极西九万里，人务经商，舟遍寰宇。明嘉靖时，路过香山，贼人攘臂，洋舡奋勇，竟捣贼巢。当事者，喜闻於朝。因留其国人于奥门居守，招致远商，藉以供其赋税焉。大西洋人皆奉事天主，习知吾国有礼义之风，而不识天地之主，背本忘原，谈玄说佛，归诉教宗悯恤，爰令修士东来传教。沙勿略圣方济各先生至，利玛窦续以方物贡，并以教要陈。明神宗皇帝许之，赐居给廪，翻译经书，敷宣正教。公卿大夫士就而问道者无虚座，一时响风，铎声大振。修士亦源源而来。嗣以历法废弛，怀宗初年，命礼部尚书大学士徐光启、董修之，学士遂荐龙华民、邓玉凾为知历，又荐罗雅谷，再辟汤若望。及至历有成验，而皇清定鼎。若望独任羲和，克尽厥职。职继□□□心南怀仁、徐日升、郑玛诺俱蒙钦召，而进京华。利类思、安文思、闵明我均随辇谷，而勷国事，莫不由此而入帝都也。故在朝，则拟奥门为道原，偏在野，则指奥门为界外。噫！是谁为究其说哉？
三、澳门的风土人情
予於康熙庚申之冬仲，追随信未柏先生至其地。未至前山，遥望如一叶荷葵横披水面。迨其茎，则有关焉。职司启闭，以别界之内外也。进而稍近，则楼阁层层，高者依山巅，低者傍海边。绿崖屈曲，恍然一幅佳山水。至入其境，见城无百堵，众无一旅，家无积粟，凄凉满襟。然所赖以安全者，有文士焉，衣服翩翩，吟哦不辍，从天主堂而出入，读书谈道，习格物穷理而学超性者；有武士焉，擐衣露肘、带刀佩剑，从砲台□□下，较勇力，比超距，思擒游龙，而搏猛虎者。是诸文武之士，恪守上帝之明命，而不敢违。其静动行焉，无不托庇于天主，故天主圣堂之不一。
四、澳门的教堂
曰圣伯多禄堂、圣保禄堂、圣多明我堂、圣方济各堂、圣奥吾思定堂、圣安多尼堂、圣老楞佐堂、圣辣匝罗堂。同一圣教会，而昭事钦崇。但作圣之功不同，故建堂而各自焚修焉。
五、澳门的教派
若圣多明我、圣方济各，则苦修克己者也；圣奥思定，则礼貌相似，而规诫少宽；圣安多尼，圣老楞佐，皆统於圣伯多禄，虽洁身修行，然稍存世俗，专于经理教众之婚娶、丧葬之典焉。百粤之麻疯为甚，圣辣匝专顾济人而救疗之。又有圣母堂者，以慈悲为名，专于收育遗婴，并怜惜贫而无告者。又有别一堂，以病院为名。凡有病之男女老幼无扶持者，远来孤旅无家者皆归於是而顾护之。其药饵之费、服役之人，皆各堂共襄□□□□□人，独为君子也。
六、耶稣会士的情况
圣保禄堂，俗称讹为三巴。是耶稣会士所居，修虽苦而行不外露，礼从俗而规矩愈严。不特绝色、绝财，并绝意而惟顺长之命，且绝位而无居上之心。如毕今梁、汤若望、南怀仁，皆近宸躬膺朝命，受恩荣未尝以爵位自居，缘遵其会中之成规，故不敢逾越而违教范也。至于济众博施，不特顾病者幼者，而贫者苦者，七日之内，两给其衣食用。而又设立义塾，不特教其英才，即牧竖厮养，咸得就小学而学焉。小学有成，升入大学。更资其衣食，而望其成材。学既通明，或愿修道，或欲经营，仍任其自主焉。故三巴堂独高昂而□□，百凡功业，均与他堂不同。惟守诫持斋，七时祈祷，听钟声□□□□□□无异焉。
七、炮台情况
至于炮台，亦不一。其大而可名者，曰滂地炮台；其亚炮台，法兰济斯炮台、莲巴而底炮台、罢辣炮台、西纽尔摆炮台，各占山头、据要害。架炮数十，炮之量有容药七八斗、襍陈瓦砾磁片四五斗者；有容药五六斗，并铅丸七八斤者，二三十也。炮之能可击四五十里，摧坚裂厚者。更有中及小炮数十，放出则高飞远举，横冲直撞而出，人不能备御者。吾国中旧有拂郎机，红夷炮虽亦皆西制，以与之较，则倍之又倍焉。东向而立，则九洲马胶虎头门，俱足以防。南面以对，则南岭三洲、百脚岛，皆赖以卫，西镇香山、黄连、小览、太平等海口子。则海贼、犁蛮、倭寇，均不敢由此而出入。保障东南藩离，百粤功岂渺小哉？
八、对澳门的赞叹
