<!-- { "loadSidebar": true } -->
世间有顺必有逆，逆非不美事，粗浮者不得其解，往往弃而不取。宁思金非锤煅不精，玉非汤不粹，镜非磨擦不明，药非暝眩不已疾，农非晨耕暑耨不收获，商非宿水餐风不捆载，士非屈首寒窗不成名，将非弃身疆场不封拜。矧生死何事，欲升天堂何究竟，可以未经磨炼、不坚不劳之伪德，侥幸万一哉？夫不核躬行，止腾口说，何人不声律乎？不涉世缘，止耽空寂，何人不静定乎？一生履顺，不藉营求，何人不止足乎？一遇事变而猝不及图，本色悉露，有明知不可，而物重我轻，不能坚持，於是尽失。故吾止足者，乱营矣；静定者，纷扰矣；声律者，背驰不顾矣。人不由事炼，事不由窘难炼，皆属伪德。纵议论高青天，事功揭白日，不过人世间作一名流，青史中标一显迹。谓於天德有成，天国有分，未敢许也。鍮石似金，烈火试之，即成灰烬；碔砆类玉，良工砥之，不异凡石。患难者，试金之烈火，砥玉之良工也。故经曰：窘难者，天国所无，其价甚贵。又曰：市天国者，艰难而已。言之似拂人情，而欲求超性之荣乐，非励超性之工夫，不可几也。故此种学问，与世俗言，非嚼蜡，必充耳。而真心为生死者，得之如获异方，知奉真诀，守而弗失。初以信而得佑，既以佑而益信。谓之益德，实自试其必然，非关师说也。
第十五节  释西士之疑
答疑西教者，籍籍果尽无稽可置勿问条
一、诚接其人可去其疑
问：君子不因誉劝，不为毁沮，然察言观色，亦不可废。西士来此久矣，或疑其迹，或疑其心，或虑其有他患，岂人言尽不足畏与？
曰：据某所见，凡与彼交，暂接无不加重，久处无不敬慕。其相疑相诋，皆从未识面，闻风附和之人，未可执为定论也。其致疑之故，亦有数端：
（一）生自绝徼，从古未通，何由信其来历，一也。
（二）人道易明，天道难晓，此又创明其说，人益难信，二也。
（三）世情贵同贱异，彼其学问不苟同俗，三也。
（四）粗通华言，妙义在心，不能得之口与手，四也。
（五）人就之则见，不则闭户潜修，人罕得面，五也。
（六）人谓夷教夷之，甫入中国，顿与三教抗衡，六也。
（七）世重祈求，彼则不问世福、世祸，惟重身后，俗情视为无益，七也。
（八）生死大事，非极论不能发明，而闻者止信一二讹传，八也。
（九）世人所尊惟佛法，彼绝不奉佛，犯众所忌，九也。
（十）无二氏之夸张引诱，惟平惟实，人不见重，十也。
（十一）教人习苦，而富贵之人多畏拘，十一也。
（十二）炫耀则名彰，彼之教，善恐人知，避名如避疾，十二也。
（十三）心与行皆过人分量，人反谓不情，疑其幻妄，十三也。
（十四）贪者求烧炼之术，疑有秘吝，衔恨而去，十四也。
（十五）缁流虑其说行，有妨彼教，极力诋毁，十五也。
（十六）彼自以检身穷理，致人信服，不知者，疑其有别故，十六也。
（十七）载藉充栋，非六书可通，非翻切可入，精义难传，十七也。
（十八）世视天渺茫，彼谈天亲切，朝夕谆谆，止此一事，而俗耳多厌闻之，十八也。
（十九）学贵信心，难受世诬谤，不亟辩明，十九也。
（二十）不畏高明，不虐□独，不报冤仇，一以爱人为主；知者以为墨学，不知以为回教，俱臭味不伦，二十也。
有此多端疑心疑迹之事，或所不无若诚接其人，闻其学，秉彝之良，自不容泯。谓有一人之疑，无有哉。
二、日本奴酋之疑不可信
或曰：吾之所闻，尚不止此。有谓日本奴酋，与彼有连，今党与日盛，防有不测，若斯之言，胡为乎来哉？
曰：书称狎侮君子，罔以尽其心，今是之问。谓之狎侮非耶？吾复言而洗之，增其侮狎，於心滋戚，姑举浅事明之。子所言，第一等恶逆；彼所习，第一等善功。设言行相左，人朝闻而夕黜之，可容数十年乎？凡逆谋，必避人知，踪迹诡秘，必匿隐僻之所，有显在通都大邑者乎？愚民或有可欺，彼所交，多巨公名辈，孰能涂其耳目乎？从古读书谈理之儒生，有与海外异邦作间作使者乎？凡事皆可伪设，而书藉万本，装演印，摹精绝无比，有石渠中秘所未见，此可袭取乎？人欲谋事，孰不图成？自利氏入贡已五十年，壮者老，老者死，尚欲需待何为乎？日本为洋客熟游，略有端倪，彼当洞识。况奴之发难，近在数年，彼之来宾，远已数十，而顷者献大锐，构敌台，正攻奴防倭之秘器；彼之效忠，视内地人情不尤独至乎？自乙卯以前，朝贵咸尊利氏学，以序赞相赠，如同文纪所载，推评扬诩，且拟於圣，侔於畸，何曾有疑？疑之自南疏驱逐始，然赖南中之疏，而诸士之不淄不磷，若益显焉。
三、西士受侮受疑可得天国
盖诸士受侮受疑，人以为绝异，彼以为寻常。从古来，高世奇行，受祸得谤者不少，西教中，尤以此为厉性立功之极则。如耶稣之全能焉，而不免；诸圣之效法耶稣焉，而不免；诸士又圣神为徒，何必祈免。此非不得已而受之，意有所择，乃欣然概而受之。然则窘难何损於诸人哉！彼入极生极远之邦，倡立未闻未见之说，戈矛刀斧逆料必然。甘心顺受，等待有日，来而非怪，何论狎侮诋毁之浅事乎？所恃《圣经》垂训，一面受窘难，一面得天国。人以受侮为辱，而享无穷真乐在此；语得便宜，无如此人。以能加侮为荣，而失无穷真福在此；语失便宜，无如此人。两者宜何居？虽然西士受诬不辩，予叨叨为之辩，心虽无他迹，亦有类狎侮矣。
                                                           《代疑篇》上卷终

代疑篇卷下
第十六节  天主降生
答天主有形有声条
一、天主全在全主
天主二字，原非本称，在西国，只称陡斯。陡斯云者，译言大主。在天地为天地之主，在人物为人物之主，在神鬼为神鬼之主，无所不主，即无所不在。
二、天主无形无声
其体亦与之相称，但虽不可问形声，亦不可疑有无，实自有无形之体在，形声自出天载至妙乎。以其不可睹闻，谓之无形声可；以其形声所自出，谓之未尝无形声可。譬之於风，搏之不得，未始无气；水中之盐，视之无色，未尝无味。无形之体，彷佛近之。又近取人身，性体寂然，形声安在？俄而七情交感，喜怒哀乐纷然异象，乌得言无？故执形、执声不足明人物之近，矧云天主哉！
三、天主在天与天主降生
然有无又有实理，非混而无辩也。天主未出世，形声原无，无既不能强言有。古西国之教，虽建立殿宇奉事天主，然只有经典，未尝有像设也。天主既降生，形声实有，有即不能强言无，西国实见实闻而信之，此中未见未闻，而信不胜疑者是也。
四、天主降生考
或谓降生一事，正尔不能 信人，请明言之。
答曰：此理甚长，须尽看别篇，方能晓悟，姑略言之。
1、性教
天主爱人甚矣。上古之时，性教在人心，依其良知良能可不为恶。只以行与事示之，圣贤名教迪之，人人自畏主命，不须降生。然而诗书所载，钦若昭事，如临如保，已示开先之兆矣。
2、身教
三代而后，圣贤既远，奸伪愈滋，性教之在人心者日漓，诗书之示监戒者日玩，则又大发仁爱，以无限慈悲，为绝世希有自天而降，具有人身，号曰耶稣。此云救世者。
3、降生之事
既是降生，则实有其地，如德亚国是也。实有其母，玛利亚是也。实有其时，西汉之末，庚申年是也。虽性是天主之性，原无形声，而特接人性以出，则四肢百骸尽与人同，安得谓之无形声哉？
4、在天之主与降生之主
夫在世之主，与在天之主，原无二主。惟是在天则无形无声，万古如斯，即降生者之原体也；在世则有形有声，三十三年暂现，即无形声者之化体也。顾在天，则霄壤悬隔；在世，则呼吸可通。在天，则默运难窥；在世，则实迹可仰。在天，则无阶可升；在世，则有途可入。
5、天主降生之前知后证
故降生一节，仁爱之极思，人道所未有。此种义理，在西国有源有委，有前知，有后证。万种之书，皆记载此，皆发明此。学者如日用饮食，言出信随，不似此中苦费词说也。
五、天主之难测而可信
今人知九重宫阙至尊端拱，不可声闻矣。时或六飞亲驾，一游一豫亩亩农民，皆得见之，安可云端拱者为帝王哉？吾人心量，不能测识天主，即不可信无形声者为真、有形声者为假。若谓有者为假，恐认无为真者亦属虚想，不过苍苍茫茫之旧见而已。
第十七节  童女孕育
答降孕为人生于玛利亚之童身条
一、天主降生真实可信
天主降生，宜无此理，乃西邦如德亚国，实实传有此事。多少圣贤，参证讲辩，确信无疑历今千数百年，流传远近万国，无不信奉。今就人心所明，如太上有母，逍遥李下，剖左肋而生老聃。净饭王摩耶夫人，剖右肋而生释迦，其说颇类，彼为不经，人反不疑，何此极真宜信者乃独致疑乎？
二、天主孕自母腹缘由
或云：天主欲救世，即从天而降，何所不可，奚必孕自母腹？
曰：自天而降，则不取人身，不同人类，反增疑骇。且其降生有大因缘，欲为万民赎除原罪，非自身受难，原罪不除。不取人身，全是主性，不能受难，何由赎罪？故择圣德室女，投入胎中，出世为人，受尽世间苦难，以偿千万世未偿罪债。其降生有为，与道释两家剖肋而生，其义大不同也。
三、圣母童身孕育释疑
独圣母既有孕育，犹为童身，人苦不解，常取玻璃瓶为喻。太阳正照，光射瓶中，玻璃不损；太阳既去，光出瓶外，玻璃不伤。圣体清虚，出入无碍，何以异此。
四、天主降生贫家之意
或曰：天主降生，何不即现玉霄金阙之象，径投帝王贵胄之家，威力既大，弘教尤全。胡为择取贫女，主与尔偕，虽云圣德，岂不重亵至尊？
曰：此正卑陬末俗之见不足窥穆穆深意也。显露本相，世其尊仰，既无由受难，本愿不成。且在世行事，实欲为人立表，显示威神，人力卑微，何能仿效，岂降生接引意乎？
五、圣母抱婴图解
或曰：绘像者以一女相抱一婴儿，似少庄严，何以起人肃敬？
曰：西国圣像，自有多种。有手抚天地，显化成之能者；有以身受难，成赎罪之功者；有一体三位，示无穷妙义者。而是圣母手抱，则取降生时，最初圣迹，有深意焉。
1、彰圣母之德
其一，彰圣母之德。凡人德行，第一是守贞，尚不如童身之贞。圣母发此誓愿，女德无比。耶稣选择为母，益加宠佑。自此奉教会者，男效耶稣，女效玛利亚。西国童修极多，则身先之效也。
2、显圣母之爱
