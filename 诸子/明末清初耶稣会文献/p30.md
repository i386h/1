<!-- { "loadSidebar": true } -->
⑸有时
时则不误，而人愿聆焉。时而不言，犹不时而言也。时雨，人翘首而望之；时言，为倾耳纳之，皆得其欲也。不对病之药，纵善而伤身；不合时之言，纵昌而败事也。虽然，知言之当以时发，众也知，尝言之时，几人乎？体仁之言真，从义之言直，由礼之言减，敦信之言益，惟智之言时矣。此五有也，使言毋斯五毋，获斯五有，谈自旦迄夕者，或谓之多言，吾敢谓之希言焉。有言者，人一闻而喜此言者，人百闻而犹喜也。语竟，曹子悦曰：旨哉！闻之曰，人也於言，如钟於音焉。大叩之大音，小叩之小音也。若无叩而音，其妖钟已。
请益。余曰：赡已。恐中国土诮我曰：西士以喋喋劝希言也欤。
第六节  斋素正旨非由戒杀
一、斋素之义不由释氏始
李水部设席招余。是日，值教中节日，余食止蔬果而已。李子曰：贵邦不奉佛，无杀牲戒，而子斋素，何也？余曰：岂独敝国，中国自三代以前，佛教未入，悉不奉佛也，皆以太牢事上帝，悉不戒杀牲也。然而，祭之前有散斋，有致斋。斋者悉不饮酒、不茹荤。今所见士大夫遇郊社大典，咸断酒肉，出居官次是。则斋素之义，不由释氏始，不以杀牲故明矣。
二、斋素三旨
李子曰：然吾儒将祭而斋者，将以斋一心志，致其蠲洁，对越明神也。敢问贵国斋素何意？时，余箧中适有旧稿一帙，中说天主教斋素三旨。即出帙观之，其辞曰：因戒杀牲而用斋素，此殆小不忍也。然斋有三志，识此三志，滋切滋崇矣。
1、自苦自责以赎己之旧恶
⑴人因犯罪而深诲
夫世固少有今日贤，而先日不为不肖者也，少有今日顺道，而昔日未尝违厥道者也。厥道也者，天主铭之於心，而命圣贤布之版册，犯之者必得罪于上帝。所从得罪者益尊，则罪益重，君子虽已迁善，岂恬然于往所得罪乎？曩者所为不善，人或赦弗追究，而己时记之、愧之、悔之。设无深悔吾所既失於前，乌可望免之于后也？
⑵君子自责精厚
况夫今之为善君子，不自满足，将必以窥己之短为离娄，以视己之长为盲瞽焉。所责备诸己者精且厚，人虽称人俊杰而己愧怍如不置也；所省疚于心者密且详，人虽谓其备美，而己勤敬如犹亏也。讵徒谦于言乎？讵徒悔于心乎？
⑶自苦自责则斋素
深自羞耻，奚堪欢乐？则贬食灭餐，除其肴味，而惟取其淡素。凡一身之用，自择粗陋，自苦自责，以赎己之旧恶及其新罪。晨夜惶惶稽颖于天主台下，哀悯涕泪，冀洗己污。敢妄自居圣，而夸无过；妄自宽已，而须他人审判其罪也乎？所以躬自惩诘不少姑恕。或者天主恻恤而免宥之，不再鞫也。此斋素正旨之一也。
2、淡饮薄食约诸欲合乎理
⑴私欲使人近于禽兽
夫德之为业，人类本业也，闻其说无不悦而愿急事焉。但彼私欲所发者，先已篡人心而擅主之，反相压难愤激攻伐，大抵平生所行悉供其役耳。是以凡有所事，弗因义之所令，惟因欲之所乐。睹其面容则人，观其行与禽何择乎？有人於此，人其性也，而将易之使禽其形，宁死不愿之。今者，人其形也，而禽其性，则安之何哉？
⑵私欲之乐大残元性
夫私欲之乐乃义之敌，塞智虑而蒙理窍，与德无交，世界之痼疾，莫深乎此矣。他病之害，止于躯壳；欲之毒药，通吾心髓而大残元性也。若以义之仇冤，摄一心之专权，理不几亡而厥德尚有地可居乎？呜呼！私欲之乐，微贱也，遽过也，而屡贻长悔于心。以卑短之乐，售永久之忧，非智之谓也。
⑶当约本身以遏私欲
然私欲惟自本，身藉力逞其勇猛，故遏其私欲当先约其本身之气。学道者愿寡欲而丰养身，比方愿灭火而益加薪，可得哉？
⑷饮食只是腹饥之药
君子之欲，饮食也，特所以存命；小人之欲，存命也，特所以饮食。夫诚有志於道，怒视是身若寇仇，然不获已而姑畜之。何者吾未尝为身，而生但无身又不得而生，则服食为腹饥之药，服饮为口渴之药耳。谁有取药而不惟以其病之所须，为度数焉者乎？吾辈此身皆当为虫所食，甘食厚味以益其膏，不几为虫作牧人乎？
⑸贪图饮食则五欲肆恶
性之所嗜寡而易，营多品之味佳而难遂。若穷极口体，逞意贪图，则以其养人者，频反而贼人，谓饮食□人多乎刀兵可也。今未论所害于身，独指所伤乎心。多聚饮食之处，多来猫鼠虫蚁，多饕饮食之人，多招罪过其身也。仆役过健，恐忤抗其主也；血气过强，定倾危乎志也。志危，则五欲肆其恶，而色欲尤甚。丰味不恣腹，色欲何从发，淡饮、薄食、色气潜馁，一身既理，约诸欲自服理矣。
⑹甘饿求馁以拔心于身
古有问贤者何则为学，答曰：脱身耳。解之者曰：阻心之达真者，莫甚乎身乐之诱也。身之乐以重霾雾晦我心，才使不得外脱种种诸像，内释五官之欲，而往查物性以率造物主命也。故有意于学者，先当拔心于身外也。身也者，知觉尸也，机动俑也，饰墁坟也，罪愆饵也，苦忧肆也，囚神牢也，实死而似生也，家贼用爱诱损我，心缠缚于垢土，俾不得冲天享其精气也。能拔此身，百凶尽熄，心脱阻碍任天游，驯命矣。古贤甘饿求馁，不求饱其于身也，似仇而实亲焉。此斋素正旨之二也。
3、减饮食之乐而增德行之娱
⑴君子简略体肤以修德
且本世者，苦世也，非索玩之世矣。天主置我于是，促促焉务修其道之不暇，非以奉悦此肌肤也。然吾无能竟辞诸乐也，无清乐必求淫者，无正乐必寻邪者。得彼则失此，故君子常自习其心快德之事，不令含忧困而望乎外；又时简略体肤，恐透于心而侵夺其本乐焉。夫德行之乐，乃灵魂之本乐也，吾以兹与天神侔矣；饮食之娱，乃身之窃愉也，吾以兹与禽兽同矣。吾益增德行之娱於心，益近至天神矣。益减饮食之乐于身，益逖离禽兽矣。吁可不慎哉？
⑵丰善之乐坠人志于污贱
仁义令人心明，五味令人腐肠，积善之乐甚即有大利乎心，而于身无害也；丰膳之乐繁，而身心俱见深伤矣。腹充饱以肴馔，必垂下而坠己志於污贱，如此则安能抽其心於尘垢，而起高旷之虑乎哉？
⑶增内德必先去外味
恶者观人盘乐，而己无之，斯嫌妒之矣。善者视之，则反怜惜之，而让己曰：彼殉污贱事而犹好之如此，恳求之如此，吾既志於最上，而未能聊味之，未能略备之，且宁如此懈惰而不勉乎哉？世人之灾无他也，心病而不知德之佳味耳。觉其味则膏梁可轻矣，谓自得其乐也。此二味者，更迭出入於人心，而不可同往者也。欲内此，必先出彼也。
⑷良种猎犬之喻
古昔，有贡我西国二猎犬者，皆良种也。王以一寄国中显臣家，以其一寄郊外农舍，并使畜之。既而，王出田猎试焉。二犬齐纵入囿，农舍之所畜，大身癯体轻走，嗅禽兽不顾，而攫杀获禽无算；显家所养犬，虽洁肥容美足，猎者知肉食充肠安佚，四肢不能驰骋，则见禽迹疾趋，路旁腐骨即就而齕之，齕毕不动矣。从观也，然其同产则异之。王曰：此不足怪，岂惟兽哉，人尽然也，皆系於养耳矣。
⑸勤于修德则无暇饮食
养之以佚玩饫饱，必无所进于善也；养之以烦劳俭约，必不误若所望矣。若曰：凡人习於珍味厚膳，见礼义之事不暇，惟勉焉，而就食耳。习於精理微义，遇饮食之玩亦不暇，必思焉而殉理义矣。此斋素正旨之三也。
李子读竟，曰：此实斋素真指，吾儒宜从焉。乃谢而请录之。

重刻畸人十篇卷上终
 
重刻畸人十篇卷下  
利玛窦述
后学汪汝淳  较梓

第七节  自省自责无为为尤
一、为功志在神鬼
吴大参昔于白下问余曰：贵教坐功否？余曰：吾辈为功，与俗功异焉。吾所图者，盖在神鬼,不在形身.
二、惟谋神之长善
吴子曰：既神则无有衰老，自得常生，何以功为？余曰：夫人体貌属形，至壮至老，日渐衰灭；智志属神，至壮至老，反更强□，足徵神不可杀，不能死灭矣。吾因其常生，谋其长善永安□□也。常生而苦辛，毋乃常死乎；与其常死，宁速死□□功所为用耳。
三、默坐神行之功
吴子曰：善。然则功在行，不在坐与。余曰：坐坐而默，释之以择、以定、以诚、以笃用，果其行也。且行有二等，有出於身外，有留於神内，留於神之行重矣。而神之行，於坐时固可行焉。
四、善神肇瑞初功
吴子问：善神之肇瑞初功？余曰：夫初功者，每朝时目与心偕仰天，吁谢上帝生我、养我、至教诲我无量恩德。次祈今日佑我必践三誓，毋妄念，毋妄言，毋妄行。至夕，又俯身投地严，自察省本日刻刻处处所思、所谈及所动作有妄与否？否即归功上帝，叩谢恩佑，誓期将来继绩无已；若有差爽即自痛悔，而据重轻自行责罚，祷祈上帝慈恕宥赦也，誓期将来必改必绝。每日每夜以此为常，诚用是功，自为己师，自为己判，日复一日，毋奈过端消耗矣。
五、至善方可称圣人
1、善神肇瑞初功质疑
吴子曰：功哉，功哉！自为己证，则过不及辞。况文罪与自为己判，则不欲欺己，岂待外人谏责焉。先治内心，次攻其表，于言、于行则功得序、得全、得实，喻如灵药必效不误也。夫百人百罚，不如独责。君子惭惧己知，甚于人知之，所谓自知则万证矣。殊乎！小人惟念人知是愧，是惮耳其；於行也，不图善，惟图隐矣。纵可欺人，使之朦曰：是也，是也，而夫心之良□□闻。若或警乎曰：非矣，非矣。孰能强喑而己之乎？则莫如当夜时，昼事已毕，灯已灭，追求检察一日之事何如，且诏己令详审责问今日尝治心之何病，禁止何欲，洗涤何污，改变何丑行，今日移几步于德域也。夫身今日善於昨乎，否也？兹功行则怒心可灭、可除，惰心可振、可翌，欲心可徵、可化矣。且既自知日日又日会当追至天理台前，从公审判，即此诸种妄念，不敢发也。自贬自褒之后，固可尽夜安卧无虑焉。第此功也，精矣，美矣得至无过便已圣人，何谓初功耶？
2、无过是成圣之始
余曰：去圣人犹远矣。是者初功，又有初之初中末三也。盖凡未行道而立志行之，其始事犹混浊未得便澄，惟戒其大非耳。既聊进，方克省其非也；至近善地，乃察细微过者也。辟之如泉久混浊欲清之先，除其粗石耳。水已静方可视小石去之；水既澄，则其渺末土沙沉居水底，悉可睹而汰之矣。此三者皆埽除之役，屏弃诸恶耳，未及为善也。吾曾久作前功进于此，则兼起行善之功，行善精美矣。行善者于念、于言、于行，非惟审有妄否，犹察夫既有善否？未有善则自悔自责如犯诫焉。此时又以无善为愆也。至善盛，乃可入圣人域也。
六、尽力寅亮天工方为圣
1、无过失离圣尚远质疑
