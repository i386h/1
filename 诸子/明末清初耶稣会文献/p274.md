<!-- { "loadSidebar": true } -->
佛氏大话谩人，以为天上天下，惟吾独尊。夫人必有父母而后有身，必有上帝降衷而后有心性。今佛氏一切不顾，非大傲魔而何？狂也，诞也！朱子云：“佛氏兴，五伦绝；达摩来，义理灭。”夫人无人伦、无义理，不使斯世沦於禽兽，斯人变为禽兽不止。以是知释道二教，皆系邪教，岂可与孔子并列哉？
5、佛道盛行之因
乃世称三教而不灭此二氏之教者，何耶？盖亦有故。凡人皆有灵魂，死必不灭。孔子但言生之后死之前，至于死后，孔子未尝言及。且孔子无赏罚人之权能，赏罚人生死者，唯有主宰天地神人万物之真主上帝，即天主是也。佛老僭天主之权，人不知辨。故归二氏者，如鸟投林，如兽走圹。治世者之君以为阴助王化也，故存之弗去耳。
三、天教超儒之处
今天教行于我中国，如日月中天，佛老自无容置喙矣。独吾儒以有孔子在其胸中，故漫不加省。不知此皆阳儒阴佛之人横执己见，此甚不可也。试平心辨之，予既有儒教合天，天教补儒之说矣，今切思之犹未尽也。天教实有超儒之处，此天主亲立之教，岂可与人立之教同类而并观哉？今即天教超儒数款详列于后，使孔孟与董韩周程张朱而在今日，亦必首肯。莫以予素从孔子而复改弦易辙也，盖予为世道人心计，不得不力言之耳。
 
第一节  天教相传不绝
一、孟子殁而儒失传
考孔子三十五而弟子益进，后七十三岁卒。自三十五至七十三约三十馀年，行教不为不久矣。今所传者，身通六艺者七十二人，乃七十二人姓氏虽存，事行大半无考。十哲为最杰出者，乃冉有则附私门，夫子欲鸣鼓以攻矣。子路不能守孔子不知为不知、阙如之戒，而妄死卫事矣，孔子亦听之而已。仅曾子、子贡获传一贯。子夏设教西河，疑於孔子。孟子得统于子思之门人，而圣道大明，孟子殁而后无传焉。
二、天教代代传授不绝
若天教则不然。生平未尝学问，十二龄即与高年博学之士讲论天主事理，人皆欣服。自后十数年，皆隐居寂处。至三十岁受难之期已至，乃始招徒行教。所招之徒皆椎鲁朴拙之人，一经天主指示，即聪明才辨优入圣域。其亲灸天主止三年耳。乃天主升天之后，四出行教，变化殊俗，不可胜计。守死奉教代代传授，迄今教皇嗣位相传不绝，非天主而能若是乎？此天教之超儒者一也。
第二节  天教泽被万邦
一、儒教圣贤寥寥
孔子设教七十三岁卒，至今二千馀年，人皆知有孔子。然读孔子书者知之，不读孔子书者不知也。即读孔子书者，亦未尝身体力行也。入孔子之殿，从祀两庑之先儒，能有几人？此孔子之所无如何也。
二、天主教泽被万邦
若天主则不然，行教三年，成材不可胜数。天主升天后，行教四方，不远百千万里，不畏风涛寇患，不辞异方逆俗。遐迩文蛮之地，善恶智愚无不化导。天下万邦全被魔术迷诱，以所闻真教之理诲之改迁，今兹弃邪归正，皆宗徒相传之功也。乃吾观程子之门人，尹和靖向观音而稽首，云彼亦贤者也。此岂辨邪正卫圣道者乎？此天教之超儒又一也。
第三节  天教能教化妇女
一、儒教难以教化妇女
人类之中，惟妇人女子为难化，虽圣贤与之，俱未易变其心志也。故孔子三世出其妻，而四书五经训妇女之文字固少。而妇女之知读经书以自修治者更少也。
二、天教不遗妇女
天主则不然，其立教也，领洗圣水不遗妇女，故亚达肋纳及亚加大等皆成圣品宗徒。教皇代代敷训圣女节妇，不可胜纪。此天教之超儒又其一也。
第四节  天教知鬼神之别
一、天教明鬼神之别
1、鬼神的区别
鬼与神不同。鬼者，邪魔；神者，天神。鬼专妒人，惟欲人死；神则益人，惟欲人生。吾身有鬼神，一记过者，鬼也；一纪功者，神也。有护州县之神，非有姓名可知，是天主所遣使也。故天神非天主命不至人间，而魔鬼遍满人世，往往诱人为恶，其详《超性学要》，书有数十卷。
2、天神下降为魔鬼
此其故何也？缘天主造物之初，先造群神。神之中有露际拂尔者，天主予以绝大聪明。彼乃自负颖异，背主强天神归己。天主谪之，下降为魔鬼也。
3、魔鬼诱人犯罪
更造人类男女二人，居之地堂，令其功修圆满，天主命之升天，以补天神之位。地堂各种物类俱命之食，独有一辨善恶之树所生之果，天主不许食，必得主命而后食，食即升天；若不守主命，非时食之，则必死亡遂至，诸苦毕集。邪魔妒人欲补天堂之位，乃诱地堂中女子厄袜食之，云食此果，聪明与天主齐。厄袜误听其言，即采食之。天主知之，逐出地堂。其子孙皆戴原罪，不得升天。夫一果虽微，背天主而欲并主，其罪大矣。虽自主之心之罪，但为魔诱，天主许其后来躬自降生救赎其罪，予之自新。此一宗公案，开辟天地时有之，详记於册，而我中国人不知也。回回教知之至今，犹仰望天主降生，非诬也。此神与鬼之所由来也。
二、儒学不明鬼神之理
孔子不细分别，而曰：“鬼神之为德，其盛矣乎。”诸儒纷纷解说，不得要理，或曰：“往而屈者为鬼，来而伸者为神。”或曰：“天曰神；地曰祗，人曰鬼。夫人不能为鬼神，人之正者近于天神；人之邪者，同于魔鬼；其灵魂不灭，自有天堂地狱以处之，不在人间与人杂处也。其或有奇冤异枉，或天主命之至世，以儆示人，或未可定。天教《超性学要》辨之最明。此天教之超儒又一也。
第五节  天主能起死回生
一、孔子不能去疾病
天以下，地以上，万汇芸芸皆天主所生，以供人日用者，人与物不能自生自长也。故人之生死，莫非天命。昔地堂中，无寒暑疾病，无患难生死。自元祖犯主命，乃有疾病生死。孔子尝疾病，唯慎之，不能去之也。己之疾不能去，安能去人之疾哉？
二、天主能起死回生
乃天主则不然，行教三年，人之瘫聋喑癞，一求天主，无不立愈。即至已死，尚能命之即生。观西史所载，非天主而能然乎？此天教之超儒又一也。
第六节  天主生化万物
一、天主能化造万物
目前万汇，皆天主所生。《诗》云：“诞降嘉种”，言五谷，天主特生之以养人也。自后种垂於世，传生不绝，赖人播种而后不绝。若天主则不然，命之有即有，不需时刻也，不烦播种渐成也。西史载天主行教至诸国，徒众三千人从，行旷野中乏粮。徒有带饼鱼者。天主祝祷于圣父，即化成亿万饼鱼，三千人皆饱饫，尚余十几筐篚。此可信其真天主，能化造万物矣。
二、孔子绝粮，佛氏乞食
岂如孔子之在陈绝粮，从者病，莫能兴乎？若彼佛氏，既称为天中之天，何以不生一粒米，必待乞食于舍卫城中，次第乞，己乃得食乎？此天教之超儒教及各教者又一也。
第七节  天主救赎世人
一、孔子之死不能为后人谋
孔子当晏驾时，负手曳杖逍遥于门，歌曰：“泰山其颓乎，梁木其坏乎，哲人其萎乎！”谓子贡曰：“明王不作，而天下其孰能宗予，予殆将死也。”寝疾七日而殁。夫孔子虽死日，不能为后人谋也。虽删述纂修微言奥义，百代犹新。而人之读其书率其道者被其泽，不能尽人而迪之也。
二、天主之死能救赎世人
天主不然，其为赎人罪而受苦受难以死也。
1、赦免人罪
自甘一死以救亿万人之生。故於复活之时，立七圣事迹，以永远救人世之人。知天主以身为祭品，以解天主父之怒。又以身为祭品以使人领受，予人以升天之券。人自遑然惕然，不敢违犯十诫矣。况又有告解之礼，以使人复于无罪乎。
2、引人升天
故天主之死，其恩德最大，西国造天地万物之功不及也。何则？造天地万物之功，止能养人以百年，人死则已矣；若引人升天免堕地狱，则永远恩德，宁有尽时？自天主降生，至今一千七百馀年。教皇代继考选，分行天下，救人灵魂，自西徂东，周行大地，泽人无算。虽妇人女子，愚盲废疾，犹不遗之。千万世、千万国如一日也。此岂孔子之删述纂修所可拟其万一哉？夫父母死，其产遗于子孙，有时而尽，若天主之恩泽永无尽也。此天教之超儒又一也。
第八节  天教管人灵魂
一、师儒未尝亲督诸生
儒教设立学校，置师儒，凡府州县皆有学。其教职，有教授、教谕、学正、训导诸官，以教育后进。唯宋胡安定先生（讳瑷）、明曹月川先生（讳瑞）克尽厥职。胡有经义、治事二斋，经义阐明理学，治事使知庶务，如兵农礼乐之类。曹留心圣道，作《行夜行烛》一书，辟邪崇正，霍蒲二州争求为师。明时，每一学设三教职，今省去一训导，惟二人而已。所职者不过月课诸生文义，收掌岁科册籍，需索新进贽礼，或补增，或补廪，或丁艰起复，告老游学，皆例有馈献，如是而已。未尝亲督诸生，而教以身如何修，心如何正。
二、天教教官专管人灵魂
而西国之教官则不然，专管人灵魂。教皇代天主之位统率诸官，分行天下，以天主正教训诲万民。有违理者，虽尊为王候，直言切责，不畏其怒；有抱德者，虽卑为穷独，怀以亲爱，不弃其贱。惟欲人迁善改过，同登天国而已。自教皇以至司铎，不与国事，人之思言行有犯七克十诫者，谕之改悔，代求天主免其永罚，使之补赎。以天主遗命：“吾降世，为赦宥人罪”，故司铎所宥者，主即宥之。若傲狠自是，不奉教者，司铎不为之解，主即不宥之也。此教官治人之心曲，与中国仅司文义册籍者大不侔矣。此天教之超於儒教者又一也。
第九节  天教以天堂地狱教人
一、孔子不明天堂地狱
孔子教人，各随其性之所近而语之。如颜渊问仁，告以四勿；仲弓问仁，告以敬恕；司马牛问仁，告以訒言。问政亦然。其或不因人问而立说者，俱精深奥妙，人能体而行之，自可成圣成贤。但不标出升天入地之旨，则人之为善为恶听其自为，而未有欣惧之意。虽有君子上达，小人下达之意，而天堂地狱之说尚未明也。
二、天教示人升天之路
夫为善而示以天堂之可乐，虽怠者必喜；为恶而惕以地狱之可畏，则虽愚者必惧也。何则？为善难，而趋恶易，故昔人有从善若登，从恶若崩之喻。世有为善之人或终身坎轲，世有为恶之人或终身逸乐。使无天堂地狱以处之，则人之为善者为徒苦，而肆志于恶者反为得计矣。此皆不知天主之有赏罚故耳。夫人之灵魂亿万世不灭者也。自天主降生宣明此理，欲人人而引之以升天之路也。故循孔子之教，则未知生，焉知死，而善恶听其自便；从天主之教，则凡上下贤愚，惟有善之一途可为，而不得徇私自便，以陷于永火之中。天教之超儒又一也。
第十节  天主无所不知
一、孔子无奈乎心术不正者
