<!-- { "loadSidebar": true } -->
第四十八节  西儒学问在性理，非以器数见长	130
第四十九节  正人正教所由合	131
第五十节  西儒品行无可訾	131
第五十一节  西儒历法之精，古今历有证据	132
第五十二节  天学教人敬主，有何隐祸之可言	133
第五十三节  西儒利玛窦一人，安能建城十六座	133
第五十四节  中国治历召用西儒，有何踞嶴之端	134
附后	135
呈稿	135
疏题	136
杨光先恶死事实	138
御祭文	139
 
《崇正必辩》序
岁壬子。今上御极之十有一年。时维暮春，余寄迹在京，客有自江南来者，袖出何子公介《崇必正辩》一编，请正于余，丐余序言，以弁其首。余曰：“是亦不可以已乎！”昔者余有《不得已辩》，略举数端，折之以理，久已行世，孰是孰非，必有能论之者。矧乎杨光先之罪案，定自皇朝，炳如列眉，他说俱可不辩。是诚不可以已乎。迨余展阅斯编，则援引经史，证据圣贤，其条分缕答，较余《不得已辩》尤至详。夫士君子读书明理，以正人心为己任，淫辞在所必放，邪说在所必息。何子博古名儒，究心天学有年，故其腹笥便便，足以崇正抑邪，为后世虑，至深远也。殆亦效余不得已之辩也夫，即安得执是编而止之曰：“是亦不可以已乎！”余因序其所必辩，以辩夫后日之为杨光先者。

康熙十一年五月
远西利类思谨叙
 
崇正必辩自序
或有问于余曰：“受谤不辩，天教攸崇，何为而作《崇正必辩》也？”余应之曰：“然。抑又有说谤之辱我身者不必辩，谤之亵天主者则必辩。”昔者耶稣当受难时，恶党百诬，无一实证，耶稣默不置一言。然天为之昏，地为之震，日月为之惨黯，鸟兽为之哀鸣，何一不为天主辩乎？嗣是西儒接踵，敷教万方，必证救赎大恩，引人爱慕天主，靡不险可历，苦可受、身名可杀可辱，而语以天主正教必不可抑辩之，弗明弗措也。余自奉教以来，指余为迂者，认之以为迂；指余为愚者，认之以为愚；独谓余崇奉邪教，则必便便焉，辩论不休。此岂因《辟邪论》而然乎？夫杨光先之有《辟邪论》也，由心中有佛氏，不有天主故也。善乎！杨龜山之答吴国华书曰：“儒佛之不两立久矣。此是则彼非,此非则彼是。”又云：“所贵乎知道者，谓其能别是非审邪正也。如是非邪正无所分辩，亦乌在其知道哉？”自习俗移人，贤者不免，儒言而墨行者，往往有之。终日戴天，而不知天之有主；终日受造物生养洪恩，而不知造物之有主，由辩之不早辩也。则余之崇正必辩者，为普世之人心不知有天主虑，为后日之人心不知有天主虑，并为我奉教之人心其初知有天主，其后仍不知有天主虑。夫不知有天主，谁不当以杨光先为鉴者。而谓余之辩论不休，止为《辟邪论》而然哉！虽然，辩之以言，不若辩之以行；辩之以行，不若辩之以心。诚使天下之人，皆以崇正之心为心，时时知有天主，则余之《崇正》一书，真可以不存矣。余且朝夕拜礼，祈主开牖而望之。

康熙岁次壬子荷月立秋前三日
古虞何世贞公介氏敬述
 
辩例
一、天学诸书，义理真实，足以提正抑邪。人或未经博览，不免惑于邪说。余研穷天学，采而辑之，编为前集，以便先观要理，次观辩论，当必心目豁然。
一、天学钦崇天主，与吾儒昭事上帝，心同理同。杨光先傲妄存心，不识造物有主，反以正为邪。余中国人，辩中国人语，每引四书五经、性理国史，与夫名儒正论，以醒沉迷，言非无据。
一、辩论以义理为主，义真则辞婉而无怒言，理正则意深而多格论，乌用愤詈之词取办于口？
一、天载深微，正言不足以起悟，或得解于喻言，故罕譬必致精切。
一、杨光先之论，有一事而叠见者，有一言而重出者。辩析既详于前，持议可略于后。惟事关切要，不惮重言以申明之。
一、西儒受谤不辩，或偶一辩论，亦属天学要理。兹按杨光先之《辟邪论》三卷，条分缕答，无一遗句。曰《崇正必辩》，盖亦不得已也。
一、杨光先谋害汤若望，诬以职官谋叛，几置重辟。维时星变地震，若望得释，旋复通微教师嘉名。廷议光先处斩，备见《熙朝定案》一书，皆余之所不必辩。惟光先恶死事实，若望昭雪恤典，具载于后，以见善恶之报，□ 世已不□ 云。
 
崇正必辩原总目
前集
一卷
辑天学诸书要理以证天主宰制权能之至尊
二卷
辑天学诸书释疑以证天主降救恩功之至大
三卷
辑碑记奏疏以证教理之至正
四卷
辑序文赠言以证铎德之至真
后集
上卷
辩杨光先论二十七条
中卷
辩杨光先论一十三条
下卷
辩杨光先论一十四条
附后
和硕康亲王等议杨光先斩罪奏疏
杨光先恶死事实
钦锡汤若望通微教师敕谕
御祭汤若望文
 
崇正必辩后集原目录
上卷
至理未有不高
至教真实，可化天下万国
天主事迹，皆有实理
天非二气结撰而成，天主尤非二气中之一气
天主无始，安有生无始者之无无始？
耶稣真是天主降生为人
天主宰制岂止一国
天主无时无处不在
天主降生之时，非人可以私意拟议
天主降生在世，未尝离天
天主降生，不由人道
圣母童贞，允宜称述
天主赏罚，确有天堂地狱，非如释氏所云
悔过迁善，必得罪之赦
天释是非迥别
天主降生事迹、天神庆报，预载西史有何不可？
耶稣救赎人罪、甘受苦难，被谤无一实证
耶稣复活确有实据
耶稣救赎人罪，受难皆有至意
十字架义多端
天主之恩，愚人不识其大
耶稣救赎人罪，跪祷确有深意
耶稣受难日，食非中国所能见
西儒书理服人，不由粉饰
西儒书籍之多，傲者不屑寓目
天主堂由价得
天主辟邪，允合韩文公意
中卷
穷理岂是穿凿
天主之称，即经书所云上帝
理与天，判然非一
理之大原，出于天主
天主非鬼神可谓
天与帝判然非一
上帝是天之主宰
尊天地之主宰，不同于尊天地
主教明君父之大
耶稣即是上帝，因天主降生而称
耶稣救赎有生死，天主之性无生死
耶稣救世之功，非人事可比
耶稣救世功毕，其理可得详明
下卷
西儒书理之正，谤者实未经目
西儒据理斥二氏，何云不足为轻重
西儒进呈书像，普扬救世主之心
耶稣是天主降生，非可以圣人视之
耶稣身教立表，久已行于万国
西儒行止之正，历历分明
西器皆日用之常，不足为奇
西儒学问在性理，非以器数见长
正人正教所由合
西儒品行无可訾
西儒历法之精，古今历有证据
天学教人敬主，有何隐祸之可言？
西儒利玛窦一人，安能建城十六座？
中国召用西儒，有何踞嶴之端
 
崇正必辩后集上卷
辩杨光先论二十七条
虞山何世贞公介著
顾玛略介石、方宾于王阅
第一节  至理未有不高
杨光先《辟邪论》曰：“圣人之教平实无奇，一涉高奇，即归异端。”
辩曰：凡为奸邪之说者，必先为似是之论以发端。先圣孔子有云：恶似而非者。恶佞，恐其乱义也。恶利口，恐其乱信也。盖为后世立言者虑，至深远矣！况出自谗邪之口，何一非似是之言哉！夫圣人之教，以云无奇，犹可言也；以云不高，不可言也。试观《中庸》阐道之书，由夫妇之造端，而及其至，则察乎天地，此非登高自卑乎？本至诚之无息，而极其用，则配乎天地，此非高明覆物乎？若云一涉高奇，即归异端，并高字亦一概抹杀。窥其意，将必视修道之教，原本于天；而戒慎不睹、恐惧不闻，期合无声无臭之天载者，亦视为高奇而归于异端矣。噫！圣人之教，尚未之知，况乎天教渊微，尤属超性之理，未曾好问好察，虚心体会，而可轻诋之耶？先儒有言曰：君子立言，必虑其所终辩论须居于至当。胡不自裁，而轻出诸口。
第二节  至教真实，可化天下万国
“杨墨之所以为异端者，以其持理之偏，而不轨于中正，故为圣贤之所距。矧其人其学，不敢望杨墨之万一。而怪僻妄诞，莫与比论；谋为不轨，以死于法。乃妄自谓冒覆宇宙之圣人，而欲以道教化于天下万国，不有所以迸之。愚民易惑于邪，则遗祸将来，定非渺小。此主持世道者，有他日之忧也。故不惮繁冗，据其说以辟之。”
辩曰：杨墨之为异端，穷其弊，则至于无父无君。孟子比之禽兽，尚有理之可言耶。今谓其持理之偏，犹以理视杨墨，则其谓杨墨异端者，亦祗拾人唾余耳。匪直不明异端之所以为异端，亦实不明理之所以为理。惟不明理，则事之是非邪正无由辩。虽以至仁慈、至义正、杀身成仁、舍生取义之事，遂诋以怪僻妄诞之名而无忌。不知有一事，即有一理，实实体勘，细细寻绎，以圣人当之，至常也，至正也，至真实也。况乎出自天主，尤至常也，至正也，至真实也。世果遵行斯教，将见芥视世福人尽敦本，而不遗其亲；饴视世苦，人可致命，而不后其君。此诚充塞仁义之杨墨，所不敢望其万一，有何遗祸将来耶？且夫天教之由来也远矣，历我中国几百年，其间正人学士，主持世道者凡几，曾未有訾其失、议其非，乃烦一昧理之人，作杞人忧耶？多见其肆为毁辞，而不知量也。
第三节  天主事迹，皆有实理
“明万历中，西洋人利玛窦，与其徒汤若望、罗雅谷、奉其所为天主教，以来中夏。其所事之像，名曰耶稣，手执圆像。问为何物，则曰天。问天何以持于耶稣之手，则曰：天不能自成其为天，如万有之不能自成其为万有，必有造之者而后成。天主为万有之初有，其有无元，而为万有元。超形与声，不落见闻。乃从实无，造成实有，不需材料器具时日。先造无量数天神，无形之体，次及造人。其造人也，必先造天地品汇诸物，以为覆载安养之需。故先造天造地，造飞走鳞介种植等类。乃始造人，男女各一，男名亚当，妇名厄袜，以为人类之初祖。天为有始，天主为无始，有始生于无始，故称天主焉。次造天堂，以福事天主之灵魂；造地狱，以苦不事天主者之灵魂。人有罪，应入地狱者哀悔于耶稣之前，并求耶稣之母，以转达于天主，即赦其人之罪，灵魂亦得升于天堂。惟诸佛为魔鬼在地狱中，永不得出。问耶稣为谁？曰：即天主。问天主主宰万物者也，何为下生人世？曰：天主闵亚当造罪，祸延世世胤裔，许躬自降生救赎。于五千年中，派遣天神下告，或托前知之□，代传降生在世事迹，预题其端，载之国史。降生期至，天神报童女玛利亚，胎孕天主。玛利亚怡然允从，遂生子，名曰耶稣。故玛利亚为天主之母，童身尚犹未坏。问耶稣生于何时？曰：生于汉哀帝元寿二年庚申。噫！荒唐怪诞亦至此哉。”
