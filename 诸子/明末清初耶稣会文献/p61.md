<!-- { "loadSidebar": true } -->
“迨物欲渐染，锢蔽日深。于是或明示、或默启诸圣贤著为经典，以醒人心之迷，是为书教。
3、宠教
“及至三仇迭攻，人性大坏，虽有经典，亦有难挽回者。天主始降生为人，以身立表，教化始大明于四方，是谓宠教。
三、宠教为至
“之三教者，虽皆天主之恩乎，然而以躬为教者挚矣。”
论调心如调琴，2：24
日将晡，有数友至堂。卢司铎出肃客，徐观西琴，哗然叹赏。
司铎曰：“人心亦有琴焉，善调者其音和，不善调者其音乖矣。虽然人自有心，而人自调之，又非假借外物者比也。”
论远镜寓义，2：24
诸友复请远镜，卢司铎出示之。其一面视物，虽远而大；一面视物，虽近而小。
观毕，司铎谓余曰：“斯远镜者，一面用以观人，一面用以观己。”
余曰：“云何？”
司铎曰：“视人宜大，而视己宜小。”
论时机不可失其图有十，2：25，凡十一则
初九日，余冒雨造堂。
卢司铎勉余曰：“人生斯世，电光石火耳，须及时进修，时机一失，后不可图也。有画数幅，为子陈之，何如？”
余欣然请教。司铎出书一帙，皆西文之未译者，间有图画，而多寓言。图约有十幅，司铎一一拈示之。
一、用人象征时机
其一，中画两人，一人头戴浑天仪，左持刻漏，而右农器。
司铎曰：“时不可象，画人以象之。首戴浑天仪者，天运不息，日月云迈也。左持刻漏者，流光渐去，一往而不可留也；右持农器者，宜及时而有为也。故以之象时，一人首之所戴、手之所持、身之所佩、足之所履，种种咸具。”
司铎曰：“机不可象，亦画人以象之。诸物咸备一身者，天下惟乘机之人，能使诸事毕集也，故以之象机。”
二、天神魔鬼各有作为
其二，画有十人，时机立其前一天神以手上指，二魔介焉，大者以网闭其目，小者持钩以钩之。
司铎曰：“画人十者，约人生之大凡也。天神手上指者，示以在天之福乐也。时机在前，宜勉图焉。两魔妒人之为善也，以网闭之，使不得见；以钩钓之，必其以世情俗味为饵者也。嗟夫！人生处此，亦危矣哉。”
三、魔鬼喜人戏玩时机
其三，画数人为玩戏状，有戏带浑天仪者，有戏弄刻漏者，有戏骑农器者。大魔鼓掌，小魔助之，天神则袖手立其前。
司铎曰：“时机有用，若玩戏视之，枉堕魔计耳。天神袖手，奈之何哉？”
四、抓紧时机者天主宠佑
其四，画有五人，向时机而执其手，吾主俨然在上，诸天神欲持花冠以赐之。
司铎曰：“之五人者，知时机之不可留也，而黾勉以乘之。大主之宠佑，又焉能已乎？”
五、抓紧时机者天主乐而魔鬼恚
其五，彼五人者，各执时机一物，若乘而有为之状。天神欣悦，小魔伏地，大魔望而逃。
司铎曰：“人能乘时机以有为，斯固天神之所喜者也，天神乐而魔鬼恚矣。”
六、时机将去亦可能挽回
其六，作时机为将去状，有五人者，或扯之挽之，天神亦手招之。
司铎曰：“时机奄忽不为人留，若迨其将去而挽回之，未敢必其有济也。”
七、失去时机者必被魔笑
其七，则时机已去，五人者，或袖手、或遥望。旁有小魔持网罩云，大魔鼓掌而笑。
司铎曰：“时机去矣，不可留矣，彼五人者，嗟何及矣？夫持网罩云者，示云非网之可留也。时机一失，徒供魔鬼之揶揄耳。”
八、戏玩时机者将有大难
其八，画一狮头，以状地狱，张口獠牙，口出火而鼻生烟。二魔用铁索系彼五人，俾入其中。五人相顾，若不欲行。
司铎曰：“时机当前，既玩于昔，地狱之火旋逼其躬。彼魔鬼者驱之，欲不与之偕，将何而脱此难乎？”
九、天主救人脱离永苦
其九，五人将及火中，俱回首跪向天神。天神以手上指，而吾主在上。二魔则抱头伏地狱前，铁索俱解。
司铎曰：“地狱火逼矣，痛悔求赦，庶其有瘳乎？二魔抱头者，盖悼前功之不竟也。使非向大主为依归，其得脱鬼魔之手者几希？”
十、人的结局不同
其十，画地狱吐火，有三人在火中，二魔虐之，三人相顾，若无可奈何状。上则有五人，欣然携手，天神作乐以乐之。
司铎曰：“三人者，地狱之灵魂也。魔鬼悼前功不竟，故虐之以泄其忿。而彼五人者，已陶陶然得天上国矣。
十一、作者的感慨
余受而反覆其义，思天国地牢若是判也。其初只争勤怠一念耳，乃或升上天、或堕下地，人可不警厥初乎？虽然，即临死一刻，犹可挽回。彼钟鸣漏尽，而尚讳改图者，独何心哉？”
论功从劳积，2：27
是岁之春，余乡新建圣堂，越夏而告竣。秋七月，诸友启请二司铎，迄晦日而艾司铎至。
一、为道劳苦可以积功
司铎曰：“今日之举，子等亦几费心力矣。虽然，为俗务而鞅掌，徒劳罔功也。惟为道，则功与劳而俱崇矣。”
余唯唯谢不敢。
二、劳苦积功德的故事
司铎曰：“昔西国圣堂中，有修道者，供汲水之役。井离堂颇远，初不辞肄，一日忽自念曰：‘安得移井稍近，吾劳庶稍舒乎？’有顷，忽见有人从后，数其行踪。回首问故，其人答曰：‘我天上之神也，天主命我数尔步，步多者其功多矣。’言毕不见。汲水者方惭谢天主，若惟恐其井之不远也。夫汲水微役也，天主必欲章示于人者，亦示人以功从劳积意乎？”
答性体非故，须克其偏，2：27
顷之众归，翁允鉴设馔。
余乘间请曰：“某人之在会堂也，亦尝立微绩，所未能克者，独饕罪耳。”
司铎曰：“子思子有云：‘率性之谓道。’吾将曰：‘克性之谓道。’夫性体之未坏也，率之即已是道。乃今人之性，亦尽非其故矣，不克之，又何以成道哉？”
答克己工夫须克之又克，2：28
八月朔日，林鸣见问曰：“七克工夫，用之甚难，固有强制一时，而一发遂不可御者。”
司铎曰：“人性已坏，其发之不能全无偏，然克之又克，终渐至于寡也。譬之土焉，蔓草丛生，吾拔而去之，虽不逾时而复生，然拔之又拔，其有存焉者寡矣。
答人犯主命故雨旸不时，2：28，凡二则
初三日，俞体高晋谒，用吁陪坐，谈及风云雨露之说。
一、地产五谷必藉天主
体高曰：“大地之产五谷也，必藉雨露滋之，非天则不成其为地矣。”
司铎曰：“非天主并不成其为天矣。”
二、人因犯主命而受罚
体高则前请曰：“风雨露雷，既皆天主所主，然亦有雨旸不时，致五谷不昌者。何故？”
司铎曰：“天主之爱人也，原欲使雨旸时若，五谷咸熙。然必人悉顺天主之命，而后百物悉顺人之意。今人之犯主命也多矣，而欲物之尽顺人意也，其可得乎？”
三、天主降罚的用意
1、天主处罚一切罪过
用吁曰：“雨旸不时，于以罚恶人之罪，斯为至当。乃亦有善人在其中者何？”
司铎曰：“万善未备，不为纯善。矧今之所谓善人者，其过愆正复不少耳。
2、天主警诫世人
“虽然，人而真实为善者，必知上主降罚之意，而倍加恐惧修省。则雨旸不时，未始非仁爱善人之一道也。”
论天主初生地狱之意，2：28
日向午，司铎谈经于堂，揭信经首款。
司铎诘余曰：“天主之化生天地也，固宜生天堂以待善人矣。乃人类未生，尚未有犯主命者，即并生地狱也何意？”
余对曰：“标尝谈经至此，亦起疑思问，但未得其便耳。夫天主之生人也，原赋以可为之善性。况人类未生，岂即逆料其后之为恶，而预生地狱以处之。大主至仁，谅不如是也。”司铎复问用吁，用吁逊谢。
司铎曰：“大主之化生天堂也，原使人欣而知趋；其即并生地狱也，实使人惧而知避。譬之开国之君，辟殿廷以处百官，即各设囹圄以待有罪，是岂君人者之不仁哉？欲人明于趋避之路也。乃人甘命而自堕焉，奈之何哉？”
论五大洲之人皆天主所主，2：29
有顷，用吁慨曰：“今世之人，谬迷大本，皆谓奉教之人，悉天主所主；其不奉教者，天主不得而主之也。”
一、人主权柄有限
司铎曰：“人有属于家主者，逃而之他家，家主不得而主之也。其属国主者，逃而之他国，即国主亦不得而主之也。
二、天主掌管一切人
“今五大洲之广，何地非天主之土？则何人非天主之人？纵欲逃之，其将焉所也？悲夫！”
答诸天本动各有迟速，2：29
一、诸天运功各有迟速
漏下初刻，司铎露坐于庭。
余问曰：“日有二行，向闻其义于卢司铎矣。近语林君及，君及以七政诸天悉为宗动天所带，乃复有迟速之殊者，何故？”
二、诸天运行规则
司铎曰：“诸天之本动，原各有迟速。其为宗动天所带者，必俱能一日一周也。
1、日的运行
“即如日天为宗动天所带，自东徂西，一日一周，而日天必逆行一度。
2、月的运行
“月天为宗动天所带，自东徂西，亦一日一周，而月天必逆行十三度。
3、日月快慢不同
“是日行常迟，月行常速，其为一日一周者均耳。
三、诸天运行之喻
“宋儒蚁行磨上之说，并可细参也。”
余曰：“磨之一动一周也，其即宗动天之带行者乎？而蚁之逆行，则各自有迟速，意日月天之本行似之。”
司铎曰：“然。”
论星图，2：30
司铎取星图见惠。
一、星图的局限
余复问曰：“五星之躔度次舍，亦各有留逆迟速之殊。今观图中所画，则似一定而无参错也何居？”
司铎曰：“斯图所载，只列宿之同天者。若日月五星诸天，则尚须推算，非图之所能定画者，不具载也。
二、金星的运动
“即如金星一星，借日为光，随离日轮远近，亦有弦望消长之殊，如月轮焉。
三、星占的荒诞
“乃星家之占候者，必执明暗小大，为休咎之祥，亦大迂诞而失真者矣。”
答事神失真，2：30
初八日，郑懋兴问道于司铎。石鲁可林鸣见陪坐。
懋兴曰：“诸邪神之不可祀也，则既闻命矣。敢问各省直府州县诸城隍，似亦天主所令者，乃一概不祀之何也？”
一、天主设天神
司铎曰：“天主化成天地之初，即生九品天神，有司天日月之运行者，有管辖城池而护守人类者。故古来之祀城隍，似亦祀护城之神意也。
二、人造假神
“今人不察，妄以人类当之，遂有云某人死而为城隍者，某人官某地而为某城隍者，殆失厥初之真意矣。又其甚者，复有谬造玉皇之说，而谓城隍诸神，俱听其命令。此尤虚诞之至者，是皆所宜深戒者也。”
答元行只有四，2：30
一、元行只有四
鲁可徐问曰：“敝邦从古俱说五行，谓万物非五行则不成。而贵邦独说火气水土四行，乃加气而遗金木，何也？”
司铎曰：“天地间纯体，不藉他物而成者，谓之元行，火、气、水、土是也。若金木，则必藉火气水土而后成。乃落下一层，而非可与元行并论者。
