<!-- { "loadSidebar": true } -->
司铎曰：“原祖初生，去肇成天地，才五日耳。况天主既赐以大智，又默启其灵通彻万理。故于化成之序，悉洞晓以贻后人。斯皆传信，而非传疑者也。”
答古今人寿修短其故有二，5：16
其香问曰：“闻原祖之在世也，九百有余岁。可见上古寿多长，中古渐短，迨至今日，满百者以为奇观矣。果风气之不同耶？抑上主之所命耶？”
一、人之自然
司铎曰：“此其故有二：一为人之自然，一为主之使然。何则？人之自然，藉土生物以养之。古初百物始生，土气本厚。故凡五谷、百果之属，多得气之厚者以养人，人遂多寿。厥后生物愈多，土气渐薄，而人寿亦因递减也。
二、主之使然
“何谓主之使然？上古之世，人类稀少。天主本欲增人之寿，使广传其类。况古世人多淳庞，其享有寿考者，又多修德立功之年也。故主尤欲增其年寿，俾岁永而功多。中古以降，人心渐浇，修德者鲜，设若年寿愈增，罪罚且愈重。故主辄减其年，毋俾多罪耳。今人率冀享寿考，亦冀为立功之年乎？抑冀为增罪之年乎？夫宜知所择也已。”
答将审判前诸患以当炼罪，5：17
廿七日，其香问曰：“向读《庞子遗诠》，云将审判时，人民病疫，天降大火，万物俱焚。此以施之恶人，斯为至当。窃意时有善人，乃亦降是诸罚。何也？”
司铎曰：“等死耳。病死、老死，与水火刀兵之死，死有异乎？”
曰：“无以异也。”
曰：“死既无异，则均一主命，安在疫死焚死之为罚哉？况人生在世，鲜有纯善。故善人初死，多必送入炼所，以炼生平微疵，始得常生天国也。迨审判时，赏罚正当大定。则借水火刀兵之患，以炼其罪之余，不复更送炼所。又何疑为善之人不应受此者乎？”
论天主爱人人宜爱主，5：18，凡二则
一、人受恩多于天神
廿有八日，诸友求领圣体。
司铎诏众于堂曰：“子之求领圣体也，亦知主以斯恩赐人，超出天神之所受乎？何也？天神纯神，只得享天上福而已，未有圣体降临彼身也。今以天神之不可得者，而赐诸人。则其授于人者，不更有加于天神耶？”
二、人当诚挚爱主
又曰：“主之爱人，如此其挚也。子等当如何爱主者乎？
1、守主言
“耶稣圣训有曰：‘爱我者，必守我之言。我大父亦爱之，吾侪必降临其身而与之偕焉。’夫主之训不曰‘守我诫’，而曰‘守我言’者，以人之爱主，徒守教诫焉，未为全足也。必时绎垂训之言，佩服不忘，乃全爱主耳。
2、求主欢心
“今有致敬贵人者，毋论所嘱之语，即时奉行，且复窥其微意，百将顺之，以求得其欢心。况爱天地之大主，有不守其遗言，而可谓爱者乎？
3、天主降生临我身
“我大父者，天主罢德肋也。盖吾主耶稣，原为罢德肋之爱子，如吾能爱耶稣，则不负费略降生之意，故大父必喜而爱之。吾侪者，天主三位也。与尔偕者，我领圣体，则天主三位，俱降临我身也。
4、与主永偕
“主既降临以与我偕，而我亦必时时念念求翕合上主之心，则我与主偕，而主亦永与我偕矣。吾主之训，深可绎思也已。”
论圣体为灵魂之粮，5：18
一、梅瑟的神迹
廿九日，诸友蒙恩已毕。
司铎又谓众曰：“昔如德亚国人，多侨寓他国，为染于异俗，不能尽礼奉主。吾主怜之，默启古圣梅瑟者，领众而归，一时偕行，六十万人不啻也。至海滨，无舟可渡，吾主赐梅瑟大能，以拄枚画水，水忽分为二，中有大道，履之如平地，比登岸而行。日久，众人粮尽，请梅瑟代祈，次日晨兴，有天上降来之粮，名玛纳者，食之人人皆可得饱，且随其所欲之味，无不各如本愿也。
二、梅瑟神迹的象征
“后贤推论此事，正为圣体之豫象。何也？侨寓他国者，如未领圣水之人，溺于异端也；渡海者，如以圣水涤人罪也。必过海登岸，而始得天上粮者，犹人必领圣水后，坚心定志，始得领圣体大恩也。众人皆得饱者，圣体大恩，人人灵魂皆得所养也。随其所欲，各如本愿者，领圣体之恩，亦必随人领受之功浅深大小，以为宠佑也。”
论领圣体之后须力行善功，5：19
又曰：“领圣体之后，须力行善功，否则增罪矣。前圣有云：‘人之领圣体也，善者为药，不善者为毒；善者为常生之福，不善者为永死之罚。’挚哉斯言！洵可畏哉！故子家蒙恩以返，宁可灵魂离肉身，不可灵魂离天主也。吾子勖诸？”
析水火冷热之理，5：19
漏下数刻，司铎燕坐。
其香请曰：“向闻之卢司铎云：‘火性热，水性冷。然炼铁热于火，冰冷于水。’未忆其详也。”
司铎曰：“斯其理有数端，姑即一端明之。火性虽热，但火之气稀而散，其力小。故虽当烈焰，人犹得而手摩之。若至炼为红铁，则相戒不敢犯。何也？其气聚而凝，故其力倍加也。
惟水亦然，水性虽冷，而水之气散。至结而为冰，则体质凝实，故寒于水。然则人之神力，其宜聚不宜散也，亦复如是。”
论愚人难于不言，5：19
少顷，司铎谓其香曰：“愚人何所盖其愚乎？”
对曰：“不言耳。”
司铎曰：“虽然，愚人安有能不言者？昔有一德士，于酒筵中。众人哗然谈论，独德士默如也。傍有议者曰：‘斯人终席无言，何其愚。’其一答曰：‘斯人若愚，必不能不言矣。’故古经有曰：‘愚人不言，可以谓智。’”
论人入迷途主亟提醒，5：20
一、牧童寻羊的故事
六月朔日，瞻礼甫毕。
司铎诏于众曰：“今日经中，载吾主耶稣在世时，于瞻礼日，与恶人同坐。时有讥吾主者，吾主谕之曰：‘有一牧童，牧羊数百。其一奔逸，不知所之。牧童惧其迷途失群，或豺饱狼之吻也。遂姑置群羊，亟往寻之。负而归，不胜喜。比诸未逸之羊，倍怜爱之。’
二、故事的内涵
“夫主之意，以譬奉教诸人，群聚一堂，司教者牧之。中有迷途失群，复窜入于异端者。是必不能脱鬼魔之手者也。于时司教者，亦不暇顾诸人，急往醒之。若得幡然悔改，其怜爱之也，不更有加者乎？盖大主启佑善人，尤亟欲提醒恶人。设彼执迷之辈，屡提而不醒，如牧者愈追而羊愈逸也，有不饱豺狼之吻者乎？”
论怀主宠佑宜防险途，5：20
 又曰：“《圣经》云：‘吾辈获主圣宠，犹如藏宝液于瓦器中。盖以世途甚险，入其中者，易失吾主之宠佑也。’
一、当翼翼奉持藏宝之瓶
“譬诸怀宝者，藏之玻璃瓶内，入行市中，一遇杂沓、挤拥之所，则必盘辟思避，或翼翼奉持。万一不戒，瓶碎而宝失矣。
二、当谨守以防宠佑顿失
“夫吾主宠佑，灵神之至宝也。吾以肉躯藏之，其脆也，甚于玻璃。乃入行世途，倏遇贪淫诸相，而不谨守五官之司，吾惧宠佑之顿失也。戒之哉！”
论人不行善功难免主谴，5：20
初三日，谢文学造访。
司铎从容语之曰：“睽教多年，爱主之心，亦常在否？”
对曰：“然。”
问其如何。
曰：“不敢为恶耳。”
司铎曰：“然。亦未尝为善。”
文学曰：“无恶即善也，更何善之为乎？”
一、懒惰的仆人
司铎曰：“今有仆人于此，性颇醇谨。但终日懈惰安睡，不力所事。主责之。仆曰：‘我素不犯主、不詈主、不盗主财，责非所甘也。’主怒曰：‘虽然，吾终日豢养尔，尔竟不力所事，亦安用若仆为哉？’
二、人当行善报主恩
“今吾辈受上主之恩，宜力行善功，以图报效。如于所应行之善，漫不事事。徒傲然自多曰：‘我不杀人、不偷盗、不邪淫也。’其能免上主之大怼耶？”
答月体明暗之殊，5：21，凡二则
初五日，入夜，司铎燕坐。
其香问曰：“月中黑影，众论靡定。先儒谓山河大地，其影上映于月，遂云明者为水，黑者为土。未知然否？”
司铎曰：“月中明暗各殊，既云大地之影，则月当如镜。而大地如形否？”
对曰：“然。”
曰：“果尔，则镜中之影，宜随形移矣。乃山河大地随方不同，月之所照，亦必随方各异。何以历东徂西，而月中之影并未少变也？”
其香曰：“既非地影，定论谓何？”
司铎曰：“格物穷理家，推月之体，其中疏密不一。密者为日光所射，遂觉光华倍映；其半有黑影者，则其体之疏处，日光射之，而其光遂透入，不复映发耳。譬之镜焉。其平而亮者光必莹，间有损而蚀者，则光必暗。斯亦可类推已。”
答金星有弦望晦朔，5：21
少顷，其香复问曰：“向承明训云：‘金星离日远近，亦有弦望、晦朔之殊，如月轮焉。’又云：‘金星小球离日，不出三十三、四度之远、’夫既有定度，则亦无远迩，胡有弦望、晦朔之殊乎？”
司铎曰：“月之弦望、晦朔，其义云何？”
对曰：“月在日下为晦，与日对为望，在日之西为上弦，日之东为下弦。”
司铎曰：“子既明乎月，则金星从可知矣。考金星小球既回环向日，则金星在日之下。最近，非晦乎？离日最远，非望乎？在日之前而东，非上弦？日之后而西，非下弦乎？故曰：‘金星去日，亦有弦望、晦朔之殊也。’”
 
口铎日抄卷之六
口铎：泰西弗溢瞿司铎、思及艾司铎、存元林司铎
汇记：景教后学福唐李九标其香
分录：桃源陈景明肇夹、陈景耀肇艮、柯士芳无誉
较订：莆阳林光元仲锡

答圣教孝敬父母存亡皆然，6：23，凡二则
秋七月五日，艾司铎自龙江抵邑。
费中尊过访，问司铎曰：“向阅圣教诸书，知贵教甚严而正矣。乃闻奉教之家，祖宗遗像，尽毁而不存，未知然否？”
一、圣教教人孝敬父母
司铎曰：“此讹言也，教诫无是也。昔天主降谕十诫，前三诫，惟钦崇一天地真主；后七诫，即以孝敬父母为之首。今贵邦乡绅士庶，其奉教者非一家也。所谓思死如生、敬亡如存者，孝爱一念，初未少替也。试明稽之，而人言之讹，种种可破已。”
二、讹言的起因释疑
中尊曰：“果尔，则人言胡自生乎？”
1、钦崇一主当尽毁偶像
司铎曰：“此有故也，天主十诫，第一诫惟钦崇一主，故诸邪神佛像悉毁不事。
2、士庶之家事奉魔像与祖先
而贵邦士庶之家，奉诸魔像，多与祖先并列，谓之家堂。甚有尊其位，反在祖考之右者。
3、奉教之家钦崇一主毁弃魔像
若奉教之家，则惟钦崇一主，故凡相传土木魔像，悉弃置之。
4、外人对奉教之家的误会
人谓其毁家堂也，遂并谓其毁祖像。以讹传讹，竟不之察耳。
5、讹言属邪不容正
大抵创此说者，多属二氏之流，邪不容正。
故有不知而误信者，亦有明知而故言者。罪误在人，于圣教何损焉？”（详见西方答问）
答辟释氏之邪为忠于所事，6：24，凡二则
一、辟释氏之因
1、邪正迥分
