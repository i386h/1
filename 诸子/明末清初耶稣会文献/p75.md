<!-- { "loadSidebar": true } -->
中尊曰：“释氏演法立教，其门户亦觉专一，司铎何辟之深也？”
司铎曰：“此论正不正，宁论一不一哉？今中邦天下大一统矣，其礼乐刑政，必尽出一天子。乃彼窃据之雄，其政刑非不专一，然而邪正则迥分矣。
2、只宜事一主
“夫普天之下，只一主也；则普天之下之人，亦只宜其事一主也。
3、释氏为天主之叛臣
“彼释氏教虽专一，然而僭拟上尊，谬迷大本，亦天主叛臣耳，奚问其教之专一与否也。”
二、不容释氏之因
中尊曰：“释氏教虽非正，然辟之则无所容，司铎稍恕之何如？”
1、邪正不可混容
司铎曰：“人不来问，愚未尝往辟。然有幡然参证者，则邪正之路，乌得混而容之也。
2、虑臣不容叛臣
“譬有叛寇于此，思僭据称雄。明公忠于所事，其将混而容之乎？抑不遗余力，必扫除廓清，以上报明主乎？愚之事天主也，正亦如是。”
论上主好谦恶傲，6：24
十三日，瞻礼毕。
司铎谓众曰：“昔耶稣在世时，训众以谦，尝有发利塞俄之徒，与一罪人，同登主堂。发利塞俄向主立而言曰：‘吾自来守规斋戒矣，不偷盗邪淫矣。非若罪人，如彼其污也。’其罪人则俯身叩首，不敢仰视，惟痛自刻责，祈主怜而赦之。
“发利塞俄入堂洁而出堂污矣。
“彼罪人者，入堂污而出堂洁矣。
“盖至尊上主，原好谦而恶傲。发利塞俄之徒，自恃其功，其功皆罪梯也。恶人自悔其罪，其罪皆功府也。子其辨诸？”
论天神祗一傲念辄受重罚，6：25
一、天神因傲受罚
又曰：“子知罪之首者何在乎？惟彼天神。天主赋以性体，非不纯美也。一背主恩，便为邪魔，遂受至重、至永之罚。彼亦何尝偷盗邪淫，造诸恶事哉？不过恃己才能，辄萌傲念，竟沦永苦耳。
二、人不可傲然自满
人思己之才能，其去天神，不啻倍屣。可傲然自满，甘犯主命，而效尤邪魔者乎？”
论德贵谦，6：25
少顷，其香问曰：“承明训云：‘祈求不如领受’，大都领受莫如谦。昔林司铎论谦德，譬之掌焉：掌面能受，背则不能，以掌面中虚故也。”
司铎曰：“然，请观之器，器之虚者音必亮。故制乐器者，必空其中，而清越之音出焉，实则无之。夫一乐器之微，尚贵虚也。人而不修谦德，坚距其中，奚可哉？”
论以苦报主须存真爱，6：25，凡三则
复月之七日，艾司铎已适温陵，其香入三山。
林司铎诏之曰：“吾主耶稣，为我等受难受苦。我今即以苦报之，犹未足酬万分之一也。以苦报主，尚敢畅所欲言、行所欲为、嗜所欲得乎？”
一、爱主之心能克难
其香曰：“以苦报主，理所宜然。其如克己之难何？”
司铎曰：“克己诚难，然有真爱主之心，则不难矣。譬有人于此，而子爱之，情好甚笃也。推子爱之之心，即竭一身之奉而不言劳，甘卑下之役而不知贱，涉万里而不为远，罄千金而不辞贫，受人讥谤而我不恤，身经百折而我不避，甚至以身代死，亦欣然为之。爱至此止矣。岂有爱主若此，而患克己之难者乎？”
二、爱主之心皆有功
其香曰：“事主之道不一，果尔，则爱德尽之乎？”
司铎曰：“行事有一爱主之心，不论大小，皆有功德。若无是心，虽终日大斋、鞭策流血、倾财绝色，皆未足言功也。必也思言行为之间，悉翕顺主命，婉合主心，言主所欲言，行主所欲行，重主所重，贱主所贱。五官三司，无一不与主合也，斯为爱德之至者也，其蒙主之爱必大矣。”
释‘仁’字之义，6：26
少顷，其香问曰：“圣教之要，爱主为上，爱人次之。然则仁会之举，非爱人乎？”
一、“仁”的意思
司铎曰：“仁之为字，取义二人，盖以二人方成一仁。安有孤立寡恩，痛痒膜置，而可谓仁乎？
二、爱主当爱人
“故仁会之立，正为吾侪亲爱设也。何也？吾主以爱人为心。故凡爱主者，必推以爱人。彼鬼魔者，时怀害人之心者也。奉教而不思爱人，是魔眷属耳。”
论时日有用毋负主赐，6：26
一、主生之物都有用
十日，司铎复谓其香曰：“吾人每日之间，于我无系之事，不须动及五官。盖造物主之生物，俱属有用，无用则不生。
二、立功之机不可失
“今主之生此时日也，原我等立功修德之日也。我于无关之事，分功一日，是空费大主一日矣。况用之嬉游浪谈，不惧罪乎？”
答默想工夫期于行，6：26
其香曰：“闻教中有默想工夫，请问其略。”
一、默想是养灵性之粮
司铎曰：“人晨不默想，则灵性失其养矣。默想者，养灵性之粮也。
二、默想的内容
但默想工夫，须用记含、明悟、爱欲三者为之。”
其香曰：“云何？”
1、记念
司铎曰：“一清记含。记含不清，则杂物乱入脑囊。默想时，遂有纷思憧扰之弊。故必搜罗经典，取其精美者，括诸囊中，随所抽而用之，以启明悟之机。
2、明悟
“二充明悟。悟机既启，则触类引伸，洞彻其隐，因揣其行为意义，取为法则，而爱慕之情动矣。
3、爱欲
“三发爱欲。既悟斯理，遂热心响慕。或发痛悔之情，或生迁改之念。坚定己志，祈天主赐我神力，毅然行之，斯则默想之大略也。
三、默想是为了行动
“虽然，默想期于行，默而不行，是为无实。”
答四德为万德之宗，6：27
一、一事而四德备
十三日，其香问曰：“智义毅廉，谓四枢德。之四德者，有一事而并见者乎？”
1、智
司铎曰：“有。凡人欲作一事，审为是，则行；审为非，则止。如是为是，非为非。智也！
2、义
是即行，非即止。义也！
3、毅
行必健，止必断。毅也！
4、廉
行勿过于行，止勿激于止。廉也！
是一事而四德备矣。
二、四德为万德之宗
故曰：‘智义毅廉四德，万德之宗也。’”
论奉教不在多言，6：27
顷之，司铎又谓其香曰：“凡人呼吸之中，皆有天主，尔于出言之际，尚其戒之哉？”
其香曰：“言而谈道，庶亦无伤。”
一、奉教不在多言
司铎曰：“虽然，奉教不在多言。即《圣经》一语，随取而涵咏之，有终身行而不尽者矣。
二、谈道只是口说
“至若谈道诲人，亦资口说。
三、教导人者须先行道
然尔欲教人，当先行其教而教之。圣良有云：‘诲人而不自诲，实无有诲。’斯言深可绎已。”
论不灵之物尚顺主命而人反逆，6：28，凡二则
一、不灵之物顺主命
十二月五日，司铎诏于众曰：“昔耶稣偕众航海，俄风涛大作，船将沉，众呼耶稣求救。耶稣曰：‘有我在，毋恐也。’徐命风息即息、浪平即平矣。
二、人当诚心呼求主
“夫人之涉世，犹泛海也。水火盗贼诸种种拂逆之事，尽风涛也。然皆有吾主在，诚心呼救，自可恃以无恐。奈何一遇危险，辄失望而不知认主者乎？”
三、凡物都应顺主命
其香问曰：“风与海乃不灵之物，何顺主命若是速乎？”
司铎曰：“凡天地间物，皆大主所生，则皆主命是顺，人亦宜然。
四、人当顺主命
“今风与海既为不灵之物，尚顺命若此，人奈何反出其下乎？
五、逆主命之哀
“不思主生万物，至贵者莫如人，而至逆命者亦莫如人。甚且受恩愈深，而逆命乃愈重也。哀哉！”
答人之七情宜以爱德为主，6：28
十二日，其香又问曰：“人有七情，斯易犯罪。则七情者，似不可有也。”
一、人有七情非罪
司铎曰：“否！喜怒哀惧爱恶欲，七者人所不能无，故有之未足为罪。
二、用情失当为罪
“惟用失其道，而罪斯成矣。
三、爱德可以中节诸情
“虽然，有爱德焉。人能以爱德为主，则诸情俱可中节。
四、爱的作用
“何也？爱犹火也。诸物得火，不变其味；诸情得爱，不逾其则矣。”
答七情由灵魂而发而死后之情有所蔽而不全，6：28，凡二则
一、七情由灵魂而发
其香曰：“七情之发也，由肉躯耶？抑由灵魂耶？”
司铎曰：“人之七情，悉由灵魂而发，肉躯特效用之器耳。如怒者必有怒容，喜者必有喜态，其实喜怒非自外至也。”
二、死后情有所蔽
其香曰：“果尔，则人之死也，情亦依魂而在否？”
司铎曰：“然！人之既死，其情自依魂而在，特有所蔽而不全耳。”
其香曰：“云何？”
司铎曰：“天堂之魂，喜蔽其怒，乐蔽其哀。盖天堂为荣福之域，哀怒之情，俱无所容，故纯喜乐而无怒哀。非若地狱之魂，业身受永苦，则怒蔽其喜、哀蔽其乐矣。故曰：‘不全也。’”
答主怒非怒，6：29
其香曰：“享天上之福者，既无怒情，则无怒者宜莫如主，乃有云：‘主之义怒’者何？”
司铎曰：“此责也非怒也。夫人所谓怒者，乃忿恨其人耳。天主爱人，何忿恨之有。第人甘犯主命，多方悖逆，故主因其罪而加责焉，岂忿恨之谓哉？”
答天地未足称才，6：29
有顷，罗广文太玄至堂。
问司铎曰：“敝邦儒书中，以天、地、人为三才。不知天地果称才否？”
一、天地非可称才
司铎曰：“天运动而地生育，似皆天地之才，而实非其才也。
二、天地之用不可称才
盖天与地悉造物主所生，其能运动而生育者，乃造物主以为效用之官命之能然，岂天地自有才哉？
三、以书写为喻
君不观之书者乎？书者笔也，所以书者非笔也。而谓笔有能书之才，非通论矣。”
论色念易萌须用刚克，6：29，凡二则
十三日，司铎问其香曰：“闻子等共立贞会，吾惧功之未易守也。盖人之色念，多出于本情，故一遇而辄迷，不啻磁石之于铁也。”
曰：“然则奈何？”
一、人须用刚克色念
司铎曰：“磁石引铁，以蒜涂之，则不能动。何也？蒜之味辛，于义为刚。人欲克此色念，须有刚毅之气，乃可成功。若柔荏不断，鲜有不堕险陷者矣。”
二、西邦王子只好魔的故事
又曰：“昔西邦有王子，王惧其荡也。三十年不出宫，不令见一人、识一物。一日命游于都，阅诸美好之物，王子未有动也。偶逢群美妇过前，顾问左右。答曰：‘此魔也，最能引人，毋烦尊问。’比归，王问曰：‘今日出游，遍观诸物，何好乎？’对曰：‘他无可好，惟好彼群魔耳。’嗟夫！三十年不识一物，不见一人，一遇美色而遂悦之，虽惕以魔弗顾也。可见好色之念，出诸本情。人可不刚厉自克乎哉？”
论魔诱善人倍力于恶人，6：30
八年乙亥，瞿司铎以二月至郡。越十月六日，始届龙江。时有数友新领圣水。
司铎诏之曰：“子等今日业洗心入道矣。然魔鬼之诱，不可不预防之也。”
对曰：“魔之诱也，只及恶人耳，宁及于善人耶？”
一、魔诱善人倍于恶人
1、恶人不用魔诱
司铎曰：“否！魔之诱善人也，倍力于恶人。盖恶人自己作孽，无俟魔诱。
