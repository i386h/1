<!-- { "loadSidebar": true } -->
二、以木为证
“即以木证之，今试取一指大之木，以火烧之。先两头出水，是水后即成烟是气，烧着是火，成灰是土。夫木化亦归四行。则其藉四行而成，尤可知也。
三、以人身为证
“再以观之人身，其暖者为火，呼吸为气，精血为水，骨肉为土，是合火气水土而成人。并不言金木二行者，是知元行只有四也。”
答风所从来，2：31
一、气动则成风
是日飓风大作，鸣见请曰：“敢问风从何来？”
司铎曰：“气动则成风，微动为凉风，大动则为暴风矣。”
顷之，众归，独余及从绰侍。
二、土气腾则为风
余复请曰：“向云气动为风，其动也奚从乎？”
司铎曰：“格物穷理之学，谈风所由动，虽更仆未易竟也。约言之，大都水气腾则为雨，土气腾则为风。盖土气之上腾也，有所郁而不得升，旋返而下降。而后之复腾者，适与降者相触，遂震荡而成风耳。”
答地震，2：31
一、地震的自然原因
从绰问曰：“地之震也，如之何？”
司铎曰：“地中多空，谓之地复。地复有风不得出，排击荡冲，而地为之震。如遇地薄之所，则冲突而出，而地裂矣。”
二、地震亦是上主降罚
余曰：“闻地之裂也，有城郭人民，俱遭沦没者。如以归之风，此亦势之不得不然者。乃以为灾异，何哉？”
司铎曰：“百物皆天主所命。地之震裂也，固势之必然。其有城郭人民俱沦没者，斯正上主降罚之意，殆恐惧修省之一助云。”
论天主示罚宜加修省，2：31
初九日，飓风愈猛，毁瓦拔木。适翁允鉴至堂，偶谈寇陷始兴，并地能震裂、沦没人民之说。
司铎叹曰：“天主之于斯人也，无日不保存安养之，而人弗知德也。至偶有降罚，便致憾造物主之有偏。不思人日日受天主之赐，竟以无功恬然享之。及示罚之日，又不加恐惧修省，而怙恶日深。则天主之降灾，又安能免乎？”
答奉教之人终有依归，2：32
一、奉教之人的德行
初十日，林文学过谒。
徐问司铎曰：“诸友之从圣教也，其竞竞确守者固多。然亦有一二不率者，岂其尽无遗行与？”
司铎曰：“大凡奉教之人，其大过恒少。即间有德行未纯者，尚亦惩改有方，蒙赦有路。
二、不奉教之人的德行
“若不闻道，则有过而未必知，知而未必改，改而未可得赦也。
三、行路的比喻
“譬之二人同欲北往，其一由正道，一反而南向。其由正道者，岂尽无颠踬之时，然更起而力行，终有依归之所；其反向者，且不必论安步与否，然终为迷途，曷能至善地乎？”
答星不能坠地并解流星之疑，2：32
一、星不可能坠地
十一日，司铎与林君及坐论于堂，适余后至。
司铎谓余曰：“闻中邦有星坠之说，于理然否？”
余曰：“向闻斯说，终觉未安也。”
司铎曰：“如星能坠地，则从来谈星坠者多矣，宜天之星数，必加少焉。乃自古及今，并未有减也，夫何疑？”
二、流星是气燃烧
余曰：“师论诚是，然每见夏秋之交，有物圆明如星，飞空而灿烂者。俗云，‘流星过度’，未知然否？”
司铎曰：“此非星也，气也。时至夏秋之交，有油腻之气，其浮散空中者，受烈日所晒，遂着火而明。惟一着则俱着，故似有飞度之象耳。”
三、星度变化不主吉凶
君及问曰：“诸星之度数，亦主吉凶否？”
1、人的吉凶与星度无关
司铎曰：“否！人之吉凶，皆人自致之，无关星度也。
2、人的吉凶与善恶有关
“中邦经书有云：‘作善降之百祥，作不善降之百殃。’又云：‘积善之家，必有余庆；积不善之家，必有余殃。’可见人有吉凶，各随人之善恶，于星宿何与焉？
四、星度变化的影响
1、星度变化可以推测
“若诸星之宿离留逆，则俱有一定之准，可推步而知者。谓人之吉凶系焉，此必无之理也。
2、星度变化影响天气
“但星度所主，或有冷热寒暖之殊、旱潦歉丰之别，则理亦有之耳。”
答吉凶皆人自致无关星度，2：33，凡三则
一、星主吉凶不可信
余曰：“人类吉凶，固不系乎星度。然敝邦史书所载，如帝王将相之属，皆上应列宿，故占候家必以定吉凶耳。”
1、中西对贯宿星看法不一
司铎曰：“帝星、将星，皆随人各立名色，原非通论也。即如贯宿一星，中邦以主牢狱，而西邦则称为冕旒。一极凶，一极吉。可见吉凶之名，亦随人自立，非有定准也。
2、贯宿星主牢狱不可信
“且中邦占候，谓贯宿中有小星，必主大臣系狱。夫大臣之遭遣呵者众矣，而贯宿之星并未有增减也，吉凶将奚凭焉？”
二、星占有中释疑
余曰：“敝邦史书所载，亦多有奇中者，此理云何？”
1、量占偶有所中
司铎曰：“此偶耳，其不中者尚多也。即如星相占卜诸术，终日为人推测，什百之中，岂无一二奇中者？然特偶尔凑合，非有一定之论也。
2、世人固执迷信
“今人乃于虚诞不合者，通不置颊，坚执一二偶中者，遂相诧为奇，吾不知其何解也。”
三、荧惑入斗的例证
余曰：“丁卯之岁，标尝见荧惑入南斗中，前后阅月。占者妄泥古史，以为凶兆。标始亦疑忌之。今日者，圣明在御，皇图巩固，且日升而月恒也。可见荧惑入斗，原天行一定之数，固无关家国吉凶耳。”
司铎曰：“然。”
论天主生物南北不同，2：33
十三日，有友来自邑治，适余草设，谈及百物所产，南北不同之说。
司铎诘余曰：“天主之生万物也，即使一方之内，诸品咸备，原无不可。乃此无而彼有，此多而彼寡也，其意何居？”
余莫知所对。
一、万物全备的危害
司铎曰：“斯天主欲人相亲意也。夫一方之内，诸品咸备，以造物主之全能，初无不能者。然人足于所需，遂有彼此不相通者矣。
二、生物不同
“惟其生物不齐，斯有以此之有，通彼之无；以彼之多，通此之寡。而梯航所至，往来相亲者，职此之由也。”
论鬼火似是而非，2：34，凡二则
十八日，夜几向丙。
一、流星释疑
余问司铎曰：“向解流星，云是空中‘油腻’之气。细绎‘油腻’两字，地上物也，空中何有焉？”
1、鬼火的实质
司铎曰：“闻中邦有鬼火之说，未知然否？”
对曰：“鬼火为磷，墟墓间多有之。”
司铎曰：“鬼火之说，近是而非也。盖人死，骨肉归土，其尸中油腻之气，受烈日所晒，则结而为磷，故墟墓间多有之。但日间太阳光大，则小光不见，必入夜而始显耳。
2、流星的实质
“若油腻之气上腾而浮空，则似有流星之象，其实一类也。”
二、磷火随人而行的原因
余曰：“每见磷火倏忽聚散，或随人而行，人多畏之。夫既为气矣，何能随人而行乎？”
司铎曰：“人行，则气环而前向，故磷火亦随气偕前。如人一反向，则气与俱反，磷火亦随气而却走矣。故磷火之随人皆气之为也。世人不察，以为鬼物而疑畏之，亦未明斯理故耳。”
答人寿修短不由前生功罪，2：34
一、人寿修短的原因
二十日，司铎驾适邑治，问道者踵相接也。时有数友，向惑轮回之说，谓人寿修短皆前生功罪所定者。
司铎曰：“是大不然。夫人寿之修短，其大约有三：一由父母、一由己、一则由天主也。
其由父母者，禀气有厚薄；由己者，摄生有善否；由天主者，则吾生死之大主能操其权衡，以增减人之年数者也。
二、油灯的比喻
“譬之灯焉，其油多者光必长；油少者光必促，此禀气厚薄之殊也。然油虽多，以之当风则易灭；油虽少，苟藏之静处，又不虞其易尽。此摄生有善否之异也。至若灯本难灭，而或厌其光；灯本易灭，而或益之油。则视主人之意耳。
三、天堂掌管人的寿命
“故人有宜寿而忽夭、宜夭而得寿者，亦惟天主所爱恶，而施之予夺者也。大抵至尊上主，多顺人之自然，其若此者亦间用以赏罚善恶，显全能不测之权耳。今人不明此理，乃溺于浮屠之说，谓现世修短，悉由前生之功罪也，岂不悖哉？”
论圣号祛魔而魔乃先识，2：35
一、黄氏的见证
邑人陈某者，其妻黄氏，为魔所据，已二十年矣。是月晦日，陈友躬诣圣堂，痛悔求佑。司铎赐以圣号，而魔且远徙也。陈友喜圣教之正，并以圣号经授其妻。次夜其妻复见一小魔，承大魔命来迎，其妻急作圣号，小魔遂遁，自后绝无影响矣。余闻以告。
二、司铎的解释
司铎曰：“吾尝遍历诸国，诸凡未闻道者，骤语以圣号经，而人未遽识也。顾人所未识者，而魔鬼尽先识之。可见圣架者，实天主降生救世之具，为鬼魔所极畏者乎？且又见鬼魔智识复超出人类之上，人若不向天主为依归，其不得脱鬼魔之手也明矣。”
答天主降世未尝离天并及救赎慈旨，2：35，凡二则
一、天主降世在天释疑
九月初八日，戴文学入谒。
请于司铎曰：“向读圣教诸书，如《七克》、《十诫》、《论学》诸篇，可谓种种妙义矣。然此衷终有未解者，独降生一节。夫天主之为天地万物主是已，当降生为人。则天上无主，化工不久辍乎？如谓天主仍在天，而降生者另一天主，是二天主矣。”
1、日在天而可照地
司铎曰：“之阶前者，非日色乎？请问日离天而照地耶。抑天上一日，而照临复一日耶？必将曰：‘日光下地，而日固依然在天也。’若是又何疑天主之降生乎？如云降生，而万物遂无主。
2、国王离京而不失位
“则再譬之一国之主，固常临莅京师，以统臣民矣。设或一方有变，国主亲降其地而安抚之。岂其一离京师，而一国之臣民，遂无有统驭者乎？
3、全能天主在天也在地
“夫以人世之主，尚不以降离他方，而失统驭之权。何况全能天主，原无所不在者哉？余尝著《论学》一书，其答叶文忠公有云：‘当其降世，亦在于天。迨及升天，亦不离世者，’正谓此也。”
二、天主受难的目的
文学曰：“天主至尊矣。既云降生，又云受难。岂有堂堂天主，而为受难被钉之事，余心滋不解也。”
1、成汤牺牲的佐证
司铎曰：“受难被钉，乃天主莫大之恩，非细论经典，未易卒明也。虽然，略为君譬之。子读中邦史书，见成汤之祷于桑林也。剪发断爪，身婴白茅，以为牺牲。夫以皇皇天子，而匍匐以代牺牲，旁观者诚作何状？而汤竟忘其九五之尊者，其悯念斯民者挚也。
2、天主降世受苦的目的
“今天主尊矣，监观下民，非不甚赫。乃尽敛其有赫之威，而受难救赎者，为古今万民也。为予也，亦正为君也。君乃忘其慈悯莫大之恩，而不加颂谢痛悔，诚恐疑城不破，获戾愈深。尚熟思而细绎焉，斯可已。”
答灵魂之赋男女有迟速之殊，2：37
初十日，王子观、林承孔听讲于堂。
承孔问曰：“天主之赋人灵魂也何时乎？”
