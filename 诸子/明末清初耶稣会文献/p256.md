<!-- { "loadSidebar": true } -->
“盖陡斯之造天，所以覆我人；造地，所以载我人，造万物，所以养我人；故造成天地、万物，总为我人类而设。而人独灵於万物，感其覆载、生全、安养之恩，莫能报谢。爰总呼之为罢德肋，云罢德肋之全能。既於无中化成天地万物，辄於其中搏一泥土，付之灵性，曰亚尼玛。即成亚当，为男。又取亚当一肋付之亚尼玛，即成厄袜，为女。
6、天主造天神以引人
“又造无数天神，大小尊卑共有九等。一则随从陡斯侍卫於十二重之永静不动天，以为役使；一则暗偕我人，为我照获引治，以为当身之谙若。
7、天主与人立约
“史载陡斯造成天地、神人、万物之功，甫及七日而毕。於是置亚当、厄袜夫妇二人於美囿良和之隩，名曰地堂。令之不耕而食，不织而衣；无疾病、苦楚、患害，一切禽兽虫畜之类蔑不服顺。祗示一命，俾其敬遵弗违，约期至日，还归天乡，永享福乐。此之为恩，又何如其洪大也？
8、原祖悖逆诫命受罚
“无奈二祖偶为傲神露祭弗尔所诱，乃犯逆陡斯诫命。故从兹以后，致干天怒，而天之降罚，世日以重也。’
六、天主十诫教人敬天爱人
“因出天主十诫示余。诫之条有十，总归二者而已，曰：钦崇一天主万物之上，曰：爱人如己。且曰：此在天主降谕，令普世遵守。顺者升天堂受福，逆者随地狱加刑。”
七、天主之名辨折
余曰：“‘所称天主即陡斯乎？’曰：‘然。’曰：‘奚不仍称陡斯，而胡易以天主之名为？’曰：‘此中难明陡斯之义，不得不借天地、人物之主而从其大者，约言之耳。’其实吾西国原无是称，此中不尝曰：‘帝者，天之主宰乎？’单言天。非不可。但恐人错认此苍苍者之天。而不寻认其所以主宰是天者，似涉於泛。故於天加一主字，以明示一尊更无两大之意。且主者，视父尊严，专操赏罚之大权，不独偏施生全安养之恩而已也。
八、不用上帝之名释疑
“曰：此正与吾书所言：‘惟上帝不常，作善降之百祥，作不善降之百殃。’其义适相吻合，可以窥赏罚之大指矣。然即易之以上帝之称，似无不可。而胡必欲名之天主以骇人之听闻？曰：‘初意亦以上帝之号甚当也。比见此中庙貌甚多，称上帝者甚夥。余以为上帝之庙貌也，窃喜此中人知敬天矣。乃徐察之，则率以人神而谬拟之，如玄天上帝之类，不可枚举，私又惧其混也。以人侪天，故卒不敢以亵吾陡斯之尊称。要之，果真知其为生天、生地、生人、生物之主宰，而畏之，而爱之，而昭事之，则谓之天也可，天主也可，陡斯也可，上帝也亦可，而奚拘拘於名号之异同哉？’
九、觉悟天命不爽可畏
“余於是洗然若有以自新也，洒然若有以自适也，而又愀然若无以自容也。曰：‘嗟乎！今而后，余始知天命之有在矣，余始知天命之果不爽矣，余始知天命之真可畏矣。向者诵吾孔子之言，曰：‘君子有三畏。’以为此学者摄心法耳，而孰知千古作圣之心法也。
1、不知天不可谓畏天
“夫士希贤，贤希圣，圣希天，固未有不希天而可作圣者。然，焉有不畏天而可希天？又焉有不知天命而能畏天？故既而惕之曰：‘小人不知天命而不畏也。’
2、天命难知可畏
“夫既读圣贤书矣，畴肯自甘于小人？然试一问：‘其能畏天乎？’则或敢即应之曰：‘畏。’试又转问：‘其知天命乎？’则或者弗敢直任以为知也。何者？天命，果易知乎？将孔子天纵之圣，必先知之蚤矣，胡以自言‘五十而知天命？’孔子五十而知天命也，天命不易知矣！夫天下事，苟欲知之，未有不留心究彻而遽能晓然也者。况天命何事，有未曾一留心焉而能即知者乎？
3、君子畏天主赏罚
“夫不知而胡以曰：‘畏也？’不畏而胡以自免于小人、君子？小人只在一念畏、不畏分途，此其际不甚严哉？然谓君子小人，止以定人之品，犹就是非论也。固有不顾是非而肆无忌惮者，亦何所畏？谁知降祥降殃、天命赫赫、不可祷之赏罚？即於此畏、不畏时定之，故知命君子怀刑与怀德之念并急。怀刑者，不但畏世主之赏罚，实以畏天主之赏罚而怀天刑之念，正其畏天命之实功耳。
4、天命威灵可畏
“孔子折王孙贾奥灶之问，明明以天之威命灵爽不可祷者，慑服小人之胆。而解者乃谓天即理也，权奸宁知畏理乎哉？只以天言，说理得，说道得，说苍苍亦得。天而系之以命，则律令灵威有以所命之者，则必有所以出是命者。所谓主也，有不敢不畏者在矣。试问瞻宫阙则起敬，入公门则起敬，过君位则起敬，有明知天子俨然在，位天威只尺，赏罚森严，而敢不畏焉者乎？
十、天上有天主可畏
“嘻！世之人止知地上有主，而不知天上有主；止知地上主赏罚可畏，而不知天上主更有真正大赏罚之更可畏。
1、天命非自然当然
“惟其不知天上有主，故谬为之说，有指天为积气者，有指天地为气机之自动、自然而然者。因不知主，并不知有赏罚，遂指一切福善祸淫之应与灾祥之示，率诿之天行、天运、天数之适然。或且妄谓并天不自由，而皆出於天命之自然、当然，其势不得不然，而莫测其所以然。一似苍苍之表，冥然空虚，全无一主宰之者。长天下后世无忌惮之习，皆此说恣之也。识者自可察其谬妄无足深辩。
2、天非气机自然而动
“今第约略言之。使天果积气乎气，即积久亦未有不散者，胡为乎？万古恒如斯。且日月星辰之昭垂者，胡其布置位列，毫发不爽？从无一日、一时之散乱错动也邪。就使为气机所动，自然而然。借问起初使之自然而动者为谁？今人见凮鸢凌空而起，乘凮而动，以为是气机所使自然而然乎？然谁制凮鸢？谁提线索？谁促之乘凮而动也耶？则必有所以使之者矣，不可谓无主人翁也。嗟夫！睹门庭之巍焕、窥堂奥之静深，与夫钟鼓器具之森列，虽未目击主人翁之仪容乎，谅无不信有主人翁在。乃今，天如此其高明也，地如此其博厚也，日月、星辰、山川、草木如此其照曜而克？郁也。畴为开此，畴为辟此，畴为生养而安全此？
3、知天主必畏天命
“信非生天、生地、生人、生物起初之陡斯，决无能辨此者。而反疑穹窿之上祗苍苍之积气，而无一主宰之者。噫！亦愚甚矣。果明知其有主，则一切灾祥祸福宁可漫付之运数哉？故明乎天之有命，明乎天命之出于天主，明乎天主之命之无不善，无可违无所祷，则虽欲不畏，乌乎敢？
十一、悖逆天主之罪不可祷
1、天主至尊无二
“盖天既有主，则不得徒视为形色。苍苍之天主，而冠之以天，则一尊而更无两大。讵但一人、一家、一国之主莫之敢并，即一世之共主、千万世之共主，莫不在其统领纲维中，同受其赏罚也者。纵生知安行之圣，出有入无之神，亦不过全能中所造万类之一类，第出乎其类焉耳。而岂可以皎火比太阳、蹄涔拟沧海乎？彼媚佛、媚仙、媚神鬼者，正奥灶之故习也，正吾孔子之圣所谓获罪於天者，又安可踵而行之哉？况不知有真主，而漫焉不畏者，其罪犹小；乃明背真主，而反媚篡弑之强臣以为主，此其罪可祷邪不可祷邪？
2、人心皆知有天主
“吾中国自伏羲、尧、舜而后，代有正统，主维一真。迄周未之季，十二侯王各相雄长，几不知有周天子也者。然周天王虽徒拥虚器乎，而诸侯王有能朝周知尊、奉正朔者，则诸国莫不相与推为盟主。其臣能使厥辟尊周无贰者，天下后世犹咸美其王佐之才。盖人心虽当式微凌夷之际，隐隐一念犹咸知有真主在也。迨至战国而澌灭极矣，乱臣贼子、杨墨邪说遂充塞乎仁义。孟轲氏辞而距之。而其功不在禹下。
3、附逆之罪不可免
“然而，篡逆者踵相接谬，认篡逆为主，甘心事贼者，亦踵相接也。夫身为篡逆，僭窃真主之权，假其名号而自立，罪固不容於尧舜之世矣。明知篡逆之非真主，徒怵於恐喝之威福，又或迫於附和之胁从，甚或殚精竭力反排抑正人，诛锄忠良，蔑弃真主之伦常，称颂篡逆之功德，以自附于股肱心膂，此其罪能容於尧舜之世乎哉？
4、附逆即获罪于天
“彼贸贸无知之氓，相率从逆，无足深责。独怪读圣贤书，翻为篡逆之忠臣乎。於篡逆名忠，於真主必为贼至无上、至无等也。孔子所云‘获罪於天无所祷’者，正指乎此。倘一扪心，应自咋舌，奚俟余言之谆谆？
十二、天上之主尤不可篡
“夫世上主不可篡，天上之主可篡乎？篡世主者罪不容，篡天上主者可容乎？事篡世者，罪不可祷，岂事篡天之主者，福独可徼乎？甚矣！他媚者之惑也。
1、佛氏惟我独尊悖逆天主
“佛氏哆云：‘天上地下，惟我独尊。’为之徒者，尊而信之，位於诸天之上。且谬谓此苍苍之天，乃四天下之一天云耳。此外一天下积而数之，至於千，乃为小千世界。又从一小千积而数之，至於千乃为中千世界。又从一中千积而数之至於千，始为大千世界。佛乃独超三界之外。而三界亿万诸天，皆拱立於梵王之侧；梵王於佛，犹在弟子行。则佛视诸天之主，如周天王之视八百诸候犹不啻也。
2、颂佛之词谬僭不伦
“间有读吾圣贤书者，亦复淡泊吾圣贤畏天、爱人之说，以为常，而反信其虚恢之谭。以为佛之尊，不但在诸圣之上，抑且在诸天之上，遂亦相率尊而信之；谓为圣中之圣、天外之天、坚不可破云。夫‘圣中圣、天外天’此两言者，聊以表天主之德也则可；而乃以之佞佛，谬甚矣，僭甚矣，不伦甚矣！
3、佛傲然自尊非圣
姑无论傲为凶德，一傲而诸德尽丧。佛氏之傲然自尊，正与圣不自圣者相反。试观从古帝王贤圣，有一不尊天者乎？佛不但敢於不尊天，而且自尊於诸天之上，若视天甚卑甚小，不敢仰望焉者，世有此等圣人乎？若者不第不得名圣，且必为诸圣所弃逐，矧敢云圣中之圣乎哉？矧可称之曰天，且尊称之为天外天耶？
4、佛非圣是魔
“如果为圣中之圣，则读圣贤书者，既知有此至圣矣，胡不师佛而乃师孔子？果不止尊如天，且为天外天，则帝王相传，胡不曰‘奉佛承运’，而必曰‘奉天承运’？岂其所尊信在彼，而所崇奉顾在此耶？不亦不情之甚乎哉？夫以千古帝王贤圣从来所尊事之天，敢於卑小视之，以极拟一己之尊大，此固露祭弗尔之傲态乎。天上主应自有诛篡法，吾不敢知。
5、佞佛不合圣贤之道
“即彼为之徒者，崇信其说而推尊之，犹无足怪。独怪夫读圣贤书者，舍吾圣贤帝王所尊事之天不畏，而反佞佛、媚佛若此也。不知出吾圣贤何书乎？
6、圣贤笔诛叛臣贼子
