<!-- { "loadSidebar": true } -->
凡设教者，皆迪人于善，远人于恶，而教术多端，悉由人立。人虽圣贤，其于天道玄微，识见定有所限，所谓及其至，圣人亦有不知者，则其为教，自未免微有缺陷处。惟天主一教，乃上主降生时，亲所指授，至真无谬，至备无缺。似至浅，实至深；似至简，实至足；似至易，实至难。举其概，庸夫亦可以与能；而极其微，虽上圣有所不克尽。由之者，可以得真福而免真祸；不由之者，即使绝世文章，弥天事业，与凡辞俗遁世，却声色，耽苦空，悉系绝源离根，而不能食报于天也。
七、奉异教不能得救
或曰：率异教之言而为善，岂不可以徼上陟乎？曰：夫教犹药也，药为有疾者施，不为无疾者施。教为有过者设，不为无过者设。人性皆受病者。惟畀性之主，乃能知其受病之故，而立教以药之，人虽率循他教，而不饮救性之药，岂能望瘳哉？故惟天主之教为真教也。
第三节  物必返所本
一、天主是万物本原
天下无无源之水，无无本之枝。天主者，固天地万物之源本也。
二、天主爱人至真至笃
造成形躯，赋我灵性，俾明睿尊钜，超绝万物。而又预备天堂真福，期人受享。迨至悲悯人世，罪恶深重，甘自隐屈，降生为人，受难至死，以辟万民升天之牖，以赎万世无穷之债。此则上主之全能、全智、全善。殚尽其慈，而慈恩洵莫尚已。夫惟天主爱人之心，至真至笃，不可复加。
三、人当尽心爱天主
吾人受恩于主，至大至普，不可限量。吾侪即致身致命，犹不足以仰答鸿恩万一。故一生之精力，当全注于此。而此处昧昧，虽他行俱全，未免为大阙陷。然则他行可不修乎？盖思他行如枝，得此一枝，或失彼一枝。
四、爱天主是万德之纲
故贞于色者，未必廉于财；足于仁者，未必全乎义。饮崇天主，若纲 之有纲，衣之有领，一挈而统体俱振，万目毕举矣。未有真心爱主之人，而行不可法，言不可信者。未有真心爱主之人，而临财苟取，临难苟免者。盖种种善事，皆天主命我为之，一有不全，则逆天主之命，而不得为爱主之至矣。故万善万德，不过成就其昭事功夫耳。
第四节  儒者独见大原
一、儒者见天地本原
百家之说纷然，而儒道独尊于世者，百家争其流，而儒者见其原也。是故有畏天命之说焉，有顾諟明命之说焉，有敬怒敬渝之说焉，有昭事昭受之说焉，有钦若灵承之说焉。其论道也，则曰：“大原出于天。”其论德也，首论“天命之谓性”，卒以天载之无声无臭为至。曰“维皇上帝，降衷于下民，若有恒性”，曰“明德者，人之所得乎天”，则皆言吾人性灵，赋自上主；与异端言吾心能主张天地者异矣。曰天地设位，圣人成能，曰用天之道，因地之利，则明知圣人不过于既有天地之后，为之裁成辅相；与异端言山河大地，皆心性妙明中所生之物者异矣。曰“天降大任于是人，必先苦其心志”，曰“天夺其魄”，曰“天牖其衷”，则明言上主有转移人心之权；与异端言真性自为主宰，毫不听命于天者异矣。曰获罪于天无所祷，则明知事物权衡宰自上帝，百神不得分其职矣。曰下学上达，知我其天，则明知朝夕存想，与天默契之为暗修矣。曰恶人斋戒沐浴，可事上帝，则明知一切人灵，痛悔自新，俱得奉事天主矣。
二、人人皆可事天
或以为事天之礼，唯天子举之，诸侯且不敢僭，况庶人乎？不知所云不得僭者，特郊社之礼耳，岂禁人稽首拜祷，疾痛患难之吁而呼也？即今普天之下，凡遇元旦长至，及婚姻一切吉凶之礼，不论贵贱，必先拜天，此岂号为僭妄？古人赵抃每夕焚香告天，亦岂以人臣僭拟天子乎？
三、太极非天地本原
大抵圣贤经史，其精义自与天学默合，而后儒诠疏，反多混淆。如太极生两仪之谓，试问太极有知觉乎？则必曰无有。太极有灵明乎？则必曰无有。太极能赏罚乎？则必曰不能。故闻祭上帝也，未闻祭太极。闻畏天命矣，未闻畏太极。太极者，最先之谓也。如草木之有种子，人物之有元质，天之所以为天，地之所以为地，是谓天地根，是谓太极。
四、耶稣是降生之上帝
或又曰，生天生地之天主，固与儒者所论无贰。若大秦耶稣之降生，恐不可以当上帝也。曰：子以端居凡九重为天子，巡狩方岳者非天子乎？古者天主未降，但祀无声无臭之上帝，即如天子端居时耳。方今天主既降，则必奉有名有像之耶稣，即如天子巡狩时也。
五、儒者当奉天主教
故在西汉以前，天主原未降生，宇内之人，因性本善，守我孔子敬天爱人之说，其道已足。西汉而后降生之主，阐发至义，更立新典，必悉遵其言说，乃为完备，圣经所谓新教是也。盖儒者知宰制乾坤之天主，而不知降世代救之天主；知皇矣荡荡之真宰，而不知三位体一之妙性；知燔柴升中之牲享，而不知面体酒血之大祭；知悔过迁善之心功，而不知领洗告解之定礼；此则天学所备，佐吾儒之不及，为他日上升之阶梯也。凡吾师法孔孟者，毋汩此独大原之性天也哉。
第五节  二氏不知尊天
一、敬天是良知良能
或谓含生负气之族，凡戴高者，孰不知天帝至尊至大，岂有腼然具此面目，而敢于侮慢天帝者，即道家亦奉昊天上帝为至尊，释氏亦报天地父母为四恩，未必尽背天学。曰：宇宙自然之理，实有之事，虽非传授，固可意悟，所以未闻天学之人，亦自知乾坤有主，即纵恣傲慢，不敢肆言天不足敬，此正良知之不容尽昧也。
二、道家尊天不合正理
若道家者，虽名尊天，而实不知所以尊天之理，彼既奉玉皇为昊天至尊，而又以三清列其上，将以谁为主乎？况玉皇乃汉末人，行事无实迹，即羽流不尽知，惟林灵素知之。而其封号，则出于宋朝亡国之君，此诬天也，亵天也，欺天也。谓之尊天，可乎？上帝者，独贵无偶，如国止一君，家止一长，道家一切神祗，多以上帝呼之，渎莫甚于此者。
三、耶稣不同于玉皇
或曰：玉皇人类，不可以当上帝，固也。彼降生之耶稣。独非人而天主者乎？曰：大不侔矣，耶稣降生事迹，有几千年前知之圣。以豫论其事。有千余年之圣迹，以后证其符；有数百万之典籍，以发挥其蕴；有几百万之贤圣，以弘敷其教。能使天地百神，咸若其命；能使被其训者，人心悉良，风俗尽美。故当耶稣未降，而人悬望；方降，而人景信；已降，而人愿足。道德神奇证之以万耳万目；天功圣诲，传之于万国万方。岂如汉末张仪，出于道君一梦，得于术士一请，妄以玉皇名号，追赠于千余年之后哉。
四、佛氏僭越天主
至于佛氏妄诞，较之尤甚。按释典行载，释迦行成，坐而受父母之拜，谓道尊故也。夫孝弟者，道之大端也，可屈生我者而使之拜我乎？此等倒行逆施，即史策所称乱臣贼子，亦少有为之者，尚谓其所立之教可从哉？是以道家之于天也，以人窃其号；佛氏之于天也，以人僭其上，窃则不当，僭则不容，皆无合于昭事旨也。
第六节  天释不可相浑
一、佛不是天主
或曰：佛之真性，无始无终，惟因救度众生，现身于西域。此与所称天主，无始终，无不在，而降生西土以救世者无异。认己氏曰：彼既称无始无终，天上地下，惟我独尊。则是主张万有之主也，便当名之以天主，不当名之以佛。主者，至尊莫尚，独一无耦 之称。佛则人具此性，比肩众矣。苟佛可以主张万有，人人皆有此性，则人人可以主张万有矣。一国两诸候，一国不治。四海两天子，四海不治。天地两主，天地不治。而况以多多主乎？
二、佛是无忌小人
且佛既无始，则一切人物之性，宜皆为彼佛所赋。乃佛书言众生真性，都是无始迁劫以来，不是佛赋之也。况形骸产于父母，灵性得诸赋畀，亦我辈中之一辈耳。其称真性无终始，因救度降世者，悉僭窃天主之似，为小人无忌惮之语也，可妄混乎天学哉！
三、天学与佛教绝不相伦
若夫天学言性，必本降衷，佛氏则认为自有。天学论物，必分等级，佛氏则混为一体。天学则千万卷书，惟归一旨；佛氏则教律宗，且分为三路。天学兢兢业业，朝夕省察，若鉴若临；佛家快乐逍遥。倒横直竖，究竟谈空。天学因其固然，必察由然，精义入神，駸駸上达；佛据现在自然，不究从来，想悟所及 ，认为实际。天学似浅实深，虽凡夫俗子，旦夕讲论可通，自此寻讨，奥义愈精；佛法似平实幻，令高明达士，参解不来，一明虚妄，懊悔无及。此皆绝不相伦者也。
第七节  为善不可以无所为
一、为善须诚意
听其言，高妙而可喜，求之而实不可行者，无所为而为善之一说也。夫无所为则灭意矣，大学教人诚意，亦禁其伪者耳，岂并其意而灭之耶。子曰：视其所以，观其所由。既见其外之善行，悉其起念之若何者，岂非问其为善之心，果何所为哉？故为善非但不可以无所为，实不能以无所为耳。
二、为善当正意
而但当于所为之中，辨其公私。即如学问者，惟志在干禄，其志则鄙矣。若欲聪明德性，日进高明，则自属美意。苟使并此念而去之，又何事学问乎？孝亲者，或以之沽名钓誉，或以为有利于身，此其私愿矣。若欲得父母之欢心，与期尽人子之职，则其发愿乃正大矣。然欲得欢与尽职，此二念者，独非所谓为也哉。
三、行事必有故
故行一事，必有所以行此事之故。制一器，必有所以制此器之意。制釜者，将以爨也。制戈者，将以御也。农夫力田稼穑，期于有秋。商贾蒙霜犯露，期于几倍也。
四、为善之志关乎善恶
故为善之志，约有五等，动于利而为善，与动于名而善，所谓丑意污其善行。好仁之美而为仁，好义之美而为义，此从德美起见者。以为善则加妍于吾性，不善则加媸于吾性，此从心性起见者也。
五、为天主为上善
若最上最美之念，惟在为天主而为善。以为凡吾蒸民秉彝之良，皆由生时帝天攸命，顺守，则合上帝生我之心；拂逆，则失上帝生我之意，一切修为，皆从惟恐获罪于天一念起。故爱亲，亦徵 其爱天主。爱君，亦徵爱天主。博施济众，亦证其爱天主。克己忍欲，亦徵其爱天主。此则心心息息，与上帝相关通，而为真主之所欲报也。苟不于此起见，则泛泛漠漠为善，亦何与天主事，而天主报之哉。譬如有人于此，为我而尽心竭力，我则酬之。若为他人而尽心竭力，吾岂代他人酬乎？
六、爱与畏高下有别
故我等教士，但当以爱天主之心，行爱天主之事，一念一言一行，惟期仰翕上帝之旨，而美报特其自至。此心从爱天主而发，则其所为也正矣。若曰我善，则天主且赏我以天堂，否则天主且罚我以地狱，此心从畏天主而发也，畏与爱，高下殊等已。
第八节  天主性情美好
一、天主是万有本原
