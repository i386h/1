<!-- { "loadSidebar": true } -->
长江後浪催前浪，岂浪亦有轮回乎哉？
2、朱子之言
朱子谓轮回之说，止可以愚庸夫爨婢。
3、轮回释疑
不意今士君子反信之，妄指因果谓某人曾说前世事，以讹传讹,茫无实据。设亿万中偶然有一，亦诞魔暂时附会，久则如梦，不足为信。
六、归根复命之道
1、人道无轮回
故轮回之说，人所必无者也。
2、四生六道无轮回
人且无轮回，则四生六道，更无轮回矣。
3、人当恐惧修省
牲可以得而杀，人可以得而养，恐惧修省，及时寡过，以为归根复命之地。西儒另有专书备论，不暇详说也。
第七节  念佛之妄
一曰念佛之妄。
一、阿弥陀佛考
释氏劝人修净土，念南无阿弥陀佛，径往西方，即得莲花化生，为横出三界。夫阿弥陀佛以为人耶、神耶、理耶？
1、阿弥陀佛是人
如为人，则父精母血等耳，即与盘古、伏羲、神农、尧、舜相类，亦无变化生死之权。
2、阿弥陀佛是神
如为神，则风云雷雨之司，与社稷山川之吏，皆奉上主各勤厥职，察人间修省善恶功罪大小，一禀主命以行赏罚，未有敢自创一境土，自栽一莲花，以为诸魂投胎化魄之所。无论不敢，抑无此能。
3、阿弥陀佛是理
如为理，则彼言阿弥陀佛，此译无量寿觉。文言无量寿觉，即俗言常远明白之谓也。南无译言皈依，即俗言投顺也。夫投顺常远明白，未指常远明白者何事。
二、念佛质疑
1、口念之错
既然心明，则不必口念；既然口念，则心终不明。所谓知者不言，言者不知也；念者不明，明者不念也。
2、想念之错
若说念佛为念想之念，非口念也。念既在佛矣，虚无渺茫，妄思幻理，有何实据？谁引冥魂赴於莲花池上耶？
三、莲花化生荒诞
1、莲花不能生人
若以为因想成像，如俗传赵子昂，好画马现马形之类，则人之贵於异类者，以其有灵魂也；异类之贱於人生者，以其无灵魂也。若人生於莲花，是以无知生有知，以极贱生极贵矣。试观中国，桃树不能李花，池藕不能结他果，而莲花乃生人乎？
2、化生诞妄不实
如谓莲花为出水不染，借喻清净之义，则化生为诞妄不实。
3、化生之说不可信
如谓莲花实能化生，甚於庄子程生马、马生人，怪诞不经极矣。且是莲花，以金铁作茎须乎？不然则擎托人身不起，抑人身以蝶粉为躯壳乎？不然则栖住莲花不安。又不知自莲花生出后，如婴辞母胎，亦跃出池外，另寻安乐窝乎？或永世如桎梏枷锁，生根在莲花上而不能去乎？则亦何取生於莲花乎？
4、化生之说不当信
伊尹之生於空桑也，儒者不信，指空桑为地名，何独信莲花生人乎？ 
5、莲花化生质疑
且释氏以莲为贵耶，人为贵耶？若以莲花为贵，则以莲花生莲花，足矣。若以人为贵，何不生於净胎之人而必生於无情之花耶？释氏著妙法莲花经，彼地止见一莲花耳。此无异辽东豕，而指为人类转生之地乎。
四、人死后非升天则入土
夫人身死后，止有天堂地狱两途。大地圜球外，原无西方极乐世界。天命谓性，则天是本乡，当念念不忘，自可在帝左右，如不升天则入土。非佛命之谓性也。佛生乃人也，死乃鬼也，毋劳妄念也。
第八节  禅宗之妄
一曰禅宗之妄。
一、总评禅宗
释氏以明心见性，即成佛道。而明心见性，不出禅宗两门。禅属详解，宗由立悟。掉唇摇舌，惑世诬民。
二、明心见性质疑
1、知而不行无用
彼於心性，无论不见不明，即见矣明矣。知而不行，有何干涉。
2、离天言性是不知性
况离根本乎？先儒谓佛氏知性，不知有天命之性，故言性不言天。又言天上天下惟我独尊，又言清净法身忽生山河大地，此非知性者之言也。
3、见性也属虚妄
如果知性，敢为怪诞罪妄至此乎？彼即见性矣，高僧见性者代不乏人，曾能随意生一蚁乎，起一丘乎？极小不能而又动称山河大地乎？且不知大地无须弥山，而妄称三十三天三千大千世界乎？
三、禅宗修行批评
谈禅者穷年累世讲经说倡，总如捉风捕影。性不能窥，不得已逃而为宗，不用文字，喝棒交作，立地成佛。
四、禅宗顿悟批评
如庭前柏树子，狗子有佛性等，是贱性也；以人而同於动植，又贱佛也。至青州布衫十六斤，天王殿后干屎橛，又死性也；以人而沦於臭腐，又死佛也。或曰非也，借此明心见性耳。余更曰，非也。董子谓道之大原出於天，不求之於归根复命生天生地生人生物之真宰。而琐琐计竹头木屑，认为大哉乾元万物资始至哉，坤元万物资生者，我可以安身立命乎？不几庄子所谓道在瓦砾道在屎溺之馀唾乎？
五、禅宗行为质疑
且有见性之後，□□毁律破戒，如罗什吞针，志公啖鸽，鬼怪狂诞，尤属可笑。甚有锁骨菩萨甘为妓女，观世音三十二应，乃现异类身而为说法，此於存心养性夭寿不贰之旨，有当万一乎？
六、禅宗斋戒批评
夫禅不得而逃之宗，宗不得而求之戒，琐屑鄙细，具非戒慎恐惧大体。
1、斋戒本意
即如斋之一端，原为克己减嗜，或节食或蔬食，皆非礼勿视听言动之大旨。即蔬食菜羹瓜祭，以为报本追远，非鬼神果食气也。气且不食，而况粗滓乎？
2、戒禅质疑
奉戒禅和过午不食。谓过午，系鬼食，让於鬼也。夫鬼果食，原不劳人让。人即食，非夺自鬼粮。禅和子即不食，而饭蔬自在也，不过省一餐米耳。未闻施贷贫乏也，而何为让於鬼食乎？且鬼无眼耳鼻舌腹脏肠胃，何从得食乎？
3、不知人鬼之性
於鬼性且不知，而又何以见自己之性乎，而况於天命之性乎？
七、禅宗经典批评
1、佛传迦叶是空谈
佛氏之传迦叶也，曰法法本无法，无法法亦法。付汝无法时，法法何曾法此。不过谈空而耳，岂知万物有根宗为造物主耶？
2、《金刚经》浮浅无味
又《金刚经》须菩提反覆云阿褥多罗三貌三菩提，译言无上正等正觉，亦浮浅无味，衍出许多诡谲神奇。世共尊为至宝，总由不思耳。
3、《心经》不知大主
《心经》之观自在菩萨，不知大主。
4、《楞严经》不认天主
首《楞严》之诸观，乃求於地水火风等，又不认大主。
八、结论
理不关於实践，行不定於一尊。东弛西鹜，恬不知妄，更不知羞，难逃□□□□□□□帝鉴矣。

 
附一： 
答乡人书
大学士徐光启

一、崇信天主使天下大治
佛入中国千八百年矣，人心世道日不如古，成就得何许人？若崇信天主，必使数年之间人尽为贤人君子也，道视唐虞三代且远胜之，而国家更千万年永安无危、长治无乱。可以理推，可以一乡、一邑试也。
二、《天主实义》具天学大概
执事将何从焉？《实义》中所论理学止举大概，若欲尽解其义，宜用经书万卷。今未得遍译，他日必当大明，恐吾与执事不及见到。
三、大端只宜信天主
若未能深明其详，大端只宜信有天主。天主，即儒书所谓上帝也。一信其有，即所直教戒不得不守，所谭义理不得不从；如臣从君，子从父。何中国殊方之可言乎？譬如国有其主，在京师大内宰臣、侍从方得是之，海滨、草野之民，不见也。虽则不见，岂可不信其有耶？不信其有，必至犯法于令，直待断罪于阙下，然后信其有，悔其罪。晚矣！晚矣！
四、大旨全在悔罪改过
教中大旨，全在悔罪改过。虽临终一刻，尚可改旧图新，免永久沉沦之苦。在高年时，势已迫，尤不可不蚤也。眼前悠悠不问，无可奈何。如执事来相诘难，正自难得，肯相与一讲明。非惟救得执事，从执事更可救无数人，执事功德亦不细矣。 
 
附二：
天辟邪事
绛州正堂雷
为尊天辟邪事告示
 
一、事天主是正道
照得开辟一天，万古所尊，正道惟一而已。自尧舜禹汤文武周孔以来，相传所谓事天，事上帝者是也。先儒解曰：“上帝，天之主宰。”今人以所见之苍苍者，言天是犹称帝王，曰朝廷也。即至愚之人，不识不知，未尝不曰“天爷”，曰“天命”，曰“天理”，曰“天报”，曰“天罚”。可见性中带来，非因勉强。
二、大儒极力辟佛道    
自佛家道家惑乱人心，使人不尊天而尊己，所以从古大儒极力辟之。
三、邪教大干王法    
吏可恨者，非佛非道，有无为教、金蝉教等名，欺天悖理，煽惑愚民。甚者结党为非，大干王法。
四、高先生敬天爱人 
幸有西儒高先生，修身事天，爱人如己，以教忠教孝为第一事。上自圣天子，贤宰相，莫不敬礼之；以至缙绅、学校诸君子，尊之如师傅，爱之如兄弟。百姓从其教者，皆化为良民。其有功朝廷大矣！
五、乡民当弃邪归正
尔乡民有心向善，何不归于正道？乃甘从邪教，欲为善而反得恶耶？夫圣天子，固天纵之聪明；而贤宰相以下，皆孔圣之弟子也，岂识见不如尔乡民？尔等又何疑焉，而不弃邪归正哉？为此出示，敢有倡率无为、白莲等教者，定行访拿。其协从之人，一并究治不贷。须至告示者。                                                   崇祯八年六月　日

辩学疏稿
徐文定公讳光启具题
辩学疏稿题解
《辩学疏稿》是徐光启于明万历四十四（1616）年七月写的天主教护教文献。徐光启，字子先，号玄扈、吴淞，上海人，生于1562年，1592年中进士，1603年受洗，教名保禄（Paul），卒于1633年。与李之藻、杨廷筠并称为中国明代天主教三大柱石。今底本，共16面，藏于梵谛冈教廷图书馆（Biblioteca Apostolica Vaticana），文献编码为Rac.Gen.Or.III-213(10) ，在同馆还有一本,其编码为Borg.cine.324。
此书写于中国天主教自利玛窦后第一次教难期间。本次教难由南京礼部侍郎沈于同年五月上疏请灭天主教所引起。徐氏时任左春坊、左赞善兼翰林院检讨，疏中他极力为西士及其天主教辨护。
《辩学疏稿》可分三部分：（一）上疏缘起“南京礼部参西洋陪臣庞迪我等，内言其说浸淫，即士君子亦有信之者。”（二）西士皆圣贤，西学可以辅王化。此部分徐氏力陈“臣累年以来，因与讲究考求，知此诸陪臣，最其最确。不止踪迹心事一无可疑，实皆圣贤之徒也，且其道甚正，其实甚严，其学甚博，其识甚精，其心甚真，其见甚定。”并指出“诸陪臣之学，真可以补益王化，左右儒术，救正佛法，裨益当朝”。（三）力陈己见，伏惟裁择。这部分徐氏陈设试验三法，处置三法，“并以上请”，“伏惟圣明裁择”。
 
辩学疏稿目录
辩学疏稿题解	29
辩学疏稿目录	30
