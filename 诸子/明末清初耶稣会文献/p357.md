<!-- { "loadSidebar": true } -->
世界宗教虽各不相似，其包含之要旨，在有彼等目所未接之鬼神在焉。纵彼等有误认鬼神之真际，然卒不能废其宗教之心也。其解释虽有误点，而其要点，则在认有鬼神之权力而已。人类之心，既受境遇之迫逼，使与在上有权力者相交通，脱人世间无此在上有权力者，则吾人之希望，不亦枉乎？故吾人既有此希望，必为创造人类永生之神所启牖。是以苟不承认有永生之权力者，则世界古今之历史，纷纭揉杂，将何以解释之？宗教家乃以灵界为必有，必欲与灵界之神相交通，然此有权力之神其为一神乎抑多神乎，或曰，其人有二，一善一恶。苟但为一，则世间何以有一切罪恶痛苦之事？讵上帝其无慈爱之心乎?兹且不论神之多寡，但论上帝之有无，是问题颇关切要。
因苟无上帝，则基督教失其根原。然基督教在中世纪之景象，无论何国何地何人，皆热心信主，苟无上帝，则将何以释之耶？故基督教存亡问题，即以上帝之有无为断。或则谓上帝有无问题既极关紧要，何以上帝独置关于灵界最大之事件于不顾，不为阐发奥义，使证确信，以免世人之辨难耶?而抑知所谓信者，继知之穷也。世人苟有所知，则无所谓信，惟其不知，乃崇信仰，故吾人欲得一活泼之信心，必留一难阐之奥理。今人信有上帝之心，是既可征信心之发达矣。况世之哲学道学家，具种种辨论，即为探求上帝之证，吾人观于世界无穷之现象，当各具其根源，而此根源亦必复有根源为之基。原因结果，循环递嬗，当必有最初之根源在焉。试按论理学求之，既具前提，必有唯一之结论，而此结论果为何物耶？试观宇宙之意匠，万物之中莫不有计划安置适用之景象，是岂成于偶然耶，抑寓有殊特之意耶？返视吾身之构造亦甚可异，但察耳目之外象，即不求诸生理，已觉可异。试一察其内象，则此奇异之心，忽易而为寅畏。不观夫目乎，视点之远近皆宜，光线之大小均适。凡外界景象，莫不摄其象于眼视衣。而眼视衣之构造，则为至薄。然此至薄之前，复区为十层即其第九层之组织言之，有三兆圆锥体，三十兆纤维条。由是视官，能恃以察五色之花矣。试再证之于耳，耳之官器，非成于一体，其螺形穴中，上有穹窿部之拱柱四千细密交错，以摄外界以太之声浪，能恃之辨八音且区别所闻之声，虽声浪复杂，亦能一一辨之。而人所传之声浪，亦适合于耳窍不然，人之言语为无用。且人之听官不特能闻人之言语也，而复能识谁何之所言，甚之藉辨声以识，人是耳目官器体用之可异也。其尤异者，则有脑筋之感觉，凡吾身官体之感于脑，脑筋莫不一一辨析。或为耳听，一经传达于脑筋，脑即感觉，故脑之感力，至为奥妙，虽受无穷官器之感觉，彼独施应咸宜，不紊不惑而无不当。由是可知即吾人之身，亦足证意匠之不谬。惟吾人苟举百体万物，一一而穷察之，深虑生有涯而知无涯耳。据上所言生理适合之情形，则其中有至广至深之意，匠至奥至赜之智慧可显著已。由是引而伸之，则不得不认有无所不知、无所不能之上帝在。由吾身以推众人，由地球以推太空，无量世界遂不得不认有智慧弥满之真宰在焉。
或谓达尔文(Darwin)所倡适种生存之论，即反对意匠之说。兹略述达尔文之说如下：达氏谓天然界生物虽多，然不足以供其生，于是有生存之竞争，而演优胜劣败之结果。其结果，则适者生存，不适者灭亡。故言天演进化之途辙，但有生存竞争，及适者生存二者而已。至适种之所以成，即视其物机体某部之改变，独优胜于其他机体，使有矫捷猛进之能力，或具特别之采色，使混同于外境，以淆敌类之目，而保护其身。无论其物有何类之改变，皆属于竞争之利益，并使其改变之特点，传之种系。递传而降优者渐留其种，劣者渐趋于灭亡，是即适种生存之理。
与意匠之说不同者也，在意匠之说以为万物机体具完备之适合，必与外境相适。与达氏之说相反对，达氏则谓机体生存之竞争，必赖有特性为同类所无。其能得此特性，则必赖于有益之改变其机体某部能与外境相适，则必能生存，其不适之点遂渐次芟除。由是观之，所谓适合者，初无一定指引之标的，故其机体之改变，但属于偶然，其所以改变之原因，亦但为生存竞争之效果，初非由于智慧者之意匠也。在意匠说之理论，则谓万物一切之适合，皆出于大智慧者之感动，由大智慧者之感动，万物机体与其外境莫不相适。至天演家自然淘汰之理论，则其形质有特异之改革，能适其境遇者，乃胜而生存；苟无特异之改革能适其境遇，则败而灭亡矣。
达氏初倡其说时，一时道学家皆斥谓与意匠说相枘凿。迄今人智日浚论者，亦稍改其论旨，承认达氏自然淘汰之说，谓其裨益良多。但其自然淘汰之说，仍有制限。盖就自然淘汰之说，决不能生适种生存之变迁，因物遇适合之境遇而变迁者，乃能进化；苟不遇适合之境遇，则亦无适合之变迁。然则凡物必恃有适合之变迁，方有进步，庸抑知适合之变迁，果何由而来耶？且自然淘汰之所竞存者，亦但属于一时之适合。初非永久之适合，况即一时之适合，亦必有助之而后成，由是可知自然淘汰说之有制限也。矧有其淘汰者，斯有进化者，即言进化亦属渐进，初非可以一蹴几。吾人固知物即有变迁，亦无甚利益，特为将来进化之阶级而已而。且也，达氏所倡天演说，揆诸近今天演家所述，亦间有相异之点。近今天演家谓生存竞争之变迁，有时且与生存为敌。所谓天演之进化者，但谓各机体中具有进化之能力，非必适合于境遇也。复按天演论之所谓进化，万物由卑而高由简而繁，递演而进于最高之人类，其进化之原因，又将何以释之耶？世界人类各有其一定之标准在所谓自然淘汰之说，果足以解释其理乎？吾知其不能也。因其所言进化，但视变迁适合与否以为衡。吾人当知，所谓进化者，必有一定之制限渐次历级，进而愈上。且有时历此级而弃彼级，其中奥理，洵难解释。苟欲释之，惟就天演或自然淘汰之说中，增以灵界之作用欤！是以达尔文之理论，不独不能反对意匠之说，且从而发挥其义蕴。盖吾人知意匠说，必有一大智慧者，宰于其中，凡宇宙万物，若何而安置，若何而适合，决非成于偶然，盖实寓有主宰之而纲维之也。
今复征诸不可思议之说，则若何？主张不可思议论者，以上帝或来生问题，轶出吾人智识以外，实为吾人所不能测。是派以斯宾塞尔（Herbert Spencer）为最著。彼虽谓宇宙间所有之权力，为吾人所不可知，然彼于理论时，己屡及之矣。彼尝认此权力为吾人所不可测，其权力弥满于宇宙，吾人不能测其所终始，或则称之谓无穷无际永存之势力，宇宙万有皆基于是。且其势力，具有意志，与吾人意志相似，亦属无穷无际而永存者也。斯氏复言，吾人泛论此权力，一切所具，如宗教家之有上帝然。
由是言之，斯宾塞尔之距天格，特亦未驳其有人格与否，惟置此问题，存而不论而已。盖论上帝之人格，其最困难之点，即在既言上帝有人格，则上帝亦有制限。然在宗教家之言人格，固亦必有制限。但其所谓人格，即就吾人之人格拟议之。要知吾人人格，未臻完备。求具完备之人格，则惟有绝对之真神而已。斯塞尔所谓永存之势力，即发见于吾人之知觉，特人类知觉恒属于现在之一时，其范围甚小。惟即此现在一时之知觉，亦必有其中未尝涉念及此，或竟有为吾人永不涉念之知觉在焉。然则苟汇吾人所历所识之各知觉，于现在之一时，吾人其能一一涉念否耶？盖吾人意志之储存，如层累之蕴蓄，凡所学、所见、所闻、所历诸事，虽久未涉念，仍蕴蓄于中，一旦烛之以光，则某事发见矣。是以人之知觉，如层累然，即储存于最下层者，亦与吾人有至密之关系。有时涉念某事，余所能为也，迨及行为之时，则每有能胜任与否之疑虑。吾人之身，如自动之机，若鼓琴之指，纯任自然，不劳思索，复如濯手，不学而能者也。迨病拘挛，始知濯手之有术。故吾人具自然之机能，免多数之困难。如行路然，不必思若何而举足；如食事然，不必思若何而得达于口腹；如阅书然，不必思若何能联贯其字句。是皆吾人自然之机能。苟无自然之机能，则脑力将疲于应付，而人类之理性以绝。世人当变为狂易然，则此玄妙之机能，初非吾人所能知，至其若何能感动吾人之情，与世人相联合，与上帝相感通？吾人但能窥测其万一而已。是以吾人虽具有人格，仍未能完备其人格焉。由是言之，吾人知宇宙间，必有绝无制限之人格，能贯彻过去、现在、未来之智觉而一之，是即完备之人格也。必有如是之人格，乃得称之曰永存之势力，而为世界万有之源。此永存之势力，能使吾人具有知觉，则其己体，亦必有知觉可知。斯氏复云，此宇宙永存之势力，其所呈功实，趋重于道德。彼以天演学理为之基而立伦理学之体，其旨与基督教之所谓伦理学相似，即与有神论家之所言，亦复大同而小异。所可异者，斯氏之理论之造诣，基于不可思议论之说耳。
