<!-- { "loadSidebar": true } -->
昔有问西土贤，畴之寿为至长？曰：至至善之候。又问君子生世宜几何时？曰：至可生之分限耳。辣责得满，西土之名邦也，其习俗视生死无二，惟论理当否。有诗人作诗云：士临阵，与其失命，宁失刃。当路闻之，以为大戮；流之远方，其余风及于闺阁，亦皆轻死尚义。本国史载：一母有子出御寇死之，或告之曰：令子死国难矣。母安坐弗动，曰：我政为今日生此儿也，是生已足矣。由此论之，可见本世生姑为生而烦苦，实其岁月渐消危浅无比，则生而似死焉，此理明甚，无可疑也。
4、常念死候以利於道行
然此世界中无他生，不得不以知觉运动为生；既以为生，不得不以气尽命终为死。但此死期，凡有生者常当念之，念之甚有利於道行矣，故今犹须略揭其形状也。夫死之候有三艰：一在死前，一在死际，一在死后焉。
⑴死前之艰难
凡人将死，即先遘厉虐疾不可疗已，则良友泣涕属耳诰之曰：有后事宜相付嘱者，速言之矣。命几以泯矣。吾从蓐间闻此语，则栗栗战惧不知身后何如也，惟默叹曰：此日月已矣，我永永不可再睹之矣；吾所爱良田广宅珍贝盈箧非我有，徒为他人积矣；妻子儿女不得复相聚矣，徒恋爱无益矣。呜呼！我至此殢也，盖曩所甚爱，此时睹之甚伤心也。存之以乐，失之以忧，则前多爱，今多死矣，是故贤妻孝子女此时避不忍见也，见而增彼此之哀痛故也。为吾友者，或备棺椁，或制衰麻，为亲戚者，或敛家具，或守财笈。吾展转床第间，惟有幽忧填膺耳。此则未死前也。
⑵死际之艰难
死非他，惟灵魂与身形分别耳。凡二物相吻合者，莫如灵与身之亲切也。合既密，分之愈难矣。两友偕行于途，临岐尚犹惜别，况一生同体之交乎哉？即见遍身失润色，而貌变，目深、鼻棱、口暗、耳燥、足呤、脉乱、心动、四体流汗，哀哉，哀哉！夫人以母痛入世，以己痛出之。出入皆痛，惟死时痛在我身尤切矣。及至将死，则仰而见天帝忿怒吾前行，俯而视一生之岁月都费之以造恶。向前而观，无穷之瞑幽；时下而视，地狱苦谷之门大开，以我翕吞；左右旋而睹，鬼魔俟我神魂出身将之伤哉。此时欲进而不堪，欲退而不容，欲悔而无及，即恨其生而死已。此则死际也。
⑶死后之艰难
及至死后，所患苦又甚焉。何者？死之后，我之所存魂与魄耳。魄即为尸，尸为腐肉，腐肉为虫蛆，虫蛆化归于土，此则贤否无异焉。请随视恶人之灵魂矣，夫既出身外，忽见移幽阴异界，辄置之天地主严台前以审判，一生之所为则尽出，藉记详载，行事无遗于是：所冒非义之财，所取非净之乐，骫法欺君、酷虐暴民、顺私意伤剥孤弱者，皆来受其报也。于是淆乱神道，抗侮上帝，妄尊异端，诈伪诬世，无所惧畏，既见天主威在上审罚，毋奈颤傈而无所逃也。于是不肖人所掩诸丑情：阳廉阴贪，外饰正内酿邪，见过不图改，见义不肯若，诸隩隅暗事，心中所藏逆公之谋、非礼之欲、非法之念，人目所不及，一一发露不可蔽焉。天地万物并我自心皆从而讦我、证我，则我焉辞乎？在生多见天主慈恻、天主宽容。至此，始见天主怒忿、天主严威也。则我何祷乎？谁获解救之乎？于是方知财贿已无，而惟有犯理得财之罪也；秽乐之味速过，而取秽乐之咎常遗也；傲矜之气已随风而散，而惟留傲矜所招大刑永悠不脱于身也。则第得恨己恨天地，懊恼而受无限殃痛哭，鸣呼不已矣。此难之至难，在死之后也。
第四节  常念死候备死后审
徐太史明日再就余寓，曰：子昨所举，实人生最急事，吾闻百惊怖其言焉，不识可得免乎？今请约举是理，疏为条目，将录以为自警之首箴。
余曰：常念死候，有五大益焉。
一、常念死候以敛心检身
1、心念死候则如生所当为
其一，以敛心检身而脱身后大凶也。盖知终乃能善始，知死乃能善生也，知家财乏则用度有节，知寿数不长则不敢虚费寸阴。不然者，如行雾中，前后不知，惟见目下耳。舡三老使舡，必有路程，有地图，日记已行几何，以知其所余於后也。坐必舡后，即知其舡前事，乃以舵张翕之矣。吾人行此生之路亦如是也。日记其日已往，而自置己于此生之末，乃能善迪检一生之事也。又如鱼潜以尾，引海中路也；鸟飞以尾，导空中路也。行此世非如於海於空乎？非以死候之尾，永言念之，难乎免焉。恒以心居死候则知生际所当为。吾欲知生际一事当行耶，否耶？即思此事是我死候所愿得于生前者耶，抑否耶？如此开导，岂不痛切哉。
2、死候之念胜于教海
古贤斐罗谷氏六年处冢内；伯辣漫人之俗，家门之外即是坟墓，出入顾瞻之，西土吾同道几百国，大概葬死皆于城中。夫皆惧忘死之备，而立计画以自提醒耳。昔西邻国有贤王传，不传其世代名号，惟时君老，仅一子当嗣，国子轻佻无威仪，荒纵自肆，国民患之。有司以诰王请戒谕焉。王训约百方，弗若也，则命士师曰：王世子犯重法，依律治之，勿赦。不日，世子以旧行奸宄事，士师拘囚讯鞫之，律当大辟，至日则出以行刑。世子见事窘，请诣王所，与父王面诀，许之。至王前诉曰：以王之子，国之上嗣，如匹夫死於刑下，理乎，情乎？王洒泣曰：非我也，法也。吾岂忘父子恩，既尔，暂免汝。目下刑，吾让尔为王七日，七日之内，恣汝意行乐。满七日，自往士师所伏法矣。语毕，即解王衣裳衮冕服之，令即王位百官皆听其命，己□而燕处，了不与国政矣。第俾一陪仆从世子，每日夕即提禀云，七日限今已过若干日也。如是诸日，世子一意盘乐娱玩无倦，独至夕闻仆之提警即大惊，寤忧愁不胜，迨第七日期已逼迫，启请游乐毕无欢悰矣。王至期出即问世子七日之乐何如？曰：何乐乎，王曰：一国之力不足供一人乐乎？对曰：然而夕夕有一仆来以就刑日数提刺我心，于是诸日日知我命就终，竟灭诸乐已。王曰：人人日日无不就终，寿数不等而均寡焉已矣，以后汝可保国矣。往昔所犯，大赦於汝，惟自今后令此陪仆依前七日夕夕提警汝念也。通国士民闻之大喜，世子谢教，谢恩而悉改前行。父殁，代立亦为贤君也。视此可验几载之教诲，百端以移其心，终不能致而七日死候之念致之矣。是陪仆之设，智者不可无也，恐世事脱其心而忘之故也。
二、常念死候以治淫欲之害
其二，以治淫欲之害德行也。
1、死候之念可灭五欲之炎
五欲之炎发于心，则德危而受彼烧坏。此死候之念，则一大涌泉灭彼炽焰，故于惩戒色欲独为最上良药也。吾在世，若已结证罪案，犯人从囹圄中将往市曹行刑，标榜我自负之，以行而于道中，适遇喜乐事，犹堪娱玩乎？
2、世人取非礼之乐之喻
若翰圣人设一喻，状世人取非礼之乐也，甚善。其言曰：尝有一人行于旷野，忽遇一毒龙欲攫之，无以敌即走，龙便逐之，至大阱不能辟，遂匿阱中。赖阱口旁有微土，土生小树，则以一手持树枝，以一足踵微土而悬焉。俯视阱下，则见大虎狼张口欲翕之；复俯视其树，则有黑白虫多许齕树根欲绝也。其窘如此，倏仰而见蜂窝在上枝，即不胜喜，便以一手取之而安食其蜜都忘其险矣。惜哉！食蜜未尽，树根绝而人入阱，为虎狼食也。是奚谓乎？人行旷野，乃汝与我生此世界也。毒龙逐我者，乃死候随处逐人如影於形也。深阱者，乃地狱之忧，泪苦谷也。小树者，乃吾此生命也。微土者乃吾血肉躯也。虎狼者，乃地狱鬼魔也。黑白虫齕树根者，乃昼夜轮转，减少我命也。蜂窝者，乃世之虚乐。哀哉！人之愚，甘取之迷而忘大危险，不肯自拯拔焉。哀哉！
3、死候之念以愈世乐之疾
西土有两泉相近，其一泉水人饮之便发笑，至死不止；其一泉水人饮之便止笑，而瘳其疾也。使人笑至死之水，是乃世乐迷人坏其心也。止笑愈疾之水，则死候之念耳。可不旋酌之乎？
三、常念死候以轻富贵名利
其三，以轻财货功名富贵也。
1、富厚百年如一夜短梦
夫物者，非我有也，非我随也，悉乃借耳，何足恋爱乎？身后人所去所也，彼所无用财为，亦无重财为矣。吾曷不萃彼所之所尚乎，惜乎？妄人于已□□□□□□已所在受苦也。夫物，汝曾哜其得之，□□□□□其失之之恨，请毋观其来，观其去，毋观□□□□□欤。夫进而聊带伪乐，而退乃大遗真忧。□□□所谓财人已毕，其寐而手中无所见也。言有人梦捉得金银满手，喜甚，急握固之，忽然而寤即空拳耳。经不曰：人财而曰财，人是以贪得者，非我使财，为财所使，是财奴也。不曰：得财，惟曰梦得财。盖其富厚百年，犹一夜之短梦耳。
2、一士与三友之喻
且状其情以一旧事，极著明焉。昔有一士交三友，而情待不等。其一爱重之深于已，其一爱重之如已，其一甚菲薄希觌面焉。忽遇事变，国主怒，逮讯之诏狱。士闻之，即急走其上友，诉己窘急，幸念夙昔冀援手焉。其友曰：今日特不暇救汝，政与他友有嬉游之约，当候于此。不得动移，只能送汝衣一袭，舆一两耳。士怅然叹息，则走其中友，愈益悲泣诉已患，祈勿袭前友，特脱我于厄也。友曰：今日适远行不暇，惟得偕汝行至中途，远则至公府门耳，讯狱在内，吾不得与闻也。则益窘，而悔曩昔择交之误也。既而，思彼小友素忠实，或能救我乎，未可知。至其所，无奈愧怍不得已，先告以二友相负状，又自曩之菲薄，请勿介意也。惟幸念一日之雅愿，微大德无弃我矣。友曰：吾故寡交，恒念汝，汝今勿忧此等事，惟我能任之便相拯济，为好我者劝也。言毕即先□趋王所。此友之，宠于王也，异甚，则一言而释士竟无虞矣。
3、释一士与三友之喻
是奚谓乎？士遇事变，即人至死候上帝将审判我一生不善行也。其三友者，一财货、一亲戚、一德行矣。夫财货、室屋、田产，自不能运动，惟与我葬服及棺椁耳。夫亲戚朋友，惟送我山间及坟墓之外，自不能入矣。第德行阴隲人，虽不甚重之，却能保身后之□，且以我救也。以是可见，死候之念导人以明世物之虚实矣。能随我者，乃我事也，实也。不随我者，非我事也虚也。
4、沙辣丁的故事
沙辣丁者，西方七十国之总王也。将毙，取葬衣，命一宰臣揭诸旗竿之首，行都邑中，顺涂而大呼曰：沙辣丁七十国王，今去世惟携此衣一称耳。噫！讵不亦此意乎？
5、野狐之智
