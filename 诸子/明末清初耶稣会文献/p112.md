<!-- { "loadSidebar": true } -->
曰：亦事之以礼而已矣。事死如事生，礼也；不若事，非礼也。履斯礼而主其大祭，则可；喻斯礼而揖其木主，则不可。
五十、葬
问葬。
曰：亦葬之以礼。礼不寡，故孟子曰：“不得不可，以为悦。”礼不多，故颜渊死，门人欲厚葬之，孔子曰：不可。礼，理也。故朱子云：“不作佛事。”盖浮屠所谓祷场、施食、烧纸、破狱，皆钓愚夫愚妇之饵，以求供佛饭僧之术。无根之谬妄，无理之左道，君子者所必不履也。
五十一、看地
问看地
曰：按孟子论葬，则仁人掩其亲，必有道矣。亲死则委之於沟壑，使狐狸食之，孝子必不为也。故备棺椁不使土亲肤，又於洁净之所筑坟，不使比化者朽在泥中。此人子当然之责，可赞而不可病也。今污俗所谓看地者，大异乎是。方孝孺云：“葬师，祖晋郭璞书。”其书苟可信，璞用之以葬其祖考，宜有奇验不诬，而璞卒死於篡贼。其身不能福，而谓能福乎人，其可信否？邪世之人多信之，不知自陷於不孝，而莫之赎也。呜呼！先王之礼一失，而流於野，再坏而入於禽兽也，宁不哀哉！
五十二、木主
问木主。
曰：方氏云：“为亲之死，故有尸以象其生；为亲之亡，故有主以象其存。”据此，则主与尸，皆虚象云耳。高氏云：“观木主旁题主祀之名，而知宗子之法不可废。”由此又可知，木主为后来子孙不失支派之意焉。
五十三、画像
问：若然，何不画父母之像？
曰：或画像，或立主，其意一而已。然用主而不用像，一则木主易列於堂，使各家支派存焉；一则恐或画得不正，而有以亵父母，不如立木主，而视亲於无形。父母之活像，其在孝子之心。外有木主，是孝子之心不容已焉耳。
五十四、点主
问点主。
曰：家礼止择善书者题写木主，未言求人点主。近世丧家，或请官员点主，其意欲尊父母。然恐乡官不善书，又恐临时写字错落，故先写成，止求一点，亦如某官亲书然。
五十五、神位
问：奚为神位？
曰：神无方，则无位也。若神在木，与人在席相似。必当曰神在兹，安曰神位在兹。今谓之神位，有事死如事生之意寓焉。盖父母生时，必在上坐，子孙跪在膝下；及其已亡矣，则孝子设木主之位於上，以肖父母之存而已矣。譬如有清官於此，民戴之父母；一旦命下而升迁，民染其泽，心无所依，故从而卜堂以象之。堂中立主，书某官之位，其人也已不在兹矣。若有云某官在木主上坐，虽至愚必不信诸。而今云父母之神入在木主，如鸟栖树，与云官在木主上坐，有何异？必亦无斯礼也。
五十六、灵魂之所
问：《家礼》祝文云：“形归窀穸，神返室堂。神主既成，伏惟尊灵。舍旧从新，是凭是依。毕怀之兴。”奚为也？
１、不可尽信祝文
曰：许氏云：“主者，神象也。孝子既葬，心无所依，所以立主事之。”陈氏云：“葬者往而不返，斯礼极真。”使夫祝文於之矛盾不合，则不当礼矣。且《周礼》、《仪礼》、《礼记》，大儒犹有疑处，於《家礼》中０祝文，何可尽信乎？
２、朱子之言不足观
况《家礼》一书，乃《性理大全》一篇耳。今考性理，则宋儒明云：“人之死也，形归土，魂还天。”未云魂归木主。即《家礼》一篇，是朱文公所作。今文公於《书经》“乃帝殂落”，明云：“魂殂於天。”於《诗经》“对越在天，骏奔走在庙”，文公又明云：“既对越在天之神，而又骏奔走在庙之主。”使文公於经明理如此，而於《家礼》错指魂入木主，则朱子自相矛盾而不足观也。
３、祝文正解
殊不知祝文，乃主旁所题奉祀之语。孝子若曰：噫！亲之形躯，已归窀穸，再不见矣；惟其神之象，可迎返堂，真如常见焉。未葬以前，魂帛为象，葬之而后，以主易帛，礼斯定矣。今葬既毕，木主既成，伏告亲灵，旧象魂帛，孤子舍之而藏；新题木主，孤子取之而敬。敬之何意，从礼而已。设主代亲，一则凭依孤子怀心，思亲如生焉而可见；一则时展礼典表念，事亲如存然而可养。庶几追远，孝义毕兴已耳。如此参解祝文之意，岂不正哉？若解作亲魂，舍旧从新，而凭依木主，则朱子背理背儒。而“毕怀之形”一句，亦无可搭之处。
五十七、吊
问吊。
曰：《说文》本训：“问终也。”
《易》曰：“古之葬者，厚依之以薪，葬之中野。”故吊者持弓，所以警鸟兽也。《礼》曰：“知生者吊，知死者伤。”注云：“伤者、情痛乎中；吊者，礼恤乎外。”今吾友值丧，则以礼恤之；吾友见死，则以礼伤之。在柩前行礼者，恤其生而悲其死，事亡如事存而已矣。
五十八、丧
问丧。
曰：孔子曰：“子生三年，然后免於父母之怀。夫三年之丧，天下之通丧也。”又曰：“丧与其易也，宁戚。”子思曰：“丧三日而殡，三月而葬，丧三年以为极，亡则不忘矣。”
五十九、奠
问奠。
曰：凡奠者置之案上而已。《礼》曰：“内则奠之，而后取之。”孝子朝夕具馔数器以进，乃事死如事生也。父母存，子养而乐；父母亡，子奠而哭。哭乐之有不同，而事之之心一也。
六十、上坟
问上坟。
曰：《礼》曰：“古者墓而不坟。”注云：“坟者为垄，所以记识也。”夫木主者，空象焉耳，犹可礼之，而况坟墓乃亲尸之所在乎？则往於坟，号泣、稽首、进菜、奠恭，亦事亡如事存而已矣。
六十一、祠堂
问祠堂。
曰：先人之室，神主之所，事死之宫者也。
六十二、庙
问：奚谓之庙？
曰：《说文》本训：“尊先祖貌也。”《尔雅》云：“有东西厢，曰庙.。”《正字通》云：“古今注庙者，貌也，所以仿佛先人之容貌也。”郑玄云：“庙言貌也，死者不可得而见，故立宫室象貌之耳，礼也，天子七庙，诸候五庙，大夫三庙，士一庙，庶人无庙。”据此诸说， 则祖宗庙与木主无异，并为先人之象。且立庙或七、或五、或三、或一者，分明是视死如事生之意也。
六十三、佛老之庙
问：邪神之窝，在佛老之徒，亦谓之庙。
曰：吾儒於佛於佛老也，乃黑白之分焉。异端能假吾儒所用之名，而不能有吾儒教之实。以儒言之，庙对郊而言。人之生也，宫室而居；故其死也，以生之所养者，奉之而为庙。若上下之神，非室居者，故坛而不屋。儒有郊以事上帝，有坛以事神，有庙以事人，而三礼备矣。以佛言之，真所谓不知而妄作者也。称其淫寺以为庙，犹视其佛以为至尊，并为妖术邪道之谬，与吾儒教之正何有？
六十四、无庙亦能孝
问：庶人无庙，亦能孝乎？
曰：无伤也。真孝在心，不在庙。凡困穷者，而以纸为主，以茅屋为堂，以父母所日用之器为笾豆，以常桌为香案，以蔬食为馔，孝亦在其中矣。
六十五、郊庙之意
问：郊庙之大意？
曰：有南郊以事天，而报本；有文庙以事师，而重学；有家庙以事亲，而养仁。敬天、重师、爱亲，三者行，而天下平。郊庙之意，其大矣乎？
六十六、家庙之礼
问家庙之礼。
曰：其礼也，所以序昭穆，所以序爵，所以序事，所以序齿。是故斯礼也，不云而教，不怒而戒，不惠而劝，不强而化。人行之熟，则同姓亲而理，异姓贵而敬。老者尊而文，少者孝而勉焉。
六十七、祭
问祭。
曰：祭之言察也。察者至也，言人事至於神也。祭之意，广而不特也。曰奉、曰事、曰拜、曰祭，总是敬之意而已。是故祭可通三礼，然三礼各有本意，断不可混者也。《礼》曰：“主人亲馈，则客祭；主人不亲馈，则客不祭。”陈氏云：“主人亲馈，是敬客也；客祭其馔，是敬主也。”宾主之间既有行祭之礼，则死生之中行之，礼死如礼生之道也。
六十八、祭之仪
问祭之仪。
曰：卜日、斋戒、省馔、恭神、降神、读祝、三献、侑食、阖门、启门、受胙、辞神、纳主餕而礼毕。
六十九、祭之义
问：祭上帝，祭鬼神，祭先人，其皆若是乎？
曰：以外文言，则大同而小异，并是如设大宴相似。以内志言，则大有以异。祭於上帝者，以为至尊至一，万物所资始，万民所资生者也。祭於群神者，以为有丕万方之责於天者也。祭於先人者，以为推我孝，事死如事生者也。孔子曰：“祭之以礼。”合礼，则为正祭；失礼，则为淫祀耳。
七十、卜者
问卜者。
曰：夫日也者，未有不好。日日为善，则日日吉。一日为不善，非是日凶，惟人作孽。是故卜日，以避凶而取吉，无理以考，则不可。然古者卜日，定於某日，非择吉也。礼云：“天子以元日祈谷於上帝。上丁释菜以祭先师，祠春、礿夏、尝秋、蒸冬以祀先人，皆有定日。”失期，则大不敬。自古至今行之未变也。康熙二十一年礼部请旨，奉旨，阴阳选择，书籍浩繁，吉凶祸福，多相矛盾。且事属渺茫，难以凭信。
七十一、斋戒
问斋戒。
曰：乃所以深孝敬之心也。人将见大宾，亦必洁其身；我将事父母，孰有甚焉。在父母之怀三年，今日恭默思之，不亦宜乎。
七十二、迎降送神
问迎、降、送神。
曰：古之祭者，必以人为尸。祖考已亡矣，故有尸以象之，迎降送尸云者，则与迎降送祖考无异。后世不用尸而画像，今不用像而设木主。夫尸、像、主三者，外形不同，而并为祖考之像，故迎降送之之意实一也。
七十三、课
问课。
曰：苏氏云：“古者有大宾客，以享礼礼之。清酒，人渴而不饮；干肉，人饥而不食也，故享而礼焉。”陈氏云：“体荐设几而不倚，爵盈而不饮，肴干而不食。”昔成王之敬周公者，有用享礼。《书》曰：“乃命宁子，以鬯二卤。”曰：“明禋拜手，稽首休享。”苏氏云：“以黑黍为酒，合以郁鬯。所以裸也，礼莫大于裸。”曰：“明禋休享者何也，事周公如事神也，岂非敬之至者。其礼如祭也与。”依此而论，夫裸之礼，既可达於生者，则用之以敬死者，亦是敬死如敬生之意。夫享礼，虽生而饥渴者，既不食不饮，则神享云者，必无饮食之理也。况后世郁鬯不得其传，又古来糵、糵造醴，(醴者即玄酒、清酒也)后世厌其味薄，遂至失传，则并糵法亦亡。今无清酒、无郁鬯而欲行裸礼，岂可得乎？是故至今郊坛、宗庙及学宫丁祭，并丧礼堂祭，止用献爵，而裸礼久不行矣。
七十四、茅沙
问茅沙。
曰：古者有白茅，以充祭祀。《书》曰：“包匦菁茅。”然白茅、菁茅与郁鬯、清酒，亦同不得其传焉。今之茅沙，虚文而已。
七十五、祖考来格
问：祖考其来与否？
曰：不可定而必之，上帝命之来即来，不命即不来也。夫感格之说不经见，且难明，似不足据。盖感格之固不在我，犹其来格亦不在彼，理的然矣。
七十六、“祖考来格”辩
问：《书》不云乎：“祖考来格。”。
