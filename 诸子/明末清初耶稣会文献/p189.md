<!-- { "loadSidebar": true } -->
虽天主受苦受死，不减其尊焉，且可贵可重也。何则？人死有轻贱，有贵重，不在计其死之凌辱，且在受死之缘故，缘故不善，死可贱可轻；缘故善，死可贵可重。譬如强盗死，虽无大凌辱，必为可贱可轻，为其死之故为恶也；忠臣义士，或为本君或为守城保民被杀，虽死时受大凌辱，必为可贵可重。若国君为保万民而死，其死岂非更尊贵耶？
天主受死之缘故，不是为本身之罪，正是为救赎万人之罪，及开天堂之门，免人受永苦。其死善之缘故安可计？其贵其重，又安可比哉！
天主降生，名称耶稣，译言救世者，其在世三十三年，亲训其圣教，教人认得天主，改恶迁善。彼时选十二位宗徒，显出甚多圣迹，姑舍而后言之。受难之期既至，自己甘心交付于恶人之手，以受其苦难，被钉十字架死，万世人罪债全赎于此。并开天之路，而人能升天堂。天主耶稣死后第三日而复活，四十日之内多次显现，宗徒订正其圣规。至四十日满，在宗徒弟子一百二十人面前，午时，天主耶稣自己升天上焉。将升天时，谕十二位宗徒分行天下，遍报于万民，天主降生以赎人罪，天门已开，及命其劝化万方之人奉事天主，进天堂之正路。宗徒依天主圣谕，四方播传圣教，多国无数君臣、博士、农民一心奉事天主而为圣人也。其后万国常有多博学之士传天主圣教，如予辈铎德，到贵国以劝人顺从天主圣教，奉事天主，不过承天主命引人升天享无限之福。况贵国是聪明之人，何忘其本主大父而不省察，反以佛、菩萨为主、为父，而奉敬之耶？犹有一童子，本是尊贵者所生之子，有被小人瞒骗说道，尔是我之子。童子无知，信其言，随到其家，奉敬如本父，命其耕田、采薪、牧牛等。其童子长大，明悟虽开，不知认本父及本家本乡之路。偶然有人经过其地，认得此童子为某大人之子，召而问之，子为何在此耕田粗衣而受其苦耶，尔非只小人之子，尔亲父至尊至贵，家业无比，尔本父在某处，若子要归本家，我引尔到本乡可也。此童子听闻那人之言，岂不欢欣感谢其人，而即离小人之家，以归本乡，受本父之洪恩乎？吾人本是天主亲生之子，天主预备天堂之荣福以为吾人受享，奈被魔鬼瞒骗而失荣福，至死后止有同其受无穷之苦。予辈铎德从大西洋来与子等讲明，子等本父止是造天地、宰万物、至尊无对、至高无匹天主也。今劝化子等专心顺守天主圣教，即引导子等行本乡之路以至本家，则为死后升天堂，享本父之家业，受无限荣福。予辈铎德引导子等认子本父，岂非为爱慕子等灵魂，不舍得其下地狱受永远之苦乎？所以予辈大发切爱之心，轻贱世上之福，离本国本乡来传圣教，劝化万人从本亲父之圣意，虽万里程途，波涛艰险，历猛兽蛮彞而有所不避也。冒此而来者，予辈为何而来乎？费用皆来自本国，不过止要人人为善，以得升天，享永永之福。可见只圣教为真也，实实有爱慕人之情，因为天主生人如父生子，人当奉其圣命如子之顺父命也，不然则犯不孝之罪。天主又为人之恩主，时时刻刻降恩于人，人当报谢其洪恩，不然则为忘恩之徒，而犯背本父之罪。
天主代人受万千苦难，以赎人罪，人当奉事如本恩主，不然犯无情之大罪。子不从本父之命，自不能得父亲家财，理有当然；人不顺天主圣命，岂得天堂之荣福？凡不报谢人惠者，其人自不再加恩；人不报谢天主无比之恩，岂天主再加其恩乎？奴仆不奉敬本主，不能得主人之爱；天主为人本主人，不奉事天主，岂得天主之宠爱？且受其怒其罚耳。吾人不从天主圣教，犯大不孝、大忘恩、大无情之罪，岂可得升天享其永福？按罪而受苦者断断也。
第三十七节 天主降生之事 
客曰：何谓降生之事？
答曰：降生事迹，经典载之详矣，如举其略而已。天主降生之时，为汉哀帝元寿二年。降生之夜，夜光如昼，九品天神皆降来朝拜，空中作乐诵云：“上天永福于大主，下地安和于人。”天上显现异星，引导外国三王各来朝觐，奉献多宝贝，不约而来，同日而至。降生之地，曰如德亚国。此时天下万国皆习于异端，惟如德亚始存天主正教，先知圣人预言降生之事，以为人后征符，载在经典。主降生之名曰耶稣，译言救世者，居世三十三年，所显之圣迹甚多，人神俱所不能。一则令人推之立教者，断非寻常，必定有天主权能，方能行此。一则令人知所传之道皆为正教之凭据奇迹，如命风息即息，命海浪平即平，命草木枯即枯，以五饼二鱼饱饫五千余人，如跛者、偻者、聋者、瘖瞽者、疯疸者、癞疾者等，不用药饵，谕痊即痊，负魔命退即退，及死已葬四日者，命活即复活，降生之事者，其略如此。
第三十八节 天主受难之因
客曰：天神为神，岂受得难乎？
答曰：前三十四端已讲，天主耶稣之位包涵二性，即天主性与人性。两性相结合于一位，名为耶稣。所谓天主受苦难，不是天主三位一体之体，不过是第二位降合人性肉身之体。因天主三位一体之体，万不能受苦，若使苦难可侵，便非天主。但天主降生，既是天主性与人性相结合，其两性名称则互相通共。以此之故，所以受难钉十字架死等，虽单系人性之事，其称谓亦与天主本性相通共，因而云天主受难钉十字架死。犹如人身受伤时，其灵魂虽不能伤，但因灵魂与肉身连合共成一人，所以不但云人之肉身受伤，而云某人受伤，此之谓也。
第三十九节 耶稣的神人二性
客曰：天主有母而无父，不怪异之事也乎？
答曰：真西山曰：“生我者父母，然所以生之者则在于天也。天赋我以气，赋我以形，父母固我之父母，而天亦我之父母也。”曰：人有父母，亦天赋人以气，付人以形，不亦怪异之事乎？又既天赋人以气，赋人以形，父母甚么赋人乎？自然赋灵性与身之缔结也，然人以缔结其灵性于其身，止有父母并其本灵，形止为天赋他，何怪异天主耶稣如人性有母而无父，反如天主性有父而无母乎？
噫！子不知，分开天主耶稣之一位有两性，有天主性，有人性。如人有灵魂，亦有身，两者共成一人之性，天主耶稣两性成其一位亦然。耶稣如天主性，则有父而无母；如人之性，则有母而无父，乃以天主用圣母纯净之血，以成天主耶稣之圣躯。然天主之自能从无物中而生万有，况用圣母纯净之血化成耶稣圣躯，有何难乎？
第四十节 耶稣被钉十架乃其圣意
客曰：天主耶稣何不默化恶党，令致无此被钉之事乎？
答曰：虽天主耶稣能默化与禁止恶党无被钉之事，不要如是者，盖人都有本主意以行，顺其主张。天主不要强迫人之主意，予前已详言，无容再赘。请看上卷第十四端，并本卷第十七端，始可豁然之道理，即孟子有云：“恻隐之心，人皆有之”。
又曰：既吾主耶稣默化恶党，令致无被钉者天主乎。实辜负其降生之圣意，何得救赎万人之罪，何得补还万人无穷之债于天主耶？请看本卷第三十六端可知矣。
第四十一节 民康物阜系于天主圣意
客曰：三代以上，唐尧虞舜乃圣帝明王之治，尚且教化斯民，时雍风变，民康物阜，熙熙皞皞之世。岂以耶稣自称之曰天主，其教化斯民，既不能使民康物阜，时雍风变，则亦己矣，反被恶党之钉，何天主尚不及圣帝明王也乎？
答曰：子或信天或信佛等，既天或佛是造天地万物之主宰，该常在常有权能。既然，为何今世不时雍风变，民康物阜，熙熙皞皞乎？岂以上帝或佛自称之谓万有之主，其教化斯民，而不能使民康物阜，时雍风变，何上帝或佛尚不及圣帝明王也乎？
或曰：予不论上帝等，止论三代以上耳。曰：则时雍风变，民康物阜，熙熙皞皞之世，全系于天子耶？既是贵国三代后有多皇帝，其权势更大于三代以上，因何其时无时雍风变、民康物阜、熙熙皞皞之世乎？
或曰：三代后无圣帝明王。曰：有无都是人，其权能有始有终，亦无权俾下雨，及使不得地多生珍宝财帛，而致令于民康物阜、熙熙皞皞之世。
又曰：既帝为圣，时雍风变、民康物阜等全系于他，则圣帝天上天下有全能，为何皆归功于天而已？因何有生有死耶？因何贵国人都拜天或佛等，而不拜圣帝耶？何子前曰，作善降祥，作不善降殃耶？降祥降殃，儒曰都从天降来，释曰都从佛降来，无一人曰于圣帝降来，则圣帝非全能也。
嗟乎！子做圣帝，更尊更高于大根原哉！子不知民康物阜等首系于天主圣意，人要否该顺天主圣意，次系于臣民有多地方，以耕得多田。三代以上，地广人稀，田亩无限，地土高腴，种则不计亩，收则四倍于今，果物遍野，六畜繁衍，凡有欲者，皆取满其意而后已。又在于人之行，做善有时雍风变、民康物阜，做不善无时雍风变等地上真福。止在做善之事，死后升天，予已详言在本卷二十五端。后在於皇帝爱臣民，矜恤之，薄税敛，并统治有方，赏善罚恶古时。万国新创，国君皆爱民如兄弟，因国始而人稀也。无仇敌相争则无费用，衣食各足则无盗贼，无兵车则税敛从薄，此君民安堵如此，亦何尝非民康物阜、熙熙皞皞之世乎，不止贵国然也。上古有万国，数百年皆然也。则三代以上，民康物阜，不属於皇帝之权，亦不系于帝之圣可知矣。嗟乎！予前多证万物该有一大根原，生存统治万有之主，其全能无对，则天主也。及第二位白白降生为人，以甘心赎万罪人之债，若天主耶稣要用其权能，不止负其降生之圣意，且强迫恶党主意，何难之有？其不可，不必多言矣。
第四十二节 拜十架之意 
客曰：耶稣既钉十字架而死，贵教当不忍见此刑具，方为贤肖之子。乃以立为圣号，而拜之此，又何解？
答曰：天主白白降生，亦甘受苦难，以赎万人之罪。既是圣教之人，当然见此刑具，方为贤肖之子。从天主圣意，止当不忍天主苦难之原故，就是万人之罪，亦各人当痛悔其罪过，并不敢再得罪于天主，方为贤肖之子也。
又曰：贵国人皆拜天子之恩赐，因是皇帝之物也。况我们该拜天主耶稣圣号，就是十字，盖天主耶稣钉死其上，而本圣血淋漓其上乎。
第四十三节 天主降生实据 
客曰：天主降生不过出于西士之口耳。
答曰：贵国有孔子，不过出于士子之口耳，子必曰，岂有此理！盖中国有多典籍，以证有孔子，其本国为东鲁，其墓还在，其后代亦在，则说无孔子岂非狂乱之言乎？况天主圣教有百万典籍证天主降生，其本房屋及墓现在，其弟子今常不断传其圣教，如我们铎德。子云天主降生不过出于西士之口耳，岂非狂乱之言乎？子细细省察，予答始能通达，不独该有天主，且该降生焉。
第四十四节 耶稣生如德亚国缘由 
