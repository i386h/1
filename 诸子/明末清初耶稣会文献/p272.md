<!-- { "loadSidebar": true } -->
夫同在天壤之间，未有能超于天壤之外者。天之上，天之下，地之上，地之下，天主无所不在，主宰于寰区之内。今蔑视之，曰：吾尊吾佛，超于三十三天之上也。天帝不恶其傲妄乎？譬之同在一国之内，不尊国皇，妄言曰：彼某人统治万国之皇，为皇中之皇也。国皇之赋税不供也，曰：吾将以供皇中之皇也，则国皇有不讨其叛逆者乎？
4、儒者不能讨除
然而孔子之徒不能讨除二氏也。何也？以佛之谩话大言，儒者不能致诘，故无以讨除之也。傅太史、韩昌黎、程朱诸大儒，天下之聪明俊杰奇伟人也，与人竭力辨论是非，分别邪正，而人终不信也，邪魔之虐焰炽甚矣。盖孔子与佛同为天所生之一人，彼有彼之说，此亦有此之说，两相角立，自无以胜之也。
5、佛教灭天理人伦
独不思孔子与佛同为天所生之人，一尊天，一背天，邪正是非决矣。昔壶关三老说汉高帝。曰：名之为贼敌，乃可破。天下共立义帝，项羽弑之，大逆无道。故项羽强汉高弱，以大义胜之，卒楚灭而汉兴也。今伦为天伦，佛氏灭五伦，则无天伦；理为天理，佛氏绝义理，则无天理。只此二端已为天下极大恶名，而人犹尊之信之，此邪魔必欲陷人于罗阱，而儒者不能大义以决之，恐得罪于天中之天也。
三、天教尊孔伐佛
若天主圣教则不然，知彼所言之三十三天，妄也；历劫轮回，妄也。天主至尊无对之主也，生天、生地、生神人万物，而佛亦天主之所生之一人也。舍天主不事，而事邪佛，天主之所必诛也。奉周天子以讨楚吴之僭王，有不名正而言顺乎？故吾以孔子为疏略，实非谤毁孔子也。孔子非天帝，未尝辨鬼神之邪正，是以不能禁人不事佛。今以主教辅孔子，益知孔子为天所生之圣人，而非二氏邪魔之可并也。（不读主教之书，不知二氏之邪，孔子之圣。）无奈世人中藏有佛，援孔子以与天主角，而实以孔子为彼佛救败之藤牌也。余欲卫孔子之道，故奉天主以伐佛。世人皆弃孔子于佛之下，吾独尊孔子于天主之前，谅亦孔子之所许也。此天教之有补于儒教者九也。
第十节  天主审判
一、人咸知灵魂不灭
人咸知灵魂为不灭，故佛氏之言得而惑之。乃儒者折佛之言，曰：舍现在之身，而别求身外之身。此说不足以折佛也。孟子曰：“从其大体为大人，从其小体为小人。”小体耳目肉躯也，大体心思灵魂也。
二、灵魂是天主赋之
佛徒傅大士偈曰：“有物先天地，无形本寂寥。能为万象主，不逐四时凋。”夫有物先天地，无形本寂寥，此天主无始之义。赋人以灵性亦从寂寥中赋之，但天主无始而人有始也。能为万象主，不逐四时凋，此人之灵性，亦与天主同无终也。
三、佛氏自尊其性
而佛氏之徒不如是解，不知有天主，惟自尊其性。以为先天地而有，后天地而存也。故妄言曰：自无始以来也，此灵魂也，身外之身也，真身也。
四、佛氏无权免罪
若止认肉躯之身为身，不几为二氏之徒所笑乎？世人穷理者少，自恣者多，妄听佛言，罪福本空。于是忘却天良，纵心嗜欲。死期一至，乞哀于佛，知灵魂之不灭故也。夫生我者能赏罚我，佛非生我之人，安能免我罪哉？人之不求孔子者，以孔子未尝妄言，吾为三界导师，能祸福人也。是孔子之疏略，孔子之道固然也。孔子之诚也，佛则伪而已矣。
五、天主审判人功罪
今知天主为生人之大父母，人之功罪皆听主审判，上达下达，无中立之理。则可返而归孔子，实实迁善改过，从孔子所敬畏之天主，还我中国荡平之天下。是天教之有补于儒教者十也。
第十一节  敬鬼神而远之
一、当敬鬼神而远之
鬼神之理，幽渺难知，故孔子教人敬而远之，精当极矣。
二、魔鬼专欲害人
而人弗信也，佞佛事魔无所不至。主教西来，辨其邪正。云魔鬼与主为仇，不能害主，专欲害主笃生之人，恐人为善升天，为主所宠，夺其已黜之位，于是百计诱人，令人犯罪。
三、魔鬼诱人以偏好
盖魔鬼最灵，能出入人心，知人偏好，即以其所好者诱之，百发百中。唯一意向主，庶彼诱可杜。
四、魔鬼借古人害人
盖魔鬼自知丑恶，不为人所重。则借古来有名之人，如佛、菩萨、关羽等类，藏其像内，令人求签打笤，示以小应，然后人尊信之，陷人以背主之罪。
五、在人间者皆魔鬼
若天神则不然，非奉主遣，不至人间。若人已死，非升天即入地，亦不在人间。其在人间者，皆魔鬼也。
六、敬天主以避邪魔
吾中国人不知此理，邀福之心胜，纷纷祈祷。不知正向主教之人，一意敬主，凡遇邪魔绝不与之作缘，虽大海周流洪涛万丈，邪魔不能为害也。此事甚正，必如是，而后还我中国孔子敬鬼神而远之之道也。此天教之有补于儒教者十一也。
第十二节  不择日
一、有为之日皆吉
天主予我以日，我乘是日以有为，则日皆我之吉日也。
二、克择家妄立凶神吉神
而世之克择家，妄立吉神凶神名色，此皆出于后世灭蛮等经。
三、封神之说荒唐可笑
尤可笑者，姜子牙因文王征猃狁兵败将殒，子牙褒忠以励国人，封领兵大将张仲为张大帝。其余或封天尊，或封将军。录其子孙才者袭职，庸者世禄守祠。于是国人感奋，思报仇雪耻，更伐猃狁破之。而后人讹传以为伐纣，封神作封神演义，中立无数妖怪鬼神。夫武王伐纣，一戎衣天下大定。此时佛教尚未入中国，安有燃灯观音诸佛。况子牙亦人耳，安能封神？又此诸人皆莫须有之人也，乃释道二家皆祖其说，竞立邪像。
四、儒者信而从之
儒者不能辨也，反从而信之。凡有作为，必事选择。
五、天教以善恶定吉凶
若天教则不然，以为吉日而行恶事，即我之凶日矣；凶日而行善事，即我之吉日矣。故从九万里而来，惟观风之顺利，不问日之吉凶，此可见神煞之不足凭矣。其理甚正，此天教之有补於儒教者十二也。
第十三节 祸福在天
一、圣人以吉凶劝善警恶
儒者不发卜筮。盖圣人欲人迁善远恶，而人未必信从也，唯迪之以趋吉避凶，则人无不欲求吉祥而畏凶祸者。使知为善则吉，为恶则凶，而人始惕然矣。
二、善恶未必合于吉凶
然理虽如此，而未可执也。亦有善而未必吉者，如大过上爻“过涉灭顶，凶，无咎。”是也。亦有恶而反得吉者，如姤之初爻“系于金柅，贞吉是也。”亦有一事而噬吉，卜不吉者，如晋献公欲以骊姬为夫人，里克以为筮短龟长是也。亦有恶事而噬得吉者，如南蒯将叛，筮得黄裳元吉是也。
三、卜筮之书失圣人之旨
古卜筮必有成书，如左传所载谣词。今不可复见，焦赣《易林》非旧文也。京房以六神配六爻，惟论吉凶，不论善恶。而爻辞不尽为凭圣人之旨，失其传矣。
四、天教禁人卜筮
今人卜筮皆宗京氏，未必尽验。即使有验，而筮得吉者，将长人傲妄之心；筮得凶者，将阻人有为之志，故天教禁之。
五、吉凶祸福一听天命
以为吉凶祸福天主之命也，善恶吾人自主也。尔唯为善去恶，则吉凶祸福一听天主之命可也。此何等直截痛快，以较世人之回惑于吉凶祸福，而莫知所从者，相去远矣。此天教之有补天儒教者十三也。
第十四节  天主以身掖人
一、孔孟以仁义相辅
孔门求仁以元者，善之长也。孟子兼言义。有义以辅仁，而仁不流于姑息；有仁以辅义，而义不入于寡恩。
二、佛教的痴愚妄行
1、佛氏舍身喂虎
若佛氏则仁而愚矣，舍身喂虎而自己之亲则弃之，可谓仁乎？
2、禅和子不动念
禅和子有曰：“自已参禅，闻亲被人杀，而能不动念者，乃登菩萨位是。”忍于亲矣。
3、佛教人干枯爱河
佛又教人爱河干枯方得金刚慧地。
4、梁武帝溺佛
梁武帝溺佛，死罪不决，宗庙以面为牺牲。
5、候景食人肉
候景之乱杀人靡算。亲女溧阳公主与候景为妻后，候景诛人食其肉，并溧阳公主之肉亦尽。此真倒行逆施，不可一日行于天壤也。
三、天主仁至义尽
若天主圣教则不然，人有罪而白免之，是有仁而无义，天主不为也；人有罪而悉置之永狱，是有义而无仁，天主亦不为也。慈悲无限，亲自降生以代人救赎。教人悔罪，告解至于临崩。又复以圣体圣血命宗徒饮食，可得不死，其法流传至今。盖天主欲人远罪，迁善以求长生真福；而人心无定，意见靡常；魔鬼往往入人心中，诱人犯罪；故天主以身掖之，自不至于鲜终，真仁之至、义之尽也。此种隆恩岂儒教之可及哉？
四、天主启佑信徒
盖儒教嘉言善行，虽自不乏，然人能效法而力行者，固教之功；其不能者，亦未如之何矣。天主无所不在，《诗》曰：“昊天曰明，及尔出王。昊天曰旦，及尔游衍。”人能信天主，天主必有以启之。如《左传》所云，“天诱其衷”是也。人莫不欲得天诱者，夫亦安能得其诱乎？若不信天主是天夺其鉴矣，尚安望佑乎？故有主教而后知孔子之言真切有味。非然，则经书只作文字看过耳。圣体圣血是天主之入我心中而诱之也，此天教之有补于儒教者十四也。
第十五节  杀子与自杀
一、儒教疏略于杀子自杀
仁为四德之首，固重矣。然行仁有序，立爱自亲始。今律例弑亲者，凌迟处死；杀子者，不抵罪；自杀者，则无以处之，可谓疏矣。
二、杀子之罪重于杀人
夫亲与子同有灵魂，皆天主所生也，弑亲不孝已极，凌迟固当；杀子者何独无罪耶？盖人未有不爱亲而能爱人者，未有不爱己而能爱亲爱人者。天教杀人之罪重，弑亲杀子之罪更重于杀人，以亲为生我之人，子为我生之人，其亲同也。
三、杀己之罪重于杀亲
杀己之罪更重于杀亲，以己为天主所生之人，天主生天地万汇以养我，恩至厚矣；宇宙一切生命悉听人杀，独不许杀人；若杀人而至于弑亲，残忍极矣，况至于杀己乎？
四、自杀者，佛氏启之
为其事者，佛氏启之也。佛家轮回之言曰：“早死蚤脱生，常常得后生。”于是人受患难困苦，遂尔自尽，希图轮回善地，得后生也。此误尽天下众生无算也。
五、自杀有违天命
曾不知天主予我以生，我违天之命自戕其生，又波累众人，拖人入阱永苦之狱，自不免矣。此王法之所不及，必须天教以补之也。此天教之有补于儒教者十五也。
第十六节  爱仇敌
一、儒教教人以直报怨
孔子曰：“以直报怨，以德报德。”夫以直报怨，则爱憎取舍一于至公而无私。如祁奚与叔向有怨，而请免叔向；邮无正与尹铎有怨，而为尹铎解释；皆以直报怨也。夫免仇于死，不可谓非德矣，然彼则曰：吾为君谋也。
二、天教教人爱仇敌
