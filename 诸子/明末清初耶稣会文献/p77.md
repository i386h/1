<!-- { "loadSidebar": true } -->
“又曰：‘我为尔师且主，犹濯尔足。正示尔辈宜相濯足，即相爱、相逊，以征为我徒也。’
夫非耶稣教人以彼此相爱乎？乃人知爱人矣，知爱主矣，亦知仁爱之在人原活，否则是谓心死，曷言活也？
五、树木的比喻
“内涵其气，中蕴其味。犹隆冬之树然，欲验生否，须嗅其根。有气、有味者，吾知其活也。既而出之为话言矣。是春夏既至，发而为华、为叶，愈知其活也。既而见之为行事矣。是华叶既茂，结而为果，又愈知其活也。否则，虽日言爱，何从验之乎？”
论圣体不敢领且不敢不领，6：36
又曰：“行远途者宿赍粮，今吾侪咸拟升天矣。耶稣悯此途之难也，而畀之粮。佥曰：‘不敢领，其吐之乎？’抑曰：‘未净耶其将听偃踬于途中耶？’愿兹吾侪，各务洗涤，非惟不敢领，且不敢不领，以毋负吾主畀此圣体之粮也。其可已！”
论祷以免祸亦惟其可，6：36
一、耶稣的祈祷
是夕为山园默祷之夕，司铎曰：“人皆祷免祸，耶稣则否。直曰：‘如其可也，则免吾于此殃。如其不可，惟我父之旨是奉。’
二、人的祈祷
夫人皆祷免祸，免祸诚宜祷。亦曰：‘如其可云尔。如其不可，毋亦惟天主之旨是奉。’乎？”
论伤主受难宜默想数端，6：37，凡二则
十五日，为受难瞻礼。
一、对主受难的伤痛
遐迩毕集，司铎曰：“今日痛苦日，非多言日也。虽然，请以数言为无言之表。《经》载圣若伯者，家赀丰甚，子女满前，牛羊万千，实一方之最尊者。既而衰耗，子若女悉逝，牛羊为人掠去，至田卢亦遭水漂、风偃。孑然一身。未已也，复染恶疮，坐野外粪土中。有友三贤，共往顾之。伤怜之切，至于口不能出声者数日。今日吾主为我等受难，痛伤之极，当仿是三人，声亦不能出诸口也。”
二、对主受难的默想
顾默然用功，约有数端。
问：“今日受难者为谁？”
曰：“至尊也，至能也。”
问：“受是何难？”
曰：“至辱也，至苦也。”
“夫至尊为何而受至辱？至能为何而受至苦？”
曰：“至善耳，至慈耳。为赎我罪，为救我耳。”
“然则吾人当此，宜如何奋发？”
曰：“必至惭也，至感也。”
“宜如何图报？”
曰：“必至爱也，至钦也。爱者，爱其至善；钦者，钦其教命也。”
论圣架有上下左右之义，6：37
一、上者之义
“矧吾主钉于架上，吾侪抚膺流涕，顾瞻斯架，有上下左右之义焉。上者，以至高无上之主，为我等悬于斯架。宁无动我超然向上之思，曰：‘惟是仿主以自淑乎？’
二、下者之义
下者，以至善无瑕之躬，为我钉于斯架。宁无动我兢兢谦下之念，曰：‘惟是卑以自牧乎？’
三、左右者之义
左右者，凡人左手恒弱、右手恒刚。法左之善忍，法右之刚强。且默思不可与此架之恩相左，又安可不如右之强有力者，以勉承此恩乎？”
论致主受难由人七情，6：38
一、致主受难不在恶党
司铎言愈悲切，渐觉高声。
又曰：“人有恒言，皆曰：‘父母之仇，不共戴天。’今圣教令人报仇以恩，似若相背。然在今日，正当无赦此仇也。何也？天主吾大父母，诸人既闻命矣。今钉主于十字架者何人？谓比辣多耶。比辣多亦无心，而迫于众人，且未识其为真天主也。谓诸恶党耶。恶党之见，亦安能远过于比辣多？夫既非比辣多，又不得专咎恶党，果谁钉之哉？
二、致主受难由人七情
1、傲
有友七人，向与我为密朋者。傲其一也，故置主于至贱至辱，受人侮慢百千也；
2、贪与淫
贪与淫又其一也，故置主于至乏至苦，受人囚其身，又受鞭挞，痛伤流血也。
3、忿怒与饕餮
忿怒与饕餮又其一也，故置主于至残至忽，渴而尝之苦胆也。
4、嫉妒与懈怠
嫉妒与懈怠又其一也，故置主于至仁、至毅，勤负斯架以登山也。鸣呼！是矣，是矣。而今而后，断不可与此仇共戴天者矣。”
众皆俯首，不能仰视。
论万物皆知认主人尤当感激，6：38
一、万物皆知认主
1、降生时
日暮，司铎又曰：“吾主耶稣，天地万物未有不认之为真主也。维时降生，异星则见、三王则朝，天神则奏乐于空中。
2、受难时
“维时受难，日月则失光，地则大震，石则自相触撞而碎。是物无不效灵而认之为主也。
二、人亦当认主
“独是顽然目击，绝不震动、绝不破碎者，亦木石之不若已。
嗟，嗟！未有能认之者。又遑问其胡为而悬此架也？即佥曰：‘为赎我众耳。’其为甲耶？为乙耶？未有能认之者。而独不见其架上祷时乎？曰：‘愿赦彼众之罪。’夫赦罪而曰众，则未有不一一祈赦者。嗟我有众，夫谁不得罪？夫谁非主所祈赦？有能认之，将必瞿然感激曰：‘是殆至尊、至善之主而为我一罪人者也。’噫，嘻！彼不能认者则已矣，认之而犹然不破碎、不震动，是真木石之不若已。”
论敬畏为爱慕之仆，6：39
廿一日，众论爱慕天主之事。
司铎曰：“人有望尊客来访者，必走一仆，先往觇之。远见车盖，辄报，俾主人豫备宴客需也。今人欲爱慕吾主，非卒然而能也。求其豫报之仆者谁乎？《经》云：‘圣德必从敬畏始。’是敬畏者、爱慕之仆也。则欲求爱慕，非先敬畏，其道无由已。”
答取法贵上，6：39
有顷，陈肇夹问曰：“上主之道，高矣、美矣，第广远难行。必以高且美求之，吾侪几无完人者。”
一、射箭中的之法
司铎曰：“固也。《经》云：‘人求纯粹之德，宜学在天之大父。’是不特希贤、希圣，而直以大父为表也。不观之射乎？方其操弓挟矢，矢必稍向于高，始克中的。否则半途仆地矣。
二、人当取法于上
“人不黾勉法至仁、至善之主，必不能为大圣贤矣。不黾勉学大圣贤者，恐必堕落于罪人矣。古称‘取法于上，仅得其中’者，其是之谓与。”
答天主爱人有七恩非父母可并，6：39
廿三日，肇夹复问曰：“主之爱人，果倍于父母之爱子乎？”
曰：“然。”
曰：“主之全能，能使人尽为善乎？”
曰：“然。”
曰：“然则父母之爱子，欲其为善而不能。吾主之爱人，能使尽善而不为，而谓其爱人，倍于父母爱子也，诚所未晓。”
一、主之爱人有七项
司铎曰：“噫！主之爱人，而令之为善，无所不至，原非父母所得并也。盖其令人为善者有七：初畀以灵性之明之德，使知所趋避善恶，一也；
复命天神以护守之、引掖之，二也；
录有经典以训迪之，三也；
代生圣人司教，以发明大道，四也；
时默启而辅佑之，五也；
亲降人世，为人仆表，六也；
代受难救赎，令人自新，七也。
有此七恩，至矣！尽矣！父母所不能分毫与者矣。
二、父母欲子为善而不能
故父母欲子为善而不能，是诚不能也。何也？力有限也。
三、主爱人而不强
若主实欲使人尽善，而终不强人为善。非力之有限，理实不可强。强之，则为善不出本情，亦非其人之德，功全在主矣。全在主，则人无可赏。无赏，则无以征爱。故不若不强，愈以显其大爱也。”
答天主化成天地，6：40
肇夹复问曰：“近读寰有诠，知天主首日，造天、造地、造水、造光。次日，坚定诸天、及造火气。三日，分水土、生草木。四日，见日、月、星之文。五日，生鳞介、飞翔之物。六日，生百兽之类，后乃生人。今《信经》言全能天主，化成天地。全能所化，一时具有，六日后成，似于‘化’字有未合否？”
司铎曰：“否。天主以六日造成天地万有，非从晨抵暮，经营量度也。不过每日一瞬之间，一齐具备。所以必六日后成者，亦以见生物之有条序耳。且示人以‘六之日治人事，七之日治切已’之功，而敬颂其造成大恩也。于全能之‘化’字，何碍之有？”
论光荣圣架瞻礼，6：41，凡六则
一、圣架瞻礼的来历
秋八月，艾司铎至三山。十六日，光荣十字圣架瞻礼。
司铎谓众曰：“昔泰西有总王，感念吾主救赎之恩，从如德亚国恭迎圣架，建大殿以奉之。厥后敌人启衅，师徒挠败，圣架被夺以去。王度力不能胜，忧苦甚，然终不敢失望也，朝夕祈主默启。忽然帅师三战而三胜之，因得迎回圣架。时王将躬负之，复置主受难之山，为万众瞻仰。乃屡负弗前，旁有教主启之曰：‘昔吾主之负斯架也，衣敝衣，如罪人。今王冕旒而宝衣，弗称矣。’王大悟，因易服衣布，负之登山，与众共仰。此今日瞻礼之大概已。
二、圣架瞻礼之义
顾其中义有数端，请略而言之：战败而不失望，终遂所愿者，见人遇失意之事，万不可失望，惟恳祈上主，终可得所求也；易服而负架者，见人当勤荷圣架，以酬主恩，且不可生傲态也。
三、圣架之利益
至若圣架之利益，其妙有四：
1、行世之杖
一为行世之杖。夫人行斯世，尽险途也，鲜不失足而蹶者。惟时顾瞻斯架，祈主扶之翼之，庶可安行而无恐。
2、忧苦之慰
二为忧苦之慰。凡人未有终日无苦者，一思吾主为我等受难，备诸痛苦，而我所受之世患，且如饴矣。昔圣梅瑟领众归国时，众渴甚，水苦不可饮。梅瑟承主默启，取木一块，投水中，而水已甘矣。后人推论此事，是即吾主用木架受难，可变诸苦者为甘也。
3、罪人之赦
三为罪人之赦。凡人犯罪者，瞻仰斯架，定痛悔已罪，庶可解赎而得赦。昔西国民苦毒蛇，主默启梅瑟取一木如架，挂铜蛇其上。凡被蛇毒者，瞻仰铜蛇，而毒即解。后人推论此事，以挂铜蛇于木者，即吾主受难被钉之豫象也。蛇而铜者，有蛇之形，无蛇之毒，而反可以解毒。犹吾主被钉于恶党，似有罪之形，而实盛美大德，无纤罪之实，而反可以解人罪也。
4、开天之匙
四为开天之匙。自原祖获罪，天堂之门闭而不开。及降生救世之功成，诸古圣之在灵薄者，始得挈以同升。是开天之匙，自圣架始也。之数义者，皆子等所当深绎者已。”
论居下者必上，6：42
十七日，陈孔昭邀款，坐次未定。
司铎曰：“人之就席也，遽岸然居上，徐而长已者至焉，主人更下之，则居上者惭矣。何如先自处下，主人更上之为愈耶？可见居上者必下，居下者必上。人而不谦德是务，奚可哉？”
论主要经有五，6：42

席甫定，司铎谓陈石丈曰：“场中之试，命题必以《五经》。然天主之要《经》亦有五，子知之乎？”
石丈请教。
司铎曰：“天主要《经》者，信经，其一也；十诫，其二也；哀矜十四端，其三也；七克，其四也；然必终以撒、格勒孟多之七，始备受主恩。之五者，乃上主所定以试人者，人其可缺一哉？”
论人性之光有二，6：42
一、本性之光
入夜，主人燃烛。
