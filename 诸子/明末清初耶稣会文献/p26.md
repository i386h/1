<!-- { "loadSidebar": true } -->
余答之曰：世上有如此患难，而吾痴心犹恋爱之，不能割；使有宁泰，当何如耶？世态苦丑至如此极，而世人昏愚。欲于是为大业、辟田地、图名声、祷长寿、谋子孙，篡弑攻并，无所不为，岂不殆哉？
2、世人逐虚物，二贤讥怜之
古西国有二闻贤，一名黑蜡，一名德牧。黑蜡恒笑，德牧恒哭，皆见世人之逐虚物也；笑因讥之，哭因怜之耳。
3、以生为凶以死为吉之礼
又闻，近古一国之礼，不知今尚存否？凡有产子者，亲友其至其门，哭而吊之，为其人之生于苦劳世也；凡有丧者，至其门作乐贺之，为其人之去劳苦世也。则又以生为凶，以死为吉焉。夫夫也，太甚矣，然而可谓达见世之情者也。
4、人不过暂次寄居于世
见世者非人世也，禽兽之本处所也，所以于是反自得有余也。人之在世，不过暂次寄居也，所以于是不宁不足也。
5、大比选试之喻
请以儒喻。夫大比选试，是日士子似劳，徒隶似逸，有司岂厚徒隶而薄士子乎？盖不越一日之事，而以定厥才品耳。试毕则尊自尊，卑自卑也。
6、天主置人于世以试其心
吾观天主亦置人于本世以试其心，而定德行之等也。故见世者，吾所侨寓非长久居也，吾本家室不在今世，在后世；不在人，在天，当于彼创本业焉。
7、天主置荼毒于世欲拯拔人
今世也，禽兽之世也，故鸟兽各类之像俯向于地；人为天民，则昂首向顺于天。以今世为本处所者，是欲与禽兽同群也。以天主为薄於人，固无怪耳。天主所悲悯于人者，以人之心全在于地，以是为乡，惟泥于今世卑事，而不知惺望天原乡及身后高上事，是以增置荼毒於此世界，欲拯拔之焉。
8、世间多苦乃人自招
且天主初立此世界，俾天下万物或养生、或利用、皆以供事乐我辈，而吾类原无苦辛焉。自我辈元初祖先忤逆上帝，其后来子孙又效之，物始亦忤逆我，而万苦发。则夫多苦非天主初意，乃我自招之耳。
三、大宗伯有志于天主正道
大宗伯闻毕叹曰：噫，嘻！此论明於中国，万疑解释，无复有咎天之说。天何咎乎？夫前圣后贤凡行道救世者，其一生所作莫非苦辛焉。设造物者令成道，人身后与草木并朽，而无有备乐地使之永常安享，则其所历苦辛，造物者竟无以酬之，岂不使世人平生疑惑乎哉？且高论所云无非引烝人于实德，沮人欲不殉虚浮，坚意以忍受苦辛，不令处穷而滥；强志以归本，分别尊类於丑汇；皆真论也。从是日，大宗伯大有志於天主正道，屡求吾所译圣教要诫，命速译其余；又数上疏排空幻之说，期复事上帝之学於中国诸庠。呜呼！伤哉，大宗伯大志将遂，忽感疾而卒，遂孤余之所望也。鸣呼！嗣而后，大都之中，有续成其美意者欤？余日望之。
第三节  常念死候利行为祥
一、常念死候有备无损
余问于徐太史曰：中国士庶皆忌死候，则谈而讳嫌之，何意？答曰：罔己也，昧己也，智者独否焉。子之邦何如？余曰：夫死候也，诸严之至严者，生之末画，人之终界，自可畏矣。但敝邑之志于学者，恒惧死至吾所吾不设备，故常思念其候，常讲习讨论之。先其未至豫为处置，迨至而安受之矣。人有生死两端以行世，如天有南北二极以旋绕於宇内，吾不可忘焉。生死之主不使人知命终之日，盖欲其日日备也，有备则无损矣。《圣经》曰：守矣夫，将来如偷者，偷者窥主莫虑耳。是以凡闻讣，皆惊曰：某毙乎。曰某毙乎，诚不意其死矣。圣教中凡称神、称圣者，无不刻刻，陈死候目，对心惟，以为沮恶振善之上范也。
二、人当时时处处候死
1、人当处处候死
徐子曰：如是急乎？余曰：生人所明，莫明乎死之定；所不明，莫不明乎死之期。不论王公贱仆尽人之子，谁不有一日焉？或旦不及暮，或暮不及旦乎。谁居甲能保乙乎？汝不知死候候汝于何处，汝当处处候彼可耳。
2、生命汲汲趋没
⑴既往之年皆已为死
故□上□□□相伯持□且为生也,世之大□视死候若远焉，抑孰知此身恒被死耶，吾今已死大半耶，既往之年皆已为死将去耶。
⑵生命如航船
旅人航海，宿舶中，坐立卧食如停不行焉，而其身昼夜迁移，曾无止息。且不问汝欲不欲倏就岸而须登矣，二船相值，其间各以彼为行动，以己为住止，而实则俱行矣。
⑶生命日日终之
世人或谬云：吾人今日如是，诘朝亦如是，而吾生实汲汲逝趋没无传也。虽误云，彼有疾且死，我安且生，而彼我息息并死终也。有以勺勺尽瓮水，将谓末一勺乃竭尽之乎？非也，自初至末，每勺竭尽之矣。夫人命亦谓卒日为终，而实日日终之矣。
⑷生命渐至烬灭
夫吾此生命也，非如西江之水也。江水有源，下流泄之，上流增之，则江永存不涸也。生人者，如烛耳，恒自消化，谁益之膏油乎？故渐至烬灭矣。
⑸人冀老死
人少而冀长，长而冀壮，皆冀死也。已壮之后随老，老之后随死矣。谁欲行路而不欲至其域乎？是以总总苍生，吾未识死人寓此世界中活耶，抑活人寓此世界中死耶，未定也。
三、常念死候非凶是详
徐子曰：子之玄语皆实。今世俗之见，谓我念念、言言、行行悉向善即善矣。如念死候之不祥便目为凶心、凶口焉，是故讳之。余曰：不然，施我吉祥，即为吉祥；施我凶孽，即为凶孽。是死候一念能佑我、引我释恶而执善，则世之祥。
1、常念死候可免心于纵恣
孰祥乎是耶？彼言域，而窦言至域之道矣。欲至其域，先由其途也。惟途难焉，子不闻为善如逆流行舟乎？有常念死候之近，而不得免心于纵恣者焉。况以是惮凶心凶口而讳言之，岂非长恶之门欤？凡不肖从欲者，概由忘死之近，而自许寿修之侥幸耳。若为善者，自许寿不如自许夭矣。苍生之生宇内，如矢、如鸟速飞无遗迹；如景、如梦无体可持也。而人於此，营大业如永久居焉。哀哉！
2、世为侨寓死是归宿
⑴黑入多古法先造坟墓后造屋
南方有国，名黑入多古法，未造坟墓不得制室屋，其俗居室陋隘而坟绝广大。谓居室次寓，数年之暂；吾常居者，独坟耳，故以此为急崇饰之也。
⑵雅哥般以家为家
蔽乡昔年有隐士曰雅哥般，弃家游世，一切捐舍，人目为清狂。有所知买得四鸡，嘱令携归家，雅哥般许之，径持去。其人还家，问则无有，谓雅哥般诳已也。他日遇诸涂就而问之曰：向托汝鸡安在乎？曰：汝命归汝家安在乎？其人讶之，引与偕行至其人生圹中，则四鸡在焉。其人愈益讶曰：吾托当携归家，曷置之冢乎？曰：彼汝寓，此汝家也。嗟乎！雅哥般曷狂，其为此以警我曹不其深欤？
⑶死是度尽苦海届岸归家
夫造物者造人贵绝万类，但其寿不及树木与禽兽者何意乎？今之人寿短乎，古造物者惜怜之耳。子不见世愈降，俗愈下乎？父之世不如祖，生我世不如祖父，而我以后将转之於益下者，孙也。人增咎，天增罚，不善之殃矣。然则人之生世亦终身烦冤耳。徒得生之名，而恶与善俱来与苦俱去也。百年之中，非是度生，是度苦海也。则死岂非行尽苦海，将届岸乎？苟岁月久长，岂非逆风阻我家归乎？呜呼！世人以命之约者，省苦也，灭咎也；则死非凶，凶之终竟耳。似不为刑罚，刑罚之赧耳。君子明知天主借我此世以侨寓，非以长居，则以天下为寓，不以为家，吾常生别有乐地为我常家焉。
⑷常生使寿夭无别
且本生之寿纵长久，比之常生不灭其为短也，可胜言哉。《舆地总志》记泥罗河之滨有鸟焉，日出而生，日入而死，则其寿盛，乃一昼耳。必夫在卯为婴，偶死为殇矣。以辰已为幼、为壮，能见日中为至艾，颁白以未为老，而幸得至申酉为耋、为耄矣，岂异於吾百岁之□置是节乎？是以志乎常生者，凡有终之生咸为须臾，特此须臾端倪为吾身后全吉大凶之所窽系，故不可不慎焉。
⑸当惜时以毕生之事
凡所望于寿修者，冀以了毕是生之事耳。智者未至死，而生之事已完矣。若不肖者，已死而未尝始生也。凡真实急切之行，俱待明日矣，不知从明日者，必不能得之焉。已至明日，明日非明日乃今日也，明日已往矣。诚如翻车水筒先后比次，次筒裁上则前筒已倾矣。
3、生无定期，当向死而生
⑴不可迷乐于有死之生
席上设有肴馔百器，而曰中有一器蛊也，食必死。则此百器者，吾全不甘尝之矣，吾数日之命，明知必有一日，带死而不知何日，则我宜一一疑而不迷於其乐。
⑵惟愚人谋画无定之生命
夫人命非独短浅而已，短浅之中尤无定期矣，何日不闻某暴病死乎，某被压、被溺、被焚死乎？某行市，偶飞瓦中首，冒风死乎？某出门偶蹶，辄偃僵不起乎？某腹痛，误饮汤一杯死乎？某夜新娶诘朝已亡乎。尘埃易散，琉璃易碎，犹不足喻人命之危脆也。吾命无一日之定，而芒人图多年之谋，若寿在其手焉，从而分定其事，如制衣者置帛于案，而分画之，以若干为衣，若干为裳。愚也哉！
⑶寿夭无定故当善用此日
呜呼！毋恃年之茂身之强矣。所见死亡，往往幼者多乎老者，强者多乎弱者也。子入陶肆，阅诸器小大厚薄不一，问是诸器孰先坏，必不曰薄者先坏，厚者后坏也；又不曰先出陶者先坏，后出者后坏也；惟曰先偃地耳。葆禄圣人谓人之身与神曰：吾曹得金贝藏於陶具也。则此身体陶器焉易碎矣，何论稚老哉。吾视图画，以手模之，其所画，物物皆近，而巧士以法加减色，使我目误视如或远焉、或近焉。世界一图画耳，人人皆近於死，无复远者，不可信目之化，而谬曰或远或近矣。以是观之，吾不谓今日乃我所禀命终之日，必不能使我善用此日也。
⑷善生不如善死
以吾年寡，多为善行，是豫获长寿利矣。至考老而不能为善，岂不失长寿利乎？人寿恒短，人欲恒长；短其寿者，戒其欲之长也。苟能自知前路不长，所当止宿不远，何必盛聚资费哉。未老谋善度生，已老则图善受死可也。老者勤积财尤异焉。家弥迩弥急於路费乎？特伯国法：老者至八旬，毋许用医，曰此时非谋生之时，乃备死时耳。士君子生或逄时不幸，不容我善度生，孰能禁我善受死乎？吾愿生死均善，不可得兼，宁善死焉。一死光明，照耀终生也。
⑸生当死得其所
