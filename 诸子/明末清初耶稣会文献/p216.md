<!-- { "loadSidebar": true } -->
问天堂之乐何如？曰：昔有天神自上而来，人问其乐。但告之曰：无言美好，无所不有，世间无一物比之也。所可言者，人升天堂时，天主增益其能，如身自有光，增倍于日，体轻可飞行上下。能速，瞬息届所欲至；无阻，穿坚透实物莫能伤；心明，得见天主满足快乐；遍通万理，尽与古贤圣相值。而境界，则别是一种成造，无一物是下界所有者。
4、地狱之苦
欲知地狱，即此反视之。古贤某德行纯备，未知究竟，默祈天主预示将来。天主使天神告之，尔微罪未销，宜归炼修地狱两时辰，若在人世须腹痛终身，惟尔自择。此贤念终身腹痛难忍，两时易过，情愿炼狱。天主命摄至其地，备极苦毒，皆人世未有，若数十年之远者，心怨天神欺我矣。天神曰：未也，才半时耳。最轻易之炼所，其重如此，地狱可知。
第四节  天主与人与物之别
答物性不同人性，人性不同天主性条
一、天地万物为一体之义
问：仁者以天地万物为一体，儒先至言也。今欲问轮回之非，而曰人物不同性，人与天主性尤迥绝，果儒先之言尽非乎？
曰：儒先之言，自有所为为。隘视吾身者，守其一膜，与天地万物绝不相关；泛视天地万物者，任其惨舒荣悴，与吾身绝不相涉。是以自私自利，相戕相贼，宁知原来同一炉冶。故明儒特醒之曰：是吾一体，分虽殊而理则一，派虽别而源则同。如见入井之孺子而怵惕，见堂下觳觫而不忍，见窗前之草与自家生意一般，皆实境、实情，惟仁者见其然焉。
二、天地万物不同体
然云以之为体，则彼亦一体，此亦一体，不可强而同，明矣。今夫明镜在悬，万象摄入其中，似乎实有。然而摄者，虚象也。光去则不留，体移则尽换，镜与影原非同体，岂不昭然？
三、天地万物不同性
1、人与万物性体之别
若论性体不同，诸篇自有明解，姑摘言之。如草木依类而生，依期而长，止有生魂，而不知趋避，是无觉魂也。禽兽有草木之生长，而能趋能避，是有觉魂；然不论义理，是无灵魂也。人魂兼有三能，能辩理之是非，别人之可否。禽兽有是乎？今言草木不同於禽兽，人皆信之；独谓禽兽不同于人性，无有信者。则轮回之说，溺其见而又一体之论成其讹也。
2、人与万物灵蠢有别
或曰：物亦有灵，人亦有蠢，安得执一论之。
曰：善持论者当观其大全。物之灵，人之蠢，不过千百中之一二，岂可因其一二，遂废千百？况所谓物之灵，不过谓鸡司晨，犬司夜，牛司耕，蜂蚁之义，蛛之巧之类，有似乎灵，而不知此非灵也。特觉魂之偏至者，物主特畀此能，取用于世，示表于人。即诸物不自知之，惟其为天所使，诸物不得不然，不得言功，亦不可言灵。灵者见其当然，又推测所以然，惟人有之。设禽兽诸物能见义理，亦能自专，必有然不然者，而物态万殊矣。胡为此方之物类，无殊万方；今时之物类，不殊古昔乎？
3、人能自专不同于物
西教言物之无异，由不自专。虽有善，非物之善，主之为也。人之万变，由得自专，则有善，非主独为，亦人之功也。不然诸物既有灵，复有善，且杀身以报于世，大忠大义，人类不如，果可为通论乎？
四、人性不同于天主性
知物之与人，即知人之与天矣。天主之性，不可名言。即后章一体三位，与《性簿录》之《十二信》，一时不能遂悟，久久或可推求，遂谓人性能穷天主之性，则亦未敢矣。尝谓人有三世，母腹一世，出胎一世，归天堂一世。在胎不盈一掬，自谓至适，不知人世之宽也。出胎见天覆地载，方骇广大无比，又不知天堂之无穷无际也。天堂之与人世，人世之与母胎，广狭不同量矣。此人性，天性之别也。学者不明此理，徒见一体之说脍炙巳久，袭舛承讹遂至泛滥无极。卑者认物为我，与众生轮回，既无了脱之期；高者认天犹凡，谓福尽降生，宁有敬事之念。误认一体流弊至是，不可不深辩也。
第五节  持斋正旨
答戒杀放生，释氏上善；西教不断腥味，何云持斋条
一、食鳝鳖释疑
问：释氏慈悲，故不食生物。西教不断血食，即斋日亦用腥味，甚而鳝鳖亦取作膳，岂不可骇？
曰：西士居，恒多食蔬菜，则斋日不禁水族，听人用之，人力不等故也。有问鳝鳖可食否，西士不知鳝鳖何物，答云：若是水族，与诸鱼无异，岂独不可食。原来不过如此。而戏侮者，遂执为食鳝鳖之斋。不知此二物是善是恶，亦未有定。世间不食，独严此二物，是不可晓也。
二、食斋目的辟妄
但人能食斋，本是好念，何可厚非，惟须问其发念，果何所为？若止为惜物命，为求利益，为佞佛生慈，是三者皆不可也。何也？
1、持斋不可为惜物命
谓物与己同类，不宜杀食，此轮回谬谈，前篇已详辩之。六畜原为人用，若人不食用，谁畜谁管，且断绝其种类。圣王之五鸡二彘，为不仁之大者也，此可无论矣。
2、持斋不可为求利益
为求利益，吾不知利益之权，实谁司之？世间善事甚多，岂无加于吃斋戒杀者？奚独于茹素之人偏加福佑乎？彼以食素认作上善，世间食荤俱是大恶。圣王之法，卿大夫肉食，祀先者血食，奉亲者有酒肉，岂皆以恶事加于尊亲耶？
3、持斋不可为佞佛
至佞佛生慈，言似有理，吾独谓慈本仁德。仁者，人也。当以爱人为先。论爱人，泛而同类，近而亲友，至切而家庭，皆是当爱，用慈莫切于此。今人于一体人类漠不相关，独区区惜此物命。不亲亲仁民，而功先及物，吾未许其真慈也。使佛不论理义，惟佑茹素之人，以为亲己，谓之喜佞，非过矣。
三、西教大小斋
或曰：西教大小斋如何？
1、小斋
曰：小斋者，变其常食。或平时肉食，斋则去肉；平时兼味，斋则少味，或全食蔬菜。
2、大斋
随人力量大斋，不止变食，且要减餐。减其三餐，止用一餐，有三日者，有四十六日者，此皆外斋，斋之浅者也。又有内斋，在明洁其心，斋日密检十诫，毋蹈七种当克之条，随宜行十四哀矜方便。晨昏日课，持诵加勤，静则默想圣教事情。《传》曰：“斋者，齐不齐而致其齐。”《易》曰：“斋戒以神明其德。”此所谓内外兼理之斋也。
四、西士持斋目的
或曰：西士持斋亦有为乎？
1、为虔修祀礼
曰：有为，一为虔修祀礼。西国极重祀典，临当奉祭，必更著新衣，浣濯里衣，冠履尽易，饮食必改，常以示敬也。
2、为抑制气血
二为抑制气血。气血在肠胃只思饱，在舌口只思甘滑，在唇齿只思软脆，在鼻嗅只思馨香，何餍足之有？不但饮食之人，则人贱之。而昏志气，生疾病，皆原于此。能斋则滋味澹泊，气血不强悍，有触不至横发，肉身自得其职矣。
3、伸拔性灵
三为伸拔性灵。性灵原是一身之主，只为嗜欲昏迷，饮食为最。饮食既薄，气力软柔,此中清清明明做得主宰，如仆从委顺主令常伸灵性,又得其职矣.
4、抉德行
四为扶助德行。凡人见善不能为，见恶不能去，或为之、去之、不能勇决，皆缘真性为气血剥蚀，不能振拔。今既主宰清明，方寸脱洒，自然无所牵绊见事刚勇，不沮不退。
5、默领真福
五为默领真福。口之于味，是极重嗜欲。为钦崇天主捐所甚爱，就所甚不爱，以此洁诚主光，必照其方寸。如屋宇洒扫，达官贵人自来驻止。自此益发心光增长，善念愈积善功。经所谓呃辣济亚是也。此皆奉斋者之所为。专属心性，不缘生物，不缘福利，不缘求媚。西国克己正志之斋，乃是如此。
五、克己胜于持斋
人诚克己，斋可也；执或不能，即随使啖腥，不为违主命。人不克己，不斋非也；念或妄寄，即入关长斋，亦空费祈求。吾见世人有茹素食淡，垂数十年，面黄体瘦，强勉吞啖。如此坚忍，本好进修，惜其中无实见，不加审择，以此难事，等闲小小用之，曾不为之一转移也，可用深慨。
第六节  佛教之非
答佛由西来，欧逻巴既在极西，必所亲历，独昌言无佛条
一、佛教伪妄不经
1、佛教只是一方私教
问：佛生西竺，据《万国坤舆图》，欧逻巴又在天竺西，则诸士自西徂东，必经由其地，可曾亲履佛国，觌承佛教乎？
曰：天竺去中国为近，去欧逻巴极远，西士来此由水道，必取赤道北，过赤道南，经大浪山，再转过赤道北，涉海三年，方抵广东。天竺国在小西洋，本会同志为传教远游，多有至其地者，则熟习彼国之教，遍阅彼国之书，义理粗浅，人物鄙俚，直是一方私教，附近诸邦通不尊之。各国另有所奉，名目甚多，各不相袭。岂至一入中国，而薄海同尊，诚彼国所未信也。
2、中国佛教缘于崇饰伪妄
中国始缘帝王托梦，宰相贡谀。差去使臣，奉君相意旨，何事不可崇饰。取至番文，谁人识之？以意翻演，谁人证之？盖自蔡谙、秦景用白马驼回，虚恢谲诈，而百端伪妄，己潜伏不可究诘矣。
3、佛教流传多是以讹传讹
后此途径渐熟，智术渐工，又袭老列清谈之余。五胡云扰，六朝偏安，无明王圣主担持世教。处士横议，邪说浸淫。助其澜者，便称名士，便立取卿相，遂尔转相效尤。既有祸福之说，令人欣惧；复有义理之谈，耸动高明。是以知愚贤不肖并入其中，讹以传讹，旨复引旨。
4、佛教经典皆是伪书
至于今，遂谓真真有佛，真真有《内典》传自西来，皆佛亲授。若悟，得尽是伪撰，真可发一大噱。吐弃斥除，惟恐或后矣。吾辈穷理，孰似考亭。观《朱子语录》云：“佛经皆中国文士自相撰集，如晋宋间自立讲师，孰为释迦，孰为阿难，孰为迦叶，各自问答，笔之于书，转相欺诳。大抵皆是老列意思，变换以文其说。”诚为确论。夫以西士所经，亲见亲闻不足重，既如彼；先儒考证，伪名伪书不足信，又如此。人亦何苦为其所愚也？
二、佛教于理不合
或曰：古来学佛者，多少聪明才辩，至心归依，岂皆漫无所见，乃欲以一人私意，扫除千古定论耶？且经论中微辞妙义，细心读之，不由人不心悦诚服，子于《内典》岂未寓目耶？
1、聪明才辩畏死佞佛
曰：虽有聪明才辩，其畏祸福之心，尽与庸愚同。又，人之聪明才辩，往往流为文人，文人作过多端，偏畏死后，故其佞佛，独在人先。今不能折衷以理，而徒信人之信，恐不免载胥及溺矣。
2、佛理多依傍儒说
即云微辞妙义，足悦人心。古来立教，孰不依傍名理，其确然可信者，皆已不出吾儒。彼特转换其说，更新其语。世人浅标外郛，遂或惊喜创获，而不知儒家自有之珍也。
3、佛教灭天尊己之非
