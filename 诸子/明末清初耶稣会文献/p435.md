<!-- { "loadSidebar": true } -->
与类相接，重则免冠，轻则以手加额，所以示敬。无跪拜礼，即见国王亦不拜，屈一膝，持其手嗅之，或拨额毛数茎投地，以为最敬之礼。惟跪拜上帝，及耶稣。凡相见，问其妇，不及父母，谓父母为已往物。兄弟及戚友久不相见，见则互相奸狎，曰合初。
君臣父子，皆以兄弟相唤；母女姑媳，皆以姊妹相称。谓世上止有天父（指上帝）、天母（指童女）、天兄（指耶稣），此外无所为尊卑者。
虽西洋习俗类然，而英法俄诸国为最。其类外和内猾，貌易欺人，群以海舶贸易为生。凡海口有利埠头，肆行争夺。先止欺凌邻夷，不敢直逼中土。
宋元时，间有匪徒倡立清真祆神等寺，旋亦敕毁。迨明季，夷匪利玛窦、王丰肃、阳马诺、庞迪我等，先后混入中国，以善作奇技淫巧，兼称能测天文，又有妖术烧炼金银，人多惑之，海防遂废。
国初又用其流，推演历书。遂敢于京城及通都大邑，建天主堂，而各以夷匪掌其教。谓天地万物，皆主于天主。且谓自无始以来，倘非天主操持，则天久倾颓，地久翻覆。一概正祀，均斥为邪。惟一心致敬天主，得升天堂，受永福；否则入地狱，受永苦。愚者闻之有所贪著，即能以符咒迷之，使欣然入教。其授教法，较自传本国者不同。
然国初禁例森严，传习者犹不敢毕露丑态。至道光末年，乃有匪徒杨秀清、洪秀全等，奉其教群起倡乱，竟至蔓延东南，迄周纪不得平息。逆夷侦知中国从教者众，遂敢于戊午年直破广东，庚申八月，竟犯都门。
上念切怀柔，俯允通商和议。该夷反敢逞其狂悖，至分其徒于各省、州、县，遍传天主教，诳惑愚顽。从者即等奴隶，任其驰驱，为害较前倍烈。
凡初入时，牧师以指取水微按其顶，曰领洗礼。并掰饼与食，继令饮酒一杯，曰食圣餐（亦有与银四两、丸一枚者）。由是惛瞶，自毁祖先神主，惟以红纸划一长圈，中列十字架，并刀锥钩槊等器，曰圣架，供门首，或置龛中（或牧师先为沐浴，曰净体，借此行奸。以后惟其所悦而从者，迷而不知，反以为快）。
士大夫从者曰西儒，又曰西士。
从教家有女留一不嫁，为守符咒箱，司锁钥，别人不得擅开，曰开箱老女，又曰侦姑，又曰御仙姑。牧师至，即与伴宿，曰过气比脐。
有病不得如常医药，必教中人来施针炙，妇人亦裸体受治。如不愈，死即剖藏腑头颅，考验病之所在，著书示后。
家有丧，牧师屏去死者亲属，扃门行殓。私取其睛，以膏药掩之，曰封目归西。并以红布囊纫其项，曰衣胞。有不听殓法者，为叛教。即率教党至其家，凌辱百计，终且设毒害之。或明割死者四肢曰上圣，断其首颌曰中圣，割其耳鼻曰下圣。童子死，曰仙童；守箱女死，曰侦仙；孕妇死，曰带子归西。正国法死，曰穿红袍上天。
其取睛之故，以中国铅百斤，可煎银八斤。其余九十二斤，仍可卖还原价。惟其银，必取中国人睛配药点之，而西夷睛罔效，故彼国自死无取睛事。
点银术，虽中国久从教者，皆不得传。惟取生睛，并妇女经水胎丸配药涂镜面摭人形貌，借可获利。此则中国专心奉教者，间得授之。其尤谬者，能咒水飞符摄生，人魂与奸宿，曰神合。又能取妇女发爪置席底，令其自至。取童男女生辰，粘树咒之，摄其魂为耳报。星家有师其术者，以搬运术，盗人藏金，曰还本。凡夷中男妇均谙采战术，与从教者交，曰乞仙。以口吸成童精，与处女经水，曰开天孔，又曰人剂。与人交臂宿，即知人隐衷，乘机害之，曰 “测隐。甚或割女子子宫，男子辫发，小儿肾子及以术取小儿脑髓心肝，散放瘟气蛊毒等事，其名未备详。
推其用心，直欲尽愚海内人民，假其教以斩绝之，继将大有为于中国也，岂但通商传教已哉？彼欲从教者，亦何惛而不察哉！
吾故广搜往籍，及得之实见实闻，缕揭其弊以为当门一喝云。
第一伤心人曰：“历考西夷伪撰诸书，皆谓天本天主耶稣所造之一物，无足贵重。而妖书中，又有“勿犯天条”、“切勿怨天”、“代天宣化”、“岂非天道”等语。独不曰“勿犯耶稣条”、“切勿怨耶稣”、“代耶稣宣化”、“岂非耶稣道”，乃复用“天”字何也？且妖书中，动引经书中之“於昭于天”、“获罪于天”、“乐天”、“畏天”、“顺天”、“逆天”、“事天”等语，证实圣贤为指上帝而言，则更何也？
有谓耶稣即上帝者，有谓耶稣为上帝屈己降世者，有谓耶稣为上帝子，号神子，又号圣子，又号天兄。上帝号神父，又号圣父，又号天父，又号耶和华者。
有谓上帝、耶稣、圣神三位一体者，有谓耶稣死无后者，有谓耶稣死有遗腹子名耶稣太子者，有谓耶稣以肉身升天，而妻被恶人夺者，有谓耶稣生于汉元始元年者，有谓生于汉元寿二年及元寿十四年者，种种皆自相乖舛。
至近日所订和约内，称天主教、耶稣教为二，愈见夷情诡黠，矫为区分。使知天主教不可入者，则曰：“我本耶稣教，无非劝人为善，非天主教可比。”知耶稣教不可入者，则曰：“我本天主教，无非劝人为善，非耶稣教可比。”由是以术诱之，愚者虽显受其害而不觉矣。附记：
天主教之说散纪，他书者甚夥，阅者猝难毕悉。
吾友博览群籍，并参以实闻实见，辑为是篇。其事情朗如犀照，卒读一过，令人发指心寒。即闒茸嚚悍之夫，亦当闻而知惧。因促付剞劂，棒喝人寰，俾海内士民，见而切齿，虽不获操斧钺之罚，亦能严口舌之诛。由是公愤顿伸，群邪立破，近可为斯人端向往，远可为吾道壮干城。其有裨于天下万世者，岂浅鲜哉？
子舆氏曰：“能言距杨墨者，圣人之徒也。”吾子是书，其庶几乎！

时咸丰十一年（1861）辛酉夏五
学聋居士跋

天主邪教入国考略
天下第一伤心人
历考天主邪教诸书，谓其教自汉以来，已入中国。证之史鉴，皆无明文。
惟考杂记，载犹太国乌合利之党，于宋隆兴元年，贡五色棉、五色布，借此勾结匪徒，插足中国。佯以劝善为名，袭后稷诞生事，谓伊教祖耶稣为其国童女马利亚所生，教人崇奉天主为事。且能代人赎罪致福，有求必应，以此惑人。遂得私建清真祆神等寺于河南开封府，名其教曰“天竺”（因乌合利初从北天竺来），后改名挑筋（妖书云：耶和华击伤雅各髀后，犹太人食肉必挑去髀筋，因以名教）。旋迹败露，寺亦毁。
元至元十六年，夷匪五思达等，复贡西洋布西洋镜等物，混入中国，重建清真寺于开封府。
明永乐十九年，夷匪俺诚以医术入中国，寄居其寺，得以妖言惑定王，传令赐香其寺重修。二十一年，复贿当道奏闻有功，赐氏为赵，授锦衣都指挥，升浙江指挥。
正统十年，匪徒李荣等重建前殿。
天顺三年匪徒高鉴赵应承、赵瑛、石斌、张暄等伙造妖书三部，置清真寺，五年河水淹没，匪徒艾敬、李荣等，复出资重修。
成化元年，匪徒高鉴等，增修后殿，仍安置妖书。
弘治二年，匪徒赵瑛、金钟、赵俊、俺都剌、曹左、傅儒等，又增造妖书，广买地基，建造妖寺，分党于陕之西安、浙之宁波等处，遍传邪教。且伪造大秦景教流行中国碑序，载大秦国阿罗本载真经至长安。贞观十二年，太宗诏所司于义宁坊造大秦寺，并及高宗、元宗、肃宗、代宗、德宗皆崇尊其教，广建祠宇。首载寺僧景净述，末载建中二年立，朝议郎吕秀严书云云。埋西安府城外，佯掘之以证其教由来之久。
至天启崇祯时，则海防尽弛，要地任其出入。匪徒利玛窦、徐光启、龙民华、汤若望等，得相继以奇技淫巧，炫惑当时。继致有宫中扶乱，列祖列宗降坛，指用人材，妄极不经之举。所指用则皆从教之流，借此广传其教。此明纲所以不振也！
而我朝复宽大为怀，加当事诸人办理不善，惟贪一时苟全，不计后来实祸。虽康熙时，碣石镇总兵陈昂具奏，极言夷患当防，而儒臣群议，不以为然，卒酿今日之事。
呜呼。以数万里语言不通之夷匪，入中国而任其纵横自如如是者，亘古未之前闻也。按《后汉书》、《新唐书》有及其教者，殊不足据，皆后人附会词。孟子所谓“尽信书，则不如无书”者是也。
 
辟邪论上篇
录旧
杨光先
历官李祖白，天主教之门人也，著《天学传概》一卷。其言曰：“天主上帝，开辟乾坤而生初人，男女各一。初人子孙，聚居如德亚国，此外东西南北，并无人居。是时，事一主，奉一教，纷岐邪说，无自而生。其后生齿日繁，散走遐逖，而大东大西有人之始，其时略同。
考之史册，推以历年，在中国为伏羲氏。即非伏羲，亦必先伏羲不远，为中国有人之始。此中国之初人，实如德亚之苗裔。自西徂东，天学固其所怀来也。生长子孙，家传户习，此时此学之在中夏，必倍昌明于今之世矣。
延至唐虞三代，君臣告诫于朝，圣贤垂训于后，往往呼天称帝以相警励。其见之《书》曰‘受上帝，天其申命用休’；《诗》曰‘文王在上，於昭于天’；《鲁论》曰‘获罪于天，无所祷也’；《中庸》曰‘郊社之礼，所以祀上帝也’；《孟子》曰‘乐天，畏天，事天’；何莫非天学之微言法语乎？审是，则中国之教，无先天学者”
噫，小人而无忌惮，亦至此哉！不思今日之天下，即三皇五帝之天下也。祖白谓历代之圣君圣臣，是邪教之苗裔；六经四书，是邪教之微言，将何以分别我大清君臣，而不为邪教之苗裔乎？
而弁其端者曰：“康熙三年柱下史，毘陵许之渐敬题”。噫吁，异哉！以史臣，以谏官，而亦为此言耶？虽前明之季，学士大夫，如徐光启、李之藻、李天经、冯应京、樊良枢者，多为天主教作叙，然或叙其历法，或叙其仪品，或叙其算数。至进《天主书像图说》，则罔有叙之者，汤若望自叙之。可见徐、李诸人，犹不敢公然得罪名教也。
若望之为书也，曰男女各一，以为人类之初祖，未敢斥言覆载之内，尽是其教之子孙也。祖白之为书也，则尽我中国而如德亚之矣；尽我中国古先帝圣师，而邪教苗裔之矣；尽我历代之圣经贤传，而邪教绪余之矣，岂止妄而已哉！
天主教不许供君亲牌位，不许祀祖先父母，真率天下而无君父者也。而许侍御叙之曰：“二氏终其身于君臣父子，而莫识其所为天，即儒者或不能无弊。”噫！是何言也。二氏寺观，供奉龙牌，是尚识君臣。佛言供养千辟支佛，不如孝堂上二亲，是尚识父子。吾儒以天秩、天叙、天伦、天性立教乎。惟天主耶稣以犯其国法钉死，是莫识君臣；耶稣之母名玛利亚，有夫名若瑟，而曰耶稣不由父生，及皈依彼教人，不得供奉祖先神主，是莫识父子。许氏颠倒之甚。
