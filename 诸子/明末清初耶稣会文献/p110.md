<!-- { "loadSidebar": true } -->
一百零八、三教归一	90
 
第一节  儒教的天学
一、儒教
问儒教。
1、儒教是先圣相授受之心法
曰：儒教者，先圣后圣相受授之心法者也。古之圣王得之於天，代天笔之於书，以为大训，敷之四方，以为极言，使厥庶民，明知为善有道而学焉。
２、儒教之大纲
《中庸》曰：“天命之谓性，率性之谓道，修道之谓教。”言儒教之大原也。孔子曰：“大学之道，在明明德，在亲民，在止於至善。”言儒教之大纲也。
二、儒教崇敬的对象
问儒教必有所敬。
1、儒教所敬有二端
曰：儒教之所敬有二端焉。其一、通於幽者，上帝也，鬼神也，先人也，先师也。其一、致於明者，亲也，师也，长也，友也。
2、儒教所敬之等级
然所敬有不同，故其礼有隆杀。最重者莫如敬上帝，小心昭事，以为独尊，以为上主，以为父母是也。敬鬼神者次之，盖既所有所施，并受之於天，则敬之与敬天者远矣。敬先人、先师者，又是一礼，乃事死如事生而已。
三、天
问天。
曰：天字本义，从一从大，一大为天。至一而不贰，至大而无对者，天也。
四、穹苍之天
问：穹苍之天，其一且大矣，岂是之谓乎？
曰：非也。夫穹苍也者，形而之下之器耳。有度数焉，故不足以为一；有界限焉，故不足以为大。非一非大，实不尽天字之义。指之而云天者，假借之字，强名之文也。盖有形之天者，乃神天之显象，上帝之荣宫，主者之明验而已矣。
五、苍天非上帝
问：奚知其然？
1、上帝非苍天
曰：考诸古经，则知之矣。《易》曰：“殷荐之上帝。”《书》曰：“皇天弗保。”《诗》曰：“上帝是皇。”（皇字之义，从自，从王，自王为皇。）曰皇，曰天，曰上帝者，皆苍苍所不及也。
2、上帝之名号
其称皇者，则为自王自有、自源自本、无始无终者也；苍天以之而清，大地以之而宁，品物以之而生焉。其称天者，则惟一惟大，而无可比者也。其称上帝者，上则为至尊而可敬，帝则为真主而可望。至尊上主，则为大父母而可爱者也。其称皇天上帝者至矣。而视夫块然穹苍之天，以为皇天上帝者。呜呼！谬莫甚矣。
六、理非上帝
问：所谓上帝者，理而已。
1、上帝不是理
曰：非也。经曰畏上帝，曰祭上帝，曰事上帝，曰简在上帝之心，岂是畏理、祭理、事理、简在理之心乎？朱子曰：“天下之物，莫不有理。既有是物，则其所以为是物，莫不有当然之则，所谓理也。”又曰：“理只是个洁净底世界，无形迹，他不会造作。”观此，可知天地人物，虽各有当然之则所谓理，而斯理必不能造之。
2、上帝是造物主
惟皇上帝，万物之本，万理之原，为能造成之确矣。诸物犹巨室然，夫室者，必其材料，以成其形；又有定则，以为其理。苟无人以造之，则不可得而成。夫巨室者，天地也；材料者，气也；清上浊下者，理也；化成之者，上帝也。《易》曰：“帝出乎震。”《礼》曰：“万物本乎天。”此之谓也。
七、上帝实义
问：上帝之实义，其载古经，不可疑也。至於宋儒或谓其绝，信乎？
曰：“否，不然也，好事者为之也。由宋至今，儒者师经，而上帝之实义存焉。其证有多端，请呈一二。
1、帝出乎震
《易》曰：“帝出乎震。”胡云峰解云：“自出震，至成言乎艮，万物生成之序也。然孰生孰成之，必有为之主宰者，故谓之上帝。”此一证也。
2、帝赉良弼
《书》曰：“梦帝赉良弼。”朱子解云：“据此，则是真有个天帝与高宗对曰：‘吾赉以汝弼。’不得说无此事；说只是天理，亦不得。”此二证也。
3、惟天生民
《书》又曰：“惟天生民。”《正义》解云：“民是上天所生，形神天之所授。民受气流行，各有性灵心识。民有其心，天佑助之。非天徒赋命于人，授以形体心识，乃复佑助。民有其心，言行、是非、得失、衣食之用，动止之宜，无不禀诸上天，各有常理。合道则安，失道则危，是助合其居，使有常生之道。”此三证也。
4、惟天聪明
《书》又曰：“惟天聪明。”《日讲》解云：“惟天高高在上，至虚至公，至神至灵。不用听而聪无不闻，不需视而明无不见。不惟政令之得失、民生之休戚，举不能逃天之鉴。即暗室屋漏之中，不睹不闻之地，亦皆照然察无遗焉。天之聪明如此。”此四证也。
5、简在帝心
《书》又曰：“尔有善，朕弗敢蔽。罪当朕躬，弗敢自赦，惟简在上帝之心。”《日记》解云：“简者，阅也。有善有罪，皆阅简在於上帝之心。”此五证也。
6、降祥降殃
《书》文曰：“作善降之百祥，作不善降之百殃。”虞氏《品字笺》解云：“降祥降殃者谁，倘所谓皇皇上帝非乎？吾人日在监兹之下，不知时加惊惕，以畏天威，且敢以小知私心与帝天角，弗思甚矣。”此六证也。
7、福善祸淫
《诗》曰：“既克有定，靡人弗胜。”朱丰成解曰：“福善而祸淫，此天之常理也。善者未必福，淫者未必祸，此正其未定之时也。方其未定，则人可能以胜天；及其既定，则天必能以胜人。然则今日之受祸者，安知其不为他日之福；而今日之受福者，安之其不为他日之祸乎？夫淫者祸之，似若天有所憎。然祸加於淫，罚恶之公理也，天何憎哉。知後日之祸非憎恶，则知今日之未祸，非曲庇也，後定而今不定耳。第不知其果何时定乎。”此七证也。
依此先儒之明言，则自宋至今，凡为醇儒者，皆信古经大训，皆事皇天上帝，亦不可疑也。
八、玉皇非上帝
问玉皇上帝。
曰：昔宋徽宗欲媚於上帝，如臣狎於君，而以玉皇表加之。丘琼山云：“天神之最尊者，上帝也。谓之昊天上帝，可谓极至而无以加矣，祀之者 尚不敢以备物， 恐或有以亵之。况敢以虚诞之辞，而加之冲漠之表乎？其为亵之也大矣。”由此观之，称上帝为玉皇犹不可，而道家敢以邪巫张仪为上帝。鸣呼！自作孽，侮上天，不可逭也。
九、上帝之名
问上帝之名。
曰：名者，命也。上帝独尊，孰敢命之？巍巍荡荡，虽圣人犹莫能名焉。非是形而下渺茫无知之气耳。非是囿於气，空空无为之理耳。其神也，一而不二；其体也，纯而不杂；其生也，自实无始；其久也，自实无终；其有也，自圆满而穷矣。大哉皇天，万物资始。至哉上帝，万民资生其无名可名者也。
十、敬上帝
问敬上帝。
曰：顺帝之则，人之本务也。在成汤，则“昭假迟迟，上帝是祗。”在文王，则“小心翼翼，昭事上帝。”是故君子戒惧慎独，不敢少懈。凡明一善，欣然为之；知一不善，弗然遏之。视听言动，克复以治之。主敬以修己，行恕以爱人。改过不吝，迁善不倦。畏天之威，祈天之迪，顺天之命。此之谓敬天。
十一、祭天之礼
问：有敬乎内，必显乎外，如之何？
曰：亦当时行祭天大礼。《书》曰：“类于上帝。”孔子曰：“郊社之礼，所以事上帝。”
十二、后土非上帝
问：《中庸》郊社事上帝。郑玄解云，不言后土，省文也。信乎？
曰：非也，此汉儒臆说而已。
1、《尚书日记》注
《尚书日记》云：“妄解经文，以证其说，固不足阐。皇天上帝，至尊无对。而今妄分主者，崇比郊以抗天主，非礼莫大焉。”
2、朱宗元注
朱宗元此题文云：“上帝者，天之主也。为天之主，则必为地之主。故郊社虽异礼，而统之曰：事上帝云耳。郊以答生天之德，社以答生地之德云。”
3、清仇沧柱评
清仇沧柱评云：“观此，可知郑玄之解有误也。依此正解，惟分其象，而不二主，乃取两大，以象父母之德，意则不背古而无伤矣。”
十三、惟心奉天
问：备物以祭天，可乎？
曰：古者多不敢备物，积薪烧之而已。然惟天度心，惟心奉天。礼之本乎内，而古今无异也。若礼之外文，后世有玉帛、粢盛、鬯、乐奏，皆所以表乃心而象乃德。玉帛以象德之洁，黍稷以象德之香，鬯以象德之闻，乐奏以象德之和云。
十四、德感上帝
问：奏乐亦以感格上帝，然乎？
曰：《易》曰：“先王作乐崇德，殷荐之上帝。”夫乐象德，德盛者乐亦盛，非徒声容可以荐上帝也。先王作礼乐，礼以修外，乐以修内。乐者，和也。人心听命於道心，而道心对越上帝，此乃所以克享天心而已矣。
十五、祭上帝之意
问：祭上帝有何意？
曰：大哉问！真祭之意有四焉。
1、钦崇上帝
其一，为钦崇上帝。独有独尊，能造万物，能灭所造。故或燔柴，或宰犊，以寓其意也。盖火之化薪成灰，上帝能化有归无。牺牲或死或活在人，万民或保或丧在帝。故祭之意莫大乎此。
2、谢皇天洪赐
其一，为谢皇天之洪锡。盖上帝生我顾我，保存万物为我，阿我神心，养我形躯。我知一善而行之，上帝眷佑我；我有不善而悔之，上帝宽赦我。天恩如此，我何能报之？形躯虽亲为牺牲以谢之，吾心以为理不过也。故以犊易我，而报之於万一焉。
3、祈上帝诸恩
其一，为祈上帝诸恩。如大乾而求雨，雨害而求晴，弗子而求子，有疾而求愈。以此明证，惟上帝为能允而施之。然允与不允，亦必安天命焉。
4、息天义怒
其一，为息天义怒，而免罪罚。获罪於天而不祷天，真无所祷也。然悔过而祈大父母赦之，则可以望矣。昔者成汤自以为牺牲，祷於桑林之野，周公秉硅为天下祷，召公奉币以祈天永命。此之谓也。
十六、惟天子祭天
问：祭天於郊，惟天子当之，何也？
曰：天子者，天之子也。皇天所宠，莫大乎天子。《书》曰：“惟其克相上帝，宠绥四方。”夫天下者一家也，万民皆兄弟也。天子祭上帝，是代万民而祭。蒸民与天子合其心，而一家同祭焉。又天子一人，天下至尊也，以天下至尊而敬上帝，至矣！
十七、立祖配天
问立祖以配天。
曰：是子孙尊祖之义耳。《孝经》曰：“严父莫大於配天。”盖曰，惟孝子为能享亲，而享亲莫大於配上帝。
十八、祖与天不等
问：是祖与天同等？
曰：恶是何言与！四子克配夫子於文庙，岂其与孔子并立哉？夫弟子之与其师也，独不能并立，而况人之与上帝乎？故立祖以配天，不徒不可视人与天同等，而平等之；且认斯礼，以为同等以之敬，亦不可也。
十九、惟圣人能享帝
问：祭天如此，则上帝必享
曰：“黍稷非馨，惟德之歆。”故圣天子以德为本，父母乎民，师教乎民，以应上天立君之意，此所谓惟圣人为能享帝。
第二节  儒教的人物鬼神之理
二十、万物等级
问：凡受造於天者，其有等否？
曰：有诸，可分上中下作三等。神而不形，上也；形而不神，下也；包神与形，中也。上曰鬼神，下曰形物，中曰人者也。
