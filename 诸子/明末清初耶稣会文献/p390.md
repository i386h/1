<!-- { "loadSidebar": true } -->
且按《藜藿亟言》中言，彼夷残甚，数掠十岁以下小儿，烹食之。率一口金钱百文，恶少缘以为市，广人咸惴惴莫必其命。御史丘道隆、何鳌，皆疏其残逆异状等语。此固其诱婴孩以速死之本意，而可令其易种于我仁寿之域乎？
5、地狱说虚诳不通
又曰：“地狱中，无佛氏火涂之说，但苦极暗、极湿、极窄。”
余曰：“暗与湿即不问，若窄安容无量罪人？”
彼曰：“性灵与形骸不同，如千灯互照虽窄如针锋，无忧不容。”
余曰：“汝辈谓佛理诳虚，汝独课实。若是，则与坐微尘里现一毫端之旨合矣，何成课实？”
彼乃良久遁其说曰：“虽云极窄，亦颇大在。”
答曰：“此更不通。若性同形骸者，自开辟来，积骸如大地高山，复多无算，将欲容向何处？彼语方塞。天堂之诳与此相类，则谓彼理最实宜尊，彼言不诳宜学者，何其全无泾渭耶！
八、辟天主救赎论
1、天主无悲不必救赎
彼又窃佛忍辱悲愿之说，谓天主曾为众生钉死于十字枷上。嗟嗟！佛以佛性总圆，为何枉入生死？譬醒人之怜醉汉，以是悲生；而夷则谓诸性不同，悲从何发？
2、天主救赎其愿难成
佛以虽极恶人，若自转念，究竟出头。譬病疟之有瘥期以是愿满，而夷则谓一坠永锢，愿自何圆？窃佛忏悔之说，而以谄邪当之。不知罪从心起，謟则心浊，所謂因地不真果招纤曲，于忏法又何当焉。
九、辟汉明帝所梦金容即天主
至其诃佛者，如曰汉明帝所梦金容，正是彼天主，魔鬼窃之以行佛教。
夫天主威神无极，何物魔鬼而聚窃之？即暂窃之，亦当不旋踵诛之，而复以梦告，奈何瞌睡千余年，今日方醒？又何为当日肉身不为帝现，而于戮尸久死之后始倡此言。且彼最恶佛之神通，梦非神通耶？而天主乃甘为之耶！
十、辟天教贬抑佛祖
如《裂性篇》所指彼既认佛是阎王，奈何又向人曰：“佛不过是小西洋一清修士。”中国人文其说为三藏十二部耳，岂阎王是清修士耶？
十一、辟天书有七千部
而彼夷更宣言西国天书有七千部，即书目已有充栋之多，特未到此耳。夫据现在几种书，谭理如此不通，谭事又如此不通，虽七千部何益？
十二、辟天教妄解佛国净土
又谓佛之天竺国，其人最恶劣，中国人何苦愿生西方？
且无论其认西域是西方，懵然不知佛典，又不知“生则定生，去实不去”之义，大非彼所指若升若沉、有来有去之邪言。即举彼五天竺中极粗浅之名号事相，一诘问焉，而全不闻，又何为诳人曰，彼大西人到此，从佛国经过，而反诬佛经之窃彼说乎？此又全不知佛法影响，亦无许多笔札以教诲痴人矣。
十三、辟天教诋毁佛教布施
或曰：“彼不求人布施，而肯施人，比沙门似胜一筹。”
余曰：“布施本破悭贪，不肖沙门怀贪求施，固非也。彼夷以财贿饵人，长人贪习，且教其悭不施僧，尤非之非也。且金者所以贸百物者也，故古来之民生国计，独珍惜之。今彼乃不惜挥金以贸民，所贸者又皆驵狯之徒，倘非求所大欲，何为割所甚珍？而况可论施人施我之优劣哉？
十四、辟天教评佛教男女混杂
或又曰：“佛有四众，将无为男女混杂之嚆矢耶？”
1、非众妇女至伽蓝而授受
余曰：“要哉此问！余将详言以折邪淫魔子之根抵。佛之设教，广被群机，故四众八部，及他世界无穷之品汇，有根熟者自然皆得闻法，初非群妇女至伽蓝而私授受也。是故姨母出家，佛为之泣下，而叹正法之减，防微何甚。
2、佛教男女之别无异于儒教
乃至律中所设尼戒五百，比僧倍增。与女人受戒仪轨，必以朔望清旦，于大众前诵戒，讫即散去，不得退语。僧乞食者，不与寡女少女见面。其男女之别，岂有异于吾圣人扶阳抑阴之义哉？
3、天教最混男女
慨自罗祖、白莲、闻香等妖辈出，而男女以混而混。今天主之邪说，阳教人谨邪淫，阴以己行贪欲，而男女名不混而实最混。如前所言，圣水圣油等，岂能以私憎而故入其罪哉？
4、儒规佛律当谨守
谨微君子，恪守儒规以砥其波，兼明佛律以防其滥，则王化之始端，而圣人之徒端有属矣。”
十五、辟天教之斋戒禁杀
1、佛教戒杀精义
或又曰：“佛教禁杀，只虑报复耶，抑另有精义耶？夷言克已正念，二斋日，单食水族，是耶、非耶？”
曰：“因果感应，不但佛书详之，史传载之。惟黄曾直颂云：‘我肉众生肉，形殊性不殊。元同一种性，只是隔形躯。苦恼从他受，肥甘为我须。莫教阎老判，自揣看何如。’ 最得戒杀之意。
2、天教斋戒可笑
今夷不知鲜食，是治世圣人之权，乃以杀为宜，而以斋为号。又别水族异于牲牷，宜充素食者。与回回之单不食肫，自杀自食之可笑，有何异哉？
3、天教戒杀人而伏杀机
且夷谓杀生无罪，而但教人不杀人。人可杀乎，则戒又何必立乎？既曰不杀人，而盛谭兵学、火学，又何为乎？将无所谓不杀人者，第不杀于公战，而杀于私斗，所伏杀机正无穷乎。”
十六、天教自相矛盾
１、以财饵人而又恶人布施
彼本以财饵人，而又恶人布施，岂结党则宜施，而行仁则不宜耶？
２、以杀人而诳曰爱人
本欲聚党以杀人，而诳曰爱人，岂党人则宜生，非党人则宜杀耶？
3、徒勿视他妻而夷不妨近女
戒其徒勿视他妻，而夷则不妨近女。督其徒使出妾，而他高足之畜妾者至数人。
4、法夷轻利而封家比比
从夷者宜法夷之轻利，而封尔家者又比比。
5、恶佛崇虚而其说难以明见
恶佛崇虚，彼独课实，则所谓天主、天神与夫人魂之不消，兽魂之独灭，及天主赋魂时之辱临仪仗，草木生魂之瘁往荣来，皆应一一明见，而今然否？
十七、辟天教欺诳之语
1、辟各国王出妃屏嫔
又云各国王之从彼者甚众，则出妃屏嫔而退甘一夫一妇者，是龟兹王耶，于阗主耶？
2、辟三年后天主凌驾
又告人曰，再过三年，尽天下人自然从彼，彼之天主自然凌驾孔庙之上。且曰，若不蚤从，而待三年后，则天主亦怒而不容之矣。其煽惑何甚欤？
3、辟某人极易生天
又于邪党中不别男女，指而称之曰天主甚爱念他，或谓此人“极易生天”，有何考据？
4、辟福慧报在后世
又教人求盍腊际。盍腊际者，莫大之福慧也。而经年重病，谓之天主爱我。福慧之谓何？诘之则曰：“病正所以福之而报在后世。”既曰“后世”，谁人见来？
5、辟夷宝辟火之力
往岁武林火灾，从邪者偶不火，辄诳人曰：“是夷宝辟火之力。”夫只辟八口火，而不为万灶禳，可谓爱人乎？
及吾邑有严役者，首从彼教，而火其阖室，烬及三棺，夷宝之灵又安在？而谓其不欺哉？
况古德谓：“若人被邪师，熏一邪种于八识田中，如油入面，永不可出，其罪最重，不知何日出头，而可言助扬佛法乎？
十八、辟佛有五胡之扰
有著辟佛书者，中有一则云：“佛说西方，西是金位，金是杀气，所以有五胡之扰。”
余曰：“《易》传曰：“乾为天、为金、为寒、为冰、则乾亦杀气耶？
今彼夷因我大明，而僭号大西，大西者独非大杀乎？
窃谓五胡杀乱主，而彼直杀圣师及古圣帝；五胡偶乱华，而彼直举从来之中华，以永逊于彼夷之下。其所杀有何穷已？而谤佛者，乃偏事夷，何悖甚也？”
十九、天教非倒圆种
或曰：“首楞严，阴魔有倒圆种，天主之说，或是彼否？”曰：“非也。观‘自疑身心从彼流出’句，亦酷似之，然彼禅定中人，粗欲尽遗，细惑未除，是利使一边。此全不知身心是何物，日在好恶、财色、叛逆上作活计，虚捏一主，而劝人尊他则钝甚矣，于倒圆种，何啻天渊？”
二十、系聚欲倡乱之毒魔天教
1、天教为聚欲介乱之术
曰：“然则是何教耶？”
余曰：“有宗始有教，尝思彼因人之好异也，制为奇技；因人之好利也，诱以金帛；因人之好味也，宽以杀生；因人之惧内也，束男以不二色，而鼓女使归夷；因人之求福免祸而欲揽尽威福之柄也，则曰虽无轮回，而天堂地狱之升沉者，永永不返；因人之好上拟，则侪君若父；因欲鼓人之好援而敢死，则独重友；因欲令人之昏夜自便，则不许人尊厥师，故谓彼为聚欲倡乱之术则可，谓之‘教’则不可。
2、天教是佛氏毒魔
且佛之为‘教’，但阐心光，弗干治统；务寻法器，弗滥庸流。是故宗门孤峻，固贵屏绝孤踨。纵使莲社慈悲，亦复不容灵运，岂有如邪流之薄帝侮乡，谭兵说剑，且貌怯怯，而心耽耽，不论智愚、男女而一概蛊惑之者乎？是不特儒门之介狄，而亦佛氏之毒魔也。噫！”
 
八辟夷所谓善之实非善
一、真善辨
或曰：“领恶全好，儒之宗也。彼之为教，亦无非导人为善耳。”
1、小善不盖大恶
人莫大于无君臣、父子、夫妇，故大处一不善，小处之善愆不盖也。
2、有意为善非善
有意为善，虽善亦私。故“皇天无亲，惟善是亲”之善，正非计较邀求之可觊觎也。
二、夷不言孝而贵克傲
1、夷以克傲为先
如彼籍《七克》，首贵克傲，只《曲礼》“傲不可长”一句，足以尽之。安事彼不文、不了之义，而多言繁称为？
2、儒以孝为本
且傲之起也有先，则其克也亦有要。即《曲礼》一篇有曰：“为人子者，在丑夷不争。”是因爱亲之真而锄其色于侪伍也。又曰：“为人子者，三赐不及车马，而遐迩皆称。”是因尊父之至，而流其顺于姻朋也。故曰“孝为百行之本。”
3、佛以孝为根
释典《心地戒品》，全是以孝顺心为五戒万行之大根源。其舍亲出家，虽割爱哉，其意盖为尘中不能学道，学道正以报亲。是门庭虽异，而本孝之心，与儒无异也。
4、天教不言孝
今夷之轻父母也，不但如前篇彼男彼女之说，遍览其书，如所谓《七克》、《实义》、《畸人》、《十二信》、《西学凡》，若经、若戒及《交友论》、《几何源本》等数十万言中，曾不错写一孝字。而乃袭三教诸子中皮毛，曰克傲、克骄，以文其陋。夫不爱吾亲而爱他人，不敬吾亲而敬他人者，未之前闻矣。
5、不度而僭祭亲魂
且夷既谓天怒难回，亲魂不度，而现世相值又等路人，劝未亡父母从夷，又复路人祖魄，吾不知其于罔极之心何时得展？而但欲以空桑身私非分福乎？其于亲亡者不焚楮而焚帛，从来惟朝廷有神帛堂督以中贵，夷敢僭之，可谓祭之以礼乎？且亲既是从坠之魂，而越五祀百神之上，与主同焚帛焉，天主不大怒乎？
兴言及此，而孝子顺孙有不断肠欲绝者乎？则善乎，非乎？
三、天教不尊君师而尊天主
1、天教敬天主质疑
