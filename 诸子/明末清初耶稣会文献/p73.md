<!-- { "loadSidebar": true } -->
一、魔鬼在人世不脱其苦
漏下初刻，其香问曰：“天主罚魔鬼于地狱，既受无穷之苦矣。及其出见人世也，亦脱离其苦否？”
司铎曰：“否，今有病人，头重目眩，五官百体俱不能安适。此即移上移下、移左移右，其不安适犹故也。何也？病切己身也。今魔鬼之永罚，躬自受之，纵出见人世，安能脱离其苦乎？”
二、魔鬼虽受苦但不甘入地狱
其香曰：“向读降生言行略，见耶稣为人驱魔。魔哀祈曰：‘幸毋复驱我于地狱。’若出见人世，既不脱离其苦。又何惧地狱之复入耶？”
司铎曰：“魔鬼之苦，固无适可离。然其出见人世，与在地狱之苦，亦微有间耳。再譬之病者，头重目眩。虽移之他处，似亦不适，第在幽暗卑湿之区，其苦自必更倍。若得移置轩朗之域，即切体之疴未尝少减，而视向之所处，亦稍殊矣。况魔诱人为务，入狱弗能，故不愿也。”
论财色之人自绝于主，5：11
一、富翁筵客的故事
廿三日，瞻礼毕。
司铎诏于众曰：“今日《经》中，载吾主寓言者曰：有一富翁，庀盛筵，命仆延客。其一曰：‘吾已市腴田数亩，欲往观之，无暇赴也。’其一曰：‘吾适市有耕牛，欲驾而试之。’其一曰：‘吾正抡婚受室，愈不暇往。’仆返命，主翁大怒。谓其仆曰：‘尔可遍行市中，凡遇贫者、贱者，及一切瞽聋残疾之人，邀饫此筵。向数人者，必不获享。’其仆如命，诸人毕赴。然尚有余席，又命请田野细民以充之，众各饱饫而归。
二、富人筵客的喻意
“夫吾主之意，以主翁者，天地万物之大主也。盛筵者，凡在厄格勒西亚中，所沾圣宠也。欲市田驾牛者，贪财人也。抡婚受室者，迷色人也。
三、受教之人与不受教之人
“人而贪财迷色，其肯幡然入教，沾吾主之宠泽者乎？非吾主之弃彼人，人自绝于吾主耳。反不如贫者贱者，瞽聋残疾，以及田野之细民，其蒙受主恩，尤易易也。”
论财不宜过营，5：11，凡二则
一、贪财犹认邪魔为主
又曰：“圣伯多禄有云：‘贪财之人，有似于崇奉邪魔者。’夫崇奉邪魔，其罪重矣，胡贪财者与之并乎？不知贪财者，朝斯夕斯、念斯言斯、并其心身性命，亦在斯也。此直认财为生我、养我及安适我之物，而汲汲事之。岂非认财为主者乎？认财为主，视彼认邪魔为主，其不认天地之大主均也。圣伯多禄之言，有以也夫？”
二、不必以财为重
又曰：“财非尽置不求也，特不必以财为重耳。主经有云：‘今日与我，我日用粮。诚以日用之粮，足今日之用足矣，不必贪求明日也。子不观之鸟乎？未尝耕种，亦未尝畜储也，日日所需不缺。夫鸟一无灵之物耳，大主尚安养之，俾毋匮乏。况诚心奉主之人，而虑日用之有缺乎？’则亦何用终日逐逐，而于正业反疏也。”
论积财不施亦不能安享，5：12
又曰：“敝邦有一人，日营生业，常积其余者，至主日施之，而其财常有余也。一日邪魔诱其贪念，遂思存积，不务施贫。积之不已，果有赢余。数月，足生大疮，不能营业。而向来所积，尽为医药耗去。且典尽家中之物，不胜困苦。于时主命天神醒之曰：‘尔向为上主施贫，故主亦俾汝有余，安然享之。奈何贪心顿起，今所积者安在哉？’其人始悔悟求赦。自是施贫如故，而有余仍如故也。人心贪吝，夫亦可以镜矣。”
论水德，5：12
一、水之德
日正中，郑明经邀款，其香从。
适谈及水性，司铎曰：“水有水之性，亦有水之德乎？”
明经曰：“水之德：曰冷、曰淡、曰流下。”
二、人之德比于水之德
1、冷于俗情
司铎曰：“然则人之德，亦有可比之水者乎？冷于俗情，是人之德亦有冷也；
2、洗于世味
淡于世味，是人之德亦有淡也；
3、谦卑自牧
谦卑自牧，是人之德亦有下也。设于俗情世味，太热且浓，好居上而不居下，曾水不如矣。”
论人而不善反蠢于物，5：12
其香曰：“人为万物之灵，故诸德咸备。”
司铎曰：“子以人为万物灵，然不善用之，反似万物之蠢。”
其香曰：“云何？”
曰：“天主之生万物也，赋以一定之性。如火之热、水之冷，虽历千百年不改也。若人之性，天主则赋以灵明变化之体，超绝万类，乃不变化于善，而多变化于恶。岂若物之一定，更无转变者乎？故谓人非灵于物不可，非蠢于物亦不可也。”
答列宿逆行甚微而参宿渐高由于日，5：13，凡二则
一、列宿逆行甚微
有顷，其香问曰：“向阅《天问略》，见列宿天亦有逆行。不知每日逆行，其度有几？”
司铎曰：“列宿一天，其逆行甚微。敝邦历法推算，须积数十余年，始逆行一度。至逆行一周天，则有数万余载矣。考中邦尧、舜以至今日，始逆行十五度。可见其动甚微，去不动者不甚相远也。”
二、参宿渐高由于日行
其香曰：“果尔，则列宿之去日，宜有一定之位。偶见参宿见于东方，于日没时，每夜渐高，何也？”
司铎曰：“此非参宿渐高，乃日之逆行，渐与参宿会耳。试观日每日逆行一度，则与参宿日近一度。故当日没时，而参宿东方，遂高一度也。知乎此，而列宿可类推已。”
答斗柄四时易向亦由日行，5：13
一、斗柄四时易向
其香曰：“敝邦书中有云：‘斗柄东而天下春，斗柄南而天下夏，斗柄西而天下秋，北而天下冬也。’夫列宿既逆行甚微，则亦顺宗动天所带耳。何斗柄所指，四时易方乎？”
司铎曰：“子所言者在何刻？”
曰：“日没时耳。”
二、斗柄易向由于日行
曰：“斯正观日行而可知也。论北斗为宗动天所带，一日一周，其柄亦四方回指。但日躔黄道，二分二至，南北各殊。故当日没时，见斗柄所指，若随时各异耳。”
答度教之学无甚关切故主隐其奇，5：13
其香曰：“造物主之生天也，何不使人为可测，而故隐其奇若此乎？”
司铎曰：“即此一端，亦可征造物主之妙也。”
其香曰：“如何？”
一、天文之学不必皆知
曰：“造物主之生物也，其甚切于人者，多显而易见。其不甚切于人者，多隐而难知。子试思天文之学，有甚关切于人者乎？知之固为博物，不知初亦无损。
二、养生之理主必显示
若性命至理，为人生日用所不可离者，则造物主必显示之，初非有隐也。
三、以地之物为喻
即以地之物言之，五谷所以养人，则无地不生。至若金玉珠贝之属，非不宝贵也。然未甚切于人，故不惟地不皆产。且山含川藏，不一炫奇于人世，职此意已。”
论圣体之恩增人神力，5：14
廿有五日，司铎又谓众曰：“昔《经》所载：有古圣厄理亚者，欲到一高山，访天主圣迹。乃陟历遥险，神力顿疲，憩一大树下。叹曰：‘我力不堪，自分死此矣。’因倦而睡，天主遣天神赐以水饼，谕之曰：‘醒，醒！及早享此，前途尚赊也。’圣士醒见水、饼，遂谢主恩。享之，不觉充饱。自是鼓力前行，果穷高山，惬所愿矣。今我辈奉教，求登天国，岂直一山之高哉？乃世尽险途也。自恃己力，其何能至？故吾主耶稣立领圣体之恩，增我神力，以耐世患，庶几升天有赖，不为半途之废耳。”
论人当顺主命而大主予夺具有深意，5：14，凡二则
一、人当顺主命
又曰：“子等欲领圣体，当立志以顺主命。故无论为富、为贫、为穷达、为夭寿，毋以顺境而生骄佚、逆境而生怨尤也。”
1、祈主无罪
其香问曰：“顺命固矣，未知可祈求否？”
司铎曰：“可祈而祈，得固无罪。然世福非真福，其祈之可不可，总非人之所能知也。
2、天主因爱而予夺
“子今知天主之爱人，甚于人之自爱者乎？天主爱人，必尽知其所当得、与不当得者。可予则予，不可则靳之。故一予、一夺，具有深意。予者，固谢主恩；不予者，尤不可生怨怼也。
3、父母之夺予之喻
“譬之婴孩焉，父母爱之，不啻其自爱。求衣食书笔之类，无弗予也。设日求生果及性毒之物，则惧其疾害也，辄夺不予。而谓父母弗爱其子，必不然矣。”
二、天主予夺之喻
其香曰：“每见善者或罹世祸、不善者或享世福，虽大主有深意其间，然贸贸生民，不能测也，是以滋疑。”
1、祸福三事
司铎曰：“昔有一人，亦以善、恶、祸、福之故，疑上主者。主欲醒之，命天神化为人，偕之行远，偶宿一逆旅。其主人善士也，只有幼子，爱之笃，是夕忽死，斯人疑之。又至一家，有善人失金杯一，反为行恶者所拾。斯人愈疑。仰而叹曰：‘上主权衡，若是爽乎？’
2、天神之谕
⑴失子之因
“天神从旁谕之曰：‘逆旅主人，善士也。然过爱其子，势必殉其子之所为。他日不善，皆此之由矣。故主命早收其子未染之魂，既得天福。而其父处忧患之中，忍德且日增也。
⑵失金之因
“失金之家，虽亦善士，然有微过。故主命其失财，以当补炼。过端既赎，所存纯德、永福之享，乃其分耳。
⑶拾金之因
“彼恶人者，生平亦有小善，故命得财以偿之。小善既偿，则皆纯恶，地狱之火，旋及其躬。子奚疑焉？’
3、人的悔悟
“斯人始悟且悔，终其身信顺主命，毋敢有疑。由是观之，大主一予、一夺，具有深意，特显兹一事，章示人耳。贸贸生民，安得日遣天神以告乎？”
答魔鬼可知已往多不知未来，5：15，凡二则
日已没，其叙问曰：“天主已往未来，固无不晓。若魔鬼灵明所赋，原异于人，亦能知未来事否？”
一、能知一定之事
司铎曰：“未来之事有二种：其一为一定之故，不得不然者。如物以时生育，及日食、月食之类。斯魔之灵，所毕知者。
二、不能知不一定之事
“其一不由一定之故。如上主之圣旨，及人之自专。斯则只知已往，不知未来。”
三、可以猜中未来事
其叙曰：“每见世俗相传，如祈梦扶鸾之属，未来事亦多奇中，非魔鬼伏以告人者乎？”
司铎曰：“此非知也，特猜着耳。大主藏机权于不测，原非魔鬼所能窥。特魔鬼之性，倍灵巧于人，故遇事辄能猜度，时有奇中。如善射覆焉，而其不中者尚多也。今人于其不中者，通置不论。遂群艳其偶中者，诧为灵奇，相率崇之、奉之。悲夫！”
答原祖初生即字言之始，5：16，凡二则
一、文字始于原主
廿六日，其叙复问曰：“敝邦文字之兴，起于黄帝。故前此纪载，多略而不详。闻大西自开辟以来，纪载无漏。不知文字从何始乎？”
司铎曰：“原祖之始生也，天主即赋以灵明大智，超绝万类。故凡天下百物，皆原祖命名，此即文字所从始耳。”
二、天主传信于人
其叙曰：“造物主化成天地，至第六日，而原祖始生。则天地万物之成，尚在原祖未生之始。彼造成次第，乌从知而纪之？”
