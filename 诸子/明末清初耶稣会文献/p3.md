<!-- { "loadSidebar": true } -->
“第六日，则先成其百般走兽。次成一男，名曰亚当；后成一女，名曰厄袜。使之配偶。此二人者，乃普世之祖。使居乐土，是谓地堂，无寒无暑，百果俱备。且天主令之曰：‘尔若尊顺乎我，则万物亦顺乎尔；尔若背我，则万物安肯顺尔哉？’”
第五节  天神亚当章
一、天神无形超乎世人
或曰：“前言天神、亚当、天堂、地狱四事，尚未通晓，望明教我。”
答曰：“吾先告尔天神亚当之事。盖天主之所成者，有三般焉；一者无形，一者有形，一者魂形两全。若无形者，乃是天神，聪明超出世人，世人亦不得以肉眼见之。世人要做一件事，久即忘却。天神则不然。且天神之心，欲为善事，则终始如一，绝无倦怠之心。岂若世人作事，尝有半途而废之情。所以天主令此天神，指引世人为善。”
二、天神数目甚多
或曰：“敢问天神共有几多？”
答曰：“天神众多，难以胜数。即使古往今来世人，亦不如天神之多也。”
三、天神居天堂
或曰：“抑不知此等天神，亦得居天堂否？”
答曰：“天主造之天神，诚有尊卑不同，其中分作九品位次。造之世人，任其为善、为恶，然后从而赏罚之。若天神之在天堂，亦是如此。
四、违法天神被逐为魔鬼
“天主当时方造天神之日，嘱之曰：‘尔等安分，则得同吾受福于天堂；若违法犯分，吾即重刑不恕。’间有一位总管天神，名曰：‘路祭弗尔’，甚是聪明美绝，尤异于众天神。乃告管下众天神曰：‘吾得掌握乾坤人物，而与天主同品。’间有天神应之曰：‘然。’天主因这天神骄慢犯分，并与众天神之党恶者，逐出天堂之下，而为魔鬼。是以魔鬼常恨乎天主也。”
五、三分之一天神被逐为魔鬼
或曰：“天神之被逐者，共有几多？”
答曰：“三分中逐有一分下去。天神常怀被逐之恨，故迷诳世人为非作恶。及恶人死后，即拘其灵魂，进于地狱，此乃魔鬼之幸也。人若心正为善，则魔鬼不得而害之。及其既死，则魂升天堂受福矣。其余二分天神，永居天堂，奉敬天主，专于引人为善。”
六、魔鬼变象以骇人
或曰：“尊师言魔鬼无形，人常见其似乎猛兽。何也？”
曰：“魔鬼欲人惊骇，故变成形象，而使人得见也。”
七、天神方成，即分神、魔
或曰：“天神未得罪天主之前，居于天堂，亦有几久？”
答曰：“天神方成之际，即获犯上之罪，遂逐下为魔鬼矣。”
八、天神所空之位善人之魂居住
或曰：“天神既被逐，则彼所居之位，即空了。吾不知后亦有人居此位否？”
答曰：“此问甚妙，而且有理。吾言第一端之物者，天神、魔鬼，有灵无形者也。今且告之以魂形两全之说。天主既逐下天神，则天堂之位已空，故造亚当、厄袜，魂形两全，使之生传人类。其间若有为善之人，则取其灵魂升天，以充天神之位矣。”
九、亚当违诫被逐
或曰：“原祖亚当，也似世人否？”
答曰：“亚当魂形两全，与我等一般。但他聪明美貌，故为普世之祖。彼时若不违诫，天主当使亚当常生不死。及其年久，则魂形俱升天堂受福。虽后世子孙，亦得如是。彼时既违其诫，则天主逐之出地堂而罚之，得有劳辛死亡诸苦。所以今人之有疾病、灾难、亡夭者，皆因亚当之所致也。彼时亚当既违其诫，自知得罪天主。是以哭告天主，求赦罪愆。天主见他悔过，但许其灵魂待后升天也。”
十、亚当违诫始末
或曰：“当时亚当违何法诫？”
答曰：“天主既造成亚当，置之地堂快乐之所。欲试其心，先以一样果子，嘱之曰：‘此果不许汝食。若食此果，即是违吾诫耳。’魔鬼见亚当循善，妒其后日灵魂升天，即诱亚当食之，以违天主之诫。是以亚当既自得罪，复贻其罪于子孙，而与天主为仇矣。”
十一、天地水火有形之物
夫无形之物，与夫魂形两全之物，余已明言。若夫有形无魂之物者，天、地、水、火等物，止有形象而无灵魂者也。”
第六节  论人魂不灭大异禽兽章
一、人魂异于禽兽
或曰：“尊言人有魂形两全，禽兽亦有魂形两全。二者相同否乎？”
1、人有灵魂异于禽兽
答曰：“人有魂形两全，禽兽亦有魂形两全。人之身体固成于水土气火，而禽兽之身，亦成于水土气火。但人之所以异于禽兽者，在乎其有灵魂。
2、人之灵魂不能进入禽兽
“吾尝闻异端有言曰：‘人之灵魂，或进于禽兽之身而回生于世间。’此诚虚诞之词也。夫人自己之魂只合乎自己之身，安能以自己之魂而合乎他人之身哉？禽兽之魂不能论理，但觉肉情，谓之觉魂，只合乎禽兽之身，奚可以人之灵魂而合乎禽兽之身哉？亦犹刀只合乎刀之鞘，剑只合乎剑之鞘，乌能以刀之内而合乎剑之鞘哉？欲知禽兽之魂不同乎人，必须虚心以听可也。”
3、魂有三品
彼世界之魂，有三品：
⑴草木之魂
“下品之魂者，草木也。此魂只扶其草木生长而已。及草木枯萎，此魂遂灭。”
⑵禽兽之魂
“中品之魂者，禽兽也。此魂在于禽兽之身，能助禽兽之生长，及其耳目之觉动。至于身死，则此魂遂灭。”
⑶人之灵魂
“上品之魂者，人也。此魂之扶乎人有三：一则能扶其身之生长，二则能助其耳目之觉动。人身既死，则此二事俱无矣。若夫第三，则精灵之魂，能明事理，欲为则为，欲止则止。虽至身死，而此一事固常存而不灭也。”
二、人死灵魂不灭
或曰：“尊言魂有三事，其扶助生长、觉动二事，身死则随身而灭。惟精灵一事，身虽死，乃能常存而不灭。吾固不能无疑。”
答曰：“扶助、生长、觉动之二事，皆赖身用事，故身死而此二事俱灭。若人之灵魂不赖乎身，故身死而精灵之魂，悠久常存而不灭也。”
三、灵魂不赖乎身
或曰：“尊言二事赖乎人身，灵魂不赖乎身者，幸明教我。”
1、生魂、觉魂赖乎人身
答曰：“吾今先以二端之赖乎身者言之。诚以目司视，耳司听，鼻之于臭，口之于味，四肢之知其冷热，固矣。设有一物，不置之目前，而置之背后，则不见。物之有声者，近于耳则闻，远则不闻。物之或香或臭，近于鼻则能辨，远则不辨。物之咸苦辛甘，入口则知，不入口则不知。又如同一耳也，聋者则不闻；同一目也，瞽者则不见。此所以余言身死而二事亦继之以灭也。
2、灵魂不赖身而用事
“若夫精灵之一事，固不论贤愚而皆有之者也。譬如禽兽若逢饥饿，见有可食之物，不择是非而遽食之。若人则不然，苟遇饥饿之时，立志不食，即虽美味摆列于前，而亦不食。又如一人之身，远游在外，而此心一点，尤必时常挂念家中。则此明理之灵魂，诚不赖身而用事者也。故余言人之灵魂，大异乎禽兽者如此。”
四、灵魂不随身而灭
或曰：“尊师所言人魂不灭。吾尝闻人有言，灵魂随身而灭。何如？”
1、灵魂非成于四行
答曰：“禽兽之身魂，皆因水土气火而成。苟此四者，有一相胜而不相和，则身随死。身既死，则魂遂灭矣。人之身虽亦由于水土气火而成，但人之灵魂，乃天主所特赋，非成于水土气火，是以不能灭也。此乃第一之理。”
2、灵魂不灭，受天主赏罚
“且天主报应无私，善者必赏，恶者必罚。假如今世之人，亦有为恶者而富贵，为善者而贫贱，天主必待其人既死之时，然后取其善者之魂，而升之天堂受福；审其恶者之魂，而置之地狱受苦。若魂随身而灭，天主安得而赏罚之哉？此乃第二之理也。”
3、灵魂不灭，须精修苦行
“且普世之人，亦有弃其事业、家庭而为天主精修苦行。若魂与身俱灭，亦何须修行哉？此乃第三之理也。”
4、灵魂不灭，人关心死后
“惟人有灵魂，故人常问人之死后如何。若禽兽，则无灵魂，故未闻问及禽兽之死后如何。人何故而常问也？皆因其魂之不灭而已。此乃第四之理也。”
五、灵魂非眼目能见
或曰：“人死灵魂不灭，既是不灭，吾不得而见闻之。”
答曰：“宇内之物，不得而见者，亦犹夫风能动物，人亦不得而见其形也。亦如黑夜之时，虽有人近汝，汝亦不得而见之。若欲见黑夜之人，必须烛火，然后得见。若以汝之灵魂，欲见他人之魂，而及其无形等物，必须至于死后，得见天主、天神、魔鬼，及人之灵魂。无形等物也。”
六、灵魂不得随意变动
或曰：“人死之后，魂既不灭。何故不在本家，而照顾其妻子、家人乎？”
答曰：“天主制作万物，分定各有所在。不然，则其事乱矣，且不谓之死矣。且观星宿居于诸天之上不得降于地下，而杂乎草木；草木生于地之下不得升于天上，而杂乎星宿；鱼鳖之在水者，不得往于山林，而杂乎禽兽。故言万物各安其所，不得而变动也。譬如水底鱼饥将死，虽有香饵在岸，亦不得往而食之。是以人之灵魂虽念妻子，不得回在家中也。”
七、生前死后之灵魂不同
或曰：“人之灵魂，未升天堂之先居于肉身之时，常与妻子合欢。及至死后升天之时，不知亦有合欢于妻子之思念否也？”
答曰：“人魂若离其身，则与在世之日不同矣。亦犹水性常趋下而归于海，及其太阳炎照之时，则变其气之轻清上腾，而无趋下归海之性矣。是以吾嫌异端之虚词，言人灵魂既离乎身，复投别人之胎而回生于世界也。”
八、灵魂只用明理之神味
或曰：“尊言灵魂永不灭。夫既不灭，则必须费用。吾不知其费用何物也？”
答曰：“人之与草木、禽兽，其类各别。类既不一，则所用亦异。何以见之？草木，下品也，所用之资甚卑，故用之粪土。禽兽，中品也，而胜于草木，故食用刍草。世人，上品也，故用珍羞美味。因其品之高，故生时所用之资必高。若夫人之灵魂，更极尊贵，故不用世间有形粗物，而但用明理之神味。真知灼见，不容世间虚诈矫诬之礼以欺之也。”
第七节  天主圣性章
一、天主三位一体
天主一性而包含三位，西士谓之伯琐亚也。第一曰罢德肋，译言父也；第二曰费略，译言子也；第三曰斯彼利多三多，译言无形灵圣，或圣神也。分别位有三者，合性体言之，总一天主而已。须知此三者，更无大小、无强弱、无先后可言也。
二、三位一体要义
且约举两三端以推之：
1、神性之妙用
其一曰，凡有神性者，本有明悟，亦有爱欲也。司明悟者，先引而使知；司爱欲者，后从而使行。无明悟，则昏昧，不得知所当行也；无爱欲，则虚弱，不得行所已知也。两者相须相赖也。司明悟者，既明事物，必生事物之象而含存之。司爱欲者，爱一物，必生一爱情而内含存之。此神性之妙用也，凡有神性者皆然矣。
2、物宗之品类
其二曰，夫物之宗品有二：
