<!-- { "loadSidebar": true } -->
《日讲》：孚命於天，浑然至正。若意见未融，一徇乎人为，即非正矣。惟孚出於人心之正，而合乎天命之本然，乃与天相应，斯感无不化也。
三、中庸即至理
《中庸•三章》：中庸，其至矣乎。
《日讲》：中庸之道，本人心所同具，天理之当然。
四、君子中庸
《中庸•二章》：仲尼曰：君子中庸。
《日讲》：仲尼曰：日用常行，皆有无过不及之理，是为中庸，乃天命所当然，而人心之所同有者。
五、君子时而中
《中庸•二章》：君子之中庸也，君子而时中。
《日讲》：君子静时，即能戒慎恐惧，心存天理；而动时，又能随时处中，合乎大道，此所以为中庸也。
第八节  天降圣德以复人明德之性
人心初所受於上主之德，原明无蔽。其後众人有欲之私，染於旧污。即昏而失己原性之明德，己力不足以克己身之欲。惟自天降有圣德者，自无私欲，能克践其形之情，而复人心原明之德。
一、明明德
《大学•圣经》：大学之道，在明明德。
《日讲》：德者，天所赋於人心。至虚而无所累，至灵而无所蔽，能包涵众理，而酬应万事，故谓之明德。德本明，而气禀拘於有生之初，私欲蔽於有生之後，则明者有时而昏矣。
二、惟圣人可以践形
《孟子•尽心上》：形色，天性也；惟圣人然後可以践形。
《日讲》：人之生也，气聚而为形与色，理全而为天性。气不离乎理，理不杂乎气，人之有形有色，即天性之所在也。盖天所赋之理，原充满於形色。但众人气禀拘之於先，物欲蔽之於後，於是失其天性，物具而则亡。虽同然此形，无以践之矣。惟圣人清明纯粹，无气拘物蔽之私，其於天性，无毫发之不尽，实有以践其形而无歉也。
据天教真经，天之主宰初生人祖，原赋以明德善性。未几，人祖逆己性，获罪於天，即昏其明德，而有气禀之拘。後世子孙之众，无不染其旧污。惟上主之元子，降生为人，圣德之全，毫无人祖旧污之染，故能复人心本明之德。
三、人道思诚
《中庸•二十章》：诚者，天之道也。思诚者，人之道也。
《日讲》：诚虽具於人，而实原於天。诚者真实无妄，所谓天之道也。但在天之理，原无不实，而在人之心，不能无伪。惟思诚者，明善以复其初，使天之予我者无少亏欠，此乃天道之当然，所谓人之道也。
所谓在人心不能无伪者，非人祖初生元良之心，乃获罪之後，染於旧污之心，後世子孙，无不皆然。
四、顾諟天之明命
《大学•首章》大甲曰：顾諟天之明命。
《日讲》：伊尹告大甲曰：人之明德，乃天所昭然付予之理，所谓天之明命也。人多忽而不察，惟成汤时存於心，故常目见之，而无一时之敢忽焉。
五、天理至诚无息
《中庸•二十六章》：故至诚无息。
《日讲》：天理具在人心，但因私欲间断，常有止息之时。至诚之心，浑然天理，无不诚时，安有止息之时？
第九节  人当畏唯一上帝
上主为万物之本，万民之大父母，至尊无对。自天子以至於庶人，所当敬畏以报本者，惟一而已。
一、先王享帝
《易•涣卦》：先王以享於帝。
《日讲》：先王享帝於郊，以明父天母地之礼。
天施地承，乃主宰生人养人大德之像。故古之先王借天地为上主生养至神、至明德之两大像，共之、祭之，以报生养万民上主惟一大父母之功。
二、至尊无二
《书•舜典》：肆类於上帝。
《日讲》：上帝乃天神之至尊者。
《礼•曾子问》：天无二日，土无二王。尝禘郊社，尊无二上。
《礼•坊记》：天无二日，土无二王，家无二主，尊无二上。
《纲目》：宋徽宗立上帝后土，尊无二上之二号，发明深责之云。
《易》曰：帝出乎震。帝者天之主宰，其尊无对，讵必加以徽号云乎？获罪於天，无所祷也。
三、获罪於天，无所祷也
《论语•第三》：获罪於天，无所祷也。
《日讲》：媚奥媚灶，吾皆以为不然。奥灶之上，至尊无对，莫过於天。顺理而行，则天降之祥；逆理而行，则天降之灾。倘所行不能安分，不能循理，即为得罪於天。天之所罪，将何所祷以求免哉？
四、圣人亨以享上帝
《易•鼎卦》：圣人亨，以享上帝。
《日讲》：报功之典，莫大於享帝。
五、赋之牺牲以共上帝
《礼•月令》：次诸侯之列，赋之牺牲，以共皇天上帝。
《月令》：凡在天下九州之民者，无不咸献其力，以共皇天上帝。
六、郊社之礼以事上帝
《中庸•十九章》：郊社之礼，所以事上帝也。
冬至、夏至祭天地之二礼，皆郊之祭也，皆以祭惟一上帝也，故礼云祀帝于郊。
第十节  敬畏至神至灵之上帝
自古合经典之旨，所敬畏事之天，非有形无灵之天；真为至神至灵，至上而临下，有心有意有思，而无所不照见之天主。
一、上帝日监在兹
《诗•周颂》：敬之敬之，天维显思，命不易哉。无曰高高在上，陟降厥士，日监在兹。
《注》：敬之哉，敬之哉！天道甚明，其明不易保也。无谓其高而不吾察，当知其聪明明畏，常若陟降於吾之所为，而无日不临鉴於此者，不可以不敬也。
二、汉文帝日食求言
《渊鉴古文》：日食求言诏，汉文帝二年。
《御批•诗》曰：不显亦临，昭事上帝之心，无时可懈。因日食而克谨天戒，亦倍凛於平日尔。
《日讲•书经御序》：朕仰法前代圣王，志勤道远。然夙夜兢兢，思体诸身心，措诸政事，以毋负上天立君之意。
三、惟天聪明
《书•说命中》：惟天聪明。
《日讲》：惟天高高在上，至虚至公，至神至灵。不庸聪而聪无不闻，不需视而明无不见。不惟政令之得失，民生之休戚，举不能逃天之鉴。即暗室屋漏之中，不睹不闻之地，亦皆照察遣焉。天之聪明如此。
四、畏天之威
《诗•我将》：畏天之威。
《春秋•左传》：畏天之威，于时保之，敬主之谓也。
《注》：此言君以天为主，成王畏天，即是敬主。
据此古传，明知敬天畏天之本义，乃敬畏天主也。
五、燔烈以与嗣岁
《诗•大雅•生民篇》：载燔载烈，以兴嗣岁。
《十三经注疏》定本云：孟春之令曰无月字，元日谓善日，上辛也。祈谷即郊天也。引此以证郊祭，而云嗣岁之意内郊天主，为祈谷故也。
第十一节  圣洁之人方可祀上帝
惟圣德克敬克飨，而乐上主之心。在恶者，若能痛改洗心更善，亦可敬飨。
一、惟圣人能飨帝
《礼•祭义》：惟圣人为能飨帝。
二、上帝居歆
《诗•大雅》：其香始升，上帝居歆。

《注》：其香始升，而上帝已安而飨之，言应之疾也。
三、上帝时歆
《书•大诰》：予嘉乃德，日笃不忘，上帝时歆。
《日讲》：以此德而祀上帝，自然天鉴其德，而随时歆享。
四、恶人痛悔亦可祀上帝
《孟子•离娄下》：虽有恶人，斋戒沐浴，则可以祀上帝。
《日讲》：虽有丑恶之人，苟齐戒沐浴以自洁，亦可以祀上帝。
第十二节  每事必请命于上帝
有圣德者，凡事告於上主，敬祭祈祷。而求常生真福，必以心为主。
一、请罪有夏
《书•汤诰》：敢用玄牡，敢昭告於上天神后，请罪有夏。
《日讲》：汤为天吏，每事必请命於天。
二、天子祈谷于上帝
《礼•月令》：天子乃以元日祈谷於上帝。
三、以旦代某之身
《书•金滕》：以旦代某之身。
《十三经正义》：周公请命於天。
《祈讲》：君命於天。
四、丘之祷久矣
《论语•第七》：丘之祷久矣。
《日讲》：夫所谓祷者，乃悔前非，以禳灾患耳。若丘平日敬畏天命，一言一动，皆不敢得罪於鬼神，自祷於心者，亦已久矣。
五、诚敬为祈天之本
《易•既济卦》：东邻杀牛，不如西邻之礿祭，实受其福。
《日讲》：惟诚敬之心，为祈天永命之本。若此心一衰，非所以格天心而膺多福也。
据天主《圣经》，上主乃万根之原，常生真福永命之本。故有形有灵之人，杀牲共物，诵诰敬畏，尽己身心之力，以祭之祷之，当然之理也。但以身不如以心求之。若丰财厚禄之人有罪，虽用牺牲宝物之盛，奏乐诵诰以求，百不得一；若无辜虽无物贫家，空手虚心，惟以诚实敬畏，无声之意以求，则百求百获。无辜圣德者如此。至於最恶者，若反於己，醒悟痛悔，改过洗心，而惟一心之洁求之，百祷百获，无不然。凡求莫若於心求如此。
第十三节  不可乱用祭祀之物
谷酒、牺牲、礼乐、燔柴等，祭祀之大用，原特为敬上主。若为自用而无节，大背天命。
一、天子亲耕以事上帝
《礼•表记》：天子亲耕，粢盛秬鬯，以事上帝。
二、用酒以祭祀
《书•酒诰》：祀兹酒，惟天降命，肇我民为元祀。
《注》：惟祭祀则用此酒。天始令民作酒者，为大祭礼祀而已。
三、用玄牡昭告于皇皇后帝
《论语•第二十》：予小子履，敢用玄牡，敢昭告于皇皇后帝。
四、用牛羊祭祀天
《诗•我将》：我将我享，维羊维牛，维天其右之。
五、用五畜祭祀上帝
《礼•月令》五者备尝，上帝其飨。
六、祀帝於郊
《礼•礼器》：祀帝於郊，敬之至也。
七、柴於上帝
《礼•大传》：柴於上帝。
八、用盛乐祭祀上帝
《礼•月令》：大雩帝，用盛乐。
九、作乐荐之上帝
《易•豫卦》：先王以作乐崇德，殷荐之上帝。
十、无礼义则悖天道
《书•毕命》：世禄之家，鲜克有礼。以荡陵德，实悖天道。
《日讲》：我闻古之人有言，世享禄位之家，习於逸乐，而不知稼穑之难艰；安於豢养，而不知人事之劳苦；嗜欲薰蒸，其能以礼制心者寡矣。人心之欲无穷，而无礼义以养之，未有不荡检逾闲者。由是视有德之人，以为迂阔而不足道，而侵蔑欺陵之。盖福善祸淫，满招损，谦受益者，天道也。此辈之行事，实与天道相悖。
十一、无节则灭天理
《礼•乐记》：好恶无节於内，知诱於外，不能反躬，天理灭矣。
十二、饮酒失常则乱德
《书•酒诰》：天降威，我民用大乱丧德，亦罔非酒惟行。越小大邦同丧，亦罔非酒惟辜。
《日讲》：饮酒而失其常，必至越礼败德，天必降威，以祸其身家，是何莫非因酒而有此行乎？
第十四节  上帝全在全知
上主至神至灵，无所不在，无所不知，无所不见，无所不闻。善恶无所不察，报应一定不爽，不可不敬畏。
一、惟天聪明
《书•说命中》：惟天聪明。
《日讲》：惟天高高在上，至虚至公，至神至灵。不庸听而聪无不闻，不需视而明无不见，不惟政令之得失、民生之休戚，举不能逃天之间。即暗室屋漏之中，不睹不闻之地，亦皆照察无遗焉。天之聪明如此。
《注》：天之聪明，无所不闻，无所不见。
二、简在上帝之心
