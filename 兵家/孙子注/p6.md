<!-- { "loadSidebar": true } -->
　　夫众陷于害，然后能为败为胜。故为兵之事，在顺详敌之意，
　　〔李筌曰：敌欲攻，我以守待之；敌欲战，我以奇待之。退伏利诱，皆顺其所欲。〕
　　并力一向，千里杀将，
　　此谓巧事。
　　是故，政举之日，无通其使；
　　〔李筌曰：政令既行，闭关折符，无得有所沮议，恐或众士心也。〕
　　励于廊上，以诛其事。
　　敌人开阓，必亟入之，
　　〔李筌曰：敌开阖未定，必急来也。〕
　　先其所爱，
　　〔李筌曰：攻其积聚及妻子，利不择其用也。〕
　　微与之期，
　　践墨随敌，以决战事。
　　〔李筌曰：墨者，出道也。出迟道而从之恐不及。〕
　　是故，始如处女，敌人开户；后如脱兔，敌不及拒。
　　〔李筌曰：处女示弱，脱兔往疾也。〕
　　〈火攻篇〉
　　孙子曰：
　　凡攻火有五：一曰火人，
　　〔李筌曰：焚其营，杀其士卒也。〕
　　二曰火积，
　　〔李筌曰：焚积聚也。〕
　　三曰火辎，四曰火库，
　　〔李筌曰：烧其辎重，焚其库室。〕
　　五曰火地。
　　〔李筌曰：焚其队仗兵器。〕
　　行火有因，
　　〔李筌曰：因奸人而内应也。〕
　　因必素具。
　　〔李筌曰：干[艹刍]、蒿艾、粮粪之属。〕
　　发火有时，起火有日。时者，天之燥也；
　　日者，月在箕、壁、翼、轸也；凡四者，风之起日也。
　　〔李筌曰：天文志月宿此者多风。《玉经》云：『常以月加日，从营室顺数十五至翼，月在宿于此也。』〕
　　火发于内，则军应之于外。
　　〔李筌曰：乘火势而应之也。〕
　　火发，其兵静而勿攻，极其火央，可从而从之，不可从而止之。
　　〔李筌曰：夫火发兵不乱，不可攻。〕
　　火可发于外，无待于内，以时发之。
　　〔李筌曰：魏武破远绍于官渡，用许攸计，烧辎重万余，则其义也。〕
　　火发上风，无攻下风。
　　〔李筌曰：隋江东贼刘元进攻王世充于延陵，令把草东方，因风纵火。俄而回风，悉烧元进营，军人多死者。〕
　　昼风久，夜风止。
　　〔李筌曰：不终始也。〕
　　凡军必知五火之变，以术守之。故以火佐攻者明，以水佐攻者强。水可以绝，火可以夺。
　　〔李筌曰：军者，必守术数，而佐之水火，所以明强也。光武之败王莽，魏武之擒吕布，皆其义也。以水绝敌人之军，分为二则可，难以夺敌人之蓄积。〕
　　夫战胜攻取，不修其政者，凶！命之曰费留。
　　〔李筌曰：赏不踰日，罚不踰时。若功立而不赏，有罪而不罚，则士卒疑惑，日有费也。〕
　　故曰：明主虑之，良将修之。非利不动，
　　〔李筌曰：明主贤将，非见利不起兵。〕
　　非得不用，非危不战。
　　〔李筌曰：非至危不战。〕
　　主不可以怒兴军，将不可以愠用战；合乎利而用，不合而止。
　　怒可复喜也，愠可复悦也；亡国不可复存也，死者不可复生也。故明主慎之，良将警之，此安国之道也。
　　〈用间篇〉
　　〔李筌曰：战者必用间谍，以知敌之情实也。〕
　　孙子曰：
　　凡兴师十万，出征千里，百姓之费，公家之奉，费日千金。外内骚动，怠于道路，不得操事者，七十万家。
　　〔李筌曰：古者发一家之兵，则邻里三族共资之。是以不得耕作者七十万家，而资十万之众矣。〕
　　相守数年，以争一日之胜，而爱爵禄百金，不知敌之情者，不仁之至也。
　　〔李筌曰：惜爵赏不与间谍，令窥敌之动静，是为不仁之至也。〕
　　非民之将也，非主之佐也，非胜之主也。故明主贤将，所以动而胜人，成功出于众者：先知也。
　　〔李筌曰：为间也。〕
　　先知者，不可取于鬼神，不可象于事，
　　〔李筌曰：不可取于鬼神象类，唯间者能知敌之情。〕
　　不可验于度，
　　〔李筌曰：度，数也。夫长短阔狭，远近小大，即可验之于度数；人之情伪，度不能知也。〕
　　必取于人知者。
　　〔李筌曰：因间人也。〕
　　故用间有五：有乡间，有内间，有反间，有死间，有生间。五间俱起，莫知其道，是谓神纪，人君之宝也。
　　〔李筌曰：五间者，因五人用之。〕
　　乡间者，因其乡人而用者也。内间者，因其官人而用者也。
　　〔李筌曰：因敌人失职之官，魏用许攸也。〕
　　反间者，因其敌间而用者也。
　　〔李筌曰：敌有间来窥我得失，我厚赂之，而令反为我间也。〕
　　死间者，为诳事于外，令吾间知之，而得于敌者也。
　　〔李筌曰：情诈为不足信，吾知之，令吾动此（也）间而待之。此筌以待字为非传也。〕
　　生间者，返报者也。
　　〔李筌曰：往来之使。〕
　　故三军之亲莫亲于间，赏莫厚于间，事莫密于间。非圣不能用间，非仁不能使间。非微不能得间之实，非密不能得间之宝。密哉密哉，无所不用间也。间事未发，闻间事者与所告者皆死。
　　凡军之所欲击，城之所欲攻，人之所欲杀：必先知其守将、左右、谒者、门者、舍人之姓名。
　　〔李筌曰：知其姓名，则易取也。〕
　　令吾间必索敌间之来间我者，因而利之，导而舍之，故反间可得而用也。
　　因是而知之，故乡间、内间可得而使也。因是而知之，故死间为诳事，可使告敌。因是而知之，故生间可使如期。五间之事，必知之，
　　〔李筌曰：孙子殷勤于五间，主切知之。〕
　　知之必在于反间，故反间不可不厚也。殷之兴也，伊挚在夏；
　　周之兴也，吕牙在殷。
　　唯明主贤将，能以上智为间者，必成大功。此兵之要，三军所恃而动也。
　　〔李筌曰：孙子论兵，始于计而终于间者，盖不以攻为主，为将者可不慎之哉！〕
　　
　　
