<!-- { "loadSidebar": true } -->
　　夫战者，左川泽，右邱陵，背高向下，处生击死，此平地之战人也。逼敌无近于水，彼知不免，致死拒我，困兽犹斗，蜂虿有毒，况于人乎！令其半济而击之，前者知免，后者慕之，蔑有斗心。敌逆水而来，迎之于水内，此水上之战人也。左右山陵、溪谷险狭与敌相遇，我则金鼓蔽山、旗帜依林、登高远斥、出没人马，此山谷之战人也。势利者，兵之便；山水平陆者，战之地。夫善用兵者，以便胜，以地强，以谋取，此势之战人也。如建瓴水于高宇之上，砉然而无滞溜；又如破竹，数节之后，迎刃自解，无复着手。
　
　　攻守篇　第二十二
　　经曰：地所以养人，城所以守地，战所以守城。内得爱焉，所以守也；外得威焉，所以攻也。守不足，攻有余；力不足者守，力有余者攻。攻人之法，先绝其援，使无外救，料城中之粟，计人日之费。粮多人少，攻而勿围；粮少人多，围而勿攻。力未屈、粟未尽、城尚固，而拔者，攻之至也；力屈、粟殚、城坏，而不拔者，守之至也。
　　夫守城之法，以城中壮男为一军，壮女为一军，男女老弱为一军。三军无使相遇，壮男遇壮女，则费力而奸生；壮女遇老弱，则老使壮悲，弱使强怜。悲怜在心，则使勇人更虑，壮夫不战。故曰：善攻者，敌不知所守；善守者，敌不知所攻。微乎！微乎！至于无形。神乎！神乎！至于无声，故能为敌之司命。
　
　　行人篇　第二十三
　　经曰：君择日登拜大将军，缮甲兵，具卒乘。出则破人之国、败人之军、杀人之将、虏人之俘。赢粮万里，行于敌人之境，而不知敌人之情，将之过也。敌情不可求之于星辰，不可求之于神鬼，不可求之于卜筮，而可求之于人。
　　昔商之兴也，伊尹为夏之庖人；周之兴也，吕望为殷之渔父。秦之帝也，李斯为山东之猎；夫汉之王也，韩信为楚之亡卒；魏之伯也，荀彧为袁绍之弃臣；晋之禅也，贾充任魏；魏之起也，崔浩家晋。故七君用之而帝天下。夫贤人出奔，必有佞臣持君之衡，是以失度，佐「有扈」孤功专「驩兜」成均权三苗推移佞「桀」（按：此处疑有缺文。），崇侯谄纣，优旃惑晋。故曰：三仁去而殷墟，二老归而周炽，子胥死而吴亡，范蠡存而越伯，五羖入而秦喜，乐毅出而燕惧。将能收敌国之人而任之，以索其情，战何患乎不克！故曰：「罗其英，敌国倾；罗其雄，敌国空。」它山之石，可以攻玉。
　　夫行人之用事有二：一曰：因敌国之人来观衅于我，我高其爵、重其禄、察其辞、覆其事；实则任之，虚则诛之；任之以乡导。二曰：吾使行人观敌国之君臣；左右执事，孰贤孰愚？中外近人，孰贪孰廉？舍人谒者，孰君子孰小人？吾得其情，因而随之，可就吾事。
　　夫三军之重者，莫重于行人；三军之密者，莫密于行人。行人之谋，未发有漏者与告者皆死，谋发之日，削其槁、焚其草、金其口、木其舌，无使内谋之泄。若鹰隼之入重林，无其踪；若游鱼之赴深潭，无其迹。离娄俛首，不见其形；师旷倾耳，不聆其声。微乎！微乎！与纤尘俱飞，岂饱食醉酒争力轻合之将，而得见行人之事哉！
　
　　鉴才篇　第二十四
　　经曰：人禀元气所生，阴阳所成。淳和平淡，元气也；聪明俊杰，阴阳也。淳和不知权变，聪明不知至道。夫人柔顺安恕，失于断决，可与循节，难与权宜。强悍刚猛，失于猜忌，可与涉难，难与持守。贞良畏慎，失于狐疑，可与乐成，难与谋始。清介廉洁，失于局执，可与立节，难与通变。韬晦沉静，失于迟回，可与深虑，难与应捷。
　　夫聪明秀出之谓英，胆力过人之谓雄。英者，智也；雄者，力也。英不能果敢，雄不能智谋，故英得雄而行，雄得英而成。
　　夫人有八性不同，仁义、忠信、智勇、贪愚。仁者好施，义者好亲，忠者好直，信者好守，智者好谋，勇者好决，贪者好取，愚者好矜。人君合于仁义，则天下亲；合于忠信，则四海宾；合于智勇，则诸侯臣；合于贪愚，则制于人。仁义可以谋纵，智勇可以谋横；纵成者王，横成者伯。王伯之道不在兵强士勇之际，而在仁义智勇之间，此亦偏才未足以言大将军。
　　若夫能柔能刚，能翕能张，能英而有勇，能雄而有谋，圆而能转，环而无端，智周乎万物，而道济于天下！此曰通才。可以为大将军矣。故曰：「将者，国之辅。辅周则国强，辅隙则国弱，是谓人之司命、国家安危之主，不可不察也。」明主所以择人者，阅其才通而周鉴，其貌厚而贵；察其心贞而明，居高而远望，徐视而审听，神其形，聚其精，若山之高不可极，若泉之深不可测。然后审其贤愚，以言辞；择其智勇，以任事，乃可任之也。夫择圣以道，择贤以德，择智以谋，择勇以力，择贪以利，择奸以隙，择愚以危。事或同而观其道，或异而观其德，或权变而观其谋，或攻取而观其勇，或货财而观其利，或捭阖而观其间，或恐惧而观其安危。故曰：欲求其来，先察其往；欲求其古，先察其今。先察而任者昌，先任而察者亡。
　　昔市偷自鬻于晋，晋察而用之，胜楚。伊尹自鬻于汤，汤察而用之，放桀。智能之士，不在远近。仁人不因困阨，无以广其德；智士不因时弃，无以举其功。王者不因绝亡，无以立其义；霸者不因强敌，无以遗其患。明主任人，不失其能；直士举贤，不离于口。无万人之智者，不可据于万人之上。故曰：「不知军中之事，而同军中之政者，则军士惑矣。不知三军之权，而同三军之任者，则军士疑矣。三军既惑且疑，则诸侯之难至矣。」夫如是，则君不虚王，臣不虚贵。所谓君道知使臣，臣术知事君者。
　
《神机制敌太白阴经》卷三
　杂仪
　　授钺篇　第二十五
　　经曰：国有疆场之役，则天子居正殿，命将军，诏之曰：「朕以不德，谬承大运，致寇敌侵扰，攻掠边陲，日旰忘食，忧在寤寐，劳将军之神武，帅师以应之。」将军再拜受诏，乃令太史卜，斋三日，于太庙拂龟。太史择日以授钺，君入太庙，西面立，亲操钺，以授将军曰：「从此以往，上至于天，将军制之。」复操斧柄，授将军曰：「从此以往，下至于泉，将军制之。」将军既受命，跪而答曰：「臣闻：国不可从外治，军不可从内御。二心不可以事君，疑志不可以应敌。臣既受命，专斧钺之威，臣不愿生还，请君亦垂一言之命于臣。君不许臣，臣不敢将；君许臣，乃辞而行。」三军之事，不闻君命，皆由于将出，临敌决战无有二心。若此无天于上，无地于下，中无君命，傍无敌人。是故，智者为之虑，勇者为之斗，气厉青云，疾若驰骛，兵不接刀而敌降伏，战胜于外，功立于内。于是将军乃缟素避舍，请于君，君命舍之。
　
　　部署篇　第二十六
　　经曰：兵有四正四奇，总有八阵，或合为一，或离为八。以正合，以奇胜，余奇为握奇，聚散之势，节制之度也。
　　一万二千五百人为一军。一万二千象十有二月，五百象闰余，穷阴极阳，备物成功，征无义，伐无道。圣人得以兴，乱人得以废。兴废存亡、昏明之术，皆由兵也。
　　司马穰苴曰：「五人为伍，十伍为部。」部，队也。一军凡二百五十队，每十队以三为奇。风后曰：「余奇握奇。」故一军以三千七百五十人为奇兵，队七十有五，外余八千七百五十人，部队一百七十五分为八阵，阵有一千九十三人七分五铢，队有二十二火人为一阵之部署。今举一军，则千军可知矣。
　
　　将军篇　第二十七
　　经曰：三军之众，万人之师，张设轻重，在于一人，不可不察也。一人大将军，智、信、仁、勇、严、谨、贤、明者任。二人副将军，智、信、仁、勇、严、毅、平、直者任，一人主军粮，一人主征马。四人总管，严识军容者任，二人主左右虞候，二人主左右押衙。八人子将，明行阵、辨金革、晓部署者任。八人大将军别奏，十六人大将军傔，八人副大将别奏，一十六人总管傔，八人子将别奏，一十六人子将傔，忠勇、骁果、孝义、有艺能者任。一人判官，沉深谨密、计事精敏者任，濡钝勿用。一人军正，主军令斩决罪隶及行军礼仪、祭祀宾客进止。四人军典，谨厚、明书算者任。
　
　　阵将篇　第二十八
　　经曰：古者，君立于阳，大夫立于阴。是以，臣不得窥君，下不得窥上，则君臣上下之道隔矣。夫智均不能相使，力均不能相胜，权均不能相悬。道同则不能相君，势同则不能相王，情同则不能相顺。情异则理，情同则乱，故大将以智，裨将以勇。以智使勇，则何得而不从哉！一人偏将军，勇猛果敢、轻命好战者任。二人副偏将军，无谋于敌、有死于力、守成规而不失者任。四人子将，目明旌旗、耳察金鼓、心存号令、宣布威德者任。二人虞候，擒奸摘伏、深觇非常、伺察动静、飞符走檄、安忍好杀、事任惟时者任。二人承局，差点均平、更漏无失、纠举必中者任。六人偏将军别奏，一十二人偏将军傔，六人副偏将军别奏，十二人副偏将军傔，八人虞候兼充子虞候，并忠勇、骁果、孝义、艺能者任。一人判官，主仓粮财帛出纳，军器刑书公平者任。二人军典，明书记、谨厚者任。
　
　　队将篇　第二十九
　　经曰：智者之使愚也，聋其耳，瞽其目，迷其心，任其力，然后用其命。如驱群羊，驱而往，驱而来，莫知所之。与之登高去其梯，入诸侯之境废其梁。役之以事，勿告之以谋；语之以利，勿告之以害。则士可以得其心而主其身。如此，则死生聚散，听之于我，是谓良将。
　　一人队将，经军阵、习战斗、识进止者任。一人队管、一人队头、二人副队头，主文书、酬功赏、知劳苦、明部分行列疏密，并责成于副队头，公直明晓者任。一人秉旗、二人副旗，并勇壮者任。一人枹鼓，主昏明发警、进退节制，气勇志锐者任。一人吹角，主收军退阵，谨守节制、懦怯忠谨者任。一人司兵，主五兵锐利、支分器仗，明解者任。一人司仓，主支分财帛、给付军粮，清廉者任。一人承局，主杂供差，无人情、恶口舌者任。五人火长，主厨膳饭食、养病、守火、内衣、资椎采、战阵不预，仁义者任。
　
　　马将篇　第三十
　　经曰：夫戎马，必安其处所，适其水草，节其饥饱；冬则温厩，夏则凉厩；刻剔鬃毛，谨落蹄甲。狎其耳目，无令惊悚；习其驱驰，闲其进止，人马相亲。然后可使鞍勒，辔衔必先坚完，断绝必补。凡马不伤于末，必伤于始；不伤于饥，必伤于饱。日暮道远，必数上下，宁劳于人，慎无劳马。常令有余，备敌覆我。能明此者，可以横行八表。
