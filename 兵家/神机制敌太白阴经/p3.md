<!-- { "loadSidebar": true } -->
　　经曰：古之善用兵者，必重天下之权，而研诸侯之虑。重权不审，不知轻重强弱之称；揣情不审，不知隐匿变化之动静。重莫难于周知，揣莫难于悉举，事莫难于必成，此三者，圣人能任之，故兵有百战百胜之术，非善之善者也；不如不战而屈人之兵，善之善者也。夫太上用计谋，其次用人事，其下用战伐。用计谋者，荧惑敌国之主，阴移谄臣，以事佐之；惑以巫觋，使其尊鬼事神；重其彩色文绣，使贱其菽粟，令空其仓庾；遗之美好，使荧其志；遗之巧匠，使起宫室高台，以竭其财、役其力；易其性，使化改淫俗；奢暴骄恣，贤臣结舌，莫肯匡助，滥赏淫刑，任其喜怒，政令不行，信卜祠鬼，逆忠进谄，请谒公行，而无圣人之政，爱而与官，无功而爵，未劳而赏；喜则赦罪，怒则肆杀；法居而自顺，令出而不行，信蓍龟、卜筮、鬼神、祷祠、谗佞、奇技，乱行于门户，其所谓是者，皆非；非者，皆是。离君臣之际，塞忠谠之路，然后淫之以色，攻之以利，娱之以乐，养之以味。以信为欺，以欺为信，以忠为叛，以叛为忠。忠谏者死，谄佞者赏。令君子在野，小人在位，急令暴刑，人不堪命，所谓未战以阴谋倾之，其国已破矣。
　　以兵从之，其君可虏，其国可隳，其城可拔，其众可溃。故汤用此而桀放，周用此而纣杀，越用此而吴国墟，楚用此而陈蔡举，三家用此而鲁国弱，韩魏用此而东周分。儒生之言皆曰：「兵强大者必胜，小弱者必亡。」是则小国之君无伯王之业，万乘之主无破亡之兆；昔夏广而汤狭，殷大而周小，越弱而吴强，所谓不战而胜者，阴倾之术，夜行之道，文武之教。圣人昭然独见，忻然独乐，其在兹乎！
　
　　数有探心篇　第九
　　经曰：古者，邻国烽烟相望，鸡犬相闻，而足迹不接于诸侯之境，车轨不结于千里之外，以道存生，以德安形，人乐其居。后世浇风起而淳朴散，权智用而谲诈生，邻国往来用间谍；纵横之事，用檃括之人矣。
　　徐守仁义，社稷邱墟。鲁尊儒墨，宗庙泯灭。非达奥知微，不能御敌；不劳心苦思，不能原事；不悉见情伪，不能成名；材智不明，不能用兵；忠实不真，不能知人。是以，鬼谷先生述〈捭阖〉、〈揣摩〉、〈飞箝〉、〈抵巇〉之篇，以教苏秦、张仪游说于六国而探诸侯之心，于是术行焉！夫用探心之术者，先以道德、仁义、礼乐、忠信、诗书、经传、子史、谋略、成败浑而杂说，包而罗之，澄其心，静其志，伺人之情，有所爱恶、去就，从欲而攻之，阴虑阳发，此虚言而往，彼实心而来，因其心，察其容，听其声，考其辞。言不合者，反而求之，其应必出，既得其心，反射其意，符应不失，契合无二，胶而漆之，无使反复，如养由之操弓、逢蒙之挟矢，百发无不中正，犹设罝罘，以罹鱼兔，张其会，磔其腰，胁其虚，必冲纲而挂目，亦奚有孑遗哉！
　　夫探仁人之心，必以信，勿以财；探勇士之心，必以义，勿以惧；探智士之心，必以忠，勿以欺；探愚人之心，必以蔽，勿以明；探不肖之心，必以惧，勿以常；探好财之心，必以贿，勿以廉。夫与智者言，依于博，智有涯而博无涯，则智不可以测博；与博者言，依于辨，博师古而辨应，今则不可以应辨。与贵者言，依于势，贵位高而势制高，则位不可以禁势。与富者言，依于物，富积财而物可宝，则财不足以易宝。与贫者言，依于利，贫匮乏而利丰赡，则乏不可以赒丰。与贱者言，依于谦，贱人下而谦降下，则贱不可以语谦。与勇者言，依于敢，勇不惧而敢刚毅，则勇不可以慑刚。与愚者言，依于锐，愚质朴而锐聪明，则朴不可以察聪。此八者，皆本同其道，而末异其表。同其道，人所欲听；异其表，听而不晓。如此，则不测浅、不测深，吾得出无间、入无朕，独往而独来，或纵而或横；如偃枯草，使东而东，使西而西；如引停水决之则流；壅之则止，谋何患乎不从哉！
　　夫道贵制人、不贵制于人。制人者，握权；制于人者，遵命也。制人之术，避人之长，攻人之短；见己之所长，蔽己之所短。故兽之动，必先爪牙；禽之动，必先觜距；螫虫之动，必以毒；介虫之动，必以甲。夫鸟兽虫豸，尚用所长以制物，况其智者乎！夫人好说道德者，必以仁义折之；好言儒墨者，必以纵横御之；好谈法律者，必以权术挫之。必乘其始、合其终、摧其牙、落其角，无使出吾之右。徐以庆吊之言，忧喜其心，使其神不得为心之主。长生、安乐、富贵、尊荣、声色、喜说，庆言也；死亡、忧患、贫贱、苦辱、刑戮、诛罚，吊言也。与贵者谈，言吊则悲；与贱者谈，言庆则悦。将其心，迎其意，或庆或吊，以惑其志，情变于内者，形变于外，常以所见而观其所隐，所谓测隐探心之术也。虽有先王之道，圣智之术而无此者，不足以成伯王之业也。
　
　　政有诛强篇　第十
　　经曰：夫国有乱军者，士卒怯弱、器械柔钝、政令不一、赏罚不明，不预焉！所谓乱军者，豪家权臣、阍寺嬖昵，为之军吏，权军之势，擅将之威，公政私行，私门公谒。上发谋，下沮议；上申令，下不行。猛如虎、很如狼，强不可制者，皆谓之乱军，各宜诛之。文宣诛少正卯于两观，而鲁国清；田穰苴斩庄贾于表下，而军容肃；魏绛刃杨干而诸侯服；项籍斩宋义，而天下怖。夫诛豪者，益其威；戮强者，增其权。威权生于豪强之身，而不在于士卒之庸。豪强有兼才者，则驾而御之，教而导之，如畜鸷鸟，如养猛虎，必节其饥渴、翦其爪牙、绊其足、猰其舌，呼之而随，嗾之而走，牢笼其心使驯。吾之左右豪强无兼才者，则长其恶、积其凶、纵其心、横其志，祸盈于三军，怨结于万人。然后诛之，以壮吾气。故曰：「不善人者，善人之资。」为将帅者，国之师，不诛豪强，何以成三军之威哉！

《神机制敌太白阴经》卷二
　人谋下
　　善师篇　第十一
　　经曰：兵非道德仁义者，虽伯有天下，君子不取。周德既衰，诸侯自作礼乐，专征伐，始于鲁隐公，齐以技击强，魏以武卒奋，秦以锐士胜。说者以孙、吴为宗，唯荀卿明于王道而非之。谓：齐之技击是亡国之兵，魏之武卒是危国之兵，秦之锐士是干赏蹈利之兵。至于齐桓、晋文之师，可谓入其域而有节制矣。故齐之技击，不可遇魏之武卒；魏之武卒，不可敌秦之锐士；秦之锐士，不可当桓文之节制；桓文之节制，不可当汤武之仁义。故曰：「善师者不阵，善阵者不战，善战者不败，善败者不亡。」
　　黄帝独立于中央而胜四帝，所谓善师者不阵也。汤武征伐，陈师誓众，放桀擒纣，所谓善阵者不战也。齐桓南服强楚，使贡周室；北伐山戎，为燕开路，所谓善战者不败也。楚昭王遭阖闾之祸，国灭出亡，父兄相与奔秦请救，秦人出兵，楚王反国，所谓善败者不亡也。凡兵，所以存亡继绝、救乱除害，故伊、吕之将，子孙有国，与殷周并，下至末代，苟任诈力贪残，孙、吴、韩、白之徒，皆身被诛戮，子孙不传于嗣。盖兵者，凶器；战者，危事。阴谋逆德，好用凶器，非道德、忠信不能以兵定天下之灾、除兆民之害也。
　
　贵和篇　第十二
　　经曰：先王之道，以和为贵。贵和重，人不尚战也。《春秋左氏传》曰：「君若以德绥诸侯，谁敢不服君；若以力，楚国方城以为城，汉水以为池，虽军之众，无所用也。是故，晋悼公使魏绛和戎，以正诸华，八年之间，九合诸侯，如乐之和，无所不谐，羌戎亦归；晋惠公内不侵不叛之臣，于是有崤之师。譬如捕鹿，晋人角之，戎人掎之。
　　夫有道之主，能以德服人；有仁之主，能以义和人；有智之主，能以谋胜人；有权之主，能以势制人。见胜易，知胜难。语曰：「先王耀德不观兵，兵戢而时动，动则威，观则玩，玩则无震。」故有衣冠之会，未尝有歃血之盟；有革车之会，未尝有战阵之事。兵者，不祥之器，不得已而用之。古先帝王所以举而胜人，成功出于众者，先文德以怀之怀之；不服，饰玉帛以啖之；啖之不来，然后命上将练军马、锐甲兵，攻其无备，出其不意。所谓叛而必讨，服而必柔。既怀既柔，可以示德。书曰：「戒之用休，董之用威。」夫如是，则四夷不足吞，八戎不足庭也。
　
　　庙胜篇　第十三
　　经曰：天贵持盈不失，阴阳四时之纲纪；地贵定倾不失，生长均平之土宜。人贵节事，调和阴阳，布告时令，事来应之，物来知之，天下尽其忠信、从其政令。故曰：「天道无灾，不可先来；地道无殃，不可先倡；人事无失，不可先伐。」四时相乘，水旱愆和，冬雷夏霜，飞虫食苗，天灾也。山崩川涸，土不稼穑，水不涧下，五果不树，八谷不成，地殃也。重赋苛政，高台深池，兴役过差，纵酒荒色，远忠昵佞，穷兵黩武，人失也。上见天灾，下睹地殃，傍观人失。
　　兵不法天，不可动；师不则地，不可行；征伐不和于人，不可成。天赞其时，地资其财，人定其谋。静见其阳，动察其阴，先观其迹，后知其心。所谓胜兵者，先胜而后求战；败兵者，先战而后求胜。故曰：「未战而庙算胜者，得算多矣。未战而庙算不胜者，得算少矣。多算胜，少算不胜，而况于无算乎！以此观之，胜负见矣！」
　
　　沉谋篇　第十四
　　经曰：善用兵者，非信义不立，非阴阳不胜，非奇正不列，非诡谲不战；谋藏于心，事见于迹。心与迹同者败，心与迹异者胜。兵者，诡逆也。能而示之不能，用而示之不用。心谋大，迹示小；心谋取，迹示与。惑其真，疑其诈；真诈不决，则强弱不分。湛然若玄元之无象，渊然若沧海之不测。如此，则阴阳不能算，鬼神不能知，术数不能穷，卜筮不能占，而况于将乎！夫善战者，胜败生于两阵之间；其谋也，策不足验；其胜也，形不足观。能言而不能行者，国之害；能行而不能言者，国之用。故曰：「至谋不说，大兵不言，微乎！神乎！故能通天地之理，备万物之情。」是故，贪者利之，使其难厌；强者卑之，使其骄矜；亲者离之，使其携贰。难厌则公正阙，骄矜则虞守亏，携贰则谋臣去。
