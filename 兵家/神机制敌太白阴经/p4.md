<!-- { "loadSidebar": true } -->
　　周文利殷，而商纣杀；勾践卑吴，而夫差戮；汉高离楚，而项羽亡。是故，屈诸侯者以言，役诸侯者以策。夫善兵者，攻其爱，敌必从；捣其虚，敌必随；多其方，敌必分；疑其事，敌必备。从随不得城守，分备不得并兵，则我佚而敌劳，敌寡而我众。夫以佚击劳者，武之顺；以劳击佚者，武之逆；以众击寡者，武之胜；以寡击众者，武之败。能以众击寡，以佚击劳，吾所以得全胜矣。夫竭三军气、夺一将心、疲万人力、断千里粮，不在武夫行阵之势，而在智士权算之中。弱兮柔兮，卷之不盈怀袖；沉兮密兮，舒之可经寰海。五寸之键，能制阖辟；方寸之心，能易成败。智周万物而不殆，曲成万物而不遗。顺天信人，察始知终，则谋何虑乎不从哉！
　
　　子卒篇　第十五
　　经曰：古者，用人之力，岁不过三日，籍敛不过什一。公刘好货，居者有积仓，行者有裹粮。太王好色，内无怨女，外无旷夫。文王作刑，国无冤狱。武王行师，士乐其死。古之善率人者，未有不得其心而得其力者也，未有不得其力而得其死者也。故国必有礼信亲爱之义，然后人以饥易饱；国必有孝慈廉耻之俗；然后人以死易生。人所以守战至死不衰者，上之所施者厚也。上施厚，则人报之亦厚。且士卒之于将，非有骨肉之亲，使冒锋镝、突干刃、死不旋踵者，以恩信养之、礼恕导之、小惠渐之，如慈父育爱子也。故能救其阽危、拯其涂炭，卑身下士，齐勉甘苦，亲临疾病，寒不衣裘，暑不操扇，登不乘马，雨不张盖。军幕未办，将不言坐；军井未通，将不言渴。妻子补绽于行间，身自分功于役作。箪醪之馈，必投于河；挟纩之言，必巡于军。是以，人喜金铎之声、勇鼓鼙之气者，非恶生而乐死，思欲致命而报之于将也。故曰：「视卒如婴儿，故可与之赴深溪；视卒如爱子，故可与之俱死。厚而不能使，爱而不能令，乱而不能理，譬如骄子，不可用也。是故令之以文，齐之以武，是谓必取。」语曰：夫妻谐，可以攻齐；小夫怒，可以攻鲁。王翦、李牧、吴起、田穰苴竟如此而兵强于诸侯也。
　
　　选士篇　第十六
　　经曰：统六军之众，将百万之师，而无选锋，浑而杂用，则智者无所施其谋，辨者无所施其说，勇者无所奋其敢，力者无所著其壮，无异独行中原，亦何所取于胜负哉！故孙子曰：「兵无选锋，曰北。」
　　夫选士以赏，赏得其进；用士以刑，刑慎其退。古之善选士者，悬赏于中军之门，有深沉谋虑出人之表者，以上赏而取之，名曰：「智能之士」。有辞纵理横、飞箝捭阖，能移人之性、夺人之心者，以上赏而礼之，名曰：「辩说之士」。有得敌国君臣问间请谒之情性者，以上赏而礼之，名曰：「间谍之士」。有知山川水草次舍、道路迂直者，以上赏，而礼之名曰：「乡导之士」。有制造五兵、攻守利器，奇变诡谲者，以上赏得而厚之，名曰：「技巧之士」。有引五石之弓矢贯重札，戈矛剑戟便于利用，陆搏犀兕，水攫鼋鼍，佻身捕虏，搴旗摭鼓者，以上赏得而抚之，名曰：「猛毅之士」。有立乘奔马，左右超忽，踰越城堡，出入庐舍，而亡形迹者，上赏得而聚之，名曰：「蹻捷之士」。有往返三百里不及夕者，上赏得而聚之，名曰：「疾足之士」。有力负六百三十斤行五十步者，上赏得而聚之；或二百四十斤者，次赏得而聚之，名曰：「巨力之士」。有步五行、运三式，多言天道、阴阳、诡谲者，下赏得而存之，名曰：「技术之士」。夫十士之用，必尽其才、任其道。计谋使智能之士，谈说使辩说之士，离亲间疏使间谍之士，深入诸侯之境使乡导之士，建造五兵使技巧之士，摧锋捕虏、守危攻强使猛毅之士，掩袭侵掠使蹻捷之士，探报计期使疾足之士，破坚陷刚使巨力之士，诳愚惑痴使技术之士，此谓任才之道、选士之术也。三王之后，五伯之辟，得其道而兴，失其道而亡。兴亡之道不在人主聪明文思，在乎选能之当其才也。
　
　　励士篇　第十七
　　经曰：激人之心，励士之气。发号施令，使人乐闻；兴师动众，使人乐战；交兵接刃，使人乐死；其在以战劝战，以赏劝赏，以士励士，木石无心，犹可危而动、安而静，况于励士乎！古先帝王伯有天下，战胜于外，班师校功，集众于中军之门。上功赐以金璋紫绶，锡以锦彩，衣以缯帛，坐以重裀，享以太牢，饮以醇酒，父母妻子皆赐纹绫，坐以重席，享以少牢，饮以酎酒。大将军捧赐，偏将军捧觞，大将军令于众曰：「战士某乙等奋不顾身，功超百万，斩元戎之首，搴大将之旗，功高于众，故赏上赏，子孙后嗣长称卿大夫之家。」父母妻子皆受重赏，牢席有差，众士咸知。次功赏以银璋朱绶，纹绫之衣，坐以重席，享以少牢，饮以酎酒，父母妻子赠以缯帛，坐以单席，享以鸡豚，饮以酾酒。偏将军捧赐，子将军捧觞，大将军令于众曰：「战士某乙等勇冠三军，功经百战，斩骁雄之首，搴虎豹之旗，功出于人，赐以次赏，子孙后嗣长为勋给之家。」父母妻子皆受荣赏，牢席有差，众士咸知。下功赏以布帛之衣，坐以单席，享以鸡豚，饮以酾酒，父母妻子立而无赏，坐而无席。子将军捧赐，卒捧觞，大将军令于众曰：「战士某乙等戮力行间，劬劳岁月，虽无搴旗斩将，实以跋涉疆场，赐以下赏，子孙后嗣无所庇诸。」父母妻子不及坐享，众士咸知。令毕，命上功起再拜大将军，让曰：「某乙等忝列王臣，敢不尽节，有愧无功，叨受上赏。」大将军避席曰：「某乙等不德，谬居师长，莱尔之功，枭悬凶逆，盛绩美事，某乙等无专善。」退而复坐。命次功再拜上功，上功曰：「某乙等无谋无勇，遵师长之命，有进死之荣，无退生之辱，身受殊赏，上光父母，下及妻子，子其勉旃。」下功退而复坐。夫如是励之，一会，则乡勉党，里勉邻，父勉子，妻勉夫；二会，则县勉州，师勉友；三会，则行路相勉，闻金革之声相践而出，邻无敌国，邑无坚城，何患乎不勉哉！
　
　　刑赏篇　第十八
　　经曰：有虞氏画衣冠，异章服，以州辅牧而奸不犯，其人醇。汤武凿五刑，伤四肢，以缪辅刑而奸不止，其人淫。有虞非仁也，汤武非异也；其道异者，时也。古之善治者，不赏仁，赏仁，则争为施而国乱；不赏智，赏智，则争为谋而政乱；不赏忠，赏忠，则争为直，而君乱；不赏能，赏能，则争为功，而事乱；不赏勇，赏勇，则争为先，而阵乱。
　　夫莅众以仁，权谋以智，事君以忠，制物以能，临敌以勇。此五者，士之常。赏其常，则致争；致争，则政乱；政乱，则非刑不治。故赏者，忠信之薄，而乱之所由生；刑者，忠信之戒，而禁之所由成。刑多而赏少，则无刑；赏多而刑少，则无赏。刑过，则无善；赏过，则多奸。王者以刑禁，以赏劝，求过而不求善，而人自为善。赏，文也；刑，武也。文武者，军之法，国之柄。
　　明主首出，庶物顺时，以抚四方，执法而操柄，据罪而制刑，按功而设赏。赏一功而千万人悦，刑一罪而千万人慎；赏无私功，刑无私罪，是谓军国之法、生杀之柄。故曰：「能生而能杀，国必强；能生而不能杀，国必亡。」能生死而能赦杀者，上也。刑赏之术无私，常公于世以为道。其道也，非自立于尧舜之时，非自逃于桀纣之朝；用得而天下治，用失之而天下乱。治乱之道在于刑赏，不在于人君。过此以往，虽弥纶宇宙、缠络万品，生杀之外，圣人错而不言。
　
　　地势篇　第十九
　　经曰：善战者，以地强，以势胜；如转圆石于千仞之溪者，地势然也。千仞者，险之地；圆石者，转之势也。地无千仞而有圆石，置之窳塘之中，则不能复转；地有千仞而无圆石，投之方棱偏匾，则不能复移。地不因险，不能转圆石；石不因圆，不能赴深溪。故曰：「兵因地而强，地因兵而固。」
　　夫善用兵者，高邱勿向，背邱勿迎，负阴抱阳，养生处实，则兵无百病。是故，诸侯自战于地，名曰：散地。入人之境不深，名曰：轻地。彼此皆利，名曰：争地。彼我可往，名曰：交地。三属诸侯之国，名曰：衢地。深入，背人城邑，名曰：重地。山林、沮泽、险阻，名曰：圮地。出入迂隘，彼寡可以击吾众，名曰：围地。疾战则存，不战则亡，名曰：死地。故散地无战，轻地无留，争地无攻，交地无绝，衢地无合，重地则掠，圮地则行，围地则谋，死地则战。是故，城有所不攻，计不合也；地有所不争，未见利也；君命有所不听，不便事也。凡地之势，三军之权，良将行之，智将遵之，而旅将非之，欲幸全胜，飞龟舞蛇，未之有也。
　
　　兵形篇　第二十
　　经曰：夫兵之兴也，有形有神。旗帜金革，依于形；智谋计事，依于神。战胜攻取，形之事，而用在神；虚实变化，神之功，而用在形。形粗而神细，形无物而不鉴，神无物而不察。形诳而惑事其外，神密而圆事其内。观其形不见其神，见其神不见其事。以是参之：曳柴扬尘，形其众也；减灶灭火，形其寡也。勇而无刚，当敌而速去之，形其退也；斥山泽之险，无所不至，形其进也。油幕冠树，形其强也；偃旗卧鼓，寂若无人，形其弱也。故曰：兵形象陶人之埏土，凫氏之冶金；为方为圆，或钟或鼎。金土无常性，因工以立名；战阵无常势，因敌以为形。故兵之极，至于无形；无形，则间谍不能窥，智略不能谋。因形而措胜于众，众不能知；人皆知我所以胜之形，莫知吾所以制胜之形。形不因神不能为变化，神不因敌不能为智谋。故水因地而制形，兵因敌而制胜也。
　
　　作战篇　第二十一
　　经曰：昔之善战者，如转木石。木石之性，圆则行，方则止。行者，非能行而势不得不行；止者，非能止而势不得不止。夫战人者，自斗于其地，则散；投之于死地，则战。散者，非能散，势不得不散；战者，非能战，势不得不战。行止不在于木石，而制在于人；散战不在于人，而制在于势。此因势而战人也。
　　夫未见利而战，虽众必败；见利而战，虽寡必胜利者，彼之所短，我之所长也。见利而起，无利则止，见利乘时，帝王之资。故曰：「时之至，间不容息。」先之则太过，后之则不及。见利不失，遭时不疑，失利后时，反受其害。疾雷不及掩耳，卒电不及暝目。赴之若惊，用之若狂，此因利之战人也。
