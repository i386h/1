<!-- { "loadSidebar": true } -->
　　古者持国任事有四臣焉杜患于未兆弭菑于未形者贤臣也祸结而排之使安难立而戡之使平者功臣也国安矣挈而错之危世治矣汩而属之乱者非愚臣即奸臣也盖奸臣之不足者忠愚臣之不足者知忠知不足而持国任事祸之府也昔者鼂错尝忠于汉矣而其知不足以任天下之大权也是以轻发七国之难而其身先戮于一人之言可不谓愚乎彼错者为申韩之学鋭气而寡防好谋而喜功之臣也自孝景之居东宫而错説之以人主之术数也固以知宠之矣及其即位而以天下听之彼挟其君之以天下听之也欲就其所谓术数之效是以轻为而不疑决发而不顾卒以忧君危国几成刘氏之大双而后世之士犹或知之独子云乃谓之愚子云之愚错也非以其知不足以卫身而愚之也亦以其不能杜七国未发之祸而故趣之于乱也东诸侯之势诚强矣强而骄骄而反其理也然而束之而使无骄御之而使无反者岂固无术耶而错之策曰削与不削皆且反也削之则反速而祸小不削则反迟而祸大是错之术无他趣之速反而已错之所谓祸小者以吾朝削其地而暮得其民故也安有数十年拊循之民一旦而遂不为之役也吴王所发五十万之众者皆其削郡之民也连七国百万之师西向而图危闗中乃曰祸小者眞愚也夫七国之王独吴少尝军旅为宿奸故恶其六王皆骄夫孱稚非有髙材絶器挟智任术足以就大计者其谋又非前缔而宿合之也今一旦徜徉相视而起皆吴实廹之欲并以为东帝之资耳当孝文之世濞之不朝发于死子之隙而反端着矣贾谊固尝为之痛哭矣然而孝文一切包匿不穷其奸而以恩礼羁之是以迄孝文之世三十余年而濞无他变也濞之反于孝景之三年而其王吴者四十三稔矣齿髪固已就衰而乡之勇决之气与夫骄悍之情窥觊之奸皆已沮释矣今一旦奋然空国西向计不反顾者濞岂得已哉有错之鞭趣其后以起之也昔髙帝之王濞者三郡且南靣而抚其国者四十余年错之任事一旦而削其二郡楚赵诸齐皆以暗隐防慝夺其封国之半彼固知其地尽而要领随之是以出于计之无聊为一决耳向使景帝袭孝文之寛假而恩礼有加焉而错出于主父偃之策使诸侯皆得以其封地分侯支庶以弱其势则濞亦何事乎白首称兵冀所非望而楚赵诸齐不安南靣之乐而甘为濞役也吴王反虏也固天人之所共弃未有不至于败灭者然亦幸其未为晓兵者也使其诚晓兵则闗东非汉有而错之罪可胜戮哉方濞之起也其谋于宿将则曰必先取梁其谋于新将则曰必先据洛二策者皆胜策也而吴王昧于所用故败亡随之其曰必先取梁者梁王亲景帝之母弟国大而强北距泰山西界髙阳今释梁不下而兵遂西则汉冲其膺梁其吭不战而成擒矣此宿将以先取梁为功者图全之策也所谓以正合者也洛阳阻山河之固扼西兵之冲积武库之械丰敖仓之粟今不疾据而徐行留攻则汉骑腾入梁楚之郊以蹙之败可立待也此新将以先据洛为功者立竒之策也所谓以竒胜者也二策者皆胜策也虽反国之虏无所恃之亦兵家之至数也幸其当时无以双举而并施之以教之也是以吴王用其攻梁而不用其据洛此所以亟败也所谓双举而并施者鋭师卷甲以趣洛阳重兵疾攻以覆梁都虽无能入闗而山东举矣知取梁而不知取洛则汉兵得以东下知据洛而不知取梁则梁兵得以蹑后使鋭师据洛而重兵攻梁洛已据则汉兵不能即东汉兵不东则必举梁梁举而山东定矣幸其不出于此乃屯聚而不分以压梁壁梁未及下而亚夫之辈驰入荥阳而壁昌邑矣求战不得欲去不可徬徨无所之而坐成擒故曰幸其未为晓兵者也向使吴王两用其策而又假田禄伯以偏师提之以趋武闗周兵长驱遂歴阳城之北反虽不迟而祸实大矣呜呼孰谓鼂错非眞愚者哉
　　汉武帝论
　　兵有所必用虽虞舜太王之不欲固当举之有所不必用虽蚩尤秦皇之不厌固当戢之古之人君有忘战而恶兵其敝天下皆得以陵之故其势蹙于弱而不能振有乐战而穷兵其敝天下皆得以乘之故其势蹷于强而不知屈然则兵于人之国也有以用而危亦有以不用而殆矣西汉之兴歴五君而至于孝武自髙帝之起匹夫诛强秦蹙暴楚已而平反乱征不服迄终其世而天下伏尸流血者二十余年吕后惠文乘天下初定与民休息深持柔仁不防之德其于兵也固惮言而厌用之也可谓知天下之势矣孝景之于汉也盖威可抗而兵可形之时也然而即位未几卒然讙于七国之变故其志气创艾亦姑安天下之无事未暇为天下之势虑也然其为汉之势亦寖以趋弱矣孝武帝以雄才大畧承三世涵育之泽知夫天下之势将就弱而不振所当济之以威强而抗武节之时也方是时也内无奸变之臣外无强偪之国而世为汉患者独匈奴耳夫匈奴自楚汉之起乘秦之乱复践河南之地而其势始强髙帝曾以三十万之众困于白登之围盖士不食者七日已解而归不思有以复之而和亲始议矣髙后被其嫚书之辱临朝而震怒矣终之以婉辞顺礼慰适其桀骜之情凡此者皆欲与民息肩姑置外之而不校也孝文之立其所以顺悦输遗者甚至饰遣宗女以固其懽盖送车未返而胡已大举深入候骑达于雍甘泉矣其后乍亲乍絶益为冦患至于近严霸上棘门细柳之屯以卫京都以孝文之寛仁愼静摄衣发愤亲驾而驱之者再乃至乎辍饭搏髀而思颇牧之良将也孝景之世其所以悦奉之情与夫遗给之数又加至矣然其寇侵之暴狺然其不止也由是观之汉之于匈奴非深惩而大治之则其为后患也可胜备哉是以孝武抗其英特之气选徒习骑择命将帅先发而昌诛之盖师行十年斩刈殆尽名王贵人俘获百数单于捧首穷遁漠北遂收两河之地而郡属之刷四世之侵辱遗后嗣之安强至于宣元成哀之世单于顿颡臣顺谒期听令以朝位次比内诸侯虽曰劳师匮财而功烈之被逺矣使微孝武则汉之所以世被胡患其戍役转饷以忧累县官者可得而预计哉甚矣昧者之议不知求乎天下之势强弱之任所当然者而猥曰文景为是慈俭爱民而武帝黩于兵师祈祀至与秦皇同日而非诋之岂不痛哉使孝武不溺于文成五利之奸以重耗天下攘虏之役止于衞霍之既死而不穷贰师之兵则其功烈与周宣比隆矣
　　李陵论
　　善将将者不以其将予敌善为将者不以其身予敌主以其将予敌而将不辞是制将也将以其身予敌而主不禁是听主也故听主无断而制将无权二者之失均焉汉武召陵欲为贰师将辎重也而陵恶于属人自以所将皆荆楚勇士竒才剑客愿得自当一队以歩卒五千渉单于庭而无所事骑也夫所谓骑者匈奴之胜兵长技也广泽平野奔突驰践出没千里非中国歩兵所能敌也以匈奴之强兵骑之众居安待佚为致敌之主而吾欲以数千之士擐甲负粮徒步深入策劳麾为赴敌之客是陵轻委其身以予敌矣而汉武不之禁也乃甚壮之而听其行上无綂帅而旁无援师使之穷数十日之力渉数千里之地以与虏角而冀其成功陵诚勇矣虽其所以摧败足以暴于天下卒以众寡不敌身为降虏辱国败家为天下笑者是汉武以陵与敌也故曰二者之失均焉法曰小敌之坚大敌之擒也陵提五千之士孤军独出当单于十万之师转鬭万里安得不为其所擒也是以古之善战者无幸胜而有常功计必胜而后战是胜不可以幸得也度有功而后动是功可以常期也秦将取荆问其将李信曰度兵几何而足信曰二十万足矣以问王翦翦曰非六十万不可秦君甚壮信而怯翦也遂以二十万众信将而行大丧其师而还秦君大怒自驾以请王翦翦曰必欲用臣顾非六十万人不可也秦君曰谨受命翦遂将之卒破荆而灭之焉冐顿单于嫚辱吕后汉之君臣廷议欲斩其使遂举兵击之樊哙请曰愿得十万众横行匈奴中季布曰哙可斩也昔髙祖以三十万众困于平城哙奈何欲以十万众横行匈奴也吕后大悟遂罢其议向使王翦狥秦君以将予敌而不辞吕后听樊哙以身予敌而不禁则二将之祸可胜悔哉夫李广李陵皆山西之英将也材武善战能得士死力然轻暴易敌可以属人难以専将世主者茍能因其材而任之使奋励气节霆击鸷搏则前无坚敌而功烈可期矣汉武皆乖其所任二人者终偾蹷而不济身辱名败可不惜哉夫将军卫青之大击匈奴也以广为前将军青徙广出东道少回逺乏水草广请于上曰臣部为前将军令臣出东道臣结髪与匃奴战乃今一得当单于臣愿居前先死单于而青隂受上防以广数竒无令当单于恐不得所欲广遂出东道卒以失期自杀夫以广之材勇得从大将军全师之出其胜气巳倍矣又获居前以当单于此其志得所逞冝有以自効无复平日之不偶也奈何独摧摈之使其枉道他出遂死于悒悒而天下皆深哀焉至若陵也又听其以身予敌而弃之匈奴侥幸于或胜及其以败闻徒延首倾耳望其死敌而已无他悔惜也嗟夫汉武之于李氏不得为无负也盖用广者失于周而用陵者失于易其所以丧之者一也贾复中兴之名将也世祖以其壮勇轻敌而敢深入不令别将逺征常自从之故复卒以勲名自终盖壮勇轻敌者可以自从而别将逺征之所深忌也观贾复之所以为将无以异于陵广也而世祖不令别将逺征常以自从者是明于知复而得所以驭之之术也故卒收其效而全其躯不然则复也亦殒于敌矣呜乎任人若世祖者几希矣
　　李广论
