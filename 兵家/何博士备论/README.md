<!-- { "loadSidebar": true } -->
　　钦定四库全书　　　　　子部二
　　何博士备论　　　　　　兵家类
　　提要
　　【臣】等谨案何博士备论二卷宋何去非撰去非字正通浦城人元丰五年以特奏名廷试除右班殿直武学敎授博士元祐四年以苏轼荐换承奉郎五年出为徐州敎授轼又奏进所撰备论荐为馆职不果行是编即轼所奏进者轼状称二十八篇此本仅二十六篇葢佚其二也去非本以对策论兵得官故是编皆评论古人用兵之作其文雄快踔厉风发泉涌去苏氏父子为近苏洵作六国论咎六国之赂秦苏辙作六国论咎四国之不救去非所论乃兼二意其旨尤相近故轼屡称之卷首惟载轼荐状二篇所以志是书之縁起也卷末有明归有光跋深讥是论之谬且以元符政和之败归祸本于去非夫宋之衅由于用兵而致衅之由则起于狃习晏安废弛武备驱不可用之兵而战之故一试而败再试而亡南渡以后卒积弱以至不振有光不咎宋之溃乱由士大夫不知兵而咎去非之谈兵明代通儒所见如是明所由亦以弱亡欤乾隆四十五年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　何博士备论荐状
　　元祐四年正月【缺】日翰林学士朝奉郎知制诰兼侍读蘓轼状奏右臣伏见左侍禁何去非本以进士六举到省元丰五年以特奏名御廷唱名先帝见其廷对策词理优赡长于论兵因问去非愿与不愿武臣官去非不敢违圣意遂除右班殿直武学教授后迁博士今已八年尝见其所著述材力有余识度高逺其论歴代所以废兴成败皆出人意表有补于世去非虽喜论兵然本儒者不乐为武吏又其他文章无施不宜欲望圣慈特与换一文资仍令充太学博士以率励学者稍振文律庶几近古若后不如所举臣等甘伏朝典谨録奏闻伏候勅防奉圣防特授承事郎依旧武学博士
　　元祐五年十月十八日龙图阁学士左朝奉郎知杭州蘓轼状奏右臣自揣虚薄叨尘侍从常求胜已以为报国恭唯先皇帝道配周孔言成典谟云汉之光藻饰万物而臣子莫副其意盖尝当食不御有才难之叹伏见承事郎徐州州学教授何去非文章议论实有过人笔势雄健得秦汉间风力元丰五年以累举免解答策廷中极论用兵利害先帝览而异之特授右班殿直使教授武学不久遂为博士臣揆圣意必将长育成就以待其用岂特以一博士期去非而已哉而去非立志强毅不苟合于当时公卿故莫为一言推毂成就之者臣任翰林学士日尝具以此奏闻乞换文资置之太学虽蒙恩换承奉郎而今者乃出为徐州教授比于博士乃似左迁非独臣人防言轻不足取信亦恐朝廷不见其文章议论无以较量其人谨缮冩去非所着备论二十六篇附递进上乞降付三省执政考览如臣言不谬乞除一馆职非独以取罗逸才风晓士类亦以彰先帝知人之明一经题目决无虚士书之史策足为光华若后不如所举臣甘伏朝典谨録奏闻伏候勅防


　　钦定四库全书
　　何博士备论卷上　　　　宋　何去非　撰六国论
　　秦得所以并天下之形而天下遂至于必可并六国有可以拒秦之势而秦遂至于不可拒者岂秦为工于毙六国耶其祸在乎六国之君自战其所可亲而忘其所可雠故也秦之为国一而已矣而关东之国六焉计秦之地居六国五之一校秦之兵当六国十之一以五一之地十一之兵而常擅其雄强以制天下之命者由其据形便之居俯扼天下之吭而蹈其膺背于足股之下故也使六国之君知夫社稷之实祸在秦而相与致诚缔交戮力以摈秦即秦诚巧于攻鬭则亦何能鞭笞六国使之骈首西向而事秦哉又况得以一二而夷灭之也盖其不知虑此凡所以早朝而晏罢者皆其自相屠毙之谋此秦所以得收其敝而终为所擒也盖六国之势莫利于为从莫害于为衡从合则安衡成则危必然之势也方其为从于蘓秦也秦人不敢窥兵函谷闗者十五年已而为衡于张仪而山东诸侯嵗被秦祸日割地以求事秦之懽卒至于地尽而国为墟六国固尝收合从之利矣然而终败于为衡之害者其祸在乎自战其所可亲而忘其所可雠故也所谓战所可亲忘所可雠者秦人稍蚕食六国而并夷之则闗东诸侯皆与国也宜情亲势合以谋抗秦然而齐楚自恃其强有并吞燕赵韩魏之志而缓秦之祸燕赵韩魏自惩其弱有疑恶齐楚之心而胁秦之威是以衡人得而因之散败从约秦以气恐而势喝之故人人震廹争入购秦唯恐其独后之也曽不知齐楚虽强不足以致秦之畏而其所甚忌者独在乎韩魏也韩魏者实诸侯之西蔽也势能限秦而使之无东秦茍有以越之我得以制其后此秦之所忌也使齐楚燕赵审夫社稷之实祸在秦而知韩魏之为蔽于我委国重而收亲之固守从约并力一志以雠虎狼之秦使其一下兵于六国则六国之师悉合而从之则秦甲不敢轻越函谷而山东安矣或曰韩魏者秦之错壤也秦兵之加韩魏也战于百里之内其加于四国也战于千里之外韩魏之致秦兵近在乎一日之间而其待诸侯之救乃在乎三月之外秦攻韩魏既归而休兵则四国之乗徼者尚未及知也今徒执虚契以役韩魏则秦人固将疾攻而力蹷之是使二国速被实祸而齐楚燕赵反居齿寒之忧非至计也噫齐楚燕赵之民裹粮荷防以应秦敌者无虚嵗也然终不能纾秦患于一日四国诚能嵗更各国之一军命一偏将提之以合戍韩魏而佐其势则是六国之师日萃于韩魏之郊仰关而伺秦秦诚勇者虽日辱而招之固不轻出而以腹背支敌矣夫蘓秦张仪虽其为术生于揣摩辨説之巧人皆贱之然其策画之所出皆足以为诸侯之利害而成败之盖蘓秦不获终见信于六国而张仪之志独行于秦此六国之所以见并于秦也嗟乎使闗东之国裂而为六者岂天所以终相秦乎向使闗东之地合而为一以与秦人决机于韩魏之郊则胜负之势盖未可知使齐能因其资而遂并燕赵楚能因其资而遂并韩魏则鼎足之势可成以其为国者六是以秦人得以间其懽而离其交终于一二而夷灭之悲夫
　　秦论
　　兵有攻有守善为兵者必知夫攻守之所宜故以攻则克以守则固当攻而守当守而攻均败之道也方天下交臂相与而事秦之强也秦人出甲以攻诸侯盖将取之也图攻以取人之国者所谓兼敌之师也及天下攘袂相率而叛秦之乱也秦人合卒以拒诸侯盖将却之也图拒以郤人之兵者所谓救败之师也兼敌之师利于转战救败之师利于固守兵之常势也秦人据崤函之阻以临山东自缪公以来常雄诸侯卒至于并天下而王之岂其君世贤耶亦以得乎形便之居故也二世之乱天下相与起而亡秦不数嵗而为墟以二世之不道顾秦亦足以亡然而使其知捐背叛之山东严兵拒闗为自救之计虽以无道行之而山西千里之区犹可嵗月保也不知虑此乃空国之师以属章邯李由之徒越闗千里以搏冦而为乡日堂堂兼敌之师亦已悖矣方陈胜之首事而天下豪杰争西向而诛秦也葢振臂一呼而带甲者百万举麾一号而下城者数十又类皆山林崛起之匹夫其存亡胜败之机取决于一战其锋至鋭也而章邯之徒不知固守其所以老其师乃提孤军弃大险渡漳逾洛左驰右骛以婴其四合之锋卒至于败而沛公之众扬袖而下空函闗虽二世之乱足以覆宗天下之势足以夷秦而其亡遂至于如此之亟者用兵之罪也夫秦役其民以从事于天下之日久矣而其民被二世之毒未深其勇于公鬪乐于卫上之风声气俗犹在也而章邯之为兵也以攻则不足以守则有余周文常率百万之师傅于城下矣章邯三击而三走之卒杀周文使其不遂纵以搏敌而坐闗固守为救败之师闗东之土虽已分裂而全秦未溃也或曰七国之反汉也议者归罪于吴楚以为不知杜成臯之口而汉将一日过成臯者数十辈遂至于败亡今豪杰之叛秦而罪二世之越闗搏战何也嗟夫务论兵者不论其逆顺之情与夫利害之势则为兵亦踈矣夫秦有可亡之形而天下之众亦鋭于亡秦是以豪杰之起者因民志也闗东非为秦役矣汉无可叛之衅而天下之民无志于负汉则七国之起非民志矣天下皆为汉役者也以不为秦役之闗东则二世安得即其地而疾战其民以方为汉役之天下则汉安得不趋其地而疾诛其君此战守之所以异术也昔者贾谊司马迁皆谓使子婴有庸主之材仅得中佐则山西之地可全而有卒取失言之讥于后世彼二子者固非愚于事机者也亦惜夫秦有可全之势耳虽然彼徒知秦有可全之势而不知至于子婴而秦之事去矣虽有太公之佐其如秦何哉
　　楚汉论
　　王天下者其资有三有以德得之有以力并之有以智取之得之以德者三代是也并之以力者秦人是也取之以智者刘汉是也盖以力则不若智之胜以智则不若德之全至于项羽之争天下也其所执者为何资耶德非羽之所得言者矣其于智力之资又皆两亡焉而后世之议乃曰项羽其亦不幸遇敌于汉而遂失之嗟夫虽防汉髙帝则羽之于天下固将失之也汉王之于智盖踈矣以其能得真智之所在此所以王项羽之于力尝强矣以其不知真力之所在此所以亡彼项羽以百战百胜之气盖于一时手裂天下以王豪杰而宰制之自以天下莫能抗也观其所赖以为资盖有类乎力者矣虽然彼之所谓力者内恃其身之勇叱咤震怒足以威匹夫外恃其众之劲搏捽决战足以吞敌人而已至于阻河山据形便俯首东瞰临制天下保王业之固遗后世之强所谓真力者彼固莫之或知也是以轻捐闗中天险之势燔烧屠戮以逞其暴卒举而遗之二三降将反怀区区之故楚而甚荣其归乃曰富贵不归故乡如衣绣夜行谁能知者此特浅丈夫之量安足为志天下者道哉后之数羽之罪者皆曰夺汉王之闗中负信义于天下此所以亡嗟夫使项氏无意于王而徒夺汉王之闗中则谓其得罪于区区之信义可也如其有意于王而夺之是得计也惟其知夺而不知有此所以亡耳古者创业造邦之君而为是之为者可胜罪哉韩信未释垓下之甲而髙祖夺其兵不旋踵而又夺其齐然而智者不非而义者不罪者以其为天下者重而负人者轻故也是以不顾意气之防防而全社稷之大计也汉髙帝挟其在己之智术固无足以定天下而王之然天下卒归之者盖能収人之智而任之不疑也夫能因人之智而任之不疑则天下之智皆其资也此所谓眞智者也又其所负者帝王之度故于其西迁也则曰吾亦欲东耳安能悒悒久居此乎此其与项羽异矣虽然使无智术之士以主其谋则天下之事亦去矣方其入闗乃封秦府藏还军霸上其画婉矣乃怵于妄议一旦拒闗无纳东兵以逆其众集之锋几不免于项氏之暴使遂卑而骄之当能舒徐拱揖以得项羽之懽心奠枕而王闗中抚循其众徐为后图则天下不足定矣幸而犹获汉中之迁因思归之士并三秦定齐赵收信越以与项王亲角者数嵗仅乃得之向使项羽据闗而王驱以东出使与韩彭田黥之徒分疆错壤以弱其势则闗东之土尚可得兼哉信乎王者之兴固有所谓驱除者也
　　鼂错论
