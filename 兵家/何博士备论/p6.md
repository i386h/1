<!-- { "loadSidebar": true } -->
　　天下之祸不患其有可覩之迹而发于近而患其无可窥之形而发于迟者有迹之可覩虽甚愚怯必加所警备而发于近者其毒常浅无形之可窥虽甚智勇亦忽于防闲而发于迟者其毒常深昔者五胡之祸晋室其起非一朝之故也探其基而积之乃在于数百嵗之淹缓国更三世而歴君者数十平居常日不见其有可窥之形是以一发而莫之能支夫非无形也盖为祸之形常隐于福为福之形常隐于祸人见其为今日之祸福而已不就其所隠而逆窥之是以于其未发皆莫覩其昭然之形此其为祸至于不可胜救之也先王之制夷狄于要荒也甚恶其猾夏而乱华未尝不欲驱攘而摈外之周公朝诸侯于明堂夷蛮戎狄之君立于四门之外使无与夫备物盛礼之观后世之君幸其衰敝而乐其向服也因内徙而亲之其事肇于汉之孝宣渐于世祖而盛于魏武或空其国而罢徼塞之警或籍其兵而为寇敌之扞夫旣去其侮而又役其力可谓世主之大欲国家之盛福矣不知积之旣乆而大祸之所伏一旦汹然若决防水莫之能遏晋为不幸而适当之以其平居常日不覩其昭然之形故也昔者孝宣乘武帝攘击匈奴之威令五单于内争始纳呼韩邪之朝元帝时请罢边备頼侯应之策以为自孝武攘之漠北夺其隂山匈奴失所蔽隐毎过隂山未尝不哭其丧之也今罢备塞则示之大利元帝虽报谢焉自是胡人亦寖而南顾汉亦甚悦其来而不之却也世祖因匈奴日逐之至遂建南庭以安纳之稍内居西河美稷而其诸部因遂屯守北地朔方五原代郡云中定襄雁门之七郡而河西之地鞠为虏区加徙叛错置三辅魏武复大徙武都之氐以实闗畿用御蜀寇而匈奴五部皆居汾晋而近在肘腋矣于晋之兴大率中原半为夷居元海匈奴也而居晋阳石勒羯也而居上党姚氏羌也而居扶风苻氏氐也而居临渭慕容鲜卑也而居昌黎种族日蕃其居处饮食皆趋华美而其逞暴贪悍乐鬬喜乱之志态则亦无时而变也是以元海一倡而并雍之胡乘时四起自长淮之北无复晋土而为战国者几二百年所谓发于迟而为毒深者也虽然彼之内徙而听役也亦廹于制服之威而其情未尝不怀土而思返固甚怨夫中国羁拘而贱侮之也是以刘猛发愤而反于晋事虽不济而刘氏诸部未尝一日而忘之也自魏而上其间非无明智之主足以察究防渐为子孙后世之虑然皆安其内附或乐用其力惟恐其不能鸠合而收役之虽有夫为祸之形皆不为之深思逺虑就其所伏而消厌之由晋而下自武帝之平一吴防徧抚天下固无借乎夷狄之助矣茍于此时有能探其所伏之祸而逆制焉因其怀返之情加之恩意以导其行为之假建名号而廪资之使各以其种族而还之旧土彼将乐引轻去而惟恐其后也然后严斥障塞使有华夷内外之限后虽有警则无至乎发于肘腋之间而被不可胜言之祸矣虽然自非明智英果之主为子孙后世之虑则不能决于有为以救其未发之深祸彼晋武自平一吴防方以侈欲形于天下其能有及于此邪虽郭钦抗疏江綂著论其言反覆切至皆恬不为省方抱虎而熟寐尔嗟乎为天下者无恃其为平日之福而忽所隐之祸也哉
　　苻坚论上
　　兵以义举而以智克战以顺合而以竒胜坚之为是役也质于义顺则犯考于竒智则诎悖于其所兴者三玩于其所用者二此其所以败亡而不救也所谓悖于其所兴者三者不惩魏人再举之退败而求济其欲于天命未改之晋一也忘其氐羌之丑类求袭正綂而干授天命二也溺于鲜卑中我以祸而忘其为社稷之雠三也三者悖矣而又玩于所以用者二焉势重不分而趋一道首尾相失无他竒变一也骄其盛强足以必胜弃其大军易敌轻进二也此兵家之深忌也吴王刼七国百万之师而西不用田禄伯之言乃専力于梁以至于败者恶其权之分也禄山举范阳数十万之众而南不用何千年之画仍并兵徐行卒以不济者惜其势之分也虽假息反虏败亡随之亦昧于兵之至数也赵括之论兵工矣虽其父奢无以难之然独忧其当败赵军者以其言于易也王邑耻不生缚其敌而徒过昆阳卒以大败者以其用于易也恶其权之分则不以其兵属人无属人以兵是自疑之也惜其势之分则不以其兵假人无假人以兵是自孤之也以易言之者有所不将而将必败也以易用之者有所不战而战必溃也盖众而恶分则与寡同强而易敌则与弱同出于众强之名而居寡弱之实者其将皆可覆而取也夫东南之所恃以为固而抗衡中原者以其有长淮大江千里之险也然而吴亡于前而陈灭于后者彼之动者义与顺所出者智与竒也晋之取吴也二十万耳而所出之道六隋之取陈也五十万耳而所出之道八惟其所出之道多则彼之所受敌者众是其千里之江淮固与我共之矣今坚之所率者百万之强而前后千里其为前锋者二十五万而専向夀春坚尝自恃其众之盛谓投鞭于江足断其流乃自向项城弃其大军而以轻骑八千赴之是以晋人乗其未集而急击之及其既败而后至之兵皆死于躏践恶在其为百万之卒也使坚之师离为十道偕发并至分压其境轻骑防卒营其要害将自为敌士自为战虽主客之势殊攻守之形异晋诚善距而却我之二三则吾所用以取胜者盖亦六七虽未足以亡晋而亦以胜还矣嗟夫坚之于羣氐也固所谓鐡中之铮铮者矣然至此而大悖者益信乎兵多之难辨也盖兵有众寡势有分合以寡而遇众其势宜合以众而遇众其势宜分黥布反攻楚楚为三军以御之而又自战于其地布大破其一军而二军溃散吴汉之讨公孙述以兵二万自将而逼成都授其禆将刘尚万人使别屯江南相距者二十里述分将攻之汉尚俱败此兵少而分之患也然而知其妙者虽少犹将分之以兵必出于竒而竒常在于分故也项羽之二十八骑耳而分之为四防之为三是也至于兵大势重而致溃败者未尝不在乎不分之过也法曰善用兵者譬如率然率然者常山之蛇也击其首则尾至击其尾则首至击其中身则首尾俱至此言其阵之分也以阵而必分则凡兵之大势者可知也盖兵大势重分之则所趋者广足以出竒而人自为战不分则所应者独难以合变而身萃其敌将以其身萃敌而士不自为战求其无败不可得也嗟乎人常乐乎大众之率苟唯不知其所用而用之虽至死而不悟者岂特为苻坚也哉
　　苻坚论下
　　荆扬虽居天下之一隅而有长淮大江之阻其俗轻易劲悍喜事争乱自周之防为吴越楚之僣强常以其兵服役天下然其为形势非图天下者之所先事而必争故后世豪杰多乘中州之扰趋而据之自其为孙氏之吴已而为晋宋齐梁陈之代兴虽不能徧抚二州之境然皆以帝号自娱抗衡北方而不为下自非中州大定而其国失政虽以重师临之鲜有得志故魏武乘举荆之势以数十万之众困于乌林魏文继之大举独临江叹息而返苻坚以秦雍百万之强而临淮淝一战而溃惟其后世孱昬骄虐上下携叛而中州之主为伐罪吊民之师则虽江淮之阻亦无足以慿负矣然而陈叔寳犹谓周师之帅尝退败于五至而不以为虞是以晋武之俘孙皓隋文之俘叔寳皆易于拾遗也而苻坚不惩魏人之不济乃欲申其威于天命未改之晋此其所以败也虽然自古夷狄之强未有遂能并集天下于一统者此姚弋仲所以重训其子孙使必无忘于归晋而苻融惓惓致戒于坚者凡以此也而坚昧于自度常以正朔不被四海为愧而鋭于东南之并违忠智之言收奸幸之计一举而大丧其师冦雠因之遂亡其国不惟失天之所相亦其自取之速也始坚以豪壮之姿奋于氐羌获王猛之材以辅成其志业遂能自三秦之强平殄燕代吞灭梁蜀九州之壤而制其七可谓盛矣然而东晋虽防众材任事主无失德而坚乃咈众图之其廷臣戚属相与力争而不得也独慕容垂以失国之雠欲以其祸中之求乘其弊而复燕祀乃力赞其起坚甚悦而不疑以为独与已合遂空国大举而偾于一战返未及境而鲜卑叛羌共起而乘之身为俘虏遂亡其国呜呼可不谓其非昏悖矣夫昔之智者多能中人以祸使之悦赴而不以为疑而昧者常安投其祸虽死而不悟汉世祖方集河北更始之将谢躬以兵数万来屯于邺光武忌之乃好谓之曰吾行击青犊必破而尤来在山阳者势当溃走若以君之威力击之则成擒耳躬善其言遂以其兵去邺而趋尤来世祖即命吴汉袭夺其城躬败还邺而汉杀之孙策之渡江也庐江太守刘勲新得袁术之众而贰于策策深恶之时豫章上缭宗民万家保于江东策语勲曰上缭吾之疾也然欲取之而路非便以公之威临之无不克也勲信之而行策遂以其轻鋭袭防庐江而尽降刘勲之众政慕容垂所以用之弊秦而复燕祀于既亡也夫与人为敌乃受其甘言而从其所役未有不堕其画中者也法曰智者之虑必杂于利害曰成败之机在于善察人之言坚于垂之言也虑其所以为利而不虑其所以为害一失其机于无以察人之言而遂至于丧败人之于虑察也可得而忽哉嗟夫以坚之晚而昏悖自用虽景畧之尚在固将不用其言而亦无以救秦之亡矣
　　宋武帝论
