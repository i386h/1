<!-- { "loadSidebar": true } -->
后汉将吴汉讨公孙述，进入犍为界。诸县皆城守。汉攻广都，拔之。遣轻骑烧成都市桥，武阳以东诸小城皆降。帝戒汉曰：“成都十余万众，不可轻也。但坚据广都，待其来攻，勿与争锋。若不敢来，公须转营迫之，须其力疲，乃可击也。”汉不听，乘利遂自将步骑二万余人进逼成都，去城十余里，阻江北为营，作浮桥，使别将刘尚将万余人屯于江南，相去二十余里。帝大惊，责汉曰：“比敕公千条万端，何意临事悖乱？既轻敌深入，又与尚别营，事有缓急，不复相及。贼若出兵缀公，以大众攻尚，尚破，公即败矣。幸无他者，急率兵还广都。”诏书未到，述果遣其将谢丰、袁吉将众十余万出攻汉；使别将[将]万余人劫刘尚，令不得相救。汉与大战一日，兵败走入壁，丰围之。汉召诸将厉之曰：“吾与诸将逾越险阻，转战千里，所在斩获，遂深入敌地，今至城下，而与尚二处受围，势既不接，其祸难量。欲潜师就尚于江南御之。若能同心协力，人自为战，大功可立，如其不然，败必无余。成败之机，在此一举。”诸将皆曰：“诺。”于是，飨士秣马，闭营三日不出，乃多立幡旗，使烟火不绝，夜衔枚引兵与尚合军。丰等不觉，明日，乃分兵拒江北，自将攻江南。汉悉兵迎战，自旦至哺，遂大败之，斩谢丰、袁吉。于是，率兵还广都，留刘尚拒述，具以状闻，而深自谴责。帝报曰：“公还广都，甚得其宜，述必不敢略尚而击公。若先攻尚，公从广都五十里悉步骑赴之，适当值其危困，破之必矣。”于是，汉与述战于广都、成都之间，八战八克，遂军于郭中。述自将数万人出城大战，汉使护军高午、唐邯将锐卒数万击之。述兵败走，高午奔阵刺述，杀之。旦日城降，斩述首传送洛阳。蜀遂平。



「注释」



①兵士甚陷，则不惧：语出《孙子兵法。九地篇》。意思是，士兵身陷危险境地就不再恐惧了。死战



凡敌人强盛，吾士卒疑惑，未肯用命，须置之死地①，告令三军，示不获已。杀牛燔车，以享战士，烧弃粮食，填夷井灶，焚舟破釜，绝去其生虑，则必胜。法曰：“必死则生。”②



秦将章邯已破楚将项梁军，以为楚地兵不足忧，乃渡河击赵，大破之。当此时，赵歇为王，陈馀为将，张耳为相，兵败皆走入巨鹿城。章邯令王离⑤、涉间围巨鹿，章邯军其南，筑甬道而输之粟。楚怀王以宋义为上将，项羽为次将，范增为裨将，救赵。诸别将皆属焉。宋义行至安阳，留四十余日不进，遣其子宋襄相齐，自送之无盐，饮酒高会。项羽曰：“今国兵新破，王坐不安席，扫境内而专诸将军，国家安危，在此一举。今不恤士卒而徇其私，非社稷之臣。”项羽晨朝宋义，即其帐中，斩之，下令军中曰：“宋义与齐谋反，楚王阴令羽诛之。”是时，诸将皆慑服，莫敢支吾，皆曰：“首立楚者，将军家也。今将军诛叛乱。”即共立羽为假上将军。使人追宋义子襄，及之齐，杀之。使桓楚报命于楚怀王，因命项羽为上将军。当阳君、蒲将军皆属焉。项羽以杀宋义，威震楚国，名闻诸侯。乃遣当阳君、蒲将军率二万众渡河救巨鹿。战少利，陈馀复请兵，项羽乃悉兵渡河，沉舟，破釜甑，烧庐舍，持三日粮，以示士卒必死，无还心。[于是至]则围王离，与秦军遇，九战，绝其甬道，大破之，杀苏角，虏王离。当是时，[楚兵冠诸侯]，诸侯救巨鹿下者十余壁，莫敢纵兵。[及]楚兵击秦军，诸将皆从壁上观。楚战士无不以一当十，楚兵呼声动天地，诸侯[军无不]人人惴恐。于是，大破秦军。



「注释」



①死地：语出《孙子兵法。九地篇》：“疾战则存，不疾战则亡者，为死地。”意思是，迅速奋战就能生存，不迅速奋战就只有死亡的地区，叫做“死地”。



②必死则生：语出《吴子。治兵第三》。意思是，抱定必死决心奋战的，就能获得胜利而生存。



生战



凡与敌战，若地利已得，士卒已阵，法令已行，奇兵已设，要当割弃性命而战，则胜。若为将临阵畏怯，欲要生，反为所杀。法曰：“幸生则死。”①



春秋时，楚子伐郑，晋师救之，与战于敖、鄗之间。晋赵婴齐使其徒先具舟于河，欲败而先济，故将士懈，卒不可胜。



「注释」



①幸生则死：语出《吴子。治兵第三》。意思是，在对敌作战中，如果存有侥幸偷生的思想，就回畏敌怯战，反被敌所杀。



饥战



凡兴兵征讨，深入敌地，刍粮乏阙，必须分兵抄掠，据其仓廪，夺其蓄积，以继军饷，则胜。法曰：“因粮于敌，故军食可足也。”①



《北史》：北周将贺若敦率兵渡江取陈湘州。陈将侯琪讨之。秋水泛滥，江路遂断。粮援既绝，人怀危惧。敦于是分兵抄掠，以充资费。恐琪等知其粮少，乃于营内多聚土，覆之以米。召侧近村人，佯有访问，随即遣之。琪等闻之，以粮为实。敦又增修营垒，造庐舍，示以持久。湘、罗之间，遂废农业。瑱等无如之何。初，土人乘轻船，载米粟及笼鸡鸭以饷琪军。敦患之，乃伪为土人船，伏兵甲于中。军望见，谓饷船至，逆水争取。敦甲士遂擒之。又敦军数有叛者乘马投琪，琪辄纳之。敦乃取一马，牵以趣船，令船中人以鞭鞭之。如是者再[三]，马畏船不敢上。后伏兵于江岸，使人乘畏船马诈投琪军，琪即遣兵迎接，争来牵马。马既畏船不上，伏兵发，尽杀之。后实有馈饷及亡奔琪者，犹恐敦设诈，兵不敢受。相持岁余，琪不能制。



「注释」



①因粮于敌，故军食可足也：语出《孙子兵法。作战篇》。意思是，军队出国作战所需粮草给养依靠在敌国就地解决，这样，军队的粮草供应充足了。



饱战



凡敌人远来，粮食不继，敌饥我饱，可坚壁不战，持久以敝之，绝其粮道。彼退走，密遣奇兵，邀其归路，纵兵追击，破之必矣。法曰：“以饱待饥。”①



唐武德初，刘武周据太原，使其将宋金刚屯于河东。太宗往征之，谓诸将曰：“金刚悬军千里入吾地，精兵骁将皆在于此。武周自据太原，专寄金刚以为捍蔽②。金刚虽众，内实空虚，虏掠为资，意在速战。我当坚营待其饥，未宜速战。”于是，遣刘洪等绝其粮道，其众遂馁，金刚乃遁。



「注释」



①以饱待饥：语出《孙子兵法。军争篇》。意思是，用自己的饱食的部队去对付处于饥饿状态之敌。



②捍蔽：保障，屏蔽。



劳战



凡与敌战，若便利之地，敌先结阵而据之，我后去趋战，则我劳而为敌所胜。法曰；“后处战地而趋战者劳。”①



晋司空刘琨遣将军姬澹率兵十余万讨石勒。勒将拒之，或谏曰：“澹兵马精盛，其锋不可当，且深沟高垒以挫其锐，攻守势异，必获万全。”勒曰：“澹军远来，体疲力竭，犬马乌合，号令不齐，一战可擒也，何强之有！寇已垂至，胡可舍去，大军一动，岂易中还！若澹乘我之退，顾乃无暇，焉得深沟高垒乎！此谓不战而自取灭亡之道。”遂斩谏者。以孔苌为前锋都督，令三军后出者斩。设疑兵于山下，分为二伏。勒率兵与澹战，伪收众而北。澹纵兵追之，[勒前后]伏发，夹击，澹大败而退。



「注释」



①后处战地而趋战者劳：语出《孙子兵法。虚实篇》。意思是，后到战场仓促应战的军队就疲劳被动。趋战，快速急进而奔赴战场仓促应战。



佚战



凡与敌战，不可恃己胜而放佚①，当益加严厉以待敌，佚而犹劳。法曰：“有备无患。”②



秦王翦将兵六十万代李信击荆③，荆闻王翦益军而来，乃悉国中兵以拒秦。王翦至，坚壁而守之，不肯战。荆兵数出挑战，终不出。王翦日休士洗沐，而善饮食抚循之，亲与士卒同食。久之，王翦使人问：“军中戏乎？”对曰：“方投石超距④。”于是，王翦曰：“士卒可用。”荆兵数挑战而秦不出，[乃引而东。翦因举兵追之，令壮士击，大破荆军。]



「注释」



①放佚：放纵不受约束。这里作放松警惕或放松戒备。



②有备无患：语出《左传。襄公十一年》。意思是，有了充分的战争准备，才能避免祸患发生。



③荆：古代楚国之别称。



④投石超距：古代军中的习武练兵活动。投石，投掷石弹。超距，跳跃障碍。



胜战



凡与敌战，若我胜彼负，不可骄惰，当日夜严备以待之。敌人虽来，有备无害。法曰：“既胜若否。”①



秦二世时，项梁使沛公、项羽别攻城阳，屠之。西破秦军濮阳东，秦收兵入濮阳。沛公、项羽乃攻定陶，因西略地至雍丘，大破秦军，斩李由，还攻外黄。项梁益轻秦，有骄色。宋义进谏于梁曰“战胜而将骄卒惰者败，今兵少惰矣，而秦兵日益，臣为君畏之。”梁弗听。而使宋义[使]于齐。道遇齐使者高陵君显，曰：“公将见武信君乎？”曰：“然。”曰：“今武信君必败，公徐行即免死，疾行则及祸。”秦果悉兵益章邯击楚军，大败之，项梁死。



「注释」



①既胜若否：语出《司马法。严位第四》。意思是，打了胜仗要像没打胜仗一样保持高度戒备。



败战



凡与敌战，若彼胜我负，未可畏怯，须思害中之利，当整励器械，激扬士卒，候彼懈怠而击之，则胜。法曰：“因害而患可解也。”①



晋末，河间王颙在关中，遣张方讨长沙王乂，率众自函谷入屯河南。惠帝遣左将军皇甫商拒之，方潜军破商，遂入洛阳。乂奉命讨方于城内，方军望见乘舆②，于是少却，方止之不可得，众遂大败，杀伤满衢巷。方退壁于十三里桥，人情挫衄，无复固志，多劝方夜遁。方曰：“兵之利钝③是常事，贵因败以为成耳。我更前作垒，出其不意，此兵法之奇也。”乃夜潜进逼洛阳城七里。乂既新捷，不以为意，忽闻方垒成，乃出战，遂大败而还。



「注释」



①因害而患可解也：语出《孙子兵法。九变篇》：“杂于害，而患可解也。”意思是，从不利中能够看到有利因素，祸患就可以解出了。



②乘舆：古代指帝王乘坐的车子。这里指晋惠帝所乘之车。



③利钝：顺利与不顺利。这里可作“胜败”解。



进战



凡与敌战，若审知敌人有可胜之理，则宜速进兵以捣之，无有不胜。法曰：“见可则进。”①



