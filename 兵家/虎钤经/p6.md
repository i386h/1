<!-- { "loadSidebar": true } -->
　　敌营粮道不通利者，可守之。敌营得高燥之地而不顾泉水之利者，可俟之；俟之久，则人马多渴也。敌营得泉水之利而地势下湿者，可逼之。敌营地势不顺出入者，可攻之。敌营宽大而兵少者，可薄之。敌营围密而兵宽者，不可轻之。敌营四周守备不均者，随其虚处以攻之。敌营前后左右有出入之便者、水草之利者，不可轻之。此皆料阵法也。
　　○料用天气第四十五
　　望气者以气胜败告于大将。观敌之气衰则进攻，气旺则止兵勿与战，此之谓顺天时者。彼之气旺，他人皆惧怯不敢进兵，我独勇而进焉，反能必胜者，何也？在乎以智逆于气，而己顺任乎时者也。夫五行之旺，以日、时为用。静为主，动为客。敌上胜气有如门上楼如杵如枝，或曰赤为木，我则俟金时，自西击之，可克矣；水日水时不可也，水能生木故也。敌上胜气或赤如火光火烟之状，晕晕而起者，木日木时不可也，为木能生火也；日为火，亦俟水时自北击之，可克矣。敌上胜气如白粉者，白为金，水日金时皆不可也；苟金日火时，利自南方攻之，可克矣。敌上胜气黄如土台者，土日金时不可也，金日土时不可也，金日金时、土日土时皆不可也；土日木时，利自东击之。黄者土也，台者亦土也。不言云气如水状而及色黑者，缘黑气多为败气，此不复用。或敌人先据吉地，我之顿军税驾，逼近于凶神死气之上，不得利门而出者，但观我军上云气及敌上云气形与色，以五行相生相克用之。敌气能生我，我则出师进战；我军上气能克敌，亦利出师进战。不然，则勒兵抚士，戒严警备，俟时而动焉，不可妄也。夫天下专胜败之气，由人用之而已。兵家万变，此其一也。
　　○料用地形第四十六
　　兵法曰：“散地无战。”散地者，境内地上也，士卒顾家，其意未专，不可战也。“轻地则止。”入敌地尚浅，士卒意未坚，不可以进敌，当自坚其心也。“争地则无攻。”山谷隘险之口，以弱胜强，以少击众之地也。交地则无绝。俱可进退之地，不可以兵绝之。“衢地则合交。”有路往来，我可结交于诸侯也。“重地则掠。”深入敌境，士卒意已坚固，可以掠取财物。“围地则谋。”士卒因于险隘，斗则兵弱，持久则粮食乏绝，则当用谋以免难。“死地则战。”前有高山，后有大水，粮食乏绝，进退守备皆无所利，当则曰死战也。许洞曰：此八者，古人用战地之法。若地协于用则用之，不协于用则反之。反之之谓何也？曰：若敌众深入吾境，营壁不完，刍粮寡少，守且不利，讵可以散地而不战乎？在我当以必战为约，怯退示以必死，擒获示以必赏。令立告诸吏士：将战之际，后顾斩之，临敌而目不定、目数移者斩之，有忧色者斩之，偃蹇者斩之，相视而动目者斩之，遗弓刀器械者斩之，金鼓不应节者斩之；获一首级者亦厚赏之。如是，则有散地之用矣。入敌地尚浅，险则据而挑，夷则守而应。虑士卒心不固，当择左右前后背险绝面夷生路，肃部伍，严节制，使人人有自战，是则有轻地之用矣。山谷险隘，敌人先得以控隘我势，我当屯师为大营广阵，务攻其懈。其机状如不密，俾敌见之，则泄谋矣。欲敌人备在前，阴出精锐敢死者循间道，或扼其粮运，或捣绝其后。凡间道必多险阻，或有岩崖峭壁之地，则为悬梯竹索以陟登之；或有深渊涧，则为罂缶渡之。觉敌内挠，则自营阵中出精兵为应，内外夹攻，有争地之用矣。道路相错，我可以往，彼可以来，利设伏进战，战佯败，俟逐兵过半则举号发伏冲击之，反佯败之师以应，有交地之用矣。顿泊之地迳达四面，当选腹心劲勇者各将步、骑以扼四冲，人数随多少使之，虽无交应，有衢地之用矣。致兵敌境，凡属守备者，顺利安之，否则夷之。资食所获，必副吏士，内以悦师人，外绝敌所恃。岂直深入然后用掠乎？如是，则用掠非止重地之用矣。大兵将动，先料其强弱，观其云势，察地势逆顺，审人心向背，而后举焉。兵法曰：策之而知得失之计，候之而知动静之理。故得失之道，利在先知。谋胜于未胜，慎于未失者，善也。有死地之危，始谋于军者，必有后机之困矣。设能反后机而达先知，必无围地之患矣。高山大泽，险阻峭壁，沮洳溪迳，断绝无以生遁，此乃智士用谋之利也。当宜用奇兵出不意，以冲寇敌而后击之。出奇奔冲，或利用燧马、燧牛如田单、阳班之类是也；或候夜昏诈为号，直奔冲敌师，混服饰军伍，使不辨认之类是也。如止以死战为期，苟敌兵益壮，我援不利，则李陵有弓折矢尽之困矣。战极力毙，当自殒陷。能竭智用谋，万变不极，则无死地之忧矣。孙子曰：战贵地利。然则地利者，不可一概用也，但临时观其用何如尔。兵贵设变，不能以变用兵，虽得地利无益也。
　　○逆用古法第四十七
　　举兵用武，率以古法为用执之，与胶柱鼓瑟无异尔，未见决中者也。兵家之利，利在变通之机，观其逆顺。夫兴师之际，当先探敌将才不才。设若敌将不能以兵法使众，惟以勇敢为己任，我则顺用古法待之也。或敌将善用古法，我则逆用古法待之也。夫用兵之奇，莫奇于设伏。设伏之奇，莫奇于新智。新智者，非不师古也，因古而反之尔。古人料敌，以其始来、战阵未合，先以贱而勇者挑之，观其号令、旗鼓之整与乱，士马之强弱，营阵之偏正，行伍之齐肃散乱，言语之喧哗缄墨，以定胜负焉。是以古法曰：若其众喧旗乱，其卒自行自止，其兵或纵或横，其追败恐不及，见利恐不得，如此者将必无谋，虽众可获矣。许洞曰：如古人以此取功，苟敌人能料，我当顺其所料，伏兵待之，以诈示之；俟彼出师，则发伏攻之。古法曰：杖而立者饥也，汲而先饮者渴也，见利不进者劳也，军扰者将不重也，旗动者乱也，吏怨者倦也，悬瓶不反其舍者穷寇也，谆谆翕翕徐与人言者失其众也，数顾者失其群也，来委谢者欲休息也。许洞曰：观古人以此料敌，今则不然，当令精锐吏士分而伏于要冲，使其劳倦残伤者如饥渴失群之状，或数摇动其旗，或数惊扰其众，使吏士喧哗，应敌人所料。苟出师袭我，则潜发所伏，出其不意击之。古法曰：敌如来到，行阵未定，可击也；跋涉长道，后行未息，可击也；行坂涉险，半隐半出，可击也；涉水半渡，可击也；险道狭路，可击也；旌旗乱动，可击也；阵数动移，可击也。许洞曰：在我则不然：如以行阵未定，四面可设伏也；长道移行未息，中可设伏也；山坂半隐半出，长林土谷可设伏也；涉水半渡，则崖岸坡坂可设伏也；狭路险道，则前后可设伏也；旗数乱动，阵数动移，前后可设伏也。如或敌人败走，我师未敢逐之者，防有伏也。古法曰：鸟起者伏也，众树动者来也。不如此，未必伏与来也，欲为疑兵也。我已奔遁，多令老弱者动其众树，及惊鸟起之类也。又曰：无约而请和者，谋也；半进半退者，诱也。此亦大兵已潜遁，恐后人逐者，设此为疑也。许洞曰：料敌以事者，多虑为反古之法也，多中为期，用之于人也。是以兵法如车之载其物，则车之转者由轮也，及有车之用，则东西南北者由人也。故兵法不可执而用之也，明矣。
　　●卷六
　　○水战第四十八
　　凡水战之具，船阔狭长短大小，载人多少，以米为则。一人重米一石，则人数积而可知也。棹、篙、橹、帆、席、组、绳索、沉石、调度，与常船不殊。船上安楼三重，列女墙战格，树幡帜，开弩窗、矛穴、炮车，置垒木、铁汁，状如守城。王伐吴，作大船，长二百四十步，建飞檐阁道，可以奔马驰车。忽遇大风，则人力不能制，甚不便战斗。然为水军，不可不设，以张形势。蒙冲，以犀蒙覆船，皆两厢开制棹孔，前后左右有弩窗、矛穴，敌不得近，矢石不能败。此不用大船，务于速进退，战船也。斗舰，舰船舷上设墙，可蔽半身，墙下开制孔。舷内五尺建栅为女墙，重列战格，上无覆背。前后左右树牙旗、金鼓，战船也。走舸，舷上重列女墙、棹篙，多战卒，选骁勇精锐者，奔走往反如飞鸥，乘人不及，旗帜金鼓列之于上，战船也。游艇，小艇船，无女墙，船上置木床，左右随艇大小长短，四尺一床。计会进止，回军转阵，其疾如飞，虞候居止之，非战船也。海鹘，头低尾高，前小后大，如鹘之状。左右置浮板，如鹘翅翼。虽风波涨大，无倾倒也。覆背上左右皆张生牛皮为之，建牙旗、金鼓如常法，江海之中战船也。
　　○水利第四十九
　　兵法曰：以水佐攻者强。善用水者，其道有四：一曰因，二曰逆，三曰贼，四曰绝。因水之用，其道有二：或敌绝中流而栅，我得上游，因风之利，可以鼓棹纵火，顺流冲之，栅绝而过，风转则止；又若敌在下，士马逆流，我得上游，可以攻之。此二者，所谓因者也。逆水之用也，则为崇堤以障其下，注溢于内，然后引之以灌，所谓逆者也。贼水之用也，敌所以赖水也，当潜以水攻，审地理，阴为畎浍，导之他处，竭敌所赖，所谓贼也。绝水之用也，或以薪木土石，实舟沈之于上，别为长渠泄之；或为沙囊于上流以壅其水，欲水行则以决囊，所谓绝者也。用水之道，有其地非所用而必用，反为所害，顺则善矣。
　　○水攻第五十
　　先量水之高下，水平水槽长二尺四寸，两头及中间凿为三池，横阔一寸二分。池间相去一尺五分。间有通水渠，阔二分，深一寸三分。三池各置浮木，阔狭微少于池。箱厚二分，上建立齿，高八分，阔一寸七分，厚一分。槽为转开，脚高下与眼等。以水注之，三池浮木齐起，眇目视之，三齿齐平，则为天下准。或十步，或一里，乃到数十里，因目力所及，置照板、度竿，以白绳计其尺寸，则高下丈尺分寸可知。照板形如方扇，长四尺，下二尺，上二尺，面阔三尺，柄长一尺，大可握。度竿长二丈，克作二百寸，二千分。每寸内小克。随所向远近高下置竿，以照板映之，眇目视之，三浮木齿及照板以度竿上尺寸为高下，递而往来，尺寸相乘，则山渊水源高下浅深，可以分寸度矣。
　　○过水第五十一
