<!-- { "loadSidebar": true } -->
　　何谓兵额每卫设千戸所五每所设官军一千一百二十名每县设巡司弓兵若干名又设民壮若干名是也今以苏州一郡言之苏州太仓镇海三卫该官军一万六千八百名巡检司三十一共设弓兵一千一百八十名八州县共设民壮一千九百三十名通计军兵民壮共一万九千九百一十名内除弓兵之扣解操江衙门者三十六名民壮之扣解操江衙门者一百二十三名又除巡盐民壮一百七十四名俱当扣听外其余一万九千五百七十七名兵额不可谓不多矣向因承平日久干戈不用借军以运粮逃亡役占缺伍又多今当有事之秋可不亟行奏留与处补乎因弓兵民壮不堪上阵将弓兵裁省一百五十四人差操民壮裁省七十二人共扣充募兵银二千三百六两岂非亟当复旧者乎夫以一万九千五百七十余人分为水陆二枝每枝编作二班或四班按季轮畨至府城与水寨精练务期转弱为强人人可以杀贼名名得其实用何患于防泛乏人乎此之谓不必募兵而兵自足也
　　或问如何奏留曰沿江沿海卫所官军仍留以备倭寇查无倭患去处之军另拨上运
　　或问如何处补曰兵备道督责该府州县正印官通行查选汰其老弱不堪与市井棍徒补以精悍余丁及贫民之愿应例告充者
　　或问如何轮畨赴练曰常以一半属之本处卫所州县就便训练防守汛地一半属之巡捕官领赴该府团操水兵则领赴沿海水寨团操更畨代换巡抚军门坐委知兵武弁一员假以把总名色为之统督郡守为之监督公同训练兵备道以时阅视若人人皆善战在在皆精兵各官乃为称职否则他事虽贤亦论怠旷一州七县各可得兵一千余人分守地方江边海边水陆兵又可得一万余人分守塘港小警则各自为战大警则互相应援行之三四年兵日益精一可当十十可当百岛寇安敢犯境乎
　　何谓粮额我国家祖宗之制每军嵗给月粮临战又给行粮向因缺伍戸部以存粮作羡余别用一旦有事督抚军门又题请别项钱粮用之今欲奏复军额可不奏复原粮以还诸军乎与其裁减弓兵民壮以充募兵之用何如不减其额现成各有身银不必别养募兵之为愈乎此之谓不必加赋而食自充也目今募兵费银无算寇至之时既不得其实用寇退之时又反受其凭陵而军丁之月粮弓兵民壮之身银未闻因其不堪上阵而不之给也哀哉斯民受重赋之累困苦极矣何辜而复出此养兵之费乎如能复祖宗朝之旧规干今日之实事只是费得朝廷一倍
　　练兵
　　一兵士宜令屡经战阵屡立战功将官亲自选用就令训练督战则情义孚而恩威积临敌自可制胜若募兵者一人练兵者一人领战者又一人则选练必不用心而兵将亦不相识断断乎取败此向来之宿痼也非军门救正之不可
　　一练兵之法有五一曰练胆二曰练艺三曰练阵四曰练地五曰练时今惟日期赴演武塲中操演非也
　　何谓练胆有所畏有所恃是也葢军士畏贼则不畏我平日武塲中操演信赏必罚常如在阵时使兵知我之威必不可犯灰其退走之心遇敌而忘之是之谓有所畏也聫属队伍有法譬如敌击吾左恃右必救敌撃吾右恃左必救敌击前后首尾互救气势常壮敢于攻战是之谓有所恃也
　　何谓练艺军中实技惟杨家长鎗李家短鎗与福建之藤牌镋钯处州之筅五兵相卫可以必胜鸟嘴铳乃今日利噐自非有众能短兵接战则亦有时而穷刀鎗藤牌最利御长副总兵等官宜督同教师勒兵分习务期精熟有实用比试之日管操官分辨生熟开掲军门阅比赏罚其习花鎗花刀无益实用者一槩勿取何谓练阵今之兵知合而不知分不论众寡俱团作一堆前者遇敌后不能应至为可恶兵法云阵欲疎战欲宻行阵间须纵横皆有逵巷可以驰马整齐行伍前视心后视背左右视两肩如孙子教吴妇人秘法而又习叠阵法畨休迭上否则宻阵而战反疎矣又今之兵知进而不知退夫退非大班散回之谓乃遂队抽代之谓也若收兵无法则为敌所乗我兵见敌追来纷乱而不能整此二者歴年之大敝也不可以不戒其他金鼓练耳旌旗练目坐作击刺练手足之类乃常法也亦须惯习则进退有度可杂而不可乱乃为尽善
　　何谓练地古之阵法有方有圎有锐有横有直皆因地而异用也若但于武塲中操演而已则遇敌交战之地安得广平方正亦如演武塲者乎善将兵者过山即习登蹑之法过水即习渉行之法过街衢即习巷战之法过林麓即习设伏搜伏之法过田塍即习分行合捕之法地之近者令军士分投识认地之逺者置向画圗哨探务使水陆险要人人不迷而后可
　　何谓练时时有寒暑昼夜雨风霾须令兵士平日习惯任重逺行之态常常各带雨伞一把青布伞袋一条筯一双漆碗一只备渴盐梅茶或酒一小竹筒每队共置铜锅或铁广锅一口不论操演调发行止宿食兵不得离队队不得离哨哨不得离营每哨日设一兵巡风百总轮督无容擅离队伍在外散行饮酒生事违者军法重治则是无时而不练习习惯于平时则临阵饥寒劳苦皆能耐之矣此法不但可以耐时亦定心志壮筋骨长气力大有益于军士
　　一八阵圗六花阵之类乃营法也分派队伍之死规模也古人之糟粕也临敌致胜不在于此何也营自营阵自阵战自战营也者止之阵也阵也者行之营也临敌时须以营阵中人逐队调发交战运用变化全在此心若依古圗不可行也今之将官非脱古阵法而自作聪明则泥古阵法而以之敌忾安在其能制胜也为将者宜知此义
　　一我兵向来取败端由不知地利与不习熟埋伏进攻之法今日练兵须重乎此
　　一岛寇不利水战其所利在于田塍窄狭之处乃其所素习耳古所谓一曰得地利是也我兵向来只在演武塲中训练演武塲中何曾有田塍乎今须于秋收之后及春耕未动之时引兵就田野中演习狭塍遇敌分防冲撃之法如何下水如何赴淖泥中行如何约防如何合围纵横曲折无不便利斯可与敌相角
　　一将官平日训练军士号令营艺须照临阵一般其临阵也即以平日所习者用之则操演一日有一日之效习熟一件得一件之利若今演武塲中所演者通是虚套而临阵之真法真令真营真艺无一相合则耳目生疎虽操演千百年何用哉
　　一凡至演武塲阅兵数万不用按籍可以一览而知其数一卒不遗者有队法也队法即阵法韩信多多益善在此
　　设险
　　一险要有二曰境外曰腹里在境外者须设兵为长久之计在腹内者不必长设但当临时以素练之兵相机拨守葢设兵太滥则力不能及也
　　一腹内险要须以巡司为重増益其弓兵之额而精练之不但大寇窃发可调之以协勦而盐徒土盗彼亦能巡捕矣其次则须用本地大戸免其差役责之以出壮丁团练守御舍此之外更无良法
　　一险要中有原无地形险阻而实不可不设备者如太仓昆山之奣子昆山长洲之陆市是也地当交界两处皆当团兵协守然须分辨贼来处当迎而拒之贼去处当尾而追之不可但顾其界内无事而已握兵者宜申严此令
　　分合
　　一春汛之期不过三月将终四月将半小阳汛之期不过九月将终十月将半过此则非风汛所利矣宜于每年三月九月初各官共分信地领船出海防御春汛至五月终小阳汛至十月终撤归【此每年防泛之分合也】
　　一海濵地里广逺欲一一屯兵分守虽竭蘓松之力不能也惟择要害为寇所必登必经之处设备则可耳若军令素行凡贼寇登岸众军争相救援擒贼与逐贼亦何难哉江濵亦然【此海边派兵之分合也】
　　一祖宗朝设卫所民壮弓兵四散分列有事则差都御史捧勅提督之正欲其聨属调度互相维持而应援也往年倭寇攻郡城州县不救攻州县城郡不救攻卫所亦如之一处兵力几何而可以独御哉必也处处以一半兵守土一半兵听调或揆贼所必经之处而留其听调之兵俱作守土或揆贼所必不到之处而守土之兵俱调征伐则兵常不患其寡势常不患其孤而祖宗命官之初意得矣【此内地派兵之分合也】
　　一兵之胜负不在众寡而惟系于精练与节制分合何如且如领兵三千分为三支每支九百人张掎角之势常以一支当敌二支治力更畨而进当敌者为正兵专司截杀治力者为竒兵专司接援另以三百人仃哨设伏寇虽亿万吾以寡而击之有不胜哉纵遇强敌难胜吾亦岂至于败哉向来战将常有合而无分以至败衂不可以不戒【此临阵进兵之分合也】
　　一古人收兵不茍其行阵中常有逵巷战酣欲罢则逐队相间而抽常存一半与贼对立一半逐渐缩退若干歩而止俟对立者抽囘乃又退缩若一齐囘身转歩背贼而走岂不招敌追袭乎【此在阵退兵之分合也】
　　赏罚
　　一捧勅命旗牌大臣一入演武场便当以军法行事不可姑息务使威令得行于司府司府之令得行于副总副总之令得行于千总千总之令得行于百总百总之令得行于队长队长之令得行于兵乃是军法若太阿之柄不肯素持直至临阵方骤然行之岂能有济赏罸须不逾时使利害近在目前则人思奋而功易成今有经数年不与覈覆者虽终不免然岂足为劝惩乎愿深维之
　　一海中击来船比击去船难于十倍盖去船劫财已满贼气已惰击之甚易杀一贼止是一贼而已若杀来贼一人不知全却好人性命若干其功不可同日语也须分别明白轻重其赏则贼来人自争先奋击间有登岸者寡矣其说详见荆川续藁字字当玩味
　　荆川云再三沈思制贼小船冲突之説滩浅处多钉暗桩薄皮船遇之必碎此一説也先发制人一着惟有望斗上做工夫然必须以利使人惜不得银子每夜各水军编定福船十只每一只望斗人一夜给与银一两使一夜常有人坐在斗上者看贼动静虽月黒之夜若擡船撑船未必无一把两把火光我船便可做手脚不患于大船赶贼不上也月明之夜则斗上纎悉必见正与彼四层望楼是对手至如小船叭喇唬八桨船宜多置铳手即不战亦宜量与给赏多布之八桨叭喇唬等船中火器既多贼来便死打又有望斗内人先报动静不患于小船制贼不下也一只船望斗人每夜与银一两毫厘不可少就是一月浪费银三百两亦说不得支得一月贼必擒矣恐惜费悮了大事望斗人若报贼的当水军因以成功则望斗人即当给与冲锋重赏若有误事定以军法斩首葢赏重则罸亦重也每夜与银一两分毫不可与头目侵尅必使望斗人一一得实惠一胜败之迹有闗于人事者有闗于天意者闗于人事者须表章之以为后人之法闗于天意者特侥幸耳其所闗系至大赏功者不可混施
　　兵戒
　　一贼计有五其初至也必据海濵地方以结巢其深入也必擒我民以为向其合战也必先设伏以诱我兵其野掠也必伪攻城以杜出援其战败也必撒金帛于道路遗货物于巢穴诱人争取而来袭而脱走或弃旗鎗我兵手执之自相疑惑向来贼之得利与我兵之致败首在于此兵法曰知彼知己须知而预备之勿蹈前辙
　　一贼出洋而官兵斩获乃贼之诡计也其船皆空船故留遗物在内耳其人皆掳去良民贼防前去姑以此而饵我耳诸将欲报功不计其虚实也在上者不可不知
　　一向来兵家之败多由割取首级一人得功阵上数人夺之不暇再进又因争缚生擒及检取贼所遗财物妇女最为悮事今后兵士有此须军门查究将官不能节制之罪斩将官之首以徇庶前弊可革也
