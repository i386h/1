<!-- { "loadSidebar": true } -->
　　或问海洋战艘何者为善曰各有所宜也曰有説乎曰有北洋利用沙船南洋利用广福船曰何曰海中使船不畏重而畏轻不畏深而畏浅苏州近洋多暗沙伏途易于胶浅沙船底平而轻能调戗使鬬风不畏滚涂浪且北洋可抛鐡猫故用沙船也广福船至此岂相宜哉闽浙逺洋寥邈空濶风涛常拍天广福苍山鐡之类重而底尖可以破浪且南洋可下木碇故利用广福船也沙船至此岂相宜哉曰然则吴淞白茆福山等港但设沙船可矣奚而设福苍船也曰贼舟有大有小御贼小舟以吾沙船足矣若遇大舟而亦以沙船御之其傍甚卑易跃而登短兵相接胜负叵测夫岂可恃也福船凌风驾涛顷刻千里势如山摧贼舟遇之大者即碎小者即犂鬬船力不鬬人力可立而胜也且夺上风施火器贼舟即焚故设之以备用西北则至于子江东南则至于大七小七非为海濵港口之用而设也曰旣云易于胶浅又云西北至江东南至大七小七此路非里海沙船而行者乎曰福船有三种上焉者谓之大福船【其髙如城敌难仰攻但非人力可驱全仗风势吃水一丈一二尺惟利大洋若无风即不可使一入里海沿浅而行即无用矣】次者谓之海沧【畧小于福船吃水七八尺风小可动但其功力非福船比】又次者谓之草撇【乃福船之小者】皆福船也东洋深浅非沙民不能知福船大小非福人不能驾故以福人操舟而杂用沙民以为乡导且学习之所谓设福船者如此非尽用大福船也苍山铁不能犂沈贼舟但可以捞首级其傍多橹追贼里海亦甚便易八桨船惟供哨探之用不能击贼也曰广福一类也广船何以不设曰此在闽浙已不便矣况苏松乎故旧尝议设而复中止曰何曰广船大于福船且用铁栗木制造非若福船用松杉之柔脆也二船在海若相冲击福船即粉倭人造船亦用松杉不敢与广福相冲但广船难用其故有七葢广船非我军门所辖不似福船之易制御一也船若毁壊须用铁栗木修理难乎其继二也造船大户倩人驾使任其敝而不惜三也造费浩烦其敝甚易移文修造理势难行四也将欲重价以雇之则此船在广鱼盐之利自多区区价微不乐于雇五也欲许其帯货则广货之来无资于海葢福建收港溪水甚逆浙直道逺风涛可畏不如一逾梅岭即浮长江四通八达故虽帯货亦非其所愿六也向来通倭多漳泉无生理之人广船自以鱼盐取西南诸畨之利不必如福船之当啗以取中国之利七也知乎此则广福船之当用与不当用岂不相去径庭矣乎
　　福船论
　　或问福船与沙船海战孰利曰福船者至利至利之器也何也洋中使船惟畏浅而不畏深洋中击贼惟鬬船力而不鬬人力倭舟矮小福船乘风下压如车碾螳螂所谓至利者此也但髙大如城非人力可驱全仗顺风顺潮而回翔有所不便又其吃水一丈一二尺惟利空濶大洋在里海则易胶浅亦不能逼岸而泊须假哨船接济故又有海沧船之设其犂贼舟与福船同而吃水仅七八尺虽风小亦可动均之不能捞取首级捞取首级非草撇船与苍山铁不可也此皆福船之别名而异用也功力之大莫如福船矣其在今日则福船之于大洋亦为无用葢福船之制髙大可容百人其底尖其上濶其首昂而张其尾髙耸设柁楼三重于上傍皆设板裼以茅竹坚立如垣其防桅二道中为四层最下一层不可居惟实土石以防轻飘之患第二层乃兵士寝息之所地板隠之须从上蹑梯而下第三层左右各设大门中置水柜乃扬帆炊爨之处也其前后各设木碇系以综防下碇起碇皆于此用力最上一层如露台须从第三层穴梯而上两傍板翼如栏人倚之以攻敌矢石火炮皆俯瞰而发敌舟小者相遇即犂沈之而敌又难于仰攻此其制诚尽善而尽美矣旧规每岁脩葺给银三四十两捕盗领之迩因海患稍寜有司仅肯半给而捕盗反侵尅之惟涂餙以油灰而已器皿损缺莫之补葺火器之类给发年久渐不可用且其数有限不足以支旦暮及迎官襍放之用稽查官至则那贷支吾或无火药于内兵数常缺三分之一挽雇泊处居民书其年貎俾之影射故其舟出洋即沈况望有敌忾之绩乎此其咎不独在于捕盗上司所宜严究其弊而急反之毋徒恡费焉可也虽然抑有説焉【若曽】尝闻宪副张公云福船必多人而后可以驾使葢其在洋常防风潮危急也人数若寡则扬帆弛帆起碇下碇或遇舵壊呼吸之间欲易他舵虽尽在舟之人且不足用其谁与敌为角乎向来官府但知省费而欲沙汰不知置其舟于无用是不如不设之为愈也此其可慨一也每一造福船其费甚大暴露于风雨震击于怒涛其壊又甚易向来海氛暂熄官府以其虚设而不葺然又不敢不为先事之防一舟壊则复造一舟为费反多其壊也复坐视焉是不如不造之为愈也此其可慨二也欲用福船须雇福人驾使其人多与倭通遇贼輙纵而不击大洋运柁毫厘千里以风不便为辞乃其故态也议者谓当叅以我兵学习使船之法十余年来未见有能学者官府不究而犹雇福人甘受其悮是不如不雇之为愈也此其可慨三也张公名情常任福清兵备亲歴之言敢述以为当道告云
　　沙船论一
　　水战非乡兵所宜乃沙民之长技也葢沙民生长海濵习知水性出入风浪履险若夷直太仓崇明嘉定皆有之但此船惟便于北洋而不便于南洋亦仅可以恊守各港出哨小洋而不可以出大洋其説愚已详载于海防论中矣然沙船虽能接战而上无壅蔽火器矢石何以御之不如鹰船两头俱尖不辨首尾进退如飞其傍皆茅竹板宻钉如福船傍板之状竹间设牕可以出铳箭牕之内船之外可以隠人荡桨必先用此冲敌入贼队中贼技不能却而后沙船随后而进短兵相接战无不胜鹰船沙船乃相须之器也
　　沙船论二
　　或问捕盗者沙船也为盗者亦沙船也海宼生发之时少平靖之时多沙船可无设欤曰不然海中诸沙地广而粮轻太仓嘉定崇明常熟诸大家别业在焉居民室庐在焉其所以往来出入者沙船也何可废耶曰使其为盗也奈何曰鱼盐芦苇乃天生自然之利也利之所在民必趋之方其贩载之时未有为盗者也空船回洋始行劫耳若因其劫并其采捕之业而禁之有是理哉曰然则何策以防闲之曰其策有二辨船只禁双桅是也何也昔人尝立查船之法每沙船大书于其尾云某县某沙某人船雕刻而粉涂之令人易于辨认其法美矣为盗者以一芦蓆遮掩被劫之人仍不能认何如其巧耶如愚见莫若以天云雷雨日月斗星之类每五舟共占一类每一类分为五色如畵红云者自舟首至舟尾悉为红云青黄黑白亦然如是则盗虽欲遮掩岂能尽掩也哉旧制双桅船私自下海者禁世平法弛双桅习以为常甚则有五桅者官军不能制近日当道尝申明之然沙船入港头桅多寄海口盘诘者无可指擿何如其巧耶如愚见莫若酌为定制廵船宜快多用桅橹沙民止许户船一只每船止许帯副帆副桅以防损壊而桅眼不许有二则廵船常速民船常迟此查船之良法也
　　沙船论三
　　国朝江海战船原有成式今以沙船代廵船何欤曰有説焉国初州县卫所各设廵捕官一员如太仓州州廵捕官率领民壮卫廵捕官率领官军出海崇明县县廵捕官率领民壮卫廵捕官率领官军出海各有哨船各备器械皆官造而给之者也今之廵捕官额设如故而廵船与器械皆无矣每年出海非雇赁船只与自备器械奚以哉且如崇明千户所每一廵盐用船五只每日出赁价一钱每日即费银五钱矣其俸能防何而可以胜此赔貱乎故廵捕官常不肯出海出海惟有耆民沙船而官府廵捕船反无之上司比较寜受其责也举崇明一邑而太仓镇江可例推矣虽然不出海之弊犹小也海中惯为窝主大家惧廵捕官出海往往私献贿赂谓之年例廵捕官受之盐船结幇而无所忌盗舟充斥而莫之戢酿成大患不数年即有海盗生发之患如秦璠王艮之类是也为今之计莫若议定官银若干造船制器径与廵捕官领之分其信地严其稽考轮畨出哨交牌为验务期海中常有廵船往来哨捕如是而盗有不除者吾未之信也
　　沙船论四
　　问内洋击贼素称沙船为最而迩年不得其力何也曰其説有二一是上官处之失宜一是总兵用之无法请言之昔者倭变之作也耆民船户当道敦请有身家者充之在船俱用正身防汛之日正身以身家为恤所募皆精悍之兵所帯什物器械火药之类皆坚好而具备当道破格而礼貎之所以收其僇力而得其成功者此也今也有身家者俱不肯出或雇无頼之人或以家丁充代此辈惟以冒饷为心岂知畏法也哉火械之类亦如福船之弊支吾官府无实用矣然是船也实系大户所造上焉者费银三百两次焉者二百两最下者亦百两有竒而向来官给修价不足以抵其半且如今年飓风之变吴淞江壊船十四只崇明壊船三四只俱令耆民赔补无所控诉况又有常例书写之费其苦何如耶使当道优其礼遇佥其正身革其常例书写之弊重其修理之値如是而有不效力者吾不信也夫兵船之设本以御倭迩来总叅衙门以耆民沙船为承奉人情之用迎送往来络绎于四郡甚至湖藩江右亦差往焉船户肯甘心而服役哉使当道禁革以休养之专设以听调之如是而有不效力者吾亦不之信也
　　沙船论五
　　宼舶之来有母船有子船母船高大非吾沙船之所能敌须用福船广船以当之其子船则沙船可以相敌要之母船仅可行于大洋亦不能近岸贼欲登岸必用子船吾以沙船御其子船而避其母船则母船虽大犹之无也然用福广大船须以吾沙船水手大半与南人相间而学习之俟其自能行使即革去南人而不用则宼之母船子船沙民皆可以御之矣
　　黄鱼船议一
