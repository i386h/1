<!-- { "loadSidebar": true } -->
　　黒鞑遗事曰其马野牧无刍粟六月餍青草始肥牡者四齿则扇故阔壮而有力柔顺而无性能风寒而久嵗月不扇则反是且易嘶骇不可设伏蹄锲薄而怯石者叶以铁或以板谓之脚澁凡驰骤勿饱凡解鞍必索之而仰其首待其气调息平四蹄冷冰然后从其水草牧者谓之兀剌赤回回居其三汉人居其一也尝考鞑人养马之法自春初罢兵后凡出战好马并恣其水草不令骑动直至西风将生则取而空之絷于帐房左右啖以些少水草经月膘落而实骑之数百里自然无汗故可以耐远而出战防常正行路并不许其吃水草葢辛苦中吃水草不成膘而生病此养马之良法南人反是所以马多病也其牡马留十分壮好者作移剌马种外余者都扇了所以无不强壮也移剌者公马也不留扇专管骒马羣不入扇马队扇马骒马各自为羣队也凡马多是四五百匹为羣队只两兀剌赤管手执鸡心铁挝以当鞭棰马望之而畏每遇早晩兀剌赤各领其所管之马环立于主人帐房前少顷各散去每饮马时其井窟止可饮四五马各以资次先后于于自来饮足而去次者复至若有越次者兀剌赤远挥铁挝俯首住足无或敢乱最为整齐其骒马羣每移剌马一疋管骒五十疋骒马出羣移剌马必咬踢之使归或他羣移剌马逾越而来此羣移剌马必咬踢之使去挚而有别尤为可观冀越集曰余留上都开平路冀州之域马最蕃育月有騳有騳则左前足与右后足相应故其后足过于前足所以迟疾则左前足与右后足同起右前足与右后足相应故彼中以绳系前后二足教其驹学也又尝至广西此其地接云南八畨冬有雪有氊衫有车辆产大马能上下山谷亦人敎之系马母山巅系其驹于山下饥则嘶鸣放之登山又舍其驹于髙峻之所留马母于其下饥则放驹下山如此一二年则蹄脚牢硬履险如夷其马性急喜掉尾坏人衣服用针刀断其尾筋者皆良马
　　程大昌曰市马于北蕃古记无载然已有其事盐铁论曰齐陶之缣南汉之布中国以一端缦得匈奴累金之物驴骡骆驼可使衔尾入塞则汉世已尝出缣帛买马塞外矣顾其时彼未知中国缣帛真价故得出一缣一布而得累金之物至唐世则病其酬帛之多矣
　　事林相马经曰二十二相眼为先次观头面要方圆眼似垂铃紫色鲜满眶凸出不惊然白缕贯瞳行五百斑如撒豆不同看面颅侧击如鎌背鼻如金盏可藏拳口乂须深牙齿远舌如重劒色如连口无黒靥须长命唇似垂箱葢一般食槽寛阔顋无肉咽要平弓筋有拦耳如杨叶刀批竹燕骨髙弓髀不坚入肉八弓弯左右龙防髙弓上古传项长如凤须弯曲鬃毛茸细腰如绵鬐长膊阔抢风小臆髙胷阔脚前寛膝要髙弓员似掏骨细筋粗节要攅蹄要圆实须卓立身平充阐要平寛筋骨节弯须密排鞍肉厚穏金鞍二峰压二如藏骨卧如猿落立如山鹅鼻曲直如停穏尾似流星散不连膏筋大小须匀壮下节攅筋一钱羊髭有距如鸡距能奔急走日行千以前贵相三十二万中难选一俱全眼如垂铃脑骨欲员垂睛欲髙耳如削筒颊骨欲员项长弯细鬃欲茸鬐欲髙排鞍欲厚脊梁欲平
　　腰要短促砚骨欲平肋扇骨密后看须蹲狗接脊骨短眼光有肉面如削兎鼻要寛大上唇欲方口文欲深下唇欲损槽欲寛项欲筀鸣腤欲平胷欲阔铠肉欲厚膝欲员脚欲直蹄欲员胫脡骨细脚大而实掌骨欲髙肚下生逆毛节欲近筋骨欲旋后蹄欲大欲近鹿节欲曲曲池欲深腹平尾欲端汗沟欲深尾骨欲短外肾欲小腿似琵琶尾欲苴细后脚欲细
　　宋熈宁六年初马军用大鞍不便野战至是始用边様皮鞔小鞍用木鞍长缰回旋转射得尽驰骤之技北征录曰马鞍桥制有数等一曰太师桥二曰错结裹三曰海湖桥四曰西桥近日三司诸军皆用太师错结裹海湖三様池阳江鄂京南襄阳多用海湖一様海湖之制前后桥低贴马肉其摘防低压马脊师出日久马膘瘦减受重则鞍颊打破马脊脓血溃烂不堪乗骑以至死伤前嵗泗上符离唐邓之役皆坐此患海湖桥病也错结裹后桥虽髙而前桥亦低故伤马前脊太师桥前桥虽髙而后桥亦低故伤马后脊惟西桥一様前后桥比他桥皆髙数寸搭袋常系后桥之下虽上载甲军下稍搭袋鞍颊亦不着肉鞍桥亦不砑脊甚为利便关西人多用故曰西桥然诸军鞍座尽用粉皮欲使骑坐者不被隠閤不知粉水也遇雨浸内透坐马者衣袴皆湿大为利害不若用黄油皮鞔之及鞍桥虽用髙空下用连替摘防免有转侧縁凉替与鞍相离上马攀桥则鞍与替不相粘着多致攀转鞍桥坠下马腹临急悮人性命是谓鞍制
　　鞑靼其鞍辔轻简以便驰骋重不盈七八斤鞍之鴈翅前竖而后平故折旋而膊不伤圆故足中立而不偏底阔故靴易入缀之革手揉而不硝灌以羊脂故不受雨而不断烂阔不逾一寸长不逮四故立马转身甚顺
　　北征录曰马军骑马则吊腿欹斜而两足可忧下马则筌刺暗投而鞋履可破靴之功大矣然近日马军类多脱去马靴或怠于附带而弃之郊野或宁使赤露而束之鞍殊不可晓及考其所自葢今日诸军之靴皆用牯牛皮制造故皮性太硬未着则不能穿足入脚袜凹太深既着则不能擡足起步牵马下程则夹破脚砑而久成疮疡落马坠地则柱定膝胯而不能起立不惟肌肉不保且反伤于磨擦其视金人所制之靴万万不同今后宜令袜用软皮而上则系以皮带鞋用硬皮而下抹以漆蜡其制与今人软凹泥靴相类而不用钉距是谓靴制
　　井田之法非独为均田制禄而已葢所以隂寓设险守国之意故中原平衍设立许多沟浍许多阡陌使车不得方其轨骑不得骋其足故也岂非寓至险于大顺之中者乎观晋郤克欲使齐人尽东其亩以便戎车吴玠在蜀于天水军作地网以阻金兵之骑于此可以验之也
　　北征录曰陷骑之法不止一端大率不过敌骑众多不容鬭敌伺其所行之道制为陷骑之具勿令贼知然后示之以弱以诱其必来啖之以利以致其必至使其堕我之圏圚而不自知入我之陷穽而不可脱其法有六一曰伏鎗用火炼竹鎗斜埋成列却于鎗头所到处掘地成窟长一尺五寸阔半之用竹一尺八寸埋在内次以竹圏挽鎗着地覆以草茨不令知见复用挽鎗竹圏从窟内系提头索别曵于鎗头所止处一丈许遇贼马踢动提头索拽去挽鎗竹圏则鎗头向敌起地三尺贼马无不中伤二曰绊索用麻索各长五丈以下两头及中间各长一丈用木桩系索钉之于地用青竹竿五条撑索腰控低着地扣以机结木钩如猎具制遇马足触动机结则撑索竹去地三尺贼马无不被绊三曰马拖谓用竹削成筯大其长数倍于筯其锥甚鋭用以簮地其尾则用热汤煮过令捶碎和麻各以成索索尾又安扣头扣转于竹片之上仍将鎗捍拽索于竹片之首遇马被套而走则索尾之鎗自卓其腿腹四曰马筒用掘地成穽深一尺阔三寸内置攅锥遇马足被陷则攅锥自刺其蹄踵五曰青穽谓于麻麦草芥之地掘而成穽不拘广狭上以芦蓆箬盘竹席之属覆之而掩以麻麦草芥随其物之类色使敌马不觉足陷六曰白穽谓于尘沙土石之地掘而成穽不拘广狭上以芦蓆竹之属覆之而掩以尘石沙土随其地之颜色使敌马不觉足陷以上六法皆于道路预先修设以待其来然器用之设非瞬息可成制作之艰非顷刻可办乃若仓卒相逢不期而遇前不得以膺其锋后不得以避其鋭当是之时不费寸土尺木而贼马自抵于损伤不劳匹马只轮而贼骑自至于颠覆其法亦六一曰刺毬四方有锋中间有蒂以铁为之二曰蒺藜砺之以锋淬之以毒以铁为之三曰茅针其形如针而稍大以铁为之四曰鹅项其形两曲而上下皆鋭以铁为之五曰菱角以铁为菱角六曰皁角以铁为皁角以上六法皆预先打造遇欲用则令筌棰撒掷在地然平原旷野我知而敌不知乃可施巧道狭路隘敌险而我亦险将何以为两难见巧之策莫若因地设险使敌骑之来可入而不可出吾军之利可见而不可夺其法有八一曰踢圏以竹为圏挿于马道以索续于竹圏之上用套马足二曰截径用竹弩一张竹檐七片菠菱箭一只以马尾头发之属曵之马道马头触之则箭发马倒三曰伐木马行于林樾之中令伐木横道则马不可过仍止令半折不得伐断恐为敌人下马拖拽离路四曰结草谓马行于草野之中其正路故令断絶砖石堆塞柴茨却于四围用草结团其稍令阑绊过路马急走则被绊众队皆倒五曰种冰谓道路险峻或髙坡峻岸或斜城陡冈当令迎风灌水冻结成冰则滑溜不可过六曰裂石谓马道窄狭两傍皆土水当令抄掘塞路七曰断桥谓马经过桥梁必毁折令不得渡八曰琅琊版谓用版钉琅琊钉于上行则载于粮车之上用则埋于沙砾之地以上八法皆能陷贼骑于道峡险要且扼贼于险此固可用贼知险而不入将安用之在我则有诱骑之术使贼马见此踊跃而前奔腾而至自抵死亡自投陷穽而不容止遏其法有四一曰蒭诱谓敌马行远久阙草蒭故下置陷穽鎗刺而上覆蒭秣使马见之自投死地二曰饵诱谓贼马饥饿日久故下置陷穽鎗刺而上覆菽粟豆料使马见之自投死地三曰献青谓贼马入境久不牧放有草茨青苍之地设陷穽鎗刺使贼马望见草色而不顾险陷四曰献白谓贼马入境不汲饮即于陂池溪涧之地设陷穽锥刺使贼马望见水色而不顾险陷以上四法皆令贼马自赴水火前凡二十四法皆陷骑要其他如水药之秘风沙之变虽曰奥妙然防似浮诞姑置勿论
　　牛
　　相牛经曰须头小脑大头长身短角方眼圆脊高而臀低佥毛不分立齐足乃可为耕力头欲瘦小不用多肉面欲得长短则命促经云面髙正长有齿无旋面若两分益主损身眼欲得大去角要近有白脉贯瞳吉眼赤者触人眼下有旋毛名涙滴主丧服鼻欲软而大易牵鼻七毛逆凶经云鼻如镑鼻难牵无力口欲方大易喂能食齿欲白若龈有縁招官灾经曰齿牙雪白多招田宅角短方大纹浪角形如仰弓吉向前吉向后凶两角间有乱毛起名头陀妨主经云角圆纹细使即迟滞耳去角要近略可容指方好多长毛不耐耳后有旋毛名刺环招盗贼经云耳角近促不用营禄耳去角远千里不转颈骨欲得长大肩膂欲得窊若窊则为双肩主有力若窊者为单肩少力毛短密硬而黑者奈寒踈长如防毛者怕寒毛赤坚自害损主倚毛向前吉向后凶肚下有搒毛使即倒行前脚欲直而阔后脚若曲而开股瘦小则防快经云前脚如筒后脚如弓蹄欲得大青黑紫为铁吉经云蹄色黄白行不满百隂虹属颈者千里牛也前带抱喉及临耳者早死经云前后无带至老无害后带半长法主横伤乳红多子吉乳踈黑无子生袋深隠乃吉橯出者凶尿射前胯者快直下者钝屎欲蹲放经云屎如螺旋用力如雷声身欲得圆齿欲得密脊欲得敛臀欲厚重尸骨麄少毛者有力尾稍长大吉
　　舟
　　吴楚杨越之间俗习水战故吴人以舟檝为舆马以江海为平地是其所长春秋时吴以舟师伐楚又越军吴军舟战于江伍子胥对阖闾以船军之教比陆军之法大翼者当陆军之车小翼当轻车突冐者当冲车楼船者当行楼车船者当轻足骠骑【大翼以下皆名】公输般自鲁之楚为舟战之具谓之钩拒退则钩之进则拒之汉武伐南越于昆明开池习水战制楼船上建橹楼戈矛下置戈防以御蛟鼍水怪之害然橹战舰形制之盛不若轻疾之利故张兵威畜器械以楼船大舰为先趋便利立功效则走舸海鹘为其用或伏袭而入敌境则游艇蒙冲凡舟皆可用也
