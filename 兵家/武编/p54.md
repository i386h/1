<!-- { "loadSidebar": true } -->
　　宋张公咏平李顺之明年复有刘旴相继叛命公命讨平之既而凯旋忽有持首级来者公曰当奔突接战之际岂暇获其首此必战后斫来知复是谁殿直叚伦曰如学士之言真神明当时随伦为先锋入贼用命者皆中伤被体何尝获首级公乃先録中伤之人而以持首级来者次之于是军伍欢跃又皇祐中侬贼叛命狄青讨之青临行上言以谓古之师还以讯馘告割耳鼻则有之不闻以获首者秦汉以来方有是事故获一首赐爵一级因谓之首级然开争啓幸莫此之甚故军士争首级以致相杀又其间多以首级为货售于无功不战之人非所以劝愿一切寝罢如师有功则差次其劳全军加赏无功则斟酌其罪全军加罚庻合上下一心不専自为私计则决胜之道也从之遂大捷然则青之智识亦公之智识也
　　后汉大将曹操每攻城破邑得靡丽之物则悉以赐有功者若勲劳宜赏则不恡万金无功冀施分毫不与司马懿征公孙渊既破城兵士寒冻乞或曰幸多故襦可赐之懿曰襦者官物人臣无私施不与
　　木师征蜀诸将入辞太祖谓曰所破郡县当倾帑藏为朕赏战士国家所取惟土疆尔故人皆效命所至成功如席卷之易
　　罚
　　晋侯入曹令无入僖负覊之宫而免其族报施也魏犨颠颉怒曰劳之不图报于何有爇僖负羁氏魏犨伤于公欲杀之而爱其材使问且视之病将杀之魏犨束见使者曰以君之灵不有宁也距跃三百曲踊三百乃舍之杀颠颉狥于师
　　晋与楚战于城濮晋中军风于泽亡大斾之左旃祁瞒奸命司马杀之以徇于诸侯使茅防代之师还济河舟之侨先归士会摄右振旅凯以入于晋献俘授馘饮至大赏徴会讨贰杀舟之侨以徇于国民于是大服君子谓文公其能刑矣三罪而人服
　　赵宣子言韩献子于晋灵公以为司马河曲之役赵孟使人以其乘车于行献子执而戮之众咸曰韩厥必不没矣其主朝升之而暮戮其车其谁安之宣子召而礼之曰吾闻事君者比而不党夫周以举义比也举以其私党也夫军事无犯犯而不隐义也吾言汝于君惧汝不能也举而不能党孰大焉事君以党吾何以从政吾故以是观汝汝勉之茍从是行也长临晋国者非汝其谁皆告诸大夫曰二三子可以贺我矣吾举厥也而中吾乃今知免于罪矣
　　晋侯之弟杨干乱行于曲梁魏綘戮其仆晋侯怒谓羊舌赤曰合诸侯以为荣也杨干为戮何辱如之必杀魏綘无失也对曰綘无二志事君不避难有罪不逃刑其将来辞何辱命焉言终魏綘至授仆人书将伏剑士鲂张老止之读其书曰日君乏使使臣斯司马臣闻师众以顺为武军事有死无犯为敬君合诸侯臣敢不敬君师不武执事不敬罪莫大焉臣惧其死以及杨干无所逃罪不能致训至于用臣之罪重敢有不从以怒君心请归死于司冦公跣而出曰寡人之言亲爱也吾子之讨军礼也寡人有弟弗能教训使干大命寡人之过也子无重寡人之过敢以为请晋侯以魏綘为能以刑佐民矣反役与之礼食使佐新军
　　司马穰苴田完之苖裔齐景公以为将军捍晋燕之师苴曰臣素卑贱君擢之加大夫之上权轻愿得君之宠臣以监军乃可景公乃使庄贾徃苴既辞与贾约曰日中会于军门穰苴先驰至军立表下漏待贾贾晩至苴曰何后期贾曰亲戚送之故留穰苴曰将受命之日则忘其家临军约束则亡其亲援桴鼔之急则亡其身今乡国深侵君不安席百姓之命皆县于君何为相送召军正问曰军法期而后到者云何对曰当斩遂斩贾以徇三军皆震詟于是遂击燕燕师遁遂取所亡之地而归
　　前汉胡建守军正丞时监军御史为奸穿北军垒垣以为贾区建斩之奏曰军法立武以威众诛恶以禁邪今有穿军垣以求贾利私买卖以为市无以帅先士大夫法曰壁垒已定穿窬不繇路是谓奸人奸人者杀臣昧死以闻制曰司马法国容不入军军容不入国三王戒誓于军中欲民先成其虑也建又何疑建由是显名后汉祭遵从光武征河北舍中儿犯法遵格杀之光武怒命收之主簿陈嗣谏曰明公常欲众军整齐今遵奉法不避是教令所行也帝乃以为刺奸将军谓诸将曰当避遵吾舍中儿犯法尚杀之必不私诸卿也
　　吴将吕蒙围闗羽定南郡尽得羽将士家属皆抚慰之约令军中不得干厯人家有所求取蒙麾下士汝南人取民家一笠以覆官铠官铠虽公物蒙犹以为犯军令不可以乡里故而废法遂垂涕斩之
　　唐髙崇文宪宗初为右神策行营节度统诸镇兵讨西川刘辟至兴元军中有折逆旅之匕箸者斩以狥初辟陷东川擒节度使李康及崇文克梓州乃归康求雪已之罪崇文以康败军失守斩之
　　隋杨素为将多权略乘机赴敌应变无方然大抵驭戎严整有犯军令者立斩之无所寛贷每将临冦求人过失而斩之多者百余人少不下十数流血盈前言笑自若及其对阵先令一二百人赴敌陷阵而还者则已如不能陷阵而还者无问多少悉斩之又令二三百人复进还如向法将士股栗有必死之心由是战无不胜时称名将
　　隋契丹入冦营州韦云起诏防突厥兵徃讨之啓民可汗发骑二万受其处分云起分为二十营四道俱引营相去各一里不得交杂闻鼔声而行闻角声而止自非公使不得走马三令五申之后击鼔而发军中有犯约者斩纥十一人持首以狥于是突厥将帅来入谒之皆膝行股战莫敢仰视终立功焉
　　唐元和中王师讨吴元济贼令姚海率劲兵二万围丰攻城甚急王智兴复击败之于贼壁获姜妾智兴惧军士争之乃曰军中有女子安得不败此虽无罪违军法也即斩之以狥
　　唐髙仙芝每出征讨令封常清知留后事常清有才学果决知留后时仙芝乳母子郑徳诠为郎将威望动三军常清出回诸将皆引前徳诠自后走马突常而去常清至使院命左右密引至防凡经数重门徳诠既过命随后闭之常清离席谓曰常清起自细微中丞过听以常清为留后郎将何无礼对中使相凌因叱之曰郎将须蹔死以肃军容因令勒回杖六十面仆地拽出仙芝妻及乳母于门外号哭救之不得因以其状上仙芝览之惊曰已死矣及见常清遂无一言常清亦不谢于是军中股栗
　　唐范希朝为振武节度界上有党项室常交居蕃落之俗有长帅至必効竒骑名马虽防者犹曰当从俗以致其欢希朝一无所受积十四年皆保塞不敢横暴蕃虽狗窃防偷必杀无赦蕃落深惮之
　　唐朔方总管张仁愿筑三受降城表留年满镇兵以助其功时咸阳兵二百余人逃归仁愿尽擒之斩于城下军中股栗役者无不尽力六旬而三城俱就
　　宋云州观察使郭进在石岭闗干敏有材善听断以钩距得人情御下有方略军政严肃然天性喜杀士卒少有违令必寘于法每有讨伐皆奋不顾死多致克捷在西山太祖每遣戍卒必谕之曰汝辈当谨奉法我犹赦汝郭进杀汝矣其为将严肃如此
　　宋马知节徙知定逺军时部民入堡卒有盗妇人首饰者防军止笞而遣之知节曰民避外虞而来反为内冦所掠此而可恕何以肃下即斩之又敌众犯塞民相携入城知节与之约有盗一钱者斩俄有窃童儿钱二百者即戮之自是无敢犯者
　　隋杜伏威聚众自称总管有敢死之士五千人号为上募宠之甚厚与同甘苦有攻战輙令上募击之及战罢阅视有疮在背者便斩之以其退而被击也所获赀财皆以赏军士及战死者以其妾徇塟故人自为战所向无敌
　　唐杨师立移檄行在百官及诸道将吏士庻数陈瑄十罪自言集本道将士八州坛丁共十五万人长驱问罪诏削师立官爵以髙仁厚为东川留后将兵五千讨之以西川押牙杨茂言为行军副使贼党郑君雄张士安坚壁不出髙仁厚曰攻之则彼利我伤围之则彼困我逸遂列十二寨围之夜二鼔君雄等出劲兵掩击城北副使寨杨茂言不能御帅众弃寨走其旁数寨见副使走亦走东川人并兵南攻中军仁厚闻之大开寨门设炬火照之自帅士卒为两翼伏道左右贼至见门开不敢入还去仁厚发伏兵击之东川兵大奔追至城下蹙之壕中斩获甚众而还仁厚念诸弃寨走者明旦所当诛杀甚多乃密召孔目官张韶谕之曰尔速遣步探子将数十人分道追走者自以尔意谕之曰仆射幸不出寨皆不知汝曹速归来旦牙叅如常勿忧也韶素名长者众信之至四鼔皆还寨惟杨茂言走至张把乃追及之仁厚闻诸寨漏鼓如故喜曰悉归矣诘旦诸将牙集以为仁厚诚不知也坐良久仁厚谓茂言曰昨夜闻副使身先士卒走至张把有诸对曰昨夜闻贼攻中军左右言仆射已去遂策马叅随既而审其诈复还寨中曰仁厚与副使俱受命于天子将兵讨贼若仁厚先走副使当叱下马行军法代总军事然后奏闻今副使既先走又为欺防理当何如茂言拱手曰当死仁厚曰然命左右扶下斩之诸将股栗仁厚乃召昨夜所获俘虏数十人释缚纵归君雄等闻之惧曰彼军法严整如是自今兵不可复出矣中和四年仁厚围梓州久不下乃为书射城中遗将士曰仁厚不忍城中玉石俱焚为诸君缓师十日使诸君自成其功若十日不送师立首当分见兵为五番番分昼夜以攻之于此甚逸于彼必困矣五日不下四面俱进克之必矣诸君图之数日君雄大呼于众曰天子所诛者元恶耳他人无预也众呼万嵗大噪突入府中师立自杀
　　宋狄青征侬智髙有因贵近求从青行者青延见谓之曰君欲从青此青之所求也何必因人之言乎然智髙小冦至遣青行可以知事急矣从青之士能击贼有功朝廷有厚赏青不敢不为之请也若徃而不能击贼军中法重青不敢私也君其思之愿行则即奏取君矣非独君也君之亲戚交游之士幸皆以此言告之茍欲行者皆青之所求也于是闻者大骇无复敢言求从青行者其所辟取皆青之素所知以为可用者人望固已归矣及行率众日不过一驿所至州輙休士一日至潭州遂立行伍明约束军行止皆成行列至于荷锸赢粮持守御之备皆有区处军人有夺逆旅菜一把者斩之以狥于是一军肃然无敢出声气万余人行未尝闻声青每止邮驿四面严兵每门皆诸司使二人无人得妄出入求见青者无不即时得通其野宿皆成营栅青所居四面陈兵彀弓弩皆数重所将精锐列布左右守卫甚严
　　宋岳飞征羣盗过庐陵托宿防市质明为主人汛扫门宇洗涤盆盎而去郡守供帐饯别于郊师行将絶谒未得通问大将军何在殿者云已杂偏禆去矣其严肃如此
　　五危
　　齐上将单率师将攻狄鲁仲连子曰将军攻狄必不能下矣单曰吾以破亡余卒破万乘之燕今攻狄而不能下何也上车不谢而去遂攻狄三月不克齐婴儿謡曰大冠若箕修劒柱頥攻狄不能下垒枯丘单乃惧问鲁连子对曰将军在即墨之时坐则织箕立则杖锸为士卒倡当此之时将军有死之心而士卒无生之气闻是言莫不掩泣奋臂而欲战此所以破燕也当今将军东有掖邑之封西有淄上之寳足以乐生而恶死此之所以不胜也田单明日结髪励气立于矢石之间引枹而鼔之狄人乃下
　　防洁可辱
　　田文既死公叔为相尚魏公主而害吴起公叔之仆曰起易去也公叔曰奈何其仆曰吴起为人节防而自喜名也君因先与武侯言曰夫吴起贤人也而侯之国小又与强秦壤界臣窃恐起之无留心也武侯即曰奈何君因谓武侯曰试延以公主起有留心则必受之无留心则必辞矣以此卜之君因召吴起而与归即令公主怒而轻君吴起见公主之贱君也则必辞于是吴起见公主之贱魏相果辞魏武侯武侯疑之而弗信也吴起惧得罪遂去
　　必死可杀
