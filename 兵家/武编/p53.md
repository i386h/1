<!-- { "loadSidebar": true } -->
　　晋文侯问政于舅犯舅犯对曰分熟不如分腥分腥不如分地割以分民而益其爵禄是以上得地而民知富上失地而民知贫古之所谓致师而战者其此之谓也魏吴起为将与士卒最下者同衣食卧不设席行不乘骑亲裹粮与士卒分劳卒有病疽者吴起为吮之卒母闻而哭或谓其母曰子卒也而将自吮其疽何哭为母曰非然也徃年吴公吮其父父战不旋踵遂死于敌今又吮其子妾不知其死所矣是以哭之于是击秦拔其五城
　　后汉叚颎为破羌将军征西羌行军仁爱士卒疾病者亲自瞻省争为裹创在边十余年未尝一日蓐寝身与士卒同甘苦故皆乐为死战
　　后汉皇甫规为中郎将持节监讨零吾等羌会军中大疫死者十三四规亲入庵庐巡视将士三军感恱东羌遂乞降
　　唐太宗亲征髙丽驾至定州城北门亲慰抚之有徒卒一人病不能起太宗自至牀前问其所苦仍勑州县厚加供给凡在征人忻然縦有病者恱以忘疲师次白【阙】城将军李思摩中弩矢太宗亲为之吮血由是从行文武竞思奋励及军回行次栁城招集战亡人骸骨设太牢以祭之太宗恸哭尽哀军人无不洒泣兵士观者归家以告其父母曰吾儿之死天子哭之死无所恨宋征河东太宗每躬擐甲胄蒙犯矢石指防戎旅左右有谏者上曰将士争効命于锋镝之下朕岂忍坐观士卒闻者人百其勇皆冒白刃争为先登凡控之士数十万列陈于乘舆前蹲甲交射矢集于贼城上如猬毛每给诸军矢石数百万必顷刻而尽捕得生口云继元城中募市所射之箭以十钱易一只凡得百余万只聚而贮之太宗闻之笑曰此箭为我畜也及城降尽得之时又以牛革为洞屋猛士数百蒙以攻城上欲亲至其中慰劳士卒彰徳军节度李汉琼泣请曰晋阳孤垒危若累卵诸军用命战士贾勇城堞之下矢石如雨陛下奈何以万乘之尊欲亲临之若不听臣言臣愿先死上甚嘉之
　　齐田穰苴为将阅士卒次舍井灶饮食问疾医药身自抚循之悉取将军之资粮享士卒平分粮食比其羸弱者三日而后勒兵病者皆求行争奋出为之赴战晋师败走
　　汉李广歴七郡太守前后四十余年赏赐辄分其麾下饮食与士卒共之家无余财终不言生产事将兵之絶处见水士卒不尽饮不近水士卒不尽餐不尝食士卒以此爱乐为用也
　　魏田豫为防匈奴中郎将豫清约俭素赏赐皆散之将士每胡狄私遗悉簿藏官不入家家常贫匮虽殊类咸髙豫节
　　唐马燧讨田恱先战燧誓军中曰战胜请以家财行赏既胜尽出其私财以颁将士徳宗嘉之诏度支出钱五万贯行赏还燧家财赏
　　唐石雄为澧州刺史雄临财甚防每破贼立功朝廷时有赐与余皆不入私室置于军门首取一分余并分给以此军士感义皆思奋发
　　唐程名振武徳初遥授永年令率兵经畧河北名振夜袭邺俘其男女千余人去邺八十里阅妇女有乳汁者九十余人悉放遣之邺中感其仁
　　唐朱泚之乱李晟于畿甸率聚征赋吏民乐输守御坚固由是军不乏食神策军家族多陷于泚晟家亦百口在贼中左右或有言及家者晟因泣下曰乘舆何在而敢恤家乎泚又使晟小吏王无忌之壻诣晟军且曰公家无恙城中有书问晟曰尔敢与贼为问遽命斩之时供输不至盛夏军士或衣裘褐晟与同甘苦每以大义奋激士心士卒无离叛者
　　晟既克京师勒兵屯于含元殿号令诸军曰长安士庻多陷贼庭若小有震惊则非伐罪吊人之义也晟与公等各有家室离别数年今已成功相见非晚五日内不得輙通家信违命者斩乃遣京兆尹李齐运告谕百姓居人安堵秋毫无所犯尚可孤军人有擅取贼马者晟大将髙明曜虏贼女妓一人司马伷取贼马二匹晟皆立斩之莫敢仰视士庻无不感恱咸歔欷流涕逺方居人亦有经宿方知者
　　齐桓公设庭燎为士之欲造见者朞年而士不至于是东野鄙人有以九九之术见者桓公曰九九何足以见乎鄙人对曰臣非以九九为足以见也臣闻主君设庭燎以待士朞年而士不至夫士之所以不至者君天下贤君也四方之士皆自以论而不及君故不至也夫九九薄能耳而君犹礼之况贤于九九乎夫泰山不辞壤石江海不逆小流所以成大也诗云先民有言询于刍荛言博谋也桓公曰善乃因礼之朞月四方之士相携而并至
　　宋吴玠素不为威仪除宣抚副使简易如故常负手步出与军士立语幕客请曰今大敌不逺安知无刺客万一或有意外岂不上负朝廷下孤军民之望哉玠谢曰诚如君言然玠意不在此国家不知玠之不肖使为宣抚玠欲不出恐军民之寃抑而无告者为门吏所隔无由自达某所以屡出者为此也幕客乃服
　　信
　　晋文公围原命三日之粮原不降命去之谍出曰原将降矣军吏曰请待之公曰信国之寳也人之所庇也得原失信何以庇之所亡滋多退一舍而原降
　　魏明帝自征蜀至长安遣张郃领劲卒四十余万向剑阁诸葛亮有战士万二千更畨归者八千时魏军临阵畨兵适交亮参佐咸以敌众强多非力所制请留下兵以并声势亮曰吾闻用武行师以大信为本得原失信古人所惜去者束装以待期妻子企踵而计日乃勑速遣于是去者感悦愿留一战住者愤跃咸思致命临阵之日莫不拔刃争先以一当十杀张郃却司马懿一战大克之由信也夫
　　宋至道中交趾酋长黎桓不顺海贼频年剽刼朝廷加恩于桓以转运使陈尧叟为国信使先是将命交趾者必赠遗数千缗桓所赋敛徃徃断民手足尧叟召其子授以朝命却其私觌及交趾民卜文勇等先杀人亡命为奴者镇将藏匿凡百余人尧叟皆捜获付之且戒之勿加酷法交趾感恩桓乃捕送海贼为谢且言已勒溪洞不得骚动
　　春秋时晋将荀吴伐鲜虞围鼓鼓人或请以城叛吴曰吾闻诸叔向好恶不愆人知所适事无不济或以吾城叛吾所甚恶也人以城来吾独何好焉赏所甚恶若所好何若其弗赏是失信也何以庇其民力能则进不能则退量力而行吾不可以欲城而迩奸也所丧滋多使鼔人杀叛人而缮守备围鼔三月鼓人或请降使其民见曰犹有食色姑修而城军吏曰获城而不取勤人而顿兵何以事君吴曰所以事君也获一邑而教民怠将焉用邑邑以贾怠不如定旧贾怠无卒弃旧不祥鼓人能事其君我亦能事吾君率义不爽好恶不愆城可获而民知义所有死命而无二心不亦可乎鼓人告食竭力尽而后取之克鼓而返不戮一人
　　勇
　　春秋时晋师伐偪阳荀偃士匄帅师攻偪阳亲受矢石梁萧衍举兵指建康至新林杨公则自越城移屯领军府垒北楼与南掖门相对尝登楼望贼城中遥见麾盖縦神锋弩射之矢贯胡牀左右皆失色公则曰虏几中吾足谈笑如初东昏夜选勇士攻公则栅中军惊扰公则坚卧不起徐命击之东昏军乃退公则所领皆湘州人素号怯懦城中轻之每出荡輙先犯公则垒公则奬励士卒克获更多
　　韦叡进讨合淝堰淝水使军主王懐静筑城于岸守之魏攻陷其城乘胜至叡隄下其势甚盛监军潘灵祐劝叡退还巢湖诸将又请走保三义叡怒曰宁有此耶将军死绥有前无却因令取繖扇麾幢植之隄下示无动志叡素羸每战未尝骑马以板舆自载督励众军贼却城溃合淝既平髙祖诏班师去贼既近惧为所蹑叡悉遣辎重在前身乘小舆殿后魏人服叡威名望之不敢逼全军而还
　　后魏中山王英征义阳传永为统军当长围遏其南门齐将马仙琕连营稍进欲解城围永乃分兵士固守营垒自将马步骑千余南逆仙琕贼俯射永洞其左右股永出箭复入遂大破之仙琕烧营卷甲而遁英曰公伤矣且还营永曰晋汉祖扪足不欲人知虽国家一帅奈何使虏有伤帅之名遂与诸军追之及夜而返
　　唐崔义元为婺州刺史属睦州女子陈硕真举兵反遣其党童文寳领徒四千人掩袭婺州义元将督兵拒战时百姓讹言硕真当升天犯其兵马者无不灭门众皆恟惧司功叅军崔元借言于义元曰起兵伏顺犹且不成此乃妖诳岂能得久义元以为然因命元借为先锋义元率兵继进至下淮戍擒其间谍二十余人诘朝进击身先士卒左右以揗蔽箭义元曰刺史尚欲避箭谁肯致死由是士卒戮力斩首数百级
　　严
　　汉文帝时匈奴入边以周亚夫军细栁营帝至军吏被甲锐金刃控弓弩持满天子先驱至不得入曰军中闻将军令不闻天子诏帝使持节诏曰吾欲劳军亚夫言开壁门士请车骑曰将军约军中不得驱驰天子按辔徐行至营中为动容式车曰真将军也
　　魏平冦将军徐晃既破闗羽诸军皆集太祖按行诸营士卒咸离阵而观独晃营齐整将士驻阵不动太祖曰徐将军可谓有周亚夫之风矣
　　唐文徳皇后之塟也叚志与宇文士及分统士马出肃章门太宗夜使宦官至二将军所士及开营纳使者至志闭门不纳曰军门不可夜开使者曰此有手勑志曰夜中不辨真伪竟停使者至晓太宗闻而叹曰此真将军也周亚夫无以加焉
　　前汉郅都为鴈门太守匈奴素闻郅都守节举边为引军去竟都死不近雁门匈奴至为偶人象都令骑骑驰射莫能中其见神如此
　　唐李晟与李懐光同讨朱泚懐光军輙掳掠驱牛马百姓苦之晟军无所侵犯收复京城告谕于众百姓安堵秋毫不犯
　　唐长武城使髙崇文统神策军讨刘辟崇文在长武练卒五千人常若寇至及中使至夘时宣命辰时出师兵仗军须无不备具
　　赏
　　汉髙帝已封大功臣三十余人其余争功未得行封帝居南宫从复道望见诸将徃徃耦语以问张良良曰陛下起布衣以此属共取天下今已为天子而所封皆萧曹故人及所亲爱所诛皆平生仇怨今军吏计功以天下为不足用徧封而恐以过失及诛故相聚谋反耳帝曰为之奈何良曰取上素所不快计羣臣所共知最甚者一人先封以示羣臣则人人自坚矣于是上置酒封雍齿为什邡侯因趣丞相急定功行封羣臣皆喜曰雍齿且侯我属无患矣
　　汉王与韩信彭越期会撃楚至固陵不会楚撃汉军大破之汉王谓张良曰诸侯不从奈何对曰楚兵且破未有分地其不至固宜君能与共天下可立致也今能取睢阳以北至谷城与彭越自陈以东海与齐王信信家在楚其意欲复得故邑能出捐此地以许两人使各自为战则楚易败也于是发使韩信彭越皆引兵来围羽垓下
　　汉髙帝时陈豨反于代帝自徃击之至邯郸喜曰豨不南据邯郸北阻漳水吾知其无能为也上令周昌选赵壮士可令将者白见四人帝嫚骂曰竖子能为将乎四人惭皆伏地上封各千戸以将左右谏曰从入蜀汉伐楚赏未徧行今封此何功帝曰非汝所知陈豨反赵代地皆豨有吾以羽檄徴天下兵未有至者今计唯独邯郸中兵耳吾何爱四千戸不以慰赵子弟皆曰善及闻豨将皆故贾人乃多以金购之豨将多降
　　春秋时郑师伐宋将战华元杀羊食士其御羊斟不与及战斟曰畴昔之羊子为政今日之事我为政与入郑师故败
