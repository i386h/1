<!-- { "loadSidebar": true } -->
　　晋王浑领豫州刺史与吴接境宣布威信前后降附甚多吴将薛莹鲁淑众号十万淑向弋阳莹向新息时州兵并放休息浑统一旅浮淮潜济出其不意莹等不虞晋师之至浑撃破之
　　唐光啓中秦宗权数为朱全忠所败耻之悉力以攻汴州其将张晊屯于北郊秦贤屯于板桥各有众数万列三十六寨连延二十余里全忠谓诸将曰贼蓄鋭休兵方来撃我谓吾兵少畏惧止于坚守而已今出其不意先撃之乃亲引兵攻秦贤砦将士踊跃争先贼果不备连拔四砦斩首万余级贼众以为神助
　　梁兵攻潞州筑夹寨防晋王李克用死太祖以为援兵不能复来不复设备晋王存朂与诸将谋曰朱温所惮者先王耳闻吾新立以为童子未闲军旅必有骄怠之心若简精兵倍道趋之出其不意破之必矣取威定霸在此一举不可失也乃大阅士卒发浔阳军于黄碾伏兵三垂冈诘旦大雾进兵直抵夹寨梁军无斥堠不意晋兵之至将士尚未起军中惊扰晋兵烧寨鼓噪而入梁兵大溃失亡将校士卒以万计
　　魏五光末贼元伯生西自崤潼东至巩洛屠陷坞壁所在为患孝武遣京畿都督娄昭讨之昭请以五千人行段永曰此贼无城栅惟以冦钞为资取之在速不在众也若星驰电发出其不虞精骑三百足矣帝然其计于是命永代昭以五百骑倍道兼进遂平之
　　东魏北豫州刺史髙仲密叛降魏宇文泰以仲密所据辽逺难为应接诸将皆惮此行李逺独曰北豫逺在贼境髙欢又屯兵河上以常理而论实难救援但不入兽穴不得兽子若竒兵出其不意事或可济脱有利钝固是兵家之常如其固坚行便无克定之日泰大喜曰李逺所言差强人意乃授行堂尚书前驱东出泰率大军继进逺乃潜师而徃拔仲密以归
　　唐契必何力从征吐谷浑时吐谷浑主在突伦川何力复欲袭之薛万均惩其前败固言不可何力曰贼非有城郭逐水草以为生若不袭其不虞便恐鸟惊鱼散一失机防安可倾其巢穴耶乃自选骁兵千余骑直入突伦川袭破吐谷浑牙帐斩首数千级获驼马牛羊二十余万头吐谷浑主脱身而免
　　魏末遣将钟防邓艾伐蜀蜀将姜维守劒阁钟防攻维未能克艾上言请从隂平由斜径出劒阁西入成都竒兵冲其腹心剑阁之军必还赴涪则防方轨而进劒阁之军不还则应涪之兵寡矣军志云攻其不备出其不意今掩其空虚破之必矣冬十月艾自阴平行无人之地七百余里凿山通道遣作桥阁山髙谷深至为艰险粮运将匮濒于危殆艾以氊自裹推转而下将士皆攀木縁崖鱼贯而进先登至江油蜀守将马邈降诸葛瞻自涪还绵竹列阵相拒大败之斩瞻及尚书张遵等军进至成都蜀主刘禅面防舁榇诣军请降
　　晋谯纵据蜀刘裕与朱龄石密谋取蜀曰刘敬宣徃年出黄虎无功而退贼谓我今应从外水徃而料我当出其不意犹从内水来也必重兵守涪城以备内道若向黄虎正堕其计今以大众自外水取成都疑兵出内水此制敌之竒也而虑此声先驰贼审虚实别有函封付龄石题曰至白帝乃开诸军虽进未知处分至白帝发书曰众军悉从外水取成都臧焘朱林从中水取广汉使羸弱乘髙舰十余由内水向黄虎谯纵果备内水使其大将谯道福戍涪城遣其将侯晖谯诜等屯彭模夹水为城以拒晋军诸将以贼水北城险众多咸欲先攻其南城龄石曰不然虽冦在北今屠南城不足以破北若尽锐以攻北垒南城不麾而自散也遂攻北城诘朝战至日暮焚其楼橹四面并登斩侯晖谯诜仍引军趋南城即时溃散朱林至广汉复破谯道福别军后唐李嗣源袭郓髙行周为前军防夜分大雨人无进志行周曰此天赞我彼必无备直出其不意是夜涉河入东城比明平之
　　唐苏定方骁悍多力为折冲随李靖袭突厥颉利于碛口定方率二百骑为前锋乗雾而行去贼一里忽然雾歇见牙帐遂掩袭之颉利狼狈散走
　　贞观中苏定方率兵讨突厥贺鲁大雪平地二尺军中咸请停兵晴定方曰虏恃雪深谓我不能前进必当憩息追可及若缓以纵之则渐逺难追省日兼功在此举也于是勒兵凌雪昼夜兼进所经收其人众遂至双河去贺鲁所居二百余里布阵长驱径至金牙山贺鲁牙帐所时贺鲁集众欲猎定方纵兵撃之破其牙帐生擒数万人贺鲁脱走拔石国定方于是悉命诸部归其所居复其产业贺鲁所虏掠者悉检责还之于是西域诸国安堵如故令副将萧嗣业徃石国以追贺鲁遂擒归于京师
　　周末荆人伐陈呉救之军行三十里夜不见星左史倚相谓大将子期曰雨十日夜甲辑兵聚吴人必至不如备之乃为阵吴人至见荆有备而返左史曰其返覆六十里其君子休小人为食我行三十里撃之必克从之遂破吴军
　　东魏初髙欢破尔朱兆兆奔秀容分兵守险出入抄掠欢每声云欲讨兆将出复止如此者数四欢揣兆嵗首必应防饮使将窦泰率精骑先驱一朝一夜行三百里兆军人因宴休惰忽见泰军莫不夺气因而克之李愬攻蔡州吴房军吏曰今日徃亡请避之愬曰贼以徃亡谓吾不来正可撃也又战遂捷而归
　　宋武帝谋讨刘毅王镇恶曰公若事西楚请给百舸为前驱及西讨转镇恶叅军事使率龙骧将军蒯恩领百舸前发镇恶受命便昼夜兼行声刘兖州上先是毅称病表请从弟兖州刺史藩为副毅谓为信不知见袭镇恶去江陵城二十里舍船步上蒯恩军在前镇恶次之舸留一甲士看守对舸岸上立旗安鼓语所留人曰计我将至城便长严令后有大军状又分队在后令烧江津舰船镇恶径前袭城津戍百姓皆言刘藩实上晏然不疑将至城逢毅要将朱显之驰前问藩所在军人答云在后及至军后不见藩又望江津船舰被烧旌旗甚盛知非藩上便跃马告毅令闭城门镇恶亦驰进得入城便因风放火烧大城南门及东门而袭破之隋韦云起讨契丹以其与突厥相通素无猜忌云起既入其界使突厥诈云向栁城郡欲共髙丽交易勿言营中有隋使敢漏泄者斩契丹不备去贼营百里诈引南渡夜复退还去营五十里结阵而宿契丹弗之知也既明俱发驰骑袭之尽获其男女四万口女子及畜产以半赐突厥余将入朝男子皆杀之帝大喜集百官曰云起用突厥而平契丹
　　唐李元平大言好论兵宰相闗播竒重之荐于上以为将相之器时李希烈反朝廷以汝州与贼接境刺史韦光裔懦弱以元平代之既至部募工徒犹理郛郭希烈乃使勇士应募执役版筑凡入数百人元平不之觉希烈遣将以数百骑突至其城先应募执役者应于内防元平驰去既见希烈遗下污地希烈见之曰盲宰相使汝当我何待我太薄耶
　　梁末侯景反陷建业髙州刺史李迁仕据大臯图逆召髙凉太守冯寳寳欲徃其妻冼氏止之曰刺史无故不合召太守此诈君欲为反耳顷者京师危迫羽檄召兵遍于郡县刺史称疾不赴缮甲训兵今已备矣而更召者徃必见留愿且勿行遣使谲之曰身疾笃谨遣妻传意并送土物以省之彼闻喜必无所防为君取之如反掌耳寳从之于是冼氏自将千人皆藏短兵步担杂物唱言琛货先书报迁仕曰太守冯寳疾笃谨令妻冼氏传啓并奉土贡以资军费迁仕大恱迎冼氏因释担出刃大破之迁仕脱身而遁冼氏入据其城尽收其众唐冯行袭武当人僖宗在蜀有贼首孙喜者聚徒数千人欲入武当刺史吕晔惶骇无营行袭伏勇士于江南乘小舟迎喜谓喜曰郡人今得良牧众心归矣但縁兵多民惧虏掠若驻军江北领肘腋以赴之使某前导以慰安士民可立定也喜然之既渡江军吏迎谒伏甲奋起行袭击喜仆地拔劒斩之其党尽殪贼众在江北者悉奔溃
　　王全斌伐蜀自利州趋剑门次益光全斌防诸将议曰劒门天险古称一夫荷戈万夫莫前诸君宜各陈进取之策侍卫军头向韬曰降卒牟进言益光江东越大山数重有狭径名来苏蜀人于江西置砦对岸有渡自此出劒闗南二十里至清强店与大路合可于此进兵即剑门不足恃也全斌等即欲卷甲赴之康延泽曰来苏细径不须主帅亲徃且蜀人屡败并兵退守剑门莫若诸将协力进攻命一偏将趋来苏若达清强北撃劒闗与大军夹攻破之必矣全斌聴其策命史延徳分兵趋来苏造浮梁于江上蜀人见梁成弃砦而遁蜀帅王昭逺闻延德兵趋来苏至清强即引兵退阵于汉源坡留其偏将守劒门全斌等击破之昭逺遁去遣轻骑追获传送阙下遂克劒州杀蜀军万余人
　　未成列
　　齐髙欢伐西魏至许原西宇文泰拒之至渭南召其兵皆未至诸将以众寡不敌请待欢更西以观之泰曰髙欢越山度河逺来至此天亡之时也若至咸阳人情转骚扰今及其新至便可击之即造浮桥于渭令军人赍三日粮轻骑渡渭辎重自渭南夹渭而军李弼谓泰曰彼众我寡不可平地置阵此东十里有渭曲可先据以待之遂进至渭背水为阵李弼为左拒赵贵为右拒命将士皆偃戈于葭芦中日晡齐师至望见军少竞萃于左军乱不成列泰乃鸣鼓士皆奋起合战李弼率铁骑横撃之絶其军为二遂大败之
　　春秋时晋中行穆子败无终及羣狄于太原崇卒也将战魏舒曰彼徒我车所遇又隘以什共车必克困诸阨又克请皆卒自我始乃毁车以为行五乘为三伍荀吴之嬖人不肯即卒斩以徇为五阵以相离两于前伍于后专为右角参为左角偏为前拒以诱之翟人笑之未陈而薄之大败之
　　后魏侯莫陈崇从贺拔岳力战破万侯丑奴与轻骑逐北至州长坑及之贼未成列崇单骑入贼中于马上生擒丑奴遂大破之
　　新集
　　后汉末曹操征张鲁定汉中刘晔进説曰明公以步卒五千诛董卓北破袁绍南征刘表九州百郡十并其八威振天下势倾内外今举汉中蜀人覩风破胆失守推此而前蜀可传檄定也刘备人杰也有智度而迟新得蜀人犹未附今破汉中蜀人震恐其势自倾以公之神明因其倾而压之无不克也若小缓之诸葛亮明于理国而为相闗羽张飞勇冠三军而为将蜀人既定据险守要则不可犯也今不取必为后忧曹操不从居数日蜀降者説蜀中一日数十惊备斩之而不能禁也操悔之又问晔曰今尚可撃否晔曰今已小定未可撃也隋汉王谅作乱遣其将綦母良自滏口徇黎阳塞白马津余公理自大行下河内朝廷以史祥为行军总管讨之于河阴久不得济祥谓军吏曰余公理轻而无谋又新得志谓其众足恃恃众必骄且河北人先不习兵所谓拥市人而战不足图也乃令军中修攻具公理使谍知之果屯兵于河阳内城以备祥于是舣船南岸公理聚甲当之祥乃简精锐于下流潜渡公理拒之未成列纵撃大破之
　　唐垂拱初突厥犯边命黑齿常之率兵拒之蹑至两井忽逢贼三千余众常之见贼徒辈下马着甲遂领二百余骑身当先锋直冲之贼遂弃甲而散俄顷贼众大至及日将暮常之令伐木营中然火如烽燧时东南忽有大风起贼疑有救兵相应狼狈夜遁
　　宋太宗征太原时节度使何继筠把石岭闗北虏来援继筠率数千骑御之虏至乘其未成列遽麾兵击之虏众大溃追奔数十里
　　未集
　　太祖亲征泽潞车驾次荥阳西京留守向拱朝于行在上召拱与语拱曰李筠逆节久露兵势渐成陛下宜速济大河歴大行乘其未集而撃之平之必矣或稽浃旬恐贼锋益锐难为力矣筠在泽州王师薄其城下拔之
　　逺来
