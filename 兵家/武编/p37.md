<!-- { "loadSidebar": true } -->
　　王琚教射经曰凡射必中席而坐一膝正当垜一膝横顺席执弓必中在把之中且欲当其心也以弓当左膝前竖按席稍吐下弰向前微令上倾向右然后取箭覆其手微拳令指第三节齐平以三指捻箭三分之一加于弓亦三分之一以左手头指授之则转弓令稍离身就箭即以右手防箭羽下至阔以指头第二指节当阔约徐徐送之令众指差池如凤翮使当于心又令当阔羽向上弓既离身即易见箭之高下取其中平直然后擡弓离席目睨其的按手頥下引之令满其持弓手与控指及左肘平如水准令其肘可措杯水故曰端身如干直臂如枝直臂者非初直也架毕便引之此及满使臂直是也引弓不得急急则失威仪而不主皮不得缓缓则力难为而箭去迟唯善者能之箭与弓靶齐为满半靶之中为贯盈信美而及者难要令大指知镞至然后发箭故曰镞不上指必无中矢指不知镞同于无目试之至也或以目视簇马上与暗中则乖此为无术矣故矢在弓右视在左箭发则靡其弰厌其肘仰其腕目以泾之手以驻之心以趣之其不中何为也又曰矢量其弓弓量其力无动容无作色和其支体调其气息一其心志谓之楷式如此五者为上德故曰莫患弓软服当自远若患力羸恒当引之但力胜其弓则容貌和发无不中故始学者先学持满须能制其弓定其体后乃射之然其的必始于一丈百发百中寸以加之渐至于百步亦百发百中乃为术之成或升其的于高山或致其的于深谷或曳之或掷之使其的纵横前却所以射禽兽与敌也凡弓恶右倾箭恶直懦頥恶傍引颈恶却垂胷恶前亚背恶后偃皆射之骨髓疾也故身前疎为猛方腾额前临为封兕欲鬭出弓弰为怀中吐月平箭阔为上县衡此皆有威仪之称也又曰凡控有二法无名指中指压大指头指当直竖中国法也屈大指以头指压勾之此羌法也此外皆不入术羌法力少利马上汉法力多利步用然其持妙在头指间世人皆以其指末龊则致箭曲又伤羽但令指面随直竖即脱而易中其致逺乃过常数十步古人以为神而秘之法不使大指过头指亦为妙耳其执弓欲使把前入扼把后当四指本节平其大指承镞却其头指使不碍
　　井仪　开弓形所谓怀中吐月也
　　襄尺　襄平也尺曲尺也平其肘所谓肘上可置杯水
　　也
　　白矢　矢白镞至指也所谓彀率也
　　剡注　注指也以弓弰直指于前以送矢俗所谓絶力
　　控也剡鋭也弓弰也靡其弰
　　参连　矢行急疾而连参也
　　俞大猷曰烈女曰怒气开弓息气放箭盖怒气开弓则力雄而引满息气放箭则心闲而虑周凡打袖皆因把持不固凡矢揺而弱皆因镞不上指也法曰指不知镞同于无目此指字乃是左手中指末知镞者指末自知镞到不假于目也必指末知镞然后为满必箭箭皆知镞方可言射妙审者审于弓满弓发之际今人多于大半矢之时审之亦何益乎审者今人皆以为审的而已殊不知审的第审中之一事耳盖弓满之际精神已竭手足已虚若率然而发则矢直不直中不中皆非由我心使之也必加审之使精神和易手足安固然后发矢其不直不中为何大指压中指把弓此至妙之古法也凡箭去寜髙而过的慎勿低而不及也
　　习挽进力古法曰莫患弓软服当自逺盖习射之始必须积挽其法以木弓三四斗挽少至多不可骤越积至弓服然后加以斗力推而上之至一石止盖石力人皆有之可勉而及挽力既进则架箭以试其满弓欲弱箭欲长弓弱则易至满箭长则引满有余他日射之可无残箭之患
　　古事林广记曰执弓取箭古法曰逺之能近之功盖挽力既进然后习以左手连双箭夹弓而执箭筈齐上弰上三指实下二指虚其箭自偃以右手下三指仰抹取偃箭至箭之半即以小指勾定推近镞分寸之间次以食指勾其上箭控筈上不可以目视取筈凡取箭之体须侧右手于右则不撞弝不视取筈则恐不真不真则不能及强揣模久之则又非式亦恐有落架脱之病必控筈之际以食指包簳其筈纵未遽入可以一移而无脱落先习于十步之内百发百中然后増五步推而上之至百步止此古善射者之法
　　牵放体势古法曰前手如托太山后手如抱婴儿前足如踏鸡子后足如踏蝎蝮丁字不成八字不正谓手欲前直而后圆足欲前虚而后实前足尖对的后足横则有力也左膊恶髙右肘恶下颈恶傍引头恶却垂胷恶前仰背恶后偃肚恶凸臀恶髙力胜弓则容貌闲和弓胜力则体动神疲盖射以和容为上主皮次之其或撮口挽弓嗔目牵箭斜视其的架挽失容一身态度尚不自持又安能求中
　　遣放求亲古法曰射不入鐡不如不发射不入石徒劳尔力又曰有力不亲不能害人亲而无力不能入物又曰疾而箭狂反被敌伤亲而箭迟敌可闪移三者射之要也盖射始于举筸终于遣箭筈髙则下揷而箭斜筈低则上揷而箭徐弓急则失威仪而难中弓缓则力弱而去迟昔由基百步穿杨鐏甲七札精通于神唯在遣放遣放之法须人力胜弓操审在我偃其左手仰其右腕箭发则靡其前弰前弰画地后稍附右膊后手不得恋前手不得连身不得动文牵而武放然后发无不疾疾无不毒毒无不亲
　　治心调摄古法曰得之于心应之于手盖心一不治则射无中理凡射有十不可他想不可他忧不可奔走而至不可醉不可饥不可饱不可怒不可不欲射不可射多而好不止不可争奋不可戒此十者则不徒射矣射中勿喜喜则心易而反跌射不中勿忧忧则心惑而无主手执其弓安其箭目注其的心实运之平居暇日更当调其气息节其饮食避其寒暑持其喜怒诫其嗜欲此射之至要
　　步射总法左肩与胯对朶之中两脚先取四方立后次转左脚大指垜中心此为丁字不成八字不就左手开虎口防松下二指转弝侧卧则上弰可随矢直指的下弰可低脾骨下此为靡其弰右手摘尽势翻手向后要肩背与腕一般平直仰掌现掌纹指不得开露此为压肘仰腕
　　持弓审固左手垂下防曲大指羁弝第二第三指着力把弓箭余指斜笼下弰指左脚面曲右手当心右臂贴肋以大指第二第三指于节上四指畟促弰箭筈与手齐诀持弓审固事须垜在南时面向西右手捉弓左当弝仍令箭筈两相齐
　　举弝搂钦身防曲注目视的左手轮指坐腕弝弓箭如怀中吐月之势续以左手第二指与第三指靠心斜入拨令弓上传着右肩然后举左脚三移其步以箭诀曰举弝拨横从脚轮指坐腕手防钦上弰斜傅右肩膊左手持弝横对心
　　抺羽取箭以左手三指丞下抵前四指五指钩落上箭先举右脚随步合右手指弰低弝以二指按箭三指斜擗箭四指五指向里斜钩左手二指三指羁簳掣箭至镞诀曰前当弓弝一般齐三实两虚势渐离小指取箭羁镞抺羽入无暂迟
　　当心入筈右手第二指控箭筈大指捻筈当心前手就后手拶簳入筈左脚尖指垜脚跟防出右脚横直鞋对垜浅坐箭筈左手第二第三指坐腕羁前双眼斜覻的诀曰右手二指抱箭筈两手相迎稳入捻筈当心斜覻贴膨两膝直如衡
　　铺膊牵轮指把弝推出前手防合上弰两臂弰曲不可展尽左手轮指空第二指过弓弝节上大指面着弓弝屈起指节余指实屈铺下前膊左右膝着力同入筈法诀曰前脚推下若推山右手弯弓冠两臂稍曲不展尽文牵须用缓投肩
　　敛身开弓以左手第二指知箭弝外覻帖侧手引箭至镞大指靠定血盆骨为进凡镞与弝齐为满半弝之间为贯盈贯盈信美难有及者大抵脇肋脚膝着力亦同入筈法诀曰开弓发矢要敛身弝外分明认帖真前筈肘上翻双膊胁肋脚膝力须匀
　　极力遣箭竦腰出弰上弰画地下弰傅右膊后手仰腕极力后肘过肋倚后手向后前手猛分虎口着力向下急捺转腕以第四第五指钩弓弝两肩凸出则箭力倍劲诀曰弰去犹如搦断弝箭发应同撚折前弰画鞋后靠脊极力遣出犹自然
　　卷入弰后箭前两手相迎直右手过胷曲左手卷以左手第二指取箭前脚跟耸身稍敛双眼覻帖曲右手帖肘以左手第二第三指侧手羁簳直右手上臂仰腕过胸取箭诀曰右指羁箭当胸出左手卷弰靠肩箭已中时无动手抺羽入筈法如前
　　修后手法宋卢宗迈大尉释摋苏割切说文云侧手击物曰摋谓当后手如击物之状令臂与肩一般平直是也捩音列説文云捩抝也谓以前手推弝后手控如用力抝捩之状防租说切説文云防断也谓当以后手摘如防断之状翻手向后仰掌向上令见掌文是也控丁结切俗作撷说文云控掷也谓当以前手防弰如掷物之状令上指的下弰抵脾骨下也
　　步射病色开弓勘手谓前手太髙后手低不平开弓提手谓前手太低后手髙开弓偃弰谓身直头偃前手腕仰两摘谓不发用力及前后分解不齐斫谓遣箭分弓实握不转腕微松手转弝肥弝谓手太松倒提手弝防弰弰子大二件谓下弰传二胛后手约谓手侧不仰腕后手小谓敛定手不放平后手偃后手卷二件谓遣箭不直硬或剪列手
　　射马总法势如追风目如流电满开弓硬放箭目无瞬视身勿倨坐不失其驰舎矢如破
　　射疏及逺中防制大必资于弓矢今弓手止射长箭而不知射边箭弩手亦不知用弩之法况各止用竿子虽可取胜殊非长技为照长箭去迟而敌人易见故彼得以闪避且得拾取复射其利在彼边箭去疾而敌人难窥非惟彼不能回箭况边箭所到倍长箭百步有余其利在我长边二箭务令弓手兼习若贼尚逺缓则射边箭如来近迫则射长箭各从其便钧石之石五权之名石重百二十斤后以一一斛为一石自汉已如此饮酒一石不乱是也挽蹶弓弩古人以钧石率之今人乃以粳米一斛之重为一石凡石者以九十二斤半为法乃汉秤三百四十一斤也今之武卒蹶弩有及九石者计其力乃古之二十五石比魏之武卒人当二人有余弓有挽三石者乃古之三十四钧比顔髙之弓人当五人有余此皆近嵗教养所成以至击刺驰射皆尽夷夏之术器仗铠胄极今古之工巧武备之盛前世未有其比黑鞑遗事曰其骑射则孩时绳束以板络之马上随母出入三嵗以索维之鞍俾手有所执从重驰骋四五嵗挟小弓短矢及其四时业田猎凡其奔骤也跂立而不坐故力在跗者八九而在髀者一二疾如飙至劲如山压左施右折如飞翼故能左顾而射右不特抺秋而已弓有六善一者往体少而劲二者太和而有力三者久射力不屈四者寒暑力一五者声清实六者一张便正凡弓往体少则易张而寿但患其不劲欲其劲者妙在治筋凡筋生长一尺干则减半以膝汤濡而极之复长一尺然后用则筋力已尽无复伸防又揉其材令仰然后傅角与筋此两法所以为筋也凡弓节短则和而虚【虚谓挽过吻则无力】节长则徤而柱【柱谓挽过咳则木强而不来节调把捎椑木长则柱短则虚】节得中则和而有力仍声清实凡弓初射与天寒则劲强而难挽射久天暑则弱而不胜矢则胶之为病也凡胶欲薄而筋力尽强弱任筋而不任胶此所以射久力不屈寒暑力一也弓所以为正者材也相材之法视其理其理不因矫揉而直中绳则张而不跛此弓人之所当知也
　　弓制
　　一马蝗面弓谓用大牛角解截成面而阔遇拽满则曲如扇圏受力均匀不嚼不走不闪不肭
　　一泥鳅面弓谓用小牛角解截成面而狭遇拽满则曲如折竹受力不匀易嚼易走易闪易肭
