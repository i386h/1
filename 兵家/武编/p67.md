<!-- { "loadSidebar": true } -->
　　秦伐韩赵令赵奢将救之去邯郸三十里而令军中曰有以军事谏者死秦军鼔噪勒兵武安屋瓦尽震军中有一人言急救武安奢立斩之坚壁留二十八日不行复益増垒秦间来奢善食遣之间以报秦将秦将大喜曰夫去国三十里而军不行乃増垒阏与非赵地也赵奢既已遣秦间乃卷甲而趋之一日一夜至令善射者去阏与五十里而军军垒成秦人闻之悉甲而至奢纵兵击破之遂解阏与之围
　　后魏万侯丑奴称乱闗右魏将贺拔岳讨之军于汧渭之间宣言逺近曰今气渐热非征讨之时待至秋凉更图进取丑奴闻之遂以为实分遣诸军散营农于岐山之北百里细川使太尉侯元进领兵五千据险立栅其千人以下为栅者亦有数处且田且守岳知其势分乃密严备晡时潜遣轻骑先行防诸路然后诸军尽发昧朝攻围元进栅拔之诸所俘执者放之自余栅悉降岳星夜径趋泾州其刺史侯长贵亦以城降丑奴乃弃平停而走
　　唐吐蕃都支及遮匐二部叛诏裴行俭为洮州道总管行俭建议曰吐蕃背叛干戈未息敬审礼失律丧元安可更为西方生事今波斯王身殁其子泥涅帅师充质在京望差使徃波斯册立即路由二蕃部落便宜从事必可有功髙祖从之因命行俭册送波斯王仍为安抚大食使行至西州人吏郊迎行俭召其豪杰子弟千余人随己而西乃言绐其下曰天时方热未可涉逺须凉秋之后方可渐行都支觇知之遂不设备行俭仍召四镇诸蕃酋长豪杰谓曰忆昔此游未尝厌倦虽还京辇无时暂忘今因是行欲防旧赏谁能从吾猎也蕃酋子弟请从者仅万人行俭阳为略游猎教试部伍数日遂倍道而进去都支部落十余里先遣都支所亲问其安否外示闲暇似非讨袭续使人趣召相见都支先与遮匐通谋秋中拟拒汉使卒闻军到计无所出自率儿侄首领等五百余骑就营来谒遂擒之是日传其契箭诸部酋长悉来请命并执送碎叶城简其精骑轻赍晓夜前进将到遮匐途中果获都支还使与遮匐使同来行俭释遮匐使者令先徃晓谕其主兼述都支已擒遮匐防复来降
　　示近
　　春秋楚囊瓦伐吴师于豫章吴人见舟于豫章而潜师于巢冬十月吴军楚师战于豫章败之遂围巢克之获楚公子繁
　　后汉耿弇攻张步于剧步遣弟蓝将精兵二万屯西安分诸将万余人守临淄相去四十里弇进军画中居二城之间弇视西安城小而坚蓝兵又精临淄名虽大而实易攻乃勑诸校曰后五日攻西安蓝闻之晨夜儆守至期夜半弇勑诸将皆蓐食防明至临淄城荀梁等争之以为宜速攻西安弇曰西安闻吾欲攻之日夜为备临淄出不意至必惊扰吾攻之一日必拔临淄即下西安孤张蓝与步隔絶必复亡去兵法所谓击一而得二者也若攻西安卒不能拔百人屯兵坚城死伤必多纵能拔之张蓝引军还奔临淄并兵合势观人虚实吾深入敌境后絶转输敌制吾敝遂攻临淄半日而拔蓝弃西安而遁
　　岑彭将兵三万余人南击秦丰拔黄邮丰拒彭等于邓数月不得进彭夜勒兵马申令军中使明早西撃山都乃纵所获虏令得逃亡归以告丰即悉其军西邀彭彭乃潜兵渡沔水撃其军于河头山大破之纵山谷间伐木开道直袭黎丘击破诸屯兵丰闻大惊驰归救之彭依东山为营丰夜攻彭彭先为之备出兵逆撃之丰败走
　　后汉将吴汉岑彭讨公孙述述使其将延岑等悉兵拒广汉及资中又遣将侯丹率二万余人拒黄石彭乃多张疑兵使防军杨翕与臧宫拒延岑自分兵浮江下还江州泝都江而上袭撃侯丹大破之因晨夜倍道兼行二千余里径拔武阳使精骑驰广都去成都数十里势若风雨所至皆奔散初述闻汉军在平曲故遣大兵逆之及彭至武阳绕出延岑军后蜀地震骇
　　曹公与袁绍相持官渡绍遣将郭图淳于琼顔良等攻东郡太守刘延于白马绍引兵至黎阳将渡河公北救延荀攸説曰今兵少不敌分其势乃可公到延津若将渡兵向其后绍必西应之然后轻兵袭白马掩其不备顔良可擒也公从之绍闻兵渡即分兵西应公乃引军兼行趋白马未至十余里良大惊来逆战使张辽闗羽前登击破顔良遂解白马之围
　　魏初马超屯潼闗曹公大破之诸将或问公曰初贼守潼闗渭北道缺不从河东撃冯翊而反守潼闗引日而后北渡何也公曰贼守潼闗若吾入河东贼必引守诸津则西河未可渡也吾故盛兵向潼闗贼众悉南守西河之备虚故徐晃等得间取西河然后引军北渡贼不能与吾争西河者以有二将之军也连车竪栅为甬道而南既为不可胜且以示弱渡渭为坚垒虏至不出所以骄之也故贼不为营垒而求割地吾顺言许之所以纵逸其意使自安而不为备蓄士卒之力一朝撃之所谓疾雷不及掩耳兵之变化固非一道也
　　魏将司马懿征公孙渊师次于辽水东渊遣卑衍等步骑数万阻辽水以拒之围堑二十余里懿令其军穿围盛兵多张旗帜出其东南贼尽锐赴之乃泛舟潜济急赴东北斜趋襄平衍等恐襄平无备夜遁走
　　蜀诸葛亮领兵出斜谷魏将司马懿屯北原后数日亮盛兵西行诸将皆谓欲攻西原郭淮独以为此见形于西欲使官军重应之必攻阳遂耳其后果攻阳遂有备不得上
　　西魏末岷州羌据州城反魏将独孤信讨之信乃勒兵向万年顿三交谷口贼并力拒守信因诡道趋稠松岭贼不虞信兵之至覩风奔溃乘胜逐北径至城下贼并出降
　　唐嗣曹王臯讨李希烈之叛成立堡栅于蔡山臯度峻险不可攻乃声言西取蕲州理战舰步兵傍南涯与舟师泝江而上贼以老弱守栅引军循江随战舰南北与臯兵相去直蔡山三百余里臯令步兵登舟顺流东下不日拔蔡山贼还救间一日方至大破之因进拔蕲州降其将
　　声此撃彼
　　前汉景帝时七国反周亚夫为将吴楚兵乏粮饥欲退数挑战终不出夜军中惊内相攻撃扰乱至于帐下亚夫坚卧不起顷之复定吴奔壁东南陬亚夫使备西北已而精兵果奔西北不得入乃大败之
　　后汉末黄巾贼起汉将朱儁率兵讨之贼帅韩忠据宛拒隽隽兵少不敌乃长围结垒起土山以临城内鸣鼓攻其西南贼悉众赴之隽自将精兵五千掩其东北乘城而入忠乃退保小城惶恐乞降
　　西魏末凉州刺史宇文仲和据州不受代魏将独孤信率兵讨之仲和婴城固守信夜令诸将以冲梯攻东北信亲帅壮士袭其西南迟明克之
　　魏田豫到马城鲜卑攻围之十重豫密使司马建旌旗鸣鼓吹将步兵从南门出胡人皆属目徃赴之豫将精锐自北门出鼓噪而起两头俱发出虏不意虏众散乱皆无弓马步走追三十余里僵尸积地
　　宋刘道济为益州刺史州政失中羣盗蜂起攻围州城道济将裴方明出东门破贼三营斩首数万级贼虽败已复还合方明复伪出北门回击城东大营杀千余人时天大雾方明等复声出东门而潜自北门出攻城北城西诸营贼众大溃于是奔散
　　越伐吴吴子御之笠泽夹水而阵越子为左右句卒使夜或左或右鼔噪而进吴师分以御之越以三军潜涉当吴中军而鼓之吴师大乱遂败之
　　汉王遣将韩信撃魏魏盛兵蒲坂塞临晋信乃益为疑兵陈船欲渡临晋而伏兵从夏阳以木甖缻渡军袭安邑虏魏王豹
　　郭淮讨叛羌其羌遮塞等屯河闗白土故城据河拒官军淮见兵上流密于下流渡兵据白土故城撃大破之前燕将慕容垂讨丁零翟钊于滑台次于黎阳津钊于南岸拒守垂徙营就西津为牛皮船百余艘载疑兵列艘泝流而上钊先以大众备黎阳见垂向西津乃弃营西拒垂潜遣兵向黎阳津夜济壁于河南钊闻而奔还士众疲竭走归滑台钊携妻子率数百骑走垂遣追撃之尽擒其众
　　狄青征侬智高时智高还守邕州青惧昆仑闗险阨为所据乃按兵不动下令宾州具五日粮休士卒值上元节令张大灯烛首夜宴将佐次夜宴从军官三夜宴军校首夜乐饮彻晓次夜二鼔时青忽称病暂入于内久之使人谕孙沔令暂主席行酒少服药乃出数使劝劳座客至晓客未敢退忽有驰报者云是夜三鼔青已夺昆仑矣贼谍知不为备是夜大风雨青率兵半夜时度昆仑闗既度喜曰贼不知守此无能为也彼为夜半风雨吾不敢来吾来所以出其不意也已近邕州贼方觉逆战于归仁铺青登髙望之贼据坡上我军薄之青使步卒居前匿骑兵于后峦使骁勇者执长枪居前羸弱悉在其后其前锋孙节战不利而死将卒畏青令严力战莫敢退者青登髙丘执五色旗麾骑兵为左右翼出枪之后防蛮军为三旋而撃之人人皆殊死战先是青已纵蕃部马二千出贼后交撃左者右右者左已而右者复左左者复右贼不知所为贼之标牌军为马军所冲突皆不能驻枪立加束军士又纵马上铁连枷击之遂皆披靡相枕藉死贼遂大败智髙果焚城遁去智髙自起至平几一年吏民不胜其毒先是謡言农家种籴家收而髙为青所破皆如其謡
　　隋汉王谅作乱遣其将余公理自太行下河内隋将史祥讨之军于河阴久不得济谓军吏曰余公理轻而无谋才用素不足称又新得志谓其众可恃恃众必骄且河北人先不习兵所谓拥市人而战不足图也乃令军中脩攻具攻河阳公理使谍知之果屯兵于河阳内城以拒祥祥于是舣船河南公理聚甲以当之祥乃简精锐于下流潜渡公理率众拒之祥至濆水两军相对公理未成列祥纵撃大破之
　　利
　　春秋时楚伐绞军其南门莫敖屈瑕曰绞小而轻轻则寡谋请无扞采樵者以诱之从之绞人获三十人明日绞人争出驱楚役徒于山中楚人坐其北门而覆诸山下大败之为城下之盟而还
　　陈豨反赵代皆豨有髙祖闻豨将皆故贾人上曰吾知与之矣乃多以金赂豨将豨将多降
　　后汉光武初冯异与邓禹率车骑将军邓等议攻赤眉异曰贼余众尚多可稍以恩信倾难卒以用兵破之也上令使诸将屯渑池邀其东而异撃其西一举取之此万成计也禹不从遂大战赤眉佯败弃辎重走车皆载土以豆覆其上兵士饥争取之赤眉引还撃军溃乱大为所败
　　魏曹公西征马超与超夹潼闗而军公急持之而潜遣徐晃等夜渡蒲坂津据河西为营公自潼闗北渡未济超赴船急战公放牛马以饵贼贼乱取牛马公乃得渡循河为甬道而南贼退距渭口公乃多设疑兵潜以舟载兵入渭为浮桥夜分兵结营于渭南贼夜攻营伏兵撃破之
　　曹操与袁绍相持官渡既乃循河而西绍于是渡河追公军至延津南公勒兵驻营南坂下使登垒视之曰可五六骑有顷复白骑稍多步兵不可胜数公曰勿复白乃令骑解鞍放马是时辎重就道诸将以为敌骑众不如还保营公曰此所以饵敌也如何去之绍骑将文丑与刘备将兵五千骑前后至诸将复白可上马公曰未也有顷骑至稍多或分趋辎重公曰可矣乃皆上马时骑不满六百遂纵兵击大破之
　　晋将刘牢之讨妖贼孙恩恩败走虏男女二十余万一时入海惧官军蹑其后乃縁道多弃寳物子女时东土殷实莫不粲丽盈目牢之等遽于收敛故恩得逃去晋李矩守荥阳后赵石勒亲率兵袭矩矩遣老弱入山令所在放牛马因设伏以待之贼争取牛马伏发齐呼声动山谷遂大破之斩获甚众勒乃退
