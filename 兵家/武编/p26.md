<!-- { "loadSidebar": true } -->
　　凡阵中贮糗粮军中所用之物又每牌面开一门为临时启闭之节
　　东西稍阵各用骑兵万人解镫分为两行前行配五十骑为一队计二百十五队共六千二百五十人后行配三十骑一队计百二十五队共三千七百五十人路探马计三十队每路各浮图子排列计百六十五骑轻骑七千五百人枪牌人各一副劒与骨朶半之
　　前后阵各用骑兵五千解镫分为两行前行配五十骑为一队计六十二队三千一百人后行配三十骑为一队计六十三队一千八百九十人余十人五路探马计五十队后阵减两路牌每路各浮图子排计二百七十五骑轻骑三千八百人枪团牌人各一副劒骨朶各半之
　　三阵图凡用兵士十四万九百三十人十一万二百八十人步内二百四十人充望子三万六百五十人骑内六百五十人充探马数内骑军及无地分兵士共四万五千六百五十人三万六百五十人骑一万五千人步也伏详此制特以河朔之壤逺近如砥敌人恃马常为奔冲故因洞当余法增广其制所以挫驰突之鋭明坚重之威也
　　大阵即中军阵也布阵之法大约指画分明进退有节审地势设阵形或排长阵常山蛇阵也或排方阵今号四门斗底阵以军步枪刀手在前为方阵即四面排布凡一指挥五百人则六十人鎗手四十人
　　刀手杂以旁牌标枪令广右步军悉教鎗牌当阵面联布木拒马或间以大车为之阵脚兵按阵书举鹿角设戎车为方阵步骑相参大抵皆古法也良弓劲弩居其后以双弓床子弩参之行伍厚薄出于临时务于专整戎马无以驰突一阵开四门骑兵居其中候出战即开门放战队出出絶闭之有驻队有战队环相为用不竭人马之力也若马军在前先出战即候战久抽归步军阵后若排方阵即抽归阵中押大阵古之中军也观大将军鼓旗所在应敌用兵俱禀成筭有先锋阵防先锋队拐子阵前阵拒后阵皆受节制凡一将佐一部队一营垒大小相辖上下相维元帅统之故居则营垒办行则阵队成此其大较也如偏师出征或行隘狭之地则随形布阵不可限以常法东西拐子马阵为大阵之左右翼也宋北面行营拐子阵并精选精骑夷狄用兵每弓骑暴集偏攻大阵一面捍御不及则有突奔之患因置拐子阵以为救援其兵量大阵之数临时抽拣先锋阵春秋传出曰治兵入曰振旅所以辨等列顺少长也説者云出则以少者在前先勇力也还则在后明尊卑也是知出师之时以少壮勇健之士在前则先锋之义也入则少壮勇健者在后则后殿之义也当是列国诸侯战阵军旅已用此法楚人军行右辕左追蓐前茅虑无中权后劲谓前建茅旌以虞敌之有无又使权谋者居中劲悍者在后也诗曰伯也执殳为王前驱军锋之冠乃前代才力之选汉有樊郦滕灌先登陷阵光武以冯异马武为众军前锋曹魏以于禁张辽乐进徐晃迭为军锋晋谢镇广陵领应募骁鋭为前锋后唐置踏白横冲二军自古先锋之选所以御奔冲陷坚阵击鋭师尽须勇力也宋朝行营常选精兵置先锋阵将领三员或二员押之虑捍御不及患在奔冲又置防先锋阵咸平中真宗观阵图因曰北戎冦边常遗精悍为前锋若捍御不及即有侵轶之患今盛选鋭兵骁将统领别为一队遏其奔冲彼既挫鋭而退余则望风不敢进矣防先锋阵置阵在先锋阵后骁将一员统之先锋抗敌或兵势不支则防先锋阵为应援御其奔突前阵宋用兵排阵之法中军大阵之前别择鋭士为竒兵谓之前阵按风后握竒图曰凡兵万二千五百人为军有中垒有外垒有阵兵有竒兵阵兵九千人竒兵三千孙武曰三军之众可使受敌而无败者竒正是也谓当敌以正阵决胜以竒兵前后左右相应则常胜而无败凡战以正合以竒胜当敌为正外击为竒则用竒之防揣摩敌形指向分众兵非贵多也乘机取胜而已咸平景徳岁契丹南牧三路重兵防合中军阵步骑常满十万人前阵骑士满三万人约握竒图竒兵之数无地分马军轻鋭之兵也凡一指挥各成战队处大将营阵左右前后备缓急驱使其战队多以临时分置无定数拒后阵殿后兵也凡出征伐并为拒后军阵之置粮道居后若彊冦对垒欲图竒变引重兵踊战潜选精鋭由间道掩袭我委积辎重则须殿一捍之宋咸平中上出北面地图曰北敌好遣精兵出大阵后断我粮道因别选良将领二万人兵殿其后倚之捍冦缓急用防腹背受敌之患宋神宗尝谓今之边臣无知竒正之体者况竒正之变乎且天地五行之数不过五五阵之变出于自然非强为之尝曰李靖结三人为队必有意星书羽林皆以三人为队靖深晓此非无据也赵竒奏曰置阵之法以结队为先李靖以五十人为一队每三人自相得者结为一小队合三小队为一中队合五中队为一大队余押官队副队头左右傔旗五人即充五十并相依附圣制每一大队合五中队五十人为之中队合三小队九人为之小队合三人为之亦择心意相得者又选善枪壮勇者一人为旗头令自择如己艺心相得者二人为左右傔自选勇悍者一人为引战又选军校一人执刀在后为拥队凡队内一人用命二人应援小队用命中队应援中队用命大队应援大队用命小队应援如逗挠观望不即赴救致有陷失者本队委拥军校次队委本辖队将审观不救所由斩之其有不可救或赴救不及或身自受敌体被重创但非可救者皆不坐其説虽与古同而用法尤为精密此葢陛下天锡勇智不学而能也然议者谓四十五人而一长不若五人而一长之宻且以五人而一长即五十人而十长也推之于百千万则为长者多而统制不一也至如周制五人为伍属之比长五伍为两属之闾胥四两为卒属之族师五卒为旅属之党正五旅为师属之州长五师为军属之命卿此犹今之军制百人为都五都为营五营为军十军为厢自厢都指挥使而下各有节级有员品亦昔之比长闾胥族师党正之任也议者谓十伍之制于都法为便然都法恐非临阵对敌决胜之术也况八阵之法久失其传圣制一新稽之前闻若合符节夫法一定易以致人敌好击虚吾以虚形之敌好背实吾以实形之然而所击者非其虚所背者非其实故逸能劳之饱能饥之此所谓致人而不致于人也诚一等初用李靖六花阵法约受兵二万人为率为七军两虞候军各二千八百人取战兵千九百人为七十六队战兵内每军弩手三百弓手三百马军五百跳荡四百竒兵四百辎重每军九百是为二千八百人帝谕近臣曰黄帝始置八阵法败蚩尤于涿鹿诸葛亮造八阵图于鱼腹平沙之上垒石为八行晋桓温见之曰常山蛇势此即九军阵法也至隋韩擒虎深明其法以授其甥李靖靖以时遇久乱将臣通晓者颇多故造六花阵以变九军之法使世人不能晓之大抵八阵即九军九军者方阵也六花阵即七军七军者圆阵也葢阵以圆为体方阵者内圆而外方圆阵即内外俱圆矣故以方圆物騐之则方以八包一圆以六包一此九军六花阵之大体也六军者左右虞候军各一为二属虞候军左右厢各二为四厢军与中军共为七军八阵者加前后二军共为九军开国以来置殿前马步军三帅即中军前后军帅之别名而马步军都虞候是为二虞候军天武捧日龙神卫四厢军也中军帅总制九军即殿前都虞侯专总中军一军之事务是名实与古九军及六花阵相符而不少差也今论兵者俱以唐李筌太白隂经中阵图为法失之逺矣朕尝览近日臣僚所献阵图皆妄相惑无一可取果如其説则两敌相遇必须遣使预约战日择寛平之地夷阜塞壑诛草伐木如射圃教塲方可尽其法尔以理推之其不可用决矣今可约李靖法为九军营阵之制然李筌图乃营法非阵法也朕采古之法酌今之宜曰营曰阵本出于一法特止曰营行曰阵在竒正言之则营为正阵为竒也为将者少知将兵之理且八军六军皆大将居中大将譬则心也诸军体也运其心智以身使臂以臂使指攻左则右救攻右则左救前后亦然则军何由败也熙宁七年诏已降五阵法军诸将教习其旧教阵法并罢葢九军营阵为方圆曲直鋭凡五变是为五阵
　　国朝兵部尚书靖逺伯王骥尝督师征麓外克之还守南京沈静有大畧尝阅师覆舟山北问将校曰部伍行列若何曰队各五十人始为一字列闻鼔声则变而为方圆斜直之势今日所校练是也骥笑曰此何以约束兵五人为伍必一人居中执旗而四人者立四面此四人者皆聴止一人所使人皆坚立不动赴敌则五人必居中一人使四人者相顾应四人死中一人不得独生由五人至二十五人为一队最中一人执旗稍大以令其四面如前五人之法又倍而成五则为一百二十五人其再倍则为二百五十人为一营左右前后相应而聴于中以一百二十五人分寄四隅与中为游击出竒而正兵一百二十五人坚驻不动互相倚赖而功可成矣又以五营如前法分布之则正兵一千二百五十人更以一千二百五十人如前法为竒兵游击则縂二千五百人为一师相机调遣聴于中军主将一人之令其下由伍而队而营各有一人为中中一人者以将之令令其余人如是岂有纪律不严约束不齐而功不成哉当时将校莫不信服骥尝诲人曰士大夫不可无忧国之心不可有忧国之言
　　提纲曰迩来诸将皆谓可战则战奚以阵为殊不知用阵以束部伍用众如用一使其勇者不得独进怯者不得独退以求万全之义也昔诸葛亮推衍八阵以巴蜀弱卒数万屯渭水伐魏司马宣王以十万之众不敢与战马隆率步卒三千按八阵图破树机能数万骑以复源州今为将者统兵数万果可不用阵乎如无阵法则众为一簇左右不能相应首尾不得相援岂得不败故废阵形而用兵者败将也执阵形而求胜者愚将也其用阵之法始敌攻吾右以天衡八队敌之次出天前后冲八队张两翼而攻之是为鸟翔阵如胜未决再出西南西北二隅风云八队夹击之是为虎翼阵胜又未决以东南东北二隅风云八队邀其后或围绕之是为蛇蟠阵如两阵相当而敌未动者我先出西南西北二隅兵徃来敌傍挠之伺敌空虚之处而奋冲之是为风扬阵大将列中军以待敌或伏兵四隅候敌来战起而聚击是为云垂阵又有游兵二十四队或遮敌援兵或夹击左右或击其背或絶敌粮道或邀敌归路而取胜也故阵有八面举此一面以例其余八阵之制初无定位皆临时制宜随地而设故地有广狭尖斜之形阵有方圆曲直之势错综八卦实河图纵横十五之图井字开方之义大将居中诸部连绕四头八尾触处为首敌冲其中两头皆救如两手之捍头目
