<!-- { "loadSidebar": true } -->
　　一倭贼本无长技但闻官兵进剿辄将贼党或十名或四五十名预于土堆沟旁丛林茂草人家僧寺等处凡可隠形藏身者各先行潜躱谓之伏兵一遇官兵则伏兵四起或自后边围绕以致官兵惑纷错务遣向马导并精鋭马兵四望爪探捜捕行阵对敌严谨防备毋堕计中一倭贼临阵先以数十人前来冲突官兵进仍佯败即囬使我兵轻视逺追入其套中贼复拥众来攻谓之诱兵宜相度地势审察机宜可追则追可止则止毋得轻率致有违失一倭贼防我官兵进先将锡块倾为银锭及将粗恶衣服杂于蒿草裹为大包遇兵战贼势不支之时即将锡锭衣包抛掷在地使兵不察其伪羣去抢夺贼将乘兵淆杂肆其残谓之饵兵如遇贼抛弃物件在地不许争取敢有违者统兵官即于阵前将本犯斩首若获功取胜之后所遗财物监督官查给军士并不入官一倭贼黠诈多端每遣奸细探知我兵号色衣装辄照号衣色様临阵混入及至阵中方去伪衣露出本色衣号谓之诡兵凡我发去号衣俱临进兵之期方行缝缀自相认识不得先期呈露为贼规探以售其奸
　　永顺保靖二司凡一乡出一无頼之徒能杀人放火者则极意抚养以为杀手财货美妻恣其所欲一乡尽役属之以是能强其兵







　　武编前集卷五
<子部,兵家类,武编>
　　钦定四库全书
　　武编前集卷六
　　明　唐顺之　撰
　　车
　　王应电车战通令説曰凡战卒不如骑畏其凌残也骑不如车畏其冲突也此皆其势然也古者百人为卒大车兵车各一乗车十五乗为偏九乗为小偏二十五乘为大偏二偏为卒卒亦曰广五偏五伍将大车者二十五人炊家子十人樵汲五人固守衣装五人兵车之上三人中为百夫长诗所谓中军作好是也左持弓右持兵左传左射以最周礼凡国之勇力之士能用五兵者属于司右是也七十五人先后于兵车一为前拒一为右角一为左角战则卒车相参居则以车为营故诗云君子所依小人所腓二千年未有易者战骑出自戎狄所谓控引弓也管子载骑防始服专指北狄唐太宗谓蕃兵惟劲马奔冲则兼西北之勇中国用骑始自燕赵以其边胡秦汉时乃专用步骑卫青言武刚车李陵言大车皆主自环为营曹操始为战骑陷骑游骑操且云车徒常教以正骑队常教以竒武侯八阵骑在四角战则居阵旁翼葢亦教竒之意惟马隆言地广则以鹿角车营地狭则施木屋于车且战且前卫公七军骑分布各军战则居阵后为继其十二辰阵一法骑居四角一法骑布各军是后不复用车矣愚以谓后世之兵车步骑三者咸不可缺葢茍失古人前拒左右角之制去步卒而专用车则马易伤而车易仆正如乌珠拐子马为武穆所破此房琯所以用车大败也无卒而专用骑下马则不能行此亦戎狄所短故步骑相兼乃中国之长技也无车而专用卒则为戎马之所驰突此后世所以畏戎狄如虎也奈何车法一废不复殆有其故葢小车立乘人所不便一也驾乘劳重不如肩舆马骑之轻防二也车制久废用失其道或以取败遂为口实三也夫一车驾四马一马被伤全车遂顿此所谓用失其道也若如古者一车有前拒左角右角之七十五人为之先后出入以相应援人以车为依车以人为辅又何有车仆马毙之患唯夫肩舆马骑用之既久而立乘果非今人所便耳然天下事岂有古能之而今不能者哉世人亦每言之顾言之者不任其事任之者不知其术非有心计雄略之士安能为之无用之輙效乎莫要召诸色人巧思者推魏胜如意车之意而为之成造演习务轻防便利上施利兵火器以长竿在后用人为御专用以驰敌冲阵诚胜敌之一竒止则与大车相参为营行则与大车共载兵甲战则别为偏伍乗便骤发与步骑相表里或事急不及成造即民小车上施木板以皮为障亦可备缓急之用庶乎人心有所依不惧敌马之凌突也师律提纲亦曰车营乃中国之长技古人多以取胜李靖谓车战一则治力一则前拒一则束部伍此车战之长今当依放马燧狻猊车而为之材小轮低比古制差轻止用二人曵行但容人马行处车亦可行如遇山险沟堑不过四人肩舆而行且不妨战士止处便可为营杂于枪盾间以弓弩设其神枪大铳贼至百步之外则用枪铳御之百步以里则用弓弩御之皆击鼔为节鎗铳弓弩一齐举发当者无不立毙故行则可以为阵止则可以为营居则必不可犯动则敌不可遏此用车之制也
　　北遣车俱是轮转心不转
　　考索曰战国以来乃用骑兵车犹有间见者汉鼂错以轻车突骑为中国之长技卫青与匈奴战以武刚车自环为营李陵对单于亦以大车为营此车之用于西都者也后汉光武造战车可驾数牛上作数橹置于塞上以拒匈奴灵帝之时杨璇为零陵守制车数十乘以御贼此车之用于东都者也曹操新书攻车七十五人守车一队共二十五人田豫与敌战亦用车而战晋马隆征羌八阵图用扁厢车地广则鹿角车营路狭则为木屋施于车上此车之用于魏晋者也刘裕伐南燕亦以车四千乗为左右翼朱超石战河上以车百乘抱河为却月营魏大武北伐蠕蠕用车十五万两隋诸将与突厥战皆戎车步骑相参与鹿角为方阵此车之用于南北朝者也唐李靖与太宗论兵法曰跳荡骑兵也战锋队步骑相半也驻队兼车乗而出也臣讨突厥越险数千里此制未尝敢易则唐固尝用车矣唐裴行俭突厥阿史徳温传反行俭诈为粮车三百乘伏壮士五辈贼果掠车车中士突出杀获几尽初李光弼在太原乃彻民屋为车二百人挽之矢石所及輙数十人死贼伤十二初马燧为战车行则以载止则为阵讨田悦燧乃推大车焚悦将阳朝先栅破之宋咸平四年吴淑请复古车战之法夫匈奴所长者骑兵茍非连车以制之则何以御其奔突哉故用车战为便其制取常用车接其衡扼驾以牛车上置枪以为外向列士卒于车外贼至射之贼退乃出竒兵击之此制敌要术也战之用车一阵之甲铠也故可以行止为营阵贼至则敛兵附车以拒之贼退则乘胜出兵以击之出则借此为所归之地入则以此为所居之宅故人心有依不惧敌骑之陵突也至和二年韩琦言郭固造战车约古制为之临阵御敌缓急易集其车前鋭后方上置七枪为前后二拒此马燧战车行载兵甲止为营阵也又以民车之箱増为重厢髙四尺四寸革挽之吴起所谓革车掩户挽轮笼毂是也琦以为可用于平川之地临阵以折奔冲下营以为寨脚令固自赍车式进呈试之以固为卫尉寺丞魏胜尝自创如意战车数百两炮车数十两车上为兽面木牌大枪数十垂氊幙软牌每车用二人推毂可蔽五十人行则载辎重器甲止则为营挂搭如城垒人马不能近遇敌又可以御箭簇列阵则如意车在外以旗蔽障弓车当阵门其上寘牀子弩矢大如凿一矢能射数十人发三矢可数百步炮车在阵中施火石炮亦二百步两阵相近则阵间发弩箭炮近阵门则刀斧枪手突出交阵则出竒兵两向掩击得捕则拔阵追袭少却则入阵间稍憇士卒不疲进退俱利伺便出击虑有拒遏预为解脱计夜习不使人见以其制上于朝诏诸军遵其式造焉
　　李纲尝以谓步不胜骑骑不胜车金人以铁骑奔冲非车不能制之有张行中者献战车制度两竿双轮□皮篱搭运转径防每车用甲士二十五人执弓弩抢牌之属以辅翼之结阵以行铁骑遇之皆退遁造千余两日肄习之　总制刘天和奏曰一葢古兵家者流卒不能胜骑骑不能胜车歴攷前代名将如汉卫青之破匈奴出塞数千里史称其值单于急以武刚车自环为营唐李靖之禽突厥自谓越险数千里未尝敢易车骑相兼之制晋马隆作扁箱车以三千五百人转战千余里破树机能数万之众卒平凉州其余以车战胜敌者不可胜数而汉且置轻车将军之官况臣今用车非深入广沙絶漠数千里之地亦惟用之延寜边花马池一带套敌频年大举深入要害之地靖兰等处临河渡口敌常踏氷入冦之地及他处敌常出没有险可据之地尔及访宁夏先年总兵官仇钺曽用屯田车以解宁化寨之围近年总兵官王効曽用拽柴空车以遏兴武营套敌之入固歴有成效矣然非臣创为也查今各边亦有国初以来歴年所造战火兵车其制度多寡不一甘肃见存一千一百五十九辆宁夏见存千辆固原亦有一百二十八辆其余边堡亦多收有兵车但皆双轮大车每辆二十余人挽之其行甚迟少遇沟涧险阻即不能越以是不适于用惟治年间前任总制尚书秦纮后次叚造只轮小车尝以様车上请孝宗皇帝加奬命纮取名全胜车今幸存破损数辆略备规制臣因再加损益其制轮髙三尺一寸轮辕长四尺七寸二分下施四足前二足钉以圆铁轴行则悬之左右箱各广九寸五分于上安熟铁佛郎机八及流星炮炮或一窝蜂炮一上马架用安铜铁神鎗一及近年所造三眼品字铁铳一飞火抢筒一箱之四角挿倒马长鎗开山巨斧各二斩马刀铁钩各一并火药铅子掀镢鹿角等器通不过重一百五十余斤箱前树兽面牌绘以狻猊之象及旁各挂虎头挨牌战则张之以蔽矢两车相连可蔽三四十人每车二人推之挽之二人翼之战则随地形环布为阵军马居中敌远则施火器稍近则施强弩弓矢逼近则用鎗斧钩刀短兵出战敌败则马军出追遇夜则用火箭敌骑围绕则火器弓弩四面各发势如火城敌不敢逼进退所向无前敌不敢遮其火器安于车上防放安穏不揺审定其苖头髙下一以髙五六尺为凖所中非人即马较之手中防放战摇百不一中者大不侔矣葢马步兼用长技并使战守皆宜诚可万全取胜止则环列为营傍施鹿角连以铁绳臣复制为随车小帐以免军士露宿用存恤爱是虽不能追奔逐北星驰霆击然摆列边墙以遏敌入据阨险要以邀敌归占据水头以拒敌马诚可化弱为强以寡敌众修边耕获俱可用以防卫而车制轻便前遇险阻陷沙可以扛擡以过久之精熟虽直冲敌阵径攻敌营较挑壕以桩钉地以绳系桩自保不暇者诚万万不侔矣臣谬谓轻车为中国长技此也且每辆止费银二两余每车千辆仅当马军人千名一月之费耳
　　如意车此冲坚阵破硬敌用之一名威敌车用好木作底前后四轮前二轮各制转轴如辘轳様后二轮相连如水车様髙三尺五寸长四尺阔三尺内可容二人上窄如人形后留一门以便出入周围用生牛皮张裹四面皆留箭眼枪眼以放火药箭等具中作一转轴自下至顶上系丝绳四条绳尾各县一铁锤斧头等具内里转动并起人马触者必死身神箭神砂三面飞出仍云雾五色豪光绕其身彼视之如神或三五辆或十数辆夹攻敌中砂箭者十无一生者马中砂箭者必自跳跃其营必乱欲近不能我大军乘乱击之仍令三军大呼神助我也回则倒转其轮敌亦不敢追孙子曰兵者诡道也
　　破敌
　　双轮屏风车髙六尺【阙】分中有横梁如瓦形梁上有三道铁篐一活落好旋风皮轮一径过五尺车阔二尺长三尺有栏干扶手第二外头有钩搭挨牌车厢如匣品字様上口劲弩下两口神鎗壮士披掩襟每人鵞眉刀二把此防应唀车之兵也
　　水路龟陆路鼈机巧法妙神鬼不测龟不龟鼈伅鼈尺寸方圆腹里各别进退风雷破敌倒穴神弩暗藏火器不絶八面成风藤军电掣
　　龟头进鼈头退左右面顾能倒对忽然口内火光飞独脚连珠人胆碎浑身抖搜八门开万队貔貅流血涙腹内三关风火藏膜外九宫安藏杂类
