<!-- { "loadSidebar": true } -->
　　钦定四库全书　　　　　子部二
　　提要
　　守城録四卷　　　　　兵家类
　　【臣】等谨案守城录四卷宋右正议大夫陈规在徳安御冦事迹也规字元则宻州安邱人中明法科靖康末金兵南下荆湖诸郡所在盗起规以安陆令摄守事连败剧冦建炎元年除知徳安府擢镇抚使羣盗先后来攻随机捍御皆摧破去防召赴行在又出知顺昌与刘锜同却金兵又移知庐州兼淮西安抚使卒乾道中追封忠利智敏侯立庙徳安事迹具宋史本是书凡分三种首为规所撰靖康朝野佥言后序朝野佥言本夏少曾作备载靖康时金人攻汴始末规在顺昌见之痛当日大臣将帅捍御失策因条列应变之术附于各条下谓之后序徐梦莘尝采入北盟防编一百三十九卷中然其文与此大同小异疑録者有所删润也次曰守城机要亦规所作皆论城郭楼橹制度及攻城备御之方宋史本载规有攻守方畧世疑即此书次曰建炎徳安守御録乃浏阳汤璹所作璹淳熈十四年进士官徳安教授防访规守城遗事作为此书绍熈四年除太学録乃表上之案规本载乾道八年诏刻规徳安守城録颁天下为诸守将法艺文志亦别有刘荀建炎徳安守御録三卷而无璹书之名疑荀所撰者即乾道所颁之本璹书上于绍熈时距乾道已二十余年或又据荀书而重加増定欤三书本各自为帙不知何人始并为一编观书末识语则寜宗以后人所辑矣宋自靖康板荡防内沦胥规独能支拄经年不可谓非善于备御然此仅足为守一城乘一障者应变之图而不足为有国有家者固圉之本当时编为程式原欲令沿边肄习蕲保残疆然至元师南下直破临安为东京之续率未闻有一人登陴以抗敌者岂非本根先拨虽有守御之术亦无所用欤伏读
　　睿题阐发精微抉汴梁丧败之由申守在四夷之训然后知保邦谌命自有常经区区输攻墨守之技固其末务矣谨録存是帙以不没规一事之长并恭録
　　宸翰弁于简端俾天下万世知
　　圣人之所见者大也乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　御题陈规守城録
　　摄篆徳安固守城因而失事论东京【陈规于靖康丙午摄徳安府事羣盗王在等攻城规在城上问贼何因到此贼言东京已破规初不信迨贼遁遣人诣都城奏功始知城果防因叹当时身不在围城中以效守御并论官吏将帅应敌捍御之失更因靖康朝野佥言于所载攻守各条下附以己见并为之序】陈规屡御应之暇【守城机要备载陈规守徳安事自城郭门墙楼橹之制以及攻城备御之方凡四十余条极为详备又载羣贼王在等攻徳安未两月而退张世李孝义四日引去杨进十六日引去孔彦舟三次皆不克而去董平三万人即日败去赵夀亦三日引去成李宏阅九月始引去桑仲夏邢尚孙羣贼阅三月引去李横则六十五日引去前后应敌机宜纪载甚悉其后浏阳人汤璹编为徳安守御录表上其书欲沿邉守宰共为防绎其意固善夫陈规力保危城九遇贼至皆随机应敌卒頼安全可谓长于守矣但此特施之郡邑用得其人或见功效然因幸遇小冦耳若宋靖康汴京之失则由于平时政事之乖违岂尽系临事捍御之踈略彼时即陈规果在围城又安能救其败亡之祸乎】汤璹深知纪以精小县傍州或可赖通都大邑转难行四夷守在垂明训逮廹临冲祸早成

　　钦定四库全书
　　守城録卷一
　　陈规靖康朝野佥言后序
　　靖康丙午规以通直郎知徳安府安陆县事丁未春正月羣盗王在等犯徳安府时郡将阙规摄府事贼来攻城规在城上与贼语问何因到此贼言京城已爲金破规独念都城之大壕堑深濶城壁髙厚实龙渊虎垒况禁旅卫士百万虽金人乘我厄运一时彊盛亦何能破殆不足信二月四日贼遁遣人诣都城奏功还乃知京城果爲敌防徒深痛切但不知城破之所以然尔又恨当时不得身在围城中陪守御之士以効緜薄绍兴己酉春三月朝廷既复河南规自祠官被命知顺昌府夏五月到官行及期年暇日防同僚语及靖康之难汝隂令云尝收东斋杂録一编中有靖康朝野佥言具载金人攻城始末规得之熟读痛心疾首不觉涕零嗟乎治乱彊弱虽曰在天有数未有不因人事得失之所致也雄所谓天非人不因人非天不成靖康京城之难若非人事之失则天亦不得而爲灾规不揆至愚窃观金人攻防京城朝廷大臣与将吏官帅应敌捍御之失虽既徃不咎然前车之覆后车之戒事有补于将来不可不备论也朝廷欲再援太原大臣以爲中国势弱敌势方彊用兵无益宜割三镇以赂之殊不知势之彊弱在人爲我之计胜彼则彊不胜彼则弱若不用兵何术以壮中国之势遏敌人之彊用之则有彊有弱不用则终止于弱而已彊者复弱弱者复彊彊弱之势自古无定惟在用兵之人如何耳
　　河东宣抚使统兵十七万以援太原又招河东义勇禁兵五万共兵二十二万皆败绩致太原防于敌非兵不多盖用兵之失也其所以失者兵二十二万直行而前先锋遇敌者有几一不胜而却与其后大兵皆却宜乎不能援也有识者观之不待已败而后知其不能援也殊不知攻城者分攻城兵备战兵运粮兵扼援兵若兵不多则攻必不乆而速退又不待其援也假使当时徃援者将良得计虽无兵二十二万只十万亦可以必援又无十万只五万亦可以优爲之援也又不五万至其下亦有可援之理且以五万爲率若止分爲五十将留十将防卫大将兼备防应内分三两将诣扼援兵前广张兵势牵制扼援之兵以二十将分地深入敌境绵亘可布三五十里不知敌人用兵多少便能尽害以二十将周围行偏僻小路防求郷导多遣逺探向前设伏伺望敌人打粮出兵多则退之少即擒之但絶其粮道不必深入直扺城下其敌自退又且兵既分遣则人力并用假令数将失利其大兵必不至于一齐败衂溃散爲盗京城之难其源在于援太原之失利也
　　尼玛哈攻太原之夀阳夀阳城小而百姓死守凡三攻残敌之众万人而竟不防此必守城人中有善爲守御之防者佥言以爲城小而百姓死守者非也攻城者有生有死善守者有生无死夀阳之人可谓善守而不得谓之死守又或云城小而坚者亦非也若城太小矢石交通善守者亦难以设险施防规以为城愈大而守愈易分叚数作限隔则易守若已先防定险备设使敌欲登城纵令登城已登即死敌欲入城引之入城已入即死今夫百里之城内有数歩之地敌人登之守城之人便自甘心伏其城防乞命于敌者非攻之善乃守之不善也
　　九月安炮于封丘门外大炮数百座皆在门外敌至不收遂爲金人所得咸谓金人得攻城之具规以爲城破亦不在此有善守者假使更资炮数百座亦必无害在于御炮之术善不善也统制官辛康宗以敌去城逺止兵不得发箭止之甚善百姓鼓众撃杀此亦见其自乱素治之术失也
　　敌先采湿木编洞屋以生牛皮盖其上戴之令人运土木填濠欲进攻城守城人若得计则城内先施大炮碎之亦可用单梢炮取逺至二百五十歩外者制其首领用众之人盖益州郡旧有朝廷所降守御册定格单梢炮上等逺至二百七十歩中等二百六十歩下等二百五十歩不知京城当时仓卒之际此格用与不用若人稍不究心则下等二百五十歩亦莫能及若能究心则二百七十歩过之甚易又以小炮御近众其小炮每十人已上不过十五人施放一座亦可以致数十歩勿谓小炮不能害物中人四肢则四肢必折中腰以上则人必死中马亦然又况大炮每放一炮小炮可放数炮兼小炮不必用石以重三四斤泥团爲之泥团之利亦博不独放时易得无穷放去中人人必死伤不中则泥团爲炮击破不致反资敌用若要摧毁攻械则须用大炮及石金人攻城用大炮盖欲摧壊城楼守城者欲摧毁敌人攻械大炮与小炮齐用纵敌在城外伐大木爲对楼云梯火车等攻械可以破尽金人广列垒石炮座防碑石磨盖石羊虎爲炮欲攻之所列炮座百余飞石如雨击守城之卒死伤日不下一二十人此非攻城之能盖守御官一时失计耳茍守御官得计止令卒近女头墙坐立城外炮来髙则于女头墙上过低则打中女头墙击破在外无縁中人一卒亦不至于死伤又岂有死伤日不下一二十人者惟女头墙稍加髙厚则愈加安堵又须先用稍大木造髙一丈长一丈濶一丈上下外直里斜外宻里稀洞子外宻处以大麻防横编如荆竹笆相似以备炮石众多攻壊女头墙即于两邉连珠进洞子向前以代女头若此则炮石纵大数多未易损壊间有损者即逐旋抽换假令只如此御捍则炮石亦何能害人已可必其无虞也
　　敌以云梯对楼攻东水门其间御捍有设重楼获胜者固甚善也又恐人在重楼之上愈招矢石又攻东门守御官守具亦备对楼云梯至每以木冲倒仆死者无数此亦竒防然持冲木人与对楼上人相对不免互伤亦非全胜金人填壕桥成运对楼过濠攻城城下列炮座二百余所七梢炮撒星炮座石炮并发又以强弩千余助之城上矢石如雨使守御卒不能存立然后推对楼使登城每对楼上载兵八十人一对楼得城则引众兵上此金人攻城之方也其炮大数多矢石齐发只前说女头墙次备以洞子皆可隔尽矣对楼登城每一对楼果能载兵八十人楼广不过二丈当靣立得几人与守城人接战者不过十数人而已假令八十人尽用力施设五对楼止四百人此外必无伏兵亦无竒兵楼髙须及五丈乗髙而来其迹亦自甚危自履危地来与城上立平地人接战胜负人人可以自决若守城者于此不胜则交战于平田广野之地不知其败若何况对楼填平壕上惟可以直进直退必不能于城下横行守人备御不过止备对楼所占之地假使有十对楼所占地歩数亦不多不独接战可以必胜纵兵上城获全胜者术亦多矣不思则弗得也
　　敌用云梯止要登城每座云梯须十余人可以负荷到城城上御之亦难向前来纵不御之使敌倚城登梯上至城头少不死者何以致之于女头墙里鹊台上靠墙立排叉木每空阔三四寸一根通度枪刀向上髙出女头墙五六尺敌至女头墙上必爲排叉木隔住背后乗空守御人于木空中施枪刀刺击岂有刺击不下者下而不死者鲜矣
