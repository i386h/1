<!-- { "loadSidebar": true } -->
　　一女头墙旧制于城外邉约地六尺一个髙者不过五尺作山字様两女头间留女口一个女头上立狗脚木一条挂搭皮竹箆篱牌一片隔矢石若御大炮全不济事又女头低小城外箭凿可中守御人头靣须是于城上先筑鹊台髙二尺濶五尺鹊台上再筑墙髙六尺厚二尺自鹊台向上一尺五寸留方眼一个眼濶一尺髙八寸【一云方径及尺】相离三尺又置一个两眼之间向上一尺又置一个状如品字向上作平头墙敌若登城只于方眼中施枪刀自可刺下方眼向上自有平头墙即是常用箆篱牌挂搭不必临时施设也更于鹊台上靠墙每相去四寸立排叉木一条髙出女墙五尺横用细木夹勒两道或三道攻城者或能过品字眼亦不能到平头墙上更兼墙上又有排叉木限隔若要越过排叉木必须用手攀縁则刀斧砍之鎗刃刺之无不颠仆守者用力甚少攻者必不得志也
　　一马靣旧制六十歩一座跳出城外不减二丈濶狭随地利不定两邉直觑城脚其上皆有楼子所用木植甚多若要毕备须用氊皮挂搭然能隔大炮一为所击无不倒者楼子既倒守御人便不得安或谓须预备楼子随即架立是未尝经歴攻守者之言也楼子既倒敌必以炮石弓弩并力临城虽损害人命至多亦不可架立今但只于马靣上筑髙厚墙中留品字空眼以备觇望又可通过鎗刀靠城身两邉开两小门下看城外可施御捍之具墙内造瓦厦屋与守御人避风雨遇有攻击便拆去瓦厦屋靠墙立髙大排叉木用麤绳横编若造笆相似任其攻击必不能为害
　　一城不必太髙太髙则积雨摧搨修筑费力城靣不可太濶太濶则炮石落在城上缓急撃中守御人城靣通鹊台只可一丈五尺或一丈六尺髙可三丈或三丈五尺防邉大郡城壁髙亦不过五丈濶不过二丈而已一羊马墙旧制州郡或无之其有者亦皆低薄髙不过六尺厚不过三尺去城逺近各不相同全不可用盖羊马城之名本防冦贼逼逐人民入城权暂安泊羊马而已故皆不以为意然捍御冦攘为利甚漙当于大城之外城壕之里去城三丈【一云去城二丈】筑鹊台髙二尺【一云髙二三尺】濶四尺台上筑墙髙八尺【一云髙及一丈】脚厚五尺【一云厚及六尺】上收三尺每一丈留空眼一个以备觇望遇有缓急即出兵在羊马城里作伏兵正是披城下寨仍不妨安泊羊马不可去城太逺太逺则大城上抛甎不能过太近则不可运转长鎗大凡攻城须填平壕方可到羊马墙下使其攻破羊马墙亦难为入入亦不能驻足攻者止能于所填壕上一路直进守者可于羊马墙内两下夹击又大城上甎石如雨下击则是一靣攻城三靣受敌城内又有小炮可施凡攻城器械皆不可直抵城脚攻计百出皆有以备之也
　　一羊马墙内须均量地歩逺近安排叉木作排叉门分布安排人兵易于防检兼防奸细入城
　　一城郭旧制止是一重城外有壕或有低薄羊马城者使善守者守之虽遇大敌攻计百出亦可退郤或不经歴攻守者忽遇大敌围城不无畏怯须是先为隄备当于外壕里修筑髙厚羊马墙与大城两城相副即是一壕两城更于大城里开掘深濶里壕上又筑月城即是两壕三城使攻城者皆是能者亦无可攻之理大抵城与壕水一重难攻如一重至若里城里壕则必不可犯计羊马城与里城里壕之费亦不甚多若为永久之计实不可缺
　　一修筑里城秪于里壕垠上増筑髙二丈以上上设防险墙下临里壕须濶五丈深二丈以上攻城者或能上大城则有里壕阻隔更使能过里壕则里城亦不可上若此则不特可御外敌亦可潜消内患里城里壕费用不多不可不设庻免临急旋开筑也
　　一修城旧制多于城外脚下或临壕栽丫叉木名为鹿角大为无益若城中人出至鹿角内壕外人施放弓弩鹿角不能隔若乘风用火可以烧毁不如除去为便也
　　一今来修城制度止是在外州军城池若是京都防府须于城内向里量度逺近再于外修筑一重其外安置营寨向里更筑一重作官府若此岂独坚固而已哉内外之患无不革尽
　　一攻城用云梯是欲蚁附登城今女头上既留品字眼又有排叉木又有羊马墙重重限隔则云梯虽多无足畏也
　　一攻城用洞子止是隔城上箭凿欲以搬运土木甎石填垒壕堑待其填平方进攻具或欲逼城掘今既有羊马墙为之限隔则洞子亦自难用
　　一对楼则与城上楼子髙下相对鹅车稍髙向前瞰城头向下附城脚天桥与对楼无异止是于楼上用长板作脚道或折叠翻在城上皆是登城之具今羊马墙既有人守自可两边横施器刃敌人别用撞竿与其他应急机械自不足畏大凡攻城用天桥鹅车对楼火车火箭皆欲使人惊畏有以备之则不能为害
　　一攻城多填幔道有至三数条者髙与城等直逼城头今羊马墙中既有人拒敌又大城上抛掷甎石自然难近大城更照所填幔道于城内靠城脚急开里壕垠上更筑月城两边栽立排叉木大城上又起木棚置人于棚上又于欲来路上多设籖刺使能登城亦不能入城或能入城亦不能过里壕纵过里壕决不能过月城以幔道攻城者百无一二今所备如此亦何足畏凡攻城者有一策则以数策应之
　　一攻城用大炮有重百斤以上者若用旧制楼橹无有不被摧毁者今不用楼子则大炮已无所施兼城身与女头皆厚实城外炮来力大则自城头上过但令守御人靠墙坐立自然不能害人力小则为墙所隔更于城里亦用大炮与之相对施放兼用逺炮可及三百五十歩外者以害用事首领盖攻城必以驱掳胁从者在前首领及同恶者在后城内放炮在城上人照料偏正逺近自可取的万一敌炮不攻马靣只攻女头急于女头墙里栽埋排叉木亦用大绳实编如笆相似向里用斜柱撑枪炮石虽多亦难击壊炮既不能害人天桥对楼鹅车幔道之类又皆有以备之则人心安固城无可破之理
　　一攻守利器皆莫如炮攻者得用炮之术则城无不防守者得用炮之术则可以制敌守城之炮不可安在城上只于城里量逺近安顿城外不可得见可以取的每炮于城立一人専照斜直逺近令炮手定放小偏则移定炮人脚太偏则移动炮架太逺则减拽炮人太近则添拽炮人三两炮间便可中物更在炮手出入脚歩以大炮施小炮三及三百歩外若欲摧毁攻具须用大炮若欲害用事首领及搬运人湏用逺炮炮不厌多备若用炮得术城可必固其于制造炮架精巧防又在守城人工匠临时増减【制造炮梢须及时月夏以六月冬以十一月十二月采取栎木檀木皆一生笋长成少枝节者置沟渠内淹浸百余日或半年取出去皮窨干用穏木上下自根至梢按捺如张盘新弓相似取畧无损者然后用麻索生皮相间系扎以防隂晴缓慢日晴则皮索缓隂雨则索坚皮缓若此系扎可保无失】一用炮摧毁攻具须用重百斤以上或五七十斤大炮若欲放逺须用小炮只黄泥为团每个干重五斤轻重一般则打物有凖圆则可以放逺又泥团到地便碎不为敌人复放入城兼亦易办虽是泥团若中人头靣胷臆无不死者中人手足无不折跌也
　　一城被围闭城内务要安静若城外有人攻击城内惊扰种种不便须是将城内地歩分定界分差人巡视遇有人逼城号令街巷不得徃来非籍定系上城守御及策应人不得辄上城在城上人不得辄下城过当防闲不特可免惊惶亦可杜絶不虞

　　钦定四库全书
　　守城録卷三
　　汤璹徳安守御録上
　　王在党忠冦徳安二十日引去
