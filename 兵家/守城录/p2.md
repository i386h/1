<!-- { "loadSidebar": true } -->
　　闰十一月二十四日再攻推对楼五座盛矢石来城上以竿冲倒三座城上士卒争持草以焚之对楼木多而草盛火炽火乗南风遂引烧城上楼子三座对楼既倒在城外必不能却回亦不能再起自是堵住敌人攻械来路可以置而不问焚者失也纵不引烧城楼止烧了敌人对楼亦是城上人自持草火与敌烧开再进攻械来路此事大失所有再造城楼骨格欲于旧处安立者以理度之自是敌必不容矢石必倍守御官若能用前说造洞子于阙楼子处两头连珠并进不终日决可蔽合权代女头墙以隔矢石矢石虽愈倍于前亦必无害次于烧了城楼处两头横直深埋排叉木以防敌急登城上分甲兵两向攻打城里从下斜筑向上至城靣外垠向下峻次于城里脚下取土爲深壕离壕三五丈筑月城围之使敌乗对楼到城如不下对楼上城却回则已若上城必自立不得倒入壕内无不死者如此一挫必罢攻退兵乃守御之人失之以致城陷岂不痛哉凡攻守之械害物最重其势可畏者莫甚于炮然亦视人之能用与不能用耳若攻城人能用而守城人不能御之则攻城人可以施其能若守城人能用则攻城人虽能者亦难施设窃闻金人用炮攻城守御人于城上亦尝用炮城面地歩不广必然难安大炮亦难容数多虽有炮台炮台地歩亦不甚广又炮才欲施放敌人在外先见必须以众炮来击又城上炮亦在髙处自然招城外敌人用炮可以直指而击之以此观当时守御之人其不能用炮也明矣假令当时于城里脚下立炮仍于每座炮前埋立小木爲衣敌人在外不见立炮所在虽有能用炮者何由施设或谓炮在城里炮手不能见得城外事无由取的每一座炮别用一人于城上专管城里一座外照物所在里照炮梢与外物相对即令施放少偏则令炮手畧少那脚太偏则就令拽炮人擡转炮座放过则令减人或用炮稍大者不及则令添人或用炮稍小者照料得一炮打中后炮少有不中又城里立炮可置数多守御人用炮若止能如此则攻城人用炮何能爲也
　　筑城之制城面上必作女头墙女头中间立狗脚木一条每两女头中挂搭箆篱惟可以遮隔弓箭于炮石则难以隔若改作平头墙不用箆篱只于近下留品字方空眼与女头相似亦甚济用
　　或问何以备御城外脚下自有马面墙两邉皆见城外脚下于墙头上坠下害敌之物敌人初到城下观其攻械势恐难遏宜便于城里脚下取土爲深阔里壕去壕数丈再筑里城一重对旧城门更不作门却于新筑城下縁里壕入三二里地新城上开门使人入得大城直行不得须于里壕垠上新城脚下缭绕行三二里方始入门若此则假使敌善填壕止不过填得外壕必不能填得里壕若由门入城须行新城脚下里壕垠上新城上人直下临敌何物不可施用正是敌人死地必不敢入由正门入城尚且不敢则岂肯用命打城但只如此爲备则敌兵虽多攻械百种诚可谈笑以待之又况京师旧城亦自可守若逐急措置便可使势如金汤有不可犯之理兼京城之内军兵百姓金银粟帛计以亿兆之数亦莫能尽若令竭力修作不独添筑一城一壕可不日而成假令添筑城壕数重亦不劳而办重城重壕既备然后招敌人入城议事彼若见之必不攻而自退俗谚云求人不如求己古人云上防莫如自治又事贵制人不贵制于人皆此之谓也
　　京城周围地约一百二十里闻当时敌在城外诸门多闭有以土实者正开三两门通人出入如此乃是自闭生路而爲敌开其生路也爲守之计不独大啓诸门仍于两门之间更开三两门使周围有门数十座齐开于城内运土出外填壕作路使战兵出入无至自碍城上觇望敌人空隙稍得便处即遣兵击杀或夜出兵使敌在外所备处多昼夜备战无有休息彼自不能乆攻兼既城内创开城门自运土填壕欲爲出兵计则其在外填壕欲入之计不攻自破然所以敢自创开城门出填壕者非谓敌兵可欺盖恃其自于城内设险已备引敌入城而敌必死耳晋王浚遣都防王昌及鲜卑段疾陆眷末柸等部五万之众以讨石勒诸将皆劝勒固守以疲冦独张賔孔苌以爲可速凿北垒爲突门二十余道勒即以苌爲攻战都督造突门于北城鲜卑入屯北垒勒候其陈未定躬帅将士鼓噪于城上防孔苌突诸门伏兵俱出击之生擒末柸疾陆眷等众皆奔散苌乗胜追击枕尸三十余里获铠马五千匹此乃守中有攻可谓善守城者也后之守城者何惮而不法欤
　　州郡城池之制人皆以爲尽善城上有敌楼而敌人用大炮摧击城髙数丈而敌人用天桥鹅车对楼幔道云梯等攻具登城据其城池之制作可以自谓坚固前古所未有奈何敌人攻械之备亦前古所未有故事贵乎仍旧而人惮于改作皆不可必者古人所谓利不百者不变法功不十者不易噐以今城池之制观之虽利不至于百功不至于十然其间有须更改者不可不更改也自古圣人之法未尝有一定之制可则因否则革也爲今之计如敌楼者不可仍旧制也宜于马面上筑髙厚墙下留品字様方径及尺空眼以备觇望及设施枪路墙里近下以细木盖一两架瓦棚可令守御人避寒暑风雨屋在墙里比墙低下则炮在外虽大而数多施设千万悉莫能及人
　　壕上作桥桥中作吊桥暂时隔敌则可若出兵则不能无碍宜爲实桥则兵出入俱利
　　城门宜迂廻曲折移向里百余歩置不独敌人矢石不入其旧作门楼处行入一歩向里便是敌人落于防阱何谓陷阱盖百歩内两壁城上下临敌人应敌之具皆可设施又于旧门前横筑防门墙髙丈余两头遮过门三二丈城门启闭人马出入壕外人皆不见孰敢窥伺城外脚下去城二丈临壕垠上宜筑髙厚羊马墙髙及一丈厚及六尺墙脚下亦筑鹊台髙二三尺阔四尺鹊台上立羊马墙上亦留品字空眼以备觇望及通枪路亦如大城上女头墙墙里鹊台上栽埋排叉木以备敌填平壕堑及攻破羊马墙至城脚下则敌与羊马墙内两邉受敌头上大城向下所施矢石即是敌当一面而守城人三面御之羊马墙内兵赖羊马墙遮隔壕外矢石是羊马墙与大城系是上下两城相乗济用使敌人虽破羊马墙而无敢入者故羊马墙比大城虽甚低薄其捍御坚守之效不在大城之下也又羊马墙内所置之兵正依城下寨以当伏兵不知敌人以何术可觧若此则既有羊马墙而鹿角木可以不用仍于大城上多设暗门以备遣兵于羊马墙内出入又羊马墙脚去大城脚止于二丈不令太逺者虑大城上抛掷砖石难过墙外反害墙内人又不令太近者虑其太窄难以回转长枪又于大城里城脚下作深濶里壕里壕上向里度地五七丈可作来徃路外筑里城排叉木但多备下敌攻城应敌处用此以设备虽使敌人善攻不足畏也墨翟宋大夫善守御公输般为云梯之械将攻宋墨子见之乃觧带为城以褋爲械九设攻城之机墨子九拒之公输般攻械尽墨子守有余公输屈曰吾知所以拒我者以此见攻械者宜乎古人以爲防之下也夫守城者每见敌人设一攻械而无数防以拒之者未之思也规尝闻孙子曰兵者国之大事死生之地存亡之道不可不察也又以爲兵者诡也用无中形诡诈爲道故能而示之不能用而示之不用近而示之逺逺而示之近攻其不备出其不意此兵家之胜不可先也然而有传之于众而逹之于逺有利而无害有得而无失者不可不先传也嗟乎靖康丙午金人以儿戱之具攻城守御者一时失计遂致城拔迄及一纪有余而金人犹不思当时幸胜尚以骄气相陵规于未知金人攻城设炮之前每见人云金人攻城大炮对楼势岂可当贵显言之则怏然而不敢辩众人言之则亦不敢痛折今既知其详则岂可不尽曲折剖其所见而言之然用兵之道以正合以竒胜善出竒者无穷如天地不竭如江海千变万化人孰能穷之今止据金人攻城施设畧举捍御之防至于尽精微致敌杀敌之方虽不惮于文繁而有所谓真不可示人者未之传也又况虽欲传之有不可得而传者矣惟在乎守城之人于敌未至之前精加思索应变之术预爲之备耳区区管见輙序于佥言之后绍兴十年五月日陈规序

　　钦定四库全书
　　守城録卷二
　　陈规守城机要
　　一城门旧制门外筑瓮城瓮城上皆敌楼费用极多以御寻常盗贼则可以隔箭凿若御敌人大炮则不可用须是除去瓮城止于城门前离城五丈以来横筑防门墙使外不得见城门启闭不敢轻视万一敌人奔冲则城上以炮石向下临之更于城门里两邉各离城二丈筑墙长五六十歩使外人乍入不知城门所在不可窥测纵使奔突入城亦是自投防穽故城门不可依旧制也
　　一防门墙只于城门前十歩内横筑髙厚墙一堵亦设鹊台髙二丈墙在鹊台上髙一丈三尺脚厚八尺上収三尺两头过门三二丈所以遮隔冲突门之启闭外不得知纵使突入墙内城上炮石雨下两邉羊马墙内可以夹撃
　　一城门贵多不贵少贵开不贵闭城门既多且开稍得便利去处即出兵击之夜则斫其营寨使之昼夜不得安息自然不敢近城立寨又须为牵制之计常使彼劳我逸又于大城多设暗门羊马城多开门窦填壕作路以为突门大抵守城常为战备有便利则急击之一城门旧制皆有门楼别无机械不可御敌须是两层上层施劲弓弩可以射逺下层施刀鎗又为暗板有急则掲去注巨木石以碎攻门者门为三重却后一层如常制皆旧加厚次外一重门以径四五寸坚实圎木凿眼贯串以代板不必用鐡叶钉裹又外一重以木为栅施于防门墙之两邉比之一楼一门大叚济事
　　一城门外壕上旧制多设钓桥夲以防备奔冲遇有冦至拽起钓桥攻者不可越壕而来殊不知正碍城内出兵若放下钓桥然后出兵则城外必须先见得以为备若兵已出复拽起桥板则缓急难于退却茍为敌所逼逐徃徃溺于壕中此钓桥有害无益明矣止可于门前施机械使敌必不能入拆去钓桥只用实桥城内军马进退皆便外人皆惧城内出兵昼夜不敢自安
　　一干戈板【亦名兼板】旧制用鉄叶钉裹置于城门之前城上用辘轳车放亦是防遏冲突其碍城出兵则与钩桥无异既于城门里外安置机械自可不用干戈板以为出兵快便之利
　　一城身旧制多是四方攻城者徃徃先用攻角以其易为力也城角上皆有敌楼战棚盖是先为隄备茍不更改攻城者终是得利且以城之东南角言之若直自东南角攻则无足畏炮石力小则为敌楼棚所隔炮石力大即必过入城里若攻城人于城东立炮则城上东西数十歩人必不能立又于城南添一炮则城上南北数十歩人亦不能立便可进上城之具此城角不可依旧制也须是将城角少缩向里若攻东城即须近北立炮若攻南城则须近西立炮城上皆可用炮倒击其后若正东南角立炮则城上无敌楼战棚不可下手将城角缩向里为利甚不可忽也
