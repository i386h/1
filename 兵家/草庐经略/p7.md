<!-- { "loadSidebar": true } -->
　　启即位，有扈氏不服。王征之，大战于甘，乃召六卿之师，王曰：“嗟！六事之人，予誓告汝：有扈氏威侮五行，怠弃三正，天用剿绝其命。今予惟恭行天之罚。左不攻于左，汝不恭命；右不攻于右，汝不恭命。用命，赏于祖，不用命，戮于社。予则孥戮汝！”遂灭有扈。
　　
　　秦王猛攻燕，陈于渭源而誓之曰：“王景略受国厚恩，兼任内外，今与诸臣深入贼地，当竭力致死，有进无退，共立大功，以报国家。受爵明主之朝，称觞父母之室，不亦善乎？”众皆踊跃，破釜弃粮，大呼竞进。
　　
　　夫《甘誓》，则声罪明而赏罚备。王景略之誓，其立功报国，则激以忠义；受爵称觞，则歆以福泽；深入贼地，则示以利害。宜乎人之踊跃也。
　　
　　阴阳
　　
　　夫天官时日之禁忌，玄象物兆之吉凶，其属人创造者，本驾诞以为使愚之计。即联若冥定者，其转移又在人事之勤。未有真倚仗鬼神，拘依俗禁，侈谈奇门遁甲、金甲神将，而可为决胜之策者也。盖千军万众，诳惑易生。而鼓舞激扬，操之在将。是故不凭虚以堕军实，不拘常以失事机。或见怪不怪，矫凶为吉；或托鬼托神，若梦若狂。罔非因人心之疑畏，而激之使前也。《孙子》曰“能愚人之耳目，使之无知”者，此其一端欤！
　　
　　禁祥去疑
　　
　　夫兴国之君，先修人事。人事既修，我操其必胜之势，即天象茫茫尚不可拘，况卜兆时日，何足深信而乃簧惑于此，自失机会？从古以来，蹈之者多。如此溺习，亟宜破除。
　　
　　武王伐纣，龟卜不吉，风雨暴至，群臣尽惧。惟太公强之，焚蓍龟不卜，以为腐草朽骨，岂可为凭。竟灭纣。此龟兆之不足信也。
　　
　　刘裕伐慕容超，超曰：“今岁星在齐，以天道言之，吾不战而克。”遂不守大岘之险，为裕所灭。此岁星之不足信也。
　　
　　冉闵攻后赵襄国，时救之者多，闵欲回垒，以挫其锐。道士法铙进曰：“太白入昴，当杀胡王，百战百克，不可失也。”闵从之，出战而败。此玄象之不可深信也。
　　
　　唐庄宗欲袭梁，因问司天，司天言“岁不利用兵”。郭崇韬曰：“古者命将，凿凶门而出。况成算已决，区区常谈，岂可因之而阻大众，”庄宗从之，灭粱。
　　
　　魏主伐燕，其日往亡。太史谏曰：“纣以甲子日亡，兵家所忌。”魏主曰：“纣以甲子日亡，武王独不以甲于日兴乎？”攻燕，克之。
　　
　　李愬攻吴房，成曰，“今日往亡。”愬曰；“吾兵少，不足战。彼以往亡不吾虞，正可击也。”遂往，克吴房。人亦有以此谏刘裕者，裕曰：“我往彼亡，何忌之有？”
　　
　　邓禹为王匡、成冉、刘均所败，诸将见兵势挫．恐贼乘之，劝禹夜去，禹不从。明日癸亥，匡等以六甲穷日，不即出兵以乘势蹙禹。邓禹因得更理兵众，其势复振。次日乃攻禹寨，贱大败。此岁星时日之不足信，而拘之者误军计也。
　　
　　今日军中，动辄艳慕太乙、六壬、奇门、遁甲、六丁、六甲、神将、太乙，辨方向之利否，为趋避之指南。即使其方不利，独不可伐人之国，而值外侮之来，可以不御乎？即使其方向利，而敌势强不可击，我兵不足击，亦可趋利而不顾其后患乎？此太乙可知而不可恃也明矣！六壬、京房诸家神数，亦宜收录，第托名于此而无一验者，举目皆然。军机何等大事，而可尝试为耶？须以目前小事试其验否，果验而后用之。如其小者不验，则其大者凭虚远之可也。奇门、丁甲、神将，大概听其言则有，施之用则无，只可诳惑凡庸，岂能鼓簧明智？即奇门虽有，而武侯，诚意不可多得，令直藉其虚名而已！观云望气星历之俦，亦须验试，方与诸家神数并用。
　　
　　矫言定众
　　
　　兴师出征，势不容已，万一妖兆突起，士众惊疑，不战而先自屈矣。故必矫以为祥，而使人心之徐定。然后审势观变，相机而动，料胜而出，而毋轻举以贻不追之悔，毋犹豫而失可赴之机。庶几以持重获长算，以明断树奇勋。
　　
　　谢艾御麻秋时，谢艾少年书生新将兵，而麻秋百战之强虏。方出兵之际，有二枭鸣于牙中。艾曰：“夫博，得枭者胜。今鸣牙中，克敌之兆也。”进与麻秋战，大破之。
　　
　　李孝恭讨辅公祏，将发，大飨士卒，杯酒尽变为血，在坐皆失色。孝恭自若，徐曰：“祸福无基，惟所召耳！顾我不负于物，无重诸君忧。公祏祸恶贯盈，令仗威灵以问罪，杯中血，乃贼臣授首之祥乎！”尽饮罢，众心始安。进击公祏灭之。
　　
　　俱矫凶为祥，恐众士之惊疑也。至其进兵而捷，又在人事之强，非凶兆之果为吉兆也。
　　
　　假托鬼神
　　
　　大敌在前，势且莫支，吾三军怯弱疑沮。此而欲令其奋，非可得之赏者，计必依附神道，以阴鼓其锐气。正人事也，未有废人事而不修，信鬼神为可恃，可愚如王凝之与宋靖康之君臣也。
　　
　　燕乐毅下齐七十馀城，惟莒、即墨未下。燕复以骑劫代乐毅，齐人屡败之，后势弱而兵怯。田单阴鼓之，乃令城中人食必祭其先祖于庭，飞鸟旋舞下食。燕人怪之。单乃令城中人曰：“当有神人为我师。”有一卒曰：“臣可以为师乎？”因反走。田单曰：“子勿言也。”每出约束，必称神师。众信之，乃奋。遂破燕师，杀骑劫。
　　
　　刘聪遣刘畅攻荥阳。时李矩守荥阳，未及为备，乃遣使诈降，畅不复设备。矩欲夜袭之，士卒皆疑惧。乃遣其将郭诵祷于子产祠，使巫扬言曰：“子产有教，当遣神兵相助。”众皆踊跃争进，掩击畅营，畅仅以身免。
　　
　　此均托鬼神而胜者也。
　　
　　孙恩自海岛攻会稽，内史王凝之世奉天师大道，不出兵，亦不设备。其属请之，凝之曰：“我已请大道备鬼兵守要津，不足虑也。”恩遂破会稽，杀凝之。
　　
　　金人攻汴，郭京自言能祈六甲神兵，可擒金之将，直击至阴山乃止。孙傅、何栗尤信之。或有谏傅者，傅曰：“此人殆天为时生也。”时又有刘孝竭等，或称六甲士人，或称北斗神兵，或称天阙大将，大率效京所为，举国若狂，无敢明言其非者。金人攻通化门，何栗趋京出师，京败而遁，汴梁遂陷。
　　
　　梁之后主，尊信佛道。于谨之师入，犹戎服谈玄，曰“吾至石梵，境上肃然”，口为偈，群臣亦有和之者。江陵遂亡。
　　
　　此均信神而取败者也。
　　
　　粮饷
　　
　　法曰：兵无粮食则亡。信乎，三军之事莫重于食矣。必士有含哺鼓腹之乐，而后有折冲御侮之勇。而不然者，不战自溃矣！夫人一日不再食则饥，不以时而食亦饥况以数十万之众，所费既奢，千里馈粮，又非旦夕可至，嗷嗷待哺，安能俟西江之水而苏涸辙之鱼乎？是故久守则须屯田，进击则谨粮道，深入则必因粮于敌，古今之定理也。
　　
　　屯田
　　
　　屯田之置，始于汉开西城，道远难饷，乃置屯田吏士。夫汉以前非可无屯也。三代之法，寓兵于农，故不必屯。自兵农分，而兵出力以卫民，民出粟以养兵。转输千里，络绎不已，所运既远，劳费迥半。如秦人起负海之粟以饷北河，率三十钟而致一钟，军得而食者能几何？民贫士馁，公私俱困，则敌乘其外，变起于内。如此而国安者，未之有也！欲无远输之害，不得不议屯。以万人论，分三为守，分一为屯，给种给牛，人数十亩，计除众费，一人之获，可食数人。如敌稍缓，分半为守，分半为屯，所获益奢，则一年耕而有三年之食。且临敌之境，荒凉极目，而设险开堑，置堡立城，遏敌之冲以蔽耕者。仍令耕者不得离百里远，万一有警，朝呼夕至。伺敌观变，且耕且守。行之得法，敌不能扰，我耕获矣。且极边之城，处处有兵，近敌者守，居内者屯，敌又安能越而扰乎？昔武侯伐魏，每遇粮运之难，不克伸志，乃令诸军屯田于渭。夫深人敌境，耕人之土，犹不虑敌之侵扰。况属我之境而乃畏敌不敢为屯田也，尚谓国有人乎？故用兵之久者，当以转运为权宜，以屯田为长策。庶几可以息百姓之肩，军无枵腹之忧也。
　　
　　赵充国击先零，上屯田奏曰：“臣所将吏士牛马食，月用粮谷十九万九千六百三十斛，茭蒿二十五万二百八十六石。难久不解，徭役不息，又恐他夷卒有不虞之变，相因而起，为明主忧。且羌虏易以计破，难以力碎也，故臣愚以为击之不便。计度临羌，东至浩？，羌虏故田及公田，民所未垦者可二千顷。愿罢骑兵，分屯要害，就草，为田者出，赋人二十亩，充入金城，益蓄积，省大费。”帝从之，而羌平。
　　
　　晋羊祜之镇襄阳也，与士卒垦田八百余顷。其始至也，军无百日之粮。及其季也，乃有十年之积。
　　
　　郭子仪之镇河中也，患军中乏粮，乃自耕百亩，将校以是为差。于是士卒皆不劝而耕。野无旷土，军有余粮。
　　
　　宋将如岳武穆，吴玠等，皆兼屯田大使。由是观之，无代不屯，无屯不富。即赵充国所谓“屯田内有无费之利，外有守御之备”是也。
　　
　　至我国朝沐英，请屯田于云南。高皇帝曰：“屯田之政，可以纾民力，足民食，边方之计，莫善于此。赵充国始屯金城，而储蓄充实，汉享其利。后之有天下者，亦莫能废。英之是谋，可谓尽心国家，有志古人矣。”乃敕天下卫、所，尽置屯田。
　　
　　谨粮道
　　
　　夫粮饷之道，系吾军咽喉，存亡通塞，成败攸关。长虑却顾，岂容怠缓。我人敌境，敌若善兵，或以游兵往来，抄掠吾食；或以偏师塞险，截我后途，或以奇兵出我不意，焚吾积聚。有一于此，为敌所制。故凡粮道转运之径，庾廪充溢之所，远其斥堠，守以精兵。敌若潜来，自应无患。且寇虽善袭，必不漫尝。防守既严，阴图自寝，“上兵伐谋”，是之谓也。
　　
　　袁绍攻曹操，道将淳于琼等督运鸟巢。操自将取之。张郃曰；“曹公兵精，必破琼等。琼败，将军事去矣，宜急引兵救之。”绍不从，竟败。此不知谨者也。
　　
　　曹操下河东，周瑜欲往聚铁山取操之粮。诸葛武侯曰：“曹公生平惯断人粮道，岂无重兵守之？往必败。”瑜乃止。此防守之严，而阴谋自寝也。
　　
　　因粮于敌
　　
