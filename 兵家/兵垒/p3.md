<!-- { "loadSidebar": true } -->
　　蜀将孟达降魏，魏以达领新城太守。达复连吴固蜀，潜图中原。谋泄，时司马懿秉政，恐达速发，为书给以安之，达犹豫不决。懿潜军进讨，诸将皆言达与二贼交结，宜审察而后动。懿曰：「达无信义，此其相疑之时也，当及其未定促讨之。」乃倍道兼行，八日到其城下。吴、蜀各遣将以救达，懿分诸将拒之。初，达与诸葛亮书曰：「菀去洛八百里，去吾二千里，闻吾举事，当表上天子，比相反复，一月间也，则吾城已固，诸军足办。所在深险，司马公必不自来；诸将来，吾无患矣。」及兵到，达又告亮曰：「吾举事八日，而兵至城下，何其神速也！」懿造城下，八面攻之。旬有六日，达甥（刘）〔邓〕贤〔十一〕、将李辅开门出降，遂斩达。

　　唐武德初，刘武周据太原，使其将宋金刚屯河东，太宗往征。金刚遁走，太宗追击，大破之。乘胜逐北，一日一夜行二百里，战数十合，士卒疲獘。至高壁岭，总管刘弘基执马谏曰：「糇粮已竭，士卒疲顿，愿且停营，待兵粮咸集而后战。」太宗曰：「功者难成而易败，机者难得而易失。金刚走到汾州，众心已沮。我及其未定，乘其势而击之，此破竹之势也。如更迟留，贼必生计，此失机之道也。」遂策马去，诸军乃进，莫敢以饥乏为辞。夜宿于雀鼠谷，一日八战，皆克之，太宗不食二日，不解甲三日矣。敬德与寻相举介州及永安降。刘武周闻金刚败，弃并州，与金刚百余骑走突厥，并州悉平。

　　唐李靖陈图萧铣十策，有诏拜行军总管，军政一委焉。靖阅兵夔州，铣以时属秋潦，江水汛涨，三峡路危，谓靖必不能进，遂休兵不设备。靖率师而进曰：「兵贵神速，机不可失。（令）〔今〕兵始集〔十二〕，铣尚未知。乘水涨之势，（修）〔倏〕忽至城下〔十三〕，所谓疾雷不及掩耳。纵使知我，仓卒无以应敌，此必成禽也。」进至夷陵，勒兵围城，铣遂降。

　　唐主引兵屯朝城，康延孝来奔，问以梁事。对曰：「闻欲数道出兵，决以十月大举。臣观梁兵，聚则不少，分则不多。愿帅精骑五千，自郓州直抵大梁，禽其伪主，旬月之间，天下定矣。」又独召郭崇韬问之。对曰：「陛下不栉沐，不解甲十五余年，欲雪国家雠耻。今已正尊号，始得郓州尺寸之地。臣尝细询康延孝以河南之事，成败之机，取决在今岁。梁今悉以精兵授（叚）〔段〕凝〔十四〕，决河自固，恃此不复为备。凝非将材，不足畏。降者皆言大梁无兵，陛下若留兵守魏，固保杨刘（地名），自以精兵与郓州合势，长驱入汴，伪主授首，则诸将自降矣。」唐主曰：「此正合朕意，丈夫得则为主，失则为虏，吾行决矣！」司天奏天道不利，不听。及济河至郓州，中夜进军，以李嗣源为先锋，一战大捷。王彦章走，马踬被擒。康延孝固请亟取大梁。嗣源曰：「兵贵神速，今彦章就擒，叚凝亦未之知。就使有人告之，疑信之间，尚须三日。设若知吾所向，即发救兵，直路则阻决河，须自白马南渡，舟楫亦难卒办。此去大梁至近无险，方陈兼程，信宿可至。（叚）〔段〕凝未离河上，友贞已就擒矣，延孝之言是也。请陛下以大军徐进，臣愿千骑先驱。」唐主从之，嗣源是夕遂行。明日，唐主发中都。越二日，至曹州，梁守将降。置（傅）〔传〕国宝卧内〔十五〕，忽失之，已为左右窃之迎唐军矣，梁亡。

　　唐庄宗命将征蜀，以康延孝为先锋。破凤州，克兴州，取蜀三招讨兵于三泉，所俘皆谕而释之，自是昼夜兼行。王衍自利〔州〕奔归成都〔十六〕，断（枯）〔吉〕柏津以绝进军〔十七〕，延孝复造浮梁以渡，进收绵州，王衍复断绵州浮桥而去。水泛，无舟楫可渡，延孝谓招（讨）〔抚〕使李严曰〔十八〕：「吾悬军深入，利在速战。乘王衍破胆之时，人心离沮，但得百骑过鹿头关，彼即迎降不暇。如俟修缮津梁，便留数日，若王衍坚壁近关，折吾兵势，傥浃延旬，则胜负莫可知也，宜促骑渡江。」因与李严乘马浮江，于时得济者仅千人，步军溺死者千余人。延孝既济，长驱过鹿头关，进据汉州，遂平蜀。

　　宋李筠反谋已决，枢密使吴（延）〔廷〕祚白太祖曰〔十九〕：「潞城岩险，且有太行之阻，若贼保之，未可以岁月破。筠素轻锐，若速举兵击之，彼必出关，但离巢穴，即成禽矣。」上从其言，遂亲征。次荣阳，西京留守向拱劝上济河踰太行，乘其未集谋之。赵普亦曰：「兵尚拙速，不贵巧迟。倍道兼行，掩其未备，可一战而克也。若使坚壁固守，老师匮财，胜负难决矣。」上纳之。至泽州，召控鹤指挥使马全义问计。全义请并力急攻，且曰：「缓之恐生变。」上命诸军奋击，亲帅卫兵继之，克共城。

　　校勘记

　　〔十〕「叚颎」为「段颎」之讹，据《后汉书．皇甫张段列传》正。
　　〔十一〕《三国志．魏书．明帝纪》裴注引《魏略》云：「宣王诱达将李辅及达甥邓贤，贤等开门纳军。」，则孟达甥为邓贤，今据正。
　　〔十二〕「令」，《旧唐书．李靖传》作「今」，据正。
　　〔十三〕「修」，《旧唐书．李靖传》作「倏」，据正。
　　〔十四〕「叚凝」，《旧五代史．唐书．段凝传》作「段凝」，据正，下同。
　　〔十五〕此句《新五代史．梁书．末帝纪》作「帝置传国宝于卧内」，为存原书本貌，仅正「傅」为「传」。若按文意，则当补主语「梁帝」或「梁主」矣。
　　〔十六〕《旧五代史．唐书．康延孝传》「利」下有「州」字，今据补。
　　〔十七〕「枯柏津」，《旧五代史．唐书．康延孝传》作「吉柏津」，据正。
　　〔十八〕「招讨使」，《旧五代史．唐书．康延孝传》作「招抚使」，据正。
　　〔十九〕「吴延祚」为「吴廷祚」之讹，据《宋史．吴廷祚传》改正。

　　〈羸〉七则

　　鸷鸟之击也，必匿其爪；猛兽之搏也，必潜其形。两军对垒，不宜夸矜，见其所长。当匿其壮士肥马，而示以赢胔老弱，见短伏奇，以争一击之利。昔冒顿围高帝于白登，当是时也，汉兵盖三十余万，军非不众也；使者觇匈奴以十辈，侦非不详也。而七日之耻，千古难雪，微曲逆，几断送乃公矣。故羸为制敌之一奇也。考得

　　韩魏相攻，齐相田忌率兵伐魏，魏将庞涓闻之，释韩而归。齐孙子谓田忌曰：「彼三晋之兵，素皆悍勇而轻齐，齐号为怯。善战者，因其势而利导之，兵法：『百里趋利者，蹶上将；五十里趋利者，军半至。』（乃）使齐军入魏地为十万灶〔二十〕，明日为五万灶，又明日为三万灶。」庞涓行三日，大喜，曰：「我固知齐卒怯，入吾地三日，士卒亡过半矣。」乃弃其步兵，与轻锐倍日并行逐之。孙子度其行，暮当至马陵。马陵道狭而旁多阻隘，可伏兵，乃斫大树白而书之曰：「庞涓死此树下。」于是令万弩夹道而伏，期（日）〔曰〕〔二十一〕：「暮见火举而俱发。」庞涓夜至斫树下，见白书，乃举火烛之。读未毕，万弩俱发，军大乱，庞涓自刎。

　　苏茂将五校兵，救周建于垂惠。马武为茂、建所败，犇过王霸营，大呼求救。霸曰：「贼兵盛，出必两败，（弩）〔努〕力而已[二十二]。」乃闭营坚壁。军士皆争之。霸曰：「茂兵精众多，吾吏士心恐，而捕虏与吾相持，两军不一，此败道也。今闭营固守，示不相援，贼必乘胜轻进；捕虏无救，其战自倍。如此茂众疲劳，吾乘其蔽，乃可克也。」茂、建果悉出攻武。合战良久，霸军中壮士数十人，断发请战。霸乃开营后，出精骑袭其背，茂、建前后受敌，败走。

　　孙策攻陈登于匡琦城。策初到，旌甲覆水，羣下咸欲引军避之。登乃闭门自守，示弱不战，将士衔枚，寂若无人。登〔乘〕城观形势〔二十三〕，知其可击。乃申命士众宿整兵器，昧爽，开南门，引军指贼营，步骑捗其后。策周章，方结阵，不得还船，登纵兵乘之，遂大败。

　　陈霸先讨杜龛，以侯安都〔留台〕居守〔二十四〕。徐嗣、任约等引齐寇，乘虚入据石头，游骑至关下。安都闭门偃旗帜，示之以弱，且令城中曰：「有登陴看贼者斩。」及夕，贼收军还石头，安都令士卒密营御敌之具。将旦，贼骑又至，安都率甲士三百人，开东西掖门与战，大败之，贼乃退，不敢逼台城。及武帝至，以安都为水军，于中流断贼粮运。又袭秦郡，破嗣栅，收其家口。得嗣所弹琵琶及所养鹰，遣信饷之曰：「昨至弟住处得此，今以相还。」嗣等见之，大惧。

　　唐李愬至唐州，知士卒惮战，谓之曰：「天子知愬柔懦，故使拊循尔曹。若战胜攻取，非吾事也。」众信而安之。愬不事威严，或以军政不肃为言，愬曰：「吾非不知也。前者袁尚书专以恩惠怀贼，贼易之；闻吾至，必增备。吾故示之以不肃，彼必以吾为懦而懈惰，然后可图也。」淮西人果轻愬，不为备，愬遂谋袭蔡州。

　　后唐伐蜀班师，副招讨使任圜至利州，会康延孝叛，据莫州。掌书记张砺献策于圜，请伏精兵于后，先以羸师诱之，圜深以为然。延孝，骁将也；任圜，儒生也，延孝覩其羸师，殊不介意。及战酣，圜发精兵击之，遂擒延孝。

　　宋至道中，折御卿授府州节度使，而兵不满数千人。太宗戒之曰：「北虏尝以西戎为小蕃，必轻敌而深入。或引众入境，尔可先令近下蕃族，以羸师诱之，伏精兵以击之，必在吾掌中矣。」御卿果捷。

　　校勘记

　　〔二十〕此句《史记．孙子吴起列传》中无「乃」字，据删。
　　〔二十一〕「日」，《史记．孙子吴起列传》作「曰」，据正。
　　〔二十二〕「弩」，《后汉书．铫期王霸祭遵列传》作「努」，据正。
　　〔二十三〕《三国志．魏书．陈登传》「登」下有「乘」字，今据补。
　　〔二十四〕《陈书．侯安都传》「居守」上有「留台」二字，今据补。

　　〈佯〉十一则

　　两军相值，未谙敌情，必伺敌先动，俟其有变，乃用计以应之。盖兵刃甫接，胜负攸分，未可造次以尝试也。急则血气用事，将逞于一击，而太刚者折；缓则神气不张，将局于守株，而太柔者弛。若夫表缓急，剂刚柔，伪为不胜以求胜，其法在佯。佯者，暂然而不必然，似败而实不败也。其追北也，佯为不及；其见利也，佯为不知。吴起曰：「务于北，不务于得。」知言哉！精于佯者乎？

　　北戎侵郑，郑伯御之。公子突曰：「使勇而无刚者，尝寇，而速去之。君为三覆以待之。」戎人之前遇覆者，奔，郑将祝（日冉）〔聃〕〔二十五〕逐之，衷戎师，尽殪。

