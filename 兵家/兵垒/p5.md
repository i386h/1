<!-- { "loadSidebar": true } -->
　　汉王与项羽临广武之间而语。汉王数羽十罪，羽大怒，伏弩射中汉王。〔汉王〕伤胸〔八〕，乃扪足曰：「虏中吾指！」汉王病创〔卧〕〔九〕，张良强请汉王起行劳军，以安士卒，毋令楚乘胜。汉王出行军。

　　汉太尉周亚夫伐吴，引兵东北，走昌邑，深壁守之。吴攻梁急，梁使使请太尉，太尉不肯往。景常敕使救梁，亦不奉诏。坚壁不出，而使轻骑绝吴、楚兵后食道。吴兵乏粮，数欲挑战，终不出。夜，军中惊，内相攻击，至于太尉帐下。太尉终卧不起，顷之，复定。

　　建武初，邓禹入河东，围安邑，数月未能下。更始遣王匡、成丹等合军十余万，共击禹。禹军不利，诸将皆劝禹夜去，禹不听。明日癸亥，匡等以六甲穷日不出，禹因得更理兵勒众。明日，匡悉军出攻，禹令军中无得妄动。既至下营，因传发诸将，鼓而并进，大破之。

　　大司马吴汉率大将军耿弇、将军王常等击富平。获、索二贼于平原贼率五万余人，夜攻汉营，军中惊乱。汉坚卧不动，有顷，乃定。即夜发精兵，出营突击，大破其众。

　　魏司马懿讨公孙渊，渊保襄平，懿进军围之。会霖潦大水，平地数尺，三军恐，欲移营。懿令军中敢有言徙者斩。都督令史张静犯令，斩之，军士乃定。

　　晋穆帝时，郑攀、杜曾等拒王廙，廙使豫章太守周访击之。访有众八千，进至沌阳，使将军李恒督左甄，许朝督右甄，自领中军。曾先攻左、右甄，访于阵后射雉，以安众心。令曰：「一甄败，鸣三鼓；两甄败，鸣六鼓。」自旦至申，两甄皆败。访选精锐八百人，自行酒饮之，敕不得妄动，闻鼓音乃进。曾兵未至三十步，访亲鸣鼓，将士皆踊跃奔赴，曾遂大败。

　　唐李晟以朱泚之叛，军于渭桥。时荧惑守岁，久之方退。宾介或劝曰：「今荧惑已退，皇家之利，可速用兵。」晟曰：「天子外次，人臣但当死节，垂象高远，吾安知天道耶！」及贼平，晟谓参佐曰：「前者士大夫劝晟出军，非敢拒也。军可用之，不可使知之。五星盈缩无准，惧（后）〔复〕来守岁〔十〕，则我军不战而自溃。」参佐皆叹服。

　　曹玮为将，用兵多奇不测。为将四十年，未尝失利。契丹〔使〕过天雄〔十一〕，部骑兵无敢驰驱者。初守边时，山东名士贾同，尝造玮，客外舍。玮欲按边，邀同与俱，同问：「从兵安在？」曰：「已具。」既出就骑，见甲士三千环列，初不闻人马之声。

　　刘锜赴官东京，至涡口，闻金人已东京，舍舟陆行，急趋至顺昌。询知府陈规，知城中有米万斛，乃议敛兵入城，为守御计。于是筑羊马垣，穴垣为门，蔽垣为阵。用破敌弓、神臂弩自城上射敌，敌稍却，即以步兵邀击。又募壮士，乘雨电，夜斫其营，金人终夜自战，积尸盈野。又遣人毒颖水上流及草中，敌人马饮食水草者輙病。方晨气清凉，锜按兵不动，逮未、申间，敌气已索，忽遣数百人出西门接战。俄以数千人出南门，戒令勿喊，但以锐斧犯之，敌大败去。锜兵不满二万，出战仅五千人。金兵鼓声震动山谷，营中终夜〔言宣〕哗；锜城中肃然，不闻鸡犬之声。

　　宋岳飞伐金，兵至新乡，金兵大至。飞领王贵等血战，破之，获其马匹兵器甚多。至晚下寨，二更后，金兵忽来劫营，众军皆惊。飞坚卧不动，营中渐定，金兵乃退。常言：撼泰山易，撼岳家军难。

　　校勘记

　　〔八〕《史记．高祖本纪》重「汉王」二字，今据补。
　　〔九〕《史记．高祖本纪》「创」下有「卧」字，今据补。
　　〔十〕「后」，《旧唐书．李晟传》作「复」，据正。
　　〔十一〕《宋史．曹玮传》「契丹」下有「使」字，今据补。

　　〈集〉六则

　　天下无粹白之狐，而有粹白之裘，集之众白也。人莫不有长，莫不有短。善为将者，假人之长以补其短。集众人之明，无畏乎离娄矣；集众人之勇，无畏乎孟贲矣；集众人之力，无畏乎乌获矣。考得

　　齐桓公设庭燎，为士之欲造见者，朞年而士不至。于是东郭鄙人有以九九之术见者。桓公曰：「九九何足以见乎？」鄙人对曰：「臣非以九九为足以见也。臣闻主君设庭燎以待士，朞年而士不至。夫士之所以不至者，君，天下贤君也；四方之士，皆自以为不及君，故不至也。夫九九薄能耳，而君犹礼之，况贤于九九乎！夫泰山不辞壤石，江海不逆小流，所以成大也。《诗》曰：『先民有言，询于刍荛』言博谋也。」桓公曰：「善。」乃因礼之。朞月，四方之士，相而并至。

　　楚将子发，好求技道之士。楚有善为偷者，往见曰：「闻君求技道之士，臣偷也，愿以技赍一卒（赍备卒足也）。」子发衣不给带，冠不暇正，出见而礼之。左右谏曰：「偷者，天下之盗也，何为礼之。」君曰：「此非左右之所得与！」居无何，齐伐楚，子发御之。兵三却，楚贤良大夫皆尽其计，齐师愈强。于是市偷者进，请曰：「臣有薄技，愿为君行之。」子发曰：「诺。」不问而遣之。偷则夜解齐将军之帱帐而献之。子发因使人归之，曰：「卒有出薪者，得将军之帷，使归之于执事。」明日，又复往取其枕，子发又使人归之。明又复往取其簪，子发又使人归之。齐师大骇。将军与军吏谋曰：「今日不去，楚君恐取吾头！」乃还师。

　　魏公子无忌者，仁而下士，士无贤不肖者皆礼交之，致食客三千人。当是时，诸侯以公子贤，多客，不敢加兵谋魏十余年。至魏安厘王二十年，秦昭王已破赵长平军，又围邯郸。魏王使将军晋鄙，将十余万众救赵。秦王使使者告魏王曰：「吾攻赵，旦暮且下，而诸侯敢救者，已拔赵，必移兵先击之。」魏王恐，使人止晋鄙，壁邺，名为救赵，实持両端以观望。平原君夫人，魏公子无忌姊也，使者冠盖相属于魏，让公子。公子患之，数请魏王，及宾客辩士游说万端，王终不听。公子自度终不能得之于王，乃请宾客，约车骑百余乘，欲赴秦军，与赵俱死。过见其客侯生，具告所以欲死秦军状。辞决而行，侯生曰：「公子（嘉）〔喜〕士〔十二〕，名闻天下。今有难，无他端而欲赴秦军，譬若以肉投馁虎，何功之有哉！」公子再拜问计。侯生乃屏人间语，曰：「嬴闻晋鄙兵符，在王卧内，而如姬最幸，力能窃之。且公子尝为报其父雠，如姬欲为公子死，无所辞。公子诚一开口请如姬，则得虎符夺晋鄙军，北军赵而西却秦，此五霸之伐也。」公子从其计，果得兵符。公子行，侯生曰：「将在外，君令有所不受。有如晋鄙疑而不受公子，而复请之，事必危矣。臣客朱亥可与俱。此人力士，晋鄙不听，可使击之。」于是公子至邺，晋鄙合符，果疑之，举手视公子曰：「吾拥十万之众，屯于境上，国之重任，今单车来代之，何如哉！」欲无听。朱亥袖四十斤铁椎，椎杀晋鄙。公子遂勒兵下令曰：「父子俱在军中，父归；兄弟俱在军中，兄归；独子无兄弟者，归养。」得选兵八万人，进兵击秦军。秦军解去，遂救邯郸，存赵。

　　唐李光弼募军中有少技，皆录之，人皆尽其用。有贱工三者，善穿地道。史思明寇太原，光弼遣人诈为约降，而穿地道周贼营中，搘之以木。至期，遣裨将将数千人出，如降贼状，众皆属目。俄而营中忽地，死者千余人，贼众惊乱。官军鼓噪乘之，俘斩万计。

　　五代时，淮南兵围苏州。苏州有水进城中，淮南军张网缀囗悬水中，鱼鳖皆知之。钱镠尝游府园，见园卒陆仁章树艺有智，而志之。至是使仁章通信入城，果得报而还。吴越兵内外合击淮南兵，大破之。

　　宋理宗时，东西川无复统律，监司、戎帅各专号令，擅辟守宰。余玠为四川宣论使，至则大更敝政，自许当掌挈全蜀，以还朝廷。于是筑招贤馆于府之左，供帐一如帅府。下令曰：「集众思，广忠益，诸葛武侯所以用蜀也。欲有谋于我者，近则径诣公府，远则自言于囗〔十三〕，所在以礼遣之。高爵重赏，朝廷不吝。」时播州冉琎、冉璞兄弟隐居蛮中，前后阃帅辟召，皆不至，至是自诣府。玠素闻其名，剌入即出，与之分廷抗礼。居数月，无所言。玠为设宴，亲主之酒。酒酣，坐客纷纷竞言所长，琎兄弟嘿然。玠曰：「是观我待士之礼何如耳。」明日，更辟馆以处之。使人窥之，但见兄弟终日对踞，以垩画地为山川地，起则镘去。如是又旬日，乃请见，屏人言曰：「某兄弟辱明公礼遇，今日思有以少报，其在徙州合城乎！」玠不觉跃起，执其手曰：「此玠志也，但未得其所耳。」曰：「蜀口形胜之地，莫如钓鱼山。请徙诸砦，若任得其人，积粟以守之，贤于十万师远矣，巴蜀不足守也。」玠大喜，密以谋请于朝，请不次官之。卒如法筑十余城，碁布星分，屯兵聚粮，为必守计。于是如臂使指，气势联络矣。

　　校勘记

　　〔十二〕「嘉」，《史记．信陵君列传》作「喜」，据正。
　　〔十三〕复印件「于」下一字模糊难悉，姑阙疑。

　　〈因〉十则

　　夫兵，贵其因也。因也者，因敌之险以为固，因敌之胜以为克，因敌之乱以为暇，因敌之来以为往，因敌之谋以为事。故曰：能审因而加胜，则不可穷也。三代所宝，莫如因。舜因民之心，禹因水之力，汤武因人之欲。凡因则无敌。考得

　　晋侯围曹，门焉（攻曹城门。），多死（晋兵多厄。）。曹人尸诸城上，晋侯患之。听舆人之谋曰：「称舍于墓（令舍于曹人之墓，若将发墓冢者。）。」师迁焉（晋侯移师，舍于墓所。）。曹人凶惧，为其所得者，棺而出之（棺领其所得晋人之尸而出之外，欲加礼以既发冢之祸。）。因其凶也而攻之。三月丙午，入曹。

　　秦遣兵拒峣关，沛公欲击之。张良曰：「不可。愿益张旗帜为疑兵，而使郦生、陆贾往说秦将，啖以利。」秦将果欲速和，沛公欲许之。张良又曰：「不如因其怠而击之。」沛公遂引兵击秦军，大破之。

　　孔明南征孟获，时当五月，命三军依山傍林阴凉之地下寨。蒋琬曰：「今所造寨栅，正犯先帝败于东吴地。」孔明曰：「非尔所知也。」擒捉孟获，使观营阵。获曰：「向者不知虚实，故败。今蒙赐观营阵，若祇如此，即易胜耳。」亮笑而纵之。获使弟孟优诈降，期夜以火攻劫营，令优内应。孔明因散设伏兵。获夜入营，举火无所得。伏兵四起，仍擒获。

　　孔明伐魏，粮饷将尽。魏将孙礼谓曹真曰：「蜀兵无粮。若虚装粮车，内藏薪草，彼必来抢。伏兵应之，可胜。」孔明闻魏兵陇西粮运将到，笑曰：「魏人知吾无粮，故以此计诱我烧之。吾可将计就计。」因令马岱先烧其粮，马忠、张翼各引兵策应，内外夹攻，大破魏兵。

