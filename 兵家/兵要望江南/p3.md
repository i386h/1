<!-- { "loadSidebar": true } -->
　　周回雾，城内没些儿。欲要攻城攻不得，其城天助有军威，谨守自安宜。
　　　　　　占霞第六【京本列第二十六○十一首】
　　占霞色，似气不相成。形若似云云不是，形如拖扫气纷纷，识者自详因。
　　兵发日，占顾【京本作「看」】面前霞。甲乙怕逢霞气白，丙丁黑气向前遮，大战不应差【京本作「定交加」。】
　　兵发日，霞气日辰并【辛本、川本作「兵」】。纵有前程应【京本作「勿」】大战，逢霞生日应须赢，拗日不宜【京本作「须」】征【辛本、川本作「多精」。甲乙日黄、戊己日黑之类】。
　　观霞气【辛本、川本作「气色」】，霞气日辰裁【京本作「谐」】。兵进前途交战胜，开疆玉帛积成堆，人马尽驱来。
　　兵发日，五气辨灾祥。角姓怕逢霞气白，羽音黄气莫禁【京本作「相」】当，宫姓怕青苍。
　　商音姓，前怕赤霞拦。征姓黑霞并黑气，皆为鬼贼怕相残【京本作「攀」】，不得视为闲。
　　城营上，五色气并霞。尽是贼【京本作「败」】军天预显，早须为计好防他【辛本、川本作「警觉较量些」、京本作「警悟较些些」。】否则死如麻。
　　霞与气，二件或相兼。气若色黄赤白好，霞如黑色亦【京本作「气色一」】同占，髣(上髟下弗)在良贤。
　　霞似虎【辛本作「似席」、京本作「与气」】，云即便【京本作「变」】为龙。龙虎相交军必战【川本、辛本作「胜」】，临时胜负更看风【辛本、川本作「辨谁凶」】，逐【辛本、川本作「遂」】我彼军凶。
　　出军日，霞气莫前拦。我后气来风更顺，从他前锐后宽严【辛本、川本作「宽」】，军马获平安。
　　攻城寨，先料水清源【首本作「源情」、辛本、川本作「情源」，此从京本】。上有大流堪决灌，不须交刃损兵员，勿纵暴刚权。
　　　　　　占虹霓第七【京本作「占虹第九」○十一首】
　　虹霓现，因雨影东西。晨现必当雨未止，晚来东现日光辉，术者细观之。
　　兵行次，虹贯日【京本作「路」】边傍。御【京本作「预」】备伏兵前有阻，且须审细自【京本作「更」】商量，移寨避灾殃【辛本、川本、京本作「终不得开疆」。】
　　虹霓现，城寨可攻之。虹【辛本、川本作「蛇」】直入来为病疫，浅虹兵瘴【京本作「青虹兵战」】要须知，移寨避灾宜【京本作「危」。】
　　虹赤白，尽是阻军行。若是【京本作「似」】虹桥栏着路，且须盘泊犒【京本作「靠」】军兵，不久却回程。
　　虹入井，尽是败军情。或有【京本作「似」】鼠形营上现，忽然交战血成坑，防【京本作「勿」】击保城营。
　　虹如晕，更复【京本作「或」】似弓形。有若白虹形断续，兼之五六见城营，皆主血光成【京本作「生」。京本注：「或见五六月。」】
　　虹霓见，更或似弓形。有若晕来如断续，兵兴五日定【辛本、川本作「便」】回程。久住必灾成。
　　白赤虹，单见色无双。如气冲天或横过，蚩尤旗号动戈鎗，起处必为殃。
　　虹起处，头尾地侵天。其虹见时非有雨，晴天见者血成川，民更有灾愆。
　　白虹见，昼【川本作「尽」】见地侵【辛本、川本作「青」】天。其地一方皆主乱，众人喧闹有灾缠，年内应其占。
　　白赤虹，昼【川本作「尽」】见莫兴兵。更有虹霓垂军上，彼军杀将且须停，动必有灾迍。
　　　　　　占雨第八【京本列第二○十七首】
　　凡论雨，二气是阴阳。升则为云降则雨，若逢兵动合灾祥，良将要参详。
　　师在道，或始出郊城。雷雨如倾溪涧阻，沐【京本作「淋」】尸凶象不堪行，勿要【辛本、川本作「足」】与天争。
　　兵【辛本、川本、京本作「军」】始进，雨急立成泥。名曰沐【京本作「淋」】尸当立【辛本、川本、京本作「速」】止，别诠吉日与良时，强进必【京本作「有」】凶危。【京本注：军谶曰：兵行日暴风猛雨，折旗帜不止，此天怒也，不可进兵。待天象和明，别择日行。】
　　军发日，微雨洒军【京本作「润兵」】行。此是润军兵【京本作「兵人」】必利，旌旗前指最为精，所向定须赢。
　　兵始进，旗帜绕于鎗。半雨半晴霞气过，且须盘泊好参详，去即阵难当。
　　天数日，半雨半兼【川本作「无」】晴。营内有奸谋结叛，先晴后雨叛难成【京本作「擒」】，先雨后晴兴【京本作「兵」】。
　　兵【首本作「风」，此从辛本】发日，风雨逆沾人。天意示【辛本作「欲」】知教我记，不须前进恐危身，见阵溃亡军。【《军行志》：如行军见暴风猛雨，倒折旗鎗，大雨不止者，天之怒也，军不可进。宜待天象和明，别择日时门户，军行方吉也。】
　　天雨物，形体不能声。其分凶灾主兵寇，功臣遭戮国须倾，固守得平平。
　　天雨血，贤退进邪人。血染金革皆不喜，急移营寨赏三军，无罪受王刑。
　　天雨鸟，爪翅及诸般。若在彼军他主败，我军逢此不能安，必见损兵官。
　　天雨蛩，在敌不能【辛本作「宜」】攻。或鳖或鱼皆凶【首本作「吉」今从辛本】兆，我军见者便回程，不动必遭凶。
　　天雨毛，主将信邪奸。急宜谨廉须固守，莫将轻慢事非凡，天意报君颜。
　　无云雾，一色见天晴。此象无云而雨降，谓之天泣事难禁，主帅未安心。
　　黑云现，横截在天河。见此天河新作换，来朝有雨报君家，此语不曾差。
　　天河内，闪电见光明。随即来朝遭大雨，自然(上雨下滂)霈若盆倾，平地水汪盈。
　　月生晕，月晕晕参星。或晕井宿遭雨降，五朝七日不差分，空里似盆倾。
　　密云现，雨阵黑浓浓。蓦地拦前轰霹雳，天雷惊震拥【首本作「摊」，兹从辛本、川本】来攻，有雨不多分。
　　　　　　占雷第九【京本列第二十五○三十一首】
　　老阳极，出地变成雷。出声之先收声后，此为灾怪号非时，兵起主荒饥。
　　占雷法，大怕出非时。皆是守官无政法，酷民枉法有天知，天怒震权威【辛本、川本作「震威摧」】。
　　兵发日，风吼忽雷鸣。战马尽惊旗倒折，前程必有贼来迎，大战血交并。
　　兵发日，云气与雷声。云趁我军雷逐后，天威神助大军行，此去必须赢。
　　兵发日，雷动我军营。天助威灵军得胜，若居彼上我劳军，审细听其声。
　　冬三月，何事忽雷鸣？只利客居【川本作「军」】非利主【辛本、川本作「土」】，高旗先举定须赢，后战必无成。
　　雷霹雳，树木及诸般。若在彼军营寨上，天威杀气我难当，移寨始为安。
　　营寨上，雷止一声鸣。定是命来应迅速，不然急诏事叮咛，上将好详听。
　　营郡邑，天上忽雷鸣【辛本、川本作「声」】。欲似雷鸣还不是【辛本、川本作「似」】，多应土地注长【二字据辛本、川本补】倾，否则【辛本、川本作「即」】战将争。
　　兵发日，风送逆雷声。天意欲将【京本作「显然」】兵仔细，不宜先举恐伤危，遇敌恐【京本作「必」】遭摧。【京本注：夫雷霆者，天地之成，震则以惊万物，兵者尤宜祭之。凡雷霆于将军士卒，宜擐甲张弦，其兵得天助也。】
　　无云气，天色十分晴。蓦地一声如雷响，或如霹雳野鸡惊，龙出没灾刑。【经曰：「谓之天鼓，亦主兵火。」又曰：「龙出。」】
　　将军众，蓦地一声雷。次后并无雷附矣，将军兵众必行之，举处可先为。
　　春三月，甲子共庚寅。乙丑戊子并辛卯，雷鸣霹雳恐伤人，大战月旬惊。
　　将战次，临阵有雷声。从我军中谋至敌，敌军必败我军赢，反此一同情。
　　天阴久，不雨数朝期。忽有雷鸣我军上，前程得捷便占【辛本、川本作「占便」】宜，反此我军危。
　　雷四起，南北与东西。其势往还鸣不定，合当回避不须迟，大战两伤之。
　　声浑浑，其势又圆长。起处来方我军上，若还征战定无妨，又助我军强。
　　霹雳震，牙【首本作「手」，兹从辛本、川本】帐震声雄。忽速搜寻休要住，须知营寨有奸凶，寻觅莫从容。
　　密云见，踊跃若倾河。或【辛本作「忽」】有雷声先大作，其时有雨也无多，说处莫【川本作「没」】偏颇【辛本作「说出遍遍无」。】
　　雷忽震，震处众人惊。若雷又非声振怒，我军之上必摧倾，移寨免忧惊。
　　雷声震，连日不收声。此象正为多失信，为他官吏不能清，天令与人闻。
　　雷震雹，随即雪空飞。阴气胜阳因此得，贼臣将起事须疑，主吏损心知。
　　兵发日，雷发我军中。天助神威兵大胜，若居彼上我军凶，详细辨雷轰。
　　兵发日，霞气与雷声。霞随我军雷随彼，威感应之我军停，此去必成功。
　　兵发日，须要识鸣方。雷自我军营上起，主军大胜客军伤，天意助吾祥。【以下七首从京本补。】
　　兵发日，雷向敌军鸣。彼胜我输宜罢战，不然城寨定遭迍，预计不宜征。
　　军营内，无雨及无云。营上忽然雷霹雳，主军大败急移营，不尔祸来侵。
　　占雷兆，初发那方鸣。干上主兴多士卒，坎方大水阻行兵，艮位病临营。
　　占雷兆，初若震方鸣。决主其年谷高贵，预收粮饷赈军民，巽上旱灾临。
　　占雷兆，初动在离方。恐有火灾兼旱孽，坤宫损稼总宜禳，兑位起兵忙。
　　商音姓，鸣忌在离方。角姓兑干宫震巽，羽防坤艮及中央，征姓坎方殃。【天子出取天子姓，不出只以主将姓并日干为主，以八方生克断。诀云：甲乙兑干方，丙丁坎上当。戊己防震巽，庚辛离有殃。壬癸艮坤位，中央总不祥。我克他军败，他克我军伤。生他虽用计，生我自投降。上天昭应验，良将细推详。】
　　　　　　占天第十【十一首】
　　天之道，为父又为君。清静丽明为顺吉，昏暗阴散缺忠臣，谄佞近王庭。
　　天气赤，荫地一般红。人物尽来如屠血，来兵必战有灾凶，兵败莫西东。【宋咸淳甲戌七月初六日庚辰酉时，在天有一丈余高霞，映地如血，当年十二月过江，至丙子纳降，江淮军民遭涂炭。】
　　天之道，哀响又兼鸣。此处必主兴王道，异谋革位少良臣，年内见其因。
　　天之道，其象号干方。或若分为于两半，分常别土乱征伤，人主见忧惶。
　　天之道，忽裂见楼台。皆主兵荒人世乱，千般祥瑞忽为灾，其怪报人来。【以上五首首本缺，据辛本、川本补。】
　　天河分，忽若似鎗【辛本、川本作「戟」】尖。兵革当兴逢此兆，诸州郡府见忧煎。涂炭遍山川。
　　天色白，惨惨甚昏曚。久阴不雨阴谋事，必为兵火事难通【「通」字据辛本、川本补。】年内始知踪【首本作「通」，兹从辛本、川本。】。
