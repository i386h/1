<!-- { "loadSidebar": true } -->
军争之难者，以迂为直，以患为利。

【曹操曰：示以远，速其道里，先敌至也。
○杜牧曰：言欲争夺，先以迂远为近，以患为利，诳绐敌人，使其慢易，然后急趋也。
○陈皥曰：言合军聚众，交和而舍，皆有旧制，惟军争最难也。苟不知以迂为直，以患为利者，卽不能与敌争也。
○贾林曰：全军而行，争于便利之地而先据之。若不得其地，则输敌之胜，最其难也。
○杜佑曰：敌途本迂，患在道远，则先处形势之地，故曰“以患为利”。
○梅尧臣曰：能变迂为近，转患为利，难也。
○王晳曰：曹公曰：示以远，速其道里，先敌至。晳谓示以远者，使其不虞而行，或奇兵从间道出也。
○何氏曰：谓所征之国，路由山险迂曲而远，将欲争利，则当分兵出奇，随逐乡导由直路，乗其不备急击之，虽有陷险之患，得利亦速也。如锺会伐蜀而邓艾出奇先至蜀，蜀无备而降。故下云“不得乡导，不能得地利”是也。
○张预曰：变迂曲为近直，转患害为便利，此军争之难也。】

故迂其途而诱之以利，后人发，先人至，此知迂直之计者也。

【曹操曰：迂其途者，示之远也。后人发，先人至者，明于度数，先知远近之计也。
○李筌曰：故迂其途示不速进，后人发先人至也。用兵若此，以患为利者。
○杜牧曰：上解曰以迂为直，是示敌人以迂远，敌意巳怠，复诱敌以利，使敌心不专，然后倍道兼行，出其不意，故能后发先至，而得所争之要害也。秦伐韩，军于阏与。赵王令赵奢往救之，去邯郸三十里而令军中曰：“有以军事諌者死。”秦军武安西。秦军鼓噪，勒兵武安，屋瓦皆震。军中候有一人言急救武安，奢立斩之。坚壁留二十八日不行，复益增垒，秦间来，奢善食而遣之。间以报秦，秦将大喜曰：“夫去国三十里而军不行，乃增垒。”阏与非赵地也，奢旣遣秦间，乃卷甲而趋，二日一夜至，令善射者去阏与五十里而军。秦人闻之，悉甲而至，有一卒曰：“先据北山者胜。”奢使万人据之，秦人来争不得，奢因纵击，大破之，阏与遂得解。
○贾林曰：敌途本近，我能迂之者，或以羸兵，或以小利，于他道诱之，使不得以军争赴也。
○梅尧臣曰：远其途，诱以利，疑之也。后其发，先其至，争之也。能知此者，变迂转害之谋也。
○何氏曰：迂途者，当行之途也，以分兵出奇，则当行之途示以迂变，设势以诱敌，令得小利縻之，则岀奇之兵，虽后发亦先至也。言争利须料迂直之势，出奇，故下云“分合为变，其疾如风”是也。
○张预曰：形势之地，争得则胜，凡欲近争便地，先引兵远去，复以小利啖敌，使彼不意我进，又贪我利，故我得以后发而先至。此所谓“以迂为直，以患为利”也。赵奢据北山而败秦军，郭淮屯北原而走诸葛是也。能后发先至者，明于度数，知以迂为直之谋者也。】

故军争为利，军争为危。

【曹操曰：善者则以利，不善者则以危。
○李筌曰：夫军者，将善则利，不善则危。
○杜牧曰：善者计度审也。
○贾林曰：我军先至，得其便利之地则为利，彼敌先据其地，我三军之众驰往争之，则敌佚我劳，危之道也。
○梅尧臣曰：军争之事，有利也有危也。
○又一本作军争为利众争为危
○何氏曰：此又言出军行师，驱三军之众与敌人相角逐，以争一日之胜，得之则为利，失之则为危，不可轻举。
○张预曰：智者争之则为利，庸人争之则为危，明者知迂直，愚者昧之故也。】

举军而争利则不及。

【曹操曰：迟不及也。
○李筌曰：辎重行迟。
○贾林曰：行军用师，必趋其利，远近之势，直以举军往争其利，难以速至。可以濳设奇计迂敌途程，敌不识我谋，则我先而敌后也。
○杜佑曰：迟不及也。举军悉行争赴其利，则道路悉不相逮。
○梅尧臣曰：举军中所有而行则迟缓。
○王晳曰：以辎重故。
○张预曰：竭军而前则行缓而不能及利。】

委军而争利则辎重捐。

【曹操曰:置辎重则恐捐弃也。
○李筌曰：委弃辎重，则军资阙也。
○杜牧曰：举一军之物，行则重滞迟缓，不及于利。委弃辎重，轻兵前追，则恐辎重因此弃捐也。
○贾林曰：恐敌知而絶我后粮也。
○杜佑曰：委置库藏，轻师而行，若敌乗虚而来，抄絶其后，则巳辎重皆悉弃捐。
○梅尧臣曰：委军中所有而行，则辎重弃。
○王晳同曹操注。
○何氏同杜佑注。
○张预曰：委置重滞，轻兵独进，则恐辎重为敌所掠，故弃捐也。】

是故卷甲而趋，日夜不处，

【曹操曰：不得休息，罢也。】

倍道兼行，百里而争利，则擒三将军。

【杜佑曰：若不虑上二事，欲从速疾卷甲束仗濳军夜行，若敌知其情，邀而击之，则三军之将为敌所擒也。若秦伯袭郑，三帅皆获是也。】

劲者先，疲者后，其法十一而至。

【曹操曰：百里而争利，非也。三将军皆以为擒。
○李筌曰：一日行一百二十里，则为倍道兼行，行若如此，则劲健者先到，疲者后至，军健者少，疲者多，且十人可一人先到，余悉在后，以此遇敌何三将军不擒哉。魏武逐刘备，一日一夜行三百里，诸葛亮以为强弩之末不能穿鲁缟，言无力也。是以有赤壁之败。龎涓追孙膑，死于马陵，亦其义也。
○杜牧曰：此说未尽也。凡军一日行三十里为一舍，倍道兼行者再舍，昼夜不息，乃得百里为一舍。倍道若如此争利，众疲倦，则三将军皆须为敌所擒。其法什一而至者，不得巳，必须争利，凢十人中择一人最劲者，先往，其余者则令继后而往，万人中先择十人，平旦先至，其余继至，有巳午时至者，有申未时至者，各得不竭其力，相续而至，与先往者足得声响相接。凢争利，必是争夺要害，虽千人守之，亦足以拒抗敌人，以待继至者。太宗以三千五百骑先据武牢，窦建德十八万众而不能前，此可知也。
○陈皥曰：杜说别是用兵一途，非什一而至之义也。盖言百里争利，劲者先，疲者后，十中得一而至，九皆疲困，一则劲者也。
○贾林曰：路远人疲，奔驰力尽，如此则我劳敌佚，被击何疑。百里争利，愼勿为也。
○杜佑曰：百里争利非也，三将军皆为擒也。强弱不伏相待，率十有一人至军也。罢音疲。
○梅尧臣曰：军日行三十里而舍，今乃昼夜不休，行百里，故三将军为其擒也。何则？渉途旣远，劲者少，罢者多，十中得一至耳。三将军者，三军之师也。
○王晳曰：罢，羸也。此言争利之道，宜近不宜远耳。夫冲风之衰，不能起毛羽，强弩之末不能穿鲁缟，苟日夜兼行，百里趋利，纵使一分劲者能至，固巳困乏矣。卽敌人以佚击我之劳，自当不战而败。故司马宣王曰：“吾倍道兼行，此晓兵者之所忌也。”或曰，赵奢亦卷甲而趋，二日一夜，卒胜秦者，何也？曰，奢乆幷气积力，增垒遣间，示怯以骄之，使秦不意其至，兵又坚，奢又去阏与五十里而军，比秦闻之，及发兵至，非二三日不能也。能来是彼有五十里趋敌之劳，而我固巳二三日休息士卒，不胜其佚，且又投之险难，先据髙阳，竒正相因，曷为不胜哉。
○何氏曰：言三将岀奇求利，委军众辎重，卷甲务速，若昼夜百里不息，则劲者能十至其一，我劳敌佚，敌众我寡，击之，未必胜也，败则三将俱擒，以此见武之深戒也。
○张预曰：卷甲，犹悉甲也。悉甲而进，谓轻重俱行也。凢军日行三十里则止，过六十里已上为倍道，昼夜不息为兼行，言百里之远，与人争利，轻兵在前，辎重在后，人罢马倦，渴者不得飮，饥者不得食，忽遇敌则以劳对佚，以饥敌饱，又复首尾不相及，故三军之帅必皆为敌所擒。若晋人获秦三帅是也。轻兵之中，十人得一人劲捷者先至，下九人悉疲困而在后，况重兵乎？何以知轻重俱行？下文云五十里而争利则半至，若止是轻兵则一日行五十里不为远也，焉有半至之理，是必重兵偕行也。】

五十里而争利，则蹷上将军，其法半至。

【曹操曰：蹷犹挫也，
○李筌曰：百里则十人一人至，五十里十人五人至，挫军之威，不至擒也。言道近不至疲。
○杜牧曰：半至者，凡十人中择五人劲者先往也。
○贾林曰：上犹先也。
○杜佑曰：蹷犹挫也。前军之将已为敌所蹷败。
○梅尧臣曰：十中得五，犹远不能胜。
○王晳曰：罢劳之患，减于太半，止挫败而巳。
○张预曰：路不甚远，十中五至，犹挫军威，况百里乎？蹷上将，谓前军先行也。或问曰：唐太宗征宋金刚，一日一夜行二百余里，亦能克胜者何也？答曰：此形同而势异也。且金刚旣败，众心巳沮，迫而灭之，则河东立平。若其缓之，贼必生计，此太宗所以不计疲顿而力逐也。孙子所陈争利之法，盖与此异矣。】

三十里而争利，则三分之二至。

【曹操曰：道近，至者多，故无死败也。
○李筌曰：近不疲也。故无死亡。
○杜牧曰：三十里内，凢十人中可以六七人先往也，不言其法者，举上文可知也。
○杜佑曰：道近则至者多，故不言死败，胜负未可知也。古者用师，日行三十里，歩骑相须，今徒而趋利，三分之二至。
○梅尧臣曰：道近至多，庶或有胜。
○王晳曰：计彼我之势，宜须争者或亦当然。虽三分二至，盖其精锐者之力未至劳乏，不可决以为败，故不云其法也。
○张预曰：路近不疲，至者太半，不失行列之政，不絶人马之力，庶几可以争胜。上三事皆谓举军而争利也。】

是故军无辎重则亡，无粮食则亡，无委积则亡。

【曹操曰：无此三者，亡之道也。
○李筌曰：无辎重者，阙所供也。袁绍有十万之众，魏武用荀攸计，焚烧绍辎重而败绍于官渡。无粮食者，虽有金城不重于食也。夫子曰：“足食，足兵，民信之矣。”故汉赤眉百万众无食而君臣面縳宜阳，是以善用兵者先，耕而后战。无委积者，财乏阙也。汉髙祖无关中，光武无河内，魏武无兖州，军北身遁，岂能复振也。
○杜牧曰：辎重者，器械及军士衣装。委积者，财货也。
○陈皥曰：此说委军争利之难也。
○梅尧臣曰：三者不可无，是不可委军而争利也。
○王晳曰：委积谓薪盐蔬材之属。军恃此三者以济，不可轻离也。
○张预曰：无辎重则器用不供，无粮食则军饷不足，无委积则财货不充，皆亡覆之道。此三者谓委军而争利也。】

故不知诸侯之谋者，不能豫交。

【曹操曰：不知敌情谋者，不能结交也。
○李筌曰：预备也。知敌之情，必备其交也。
○杜牧曰：非也。豫，先也，交，交兵也。言诸侯之谋先须知之，然后可交兵合战。若不知其谋，固不可与交兵也。
