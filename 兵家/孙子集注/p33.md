<!-- { "loadSidebar": true } -->
○张预曰：四通之地，先交结旁国也。吴王曰：“衢地贵先至，吾道远而发后，虽驰车骤马，至不得先，则如之何？”武曰：“诸侯参属，其道四通，我与敌相当而旁有他国。所谓先者，必重币轻使，约和旁国，交亲结恩。兵虽后至，众巳属矣。简兵练卒，阻利而处，我有众助，彼失其党，诸国掎角，敌人莫当。”】

重地则掠，

【曹操曰：畜积粮食也。
○李筌曰：深入敌境，不可非义失人心也。汉高祖入秦，无犯妇女，无取寳货，得人心。如此，筌以掠字为无掠字。
○杜牧曰：言居于重地，进未有利，退复不得，则须运粮为持乆之计，以伺敌也。
○孟氏曰：因粮于敌也。
○梅尧臣曰：去国旣远，多背城邑，粮道必絶，则掠畜积以继食。
○王晳曰：深入敌境则掠其饶野，以丰储也。难地食少则危。
○张预曰：深入敌境，馈饷不继，当励士掠食，以备其乏也。吴王曰：“重地多逾城邑，粮道絶塞，设欲归还，势不可过，则如之何？”武曰：“凡居重地，士卒轻勇，转输不通，则掠以继食，下得粟帛皆贡于上，多者有赏。若欲还出，深沟高垒，示敌且乆，敌疑通途，私除要害，乃令轻车衔枚而行扬其尘埃，饵以牛马，敌人若出，鸣鼓随之。阴伏吾士，与之中期，内外相应，其败可知。”】

圯地则行，

【曹操曰：无稽留也。
○李筌曰：不可为沟隍，宜急去之。
○梅尧臣曰：旣毁圯不可依止，则当速行，勿稽留也。
○王晳曰：合聚军众，圯无舍止。
○张预曰：难行之地，不可稽留也。吴王曰：“山川险阻，难从之道，行乆卒劳，敌在吾前而伏吾后，营在吾左而守吾右，良车骁骑，要吾隘道，则如之何？”武曰：“先进轻车，去军十里，与敌相候。接期险阻，或分而左，或分而右，大将四观，择空而取，皆会中道，倦而乃止。”】

围地则谋，

【曹操曰：发竒谋也。
○李筌曰：智者不困。杜牧曰：难阻之地，与敌相持，须用竒险诡谲之计。
○杜佑曰：居此当权谋诈谲，可以免难。
○梅尧臣曰：前有隘后有险，归道又迂，则发谋虑以取胜。
○张预曰：难以力胜，易以谋取也。吴王曰：“前有强敌，后有险难，敌絶我粮道，利我走势，彼鼓噪不进，以观吾能，则如之何？”武曰：“围地必塞其阙，示无所往，则以军为家，万人同心，三军齐力。幷炊数日，无见火烟，故为毁乱寡弱之形，敌人见我备之必轻，则告励士卒令其奋怒，陈练良卒，左右险阻，击鼓而出。敌人若当，疾击务突，则前鬬后拓，左右掎角。”】

死地则战，

【曹操曰：死地战也。
○李筌曰：殊死战，不求生也。陈皥曰：陷在死地，则军中人人自战，故曰置之死地而后生也。
○贾林曰：力战或生，守隅则死。
○梅尧臣曰：前后左右无所之，示必死。人人自战也。
○张预曰：陷在死地，则人自为战。吴王曰：“敌人大至，围我数重，欲突以出，四塞不通。欲励士激众，使之投命，则如之何？”武曰：“深沟高垒，安静勿动，告令三军，示不得巳。杀牛燔车，以飨吾士，烧尽粮食，塡夷井灶，割发捐冠，絶去生虑。砥甲砺刃，幷气一力，或攻两旁，震鼓疾噪，敌人亦惧，莫知所当。锐卒分行，疾攻其后，此是失道而求生。故曰：困而不谋者穷，穷而不战者亡。”】

所谓古之善用兵者，能使敌人前后不相及，

【梅尧臣曰：设竒冲掩。】

众寡不相恃，

【梅尧臣曰：惊挠之也。】

贵贱不相救，

【梅尧臣曰：散乱也。】

上下不相收，

【梅尧臣曰：仓惶也。】

卒离而不集，兵合而不齐，

【李筌曰：设变以疑之，救左则击其右，惶乱不暇计。
○杜牧曰：多设变诈，以乱敌人，或冲前掩后，或惊东击西，或立伪形，或张竒伏，我则无形以合战，敌则必备而众分，使其意慑，离散上下，惊扰不能和，合不得齐集，此善用兵也。
○孟氏曰：多设疑事，出东见西，攻南引北，使彼狂惑散扰而集聚不得也。
○梅尧臣曰：或已离而不能集，或虽合而不能齐。
○王晳曰：将有优劣，则然要在于竒正相生，手足相应也。
○张预曰：出其不意，掩其无备，骁兵锐，卒猝然突击，彼救前则后虚，应左则右隙，使仓惶散乱，不知所御。将吏士卒，不能相赴，其卒巳散而不复聚，其兵虽合而不能一。】

合于利而动，不合于利而止。

【曹操曰：暴之使离，乱之使不齐，动兵而战。
○李筌曰：挠之令见利乃动，不乱则止。
○梅尧臣曰：然能使敌若此，当须有利则动，无利则止。
○张预曰：彼虽惊扰，亦当有利则动，无利则止。】

敢问敌众整而将来，待之若何？

【曹操曰：或问也。
○梅尧臣曰：此设疑以自问，言敌人甚众，将又严整，我何以待之耶？
○张预曰：前所陈者，须兵众相敌，然后可为。故或人问于我，而又整肃则以何术待之也。】

曰：先夺其所爱则听矣。

【曹操曰：夺其所恃之利，若先据利地，则我所欲必得也。
○李筌曰：孙子故立此问者，以此为秘要也。所爱，谓敌所便爱也，或财帛子女，吾先困辱之，则敌进退皆听也。
○杜牧曰：据我便地，略我田野，利其粮道，斯三者，敌人之所爱惜倚恃者也。若能俱夺之，则敌人虽强，进退胜败，皆须听我也。
○陈皥曰：爱者不止所恃利，但敌人所顾之事，皆可夺也。
○梅尧臣曰：阶先夺其所顾爱，则我志得行，然后使其惊挠散乱，无所不至也。
○王晳曰：先据利地，以竒兵絶其粮道，则如我之谋也。
○张预曰：武曰敌所爱者，便地与粮食耳。我先夺之，则无不从我之计。】

兵之情主速，乗人之不及，由不虞之道，攻其所不戒也。

【曹操曰：孙子应难以覆陈兵情也。
○李筌曰：不虞不戒，破敌之速。
○杜牧曰：此统言兵之情状，以乗敌间隙，由不虞之道，攻其不戒之处，此乃兵之深情，将之至事也。
○陈皥曰：此言乗敌人有不及不虞不戒之便，则须速进，不可迟疑也。盖孙子之旨，言用兵贵疾速也。
○梅尧臣曰：兵机贵速，当乗人之不备。乗人之不备者，行不虞之道，攻不戒之所也。
○王晳曰：兵上神速，夺爱尤当然也。
○何氏曰：如蜀将孟达之降魏，魏朝以达领新城太守，达复连吴固蜀，濳图中国。谋泄，司马宣王秉政，恐达速发，以书绐达以安之。逹得书，犹与不决。宣王乃濳军进讨，诸将皆言达与二贼交构，宜审察而后动。宣王曰：“达无信义，此其相疑之时也。当及其未定，往讨之。”乃倍道兼行，八日到其城下，吴蜀各遣其将向西城，安桥木阑塞以救达。宣王分诸将拒之。初，达与诸葛亮书曰：“宛去洛八百里，去吾一千一百里。闻吾举事，当表上天子，比相反复，一月间也。则吾城已固，诸军足办，所在深险，司马公必不自来，诸将来，吾无患矣。”及兵到，达又告亮曰：“吾举事，八日而兵至城下，何其神速也。”上庸城三面阻水，达于城下为木栅以自固。宣王渡水，破其栅，直造城下，八道攻之。旬有六日，达甥郡贤将李辅等开门出降，遂斩达。李靖征萧铣，集兵于夔州。铣以时属秋潦，江水泛涨，三峡路陷，必谓靖不能进，遂休兵不设备。九月，靖乃率师而进，将下峡，诸将皆请停兵，待水退。靖曰：“兵贵神速，机不可失。今兵始集，铣尚未知，若乗水涨之势，倐忽至城下，所谓疾雷不及掩耳。此兵家上策，纵彼知我，仓卒征兵，无以应敌，此必成擒也。”遂降萧铣。《卫公兵法》曰：“兵用上神，战贵其速。简练士卒，申明号令，晓其目以麾帜，习其耳以鼓金，严赏罚以诫之重，刍豢以养之浚，沟壍以防之，指山川以导之，召才能以任之，述竒正以教之。如此，则虽敌人有雷电之疾，而我则有所待也。若兵无先备，则不应卒。卒不应，则失于机。失于机则后于事，后于事则不制胜而军覆矣。故《吕氏春秋》云：‘凡兵者，欲急捷，所以一决取胜，不可乆而用之矣。’故曰兵之情虽主速，乗人之不及然，敌将多谋，戎卒辑睦，令行禁止，兵利甲坚，气锐而严，力全而劲，岂可速而犯之邪？答曰：若此则当卷迹藏声，蓄盈待竭，避其锋势，与其持乆，安可犯之哉。廉颇之拒白起，守而不战。宣王之抗武侯，抑而不进是也。”
○张预曰：复谓或人曰：用兵之理，惟尚神速，所贵乎速者，乗人之仓卒，使不及为备也。出兵于不虞之径，以掩其不戒，故敌惊扰散乱而前后不相及，众寡不相待也。】

凡为客之道，深入则专，主人不克。

【李筌曰：夫为客深入则志坚，主人不能御也。
○杜牧曰：言大凡为攻伐之道，若深入敌人之境，士卒有必死之志，其心专一，主人不能胜我也。克者，胜也。
○梅尧臣曰：为客者入人之地深，则士卒专精，主人不能克我。
○张预曰：深渉敌境，士卒心专，则为主者不能胜也。客在重地，主在轻地故耳。赵广武君谓韩信“去国远鬬，其锋不可当”，是也。】

掠于饶野，三军足食。

【王晳曰：饶野多稼穑。】

谨养而勿劳，倂气积力，运兵计谋，为不可测。

【曹操曰：养士倂气，运兵为不可测度之计。
○李筌曰：气盛力积，加之以谋虑，则非敌之可测。
○杜牧曰：斯言深入敌人之境，须掠田野，使我足食，然后闭壁养之，勿使劳苦，气全力盛，一发取胜，动用变化，使敌人不能测我也。
○陈皥曰：所处之野，须水草便近，积蓄不乏，谨其来往，善抚士卒。王翦伐楚，楚人挑战，翦不出，勤于抚御，幷兵一力，闻士卒投石为戏，知其养勇思鬬，然后用之，一举遂灭楚。但深入敌境，未见可胜之利，则须为此计。
○梅尧臣曰：掠其富饶以足军食，息人之力，幷兵为不可测之计。
○王晳曰：谨养谓抚循飮食周谨之也，幷锐气积余力，形藏谋密，使敌不测，俟其有可胜之隙，则进之。
○张预曰：兵在重地，须掠粮于富饶之野以丰吾食，乃坚壁自守，勤抚士卒，勿任以劳苦，令气盛而力全，常为不可测度之计，伺敌可击，则一举而克。王翦伐荆，常用此术。】

投之无所往，死且不北。

【李筌曰：能得其力者，投之无往之地。
○杜牧曰：投之无所往，谓前后进退，皆无所之，士以此皆求力战，虽死不北也。
○梅尧臣曰：置在必战之地，知死而不退走。
○张预曰：置之危地，左右前后，皆无所往，则守战至死而不奔北矣。】

死焉不得，

【曹操曰：士死，安不得也。
○杜牧曰：言士必死，安有不得胜之理。
○孟氏曰：士死无不得也。
○梅尧臣曰：兵焉得不用命。
