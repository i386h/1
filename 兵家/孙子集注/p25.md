<!-- { "loadSidebar": true } -->
○张预曰：以事劳之，使不得休。或曰，压之以富强之业，则可役使，若晋楚国，强郑人以牺牲玊帛，奔走以事之，是也。】

趋诸侯者以利，

【曹操曰：令自来也。
○李筌曰：诱之以利。
○杜牧曰：言以利诱之，使自来至我也，堕吾画中。
○孟氏曰：趋，速也。善示以利，令忘变而速至，我作变以制之，亦谓得人之用也。梅尧臣同杜牧注。
○王晳曰：趋敌之间，当周旋我利也。
○张预曰：动之以小利，使之必趋。】

故用兵之法，无恃其不来，恃吾有以待也。

【
○梅尧臣曰：所恃者不懈也。】

无恃其不攻，恃吾有所不可攻也。

【曹操曰：安不忘危，常设备也。
○李筌曰：预备不可阙也。
○杜佑曰：安则思危，存则思亡，常有备。
○梅尧臣曰：所頼者有备也。
○王晳曰：备者实也。
○何氏曰：《吴略》曰：“君子当安平之世，刀剑不离身。古诸侯相见，兵卫不彻警。”盖虽有文事，必有武备，况守边固圉，交刃之际欤？凡兵所以胜者，谓击其空虚，袭其懈怠，茍严整终事，则敌人不至。传曰：“不备不虞，不可以师。”昔晋人御秦，深垒固军以待之，秦师不能乆。楚为陈而吴人至，见有备而返。程不识将屯，正部曲行伍营陈，击刁斗，吏治军簿，虏不得犯。朱然为军师，虽世无事，毎朝夕严鼓兵，在营者咸行装就队，使敌不知所备。故出辄有功。是谓能外御其侮者乎。常能居安思危，在治思乱，戒之于无形，防之于未然，斯善之善者也。其次莫如险其走集，明其伍候，慎固其封守，缮完其沟隍。或多调军食，或益修战械，故曰“物不素具，不可以应卒”。又曰“惟事事乃其有备，有备无患。”常使彼劳我佚，彼老我壮，亦可谓先人有夺人之心，不战而屈人之师也。若夫莒以恃陋而溃，齐以狎敌而歼，虢以易晋而亡，鲁以果邾而败，莫敖小罗而无次，吴子入巢而自轻，斯皆可以作鉴也。故“吾有以待”，“吾有所不可攻”者，能豫备之之谓也。
○张预曰：言须思患而预防之。传曰：“不备不虞，不可以师。”】

故将有五危，

【李筌张预曰：下五事也。】

必死，可杀也。

【曹操曰：勇而无虑，必欲死鬬，不可曲挠，可以竒伏中之。
○李筌曰：勇而无谋也。
○杜牧曰：将愚而勇者患也。黄石公曰：“勇者好行，其志愚者，不顾其死。”《呉子》曰：“凡人之论将，常观于勇。勇之于将，乃数分之一耳。夫勇者必轻合，轻合而不知利，未可将也。”
○梅尧臣同李筌注。
○何氏曰：《司马法》曰：“上死不胜”，言贵其谋胜也。
○张预曰：勇而无谋，必欲死鬬，不可与力争，当以竒伏诱致而杀之。故《司马法》曰：“上死不胜。”言将无策略，止能以死先士卒，则不胜也。】

必生，可虏也。

【曹操曰：见利畏法，不进也。
○李筌曰：疑怯可虏也。
○杜牧曰：晋将刘裕泝江追桓玄，战于峥嵘洲。于时义军数千，玄兵甚盛，而玄惧有败衂，常漾轻舸于舫侧，故其众莫有鬬心。义军乗风纵火，尽锐争先，玄众是以大败也。
○孟氏曰：将之怯弱，志必生返，意不亲战，士卒不精，上下犹豫，可急击而取之。《新训》曰：“为将怯愞，见利而不能进。”太公曰：“失利后时，反受其殃。”
○梅尧臣曰：怯而不果。
○王晳曰：无鬬志。曹公曰：见利怯，不进也。晳谓见害亦轻走矣。
○何氏曰：《司马法》曰：“上生多疑，疑为大患也。”
○张预曰：临陈畏怯，必欲生返，当鼔噪乗之，可以虏也。晋楚相攻，晋将赵婴齐令其徒先具舟于河，欲败而先济是也。】

忿速，可侮也。

【曹操曰：疾急之人，可忿怒侮而致之也。
○李筌曰：急疾之人，性刚而可侮致也。太宗杀宋老生而平霍邑。
○杜牧曰：忿者，刚怒也。速者，褊急也。性不厚重也。若敌人如此，可以凌侮，使之轻进而败之也。十六国姚襄攻黄落，前秦符生遣符黄眉邓羌讨之，襄深沟高垒，固守不战，邓羌说黄眉曰：“襄性刚狠，易以刚动。若长驱鼔行，直压其垒，必忿而出，师可一战而擒也。”黄眉从之。襄怒出战，黄眉等斩之。
○杜佑曰：急疾之人，可忿怒而致死。忿速易怒者，狷戆疾急，不计其难，可动作欺侮。
○梅尧臣曰：狷急易动。
○王晳曰:将性贵持重，忿狷则易挠。
○张预曰：刚愎褊急之人，可凌侮而致之。楚子玊刚忿，晋人执其使以怒之，果从晋师，遂为所败，是也。】

廉洁，可辱也。

【曹操曰：廉洁之人，可污辱致之也。
○李筌曰：矜疾之人，可辱也。
○杜佑曰：此言敌人若高壁固垒，欲老我师，我势不可留，利在速战，揣知其将多忿急，则轻侮而致之。性本廉洁，则污辱之。如诸葛孔明遗司马仲达以巾帼，欲使怒而出战。仲达忿怒欲济师，魏帝遣辛毗仗节以止之。仲达之才，犹不胜其忿，况常才之人乎。
○梅尧臣曰：侚名不顾。
○王晳同曹操注。
○张预曰：淸洁爱民之士，可垢辱以挠之，必可致也。】

爱民，可烦也。

【曹操曰：出其所必趋。爱民者则必倍道兼行以救之，救之则烦劳也。
○李筌曰：攻其所爱，必卷甲而救爱，其人乃可以计疲。
○杜牧曰：言仁人爱民者，惟恐杀伤，不能舍短从长，弃彼取此，不度远近，不量事力。凡为我攻则必来救，如此，可以烦之令其劳顿，而后取之也。
○陈皥曰：兵有须救、不必救者。项羽救赵，此须救也。亚父委梁，不必救也。
○贾林曰：廉洁之人，不好侵掠，爱人之仁，不好鬬战，辱而烦之，其动必败。
○梅尧臣曰：力疲则困。
○王晳曰：以竒兵。若将攻城邑者，彼爱民必数救，则烦劳也。
○张预曰：民虽可爱，当审利害，若无微不救，无远不援，则出其所必趋，使烦而困也。】

凡此五者，将之过也，用兵之灾也。

【陈皥曰：良将则不然。不必死，不必生，随事而用，不忿速，不耻辱，见可如虎。否则闭戸，动静以计，不可喜怒也。
○梅尧臣曰：皆将之失，为兵之凶。
○何氏曰：将材古今难之。其性往往失于一偏尔。故《孙子》首篇言“将者，智信仁勇严”，贵其全也。
○张预曰：庸常之将，守一而不知变，故取则于巳，为凶于兵，智者则不然。虽勇而不必死，虽怯而不必生，虽刚而不可侮，虽廉而不可辱，虽仁而不可烦也。】

覆军杀将，必以五危，不可不察也。

【贾林曰：此五种之人，不可任为大将，用兵必败也。
○梅尧臣曰：当愼重焉。
○张预曰：言须识权变，不可执一道也。】

孙子集注卷之八

孙子集注卷之九

行军篇

（曹操曰：择便利而行也。
○王晳曰：行军当据地便，察敌情也。〇张预曰：知九地之变，然后可以择利而行军，故次九变。）

孙子曰：凡处军相敌，

【王晳曰：处军凡有四，相敌凡三十有一。
○张预曰：自絶山依谷至伏奸之所处，则处军之事也。自敌近而静至必谨察之则相敌之事也。相犹察也，料也。】

絶山依谷，

【曹操曰：近水草，利便也。
○李筌曰：军我敌彼也。相其依止，则胜败之数，彼我之势，可知也。絶山守险也，谷近水草。夫列营垒，必先分卒守隘，纵畜牧，收樵采而后宁。
○杜牧曰：絶，过也。依，近也。言行军经过山险，须近谷而有水草之利也。《吴子》曰：“无当天灶，大谷之口。”言不可当谷，但近谷而处可也。
○贾林曰：两军相当，敌宜择利而动，絶山跨山，依谷傍谷也。跨山无后患，依谷有水草也。
○梅尧臣曰：前为山所隔，则依谷以为固。
○王晳曰：絶度也，依谓附近耳。曹公曰：近水草，便利也。
○张预曰：絶犹越也。凡行军越过山险，必依附溪谷而居，一则利水草，一则负险固。后汉武都羌为宼，马援讨之。羌在山上，援据便地，夺其水草，不与战。羌穷困，悉降。羌不知依谷之利也。】

[大连有大黑山，海拔663.1米，山顶有卑沙城，背依悬崖绝地，面北，山势险要，主山余脉北行十余里，下有二河相交。唐王李世民征高丽，尝驻兵于此。半山仍有垒石矮墙，当年遗迹依稀可见。此则绝山依谷、视生处高之意。]

视生处高，

【曹操曰：生者，阳也。
○李筌曰：向阳曰生，在山曰高。生高之地，可居也。
○杜牧曰：言须处高而面南也。
○陈皥曰：若地有东西，其法何如？答曰：然则面东也。
○贾林曰：居阳曰生，视生为无蔽冐物色处，军当在高。
○杜佑曰：高阳也，视谓目前生地，处军当在高。
○梅尧臣曰：若在陵之上必向阳而居，处高乗便也。
○张预曰：视生谓面阳也。处军当在高阜。】

战隆无登，

【曹操曰：无迎高也。
○李筌曰：敌自高而下，我无登而取之。
○杜牧曰：隆，高也。言敌人在高，我不可自下往高迎敌人而接战也。一作战降无登降下也。
○贾林曰：战宜乗下，不可迎高也。
○杜佑曰：无迎高也。谓山下也。战于山下，敌引之上山，无登逐也。
○梅尧臣曰：敌处地之高不可登而战。
○张预曰：敌处隆高之地，不可登迎与战。一本作战降无登迎，谓敌下山来战，引我上山，则不可登迎。】

此处山之军也。

【梅尧臣曰：处山当知此三者。
○张预曰：凡高而崇者，皆谓之山。处山拒敌，以上三事为法。】

絶水必远水，

【曹操李筌曰：引敌使渡。
○杜牧曰：魏将郭淮在汉中，蜀主刘备欲渡汉水来攻。诸将议众寡不敌，欲依水为陈，以拒之。淮曰：“此示弱而不足挫敌，不如远水为陈，引而致之，半济而后击，备可破也。”旣列陈，备疑不敢渡。
○梅尧臣曰：前为水所隔，则远水以引敌。
○王晳曰：我絶水也。曹说是也。
○张预曰：凡行军过水，欲舍止者，必去水稍远，一则引敌使渡，一则进退无碍。郭淮远水为陈，刘备悟之而不渡，是也。】

客絶水而来，勿迎之于水内，令半济而击之，利。

【李筌曰：韩信杀龙沮于潍水，夫槩败楚子于淸发，是也。
○杜牧曰：楚汉相持，项羽自击彭越，令其大司马曹咎守成皋。汉军挑战，咎渉汜水战，汉军候半渉，击，大破之。水内乃汭也，误为内耳。
○梅尧臣曰：敌之方来，迎于水濵，则不渡。
○王晳曰：内当作汭。迎于水汭，则敌不敢济。远则趋利不及，当得其宜也。
