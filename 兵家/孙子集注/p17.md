<!-- { "loadSidebar": true } -->
○杜牧曰：言敌来攻我，我不与战，设权变以疑之，使敌人疑惑不决，与初来之心乖戾，不敢与我战也。曹公争汉中地，蜀先主拒之。时将赵云守别屯，将数十骑轻出，卒遇大军。云且闘且却。公军追至，围云。入营，使大开门，偃旗息鼓，曹公军疑有伏，引去。诸葛武侯屯于阳平，使魏延诸将幷兵东下，武侯惟留万人守城。候白司马宣王曰：“亮在城中，兵少力弱。”将士失色。亮时意气自若，勑军中悉卧旗息鼓，不得輙出，开四门，扫地却洒，宣王疑有伏，于是引去，趋北山。亮谓参佐曰：“司马懿谓吾有设伏，循山走矣。”宣王后知，颇以为恨。曹公与吕布相持，公军出收麦，布领众卒至，公营止有千人。出陈，半隐于堤下。吕布迟疑不敢进，曰：“曹操多诈，勿入伏中。”遂引兵去。陈皥曰：《左传》，楚令尹子元伐郑，入自纯门至于逵市，悬门不发。子元曰：“郑有人焉。”乃还。
○贾林曰：置疑兵于敌恶之所，屯营于形胜之地，虽未修垒壍，敌人不敢来攻于我也。
○梅尧臣曰：画地，喻易也。乖其道而示以利，使其疑而不敢进也。
○王晳曰：画地言易，且明制之必有道也。
○张预曰：我为主，彼为客，我粮多而卒寡，彼食少而兵众，则利在不战。虽不为营垒之固，敌必不敢来与我战者，示以疑形，乖其所往也。若楚人伐郑，郑悬门不发，效楚言而出，楚师不敢进而遁。又司马懿欲攻诸葛亮，亮偃旗卧鼓，开门却洒，懿疑有伏兵，遂引而去，亦其义也。】

故形人而我无形，则我专而敌分。

【杜佑曰：我专一而敌分散。
○梅尧臣曰：他人有形，我形不见，故敌分兵以备我。
○张预曰：吾之正使敌视以为竒，吾之竒使敌视以为正，形人者也，以竒为正，以正为竒，变化纷纭，使敌莫测，无形者也。敌形旣见，我乃合众以临之，我形不彰，彼必分势以防备。】

我专为一，敌分为十，是以十攻其一也。

【杜佑曰：我料见敌形，审其虚实，故所备者少。专为一屯，以我之专，击彼之散卒，为十共击一也。
○梅尧臣曰：离一为十，我常以十分击一分，则我众而敌寡。杜佑曰：我专为一，故众，敌分为十，故寡。
○张预曰：见敌虚实，不劳多备，故专为一屯，彼则不然，不见我形，故分为十处。是以我之十分击敌之一分也，故我不得不众，敌不得不寡。】

能以众击寡者，则吾之所与战者，约矣。

【杜牧曰：约犹少也。我深壍髙垒，灭迹韬声，岀入无形，攻取莫测，或以轻兵健马冲其空虚，或以强弩长弓夺其要害，触左履右，突后惊前，昼日误之以旌旗，暮夜惑之以火鼓。故敌人畏惧，分兵防虞，譬如登山瞰城，垂帘视外，敌人分张之势，我则尽知。我之攻守之方，敌则不测。故我能专一，敌则分离。专一者力全，分离者力寡，以全击寡，故能必胜也。
○杜佑曰：言约少而易胜。
○梅尧臣曰：以专击分，则我所敌少也。
○王晳曰：多为之形，使敌备巳，其实攻者则无形也。故我专敌分矣。专则众，分则寡，十攻一者，大约言耳。
○何氏同杜牧注。
○张预曰：夫势聚则强，兵散则弱，以众强之势击寡弱之兵，则众力少而成功多矣。】

吾所与战之地不可知，

【杜佑曰：言举动微密，情不可见。使彼知所出而不知吾所举，知所举而不知吾所集。张预曰：无形势故也。】

不可知则敌所备者多，

【梅尧臣曰：敌不知则处处为备。】

敌所备者多，则吾所与战者寡矣。

【曹操曰：形藏敌疑，则分离其众，备我也。言少而易击也。
○王晳曰：与敌必战之地，不可使敌知之。知则并力得拒于我。曹公曰：形藏则敌疑。
○张预曰：不能测吾车果何岀，骑果何来，徒果何从，故分离其众，所在輙为备，遂致众散而弱势，分而衰。是以吾所与接战之处，以大众临孤军也。】

故备前则后寡，备后则前寡，备左则右寡，备右则左寡，无所不备则无所不寡。

【杜佑曰：言敌之所备者多，则士卒无不分散而少。
○梅尧臣曰：所备皆寡也。】

寡者，备人者也。众者，使人备巳者也。

【曹操曰：上所谓形藏敌疑，则分离其众以备我也。
○李筌曰：陈兵之地，不可令敌人知之，彼疑则谓众，离而备我也。
○杜牧曰：所战之地，不可令敌人知之。我形不泄，则左右前后，远近险易，敌人不知，亦不知我何处来攻，何地会战，故分兵彻卫，处处防备。形藏者，众分多者寡，故众者必胜也，寡者必败也。
○孟氏曰：备人则我散，备我则彼分。
○杜佑曰：敌分散而少者，皆先备人也。敌所以备己多者，由我专而众故也。
○梅尧臣曰：使敌愈备则愈寡也。
○王晳曰：左右前后俱备，则俱寡。
○何氏同诸注。
○张预曰：左右前后，无处不为备，则无处不兵寡也。所以寡者，为兵分而广备于人也。所以众者，为势专而使人备巳也。】

故知战之地，知战之日，则可千里而会战。

【曹操曰：以度量知空虚会战之日。
○李筌曰：知战之地，则舟车歩骑之所便也。魏武以北上未安，舍鞍马，仗舟楫，与吴越争强，是以有黄盖之败。吴王濞驱吴楚之众奔驰于梁郑之间，此不知战地日者。故《太一遁甲》曰：“计法三门五将，主客成败则可知也。”于是千里会战而胜。
○杜牧曰：宋武帝使朱龄石伐谯纵于蜀，宋武曰：“往年刘敬宣出内水，向黄武，无功而退，贼谓我今应从外水来，而料我当出其不意，犹从内水来也。如此，必以重兵守涪城以备内道，若向黄武，正堕其计。今以大众自外取成都，疑兵向内水，此则制敌之竒也。”而虑此声先驰，贼知虚实，别有函书，全封付龄石，函边书曰：“至白帝乃开。”诸军未知处分所由，至白帝发书曰：“众军悉从外水取成都，臧熹朱林于中水取广汉，使羸弱乗高舰十余，由内水向黄武。”谯纵果以重兵备内水，龄石灭之。
○陈皥曰：杜注止言知战之地，未叙知战之日。我若伐敌，至期不得与我战，敌来侵我，我必预备以应之。项羽谓曹咎曰：“我十五日必定梁地，复与将军会。”茍不知必战之日，安能为约。
○孟氏曰：以度量知空虚，先知战地之形，又审必战之日，则可千里期会，先往以待之。若敌巳先至，可不往以劳之。
○杜佑曰：夫善战者，必知战之日，知战之地，度道设期，分军杂卒，远者先进，近者后发，千里之会，同时而合，若会都市，其会地之日，无令敌知。知之则所备处少，不知则所备处多。备寡则专，备多则分，分则力散，专则力全。
○梅尧臣曰：若能度必战之地、必战之日，虽千里之远，可克期而与战。
○王晳曰：必先知地利敌情，然后以兵法之度量，计其远近，知其空虚，审敌趣应之所及战期也。如是，则虽千里可会战而破敌矣。故曹公曰：以度量知空虚，会战之日者是也。
○张预曰：凡举兵伐敌，所战之地必先知之，师至之日，能使敌人如期而来，以与我战。知战地日，则所备者专，所守者固，虽千里之远可以，赴战。若蹇叔知晋人御师必于殽，是知战地也。陈汤料乌孙围兵五日必解，是知战日也。又若孙膑龎涓于马陵，度日暮必至是也。】

不知战地，不知战日，则左不能救右，右不能救左，前不能救后，后不能救前，而况远者数十里，近者数里乎。

【杜牧曰：管子曰：“计未定而出兵，则战而自毁也。”
○杜佑曰：敌巳先据形势之地，巳方趣利欲战，则左右前后疑惑，进退不能相救，况十数里之间也。
○梅尧臣曰：不能救者寡也。左右前后尚不能救，况远乎。
○张预曰：不知敌人何地会兵，何日接战，则所备者不专，所守者不固，忽遇勍敌，则仓遽而与之战，左右前后犹不能相援，又况首尾相去之辽乎。】

以吾度之，越人之兵虽多亦，奚益于胜败哉！

【曹操曰：越人相聚，纷然无知也。或曰，吴越雠国也。
○李筌曰：越，过也。不知战地及战日，兵虽过人，安能知其胜败乎。
○陈皥曰：孙子为吴王阖闾论兵，吴与越雠，故言越，谓过人之兵，非义也。
○贾林曰：不知战地，不知战日，士人虽多，不能制胜败之政，亦何益也。
○梅尧臣曰：吴越敌国也，言越人虽多，亦当为我分之而寡也。
○王晳曰：此武相时料敌也。言越兵虽多，苟不善相救，亦无益于胜败之数。
○张预曰：吾字作吴，字之误也。吴越邻国，数相侵伐，故下文云吴人与越人相恶也。言越国之兵虽曰众多，但不知战地战日，当分其势而弱也。】

故曰胜可为也。

【杜牧曰：为胜在我，故言可为之。
○孟氏曰：若使敌不知战地期日，我之必胜可常有也。
○梅尧臣同杜牧注。
○王晳何氏同孟氏注。
○张预曰：为胜在我故也。《形篇》云：“胜可知，而不可为。”今言胜可为者，何也？盖《形篇》论攻守之势，言敌若有备，则不可必为也。今则主以越兵而言，度越人必不能知所战之地日，故云可为也。】

敌虽众，可使无闘。

【杜牧曰：以下四事，度量之，敌兵虽众，使其不能与我闘胜也。
○孟氏曰：敌虽多兵，我能多设变诈，分其形势，使不能并力也。
○贾林曰：敌虽众多，不知巳之兵情，常使急自备，不暇谋闘。
○梅尧臣曰：苟能寡，何有闘。
○王晳曰：多益不救，奚所恃而闘。
○张预曰:分散其势，不得齐力同进，则焉能与我争。】

故策之而知得失之计，

【李筌曰：用兵者取胜之兵法，可制《太一遁甲》五将之计，以定关格掩迫之数，得失可知也。
○孟氏曰：策度敌情，观其施为，则计数可知。
○贾林曰：樽爼帷幄之间，以策筹之，我得彼失之计，皆先知也。
○杜佑曰：若度敌情，观其所施，计数可知。
○梅尧臣曰：彼得失之计，我以筭策而知。
○王晳曰：策其敌情，以见得失之数。
○张预曰：筹策敌情，知其计之得失，若薛公料黥布之三计是也。】

作之而知动静之理,

【李筌曰：候望云气风鸟人情，则动静可知也。王莾时，王寻征昆阳，有云气如坏山，当营而坠，去地数丈，而光武知其必败。梁王僧辩营上有如堤之气，侯景知其必胜。风鸟贪豺之类也。此筌以作字为候字者也。杜牧曰：作，激作也。言激作敌人，使其应我，然后观其动静理乱之形也。魏武侯曰：“两军相当，不知其将，如何？”吴起曰：“令贱勇者将锐而击，交合而北，北而勿罚，观敌进退，一坐一起，其政以理。奔北不追，见利不取，此将有谋。若其悉众追北，旗旛杂乱，行止纵横，贪利务得，若此之类，将令不行，击而勿疑。”
○陈皥曰：作，为也。为之利害，使敌赴之，则知进退之理也。
