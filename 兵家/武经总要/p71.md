<!-- { "loadSidebar": true } -->
　　隋绛郡贼柴保昌等有众八万，炀帝令户部尚书樊子盖击之。子盖深沟高垒，不敢决战。有来归首者，不问多少，必坑之。由是莫敢降。贼徒日盛，连年不能克。炀帝乃令唐高祖代之。贼有来降者，皆引致左右，推赤心以待之，人人自安，愿效死力。其党相谓曰：“我辈本无逆心，徒以政令严酷，惧死为盗耳。前后首者皆为子盖所杀，穷无所归。今唐公与人无隔，恩意如此，我辈知不死矣。”遂相率归，前后至者数万人。余贼散走他郡。
　　◎以义感人
　　唐嗣曹王李皇迁湖南观察使，前使辛京果贪残，有将王国良镇郡州武岗县，豪富，京果以死罪加之，国良危惧，遂散财聚众，据县以叛。诸道同讨，连岁不能下。皇受命，乃曰：“驱疲毗诛反侧，非所以奉圣朝事。”遣使遗国良书曰：“观将军非敢大逆，盖遭谗嫉。将军遇我，何不速降？我与将军同为辛京果所构，我已蒙圣朝昭雪，使我何必持刃杀将军耶？将军以为不然，我以阵术破将军阵，以攻法屠将军城，非将军所度也。”国良且忧且喜，遣使请降，亦未决。皇即日赴县受降，中道有侯骑驰告曰：“国良军中有变，言降是诈也。”皇曰：“非尔辈所知。”遂留麾下兵，单骑假称使者，径入国良垒中。国良召使者入，皇遂大叫军中曰：“有人识曹王否？只是我！国良何不速降？”一军愕然，不敢动。适有识者走至，传呼曰：“是！”国良匍匐叩头请罪，皇执手约为兄弟，尽焚攻取之备，散仓库，给兵士，令复农桑焉。
　　刘昌初至平凉劫盟之所，收聚亡殁将士骸骨，坎瘗。久因感梦于昌，有愧谢之意。昌上闻，德宗下诏深自刻责，遣秘书少监孔述睿及中使以御馔、内造衣服数百袭，令昌收其骸，大将三十人，将士百人，各具棺柩衣服，葬于浅水原。分建二冢，大将曰旌义冢，将士曰怀忠冢。诏翰林学士撰铭志祭文。昌盛陈兵设幕次，具牢馔祭之。昌及大将皆素服临之，焚其衣服纸钱，别立二石，标题以冢名。诸道师徒，莫不感泣。昌在西边仅十五年，强本节用，军储丰羡。
　　朔方大使王诛河曲降虏附布忠等千余人，时并州大同、横野等军有九姓同罗、拔曳固等部落，皆怀震惧。张说率轻骑二十人，持旌节直诣其部落，宿于帐下，召寇帅以慰抚之。副使李宪以为外国难信，不宜轻涉不测，驰状以谏。说报书曰：“吾肉非黄羊，必不畏吃；血非野马，必不畏刺。士见危致命，是吾效死之秋也。”于是九姓感义，其心乃安。
　　淮安王孝恭讨萧铣，铣将帅与官军拒战，死者罪状既重，当籍没其家，以赏将士。孝靖曰：“王者之师，义存吊伐。百姓既受驱逼，拒战岂其所愿？今新定荆郢，宜弘宽大，以慰远近之心。降而籍之，恐非救焚拯溺之义，但恐自此以南城镇坚守不下，非计之善。”遂止。江汉城邑闻之，莫不争下。
　　◎激怒士心
　　燕围齐即墨，田单宣言曰：吾惧燕军劓所得齐卒。燕人如其言。齐人皆怒，愈坚守。田单又纵反间，言曰：“吾惧燕人掘吾城外冢墓，戮辱先人，可为寒心。”燕军尽掘冢墓，烧死人。齐人于城上望见，皆涕泣，甚欲出战，怒自十倍。单知士卒可用，遂破燕师。
　　后汉班超使西域，至鄯善，会其吏士三十六人与共饮。酒酣，因激怒曰：“今俱在绝域，欲立大功，以求富贵。贼使到才数日，而王广礼貌即废，如收吾属送贼兵，骸骨长为豺狼食矣。”官属皆曰：“今在危亡之地，死生从司马。”超曰：“不入虎穴，不得虎子。当今之计，独有因夜以火攻贼营，使彼不知我多少，必大震怖，可殄尽也。灭此寇，则功成事立矣。”众曰：善。初夜，将吏士奔贼营，会大风，超令十人持鼓藏虏舍后，约曰：“见火然，皆鸣鼓大呼。余人悉持兵弩，夹门而伏。”超顺风纵火，前后鼓噪，贼众惊乱，超手格杀三人，馀众烧死。
　　蜀庞统劝刘备袭益州，收刘璋。备曰：“此大事，不可仓卒。”及璋使备击张鲁，乃从璋求万兵及资宝，欲以东行。璋但许兵四千，其余皆给半。备因激怒其众曰：“吾为益州征强敌，师徒劳瘁，不遑宁居。今积帑藏之财，而吝于赏功，望士夫为出死力战，其可得乎？”由是相与破璋。
　　唐安禄山反，常山郡尽为贼伤，死人蔽野。大将李光弼帅本镇兵来援，亲酹其尸而哭之，为贼幽闭者出之，誓平寇难，以慰其心。众遂感动。
　　李受魏博节度，时幽镇复乱，田弘正遇害（弘正累世为魏帅），闻之，素服以令三军曰：“魏人所以富庶而能通圣化者，由田公也。天子以其仁爱，使治镇州。且田公出于魏，抚师七年，一旦镇州不道，敢兹残害，以魏无人也。若父兄子弟受田公恩者，其何以报？”众皆大哭，愿效用焉。
　　后唐柏乡之役，两军既成列，庄宗以梁军甚盛，虑师人之怯，欲激壮之，手持白金巨钟，赐李嗣源酒，谓之曰：“卿见南军白马、赤马都否？观之令人胆破。”嗣源曰：“彼虚有其表耳，翌日当归吾厩中。”庄宗抚髀大笑曰：“卿已气吞之矣。”嗣源引钟尽，即属挥弦，跃马挺身，与其部下百人直犯白马、赤马都，奋挝舞槊，生挟二骑校而远，飞矢丽其甲如猬毛焉。由是三军增气，自辰及未，骑军百战，嗣源往来冲击，执讯获丑，不可胜计。是日，梁军大败。
　　◎威棱复众
　　前汉郅都为雁门太守，贼兵素闻郅都守节，举边为引军去，竟都死不近雁门。贼兵至于偶人象都（以木为人，象都之形也），令骑驰射，莫能中，其见惮如此。
　　魏司马懿讨公孙渊，渊保襄平，懿进军围之。会霖潦大水，平地数尺，三军恐，欲移营。帝令军中：“敢有言徙者，斩！”都督令史张静犯令，斩之，军中乃定。既破城，兵士寒冻，乞襦。或曰：“幸多故襦，可赐之。”帝曰：“襦者，官物，人臣无私施。”不与。
　　唐范希朝为振武节度，界上有党项，室常交居。蕃落之俗，有长帅至，必效奇骑名马。虽廉者，犹曰当从俗，以致其欢。希朝一无所受。积十四年，皆保塞，不敢横暴。蕃虽狗窃鼠偷，必杀无赦。
　　朔方总管张仁愿筑三受降城，表留年满镇兵以助其功。时咸阳兵二百余人逃归，仁愿尽擒之，斩于城下，军中股栗，役者无不尽力，六旬而三城俱就。
　　
　　
　　●后集卷九
　　◎绝艺
　　梁大同初，魏军复围南郑，杜怀宝命第三子嶷帅二百人与魏前锋战于光道寺。流矢中其目，失马，敌人交槊将至，嶷斩其一骑而上，骑以归。嶷膂力绝人，便马善射，一日中战七八合，所佩霜明朱弓四石，每出杀伤数百人，敌人惮之，号为杜彪。
　　陈众军北伐，萧摩诃随都督吴明彻济江攻秦郡。时齐遣大将尉破胡等率众十万来援，其前队有苍头、犀角、大力之号，皆身长八尺，膂力绝伦，其锋甚锐。又有西试胡，妙于弓矢，弦无虚发，众军犹惮之。及将战，明彻谓摩诃曰：“若殪此胡，则彼军夺气。”摩诃曰：“愿得识其形状。”明彻乃召降人，有识胡者云：“绛衣，桦皮装弓，两端骨弥。”明彻遣人觇伺，知胡在阵，仍自酌酒饮摩诃。摩诃饮讫，驰马冲齐军。胡挺身出阵前十余步，彀弓未发，摩诃遥掷铣钅见，正中其额，应手而仆。齐军大力十余人出战，摩诃又斩之。于是齐师退走。
　　陈吴明彻追军吕梁，与齐大战，摩诃率七骑先入，手夺齐军大旗，齐众大溃。以功授谯州刺史。及周武帝灭齐，遣其将宇文忻争吕梁。忻时有精骑数千，摩诃领十二骑，深入周军，纵横奋击，斩馘甚众。及周遣大将王轨来赴，结长围，连锁于吕梁下流，断大军还路。摩诃谓明彻曰：“闻轨始锁下流，其两头筑城，今尚未立，公若见遣击之，彼必不敢相拒。彼城若立，则吾属贼矣。”明彻不从，水路遂断，周兵益至。摩诃又请曰：“今求战不得，进退无路，若潜军突围，未足为耻。愿公率步卒乘马舆徐行，摩诃驱驰前后，必使公安达京邑。”明彻曰：“吾为总督，必须身居其后，相率兼行，第马军宜须在前。”摩诃因夜发，选精骑八千，率先冲突，自后众骑继焉。比旦，达淮南。
　　隋窦荣定击突厥，史万岁诣辕门，请自效。荣定素闻其名，见而大悦，因遣人谓突厥曰：“当各遣一壮士决胜负。”突厥许诺，因遣一骑挑战。荣定使万岁出应之。万岁驰，斩其首而还。突厥大惊，遂引军去。
　　唐高祖率兵击群盗，至龙门县，贼母端儿众数千人至城下，高祖亲率十余骑击之。高祖连射七十发，贼大败，皆应弦而倒。明日斩首，筑为京观。于尸上尽得所射箭，其妙如此。
　　太祖讨刘黑闼，尝于肥乡列阵，太宗亲率左右击之。有一突厥，勇壮绝人，直冲太宗。两将接，太宗以天策上将大箭射之，中心，洞背，应弦而毙，遂传此箭于北蕃。突厥见而惊叹。又尝轻骑近出，遇三骑，皆贼中骁勇有名者，举枪而进。左右请避之，太宗不从，待其将至，连发三矢，相次皆毙，敌人慑气焉。
　　尉迟敬德善解避槊，每战，单骑入阵，贼槊攒刺，终不能伤。又能夺贼槊，还以刺之。出入重围，往返无碍。齐王元吉亦善马槊，闻而轻之，欲亲自试。命去槊，两以竿相刺。敬德曰：“纵加刃，终不能伤，请勿除之。”敬德槊谨当却刃，元吉竟不能中。太宗问曰：“夺槊避槊，何者难易？”对曰：“夺槊难。”乃令敬德夺元吉槊。元吉执槊跃马，志在刺之，敬德俄顷三夺其槊。元吉素骁勇，虽相叹异，甚以为耻。王世充领步骑数万来战，世充骑将单雄信领骑直赴太宗，敬德跃马大呼，横刺雄信坠马。贼徒稍却，敬德翼太宗以出贼围。
　　薛仁贵领兵击九姓突厥于天山，将行，高宗内出甲，令薛仁贵试之。上曰：“古之善射有穿七重者，卿且射五重。”仁贵射而洞之。高宗大惊，更取坚甲以赐之。时九姓有众十余万，令骁健数十人来挑战，仁贵发三矢，射杀三人，自余一时下马请降。仁贵恐为后患，并坑杀之。便就碛北安拊余众，擒其伪主叶护兄第三人而还。军中歌曰：“将军三箭定天山，战士长歌入汉关。”九姓自此衰弱，不复更为边患。
　　哥舒翰有家奴曰左车，年十五六，有膂力，翰善传抢，每追贼及之，以抢搭其背而喝之，贼惊顾，翰从而刺其喉，皆剔高三五尺而堕，无不死者。左车辄下马斩首，率以为常。
　　史敬奉形甚短少，若不能胜衣。至于野外驰逐，能擒奔马，自执鞍勒，随鞍跃上，然后羁带。矛矢在手，前无强敌。甥侄及僮使仅二百人，每以自随。临入敌，辄分其队为四五，随逐水草。每数日，各相遇，已而皆有获虏。
