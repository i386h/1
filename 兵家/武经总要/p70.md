<!-- { "loadSidebar": true } -->
　　唐尉迟敬德举城来降，太宗大悦，引为右一府统军。屈突通、殷开山咸谏，太宗引入卧内，赐以金宝，谓曰：“丈夫以意气相期，勿以小疑介意。寡人终不听谗言以害忠良，公宜体之。心意欲去，今以此物相资，表一时共事之情也。”是日，因从猎于榆窠，遇王世充领步骑数万来战。世充骁将单雄信领骑直趋太宗，敬德跃马大呼，横刺雄信坠马。贼徒稍却，敬德翼太宗以出贼围，更率步骑兵与世充交战，数合，其众大溃，擒伪将陈智路，获排稍兵六千人。太宗谓敬德曰：“众人证公必叛，天诱我意，独保明之，福善有凭，何相报之速也。”
　　郑从谠知人善任，性不骄矜，故所至有声绩。在大原时，大将张彦球强杰难制，前后帅守以疑间贻衅，故军旅不宁。及从谠抚封四年，知其才用可委，开怀任遇，得其死力，故抗虏全城，多彦球之助也。
　　郭孝恪唐初拜宋州刺史，令与徐经营武牢以东所得州县，委以选补。其后窦建德率众来援王世充，孝恪于青城宫进策于太宗曰：“世充日蹴月迫，力尽计穷，县首面缚，翘足可持。建德远来助虐，粮道阻绝，此天丧之时。请固武牢，屯军汜水，随机应变，则易为克殄。”太宗然其计。及破建德，平世充，太宗于洛阳置酒高会诸将曰：“郭孝恪谋擒建德之策，王长先龙门下米之功，皆出诸人之右也。”
　　颜真卿为平原太守，禄山遣其将李钦凑、高邈、何千年等守土门。真卿从父兄常山守杲卿与长史袁履谦谋杀凑、邈，擒千年，送京师。土门既开，十七郡同日归顺，共推真卿为帅，得兵二十余万，横绝燕、赵。诏加真卿户部侍郎，依前平原太守。清河客李萼，年二十余，与郡人来乞师，谓真卿曰：“闻公义烈，首倡大顺，河朔诸郡恃公为长城。方今清河，实公之西邻也，仆幸寓家，得其虚实，知可为长者用。今计其蓄积，足以三平原之富，士卒可以二平原之强。因而抚之，以为腹心辅车之郡，其他小城，运之如臂使指，惟公所命，谁敢不从？”真卿借兵千人，令萼将之。真卿谓曰：“兵出也，吾子何以教我？”萼曰：“今闻朝廷使程千里统众十万，自太行东下，将出崞阝口，为贼所厄，兵不得前。今若伐魏郡，斩袁知泰，太守司马垂使为西南主，分兵开崞阝口之路，出千里之兵使讨邺、幽陵；平原、清河合力同志，十万之众徇河阳，分兵而制其冲。计王师不下十万，公当坚壁，无与挑战，不数十日，贼必溃而相图矣。”真卿然之。乃移牒清河等郡，遣其大将李择交、副将范冬馥、裨将和琳、徐浩等进兵，与清河四千人合势，而博平以千人来，三郡之师屯于博平，去堂邑县西南十里。袁知泰遣其将白嗣深、乙舒蒙等以二万人来拒战，贼人大败，斩首万余级。
　　◎解仇用人
　　春秋时，狄师及齐师战于乾时，我师败绩。鲍叔帅师来言曰：“子纠，亲也，请君讨之（鲍叔乘胜而进军，志在生得管仲，故托不忍之辞也）。管仲，仇也，请受而甘心焉（管仲射桓公，故曰甘心，言欲快意戮杀之）。”乃杀子纠于生窦（鲁地），召忽死之。管仲请囚，鲍叔受之，及堂阜而脱之（堂阜，齐地）。归而以告曰：“夷吾治于高，（高，齐卿高敬仲也。言管仲政事之才多于敬仲），使相可也。从之。
　　初，臼季使过冀，见缺耨，其妻饣盍之（臼季，胥臣边。冀，晋邑。耨，锄边。野馈曰饣盍。）敬，相待如宾。与之归，言诸文公曰：“臣闻之，敬，德之聚也，能敬必有德。德以治民，君请用之。”公曰：“其父有罪，可乎（缺父冀芮欲杀文公）？”对曰：“舜之罪也，殛鲧；其举也，与禹。管敬仲，威之贼也，实相以济。”文公以为下军大夫。及自箕，桓公以三命命先且居将中军（且居，先轸之子。父死适，故进之也），以再命命先茅之县赏胥臣曰：“举缺，子之功也（先茅绝后，故取其县，以赏胥臣）。”以一命命缺为卿，复与之冀（还其父故邑）。
　　前汉韩信击败赵军，令军中无斩广武君（李左车），有生得之者，赏千金。顷之，有缚而至戏下者。信解其缚，东向坐而师事之，得平燕之策焉。
　　周德威与李嗣昭有私憾，李克用临终顾谓其子存勖曰：“进通忠孝，不负我（嗣昭小名进通）。重围累年，似与德威有隙。以吾命谕之：若不解重围，殁有遗恨。”存勖达遗旨，德威感泣，由是励力坚战，竟破强敌，与嗣昭欢爱如初。
　　◎使过
　　春秋时，ゾ之役，晋人既归秦帅，大夫及左右皆言于秦伯曰：“是败也，孟明之罪也，必杀之。”秦伯曰：“是孤之罪也，夫子何罪？”复使为政。其后秦伯伐晋，济河焚舟（示必死也），取王官及。晋人不出，遂自茅津济，封ゾ尸而还，遂霸西戎。用孟明也。
　　晋侯入曹，令无入僖负羁之宫，而免其族，报施也（报昔餐璧之施）。魏、颠颉怒曰：“劳之不图，报于何有？”僖负羁氏。魏伤于胸，公欲杀之，而爱其材，使问且视之病。将杀之，魏束胸见使者曰：“以君之灵，不有宁也。”距跃三百，曲踊三百（距跃，超越也。曲踊，跳踊也。百犹万也）。乃舍之。杀颠颉，徇于师。
　　必阝之战，晋中军元帅荀林父败绩，晋师归，请死。晋侯欲许之，士贞子谏曰：“不可（贞子，士渥浊）。城濮之役，晋师三日馆谷，文公犹有忧色。左右曰：有喜而忧，如有忧而喜乎（言忧喜失时也）？公曰：得臣犹在，忧未歇也。困兽犹斗，况国相乎？及楚杀子玉（子玉，得臣），公喜曰：莫荼毒也。已是，晋再克而楚再败也，楚是以再世不兢。今天或者大警晋也，而又杀林父以重楚胜，其无乃久不兢乎？林父，社稷之卫也，若之何杀之？夫其败也，如日月之蚀焉，何损于明？”晋侯使复其位。
　　唐萧铣据荆州，遣李靖安辑之。至峡州，阻水涨，久不得进。高祖怒其迟留，阴使峡州都督许绍斩之。绍惜其才，为之请命，于是获免。会开州蛮首再肇则反，率众寇夔州，赵郡王孝恭与战不利。靖率兵八百，袭破其营，后又要除设伏，临阵斩肇则，俘获五千人。高祖甚悦，谓公卿曰：“朕闻使功不如使过，李靖果展其效。”
　　嗣曹王皋为江西节度，其将伊慎尝将江西兵，从李希烈平襄州。及希烈反，惧皋用伊慎，乃阴遗之锁甲，又诈为慎书往复，置于境上。上闻，即遣中使斩慎。皋表请舍，令自效。会与贼夹江为军，中使又至，皋乃免令以功自赎，赐之以所乘马及器甲，令推锋而先，皋率军继之，责其有功。果大破贼，斩首数百级，慎方得免罪。
　　高崇文伐蜀，次万胜堆。大将阿跌光颜与崇文约，到行营愆一日，惧诛，请深入以自赎，乃军于鹿头西大河之口，以断贼粮道。贼大骇。是日，贼锦江栅将李文悦以兵三千归顺，寻而鹿头将仇良辅举众二万及以城降。
　　宋初，西山巡检郭进善以权道任人。尝有军校，自西山来诣阙，讼进不法事。太祖谓近臣曰：“所诉事多非实。盖进御下严毅，必是此人有过，畏惧而诬罔之耳。”遣中使送与进，令诘而杀之。进方奉表称谢，会并人入寇，进因谓曰：汝敢论我，信有胆气。今舍汝罪，令汝掩杀并寇。如得胜，即侍汝于朝；如败，便可自杀河东。”其人踊跃听命，果大致克捷。进即以闻，乞还其职。太祖悦而从之。
　　田绍斌尝盗官马数匹，贸直尽偿搏。事发，狱具，有司领见讲武殿，绍斌称死罪。太祖知其骁勇，欲宥之，执于门外，遣内侍私谓之曰：“汝今死有余责。”绍斌曰：“若恩贷其死，必能尽节上报。”俄再领见，特释之，密赐百金。会征江南，择诸军借事得五百人，为步斗军，令绍斌领之，及率云骑二千，抵升州城下，多所克捷。
　　◎示信
　　春秋时，晋文公围原，命三日之粮。原不降，命去之。谍出（谍，间也）曰：“原将降矣。”军吏请待之。公曰：“信，国之宝也，人之所庇也。得原失信，何以庇之？所亡滋多。”退一舍，而原降。
　　晋文公伐楚，归国行赏，狐偃为首。或曰：“城濮之事，先轸之谋。”文公曰：“城濮之事，偃说我无失信，不背三舍之约。先轸所谋军事，吾用之以胜。然此一时之说，偃言万代之政，奈何以一时之利而加万世功乎？是以先之。”众人悦服。
　　魏明帝自征蜀，至长安，遣张领军劲卒四十余万向剑阁。诸葛亮有战士万二千，更番归者八千。时魏军始阵，番兵适交，亮参佐咸以敌众强多，非力所制，请留下兵，以并声势。亮曰：“吾闻用武行师，以大信为本，得原失信，古人所惜。去者束装以待期，妻子企踵而计日。”乃敕速遣。于是去者咸悦，愿留一战；住者愤踊，咸思致命。临阵之日，莫不拔刃争先，以一当十，杀张，却司马宣王，一战大克之，由信也夫。
　　◎示义
　　春秋时，晋将荀吴伐鲜虞，围鼓（鼓，白狄之别种）。鼓人或请以城叛，吴曰：“闻诸叔向：好恶不愆，民知所适，事无不济。或以吾城叛，吾所甚恶也。人以城来，吾独何好焉？赏所甚恶，如所好何（无复以如所好）？若其弗赏，是失信也，何庇民？”使鼓人杀叛人而缮守备。围鼓三月，鼓人或请降，使其民见，曰：“犹有食邑，始修而城。”军吏曰：“获城而不取，勒人而顿兵，何以事君？”吴曰：“所以事君也，获一邑而教人怠，将焉用邑？好恶不愆，可城获而民知义所（知义所在也。荀吴必其能获，故因以示义），有死而无二心，不亦可乎？”鼓人告食竭力尽，而后取之，克鼓而返，不戮一人。
　　晋羊祜都督荆州诸军，率营兵出镇南夏，开设庠序，绥怀远近，甚得江汉之心。与吴人开布大信，降者欲去皆听之。吴石城守去襄阳七百余里，每为边害，祜患之，竟以诡计令吴罢守。于是戍逻减半，分以垦田八百余顷，大获其利。祜之始至也，军无百日之粮，及至季年，有十年之积。祜以孟献营武牢，而郑人惧；晏弱城东阳，而莱子服。乃进据险要，开建五城，收膏腴之地，夺吴人之资，石城以西尽为晋有。自是降者，前后不绝。乃增修德信，以怀柔初附。将帅有欲进谲诈之策者，辄饮以醇酒，使不得言。吴将陈尚、潘景来寇，祜追斩之，羡其死节而哭之，厚加殡敛。景、尚子弟迎丧，祜以礼遣还。吴将邓香掠夏口，祜募生缚香，既至，宥之。香感其恩，咸率部曲而降。祜出军行吴境，刈谷为粮，皆计所侵，送绢偿之。每会众江沔游猎，尝止晋地，若禽兽先为吴人所伤，而为晋兵所得者，皆封还之。于是吴人翕然悦服，称为羊公，不之名。吴将陆抗尝病，祜馈之药，抗服之无疑。左右多谏抗，抗曰：“羊祜岂人者！”抗每告其戍曰：“彼专为德，我专为暴，是不战而自屈也。”
