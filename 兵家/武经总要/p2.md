<!-- { "loadSidebar": true } -->
　　将者，民之司命，国家安危之主，三军之事专达焉。兵法曰：辅周则国强，辅隙则国弱。盖言其才不可不周用，事不可不周知也。故将在军，必先知五事、六术、五权之用，与夫九变四机之说，然后可以内御士众，外料战形；苟昧于兹，虽一日不可居三军之上矣。所谓五事者，一曰道，二曰天，三曰地，四曰将，五曰法。道者，令民与上下同意也，故可以与之生，而民不畏危（道者，仁义也。李斯问兵于荀卿，答曰：彼仁义者，所以修政者也。政修，则民亲其上，乐其君，轻为之死。复对赵孝成王论兵曰：百将一心，三军同力。臣之于君也，下之于上也，若子之事父，弟之事兄，手臂之捍头目而覆胸腹也。如此，始可令与上下同意，死生同致，不畏惧，不危疑）。天者，阴阳、寒暑、时制也。地者，远近、险易、广狭、死生也。将者，智、信、仁、勇、严也（智者，能机权识通变也；信者，使人不惑于刑赏也；仁者，爱人悯物知勤劳也；勇者，决战乘势不逡巡也；严者，以威刑肃三军也）。法者，曲、制、官、道、主、用也（曲者，部曲队伍有分划也；制者，金鼓旌旗有节制也；官者，偏裨校列各有官司也；道者，营阵开阖各有道径也；主者，管库厮养，职守主张其事也；用者，军马器械，三军须用之物也）。所谓六术者，制号政令，欲严以威；庆赏刑罚，欲必以信；处舍收藏，欲周以固（处舍，营垒也。收藏，财物也。周密牢固，则敌不能凌辱）；徒举进退，欲安以重，欲疾以速（静则安重，而不为轻举，重则疾速，而不失机权）；窥敌观变，欲潜以深，欲伍以参（谓使间谋观敌，欲潜隐深入也。伍参犹错杂也，使间谍或参之，或伍之于敌之间，而尽知其事）；遇敌决战，必道吾所明，无道吾所疑（道言行也）。所谓五权者，无欲将而恶废，无怠胜而忘败，无威内而轻外，无见其利而不顾其害（强使人出战而轻敌），凡虑事欲熟而用财欲泰（熟谓精审，泰谓不吝赏也）。所谓九变者，圯地无舍（无舍，无依也。水毁曰圯也），衢地合交（结诸侯也），绝地无留（无久止也），围地则谋（发可谋也），死地则战（利死战也），涂有所不由（隘难之地，所不当从。不得已从之，则设奇变以防敌之掩袭），军有所不击（军虽可击，以地险难以留之。锐卒勿攻，归师勿遏，穷寇勿逼，死地不可攻。或我强敌弱，前军先至，亦不可击，恐惊之退走也。言有如此之军，皆不可击之也），城有所不攻（盖言敌于要害之地，深峻城隍，多积粮食，欲留我师。若攻拔之，未足为利；不拔，则挫我兵势，故不可攻之也），地有所不争（小利之地，得而失人，则不争。言得之难守，失之则无害也），君命有所不受（苟便于事，不拘于君命也）。所谓四机者，张设轻重，在于一人，谓之气机；道狭路险，名山大塞，十夫所守，千夫不过，谓之地机；善行间谍，分散其众，使其君臣相怨，上下相咎，谓之事机；车坚舟利，士马闲习，谓之力机。此五事、六术、五权、九变、四机者，皆良将之所要闻，而兵家之所先务也。古之言将者曰：静以幽，正以治（清静简易，幽深难测，平正无偏，故能致治也）；能清能静，能平能整；不内顾，不迁怒；乐而不忧，深而不疑。凡将之自治如此，然而事有常患，为将之灾。夫鉴凶门而出，临死而不为生，将之勇矣，然而尚死者不胜（将无策略，苟以死先上，士即死之，当敌则慑，故不胜也），必死者可杀。战谨进止，临生而不为死，将之审矣，然而上生者多疑（将无义心，有求全避难，则事多疑），必生者可虏。策不再计，勇不留决，战如风发刃上，果以敏（攻战必利决断，速疾则不失时也），将之决矣，然而忿速者可悔。获财散之，清不可污，将之廉矣，然而廉洁者可辱。恕己以治人，推惠而施恩，将之仁矣，然而爱人者可烦。养士不以异材，与之安，与之危，将之公矣，然而上同者无获（将明，将智，与众同等，不能自用，又不能用人，随众取同，故无功）。自予而不循（常自负，不循理也），将之专矣，然而上专者多死，而下归咎（将无明智，耻求贤问能，而自专于事，故战者多死伤）。惟善自治者，使柔有所设，刚有所施，弱有所用，强有所加，虑必杂于利害而后能远兹患也。兵法曰：视卒如婴儿，故可与之赴深溪；视卒如爱子，故可与之俱死。厚而不能使，爱而不能令，乱而不能治，譬若骄子不可以用，此爱之不可独任明也。兵法曰：十卒而杀其三者，威振于敌国；十杀其一者，令行于三军。然而卒未亲附而罚之，则不服，不服者难用，此威之不可独任又明也。惟善御众者，附之以文，齐之以武（文，仁也。武，法也），而后所挥无不从移，所措无不从死；发号施令，人乃乐闻；兴师动众，人乃安斗。黄石曰：士卒可下，而不可使有骄。谦以接士，故曰可下；制之以法，故曰不可骄。其此之谓乎？夫善用兵者，能愚士之耳目，而使之无知（言使军士非将军之令，其他皆不知，如聋愚也）；易其事，革其谋，使人无识（所为之事，所有之谋，不使知其造意之端，识其所缘之本）；易其居，迂其途，使人不得虑（易其居，去安履危；迂其途，舍近取远，故士卒怀必死之心也）。师与之期，如登高而去其梯；师与之深，入诸侯之地而发其机（使无退心，孟明焚舟是也）。若驱群羊，驱而往，驱而来，莫知所之（一其心也，三军但知进退之令，不知攻取之端）。聚三军之众投于险（险，难也），可合而不可离，可用而不可疲，盖可使由之，不可使知之之道也。古之良将，不以己贵而贱人，不以独见而违众。故冬不被裘，夏不张盖，所以同寒暑；度险不乘，上陵必下，所以同劳佚；军食熟然后敢食，军井通然后敢饮，所以同饥渴；合战必立矢石所及，所以同安危。夫将拒谏，则英雄散；策不从，则谋事叛；将自臧，则下少功。如此而望智者为之虑，勇者为之斗，则安可得哉？夫上之用下也，使智、使勇、使贪、使过（智者乐立功，勇者好行志，贪者好趋利，过者不顾死）。下之为上也，死爱、死怒、死威、死义、死利（视下如子，则人死爱；心意激勉，则人死怒；使人以刑，征之以义，则人死威；赏罚分明，则人死义；爵厚赏重，则人死利也）。危者安之，惧者欢之，叛者还之，冤者原之，诉者察之，卑者贵之，强者抑之，敌者残之，贪者丰之，欲者使之，畏者隐之，谋者近之，谗者覆之，毁者复之；不强不能，不使不欲；能受谏，能听诤，能纳人，能采言。故曰：将主之法，务在览英雄之心，盖谓此矣。夫智莫大于弃疑，事莫大于无悔，进退无疑，见敌无谋（深知敌情，计谋素定，进故无疑，不待见敌而谋也），虑必先事也。若一言不信，则三军之心惑；一事不当，则三军之听疑；一法不举，则三军之志惰；一惠不周，则三军之情懈。如此，赏罚岂明而威岂行哉？故刑上极，赏下通，听诛。无诳其名，无变其旗（军法不反令于父，不移令于子。有罪，虽亲不问其名，不易其旗），示公而不改法也。夫令素行于民，则民服；令不素行，则民不服。故令素信者，与众相得也。凡兵之败道有六，皆将之过：谓势均以一击十曰走（夫以一击十之道，先须察敌人与我将之智谋、兵之勇怯、天时地利、饥饱劳佚，十倍相辽，然后奋一以击十。若势均力敌，不能自料，以我之一，击敌之十，则须奔走，不能返舍复为驻止矣）；卒强吏弱曰弛（言卒伍豪强，将帅懦弱，不能驱卒，故弛折坏散）；吏强卒弱曰陷（言其将欲为攻取，士卒怯弱，不量其力，强进之，则陷没于死也）；大吏怒而不服，遇敌怼而自战，将不知其能曰崩（大吏，大将也。大将怒之而不厌服，忿而赴敌，不量轻重）；将弱不严，教导不明，吏卒无常，陈兵纵横曰乱（言吏卒皆不为常度，引兵出阵，或纵或横，此乃自乱也）；将不能料敌，以少击众，以弱击强，兵无选锋曰北（此必走之兵也）。此六者，将之不可不察也。军之所患者三：不知军之不可以进而进，不知军之不可以退而退，是谓縻军（为将，不知进退之利害，惟欲从己周权，令军士不能收功而縻系之矣）；不知三军之事而同三军之政，则军惑（军国异容，所理各异，欲以治国之法以治军，则军事惑乱）；不知三军之权而司三军之任，则军疑（不知用兵机谋之人，用为将，则军不治而士疑惑也）。三军既疑既惑，是谓乱军引胜（士疑惑而无畏，则乱）。此三者，又不可不察也。兵法曰：知可与战、不可与战者，胜；知吾卒之可击，而不知敌之不可以击者，胜之半；知敌之可击，而不知吾卒之不可以击者，胜之半。知敌之可击，知吾卒之可击，而不知地形之不可以战者，胜之半；知彼知己，百战不殆；不知彼而知己，一胜一负；不知己，不知彼，每战必败。兵法曰：上下同欲者胜。故善用兵者，如携手而使人，人人不得已也。兵法曰：以虞待不虞者胜。故战如守，行如战，有功如幸。兵法曰：将能而君不御者胜。故不受命于主有三：可杀，而不可使处不全；可杀，而不使击不胜；可杀，而不可使欺百姓。此三者，将之胜败之先得也。夫上将，料敌之极，计险厄远近（馈运之费人马之力，攻守之便皆在险厄远近。言若能料此以制敌，乃为将臻极之道也）。至于天时审得，地形审便，车马审强，众寡审悉，士卒审谏，器械审利，居处审安，堠望审察，军用审足，进退审宜，动而不迷，举而不穷，良将之百举百胜，得此道也。夫将不可愠而致战，合于利而动，不合于利而止；非利不赴，非得不用，非危不战，故不敢不重也。兵法曰：上烦轻，上暇重。子路问于孔子曰：“子行三军，则谁与？”子曰：“必也临事而惧，好谋而成。”荀卿曰：“百事之成也，在恭；其败也，在慢。”故恭胜怠则吉，怠胜恭则灭；计胜欲则从，欲胜计则凶。恭谋无旷，恭事无旷，恭吏无旷，恭众无旷，恭敌无旷，是之谓五无旷，然后可以为天下之将而通于神明。善用兵者，造次必于是，颠沛必于是，岂有败者哉？
　　◎军制
