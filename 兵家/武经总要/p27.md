<!-- { "loadSidebar": true } -->
　　一、不候铜符木契与宣命文牒相勘合而辄发兵者，斩。得符契不发，及不即发，不即发谓出军临阵之时，若寻常抽发移替，自依常程日限；或虽得符契，不依次弟，及无宣命文牒相副而报发者，亦斩。
　　一、临阵先退者，斩。
　　一、逐队部被攻危急，前后及左右队部当救不救，因致陷者，全队部皆斩。亦斩，但随从坐起。
　　一、失旗鼓旌节者，全队斩。或为贼所取者，亦全队斩。
　　一、阵定后，辄进退乱行者，前后左右所行之处，听便斩。
　　一、设奇伏掩袭，务应机速，如前将先合，后将即赴。进退应接乖者，斩。
　　一、贼来，可出军而不出者，斩。
　　一、令远探卓望，不觉贼来者，斩。
　　一、差探贼军，反入贼境，可往而不往，更相推托，及回不以实言者，斩。
　　一、有警急，不举烽；及见前烽已举，后烽不应者，斩。或无警而误举烽，致警扰城寨；及举烽多少不如法，致误事者，亦斩。承承误而应者，不坐。
　　一、守城不固者，本地分及主者皆斩。或围贼城不固，亦斩。
　　一、更铺失候，夜巡失号，止宿他火者，斩。
　　一、行军不赴队伍，犯兰后马者，斩。
　　一、器仗不预修整，致临阵不堪施用；或给受之际，不即言上，致临阵败事者，斩。
　　一、部署钤辖以下，商议兵政，务在和允，即时裁遣，违者以违制论；所执显涉颇曲者，除名。
　　一、部署钤辖等，每有行下宣敕文字，并具承受日时，疾速奏报，迟者以违制论。
　　一、出军在道，及缘边城寨，支请受典级，敢减克粮食草料衣资赏赐者，不以多少，皆斩。
　　一、吏卒与贼私交通，或言语书疏者，斩没其家。
　　一、主吏役使不平者，斩主吏。谓指挥使已下。
　　一、不服差遣者，斩。
　　一、自相窃盗者，不计物多少，并斩。非出军临阵，自从常法。
　　一、巧诈以避征役者，斩。
　　一、避役自伤残者，斩。
　　一、将吏受赃枉法，及论功定罪，故不以实者，斩。失者，委主帅量罪断遣。妄张贼数，至误奏阵获者，亦斩。
　　一、隐欺破贼收获及死亡兵士资财者，斩。
　　一、以强凌弱，忿争酗酒，喧悖恶骂，或扇摇恐吓军伍，及犯阶级，于理不顺者，斩。
　　一、博戏赌钱物者，斩。非出军临阵，自依常法。
　　一、去失衣甲器械者，斩。主将见而不收，从违制之罪。及故毁弃军装、或盗卖器械、军装而诈称去失者，亦斩。
　　一、大军在路遗落器械、衣物，皆须移在道傍，令收后人收候下营处，召主分付。如他人妄认、及隐匿者，斩。收后人不收者，杖一百。
　　一、军中奔车走马者，斩。自指挥使以下，并须步入营寨，违者，杖一百。营寨，谓主帅所在。
　　一、贪争财物资畜而不赴杀贼者，斩。
　　一、讹言诳惑、妄说阴阳、卜筮、道释、鬼神、灾祥，以动众心者，斩。
　　一、无故惊军，叫呼奔走，妄言贼至，及夜呼惊众者，并斩。即贼乘暗攻营，将士辄呼动者，亦斩。
　　一、军中有卒警急及失火，在军人辄叫呼奔走者，所在官司得斩之。若在城守围中，亦斩。
　　一、放火者，斩，仍没其家。或遗火烧屋宇、军募及财物、积聚，通计钱二贯足已上者，斩。
　　一、军中有火，除救火人外，余人皆严备，若辄离本职掌、部队等处者，斩。
　　一、入贼境，军士擅发冢墓、焚庐舍、杀老幼及妇女，践禾稼、伐树木者，斩。如主将有命，令蹂践贼地禾稼、伐树木、或焚荡庐舍者，不坐。
　　一、军士虽破敌有功，擅掘冢、烧舍、掠取资财者，斩。
　　一、奸犯居人妇女，及将妇女入营者，斩。
　　一、贼使人入军，非主司，辄与语者，斩。若擒获敌人、及来降者，并领见主帅，不得询问敌中事宜。若违因而漏泄者，斩。
　　一、行营吏卒私议军中事宜者，斩。
　　一、行营吏卒受他人财贿，情涉交通者，斩。亲戚供馈者，不坐。
　　一、得贼射书，吏卒即时封送大将，辄开读者，斩。如士卒有亲故赠遗书信者，领赴主将验认给付，违者，杖一百。
　　一、贼军弃敌来降，而辄杀者，斩。
　　一、破贼，先虏掠者，或入贼境擅虏掠者，斩。
　　一、破贼后，因争俘虏相伤者，斩。
　　一、战罢抽军酒，徐缓而行，辄走者，斩。
　　一、违主将一时之令者，斩。谓随事号令。
　　一、军下营，乱行失伍；及樵牧汲饮出表外者，杖一百。
　　一、凡见奇禽异兽怪物入营垒及捕获者，当时报主将。不告而辄传道者，杖一百。
　　夫三军之众，畏我则不畏敌，畏敌则不畏我，此赏罚之所以设也。明将知其然，故彰利示害以晓众，信赏必罚以劝功，及对阵交和，咸见钺爵禄之具在，则士卒虽欲勿战，亦不可得也。故使疲者勇，懦者决，进有幸生，退有必死焉。昔战国时，秦人兵力最雄，盖能教蓄锐士，忸之以庆赏，之以刑罚。凡民欲要利于上者，非斗无由。其有军功者，各以律受，上五甲首而隶伍家，以此为赏，民无不勉也。若军大战而大将死，吏自五百石已上不能死敌，皆当斩。大将左右吏卒亡军者，皆斩。士卒有军功者，夺；无军功者，戍三岁。五人为伍，五十人为行，战而亡其伍，同五人夺功；无功者，亦戍三岁。以此为罚，民无不惧也。所以四世有胜，衡击六国，六国莫敢抗之，非幸也，有术数然也。是以善用兵者，诛大以为威，赏小以为明，刑上极而不避贵重，赏下通而不遣厮贱，诛戮一卒而万众畏劝者，用此道也。
　　
　　
　　●前集卷十五
　　◎行军约束
　　凡行军及在营，应军中条约，主将并须先出榜晓告，令将士知审。
　　凡军行，大将平明与诸将论一日之事，暮与诸将议一夜之事。
　　凡欲攻围，只主将知委，应行将士不得预知，并候临时唱发。
　　凡前有斗敌，主将先须下令，合到远近处所及收军记号准节。
　　凡军行在路，四面各三里止绝行人，不得令辄犯队伍（犯者并执送所在官司。其山川狭隘处，更不定地理，但犯队伍者即坐）。
　　凡将佐在行营应交代者，旧将不得出迎，先令严兵守备，待新将到营，发符敕合同，即听交代。
　　凡贼已临境，事机急切，而主将不在军，又驰报不及者，即副使商议与发兵马，仍飞报主将。
　　凡将佐及将士，内有宿相仇嫌者，不得相监统及同营队（士卒具事申主将文将奏闻）。
　　凡未发军三日以前，所须排比毕定。临行一日，须内外寂静如常日。
　　凡主将，给亲兵外，不得更于诸军诸队抽拣勇士为随身防卫。
　　凡行军，不得践踏田苗。
　　凡与敌战胜逐贼，须留军于后守辎重，诸军亦不得辄动。其奇兵追赴不得过百步，审知贼势败散，乃许远逐之。
　　凡行营吏卒，非于亲戚，不得辄受他人馈遗财物。
　　凡营幕作食事已讫，未昏以前，须灭火。或夜中有文牒及抄写，须火烛者，申主将判押，乃听。
　　凡营垒已定，兵士须出采樵及市易者，人持一牙牌，书其姓名，门司验认，始听出入者。三人以上不得独自行。
　　凡营门，常须严整，呵察出入。虽敕使至，皆须先报主将候，严整军备，然后见。
　　凡破城阵所得军器粮储，即收入官，余物并给获功之人。
　　凡敌中有人来降，即直引见主将，余人不得辄问贼中事宜。
　　凡步军，既入贼境，除器械外，不得负重过十斤。如不在贼境，任轻重自负。
　　凡马军，器甲及的须物外，不得负斤两之重。
　　凡随军发粮运，须主将密定行期，关报官司，不得漏泄。
　　凡一军正给旗鼓外，更多具其数，以备疑兵之用。
　　凡士卒给弓弩，须分软硬为三等，量人力强弱均配。衣甲亦定长短为三等，量人材大小给之。
　　凡朝廷问机密事宜及兵甲钱粮文字，不得只凭口宣，须亲见宣敕，方得奏报。
　　凡行军，主将不以有无事机，并须日一发奏，仍入急递。或事非文字可传者，即差亲信驰奏。
　　凡士卒临事务熟主将指呼，如已分定，使臣主领其所管部队，不得频有移易。
　　凡军行在道，十里一令整齐，二十五里食干粮，五十里宿食（或步骑众多，或山川险阻，并令主将约此裁令）。
　　凡军中，不得多系俘虏，虚占防守之人。
　　凡贼境有直路狭隘险阻泥陷处，不得引军过之，以防掩袭。
　　凡军行所至处，有水泉及放牧草地，并差人监当，不得令浊乱，及非理践踪。
　　凡破贼得殊方异物，堪以奉人主者，随物给价与所获人，物即归官。
　　凡士卒临阵，随身私物将挈不行者，各书姓名、色件付本队辎重主者。
　　凡军欲临阵，士卒不能执作劳役，听补缉衣履，务令安逸。
　　凡兵士军装衣资，并将校检察，勿得浪费。
　　凡士卒乘马，皆本军将校递为检辖，令谨切爱护，以时饮饲。
　　凡马军，未见贼，骑十里，步十里。事非警急，不得辄驰走，以损马力。
　　凡马，须择拣迟速相等者，给配同队。有强、恶者，别拣为群，以备冲突。若性恶不可制者，不得给配战士。
　　凡战士给配得马，有钝弱不堪入战者，许自白主将，听与换给。
　　凡探候得贼事宜，并与邻道主将密相关报。
　　凡军行，主将先令士卒曰：军行所到之处，兵士不得妄割稼穑，伐林木，杀六畜，掠财物，奸犯人妇女。
　　凡将佐，三日一巡本部吏士营幕，阅其饮食精粗，均劳逸，恤疾苦。
　　凡军中，不得采风言，及受匿名论人是非者，恐贼人谋害良善。
　　凡军中，不得讽诵歌诗曲调感切人者，及乐中不得为悲凉之声。
　　凡士卒有过，本因错失，非有害军士者，主将量情愿减拟，以怀人心。
　　凡军，强暴凌人不受羁制者，并当除去。
　　凡军中，除依时教阅外，主将不得劳扰军士，务令休志。
　　凡军行，住营三日外，并须教习武艺，缮备器械。
　　凡军中教射，先教射近，次教射远。
　　凡辎重，常令在中军，不得在前后，恐贼偏攻。
　　凡军营，无利不住，经时久则弛慢，贼因得计，但时有移易，则人不懈怠，贼亦不测。
　　凡阵破，不许捉生，恐因争竞以致军乱。
　　凡吏士杀敌，得资财蓄产，并悉数以白大将，无得辄隐。
　　凡合战时，不许收贼器械军号错杂。
　　凡军中掠获，除按条赏士外，大将不得辄取。
　　凡得被掠将佐及敌中偏裨，并验问申奏。
　　凡军中，不使羸老疾病人在战列，恐牵溃行阵。及不使工巧人战斗，妨葺理军器。
　　凡书生杂吏，不许临阵观瞻。
