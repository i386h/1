<!-- { "loadSidebar": true } -->
　　◎断船路梁将赵祖悦率水军偷据峡石，后魏将崔延伯率兵讨之。延伯夹淮为营，遂取车轮，去辋削锐，其辐两两接对，揉竹为ㄌ，贯联相属，并十余道，横水为桥，两头施大辘轳，出没任情，不可烧斫。既断祖悦走路，又令舟舸不通。梁武援兵不能赴救，祖悦全军咸见俘虏。
　　
　　陈将吴明彻军至吕梁州，徐州总管王士彦频战不利，婴城自守。明彻遂堰清水以灌之，列船舰于城下以图攻取。诏以王轨为行军总管，率诸军赴救。轨引兵轻行据淮口，令违奚长儒多竖大木，以铁锁贯车轮系以大石沉之清水，横断陈船归路。方欲密决其堰以毙之，明彻知之，乃破堰遽退，异乘决水以得入淮。比至清口，川流已阔，水势亦衰，船并碍于车轮，不得复过。轨因率兵围而蹙之，唯有骑将萧摩诃以二十骑先走得免，明彻及将士三万余人并器械辎重，并就俘获。
　　
　　◎引水灌城汉末，曹公进军攻袁尚将审配于邺，先为地道，配亦于内作堑以当之。配将冯礼开突门内太祖兵三万余人，配觉之，从城上以大石击突中栅门，栅门开，入者皆没。太祖遂围之，为堑周四十里，初令浅，示若可越。配望而笑之，不出争利。公一夜掘之，广深二丈，决漳水以灌之。自五月至八月，城中饿死者过半。
　　
　　尚将兵还救，公逆击之，败还。尚惧，遣阴夔陈琳乞降。
　　
　　后魏将刘昶攻宋寿春，宋将垣崇祖乃于城西北立堰塞肥水，堰北起小城，遣数十人守之。谓长史封延伯曰：“虏必悉力攻小城，若破此堰，放水一激，急逾三峡，自然沉溺，岂非小劳而大制耶！”及魏军由西道集堰南，分军东路内薄攻小城，崇祖著白纱帽，肩舆上城巡视。日晡时，决小埭水势奔下，魏攻城之众溺水千数，众退走。
　　
　　梁韦讨合肥，案行山川，曰：“吾闻汾水可以灌平阳，即此是也。”乃堰肥水，顷之堰成水通，舟舰继至。魏初筑东西小城，夹肥水。先攻二城，既而魏援将杨灵胤帅师五万奄至，众恐不敌，表请益兵，曰：“贼已至城下，方复求军，且吾求济师，彼亦征众。师克在和，古人之义也。”因战破之，军人少安。
　　
　　陈将吴明彻进逼寿阳，齐遣王琳拒守。明彻乘夜攻之。中宵而溃，齐兵退据相国城。明彻令军中益修攻具，又遏肥水灌城，城中苦湿多腹疾，手足皆肿，死者十六七。会齐遣将皮景和率兵十万来援，去寿春三十里，顿军不进。诸将咸曰：“计将安出？”明撤曰：“兵贵在速，而彼结营不进，自挫其锋。吾知其不敢战明矣。”于是躬擐甲胄，四面疾攻，城中震恐，一鼓擒王琳等。
　　
　　大顺二年，朱全忠遣丁会攻宿州，剌史张筠坚守。会乃率众于州东筑堰，壅汴水以浸城。筠乃降，宿州平。帝大举南伐，命庞师古以徐、宿、宋、滑之师直趋清口，葛从周以兖、郓、曹、濮之众往赴安丰。淮人遣朱瑾领兵以拒师古，因决水以浸军，梁兵败，师古没焉。
　　
　　宋太祖北征，王师薄太原，命筑长堤壅汾水灌其城，决晋祠水注城下，置寨于城四面。李继勋军于南，赵普军于西，曹彬军于北，党进军于东以逼之。太祖幸城北，引汾水入堤灌城内，又幸城东南，命水军乘小舟载强弩进攻其城。时殿前指挥使赵廷翰上白，以城垒未下诸班卫咸愿登城死力以图攻取。太祖曰：“汝等皆吾躬自训练，一以当百，所以备肘腋，同休戚也。一旦以小寇未平，欲先登陷敌，吾宁不得太原城，不欲汝辈蹈必死之地。”左右皆感激，再拜呼万岁。其后北汉主决城下水注之，台骀泽水已落而城多摧汜。契丹使者韩知犹在太原，叹曰：“王师之引水浸城也，知其一不知其二。若知先浸而后涸，则并人无类矣。”
　　
　　◎拥水误敌汉高祖遣韩信定齐临淄，遂东追齐王田广至高密。请兵项羽，使龙沮将二十万人救广，与信夹淮水阵。信乃令人用囊盛沙，壅水上流，引军半渡击龙沮。信佯不胜，退走，龙沮喜曰：“固知信怯也。”乃自逐信渡水。信使决壅囊，水大至，沮军大半不得渡，击杀沮水东，军遂败，广走。
　　
　　后汉董卓将兵万人讨先零羌，为羌胡所图，粮食乏绝，进退逼急。乃于所渡水中，伪立鄢以为捕鱼，而潜鄢（音堰）下渡过。比贼追之，决水已深，贼不得渡。时军众退败，惟卓全师而还。
　　
　　唐初刘黑闼据氵名州，太宗统兵进讨，阻氵名水列营以遇之，分遣奇兵断其粮道。黑闼数挑战，太宗坚壁不应，以挫其锋。黑闼城中粮尽，太宗度其必来决战，预壅氵名水上流，谓守堤吏曰：“我击贼之日，候贼半渡而决水堰。”黑闼果率步骑二万渡氵名水而阵，与官军大战，贼众大溃，水又大至，黑闼众不得渡，斩首万余级，溺死者数千人。
　　
　　◎火攻李陵与贼兵战，斩首三千余级。引兵东南，循故龙城道行四五日，抵大泽葭苇中。贼兵于上风纵火，陵亦令军中纵火以自救。
　　
　　后汉班超使西域，到鄯善。初夜，将吏士奔贼营。会天大风，超令十人持鼓藏贼舍后，约曰：“见火燃，皆当鸣鼓大呼。”余人悉持兵弩，夹门而伏。超乃顺风纵火，前后鼓噪，贼众惊乱，超手格杀三人，馀众悉烧死。
　　
　　皇甫嵩率兵讨黄巾贼张角，嵩保长社，贼引大众围城。嵩兵少，军中皆恐，召军吏谓曰：“兵有奇变，不在众寡。今贼依草结营，易为风火。若因夜纵火，必大惊乱。吾出兵击之，其功可成。”其夕大风，嵩乃敕兵士，皆束苣乘城，使锐士间出围外，纵火大呼，城上举火应之。嵩因鼓而奔其阵，贼惊乱奔走，大破之。嵩进兵与角弟张梁大战于广中，梁众精勇，嵩不能克。明日，乃闭营休士，以观其变。知贼意稍懈，乃潜夜勒兵，鸡鸣驰赴其阵，战至晡时，大破之，焚烧车三万余辆。
　　
　　曹公克荆州，得刘琮水军，沿流东下。吴王孙权遣将周瑜领兵逆曹公，遇于赤壁。曹公在江北，瑜等在江南，周瑜部将黄盖曰：“今寇众我寡，难与持久。
　　
　　然观曹军方连船舰，首尾相接，可烧而走也。”乃取蒙艟斗舰数十艘，实以薪草，膏灌其中，裹以帷幕，上建牙旗。先书以报曹公欲降，又先备走舸，各系于大船之后。因风相次前，曹公军士皆延颈观望，指言盖降。盖放诸船，同时发火，风盛狂，悉烧岸上营垒。顷之烟焰涨天，人马被烧溺死者甚众，操军遂败退。
　　
　　曹操出兵与袁绍战，许攸曰：“曹操兵少而悉师拒我，弱兵馀守，势必空虚。
　　
　　若分遣轻军星夜掩袭，而许可拔也，乘以讨操，操成擒也。如其未溃，可令首尾奔命，破之必矣。”绍不从，曰：“吾要当先取操。”会攸家犯法，审配收击之，攸怒，遂奔操。操闻攸来，跣出迎之，抚掌笑曰：“子卿远来，吾事济矣。”既入坐，谓操曰：“袁氏军盛，何以待之？馀有几粮乎？”操曰：“尚可支一岁。”攸曰：“无是。”更言，又曰：“可支半岁。”攸曰：“足下不欲破袁氏邪？”何言之不实也？”操曰：“向言戏之耳，其实可一月，为之奈何？”攸曰：“公孤军独守，外无救援，而粮谷已尽，此危急之日也。袁氏辎重万余，来在故市为巢屯，军无严备。若以轻兵袭，不意而至，燔其积聚，不过三日，袁氏自败也。”操大喜，乃留曹洪、荀攸守营，自将步骑五千人，皆用袁军旗帜，衔枚缚马口，夜从间道出，人抱束薪。所历道有问者，语曰：“袁公恐曹操抄略后军，遣兵以益备。”闻者信以为然。操兵至围屯，大放火，营中惊乱，尽燔其粮谷。杀士卒千余人，皆取其耳鼻，牛马割唇舌，以示绍军，绍军皆大溃。
　　
　　先主兵自巫峡至夷陵界，立数十屯，自正月与吴相拒，至六月不决。陆逊将攻，诸将曰：“攻备当在初。今乃令入五六百里，相守经七八月，其诸要害皆已固守，击之必无利。”逊曰：“备是猾虏、更尝事多。其军始集，思虑精专，未可干也。”今住已久，不得我便，兵疲意沮，计不复生，掎角此寇，正在今日。”乃先攻一营，不利，诸将曰：“空杀兵耳。”逊曰：“吾已晓破之之术。乃敕各持一把茅，以火攻之一营，遂乘势率诸军同时俱攻，斩张南、冯习及胡王沙摩诃等首，破其四十余营。
　　
　　殷浩北伐，请江为咨议参军。姚襄结营以逼浩，浩令击之。进军至襄营，谓将校曰：“今兵非不精而众少于羌，且堑栅固，难与校力。吾当以计破之。”乃取鸡数百，以长绳连之，系火于足，群鸡骇散，飞集襄营，火发，因其乱随而击之，襄遂败。
　　
　　侯景反，举兵趋建康，彭文粲以石头城降，景列兵攻台城，于城东西起土山，城中亦筑土山以应之。会大雨，城内土山崩，贼乘之垂入，苦战不能禁。羊侃令多掷火，为火城以断其路，徐于内筑城，贼不能进。
　　
　　陈章昭达为都督江州剌史，征江陵。时梁明帝与周军大蓄舟舰于青泥中，昭达分遣偏将钱道戢、程文季乘轻舟焚之。
　　
　　秦王坚遣王猛伐燕，屯于潞州，与慕容评相持。猛笑曰：“评真奴才，虽亿兆之众，不足畏，况数十万乎？吾今破之必矣。”乃遣游击将军郭庆帅骑五千，夜从间道出评营后烧评辎重，火见邺中，燕王趋评使战，猛众踊跃，燕败。
　　
　　隋文帝尝问高取陈之策，高曰：“江南土薄舍多竹茅，所有储积皆非地窖，密遣行人因风纵火。待彼修立，复更烧之。不出数年，自可财力俱尽。”上行其策，自是陈人益弊。
　　
　　乾宁中，朱全忠亲领大军自郓州东路北次于鱼山，攻朱。方整军出塞，与弟瑾已阵于前，须臾东南风大起，汴军旌旗失次，甚有惧色。全忠即令骑士扬鞭呼啸，俄而西北风骤发，时两军皆在草莽中，全忠因令纵火，烟焰亘天，乘势以攻贼阵。、瑾大败，杀万余人，余众壅入清河，因筑京观于鱼山下。
　　
　　唐兵平蜀，康延孝自剑州拥兵西还，自称西川节度，三川制置使，诏谕蜀人，三日间众至五万。董璋将兵会任圜讨之，追及延孝于汉州。延孝出兵逆战，圜使璋以羸兵先战而却，伏精兵于后击破之。延孝入汉州闭城不出，汉州无城堑，树竹木为栅。圜帅诸军鼓噪而进，四面纵火，风焰亘空。延孝急引骑出阵，又败，与十余骑奔绵竹，追擒之。
　　
　　开宝八年，王师征江南，军次秦淮。江南人水陆十万，阵于城下。时舟楫未具，潘美下令曰：“美提骁果数万人，战必胜，攻必取，岂限此一衣带水而不径渡乎！”遂率所部先渡，王师随之。行营马军都指挥使李汉琼率所部渡淮南，取巨舰，实以葭苇，顺风纵火，攻其水寨，拔之，斩首数千级。
　　
