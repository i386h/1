<!-- { "loadSidebar": true } -->
　　唐李靖法：凡出兵，且以二万人为准，分为七军。中军四千人；左右虞候二军，各二千八百人；左右四军，各二千六百人。总而言之，得二万人，内取万四千人，为二百八十队出战，六千人守战重。凡中军，四千人内拣战兵二千八百人，五十人为一队，计五十六队。其间弩手四百，弓手四百，马军千，跳荡五百，奇兵五百。左右虞候军各二千八百人，每军取战兵一千九百人：弩手三百，弓手三百，马军五百，跳荡四百，奇兵四百。左右军各二千六百人，每军内拣战兵一千八百五十人：弩手二百五十，弓手三百，马军五百，跳荡四百，奇兵四百。凡出战布阵，先从右虞候军引出，次右军，次中军，次后军，次左军，次左虞候军。自马军八十队外，其步军二百队，中军三十六队，左右虞候两军各二十八队，左右厢四军各二十七队。须先置大队，以三十队（或作三队）合为一队，防贼并兵冲突。其队在阵中安置，使均。其大队五十队（或作十五队），中军三队，余六军各二队，通五十人队，合有七十队（或作百七十队），为战驻等队。其马军各在当战驻队后左右，下马立。布阵讫，鼓音发，其弩手去贼百五十步，即发箭；弓手去贼六十步，即发箭。若贼至二十步内，即射手舍弓弩，令驻队人收其射手，先络膊将力棒自随，即与战锋队齐入奋击。战锋每队重行在战队前，闻鼓声即入也。其为军跳荡、奇兵，不得辄动。若步兵被贼蹙逐，则跳荡、马军、奇兵迎前腾击，步兵须却回整频援前。若跳荡、奇兵又为贼排退，战锋等队即须齐进奋击。如击贼退，马军亦中择百人最勇者先往，次勇者数百人继往，罢软者后往，令相续而至也。故曰：卷甲而趋，日夜不处，倍道兼行。百里而争利，擒三军将，劲者先，罢者后，其法什一而至是也。在五十里外，千人中择勇者五百人先往，罢者继往，故曰：五十里而争利者，其法半至是也。若三十里外争利者，则十人中择七人先往，以其道近，人所易至，故可去者多，亦少败亡。故曰：三十里而争利者，三分之二至是也。所以常不失也。先后战，有更代也。又曰：先其所爱，微与之期。谓敌所爱恃之处，我先夺之。必密其处为期，潜往赴期，故敌人不觉而后之焉。此皆军争之道也。
　　◎以寡击众
　　夫以寡击众者，利在于出奇也。兵法所说有三焉：一曰要之于险，二曰以整击乱，三曰以日之暮。将能明此者，则可以一击十，以千击万，虽敌人甚众，则其势易覆。今列兵家旧说于后。
　　凡敌众我寡，必避于易，要之于险。一人守之，千人莫向。如险厄相值，我军鼓噪卒起，彼虽众多，前徒固已惊骇，乘此击之，势却则破也。一说得丘阜林木之地，可广设旗帜，多置鼓铎，散为疑兵。敌人必分军以备我，则选精锐出奇以击之。若未得便利，且依蔽林木，疏我行队，以弓弩居前当之，伺夜晏则疾击也。
　　凡小阵逢大阵，不利持久，敌意轻我，必不惮战，我宜乘利速进。敌人兵众阵大，多连延不整，金鼓之音不相闻，旌旗之色不相见，左不闻右，右不闻左，前不闻后，后不闻前。如此，我以少众并力击之，必胜矣。或敌人下营未定，布阵未集，备垒未成，法令未施，皆可疾击也。兵法又谓：敌众我寡，则作利道受围以坚众心，四向而受敌，我兵则在死地而决战也。
　　凡战，敌人之众，或分为三四，或西或东，更息更战，或鼓呼而行，或静若而伏，使轻骑驰我左右，则我当候日暮而击之，使一人操炬，二人同鼓，或明或暗，或鼓或呼，或衔枚止声而疾击其两傍，冲其左右，或勇士直冲其阵，敌人虽众，其将可虏也。
　　◎捉生
　　凡军中立威怖敌，莫重捉生。获贼千兵，不如生擒一将。其法：择士之身手强敌者，专教以弓矢枪刀、撩钩搭索，悉使精习；马之壮健疾走，鞍勒牢密者，部为三百人，每百人为一队。若贼出小阵偏师，其将必勇，当为利以诱之，使贪功轻斗。乃以一队即近为伏，一队为直冲，一队为驻队。直冲队既入，缓则挠击，急则引去。驻队候直冲队过，直前，粗若支敌，示引走。敌见两队全走，又无傍救，必速追奔。待引贼过伏队处，即发掩伏背杀之，两队回旗应接，自成擒矣。如列大阵，即以三队合为一队，望阵疏或嚣处突过之，皆捉贼将。假令未获，挠之令乱，亦当奔北也。
　　
　　
　　●前集卷四
　　◎用车
　　车战，三代用之，秦汉而下，寝以骑兵为便，故车制湮灭，世莫得详。至汉卫青击胡，以武刚车自环为营，纵骑兵出击，单于于是遁走。李陵深入胡地，猝与虏遇，众寡不敌，陵以大军为营，引士于外，千弩俱发，虏乃解去。晋马隆讨树机能，贼乘险设伏，遏绝隆前后，隆依八阵图作偏箱车，地广则以鹿角车营，路狭则为木屋施于车上，且战且前，遂平羌众。唐马燧亦造战车，蒙以狻猊象，列戟于后，行则载兵甲，止则为营阵，或塞险以遏奔冲。
　　宋咸平中，吴淑上议，复谓平原广野，胡骑焱至，苟非连车以制之，则何以御其奔突？故用车战为便（其制：取常用车，接其斯扼，驾以一牛，布为方阵，四面皆然。东西鳞次，前后栉比，车上置枪，以刃残向上，蔽革以防火攻。列士卒于外，前行持枪盾，后行持弓弩。贼至，令兵士上车，每车载四人，皆持弩。军阵之内数十步间，连六车或四牛，上为重屋，施强弩。贼至，击鼓为节以射之，虏不能犯，乃出骑兵以击之）。此数者，皆谓以车为卫，则非三代驰车击战之法，然自足以御敌制胜也。惟唐房击安禄山，用春秋车战之法，以车二千乘，夹以马步，贼顺风扬尘鼓噪，牛皆震骇，因缚刍纵火焚之，人畜挠败，遂遁走。此亦古今殊时，而用有利害也。则知车战之法，所以躏烁强阵，止御奔冲，行则负载粮械，止则环作营卫，其用一也，其制则不必尽同。取地之所利，与敌人之所害，或因或改，便于施用而已。其用车之要，古兵法皆具之，今列于左。
　　兵法曰：用车之法，五车有一长，十车有一吏，五十车有一卒，百车有一将。易战之法，五车为列，前后相去四十步，左右十步，队间六十步。险战之法，车必循道，十车为一聚，二十车为一屯，前后相去二十步，左右六步，队间三十六步，五车一长，纵横相去一里。易战之法，一车当步卒八十人，八十人当一车；一车当十骑，十骑当一车。车骑者，军之武兵也，故十乘败千人，百乘乱万人。用车之道，阴湿则停，阳燥则起；贵高贱下，驰其要害，逐其粮草；若进若止，必从其道。敌人若起，必遂其迹。其士须选少壮乔健，走追奔马，及驰而乘之，则前后左右上下周旋，能束缚车旗，力可引其八石，能射前后左右便习者，名武车之士，眷之不可以不厚也。然用车之道，死地有十，胜势有八，不可不审察也。可往而无以还者，车之死地；越绝险阻，乘敌远行者，车之竭地；前易后险者，车之用地；陷之险阻，出而无以返者，车之绝地；圯下渐泽，黑土粘埴者，车之劳地；左险右易，上陵仰阪者，车之逆地；殷草横亩，犯历深泽者，车之拂地；车少地易，与步不敌者，车之败地；后有沟渎，左有深水，右有深堑者，车之坏地；日夜霖雨，旬日不止，道溃地陷，前不能进，后不能解，车之陷地。此十者，车之死地也。拙将之所以见擒，明将之所以见避。凡以车陷敌者，敌之前后，行阵未定，即陷之；旌旗扰乱，人马数动，即陷之；士卒或前或后，或坐或起，即陷之；阵坚不固，士卒前后相顾，即陷之；前往而疑，后恐而怯，即陷之；三军卒惊，皆薄而起，即陷之；战于易地，暮不能解，即陷之；远行而暮舍，三军恐惧，即陷之。此八者，车之胜势也。将明于十害八胜，敌莫之御也。至若胡骑剽轻，以安车制之，适当其理；河朔坦平，以车骑行之，正得其便。前贤著说，皆可推用。故谓以车御侮，以骑逐利，行有所恃，止有所息，居则不可犯，动则不可失机，此用车之利。
　　◎用骑
