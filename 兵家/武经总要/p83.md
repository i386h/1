<!-- { "loadSidebar": true } -->
　　
　　郭子仪讨安庆绪，渡河围卫州。庆绪率众来援，分三军。子仪阵以待之，预选射者三千人伏于壁内，诫之曰：“候吾小却，贼必争进，则登城鼓噪，弓弩齐发以逼之。”既战，子仪伪退，贼果乘之。乃开垒门，遂闻鼓噪，弓弩齐发，矢注如雨，贼徒震骇。因整众追之，贼众大败。
　　
　　◎察敌进止春秋时，齐师伐鲁，公将战，曹刿曰：“可以一战，战则请从。”公与之乘，战于长勺。公将鼓之，刿曰：“未可。”齐人三鼓，刿曰：“可矣。”齐师败绩，公将驰之，刿曰：“未可。”下视其辙，登轼而望之曰：“可矣。”遂逐齐师。
　　
　　既克，公问其故，对曰：“大国难测也，惧有伏兵焉（恐诈奔）。吾视其辙乱，望其旗靡，故逐之。”东晋末，刘裕自京口举义兵讨桓玄。玄将桓谦屯于东陵，卞范之屯覆舟山西，以拒之。裕疑贼有伏兵，顾左右，见刘钟曰：“此山下当有伏兵，卿可率部下往索之。”钟应声驰进，果有伏兵数百，一时奔走。
　　
　　宋雍州剌史袁ダ举兵反，沿流入鹊尾，与官军相持既久，军士张兴世越鹊尾上据钱溪。刘胡攻之不下，遣人传唱钱溪已下。官军并惧，沈攸之曰：“不然。
　　
　　若钱溪实败，万人中要应有逃亡得还者。必是彼战失利，唱空声而以惑众心耳。”勒军中不得取动。钱溪捷报寻至，果大破贼。攸之悉以钱溪所送胡军耳鼻示之，觊骇惧，急追胡还，遂败之。
　　
　　后魏将司马楚之讨蠕蠕。蠕蠕潜遣奸觇入楚之军，截驴耳而去。有告失驴耳者，诸将莫能察，楚之曰：“必是觇贼截之以为验，贼将至矣。”即使军人伐柳为城，灌水令冻，城立而贼至，冰凝城固，不可攻逼，贼乃走散。
　　
　　西魏将韩果性强记，更有谋略所行之处，能记山川形势。兼善伺敌虚实，揣知情状，有潜匿溪谷为间侦者，果登高视之，所拟之处，搜必获焉。
　　
　　周大将军永昌公椿帅师东讨，屯鸡栖原，受齐王宪节度，宪密谓椿曰：“兵者诡道，去留不定，见机而作，不得遵常。汝今为营，不须张幕，可伐柏为庵，示有处所。令兵去之后，贼犹致疑。”会被勒追还，率兵夜反。齐人果谓柏庵为帐幕，不疑军退，翌日始悟。
　　
　　◎察敌逃遁春秋时，秦伐晋，取羁马。晋师御之，出战，交绥。秦行人夜戒晋师曰：“两军之士皆未也，明日请相见也。”晋大夫臾骈曰：“使者目动而言肆，惧我也，将遁矣。薄诸河必败之。”胥申、赵穿当军门呼曰：“死伤未收而弃之，不惠也。不待期而薄人于隘，无勇也。”乃止。秦师夜遁。
　　
　　晋师伐齐，齐侯畏众，齐师夜遁。师旷曰：“乌鸟之声乐，齐师其遁（乌鸟得空营，故乐也）。”邢伯曰：“有班马之声（夜遁，马不相及故鸣也。班，别也）齐师其遁。”叔向曰：“城上有乌，齐师其遁。
　　
　　魏司马懿帅师拒诸葛亮于渭南，相持百余日。亮卒于军中，及军退，百姓奔告，懿追焉。亮长史杨仪结阵反旗鸣鼓，若将向懿者。懿乃退，不敢逼。经二日，行其营垒，曰：“天下奇才也。”乃急追之。关中多蒺藜，懿使军士二千人著软材平底木履前行，蒺藜悉着履，然后马步俱进。退至赤岸，方知亮死审闻。百姓为之谚曰：“死诸葛走生仲达。”懿笑曰：“吾便料生，不便料死故也。”后周齐王宪伐齐，将班师。乃烧粪壤而去。高齐视之，二日乃知其空营。
　　
　　梁将刘寻阝拒晋，以晋兵尽在魏州，晋阳必虚，欲以奇计取之，乃潜引兵自黄泽西去。晋人怪寻阝军数日不出寂无声迹，遣骑觇之，无斥堠者，城中亦无烟火，但有鸟止于垒上，时见旗帜循堞往来。晋王曰：“我闻刘寻阝用兵，一步百计，必诈也。”更使觇之，乃伏旗于刍偶之上，使驴负之，循堞而行。得城中羸老者诘之，云军去已二日矣。既而有人自寻阝军至者，兵已趣黄泽。晋王发骑追之。
　　
　　◎归师勿遏曹操围张绣于穰，刘表遣兵救绣，以绝军后。操将引还，绣兵来，操军不得进，连营稍前，到安众。绣与表兵合守险，操军前后受敌。操乃夜凿险为地道，悉过辎重，设奇兵。会明，绣谓操为遁也，悉军来追。乃纵奇兵，步骑夹攻，大破之。操谓荀曰：“虏遏吾归师，与吾死地战，是以知胜。”宋建武初，魏围钟离。张欣泰为军主，随崔慧景救援。及魏军退于阳洲上，余兵万人，求输马五百匹假道。慧景欲断路攻之，欣泰说慧景曰：“归师勿遏，古人畏之。兵在死地，不可轻也。”慧景乃听之过。
　　
　　前秦苻坚征晋至寿春，兵败，还长安。慕容泓起兵于华泽，坚命苻讨之。
　　
　　勇果轻敌，不恤士。晋人闻其至也，惧率众将奔关东。驱兵邀之，姚苌谏曰：“鲜卑有思归之心，宜驱令出关，不可遏也。”弗从，战于华泽，败绩被收。
　　
　　夏赫连勃勃伐秃发亻辱檀，大败之，驱掠二万馀口、牛马羊数十万而还。
　　
　　亻辱檀率众追之，其将焦别曰：“勃勃御军齐肃，未可轻也。今因抄掠之资，率思归之士，人自为战，难与争锋。不如从温关北渡，趣万斛堆，阻水结营，制其咽喉，百战百胜之术也。”亻辱檀不从。勃勃闻而大喜，乃于阳武下峡凿陵埋军以塞路，勒众逆击亻辱檀，大败之，杀伤万计。
　　
　　后凉吕弘攻段业于张掖，不胜，将东走。业议欲追击之，其将沮渠蒙逊谏曰：“归师勿遏，穷寇勿追，此兵家之戒。不如纵之，以为后图。”业曰：“一日纵敌，悔将无及。”遂率众追之，为弘所败。
　　
　　◎死地勿攻汉韩信击赵，使万人先行，出背水阵。赵军望见大笑。平明，信建大将旗鼓，行出井陉口。赵开壁击之，良久，信走水上，军皆殊死战，不可败。遂破赵军，擒赵王歇。诸将因问信曰：“兵法：右背山陵，前左水泽。今者将军令臣等反背水阵，此何术也？”信曰：“此在兵法，顾诸君不察耳。兵法不曰陷之死地而后生，置之亡地而后存乎？且信非得素附循士大夫，此所谓驱市人而战之也。其势非置死地，使人人自为战。即与之生地，皆走，宁尚得而用之乎？”诸将皆曰：“非所及也。”后凉吕光遣二子绍纂伐段业，南凉秃发乌孤遣其将鹿孤及杨轨救业。绍以业等军盛，欲从三门关挟山而东。纂曰：“挟山示弱，取败之道。不如结阵冲之，彼必惮我而不战也。”绍乃引军而南，业将击之，其将沮渠蒙逊谏曰：“杨轨恃寇骑之强，有窥伺之心。绍、纂兵死地，必决战求生。不战则有太山之安，战则有累卵之危。”业曰：“卿言是也。”乃按其兵不战，绍亦难之，各引兵归。
　　
　　梁将陈庆之守濡阳城，与后魏将相持。自春至冬，数百战，师老气衰，魏之援兵复欲筑垒于军后，诸将恐腹背受敌，议退师。庆之曰：“兵来至此，涉历一岁縻费粮仗，其数极多。诸军并无斗志，皆谋退缩，岂是欲立功名，直聚为钞暴耳！”吾闻置兵死地，乃可求生。须贼围合，然后与战。”诸将壮其计，从之。
　　
　　魏人犄角作十三城，庆之衔枚夜出，陷其四垒。所馀九城，兵甲犹盛，乃陈其俘馘，鼓噪而攻，魏师遂大奔溃，斩获略尽。
　　
　　高齐北豫州剌史司马消难请降于周，周遣杨忠、达奚武等率骑兵五千迎之。
　　
　　从间道驰入齐境五百里，前后三遣使报，消难皆不应。去虎牢三十里，武疑有变，欲还。忠曰：“有进死，无退生。”独以千骑夜聚城下，城四面峭绝，但闻柝击声。武亲来麾数百骑西去，忠勒馀骑不动，候门开而入，驰遣召武齐镇城。伏敬远勒甲士二千人据东城，举烽严警。武惮之，不欲保城，乃多取财帛以饵消难，及其属先归，忠以二千骑为殿。到洛南，皆解鞍而卧，齐众来追至洛北，忠谓将士曰：“但饱食，今在死地，贼必不敢渡水当吾锋。”食毕，齐师佯若渡水，忠骑将击之。齐兵不敢逼，遂引而还。
　　
　　◎立奇功前汉傅介子以骏马监求使大宛，因诏令责楼兰、龟兹国。介子至楼兰，责其王教贼兵遮杀汉使：“大兵方至，王苟不教贼兵，贼兵使过至诸国，何为不言？”王谢服言：“贼兵使属过（属，近也，近始过去，之欲反），当至乌孙，道过龟兹。”介子复责其王，王亦服罪。介子从大宛还到龟兹，龟兹言贼兵使从乌孙还在此，介子因率其吏士共诛斩贼兵使者。还奏事，诏拜介子为中郎，迁平乐监。
　　
　　介子谓大将军霍光曰：“楼兰、龟兹数反覆而不诛，无所惩艾。介子过龟兹时，其王近就人，易得也（附近而亲就，言不相猜阻也）。愿往剌之，以威示诸国。”大将曰：“龟兹道远，且验之于楼兰。”于是白遣之。介子与士卒俱赍金币，扬言以赐外国为名。至楼兰，楼兰王意不亲介子。介子阳引去，至其西界，使译谓曰：“汉使者持黄金锦绣行赐诸国，王不来受，我去之西国矣。”即出金币以示译，译还报王。王贪汉物，来见汉使者。介子与坐饮，陈物示之，饮酒皆醉。介子谓王曰：“天子使者私报王（谓密有所论）。”王起随介子入帐中屏语（屏人而坐共语），壮士二人从后剌之，刃交胸，立死，其贵人左右皆散走。介子告谕以：“王负汉罪，天子遣我来诛王，当更立太子质在汉者。汉兵方至，毋动，动灭国矣。”遂持王首还诣阙。
　　
　　唐契丹及奚连年为边患。契丹衙官可突千骁勇有谋略，颇为夷人所服。张守到官，频出击之，每战皆捷。契丹首领屈剌与可突千恐惧，遣使许降。守察知其伪，遣管记右卫骑曹王悔诣其部落就谋之。悔至屈剌帐，贼徒初无降意，密遣使引突厥将杀悔以叛。会契丹别帅李过折与可突千争权不叶，悔潜诱之，夜斩屈剌及可突千。尽诛其党，率余烬以降。守因出师次于紫蒙川，大阅军实，犒赏将士，传屈剌、可突千首于东都。
　　
