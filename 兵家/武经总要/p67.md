<!-- { "loadSidebar": true } -->
　　后唐李嗣昭守潞州，尝飨诸将，登城张乐，为梁军矢中其足，嗣昭密拔之，坐客不之觉，酣饮如故，以安士心。
　　◎轻敌必败
　　战国时，公子为魏将，秦孝公使卫鞅将而伐魏，魏使击之。军既相距，卫鞅遗书曰：“吾始与公子欢，今俱为两国将，不忍相攻，可与公子相见，盟，乐饮而罢兵，以安秦魏。”公子以为然。会盟已饮，而卫鞅伏甲士袭虏公子，因攻其军，尽破之以归秦。
　　晋陶侃为荆州刺史，镇武昌。时新破杜韬，乘胜击杜曾，有轻曾之色。侃司马鲁恬言于侃曰：“古人战争，先料其将。今使君诸将无及曾者，未易可逼也。”侃不从，进军围之于石城。时曾军多骑，而侃兵无马，曾密开门出侃阵后，反击其背，侃师遂败，投水死者数百人。
　　朱序镇襄阳，符坚遣符丕、石越攻之，次沔北。序以秦无舟楫，不以为虞。石越遂游马以渡，序大惧，守中城。越攻陷外郭，获船百余艘，以济军。后屡战，秦兵引退，序不设备。督护季伯护密送款于秦，为内应，丕遂克襄阳，执序送长安。
　　谢琰为会稽太守时，孙恩作乱，琰不设备。恩淹至浃口，入余姚，破上虞，进邢浦。琰遣参军刘宣之击破之。少日，官军失利，恩乘胜往进，人情震骇。咸以宜持重严备，且设水军于南湖，分兵设伏以待之。琰不听。贼既至，尚未食，琰曰：“要当先灭此寇而后食也。”跨马而出。广武将军旦宝为前锋，摧锋陷阵，杀贼甚多。而塘路窄狭，琰军鱼贯而前，贼于舰中傍射之，前后断绝，琰至千秋亭败绩。琰帐下都督张猛于后斫琰马，琰堕地，与二子肇、峻俱被害，宝亦死之。
　　后燕慕容翰骁武有才，为弟所忌，奔段辽。辽弟兰与翰寇柳城，遣慕容汗及对奕等救之。戒汗曰：“贼众气锐，难与争锋，宜顾万全，谨勿轻进。必须兵集阵整，然后击之。”汗性骁锐，遣千余骑为前锐锋而进，对奕止之，汗不从，为兰所败，死者太半。
　　西秦乞伏益州，乾归之弟也。时天水姜乳袭据上わ，遣益州讨之。边芮、王松寿言于乾归曰：“益州以懿弟之亲，屡有战功，狃于累胜，常有骄色。若其遇寇，必将易之。未宜专任，示有所先。”乾归曰：“益州骁勇，善御众，诸将莫及之，但恐其专擅耳。若辅之以重臣，当无虑也。”于是以韦虔为长史，务和为司马。至大寒岭，益州恃胜自矜，不为部阵，令将士解甲游畋纵饮，令曰：敢言军事者斩。虔等谏，不听。乳率众拒战，益州果败。乾归曰：“孤违蹇叔，以至于此，将士何为？孤之罪也。”皆赦之。
　　东魏莫多娄贷文为南道大都督，与行台侯景攻独孤如顾于金墉城。宇文泰军出幽谷，景与高昂议整旅厉卒，以待其至。贷文请率所部击其前锋，景等固不许。贷文性勇而专，不肯受命，以轻骑一千，军前斥堠，西遇涧，遇周军，战没。
　　王则，太原人，初以军功除给事中，爵白水子。从元天穆讨邢果，轻骑深入，为果所擒。
　　后周贺若为骠骑大将军，陈将侯贞、安都等围逼湘州，遏绝粮援，乃令率步兵六千渡江赴救。贞等以孤军深入，欲窥取之。每设奇伏，连战破贞。乘胜径进，遂次湘州。因此轻敌，不以为虞。俄而霖雨不已，秋水泛溢，陈人济师，江路遂断而败。
　　隋薛世雄为右翊卫将军，窦建德僭称长乐王，遣世雄率兵三万讨之。至河涧城南，营于七里井。建德闻世雄至，精兵数千人伏河涧南界泽中，悉拔诸城，伪遁去，入亘子<齿兄>中。世雄以为建德果亡，乃不设备。建德觇知之，自率敢死二千人，袭击世雄。会云雾昼晦，而两军不辨，隋军大溃，自相腾藉，死者万余。世雄以数百骑而遁。
　　唐姜宝谊武德初为右武卫将军，时刘武周将黄子英往来雀鼠谷，高祖令宝谊击之。子英数以轻兵挑战，宝谊兵才接，子英轻遁。如此者再三。宝谊悉众以逐之，伏兵发，军遂大败，宝谊为贼所擒。
　　赵景慈武德初领行军总管，与独孤怀恩击蒲州。时尧君素兵锋甚锐，前后遣将皆不能克。景慈谓将士曰：“君素小盗，何足经营？但诸君不武耳。”因将兵至城下。君素出甲拒之，景慈跃马突进，从者十余人，直趋南门，断贼归路，遂入其壕内。贼于地道中出兵掩之，怀恩不能救，诸军皆走。景慈被伤堕马，为贼所执。
　　郭孝恪为安西都护，贞观中阿史那社尔既禽龟兹王，孝恪守之。龟兹相那利潜引西突厥之众，并其国兵万余人，来袭孝恪。时营于城外，有龟兹人来谓孝恪曰：“那利，我之国相，人心素归。今亡在野，必思为变，城中之人颇有异志。公其备之。”孝恪不以为意。那利率兵掩至，孝恪始觉，乃领部下千余人，将入城，而那利之徒已登城矣。城中降贼与那利表里以击，孝恪自为前锋，力战而入。既失部分，则为贼之所蹂躏，流矢及钺斧乱下。孝恪旋顾所部，犹有数十人随之，孝恪复将出城，既至西门，为贼寇所杀。
　　程千里有勇力，为上党郡长史。天宝中，贼将葵希德数以骑挑战，千里开城门，独将麾下百余骑逐希德，欲生得之。渡横桥坏，坠坑中，为贼所执。
　　李仁矩，胡宗时为阆州节度。董璋反，率凶党以攻其城。仁矩召军校谋守战利害，皆曰：“璋久图反计，以赂诱士心。凶气方盛，未可与战，宜坚壁以老之。倘旬浃之间，大军东至，贼必自退。”仁矩曰：“蜀兵懦，安能当我精甲？”即驱之出战。兵未交，为贼所败，既而城陷，仁矩被擒。
　　后唐伐蜀班师，副招讨使任圜至利州，会康延孝叛，据莫州，掌书记张砺献策于圜，请伏精兵于后，先以羸师诱之。圜深以为然。延孝，骁将也；任圜，儒生也。延孝睹其羸师，殊不介意。及战酣，圜发精兵击之，遂擒延孝。
　　◎戒轻举
　　春秋时，吴子诣楚伐谋，以报舟师之役，门于巢（攻巢门）。巢牛臣曰：“吴王勇而轻，若启之，将亲门（启，开门也）。我获射之，必殪（殪也）。是君也死，疆其少安。”从之。吴子门焉，牛臣隐伏短墙以射之，卒。
　　楚伐绞，军其南门。莫敖屈瑕曰：“绞小而轻，轻则寡谋，请无采樵者以诱之（，卫也。樵，薪也）。”从之。绞人获三十人（获楚人也）。明日，绞人争出驱楚役徒于山中。楚人坐其北门，而覆诸山下（坐犹守也。覆，设伏兵而待之），大败之，为城下之盟而还（城下盟，诸侯所耻）。
　　屈瑕伐罗，斗伯比送之。还，谓其御曰：“莫敖必败。举趾高，心不固矣（趾，足也）。”及鄢，乱次以济，遂无次，且不设备。及罗，罗与卢戎两军之（卢戎是南蛮）大败之。莫敖缢于荒谷。
　　隋炀帝征吐谷浑，至覆袁川，时吐谷军主与数骑而遁，其名王诈为浑主保车师于真山。帝令将张定和率师击之。定和既与贼遇，轻其众少，呼之命降。贼不肯下。定和不被甲，挺登山，贼伏兵于岩石之下，发矢中之而毙。
　　唐王世充移营洛北，造浮桥，悉众以击李密。密与千余骑拒之，不利，而退。世充因薄其城下。密简锐卒数百人以邀之，世充大溃，争趋浮桥，溺死者数万人。
　　太宗命皇甫继明、白守荣、马绍忠护送军粮于灵州，韶发军乘，分为三辈护送，则寇至为御。仍命田绍斌率兵援接转运，便遣绍并为一。李继迁知之，邀于洛浦河。守荣等欲击之，绍斌曰：“蕃兵轻佻，勿弃辎重与战，但按辔结阵徐行。”守荣等忿曰：“我不受若节度，若但率兵来迎耳，勿预吾事。”绍斌因率所部，去辎重四五里。继迁望见绍斌旌旗，不敢击。守荣等自欲邀功，遂与战。贼先以羸骑挑战，既而伏发，守荣败于贼，溃走，蹂践死者无数。绍斌振旅徐还，所部不失一人。至青远与张延州会食，见濠中裸而呼之曰：“我白守荣也。”以绳引上，解衣遗之。
　　◎坚壁挫锐
　　春秋时，晋将栾书伐楚，将战，楚晨压晋军而阵（压，窄其未备也）。军吏患之。裨将范モ趋进曰：“塞井夷灶，阵于军中，而疏行首（疏行首者，当阵而前决开营垒为战道。モ音盖；行，户郎反）。书曰：楚师轻窕，固垒而待之，三日必退。退而击之，必获胜焉。终败楚师。
　　后汉更始初，光武在河北，击铜马贼于鄢，吴汉将突骑来会清阳。贼数挑战，光武坚营自守，有出掳掠者，辄击取之，绝其粮道。积月余日，贼夜遁去。追至馆陶，大破之。
　　蜀先主率大众东伐吴，吴将陆逊拒之。蜀主从建平连围至夷陵，南立数十屯，以金帛爵赏诱动诸夷。先遣将吴班以数千人为平地立营，欲以挑战。诸将皆欲击之，逊曰：“备举军东下，锐气始盛，且乘高守险，难可卒攻。攻之纵下，犹难尽克。若有不利，损我大势，非小故也。今但奖励将士，广施方略，以观其变。若此间是平原广野，当恐有焱沛交驰之忧（焱音标）。今缘山行军，势不得展，自当疲于木石之间，徐制其弊耳。”备知其计不行，乃引伏兵八千人，从谷中出。逊曰：“所以不听诸军击班者，揣之必有巧故也。”诸将并曰：“攻备当在初，今乃令入五六百里，相御持经七八月，其诸要害已固守，击之必无利矣。”逊曰：“备是猾寇，其军始集，思虑精专，未可干也。今住已久，不得我便，兵疲意沮，计不复生。掎角此寇，正在今日。”乃先攻一营，不利。逊曰：“吾已晓破之之术。”乃令各持一把茅，以火攻之。俄而势成，遂率诸军同时俱攻，战四十余营。备升马鞍山，陈兵自绕，逊督促诸军四面蹙之，土崩而瓦解，死者万数。备因夜遁。
　　魏末吴将诸葛恪围合肥新城，司马师使镇东将军丘俭、扬州刺史文钦等拒之。俭、钦请战，师曰：“恪卷甲深入，授兵死地，其锋未易当。且新城小而固，攻之未可拔。”遂令诸将高垒以蔽之。相持数月，恪攻城力屈，死伤者太半。师乃令钦督锐卒趣合榆，断其归路，俭帅兵以为后继。恪惧而遁。钦逆击，大破之，斩首万余级。
　　前赵刘曜遣将讨羌，大酋权渠率众保险阻，曜将游子远频败之。权渠欲降，其子伊馀大言于众中曰：“往刘曜自来，犹若无人。”晨压子远垒门。左右劝出战，子远曰：“吾闻伊馀有专诸之勇、庆忌之捷，其父新败，怒气甚盛。且西兵劲悍，其锋不可拟也。不如缓之，使气竭而击之。”乃坚壁不战。伊馀有骄色，子远侯其无备，夜分，誓众秣马蓐食；先晨，具甲扫垒而出；迟明，设覆而战。擒伊馀，尽俘其众。
