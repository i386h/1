<!-- { "loadSidebar": true } -->
　　唐武德中，太宗率师往河东讨刘武周，江夏王道宗从军。太宗登玉壁城睹贼，顾谓道宗曰：“贼恃其众，来邀我战，汝谓如何？”对曰：“群贼锋不可当，易以计屈，难与力争。令众深壁高垒，以挫其锋。乌合之徒，莫能持久，粮运致竭，自当离散，可不战而擒。”太宗曰：“汝意见暗与我合。”若急攻之，损游军之力。外寇卒至，表里受敌。此危道也。但坚守三面，若贼陆逆而来，军粮必少。吾以游兵轻骑绝其转输，可不战而破。外贼破，钦等必为我擒矣。诞、钦等出攻长围，诸军逆击，走之。初，诞、钦内不相协，及至穷蹙，转相疑二，诞杀钦，钦子鸯逾城降，以为将军，封侯。使鸯巡城而呼，文王见城士持弓者不发，因令攻而拔之。
　　东晋平州刺史崔毖阴结高句丽及宇文、段国等同灭慕容，以分其地。闻之曰：“彼信崔毖虚说，邀一时之利，乌合而来耳。既无统一，莫相归服，吾今破之必矣。然彼军初合，其锋甚锐，幸我速战。若逆击之，落其计矣。不若静以待之，必怀疑二，迭相猜防，一则疑吾与毖谲而覆之，二则自疑三国之中与吾有韩魏之谋者。待其人情沮惑，然后取之。于是三国攻，闭门不战，遣使送牛酒以犒宇文，大言于众曰：“崔毖昨有使至。”于是二国果疑宇文同于也，引兵而归。宇文悉独官曰：“二国虽归，吾当独兼其国。”尽众逼城，连营三十里。简精锐士配子音晃，推锋于前；子轮领精骑为奇兵，从傍出，且冲其营；方阵而进。悉独官自恃其众，不设备，见军之至，方率兵拒之。前锋始交，翰已入其营，继大焚之，众遂大败。
　　东魏初，齐高欢每阳声云：欲讨尔朱兆。复出复止，如此者数四。神武揣兆岁首必应会饮，使将窦奉率精骑先驱，一朝一夜行三百里。兆军人因宴休惰，忽见奉军，莫不夺气，因而克之。
　　后燕慕容盛据辽东，辽西太守李朗阴引后魏军，上表请发兵以拒寇。盛曰：“此必诈也。”召其使而诘之，果验。尽灭其族。遣将李旱率骑讨之，师次建安，召旱旋师。朗闻其家被诛也，拥二千余户以自固。及闻旱中路而还，谓有内变，不复为备，留其子养守令支，迎魏师于北平。旱侯知之，袭克令支，遣裨将追朗，及于无终，斩之。盛谓群臣曰：“前以追旱还者，朗新为叛逆，必忌官威，一则鸠合同类，劫害良善；二则亡窜山泽，未可卒平，故非意而还，以盈怠其志，卒然掩之，必克之理也。”群臣皆曰：“非所及也”。
　　后魏陵州木笼獠恃险，每行抄劫，大将陆腾讨之。獠因山为城，攻之不可拔。腾于城下多设声乐及诸杂妓，示无战心。诸獠果弃其兵仗，或携妻子临城观乐。知其无备，密令众军俱上。诸贼惶惧，不知所为，遂纵兵讨击，尽破之。
　　周法尚初自陈来归周，陈将樊猛济江讨之。法尚遣部曲督韩即诈为背己，奔于陈，伪告猛曰：“法尚步兵不愿降此。若得军来，未必无斗者，自当于陈倒戈耳。”猛以为然，引师急进。法尚乃佯为畏惧，自保于江曲。猛战不如避之。公曰：“尚从大道来，当避之。若循西山来者，此成禽耳。”尚果循西山来，临滏水为营。夜遣兵犯围，公逆击，破走之，城中崩溃。
　　陈安州刺史吴明彻江中夜上，将袭湓城，齐王琳遣巴陵太守任忠大败之，明彻仅以身免。琳兵因东下。陈遣太尉侯、司空侯安都等拒之。等以琳军方盛，引军入芜湖避之。时西南风至急，琳谓得天道，将直取扬州。侯等徐出芜湖蹑之，而击败之。
　　隋来护高志慧据江南叛，杨素讨之，贼据浙江岸为营，周亘百余里，船舰初渡，鼓噪而进。护言于素曰：“吴人轻锐，利在舟揖。必死之贼，难与争锋。公且严阵以待之，勿与接刃。请假奇兵数千，潜渡江，掩破其壁，使退无所归，进不得战，此韩信破赵之策也。”素以为然。护乃以轻舸数百，直登江岸，袭破其营。因纵火，烟焰涨天。贼顾火而惧，素因是一鼓破之。
　　李靖从河间王孝恭讨萧铣，兵至夷陵。铣将文士弘率精兵数万屯清江，孝恭欲击之，靖曰：“士弘，铣之健将，士卒骁勇。今新失荆门，尽兵出战，此是救败之师，恐不可当也。宜且泊南岸，勿与争锋。待其气衰，然后奋击，破之必矣。孝恭不从，留靖守营，自举师与贼合战。孝恭果败，奔于南岸。
　　◎以逸待劳
　　梁司州刺史柳仲礼留长史马岫守安陆，自率步骑一万寇襄阳。西魏将杨忠帅众南伐，攻梁隋郡，克之，进围安陆。仲礼闻隋郡陷，恐安陆不守，遂驰归赴援。诸将恐仲礼至则安陆难下，请急攻之。忠曰：“攻守势殊，未可卒援。若引日劳师，表里受敌，非计也。南人多习水军，不闲野战。仲礼回师，已在近路，吾出其不意，以奇兵袭之，彼怠我奋，一举必克，则安陆不攻自拔，诸城可传檄而定也。”于是选精骑二千，衔枚夜进，遇仲礼于氵崇。忠亲自陷阵，擒仲礼，悉俘吴众。安陆及竟陵郡皆降，如忠所策。
　　后周遣将，率突厥之众，逼齐晋阳。齐将段韶御之。时大雪之后，周人以步卒为前锋，从西山下，去城二里。诸将欲逆击之，韶曰：“步人气力有限，今积雪降凝厚，逆战非便，不如阵以待之。彼劳我逸，破之必矣。”既而交战，大败之，贼前锋尽殪，无复孑遗，其余通宵奔遁。
　　唐武德中，太宗战窦建德于汜水东。建德列阵，弥亘数里。太宗将数骑，登高而观之，谓诸将曰：“贼渡险而嚣，是军无政令；逼城而阵，有轻我心；阵久卒饥，必将自退。退而击之，何往不克？”建德列阵，自卯至午，兵士饥倦，皆列坐，又争饮水。太宗曰：“可击之矣！”遂战，大破之，生擒建德。
　　◎矫情安众
　　楚汉相持，汉王与项羽临广武之间而语。汉王数羽十罪，羽大怒，伏弩射中汉王，伤胸，乃扪足曰：“贼中吾指（伤胸而扪足者，以安众也）。”汉王病创，卧，张良强请汉王起，行劳军以安士卒，毋令楚乘胜。汉王出行军，疾甚，因驰入成皋。
　　后汉耿征张步，飞矢中股，以佩刀截之，左右无知者，至暮罢。
　　吴汉征苏茂，迎与之战，堕马伤膝，还营。诸将曰：大敌在前，而公伤卧，众心惧矣。汉乃勃然裹创而起，椎牛飨士。军士激怒，人倍其气。
　　萧衍举兵指建康，至新林。杨公则自越城移屯领军府垒北楼，与南掖门相对。尝登楼望贼，城中遥见麾盖，纵神锋弩射之，矢贯胡床，左右皆失色。公则曰：“虏几中吾脚。”谈笑如初。东昏夜选勇士攻公则，栅中军惊扰，公则坚卧不起，徐命击之，东昏军乃退。公则所领皆湘州人，素号怯懦，城中轻之，每出荡，辄先犯公则垒。公则奖厉士卒，克获更多。
　　武帝遣曹仲宗等攻魏涡阳，又以韦放为明威将军，总兵会之。魏大将费穆师众掩至，放军营未立，麾下止有二百余人，放从弟洵骁杲有勇力，单骑击刺，屡折魏军。洵马亦被伤，不能进，放胄又三贯矢，众失色，请放突去。放厉声叱之曰：“今日惟有死耳。”乃免胄下马，据胡林处分，士卒皆殊死战，莫不一当百，遂而大破之，诸营垒一时奔溃。
　　宋安守忠淳化中徙知雄州，方与寮佐宴饮，有军校谋变，裹甲及门，阍吏狼狈入白，守忠言笑自若，徐顾坐客曰：“此辈酒狂耳。”即时擒获。人颇服其量。
　　驸马都尉王承衍知天雄军，时契丹寇镇阳，侯骑至冀州，去魏二百里，邻境戒严，城中大恐。属上元节，承衍独下令市中及佛寺然灯设乐，与宾佐游宴达旦，人赖以安。
　　雍熙中，王师大举北伐，幽州道行营前军都监郭守文与虏遇，为流矢所中，气色不挠，督战益急。左右骑从莫之知也。
　　景德中，契丹入寇，车驾幸澶渊，以向敏中为鹿阝延部署，知延州，赐密谥，尽付西鄙，许以便宜从事。敏中得诏藏之，视政如常日，边潜以安。车驾远，乃纳前诏。
　　少府少监雷有终讨蜀贼李顺，进至广安军。军垒濒江，三面立栅，会夜阴晦，贼众奄至，鼓噪举火，士伍恐惧，有终安坐栉发，气貌自若。贼既合围，有终引奇兵出其后击之，贼众惊扰，赴水死者无算。
　　◎军中虚惊
　　汉景帝时吴楚反，周亚夫将兵击之。吴楚乏粮，欲退，数挑战，不出。夜军中惊，内相攻击，扰乱至于帐下，亚夫坚卧不起，顷之复定。
　　魏将张辽以荆州未定，屯长社。临发，军中有谋反者，夜惊乱，起火，一军尽扰。辽谓左右曰：“勿动，否则一营尽反。必有造变者，欲以动乱众人耳。”乃令军中：“其不反者，安坐。”辽亲将兵，中阵而立。有顷，即定，得首谋者，并杀之。
　　◎克敌安众心
　　后汉诛王郎，收文书，得吏人与郎交关谤毁者数千章。光武不省，会诸将毕烧之，曰：“令反侧子自安。”
　　东晋末，寇逼建邺。荆州都督刘道规遣别将檀道济、刘彦之赴援朝廷，为贼所破。时雍州刺史鲁宗之自襄阳来赴，或谓宗之未可测。道规乃单车迎之，众咸感悦。众议欲使檀道济、刘彦之共击荀林等，道规曰：“非吾自行不决。”乃使宗之居守，委以心腹，率诸将破贼。时蜀谯纵又以桓谦寇江陵，建为荆州刺史。道规击败之，斩谦及荀林。初谦至被江，江陵士庶皆与谦书，言城内虚实。道规一皆焚烧，众乃大安。江汉士庶感其焚书之恩，无二志。
　　唐李晟军入京师，勤兵屯于含元殿，号令诸军曰：“长安士庶，多陷贼庭，若小有震惊，则非伐罪吊人之义也。晟与公等各有家室，离别数年，今已成功，相见非晚，五日内不得辄通家信。违命者斩。”乃遣京兆尹李齐运告谕百姓：居人安堵，秋毫无所犯。尚可孤军人有擅取贼马者，晟大将高明曜虏贼女妓一人，司马亻由取贼马二匹，晟皆立斩之，莫敢仰视。士庶无不感悦，咸欷流涕，远方居人亦有经宿方知者。
　　◎辨诈伪
　　宋太平兴国中，马知节领兵戍秦州清水。时李飞雄矫乘驿称诏使至境，召知节泊刘文裕等縻系之，将加害。知节辨其诈，因语文裕，反执飞雄，案其奸而族之。
　　裴济知镇州，立春日出土牛以祭。酌奠始毕，有卒扶牛去。济察其举止，知欲为变，亟命擒之，果有窃发者数千人，已劫ㄩ闭矣。悉搜捕腰斩之，军民肃焉。
　　裴济监戍兵于威虏军，途次镇州。夜有贼骑扣城门，大呼曰：“官军至矣。”州将然之，促守吏开关。济遽止之，曰：“此必妄也。”及旦，果有贼兵遁去。太宗嘉之。
　　
　　
　　●后集卷八
　　◎御士推诚
