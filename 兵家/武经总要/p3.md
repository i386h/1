<!-- { "loadSidebar": true } -->
　　古者天子六军；诸侯，大国三军，次国二军，小国一军。夏商而上，制度无载，不可得而记也。《周官》以一卿为大司马，掌制军诰禁。又有小司马、军司马官，皆用大夫。又有兴司马、行司马官，皆用士。是谓建其正，立其二，设其考，陈其众，以相督摄，以相辅承，而武官之例备矣。凡制军，国中自六尺以及六十，野自六尺及六十有五，皆征之。一乡万有二千五百家，家出一人，故五人为伍，而属之比长；五伍为两，而属之闾胥；四两为卒，而属之族师；五卒为旅，而属之党长；五旅为师，而属之州长；五师为军，而属之命卿，是谓五有长，两有司马，卒有长，师有帅，军有将焉；居守征行以相部曲，而师营之法备矣。齐威公用管夷吾之说制国，五家为轨，则五人为伍，有轨长以帅之；十轨为里，则五十人为小戎，里有司以帅之；四里为连，则二百人为卒，有连长以帅之；十连为乡，则二千人为旅，有乡长人以帅之；五乡为一帅，则万人为军，有五乡之帅以帅之。故有中军之军，高子之军，国子之军焉。旅治，略本周法，亦大国三军之制也。战国以前，军士在于闾里，有事焉而简稽，有时焉而教习，于功暇日农作而居家，未有留屯坐食番上长征之法。是以其所处军置吏之名，一随于乡党；惟出师行营，则以部队裨校之号，一切为殊。汉以后，大改三代之军，始有州郡教士、京都校卒，而掌兵兴众，不任乡党之吏矣。初诏郡国选有材力之民，籍为材官骑士，使守尉令丞典领课试，以备征讨。京师则有虎贲羽林之士，多者千人，就选材高者迁为将监，而属在光禄。又有南官北官卫士，有令丞一人掌之；左右剑戟士，有都侯丞一人掌之，而属在卫尉。又有越骑、屯骑、步兵、长水、射声五校士各七百人，设置员吏，稍尊有司马，稍尊有校尉，而属在北军中候。皆闲时宿卫，有征则行。自高帝至建安，虽士员官号更易废置不常，而汉之营法具此也。魏晋已降，军号尤繁，处置统隶大约如汉。逮于西魏，始立诸府。府不满百人，有郎将主之，隶在二十四军。军一开府将之，每二开府属一大将军。凡十二大将军，分属六柱国。隋则每府有队副、旅帅、校尉、鹰扬郎将、副郎将，步卒有步兵校尉，骑士有越骑校尉，杂典兵马，而征防上免，内听命于十二卫。卫二将军，一大将军判之。唐贞观以后，上府至千二百人，中府至千人，下府八百人。十人为火，火有长，备六驮马；五十人为一队，立队正；三百人为一团，置团校尉。而府有折冲、左右果毅，知府并判府事。内属诸卫，则如隋制。凡武士，成丁入军，六十而免。应宿卫者，离为三番；其征人防人，亦有迭次。起西魏大统，至唐天宝，凡名军防、乡团、卫士、武士，皆谓此也。
　　宋沿唐末五代之制，并号禁军，黥面营处，衣食公上，草教日阅，无得番休。大凡百人为都，五都为营，五营为军，十军为厢，或隶殿前，或隶两侍卫司。自厢都指挥使而下，皆节级有员品，每都立军使都头兵马使，则古之队正之任也；每营立指挥使，则古之旅师之任也；每军立都指挥使都虞侯，则古之师帅之任也；每军、每厢、每第立都指挥使，则古之军将之任也。各有副，以贰其政。其两河、关西诸州，则别募藩汉丁壮，差置将职，以效内军。至其戍守征伐，则古有大将、元帅、大总管，今谓招讨使、都部署是也。古有副将、副元帅、副总管，今谓招讨副使、副部署钤辖是也。古有跳荡、左右虞侯，今谓之先锋、策先锋、殿后、策殿后是也。古有校尉已下兵职，今谓都鉴队将之类是也。立军制吏，古今率同，其名虽殊，其任则一。凡氵位师者，亦当参考前制，以为今事之式法焉。
　　◎料兵
　　夫大将受任，必先料人，知其材力之勇怯，艺能之精捅，所使人各当其分，此军之善政也。古法：马步三军，每军一万二千五百人，总三万七千五百人。近代营阵法，或以二万人为率。今按古法，马军每将三百人，其差次则先以善骑者，次以乔健者，末以善用短兵者，总六千人；步军每将五百人，其差次先以强力疾足、负重能走者三千人，次能射远趋二百里者三千人，次能射亲者四千人，次但能射远者四千人，次壮硕轻勇能格斗者一万人，总二万四千人；将校并居内，为马步战兵之数也。其所由曹司、车御、火长、收人、工匠，别计七千五百人。此合兵之大率也。过与不及此数者，约而损益之。或有蕃健，则以蕃将统押，每将一百五十人。蕃戎斗战善聚散，必以队少为利也。
　　◎选锋
　　夫士卒疲勇，不可混同为一，一则勇士不劝，疲兵因其所容，出而不战自败也。故兵法曰：兵无选锋曰北。昔齐以伎击强，魏以武卒奋，秦以锐士胜，汉有三河侠士剑客奇才，吴谓之解烦，齐谓之决命，唐则谓之跳荡，是皆选锋之别名也，兵之胜术无先于此。凡军众既具，则大将勒诸营，各选精锐之士，须乔健出众、武艺轶格者，部为别队，大约十人选一，万人选千。所选务寡，要在必当，择腹心健将统押。自大将亲兵、前锋奇伏之类，皆品量配充。此色之外，又有大勇敢死乐伤者，聚为一卒，名曰冒刃之士；有锐气壮勇强暴者，聚为一卒，名曰陷陈之士；有奇表长剑接武齐列者，聚为一卒，名曰勇锐之士；有枝距神钩、强梁多力、溃破金鼓、绝灭旌旗者，聚为一卒，名曰勇力之士；有逾高绝远、轻足善走者，聚为一卒，名曰寇兵之士；有王臣失势、欲复见功者，聚为一卒，名曰死斗之士；有死将之人子弟、欲为其将报仇者，聚为一卒，名曰死愤之士；有贫穷忿怒、欲快其志者，聚为一卒，名曰必死之士；有赘婿入虏、欲掩迹扬名者，聚为一卒，名曰励钝之士；有胥靡免罪之人欲逃其耻者，聚为一卒，名曰亻幸用之士；有材技兼人能负重致远者，聚为一卒，名曰待命之士。由是集而别之，礼而厚之，属之于大将，有急则随事呼用，使各使所能，无不尽力致效也。
　　◎选能
　　夫总兵之任，务搜拔众材，以助观听，以咨筹略。春秋战国之际，虽九九之伎，鸡鸣狗盗之士，无不廷见收养，以为己用，其藏器草莱奋迹麾下者，盖不乏矣。故大将有受任，则与副佐讲求人材。有异能者，无问势之大小贵贱，皆置在幕府，以备役用。其或杖策挟术自干于军门，亦询视其颜色，察验其所来；所复可，则明试而录之。凡沉谋秘略出于人上者，可使佐谋；巧词善说能移人意者，可使游说，历聘四方；知风俗人情之隐者，可使佐术；得敌人门庐请谒之情者，可使为间；知山川险易、形势利害、井泉刍牧、道途迂直者，可使导军；巧思出入，能烁金剡木为器械者，可使佐攻；材力乔健，能猿腾鹘击、逾沟越垒、来往无迹者，可使密觇；能占风候气、视月观星、揲箸转式、达于休咎者，可使佐谲。凡此色类，非可悉数，但负一能，军中皆有以用之，不可弃也，由智将之所栽量尔。其待遇资给，则随色为差次。
　　
　　
　　●前集卷二
　　传曰：士不选练，卒不服习，起居不精，动静不集，趋利弗及，避难不毕，前击后解，此不习勒卒之过也，其法百不当一。故曰：军无众寡，士无勇怯，以治则胜，以乱则负。兵不识将，将不知兵，闻鼓不进，闻金不止，虽百万之众，以之对敌，如委肉虎蹊，安能求胜哉？所谓治者，居则阅习，动则坚整；进不可以犯，退不可以追；前劫如节，左右应麾；可合而不可离，可用而不可疲；虽绝成阵，虽散成行，治之素也。古法曰：三官不缪，五教不乱，是谓能军。三官者，鼓、金、旗也；五教者，目、耳、手、足、心也。教目知形色之旗，教耳知号令之数，教足知进退之度，教手知长短之兵，教心知赏罚之用。五者用习，是取胜之治卒也。故用兵欲其便，用器欲其利，将校欲其精，士卒欲其教。盖士有未战而震慑者，马有未驰而疫汗者，非人怯马弱，不习之过也。前古讲武教慎之法，草教习勒之常，虽未尽制胜之方，要之卷舒离合，坐作进止，不失其节矣。然后观敌应变，临事制宜，使之赴水蹈火，出生入死，同心一力，前无强对，宁不由斯而致焉？方今虽有训练之方，然而法制未立，是以旗幡虽设，不主进退；鼓角虽备，不为号令；行伍虽列，不问稀密；部阵虽立，不讲圆方。但见敌即驰，遇地即战，不制奇正，不为备伏，不择险易，不询孤虚。及夫连师百万，夹机呼吸，事不素定，难平应敌。今故悉采前世教阅之法，重复研究，详载于篇。夫训士之法，虽贵约乘繁，舍迂求要，欲使人心齐劝，指顾如一，然有不可得省，要须兼存。故但习其容，不可施之战间者，草教日阅是也；虽曰训习，便可勒为行阵者，讲武、教骑、教步、教弩是也。故不先日阅，是谓教而无渐；不后讲武，是谓训习而无功。斯则交相为用，而成折冲静难之具也。若夫乘三农之隙，习六师之容；顺威仪，明少长，严赏罚，陈号令；麾焉使必从，指焉使必赴，则将帅者当于此求其一二而施之行事云。
　　◎讲武第一
