<!-- { "loadSidebar": true } -->
　　后汉更始初，光武为萧王，定河北诸贼，铜马余众降，对其渠帅为列侯，降者犹不自安。光武知其意，敕令各归营勒兵，乃自乘轻骑，按行部阵。降者皆相语曰：“萧王推赤心置人腹中，安得不投死乎？”由是皆服。
　　东晋末，刘道规为荆州刺史，叛臣桓玄余党荀林屯江津，桓谦军屯枝江，二寇交通，久绝都邑之间。荆楚既破，桓氏义旧并怀异心，道规乃会将士告之曰：“桓谦今在近畿，闻诸军颇有去就之计，吾东来文武足以济事，若欲去者，本不相禁。”因夜开城门，达晓不闭。众咸惮服，莫有去者。
　　西魏王罴守华（今冯翊郡）州，时西魏师与东魏师战于河桥，不利。东魏降卒赵青据长安城，所在莫有固志。而罴闻之，乃大开州门，召军人谓之曰：“如闻天子败绩，不知凶吉。诸人相惊，咸有异志。王罴受恩于此，以死报恩。诸人若有异图，可来见杀；必恐城陷没者，亦任出城。如有忠诚，能与王罴同心者，可共固守。”军人见其诚信，皆无异志。
　　◎与敌推诚
　　唐将郭元振在京州时，西突厥首领乌质勒部落强盛，款塞通和。元振就其牙帐，计会军事。时天大雪，元振立于帐前，与乌质勒言议。须臾雪深风冻，元振未尝移足。乌质勒年老，不胜寒苦，会罢而死。其子娑葛以元振故杀其父，谋勒兵攻之。副使解琬知其谋，劝元振夜遁。元振曰：“吾以诚信待人，何所疑惧？且深在寇庭，遁将安适？”乃安卧帐中。明日亲入虏帐，哭之其哀，行弗赠之礼。娑葛乃感其义，复与元振通好。
　　郭子仪屯于泾阳，仆固怀恩率蕃兵来寇。子仪一军万余人，而杂兵围之数重。子仪使李国臣拒其东，魏楚玉当其南，陈回光当其西，朱元琮当其北，子仪率甲骑二千出没左右前后。虏见而问曰：“此谁也？”报曰：“郭令公也。”回纥惊曰：“令公存乎？仆固怀恩言天可汗已弃四海，令公亦谢世，中国无主，故我从其来。今令公存，天可汗存乎？”对曰：“皇帝万寿无疆。”回纥皆曰：“怀恩欺我。”子仪又使谕之曰：“公等顷岁远涉万里，翦除凶逆，恢复二京。是时子仪与公等周旋艰难，何日忘之？今一旦弃旧好，助一叛臣，何其愚也！且怀恩背主弃亲，于公等何有？”回纥曰：“为令公亡矣！不然，何以至此？令公诚存，安得而见之？”子仪将出，诸将谏曰：“贼寇之心，不可信也，请无往。”子仪曰：“贼有数十倍之众，今力固不敌。且至诚感神，况贼辈乎？”诸将曰：“请选铁骑五百卫从。”子仪曰：“适足以为害也。”乃传呼曰：“令公来！”贼初疑，持矢持之。子仪以数十骑免胄徐出，而劳之曰：“安乎？公等久同忠义，又何至于是？”回纥皆舍兵下马，齐拜曰：“果吾父也！”子仪召其首领，各饮之酒，与之佳锦，欢好如初。
　　德宗时，朱Г、朱滔、王武俊联兵反，Г既污宫阙，群贼附李希烈，希烈僭号，欲臣制诸叛，众心稍离。自奉天下罪己诏，赦群贼，昭义帅李抱真先遣门客贾林以大义说武俊，合从击Г。武俊虽许之，然尚犹豫。抱真乃以数骑径入武俊营，谓曰：“朱Г、希烈僭窃大位，足下不能自振于数贼之间，乃舍九叶天子而臣反虏乎？”因言及播越，抱武俊哭，涕泗交下。武俊亦哭，感动左右。又于武俊帐中酣寝久之。武俊感其不疑，结为兄弟而别。明日合战，大破朱滔。
　　淮西既平，裴度为节度招抚使，蔡人大悦。旧令：途无偶语，夜不然烛。人或以酒食相过从者，以军法论。度乃约法：惟盗斗杀，外余尽除，其往来者，不复以昼夜为限。蔡之遗黎，始知有生人之乐。度以蔡卒为牙兵，或以为反侧者其心未安，不可自去其备。度笑而答曰：“吾受命为帅，元恶就擒，蔡人即吾人也。”父老无不感泣。
　　贾耽为义成军帅，时淄清李纳虽外奉朝命，而心常蓄并吞之谋，纳兵士数千人，自行营归，路由滑州。大将请城外馆之，耽曰：“与人邻道，奈何野处其兵士？”因馆之城内。淄青将士心服之。
　　令狐楚为河阳节度使，时乌重胤移镇沧州，以河阳锐卒三千人为牙兵，士卒不愿出乡，至中路，溃散，不敢归，屯于境上。时楚未至，闻之，即疾驰赴镇。溃卒亦已至城北，将大寇掠。楚单车出迎，谕以逆顺，咸令兵士弛弓释甲，用之为先驱以归。仍斩其首恶，众遂定。
　　五代李茂贞为凤翔节度，性至宽。有部将符昭者，人或告其谋变，茂贞亲至其家，去爪牙，熟寝，经宿而还。上下遂服之。
　　◎以恩信结敌人
　　唐苏定方之讨贺鲁，薛仁贵上疏曰：“臣闻兵出无名，事故不成。明其为贼，敌乃可服。今泥熟杖素悍，不服贺鲁，为贺鲁所破，掳其妻子。汉兵有于贺鲁诸部落得泥熟等家口，将充贱者，宜括取送还，仍加赐赉。即是明其枉破，使百姓知贺鲁是贼，知陛下德泽广及也。”高宗然其言，使括泥熟家口悉送还之，于是泥熟等请随军效其死节。
　　张俭前在朔州，属李靖。平突厥之后，有思结都落贫穷离散，俭招慰安集之。其不来者，或居碛北，既亲属分住，私相往还。俭并不拘贵贱，但存纪纲羁縻而已。及俭移任州司，谓其将叛，遽以奏闻朝廷。议发兵进讨，仍起俭为使，就观动静。俭单将推诚入其部落，召诸首领，布以腹心，咸稽颡而至。便移就代州，即令检校代州都督。俭遂劝其营田，每年丰熟，虑其私蓄，富实骄侈，表请和籴，拟充贮备。蕃人喜悦，边军大收其利。
　　隋末，义兵起，屈突通镇长安，兵败势蹙。或说通归降，通泣曰：“吾蒙国重恩，历事两主，受人厚禄，安可避难？有死而已！”每自摩其颈曰：“要当为国家，受人一刀耳。”劳勉将士，未尝不流涕，人亦以此怀之。
　　宋至道中，交趾酋长黎桓不顺，海贼频年剽劫。朝廷加恩于桓，以转运使陈尧叟为国信使。先是，将命交趾者，必赠遗数千缗，桓所赋敛，往往断民手足。尧叟召其子，授以朝命，却其私觌。及交趾民卜文勇等，先杀人亡命，为如昔镇将藏匿，凡百余人。尧叟皆搜获付之，且戒之勿加酷法。交趾感恩，桓乃捕送海贼为谢，且言已勒溪洞，不得搔动。
　　◎知人
　　后汉光武任使诸将，多访于邓禹。禹每有所举，皆当其才，光武以为知人。吴汉为人质厚少文，造次不能以词自达。光武将发幽州兵，夜召禹问可使行者，禹曰：“数与吴汉言，其人勇鸷有智谋，诸将鲜及。”即拜大将军。果立大功。
　　蜀将诸葛亮率诸军驻汉中，以魏延领司马，杨仪为长史司。延善养士卒，勇猛过人，又性矜高，当时皆避下之，惟仪不假借延。延以为忿，有如水火。仪常视画分部，筹度粮谷，不稽思虑，斯须便了，军戎节度取办于仪。亮深惜仪之才干，延之骁勇。常恨二人之不平，不忍有所偏废也（延、仪才有所偏，孔明任人各取所长）。
　　晋羊祜为征南将军，时王参军事，祜深知之。或曰：为人志大，奢侈不节，不可专任，宜有以裁之。祜曰：“大有将才，若济其所欲，必可用也。”识者谓祜能举善焉。后为益州刺史，祜以有奇略，密表留。伐吴之役，举杜预自代，遂建大功。
　　陈武帝尝与诸将宴，杜僧明、周文育、侯安都为寿，各称功伐。帝曰：“卿等悉良将也，而并有所短：杜公志大而识暗，狎于下而骄于尊，矜其功，不知其拙；周、侯交不择人，而推心过差，居危履险，猜防不设，侯即傲诞而无厌，轻挑而肆志，并非全身之道。”卒如其言。
　　隋代州总管汉王谅作乱，李景发兵拒之，谅频遣刘嵩、乔钟旭等攻之，景帅士卒殊死战，屡挫贼锋。司马冯孝慈、司法参军吕玉并骁勇善战，仪同三司侯莫陈颖多谋画，工拒守之术。景推诚此三人，无所关预，惟务待重，时出抚循而已。
　　唐裴行俭晓用兵奇术，兼负知人之鉴，尝所引偏裨程务挺、张虔勖、崔智、王方翼、党金毗、刘敬同、郭待封、李多祚、黑齿常之，尽为名将，至刺史者十数人。
　　西川刘辟反，杜黄裳以为独任高崇文可以成功，遂拜神策行营节度使，兼统左右神策、奉天麟游诸镇兵以讨辟。时宿将专征者甚众，人人自谓当选，及诏出，大惊。崇文在长武城，练卒五千，常若寇至。及是，中使至长武，卯时宣命，而辰时出师，五千卒器用无阙者。至兴元，有折逆旅之匕著者，斩之以徇。西从阆中入，遂却剑门之师，解梓潼之围。黄裳又奏请：不以中官为监军，只委高崇文为使。崇文素惮刘氵雍，黄裳使人谓崇文曰：“若不奋命，当以刘氵雍代汝。”由是得崇文死力。既平辟，宰臣入贺，帝目黄裳曰：“此卿之功也。”
　　宋朝曹彬为枢密使，太宗诏举材堪将帅者，久之，彬曰：“知人不易，朝廷虽多士，未见其能。臣有子玮，好谋而断，谓堪试用。”太宗喜其内举，乃自ト门侯，擢知渭州。时年十九，至部，腾檄区落，告以丹青之信，寇人皆泣下，康贼羌举族内附。李继迁寇西凉，次石门，玮率兵邀败之。城笼竿川，灭章族，破角厮罗，以功累历方镇。
　　◎善用人
　　前汉陈平事魏王，说不听，去归项羽。羽久不任，平乃就汉。因魏无知求见汉王，拜平为都尉，使骖乘舆，护军。诸将及绛、灌等毁平曰：“平居家时，盗嫂；事魏王不容，而亡归楚；楚不中，又亡归汉。伏愿大王察之。”汉王疑之，以诘无知曰：“有之乎？”无知曰：“有之。臣所言者，能也；陛下所问者，行也。今有尾生、孝己之行，而无益于胜负之数，陛下何暇用之乎？今楚汉相拒，臣进奇谋之士，顾其计诚可以利国家耳，盗嫂安足疑乎？”汉王召平问曰：“吾闻先生事魏不遂，事楚亦然，今又从吾游，信者固多心乎？”平曰：“臣事魏，魏不能用臣说，故去事项王。项王不信人，是以归大王。诚臣计画有可采者，愿大王用之；使无可用者，大王所赐金具在，请封付官，得请骸骨。”汉王乃谢，厚加赐，拜以为护军中尉，尽护诸将。诸将乃不敢复言。卒用平计，灭楚。封户牖侯，世世勿绝。平辞曰：“非臣之功也。”上曰：“吾用先生计谋，战胜克敌，非功而何？”平曰：“非魏无知，臣安得进？”上曰：“若子者，可谓不背本矣。”乃并赏无知。
