<!-- { "loadSidebar": true } -->
　　武后时，徐敬业据杨州乱，以李孝逸讨之，诏魏元忠监其军事。孝逸至临淮，为敬业先锋雷仁智所败。敬业先陷润州，回兵以拒孝逸。孝逸惧其锋，按甲不敢进。元忠促之，乃进击。时敬业屯下阿溪，其弟敬猷率偏师逼淮阴，元忠请先击敬猷，诸将曰：“不如先攻敬业。引兵救之，是腹背受敌也。”元忠曰：“贼劲兵尽在下阿，利在一决。若不捷，则大事去矣。敬猷本博徒，不习战斗，其众寡弱，人情易摇，其势可克。既克敬猷，我军乘胜而进，彼若引救淮阴，计程则不及，又恐我军进掩江都，必邀我于中路。彼则劳倦，我以逸待之，破之必矣。”孝逸从之，一战而破敬猷。乃进军，与敬业隔溪相拒，前军为贼所破，孝逸又惧，欲退。元忠曰：“风顺获干，火攻之利。”固请决战。乃平敬业。
　　宋至道中，府州观察使柳御卿受本州节度使，而兵不满数千。太宗戒之曰：“北贼尝以西兵为小蕃，必轻敌而深入，或引众入境。尔可先令近下蕃族，以羸师诱之，伏精兵以击之，必在吾掌中矣。”至北，御卿虔遵圣略，果成克捷。
　　马知节为益汉九州都巡检使，会韩景帐下卒刘旰胁牙兵为乱，自怀安军连下数州，众逾三千。知节领兵三百，追至蜀州，与之力战，自未至亥。贼惧，奔邛州。招安使上官正飞书召知节还成都计议，知节曰：“贼党已逾三千，若破邛州，必越新津。大江去我九十里，官军虽倍，制之亦劳。不如出兵迎击，破之必矣。”即率所部夜渡江，屯方井镇，与贼遇，悉屠之。
　　景德中，知宣州刘永规在郡严酷，会澄海卒伐木葺州廨，数不中程，即杖之。虽甚风雨，不停其役。众咸怨焉。故澄海军校陈进率所部害永规，泊监押国钧，拥判官卢成均为谋主，婴城拒命。诏东上ト门使、忠州刺史曹利用等发兵讨之。初奏至，真宗谓王旦等曰：“司天屡言当有兵，方忧远地牧守不得其人，今果有是。当速使翦除。”廷议择官，旦言：“利用精于方略，悉心王事，张照尤熟用兵，张从古颇知岭外山川险厄，张继能勇敢可用。此贼不出三策，保其家属，据城拒守，一也；掠城中赀，以趋山林，二也；用此二策，不足为虑。若选募骁果，立谋主，直趣广州，贼之上策。然其智识必不及此，犹虑为人诱教尔。”及闻贼分据柳州洛曹县，帝曰：“此不能离窟穴，枉自弃耳。”不久遂平。
　　◎料敌形势
　　晋刘裕征慕容超，时议者欲分兵屯守诸津，对曰：“贼众我寡，分其兵则人测虚实，一处失利则阻三军之心。若聚众石头，则众力不分。”帝移镇石城，贼大至。帝曰：“贼若新亭直上，且将避之。若回泊蔡州，成禽耳。”徐道覆欲自新亭焚舟而战，卢循多疑少决，每求万全，乃泊蔡州，以待军溃。帝登石头，望见之，大悦。十二月，大军次大雷。贼方江而下，帝躬提潘鼓，命众军齐力击之。军中多万钩神弩，所至莫不摧陷。帝自于中流蹙之，因风水之势，贼舰悉薄西岸，岸上军先备火具，焚之，大败。循还寻阳，遂走豫章。
　　梁侯景作乱，遣宋子山袭陷郢州。景乘胜西上，号二千万，联旗千里。江左以来，水军之盛，未之有也。武帝闻之，谓御史中丞宗栗曰：“若贼分守巴陵，鼓行西上，荆郢殆危，此上策也。身顿长沙，徇地零桂，运粮以至，洞庭非吾有，此中策也。拥众江口，连攻巴陵，锐气尽于坚城，士卒饥于半椒，此下策也。吾安枕而卧，无所多忧。及次巴陵，王僧辨沉船卧鼓，若将已遁，景遂围城。元帝遣平北将军胡僧与居士陆法和大破之。
　　西魏边将于谨讨梁元帝于江陵，长孙俭问谨曰：“为萧绎之计，将欲如何？”谨曰：“耀兵汉沔，席卷渡江，直据丹阳，是其上策。移郭内居人退保子城，峻其陴揲，以待援至，是其中策。若难于移动，据守罗郭，是其下策。”俭曰：“揣绎定出何策？”谨曰：“必用其下。”俭曰：“彼弃上，而用下，何也？”对曰：“萧氏保据东南，绵历数纪，属中原多故，未遑外略。又以我有齐氏之患，必谓力不能分，且绎懦而无谋，多疑少断。愚人难与虑始，皆恋城邑，既恶迁移，当保罗郭。所以用下策也。”谨乃令中山公护及大将军杨忠等，率精骑先下江津，断其走路。梁人立木栅于外城，广轮六十里。寻而谨至，众悉围之。梁主屡遣兵于城南出战，辄为谨所破。旬有六日，外城遂陷，梁主退保子城。翌日，率其太子以下面缚出降，寻杀之。
　　晋王与梁军相持，周德威言于晋王曰：“贼势甚盛，宜缓兵以待其衰。”王曰：“吾孤军远来，救人之急，三镇乌合，利于速战。公乃欲按兵持重，何也？”德威曰：“镇定之兵，长于守城，短于野战。且吾所恃者骑兵，利于平原广野，可以驰突。今压贼垒门，骑无所展其足。且使彼知吾虚实，则事危矣。”王不悦，退卧帐中，诸将莫敢言。德威往见张承业曰：“大王骤胜而轻敌，不量力而务速战。今去贼咫尺，所限者一水耳，彼若造桥以薄我，我众立尽矣。不若回军高邑，诱贼离营。彼出则归，彼归则出；别以轻骑掠其馈饷，不过逾月，破之必矣。”承业入褰帐，抚王曰：“此岂王安寝时邪？德威老将，知兵，其言不可忽也。”王蹶然而兴曰：“予方思之。”时梁兵闭垒不出，有降者，诘之，曰：方多造浮桥。王谓德威曰：“果如公言。”是日拔营，退保高邑。
　　晋王进兵趣大梁，至胡柳陂。诘旦，侯者言梁兵自后至矣，周德威曰：“贼倍道而来，未有所舍。我营栅已固，守备有余。既深入敌境，动须万全，不可轻发。此去大梁至近，梁兵各念其家，内怀愤激，不以方略制之，恐难得志。王宜按兵勿战，德威请以骑兵扰之，使彼不得休息。至暮，营垒未立，樵爨未具，乘其疲乏，可一举灭之。”王曰：“前在河上，恨不见贼。今贼至不击，尚复何待？”即以亲军先出。德威不得已，引幽州兵从之，谓其子曰：“吾无死所矣。”贺{杀米}结陈而至，横亘数十里。王师银枪都陷其陈，冲荡击斩，往返十余里。王彦章军先败，西走趣濮阳。晋辎重在陈西，望见梁旗帜，惊溃入幽州陈，幽州兵亦扰乱，自相蹈籍，周德威不能制，父子皆战死。晋兵无复部伍，梁兵四集，势甚盛，晋王据高丘收散兵。
　　
　　
　　●后集卷三
　　◎方略
　　元徽中，桂阳王休范举兵于浔阳，朝廷惶骇，时与楮渊等集中书省议，莫有言者。道成曰：“昔上流谋逆，皆因淹缓以败。休范必远惩前失，轻兵急下，乘我无备。请顿新亭以当其锋。”因索笔下议，馀皆注同。中书舍人孙千龄与休范有密契，独曰：“宜依旧遣军据梁山。”道成正色曰：“贼今已近，梁山岂可得至？新亭既是兵卫，所欲以死报国耳。”乃单车白服至新亭。筑城垒未毕，贼前军已至。道成方解衣高卧，以安众心。乃索白虎幡登西垣，使宁朔将军高道庆等浮舸与贼水战，大破之，斩休范首。馀贼进至杜姥宅，车骑典签茅恬开东府纳贼，冠军将军沈怀明于石头奔散，张永溃于白下，宫内传新亭亦陷，太后执苍梧王手泣曰：“天下事败矣！”道成遣军主陈显达等从石头济淮，间道自承明门入卫宫阙。时休范典签许公与诈称休范在新亭，士庶惶惑，诣垒期赴休范投名者千数。及至，乃是道成，随得辄烧之，登城北谓曰：“刘休范父子皆已死，戮尸在南冈下。观汝等名皆已焚除，勿惧也。”乃遣众军击平贼党，道成振旅凯入，百姓缘道聚观曰：“全国家者，此人也。”
　　唐郭虔为北庭都护，突厥默啜遣其子移涅可汗及同俄特勒率精骑围逼北庭，虔率众固守，同俄特勒单骑亲逼城下，虔使勇士伏于路左，突起斩之。贼众既至，失同俄，相率于城下乞降，请尽军中衣资器仗以赎同俄。及闻其死，三军恸哭，便引退。默啜女婿火校颉利发石阿失毕将与同俄偕领兵，以其死，惧不敢归，遂将其妻归降。
　　马燧镇太原，燧以晋阳王业所起，度都城东西平易，受敌时天下骚动，北边数有警急，乃引晋水，架汾而注城之东潴以为池。寇至，计省守陴者万人。又决汾水环城，多为池沼，植柳以固堤。太原承前政鲍防百井败军之后，兵甲寡弱，燧乃悉召将吏牧马厮役，得数千人，悉补骑卒。教之数月，为精骑。造甲者必令长短二等，称其所衣，以便进趋。
　　田悦与淄青、恒冀通谋，自将兵三万围邢州，次临氵名，筑重城，绝其内外，以拒救兵。邢州将李洪、临氵名张亻不皆坚守不拔，昭义军告急。乃诏燧将步骑二万，与昭义节度使李抱真、神策行营兵马使李晟合军救临氵名。燧军出崞口，未过险，乃遣持书谕悦为好语，悦谓燧畏之。十一月，师次邯郸，悦遣使至，燧皆斩之以徇。遣兵击破其支军，射杀其将成兹之。悦自攻临氵名，遣大将杨朝光将兵万人，于临氵名南双冈东西列二栅以御燧。燧乃率李抱真、李晟进军，营于二栅中。其夜，东栅走归悦。明日，燧进军营明山，取其弃栅置辎重。悦谓将吏曰：“朝光坚栅不下万人，假令燧等尽锐攻之，比数日，计不能下，杀伤必甚。吾必已拔临氵名，赏劳军士，而与之战，必胜之术也。”悦乃分恒州李惟岳救兵五千以助朝光，燧率军攻朝光，田悦将万余人救之。燧乃令大将李自良、李奉国将骑兵合神策军于双冈御之，令曰：“令悦得过者，斩。”自良等击却悦。燧乃令推火车以焚其栅，斩朝光及大将卢子昌，斩首五千余级，生虏八百余人。居五日，进军至临氵名，田悦悉军复战。燧自将锐兵扼其冲口，凡百余合，士皆死战，悦兵大败。
　　曲环镇许州，刘昌裔为营田副使，有兵马使安国宁与留后上官氵兑不善，谋反，以城降蔡贼。事泄，昌裔密计斩之。即召其麾下千余人，人赏缣二疋。伏兵诸要巷，令持缣者悉斩之，无一人得脱。
