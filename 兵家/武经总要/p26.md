<!-- { "loadSidebar": true } -->
　　右并以木为质，以革束而坚之。步兵牌长可蔽身，内施枪木，倚立于地。骑牌正圆，施于马射，左臂击之，以捍飞矢。
　　（图Ａ
　　右旗之色采、名号无常，随宜呼之。竿首施铁，世谓耀篦。下注旌，谓之纛头旗。脚或三或二。
　　（图Ａ
　　右望楼，高八丈，以坚木为竿（大不及八丈，则三两楼亦可），上施版屋，方阔五尺，上下开窍，过人。竿两旁钉寻八十个，用索三棚，上棚四条，各一百二十尺；中棚四条，各一百尺；下棚四条，各八十尺。尖铁橛十二个，各长三尺，橛端穿铁环。凡起楼，用鹿颊木二，各长一丈五尺，深埋之，出地八尺，用铁叉、层竿数条（更用木马及巴木坚之），如船上建樯法。其高亦有百尺、百二十尺者，棚索随而增之。版屋中置望子一人，手执白旗，以候望敌人，无寇常卷旗，寇来则开之，旗杆平则寇近，垂则至矣，寇退徐举之，寇去复卷之，此军中备预之道也。
　　右有铁、皮、纸三等，其制有甲身，上缀披膊，下属吊腿，首则兜鍪顿项。贵者铁，则有锁甲；次则锦绣缘缯里；马装，则并以皮，或如列铁，或如笏头，上者以银饰，次则朱漆二种而已。
　　
　　
　　●前集卷十四
　　右军中赏罚之法，于旧史往往杂见而备存者。独今令有兵卫，律有擅兴，自汉以来，沿革掇定，随世为异。
　　宋制，大将每出讨，皆给御剑自随，有犯令者，听其专杀。兼置随军赏给库或付空名宣符，有立功者，听大将便宜爵赏，不待中覆。景德初，真宗垂意边务，始增著赏格罚条。庆历之后，陕西用师，上复诏近臣参定，比旧文益为详密，颁于边鄙，可为永式，与律令并行。今列于左。
　　◎赏格
　　阵获转迁赐物等第
　　叁阵：以少击多为上阵，数相当为中阵，以多击少为下阵。
　　叁获：据贼数十分率之，杀获四分已上，输不及一分，为上获；二分已上，输少获多，为中获；一分已上，输获相当，为下获（以上并谓大势得胜者，若虽有获，而奔败，不用此例）。
　　转官：七资为第一等，五资为弟二等，三资为弟三等，二资为弟四等，一资为弟五等。右转及诸司使副者，即依平转例，以五额为一资。
　　赏等：上阵上获弟一等转官，上阵中获弟二等，上阵下获弟三等；
　　中阵上获弟二等，中阵中获弟三等，中阵下获弟四等；
　　下阵上获弟三等，下阵中获弟四等，下阵下获弟五等。
　　右以上都监巡检及随军使臣用此例。其赐物，临时准阵获上下约数支给，钤辖已上定阵获上下奏取。
　　转阶级：三转为弟一等，两转为二等，一转为弟三等。
　　右厢禁军、蕃落、义军、弓箭手副都头、副兵马使以上用此例。凡军头、十将以下随属处牒补讫，奏；副都头、副兵马使以上，先用此例给付身功状凭，牒奏，乞降宣。其军都指挥使以上奏取朝旨。
　　五转为第二等，三转为第二等，一转为第三等。
　　右厢禁军、蕃落及义军、弓箭手，自长行军士以上，用此例。
　　赐物：绢十疋，钱十贯，为弟一等；绢七疋，钱八贯，为弟二等；绢五疋，钱五贯，为弟三等；绢三疋，钱三贯，为弟四等；绢一疋，钱三贯，为弟五等。
　　右厢禁军用此例。军都挥使以上，委诸主将宾功大小，约此等，优加酬赏，给讫奏闻。
　　绢十疋，为弟一等；绢八疋，为弟二等；钱十贯，为弟三等；钱五贯，为弟四等；钱三贯，为弟五等。
　　右蕃落、义军、弓箭手用此例。此上二等赐物，或有旧支锦袄子腰带者，自依旧例支，仍将价直纳准赐物等弟配折。弟四等以下，更不支锦袄子腰带。
　　一、临阵对贼，矢石未交，先锋驰入，陷阵突众，贼徒因而破败者，为奇功。或寇贼坚锐，城池险固，山林阻隘，道路遥远，及救兵不继，如此之类，既制胜克敌，难易相远，并不可以常格酬叙，委主将临时录奏旌赏。
　　一、杀贼，斩一级者，与弟四等赐。其临阵斫营，率先用命，及突众深入，各有杀获者，与弟二等转。转者，谓转阶级，下条转准此。
　　一、临阵或斫营，生擒贼，每一人，与弟二等转。
　　一、生擒贼人员者，与弟一等转。
　　一、斫贼营寨，能使寨动贼乱，因而入败者，若使臣部领，与弟三等转官；若只军员部领，与弟一等转，仍并给弟二等赐；随从军士，各与弟三等赐。若使臣部领有军员随从，其军员与弟二等转，赐物准上。
　　一、临阵能用命杀退贼者，除主将准阵获行赏外，其余军士，非擒生斩级者，每人给弟五等赐；若与贼对阵，未决胜负，因策应而得胜者，其策应将士各加一等赏赐。
　　一、能邀获贼探马游骑者，与弟二等转。
　　一、深入杀贼致中伤者，给弟四等赐；虽中伤，仍有获，除转迁外，给弟三等赐；重者加一等。
　　一、擒生斩级，有中伤者，除转迁外，别给弟四等赐，重者加一等。
　　一、临阵斫散头首、旗鼓者，与弟三等转，仍给与弟五等赐。如能夺致旗鼓者，与弟二等转，仍给本等赐。夺致者，须主将临阵亲见，及众人保委，方得行赏。
　　一、将校临阵被伤，有能救免者，与给弟一等赐。
　　一、数人共擒斩贼一人，或数十人共擒斩贼数人者，除亲擒斩到依上条赏赐外，余随从人各降一等。
　　一、将士每有战伤，官司并给与公凭。若重伤两次、轻伤三次，与弟三等转。
　　一、觇得贼情者，赐物。如因此败贼，优与酬赐。
　　一、捕获贼奸细者，赐物。
　　一、告人与贼通情得实者，赐物，仍别给所犯之家妻子杂畜资财。以上三条，并随功大小，酬给赐物，先定数。如有探知贼大谋秘计，因此广致克获；若诱降酋长、城戍及贼庭用事将相者，并为奇功，录奏特议旌赏。
　　一、攻战所获军帐人畜资财杂物等，并赐所获之人；内马及甲仗，纳官给偿。
　　一、大捷多获，除赏奇功外，一半入官，一半均赏战士。其物非私家得用者，官给其直。
　　一、擒斩到贼近上头首，并理入奇功，委主将录奏。
　　一、将士得功或高于所立赏格者，并比奇功录奏。
　　一、破蛮獠立功者，减西北边战功二等赏之。
　　○战伤例
　　禁军副指挥使以上，至军都指挥使，伤重者，支绢七疋；轻者，五疋。副都头、副兵马使以上，重五疋，轻三疋。长行以上，重三疋，轻二疋。
　　厢军、义军、弓箭三副指挥使以上，重五疋，轻三疋。副都头、副兵马使以上，重三疋，轻二疋。长行以上，重二疋，轻一疋。
　　右为裹疮之赐，其酒药钱物，并临时约旧例随轻重支给，以公用物充。
　　○战士例
　　阵亡军士，各随军分指挥给与赙赠，其等第用三司。
　　○宣例
　　阵亡军士之家子孙及亲弟侄，取最长一名，年二十已上，充填本军。内有人材过本军等样，或不及元军，分等样配军，并倍支入军例物。内十五以上，身无残疾，愿充军者，且支半分，请受候年及二十，据等配军。其无人充军者，家属随便，仍给钱十贯。
　　阵亡军员子孙，指挥使、副指挥使，录用三人；副都头、副兵马使已上，二人，并充殿侍。或已在军者，与十将；如十将以上者，量与转迁。若无子孙可录，指挥使，家给钱一百贯；副指挥使，八十贯；副都头、副兵马使以上，七十贯。其都虞候以上录用子孙，列奏取旨。
　　○行赏约束
　　一、立功将士应合酬叙者，皆令主将于贼退后、诸军未散时，对众叙定，直言斩获中伤次弟，务从简速。
　　一、将士得功，主将即时对定，明其姓名申奏，不得以随身牙队亲识移换有功人姓名，致抑压先锋、远探及临阵效命之人。如士卒显有功状，为人移易抑压者，许经随处官司自言。
　　一、申得功将士，使臣皆具官任、军分、姓名、本属主帅、官军贼众多少、彼此杀获输失之数、及夺得军资器械、并战时月日、战处去州县远近，仍具部着等姓名开奏，亦须文字简速，不得淹迟。
　　一、定将士战伤，内临阵者，如背后伤中，不在赏例；若深入杀贼，斫营陷阵，虽伤中在背后，不为退怯，亦与赏赐。
　　一、应随军赏赐钱帛袍带等纳数，将行备军前合要即时支给外，若将士得功应赐者，并主将先给印纸，开出色件付身。其印纸不得临阵对垒给散，别致喧挠，军回日所在州军疾速申请。若有违约束者，斩。
　　一、临阵，非主将命，辄离队先入者，斩。
　　一、贼军去阵尚远，弓弩乱射者，斩。谓射力不及之地。
　　一、临阵闻鼓声，合发弓弩而不发，或虽发而箭不尽，不尽谓若众射三箭，己独射二箭之类，及抛弃余箭者，斩。
　　一、临阵，弓弩已注箭而回顾者，斩。
　　一、将校士卒临阵诈称病者，斩。在边镇，诈有所规免者，绞。或副部署以上，诈病者，奏裁。
　　一、临阵或在贼境，非应得传言，而辄高声者，斩。非临阵、在贼境者，杖一百。
　　一、下营讫，非正门辄出入者，斩。
　　一、觇候谬说事宜，吏相托及漏泄者，斩。
　　一、将座有私仇，至临阵以相报复者，斩。
　　一、临阵失马者，斩。力战，马被伤杀者，不坐。即军员将弱马换军士壮马者，亦斩。钤辖已下，除名决配；副部署已上，约取奏裁。
　　一、合战，争他人所获首级者，斩。若众力杀获，不辨主名，辄取首级者，亦斩。
　　一、逐贼将帅，指定远近逐所而辄过者，斩。或不及指定处所者，亦斩。
　　一、不战而降贼者，或背国归贼者，父子年十六以上皆绞，仍没其家。没家者，男子年十五以下，及母女妻祖孙兄弟娣妹资财田宅，并没官。余修没官准此。
　　一、战阵失主将，亲兵者并斩。临阵擅离主将左右者，并拟违制之罪。
　　◎罚条
　　一、漏军事或散号漏泄者，斩。
　　一、克日会战，或计会军事，后期者，斩。计会军事，如大雨雪及水火，力不能赴者，不坐。
　　一、军中非大将令，副将下辄出号令，及改易旌旗军号者，斩。若号令未便，须合改易者，先申大将；如事当机速，不及先申，其改易实便者，不坐。即叫呼或吹物涉伪号者，亦斩。
　　一、排阵已定，都监使臣军员以下辄抽一人一骑者，斩。
　　一、会战或临贼下寨，行列不齐，旌旗不正，金鼓不鸣，主者及所犯者皆斩。教阵而违者，杖一百断。
　　一、下营误不如法，主者杖一百；在贼庭者，斩。
　　一、背军走者，斩。非出军临阵日，依厢禁军敕修。
　　一、边塞有警急，及探得贼中事机，不取主将节度而擅发兵者，斩。若贼已叩境，即时须兵马策应，关报主将不及者，勿坐。
