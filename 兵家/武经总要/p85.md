<!-- { "loadSidebar": true } -->
　　晋将李矩守荣阳城，刘聪遣从弟畅帅骑三万讨矩，屯于韩王故垒，相去七里，遣使招矩。时畅卒至，矩未暇为备，遣使奉牛酒，诈降于畅，潜匿精勇，见在老弱。畅不以为虞，大飨渠帅，皆醉。矩选勇敢千人，夜掩畅营，斩首数千级，畅仅以身免。
　　
　　后魏万俟丑奴、宿勒明达等叛，寇掠泾州，魏将崔延伯率众讨之。丑奴时或轻骑来挑战，大兵未交，便示奔北。延伯伐木，别造大排，内为镇桩，教强兵负而趋走，号排城。战士在外，辎重居中。众军将出，未战之间，有贼数百骑，诈持文书云：“是降簿，乞缓师。”延伯谓其事实，逡巡未斗。俄而宿勒明达率众自东北而至，乞降之贼从西竞下，诸军前后受敌。贼本轻骑，延伯军兼步卒，兵力疲怠，贼乃乘间得入排城，延伯军大败，死伤者数万。
　　
　　西魏宇文泰与东魏高欢战于邙山。泰军不利，裨将于谨率其麾下伪降，立于路左。欢乘胜逐北，不以为虞。追骑过尽，谨乃自后击之，敌人大骇；独孤信又收兵于后突击，欢军乱。以此西魏军得全而退。
　　
　　唐调露中，突厥阿史德温博反，与阿史那伏念合。诏裴行俭总诸军讨之。行俭乃纵反间，使相猜贰。伏念恐惧，密送降款，仍请自效。行俭不泄其事，而密表以闻，数日有烟尘涨天而至，斥堠惶惑来白，行俭召三军谓曰：“此是伏念执温博来降，非他。然受降如受敌，但须严备。”遣军使迎前劳。少间，伏念果率其属缚温博诣军门请罪，尽平突厥余党。
　　
　　唐史思明陷洛阳，贼锋甚盛，副元帅李光弼守河阳，谓李抱玉曰：“将军能为我守南城二日乎？”抱玉曰：“过期若何？”光弼曰：“过期而救不至，任弃城也。”贼帅周挚领安太清、徐黄玉等先攻南城，将陷之，抱玉乃绐之曰：“吾粮尽，明日当降。”贼众大喜，敛军以候之。抱玉因得缮完设备，明日坚壁请战，贼怒欺绐，急攻之。抱玉出奇兵，表里夹攻，杀伤甚众，挚军退。光弼自将于中滩城，挚赞南城攻中滩，不胜，乃整军将攻北城。光弼以兵出战，大败之。
　　
　　唐贞元三年，吐蕃入寇，为李晟邀击之，又袭破其推沙堡。深恨晟及浑、马燧，欲阴计图之。乃卑词厚礼告马燧，请重立盟誓，则蕃军引去。德宗不许，燧自入朝言之。上令崔翰入蕃报结赞言：“还我盐、夏二州，则同盟。”结赞曰：“清水之会，同盟人少，是以和好轻慢不成。今蕃相及，元帅已下凡二十一人赴盟，灵州节度杜希全、泾源李观皆和善守信，境外重之，此时须令预盟。”翰约盟于清水，结赞曰：“清水非吉地，请盟于源州土梨树。盟毕，则归二州。”翰归，备奏其事。神策将马有麟奏曰：“土梨树地多险阻，恐蕃军隐伏不利。不如于平凉，其地坦平，且迩泾州为便。”帝从之。诏报以希全只在灵州，李观又以改官，今遣侍中浑统充盟会。使崔汉衡副之，郑叔矩为判官。统兵二万，又诏华州节度骆元光以本镇兵从。与结赞初约，以兵三千列于坛之东西。是时蕃军精骑数万列坛西，结赞又请已下具衣冠剑。等入幕次，坦无他虑。结赞伐鼓三通，其众呼噪而进，遽出，自幕后偶得他马，跨而奔驰。追骑云合，流矢雨集，崔汉衡已下六十余人皆陷于贼。
　　
　　宋知夏州尹宪、同知李继迁遁在斤泽，乃与都巡检曹光实选精骑袭之，继迁仅以身免，获其母妻。于是继迁复结婚于豪酋，转徙匿浸。以强盛，使人绐光实曰：“我数奔北势窘，不能自存矣。公许我降乎？”因陈舅甥之礼，期某日于葭芦州降。光实信之，且欲擅其功，故不与人谋。至期，继迁设伏，止领十数人近城迎，光实从百骑赴之。继迁前导，北行至其地，忽举手挥鞭伏兵尽起，光实被害。
　　
　　张煦为西路行营都监，朝廷讨灵武，煦与张凝入戎境清远故城。有戎首请以甲骑三万来降，煦语凝曰：“此必诈也，亟严兵以待之。”果然，凝按部归环州，道为虏所邀。煦闻之，领所部锐兵自庆州赴之，与凝会，射杀戎帅，与凝同还。
　　
　　◎招降昭公十三年，鲁叔兮帅师围费，弗克败焉（为费人所败）。平子怒，令见费人，执之以为囚俘。冶区夫曰：“非也（区夫，鲁大夫）。若见费人，寒者衣之，饥者食之，为之令主而供其乏困。费来如归，南氏亡矣。民将叛之，谁与居邑？若惮之以威，惧之以怒，民疾而叛，为之聚也。若诸侯皆然，费人无归，不亲南氏，将焉入矣？”平子从之，费人叛南氏。
　　
　　前汉高帝时，陈反于代。帝自往击之，至邯郸，喜曰：“不南据邯郸而阻漳水，吾知其无能为矣。”上令周昌选赵壮士可令将者，昌见四人，帝慢骂曰：“子能为将乎？”四人惭，皆伏地，帝封之各千户，以为将。左右谏曰：“从入蜀汉伐楚，功赏未遍行，今此何功而封？”上曰：“非汝所知。陈反，赵代地皆有。吾以羽檄召天下兵，未有至者。今计惟独邯郸中兵耳，吾胡爱四千户封此四人，以慰赵子弟？”皆曰：“善。”遂平犭希。
　　
　　吴孙权命吕蒙西取长沙、零、桂三郡。蒙遗书二郡，望风归服，惟零陵太守郝普城守不降。蒙既定长沙，当之零陵，过酃，载南阳邓玄之。玄之者，郝普之旧也，欲令诱普。乃被书当还，蒙秘之，夜召诸将，援以方略。晨当攻城，顾谓玄之曰：“郝子太闻世有忠义事，亦欲为之，而不知时也。今吾士卒精锐，人思致命，至尊遣兵相继于道，鲁不移日而城必破。城破之后，身死何益于事？而令百岁老母戴白受诛，岂不痛哉！我度此家不得外问，谓援可恃，故至于此耳。君可见之，为陈祸福。”玄之见普，具宣蒙意普惧听之。玄之先出报蒙，普寻后当至。蒙豫敕四将，各选百人，普出便入守城门。须臾普出，蒙迎执其手，与俱下船。语毕，出书示之，因拊手大笑。普见书，知备在公安，而羽在益阳，惭恨入地。及到南郡，士仁、糜芳皆降。蒙入据城尽得羽及将士家属，皆抚尉，约令军中不得干历人家，有所求取。旦暮使亲近存恤耆老，问所不足，疾痛者给医药，饥寒者赐衣粮。羽府藏财宝，皆封闭以待权至。羽还在道路，数使人与蒙相闻，蒙辄厚遇其使，周游城中，家家致问，或手书示信。羽人还，私相参讯，咸知家门无恙，见待过于平时，故羽吏士无斗心。会权寻至，羽自知孤穷，乃走麦城，西至璋乡，众皆委羽而降权。
　　
　　隋山獠作逆，以卫玄为资州剌史以镇抚之。玄既到官，时獠攻围太平镇，玄单骑造其营，谓群獠曰：“我是剌史，衔天子诏安养汝等，汝等勿惊。”诸贼莫敢动，于是说以利害，渠帅感悦，解兵归服者十万余口。
　　
　　唐将丘行恭，大业末与兄师利聚兵，有众二万，保故郡城，百姓多附之。原州奴贼数万人围扶风郡，太守窦坚守。经数月，贼中食尽，野无所掠，众多离散，投行恭者千余骑。行恭遣其酋渠，说诸寇贼共迎义军。行恭又率五百人，皆负米麦，持牛酒，自诣贼营。寇帅长揖，行恭呼斩之，谓其众曰：“汝等并是好人，何因事贼为主，使天下号为强贼？”众皆俯伏曰：“愿改事公。”行恭率其众共谒太宗于渭北。
　　
　　马燧与浑、骆元光、韩游环合军，讨李怀光于长春宫。怀光将徐庭光以兵六千守宫城，御备甚严。燧度长春不下，则怀光自固，攻之旷日持久，所伤必甚，乃挺身至城下呼庭光。庭光素惮燧威名，则拜于城下。燧度庭光心已屈，乃徐谓之曰：“我来自朝廷，可西面受命。”庭光复拜，燧乃谕之曰：“公等皆朔方将士，禄山已来首建大勋，四十余年功伐最高，奈何弃祖父之勋力，背君上为灭族之计耶？从吾，非止免祸，富贵可图也。”贼徒皆不对，燧又曰：“尔以吾言不诚，今相去不远数步尔，当射我。”乃被襟示之，庭光感泣俯伏，军士亦泣下。
　　
　　先一日，贼焦篱堡守将尉以兵二千因堡降燧，庭光东道既绝，乃率众出降。燧以数骑径入城，处之不疑，莫不畏服。
　　
　　◎论以祸福春秋时，齐孝公伐鲁北鄙。僖公使展喜犒师（齐劳师），使受命于展禽（柳下惠）。齐侯未入境，展喜从之曰：“寡君闻君亲举玉趾，将辱于敝邑，使下臣犒执事。”齐侯曰：“鲁人恐乎？”对曰：“小人恐矣，君子则否。”齐侯曰：“室如悬罄，野无青草，何恃而不恐？”对曰：“恃先王之命。昔周公太公股肱周室，夹辅成王。成王劳之，而赐之盟曰：“世世子孙，无相害也。”载在盟府，太师职之（太公为太师兼主师司盟之官）。威公是以纠合诸侯而谋其不协，弥缝其缺而匡救其灾，昭旧职也。及君即位，诸侯之望曰：“其率威之功（率，循也），我敝邑用不敢保聚（用此旧盟故不敢保聚）？曰：“岂其嗣世九年而弃命废职，其若先君何？君必不然。恃此以不恐。”齐侯乃还（此展禽以大论论齐义，遂奔师）。
　　
　　唐太宗讨薛仁杲，乘胜逼其城下，仁杲婴城自守。太宗具知贼中虎虚实，将领大军继至，四面合围。因继辨士谕以祸福，城中震骇，计无所出。诘朝，仁杲率其将士开门请降，得其精兵万余人。
　　
　　李大亮为杜门令，胡寇入境。大亮众少不敌，遂单马诣贼营，召其豪师，谕以祸福。群胡感悟，相率请降。大亮又杀所乘马以与之宴乐，徒涉而归。前后降者千余人，县境以清。
　　
　　张长逊除为丰州总管时，梁师都薛举请兵于突厥，欲令渡河。长逊知之，诈为诏书，谕以逆顺，与莫贺咄设示知其谋。突厥乃拒师都等使，高祖嘉之。
　　
　　◎纵舍春秋时，楚子围郑，旬有七日。郑人卜行成不吉，卜临于大宫（临，哭也。
　　
　　大宫，郑祖庙）。且巷出车，吉（出车于巷，示将见迁不得安居）。国人大临，守陴者皆哭（陴，贼上睥尼。皆哭，所以告楚穷也）。楚子退师。郑人修城。
　　
　　进复围之，三月克之（哀其穷哭，故为退师。为犹不服，故复围之九十日），入自皇门，至于逵路（涂方九轨曰逵）。郑伯肉袒牵羊以逆（肉袒牵羊，示服为臣仆），曰：“孤不天（不为天），不能事君，使君怀怒以及敝邑，孤之罪也。
　　
　　敢不惟命是听。”左右曰：“不可许也，得国而赦。”王曰：“其君能下人，必能信用其民矣。庸可几乎！”退三十里，而许之平。
　　
　　蜀诸葛亮南征，所在战捷。闻孟获者，为夷汉所服，募生致之。既得之，使观营阵之间，问曰：“此军何如？”对曰：“向者不知虚实，故败。今蒙赐观营阵，若只如此，即定易胜耳。”亮笑纵，使更战。七纵七擒，而亮犹遣获，获不去，曰：“公天威也，南人不复反矣。”遂至滇池，南中皆平。
