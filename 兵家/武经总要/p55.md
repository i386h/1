<!-- { "loadSidebar": true } -->
　　史思明之乱，王师败绩，乘胜而西。李光弼整众徐行，至洛，谓留守韦陟曰：“贼乘邺下之胜，再犯王畿，宜按甲以挫其锋锐，不利速战。洛城非御备之所，公计若何？”陟曰：“兵加陕州，退守潼关，据险以待之，足挫其锐矣。”光弼曰：“此盖兵之常势，非用骑之策也。夫两军相寇，贵进尺寸之间。今尔委五百里而不顾，是张贼势也。若移军河阳，北阻泽潞、三城以抗，胜即擒之，败则自守，表里相应，使贼不敢西侵，此则猿臂之势也。”判官韦捐曰：“东京帝宅，侍中何不守之？”光弼曰：“若守洛城，汜水、蜀岭皆须人守，子为兵马判官，能守之乎？”遂移牒留守及河南尹并司宫徒，坊市居人出城避寇，空其城，率军士运油铁诸物，以为战守之备。时史思明已至偃师，光弼军方至石桥。日暮，令秉烛徐行，与贼相随，而不敢来犯。一夜，入河阳三城，排门守备。贼惮光弼威略，顿兵白马寺，南不出百里，而不敢犯宫阙。
　　李为隋唐邓节度使，以讨吴元济。当兵士摧败之余，气势伤沮，揣知其情，乃不肃军阵，不齐部伍。或以不肃为言，曰：“贼方安袁尚书之宽易，吾不欲使其改备。”乃绐告三军曰：“天子知柔而忍耻，故令抚养尔辈，战者，非吾事也。”军众信而乐之。士卒伤夷者，亲自抚之。其贼既败高、袁二帅，且轻名位无所畏惮，颇懈备。居半岁，知人可用，乃谋袭蔡，表请济师。诏河中、鹿阝坊奇兵二千人益之。由是修葺器械，阴计戎事，谍知贼中虚实。陈许节度使李光颜勇冠诸军，贼悉以精卒拒光颜。由是乘其无备，遂袭蔡州，取元济以献。
　　李抱真领昭义军留后，密揣山东当有变，上党且当兵冲。是时乘战余之地，土清贼重，人民益贫困，无以养军。乃籍户丁男三选其一有材力者，免其租徭，给弓矢，令之曰：“农之隙，则分曹角射。岁终，吾当会试。”及期，按簿而试之，以示赏罚。复命之如初。比三年，皆善射。抱真曰：“军可用矣。”于是举部内之乡丁，得成卒二万，不仰衣食于官府，而仓库益实。乃缮甲兵，为战具，遂雄视山东，天下称昭义步军冠诸军。乃遣门客贾林说王武俊合从击朱Г，武俊许之。时两军尚相疑，抱真乃以数骑诣武俊营。武俊设备甚严，抱真曰：“朱Г、李希烈<冗辱>窃大位，朱滔攻围具州，此辈尝欲凌驾吾属，足下既不能自振于数贼之间，乃舍九叶天子而北面臣反虏乎？乃者圣上奉天下罪已之诏，可谓禹汤之主也。”因言及播越，持武俊哭，涕泗交下。武俊亦哭，感动左右。因退卧武俊帐中，酣寝久之。武俊感其不疑，待之益恭，指心仰天曰：“此身已许公死敌矣。”饭讫，结为兄弟而别，约明日合战。遂击破朱滔于泾城。
　　五代后唐李存进，时王师据德胜渡；汴军据阳材渡，在上流。汴人取洛阳竹林，造浮梁以济军士。王师以舡渡，缓急难济。存进率意欲造浮桥。军使曰：“河桥须竹笮大め，两岸石仓铁牛以为固，今无竹木，窃虑难成。”存进曰：“成算在心，必有所立。”乃课军造苇笮，维大舰数十艘，作土山巨木于岸以系之。初，军中以为戏，月余桥成，制度余直，人皆伏其勤智。
　　符存审初为蕃汉马步军都指挥使，梁太祖北伐，至枣强，存审以骑兵三千屯于赵州。初，梁军声言五十万，存审以兵少不敌，心颇忧之，谓裨将赵行实曰：“但得老贼在东，别将西来，尚可从容画策。”不旬日，杨师厚攻枣强，贺德伦寇莜县，攻城甚急。存审谓赵行实曰：“吾王方事北面，南鄙之事付我等数人，今西道无兵，莜县危急，我等坐观其敝，何以自安？”老贼既不下莜城，必寇西淙。若不预为方略，则滋蔓难图。与公等轻骑而行，观其所向。乃选精骑八百，急趣信都，扼下博桥道。存审令史建瑭、李嗣肱分兵拒守。建瑭分麾下五百骑为五军，一军之衡水，一军之南宫，一军之信都，一军之阜城，自将一军深入，各命俘贼讨刍粮者，十日而会于下博桥。明日，诸军所至，遇梁军之樵刍者每数百人，皆杀之；留数人，断臂纵去，曰：“为我语米公，晋王大军至矣。”时梁祖引师厚兵就德伦，共攻莜县，始至县西，未及置营，嗣肱、建瑭各领百余骑，为贼旗帜服色，与刍粮者相杂而行。至暮，及贺德伦营门，杀其门者，纵火大呼，俘斩而旋。其刍荛者，断手臂得归，皆言我兵大至。梁祖大骇，速命夜遁。
　　宋初，孚纵迁陷清远军，以王超为西面行营都部署，秦翰为钤辖，领步骑六万拔灵州。上问以策略，超上二图，其一置资粮在军中，布兵周援，贼无以钞略其资。一遇贼即变而为阵形，以外即分列游兵，持劲弩，遇贼则易聚而可并力。上甚奖之。
　　五路讨李继迁，以李重贵为麟府州浊轮寨路都部署，得对便殿，因言：“贼居沙碛中，逐水草牧畜，无定居，便于战斗，利则进，不利则走。今五路齐入，彼闻兵势大，或不来接战，且谋远遁。欲追，则人马乏食；将守，则地无坚垒。贼辈未平，臣辈何颜以见陛下？”太宗善之，出御剑以赐。又累遣使抚劳，至则诸将果无大功。
　　◎权奇
　　春秋时，齐师、宋师次于郎，鲁侯御之。公子偃曰：“宋师不整，可败也（偃，鲁大夫）。宋败，齐必还。请击之。”公弗许。自雩门窃出，蒙皋比而先犯之（雩门，鲁南城门。皋比，虎皮）。公从之，大败宋师于乘丘。齐师乃还。
　　晋楚相持，城濮之战，晋师陈于莘北，胥臣以下军之佐当陈蔡。楚子王以若敖之六卒将中军，曰：“今日必无晋矣。”子西将左，子上将右（子西，斗宜申。子上，斗执）。胥臣蒙马以虎皮，先犯陈蔡。陈蔡奔，楚右师溃（陈蔡属楚右师）。狐毛设贰旆而退之（旆，大旗也。又见二旆而退，使若大将稍却），栾枝使舆曳柴而伪遁（曳柴起尘，诈为众走），楚师驰之。原轸、却溱以中军公族横击之（公族，公所率之军），狐毛、狐偃以上军夹攻子西，楚左师溃，楚师败绩。
　　齐侯执阳虎，将东之。阳虎愿东（阳虎欲西奔晋，知齐必反，故诈以东为愿也），乃囚诸西鄙。尽借邑人之车，锲其轴，麻约而归之（锲，刻也，欲绝追者）。载葱灵，寝于其中而逃（葱灵，辎车名）。
　　吴伐越，越子勾践御之，陈于携李。勾践患吴之整也，使死士再禽焉，不动；使罪人三行，属剑于颈，而辞曰：“二君有治，臣奸旗鼓，不敏于君之行前，不敢逃刑，敢归死。”遂自刎。师属之目，越子因而伐之，大败之。
　　华登帅吴师以败宋师，公欲出，厨人濮曰：“吾小人可藉死（可借使死难），而不能送亡君，请待之（请君待复战决胜负）。”乃徇曰：“杨徽者，公徒也（徽者，识也）。”众从之。公自杨门见之，下而巡之曰：“国亡君死，二三子之耻也，岂专孤之罪也。”齐乌枝鸣曰：“用少莫如齐致死（见国人皆徽。睢阳门，正东门名），齐致死莫如去备（备，长兵也）。彼多兵矣，请皆用剑。”从之。华氏北，复即之。厨人濮以裳裹首，而荷以走，曰：“得华登矣！”遂败华氏于新里。
　　晋师伐秦，秦人毒泾上流，师人多死（饮毒水故）。
　　楚师伐吴，铁尹固与王同舟，王执燧象以奔吴师（烧火燧击象尾，使赴吴师，攻败之）。
　　战国燕师伐齐，已下七十余城，围即墨未下。齐将田单乃入城中，得千余牛，为绛缯衣，画以五彩龙文，束兵刃于其角，而灌脂束苇于尾，烧其端；凿城数千穴，夜纵火牛，壮士五千人随其后。牛尾热，怒而奔，燕军大惊。牛尾炬火光明炫耀，燕军视之皆龙文，尽触死，伤五千人，因衔枚击之，而城中鼓噪从之，老弱皆击铜器为声，动天地。燕军大骇，败走。复收齐七十余城。
　　宋将宗悫征林邑，迳入象浦，有大渠南来注浦，宋阻渠置阵。林邑王倾国来逆，限渠不得渡，以具装被象。诸将惮之，请待前后军进然后击。悫曰：“不然。吾已屠其坚城，破其锐众，我气方属，彼已破胆。一与可定，何疑焉？”悫以为外国有狮子，威服百兽，乃制其形，与象相御，象果惊奔，众因此溃乱。悫率兵直渡渠奋击，其众奔散，遂克林邑。
　　宋檀越为广陵相，亡命司马国潘兄弟自北徐州界聚众数百，潜过淮，因天阴暗，夜率百许人缘广陵城得入，叫唤直上听事。越惊起出门，交处分，贼射之伤。却入，抵密语左右曰：“贼乘暗得入，掩我不备，但打五更，贼惧晓，必逸。”贼闻鼓鸣，将谓晓，于是奔散。追讨，尽获之。
　　武帝谋讨刘毅，王镇恶曰：“公若有事西楚，请给百舸为前驱。”及西讨，转镇恶参军事，使率龙骧将军蒯恩领百舸前发。镇恶受命，使昼夜兼行，杨声刘兖州上，毅谓为信，不知见袭。镇恶去江陵城二十里，舍舡步上，蒯恩军在前，镇恶次之。舸留一二人，对舸岸上立旗安鼓。语所留人曰：“计我将至城，便长严，令后有大军状。”又分队在后，令烧江津舡。镇恶径前袭城，津戍百姓皆言刘藩实上，宴然不疑。将至城，逢毅要将朱显之，驰前问藩所在，军人答云：在后。及至军后，不见藩，又望见江津舡舰被烧甚盛，知非藩上，便跃马告毅令闭城门。镇恶亦驰进，得入城。便因风放火，烧大城门、南门及东门，而袭破之。
　　吴将周瑜使甘宁据夷陵，魏将曹仁围宁，吕蒙往救之。乃分遣三百人，截断险道，贼走可得其马。军到夷陵，即交战，所杀过半。贼夜遁去，截道，骑皆舍马步走，蒙兵追蹙击，获马三百疋，方舡载还。
　　东晋将刘裕北征广固，岭南贼将徐道覆说其帅卢循曰：“今日之机，万不可失。既克都邑，刘裕虽还，无能为也。”循从之。初，道覆密欲装舟船，仍使人伐船材于南康山，云：将下都货之。”称力少不能得致，即贱卖之，价减数倍，居人贫贱卖衣物而市之。赣石水急，出船甚难，皆储之。如是者数四，故舡板大积，而百姓弗之疑。及道覆举兵，案卖券而取之，无得匿者。乃并装之，旬日而办。遂举众寇南康、卢陵、豫章诸郡，守将皆委任奔走。
