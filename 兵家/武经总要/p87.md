<!-- { "loadSidebar": true } -->
　　诸军乘胜奔之，循军舸走，所杀及投水者万余人。
　　
　　梁庾城为华阳太守，后魏军攻围南郡。时粮储寡少，人怀忄匈惧。州有空仓数十所，城手自封题，指示将士：“此中粟皆满，足支二年，但努力坚守。”众心安，虏退。
　　
　　后魏皇始二年，慕容宝将慕容贺鳞帅三万余人寇新市。甲子晦，道武帝进军讨之，太史令晁崇奏曰：“不吉。”帝曰：“何也？”对曰：“昔纣以甲子亡，兵家忌之。”帝曰：“周武王不以甲子日兵胜乎？”崇无以对，帝遂进兵新市。
　　
　　贺ら退沮派水，依渐沮泽以自固。甲戌，帝临其营，战于义台坞，大破之。
　　
　　隋末李密破宇文化及还，士卒皆疲倦。王世充欲因其敝击之，恐众心不一，乃假托鬼神，言梦见周公，遂立祠于潞水之上。遣巫宣言：“周公欲令仆射急讨李密，当有大功，不则兵皆疲死。”世充兵多楚人，信妖言，故以惑之。众皆请战，遂破密。
　　
　　◎下营择地唐裴行俭讨突厥，军至单于都护府之北际，晓营壕堑既周，遽令移就崇冈。
　　
　　众谓已就安堵，不可劳扰，行俭不从，促徙之。比夜，风雨暴至，前设营所水深丈余。将吏惊服，问行俭何以知之，行俭曰：“自今第如我节制，毋问我所以知也。”五代朱温遣庞师古与葛从周，分统大军渡淮以伐杨行密。师古营清口，其地卑下，或请就高为栅。师古以非太祖命，弗听。淮人决水浸之，请者告曰：“淮人决河上流，水至矣。”师古怒其惑众，斩之。已而，水至，军不战，遂见杀。
　　
　　◎据险春秋时，蔡侯、吴子、唐侯伐楚，会舟于淮，约自豫章与楚夹汉水而阵。
　　
　　楚左司马沈尹戌谓子常曰：“子沿汉而与之上下（沿汉上下，遮勿使渡也），我悉方城外以毁其舟（以方城外人毁吴所舍舟），还塞大隧、直辕、宜厄（三者，汉东三厄狭道也，欲塞之也）。子济汉而伐之，我自后击，必大败之。”既谋而行，楚大夫武城墨谓子常曰：“吴用水，我用革，不可久也，不如速战。”大夫史皇曰：“楚人恶子，而好司马？若司马毁吴舟于淮，塞城口而入（城口，三厄道之总名），是独克吴也。子必速战，不然，不免。”乃济汉而阵，自小别至于大别（《禹贡》：汉水至大别而南入江），三战，子常知不可，遂奔。
　　
　　后汉末，曹操使夏侯渊、张屯汉中。先主进兵汉中，屯于阳平关，南渡沔水，沿山稍前，于定军山作营垒。渊自将大军来争其地。先主乃命黄忠乘高鼓噪攻之，大败渊军，遂斩渊。曹公自长安南征，先主遥策之曰：“曹公虽来，无能为也，我必有汉川矣。”及曹公至，先主敛众拒险，终不交锋。积日不战，兵士亡者多，曹公果引退，先主遂有汉中。
　　
　　晋羊都督荆州，以孟献筑武牢而郑人惧，晏弱城东阳而莱子服，乃进据险要，开建五城，收膏腴之地，夺吴人之资，石城以西尽为晋有。自是前后降者不绝。
　　
　　刘裕讨南燕。慕容超召群臣议拒晋师，大将公孙五楼曰：“吴兵轻果利在速战，初锋勇锐，不可争也。宜据大岘，使不得入，旷日延时，沮其锐气，徐简精骑，循海而南，绝其粮道，别敕段晖率兖州之众，缘山东下，腹背击之，上策也。
　　
　　各命守宰依险自固，收其资储之外，余悉焚芟，使敌无所资，坚壁清野，以待其衅，中策也。纵贼入岘，出城逆战，下策也。”超曰：“京都殷盛，户口众多，非可一时入守；青苗布野，非可卒芟。设使芟苗守城，以全性命，朕所不能。今据五州之强，带山河之固，战车万乘，铁骑万群，纵令过岘，至于平地，徐以精骑践之，此成擒也。”慕容镇曰：“若如圣旨，必须平原用马为便。宜出岘逆战，战而不胜，犹可退守。不宜纵敌入岘，自贻窘迫固也。昔成安公不守井陉之险，终屈于韩信；诸葛瞻不据束马之险，卒擒于邓艾。以为天时不如地利，阻守大岘，策之上也。”超又不从。乃缉吕、梁父二戌，修城隍，简士马，蓄锐以待之。其夏，晋师度自东莞。超遣命其左军段晖等，步骑五万，进据临煦。俄而晋师过岘，超率四万兵就段晖等于临煦，谓公孙五楼曰：“宜进据川源。”晋军至川源，五楼战败而返。裕遣咨议参军檀韶率锐兵攻破临煦，超大惧，单骑奔段晖，众又战败，斩晖。超又奔还广固，徙郭内人入保小城。后超出亡，为裕军所执。
　　
　　后魏遣将伐后燕。慕容宝已平并州，宝在中山，引群臣议之，中山尹符谟曰：“魏军强胜，千里转斗，乘胜而来，勇气兼倍。若逸骑平源。形势弥盛，殆难为敌。宜杜险拒之。”中书令眭邃曰：“魏军多骑，师行剽锐，马上赍粮，不过旬日。宜令郡县聚千家为一堡，深沟高垒，清野待之。至无所掠，资食既尽，不过六旬，自然穷困。”尚书封懿曰：“今魏师十万，天下之劲敌也。百姓虽欲营聚，不足自固。是徒聚粮集兵，以资强寇，且动众心，示之以弱。阻关拒战，计之上也。”慕容麟曰：“魏今乘胜气锐，其锋不可当。宜完守设备，待其敝而乘之。”于是修城积粟，为持久之备。魏攻中山不克，进据博陵鲁口，诸将望风奔退，悉降于魏。
　　
　　后周遣韦孝宽率众攻寿阳，并拔之。初，孝宽到淮南，所在皆密送诚款。然彼五门犹为险要，陈人若开塘放水，即津济路绝。孝宽遽令分兵据守之。陈州剌史吴父立果遣决堰，已无及。于是陈人退奔，江北悉平。
　　
　　唐武德四年，秦王世民围洛宫城，遗王世充书，谕以祸福，世充不报。窦建德悉发众西救洛阳，水陆兼进。世充弟世辨遣其将郭世衡，将兵会之，合十余万，号三十万，军于成皋之东原，筑宫版渚，遣使与世充相闻。秦王集将佐议之，皆请避其锋，郭孝恪曰：“世充穷蹙，垂将面缚。建德远来助之，此天意欲两亡之也。宜据武牢之险以拒之，伺间而动，破之必矣。”记室薛收曰：“世充保据东都，府库充实，所将之兵皆江淮精锐，致死于我，即日之患，但乏粮食耳。以是之故，为我所持。求战不得，守则难久。后建德亲帅大众远来赴援，亦当极其精锐，致死于我。若纵之，至此两寇合纵，转河北之粟以馈洛阳，则战争方始，偃兵无日，混一之期殊有未涯。今宜分兵守洛阳，深沟高垒。世充出兵，慎勿与战。
　　
　　大王亲帅骁锐，先据成皋，厉兵训士，以待其至。以逸待劳，决可克也。建德既破，世充自下。不过二日，两主就缚矣。”世民善之。收，道冲之子也。萧、屈突通、封德彝皆曰：“吾兵疲老，世充凭守坚城，未易猝拔。建德席卷而来，锋锐气盛，吾腹背受敌，非完策也。不若退保新安，以承其敝。”秦王曰：“世充兵摧食尽，上下离心，不烦力攻，可以坐克。建德新破海公，将骄卒精、吾据武牢，扼其咽喉（扼为言扼其要害，如扼其咽喉）。彼若冒险争锋，吾取之甚易。
　　
　　若狐疑不战，旬日之间，世充自溃。城破兵强，气势自倍，一举西克，在此行矣。
　　
　　若不速进，贼入武牢，诸城新附，必不能守。两贼并力，其势必强，何弊之承？吾计决矣。”通等又请解围据险，以观其变。秦王不许，中分麾下，使通等副齐王元吉围守东都，世民将骁勇三千五百人东趣武牢。时正昼，出兵历北邙，抵河阳，超巩而去。世充登城而望，莫之测也，竟不敢出。建德迫于虎牢，不得进，留屯累月，战数不利，将士思归。秦王遣轻骑千余，抄其粮运，又破之。谍者告曰：“建德伺唐军刍尽，牧马河北，将袭虎牢。”秦王固留马千余匹，牧于河渚以诱之，夕还武牢。建德果悉众而自版渚出牛口置阵，北距大河，西薄汜水，南属鹊山（薄，迫也。汜音凡，又音祀，县名，属孟州。属之欲<辶歹>连也），亘二十里，鼓行而进。诸将皆惧，世民将数骑升高丘以望之，谓诸将曰：“贼起山东，未尝见大敌。今度险而嚣，是无纪律；逼城而阵，有轻我心。我按兵不出，彼勇气自衰，阵久卒饥，势将自退。进而击之，无不克者。与公等约甫过日中，必破之矣。”建德列阵，自辰至午，士卒饥倦，皆坐列，又争饮水，逡巡欲退。
　　
　　秦王命宇文士及将三百骑经建德阵，西驰而南，上戒之曰：“贼若不动，尔宜引归，动则引兵东出。”士及至阵前，阵果动，秦王曰：“可击矣。”时河渚马亦至，乃命战。秦王帅轻骑先进，大军继之，东涉汜水，直薄其阵。建德群臣方朝谒，唐骑继来，朝臣趋就，建德召骑兵拒唐兵，阻朝臣不得过，建德挥朝臣令却。
　　
　　进退之间，唐兵已至，建德窘迫，退依东陂。窦抗引兵击之，战小不利。秦王帅骑赴之，所向皆靡，于是诸军大战，尘埃涨天。秦王帅史大奈、程知节、秦叔宝抗引兵击之，战小不利。秦王帅骑赴之，所向皆靡，于是诸军大战，鹿埃涨天。
　　
　　秦王帅史大奈、程知节、秦叔宝、宇文歆卷旆而入，出其阵后，张唐旗帜。建德将士顾见，大溃。追奔三十里，斩首三千余级。建德中槊，窜匿于牛回渚。车骑将军白士让、杨武威逐之，建德坠马，武威下而擒之。
　　
　　李怀光为宁、庆、晋、绛、慈、隰等州节度使，引众城长武，据原首。临泾水，以扼吐蕃空道，自是不敢南侵。
　　
　　五代晋王存[B16H]起师趋汴，至胡柳陂，梁北面行营招讨使贺环结阵而至，横亘数十里，王师银钅仓都蹈其阵。王彦章军先败走，晋辎重在阵西，望见梁旗帜，惊溃入幽州阵。幽州兵亦扰乱，自相蹈籍，晋兵无复部。梁兵四集，势甚盛。
　　
　　陂中有土山，贺环引兵据之。晋王谓将士曰：“今日得此山者胜，吾与汝曹夺之。”即引骑兵先登，李从珂与王建极以步卒继之。梁兵纷纷而下，遂夺其山。日向晡，环阵于山西。晋兵望之，有惧色，诸将以为不若敛兵还营，诰朝复战。阎、宝曰：“王彦章骑兵已入濮阳，山下惟步卒，向晚皆有归志。我乘高赴下击之，破之必矣。”王建极擐甲横槊而进曰：“王但登山，观臣为王破贼。”乃以骑兵大呼陷阵，诸军继之，梁兵大败，弃甲山积，死亡者几三万人。
　　
　　◎先据要地秦师伐韩，围阏与。赵遣将赵奢救之，军士许历曰：“秦人不意赵师至此，其来气盛，将军必厚集其阵以待之。不然，必败。”又曰：“先据北山上者胜，后至者败。”奢即发万人趋之。秦人后至，争山不得上。奢纵兵击之，大破秦军，遂解阏与之围。
　　
