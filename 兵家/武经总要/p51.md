<!-- { "loadSidebar": true } -->
　　邓士美讨王丞宗，士美遣兵马使王献领劲兵一万为前锋。献凶恶恃乱，逗挠不进。遽令召至，数其罪斩之，下令曰：“敢后出者，斩。”士美亲鼓之，兵既合，贼军大败。上大悦，曰：“吾故知士美能办吾事。”
　　高仙芝每出征讨令封常清知留后事。常清有才学，果决，知留后时，仙芝乳母子郑德诠以为郎将，威望动三军。常清出回，诸将皆引前，德诠自后走马突常清而去。常清至使院，命左右密引至厅，凡经数重门，德诠既过，命随后闭之。常清离席谓曰：“常清起自细微，中丞过听，以常清为留后使，郎将何无礼？对中使相凌！”因叱之曰：“郎将须暂死以肃军容。”因令勒回，杖六十，面仆地，拽出。仙芝妻及乳母于门外号哭救之，不得，因以其状上仙芝。览之，惊曰：“已死矣！”及见常清，遂无一言。常清亦不谢。于是军中股栗。
　　宋云州观察使郭进在石岭关，干敏有材，善听断，以钩距得其情，御下有方略，军政严肃。然天性喜杀，士卒少有违令，必置于法。每有讨伐，皆奋不顾死，多致克捷。在西山，宋太祖每遣戍卒，必谕之曰：“汝辈当谨奉法，我犹赦汝，郭进杀汝矣。”其为将严肃如此。
　　马知节徙知定远军时，部民入堡，卒有盗妇人首饰者，护军止笞而遣之。知节曰：“民避外虞而来，反为内寇所掠，此而可恕，何以肃下？”即斩之。又虏众犯塞，民相携入城。知节与之约：有盗一钱者，斩。俄有窃童儿钱二百者，即戮之。自是无敢犯者。
　　◎兵道尚严
　　汉文帝时，贼兵入边，以周亚夫军细柳营。帝至军，吏被甲，锐金刃，控弓弩，持满。天子先驱至，不得入。曰：“军中闻将军令，不闻天子诏。”帝使持节诏曰：“吾欲劳军。”亚夫传言开壁门，士请车骑曰：“将军约，军中不得驱驰。”天子按辔徐行，至营中，为动容，式车曰：“真将军也。”
　　魏平寇将军徐晃既破关羽，诸军皆集，太祖按行诸营，士卒咸离阵而观，独晃营齐整，将士驻阵不动。太祖曰：“徐将军可谓有周亚夫之风也。”
　　宋龙骧将军蒯恩伐鲁余之，其子轨乘胜击恩，矢下如雨，呼声震天地。恩整厉将士，置阵坚严，屡衡之，不少动，乃退。
　　隋杨素为灵州行军总管，讨突厥，驮戎严整，有犯军令者立斩之，无所宽贷。战无不胜，称为名将。
　　杜伏威聚众，自称总管，有敢死之士五千人，号为上募，宠之甚厚，与同甘苦。有攻战，辄令上募击之。及战罢，闲视，有疮在背者便斩之，以其退而被击也。所获赀财，皆以赏军士。及战死者，以其妻妾徇葬。故人自为战，所向无敌。
　　唐文德皇后之葬也，段志玄与宇文士及分统士马，出肃章门。太宗夜使宦官至二将军所，士及开营纳使者。至志玄，闭门不纳，曰：“军门不可夜开。”使者曰：“此有手敕。”志玄曰：“夜中不辨真伪。”竟停使者。至晓，太宗闻而叹曰：“此真将军也，周亚夫无以加焉。”
　　李晟与李怀光同讨朱Г，怀光军辄虏掠驱牛马，百姓苦之。晟军无所侵犯，收复京城，告谕于众百姓安堵，秋毫不犯。后其子克复蔡州，市不改肆，复踵其美。
　　长武城使高崇文统神策军讨刘辟，崇文在长武练卒五千人，常若寇至。及中使至，卯时宣命，辰时出师，兵仗军须，无不备具。
　　五代周韩令坤平杨州，吴人遣孟俊率众数万来逼城，世宗遽命宋太祖皇帝领兵二千援之。帝所领多天武禁兵，有临阵逗挠不用命者，帝必奋剑斫其皮笠，阳为趣战，其实识之。明日尽索皮笠，视有剑迹者，得数千人，立斩以徇。自是人皆死战。
　　◎临敌不顾亲
　　后汉邳肜从光武于河北，时王郎所置信都王捕击肜父弟及妻子，使为书呼肜曰：“降者封爵，不降灭族。”肜涕泣报曰：“事君者不得顾家，肜亲属所以至今得于信都者，刘公之恩也。公方争国事，肜不得复念私也。”会更始将攻拔信都，郎兵败走，肜家属得免。
　　梁羊侃为都官尚书，侯景叛，逼城。侃长子为景所获，执来城下视侃。侃谓曰：“我倾宗报主，犹恨不足，岂复计此一子？幸汝早能杀之！”数日复持来，侃谓曰：“久以汝为死，犹复在耶？吾以身许国，誓死行之，终不以汝而生进退。”因引弓射之。贼感其忠义，亦弗之害。
　　唐肃宗即位于灵武，仆固怀恩从郭子仪赴行在所。时同罗部落自西京叛，北寇朔方，子仪与怀恩击之，恩子汾领徒击贼，兵败而降，寻又自拔而归。怀恩叱而斩之。将士慑骇，无不一当百，遂破同罗。
　　◎仁爱
　　晋羊祜为平南将军，增修德信以怀。吴初附，每于吴人交兵，克日方战，不为掩袭之计。将帅有欲进谲诈之策者，饮以醇酒，使不得言。人有略吴二儿为俘者，祜遣送还其家。后吴将夏详、邵ダ等来降，二儿之父亦率其属与俱。吴将陈尚、潘景来寇祜，追斩之，美其死节而厚加殡殓，景、尚子弟迎丧，以礼遣还。吴将邓香掠夏口，祜募生缚香，既至，宥之。香感其恩，率部曲面降。祜出军行吴境，刈谷为粮，皆计所侵，送绢偿之。每会众江沔游猎，常止晋地，若禽兽先为吴人所伤，而为晋兵所得者，皆封还之。于是吴人翕然悦服，吴将陆抗告其戍曰：“彼专为德，我专为暴。”是不战而自服也。
　　宋檀道济为高祖北伐前锋，至洛阳，凡拔城破垒，俘四十余人。议者谓应戮以为京观，道济曰：“伐罪吊民，正在今日。”皆释而遣之。于是戎夷感悦，相率归之者众。
　　刘π为宁朔将军，会预州刺史商琰反，诏π辅国将军讨之。及琰开门请降，π令三军不得妄动，城内秋毫无所失。百姓感曰来苏。百姓生为立碑。
　　唐程名振，武德初遥授永年令，率兵经略河北。名振夜袭邺，俘其男女千余人。去邺八十里，闻妇女有乳汁者九十余人，悉放遣之。邺感其仁。
　　唐刘仁轨检校带方州刺史，勒兵镇守。初百姓经福信之乱，合境凋残，僵尸相属。仁轨始令收敛骸骨，瘗埋吊祭之，赈贷贫乏，存问孤老，条录户口，人怀其惠。
　　宋开宝中，江南李煜违诏，称疾不朝，治城垒，缮甲兵，渐失藩臣礼。诏曹彬、李汉琼、田钦橐率兵先赴荆南，发舟舰；又命潘美发骑士共十余万，水陆齐进。太祖语彬曰：“南方之事，一以委卿。切勿暴掠生民，惟示威令使自归顺，不须急击。”彬等率士卒晨夜攻城，长围中。彬每缓师，冀煜之归服。煜常为左右所惑，及凿城将陷，彬又使人入谕曰：“事势如此，所惜者一城生聚，生能归命，策之上也。”煜犹豫不决，翌日城陷。彬申严禁暴之令，兵不血刃。煜与其臣百余人诣军门请罪，彬慰安之，待以宾礼，请煜入宫治装，尽以其礼归京师。彬殿数骑待于宫门外，煜既入，左右密启彬曰：“纵煜入宫，或致不测，为之奈何？”彬笑曰：“煜甚懦，素无断，既已降，必不能自引决。”果如彬言。伪朝文武官吏赖彬保全，各得其所，亲属为军士所掠者即遣还之。因大搜军中，无得匿人妻女。仓廪府库委转运使按籍检视，彬一不问。
　　◎士卒同甘苦
　　齐田穰苴为将，阅士卒次舍井灶饮食，问疾医药，身自抚循之。悉取将军之资粮享士卒，平分粮食，比其羸弱者。三日而后勒兵。病者皆求行，争奋出为之赴战。晋师败走。
　　汉耿秉击贼寇，休止不结营部，然远斥侯，明要誓。有警，军阵立成。士卒皆乐为之死。
　　唐朱Г之乱，李晟于畿甸率聚征贼，吏民乐输守，御益固，由是军不乏食。神策军家族多陷于Г，晟家亦百口在贼中。左右或有言及家者，晟因泣下曰：“乘舆何在，而敢恤家乎？”Г又使晟小吏王无忌之婿诣晟军，且曰：“公家无恙，城中有书问。”晟曰：“尔敢与贼为间！”遽命斩之。时供输不至，盛夏，军士或衣裘褐，晟以同甘苦，每以大义奋激士心，士卒无离叛者。
　　五代王晏球围贼城既久，帝遣使督攻城。晏球曰：“贼垒坚峻，但食三州租税，抚恤黎民，爱养军士，彼自当鱼溃。”帝然其言。晏球能与将士同其甘苦，所得禄赐、私财尽以飨士，日具饮馔，与将校宴饮。待军士有礼，军中无不敬伏。其年冬，平贼。自初至于城拔，不戮一士，上下欢心。物议以为有将帅之略。
　　◎亲受矢石
　　春秋时，晋师伐Τ阳，荀偃、士モ帅师攻Τ阳，亲受矢石（躬在矢石间）。
　　唐崔义元为婺州刺史，属睦州女子陈硕真举兵，及其遣党童文宝领徒四千人掩袭婺州，义元将督兵拒战。时百姓讹言：“硕真当升天，犯其兵马者无不灭门。”众皆忄匈惧。司功参军崔元籍言于义元曰：“起兵仗顺，犹且不成，此乃妖诳，岂能得久？”义元以为然，因命元籍为先锋，义元率兵继进。至下淮戍，擒其间谍二十余人。诘朝进击，身先士卒，左右以盾蔽箭，义元曰：“刺史尚欲避箭，谁肯致死？”由是士卒戮力，斩首数百级，余悉许其归首。进兵至睦州界，归降万计。
　　宋游瑰以德宗出幸奉天，卫兵未集，与庆州刺史俞惟明合兵三千赴难，自乾陵北过赴醴泉，以拒Г。会有人自京城来，言贼信宿当至，上遽令追游瑰等军。才入壁，Г党果至，乃出斗城下，小不利，乃退入城。贼急夺门，游瑰与贼隔门血战。贼日攻城，游瑰等惟守，躬当矢石，不暇寝食。赴难之功，游瑰首焉。
　　宋初征河东，太宗每躬擐甲胄，蒙犯矢石，指挥戎旅。左右有谏者，上曰：“将士争效命于锋镝之下，朕岂忍坐观？”士卒闻之，人百其勇，皆冒白刃，争为先登。凡控弦之士数十万，列陈于乘舆首，蹲甲交射，矢集于贼城上如猬毛。每给诸军矢数百万，必顷刻而尽。捕得生口云：“继元城中募市所射之箭，以十钱易一支，凡得百余万，集聚而贮之。”太宗闻之，笑曰：“此箭为我畜也。”及城降，尽得之。时又以牛革为洞屋，猛士数百蒙以攻城，上欲亲至其中，慰劳士卒。彰德军节度李汉琼法请曰：“晋阳孤垒，危若累卵，诸军用命，战士贾勇，堞城之下，矢石如雨，陛下奈何以万乘之尊，欲亲临之？若不听臣言，臣愿先死！”上甚嘉之。
　　◎抚士
　　春秋时，楚师伐宋，围萧，萧溃。楚大夫申公巫臣曰：“师人多寒。”楚子于是巡三军，抚而勉之。三军之士皆如挟纩（纩，绵也。言其亡寒也）。
　　魏吴起为将，与士卒最下者同衣食，卧不设席，行不乘骑，亲果粮，与士分劳。卒有病疽者，吴起为吮之。卒母闻而哭。或谓其母曰：“子，卒也，而将自吮其疽，何哭为？”母曰：“非然也。往年吴公吮其父，父战不旋踵，遂死于敌。今又吮其子，妾不知其死所矣，是以哭之。”于是击秦，拔其五城。
