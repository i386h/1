<!-- { "loadSidebar": true } -->
　　后汉段为破羌将军，以征西羌。行军仁爱士卒，疾病者亲自瞻省，争为裹创。在边十余年，未尝一日蓐寝。与士同甘苦，故皆乐为死战。
　　皇甫规为中郎将，持节监讨零吾等羌。会军中大疾，死者十三四。规亲入庵庐，巡视将士，三军感悦，东羌遂使乞降。
　　唐太宗亲征高丽，驾次定州城北门，亲慰抚之。有徒卒一人病不能起，太宗自至床前问其所苦，仍勒州县厚加供给。凡在征人忻然，纵有病者，悦以忘疲。师次白岩城，将军李思摩中弩矢，太宗亲为之吮血。由是，从行文武竞思奋励。及军回，行次柳城，招集战亡人骸骨，设大牢以祭之。太宗恸哭尽哀，军人无不洒泣。兵士观者，归家以告，其父母曰：“吾儿之死，天子哭之，死无所恨！”
　　司空李每将兵在军，识某臧否，闻人片善，扼腕而从。事捷之日，多推功于下。前后在军所得金帛，皆散之将士。以是人皆为用，所向皆克捷。及薨，哭之或有呕血者。
　　宋王超为将，善统部分，御下有恩，与高琼同典禁旅。常休假地，适遇营垒军校不时伺知者，琼即棰罚。超阻之，以为非公行，不当加罪。
　　◎得士心
　　齐田横为韩信袭击，走归彭越。汉灭项籍后，横与其徒属五百人入海，居岛中。帝使使招横，赦罪而召之曰：“横来，大者王，小者侯。不来，发兵加诛。”横乃与其客二人乘传诣洛阳，至尸乡厩置，谓其客曰：“陛下所以欲见我，不过欲一见我面貌耳。陛下在洛阳，今斩吾头，驰三十里间，形容尚未能改，犹可知也。”遂自刎，令客奉其头，从使者驰奏之。帝以王者礼葬之。横既葬，二客穿其冢旁，皆自刎。馀五百人在海岛间，闻横死，亦皆自杀。于是乃知田横之兄弟能得士心也。
　　汉将军李广，得赏赐辄分麾下，饮食与士卒共之。将兵乏绝处，见水，士卒不尽饮，不近水；不尽餐，不尝食。士卒以此皆乐为用。及死之日，皆为垂涕。
　　魏将诸葛诞守寿春，以司马氏累代擅权，遂举兵，以辅魏室为辞。司马文王率师讨之，寿春城陷。诞死，文王招其徒，不降。且招且战，数百人拱手为列，每斩一人，辄欲降之，皆曰：“为诸葛公死，不恨。”以至于尽，无一人降。时人比之田横耳。戍将于铨叹曰：“大丈夫受命其主，以兵救人，既不能克，又束手于敌，吾所不取。”乃免胄冒阵而死。其得士心如此。
　　曹真每征行，与将士同劳苦。军赏不足，辄以家财颁赐士卒，皆愿为用。
　　晋王为巴郡太守，郡边吴境，兵士苦役，生男多不养。仍严其科条，宽其徭课，其产育者皆与休复，所全活者数千人。及伐吴，先在巴郡之所全育者皆堪徭役供军。其父母戎之曰：“王府君生尔，尔必勉之，无爱死也。”
　　唐乌重胤为河阳节度，讨蔡州，贼将有李端者，过氵殷河降重胤。其妻为贼束缚于木，脔肉至死，将绝，犹谓其夫曰：“善事乌重胤。”其得人心如此。
　　◎得士死力
　　西魏将王思政守颍川郡，东魏帅师十万攻之，备尽攻击之术，以颍水灌城陷之。思政知事不济，率左右谓曰：“义士受恩，遂辱王命，力屈道穷，计无所出，惟当效死以谢朝恩耳。”因仰天大哭。左右皆号恸。思政向西再拜，便欲自刎。众共止之，不得引决。及城陷日，颍川士卒八千，存者才三千人，终无叛者。
　　◎贵先见
　　春秋时，秦师袭郑，过周北门，左右免胄而下（兵车，非大将，御者在中，故左右下御），超乘者三百。王孙满尚幼，观之，言于王曰：“秦师轻而无礼（谓过天子门不卷甲束兵，而起乘示勇也），必败。轻则寡谋，无礼则脱（脱，易也），入险而脱，又不能谋，能无败乎？”晋人败秦师于ゾ。
　　魏师诸葛诞据寿春反，魏将王基讨之。吴遣朱异来救诞于安城。诏王基引诸军转据北山。基谓诸将曰：“今围垒转固，兵马向集，但当精修守备，以待越逸。而更移兵守险，使当放纵，虽有智者，不能善后矣。”遂守，便宜上疏曰：“今与贼家对敌，当不动如山。若迁移依险，人心摇荡，于势大损。诸军并据深沟高垒，众心皆定，不可倾动，此御兵之要也。”书奏，报许。寿春竟拔。司马文王与基书曰：将军上违诏命，下拒众议，终至制敌擒贼，虽古人所述，不过也。”
　　后魏薛永宗叛，帝西巡，进军围之。永宗出兵欲战，帝问崔浩曰：“今日可击否？”浩曰：“永宗未知陛下自来，人心安固。北风迅疾，宜急击之，须臾必避。若等明日，恐见官军盛大，必夜遁走。”帝从之，永宗溃灭。车驾济河，前驱告贼在渭北，帝至洛水桥，贼已夜遁。诏问浩曰：“盖吴在长安北九十里，渭水北谷草不备，欲渡渭南西行何如？”浩曰：“盖吴营去此六十里，贼魁所右。击蛇之法，当先破头，头破则尾岂能动？宜乘势先击吴，今军往一日便到，吴平之后，回向长安，亦一日而至。一日之乏，未便损伤。臣愚请宜从北道，若从南道，则盖吴徐入北山，卒未可平。”帝不从，乃渡渭南。吴闻帝至，尽散入山林，果如浩言。军无所克，帝悔之。
　　◎知己知彼
　　前汉高帝筑坛拜韩信为大将军，问曰：“将军何以教寡人策？”信曰：“今东乡争权天下，岂非项王耶？”上曰：“然。”信曰：“大王自料勇悍仁强孰与项王？”曰：“弗如也。”信拜贺曰：“惟信亦以为大王弗如也。然臣尝事项王，请言项王为人也。喑鸣猝嗟，千人皆废（猝嗟，犹言出嗟也。言羽一出嗟，千人皆失气也），然不能任属贤将，此特匹夫之勇也。大王之入武关，秋毫无所害，除秦苛法，与民约法三章，秦民亡不欲得大王王秦者。于诸侯之约，大王当王关中，关中民户知之。而失职之蜀，民亡不恨者。今王举而东，三秦可传檄而定也。”于是汉王听信计，举兵东出。
　　项羽围汉王于荥阳，汉王患之，请割荥阳以西以和。项王不听。汉王谓陈平曰：“天下纷纷，何时定乎？”平曰：“然！项王为人，恭敬爱人，士之廉节好礼者多归之。至于行赏功爵邑重之（言爱惜之），士亦以此不附。今大王人少礼，士廉节者不来，然大王能饶人以爵邑，士之顽顿嗜利无耻者，亦多归汉。诚各去两短，集两长，天下指麾即定矣。”
　　高帝时，黥布反，帝召薛公，以问，对曰：“使布出于上计，东取吴，西取楚，并齐取鲁，传檄燕赵，固守其所，山东非汉之有也。出中计，东取吴，西取楚，并韩取魏，据敖仓之粟，塞城皋之险，胜败之数未可知也。出下计，东取下蔡，归重于越，身归长沙，陛下高枕而卧，汉无事矣。”上曰：“是计将安出？”对曰：“必出下计。布，故郦山之徒也，自致万乘之主，此皆为身不顾后，为百姓万世虑者也。故出下计。”果如薛公揣之，东击荆，荆王刘贾败死（时贾都丹徒），汉终破布。
　　后汉末，曹公征荆州，刘琮降，得其水军及步兵，遂遗书孙权云：“今将水军八十万，当于将军会猎于长洲之苑。”将士闻之，恐。权延见群下，问以计策，咸曰：“曹操托名汉相，挟天子以征四方，动以朝廷为辞。今日拒之，事更不顺。且将军大势可以拒操者，长江也。刘表治水军，蒙冲斗舰千数，操悉浮以沿江，兼有步兵，水陆俱下，此为长江之险已与我共之矣，而势力众寡又不可论。愚谓大计不如迎之。”权将周瑜曰：“不然。操虽托名汉相，其实汉贼。将军以神武雄材，兼仗父兄遗烈，割据江东，地方数千里，兵精足用。英雄乐业，尚当横行天下，为汉家除残去秽，况操自送死而可迎之耶？请为将军筹之：今使北土已安，操无内忧，能旷日持久来争疆场，又能与我校胜负于舟楫可乎？今北土既未安，加以马超、韩遂在关西，为操后患。且舍鞍马，仗舟楫，于吴越争衡，本非中国所长。又今盛寒，马无藁草，驱中国士众，远涉江湖，不习水土，必生疾病。此数四者，用兵之患也，而操皆冒行之。瑜请得精兵三万人，进往夏口，保为将军破之。”权曰：“君言当击，甚与孤合。”权拔刃斫前奏按曰：“诸将吏敢复言迎曹操者，此按同。”果有赤壁之捷焉。
　　蜀大将诸葛亮悉大众十万，由斜谷出始平，据武功五丈原。魏将司马宣王帅师拒之，与亮对于渭南。亮分兵屯田，为久驻之基，屡使交书及致巾帼（音虢，妇人之饰），以怒宣王。宣王亦屡表请战，魏使卫尉辛毗杖节而到，贼不复出矣。亮曰：“彼本无战心，所以固请者，示武于众矣。将在军，君命有所不受。苟能制吾，岂千里请战耶？”宣王使二千余人就军营东南角，大声称“万岁”。亮使问之。答曰：“吴朝有使至，请降。”亮谓曰：“计吴朝必无降法。卿是六十老翁，何烦诡诳如此？”懿与亮相持百余日，亮卒于军中。及军退，宣王乃行其营垒，曰：天下奇才也。
　　陈将吴明彻进逼寿阳，北齐将王琳拒守，又遣大将皮景和率兵数十万来援，去寿阳三十里，顿军不进。诸将咸曰：“坚城未拔，大援在近，不审明公计将安出？”明彻曰：“兵贵在速，而彼结营不进，自挫其锋，吾知其不敢战明矣。”于是躬擐甲胄疾攻，一鼓而克寿阳。
　　◎料敌主将
　　春秋时，楚伐郑，晋师救之，晋楚遇于鄢陵。范文子不欲战，至曰：“楚有六间，不可失也。其二卿相恶（子重、子反），王卒以旧（罢老不代），郑陈而不整，蛮军而不陈（蛮夷人楚者不结陈），陈不违晦（晦月终阴之尽，故兵家以为忌），在陈而嚣，合而加嚣（陈合宜静，而楚有声）。各顾其后，莫有斗心（人恤其所底）。旧不必良，以犯天忌，我必克之。”楚子登巢车以望晋军（巢车，车上为木鲁），子重使太宰伯州犁侍于王后（州犁，晋伯宗子，前年奔楚），王曰：“骋而左右，何也？”曰：“召军吏也。”“皆聚于中军矣。”曰：“合谋也。”“张幕矣。”曰：“虔卜于先君也。”“彻幕矣。”曰：“将发命也。”“甚嚣且尘上矣。”曰：“将塞井夷灶而为行也。”“皆乘矣，左右执兵而下矣。”曰：“听誓也（左将师右军右）。”“战乎？”曰：“未可知也。”“乘而左右皆下矣。”曰：“战祷也（祷请于鬼神）。”伯州黎以王卒告王（公晋侯）。苗贲皇在晋侯之侧，亦以王卒告（贲皇，楚斗椒子）。皆曰：“国士在，且厚，不可当也（晋侯左右皆以伯州犁在楚，知晋之情，且谓楚众多，故惮合战，与苗贲皇意异）。”苗贲皇言于晋侯曰：“楚之良在其中军王族而已，请分良以击其左右，而三军萃于王卒，必大败之。”终如其言，败楚师于鄢陵。
