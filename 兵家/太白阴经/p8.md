<!-- { "loadSidebar": true } -->
　　乾粮，十分一人一斗二升，一军一千五百石。

　　麸袋，十分一万二千五百口，韦皮缝可绕腰，受一斗五升。

　　马盂，十分一万二千五百口，皆坚木为之，或熟铜，受三升；冬月可以暖食。

　　刀子、锉子、钳子、钻子、药袋、火石袋、盐袋、解结锥、砺石，各十分一十一万二千五百事。

　　麻鞋，三十分三万七千五百緉，摊子、[熜以革易火][革蒙][水齿]子，各十分三万七千五百事。

　　桍帑、抹额、六带帽子、毡帽子，各十分六万二千五百事。

　　毡床，十分一万二千五百领。

　　皮裘、皮裤，各三分七千五百领，或诈为蕃兵，用柳鑵栲栳各三分五千口。

　　皮囊袋，亦得锹鎚斧锯凿，各二分一万二千五百事。

　　鎌，四分五千张。

　　切草刀，二分二千五百张。

　　布行槽，一分一千二百五十具。

　　大小胡瓢，二分二千五百枚。

　　马军鞍辔革带，十分三万七千五百具。

　　人药，一分三黄丸、水解散、疟痢药、金枪刀箭药等五十贴。

　　披毡、披马毡、引马索，各十分计三万七千五百事。马军无幕，故以披毡代。

　　插键，十分一万二千五百具。

　　绊索，二十分二万五千条。

　　皮毛及连枝中半中皮条，三十分三万七千五百条，备收贼杂使用。

　　右各队备办公廨，军装并须赉行，贮备使用，勿令临时有缺。



卷四预备



　　预备总序

　　经曰：不备不虞，不可以帅师。愚者有备，与智者同功。故天子有道，守在四境；诸侯有道，守在四邻国，所以立疆场、关塞、亭障者，将欲别内外、乖夷狄；置烽燧刁斗者，所以警边、徼厉士卒也。

　　筑城篇第四十三

　　经曰：先王之制，大都不过三国之一，中五之一，小九之一，故曰：都城过百雉，国之害也。今诸侯之城，方两京之城，阔狭合五之一，其高为边隅之守，不可为节制。古今度城之法者，下阔与高倍，上阔与下倍，城高五丈，下阔二丈五尺，上阔一丈二尺五寸，高下阔狭，以此为准。

　　料功，以下阔加上阔，得三丈七尺五寸，半之得一丈八尺七寸五分，以高五丈乘之，一丈之城积数得九十三丈七尺五寸，每一工日筑二丈，计工四十六人日筑城一丈，余七尺五寸一步，计役二百七十八人，土余五丈一百步，计工二万七千八百二十人，余一丈土，一里，计工一十万一百九十人，余一丈土，率一里，则十里可知，其出土负篑，并计二丈土，其羊马城於濠内，筑高八尺，上至女墙，计工准上。

　　凿濠篇第四十四

　　经曰：濠面阔二丈、深一丈、底阔一丈，以面阔积数三丈半之，得数一丈五尺；以深一丈乘之，凿濠一尺，得数一十五丈。每一工日出土三丈一尺，计工五人。一步，计工三十人；一里，计工一万八千人。一里为率，则百里可知。

　　弩台篇第四十五

　　经曰：台高下与城等，敌去我城百步，台相去亦如之，下阔四丈、高五丈，上阔二丈，上建女墙，台内通暗道，安屈膝软，梯人上，便卷收之中，设毡幙，置弩手五人，备乾粮水火，等候敌近城垒，则攒弩射其首将。

　　烽燧台篇第四十六

　　经曰：明烽燧於高山，四望险绝处置；无山，亦於平地高迥处置。下筑羊马城，高下任便，常以三五为准。台高五丈，下阔三丈，上阔一丈，形圆上盖圆屋，覆之屋径，阔一丈六尺，一面跳出三尺，以板为之，上覆下栈，屋上置突灶三所，台下亦置三所，并以石灰饰其表里，复置柴笼三所，流火绳三条在台侧，上下用软梯，上收下垂，四壁开孔，望贼及，安置火筒，置旗一面、鼓一面、弩两张，炮石、垒木、停水瓮，乾粮、生粮，麻縕火钻、火箭、蒿艾、狼粪、牛粪，每夜，平安举一火，闻警举二火，见烟尘举三火，见贼烧柴笼。如早夜平安，火不举，即烽子为贼提。一烽六人，五人烽子，递知更刻，观望动静，一人烽卒知文书、符牒传递。

　　马铺土河篇第四十七

　　经曰：每铺相去四十里，如驿近远於要路山谷间，牧马两匹与游奕计会，有事警急，烟尘入境，则奔驰相报。

　　置土河於山口，贼路横截，道凿之，横阔二丈、深二丈，以细沙散土填平，早夜行检，扫令平净，有狐兔入境，亦知足迹多少，况於人马乎！

　　游奕地听篇第四十八

　　经曰：於奇兵中，选骁果、谙山川井泉者，与烽子马铺土河，计会交牌，日夕逻候於庭障之外，捉生事，问敌营虚实，我之密谋，勿令游奕人知。其副使子将并久谙军旅、好身手者任。

　　地听，选少睡者，令枕空胡[上皿下鹿]卧，有人马行三十里外，东西南北皆有响见於胡[上皿下鹿]中，名曰：地听。可预防奸，野猪皮为胡[上皿下鹿]尤妙。

　　报平安篇第四十九

　　经曰：报平安者，诸营铺百司主掌皆入五更，有动静报虞候知，左右虞候早出，大将军牙前带刀，磬折大声通曰：左右厢兵马及仓库营并平安。诺。复退本班。如有盗贼动静紧急，即具言其事，若在野行军，即言行营兵马及更铺并平安。

　　严警鼓角篇第五十

　　经曰：夫城军野营，行军在外，五更初、日没时，搥鼓一通，三百三十搥为一通。鼓音止，则角音动。吹一十二声，角为一叠。角音止，鼓音动。如此三鼓、三角而昏明毕。行军，第一角声，动兵士起；第二角声动，内外办角音绝兵马齐动而发。

　　定铺篇第五十一

　　经曰：每日戍时，严警，鼓角初动，虞候领甲士十二队，建旗帜、立号头巡军营及城上，如在野巡营，外定更铺疏密，坐者喝曰：是甚麽人？巡者答曰：虞候总管某乙巡。坐喝曰：作甚行？答曰：定铺。坐喝曰：是不是行？答曰：是。如此者三喝三答，坐曰：虞候总管过。号头及坐喝用声雄者充。

　　夜号更刻篇第五十二

　　经曰：夜取号於大将军处，粘藤纸二十四张，十五行界印缝安标轴，题首云：某军某年某月某日号簿。每日戍时，虞候判官持簿於大将军幕前取号，大将军取意於一行中书两字，上一字是坐喝，下一字是行答。於将军前封锁，函付诸号，各到彼巡检所，主首以本钥匙开函，告报不得令有漏泄，一夜书一行，二十四张三百六十行，尽一载，别更其簿。更漏牌一日一夜，凡一百刻，以竹马为一百，牌长三寸、阔一寸，逐月题云：某月更牌。一日一夜计行二百里，探更人每刻徐疾，行二里，常取月中气为正。

　　雨水正月中，夜传牌四十九分，一更传牌九，余一里一百七十三步三尺二寸。

　　春分二月中，夜传牌五十一分，一更传牌十。

　　谷雨三月中，夜传牌三十七分，一更传牌七，余一里十四步二尺。

　　小满四月中，夜传牌三十六三分，一更传牌七，余一百七十步四尺八寸。

　　夏至五月中，夜传牌三十五分，一更传牌七。

　　大暑六月中，夜传牌三十六三分，一更传牌七，余一百七十五步一尺二寸。

　　处暑七月中，夜传牌三十六三分，一更传牌七，余一百七十五步一尺二寸。

　　秋分八月中，夜传牌四十四五分，一更传牌八余一里二百八十六步一尺二寸。

　　霜降九月中，夜传牌四十九五分，一更传牌九余一百一十八步五尺六寸。

　　小雪十月中，夜传牌五十三三分，一更传牌十余一里一百一十五步一尺二寸。

　　冬至十一月中，夜传牌五十五，一更传牌十一。

　　大寒十二月中，夜传牌五十三二分，一更传牌十余一里一百二十五步一尺二寸。

　　右件古法多不合今。

　　乡导篇第五十三

　　经曰：即鹿无虞，从入於林中。不用乡导，难得地利。夫用乡导者，不必土人，但谙彼山川之险易、敌之虚实，即可任也。赏之使厚，收其心也；备之使严，防其诈也。是故，锡之以官爵，富之以财帛，使有所恋；匹之以妻子，使有所怀。然後察其辞，监其色，覆其言，始终如一，可以用之也。

　　井泉篇第五十四

　　经曰：沙碛卤莽之中，有水野马黄牛之踪，寻之有水，乌鸟所集处有水，地生葭苇菰蒲之处有伏泉，地有蚁壤之处下有伏泉。

　　迷途篇第五十五

　　经曰：远征迷途，南北不分，当以北辰为正。

　　正月，昏参中、朝尾中。　　二月，昏弧中、朝建星中。

　　三月，昏七星中、朝牵牛中。四月，昏翼中、朝婺女中。

　　五月，昏亢中、朝危中。　　六月，昏心中、朝奎中。

　　七月，昏建中、朝毕中。　　八月，昏牵牛中、朝觜中。

　　九月，昏虚中、朝柳中。　　十月，昏危中、朝七星中。

　　十一月，昏东壁中、朝轸中。十二月，昏娄中、朝氐中。

　　其阴雪，则用老马引前。昔齐桓公伐孤竹，值雪迷道，驱老马寻途，不迷。

　　搜山烧草篇第五十六

　　经曰：军至险阻、沟涧、林薄、翳荟、葭芦、草莽之处，鹳翔鸟舞不下，伏兽惊起，草木无风而动，必谨察之，恐伏奸也。

　　边城十月一日烧草及恶山、深谷、大川、连水、左近草树，虏骑若来，无所伏藏。

　　前茅後殿篇第五十七

　　经曰：《周礼》：挈壶，以令军井；挈辔，以令军舍；挈畚，以令军粮。前茅虑无建旗帜以表之，皆古法也。今以先锋令先探井泉、水草，宿止贼路与乡导计会，乃进军战，则有喝後，皆拔白刃以临之，使进如退却，便斩；敌来追我，则後殿与战，无惊扰大军也。

　　衅鼓篇第五十八

　　经曰：军临敌境，使游奕捉敌一人，立於六纛之前而祝曰：“胡虏不道，敢干天常，皇帝授我旗鼓，翦灭凶渠。见吾旗纛者，目眩；闻吾鼓鼙者，魄散。”令散人跪纛前，乃腰斩之，首横路之左，足横路之右，取血以衅鼓鼙，大纛从首足间过，兵马六军从之，而往出胜敌，亦名祭敌。

　　屯田篇第五十九

　　经曰：洪范八政，以食为先。是以商鞅入秦，行垦草之令；夷吾霸齐，富农功之术。夫地所以养人，城所以守地，战所以守城。务耕者，其人不衰；务守者，其地不危；务战者，其城不围。四海之内、六合之中有奚贵？曰：贵於土。奚贵於土？曰：人之本。奚贵於人？曰：国之本。是以兴兵伐叛，而武爵任；武爵任，则兵胜。按民务农，则粟富；粟富，则国强。人主恃农战而尊，三时务农，一时讲武，使士卒出无余力，入有余粮，所谓兴兵而胜敌，按兵而国富也。

