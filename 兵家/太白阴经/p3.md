<!-- { "loadSidebar": true } -->
　　夫有道之主，能以德服人；有仁之主，能以义和人；有智之主，能以谋胜人；有权之主，能以势制人。见胜易，知胜难。语曰：“先王耀德不观兵，兵戢而时动，动则威，观则玩，玩则无震。”故有衣冠之会，未尝有歃血之盟；有革车之会，未尝有战阵之事。兵者，不祥之器，不得已而用之。古先帝王所以举而胜人，成功出於众者，先文德以怀之怀之；不服，饰玉帛以啗之；啗之不来，然後命上将练军马、锐甲兵，攻其无备，出其不意。所谓叛而必讨，服而必柔。既怀既柔，可以示德。书曰：“戒之用休，董之用威。”夫如是，则四夷不足吞，八戎不足庭也。

　　庙胜篇第十三

　　经曰：天贵持盈不失，阴阳四时之纲纪；地贵定倾不失，生长均平之土宜。人贵节事，调和阴阳，布告时令，事来应之，物来知之，天下尽其忠信、从其政令。故曰：“天道无灾，不可先来；地道无殃，不可先倡；人事无失，不可先伐。”四时相乘，水旱愆和，冬雷夏霜，飞虫食苗，天灾也。山崩川涸，土不稼穑，水不涧下，五果不树，八谷不成，地殃也。重赋苛政，高台深池，兴役过差，纵酒荒色，远忠昵佞，穷兵黩武，人失也。上见天灾，下睹地殃，傍观人失。

　　兵不法天，不可动；师不则地，不可行；征伐不和於人，不可成。天赞其时，地资其财，人定其谋。静见其阳，动察其阴，先观其迹，後知其心。所谓胜兵者，先胜而後求战；败兵者，先战而後求胜。故曰：“未战而庙算胜者，得算多矣。未战而庙算不胜者，得算少矣。多算胜，少算不胜，而况於无算乎！以此观之胜负见矣。”

　　沉谋篇第十四

　　经曰：善用兵者，非信义不立，非阴阳不胜，非奇正不列，非诡谲不战；谋藏於心，事见於迹。心与迹同者败，心与迹异者胜。兵者，诡逆也。能而示之不能，用而示之不用。心谋大，迹示小；心谋取，迹示与。惑其真，疑其诈；真诈不决，则强弱不分。湛然若玄元之无象，渊然若沧海之不测。如此，则阴阳不能算，鬼神不能知，术数不能穷，卜筮不能占，而况於将乎！夫善战者，胜败生於两阵之间；其谋也，策不足验；其胜也，形不足观。能言而不能行者，国之害；能行而不能言者，国之用。故曰：“至谋不说，大兵不言，微乎！神乎！故能通天地之理，备万物之情。”是故，贪者利之，使其难厌；强者卑之，使其骄矜；亲者离之，使其携贰。难厌则公正阙，骄矜则虞守亏，携贰则谋臣去。

　　周文利殷，而商纣杀；勾践卑吴，而夫差戮；汉高离楚，而项羽亡。是故，屈诸侯者以言，役诸侯者以策。夫善兵者，攻其爱，敌必从；捣其虚，敌必随；多其方，敌必分；疑其事，敌必备。从随不得城守，分备不得并兵，则我佚而敌劳，敌寡而我众。夫以佚击劳者，武之顺；以劳击佚者，武之逆；以众击寡者，武之胜；以寡击众者，武之败。能以众击寡，以佚击劳，吾所以得全胜矣。夫竭三军气、夺一将心、疲万人力、断千里粮，不在武夫行阵之势，而在智士权算之中。弱兮柔兮，卷之不盈怀袖；沉兮密兮，舒之可经寰海。五寸之键，能制阖辟；方寸之心，能易成败。智周万物而不殆，曲成万物而不遗。顺天信人，察始知终，则谋何虑乎不从哉！

　　子卒篇第十五

　　经曰：古者，用人之力，岁不过三日，籍歛不过什一。公刘好货，居者有积仓，行者有裹粮。太王好色，内无怨女，外无旷夫。文王作刑，国无冤狱。武王行师，士乐其死。古之善率人者，未有不得其心而得其力者也，未有不得其力而得其死者也。故国必有礼信亲爱之义，然後人以饥易饱；国必有孝慈廉耻之俗；然後人以死易生。人所以守战至死不衰者，上之所施者厚也。上施厚，则人报之亦厚。且士卒之於将，非有骨肉之亲，使冒锋镝、突干刃、死不旋踵者，以恩信养之、礼恕导之、小惠渐之，如慈父育爱子也。故能救其阽危、拯其涂炭，卑身下士，齐勉甘苦，亲临疾病，寒不衣裘，暑不操扇，登不乘马，雨不张盖。军幕未办，将不言坐；军井未通，将不言渴。妻子补绽於行间，身自分功於役作。箪醪之馈，必投於河；挟纩之言，必巡於军。是以，人喜金铎之声、勇鼓鼙之气者，非恶生而乐死，思欲致命而报之於将也。故曰：“视卒如婴儿，故可与之赴深溪；视卒如爱子，故可与之俱死。厚而不能使，爱而不能令，乱而不能理，譬如骄子，不可用也。是故令之以文，齐之以武，是谓必取。”语曰：夫妻谐，可以攻齐；小夫怒，可以攻鲁。王翦、李牧、吴起、田穰苴竟如此而兵强於诸侯也。

　　选士篇第十六

　　经曰：统六军之众，将百万之师，而无选锋，浑而杂用，则智者无所施其谋，辨者无所施其说，勇者无所奋其敢，力者无所着其壮，无异独行中原，亦何所取於胜负哉！故孙子曰：“兵无选锋，曰北。”

　　夫选士以赏，赏得其进；用士以刑，刑慎其退。古之善选士者，悬赏於中军之门，有深沉谋虑出人之表者，以上赏而取之，名曰：“智能之士”。有辞纵理横、飞箝捭阖，能移人之性、夺人之心者，以上赏而礼之，名曰：“辩说之士”。有得敌国君臣问间请谒之情性者，以上赏而礼之，名曰：“间谍之士”。有知山川水草次舍、道路迂直者，以上赏，而礼之名曰：“乡导之士”。有制造五兵、攻守利器，奇变诡谲者，以上赏得而厚之，名曰：“技巧之士”。有引五石之弓矢贯重札，戈矛剑戟便於利用，陆搏犀兕，水攫鼋鼍，佻身捕虏，搴旗摭鼓者，以上赏得而抚之，名曰：“猛毅之士”。有立乘奔马，左右超忽，踰越城堡，出入庐舍，而亡形迹者，上赏得而聚之，名曰：“蹻捷之士”。有往返三百里不及夕者，上赏得而聚之，名曰：“疾足之士”。有力负六百三十斤行五十步者，上赏得而聚之；或二百四十斤者，次赏得而聚之，名曰：“巨力之士”。有步五行、运三式，多言天道、阴阳、诡谲者，下赏得而存之，名曰：“技术之士”。夫十士之用，必尽其才、任其道。计谋使智能之士，谈说使辩说之士，离亲间疏使间谍之士，深入诸侯之境使乡导之士，建造五兵使技巧之士，摧锋捕虏、守危攻强使猛毅之士，掩袭侵掠使蹻捷之士，探报计期使疾足之士，破坚陷刚使巨力之士，诳愚惑痴使技术之士，此谓任才之道、选士之术也。三王之后，五伯之辟，得其道而兴，失其道而亡。兴亡之道不在人主聪明文思，在乎选能之当其才也。

　　励士篇第十七

　　经曰：激人之心，励士之气。发号施令，使人乐闻；兴师动众，使人乐战；交兵接刃，使人乐死；其在以战劝战，以赏劝赏，以士励士，木石无心，犹可危而动、安而静，况於励士乎！古先帝王伯有天下，战胜於外，班师校功，集众於中军之门。上功赐以金璋紫绶，锡以锦彩，衣以缯帛，坐以重裀，享以太牢，饮以醇酒，父母妻子皆赐纹绫，坐以重席，享以少牢，饮以酎酒。大将军捧赐，偏将军捧觞，大将军令於众曰：“战士某乙等奋不顾身，功超百万，斩元戎之首，搴大将之旗，功高於众，故赏上赏，子孙後嗣长称卿大夫之家。”父母妻子皆受重赏，牢席有差，众士咸知。次功赏以银璋朱绶，纹绫之衣，坐以重席，享以少牢，饮以酎酒，父母妻子赠以缯帛，坐以单席，享以鸡豚，饮以酾酒。偏将军捧赐，子将军捧觞，大将军令於众曰：“战士某乙等勇冠三军，功经百战，斩骁雄之首，搴虎豹之旗，功出於人，赐以次赏，子孙後嗣长为勳给之家。”父母妻子皆受荣赏，牢席有差，众士咸知。下功赏以布帛之衣，坐以单席，享以鸡豚，饮以酾酒，父母妻子立而无赏，坐而无席。子将军捧赐，卒捧觞，大将军令於众曰：“战士某乙等戮力行间，劬劳岁月，虽无搴旗斩将，实以跋涉疆场，赐以下赏，子孙後嗣无所庇诸。”父母妻子不及坐享，众士咸知。令毕，命上功起再拜大将军，让曰：“某乙等忝列王臣，敢不尽节，有愧无功，叨受上赏。”大将军避席曰：“某乙等不德，谬居师长，赖尔之功，枭悬凶逆，盛绩美事，某乙等无专善。”退而复坐。命次功再拜上功，上功曰：“某乙等无谋无勇，遵师长之命，有进死之荣，无退生之辱，身受殊赏，上光父母，下及妻子，子其勉旃。”下功退而复坐。夫如是励之，一会，则乡勉党，里勉邻，父勉子，妻勉夫；二会，则县勉州，师勉友；三会，则行路相勉，闻金革之声相践而出，邻无敌国，邑无坚城，何患乎不勉哉！

　　刑赏篇第十八

　　经曰：有虞氏画衣冠，异章服，以州辅牧而奸不犯，其人醇。汤武凿五刑，伤四肢，以缪辅刑而奸不止，其人淫。有虞非仁也，汤武非异也；其道异者，时也。古之善治者，不赏仁，赏仁，则争为施而国乱；不赏智，赏智，则争为谋而政乱；不赏忠，赏忠，则争为直，而君乱；不赏能，赏能，则争为功，而事乱；不赏勇，赏勇，则争为先，而阵乱。

　　夫莅众以仁，权谋以智，事君以忠，制物以能，临敌以勇。此五者，士之常。赏其常，则致争；致争，则政乱；政乱，则非刑不治。故赏者，忠信之薄，而乱之所由生；刑者，忠信之戒，而禁之所由成。刑多而赏少，则无刑；赏多而刑少，则无赏。刑过，则无善；赏过，则多奸。王者以刑禁，以赏劝，求过而不求善，而人自为善。赏，文也；刑，武也。文武者，军之法，国之柄。

　　明主首出，庶物顺时，以抚四方，执法而操柄，据罪而制刑，按功而设赏。赏一功而千万人悦，刑一罪而千万人慎；赏无私功，刑无私罪，是谓军国之法、生杀之柄。故曰：“能生而能杀，国必强；能生而不能杀，国必亡。能生死而能赦杀者，上也。刑赏之术无私，常公於世以为道。其道也，非自立於尧舜之时，非自逃於桀纣之朝；用得而天下治，用失之而天下乱。治乱之道在於刑赏，不在於人君。过此以往，虽弥纶宇宙、缠络万品，生杀之外，圣人错而不言。

　　地势篇第十九

　　经曰：善战者，以地强，以势胜；如转圆石於千仞之谿者，地势然也。千仞者，险之地；圆石者，转之势也。地无千仞而有圆石，置之窳塘之中，则不能复转；地有千仞而无圆石，投之方棱偏匾，则不能复移。地不因险，不能转圆石；石不因圆，不能赴深谿。故曰：“兵因地而强，地因兵而固。”

