<!-- { "loadSidebar": true } -->
神机制敌太白阴经

序
　　太古之时，人不识其父，蒙如婴儿。夏则居巢，冬则居穴，与鹿豕游处。圣人以神任四时、合万物於无形而神知之矣！过此以往非，神不足以见天地之心，非心不足以知胜败之术。夫心术者，尊三皇、成五帝；贤人得之，以伯四海、王九州；智人得之，以守封疆、挫勍敌；愚人得之，以倾宗社、灭民族，故君子得之固穷，小人得之倾命。是以，兵家之所秘而不可妄传，否则殃及九族。臣今所着《太白阴经》，其奇谋诡道；论心术，则流於残忍，以为不如此，则兵不能振，故藏诸名山石室间，承帝命，欲备清览，敢昧死以进。

　　康永泰四年，秋。

　　河东节度使都虞候臣李筌譔。

　　秘阁楷书臣罗士良誊。

　　御书祗候臣张永和监。

　　入内黄门臣朱永中监。

　　入内内侍高班内品臣评元吉监。

　　入内内侍高班内品臣赵承信监。

进太白阴经表

　　臣筌言《太白阴经》者，记行师用兵之事也。臣闻：太白主兵，为大将军，阴主杀伐，故用兵而法焉！伏惟乾元大圣光天文武孝肃皇帝陛下，仁育群生，义征不惠，远方宾服，罔有不庭，虽武、尚征伐，而兵不可弭！德贵柔远，而谋不可亡。臣筌，少室书生，才非武职，敢越樽俎，辄迷兵书，起天无阴阳，终兵家心术，凡一百篇，勒成十卷，号曰：《太白阴经》。人谋筹策、攻城器械、屯田、战马、营垒、阵图，括囊无遗，秋毫无录。其阴阳、天道、风云、向背，虽远人事，亦存而不忘，小及锥刀，大至城堡，智周乎万物，而道济乎三军！辕门有之，虽桴鼓之吏、厮养之卒，亦可为万人之将。言无文饰、理探玄微，十载修成，四方兵起，识者以为济时之用。臣自风尘悖乱，牧□边陲，兵行天机，战伐常胜，虽坐偏裨之职，未展纵横之谋，挟经怀惭，辜负圣化，职守有限，不及蹈舞阙庭，谨附表并经以闻。臣筌诚惶诚恐、顿首顿首，谨言。

　　乾元二年，四月二十八日。

　　正议大夫，持节幽州军州事幽州刺史并本州防御使上柱国臣李筌上表。

　　夫《太白阴经》者，有唐少室书生李筌，常游名山，探奇术於嵩山虎口岩石壁中，得《黄帝阴符经》，遇骊山老姥，指明秘要，洞究深微，撰为兵书，名曰：《太白阴经》。

　　上宣天机，以为将家之轨则也。

卷一人谋

　　天无阴阳篇第一

　　经曰：天圆地方，本乎阴阳。阴阳既形，逆之则败，顺之则成。盖敬授农时，非用兵也。夫天地不为万物所有，万物因天地而有之；阴阳不为万物所生，万物因阴阳而生之。天地不仁，以万物为刍狗；阴阳之於万物有何情哉！夫火之性，自炎，不为焦灼万物而生其炎；水之性，自濡，不为漂荡万物而生其濡。水火者，一其性，而万物遇之，自有差殊；阴阳者，一其性，而万物遇之，自有荣枯。若水火有情，能浮石、沉木、坚金、流土，则知阴阳不能胜败存亡吉凶善恶明矣！夫春风东来，草木甲坼，而积廪之粟不萌；秋天肃霜，百卉具腓，而蒙蔽之草不伤。阴阳寒暑，为人谋所变；人谋成败，岂阴阳所变之哉！

　　昔王莽徵天下善韬钤者六十三家，悉备补军吏，及昆阳之败，会大雷风至，屋瓦皆飞，雨下如注。当此之时，岂三门不发、五将不具耶！亭亭白奸错太岁月建，误殆至如此。古有张伯松者，值乱出居，营内为贼所逼，营中豪杰皆遁。伯松曰：“今日反吟，不可出奔。”俄而贼至，伯松被杀，妻子被虏，财物被掠。桓谭《新论》曰：“至愚之人，解避恶时，不解避恶事。”则阴阳之於人有情哉！太公曰：“任贤使能，不时日而事利；明法审令，不卜筮而事吉；贵功赏劳，不禳祀而得福。”无厚德而占日月之数，不识敌之强弱而幸於天时，无智无虑而侯於风云，小勇小力而望於天福，怯不能击而恃龟筮，士卒不勇而恃鬼神，设伏不巧而任向背；凡天道鬼神，视之不见，听之不闻，索之不得，指虚无之状，不可以决胜负，不可以制生死，故明将弗法，而众将不能已也。

　　孙武曰：“明王圣主、贤臣良将，所以动而胜人，成功出于众者，先知也。先知，不可取於鬼神，不可求象於事，不可验之於度；必求于人。”吴子曰：“料敌有不卜而战者”，先知也。范蠡曰：“天时不作，弗为；人事不作，弗始。”天时为敌国有水旱灾害、虫蝗霜雹，荒乱之天时非孤虚向背之天时也。太公曰：“圣人之所生也欲正後世。”故为谲书而寄胜於天道，无益於兵也。夫如是，则天道於兵，有何阴阳哉！

　　地无险阻篇第二

　　经曰：“地利者，兵之助。”犹天时不可恃也。昔三苗氏，左洞庭，右彭蠡，德义不修，禹灭之；夏桀之居，左河济，右太华，伊阙在其南，羊肠在其北，修政不仁，汤放之；殷纣之国，左孟门，右太行，常山在其北，太河经其南，荒淫怠政，武王杀之；秦之地左峟函，右汧陇，终南、太华居其前，九原、上郡居其後，刑政苛酷，子婴迎降於轵道、姚泓面缚於灞上；吴之居，五岭在其南，三江在其北，左沧浪，右衡山，刑政不修，吴王终於归命陈主、卒於长城；蜀之分，左巫峡，右邛僰，南有泸溪之障，北有剑阁之险，时无英雄，刘禅不能守，李势不能固。由此言之，天时不能佑无道之主，地利不能济乱亡之国。地之险易，因人而险，因人而易；无险、无不险，无易、无不易，存亡在於德，战守在於地。惟圣主智将能守之，地奚有险易哉！

　　人无勇怯篇第三

　　经曰：勇怯有性，强弱有地。秦人劲、晋人刚、吴人怯、蜀人懦、楚人轻、齐人多诈、越人浇薄、海岱之人壮、崆峒之人武、燕赵之人锐、凉陇之人勇、韩魏之人厚，地势所生，人气所受，勇怯然也。且勇怯在谋，强弱在势。谋能势成，则怯者勇；谋夺势失，则勇者怯。

　　既言秦人劲：申屠之子，败於嶢关；杜洪之将，北於[水戏]水；则秦人何得而称劲。吴人怯：吴王夫差，兵无敌於天下，败齐於艾陵，长晋於黄池，则吴人何得而称怯。蜀人懦：诸葛孔明，撮巴蜀之众，窥兵中原，身为殭尸，而威加魏将，则蜀人何得而称懦。楚人轻：项羽破秦，虏王离，杀苏角，威加海内，诸侯俯伏，莫敢窥视，则楚人何得而称轻。齐人多诈：田横感五百死士，东奔海岛，及横死，同日而伏剑，则齐人何得而称诈。越人浇薄：越王勾践，以残亡之国，恤孤老之众，九年灭吴，以弱攻强，以小取大，则越人何得而称浇薄。燕赵之人锐：蚩尤败於涿鹿，燕丹死於易水，王濬缚於蓟门，公孙戮於上谷，则燕赵之人何得而称锐。凉陇之人勇：……所以勇怯在乎法，成败在乎智；怯人使之以刑，则勇；勇人使之以赏，则死。能移人之性、变人之心者，在刑赏之间。勇之与怯於人何有哉！

　　主有道德篇第四

　　经曰：古者，三皇得道之统，立於中央，神与化游，以抚四方，天下无所归其功；五帝则天法地，有言有令，而天下太平，君臣相让其功。道德废，王者出，而尚仁义；仁义废，伯者出，而尚智力；智力废，战国出，而尚谲诈；圣人知道不足以理，则用法；法不足以理，则用术；术不足以理，则用权；权不足以理，则用势；势用，则大兼小、强吞弱。

　　周建一千八百诸侯，其并为六国，六国连兵结难，战争方起。六国之君，非疏道德而亲权势。权势用，不得不亲；道德废，不得不疏其理然也。唯圣人能反始复本，以正理国，以奇用兵，以无事理天下正者，名法也。奇者，权术也。以名法理国，则万物不能乱；以权术用兵，则天下不能敌；以无事理天下，则万物不能挠。不挠，则神清。神清者，智之原。智者，心之府。神清、智平，乃能形物之情。人主知万物之情，裁而用之，则君子小人，不失其位。夫德厚而位卑者，谓之过；德薄而位尊者，谓之失。宁过於君子，无失於小人。过於君子，则人阙其理；失於小人，则物罹其殃。故曰：“人不监於流水，而监於止水。”以其清且平也。人主之道清平，则任人不失其才，六官各守其职。四封之内，百姓之事，任之於相；四封之外，敌国之事，任之於将。语曰：“将、相明，国无兵。”舜以干戚而服有苗，鲁以頖宫而来淮夷。以道胜者，帝；以德胜者，王；以谋胜者，伯；以力胜者，强。强兵灭，伯兵绝，帝王之兵前无敌人；主之道，信其然矣。

　　国有富强篇第五

　　经曰：国之所以富强者，审权以操柄，审数以御人。课农者，术之事，而富在粟；谋战者，权之事，而强在兵。故曰：“兴兵而伐叛，则武爵任；武爵任，则兵强。按兵而劝农桑，农桑劝，则国富。”国不法地，不足以成其富；兵不法谋，不足以成其强。古者，圣人法天而皇，贤君法地而帝，智主法人而伯，乘天之时，因地之利，用人之力，乃可富强。

　　乘天之时者，春植谷、秋植麦、夏长成、冬备藏。因地之利者，国有沃野之饶，而人不足於食者，器用不备也；国有山海之利，而人不足於财者，商旅不备也。通四方之珍异，以有易无，谓之商旅。饬力以长地之财，用资军实，谓之农。夫理丝麻，以成衣服，谓之女功。云梦之毛羽，黔溪之丹砂，荆扬之皮革角骨，江衡之柟梓，会稽之竹箭，燕齐之鱼盐旃裘，兖豫之漆枲絺苎，郑之刀，宋之斤，鲁之削，吴之剑，燕之角，荆之簳，汾胡之笴，吴越之金锡，此地之财也。燕之涿鹿，赵之邯郸，魏之温轵，韩之荥阳，齐之临淄，陈之宛邱，郑之阳翟，洛川之二周，越之具区，楚之云梦，齐之钜鹿，宋之孟瀦，此地之良也。非有灾害疾病而贫者，非惰则奢；世无奇业而独富贵者，非俭则力。同列而相臣妾者，贫富使然也；同贯而相兼并者，强弱使然也；同地而或强或弱者，理乱使然也。苟有道理，地足容身，事可致也；苟有市井，交易所通，货财可积也。

