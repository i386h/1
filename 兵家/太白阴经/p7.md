<!-- { "loadSidebar": true } -->
　　连挺如打禾枷状，打女墙上城敌人。

　　叉竿如枪刃，布两歧，用叉飞云梯上人。

　　钩竿有枪，两边有曲钩，可以钩物。

　　天井，敌攻城为地道，来反自於地道，上直下穿井邀之，积薪井中，加火熏之，自然焦灼。

　　油囊盛水於城上，掷出，火车中囊败，火灭。

　　地听於城中八方，穿井各深二丈，令人头覆戴新瓮於井中坐听，则城外五百步之内有掘城道者，并闻於瓮中，辩方所远近。

　　铁菱，状如蒺藜，要路水中着之，以刺人马之足。

　　陷马坑，坑长五尺、阔一尺、深三尺，坑中埋鹿角、竹签，其坑十字相连，状如钩锁，复以[艹刍]草苇木加土种草实，令生苗蒙覆其上，军城营垒要路设之。

　　拒马枪，以木径二尺，长短随事，十字凿孔，纵横安括，长一丈，锐其端，可以塞城门要道，人马不得奔前。

　　木栅为敌所逼，不及筑城垒，或山河险隘多石少土，不任版筑，且建木为栅，方圆高下，随事深浅，埋木根重复，弥缝其阙，内量长短，为阁道立外柱，外重长出四尺为女墙，皆泥涂之内七寸，又立阁道内柱，上布板为栈立阑干竹於栅上，悬门拥墙，濠堑拒马，一如城垒法。

　　水攻具篇第三十七

　　经曰：以水佐攻者，强。水因地而成势，为源高於城，本大於末，可以遏而止，可以决而流，故晋水可以灌安邑，汾水可以浸平阳，先设水平，测其高下，可以漂城、灌军、浸营、败将也。

　　水平槽长二尺四寸，两头中间凿为三池，池横阔一寸八分，纵阔一寸深一寸三分，池间相去一尺四寸，中间有通水渠，阔三分深一寸三分，池各置浮木，木阔狭微小，於池空三分，上建立齿，高八分，阔一寸七分，厚一分。槽下为转关脚，高下与眼等，以水注之，三地浮木齐起，眇目视之，三齿齐平，以为天下准。或十步，或一里，乃至十数里，目力所及，随置照板度竿，亦以白绳计其尺寸，则高下丈尺分寸可知也。

　　照板形如方扇，长四尺，下二尺，黑上二尺，白阔三尺，柄长一尺，大可握度，竿长二丈，刻作二百寸二千分，每寸内刻小分，其分随向远近高下立竿，以照版映之，眇目视之，三浮木齿及照板黑映齐平，则召主板人，以度竿上分寸为高下，递相往来，尺寸相乘，则水源高下，可以分寸度也。

　　火攻具篇第三十八

　　经曰：以火佐攻者，明。因天时燥旱，营舍茅竹积刍穗军粮於枯草宿莽之中，月在箕、壁、翼、轸之夕，设五火之具，因南风而焚之。

　　推月宿法，周天三百六十五度四分度之一，二十八宿四方分之月二十八日夜一周天行二十八宿，一日一夜行一十三度少强，皆以月中气，日月合为宿首，角十二度，亢九度，氐十五度，房五度，心五度，尾十八度，箕十一度。东方七宿，共七十五度。斗二十六度，牛八度，女十二度，虚十度，危十七度，营室十六度，东壁九度。北方七宿，共九十八度。奎十六度，娄十二度，胃十四度，昂十一度，毕十六度，觜二度，参九度。西方七宿，共八十度，东井三十三度，舆鬼四度，柳十五度，星七度，张十八度，翼十八度，轸十七度。南方七宿，共一百一十二度。

　　雨水正月中，日月合宿，营室八度於辰，在亥为娵訾，於野卫分并州，於将登明。

　　春分二月中，日月合宿，奎十四度於辰，在戍为降娄，於野鲁分徐州，於将河魁。

　　谷雨三月中，日月合宿，昂三度於辰，在酉为大梁，於野赵分冀州，於将为从魁。

　　小满四月中，日月合宿，参四度於辰，在申为实沈，於野魏分益州，於将为传送。

　　夏至五月中，日月合宿，东井二十五度於辰，在未为鹑首，於野秦分雍州，於将为小吉。

　　大暑六月中，日月合宿，星四度於辰，在午为鹑火，於野周分三河，於将为胜光。

　　处暑七月中，日月合宿，翼九度於辰，在巳为鹑尾，於野楚分荆州，於将为太乙。

　　秋分八月中，日月合宿，角四度於辰，在辰为寿星，於野郑分兖州，於将为天罡。

　　霜降九月中，日月合宿，氐十四度於辰，在卯为大火，於野宋分豫州，於将为太冲。

　　小雪十月中，日月合宿，箕二度於辰，在寅为析木，於野燕分幽州，於将为功曹。

　　冬至十一月中，日月合宿，斗二十一度於辰，在丑为星纪，於野吴越分扬州，於将为大吉。

　　大寒十二月中，日月合宿，虚五度於辰，在子为玄枵，於野齐分青州，於将为神后。

　　假如正月雨水一日夜半月在营室八度，至後二日夜半行十三度少强，即至东壁五度，至後三日夜半行十三度少强，即至奎九度。顺行二十八宿，每日夜行十三度少强，二十八日一周天，其晦朔二日不见，他皆仿此。《玉门经》曰：倍月加日，从营室顺数，即知月宿所在，假令正月五日，倍月成二加五成七，从营室顺数七宿至毕，他皆仿此。然东井三十三度，觜二度，恐将不定，故为通算以决之，而用五火之具。

　　火兵，以骁骑夜衔枚，缚马口，人负束薪稿草藏火，直抵贼营，一时举火，营中惊乱，急而乘之，彼静不乱，弃而勿攻。

　　火兽，以艾蕴火，置瓢中，开四孔，系猪[上鹿下章]鹿项下，燃其尾端，望敌营而纵饮，使奔彼草中，器败火发。

　　火禽，以胡桃剖令空，开两孔实艾，以火系野鸡足，针其尾而纵之，飞入草中，器败火发。

　　火盗，选一人勇捷，语言服饰与敌同者，窃号逐便，怀火偷入营中，焚其积聚，火发，乘乱而出。

　　火矢，以臂张射及三百步者，以瓢盛火冠矢端，以数百端候中夜，齐射入敌营中，焚其积聚，火发，挥乱乘便急攻。

　　济水具篇第三十九

　　经曰：军行遇大水、河渠、沟涧，无津梁、舟楫，难以济渡。太公以天艎大船，皆质朴而不便於用。今随事应变，以济百川。

　　浮甖，以木缚瓮为[木伐]瓮，受二石，力胜一人，瓮阔五尺，以绳钩联，编枪於其上，令长而方，前置板头，後置稍，左右置棹。

　　枪[木伐]枪十根为一束，力胜一人，四千一百六十六根四分枪为一[木伐]，皆去锋刃，束为鱼麟，以横栝而缚之，可渡四百一十六人。半为三[木伐]计用枪一万二千五百根，率渡一千二百五十人，十渡则一军毕济。

　　蒲[木伐]，以蒲九尺围，颠倒为束，以十道缚之，似束枪为[木伐]，量长短多少，随蒲之丰俭载人，无蒲用芦草，法亦如蒲[木伐]。

　　挟□，以木系小绳，先挟浮渡水，次引大□於两岸，立一大橛，急张定□，使人挟□浮渡大军，可为数十道，豫多备。（□＝[桓以糸易木]）

　　浮囊，以浑脱羊皮，吹气令满，紧缚其孔，缚於胁下，可以渡也。

　　水战具篇第四十

　　经曰：水战之具始自伍员，以舟为车，以楫为马。汉武帝平百粤，凿昆明之池，置楼船将军其後，马援、王濬各造战船，以习江海之利，其船阔狭长短随用大小，皆以米为率，一人重米二石，则人数率可知其楫棹、篙橹、楼席、[桓以糸易木]索、沉石调度与常船不殊。

　　楼船船上建楼三重，列女墙战格，树旗帜，开弩窗矛穴，置抛车垒石铁汁，状如城垒。晋龙骧将军王濬伐吴，造大船，长二百步，上置飞檐阁道，可奔车驰马，忽遇暴风，人力不能制，不便於事，然为水军不可不设，以张形势。

　　蒙冲，以犀革蒙覆其背，两相开掣棹孔，前後左右开弩窗矛穴，敌不得近，矢石不能败，此不用大船，务於速进，以乘人之不备，非战船也。

　　战舰，船舷上设中墙，半身墙下开掣棹孔，舷五尺，又建棚与女墙齐棚上，又建女墙重列战格，人无覆背，前後左右，树牙旗、幡帜、金鼓，战船也。

　　走舸，亦如战船，舷上安重墙。棹夫多、战卒少，皆选勇士、精锐者充，往返如飞，乘人之不及，兼备非常救急之用。

　　游艇，小艇，以备探候，无女墙，舷上桨床左右随艇大小长短，四尺一床，计会进止，回军转阵，其疾如飞，虞候居之，非战舶也。

　　海鹘，头低尾高，前大後小，如鹘之状，舷下左右置浮板形如鹘翅，其船虽风浪涨天，无有倾侧，背上左右张生牛皮为城，牙旗、金鼓如战船之制。

　　器械篇第四十一

　　经曰：工欲善其事，必先利其器。器之於事，如影之随形，响之应声。其相须如左右手，故曰：器械不精，不可言兵；五兵不利，不可举事。上古庖牺氏之时，剡木为兵；神农氏之时，以石为兵；《尚书》砮石中矢镞；黄帝之时，以玉为兵；蚩尤之时，铄金为兵，割革为甲；始制五兵，建旗帜，树夔鼓，以佐军威。

　　纛六面，大将军中营建，出引六军。古者，天子六军，诸侯三军。今天子一十二卫，诸侯六军，故有六纛以主之。

　　门旗二面，色红八幅，大将军牙门之旗，出引将军前列。

　　门枪二根，以豹尾为刃榼，出居红旗之後，止居帐前左右建。

　　五方旗五面，各具方色，大将军中营建，出随六纛後，在营亦於六纛後建。

　　严警鼓一十二面，大将军营前左右行列各六面，在六纛後。

　　角一十二枚，於鼓左右列各六枚，以代金。

　　队旗二百五十面，尚色图禽，与本阵同，五幅。

　　认旗二百五十面，尚色图禽，与诸队不同，各自为识认，出居队後，恐士卒交杂。

　　阵将门旗，各任所色，不得以红，恐纷乱大将军。

　　阵将鼓一百二十面，临时惊敌所用。

　　甲，六分七千五百领。

　　战袍，四分五千领。

　　枪，十分一万二千五百条，恐扬兵缚[木伐]。

　　牛皮牌二分二千五百面，马军以团牌代四分支。

　　弩二分，弦三分，副箭一百分二千五百张。弩，七千五百条弦，二十五万只箭。

　　弓，十分弦，三副箭，一百五十分。弓，一万二千五百张，弦三万七千五百条，箭三十七万五千集。

　　射甲箭，五万只。

　　生鈊箭，二万五千只。

　　长垛箭，弓袋，胡鹿长弓袋，并十分一万二千五百副。

　　佩刀，八分一万口。

　　陌刀，二分二千五百口。

　　棓，二分二千五百张。

　　马军及陌刀，并以啄鎚、斧钺代，各四分支、

　　搭索，二分二千五百条，马军用。

　　军装篇第四十二

　　经曰：军无辎重，则举动皆阙。士卒以军中为家，至於锥刀，不可有缺。

　　驴，六分七千五百头，鞍络自副。

　　幕，一万二千五百口，竿、梁、钉、橛、鎚自副。

　　锅，一分一千二百五十口。

