<!-- { "loadSidebar": true } -->
　　先置营，讫于某旬，上以刀从鬼门行起，左旋画地一周，次取其中央之土一斗，置六戊上。六戊者，天罡神也。刀即置取土之处，埋之咒曰：“太山之阳，恒山之阴。盗贼不起，虎狼不伤，城郭不完，闭以金关，千凶万恶，莫之敢犯，便于营中宿。若令出入，验之法取犊母在营，子安营外，犊子终不敢入营中，甲子旬戊在辰，余仿此。

　　“玉女闭局法”：

　　以刀画地，常以六为数，室中六尺，庭中六步，野外六十步，手持六算，算长一尺二寸。假令甲日从甲上入，乙日从乙上入，戊日从东西南北入，入局竟从今日日辰起。

　　假令子日，即以第一算置子上，第二算加丑上，第三算加寅上，第四算加卯上，第五算加辰上，第六算加巳上。下六时亦依次去，便呼云：鼠行失窟，入市便逐。子上算置戌上，度算讫，大呼云：青龙。下次移丑上算置卯上，云：牛入兔涂食时草。度讫，就便呼云：朱雀。下次移寅上算置巳上，云：猛虎跳鸢来到。度算，呼云：勾陈。下次移卯上算置丑上，云：兔入牛栏伏不起。便大呼云：白虎。下次移辰上算置午上，云：龙入马厩因留止。度讫，便呼云：元武。下次移巳上算置申上，呼云：螣蛇宛转来。度讫，便呼云：六合。下两算夹一算，先成为天门，後成为地户，避难，出天门，入地户，乘玉女上去，吉。仍呼玉女所在之庚上，玉女来护我，无令百鬼中伤我，敌人不见我，以为束薪，独开天门而闭地户，咒会交乎，以算闭门，而去勿反顾，以刀画地，即地脉不复得见。





卷九杂式



　　元女式

　　元女式者，一名六壬式。元女所造，主北方万物之始，因六甲之壬，故曰：六壬。六甲之上运斗柄，设十二月之合神，为十二将间置十干，次列二十八宿、三十六禽，以月将加正时，课日辰用为天乙，所理十二神，将以断吉凶成败。

　　“推月将法”：

　　登明正月将加在亥水神，河魁二月将加在戌土神，从魁三月将加在酉金神，传送四月将加在申金神，小吉五月将加在未土神，胜光六月将加在午火神，天乙七月将加在巳火神，天罡八月将加在辰土神，太冲九月将加在卯木神，功曹十月将加在寅木神，大吉十一将加在丑土神，神后十将加在子水神。

　　“推四维法”：

　　乾天门，坤人门，巽地户，艮鬼路。

　　“推三十六禽法”：

　　东方：狸、虎、豹、兔、貉、蛟、龙、鱼、虾

　　南方：蚓、蛇、狙、鹿、獐、雁、羊、鹜、□

　　西方：猿、犺、猴、乌、鸡、犬、豕、豺、狼

　　北方：熊、猪、罴、燕、鼠、蝠、蟹、牛、鳖

　　“推四课法”：

　　常以月将加正时，视干日、支辰、阴阳，以为四课。干日上神为日之阳支，日上神本位所得之神为日之阴支；支辰上神为辰之阳支，辰上神本位所得之神为辰之阴支。谓之四课四课之中，察其五行；取相克者，为用四课。阴阳先以下贼上为用，若无下贼上，以上克下为用，若三上克下一下，贼上还；以下贼上为用，若四上克下四下，贼上与。

　　今日比者为用；俱比、俱不比；涉害深者为用，涉害俱深，以先干後支为用。四课阴阳皆克，以遥相克为用。若有干克神、神克干，先以克干为用；若干克两神、两神克干，以比者为用。俱比、俱不比，刚用干比、柔用支比为用。四课阴阳无上下相克，又无遥相克，以昴星为用。刚干，视酉上所得神为用；柔干，伏视从魁所临神为用。刚日，先传支後传干；柔日，先传干後传支。若天地返吟，伏吟，先以相克为用，若无相克伏吟，刚干，以干上神为用；柔干，以支上神为用。反吟，刚干，以干上神为用；柔干，以支上神为用。反吟，刚干，以干冲；柔日，以辰冲为用。以刑及冲用为传，终八，专日，四课不相见。刚干，从干上阳神顺数；柔干，从支上阴神逆数。皆及，三神为用，足以定吉凶。当知所受用三传，以考终始善恶所致，何先何後？变化何从？将安所极？三传之要诀在天宫，各以神将言其祸福，将以并合所加日辰，又以五行论其忧喜，欲取诸将，以天乙为首。

　　“推天乙所理法”：

　　天乙者，贵人也。家在丑，甲戊之日，旦理大吉，暮理小吉。乙己之日，旦理神后，暮理传送。丙丁之日，旦理登明，暮理从魁。庚辛之日，旦理胜光，暮理功曹。壬癸之日，旦理太乙，暮理太冲。天乙在东方、西方，则南方为前，北方为後；在南方、北方，则东方为前，西方为後；常以星没为旦，星出为暮。

　　“推十二神将法”：

　　用起天乙，以将兵，大胜，辟地千里；用起螣蛇，以将兵，兵数惊骇，上下相克。天乙前一神也。用起朱雀，以将兵，士卒惊恐，妄作口舌。天乙前二神也。用起六合，以将兵，战胜，得子女、玉帛。天乙前三神也。用起勾陈，以将兵，士卒战亡。天乙前四神也。用起青龙，以将兵，大胜。天乙前五神也。

　　用起天后，以将兵，不胜自败。天乙後一神也。用起太阴，以将兵，士卒怯弱。天乙後二神也。用起太常，以将兵，平平。天乙後四神也。用起白虎，以将兵，师亡。天乙後五神也。用起天空，以将兵，士卒死亡，为敌欺诈。天乙後六神也。天乙理十一将，前尽于五，後尽于六。

　　“推伏吟返吟法”：

　　凡兴师动众，勿取伏吟之时，必见固守。行者不坐，坐者不起。返吟时，前胜後负，诸神自临其冲，曰：反吟；诸神自临曰：伏吟。

　　“推阴阳相覆法”：

　　天罡加太岁，是阳覆阴也。天罡加月建，是阴覆阳也。阴阳相覆之时，兵必有奸，计重阳时，执于火为惊；重阴时，执于水为恐。阳覆阴，君欲害臣；阴覆阳，内奸生，不利举百事，凶。

　　“推神在内外法”：

　　斗加孟，神在内，道路壅塞，出军凶；斗加季，神在外，出师吉；斗加仲，神在门，或战胜密谋。

　　“推九丑法”：

　　乙戊己辛壬之日为子午卯酉之神，合五得四，交合为九丑。主败军杀将，丑恶之日，故曰：九丑。己卯、辛卯、戊午、戊子、壬子、壬午、乙酉、辛酉、己酉是也。

　　“推兵雠法”：

　　仰见其兵，暮见其辰，俯见其雠，下贼上比时，军兵戮，将死亡。

　　“推行军本命法”：

　　军出日时，天罡不欲临将军本命，及行年大凶，螣蛇、白虎，小凶；天乙、青龙、六合、太常临，小吉；岁月杀所临之方，不可往。

　　“推天门地户法”：

　　以天二门太冲、从魁，覆地四户，除定危开，从下而出，万夫莫当。

　　“推五帝法”：

　　春三月，五帝任东，出军，先锋出城，西门立营，牙门向东，常以青旗居前，赤旗次之，次引白旗，次引黑旗，四时仿此，不向旺方也。

　　“推国君自将法”：

　　置营讫，国君居北斗四星之下，徵明是也。前将军居太微下，胜光是也。後将军居华盖下，神后是也。左将军居天府下，太冲是也。右将军居文昌下，从魁是也。旗鼓居蓬星下，六乙是也。偃众居明堂下，六丙是也。军门居天门下，六戊是也。小将居地户下，六己是也。斩杀居天狱下，六庚是也。判事居天庭下，六辛是也。囚禁居天牢下，六壬是也。军器居天藏下，六癸是也。顺旬依法，不可妄举，起甲尽癸，则复旋改。

　　“推神位诸煞例”：

　　假令甲子旬，子为青龙，丑为蓬星，寅为明堂，卯为太阳，辰为天门，巳为地户，午为天狱，未为天庭，申为天牢，酉为天藏，终十辰，至甲戌为青龙，余仿此。

　　“推玉帐法”：

　　出军行阵，深入敌国，止宿营垒，休舍憩息，大将军居太乙玉帐下，吉。攻之不得，以功曹加月建，前五辰是也。

　　察情胜败篇

　　武侯曰：田螺占兵之法，其来甚远，龟易卦占虽有正爻，学者不精，吉凶难准。昔越范蠡曾用田螺占之中间试之，颇有灵验，见兵书。此乃古法也，取田螺时须自净身，勿令女人见之，即有灵验。

　　其法，以甲乙日用温汤向东灌之，向夜取一大盘，盘中画一直墨界，一边为己，一边为敌。注水一二升于盘内，取二螺，咒曰：“田螺索索，风雨不作；敌若不来，各守城郭。”又咒曰：“田螺舞舞，知风知雨；敌若来迫，入我城土。”咒讫，明旦视之，若己入敌，则己胜；敌入己，则敌胜。

　　右准前法，置田螺于盘内，明旦视其头之所向，定其缓急。凡甲乙日，头向南，三日至；向西，七日至；向北，不来；向东，不战。丙丁日，头向南，九日至；向西，七日至；向北，即至交战，主胜；向东，不来。戊己日，头向南、西、北，皆不来；向东，三日至。庚辛日，头向西，与敌和；向北，无事；向东，敌来自败；向南，九日至。壬癸日，头向北，吉；向东，三日至；向南，敌来自败；向西，不来。

　　若春，向东大胜，向南小胜，向西大败，向北平安。

　　夏，向南大胜，向西小胜，向北大败，向东小胜。

　　秋，向西大胜，向北小胜，向东大胜，向南大败。

　　冬，向北大胜，向东自败，向东大胜，向西自败。

　　“推贼虚实法”：

　　常以月将加闻贼时，天罡加四孟，言虚加四仲，来在道，天罡加四季，至欲知贼来否，以月将加闻贼时，游都加日辰，贼即至，临前一辰一日至，二辰二日至，四辰以上，过去不来，游都旺相克日辰，凶。

　　“推天地耳法”：

　　欲知贼消息，往天耳听之，大吉、小吉是也；欲听人之密谋隐事，往地耳听之，太冲、从魁是也。

　　“推贼兵数法”：

　　以月将加正时，日上辰见天罡、河魁，五百、五千、五万人见徵明、太乙，四百、四千、四万人见神后、胜光，六百、六千、六万人见大吉、小吉，八百、八千、八万人见功曹、传送，九百、九千、九万人见太冲、从魁，十百、十千、十万人见其神，旺气十倍，相气五倍，死气减半。

　　“推迷路法”：

　　道路三叉，不知何路可通，以月将加时，天罡加孟，左道通；天罡加仲，中道通；天罡加季，右道通。

　　“推伏匿法”：

　　逃亡隐匿，以月将加正时。望奸，下可藏万人，神后是也。河龙，下可隐千人，太冲是也。阴精，下可藏百人，从魁是也。

　　“推三河九江法”：

　　三河九江，天道独通。太冲为三河，从魁为九江。欲行间谍，为不可知事，视江河，除定危开之道，又前三、後三并者可独通，出入其下，人无知者。

　　“推三阵法”：

