<!-- { "loadSidebar": true } -->
　　硝一两黄一钱四分柳炭一钱八分通共硝四十两，黄五两六钱，柳炭七两二钱，用水二钟，舂得绝细为妙。秘法：先将硝黄炭各研为末，照数兑合一处，用水二碗下在木桕，木杵舂之。不用石鬣者，恐有火也。每一桕，舂可万杵。若舂干，加水一碗又舂，以细为度。舂之半干，取日晒，打碎成豆粒大块，此药之妙，只多舂数万杵也。大端如制合好墨法相类。若添水舂至十数次者，则将一撮堆於纸上，用火燃之，药去而纸不伤，如此者不敢入铳矣。只将人手心擎药二钱，燃之而手心不热，即可入铳。但燃过有黑星白点，与手心中烧热者即不佳，又当再加水舂之，如式而止。
　　△鸟铳分形之图
　　—、造鸟铳之法，后门有螺丝转者，此铳腹，长放过后内常作湿，二三日要洗一次，用搠杖展水布一方，醮水入洗之。如铅子在内，或克火门等项，取开后门丝转，以便修整，最为易便。
　　—、行营之内，鸟铳虽速准而力小，难御大队，难守险阻，难张威武。佛狼机又太重，难於扛随。今以臆创一器，名为赛贡铳，既无下木马延迟之艰，又不坐后其铅子，犹胜佛狼机之大，其声势可比发贡，其速即可比鸟铳。每五百人之中用以五六门，以备守路截险，甚妙。
　　—、铳式
　　铳长三小尺，内口约容半斤铅子，药在粗腹不可过，铅子送至腹口方好。即如此，平卧地下，随其远近，加垫头高，并不用木马等类，此器之利者，亦以项长而铅子合口故也。
　　
　　后有连子铳铳枪，皆繁巧，放铳时多误，难以屡中无虞，聊亦载之，以备兵家之一法也。
　　连子铳式，因《武经总要》所无，故图。
　　
　　铳如鸟铳，但药尽处用一孔，上安一铁筒，入铅子数枚门定口，一个铳放去，一个子又落入。
　　△铳内装药式
　　
　　其法：以药装入一节，节以厚褙纸钱一个，中穿药线一寸，送入铳内，又装一个药入筑实。又间以穿药线纸钱，如此，装至铅子铁管止。
　　—、子母炮
　　此用惊营，或夜间远远放入贼垒，少停於贼垒中。铳发，无制之兵，乌合之众，夺气之寇，势必惊惶，我得乘之，此器最妙。
　　—、装放子母炮法
　　
　　此炮用木信雕成螺丝转形为渠，以药线随渠缠足，下露线一节在底上，露出信之上，用褙纸信外卷紧，与子铳口合，乃将好药入瓶八分。将信送入口，即将瓶覆向下摇摇，按入其信。若仰瓶装信，则信底有药，放时药催信出，而瓶不破响，惟覆装其信，则将信务入到底，庶底下无药，药在周围，信线燃入，药乃作破子瓶。其放时，先用木马将大铳装毕，以瓶入上大口，先点瓶线燃入木信，不见，即点母炮线打去。若瓶线点早，母线太长，则瓶不出口而响矣。若点瓶线太迟，未及燃入打去，则闪风而灭矣。又有一法，共拴一线，居中点火，终是不齐，还是两点为妙。
　　△佛狼机式
　　
　　此乃天下通有利器，今所以重图者，旧制之未尽精微也。其妙处，要母铳管长长，则直而利远。子铳在腹中，要两口对合，则火气不泄。子铳后方用半笋转入者，每放时多击出子铳数丈伤人。必用铁闩者，佳其妙处在今添出前后二照星，后柄稍从低，庶不碍托面，以目照对其准，在放铳之人，用一目眇看，后照星孔中对前照星，前照星孔中对所打之物。又子铳内用木马后下铅子，苟子马俱大，则难出；出则力大，要坐后，而人力不能架之。若子小，则出口松而无力，歪斜难准。今法止用铅子，预将铅子照子铳合口微大一分制就，用时入药之后，即以子下口用凹心铁送杆打下入口一寸，即入母铳放之。此法既省下木马烦难之功，又出口最易。而且铅子合母铳之口，紧激直利，便速成功。凡铸铳之法，子铳口大则子难出，要破母铳；母铳口大而子铳口小，则出子无力，且歪，务要子母二铳之口圆径分毫不差，乃为精器也。切记切记。
　　△火箭线眼式
　　
　　夫火箭亦水陆利器，其功不在鸟铳下，但造者无法，放者无法，人鲜知此器之利也。大端造法有二，或造成用钻钻线眼，或用铁杆打成自然线眼。但钻者不如打成者妙，钻易而打成费手，故匠人多不肯用打成之法。其肯綮全系於线眼，眼正则出之直，不正则出必斜；眼太深则后门泄火，眼太浅则出而无力，定要落地。每个以五寸长言之，眼须四寸深。杆要直，而去颈二寸，称平；瓴要劲羽，长而高；褙筒用矾纸，间以油纸，则不走硝，可留二年，此物最不耐久收也。
　　—、炮法，《武经》虽载，而独行炮单架者甚明，鲜有人能悟之，故重开明其势，此为守城第一器也，既省火药之费，又有不乏之资。
　　
　　卷十六旌旗金鼓图说篇
　　
　　名将所先，旗鼓而已。近见东南人不知兵旗，无法制，率如儿戏。或轻难视远，或重难执驰，方色混杂，不可辨认。而临阵分合，更与旗无干，听兵用手逼唇为哨声，却以旌旗为摆队之具，金鼓为饮宴之文。至有大将名胄，而亦乌合纵横，一听兵士纷沓，一队数色，一阵数令，以胜负付之自然，以进退付之无可奈何，吁，可胜叹哉！予故不得已而绘此烦文，以取讥罪，谅之谅之。
　　
　　右清道二旗，军行持众之前，以清途路；排营，则遇掌号笛，执在马路，引官哨队回营。旗杆长八尺，仍领送官哨队回营，旗杆长八尺，用木葫芦或葫芦上加以枪头亦可。方四尺，蓝色，边用红色。
　　
　　此用以引金鼓，杆高一丈二尺，缨头雉尾珠络旗，素黄色，方七尺，黑布，字大二尺。
　　
　　此与前大五方旗同用，各照方色彩画，边用生旗之色，不可与本旗色相犯。除边方五尺，杆高一丈五尺，缨头珠络。
　　
　　此用在将台上，行则随主将以为外表。五方之应外表，视此为进止。立伏杆高一丈五尺，边与旗幅同色，用夹绢二幅，长四尺，阔三尺，带用五色，自下相生而上，长旗身有半，旗头用雉尾缨络。
　　
　　此乃出征之旗，代转光旗之用也。杆用长枪杆，旗照字色，边同本旗之色，庶纯而可远嘹。方五尺，不用彩画。黑旗上用白绢为字，馀皆黑字。旗头用枪头，以便出征。轻洁色纯，不混众目。
　　
　　此该二副，共十面，昼则示奇兵及子营中军亲兵，夜则看灯笼，以代五方之用。杆用好坚竹，去皮，红漆，长一丈六尺。头用小枪头，金木胡芦，顶铁梁，务在轻便。照方色全幅绢长一丈二尺，灯用照方色薄油纸。
　　
　　此不可用於行阵重大也。杆高一丈六尺，旗大一丈。黑绿缎为之，白绫为边，缨头饰以珠络，极其华丽。
　　
　　此带四方各门方色，并中央黄素带，俱凭坐纛上以为四方之生，但可操而不可用於临阵，以其大而重也。杆无灯，坐纛上用铁十字架以悬之。
　　此主将号旗，颜色随意，不预设以泄机。杆用长枪，旗方一丈二尺。
　　
　　此后二十八宿形旗。凡出军立方向，八门使兵由之而出，则用。又凡遇出兵之日，所轮胜宿即以此旗领军。杆长一丈六尺，顶用缨络雉尾，边幅之色俱同，各照方色。方可六尺。二十八宿真形旗各一面。
　　此后六丁六甲旗十二面，用法与二十八宿旗同，旗色照方向，边同大旗之色。杆长一丈三尺，旗方五尺，顶用缨头雉尾珠络。
　　角旗八面，高大俱同五方旗，用木红葫芦头或云枪头。行则夹五方神旗，但矮於五方一尺。其色，则东南上半幅蓝，下半幅红；南东反是。东北上半幅蓝，下半幅黑；北东反是。西北上半幅白，下半幅黑；北西反是。西南上半幅白，下半幅红；南西反是。花焰边，随本旗之色，上下各一半。
　　八卦正旗，高大式杆，俱照五方真形旗。上用金木葫芦头。各以八卦方向为色，四正方者色纯，四奇方者照角旗，各得一半，上画本方之卦於旗之中央。
　　卷十七守哨篇
　　为军务事，照得卫所烽堠为边防第一要务。近来该管陆路官员多不晓此，每遇考选是任，便为闲散之局，甚至废弃职守，或台堠不修，或器械不整。如军士偷安，略无惩究。寇犯地方，则烽火之号不传；船只在海，则声息之警不报。万一失事，甘受参提。殊不知惩沸汤者吹冷齑，伤弓之鸟惊曲木，自能省此，便当寒心，岂可玩岁忄曷日，甘蹈如前？及查松门桃渚卫所原设烽堠，有远在外海，而军士藉此偷安，如狮子望火楼等处是也；有置於内地，而遇警嘹望不及，若盘马、乌沙浦等堠是也。已曾旧有行令：堠军於近海去处，照依渔户搭盖曾架一般，上则用草苫为一厂，各置守嘹器具。每堠每日轮军三名。遇有贼船出没，昼则卓大白旗一面，夜则放炮起火，在堠军余，接警传报。如在外海远堠，每每密切差人查闸。此时地方广阔，未经核实，而奉行者十无一二。即今风汛正临海洋，贼船叵测，内地安危、居民趋避、兵机预备、城池警守，均当责在一堠之司。一堠失报，则地方贻害万万矣！为今之计，除行取各卫所管堠官军前来本职面授烽火方略形式号令，使各遵守外，所有条列报警事宜，拟合申饬通行为此牌，仰本官照牌事理，即将后开条约事件备录。每墩一本，付军读诵背熟，其条内事宜，平日务各件件备完停当，随坏随用者，随补随完。遇有警迹，务要依后条款举放传报，敢有一件不完，一军不到，查问得出，定照军法连坐，决不轻贷。先将各堠旗军备完件数，该管官具结缴来查考，以凭或时委官，或本职自坐小网船，沿途暗往亲验。其给过牌内条款，陆路官先行读背痛熟，面教各堠军名名读诵背记痛熟，限一月外，以凭本职调来，或到墩考背，生一句，打一棍，不恕。
　　今开墩堠该备什物：
　　—、每墩立五人睡住卧房一间，不拘草瓦。灶一口，水缸二个，锅一口，碗五个，碟十个，米一石，鲞十斤，种火一盆，种火牛马粪一担。
　　—、器械
　　碗口铳二个，小手铳三个，火箭九枝，大白布旗一面，草架三座。
　　草架法：
　　每架务高一丈二尺，方四面俱一丈，下二尺高用木横阁，使草柴不著地，不为雨湿所。上用稻草苫盖，如屋形。伏睹祖宗墩法举狼烟，南方狼粪既少，烟火失制，拱把之草火然不久，十里之外岂能目视？且遇阴霾昼晦，何以相嘹？故必用立此大茅屋，积草柴既多，火势大而且久，庶邻墩相望可见。其屋内不拘柴草，务相均停，一层柴一层草，填实盈满。
　　△墩堠报警号令
