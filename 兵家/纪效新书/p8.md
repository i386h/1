<!-- { "loadSidebar": true } -->
　　凡樵采，每三日一次，於辰饭后正已时，听中军掌号一荡，掣起樵字旗俱出，每官下用队长一名领去。限两时辰，俱到营外候齐集赴。中军掌号二荡，各兵仍赴木城边，擎枪如前，方开东西二门放进，馀门不许。
　　凡登厕，员役照各厕坑，由各营门将腰牌悬於门上，方准开门而出赴坑。所事毕，即还，自认取腰牌回营。如夜间，不许出营，即於各自厂边方便，天明即打扫送出坑内。违者照前汲水例行法。
　　凡中军遇晚鼓擂三次毕，各营通即断火、禁喧、断人行，违者，队长与兵同治；队长有犯，官哨一体各打三十棍。
　　凡差伏路人役，每一昼夜换班一次，俱以辰饭毕遣出，到彼该回之人，即还赴中军销报。
　　凡夜间遇有报事人役，先令门外约近二十步之间，即喝令立定，守门人辨其声音。如系别衙门差来，问其别衙门来历，如有书帖文移者，令将书帖文移掷在地下，著营外传语人取递，由木城缝接送中军，有令箭放进者，方许开门放进；无令箭者不准。如有迁延不去，及不遵禁止、径闯木城下者，许即打射杀死者勿论。
　　凡本营人夜来报事，谕令先报自己名队，然后说事，一例止於营外听令。
　　凡遇贼临近，不拘营内营外，违令者俱军法从重，决不轻贷而生。
　　凡官兵无故非时违令出营者，捆打一百棍，游营示众。二十名以上，官同法；十名以上，哨长同法；三名以上，止於队长、伍长。
　　凡伏路之兵，即以各枝分扎地方所向之方为信地，每日辰时后，赴中军领令箭赴彼交替，日则辨验往来真伪，盘诘奸细，照前更换。遇有各衙门营寨公差人役欲赴本营者，夜则於内令一人陪送到营二十步外止住，先许陪来兵高说差人来历，守门人即与禀赴中军，听令进退。
　　凡夜传暗更筹箭，每队拨兵二名守木城，即传箭。迷失更箭者，上下挨查，得出，军法示众。
　　凡遇有警，肃静，各守信地，木城闭，听令发兵。如有喧言乱走者，军法重治。
　　凡更筹，遇日晦夜暗，行军宿野，必须定更则时，以知早晚缓急之备。先以一日有百刻分一十二时，每一时有八刻二十分，每一刻六十分，共五百分为一时。依二十四气节为十二筹，以日出入为则。每筹长二尺四寸，上书各得本节日出入时刻分、昼夜长短之数。或不用筹，计珠二串，一串用小珠七百四十个为数，紧慢行数七百四十余步，或数珠七百四十余个，程限该二里二十七步余为一刻；行数七千四百七十余个，程限二十里二百七十余步为十刻；昼夜该七万四千七百余步，程限二百零八里有余，是为百刻。每一时八刻二十分，该行六千二百二十五步数珠，即六千二百二十五个为一时，十二时约程限与百刻同。凡定更筹，昼方名长短不同，依十二时候节气，各以长短刻数随时分派，朝以日出，夜以日入，为始时定而更漏均，大同小异，可为警备矣。且如安营，一面一百八十八步，四面共七百五十二步行遍，若传筹五十次，共余五百余步，日将出矣。如冬至夜极长，夏至夜极短，二十四气皆有异同。馀各仿此。
　　凡下野营，在贼不知之处，日落断火，不许燎烧柴草，恐贼远望，夜来攻我营寨。夜间不许支更鼓，止令传箭，约量同数，定立更次。守门人须要辨认奸细，非奉将令，不许擅开营门。如与贼对垒，须去营二十步，每队然火一堆，彻夜，见贼即与抵敌。勿近自营，使我不能见，贼自暗中望明来攻我。
　　凡夜营，俱照定过灯炬为号，各看灯笼遵依。各哨视中军之灯，各队视本哨之灯，各兵视本队之灯，如视昼旗一般，违错俱比白昼军法加一等。遇大风雨，则视火把。遇出奇，或暗地移营别处，灯笼留在虚营，各听随时编发字号，如中军说甲字则是左哨，凡言甲字者即是左哨第一队。馀仿此。不预定者，恐奸细知之也。如再近贼，则又不用字号，以禽兽之声为号，随时给与哨官，哨官依次相谕通知，学鸡鸣为某哨，学牛鸣为某哨之类，皆不预设。
　　陆兵舟行号令，示各总知悉，违者连坐。
　　一、起行处所，中军放炮一个，鸣鼓，升行旗，大吹打毕，掌号笛，各官哨长赴中军，听发放本日所行所止之意毕，散回；听放炮、吹天鹅声，呐喊三声，点鼓竖何旗色，照旗色相同应行之营一体点鼓开船。
　　一、起行次序，以日干所临甲乙丙丁戊己庚辛壬癸五行为前锋先行，馀照营次。若行间遇中军放大炮一个，昼磨旗、夜卓双灯，即便驻船营，各照方向泊齐，围住中军听令。
　　一、到止宿去处，前行之营放炮三个，鸣金落旗，离营约去一箭之远，每一营为一宗，一体落旗，听中军到落旗后，仍复升旗，是掌号笛发放；若不升旗，各官目有紧事者赴禀事，无事者谨守信地，训齐兵伍。若有更令，必差巡视旗口传，或有令票，不在此内。
　　一、凡水陆行营，第一肃静为要，不拘何事，俱听旗鼓号令，不许口传。口传之言，虽本府面说，亦不许从。除明白进止用旗鼓号头照原给令书外，若或近贼，或欲暗行暗止，听中军如后开传令，一人挨递一人，不分官目，虽本府亦自递之。
　　一、物件挨次递过，即便遵守，陆路同。
　　要住，传土块；要行，传小短箭；要立，传草木枝；要坐，传石块；要有警，收拾器械，预防贼来冲杀，传大令箭，即便於脚下随便每哨官为一营，抢择地势，照给过原操令书内营阵立定，听候中军传令，每给为一处，不许相连。
　　一、止宿处所，每营四哨官内轮拨兵一小哨赴把总处巡夜，每营轮一哨官巡夜。其本夜内惊恐、火烛、奸细之变，俱罪坐本官，其把总不时亲自密查。
　　一、止宿处所船只，各随到齐，各分营定讫，到日晚听中军放炮三个，打关门鼓毕，俟擂鼓，各营照中军一体聚巡夜人，在把总船边跪下发放，陆行同。
　　发放云：官兵听著，夜巡谨慎，毋得懈惰，误了事军法不饶！起去！听定更喇叭一声，凡把总处支更，其每船一只内不分大小，轮议五人，每更一名，在船头执竹梆支更，每打鼓一声，打梆一遍，天明各赴本营回话。
　　一、以上乃明营也，若暗住处所，听临时传知，即便起暗号支暗更，暗传约束，非用令票，即用巡视旗。但初起或初止时，中军不卓旗，及落旗不擂鼓、不放炮、吹打，即是要行暗令。
　　一、中军官每日轮拨一哨赴本府执打器械，紧随轿马进止，摆围于后，夜则即以此哨巡夜。每轮中军官一员提更。
　　兵兵兵
　　兵兵兵大刀藤牌枪藤牌大刀藤牌兵兵兵
　　兵兵兵大刀藤牌枪藤牌大刀藤牌兵兵兵
　　兵兵兵
　　一、水陆住止处所遇本府马到，先於一里内差塘报二名进歇处搜过，出衙门百步回报，无事则不言，若衙门不便、难宿或有奸细，即便口禀。
　　一、本府进时，亲兵在前者，摆进衙门内；在后者，即便于衙门外大街通人行处街口、去衙门二十步内各执器械把定，清禁人言，仍轮一官坐巡逻，俟本府闭门，方许聚赴衙门首，听火兵送饭食用。
　　一、凡大开门时，凡小开门，听中军官即将轮日亲兵在外照前项摆定，一半带进丹墀摆列，乃用四人在堂上带短刀立定，口报讫，方听开门。若在人家，一体相同，比在衙门更加谨慎。在野宿，亦与在城相同，比在城更加谨慎。
　　第一肃静为主，凡有平时喧嚷者，捆打四十，连坐。遇传号令、下营阵止起之际，耳只听金鼓号头，眼只看旗帜，决不许口发一言，但有喧嚷出声者，拿治如前临阵割耳，回兵查，若因而误事者，斩首示众。
　　卷八操练营阵旗鼓篇
　　一、发放候升帐喊堂毕，牙旗开，中军官禀升旗，禀讫，即放炮一个，擂鼓升旗。待众声迹将定，又禀放静炮，禀讫，放炮三个，三军肃静，敢有喧哗者，军法施行。又禀称吹号笛、聚官旗、听发放，俟官旗到齐立定，金止，中军官叫官旗上来，两边齐应一声，自卑而尊，由队长从下摆起，务要行次疏直齐均，各官旗依次跪下，中军官执发放牌高声发放云：官旗听著！耳听金鼓，目视旌旗，步闲进退，手习击刺。万人一心，惟将令是听！违犯的，军法不饶！每一句，众应一声。分付毕，若有别项讲谕，各静听主将逐一亲说记定，依次分付，自尊而卑起立，分列如前，中军官传令官旗下地方，众应一声，听大吹打，官旗由原路散回信地。听各把总吹号笛，哨官哨队长俱听把总处照台上发放，但先一句云：奉台上号令。如有分付，一体字字谕之，仍照台上规矩，大吹打散回信地。又哨队长各到本管哨官处再行宣说，但第一句云：奉本总号令。毕，归队。队长率兵通听哨长发放，但第一句云：奉本哨号令。毕，又兵听队长传说。约一刻，掌下营号头，即各肃静听下营。
　　
　　一、中军请钧旨下营，禀讫，中军即拨下地方巡视人役，每哨二名，共十名，旗上明书“某哨巡视”字样，俱赴台下禀请下地方蓝旗，听发放掌号官发放。凡呐喊不齐、行阵错乱、喧哗违令、临阵退缩，拿送处治。分付讫督战旗牌，每总一面，五面付官，悬牌执旗，禀称：执旗牌下地方。督阵旗牌上马，各巡视旗从之，由发放路各归营哨。中军吹孛罗，各起身；一荡喇叭，必警；二荡，必齐；再吹叭罗，中军摆金鼓旗帜，掌旗者即将原列两行旗取五方一副、上将台二副摆定，两边官兵听点鼓于台前。如路广，则两哨四队平行；如路狭，则每哨挨队依鸳鸯阵法照图行至极前，俱层层立定，金响鼓止。
　　以下至“收为大营”句止，共八条。其八图，此每每临阵对敌所用者，乃实效，非饰观视之筌蹄也。数年屡战，一切号令行伍，俱如图款，毫不更易，是以每战必全捷，而我兵不损。及至困攻贼，虽竭力以刀石掷敌而我兵不为所伤者，此鸳鸯阵牌筅枪党居次之功也，须临阵观之，便得妙处肯綮。借或场操之际，肯有亲入行伍内一试之者，亦自知其利不可以口舌楮笔载也。今将初出图令开后次第之。
　　
