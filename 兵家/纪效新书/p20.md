<!-- { "loadSidebar": true } -->
　　一、中军船战声喇叭响，各鸣锣，齐擂战鼓，天鹅声响，大声呐喊，奋勇剿杀。获有功级，各送领兵指挥验实，类送中军纪验解报。退缩后至者，斩。其捕盗船行迟曲而后到者，斩。其捕盗舵工遇浅者，斩。其扳招手，船虽先到而不直射贼船，傍边擦过者，斩。其舵工缭手使风不正者，斩。其舵工缭手如已使逼贼舟，相并不能成功，致贼舟复走者，斩。其捕盗各甲长有能挨报某兵不用心、某兵不用心者，其不用心之兵斩首，甲长止於捆打。
　　一、敌人虑我官兵追战，将船内器物遗弃水中，兵夫敢有捞拾而不追贼者，许本船捕甲割耳示众，故纵者连坐斩首。
　　一、凡已打败贼舟一只，而馀舟不行分投追打别贼，共相攒来争捞首级，致贼遁走者，各船获级俱止归先打一船之功，馀船捕盗捆打一百，割耳。其一船虽已逼到贼舟，而未即打败，馀舟接应会同用力者，不在此例。
　　一、各船遇敌，敢有畏势，扬帆远望，逗遛不进者，捕盗舵工俱就阵斩首示众。
　　各船放铳，须将火药收藏安便，免至火星爆入，贻患匪细。倘有失误，铳手、管药兵夫一体军法施行。
　　一、各船打败倭寇，所捞获财物包裹，听船捕盗从公分给，以多半付动手首功之人，馀皆均处。敢有官捕头目勒分，甚至夹打追侵，公然放肆者，许各兵径於回日赴宫告首，决打重治，加倍追付各兵，头目依律治罪。其军器则要报官解验，不许各兵隐藏。
　　一、与贼船对泊，船定[AB]上用猫竹擘开包裹[AB]上，以防敌人夜窃之患。违令，定手捆打。
　　一、各船遇警，听中军船天鹅声喇叭响，各船鸣金鼓一通，捕兵大声呐喊，以壮军威。违令，治以军法。
　　一、各船遇警，捕舵兵夫不许解衣而卧。违令，察出，治以军法。
　　报警至急，起定不前，即使用大猫竹一段，计长一二丈，缚於定[AB]浮水，以便班师各自认取。违误，定手割耳示众。
　　一、各船捕舵兵夫，过泊船山澳，无故不许上山闲游，恐遇警，一时下船不便，致有误事。若要取水，轮直兵夫赴中军船告禀明白，方许取水。违令上山，人拿治不恕。
　　△松海岛屿外洋哨船发火号令
　　一、健跳者，北至金齿门，南至渔西。其信地，则青珠山、茶盘山、青门、黄茅览。
　　一、桃渚者，北至牛头门，南至圣塘门。其信地，则獭鳗山、白达山、米筛门。
　　一、海门者，北至担门，南至三山。其信地，则担门山、三山头。
　　一、松门者，北至深门，南至鹿头。其信地，则麓头山、猢狲尖、道士冠山、大高城山、鹿头山。
　　一、隘顽者，北至鸡脐，南至派爿洋。其信地，则沙角山、灵门山。
　　一、楚门者，北至邳山，南至茅山。其信地，则久爿山、老宫前山。
　　一、往来巡哨，遇有警急，各在信地登各相近山上，先行举放烟火。所在兵船嘹见火光烟焰，就行开帆，望火前进。哨剿联近烽堠，即时按放传报南北大兵防截。其哨船仍探贼船向往踪迹，亲报领哨官，以便进上。如火报不爽，兵船逗遛误事，罪坐该营领哨官员。若哨船不尽信地，止於一处探望，或在渔樵船只人内取信，或到山放火，而原积柴草不足，火小不能燎远，致失传报误事者，该直哨船军甲俱以军法斩首。
　　△福船说
　　夫福船高大如城，非人力可驱，全仗风势；倭舟自来矮小，如我之小苍船，故福船乘风下压，如车碾螳螂，斗船力而不斗人力，是以每每取胜。设使贼船亦如我福船大，则吾未见其必济之策也。但吃水一丈一二尺，惟利大洋，不然多胶於浅，无风不可使，是以贼舟一入里海，沿浅而行，则福舟为无用矣，故又有海沧之设。
　　△海沧说
　　夫海沧稍小福船耳，吃水七八尺，风小亦可动，但其力功皆非福船比。设贼舟大而相并我舟，非人力十分胆勇死斗，不可胜之。然二项船皆只可犁沈贼舟，而不能捞取首级，故又有苍船之设。
　　苍船说。
　　夫苍船最小，旧时太平县地方捕鱼者多用之，海洋中遇贼战胜，遂以著名。殊不知彼时各渔人为命负极之势，亦如贼之入我地是也；今应官役，便知爱命。然此船小，而上高不过五尺，就加以木打棚架，亦不过五尺，贼舟与之相等，既势均，不能冲犁。若使径逼贼舟，两艘相联，以短兵斗力，我兵决非长策，多见误事。但若贼舟甚小，一入里海，其我大福、海沧不能入，必用苍船以追之。此船吃水六七尺，与贼舟等耳，其捞取首级水潮中，可以摇驰而快便。三色之中，又此为利近者。改制为艟乔，比苍船稍大，比海沧更小，而无立壁，最为得其中制。遇倭舟或小或矮，皆可施功。但水兵人技皆次於陆兵，设使将水兵教练遴选亦如陆兵，而后登之舟中，则比陆战加一舟险，其功倍於陆兵必矣，司寄者何惮而不为哉！
　　△三船利钝说
　　大端天若风动势顺，则沧不如福，苍不如沧；若风小势逆，则福不如沧，沧不如苍。其开浪、网船之类皆可备哨探而不可战者，开浪以其头尖，故名，吃水三四尺，四桨一橹，其形如飞，内可容三五十人，不拘风潮顺逆者也。又不如八桨船，左右十六桨，后一橹，更为飞迅，但坐卧处不冠冕耳。网船形似织梭，内容二人，前后用二人，以罩罩之，风波大又可拖之涂上，且不能覆，吃水七八寸耳。此可走报或用之里港窄河，动以百数，每只内用鸟铳二三人，蜂集蚁附，沿浅沿途而打之，甚妙。如贼追逼，就可弃走，一舟不过一金之费耳。
　　△相寇情
　　小舟数往来者，谋议也。迟而审顾者，疑我也。欲进而复退者，探我也。既退而卒进者，袭我也。鼓噪而矢石不下者，兵器少也。却而顾者，欲复来也。先急而后缓者，整备也。促鼓而不战者，惧我也。泊而扬帆者，欲出不意也。既退而不速者，谋也。火夜明而呼噪者，恐我袭彼也。掷缆而即起者，欲择其利也。火数明而无声者，备器也。夜泊而趋於泥者，乡道欲往也。促缆而不呼者，急欲逝也。促缆及流、悬灯於途者，夜逸而溃也。久而不动者，偶人也。鼓而无韵者，伪响也。近岸连村而不登劫者，怯也。不久困请和投降者，诈也。
　　△谨行泊
　　我舟在洋出哨，追赶贼船，天欲昏黄，潮时将尽，不可贪程一意前往，须防今夜自安泊处，恐无收岙风至之虞。遇龙潭神庙，不可放铳吹打呐喊，或有惊动起风作浪之失。早晚占看日月星云气色飞鸟，预知风雨。未到晚黑，便收岙岩，高登四嘹，恐隔山先泊贼船，而我不防也。
　　△浙东潮候
　　初一、初二、十三、十四，寅申长，巳亥平。
　　初三、初四、十五、十六，卯酉长，子午平。
　　初五、初六、十七、十八，辰戌长，丑未平。
　　初七、初八、十九、二十，巳亥长，寅申平。
　　初九、初十、廿一、廿二，子午长，卯酉平。
　　十一、十二、廿三、廿四，丑未长，辰戌平。
　　廿五、廿六，寅申长，巳亥平。
　　廿七、廿八，卯酉长，子午平。
　　廿九、三十，辰戌长，丑未平。
　　朝生为潮，夕生为汐。晦朔弦望，潮汐应焉，故潮平於地下之中而会於月，潮生於寅则汐於申，潮生於巳则汐於亥，阴阳消长，不失其时，故曰潮信。
　　定太阳出没以应潮信时刻长短
　　正九出乙入庚方，二八出兔入鸡场。三七发甲入辛地，四六出寅入犬藏。五月生艮归乾上，仲冬出巽入坤方。惟有十月与十二，出寅入申仔细详。
　　△定寅时
　　正九五更四点彻，二八五更二点歇。三七平光起寅时，四六日出寅无别。五月日高三丈地，十月十二四更二。仲冬才到四更初，此是寅时须切记。
　　行船观日月星云占风涛
　　—、日晕则雨，月晕主风。何方有阙，即此方风来也。
　　—、日没胭脂红，无雨也有风。须看返照日没之前，胭脂红在日没之后，记之记之。
　　—、星光闪烁不定，主有风。
　　—、夏秋之交，大风，及有海沙云起，谓之风潮，名曰飓风，此乃飓四方之风。有此风，必有霖淫大飓同作。
　　—、凡风单日起，单日止；双日起，双日止。
　　—、凡风，起早晚和，须防明日再多。
　　—、有暴恶之风，尽日而没。
　　—、防夜起之风，必毒。
　　—、凡东风急，风急云起愈急，必雨起，雨最难得晴。
　　—、凡春风，易於传报，一日南风，必还一日北风，虽早有此风，向晚必静。
　　—、防南风尾，北风头。南风愈吹愈急，北风吹起便大。
　　—、春南夏北，有风必雨。
　　—、云若炮车形，起主大风。
　　—、云起下散四野，满目如烟如雾，名曰风花，主风起。
　　—、云若鱼鳞，不雨也风颠。
　　—、凡雨阵，自西北起者，必云黑如泼墨，又必起作眉梁阵，主先大风雨，后雨急，易晴。
　　—、水际生靛青，主有风雨。
　　—、秋天云阴，若无风则无雨。
　　—、海燕忽成群而来，主风雨。乌肚雨，白肚风。
　　—、海猪乱起，主大风。
　　—、夜间听九逍遥鸟叫，卜风雨。一声风，二声雨，三声四声断风雨。
　　—、虾笼张得韦鱼，主风水。
　　—、水蛇蟠在芦青高处，主水高若干，涨若干。若头望下，水即至，望上稍慢。
　　—、月尽无雨，则来月初必有大风雨。俗云：廿五六若无雨，初三四莫行船。春有廿四番花信风，梅花风打头，楝花风打末。
　　△逐月风忌
　　正月忌七八日风，乃北风也。
　　二月忌初二北风。
　　三月忌清明北风。
　　五月忌雪至风，以正月下雪日为始算，至五月乃一百二十日之内，主此风。
　　六月十二日忌彭祖风，在前后三四日。
　　七八月若有三日南风，必有北风报之。
　　九月九日前后三四日内，忌九朝风。
　　十月忌初五风，在前后三四日内。
　　十一月冬至风。
　　腊月廿三四扫尘风。
　　△战船器用说
　　夫水战於舟，火攻为第一筹固然也。其火器之属，种目最多，然可以应急用者甚少，何则？两船相近，立见胜负，其诸器或有宜於用，而制度繁巧、一时仓忙不能如式掷放，致屡发而无用；或精巧宜用，而势不能遍及一舟；或重赘而不能发及贼船；最不宜者是见行火器，安药线在口，如若候点入口，则发在我手，若方燃即掷，则掷下又为贼所救；又有所谓灰瓶者，内用石灰，盖舟上惟利滑，使人不能立脚，一说用鸡鸭卵掷下，或掷滑泥者尤可，今乃用灰瓶，是又涩贼之足而使之立牢也。不可，不可！今屡试屡摘，合以众情共爱而数用无异者，止有二种，一远一近，至矣足矣！愈淫巧繁多，愈无实用，记之记之！
