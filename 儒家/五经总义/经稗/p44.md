<!-- { "loadSidebar": true } -->
　　觚不觚者戒酗也觚酒器名量可容二升者其义寡也古量酒以三升为当五升为过二升为寡而制器者即因之故凡设器命名义各有取君子顾其名当思其义所谓名以实称也今名虽为觚而饮常不寡实则不副何以称名故曰觚哉觚哉按礼器有爵散觯角诸酒器名而皆有取义故韩婴作诗说有云一升曰爵爵尽也二升曰觚觚者少也饮常寡少也三升曰觯觯适也饮之体适适然也四升曰角角触也不能自适但触罪过也五升曰散散者讪也饮不知节徒为人谤讪也若觞亦五升所以为饷觥亦五升所以明罚虽同是五升而觥觞异称是礼器称名其必以义起如此今淫酗之家饮常过多虽复持觚亦不寡少故夫子借觚以叹之若以觚为棱则棱非器名即觚亦无称棱者如谓觚是竹简则是竹片供书冩者陆机文赋或操觚以率尔汉书操觚之士皆薄竹方片可操以冩未尝有棱也若谓学书之牍削木为之其形或六面或八面此即原涉传之所谓削牍而疏者则六面八面俱可记事但此名牍不名觚另是一物盖觚非牍名即操■〈觚〉之■〈觚〉本是竹头柧棱之柧本是木旁皆借冩作觚非本字也如以牍为觚以柧■〈觚〉为觚则夫子方欲正名而先误此字觚不觚矣至若后世花缾亦有称花觚者此皆非上古称名且花觚酒觚并无八面与八角者即其间花文有齿有乳有釿有锷皆非棱也花觚俗器犹可以杜撰称名酒觚古礼器也可杜撰乎（论语稽求篇）
　　
　　姚立方尝言论语觚不觚觚者酒器也上古器多用角故字从角瓜声三代始范金为之但其形本方方则隅有四棱直下至足其腹又屹起四棱横亦有之通俗文曰木四方为棱八棱为觚是也其足之四棱汉宫鳯阙取以为角隅故西都赋曰上觚棱而栖金爵今夫子云不觚者何大抵觚之不觚以渐而成其时有为圜制者史酷吏传云破觚为圜是也此必当时成语史用之耳此初之不觚也然其圜制先时犹从腹上至口周身琱画为四大棱余横起直垂皆有细棱如故尚不失觚义至后时则从腹下至足仅为饕餮云雷之形从腹上至口已平光无棱矣此继之不觚也然犹有于足以内藏四小棱者似亦不敢尽没其义迨后并此而无之则终不觚矣盖由世俗日趋简便所以全失圣人寓典法于制器之精意一物如此其它可知故夫子叹之若又以木简为觚此出汉志颜师古曰学书之牍或以记事削木为之是也其角隅有棱然无人削简角为圜者且木简则字从柧竹简则字从■〈觚〉皆觚字所生非本字也大抵后世古器流传日少日缺其质系金玉者人知宝爱故尚得藉传什一于千百然好事藏弆者类不能考如鼎彝烹饪盛酒器也后世以为焚香之具呼曰鼎炉彝炉觚觯饮酒器也后世以为养花之具呼曰花觚花觯俗语失真反令人并古器而疑之岂不可叹哉予初取其说入稽求篇中既忆幼时曽在祁忠敏宅见慈女觚是汉器千金之物形颇长而腰甚细不任盛酒且口亦反向尚疑与酒器不甚合故置之然其说则何可冺也因记此以俟知者（四书剩言）
　　
　　论语云觚不觚觚哉觚哉太平御览引此注云孔子日削觚而志有所念觚不时成故曰觚哉觚哉觚小器耳心不专一尚不时成况于大事乎觚木简也史游急就章云急就奇觚与众异注云觚者学书之牍或以记事削木为之或六面或八面面皆可书觚者棱也有棱角也（西溪丛语）
　　
　　子见南子
　　
　　孙季昭曰史记谓孔子见卫灵公之宠姬南子非也家语曰孔子适卫子骄为仆灵公与夫人南子同车出令宧者雍梁骖乘使孔子为次乘游于市孔子耻之夫圣人方以季桓子受齐女乐而去鲁适卫至卫而耻为灵公南子之次乘岂肯轻身往见之南子者盖鲁之南蒯耳何以知之以佛肸召子欲往而知之也佛肸以中牟叛子路不欲其往夫子有吾岂匏瓜之喻南蒯以费畔子路亦不悦其见二事正同昭公十四年南蒯奔齐侍饮于景公公曰叛夫对曰臣欲张公室也南蒯欲弱季氏而张公室夫子见之将以兴鲁也与见佛肸事不约而合故知其非见卫之南子而见鲁之南子必矣（焦氏笔乘）
　　
　　束修
　　
　　吴会漫録曰论语自行束修以上吾未尝无诲焉前辈多以束修为束脯余按后汉马援杜诗延笃传注皆谓年十五束带修饰之意乃知以束修为束脯者非是仆谓后汉传注出于唐人之说未可以为据观盐铁论桑弘羊曰臣结髪束修得束卫此正明验汉人之语以束修为束带修饰矣且在马援诸人之先可无疑者然又观北史刘焯不行束修未尝有所敎诲此又可以验程门诸先生之说要之二说皆通不可谓束修为束脯非也唐六典国子生初入置束帛者束修之礼通典州学生束修之礼注束帛一篚一匹脯一案五脡学生皆服青衿（野客丛书）
　　
　　执鞭之士
　　
　　执鞭之士正义曰按周礼秋官条狼氏掌执鞭以趍辟王出入则八人夹道公则六人侯伯则四人子男则二人注趋而辟行人盖下士也（金罍子）
　　
　　五十学易
　　
　　五十学易朱元晦言孔子年已七十刘器之言五十乃卒字之误皆非也宣尼世家云孔子晚而喜易序彖系象说卦文言读易韦编三絶曰假我数年若是我于易则彬彬矣易凿度云孔子占易得旅息志停读五十究易作十翼盖仲尼自言加我数年如五十之时以学易则可以无大过之事矣是加即史记之假也谓假使也五十即凿度之五十也谓能如壮年之精力也大过即易之卦名也谓可无大过之失也宋江邻几云五十践衰境加我在明年夫易治世之经也而亦可以养生故隠士玩之不外乎阴阳消息之理而已异端之言曰读夏归藏用之以飞行（留青日札）
　　
　　钓弋
　　
　　林邦翰为予言尝见一道人说论语子钓而不纲弋不射宿颇有理予愿闻之邦翰曰道人云此两句是圣人心存敎化圣人本无心于取物其钓而不纲者示其贪则取之也弋不射宿者示其动则取之也其意戒世之贪得与妄动者耳不然圣人岂徒为是弋与钓也哉时一坐莫不称叹予曰此说本是道人家一边所见而已圣人之言要非一端可尽（扪虱新话）
　　
　　子路请祷
　　
　　太平御览引庄子曰孔子病子贡出卜孔子曰子待也吾坐席不敢先居处若齐食饮若祭吾卜之久矣子路请祷可以参观（困学纪闻）
　　
　　六尺
　　
　　学林云论语托六尺之孤据周礼乡大夫之职国中自七尺以及六尺野自六尺以至六十有五皆征之韩诗外传国中二十行役则七尺者二十也其升降皆五年则六尺者十五也准此则孟子五尺之童乃十岁（焦氏笔乘）
　　
　　闗雎之乱
　　
　　按闗雎之乱虚斋蔡氏谓乐至此犹盛盖举终以该始也其说最当顾麟士则谓乐至歌闗雎而始盛乃是以最盛者言之此大谬也考之仪礼乡饮酒礼主人乐宾工歌鹿鸣四牡皇皇者华所谓升歌三终也笙奏南陔白华华黍所谓笙入三终也间歌鱼丽笙由庚歌南有嘉鱼笙崇丘歌南山有台笙由仪所谓间歌三终也合乐周南闗雎葛覃卷耳召南鹊巢采蘩采苹所谓合乐三终也凡此者所谓正歌备者也燕礼歌声间合与乡饮酒礼疏云主人乐宾之事其中别有四节之殊有歌有笙有间有合燕礼疏云正歌者升歌及笙各三终间歌三终合乐三终为一备备亦成也皆未尝以合乐为乐之最盛也疏云二南为卿大夫之正小雅为诸侯之正故以乡饮酒礼之升歌小雅为进取燕礼之合乐为逮下乡乐者二南也彼固谓二南卑于小雅矣郑注云诸侯相与燕升歌大雅合小雅天子与次国小国之君燕亦如之与大国之君燕升歌颂合大雅疏云凡合乐者退取卑者一节故歌颂合大雅此可见合乐之卑于升歌也又云乡饮酒礼笙间之乐与升歌同在小雅则知元侯及国君相飨燕笙间亦同升歌盖歌颂则笙间亦颂而合大雅歌大雅则笙间亦大雅而合小雅又可见合乐之卑于笙间也顾氏谓至合乐始盛则与注疏之说正相反矣且信如顾氏所云彼乡射不歌不笙不间止有合乐一节何以独始奏而即盛大射升歌鹿鸣下管新宫而不间不合何以独不及其盛而遽止耶（遄喜斋集）
　　
　　有妇人焉
　　
　　马旻徕之骦曰乱臣十人有妇人焉注曰邑姜盖臆说也近有着识小编者谓妇当作殷殷人者胶鬲也按殷亡鬲遯实未臣周此不足辨而妇之必非邑姜则不可不辩也予有乱臣十人武王行间誓师之言此十人必尽在左右以闺中之妇褒誉于虎貔熊罴之列其何以服众心乎且武王数受之罪曰牝鸡之晨维家之索夫商以妇灭而周乃以妇兴乎即邑姜虽贤不过如太姒之克勤克俭克逮克容如葛覃卷耳樛木螽斯诸诗尽之矣岂参阃外之谋或躬擐甲胄于疆场锋镝之间也成王大诰曰爽邦由哲亦惟十人迪知上帝命成王曷敢斥言其母直与诸臣伍耶此其大证明据也学者读书明理所不知者何妨阙焉献子五友而忘其三孟子大贤也（因树屋书影）
　　
　　达巷党人
　　
　　甘罗曰项槖七岁为孔子师董仲舒对策此亡异于达巷党人不学而自知孟康注人项槖也隶释载逢盛碑以为后槖孟康之说未知所出论语注疏无之（困学纪闻）
　　
　　太宰
　　
　　孔氏曰太宰官名或吴或宋未可知也按孔子尝曰长居宋应是年十九娶于宋之开官氏之时后去曹适宋遭桓司马之厄微服而去安得有六卿之长向子贡以问事故郑康成注以为是吴太宰嚭盖哀七年夏吴太宰嚭召季康子康子使子贡辞十二年夏吴子使太宰嚭请寻盟公使子贡对秋子服景伯谓子贡子盍见太宰太宰嚭说又史记子贡尝南适吴郑故以太宰属吴余谓是固然矣独忘却檀弓吴夫差侵陈陈太宰嚭使于师孔疏谓此陈太宰嚭与吴太宰嚭名号同而人异者是孔子先后两居陈识防风氏之骨专车辩肃慎氏之砮长尺与测桓僖之庙灾当日所为多闻而震矜之者皆在陈事故陈太宰以为问属吴似尤不若陈纵多能不指上数事集注亦不当遗或陈二字可知也（四书释地续）
　　
　　子欲居九夷
　　
　　子欲居九夷按说文南蛮从虫北狄从犬西羌从羊惟东夷从大从弓俗仁而寿有君子不死之国亦在焉予谓孔子欲居之意或以斯与其谓君子居之正指九夷君子之国与中庸答子路南方之强也君子居之义同而今解谓孔子将以君子之道化其俗若然则忠信笃敬蛮貊可行亦何独九夷居哉班固亦称自箕子去之朝鲜敎其民以义理田蚕织作其民终不相盗无门户之闭妇人贞信不淫辟其田民饮食以笾豆可贵哉仁贤之化也然东夷天性柔顺异于三方之外故孔子悼道不行设浮于海欲居九夷得其旨矣（金罍子）
　　
　　后雕
　　
　　后雕二字须说得意思大些方好如礼壊乐崩一人独守着礼乐举世皆尚功利一人独守着仁义孔孟即所谓后雕者重知字作感慨语便是乱说圣人语言没有不着实事而作空语者且此章本极和平非激烈语问不言不雕而云后雕何也曰松柏几曽不雕却是新叶生时旧叶始落人都不觉故云后雕圣人下字如此斟酌问以喻君子却于后雕何取曰后雕字自因松柏而下以喻君子如三军败时一人殿后是云后败岂必问其终败乎诗所云虽无老成人尚有典型风雨如晦鸡鸣不已近之矣如云非岁寒不见得松柏本领难道孔孟得行其道反不见得孔孟本领耶（榕村语録）
　　
