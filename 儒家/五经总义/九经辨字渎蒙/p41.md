<!-- { "loadSidebar": true } -->
　　诗者所以言志吟咏性情以讽其上者也古有采诗之官王者巡守则陈诗以观民风知得失自考正也动天地感鬼神厚人伦美教化移风俗莫近乎诗是以孔子最先删録既取周诗上兼商颂凡三百一十一篇【毛公为故训时已亡六篇故艺文志云三百五篇】以授子夏子夏遂作序焉【或曰毛公作序解见注疏】口以相传未有章句战国之世专任武力雅颂之声为郑卫所乱其废絶亦可知矣遭秦焚书而得全者以其人所讽诵不专在竹帛故也汉兴传者有四家鲁人申公【亦谓申培公楚王太傅武帝以安车蒲轮徴之时申公年八十余以为大中大夫】受诗于浮丘伯以诗经为训故以教无传疑者则阙不传号曰鲁诗弟子为博士者十余人郎中令王臧【兰陵人】御史大夫赵绾【代人】临淮太守孔安国胶西内史周霸城阳内史夏寛东阳太守鲁赐【砀人】长沙内史缪生【兰陵人】胶东中尉徐偃胶东内史阙门庆忌【邹人】皆申公弟子也申公本以诗春秋授瑕丘江公尽能传之徒众最盛鲁许生免中徐公【免中县名】皆守学敎授丞相韦贤受诗于江公及许生传子成【贤字长成字少翁父子竝为丞相封扶阳侯又治礼论语成兄子赏以诗授哀帝大司焉车骑将军】又王式【字翁思东平新桃人昌邑王师】受诗于免中徐公及许生以授张生长安【名长安字防君山阳人为博士论石渠至淮阳中尉】及唐长賔【东平人为博士楚王太传】褚少孙【沛人为博士褚氏家传云即续史记褚先生】张生兄子游卿【谏大夫】以诗授元帝传王扶【琅邪人泗水中尉】扶授许晏【陈留人为博士】又薛广徳【字长卿沛国相人御史大夫】受诗于王式授龚舍【字君倩楚国人太山大守】齐人辕固生【汉景帝时为博士至清河太傅】作诗传号齐诗传夏侯始昌始昌授后苍【字近君东海郯人通诗礼为博士至少府】苍授翼奉【字少君东海下邳人为博士諌大夫】及萧望之【字长倩东海兰陵人御史大夫前将军兼传论语】匡衡【字稚圭东海承人丞相乐安侯子咸亦明卿歴九卿家世多为博士】衡授师丹【字公仲琅邪人大司空】及伏理【字游君高宻太傅家世传业】满昌【字君都颍川人詹事】昌授张邯【九江人】及皮容【琅邪人】皆至大官徒众尤盛后汉陈元方亦传齐诗燕人韩婴【汉文帝时为博士至常山太】推诗之意作内外传数万言号曰韩诗淮南贲生受之武帝时婴与董仲舒论于上前仲舒不能难【婴又甞为易传燕赵间好诗故其易微唯韩氏自传之】其孙商为博士孝宣时涿韩生其后也河内赵子事燕韩生授同郡蔡谊【谊以诗授昭帝至丞相封侯】谊授同郡食子公【为博士】及琅邪王吉【字子阳王骏父昌邑中尉諌大夫吉兼五经能为邹氏春秋以诗论教授】子公授太山栗丰【部刺史】吉授淄川长孙顺【为博士】丰授山阳张就顺授东海髪福【一本作段福】竝至大官艺文志云齐韩诗或取春秋采杂说咸非其本义鲁最为近之毛诗者出自毛公河间献王好之徐整【字文操豫章人吴太常卿】云子夏授髙行子髙行子授薛仓子薛仓子授帛妙子帛妙子授河间人大毛公毛公为诗故训传于家以授赵人小毛公【一云名苌】小毛公为河间献王博士以不在汉朝故不列于学一云子夏传曾申【字子西鲁人曾参之子】申传魏人李克克传鲁人孟仲子【郑诗谱云子思之弟子】孟仲子传根牟子根牟子传赵人孙卿子孙卿子传鲁人大毛公汉书儒林传云毛公赵人治诗为河间献王博士授同国贯长卿【徐整作长公】长卿授解延年【为阿武令诗谱云齐人】延年授虢徐敖敖授九江陈侠【王莽讲学大夫】或云陈侠传谢曼卿元始五年公车征説诗后汉郑众贾逵传毛诗马融作毛诗注郑作毛诗笺申明毛义难三家于是三家遂废矣魏太常王肃更述毛非郑荆州刺史王基【字伯舆东莱人】駮王肃申郑义晋豫州刺史孙毓【字休郎北海平昌人长沙太守】为诗评评毛郑王肃三家同异朋于王徐州从事陈统【字元方】难孙申郑宋徴士鴈门周续之【字道祖及雷次宗俱事庐山惠逺法师】豫章雷次宗【字仲伦宋通直郎征不起】齐沛国刘瓛并为诗序义前汉鲁齐韩三家诗列于学官平帝世毛诗始立齐诗久亡鲁诗不过江东韩诗虽在人无传者唯毛诗郑笺独立国学今所遵用毛诗故训传二十卷【郑氏笺】马融注十卷【无下帙】王肃注二十卷谢沈注二十卷江熙注二十巻【字太和济阳人东晋兖州别驾】郑诗谱二巻【徐整畅大叔裘隠】孙毓诗同异评十巻陆玑毛诗草木鸟兽虫鱼疏二巻【字元恪吴郡人吴太子中庶子乌程令】为诗音者九人郑徐邈蔡氏孔氏阮侃王肃江惇干宝李轨【阮侃字徳恕陈留人河内太守江惇字思俊河内人东晋防士蔡氏孔氏不详何人】
　　右诗梁有桂州刺史清河崔灵思集众解为毛诗集注二十四卷俗间又有徐爰诗音近吴兴沈重亦撰诗音义
　　安上治民莫善于礼郑子太叔云夫礼天之经地之义民之行也左传云礼所以经国家定社稷序民人利后嗣者也礼教之设其源逺哉帝王质文世有损益至于周公代时转浮周公居摄曲为之制故曰经礼三百威仪三千及周之衰诸侯始僣将逾法度恶其害已皆灭去其籍自孔子时而不具矣孔子反鲁乃始删定值战国交争秦氏坑焚惟故礼经崩坏为甚汉兴有鲁髙堂生士礼十七篇即今之仪礼也而鲁徐生善为容孝文时为礼官大夫景帝时河间献王好古得古礼献之【郑六艺论公后得孔氏壁中河间献王古文礼五十六篇记百三十一篇周礼六篇其十七篇与髙堂生所传同而字多异刘向别録云古文记二百四篇艺文志曰礼古经五十六篇出于鲁淹中苏林云淹中里名】或曰河间献王开献书之路时有李氏上周官五篇失事官一篇乃购千金不得取考工记以补之瑕丘萧奋以礼至淮阳太守授东海孟卿【孟喜父】卿授同郡后苍及鲁闾丘卿其古礼经五十六篇苍传十七篇所余三十九篇诏付书馆名为逸礼苍说礼数万言号曰后苍曲台记【在曲台校书着记因以为名】孝宣之世苍为最明苍授沛闻人通汉【字子方以太子舍人论石渠至中山中尉】及梁戴徳【字延君号大戴信都太傅】戴圣【字次君号小戴以博士论石渠至九江太守】沛庆普【字孝公东平大傅】由是礼有大小戴庆氏之学普授鲁夏侯敬又传族子咸【豫章太守】大戴授琅邪徐良【字防卿为博士州牧郡守家世传业】小戴授梁人桥仁【字季卿大鸿胪家世传业】及杨荣【守于孙琅邪太守】王莽时刘歆为国师始建立周官经以为周礼河南缑氏杜子春受业于歆还家以教门徒好学之士郑兴父子【兴字少赣河南人后汉太中大夫子众已见前并作周礼解诂】等多往师之贾景伯亦作周礼解诂礼记者本孔子门徒共撰所闻以为此记后人通儒各有损益故中庸是子思伋所作缁衣是公孙尼子所制郑云月令是吕不韦所撰卢植【字子干郡人后汉北中郎将九江太守】云王制是汉时博士所为陈邵【字节下邳人晋司空长史】周礼论序云戴徳删古礼二百四篇为八十五篇谓之大戴礼戴圣删大戴礼为四十九篇是为小戴礼【汉刘向别録有四十九篇其篇次与今礼记同名为他家书拾撰所取不可谓之小戴礼】后汉马融卢植考诸家同异附戴圣篇章去其繁重及所叙略而行于世即今之礼记是也郑亦依卢马之本而注焉范后汉书云中兴郑众传周官经后马融作周官传授郑作周官注【郑注弓杜子春郑大夫郑司农之义郑三礼日録云二郑信同宗之大儒今賛而辩之】本治小戴礼后以古经校之取其于义长者顺者故为郑氏学又注小戴所传礼记四十九篇通为三礼焉汉初立髙堂礼生博士后又立大小戴庆氏三家王莽又立周礼后汉三礼皆立博士今庆氏曲台久亡大戴无传学者唯郑注周礼仪礼礼记竝列学官而丧服一篇又别行于世今三礼俱以郑为主
　　马融注周官十二卷郑注十二卷王肃注十二卷干宝注十三卷
　　右周礼
　　郑注仪礼十七卷马融王肃孔伦【字敬序会稽人东晋庐陵太守集众家注】陈铨【不详何人】裴松之【字士期河东人宋太中大夫西乡侯】雷次宗蔡超【字西逺济阳人宋丞相谘议参军】田儁之【字僧绍冯翊人齐东平太守】刘道拔【彭城人宋海丰令】周续之【自马融以下并注防服】
　　右仪礼
　　卢植注礼记二十巻郑注二十卷王肃注三十卷孙炎注二十九卷【字叔然乐安人魏秘书监征不就】业遵注十二卷【字长儒燕人宋奉朝请】庾蔚之略解十卷【颍川人宋员外常侍】
　　右礼记
　　郑【三礼音各一卷】王肃【三礼音各一卷七録唯云撰礼记音】李轨【周礼仪礼音各一卷礼记音二卷】刘昌宗【周礼仪礼音各一卷礼记音二卷】徐邈【周礼音一卷七録无礼记音一卷】射慈【字孝忠彭城人吴中书侍郎齐王傅礼记音一卷】谢桢【不详何人礼记音一卷】孙毓【礼记音一卷】曹耽【字爱道谯国人东安　谘议参军礼记音二卷】尹毅【天水人东晋国子助教礼记音一卷】蔡谟【字道明济阳考城人晋司徒礼记音一卷】范宣【字宣子济阳人东晋员外郎不就礼记音二卷】徐爰【礼记音三卷】王晓　【作周礼音一卷云定郑氏音土江南无此书不详何人】
　　右作音人近有戚衮作周礼音沈重撰周礼礼记音梁国子助教皇侃撰礼记义疏五十卷又传防服义疏竝行于世
