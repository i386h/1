<!-- { "loadSidebar": true } -->
　　宓牺氏之王天下仰则观于天文俯则察于地理观鸟兽之文与地之宜近取诸身逺取诸物始画八卦【或云因河图而画八卦】因而重之为六十四文王拘于羑里作卦辞周公作爻辞孔子作彖辞象辞文言系辞説卦序卦杂卦十翼班固曰孔子晚而好易读之韦编三絶而为之传传即十翼也【先儒説重卦及爻辞为十翼不同解见余所撰】自鲁商瞿子木受易于孔子以授鲁桥庇子庸子庸授江东馯【戸旦反徐广音寒】臂子弓子弓授燕周丑子家子家授东武孙虞子乘子乘授齐田何子庄【髙士传云字庄汉书儒林传云临淄人】及秦燔书易为筮之书独不禁故传授者不絶汉兴田何以齐田徒杜陵号杜田生授东武王同子中及洛阳周王孙梁人丁寛【字子防事田何复从周王孙受古义作易説三万言训故举大谊而已艺文志云易説八篇为梁孝王将军】齐服生【刘向别録云齐人号服光】皆着易传汉初言易者本之田生同授淄川杨何【字叔一本作字叔元大中大夫】寛授同郡砀田王孙王孙授施讐及孟喜梁丘贺由是有施孟梁丘之学焉施讐【字长卿沛人为博士】传易授张禹【字子文河内轵人使家莲勺以论语授成帝位至丞相安昌侯】及琅邪鲁伯【会稽太守】禹授淮彭宣【字子佩大司空长平侯作易传】及沛戴崇【字子平少府作易传】伯授太山毛莫如【字少路常山太守】及琅邪邴丹【字曼容】后汉刘昆【字桓公陈留东昬人传中农太守光禄勲】受施氏易于沛人戴賔其子轶【宇君文官至宗正】孟善【字长卿东海兰陵人曲台署长丞相掾】父孟卿善为礼春秋孟卿以礼经多春秋烦杂乃使喜从田王孙受易喜为易章句授同郡白光【字少子】及沛翟牧【字子况】后汉洼丹【字子王南阳育阳人世传孟氏易作易通论七篇官至大鸿胪】觟阳鸿【字孟孙中山人少府】任安【字定祖广緜竹人】皆传孟氏易梁丘贺【字长翁琅邪诸人少府】本从太中大夫京房受易【房淄川杨何弟子】后更事田王孙传子临【黄门郎少府】临传五鹿充宗【字君孟代郡人少府菟太守】及琅邪王骏【王吉子御史大夫】充宗授平陵士孙张【字仲方博士扬州牧光禄大夫给事中家世传业】及沛邓彭祖【字长夏真定太守】齐衡咸【字长賔王莽讲学大夫】后汉苑升【代郡人博士】传梁丘易【一本作传孟氏易】以授京兆杨政【字七行左中郎将】又颍川张兴【字君上太子少傅】传梁丘易弟子着録且万人子鲂传其业【鲂官至张掖属国都尉】京房【字君明东郡顿丘人本姓李推律自定为京至魏郡太守】受易梁人焦延寿【字延寿名赣】延寿云尝从孟喜问易会喜死房以延寿易即孟氏学翟牧白生不肯曰非也延寿尝曰得我术以亡身者京生也房为易章句説长于灾异以授东海段嘉【汉书儒林传作殿嘉】及河东姚平河南乘【一本作桑】皆为郎博士由是前汉多京氏学后汉戴冯【字次仲汝南平舆人侍中兼领虎贲中郎将】孙期【字仲竒济隂成武人兼治古文尚书不仕】魏满【字叔牙南阳人农太守】并传之费直【字长翁东莱人单父令】传易授琅邪王璜【字平仲又传古文尚书】为费氏学本以古字号古文易无章句徒以彖象繋辞文言解説上下经【七緑云直易章句四卷残缺】汉成帝时刘向典校书考易説以为诸易家説皆祖田何杨叔元丁将军大义畧同唯京氏为异向又以中古文易经校施孟梁丘三家之易经或脱去无咎悔亡唯费氏经与古文同范后汉书云京兆陈元【字长孙司空南閤祭酒兼传左氏春秋】扶风马融【字季长茂陵人南郡太守议郎为易传又注尚书毛诗礼记论语】河南郑众【字仲师大司农兼传毛诗周礼左氏春秋】北海郑【字康成高宻人师事马融大司农征不至还家凡所注易尚书三礼论语尚书大传五经中候笺毛氏作毛诗普驳许慎五经异议鍼何休左氏膏肓去公羊墨守起谷梁废疾休见大慙】颍川荀爽【字慈明官至司空为易言】并传费氏易沛人髙相治易与费直同时其易亦无章句专説隂阳灾异自言出丁将军传至相相授子康【康以明易为郎】及兰陵毋将永【豫章都尉】为髙氏学汉初立易杨氏博士宣帝复立施孟梁丘之易元帝又立京氏易费髙二家不得立民间传之后汉费氏兴而而髙氏遂微永嘉之乱施氏梁丘之易亡孟京费之易人无传者唯郑康成王辅嗣所注行于世【江左中兴易惟置王氏博士太常荀崧奏请置郑易博士诏许值王敦乱下果立】而王氏为世所重今以王为主其繋辞已下王不注相承以韩康伯注续之今亦用韩本子夏易传三巻【卜商字子夏卫人孔子弟子魏文侯师七畧云汉兴韩婴传中经簿録云丁寛所作张璠云或馯臂子弓所作薛虞记卢不详何许人】孟喜章句十卷【无上经七録云又下经无旅至节无上系】京房章句十二卷【七録云十卷録一卷日】费直章句四卷【残缺】马融传十卷【七録云九卷】荀爽注十卷【七録云十一卷】郑注十卷【録一卷七録云十二卷】刘表章句五卷【字景升山阳髙平人后汉镇南将军荆州牧南城侯中经簿録云注易十卷七録云九卷録一卷】宋衷注九卷【字仲子南阳章陵人后汉荆州五等从事七志七録云十卷】虞翻注十卷【字仲翔会稽余姚人后汉侍御史】陆绩述十三卷【字公纪吴郡吴人后汉偏将军鬰林太守七志云録一卷】董遇章句十二卷【字季直农华隂人魏侍中大司农七志七録并行十卷】王肃注十卷【字子邕东海兰陵人魏卫将军太常兰陵景侯又注尚书礼容服论语孔子家语述毛诗注作圣证论难郑玄】王弼注七卷【字辅嗣山阳髙平人魏尚书郎年二十四卒注易上下经六卷作易畧例一卷又注老子七志云注易十卷】姚信注十卷【字徳祐七録云字元直吴兴人吴太常卿七録云二十卷】王廙注十二卷【字世将琅邪临沂人东晋荆州刺史赠骠骑将军武陵康侯七録云十卷】张璠集解十二巻【安定人东晋秘书郎参著作集二十二家解序云依向秀本钟会字士季颍川人魏镇西将军为易无互体论向秀字子期河内人晋散骑常侍为易义庾运字度新野人官至尚书为易义一云易注应贞字吉甫汝南人晋散骑常侍为明易论荀煇字景文颍川颍隂人晋太子中庶子为易义七志云注易十卷张辉字义元梁国人晋侍中平陵亭侯为易义王字正宗弼之兄晋大司农赠太常为易义阮咸字仲容陈留人籍之兄子晋散骑常侍始平太守为易义阮浑字长成籍之子晋太子中庶子冯翔太守为易义杨乂字舒汝南人晋司徒左长史为易卦序论王济字武子太原人晋河南尹为易义卫瓘字伯玉河东人晋太保兰陵成侯为易义栾肇字水初大山人晋太保掾尚书郎为易论邹湛字润甫南阳新野人晋国子祭酒为易统畧杜育字方叔防城人国子祭酒为易义杨瓉不知何许人晋司徒右长史为易义张轨字士彦安定人凉州刺史諡武公为易义宣舒字幼骥陈郡人晋宜城令为通知来藏往论邢融裴藻许适杨藻四人不详何人并为易义七録云集二十八家七志云十卷】干宝注十卷【字令升新蔡人东晋散骑常侍领著作】黄颍注十巻【南海人晋广州儒林从事】蜀才注十巻【七録云不详何人七志云是王弼后人案蜀李书云姓范名长生一名贤隠居青城山自号蜀才李雄以为丞相】尹涛注六巻【不详何人】费元珪注九巻【蜀人齐安西参军】荀爽九家集注十卷【不知何人所集称荀爽者以为主故也其序有荀爽京房马融郑宋衷虞翻陆绩姚信翟子子不详何人为易义注内文有张氏朱氏并不详何人】
　　谢万【字万石陈郡人东晋预州刺史】韩伯【字康伯颍川人东晋太常卿】袁恱之【字元礼陈郡人东晋骠骑咨议叅军】桓【字敬道谯国龙亢人伪楚皇帝】卞伯玉【济隂人宋东阳太守黄门郎】荀柔之【颍川颍隂人宋奉朝请】徐爰【字季玉琅邪人宋太中大夫】顾懽【字景怡或云字平吴郡人齐太学博士徴不起】明僧绍【字承烈平原人国子博士征不起】刘瓛【字子珪沛国人齐步兵校尉不拜諡贞简先生七録云系辞义疏】自谢万以下十人并注系辞为易音者三人【王肃已见前李轨字范江夏人东晋祠部郎中都亭侯徐邈字仙民东莞人东晋中书侍郎太子前卫率】
　　右易近代梁禇仲都陈周正【正作老庄义疏官至尚书仆射諡简子】并作易义此其知名者
