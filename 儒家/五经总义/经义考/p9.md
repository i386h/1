<!-- { "loadSidebar": true } -->
　　汉书梁丘贺字长翁琅琊诸人为武骑从太中大夫京房受易[颜师古曰别一京房非焦延寿弟子]房者淄川杨何弟子也房出为齐郡太守贺更事田王孙宣帝时闻京房为易明求其门人得贺贺时为都司空令坐事论免为庶人待诏黄门数入说教侍中以召贺贺入说上善之以为郎贺以筮有应繇是近幸为大中大夫给事中至少府贺传子临临代五鹿充宗君孟为少府充宗授平陵士孙张仲方沛邓彭祖子夏齐衡咸长宾繇是梁丘有士孙邓衡之学
　　隋书梁丘易亡于西晋
　　洪迈曰晋永嘉之乱梁丘之易亡
　　胡一桂曰梁丘初师京房后虽更事田王孙卒以京显至其子临专行京法可见也再传而五鹿结党小人兼官受讥三传而衡咸为莽讲学大夫梁氏易至此扫地矣
　　董真卿曰商瞿受易孔子传至田何又传至施孟梁丘为最着乃古易也又转而为费直则今易权舆矣若是则施孟梁丘之后正古今易因革之一会也
　　按东汉之为梁丘易者代郡范升辨卿升上疏曰臣与愽士梁恭山阳太守吕羌俱修梁丘易又京兆杨政子行颍川张兴君上亦传其学
　　五鹿氏[充宗]周易畧说 汉志三篇 佚
　　汉书少府五鹿充宗[字君孟]贵幸为梁丘易自宣帝时善梁丘氏说元帝好之欲考其异同令充宗与诸易家论充宗乘贵辩口诸儒莫能与抗
　　汉纪元帝时五鹿充宗与石显皆贵幸治梁丘易帝令诸易家考合异同充宗乘贵口辨诸儒莫敢与抗皆称疾不会有荐朱云能说易者云摄齐升堂抗辞而请音动左右旣论连折充宗诸儒为之语曰五鹿岳岳朱云折其角
　　张蕐曰五鹿充宗受易于弘成子成子少时尝有人过之授以文石大如燕卵成子吞之遂大明悟为天下通儒成子后病吐出此石以授充宗又为硕学也
　　
　　经义考卷六翰林院检讨朱彝尊撰
　　易五
　　焦氏[延寿]易林 隋志五行家十六卷[新旧唐书志崇文緫目同七録作三十二卷殆合变占十六卷言之] 存
　　易林变占 隋志五行家十六卷 佚
　　汉书延寿字赣梁人以好学得幸梁王学既成为郡吏察举补小黄令举最当迁三老官属上书愿留赣有诏许増秩留卒于小黄其说长于灾变分六十四卦更直日用事以风雨寒温为候各有占验
　　费直曰六十四卦变占者王莽时建信天水焦延寿之所撰也夫易广矣大矣以言乎逺则不御以言乎迩则静而正以言乎天地之间则偹矣然易谓六十四卦也推而言之则由说卦之所未尽故连山归藏周易皆异辞而同卦虽三家并行犹举一隅耳赣善于阴阳复造此以致易未见者其射存亡吉凶遇其事类则多中至于靡碎小事非其类则亦否矣赣之通逹隐几圣人之一隅也
　　班固曰焦延寿独得隐士之说托之孟氏不相与同孟康曰分卦直日之法一爻主一日六十四卦为三百六十日余四卦震离兑坎盖为方伯监司之官所以用震离兑坎者是二至二分用事之日又是四时各专王之气各卦主一时其占法各以其日观其善恶也
　　王俞序曰大凡变化象数莫逃乎易惟人之情伪最为难知筮者尚占忧者与处赣明且哲乃留其术俞岩畊东鄙目前困蒙客有枉驾蓬庐以焦辞数轴出示予尝读班史列传及歴代名臣谱系诸家杂说之文盛称自夫子授易于商瞿仅十余辈延寿经传于孟喜固是同时当西汉元成之间凌夷厥政先生或出或处辄以易道上于梁王遂为群察举诏补小黄令而邑中隐伏之事皆预知其情得以宠异蒙迁秩亦卒于官次其着大易通变其卦总四千九十六题事本弥纶同归简易其辞假出于经史其意雅合于神眀但斋洁精专举无不中而言近意逺易识难详不可渎蒙以为辞费后之好事如君行者则子云之书为不朽矣圣唐会昌景寅岁
　　崇文緫目焦赣以一卦转之六十四卦各有繇言着吉凶占验然不传推用之法
　　叶梦得曰焦赣易林京房易二书大抵皆卜筮阴阳气候之言不复更及易道
　　黄伯思曰易林十六篇其法每卦变而之六十四为林三千八百世凡筮得某卦之某卦则观其所之卦林以占吉凶或卦爻不发则但观本卦林辞初未尝分四时节候至于汉书京房传所云六十四卦更直日用事者葢爻主一日六十卦当三百六十日余四卦为监司此法但以风雨寒温为候而占灾变耳若房封事所谓辛酉太阳精明丙戌蒙气复起之类孟康注之甚详此是延寿占灾祥一法非闗易筮也后世昧者勿悟乃合二术一之而于直日卦中求所得卦以考人之吉凶谬托燕蓟士之秘法岂不误甚与葢真日之法分至外余日惟一爻用事而易林变卦则非止一爻也乃知林自林直日灾祥之法自直日灾祥之法二者虽皆本于易同出延寿而初未尝一其用也又曰焦延寿易林中或字误以快为怏以羊为手以喜为嘉以鹳为鹊义可两存延寿名赣梁人以好学得幸梁王王共其资用令极意学既成为郡吏察举补小黄令但有盗先知盗遂无敢举者考最当选吏民上书乞留诏许增秩卒于小黄世人谓延寿之法凡筮得某卦则观其所之卦林以占吉凶或卦爻不动则但观本卦林辞有王佖者于雍熙二年春遇异人筮得观之贲林云东行无门西出蕐山道寒于难游子为患之语最为有凖后之观者不可不辨延寿所著虽卜筮之书出于阴阳家流然当西汉中叶去三代未逺文辞雅澹颇有可观
　　程逈曰汉天水焦延寿传易于孟喜此其所著书也书皆韵语与左氏传载鳯凰于飞和鸣锵锵汉书所载大横庚庚予为天王之语絶相类岂古之卜者各有此等书耶
　　陈振孙曰又名大易通变唐会昌景寅越五云溪王俞序凡四千九十六卦葢一卦可以变六十四也又曰旧见沙随程氏所纪绍兴初诸公以易林筮时事竒验求之多年寳庆丁亥始得其书于莆田録而藏之皆韵语古雅颇类左氏所载繇辞间尝筮之亦验独恨多脱误无他本是正嘉熙庚子自呉门归霅川偶为乡守王寺丞侑道之因以家藏本见假虽复多脱误而用两本叅互相校十颇得八九于是两家所藏皆成全书其间亦多重复或数爻共一繇莫可稽究校毕归其书王氏而志其校正本末于此淳佑辛丑五月
　　薛季宣序曰汉焦赣易林十六卷卷有四林林六十有四繇凡六十四卦之变四千九十有六以所传中秘书孙氏藏书叅校中书繇多亡佚以孙氏书铨补圆偹故书屡经传写字多舛误以羊为缶以快为决若此者众为是正其晓然者其不可知以喜为嘉以鹊为鹳以乌为鸟一卦两占之类并两存之无所去取具已刋定可缮写汉儒传易明于占候者如赣费直许峻崔篆管辂数家易俱有林惟焦氏林今传于世东观汉记孝明帝永平五年少雨上御云台自为卦遇蹇以京氏易林占之繇曰蚁封穴戸天将下雨沛献王辅用体说卦谓蚁穴居知雨京房延寿弟子今书蹇繇实在震林林为焦氏可不疑赣延寿字也其学本以六十四卦更直日用事以风雨寒温为候易林用之卜筮尚其占与变者政和间校书郎黄伯思校中秘书论林自林直日灾祥自直日灾祥其法虽同出于赣初未尝一其用昧者勿悟乃合而一之于直日卦中求所得卦谬托燕蓟士之秘本朝王佖于雍熙二年春遇异人为筮得观之贲其占乃观中贲林观贲皆白露之卦非春所宜用不当于观中求之异人之占固不应误是知直日之说非可用之占筮伯思言若简易其实非也簭法固于直日林中求所遇卦于遇卦林中求变所之观从初决从终则雍熙异僧之占初未尝与术戾僧论一幕掀天一同扫地自有得之繇林之外者未可以一术齐也直卦之法畧在汉京房郎顗传天朝班歴尚取其象或者直以周易卦爻占数犹屡有符验至用林筮颇多不合伯思之说未易循也京氏学以卦爻分配期日坎离震兑用事自分至之首皆得八十分日之七十三頥晋井大畜皆五日十四分余皆六日七分岁既有之日亦宜然于直日卦中分卦直时如日之次日凡十卦一时八刻三分刻之一配卦时有一刻二分頥晋井大畜皆五刻二分坎离震兑用事于日卦贞悔初爻之首中爻之中皆四刻一分是又卜数一法不待筮而占者自可通用易经并论风雨阴阳占候不必专取诸林汉儒林传孟喜授易于田王孙得易家候阴阳灾变书诈言田生且死时枕喜厀独传喜同门染丘贺疏通证明之曰田生絶于施雠手中时喜归东海安得此事延寿尝从孟喜问易京房以为延寿即孟氏学翟牧白生不肯皆曰非也刘向校书以为诸易家说皆祖田何杨叔丁将军大义畧同惟京氏为异党延寿独得隐士之说托之孟氏不相与同艺文志易有孟氏京房诸篇无复分异京氏书世尚有之虽阴阳家不特灾变之候论以汉儒林传艺文志自有不可诬者诸儒党同伐异可尽信邪延寿行事畧在京房传中举最小黄诏听留増秩矣其曰得我道以亡身者京生也知人见事未可以明经学士视之易林近古占书既自可尚缀辞引类尤尔雅可喜尚其辞者于汉氏西京文字又可忽诸干道六年八月
　　项安世曰焦氏卦法自干至未济并依易书本序以一卦直一日干直甲子坤直乙丑至未济直癸亥乃尽六十日而四正卦则直二分二至之日坎直冬至离夏至震春分兑秋分不在六十卦轮直之数此即京房六十卦气之法但京主六日七分此但主一日京用商易之序此用周易之序尔
　　赵汝楳曰焦延寿不袓田杨不用筮卜自成一家又曰焦延寿作易林以三百八十四爻之辞不能周四千九十六变之吉凶故外易而别为之辞又杂以纳甲飞伏之说是舍人事义理而专于占者也
　　胡一桂曰延寿卦变法以一卦变为六十四卦六十四卦通变四千九十六卦而卦变之次本之文王序卦首乾坤而终既济未济且如以干为本卦其变首坤次屯蒙以至未济又如以坤为本卦其变首干次屯蒙以至未济又如以末一卦未济为本卦其变亦首干次屯蒙以至既济每一卦变六十三卦通本卦成六十四卦且每一卦变成诗六十四首六十四卦变共四千九十六首以代爻辞而文王周孔辞并不复用又曰焦氏卦变卓然自为一家而又托于孟者恶其无传也
　　刘诚曰焦赣易林専取纳甲飞伏非圣人法
　　何乔新曰焦延寿述阴阳灾异而穿凿之弊起
　　彭蕐曰易之道无所不该学者各得其一偏耳然皆不可谓非易也易自夏商周已有三易其后连山归藏不传惟周易独传周易至汉儒分而为三有田何易焦赣易费直易何之易传自孔子分上下经以孔子所作为十传而有章句赣之易专于占察易林凡十六卷直之易长于卦筮无有章句徒以彖象文言等叅入卦中以解经汉末田焦之学微絶而费氏独存葢费之后有郑康成王弼辈为之注故也宋程伊川据弼易为传固出于费朱氏晦庵据吕伯恭古易为本义则本之田何于是田费之易皆盛行于世而赣独不幸无传者近于内阁阅书得易林观其辞韵皆非后人所能到颇类左传中所载繇辞因録而藏之异日间有事以占亦未尝不验也然则赣之易岂无所本者耶惜乎末学浅识不能为之传注使之盛行以为夫人之趋吉避凶一助也成化癸巳夏五月韩邦竒曰焦氏四千九十六变孔氏之正传也京氏直爻则以己意衍之
　　杨愼曰焦氏易林西京文辞也辞皆古韵与毛诗楚辞叶韵相合或似诗或似乐府童謡观者但以占卜书视之过矣
