<!-- { "loadSidebar": true } -->
御制题经义考　朱彝尊
　　秦燔弗絶殆如绳未丧斯文圣语曾疑信虽滋后人议述传终赖汉儒承天经地纬道由托一贯六同教以兴藜阁炎刘校诚韪竹垞昭代撰堪称存亡若彼均详注[彝尊号竹垞秀水人康熈己未以博学鸿词授检讨入直内廷博闻淹贯是书通考厯代诸儒说经书目每书先列撰人姓氏书名卷数次列题注曰存曰阙曰佚曰未见次列原书序跋诸儒论断及其人爵里彝尊考正按语载于末而附以逸经毖纬拟经诸目凡三百卷自汉迄今说经诸书存亡可考文献足征编辑之勤考据之审网罗之富实有禆于经学惟所注阙佚未见者今四库所録往往其书尚存盖册府储藏外间难觏不足为彝尊病至卷首冠以我朝世祖御注孝经圣祖日讲解义自属体制应尔若臣工著述则当按时代先后彝尊于编次时亦未及详订即如本朝成徳所著之大易集义粹言合订列于前而朱子元亨利贞说列于后殊为参错苐已刋布成书难以改刻惟令于四库全书提要内声明以正体例至其义在尊经不惟汲古之助并将昭示来兹矣]文献于兹率可征逺绍旁搜今古会焚膏继晷岁年増考因晰理求其是义在尊经靡不胜枕葄宁惟资汲鉴阐崇将以示孙曽
　　经义考提要
　　经义考三百卷，国朝朱彝尊撰。彝尊字锡鬯，号竹垞，秀水人。康熙己未荐举博学鸿词召试，授检讨，入直内廷。彝尊文章淹雅，初在布衣中，已与王士祯声价相齐。博识多闻，学有根柢，复与顾炎武阎若璩颉颃上下。凡所撰述，具有本原。是编统考歴朝经义之目，初名经义存亡考，惟列存亡二例。后分例曰存曰阙曰佚曰未见，因改今名。凡御注勅撰诸书一卷，易七十卷，书二十六卷，诗二十二卷，周礼十卷，仪礼八卷，礼记二十五卷，通礼四卷，乐一卷，春秋四十三卷，论语十一卷，孝经九卷，孟子六卷，尔雅二卷，羣经十三卷，四书八卷，逸经三卷，毖纬五卷，拟经十三卷，承师五卷，宣讲立学共一卷，刋石五卷，书壁镂版着録各一卷，通说四卷，家学自述各一卷。其宣讲立学家学自述三卷，皆有録无书，葢撰辑未竟也。每一书前列撰人姓氏书名卷数，其卷数有异同者，次列某书作几卷，次列存佚阙未见字，次列原书序跋、诸儒论说，及其人之爵里。彝尊有所考正者，即附列案语于末。虽序跋诸篇与本书无所发明者，连篇备録，未免少冗，而源委详明，足称博赡。至所注佚阙未见者，今以四库所録校之，往往其书具存，彝尊所言不尽可据。然册府储藏之秘，非人间所得尽窥，又恭逢我皇上稽古右文，搜罗遗逸，嫏嬛异笈、宛委珍函莫不乗时毕集，图书之富旷古所无。儒生株守残编，目营掌録，穷一生之力，不能测学之津涯，其势然也。至其编次，首以御注御纂诸经冠于卷首，其义允矣。乃一经之中多析门类，又未显为标识，致使朱子所撰元亨利贞说，转列于本朝成徳所辑大易集义粹言合订之后，一展卷而时代先后多有舛错。但久经刋板，几于家有，其书故不复移正而纠之如右云
　　
　　经义考卷一翰林院检讨朱彝尊撰
　　御注
　　御注孝经一卷顺治十三年二月十五日
　　世祖章皇帝御制序曰朕惟孝者首百行而为五伦之本天地所以成化圣人所以立教通之乎万世而无斁放之于四海而皆凖至矣哉诚无以加矣然其广大虽包乎无外而其渊源实本于因心遡厥初生咸知孺慕虽在颛蒙即备天良故位无尊卑人无贤愚皆可以与知而与能是知孝者乃生人之庸徳无甚玄竒抑固有之秉彝非由外铄诚贵乎笃行而非语言之间所得而尽也虽然降衷之理固根于凡民之心而觉世之功必頼夫圣人之训苟非著书立说以廸天性自然之善抒人子难己之情使天下之人晓然于日用之恒行即为大经大法之所存而敦行不怠以全其本始夫亦孰由知孝之要尽孝之详以无忝所生也哉此孔子孝经之书所由作也朕万几之暇时加三复自开宗明义迄于终篇见其言近而旨逺理约而该博本之立身以行道推之移风而易俗爱敬所著公卿士庶皆得循分以承欢感应所通东西南北罔不渐被而思服诚万世不刋之懿矩百圣不易之格言自天子以至于庻人不可一日阙者夫子所谓吾志在春秋行在孝经良有以也自汉以来去圣日逺诠释滋多厥旨寖晦孔安国尚古文郑玄主今文互有异同各矜识解魏晋而降诸儒羣兴析疑阐奥代不乏人源流攸分不无繁芜迨及开元更立注疏亦既萃一代之菁英垂表章于奕世矣而详畧或殊讵云至当宋之邢昺元之吴澄辈标新领异间有发挥然揆之美善或未尽焉至于明季著述纷纭或拾前贤之绪余文其謭陋或摘古人之纰缪肆彼讥弹不知天怀既薄问学复疎因心之理未明空文之多奚补其于作经之意均未当耳夫亲恩罔极高厚难酬徳至圣人犹虞未尽同为人子孰不佩至教而兴永锡之感乎然则训诂未确渐摩弗力欲其相观而善厥路无由朕为此虑爰集古今之注更互考订其得中而窽綮者采辑之其妄逞而臆说者删除之譬诸沙砾既披美镠始出稂莠尽剪嘉禾乃登至若浏览之余时获一是或足以补未发之藴者輙为增入聊备参观总以孝之道甚大而平故不必旁求隐怪用益高深夸示繁缛徒滋复赘惟以布帛菽粟之言昭广大中正之理虽未知于作者之旨能尽脗合可无枘凿与否然而前代诸儒之书瑕瑜难掩与夫近代羣言之失淆乱不稽者于兹正之庶几发蒙启锢四方亿兆咸知效法而允廸共底于大顺之休焉夫如是将见至徳要道由此而广和睦无怨由此而成矣
　　 臣谨按尚书孝经均有古今文鲁国三老所献刘向所录卫宏所校此古文孝经也卫文侯所受颜芝所藏唐石台所勒此今文孝经也
　　御注孝经因石台本注经
　　世祖章皇帝亲自删定文简而义该顺治中镂板印行而民间流传甚少臣同里礼部尚书杜臻购得寳藏臣谨录之以弁经义考之首
　　勑撰
　　日讲四书解义二十六卷康熙十六年十二月八日
　　皇帝御制序曰朕惟天生圣贤作君作师万世道綂之传即万世治綂之所系也自尧舜禹汤文武之后而有孔子曾子子思孟子自易书诗礼春秋而外而有论语大学中庸孟子之书如日月之光昭于天岳渎之流峙于地猗欤盛哉葢有四子而后二帝三王之道传有四子之书而后五经之道备四子之书得五经之精意而为言者也孔子以生民未有之圣与列国君大夫及门弟子论政与学天徳王道之全修己治人之要具在论语一书学庸皆孔子之传而曾子子思独得其宗明新止善家国天下之所以齐治平也性教中和天地万物之所以位育九经逹道之所以行也至于孟子继往圣而开来学辟邪说以正人心性善仁义之旨着明于天下此圣贤训辞诏后皆为万世生民而作也道綂在是治綂亦在是矣歴代贤哲之君创业守成莫不尊崇表章讲明斯道朕绍祖宗丕基孳孳求治留心问学命儒臣撰为讲义务使阐发义理裨益政治同诸经史进讲经歴寒暑罔敢间辍兹已告竣思与海内臣民共臻至治特用校刋用垂永久爰制序言弁之简首每念厚风俗必先正人心正人心必先明学术诚因此编之大义究先圣之微言则以此为化民成俗之方用期夫一道同风之治庻几进于唐虞三代文明之盛也夫
　　臣谨按四书解义总裁官二人经筵日讲官起居注翰林院掌院学士兼礼部侍郎加一级教习庶吉士资政大夫喇沙里经筵日讲官起居注翰林院掌院学士兼礼部侍郎教习庶吉士通议大夫陈廷敬分撰官十一人日讲官起居注詹事府詹事兼翰林院侍读学士沈荃日讲官起居注翰林院侍读学士加三级通议大夫色冷日讲官起居注翰林院侍读学士叶方蔼日讲官起居注翰林院侍读学士加二级蒋弘道经筵日讲官起居注翰林院侍讲学士加一级奉政大夫库勒纳日讲官起居注翰林院侍讲学士食正四品俸张英日讲官起居注右春坊右庶子兼翰林院侍讲张玉书日讲官起居注翰林院侍读加一级奉政大夫牛钮日讲官起居注翰林院侍讲承徳郎韩菼日讲官起居注右春坊右中允兼翰林院编修董讷儒林郎日讲官起居注左春坊左赞善兼翰林院检讨王鸿绪
　　日讲书经解义十三卷康熙十九年四月十二日
　　皇帝御制序曰天生民而立之君非特予以崇髙富贵之具而已固将副教养之责使四海九州岛无一夫不获其所也是故古之帝王奉若天道建都树屏以立其纲设官置吏以张其纪经天纬地以尽其才亲亲尊尊以弘其业黎民阻饥而为之教稼五品不逊而为之明伦为礼乐以导其中和为兵刑以息其争讼事未然而预为之备患已至而急为之驱葢治天下之法见于虞夏商周之书其详且密如此宜其克享天心而致时雍太和之效也所以然者葢有心法以为治法之本焉所谓敬也诚也中也敬则神明有主而物欲不能揺诚则孚信在中而伪巧不能间中则公正无偏而衺说不能移凡书中曰钦明曰寅恭曰祗惧曰廸畏皆敬之属也曰允塞曰至诚曰一徳曰惇信皆诚之属也曰义制事礼制心曰沉濳刚克高明柔克曰寛而有制从容以和皆中之属也性之者为尧舜禹文身之者为汤武高宗困而学之者为太甲成王悖而去之者为太康桀纣呜呼心法之存亡治道之升降分焉天命之去留系焉曷其奈何弗鉴朕万几余暇读四代之书惕若恐惧爰命儒臣取汉宋以来诸家之说荟萃折衷着为讲义一十三卷逐日进讲兹特加锓梓颁示臣民俾知朕仰法前代圣王志勤道逺然夙夜兢兢思体诸身心措诸政治以母负上天立君之意夫岂敢一日忘哉是为序
　　臣谨按书经解义总裁官二人经筵日讲官起居注翰林院掌院学士兼礼部侍郎教习庻吉士库勒纳经筵日讲官起居注翰林院掌院学士兼礼部侍郎教习庻吉士叶方蔼分撰官十三人通议大夫日讲官起居注詹事府詹事格尔古德日讲官起居注詹事府詹事兼翰林侍读学士加一级沈荃日讲官起居注翰林院侍读学士加二级蒋弘道日讲官起居注翰林院侍读学士食正四品俸张英经筵日讲官起居注翰林院侍读学士奉政大夫牛钮日讲官起居注翰林院侍读学士奉政大夫常书日讲官起居注翰林院侍讲学士食正四品俸崔蔚林日讲官起居注翰林院侍讲学士奉政大夫严我斯日讲官起居注翰林院侍讲学士朱马泰日讲官起居注左春坊左庻子兼翰林院侍读张玉书日讲官起居注翰林院侍读阿哈逹日讲官起居注翰林院侍讲董讷日讲官起居注翰林院侍讲王鸿绪
　　日讲易经解义十八卷康熙二十二年十二月十八日
