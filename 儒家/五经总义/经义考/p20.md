<!-- { "loadSidebar": true } -->
　　蔡攸序曰昔者圣人之作易也始画八卦而象在中象与卦并生以寓天下之赜故曰易者象也葢俯仰以观逺近以取神明之徳可通鬼神之情状可得而况于人乎况于万物乎及因而重之发挥于刚柔而生爻则拟诸形容者其变不一而象亦为之滋矣故邑屋宫庭舟车噐械服带簪屦下至鸟兽虫鱼金石艹木之类皆在所拟至纤至悉无所不有所谓其道甚大百物不废者此也其在上古尚此以制噐其在中古观此以系辞而后世之言易者乃曰得意在忘象得象在忘言一切指为鱼兎之筌蹄殆非圣人作易前民用以教天下之意也助之作书尽推互体变卦之法以明爻象可谓有意于此矣而学之不明言之不择往往传致牵合先后抵牾学者葢疑焉虽然后之学易而观易者必自助发之故着其书以示来者
　　崇文总目唐东郷助撰取变卦互体开释言象葢未始见康成之学而着此书
　　中兴书目唐守江陵尹东郷助撰其说以象之所生生于义也有斯义然后明之以物如以龙叙干以马明坤之类
　　陈振孙曰东卿一作东阳馆阁书目又云守江陵尹东阳东郷皆复姓也其序言随事义而取象若以龙叙干以马明坤凡注疏未释者标出为此书
　　董眞卿曰宋宣和四年蔡攸上其书
　　崔氏[良佐]易忘象 佚
　　唐宰相世系表良佐湖城簿
　　唐志注良佐深州安平人日用从子共居白鹿山门人谥曰贞文孝父
　　元氏[载]集注周易 唐志一百卷 佚
　　刘昫曰载谄辅国以进身弄时权而固位众怒难犯长恶不悛家亡而诛及妻子身死而殃及祖祢虽着文章殊乖徳行
　　项徳棻曰丁子襄注周易全书二三万言而元载集注则一百卷
　　李氏[吉甫]易象异义[一作注一行易] 佚
　　旧唐书李吉甫字弘宪赵郡人金紫光禄大夫中书侍郎平章事集贤殿大学士监修国史上柱国赵国公尝讨论易象异义附于僧一行集注之下
　　刘氏[禹锡]辨易九六论 一卷 存[载中山集]
　　新唐书刘禹锡字梦得自言系出中山擢进士第登愽学宏词科淮南杜佑表管书记入为监察御史擢屯田员外郎贬连州刺史裴度荐为礼部郎中集贤直学士度罢出为苏州刺史以政最徙汝同二州迁太子宾客会昌时加检校礼部尚书
　　毕氏[中和]揲蓍法 佚
　　朱子曰毕氏揲法视疏义为详其论三揲皆挂一正合四营之教惟以三揲之卦扐分措于三指间为小误然其大数亦不差也
　　按刘梦得与董生言易辨易九六曰干之爻皆九而坤六何也生曰我闻诸毕中和云举老而称也又谓董生言本毕中和本其师师之学本一行云柳子厚与梦得书以为中和承一行僧得此说子厚诋为肤末而梦得称其不诬叅以朱子所云则毕氏之说未为妄矣绍兴书目有不为子揲蓍法通考又有青城山人书未审较毕氏得失何如也
　　李氏[翱]易诠 宋志三卷 佚
　　旧唐书翱字习之凉武昭王之后贞元十四年登进士第太和初为谏议大夫寻拜中书舍人九年检校戸部尚书襄州刺史充山南东道节度使会昌中卒于鎭谥曰文
　　王得臣曰李翱作易诠论八卦之性古今说易者未尝及曰自古小人在上最为难去葢得位得权而势不得揺夺以四凶尚歴尧至舜而后能去尝玩易之夬夬一阴在上五阳并进以刚决柔宐若易然乃爻词俱险而肆葢一小人在上故易曰刚长乃终也又曰道生一一生二二生三三生万物故自道而下数至于三则天地人之道偹矣圣人画卦始止于三谓三才之道因而重之乃可以观变予观重卦之内至于三位则有小成变革之理如干之九四则曰干道乃革革之九三曰革言三就是也推此而求其变则可以思过半矣
　　董眞卿曰李氏易七卷先说八卦次列六十四卦并杂卦
　　蔡氏[广成]周易启源 宋志十卷 未见[一斋书目有]
　　周易外义 宋志三卷 佚
　　晁公武曰蔡广成撰李邯郸云唐人田伟置于王昭素之下今从李说有徳恒徳言徳肤徳翰四目皆作问对凡三十六篇
　　胡一桂曰广成唐太子左谕徳其书皆问答语
　　按二书绍兴书目俱有之外义止一卷
　　韦氏[顗]易藴解 佚
　　旧唐书顗字周仁精阴阳象纬经略风俗之书以门荫补千牛偹身歴吏部侍郎着易藴解推演濳亢终始之义甚有奥旨
　　钱希白曰顗见素孙
　　徐氏[郧]周易新义 三卷 佚
　　唐会要太和元年六月直讲徐郧上周易新义三卷
　　裴氏[通]易书 新唐志一百五十卷 佚
　　新唐书注通士淹子文宗访以易义令进所撰书
　　宰相世系表通字又玄检校礼部尚书
　　王应麟曰通自祭酒改詹事因中谢上知通有易学因访以精义仍命进所习经本着易元解三卷并总论二十卷易御宼十一卷易洗心二十卷
　　陆氏[希声]周易传 新唐志二卷[宋志十三卷中兴书目六卷周易会通作十卷] 佚
　　希声自序曰予干符初任右拾遗岁莫端居梦在大河之阳旷野数百里有三人偃卧东首长各数十丈有告者曰上伏羲中文王下孔子也三圣皆无言意中甚愕寤而震悸伏而思之河与天通图之自出三圣衡列干之象也天道无言示人以象天将以易道畀予乎由是考核少小以来所集诸家注说贯以自得之理着易传十篇传上经为第一下经为第二所以列彖象之微辞测卦爻之奥义第三篇演文言之纯粹[一作精]以显圣人之赜第四篇伸系辞之微意以彰易道之神第五篇原作易之始述列卦之序第六篇释说卦之义辨反对之相资第六篇穷画卦象之由生蓍竒耦之极第八篇明权舆律吕之末制作礼乐之原第九通天下之理第十成天下之务别撰作易图一卷指说一卷释变一卷微旨一卷又以易经文字古今谬误又撰证一卷
　　崇文总目唐右拾遗陆希声撰希声作易传十篇易图指说释变微旨四篇初陇西李阮学其说以为上下经传二篇思属甚妙故希声自为之解余篇差显不复为注葢近世之名家欤今二篇外余篇逸
　　中兴书目希声着易传十篇传上经为第一篇下经为第二篇又有演文言伸系辞等八篇又易图一卷指说一卷释变微旨各一卷通为十卷又文证一卷非十编之目今惟存上下经传分为六卷微旨分为三卷
　　晁说之曰虞翻梦吞三爻而通易陆希声梦三圣人而舍彖象作传意夫二子者可语伏羲之易也翻乃蔽于互体旁通希声不出王辅嗣之藩篱惜哉
　　朱震曰陆氏易传削去爻象自谓弥缝其阙谐音以发其辞体正如子云作太玄俾学者为进易之梯阶至于言义则自有中否
　　晁公武曰希声大顺中弃官居阳羡自号君阳遁叟着传十卷别撰易图一指说一释变一微旨通十卷葛立方曰希声隐居宐兴君阳山今金沙寺其故宅也尝着易传十卷自序谓梦在大河之阳有三人偃卧东首上伏羲中文王下孔子以易道畀予遂悟八卦小成之位质之象数有符契且云今年四十有七已及圣人之年于是作易传以授门人崔澈王赞之徒复自为注今观其书无可取者而怪诞如此后避难死于道路葢不能终君阳之居也
　　陈振孙曰按唐志有易传二卷中兴书目作六卷别出微旨三卷今所谓解说者上下经共一册不分卷有序言着易传十卷七篇以上解易义之精微八篇以下广易道之旁行第为六卷又撰易图指说释变微旨各一卷通为十卷其上下经葢第一第二篇经文一句传亦一句门人以为难晓故复为之解然则其全书十卷不尽传矣家旧惟有微旨续得解说一编始知其详
　　冯椅曰希声本苏州吴县人
　　周易微旨 通志三卷 佚
　　晁公武曰微旨皆设问答
　　按绍兴书目有之
　　高氏[定]周易外传 唐志二十二卷 佚
　　旧唐书高定郢子仕至京兆府叅军
　　王谠曰高贞公之子定通王氏易为图合入出以画八卦上圆下方合则为重转则为演七转为六十四卦六甲八节偹焉又着外传二十二篇定小字董董时人多以小字称
　　卢氏[行超]易义 唐志五卷 佚
　　新唐书注字孟起大中年六合丞
　　邢氏[璹]周易正义补阙 宋志七卷[崇文目同] 佚
　　周易略例疏[绍兴书目作正义] 宋志三卷[绍兴书目二卷] 存[止一卷]
　　璹自序曰王辅嗣略例大则总一部之指归小则明六爻之得失承乘逆顺之理应变情伪之端用有行藏辞有险易观之者可以经纬天地探测鬼神匡济邦家推辟咎悔虽人非上圣亦近代一贤臣谨依其文輙为注解虽不足敷弘易道庻几有裨于教义亦犹萤磷增辉于太阳涓流助深于巨壑臣之志也
　　陈振孙曰唐四门助教邢璹撰按蜀本略例有璹所注止有篇首释略例二字文与此同余皆不然此本亦浅近无义理姑存之
　　张氏[辕]周易启玄 宋志一卷 佚
　　程逈曰唐人张辕作周易启玄曰老阳变成少阴老阴变成少阳
　　赵汝禖曰张氏筮法初揲挂一次两揲不挂左手不揲右手但以右手之蓍足满左手之余初揲余一余二足满五余三余四足满九次两揲余一余二足满四余三余四足满八为九为六者各八为七为八者各二十四按次两揲不挂则不合四营不挂右手则不合再扐且初变左余一右必余三左余二右必余二与挂而为五者乃左右揲四之所余葢理之自然势有不容易者今既不揲右但视左所余而益之则多寡直可任情何必满五满九耶
　　按绍兴书目有之
　　任氏[奉古]周易发题 通志一卷 佚
　　杨绘曰荘遵以易传扬雄雄传侯芭至沛周郯郯传乐安任奉古
　　按绍兴书目有之
　　苏氏[鹗]周易开玄关 通考一卷 佚
　　晁公武曰唐苏鹗撰鹗自序云五代祖晋官至吏部侍郎学兼天人尝制八卦论为世所传遭乱遗坠而简编尚有存者鹗乃畧演其旨于此
　　陈振孙曰武功苏鹗徳祥唐光启进士
　　梁氏[运]周易杂占筮诀文 唐志二卷 佚
　　史氏[证]周易口诀义[宋志作史文徽] 宋志六卷 佚
　　崇文总目河南史证撰不详何代人其书直钞孔氏疏以便讲习故曰口诀
　　晁公武曰史证抄注疏以便讲习田氏乃以为魏郑公撰误也
　　陈振孙曰三朝史志有其书非唐则五代人也避讳作证字
　　李氏[含光]周易义略 三篇 未见
　　刘大彬曰唐正议大夫玄静先生姓李名含光江都人本姓弘避则天讳易焉神龙初为道士居龙兴观寻居嵩阳二十年玄宗召诣阙诏居阳台观岁余称疾乞还勾曲勑居紫阳观赐号着周易义略三篇
　　王氏[逺知]易总 十五卷 佚
　　龙城录上元中台州道士王逺知善易于观感间曲尽微妙善知人死生祸福作易总十五卷
　　成氏[玄英]周易穷寂图 宋志五卷 佚
　　晁公武曰唐成玄英撰错综六十四卦演九宫以直年月日推国家之吉凶玄英道士也故道藏录之或云释仁英撰未知孰是
　　易流演 宋志五卷 佚
　　按绍兴书目有之
　　释[一行]易传 十二卷 佚[今惟大演易义本义一卷存]
