<!-- { "loadSidebar": true } -->
　　皇帝御制序曰朕惟帝王道法载在六经而极天人穷性命开物前民通变尽利则其理莫详于易易之为书合四圣人立象设卦系辞焉而广大悉备自昔庖牺神农黄帝尧舜王天下之道咸取诸此葢诗书之文礼乐之具春秋之行事罔不于易会通焉汉班固有言六艺具五常之道而易为之原讵不信欤朕夙兴夜寐惟日孜孜勤求治理思古帝王立政之要必本经学尝愽综简编玩索精藴至于大易尤极研求特命儒臣叅考诸儒注疏传义撰为解义一十八卷日以进讲反复卦爻之辞深探作易之旨大抵造化工用不外阴阳而配诸人事则有贞邪淑慝之别运数所由盛衰风俗所由治乱君子小人所由进退消长鲜不于竒偶二画屈伸变易之间见之若乃体诸躬行措之事业有观民设教之方有通徳类情之用恐惧修省以治身思患豫防以维世引而伸之触类而长之而治理备矣于是刋刻成书颁示天下朕惟体干四徳以容保兆民且期庻司百职事矢于野涣羣之公成拔茅允升之美则泰交嫓于明良而太和溢于宇宙庻称朕以经学为治法之意也夫
　　臣谨按易经解义总裁官三人经筵日讲官起居注翰林院掌院学士兼礼部侍郎加一级支二品俸教习庻吉士牛钮经筵日讲官起居注翰林院掌院学士兼礼部侍郎教习庻吉士孙在丰日讲官起居注翰林院学士兼礼部侍郎张英分撰官十八人通议大夫经筵日讲官起居注詹事府詹事加一级傅腊塔日讲官起居注詹事府詹事兼翰林院侍读学士加礼部侍郎降一级留任沈荃资政大夫日讲官起居注詹事府少詹事兼翰林院侍讲学士仍加詹事府詹事蒋弘道通议大夫日讲官起居注詹事府少詹事兼翰林院侍讲学士仍加詹事府詹事严我斯经筵日讲官起居注翰林院侍读学士奉政大夫常书日讲官起居注翰林院侍读学士加一级又加一级支四品俸奉政大夫朱马泰日讲官起居注翰林院侍读学士王封濚日讲官起居注翰林院侍讲学士加二级中宪大夫阿山日讲官起居注翰林院侍讲学士加一级朝议大夫邵吴逺日讲官起居注翰林院侍讲学士徐干学日讲官起居注翰林院侍讲学士高士竒日讲官起居注翰林院侍讲加侍读学士加一级董讷日讲官起居注翰林院侍讲翁叔元日讲官起居注左春坊左中允兼翰林院编修秦松龄日讲官起居注右春坊右赞善兼翰林院检讨王顼龄日讲官起居注翰林院修撰儒林郎归允肃日讲官起居注翰林院编修文林郎曹禾日讲官起居注翰林院检讨征仕郎严绳孙
　　孝经衍义一百卷康熈二十九年四月二十四日
　　皇帝御制序曰朕缅维自昔圣王以孝治天下之义而知其推之有本操之有要也夫孝者百行之源万善之极
　　书言奉先思孝诗言孝思维则明乎为天之经地之义人性所同然振古而不易故以之为己则顺而祥以之教人则乐而易从以之化民成俗则徳施溥而不匮帝王奉此以宰世御物躬行为天下先其事始于寝门视膳之节而推之于配帝飨亲觐光扬烈諴万民而光四海皆斯义也孔子教孝之言散见于六籍而綂会于孝经曾子以纯孝亲承斯训其词约其指逺条贯终始综括羣论言孝之义于斯为备自颜芝藏本出于汉初考注笺释代有其人如孔安国郑康成皇侃邢昺辈无虑百余家大约皆训诂章句辨论古今文同异而求其推广义藴逹之于万事万物而皆莫出其范围者则尚未之备也世祖章皇帝弘敷孝治懋昭人纪特命纂修孝经衍义未及成书朕缵承先志诏儒臣搜讨编辑仿宋儒真徳秀大学衍义体例征引经史诸书以旁通其说窃以仲尼称至徳要道以顺天下又曰教之所由生而后详列天子诸侯卿大夫士庻人之五孝此则一经之大旨亦犹大学之言明徳新民格致诚正修齐治平也是故衍至徳之义则仁义礼智信之说备矣衍要道之义则父子君臣夫妇昆弟朋友之论备矣衍教所由生之义则礼乐政刑之属备矣衍五孝而皆以爱敬为本明贵贱之所同也由天子之敬亲推之则郊丘宗庙典礼之义备矣由天子之爱亲推之则仁民育物抚绥爱养之义备矣无非敬也无非爱也即无非孝也递而至于诸侯之不骄不溢卿大夫之法服法言法行士庻人之忠顺事上谨身节用何一非爱敬之义推而极之通于神明贯乎天地夫宁有涯际乎哉书成凡一百卷镂版颁行并制序言冠于简端庻几嘉与海内共遵斯路家修子弟之职人奉亲长之训协气旁流休风四逹以成一代敦厚鸿龎之治斯则朕继述先烈尊经崇本之志也夫
　　臣谨按孝经衍义总裁官二人经筵讲官翰林院学士兼礼部侍郎加礼部尚书管部右侍郎事叶方蔼日讲官起居注翰林院学士兼礼部侍郎张英纂修则日讲官起居注翰林院侍讲韩菼凡例目録一卷经旨总要二卷衍义一百卷康熙二十一年三月进呈所衍之目曰至徳曰要道曰教之所由生曰天子之孝曰诸侯之孝曰卿大夫之孝曰士之孝曰庻人之孝曰大顺之征至徳之目曰仁曰义曰礼曰智曰信要道之目曰父子曰君臣曰兄弟曰夫妇曰朋友师弟子附焉教所由生之目曰礼曰乐曰政曰刑天子之孝一曰爱亲爱亲之义曰早谕教曰均慈爱曰敦友恭曰亲九族曰体臣工曰重守令曰爱百姓曰课农桑藉田附焉曰薄税敛曰备凶荒曰省刑罚曰恤征戍二曰敬亲敬亲之义曰事天地曰法祖宗曰隆郊配曰严宗庙曰重学校飬老附焉曰崇圣学曰教宫闱曰论官材曰优大臣曰设諌官曰正纪纲曰别贤否曰制国用曰厚风俗诸侯之孝曰爱亲敬亲不骄不溢卿大夫之孝曰爱亲敬亲法言徳行士之孝曰爱亲敬亲事君忠事长顺庻人之孝曰爱亲敬亲用天道分地利谨身节用终以大顺之征者因经有以顺天下之文也
　　
　　经义考卷二翰林院检讨朱彝尊撰
　　易一
　　连山 唐志十卷司马膺注 佚
　　周礼太卜掌三易之法一曰连山二曰归藏三曰周易其经卦皆八其别皆六十有四又曰簭人掌三易以辨九簭之名一曰连山二曰归藏三曰周易
　　山海经伏羲氏得河图夏后因之曰连山
　　杜子春曰连山宓羲
　　桓谭曰连山八万言归藏四千三百言夏易烦而殷易简又曰连山藏于兰台
　　淳于俊曰连山似山出内气连天地也
　　姚信曰连山氏神农得河图夏人因之曰连山
　　阮籍曰庖牺氏布演六十四卦之变后世圣人观而因之象而用之禹汤之经皆在而上古之文不存
　　皇甫谧曰炎帝营都于鲁重八卦之数究八八之体为六十四卦又曰夏人因炎帝曰连山连山易其卦以纯艮为首艮为山山上山下是名连山云气出内于山夏以十三月为正人统艮渐正月故以艮为首
　　干寳曰帝出乎震齐乎巽相见乎离致役乎坤说言乎兑战乎干劳乎坎成言乎艮此连山之易也
　　梁元帝曰杜子春云连山伏羲也归藏黄帝也按礼记我欲观殷道得坤干焉今归藏先坤后干则知是殷明矣归藏既系殷制连山理是夏书
　　北史刘炫传时牛弘奏购求天下遗逸之书炫遂伪造书百余卷题为连山易鲁史记等录上送官取赏而去后人有讼之经赦免死坐除名
　　孔颕逹曰连山起于神农又曰周世之卜杂用连山归藏周易连山归藏以不变为占占七八之爻二易并亡不知实然与否
　　贾公彦曰洪范云择建立卜筮人三人占从二人之言盖筮时连山归藏周易三易并用夏殷以不变为占周易以变者为占三人各占一易士丧礼筮宅东面旅占旅众也与其属共占之春秋演孔图云孔子修春秋九月而成卜之得阳豫之卦宋均注云夏殷之卦名故今周易无文是孔子亦用二代之筮也
　　刘敞曰艮其背不获其身人之道也以寅为正穆姜之筮遇艮之入是谓艮之随者此连山之易
　　邵子曰夏以建寅之月为正月谓之人綂易曰连山以艮为首艮者人也
　　方悫曰连山首乎艮其卦具内外而一体其位居东北之两间则向乎人之时焉夏用人正故其书以之黄裳曰阐幽者易之仁也故夏曰连山象其仁而言之也山者静而生养乎物者也有仁之道焉
　　沈括曰卦爻之辞皆九六惟连山归藏以七八占
　　陆佃曰连山始于艮故曰连山易曰兼山艮是也先儒以为象云气之出于山连连不絶非是又曰连山易长安人家有之其卦皆纵
　　邵博曰连山易意义浅甚其刘炫之伪书乎
　　李纲曰连山归藏以静为占故爻称七八七八者少阴少阳之数也阴阳之少虚而未盈故静而不变
　　朱震曰连山首艮者八风始于不周实居西北之方七宿之次是为东壁营室于辰为亥于律为应钟于时为立冬此颛帝之厯所以首十月也
　　郭雍曰夏易曰连山啇易曰归藏而不名曰夏啇易者时未有易之名故也
　　张行成曰夏曰连山天易也太玄义取之
　　郑谔曰连山以艮为首夏人之易其卦艮上艮下故曰连山言如山之相连也又曰周易以九六为占而连山归藏以七八为占周易占其变者连山归藏占其不变者
　　郑樵曰连山夏后氏易至唐始出今亡
　　程逈曰连山归藏冝与周易数同而其辞异先儒谓周易以变者占非也连山归藏以不变者占亦非也古之筮者兼用三易之法卫元之筮遇屯曰利建侯是周易或以不变者占也季友之筮遇大有之干曰同复于父敬如君所此固二易辞也既之干则用变矣是连山归藏或以变者占也
　　程大昌曰周官纪三易其经卦皆八其别皆六十有四连山夏也归藏啇也夏啇之世八卦固已别为六十四矣
　　蔡元定曰连山首艮归藏首坤意其作用必与周易大异然其为道则同
　　郑东卿曰自包牺至夏啇八卦虽重而未知七八九六之常变也连山始艮归藏始坤夏啇用之皆以不变为占其数止于六十四而已
　　罗泌曰炎帝神农氏令司怪主卜巫咸巫阳主筮于是通其变以成天地之文极其数以定天地之象八八成卦以酬酢而佑神以通天下之志以断天下之业谓始万物终万物者莫盛乎艮艮东方之卦也故重艮以为始所谓连山易也
　　罗苹曰春秋演孔图孔子成春秋卜之得阳豫之卦史记始皇得镐池君壁言明年祖龙死卜之得游徙吉阳豫游徙连山卦也又曰连山之文禹代之作
　　陈藻曰夏有连山筮昉于此乎故夏未代虞而舜廷有之矣
　　李过曰易钞云有天地然后有万物夏易首艮是物先乎天地矣夏易所以不传其说固善然未免为率尔之谈夏商周易首卦不同葢寓三綂之义夏后氏建寅以正月为歳首为人纪天地二十四位艮连于寅万物终乎艮又始乎艮也夏正建寅艮连于寅故首艮尔
　　刘炎曰或问连山归藏之眞伪曰汉志不录连山唐志则有之汉志不录归藏晋中经隋唐志则有之昔无今有其伪可知况其言之不经耶
　　王应麟曰连山首艮艮万物之所终始也八风始于不周卦气始于中孚冬至为厯元黄钟为律本太玄纪日于牛宿纪气于中首而以罔冥为元艮之终始万物也又曰意夏商卦下亦各有辞故周人并存以为占
　　葛寅炎曰连山包羲先天易也
