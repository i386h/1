<!-- { "loadSidebar": true } -->
　　黄震曰易圣人之书也所以明斯道之变易无往不在也王弼间以老庄虚无之说叅之误矣
　　丁易东曰汉去古未逺诸儒皆以象变言易矣言象变而遗理不可也王辅嗣一扫而去之以其遗理而去之可也并象变而去之则后之学者不知三圣命辞之本心矣
　　俞琰曰易初九潜龙勿用此爻辞也文王之所作也濳龙勿用阳在下也此爻传也孔子之所述也古易爻传自为一篇不以附经自费氏以此解经而郑康成传费氏之学始移附各卦经文之后犹未若王弼以之分附于诸爻之下也弼更以象爻置于爻辞之前又于象辞之首并爻传之首皆冠以象曰二字于是后人以象辞为大象爻辞为小象象安有所谓大小哉又曰文王之辞谓之经孔子之辞谓之传传者所以释经之辞也经有彖传即文王所系于卦下之辞孔子释文王卦下之辞而传述其意故谓之彖传古者经与传各为一书自费直以传解注而后郑康成以彖传连经文然犹若今干卦次序至王弼乃自坤卦而始每卦以彖传移缀于彖辞之后又加以彖曰二字冠之后之人遂不谓之彖传而直谓之彖夫以孔子之彖传为彖则文王之彖辞当复谓之何哉学者惟弼是从竟莫敢移动吕汲公王原叔晁以道李巽岩吕东莱朱紫阳皆以分经合传非古吴仁杰税汝权编周易古经亦皆极论弼之失读易者要当审其是不可纽以旧说而以彖传为彖也
　　吴源曰五经惟易最古至费氏而古易遂变为今至郑康成王弼而今易不可复古噫使天下后世不知圣人作易系易之藴皆汉晋诸儒之过也
　　王袆曰弼注髙谈理致以老庄之意为解
　　何乔新曰王弼之传祖尚清虚
　　杨时乔曰魏晋间王弼说行依易谈玄虚名虽为易圣人卜筮尚占理象数皆失之矣
　　郝敬曰魏汉以还学者迷习训诂独王辅嗣超然窥十翼之藩而说者谓其于象太踈又曰易者象而已矣而弼曰得意在忘象弼惩汉魏诸家之附会矫枉过直毁绳墨而尚清言习气使然不可以为训也
　　黄宗羲曰王辅嗣注易得意忘象得象忘言日时岁月五气相推悉皆摈落顾论者谓其以老庄解易试读其注简当而无浮气何曽笼络玄言故能逺歴于唐发为正义其廓清之功不可冺也
　　黄宗炎曰易以卜筮独不罹秦火其民间自相授受亦止言卜筮而不敢及乎理义故汉儒易学大扺皆论灾祥祸福以象数为重葢其由来使然也然其章句之沿习与训诂之垂传者固未尝废也乃宋人竟诋之谓秦火焚书而书存汉儒穷经而经絶岂其然哉辅嗣生当汉后见象占之牵强拘泥有乖于圣教始一切扫除畅以义理天下之耳目焕然一新圣道为之复覩唐太宗诏长孙无忌与诸儒刋定义疏十余家凡辞尚虚诞者皆所不取惟王注独冠古今亦其学其辞有足以折服羣贤岂徒以当时习尚而漫为回护之者哉乃宋儒竟诋之谓崇尚虚无杂述异端曲说晋魏谈玄自王倡始至神州陆沉中原鱼烂皆辅嗣所肇甚或拟其罪为桀纣噫亦太过矣夫谈象数则斥之如彼诠辞理则咎之如此为宋以前之儒者不亦难乎
　　陈廷敬曰费直以彖象释经附于卦后今干卦大哉干元至用九天徳不可为首是其例也虽其初加一传字以别于经然十二篇之经直已乱之矣至郑康成注易合彖象于经而所谓彖象不连经文者犹在至王弼注易用康成本又増入乾坤文言虽加彖曰象曰文言曰以别于经然直之所旣乱者弼又从而乱之若说卦等篇仍其旧总曰繋辞自是宋儒知有弼易而不知有古经矣
　　周易畧例 隋志一卷[新旧唐书合周易注作七卷] 存
　　邢璹曰略例者举释纲目之名统明文理之称略不具也例举并也辅嗣以先儒注二十余家虽小有异同而迭相杂述推比所见特殊故作略例以辨诸家之惑错综文理略録之也
　　项徳棻曰王辅嗣周易略例明象辨位二篇渊乎邃也邢氏称其总一部之指归明六爻之得失可以经天纬地探测鬼神推辟咎悔自愽士宗宋而此书尘土矣
　　沈珩曰辅嗣明卦明爻诸篇举义明彻不特扫象占之溺亦出汉经师训之上
　　周易穷微论 通志一卷 佚
　　国史志王弼论一卷大类略例而不及
　　易辨 中兴书目一卷 佚
　　陈振孙曰世称王辅嗣凡为论五篇馆阁书目王弼易辨一卷论彖论象亦颇略例意即此书又言此书已亡至晋得之王羲之承诏録藏于秘府世莫得见未知何据
　　何氏[晏]周易私记 二十卷 佚
　　周易讲说 十三卷 佚
　　册府元龟何晏撰周易私记二十卷周易讲说十三卷
　　孙氏[炎]周易例 佚
　　魏志乐安孙叔然授学郑玄之门人称东州大儒惩为秘书监不就作周易春秋例毛诗礼记春秋三传国语尔雅诸注
　　裴松之曰叔然与晋武帝同名故志称其字
　　荀氏[辉]周易注 七録十卷 佚
　　荀氏家传辉字景文[又云字长倩]太子中庶子与贾充共定晋律又作易集解
　　魏志辉官至虎贲中郎将
　　阮氏[籍]通易论 宋志一卷 存
　　魏志籍才藻艳逸而倜党放荡行已寡欲以庄周为模则官至歩兵校尉
　　胡一桂曰阮嗣宗易通论一卷凡五篇
　　嵇氏[康]周易言不尽意论 一篇 佚
　　晋书嵇康字叔夜谯国铚人拜中散大夫
　　虞氏[翻]周易注 隋志九卷[释文序録十卷] 阙
　　吴志虞翻字仲翔会稽余姚人尝与少府孔融书并示以所著易注融答书曰易自啇瞿以来舛错多矣去圣弥逺众说骋辞曩闻延陵之礼乐近覩吾子之治易乃知东南之美非徒会稽之竹箭也孙权以为骑都尉数犯颜諌争权不能悦又性不恊俗多见谤毁坐徙丹阳泾县权积怒非一遂徙翻交州虽处罪放而讲学不倦门徒尝数百人又为论语国语训注皆传于世
　　别传曰翻初立易注奏上曰臣髙祖父故零陵太守光少治孟氏易曾祖父故平舆令成缵述其业至臣祖父鳯为之最密臣先考故日南太守歆受本于凤最有旧书世传其业至臣五世臣生遇世乱长于军旅习经于枹鼓之间讲论于戎马之上蒙先师之说依经立注又臣郡吏陈桃梦臣与道士相遇放髪披鹿裘布易六爻挠其三以饮臣臣乞尽吞之道士言易道在天三爻足矣岂臣受命应当知经所覧诸家解不离流俗义有不当实輙悉改定以就其正
　　宋咸曰先儒如虞翻崔憬辈之用互体京房郎顗辈之用五行皆去圣人逺矣
　　张根曰三代之书或曰连山或曰归藏或曰周易而易之名莫之或改岂非变通之义不可易与此八卦所以为易之本而三代同之也虞翻好易遇饮三之梦而不得其说猥曰易道在天三爻足矣岂真知易者哉
　　朱震曰虞氏论象太密则失之于牵合牵合之弊或至于无说
　　王应麟曰虞翻注说卦云乾坤五贵三贱故定位艮兑同气相求故通气震巽同声相应故相薄坎戊离巳月三十日一会于壬故不相符坤消从午至亥故顺干息从子至巳故逆葢用纳甲卦气之说
　　易律厯 隋志五行家一卷 佚
　　陈振孙曰虞翻注京氏叅同契律厯志一卷专言占象而不可尽通字亦多误未有别本校
　　王弘撰曰纳甲之说京氏易传魏氏叅同契皆有之而虞氏之说较备
　　周易集林 隋志五行家一卷 佚
　　周易日月变例 七録六卷 佚
　　隋志注周易日月变例六卷虞翻陆绩撰
　　按虞氏世治孟氏易然释文所引其文或不尽依孟氏若阴凝于阳为其嗛于无阳也则同荀氏本累其角得失勿恤冶容作野则同郑氏夲萃亨无亨字则同马氏郑氏本易以工则同京氏本先心则依京氏荀氏本余若匪其彭作尫明辨晳也作柝朋盍簪作戠咸其辅作<面甫>滕口说也滕作媵己事遄往已作纪刚揜也作弇坤作成物作坤化系辞焉而明吉凶下有悔吝二字刚柔者昼夜之象作昼夜者刚柔之象也易之序也作象所乐而玩者作所变乐天知命作变天慢藏诲盗冶容诲淫作悔天地之文作爻为龙为駹为科上槁科作折谦轻而豫怠也怠作怡此与诸家不同易注凡九卷虽不传而李氏集解摭采独详録之尚可得二三卷其大畧尚存也
　　陆氏[绩]周易注[释文序録注作述] 隋志十五卷[释文序録新旧唐书志十三卷会通一卷] 佚[盐邑志林载有一卷]
　　注京氏易 三卷 存
　　呉志陆绩字公纪吴郡呉人为郁林太守加偏将军虽有军事著述不废作浑天图注易释玄皆传于世朱震曰陆绩之学始论动爻
　　按陆氏易注已亡今盐邑志林载有一卷乃系抄撮陆氏释文李氏集解二书为之所存者几希矣其经文异诸家者履帝位而不疚作疾明辨晳也晳作逝纳约自牖作诱丧羊于易作场妇子嘻嘻作喜喜君子以惩忿窒欲作疗欲吾与尔靡之作<糹麻>之三年克之<偹心>也作备也曹侍郎秋岳曾见藏书家有存三卷者惜侍郎没无从访求矣
　　程氏[秉]周易摘 佚
　　吴志程秉字徳枢汝南南顿人逮事郑玄后避乱交州与刘熙考论大义遂愽通五经权闻其名征拜太子太传着周易摘尚书驳论语弼凡三万余言
　　姚氏[信]周易注 隋志十卷[七録十二卷] 佚
　　阮孝绪曰姚信字符直吴兴人吴太常卿
　　陆徳明曰信字徳佑
　　按阮氏七录有姚信集二卷又尝着士纬十卷吴志陆绩传注有表请赐绩女郁生以义姑之号又陆逊传姚信以亲附太子枉见流徙又孙和传寳鼎二年十二月遣守丞相孟仁太常姚信等备官僚中军歩骑二千人以灵舆法驾东迎神于明陵又晋书范平传平研览坟索遍该百氏姚信贺部之徒皆从受业又南史姚察传让选部书曰臣九世祖信名髙往代云云今易注已亡见于释文者盱豫作旴云日始出引诗旴日始旦夷于左股作右盘君子以顺徳作得折其右肱作股閴其无人作阋日月运行作违行言语以为阶作机贞胜者也作贞称为弓轮作伦为蠃作蠡
　　尚氏[广]周易杂占 隋志五行家九卷[唐志八卷] 佚
　　翟氏[玄]易义[九家易有翟子元] 佚
　　陆徳明曰子元不详何人为易义
　　按翟氏易义先张之弧后说之弧弧亦作壶愓号作钖号云赐也来徐徐作荼荼云内不定之意正位凝命作拟命云度也
　　张氏易义 佚
　　按张氏易见九家易注不详其名陆氏释文载有张伦本直方大上有易曰二字合车而徒车作舆寘于丛棘寘作置振恒作震恒羸其角羸作虆妇子嘻嘻作嬉嬉往蹇来誉宜待也待作时范围天地作犯违云犹裁成也未审即其人否考之序録又未列其姓氏不敢臆定也
　　朱氏易义 佚
　　陆徳明曰荀爽等九家集注注内又有张氏朱氏并不详何人
　　按李鼎祚集解引诸家易中有朱仰之疑即其人也
　　杨氏周易集二王注 隋志五卷 佚
　　周易马郑二王四家集解 隋志十卷 佚
　　
　　经义考卷十一翰林院检讨朱彝尊撰
　　易十
　　裴氏[秀]易论 佚
　　文章叙录秀字季彦年二十五为黄门侍郎累迁散骑常侍尚书仆射令光禄大夫咸熈中封广川侯晋室受襌进左光禄大夫改封巨鹿公迁司空着易及乐论又画地图十八篇传行于世
　　卫氏[瓘]易义 佚
　　晋书卫瓘字伯玉河东安邑人太康初司空侍中尚书令惠帝即位加太保録尚书事
　　王氏[宏]易义 佚
　　晋书王宏字正中高平人粲从孙泰始初为汲郡太守迁卫尉河南尹大司农太康中为司隶校尉后为尚书
　　陆德明曰宏弼之兄晋大司农赠太常为易义
