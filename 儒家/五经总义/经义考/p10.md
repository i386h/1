<!-- { "loadSidebar": true } -->
　　郑端简公曰易林十六卷世传出焦延寿虽隋唐经籍志亦然今考汉书儒林传艺文志及荀氏汉纪皆不言焦氏着易林疑今之易林未必出于焦氏延寿为京房师今明夷之咸林云新作初陵踰蹈难登三驹推车跌损伤颐乃成帝时事节之解林云皇母多恩字养孝孙脱于襁褓成就为君似言定陶傅太后育哀帝事皆在延寿后不应延寿预言之也刻本易林载东莱费直曰六十四卦变占者王莽时建信天水焦延寿所撰然刘向当成帝时校书已有延寿易说延寿非莽时人明矣况直虽后于延寿与髙相同时虽直亦非莽时人也唐王俞序易林云延寿与孟喜同时又云当在西汉元成间喜与梁丘贺同门岂元成间人耶
　　姜恩曰焦氏易林演六十四卦为四千九十六卦而辞变象占皆具其意精而深其文简而古
　　马粦曰日兵宪蓉川齐公讯疑未决顾予曰发伏若焦延寿无遁情矣予退而筮之得讼之随云甲乙丙丁俱归我庭三丑六子入门见母后五日狱得稽其日乃乙丑讼之者仅六人焉焦易之神如此
　　于愼行曰焦氏易林其辞古奥尔雅而旨趣深愽有六经之道非汉以下文字然世徒以为占卜之书学士弗诵也
　　杨时乔曰焦氏之学溺于阴阳占察不类圣人之经锺惺曰焦延寿用韵语作易占似谶似謡有数十百言所不能尽者回翔于一字一句之中寛然有余其鍜炼精简未可谓无意为文也
　　顾炎武曰易林疑是东汉以后人撰而托之焦延寿者延寿在宣昭之世其时左氏未立学官今易林引左氏语甚多又往往用汉书中事如曰彭离济东迁之上庸事在武帝元鼎元年曰长城旣立四夷宾服交和结好昭君是福事在元帝竟寜元年曰火入井口杨芒生角犯歴天门窥见太微登止玉床似用李寻传语曰新作初陵踰蹈难登似用成帝起昌陵事又曰刘季发怒命灭子婴又曰大蛇当路使季畏惧则又非汉人所宜言也
　　陈廷敬曰焦赣易林言吉凶与圣经绝相悖葢术数之学谬妄乖离之尤可鄙者沙随程氏偶有验乃神竒其书以为与左氏传载鳯凰于飞和鸣锵锵汉书载大横庚庚予为天王之语相类今考其言多俚谚如程氏所称亦未之能及也
　　王弘撰曰自焦氏为诗以代占辞而后之筮者不复用文王周公孔子之辞矣此焦氏之罪也
　　按汉易惟焦氏独全至李鼎祚易集解于随卦采赣之说云汉髙帝与项籍具明征也当属变占中语
　　
　　经义考卷七翰林院检讨朱彝尊撰
　　易六
　　京氏[房]易传 通志三卷[汉志十一篇马氏通考四卷] 存
　　周易章句 隋志十卷[七録十卷録一卷目释文序録十二卷] 佚
　　周易错卦 隋志五行家七卷[七録经部八卷] 佚
　　周易妖占 隋志五行家十二卷[七録十三卷] 佚
　　按晋书宋书五行志及水经注太平御览俱引之
　　周易占事 隋志五行家十二卷 佚
　　周易守林 隋志五行家三卷 佚
　　周易飞候 隋志五行家九卷又六卷[七録八卷新旧唐诗志六卷] 佚
　　周易飞候六日七分 隋志五行家八卷 佚
　　按京氏飞候太平御览每引之
　　周易四时候 隋志五行家四卷[新旧唐书志二卷] 佚
　　周易混沌 隋志五行家四卷 佚
　　周易委化 隋志五行家四卷 佚
　　周易逆刺占灾异 隋志五行家十二卷[汉志灾异孟氏京房六十六篇京氏段嘉十三篇] 佚
　　易传积算法杂占条例 通考一卷 存
　　汉书京房字君明东郡顿丘人受易梁人焦延寿延寿云尝从孟喜问易喜死房以为延寿易即孟氏学翟牧白生皆曰非也房以明灾异得幸石显五鹿充宗皆疾房欲逺之元帝于是以房为魏郡太守为石显所谮诛房授东海段嘉河东姚平河南乘弘繇是易有京氏之学又曰房本姓李吹律自定为京氏刘向曰诸易家说皆祖田何杨叔丁将军大义畧同惟京氏为异党
　　东观汉纪曰沛献王辅善京氏易永平五年京师多雨上御云台自为卦以周易林占之其繇曰蚁封穴戸大雨将至上以问辅辅上书曰蹇艮下坎上艮为山坎为水山出云为雨蚁穴居知雨将至故以蚁兴荀悦曰京房受易于梁人焦延寿独得隐士之说托之孟氏刘校易说云不与孟氏同
　　王通曰京房郭璞古之乱常人也
　　金君卿曰京生分六十四卦更值日用事以候风雨寒温非圣人设卦垂敎之本意矣
　　胡旦曰京房以卦气言事皆有效验
　　宋咸曰京房郎顗闗子明辈假易之名以行其壬遁卜祝阴阳术数之学圣人之旨则无有焉呜呼好怪之甚也
　　李清臣曰自焦延寿京房毛爽祖孝孙之徒为六日七分之说日辰之支干律吕之清浊风雨寒暑节气之候与夫天文厯法以为皆从易而生故术者咸自托于易五行家曰我之术出于易也太乙家曰我之术出于易也律家亦曰然厯象所云又然已而叅同方伎卜相筮占之流莫不持筹衍图指画天地自以为知易谓之伎术非圣人之徒也
　　晁说之曰是书兆乾坤之二象以成八卦凡八变而六十四而酬酢乎万物之表者炳然在目也大抵辨三易运五行正四时谨二十四气悉七十二候而位五星降二十八宿其进退以几而为一卦之主者谓之世竒耦相与据一以起二而为主之相者谓之应世之所位而阴阳之肆者谓之飞阴阳肇乎所配而终不脱乎本以隐赜佐神明者谓之伏起乎世而周乎内外叅乎本数以纪月者谓之建终之始之极乎数而不可穷以纪日者谓之积会于中而以四为用一卦偹四卦者谓之互干建甲子于初坤建甲午于上八卦之上乃生一世之初初一世之五位乃分而为五世之位其五世之上乃为游魂之世五世之初乃为归魂之世而归魂之初乃生后卦之初其建刚日则节气柔日则中气其数虚则二十有八盈则三十有六葢有可言者如此若夫象遗乎意意遗乎言则错综其用唯变所适或两相配而论内外二象若世与内若世与外或不论内外之象而论其内外之位或三相叅而论内外与飞若伏或相叅而论内外世应建伏或不论内外而论世建与飞伏或兼论世应飞伏或专论世应或论世之所忌或论世之所生于其所起见其所灭于具所形见其所生故曰死于位生于时死于时生于位苟非彰往而察来微显而阐幽者曷足以与此
　　叶梦得曰按授梁丘贺学者亦京房颜师古谓别一人今世有京房易皆阴阳厯数之书又有京房杂算数十篇其言龎杂专主卜筮两人莫知为谁审为授延寿学者
　　晁公遡曰明于象数而不达于进退者京房是也房深于易惜非善用易者也
　　晁公武曰汉艺文志易京氏凡三种八十九篇隋经籍志有京氏章句十卷又有占候十种七十三卷唐艺文志有京氏章句十卷而易占候存者五种二十三卷今其章句亡矣乃畧见于僧一行及李鼎祚之书今传者曰京氏积算易传三卷杂占条例法一卷或共题易传四卷而名皆与古不同今所谓京氏易传或题曰京氏积算易传者疑隋唐志之错卦是也错卦在隋七卷唐八卷所谓杂占条例法者疑隋志之逆刺占灾异十二卷是也至唐逆刺三卷而亡其八卷元佑八年髙丽进书有京氏周易占十卷疑隋周易占十二卷是也
　　林光朝曰先秦之为易者未有及理义也自田何而后章句传说多矣见于今者独有费氏之书费氏旧亡章句而学者宗王弼之说至于京氏之阴阳占筮其书虽存视之为术数之流矣易有圣人之道四焉理义之学以其辞耳王弼而下其说纷纷不若象数之粗有所明也
　　陈藻曰汉有二京房皆出焦延寿之门
　　陈振孙曰京房易传三卷积算杂占条例一卷呉郁林太守陆绩注京氏学废絶乆矣所谓章句者既不复传而占候之存于世者仅若此较之前志十百之一二耳
　　赵汝楳曰京房传焦氏之学专明卦气占验极而至于苏竟郎顗杨由景鸾樊英之徒则以易兼河洛图纬风角七政而易侪于谶讳矣
　　项安世曰以京易考之世所传火珠林者即其法也以三钱掷之两背一面为拆即两少一多少阴爻也两面一背为单即两多一少少阳爻也俱面为交交者拆之聚即三多老阴爻也俱背为重重者单之积即三少老阳爻也葢以钱代蓍一钱当一揲此后人务径捷以趋卜肆之便而本意尚可考其所异者不以交重为占自以世为占故其占止于六十四爻而不能尽三百八十四爻之变尔又曰京氏易法只用八卦为本得本卦者皆以上为世爻得归魂卦者皆以三为世爻亦因下体复得本卦而三在本卦为上也其余六卦皆以所变之爻为世世之对为应凡其所谓变者非以九六变也皆自八纯卦积而上之知其为某爻之所变耳如干本卦上九为世九三为应干初变姤为一世卦初六为世九四为应再变遯为二世卦六二为世九五为应三变否为三世卦六三为世上九为应四变观为四世卦六四为世初六为应五变剥为五世卦六五为世六二为应剥之四复变为晋谓之游魂卦九四为世初六为应晋下卦皆变为大有坤复归干谓之归魂卦九三为世上九为应余仿此又曰京房于世爻用飞伏法凡卦见者为飞不见者为伏其在八卦止以相反者为伏干见伏坤之类皆以全体相反也至八卦所变世卦则不然自一世至五世同以本生纯卦为伏葢五卦皆一卦所变至游魂二卦则又近取所从变之卦为伏如干一世姤姤下体巽飞为巽初辛丑伏仍用干初甲子二世遯飞为艮遯二丙午伏仍干二甲寅之类至五世皆以本卦干爻为伏者也自五世复下为游魂卦剥四变晋是艮变其飞为离四己酉伏为艮四丙戌矣又下为归魂卦晋下三爻变为大有自坤变干故飞为干三甲辰伏为坤三乙卯矣二卦皆近即所从变之卦不用本生纯卦也余卦仿此
　　胡一桂曰京氏易以八宫卦为序分上中下三卷上卷首干宫八卦[干姤遯否观剥晋大有]次震宫八卦[震豫解恒升井大过随]次坎宫八卦[坎节屯既济革豊明夷师]次艮宫八卦[艮贲大畜损睽履中孚渐]中卷首坤宫八卦[坤复临泰大壮夬需比]次巽宫八卦[巽小畜家人益无妄噬嗑頥蛊]次离宫八卦[离旅鼎未济蒙涣讼同人]次兑宫八卦[兑困萃咸蹇谦小过归妹]葢专八纯卦变六十四卦也下卷杂论卜筮一篇首论圣人作易揲蓍布卦次及纳甲法次二十四气候配卦与夫天地人鬼四易[一二世地易四世人易五世八纯天易游魂归魂鬼易]父母兄弟妻子官鬼等爻龙德[十一月子在坎卦左行]虎刑[五月午在离卦右行]天官[甲乙庚辛之类]地官[甲乙申酉之类]与五行生死所寓之类[寅中有生火丑中有死金之类]此晁氏读书志所谓星行气候之学非章句也又一本题曰京氏易传其间论积算法[亦无起例可推]及卜筮新条例[占求官家宅之类]及列六十四卦定三百八十四爻断法与前下卷同而尤详偹者但如汉志所载京房易传论集中尤无此岂其所谓章句者欤
　　陆深曰京房易传于易无所发明葢亦自成一家言卦分世应起星气算位即今世钱卜五乡六亲之术小数也而文理微密比太玄颇为易简
　　韩邦竒曰京氏易传至百余卷必于其四千九十六卦俱有所附五星众星之经留顺逆迟速守犯自开物以至闭物俱有定局惜无所考也
　　朱睦<木挈>曰京房有二其一顿丘人其一不知何许人皆以易学显为大中大夫者颜师古谓书字误耳大
　　王弘撰曰京易扬雄皆以卦配气候而为说各异唯以卦气起于中孚则同
