<!-- { "loadSidebar": true } -->
　　旧唐书僧一行姓张氏先名遂魏州昌乐人襄州都督郯国公公谨之孙也精历象阴阳五行之学时道士尹崇愽学先逹一行出所撰大衍玄图及义决一卷示崇崇大惊因与一行谈其奥赜甚嗟伏之谓人曰此后生颜子也寻出家为僧隐于嵩山睿宗即位以礼征固辞以疾开元五年玄宗令其族叔礼部郎中洽赍勑书强起之一行尤明著述撰大衍论三卷卒赐谥大慧禅师
　　中兴书目一行易传十二卷元阙四卷
　　朱震曰孟喜京房之学其书槩见于一行所集大约皆自子夏传而出
　　按绍兴阙书目有唐易论一卷疑卽一行书
　　杜氏[失名]新易林古 唐志三卷 佚
　　任氏[正一]周易甘棠正义 宋志三十卷 佚
　　崇文总目任正一撰以孔颕逹为本甘棠者正一为陜州司马故名其书
　　蒲氏[干贯]易轨[刘恕十国纪年干贯作虔观] 一卷 佚
　　晁公武曰伪蜀蒲干贯撰専言流演其序云可以知否泰之源察延促之数葢数学也
　　陆游曰：易学自汉以后寖微，自晋以后与老子并行其说，愈高愈非易之旧。宋兴，有酸枣先生以易名家，同时仲豹林亦开门传授，传至邵康节遂大行于时。然康节欲以授伊川，程先生乃拒勿受。而伊川每称胡安定、王荆公易传，以为今学者所宐读惟此二家。王公乃自毁其说，以为不足传，着论悔之。易之难知如此。夜读蜀蒲公易传老子解，葢各自立说，迹若与晋诸人同，而实异也。
　　周易指迷[绍兴书目作周易轨革指迷诀] 宋志三卷[绍兴书目二卷] 佚
　　释[希觉]周易会释记 通志二十卷 佚
　　郑樵曰伪吴僧陆希觉撰
　　按绍兴书目有之
　　麻衣道者正易心法 宋志一卷 存
　　程凖序曰姑溪太守李公出麻衣说关子明传曰吾得二书不敢私诸己今用广于人凖窃幸管窥信神物也公得其传行其道又以传于世葢将救易学之病而还易之本旨岂诵说云乎哉 正易者正谓卦画若今经书正文也每章四句者心法也训于其下消息也
　　李濳曰麻衣道者羲皇氏正易心法顷得之庐山一异人或云许坚
　　戴师愈曰五代李守正陷河中周太祖亲征麻衣语赵韩王曰李侍中安得久其城中有三天子气未几城陷时周世宗与宋朝太祖侍行钱文僖公若水陈希夷每见以其神观清粹谓可学僊有升举之分见之未精使麻衣决之麻衣云无僊骨但可作贵公卿耳夫以神僊与帝王之相岂易识哉麻衣一见决之则其识为何如也即其识神僊识帝王眼目以论易则其出于寻常万万也固不容于其言矣
　　朱子曰麻衣心易顷岁尝见之固已疑其辞意凡近不类一二百年前文字所谓雷自天下而发山自天上而坠之类皆无理之罔谈所谓一阳生于子月而应在卯月之类乃术家之小数所谓由破体炼之乃成全体则炉火之末技所谓人间万事悉是假合又佛者之幻语耳其它比比非一不容悉举要必近年术数末流道听途说掇拾老佛医卜诸说之陋者以成此书而其所以托名于此人者则以近世言象数者必宗邵氏而邵氏之学出于希夷于是又求希夷之所敬得所谓麻衣者而托之以为若是则凡出于邵氏之流者莫敢议已而不自知其说之陋不足以自附于陈邵之间也夫麻衣方外之士其学固不纯于圣贤之意然其为希夷所敬如此则其为说亦必有竒絶过人者岂其若是之庸琐哉后二年假守南康始至有前湘阴主簿戴师愈者来谒老且躄使其壻自掖而前坐语未乆即及麻衣易说其言暗涩殊无伦次问其师传所自则曰得之隐者问隐者谁氏则曰彼不欲世人知其姓名不敢言也既复问之邦人则皆曰书独出戴氏莫有知其所自来者予省前语虽益疑之然亦不记前已见其姓名也后至其家因复扣之则曰学易而不知此则不明卦画之妙而其用差矣予问所差谓何则曰坎兑皆水而卦画不同苟煑药者不察而误用之则失其性矣予了其妄因不复询而见其几间有所著杂书一编取而读之则其词语气象宛然麻衣易也其间杂论细事亦多有不得其说而公为附托以欺人者予以是始疑前时所料三五十年以来人者即是此老既归急取观之则最后跋语固其所为而一书四人之文体制规模乃出一手然后始益深信所疑之不妄又曰麻衣道者本无言语秪因小说有陈希夷问钱若水骨法一事遂为南康军戴师愈者伪造正易心法之书以托之也
　　陈振孙曰旧传麻衣道者授希夷先生崇宁间庐山隐者李濳得之凡四十二章葢依托也朱侍讲云南康戴主簿师愈撰
　　王炎曰洛水李寿翁侍郎喜论易炎尝问曰侍郎在当涂板行麻衣新说如何李曰程沙随见属炎曰恐托名麻衣耳以扑钱背面喻八卦阴阳纯驳此鄙说也以泉云雨为阳水以泽为阴水与夫子不合李曰然然亦有两语佳炎曰岂非学者当于羲皇心地上驰骋不当于周孔脚迹下盘旋耶然此二语亦非也无周孔之辞则羲皇心地学者何能探之李无语李名椿
　　胡一桂曰正易心法四十二章章四句句四言题希夷先生受并消息李寿翁刋于当涂干道间南康戴师愈孔文始为之跋以行未可据也
　　张萱曰道者五代末人宋嘉定间胡岩起前序李濳后序谓得之庐山野人
　　亡名氏周易服药法 唐志一卷 佚
　　周易杂图序 唐志一卷 佚
　　周易内卦神筮法 唐志二卷 佚
　　
　　经义考卷十六翰林院检讨朱彝尊撰
　　易十五
　　陈氏[抟]易龙图 宋志一卷 未见
　　东都事略陈抟字图南亳州真源人举进士不第隐武当山移居华山周世宗闻其名召见命为谏议大夫辞不受尝乗白驴欲入汴中涂闻太祖登极大笑坠驴曰天下于是定矣太祖召之以羽服见于延英殿赐号希夷先生抟好读书常自号扶揺子
　　抟自序曰原夫龙马负图出于羲皇之代在太古之先今存已合之位犹或疑之况更陈其未合之数耶然则何以知之答曰于仲尼三陈九卦之义探其旨所以知之也且天之垂象的如贯珠少有差忒则不成次序故自一至于盈万皆累累然如丝之于缕也使龙图本合则圣人不得见其象矣所以天意先未合而形其象圣人观象以明其用是龙图者天散而示之伏羲合而陈之仲尼黙而形之者也其未合也惟五十五数上二十五天数也中贯三五九外包十五尽天三天五天九并五十之用后形一六无位又显二十四之为用也兹所谓天垂象矣下三十地数也六分五位皆明五之用也十分而为六形地之象焉六分而成四象地六不配在上则一不动形二十四在下则六不用亦形二十四其既合也天一居上为道之中地六居下为气之本天三干地二地四为之用三若在阳则避孤阴在阴则避寡阳大矣哉龙图之变岐分万途今略述其梗槩焉
　　王湜曰先天图传自希夷前此则莫知其所自来也邵伯温曰希夷先生学易生于意言象数不烦文字解说止有一图先天方圆图亦非创意以作孔子繋辞述之明矣真穷理尽性之学也
　　朱子曰先天之学康节得于李之才挺之挺之得于穆修伯长伯长得于希夷
　　魏了翁曰先天之学秦汉而后惟魏伯阳窥见此意至华山陈处士始尽发其秘
　　吴澄曰河图洛书邵所传原于穆刘所传原于种皆得自希夷者也
　　胡一桂曰按龙图序希夷正以五十五数为河图则刘牧以四十五数为图托言出于希夷者盖亦妄矣王申子曰先天圆图阳左阴右易之体也后天横图阴左阳右易之用也此二图不知希夷以前何所托至希夷始出亦已竒矣
　　雷思齐曰宋初陈图南始创意推明象数自谓因玩索孔子三陈九卦之义得其遗旨新有书述特称龙图离合变通图余二十贯穿易理
　　黄宗炎曰周茂叔之太极图邵尧夫之先后天图同出于陈图南夫阴阳老少之说未尝见于十翼不过后人以揲蓍求卦着于版上以为分别纪数也故称其名俗而不古然犹强解曰画卦自下而上有一画始有二画以至三画故作此影响之论若夫六画之卦一干为主为下卦是为贞卦而递以八卦加之为上卦为是悔卦其它七卦莫不皆然安得于此时拆去其上二画而为四画拆去其上一画而为五画也哉如既已重之则一卦各错八卦显然成六十四卦安得于此中有先后去取之殊而为十六为三十二也哉图南本黄冠师此图不过仙家养生之所寓故牵节候以配合毫无义理再三传而尧夫受之指为性天窟宅千古不发之精藴尽在此图本义崇而奉焉证是羲皇心传置夫大易之首以言乎数则不逮京房焦赣之可征以言乎理则逺逊辅嗣正叔之可据且曲为之说曰此图失自秦火流于方外自相授受不入人间夫易为卜筮之书不在禁例宜并其图而不禁岂有止许民间藏卦爻而独不许藏图之事朱元晦与王子合书云邵氏言伏羲卦位近于穿凿附会且当阙之乃易学启蒙本义又如此其敬信不可解也
　　徐善曰图南之书已亡度其目约二十一篇而图书二象居其末马氏经籍考不载则由其徒秘不示人故当时未传尔其序文义晦涩叶梦得以为伪作良是又曰图书得图南而始显乃昧者縁之复滋异辞有谓天地十数列九五位之图为伏羲自造者范谔昌也有谓河图止一圈而九宫非河图者丰坊也有谓九宫五位二象皆河图者章俊卿王采也有谓撰十图以尽河图变体妄相传述者赵以夫黄镇成熊朋来也至雷思齐则但信九数为图而不信有书蒋徳之则但信十数为书而不信有图其持论皆不能无疵及乎西山蔡氏反易之后异解更多有托言青城隐者阴阳相含就其中八分之以当八卦谓之河图用井文界分九宫谓之洛书者罗源也有谓河图即太极图者赵谦也有彷佛八卦作坎离中画交流谓之真河图得于异人传授者谢枋得也若乃图书形状亦人人殊袭汉人者谓图呈于龙甲信星点者谓龟文如瑇瑁杨龟山谓图书但出于水无龟与龙俞琰谓河图之文镌于寳石若近世喻国人谓泉脉上涌而纹成水面则益怪矣呜呼又奚怪司马君实欧阳永叔王子充归熙甫诸人之欲尽废图书也哉
　　王氏[昭素]易论 宋志三十三卷 未见
　　长编开寳三年三月以处士王昭素为国子博士致仕昭素酸枣人笃学有志行着易论三十三篇学者多从之游上闻其名召见便殿时年已七十余上问曰何以不仕致相见之晚昭素谢不能上令讲干卦至九五飞龙在天则敛容曰此爻正当陛下今日之事援引证据因示风諌微旨上甚悦留月余数求归故有是命年八十七乃卒于家
　　崇文总目昭素易论取诸家之善叅以其言折衷之中兴书目昭素以王韩注易及孔马疏义或未尽乃着此论
　　胡旦曰京房学于焦赣七日来复其说则源于易矣东汉郎顗明六日七分之学最为精妙自扬子云马融郑康成宋衷虞翻陆绩范望并传此学至昭素独非之
　　晁公武曰昭素隐居求志行义甚高史臣以王烈管宁比之太祖时尝召令讲易其书以注疏异同互相诰难蔽以己意
　　吕中曰古今言易者失之拘在陛下则为飞龙在天在臣下则为利见大人善言易者莫如王昭素矣古今言阴阳者失之泥时事未判时属阳已判时属阴善言阴阳者莫如张咏矣
　　王应麟曰王昭素谓序卦有离者丽也丽必有所感故受之以咸咸者感也凡十四字晁以道古易取此三句增入正文谓后人妄有上下经之辨吴仁杰亦从王晁之论
