<!-- { "loadSidebar": true } -->
　　李氏[轨]周易音 隋志一卷 佚
　　隋志东晋尚书郎李轨撰
　　陆徳明曰轨字弘范江夏人东晋祠部郎中都亭侯
　　宋氏[处宗]通易论 唐志一卷 佚
　　李氏[悦之]易音 佚
　　晋书悦之字符礼陈郡阳夏人始为谢玄参军后为会稽王道子所亲爱每劝道子专揽朝权俄而见诛册府元龟悦之注系辞又为易音
　　沈氏[熊]周易谱 唐志一卷 佚
　　周易杂音 唐志三卷 佚
　　范氏[长生]周易注 隋志[作蜀才]十卷[旧唐志同] 佚
　　颜之推曰易有蜀才注江南学士遂不知是何人王俭四部目録不言姓名题云王弼后人谢炅夏侯该并读数千卷书皆疑是谯周而李蜀书一名汉之书云姓范名长生自称蜀才而方以晋渡江后北间传记皆名为伪书不贵省读故不见也
　　十六国春秋西山范长生岩居穴处李雄欲迎立为君而臣之长生固辞曰推歩大元五行大会甲子祚锺于李非吾节也雄即成都王位长生乘素舆诣成都即拜丞相尊曰范贤长生善天文有术数民奉之如神
　　华阳国志李雄克成都迎范贤为丞相尊为天地太师封西山侯贤名长生一名延久又名九重一曰支字符涪陵丹兴人
　　按释文引蜀才注大车以载作大舆官有渝官作馆君子以明庶政明作命大耋作咥羸其角羸作累箕子之明夷箕作其二簋作轨惩忿窒欲惩作澄壮于頄作<亻丸>苋陆夬夬陆作睦系于金柅作尼孚乃利用禴作跃在天成象成作盛知崇礼卑礼作体研几作揅几参天两地而倚数作竒数
　　
　　经义考卷十二翰林院检讨朱彝尊撰
　　易十一
　　宋明帝集羣臣讲易义疏 隋志十九卷[七录唐志二十卷] 佚
　　国子讲易议 七録六卷 佚
　　宋书帝好读书爱文义在藩时撰江左以来文章志又续卫瓘所著论语二卷行于世及即位才学之士多引进参侍文籍应对左右于华林园芳堂讲周易常自临听
　　张氏[该]等羣臣讲易疏 隋志周易义疏宋明帝集羣臣讲唐志二十卷 佚
　　荀氏[柔之]易音 佚
　　陆徳明曰颕川颍阴人宋奉朝请
　　册府元龟荀柔之注周易系辞并为易音
　　按释文议之而后动荀本作仪之
　　雷氏次宗周易注 佚
　　豫章古今记雷次宗字仲伦入庐山事沙门惠逺笃志好学屡征不起注礼记周易
　　何氏[諲之]周易疑通 七録五卷 佚
　　阮孝绪曰宋中散大夫何諲之撰
　　张氏[浩]周易占 隋志一卷 佚
　　按南史张畅子浩官至义阳王昶征北咨议叅军融之兄也
　　徐氏[爰]易音 佚
　　陆徳明曰爰字季玉琅琊人
　　窦蒙曰爰字长玉本名瑗避傅亮讳除玉宋大中大夫
　　范氏[歆]周易义 隋志一卷 佚
　　隋志宋陈令范歆撰
　　齐国学周易讲疏 七録二十六卷 佚
　　阮孝绪曰齐永明中国学讲
　　祖氏[冲之]易义 佚
　　南齐书冲之字文逺范阳蓟人少稽古有机思宋元嘉中用何承天所制厯比古十一家为密冲之以为尚疎乃更造新法孝武令朝士善厯者难之不能屈出为娄县令谒者仆射永明中转长水校尉着易老庄义释论语孝经注九章造缀述数十篇
　　顾氏[欢]注王弼易 佚
　　南齐书欢字景怡吴郡盐官人笃志好学躬耕诵书夜则然糠自照母亡庐于墓次遂隐遁不仕于剡天台山开馆聚徒受业者常近百人太祖辅政征为扬州主簿及践阼乃至称山谷臣请退东归上赐麈尾素琴永明元年诏征为太学愽士不就卒于剡山欢注王弼易二系学者传之
　　沈氏[驎士]易经要畧 佚
　　南齐书驎士字云祯吴兴武康人少好学家贫织帘读书口手不息隐居余干吴差山讲经教授从学者数十百人各营屋宇依止其侧升明末诏征为奉朝请永明六年征为太学愽士建武二年征著作郎永元二年征太子舍人并不就着周易两系庄子内篇训注易经礼记春秋尚书论语孝经丧服老子要畧数十卷
　　徐氏[伯珍]周易问答 七録一卷 佚
　　南齐书伯珍字文楚东阳太末人究寻经史游学者多依之太守王昙生张淹并加礼辟伯珍应召乃退如此者凡十二焉吴郡顾欢摘出尚书滞义伯珍酬答甚有条理永明二年刺史豫章王辟议曹从事不就卒年八十四
　　周氏[颙]周易论 隋志十卷[七録三十卷] 佚
　　南史颙字彦伦顗七世孙元徽中为剡令齐高帝辅政为齐殿中郎建元初为文惠太子中军录事叅军转太子仆兼著作撰起居注迁中书郎转国子博士
　　梁武帝周易大义 隋志二十一卷[唐志二十卷] 佚
　　大义疑问 唐志二十卷 佚
　　周易讲疏 隋志三十五卷 佚
　　梁书高祖文思钦明能事毕究少而笃学洞逹儒玄虽万几多务犹卷不辍手然烛侧光常至戊夜造制旨孝经义周易讲疏及六十四卦二系文言序卦等义乐社义毛诗答问春秋答问尚书大义中庸讲疏孔子正言老子讲疏凡二百余卷并正先儒之迷开古圣之旨王侯朝臣皆奉表质疑高祖皆为解释大同中于台西立士林馆领军朱异太府卿贺琛舍人孔子袪等递相讲述于是四方郡国趋学向风
　　简文帝易林 十七卷 佚
　　南史帝愽综羣言善谈玄理弘纳文学之士赏接无倦尝于玄圃述武帝所制五经讲疏听者倾朝野所著礼大义二十卷易林十七卷[诸非经义不録]并行于世
　　元帝周易讲疏 梁书十卷 佚
　　南史元帝性爱书籍既患目多不自执卷置读书左右番次上直昼夜为常畧无休已虽倦卷犹不释五人各伺一更恒致逹晓常眠熟大鼾左右有睡读失次序或偷卷度纸帝必惊觉更令追读着周易讲疏十卷连山三十卷筮经十二卷
　　颜之推曰元帝在江荆间召置学生亲为教授废寝忘食以夜继朝至于倦剧愁愤輙以讲自解
　　连山 隋志三十卷 佚
　　叚成式曰梁元帝易连山每卦引归藏斗图立成委化集林及焦赣易林
　　洞林 隋志三卷 佚
　　元帝自序曰葢闻玄枵之野鬼方难测朱鸟之舍神道莫知而缇缦晓披既辨黄锺之气灵台夕望便知玉井之色复以谈乎天者虽绝名言之外存乎我者还居称谓之中余幼学星文多歴歳稔海中之书畧加寻究巫咸之说偏得研求虽紫微迢递如观掌握青龙显晦易乎窥览羡门五将亟经玩习韩终六王常所寳爱至如周王白雉之筮殷人飞燕之卜蓍名聚雪非关地极之山卦有密云能拥西郊之气文通七圣世经三古山阳王氏真解谈玄河东郭生纔能射覆兼而両之窃自许矣
　　筮经 梁书十二卷 佚
　　南平王萧[伟]周易几义 隋志一卷 佚
　　周易发义 唐志一卷 佚
　　梁书南平元襄王伟字文逹太祖第八子也天监元年封建安郡王十七年改封南平郡王
　　萧氏[岿]周易义记 佚
　　隋书岿字仁逺梁昭明太子綂之孙也父詧周太祖以为梁主都江陵詧薨岿嗣在位二十年梁之臣子谥曰孝明皇帝着孝经周易义记行于世
　　萧氏[子政]周易义疏 隋志十四卷 佚
　　册府元龟萧子政为都官尚书撰周易义疏十四卷系辞义疏三卷
　　伏氏[曼容]周易注 七録八卷 佚
　　周易集林 唐志十二卷[又一卷] 佚
　　南史伏曼容字公仪平昌安丘人善老易常云何晏疑易中九事以吾观之晏了不学也为骠骑行叅军宋明帝好周易尝集朝臣于清暑殿讲诏曼容执经曼容素美风采明帝恒以方嵇叔夜使吴人陆探微畵叔夜像以赐之齐建元中仕为太子率更令与河内司马宪吴郡陆澄共撰丧服建武中拜中散大夫曼容宅在瓦官寺东施高坐于厅事有宾客輙升高坐为讲说生徒常数十百人梁台建召拜司徒司马出为临海太守为周易毛诗丧服集解老庄论语义
　　陶氏[弘景]易髓 宋志三卷 佚
　　南史陶弘景字通明丹阳秣陵人齐高帝作相引为诸王侍读除奉朝请永明十年脱朝服挂神武门上表辞禄诏许之止于句容之句曲山号蕐阳隐居时人谓为山中宰相大同二年卒诏赠太中大夫谥贞白先生
　　褚氏[仲都]周易讲疏 隋志十六卷 佚
　　南史仲都钱唐人善周易为当时之冠梁天监中歴位五经愽士
　　按褚氏易钱唐全缓弘立受之正义每引其说其云雷资风而益逺风假雷而增威颇与子夏传地得水而柔水得地而流辞义相近
　　何氏[胤]周易注 隋志十卷 佚
　　梁书胤字子季庐江濳人师事沛国刘瓛受易及礼记毛诗起家齐秘书郎迁太子舍人出为建安太守迁司徒主簿注易又解礼记于卷背书之谓为隐义累迁左民尚书领骁骑中书令髙祖践阼诏为特进右光禄大夫遣领军司马王果宣旨果至胤单衣鹿巾执经卷下床跪受诏书就席伏读谓果曰吾年已五十七月食四斗米不尽何容得有宦情果还以报有敕给白衣尚书禄胤注周易十卷毛诗总集六卷毛诗隐义六卷礼记隐义二十卷礼答问五十五卷
　　贺氏[玚]周易讲疏 佚
　　梁书贺玚字徳琏会稽山阴人天监初为太常丞四年初开五馆以玚兼五经愽士七年拜歩兵校尉领五经愽士所著礼易老庄讲疏朝廷愽议数十篇
　　朱氏[异]集注周易 七录一百卷 佚
　　梁书朱异字彦和吴郡钱唐人遍治五经尤明礼易明山宾表荐异髙祖召见使说孝经周易义甚悦之召直西署俄兼太学愽士其年髙祖自讲孝经使异执读累迁右卫将军时城西开士林馆以延学士异与左丞贺琛递日述高祖礼记中庸义皇太子又召异于玄圃讲易改加侍中迁左卫将军迁中领军侯景举兵反以讨异为名及寇至文武咸尤之异惭愤发病卒所撰礼易讲疏及仪注文集百余篇乱中多亡逸
　　孔氏[子袪]续朱异集注周易 一百卷 佚
　　梁书孔子袪会稽山阴人通经术尤明古文尚书初为长沙嗣王侍郎兼国子助教累迁散骑侍郎兼中书通事舍人寻迁歩兵校尉髙祖撰五经讲疏及孔子正言専使子袪简阅羣书以为义证事竟敇子袪与右卫朱异左丞贺琛于士林馆递日执经累迁通直正员郎舍人如故着尚书义二十卷集注尚书三十卷续朱异集注周易一百卷续何承天集礼论一百五十卷
　　庾氏[诜]易林 二十卷 佚
　　南史庾诜字彦寳新野人梁武帝少与诜善及起兵署为平西府记室叅军诜不屈普通中诏以为黄门侍郎称疾不起卒谥贞节处士撰易林二十卷
　　费氏[元珪]周易注 七录九卷 佚
　　隋书梁有齐安叅军费元珪着周易
　　陆徳明曰蜀人
　　尹氏[涛]周易注 七录六卷 佚
　　陆徳明曰不详何人
　　姚氏[规]周易注 隋志七卷 佚
　　崔氏[觐]周易注 隋志十三卷 佚
　　周易綂例 隋志十卷 佚
　　马氏[楷]周易爻 七録一卷 佚
　　沈氏[林]周易义 七录三卷 佚
　　武氏[靖]周易杂占 七录八卷 佚
　　梁氏[蕃]周易开题义[唐志作开题论序疏] 隋志十卷 佚
　　周易文句义疏 唐志二十卷 佚
　　周易释序义 唐志三卷 佚
　　周氏[弘正]周易义疏 隋志十六卷 佚
