<!-- { "loadSidebar": true } -->
　　胡一桂曰此书专辨注疏同异徃徃只是文义之学而朱文公语録云太祖一日问昭素干九五飞龙在天利见大人常人何可占得此爻昭素曰何害若臣等占得则陛下是飞龙在天臣等利见大人是利见陛下此说得最好以此观之解中说象占必有可观者
　　刘氏[遵]周易异议论 通志十卷 佚
　　朱震曰七日来复之义自子夏京房陆绩虞翻皆以阳渉六阴极而反初为七日王昭素畅其说胡旦难之刘遵谓天行躔次有十二阴行其六阳行其六当于阴六阳失位至于七则阳复本位此周天十二次环转反复其数如此施之于年月日时并同故一日之中七时而复一月之中七日而复一年之中七月而复一纪之中七岁而复胡旦复难以为妄论然遵论阴阳运行之数得天道之行七日必复之理但不本于乾坤二卦消息之象以论之是以其言漫漶要之亦有所长未可斥之为妄也
　　胡氏[旦]周易演圣通论 宋志十六卷 佚
　　晁公武曰胡旦字周父渤海人太平兴国三年进士第一人知海州上河平颂先是卢多逊赵普罢颂有逆逊投荒奸普屏外之句太宗怒贬商州团练副使上平燕入议召复官再迁知制诰终秘书监景徳初以目疾致仕
　　王偁曰旦隽辨强敏退老汉上既丧明犹令人读经史凭几听之未尝少辍着演圣通论七十三卷
　　朱震曰先儒数十篇之次其说不一独胡旦为不失其旨长编天圣四年正月秘书监致仕胡旦言撰成演圣通论七十卷以驳正五经家贫不能缮写奏御庚子赐旦钱十万米百斛五年十二月旦上所撰演圣通论七十二卷景佑九年七月旦妻盛氏上旦所撰续演圣论
　　董真卿曰旦字周父濵州人仕宋知制诰易演圣通论经二篇传十篇彖一大象二小象三干文言四坤文言五上繋六下繋七说卦八序卦九杂卦十多引经疏及王昭素论为之商确
　　李氏[溉]卦气图一篇 存
　　朱震曰李溉卦气图其说原于易纬类是谋通卦验
　　杨时乔曰溉得易图于种放放得之陈希夷希夷诸图皆易说卦所言者此图与之不同想溉所自作无闗于易之大义然亦依傍易说可以节取
　　龙氏[昌期]周易注 通志十卷 佚
　　周易絶笔书 通志四卷 佚
　　文彦博曰武陵先生龙君平陵阳人也藏器于身不交世务闭闗却扫开卷自得著书数万言穷经二十载名动士林高视西蜀
　　范仲淹曰岷山处士龙昌期论易深逹微奥福唐部将延与郡人讲易率钱十万遗之范公雍以所著书奏御遂行于时
　　陈振孙曰蜀人龙昌期其学迂僻专非周公妄人也王辟之曰龙昌期陵州人祥符中别注易诗书论语孝经阴符道徳经携所著游京师范雍荐之朝不用韩魏公安抚剑南奏为国子四门助教文潞公又荐授校书郎讲说府学明镐再奏授太子洗马明堂泛恩改殿中丞又注礼论政书帝王心鉴八卦图精义入神絶笔书河图照心寳鉴春秋复道三教图通天保正名等论昌期该洽过人着撰虽多而所学杂驳宋史昌期尝注易诗书论语孝经阴符经老子其说诡诞穿凿至诋斥周公初用荐者补国子四门助教文彦博守成都召至府学奏改秘书省校书郎后以殿中丞致仕著书百余卷嘉佑中诏取其书昌期时年八十余野服自诣京师赐绯鱼绢百疋欧阳修言其异端害道不当推奨夺所赐服罢归卒
　　四川总志龙昌期字起之仁寿人
　　高氏[志宁]周易化源图 佚
　　韩琦志墓曰志寜字宗儒河南洛阳人幼通六经尤深于大易咸平中举明经应识洞韬畧运筹决胜科召对龙图阁言兵事莫备于师卦因讲其卦于上前真宗大悦授大理评事又应才识兼茂明于体用科执政罢之改太子左赞善大夫天圣中充河北沿边安抚副使以右领军卫大将军致仕享明堂恩转卫尉卿所著周易化源图行于世
　　刘氏[牧]新注周易 宋志十一卷[绍兴书目十卷] 佚
　　卦徳通论[绍兴书目作统论] 宋志一卷 存
　　周易先儒遗论九事 一卷 存
　　按九事者太皥受龙马负图第一重六十四卦推荡诀第二大衍之数五十第三八卦变六十四卦第四辨阴阳卦第五复见天地之心第六卦终未济第七蓍数揲法第八阴阳律吕图第九
　　易数钩隐图 宋志一卷[读书志绍兴书目作三卷今本同] 存
　　牧自序曰夫易者阴阳气交之谓也若夫阴阳未交则四象未立八卦未分则万物安从而生哉是故两仪变易而生四象四象变易而生八卦重卦六十四于是乎天下之能事毕矣夫卦者圣人设之观于象也象者形上之应原其本则形由象生象由数设舍数则无以见四象所由之宗矣是故仲尼之赞易也必举天地之极数以明成变化而行鬼神则知易之书必极数以知其本也详夫注疏之家至于分经析义妙尽精研及乎解释天地错综之数则语惟简畧与繋辞不偶所以学者难晓其义也今夫摭天地竒偶之数自太极生两仪而下至于复卦凡五十五位点之成图于逐图下各释其义庻览之者易晓耳夫易道渊邈虽徃哲难窥于至微牧也蕞生祖述诚愧其狂简然则象有实位变有定数不能妄为之穿凿者博雅君子试为详焉
　　朱震曰刘牧画图为干者四为坤者四干天左旋坤地右转乾坤上下自然相交而成六子则夫数策之义也
　　晁公武曰皇朝刘牧长民撰仁宗时言数者皆宗之庆厯初吴秘献其书于朝优诏奨之田况为序又有钩隐图三卷皆易之数也凡四十八图并遗事九有欧阳永叔序而文殊不类
　　陈振孙曰黄黎献为之序又为畧例图亦黎献所序又有三衢刘敏士刻于浙右庾司者有欧公序文浅俚决非公作其书三卷与前本大同小异牧易学盛行庆厯时
　　林千之曰孔安国马融郑康成闗子明诸儒皆谓自一至十为河图自一至九为洛书惟刘牧反是牧非无见而然也按春秋纬河图之篇有九洛书之篇有六河以通干出天苞洛以流坤吐地符河图本于天宜得竒数而居先洛书本于地宜得偶数而居后此其所据依以为左验者也
　　王应麟曰牧撰易数钩隐图黄黎献受于牧摭为畧例一卷隐诀一卷吴秘受于黎献作通神一卷以释钩隐奏之凡三十四篇
　　胡一桂曰钩隐一篇自易至河图洛书二图外余皆破碎穿凿
　　雷思齐曰自图南五传而至刘长民増至五十五图名以钩隐师友自相推许更为唱述各于易间有注释曰卦徳论曰室中语曰记师说曰指归曰精微曰通神亦总谓周易新注每欲自神其事及迹而究之未见其真能有所神竒也
　　黄瑞节曰杨鼎卿彚六经为图唐仲友辑经世图谱并守刘牧之说
　　王道曰牧以九为图十为书朱蔡不能辨倒仍为两可之辞以支吾可见牧之所执者是也
　　按刘长民河图数九洛书数十此受于师者然尔西山蔡氏乃更之非长民易置也
　　宋氏[咸]易训 宋志三卷 佚
　　易补注 宋志十卷 佚
　　王刘易辨 一卷[绍兴书目二卷] 佚
　　闽书宋咸字贯之建阳人天圣二年进士庆厯初知尤溪县移知韶州转职方员外郎官至都官郎中所著有易注毛诗正纪外义论语増注所注易大为欧阳文忠所称赏咸自序易训曰予既以补注易奏御而男亿请余义凡百余篇端因以易训名之盖言不敢以传世特教其子而己
　　咸自序易辨曰近世刘牧既为钩隐图以画象数尽刋王文直以己意代之业刘者实繁谓刘可専门王可焚窜咸闻骇之摘乾坤二卦中王刘义及钩隐图以辨之也凡二十篇为二卷题曰王刘易辨云
　　余靖序补注曰易之道深矣自汉兴有施孟梁丘京氏费高诸家之学列于庠序而传异端师异说徃徃入于五行谶纬之术故其学中絶焉王氏之学传自魏晋盛于隋唐之际大都言阴阳变化人事得失不悖于三圣不荡于术数故独为学者所宗近世言易者复以竒文诡说相尚自成一家之言考之卦繇爻象彖系之微有所不通矣今广平宋君贯之补注周易盖惩诸儒之失而摘去异端志在通王氏之说合圣人之经字有未安意有未贯必引而伸之用明文王周公之旨初着易明数十篇后得唐郭京举正之说意与己合遂采郭氏举正与易明相叅缀于经注之下辨坠简之所缺启后人之未悟朱墨发端粲然可观其自叙详矣于戏古之儒者以明经为本两汉名臣未尝不以经进自儒林文苑派分以来缙绅之士视经为蘧庐耳贯之学必稽古言必贯通以词章取科第以通博副名实皇佑元年岁在荒落补注既成闻于旒扆俄颁中旨附邮投进其明年蛮事平息因谈经义遂得副本为示乃周而研之尝观刘氏钩隐图言宓羲氏因龙图龟书之文以画八卦又言天五地五大衍之用其深于数者及观贯之之释以为宓羲稽象于天取法于地观鸟兽之文通万物之情以画卦奚独取于龙马之文耶又其言乾坤之策生于四象其于尼父之经辅嗣之注亡所戾而有所明焉固可秘之藏室流之学官宁止是正文字而已哉叹其言近旨逺故题而序之
　　胡旦曰咸读易疏恶易纬之学而并废消息之卦岂得为善观书者乎
　　晁公武曰易训凡三卷颇论陆希声刘牧鲜于侁得失云
　　陈振孙曰咸尝撰易明凡一百九十三条以正亡误及得郭京举正于欧阳公遂叅验为补注十卷皇佑五年表上之别有易训未见易辨凡二十篇为一卷刘牧之学大抵求异先儒穿凿破碎故李宋或删之或辨之
　　玉海至和元年十二月宋咸上注周易十卷诏褒谕
　　胡一桂曰咸以既补注易以其余百余篇大可疑者三十有六题曰易训谓训其子而已易辨康定元年自序宣和四年蔡攸上其书曰咸引正义以辨然颕逹专以弼为宗非所以辨二家之得失至谓孔子不繋小象于干卦以尊文王周公不知易本各自为篇岂孔子旨哉咸尝注扬子法言纠李轨之误五百余义盖亦工于诃人者
　　李氏[见]易枢 十卷[蜀中著作记五卷] 佚
　　玉海天禧二年七月戊寅富顺监言李见撰易枢十卷诏附驿以闻
　　曹学佺曰江阳李见读易于神龟山着易枢五卷天禧中令附驿以闻不起乃终隐焉
　　邵氏[古]周易解 通考五卷 未见[一斋书目有]
　　晁公武曰古字天叟雍之父也世本范阳而卒于洛其学先正音文云
　　古孙伯温曰大父伊川丈人年七十有九以治平四年正月一日捐馆先公谋葬大父与正叔程先生同卜地于伊川神阴原
　　纵氏[康乂]周易会通正义 宋志三十二卷 佚
　　按绍兴书目有之
　　林氏[巽]易范 八篇 佚
　　姓谱林巽字巽之海阳人天圣中应才识兼茂明于体用科庆厯中投匦论事仁宗异之除徐州仪曹不就南归读易著书八篇曰卦元卦经卦纬丛辞起律吹管范余叙和总名曰易范人称为草范先生
　　陈淳曰林贤良草范之书度越流俗恨学无本原用心良苦无加损于易
　　孙氏[坦]周易析藴 十卷 佚
　　玉海皇佑三年九月评事孙坦上周易析藴十卷帝嘉其勤博
　　陈振孙曰坦不知何人国史志及中兴书目皆不着
　　代氏[渊]周易指要 宋志二十卷 佚
　　隆平集代渊字仲颜永康军人天圣二年登进士第累迁至太常丞知益州田况表其所著周易指要二十卷朝廷特授祠部员外郎
　　长编皇佑四年五月太常丞致仕代渊为祠部员外郎渊导江人举进士甲科得清水主簿叹曰禄不及亲何所为耶还家教授着周易指要翰林学士田况上其书诏优加两官渊晚年日菜食巾褐山水间自号虚一子
