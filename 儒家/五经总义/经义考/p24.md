<!-- { "loadSidebar": true } -->
　　陈振孙曰新安王晦叔尝问南轩曰伊川令学者先看王辅嗣胡翼之王介甫三家易何也南轩曰三家不论互体故云尔然杂物撰徳具于中爻互体未可废也南轩之说虽如此要之程氏专主文义不论象数三家者文义皆坦明象数殆于扫除略尽非特互体也
　　朱子曰胡安定易分晓正当伊川亦多取之
　　赵汝楳曰易画备于包牺辞详于三圣性命道徳之藴夫子尽已发之顾乃灾异于西汉图纬于东都老庄于魏晋之交頼我朝王昭素胡安定诸儒挽而回之伊洛益闳其说究极指归然后始复为性命道徳之言
　　黄震曰先生明体用之学用范文正荐白衣召对教授湖学又主太学师道之立自先生始然其始读书泰山十年不归及既教授犹夙夜勤瘁二十余年人始信服立已立人之难如此
　　胡一桂曰安定口义解中好处甚多
　　董真卿曰胡氏易传十卷经二篇传十篇上彖一下彖二大象三小象四文言五上繋六下繋七说卦八序卦九杂卦十又曰胡氏着周易口义十卷繋辞说卦三卷授其弟子记之大抵祖王弼
　　李振裕曰宋艺文志既列胡瑗易解复列口义十卷繋辞说卦三卷而扬州志亦仍其目误也盖安定讲授之余欲著述而未逮倪天隐述之以其非师之亲笔故不敢称传而名之曰口义传诸后世或称传或称口义各从其所见无二书也
　　阮氏[逸]易筌 宋志六卷 佚
　　长编景佑三年正月诏镇江节度推官阮逸校定旧钟律八月以逸为镇安节度掌书记皇佑五年九月复勒停人阮逸为户部员外郎以制钟律成特迁之
　　陈振孙曰逸字天隐每一爻各以一古事繋之颇多牵合
　　王应麟曰易着人事皆主商周帝乙归妹高宗伐鬼方箕子之明夷商事也密云不雨自我西郊王用享于岐山周事也阮逸云
　　胡一桂曰易筌六卷凡三百八十四筌
　　王氏[洙]周易言象外传 宋志十卷 佚
　　宋史王洙字原叔应天宋城人举进士为翰林学士以兄子尧臣叅知政事改侍读学士兼侍讲学士卒谥文着易传
　　崇文总目皇朝王洙原叔撰洙以通经侍讲天章阁乃集前世诸儒易说折衷其理依卦变为类其论以王弼传为内故自名曰外
　　中兴书目周易言象外传十卷侍讲王洙撰凡十二篇序云论次旧义附以新说以王弼传为内摘其要者表而正之故云外也
　　陈振孙曰其序言学易于处士赵期论次旧义附以新说凡十二篇十卷
　　古易 宋志十二卷 存
　　叶梦得曰吾尝于睢阳王原叔家得古易本自乾坤而下分咸恒为二篇但有六爻之文如乾坤首言初九潜龙勿用九二见龙在田之类至繇辞彖辞大象小象序卦说卦杂卦文言与今上下繋辞皆别为卷今本各以彖象之辞繋每卦之下而取孔氏之传谓之繋辞者王辅嗣之误也
　　陈振孙曰古易十二卷亦出王原叔家上下经惟载爻辞外卦辞一彖辞二大象三小象四文言五上繋六下繋七说卦八序卦九杂卦十叶石林以为此即艺文志所谓古易十二篇者按隋唐志皆无古易之目当亦后人依仿录之耳
　　范氏[仲淹]易义 一卷 存[阙]
　　张唐英作传曰范仲淹字希文苏州人祥符八年登进士第曰朱说者是也累迁大理寺丞召试秘阁校理出通判河中府迁陈州擢为右司諌降知睦州迁苏州召为礼部员外郎天章阁待制命知开封府落职知饶州事寳元初复职知永兴军道授陜西都转运迁龙图阁直学士兼领延安军寻以四路都招讨委之开府于泾召为枢密副使拜叅知政事
　　按范公易义载集中仅存干咸恒遯大壮晋明夷家人暌蹇解损益夬萃升困井革鼎震艮渐丰旅巽兑二十七卦
　　张氏[公裕]周易注解 佚
　　范纯仁墓志曰公裕字益孺蜀之江源人皇佑中应进士举中甲科为戎州军事推官调忠武军节度掌书记改太子中允知定州唐县以韩魏公荐英宗选充秘阁校理同知太常礼院改判吏部丐郡知嘉州迁太常博士以父丧哀毁致疾服除请闲官就医授管勾成都府玉局观会改官制为承仪郎终于官公于书无所不读而于诗易春秋尤能究逹其义各为之注解共三十三卷
　　郑氏[升]易学释疑 佚
　　兴化府志郑升字符举仙游人皇佑元年进士试秘书省校书郎
　　桂氏[询]周易畧例 通志一卷 佚
　　江西通志贵溪人皇佑五年登第
　　按凌氏万姓统谱称是晋人误
　　于氏[房]易传 佚
　　按房易传载王氏续文献通考姓谱有景佑四年知奉化县事者系定襄人金华志有嘉佑四年进士官屯田员外郎者系江浦人不知谁为易传者
　　杨氏[绘]易索藴 佚
　　范祖禹志墓曰杨绘字元素汉州绵竹人治经济尢长于易春秋皇佑五年进士第二人终天章阁待制陈师道曰杨内翰绘云庄遵以易传扬雄雄传侯芭自芭而下世不絶传至沛周郯郯传乐安任奉古奉古传广凯凯传绘所著索藴乃其学也
　　丁未録杨绘过池阳见丘璇璇曰明年当改元以周易歩之丰卦用事必以丰字纪年果改元丰
　　陈氏[希亮]钩易图辨[绍兴书目作辨刘牧易] 一卷 佚
　　制器尚象论 通志一卷 佚
　　东都事畧陈希亮字公弼眉州青神人天圣中举进士歴京西京东转运使
　　胡一桂曰希亮长于易谓韩康伯着十三象徒释名义莫得尚象之制故作论以明之
　　曹学佺曰希亮官太常少卿季常慥之父也
　　周氏[孟阳]易义 通志一卷 佚
　　宋史周孟阳字春卿其先成都人徙海陵第进士为潭王宫教授加直秘阁同知太常礼院迁集贤殿修撰兼侍读神宗初立拜天章阁待制
　　长编治平元年十月屯田员外郎直秘阁同知礼院周孟阳引对于延和殿自是数召见最后至隆儒殿在迩英殿后苑中羣臣未尝至也
　　龚氏[鼎臣]易补注 宋志六卷 佚
　　姓谱鼎臣字辅之郓州人景佑初进士为泰宁军节度掌书记石介死谗者谓其北走辽诏兖州劾状鼎臣愿以阖门证其死寻知谏院以忤王安石出知兖州再知青州
　　陈氏[襄]易讲义 二卷 存[阙]
　　李纲曰古灵先生未仕刻意于学得乡士陈烈周希孟郑穆相与为友以古道鸣于海隅四先生名动天下既登第累官剧邑所至修学校率邑之子弟身为横经讲说士风民俗翕然丕变官至枢密直学士尚书右司郎中累赠少师
　　按陈述古易讲义载古灵先生集中仅存师大有谦豫随五卦而已
　　周氏[希孟]易义 佚
　　蒋垣曰希孟字公辟侯官人通五经尤邃于易与陈襄陈烈郑穆为友称为海濵四先生诏授国子监四门助教力辞弟子七百余人着有易诗春秋义
　　黄氏[晞]易义 通志十卷 佚
　　姓谱晞字景微建安人
　　长编嘉佑元年十一月黄晞为太学助教致仕晞少通经聚书数千卷学者多从之游着聱隅书十卷自号聱隅子庆厯中石介在太学遣诸生以礼聘召不至至是枢宻使韩琦表荐之受命一夕而卒
　　掌氏[禹锡]周易集解 十卷 佚
　　周易流演遁甲圗 一卷 佚
　　苏颂志墓曰许之郾城有儒学之老曰尚书工部侍郎致仕掌公讳禹锡字唐卿起布衣取进士第凡仕四十六年由太子宾客迁贰卿谢事还里所著述有周易集解十卷生平笃信推命之学自撰周易流演遁甲圗一卷
　　长编至和元年禹锡以太常少卿掌集贤院嘉佑三年以光禄卿直秘阁
　　黄氏[通]易义 通志一卷 佚
　　姓谱通字介夫邵武人嘉佑初进士除大理丞
　　刘氏[彝]周易注 佚
　　董真卿曰彝字执中福州人有易注一部安定门人也
　　蒋垣曰懐安刘彝邵武游烈汀州徐唐俱从安定胡先生受业
　　皇甫氏[泌]易解 宋志十九卷[通考十四卷] 未见
　　晁公武曰泌官至尚书右丞有述闻一卷隐诀一卷补解一卷精微三卷又有纪师说辨道通为八卷
　　朱震曰皇甫泌谓互体不可取
　　陈振孙曰其学得之常山抱犊山人而莆阳游中传之刘彝钱藻皆为之序山人不知名盖隐者也泌尝守海陵治平以前人
　　玉海治平三年四月工部侍郎皇甫泌上所著周易精义赐帛
　　令狐氏[揆]易疏精义 佚
　　王得臣曰先生字子先安陆名儒筮仕齐安理椽岁满还里卜筑涢溪之南耕钓之外弹琴著书而已于书无所不读着易疏精义予尝从同堂兄伯芑假观
　　石氏[汝砺]干生归一图 宋志十卷[通考二卷] 佚
　　晁公武曰皇朝石汝砺撰先辨卦彖爻象之别后列数图颇杂以释老之说
　　陈振孙曰汝砺嘉佑初人序取干为生生之本万物归于一也有论有图亦颇与刘牧辨然或杂以释老之学其所谓一者自注云一则灵寂真元首篇论道専以灵明无体无生为主又曰因灵不动而生寂体岂非异端之说乎
　　胡一桂曰石氏画图着论先辨卦彖爻象之别后列数图颇杂释老之说
　　广东通志石汝砺英徳人号碧落子五经都有解说于易尤契微妙尝曰易不须注但熟读自见互相发明总一干元亨利贞之道晚年进所著易解易图于朝为荆公所抑苏轼谪恵州遇之圣寿寺与之谈易至暮方散
　　
　　经义考卷十八翰林院检讨朱彝尊撰
　　易十七
　　石氏[介]周易解[宋志作口义建本作解义] 宋志十卷[绍兴书目卷同题曰易义通考作五卷] 佚
　　晁公武曰石介字守道兖州奉符人天圣八年登进士第迁直集贤院作庆厯圣徳诗专斥夏竦其后守道死竦因诬以北走契丹请剖棺验视云又曰景迂云易古文十二篇先儒谓费直专以彖象文言叅解易爻以彖象文言杂入卦中者自费直始孔颕逹云王辅嗣又分爻之象辞各附当爻则费氏初变古制时犹若今干卦彖象系卦之末欤古经始变于费氏卒大乱于王弼惜哉今学者曽不之知也石守道亦曰孔子作彖象于六爻之前小象系逐爻之下惟干悉属之于后者让也呜呼他人尚何责哉家本不见此文岂介后觉其误改之欤
　　陈振孙曰所解止六十四卦解亦无大发明晁景迂言守道云云今观此解义言王弼注易欲人易见使相附近他卦皆然惟干卦不同者欲存旧本而已更无他说不知景迂何以云尔也按宋咸补注首章颇有此意晁殆误记耳
　　黄震曰先生竒士也折节师事泰山孙先生拜起必扶侍躬耕徂徕山下葬不葬者七十丧高风笃行有益世教为多惟其志存忧国作为文章极陈古今指切当世自谓我言不用虽获祸死不悔致夏竦軰深憾之几不免身后剖棺之祸悲夫
　　董真卿曰徂徕传孙明复学周易口义十卷建本作解义说本王弼旨
　　欧阳氏[修]易童子问 宋志三卷 存
　　东都事畧修字永叔吉州庐陵人举进士试国子监礼部皆第一遂中甲科嘉佑五年为枢密副使明年拜叅知政事以观文殿学士太子少师致仕卒赠太子太师谥文忠修于六经长于易诗春秋其所发明多古人所末见有易童子问三卷诗本义十四卷
　　施徳操曰欧阳公论易谓文言大系皆非孔子所作乃当时易师为之韩魏公心知其非然未尝与辨但对欧阳公终身不言易
　　陈振孙曰欧阳永叔撰设为问答其上下卷专言系辞文言说卦而下皆非圣人之作
　　程逈曰陆希声深病卦辞之不类輙欲去取欧阳公童子问王景山儒志亦疑于易文圣人之言固难知也谓不类非也
　　朱子曰欧阳作易童子问正王弼之失数十事然因图书之疑并系辞不信此是欧公无见处
