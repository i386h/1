<!-- { "loadSidebar": true } -->
　　公之孙谦益曰初公作易或问三篇第二篇论卦爻彖象其后删去别作一篇论系辞集所载是也元论卦爻彖象一篇诸本皆不载恐遂弃遗今编入外集王应麟曰欧阳公以河图洛书为怪妄东坡云着于易见于论语不可诬也南丰云以非所习见则果于以为不然是以天地万物之变为可尽于耳目之所及亦可谓过矣苏曽皆欧阳公门人而议论不苟同如此
　　胡一桂曰易之不可无十翼审矣欧阳公乃致疑于其书童子问中直以系辞与文言为非夫子作是何其无见于易一至此耶
　　张氏[巨]易解 续通考十卷 佚
　　欧阳修序曰易之为书无所不备故其为说者亦无所不有盖滞者执于象数以为用通者流于变化而无穷语精微者务极于幽深喜夸诞者不胜其广大苟非其正则失而皆入于贼若其推天地之理以明人事之始终而不失其正则王氏超然逺出于前人惜乎不幸短命而不得卒其业也张子之学其勤至矣而其说亦详焉其为自序尤多所发明昔汉儒白首一经虽孔子亦晚而学易今子年方壮所得已多而学且不止其有不至者乎
　　王圻曰巨武进人从胡瑗游嘉佑中举明经荐为国子监直讲王安石新法行巨乃引去时论高之
　　毘陵志张巨字微之擢嘉佑二年第与蒋之竒胡宗愈丁隲为四友学易于欧阳公易解十卷公为之序
　　赵氏[承庆]周易注 二十卷 佚
　　杨杰撰碑畧曰天水郡公承庆字佑之秦悼王之孙武信军节度使追封循国公谥康简生平博览坟典尝注易二十卷极天人性命之理天子览而嘉叹赐以金币国朝以来宗室著述自公始也
　　鲍氏[极]周易重注 宋志十卷 佚
　　朱震曰鲍极论卦变之义曰遯阴长之卦邪道并兴圣人易一爻而成无妄欲以正道止其邪也
　　胡一桂曰周易重注十卷治平中建昌军司户鲍极撰右司谏郑獬表进秘阁校理钱藻序宣和中秘书少监孙近重行改定取赞附经之末以全一家之书
　　孙氏[载]易释解 五卷[姑苏志作五十卷] 佚
　　龚明之曰孙载字积中昆山人举治平二年进士及第大观中迁朝议大夫着易释解五卷
　　叶氏[昌龄]周易图义 宋志二卷 未见
　　中兴书目二卷治平中叶昌龄撰以刘牧钩隐图之失遂着此书凡四十五门
　　胡一桂曰昌龄钱唐人治平中职方员外郎
　　按郑氏艺文畧有叶子长易义二卷当即昌龄之字
　　王氏[晳]周易衍注 四卷
　　周易纲旨 二十篇 俱佚
　　胡一桂曰晳为兵部郎中集贤校理周易衍注四卷周易纲旨二十篇名卦在第二谓伏羲作八卦则八卦之名伏羲所制也因而重之则六十四卦盖亦然也或假其象或举其义或以一言而定或以二字而成随义象名之也蔡攸上其书曰晳着易衍注又撮纲要成此书其论名易之义信能不惑于多岐者末有脱误一篇大率稽述郭京范谔昌之说间出己意断以去取
　　石氏[牧之]易解 佚
　　绍兴府志石牧之字圣咨新昌人庆厯二年进士试校书郎移天台令时王安石知鄞陈襄知仙居号江东三贤后知温州
　　按赵清献公集有温守石牧之以诗见寄次韵之作
　　李氏[畋]易义 佚
　　晁公武曰畋蜀人张咏客也与范镇友善熙宁中致仕归编该闻録
　　宋史张咏传初蜀士知向学而不乐仕宦咏察郡人张及李畋张逵者皆有学行为乡里所称遂敦勉就举而三人者悉登科士由是知劝
　　四川总志李畋字渭父华阳人淳化中登第知荣州尝着孔子弟子传赞六十卷
　　罗氏[适]易解 佚
　　台州府志罗适字正之宁海人治平中进士提点两浙刑狱
　　王氏[存]易解 佚
　　宋史新编王存字正仲丹阳人登进士第累迁尚书左右丞进资政殿学士吏部尚书
　　按王氏易解宋志不载见尤氏遂初堂书目
　　朱氏[长文]易意 佚
　　张景修志墓曰乐圃先生朱伯原讳长文擢嘉佑四年进士第为苏州教授歴五考召为太学博士改宣徳郎除秘书省正字兼枢密院编修文字伤足不果仕安贫乐道因旧圃葺台榭池沼竹石花木有幽人之趣太守章伯望表所居曰乐圃坊乡人尊之称乐圃先生
　　子发曰先人自少年登科即婴足疾絶意仕进以著书立言为事受春秋于孙明复得发微深旨作通志二十卷书有赞诗有说易有意礼有中庸解乐有琴台志自成一家书
　　庄氏[绰]揲蓍新谱 一卷 佚
　　薛季宣序曰圣人之道行于古圣人之法具于经学者不务穷经泥夫师说故圣经法则晦以不明士当以经为据依断然不惑于习畧去众多之论以尽其心夫然后圣典森然无不得也易六经之原委也揲蓍之法详系辞可按以考也自脱于秦火师法纷纶而经闇不通举世罔知攸定士服先儒为用久且不疑旅出一途而蓍法隐矣揲蓍新谱毅然易大传之从始谓一三为竒二四为偶得竒偶之正无偏陂之失契于经旨有足多者其引征以张辕揲蓍之法可以为审矣而师春氏说又畧与符同其法用蓍四十九茎总箸把之以意中分扐一小指间四揲之第一指揲余一二足满五余三四足满九第二第三指揲余一二足满四余三四足满八四五为少八九为多三多老阴交分三少老阳重分两少一多少阴拆分两多一少少阳单分是法最为近古然而余二足五余三足九与张氏说皆不与易通走尝闻巫山隐者袁道洁先生言特与庄氏会第以四八为多为未尽走甚疑而叅考之惟策数几庄氏何则干之策三十有六坤之策二十有四庄氏荚悔亏二袁氏则二差而为干矣以知庄氏之说容有未当何哉系辞之云盖十八变而成卦夫爻一三少变六爻而数通矣不必皆大变也先儒自陈图南邵尧夫辈爻之再变已用四十有八庄氏则尽用四十九故从先儒则合于策而四十九之用失矣从庄氏则合于用而二篇之筴赢矣惟刘禹锡辨易九六论揲以三指其法与师春同既用无四十八之伪而筴复与二篇叶是则庄氏之竒偶师春之变卦既可信皆可从作易之道其不外是矣
　　赵汝楳曰庄氏新谱三揲皆用四十九数挂一不在竒偶数中为九为六者各八为七为八者各二十四按古法次揲用初揲挂扐余蓍三揲用次揲余蓍今三揲皆用四十九又挂一不用是与古戾矣
　　按陈傅良作薛季宣行状称其校雠是书且为之序今存浪语集中绰尝着鸡肋编者也
　　陈氏[皋]易论 通志十卷 佚
　　按陈皋字希古见文同梓州处士张公墓志当是蜀人
　　勾氏[微]周易广疏[绍兴书目作句徽] 通志三十六卷 佚
　　董真卿曰陈皋勾微郑氏通志不载何代
　　按凌氏万姓统谱以微为南北朝人观其论周易义云唐卫元嵩作元包以坤卦为首干卦后之疑是宋初人
　　薛氏[温其]易义 佚
　　按薛氏易说散见周易义海其释蛊二云危行言孙信而后谏非梁公之徒孰能与此又释涣彖云二以身入险四则辅君任事上下同济厥事乃济李晟入险陆贽辅后二爻之象又释既济彖云衰乱之起必自逸乐开元之盛继以天寳初吉终乱之验也皆引唐事以为之证当属宋初人
　　金氏[君卿]易义 佚
　　洪迈曰君卿策高科歴郡守部使者积代至度支郎中
　　江西通志金君卿字正叔浮梁人登庆厯二年进士歴官秘书丞太常博士知临州权江西提刑入为度支郎中尝着易说
　　按曽氏元丰类藳有卫尉寺丞金君墓志文曰皇佑二年祀明堂推恩羣臣秘书丞金君得以其父为大理评事五年郊金君为太常博士又得以其父为卫尉寺丞惟卫尉府君有四子曰君卿博士也兄弟皆举进士
　　冀氏[震]周易义畧 宋志十卷 佚
　　陈氏[良献]周易发隐 宋志二十卷 佚
　　胡一桂曰周易发隐二十卷嘉佑中良献自序云第一卷首序乾坤至十二卷有疑义者輙着于篇所以尊卦徳也自第十二卷至末明天地之数阴阳五行之变所以终其要也
　　常氏[豫]易源 宋志一卷 佚
　　胡一桂曰豫字伯起为太常博士易源一卷范阳卢泾序之云易之缊数世莫得传刘既窥其端常乃善继其绪总斯大旨着乎六篇命曰易源刘谓牧也
　　张氏[简]周易义畧 通志九卷 佚
　　易问难二十卷 佚
　　王氏[锜]周易口诀 通志六卷 佚
　　何氏[维翰]易义 佚
　　四川总志何维翰字叔良成都人韩魏公安抚剑南荐授四门助教
　　刘氏[纬]易义 佚
　　四川总志刘纬遂宁人
　　陈氏[文佐]易义 佚
　　四川总志陈文佐普州人
　　袁氏[建]易义 佚
　　卢氏[穆]易义 佚
　　白氏[勲]易义 佚
　　薄氏[洙]易义 佚
　　汪氏[沿]易义 佚
　　于氏[弇]易义 佚
　　按王锜袁建卢穆白勲薄洙汪沿于弇俱义海所引时代爵里莫考
　　邓氏[至]易义 佚
　　四川总志邓至双流人通六经翰林学士绾之父尚书左丞洵仁知枢密院事洵武之祖
　　彭氏[宗茂]易解 佚
　　长沙府志彭宗茂字尚英湘阴人隐居好学作易解始于屯蒙终于乾坤吴猎吴旗序之漕使邓汝谠置之学宫
　　
　　经义考卷十九翰林院检讨朱彝尊撰
　　易十八
　　周子[惇頥]易通[即通书] 一卷 佚
　　东都事畧周惇頥字茂叔舂陵人以荫为将作监主簿调南安军司理叅军后通判永州擢广南东路转运判官移提点刑狱以病求知南康军病剧上南康印分司南京惇頥酷爱庐阜买田其旁筑室以居号曰濓溪倡明道学着通书行于世
　　胡宏序曰通书四十章周子之所述也周子名惇頥字茂叔舂陵人推其道学所自或曰传太极图于穆修修传先天图于种放放传于陈抟此殆其学之一师欤非其至者也希夷先生有天下之愿而卒与凤歌荷筱长徃不来者伍于圣人无可无不可之道亦似有未至者程明道先生尝谓门弟子曰昔受学于周子令寻仲尼颜子所乐者何事而明道先生自再见周子吟风弄月以归道学之士皆谓程颢氏续孟子不传之学则周子岂特为种穆之学而止者哉粤若稽古孔子述三五之道立百王经世之法孟轲氏辟杨墨推明孔子之泽以为万世不斩人谓孟氏功不在禹下今周子启程氏弟子以不传之妙其功盖在孔孟之间矣人见其书之约也而不知其道之大也见其文之质也而不知其义之精也见其言之淡也而不知其味之长也顾愚何足以知之然服膺有年矣试举一二语为同志者起予之益乎患人以发策决科荣身肥家希世取宠为事也则曰志伊尹之所志患人以知识见闻为得而自画不待价而自沽也则曰学颜子之所学人有真能立伊尹之志修颜子之学者然后知通书之言包括至大而圣门之事业无穷矣故此一卷书皆发端以示人者宜其度越诸子直与易书诗春秋语孟同流行乎天下是以叙而藏之遇天下之善士又尚论前修而欲读其书者则传焉
