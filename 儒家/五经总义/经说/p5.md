<!-- { "loadSidebar": true } -->
　　书有今文古文晁错所受伏生以汉写之故曰今文鲁共王得孔壁所藏科斗文字故曰古文然孔壁真古文之书不传后有张霸之徒僞作二十四篇亦名古文尚书汉儒所治不过伏生二十八篇及武帝时得僞泰誓一篇故艺文志称二十九篇伏生二十八篇者虞书则舜典合于尧典益稷合于臯陶谟凡二篇夏书则禹贡甘誓凡二篇商书则汤誓盘庚髙宗肜日西伯戡黎微子凡五篇周书则牧誓洪范康诰酒诰金縢大诰君奭多方多士梓材召诰洛诰立政无逸康王之诰合于顾命吕刑文侯之命费誓秦誓凡十九篇通爲二十八篇晋豫章内史梅赜别得古文尚书二十五篇凡汉儒注经指爲逸书者遂皆有其书又并有孔安国传序世传以爲真然所谓古文者不如今文之古矣案梅赜西晋时奏上古文尚书已亡失舜典至萧齐建武四年姚方兴于大航头得而献之以爲即孔安国所注防方兴縁事书寝不行至隋开皇二年购求古书乃得之又案隋开皇求书时有刘光伯者僞作古书及连山易等悉上送官后因有人告首其僞遂败窃意刘光伯辈实繁有徒不被告首者其书遂传古文尚书至隋开皇始备至唐天寳始变汉爲俗楷其间安能无僞今小序定非孔安国所作大序亦不类西汉文字古书尚有僞况孔序乎郑康成本有尚书注以不合注僞泰誓故儒家不传康成不见武成则礼记注不知商容爲人名宜也若无逸则伏生口授己有其书乃不知言乃讙当爲言乃雍尝见汉石经无逸书文与今楷本略不同康成所见无逸或无言乃雍之文且因髙宗二字遂妄疑言乃讙爲说命逸书竟以讙恱爲注使康成尚书行世则其谬必不止如诗笺礼注而已
　　书百篇中有正摄
　　典谟训诰誓命凡百篇注者有正与摄之分正者有其义而正有其名摄者无其名而附其义此虽注家浅陋之説无关于大指姑记正摄之目典谟训诰誓命之文百篇正三十四【见存三十亡书四】
　　摄六十六【见存二十八亡书三十八】
　　典十五篇正者二【尧典舜典】摄者十三【禹贡洪范汨作九共九篇槀饫】谟三篇正者二【大禹谟臯陶谟】摄者一【益稷】
　　训十六篇正者二【伊训髙宗之训】摄者十四【五子之歌太甲三篇咸有一德髙宗肜日旅獒无逸周官吕刑典寳明居徂后沃丁】
　　诰三十八篇正者八【仲虺之诰汤诰大诰康诰酒诰召诰洛诰康王之诰】摄者三十【盘庚三篇西伯戡黎微子武成金縢梓材多士多方君奭立政帝告厘沃汝鸠汝方夏社疑至臣扈咸又四篇伊陟原命仲丁河亶甲祖乙分器将蒲姑】
　　誓十篇正者八【甘誓汤誓泰誓三篇牧誓费誓秦誓】摄者二【征汤征】
　　命十八篇正者十二【说命三篇微子之命蔡仲之命顾命毕命冏命文侯之命肆命旅巢命贿肃慎之命】摄者六【君陈君牙归禾嘉禾成王政亳姑】
　　闰月定四时
　　月有闰天无闰欲知月之有闰以闰月定四时成嵗是也欲知天之无闰朞三百六旬有六日是也朞者如上年冬至起至下年冬至上年立春起至下年立春其间相去皆是三百六十五日四分日之一与周天度数相应曰六旬有六日举成数也天虽无闰而月则有闰合气盈朔虚而闰生焉三嵗一闰五嵗再闰约三十二月一闰十九年七闰爲一章三年不置闰则春一月入夏上年一月入下年三失闰则春皆作夏十二失闰则上年皆作下年所以定时成嵗不可无闰月在其间天虽无闰月之三五而盈三五而缺则可见也月之有闰天之无闰并行而不相悖只尧典二句尽之三百六旬有六日上下年节气相直不以闰年而加多不以无闰而减少天未尝知有闰也故公羊于文六年闰月不告月之传曰天无是月也
　　书注百姓异同
　　尚书言百姓者尧典禹谟汤诰盘庚泰誓酒诰君奭吕刑注者或以爲百官或以爲民孔传多言百官独于泰誓百姓有过百姓懔懔専指爲民吕刑士制百姓于刑之中注云百官下文在今尔安百姓爲上经有兆民赖之之语总言百姓兆民然上注旣作百官此非谓百姓爲兆民盖兼官与民而言蔡传首改尧典平章百姓百姓昭明不用百官之说直以爲民然下经别言黎民于变时雍故蔡传以百姓爲畿内之民禹谟防违道以干百姓之誉防咈百姓以从己之欲下经亦别言民汤诰万方百姓孔传作百官蔡传作民盘庚歴告尔百姓于朕志孔传百官蔡传则以畿内民庶百官族姓兼言之泰誓则孔蔡皆作民君奭则商实百姓蔡氏以则商实爲句百姓王人爲句郤以百姓爲官着姓王人爲王臣之微者蔡传于尚书百姓独于此専指爲百官吕刑州有十二师只当是每州一人即十二牧不然则如周礼九两中师以贤得民注诸侯有师氏也蔡传以爲每州立十二师亦未必然两言百姓蔡传皆作民然吕刑篇末经文明言百官族姓矣要知尚书有言百姓多是百官古者徳位尊显始有姓未可尽改言民也
　　六府即洪范五行
　　禹谟六府即洪范五行而加谷爲六者土爰稼穑也释经者当以谷属于土葛氏属木之说非
　　臯陶明畏明威
　　古字畏威通用天明畏民明威畏威合同音俗儒拘训诂直以明畏之畏爲于胃切明威之威爲于非切不知古人威畏同字本非两音注云明畏本一作威即当读爲一音吕刑徳威惟畏亦然故表记引甫刑曰徳威惟威汉志引洪范畏用六极将仲子东山诗韵皆以畏字作威
　　禹贡
　　禹贡在尚书家爲典之摄何以曰夏书而不列于虞书不称舜而称禹也作司空平水土尧老舜摄之时也圭告功舜即位之时也宅揆陈谟皆言平水土之功则禹贡宜在宅揆陈谟以前其不见收于虞史谓之夏书盖救民于洪水之中者舜之心也取民于平水之后者非舜之心也故禹之对舜仅言利用厚生以相民不敢以贡赋利国爲功如厎慎财赋成赋中邦亦惟禹贡言之典谟初无是言况禹贡九州九山而舜分十二州十二山注谓禹治水之后舜分冀爲幽并分青爲营禹所画州地舜犹改定则所定贡赋在舜之时亦未必尽行也
　　武成月日
　　武成错简先儒辨正者不一今姑以蔡本读之其闲月日愚犹疑焉一月壬辰旁死魄孔氏谓一月周之正月旁死魄正月初二日也越翼日癸巳王朝步自周则谓武王以初三日起程若癸巳则是正月初三日则尚书自有通例只合曰哉生明正不必书癸巳若书癸巳则合曰癸巳朏不合但言越翼日癸巳此可疑一也二月闰二月三月四月淹久在商此可疑二也以癸巳起程至戊午二十六日又五日癸亥又一日甲子师行日三十里于理可通丁未之后又三日庚戌自癸巳至庚戌本只七十八日然正月初三癸巳起程则二月初四甲子只有三月中旬有丁未庚戌与四月哉生明之后不合故释经者疑二月有闰则四月中旬再遇丁未庚戌自正月初三癸巳至第二次庚戌爲一百三十八日克商之后逗畱日久乃归沛公欲畱秦樊哙辈犹能劝以还军岂武王反出其下或云死魄晦也非朔也朔则魄苏矣故上饶谢氏疑壬辰爲正月二十九日癸巳爲二月朔戊午师逾孟津旧作正月二十八日者爲二月二十六日甲子誓于牧野旧作二月初四日爲三月初三日旧说二月辛酉朔二月庚寅朔三月庚申朔四月己丑朔哉生明在辛卯日旣生魄在乙巳日四月十九日丁未二十二日庚戌不当生魄在丁未庚戌之后如谢说无闰则二月癸巳朔三月癸亥朔初二日甲子四月壬辰朔哉生明在甲午日旣生魄在十七日戊申前一日爲丁未后二日爲庚戌所以吴氏谓厥四月哉生明当次万姓恱服之下旣生魄至其承厥志当次示天下弗服之下蔡传亦以丁未次受命于周皆欲改旣生魄在丁未庚戌之前如谢说则丁未在旣生魄之前只有庚戌在旣生魄之后但取癸巳起程至癸亥陈于商郊甲子防于牧野至甲午哉生明王来自商至于丰往回皆三十一日无在商淹久之疑二月癸巳朔起程无破例书日不书哉生明之疑然亦未敢尽信者以泰誓一月戊午证之如谢说则戊午不在一月此犹可曰序文不信是又以国语二月癸亥证之如谢说则癸亥不在二月国语注出于虞翻韦昭之徒所言月日多附防书注然所谓二月癸亥夜陈未毕而雨乃左氏正文又似未可轻改终无以释癸巳不书哉生明及在商淹久之疑也
　　天锡禹洪范九畴
　　天乃锡禹洪范九畴即如天乃锡王勇智之锡汤武征伐皆称天征吕刑亦托辞于天尚书言必称天此其常也痴愚之人遂谓禹治水至洛得书爲天以此锡之如书畀姒词人言之则可而不可用于解经孔子于河图洛书但言圣人则之非天以此分送羲禹也或谓九畴中书该几字皆惑于天锡禹之语不思易中兼有河图洛书参伍错综即是洛书若専谓易爲河图范爲洛书真俗儒之言也
　　五纪以后错简须别録出方可读
　　四五纪一曰嵗二曰月三曰日四曰星辰五曰厯数曰王省惟嵗卿士惟月师尹惟日嵗月日时无易百谷用成乂用明俊民用章家用平康嵗月日时旣易百谷用不成乂用昬不明俊民用微家用不宁庶民惟星星有好风星有好雨日月之行则有冬有夏【协虎】月之从星则以风雨五皇极皇建其有极惟时厥庶民于汝极锡汝保极凡厥庶民无有淫朋人无有比徳惟皇作极凡厥庶民有猷有爲有守汝则念之不协于极不罹于咎皇则受之人之有能有爲使羞其行【协杭】而邦其昌无虐防独而畏髙明时人斯其惟皇之极曰皇极之敷言是彞是训是行以近天子之光曰天子作民父母以爲天下王【以下称賛天下王】无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直防其有极归其有极皇极畴文爲五福畴文乱入于内今除外本畴首以极徳爲韵次以守咎受爲韵次行昌明至光王爲韵【明协芒是训是行亦协杭】末因以爲天下王之语引无偏无陂以下古语结之凡六换韵至归其有极
　　六三徳一曰正直二曰刚克三曰柔克平康正直彊弗友刚克燮友柔克沈潜刚克髙明柔克八庶征曰雨曰旸曰燠曰寒曰风曰时五者来备各以其叙庶草蕃芜一极备凶一极无凶曰休征曰肃时雨若曰乂时旸若曰哲时燠若曰谋时寒若曰圣时风若曰咎征曰狂恒雨若曰僭恒旸若曰豫恒燠若曰急恒寒若曰蒙恒风若
　　三徳畴文爲六极威用之说乱入庶征畴文爲五纪歳月日时乱入去其错简而义足
　　九五福一曰寿二曰富三曰康宁四曰攸好徳五曰考终命敛时五福用敷锡厥庶民凡厥正人旣富方谷【协国】而康而色【色如字若谷如字其色协速言旣富而康宁】汝弗能使有好于而家【协孤言不康宁】时人斯其辜曰予攸好徳汝则锡之福【协偪】于其无好徳汝虽锡之福其作汝用咎【协姞】六极一曰凶短折二曰疾三曰忧四曰贫五曰恶六曰弱惟辟作福惟辟作威惟辟玉食臣无有作福作威玊食臣之有作福作威玉食其害于而家凶于而国人用侧颇僻民用僭忒
　　五福畴文以经补经并案古韵谷色爲韵家辜又爲韵徳福又爲韵六极下入惟辟九句本自有韵【威古畏字亦可协域与福食爲韵】时人斯其辜与时人斯其惟皇之极对说下文各有曰字皆时人之言也
　　九畴无十用无一
　　五福六极共一畴是九畴本有十而藏其十敬用农用协用建用乂用明用念用向用威用独五行不言用故天数无十地数无一【向依汉志读作飨】
　　康诰
