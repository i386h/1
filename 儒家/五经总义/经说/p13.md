<!-- { "loadSidebar": true } -->
　　古之教者家有塾党有庠术有序注云术当为述声之误也月令审端径术则本注直云周礼作遂径术即周礼遂上有径初不以为声之误愚案遂术古字通用非字之误亦非声之误也春秋文十二年秦伯使术来聘公羊作遂诅楚文遂取吾边城遂字书作述术字从行述字从辵皆人所经行之地术述亦同义也万二千五百家为遂遂三年与甿必有学周礼党正州长之官其学亦名序此经举遂可以见乡不以乡遂对说而言二十五家之闾五百家之党皆互文见义也
　　宵雅
　　宵雅当依正义读为小儒者误于释文音消方氏至解说消之义此言小雅也何必强为之说礼记改字音读之者多矣宵雅读为小雅谁曰不然
　　言及于数合从言字絶句
　　学记曰今之教者呻其占毕多其讯言及于数进而不顾其安使人不由其诚教人不尽其材其施之也悖其求之也拂夫然后隐其学而疾其师苦其难而不知其益也郑氏以言及于数为句殊为无义且司徒之教民保氏之教国子六艺之目皆言及于数今之教者何嫌其言及于数也当以多其讯言为句及于数进而不顾其安数字音色角切言教者占毕多言不若及其再三请益之时察其所安可也讯言犹问辨之谓也以占为觇以毕为简古者削木以贯牲体谓之毕因削言简后人称手简为手毕或云手削盖出于此汉儒记礼多错误略改正其句读则此章之义差可通
　　乐记本作十一篇
　　乐记本十一篇今礼记家仍分十一章观其以子贡问乐一句附赘章末即其篇名矣依正义次序分为十一章一曰乐本自凡音之起至王道备矣二曰乐论自乐者为同至与民同也三曰乐理自王者功成作乐至圣人曰礼乐云四曰乐诗自昔者舜作五之琴至先王着其教焉五曰乐言自民有血气心知之性至君子贱之也六曰乐象自凡奸声感人至所以赠诸侯也七曰乐情自乐也者情之不可变也至有制于天下也八曰魏文侯自魏文侯问于子夏至彼亦有所合之也九曰賔牟贾自賔牟贾侍坐于孔子至武之迟久不亦冝乎十曰乐化自君子曰礼乐不可斯须去身至礼乐可谓盛矣此章五十八句重出祭义十一曰子贡问师乙自子贡见师乙而问焉至子贡问乐此章吾子自执焉以下多乱脱孔疏依史记改正
　　乐记中有易大传语
　　乐记中有与易大传文相出入其他论礼乐多有格言能记子贡子夏賔牟贾问荅此必出于圣门七十子之徒所记也
　　极幽而不隐
　　乐记此章上文逐句言舞而注者独以此一句为歌甚无义也愚详其语意不见得是歌盖承上文着徃饬归而言所谓奋疾而不拔言舞者着徃作进步气象也所谓极幽而不隐言舞者饬归作退步气象也皆舞也非歌也故先儒谓奋疾不拔即发蹈厉太公之事极幽不隐即武乱皆坐周召之治
　　清明象天广大象地
　　注疏但言清明为歌声广大为钟皷不思此章乐象也盍言其所以象天地愚尝以周礼大司乐证之古者堂上登歌贵人声堂下金奏用钟皷登歌必用隂吕而在堂上隂从天降而堂上象天也金奏必用阳律而在堂下阳从地出而堂下象地也律吕必取合声奏黄钟歌大吕子与丑合也奏太蔟歌应钟寅与亥合也奏姑洗歌南吕辰与酉合也奏防賔歌林钟午与未合也奏夷则歌中吕申与已合也奏无射歌夹钟戌与卯合也隂吕歌堂上阳律奏堂下隂升阳降象天地之交泰
　　乐记十一章乱脱
　　此章孔疏依禇少孙引于史记乐书者文理差顺乐书称武帝为今上者太史公所作引乐记者褚少孙所补赖褚少孙不甚改经文犹可证乐记之误为是经文多一爱字必多商之遗声也五字今别录子贡问乐一章如左以便讲诵子贡见师乙而问焉曰赐闻声歌各有冝也如赐者冝何歌也师乙曰乙贱工也何足以问所冝请诵其所闻而吾子自执焉寛而静柔而正者冝歌颂广大而静疏逹而信者冝歌大雅恭俭而好礼者冝歌小雅正直而静亷而谦者冝歌风肆直而慈爱【本文多一爱字】者冝歌商温良而能断者冝歌齐夫歌者直已而陈徳也动已而天地应焉四时和焉星辰理焉万物育焉故商者五帝之遗声也【本文多商之遗声也五字】商人识之故谓之商齐者三代之遗声也齐人识之故谓之齐明乎商之音者临事而屡断明乎齐之音者见利而让临事而断勇也见利而让义也有勇有义非歌孰能保此故歌者上如抗下如队曲如折止如藁木倨中矩勾中钩累累乎端如贯珠故歌之为言也长言之也说之故言之言之不足故长言之长言之不足故嗟叹之嗟叹之不足故不知手之舞之足之蹈之也诗大序移嗟叹于咏歌之前不如长言而后嗟叹
　　祭统言馂冝在十伦后
　　夫祭有馂馂者祭之末也至可以观政矣冝移在十伦之后
　　孔悝鼎铭
　　鼎铭所引孔达等事多可疑且蒯聩之入在鲁哀公十五年冬其事本出浑良夫所为至次年六月即逐悝母子醉而送之重酬之大夫皆有纳所作鼎铭或者重酬之一端然本注以公曰为蒯聩所言以叔舅为尊称孔悝殊未允当案孔圉娶蒯聩之姊而生悝则聩舅而悝甥也又非天子称异姓诸侯之比何至以叔舅称之又哀十六年经书正月己卯蒯聩自戚入于卫以厯推之六月乃丁未十一日丁巳三十一日丁卯亦无六月丁亥日祭统篇末鲁人夸鲁之言不自知其妄此鼎铭亦妄也
　　投壶
　　大小戴记皆有投壶篇而文小异大戴记注云壶髙尺二寸受斗五升小戴记注又曰腹容斗五升三分益一为二斗得圜囷之象积三百二十四寸也以腹修五寸约之圜周二尺七寸有竒是腹径九寸彊而口径二寸半也尝试思之以周尺比今之尺则尺二寸仅七寸许而腹围二尺七寸有竒则与近世铸者所差无几腹径之度不相逺而脰修腹修之度不同每以周尺较古人壶与樽之度知古者席地而坐其用器物皆不必甚髙其受斗五升又未知古人之量何如也陈太常礼书谓壶当如释奠壶尊又谓如着尊不用足今壶尊亦有足欲如着尊着地无足者今尺二寸之度表里如一其中可受斗五升愚案陈氏但知壶之可无足不知壶之可无耳也注云壶制惟腹口颈三体小戴言即大戴所谓脰大小戴所记皆未尝言耳古者賔席主席同时并投当其賔主般还曰辟皆拜而受矢揖賔就筵司射进席壶间注云度壶度其所设之处壶去坐二矢半则堂上賔席主席斜行各七尺賔党于右主党于左有胜则司射以竒筭告曰某贤于某党钧则曰左右钧賔主耦射二席并设各如今壶样夹以两耳则自賔席主席望之皆不得其正以此知投壶不当有耳惟其无耳而但取中于口是以主賔之席皆可正面投之如齐晋之射足以为乐若特谓耳小于口而赏其用心愈精遂使耳筭倍多人争偶尔之侥幸舍中正而贵旁巧又焉足贵哉此虽前贤所定以投耳经无明文不敢曰然壶口径周尺二寸半不尤小于今之壶耳哉拟合止存有初有终连中全壶骁箭倚竿散箭余皆不筭如骁箭本非古以不逺复善补过存之倒中则壶中之筭尽废小戴附鼔节大戴附歌诗大戴又曰鹿鸣商齐皆可歌则不但奏貍首而已投壶古逸礼篇名故二戴皆记之
　　茅缩酒注异同
　　郊特牲缩酌用茅明酌也周礼司尊醴齐缩酌郑注特牲及尊彞皆以缩为去滓矣乃于甸师注云束茅立之祭前沃酒其上渗下去若神饮之故谓之缩注文异同今祀酒皆清酌名曰醴齐泛齐非有滓可去所以灌茅者止取郑注如神饮之尔鹤山魏氏曰古无灌茅如神饮之礼以醴酒浊灌而清之谓渗下如神者郑大夫臆说也或曰今之灌者所以祭酒沥少许于茅上乃代神祭酒既祭而神始饮之如此则行礼者未可就覆其爵也
　　仪礼止有乡射大射而射义疏言大射賔燕射之外有乡射
　　或问仪礼经文止有乡射礼大射仪而射义疏引梓人侯制又言三射外有乡射何也梓人云张皮侯而栖鹄则春以功本注云大射也皮侯虎熊豹鹿糁豻之侯也大射在郊以大学在郊也古者诸侯贡士于天子习之泽宫而试之射宫即大射也梓人又云张五采之侯则逺国属本注云賔射也天子诸侯卿大夫士以五正三正二正为采色之别賔射在朝因逺国之来也梓人又云张兽侯则王以息燕此燕射也布侯画兽也天子熊诸侯麋大夫虎豹士鹿豕燕射在寝息燕之处也大射用闾中燕射皮树中诸侯于竟内用虎中乡射大夫用兕中士用鹿中乡射之侯与賔射同故梓人不必言之乡大夫兴贤能之后以乡射之礼五物询众庻州长春秋以礼防民射于州序皆乡射也窃详仪礼止有乡射礼大射曰仪而不曰礼礼皆在乡射中矣其用闾中皮树中及兽侯乡射并详及之燕礼云若射则射正为司射如乡射之礼是燕时或射或不射故仪礼有燕礼而无燕射也乡射亦请射于賔故仪礼有乡射礼而无賔射也賔射燕射之于乡射同一礼而异用尔
　　七去三不去
　　大戴礼本命篇妇有七去又曰有三不去律家定为七出之条至于三不去之有所取无所归輙解作财礼资送非也愚尝标题小学书至此条引饶氏说谓嫁时有父兄为主而去时无家族可归此非但饶氏之言先儒之言也

　　经说卷六
　　钦定四库全书
　　经说卷七　　　　　　　宋　熊朋来　撰杂说
　　评篆
