<!-- { "loadSidebar": true } -->
　　或问兊有和兊孚兊来兊商兊引兊各居一爻九五爲兊之主乃不言兊而言孚于剥何也且兊何预于剥哉曰爻辞之义未可知尝以卦气推之兊之卦气在秋冬之交兊初九直秋分九二直寒露孚兊之爻正应剥之内卦兊六三直霜降应剥之外卦九四直立冬九五直小雪则剥尽而爲坤矣五与二相应赖九二之孚兊以济其剥小象言位正当者二五相当也或者孚于剥之义如此然卦气之说出于汉儒在周公之时未有也但以理论之九五孚于剥正以九二孚兊二五相当君臣相孚则五隂不能剥阳小象三爻不当五爻正当亦此意也
　　或问节之义在节嗜欲亦颐之意乎曰郑东卿固云初爻塞兊不泄以节欲上爻苦口不食以节嗜正如颐之节嗜虎节欲也
　　或问节之初九不出户庭九二不出门庭何以分户庭门庭也先儒云竒爻曰户户在门侧偶爻曰门门在户外户在初爻之前谓九二竒爻也门在二爻之前谓六三偶爻也初爻无职守不出而无咎二爻爲大臣不出则凶以阳居隂位而与五不相得故曰失时极也又问同人之初九曰同人于门随之初九曰出门交有功明夷之六四曰于出门庭曰是三者亦各有偶爻在本爻之前也
　　或问未济初六濡尾之小象亦不知极也极本拯字本义犹曰未详何也曰古注明以拯救爲解且与下文行正协韵作拯字何疑
　　或问干马坤牛震龙坎豕艮狗兊羊皆兽类巽鸡离雉乃禽类何也曰南方朱雀之位也
　　或问坎水离火各从其方则东木西金宜也震何以不爲木而巽爲木兊何以不爲金而干爲金也曰坎离水火先后天居四正震爲雷则巽爲木巽木即震木也兊爲泽则干爲金干金即兊金也但以先天之象有雷泽而无金木故以雷泽表东西之正而旁近出金木焉巽犹或称木干爲天则不可以称金仅于说卦言之说卦巽爲木爲风要亦爲风者其正而爲木者大象仅有大过升井鼎渐五卦至于兊则说卦亦未尝言其爲金也或问易象于五行有水火而无金木土何也金爲干兊木有震巽土有艮坤一隂一阳各得二卦惟水火隂根阳阳根隂各止有坎离一卦乾坤纯阳纯隂太极之两仪也坎隂中阳离阳中隂两仪之四象也故易象止于天地水火雷风山泽而不必言金木土至于雷风山泽皆在下经惟乾坤坎离在上经之始终又非震巽艮兊比矣
　　或问八卦之象至十翼而始着左氏记占如观之否而曰风爲天言外卦巽变干且及其互体艮山大有之睽而曰天爲泽言内卦干变兊师之临而曰川爲泽言内卦坎变兊明夷之谦而曰火焚山言内卦离变艮是皆在十翼未作之前已占十翼之象何也曰此非当时占辞左氏旣见十翼卦象托爲古人占辞及此左氏狡狯其言多不可信









　　经说卷一
<经部,五经总义类,经说>
　　钦定四库全书
　　经说卷二　　　　　　宋　熊朋来　撰
　　易诗书
　　易诗书古韵
　　古人用韵可以见当时字音之正书赓歌易爻辞彖象传及风雅颂之韵可参考而互证尚书有韵语处即与诗易相同股肱喜哉以下喜起熙爲韵熙字用上声飏言无韵而赓歌有韵元首明哉以下明爲弥良切与良康爲韵又歌复有韵脞惰堕是也惰堕本皆上声后儒不察以惰爲隳如帝德广运以下运字用平声与神文君爲韵汝惟不矜天下莫与汝争能汝惟不伐天下莫与汝争功伐功与爲韵当以鲁颂克成厥功爲例功字四声功古故刮鲁颂协功之上声爲古虞书协功之入声爲刮故功伐可爲韵也天之厯数在汝躬以下除危微自爲韵君民与上文躬字爲韵而躬音肱中庸邦穷终戎爲韵禹贡九州时出韵语五子之歌其一下妇子图马爲韵下音虎马音姥予图皆上声其二荒音墙亡爲韵而音协央其三唐方纲亡爲韵其四君孙有祀爲韵而有音以其五归悲依怩追爲韵仲虺言征葛以庆商良亡昌爲韵伊尹告太甲以洋彰常祥殃庆宗爲韵傅说复髙宗以正圣承命爲韵庆皆音羌宗庄而承盛也洪范用韵处尤爲易见以易书证于诗古韵歴歴可考下至楚辞参同太歴汉魏晋宋齐梁陈有韵之文尚存古音韩杜之诗犹有存者自释文行世韵略试士俗儒执唐韵爲证正音始尽废古韵诗音旧有九家陆徳明以已见定爲一家之学开元中修五经文字我心惨惨书惨为懆音七到切伐鼓渊渊书渊爲鼓渊音于巾切皆不从释文徳明之学唐人亦未尽信也诗中惨皆作懆乃协劳心懆兮协照绍燎爲韵我心懆懆协亦聿旣耄爲韵歌以讯之当从歌以谇止是用不集当从是用不就皆以韵爲证释文犹或字具数音及孙氏直音出而挟兔园册者并释文不复考矣吴棫材老作协韵补音郑庠作古音辨郑与项安世各立韵例吴郑同时而朱文公诗传止采吴氏协音间亦改其缪误补其遗阙郑韵出于诗传旣成之后吴郑自不相识故其说或未归一愚以易诗书折衷二家之说字音不胜枚举姑记其略
　　吴郑二家不同莫如天人二字吴韵天字皆依丁度集韵作铁因切郑则谓天如字而人协然举古诗山上复有山破镜飞上天爲证协山爲羶以从天愚案天字协音易诗可以互证爲郑氏之学者专以贞谆臻文欣元魂痕寒欢删山先僊十四韵皆协先僊之音则似拘矣天人二字在诗中如鄘栢舟黍离小宛巷伯何人斯十月之交棫朴旱麓等诗止有天人字则吴郑说皆通然诗韵天字多协贞寒清蒸之韵至度人经尚然故丁韵天田年等字皆附入真谆之韵此古诗韵例也文王之卒章以天协躬郑乃协躬爲羶不如姑宏铁因爲易协证之于易尤不可限以十四韵之例上不在天下不在田中不在人虽可以人协然干之文言以御天也协精情平行成铁因之音可爲铁烟可爲铁婴皆丁颠反纽此程沙随所谓反纽通用者也易中以真协川诗颂以躬协年项氏以青先贞三韵爲一例又以东蒸爲例比郑稍通然声音之道变动周流例有尽而音无穷也
　　郑氏以东冬钟江阳唐庚耕清青蒸登十二韵相通皆协阳唐之音东之协当同是舌音如大东小东则可也降字音洪郑恐破例乃云古音江不知江谐声于工汉字如曲江书爲曲红者有之矣况易之恒以深协中以禽协容艮以心协躬诗之荡以谌协终云汉以临协宗閟宫以綅协躬小戎以音协弓緑衣晨风诸诗以心林协风东侵二韵相通者多矣郑皆缺其音项氏以东萧尤爲一例东灰烝爲一例东侵爲一例烝也无戎读戎爲汝克咸厥功读功爲古似此戎功二字岂必协阳唐之韵郑庠乃尽欲协阳唐固哉其言诗韵矣
　　郑氏又以鱼虞模歌戈麻六韵相通皆协鱼模之音别以萧宵爻豪尤侯幽七韵相通皆协尤侯之音愚案虞模之与尤侯自可相通非但古韵可证今人语音如谋之与模侯之与胡邹之与朱往往相近皇华羔裘之韵郑所知也况歌麻脂之韵相通如仪爲等字是已且驺虞首章上有葭豝则虞协牙东方朔称建章宫后驺牙是其音也二章以虞协蓬豵又当通虞音于东韵易之爻辞以即鹿无虞协林中是其音也如熊罴是裘以裘协试周爰咨谋以谋协骐诗中此类甚多尤侯亦可协脂韵矣泰否二卦之彖辞以消协襄而从阳韵岂必尽协尤侯之音项以虞尤豪爲一例虞麻爲一例亦未知虞可通于东韵也
　　郑氏以侵覃谈盐添严咸衔凡九韵相通皆协侵音项氏以侵覃盐爲一例又以侵东爲一例俱有未尽鹿鸣以湛琴卷阿燕燕泮水以南协音诸诗固有通例易诗以侵覃之韵协风躬诸字语见东冬韵下项氏有东侵一例比郑法差密风谐声于凡波谐声于皮英谐声于央在古人但见其同韵尔观制字者之谐声亦可见当时字音也风字在东韵爲方冯切在侵韵缺非敷正字遂旁协孚惜切穆如清风凄其以风皆协心爲韵心亦可爲松郁彼晨风协林爲韵林亦可爲隆其爲飘风协南爲韵南亦可爲侬风有凡之声亦可爲冯不但爲风谐声于凡芃泛亦谐凡爲声也易中禽协强深协觞则侵韵又通于阳唐矣
　　郑氏辨今韵之讹其间亦有自破其韵例者又引沙门神珙反纽旁声正声之例正声在一纽之中旁声出四声之外如七月生民以嵗爲雪杕杜东山以至爲窒来之利力又之异亦世之设逝之折皆旁声之例此言字音者所同然郑氏旣知旁声之例则有客宿宿可以协瀡不必改宿爲俣矣雉鸣求其牡可以恊美不必改牡爲牝矣况牺之音娑华之音敷羹之音郎皆不同一纽吴郑于旁声之协多所遗缺观吴郑有所不通殊敬服集传之功也
　　吴氏协韵补音援证甚详且先集传而成有功于诗敎比郑爲优愚尝熟阅之稍窥其缪误莫如常棣文王有声二诗如外御其务当以左传侮字爲证烝也无戎即如常武以修我戎皆协戎之上声音汝崧髙之七章戎有良翰即汝有良翰民劳之四章戎虽小子即汝虽小子可见古者戎汝同音刘氏七经小传改戎爲戍不思字有四声未必二诗皆讹爲戎字吴氏改务音蒙而不顾左传引诗之文尤爲理短最是文王有声匪其欲自有礼记匪革其犹可爲显证诗中犹字多读爲去声与欲字音相近故讹作欲乃不改欲字作犹而改孝字音畜所引孝者畜也此在祭统本文初非指其字音上文福者备也何不音福爲备致误集传有许六切孝字岂可音畜此一协韵必须改正非文公本意也又如母字例音美不当于葛覃蝃蝀南山思齐别出莫后莫补二切致误集传用其协音葛覃否协鄙蝃蝀雨协唯南山协美思齐妇协菲屦之菲即扉之上声左传作屝曲礼鞮屦注作菲如此则母皆音美字在诗中亦无不音美者常欲改正集传此数处协音而未能姑记于此以俟知音者
　　吴郑之说学者各就其所长而就正于集传可也大抵来之爲厘庆之爲羌仪之爲义华之爲敷马之爲姥下之爲虎有之爲以若此之类在古人以爲常特今儒以爲怪尔君子顾言而行书顾作寡古音相近也皇皇者华协征夫爲韵即易中枯杨生华协士夫令闻令望万夫之望即易中月几望易中多以上字音常应字协央疑字协牛协乂周颂多难协愚窃疑清庙与显相爲韵故尝定横渠西铭五换韵宗子之家相其相字协肖爲韵对越在天不显不承无射于人斯天人承亦未必非韵也
　　古文今文尚书
