<!-- { "loadSidebar": true } -->
　　称士匄者二士氏世爲刑官初食采于随后食采于范其一成十八年名见于经者一士匄也乃士燮文子之子士鞅适齐传称士匄相士鞅及论绛县老人甲子名屡见于传乃大傅士渥浊之孙士弱庄伯之子也皆司空士蔿之后称赵孟者二其一赵武文子其一无恤襄子称士伯者三其一先蔑其一士景伯其一士贞子称中行伯者四皆荀氏其一中行桓子荀林父也其一荀庚其一荀偃其一荀呉世袭将中行故荀林父之后别称中行氏称知伯者三皆荀氏其一荀防其一荀跞其一荀瑶故荀首之后别称知氏称士庄伯者二其一巩朔即巩伯其一士弱称栾伯者二其一栾书其一栾黡称驹伯者二其一郤伯其一郤锜
　　郑有二子石皆名段其一丰氏其一印氏有二子防皆名偃其一游氏其一驷氏有二子张其一印氏名黒肱其一丰氏名卷皆一家而同名字同是穆公子孙鲁有二婴齐其一襄仲之子其一叔肸之子声伯以仲婴齐叔婴齐别之同是桓公诸孙
　　春秋战国各有滕文公
　　经于成十六年书夏四月辛未滕子卒左传曰滕文公卒此文公在滕昭公之后成公之前至孟子时又一滕文公燕有二文公二桓公秦有二惠公齐有二庄公滕有二文公
　　左传赋诗者多在襄昭之间
　　左传记赋诗者始于僖二十三年秦伯享晋公子重耳公子赋河水公赋六月公子歴诸国未尝赋诗乃特见于秦非衰之文安能使公子爲此自此至文四年甯武子聘鲁公与之宴赋湛露彤弓不辞又不荅赋以爲肄业及之婉其辞以规鲁之僭也十三年郑伯与公宴于棐子家赋鸿鴈季文子赋四月子家赋载驰之四章季文子赋采之四章是鲁郑之大夫皆能赋也成九年季文子如宋致女复命公享之赋韩奕之五章穆姜出于房赋緑衣之卒章襄四年穆叔如晋奏肆夏之三不拜歌文王之三又不拜歌鹿鸣之三三拜穆叔之不拜盖见甯武子以此施于鲁遂以施于晋也八年范宣子来聘公享之宣子赋摽有梅季武子赋角弓賔将出武子赋彤弓鲁人尝以彤弓爲甯武子不荅矣宣子不敢自当以晋先君文公之言故传称君子以爲知礼十四年姜戎爲范宣子赋青蝇是年诸侯之大夫从晋侯叔向见叔孙穆子穆子赋匏有苦叶叔向退而具舟又卫献公饮孙蒯酒使太师歌巧言之卒章太师辞师曹歌之十六年晋侯与诸侯宴于温使诸大夫歌诗必类不见诸大夫何歌亦不见齐髙厚之诗不类爲何诗也是年穆叔如晋聘见中行献子赋圻父见范宣子赋鸿鴈之卒章十九年季武子如晋拜师晋侯享之范宣子赋黍苗季武子赋六月穆叔防范宣子于柯见叔向赋载驰之四章二十年季武子如宋赋棠棣之七章复命公享之赋鱼丽之卒章公赋南山有台二十六年齐侯郑伯爲衞故如晋晋侯兼享之赋嘉乐国子相齐侯赋蓼萧子展相郑伯赋缁衣晋侯言衞侯之罪使叔向告二君国子赋辔之柔矣子展赋将仲子兮乃许归衞侯二十七年郑伯享赵孟于垂陇七子从君赵孟请赋曰武亦以观七子之志子展赋草虫伯有赋鹑之贲贲子西赋黍苗之四章子产赋隰桑子太叔赋野有蔓草印段赋蟋蟀公孙段赋桑扈文子告叔向曰伯有将爲戮其余皆数世之主也是年楚防罢如晋晋侯享之将出赋既醉叔向曰防氏之有后于楚也宜哉二十九年襄公自楚还欲无入荣成伯赋式微是年季札观乐使工爲之歌周南召南歌邶鄘衞歌郑歌齐歌豳歌秦歌魏歌唐歌陈歌小雅大雅歌颂是年齐庆封来聘叔孙穆子爲赋相鼠不知明年庆封来奔使工爲之诵茅鸱亦不知昭元年楚令尹享赵武赋大明之首章赵武赋小宛之二章是年赵孟叔孙豹入于郑郑伯兼享之赵孟赋瓠叶穆叔赋鹊巢赵孟又赋采蘩穆叔曰小国爲蘩大国省穑而用之子皮赋野有死麕之卒章赵孟赋棠棣二年韩宣子来聘公享之季武子赋緜之卒章韩子赋角弓武子赋节之卒章季氏有嘉树宣子誉之武子曰宿敢不封植此树以无忘角弓遂赋甘棠宣子曰起不堪无以及召公自齐聘于衞衞侯享之北宫文子赋淇澳宣子赋木瓜三年郑伯如楚子产相楚子享之赋吉日子产具田备十二年宋华定来聘享之爲赋蓼萧弗知又不荅赋昭子曰必亡宴语之不懐宠光之不宣令徳之不知同福之不受将何以在十六年郑六卿饯宣子宣子曰二三君子请皆赋起亦以知郑志子齹赋野有蔓草子产赋郑羔裘子大叔赋褰裳子游赋风雨子旗赋有女同车子栁赋萚兮宣子喜曰二三君子赋诗不出郑志数世之主也皆献马焉而赋我将十七年小邾穆公来朝公与之宴季平子赋采菽穆公赋菁菁者莪自昭二十五年宋公享昭子赋新宫昭子赋车牵定四年申包胥乞师秦哀公赋无衣自此至左传终所赋之诗惟河水新宫茅防辔之柔矣爲逸诗余诗皆存自隠元年至僖二十三年凡八十五年遂不复有赋诗者惟襄昭之间一时能歌诗晋有范韩赵三卿鲁季孙氏有文子武子平子叔孙氏有穆子昭子郑有七穆子孙是皆世卿公族风流文雅聚在百年之间僖文之前既无闻昭定之后复絶响想见歌诗必有音谱相传在人好学不好学其人不好学则虽齐庆宋华世家簪绂而昬愚无知其人好学则秦楚之人有歌诗者楚右尹子革能诵祈招姜戎言语不通诸华忽歌青蝇使范宣子心服古人以歌诗肄业今皆庆封华定之流矣
　　绛县人甲子
　　鲁襄公三十年嵗次戊午二月辛酉朔初四日甲子二十三日癸未曰其季于今三之一者言甲子数至癸未日正得二十日是三分六十甲子之一也季者余数也积四百四十四甲子零二十日筭得二万六千六百六十日除五十三日在本年正二月【戊午正月大该三十日二月二十三日】止有二万六千六百零七日逆推得绛县老人是鲁文公十一年乙丑嵗三月生故曰臣生之嵗正月甲子朔注谓夏正月若以周正则三月也本合云七十四年此时方是二月若夏正则十二月故除本年不筭曰七十三年也
　　古者卜日未尝择日
　　古者昬葬卜日而未尝择日故阴阳拘忌之说不至惑人以春秋所书考之庄二十四年八月丁丑姜氏入是年嵗次辛亥八月丙子朔乃初二日也八月爲夏正六月初不以月破爲嫌文二年二月丁丑作僖公主二月爲夏正十二月亦不以月建爲嫌至于葬则经多书其日惟庄九年七月丁酉葬齐襄公闵元年六月辛酉葬庄公文十八年六月癸酉葬文公成元年二月辛酉葬宣公于后世葬日爲通如隠元年十二月癸未葬宋穆公桓十七年八月癸巳葬蔡桓侯十二月己丑葬桓公庄四年六月乙丑葬纪伯姬二十二年正月癸丑葬文姜三十年八月癸亥葬纪叔姬僖二年五月辛巳葬哀姜十八年八月丁亥葬齐桓公二十七年八月乙未葬齐孝公三十三年四月癸巳葬晋文公文元年四月丁巳葬僖公五年三月辛亥葬成风九年二月辛丑葬襄王十七年四月癸亥葬声姜宣八年十月己丑葬敬嬴成三年正月辛亥葬衞穆公二月乙亥葬宋文公十五年八月庚辰葬宋共公十八年十二月丁未葬成公襄二年七月己丑葬齐姜四年八月辛亥葬定姒九年八月癸未葬穆姜昭七年十二月癸亥葬衞襄公十一年九月己亥葬齐归定元年七月癸巳葬昭公十五年九月丁巳葬定公雨不克葬戊午乃葬十月辛巳葬定姒是皆不合后世葬日丁巳雨不葬而戊午葬古人未尝拘忌可见阴阳家择日古人所不论但卜日取吉而已春秋之葬惟庄公以子般卒而葬缓余或逾月或三四月即葬后世爲阴阳拘忌至数年不葬曷不观于春秋乎
　　晋平公梦黄熊
　　郑子产聘于晋韩宣子私焉曰寡君梦黄熊入于寝门何也对曰昔尧殛鲧于羽山其神化爲黄熊入于羽渊本注亦云鼈属且谓东海人祭禹不用熊白及鼈此熊字合读作囊来切若熊则入山不入渊礼记王制防亦云先师读爲三足鼈之熊
　　左传襄昭间所言嵗星与天官书及今厯家筭木星各不同
　　襄二十八年春无冰梓慎曰今兹宋郑其饥乎嵗在星纪而淫于枵注引襄十八年董叔曰天道多在西北谓是年嵗星在亥自襄十八年至二十八年行十一宫当在星纪如左氏之法是嵗星午年在亥未年在戍申年在酉酉年在申戌年在未亥年在午子年在己丑年在辰寅年在卯卯年在寅辰年在丑巳年在子襄十八年丙午据今厯家度约法则午年木星在辰依史记天官书则午年当在酉襄二十八年丙辰据今厯家度约法则辰年木星在午依史记天官书则辰年当在亥皆与左氏言嵗星不同又如昭九年书夏四月陈灾左传郑禆灶曰五年陈将复封封五十二年而亡嵗五及鹑火而陈卒亡故曰五十二年本注是年在星纪五嵗及大梁而陈复封自大梁四年而及鹑火又四周四十八年凡五及鹑火愚案昭公八年楚灭陈九年戊辰据今厯家度约法辰年木星在午依史记天官书则辰年当在亥左氏说嵗星自爲一家昭九年戊辰嵗在星纪正如襄二十八年丙辰嵗在星纪所谓五十二年者当哀公十二年戊午不见陈亡是年楚公子结伐陈呉救陈未尝亡也又如昭三十二年辛卯伐越史墨曰不及四十年越其有呉乎越得嵗而呉伐之本注此年嵗在星纪星纪呉越之分嵗星所在其国有福案十二星本无呉止有越以左氏嵗星例推之卯年当在寅而淫于星纪者也案今厯家筭木星约法则卯年当在未依史记天官书则卯年当在子愚尝观天象而证之则厯家所筭木星乃嵗星之昬见者也天官书所言嵗星乃嵗星之晨见者也各有其星在焉昬见者先他星而出晨见者后他星而没【前汉志与天官书相同】恒以寅年寅月卯年卯月【余年依例】朝昬候之可见皆谓嵗星也惟左氏所言未知爲何星又如王猛克壶关之年当海西公太和五年庚午申谓福徳在燕赵秋谓天道在燕当时秦太史论彗星亦云尾箕燕分然午年嵗星不在尾箕之分又如石越諌伐晋言嵗镇守斗福徳在呉当秦世祖建元十八年壬午则午年亦不当在呉越之分此时所谓嵗星与左传午年在亥之例又不同必有至当之说以俟知天道者
　　获麟至分晋中间凡七十七年
　　陈恒篡齐乃麟经絶笔之日三家分晋又马公托始之年周敬王之三十九年即鲁哀公之十四年西狩获麟敬王四十年至四十三年凡四年元王八年贞定王二十八年哀王思王附贞定末年考王十五年威烈王元年至十二年获麟之后分晋之前春秋通鉴之间虚七十七年





　　经说卷三
<经部,五经总义类,经说>
　　钦定四库全书
　　经说卷四　　　　　　　宋　熊朋来　撰仪礼周礼礼记
　　论语言学礼曲礼言读礼则礼有载籍可学可读其来乆矣今三礼多为后儒所议虽仪礼不免乐史之疑礼经赖此书为稍完尔礼记出于汉儒之手如王制为汉文帝博士所作缁衣为公孙尼子作月令为吕不韦作其他托为孔子之言者未必皆可信然曽子与门人问荅非大小戴记无以传故大学中庸亦在其中能记圣人问礼老耼问乐苌之言又能记曽子子思传道之书者礼记之功也曲礼礼运学记乐记皆有格言大戴于践阼能记丹书之文于明堂能记洛书之位有辅世教其间古记多是七十子之徒所传者周礼官职颇繁碎林氏胡氏包氏相继诋毁有如冢宰之宫府一体司乐之律同合声司马四时因田习战寓兵于民此等岂后世儒者所能作故程子以为天官之职须襟懐洪大方看得朱子亦谓此周公辅成王诚意正心之学礼经纵有伪杂瑕不掩瑜不可便谓非圣人之书也
　　府史胥徒
