<!-- { "loadSidebar": true } -->
　　祭法雩宗祭水旱【本注宗作禜】汉儒谓雩者吁嗟禜者营域若雩禜兼祭水旱也又案司巫大旱则帅巫而舞雩女巫旱暵则舞雩是雩祭旱也鬯人禜门用瓢赍注引鲁庄二十五年秋大水皷用牲于门是禜祭水也自秦变古雩禜礼废汉武帝元封六年旱女子巫丈夫不入市昭帝始元六年旱雩禁举火故雩以祈雨用皁衣禜以祈晴用朱衣雩则闭阳而求诸隂禜则闭隂而求诸阳后汉行雩礼衣皁晋穆帝采后汉礼舞童皆皁服持羽翳歌云汉之诗齐梁至隋皆歌云汉诗梁武帝以雩坛不当在南郊正阳之方移之东郊又谓雩祭燔燎以火祈水于理为乖改燎为瘗议郎朱异谓云汉诗有瘗无燎也十五年又定祈雨七事【一理寃狱及失职者二脤鳏寡孤独三省徭役四举贤五黜贪六防怨旷七减膳】舞童皁服为八列各执羽翳毎列歌云汉一章后魏文成帝和平元年雩旱选伎工端絜善讴者歌云汉毎列一章古人救旱之法自七事外若徙市禁屠断扇官府露坐听政者可举行近世祈雨不知以隂求隂既不反求七事专以僧道法师符醮焫香烧烛燔符燎楮祗助其热不知古人救旱必用女巫今用僧道法师若果戒行精至亦亢阳之人非所以求雨后世贵僧道而贱巫古无僧道法师今为人祈祷是亦巫尔若郡邑急于救旱不得女巫或用女冠比丘尼以隂求隂也余之为瑟谱也妄意为世用则拟歌载芟于春社歌良耜于秋社歌云汉于雩旱祈雨多在六月以林钟商谱首章以林钟羽谱后七章此诗诚古人雩祭所歌然其谱须于咏叹之声寓歌哭之意易招怪吠自念志与时违不敢附于谱中今未必能信用云汉之诗惟以隂求隂则救旱请雨者所冝急若禜门则雨中闭南门用甘瓠二去蔕刳其中一以奉盛一以奉醴朱衣伐皷于门祭毕开门屡获开霁此亦古礼之有騐而可行于后世者自舜禋六宗已有雩禜古人救水旱者在此而流俗慢之甚者科率富民以为斋醮官买香烛迎送土偶扰坊市何以救水旱乎
　　评潜虚揲法
　　潜虚之言曰万物皆祖于虚虚生于气气以成体体以受性性以辨名名以立行行以俟命故潜虚有气图其次体图又其次性图又其次名图又其次行图又其次命图其目凡六而张氏或言八图者行图中有变图解图也潜虚主河图所谓原委即天一地六之水所谓荧焱即地二天七之火所谓本末即天三地八之木所谓卯刃即地四天九之金所谓基即天五地十之土一与六合一得五成六二与七合二得五成七三与八合三得五成八四与九合四得五成九五与十合五得五成十皆禀中宫戊已之功此潜虚五十五行所以齐行独居中也濳虚之画即如今人布筭之筹濳虚之行即如周易之卦行有七变即如卦有六爻变有解辞即如爻有小象然周易以八乘八则为六十四卦濳虚以十乘十冝为百行而止五十五行兹所以为濳虚也五十五者天地自然之数以气图观之原一荧二本三卯四基五委六焱七未八刃九十凑合成五十五数以体图观之一元之下从左体逆推二等止于二三等止于三四等止于四五等止于五六等止于六七等止于七八等止于八九等止于九十等止于十亦自然为五十五数最是性图先列十纯十纯既浃其次降一其次降二其次降三其次降四至五配而性备始于纯终于配尤足以见五十五数自然之妙至于名图所以具五十五行之名行图所以见五十五者之行命图所以着夫吉凶臧否平之五变五十五行之中毎行七变元余齐三行不占则五十二行该三百六十四变元当一变余则竒分是为三百六十五变有竒上应周天三百六十五度四分度之一可以步天轨可以协嵗纪此则濳虚之大防也然而图不尽意学者但观图上之言而未尝布蓍执防以试其周流变动之处则不过曰濳虚者虚其半而已是岂足以知濳虚哉汉儒有言学者有利禄尚不能明易如何今人于周易家有其书幼诵其文尚罕能留意揲法况濳虚揲蓍乎尝试以七十五蓍案其法揲之然后知濳虚虽虚其半未尝不兼用其半正如人在平地仰而观天二十八宿之周流常止见其一半濳虚交卦虚半似之及观昼夜之间运动流转暑而宵见者寒而晨见濳虚幽显反对似之朱文公记范炳文图后有云凡例二十六字为命图之关纽记占四十二字注六字以见占法之变凡例二十六字其辞曰行王者吉相者臧休者平囚者否无者凶左为主右为客客为本行此以主客先后分隂阳而本卦所属之五行常因右体以起义也记占四十二字注六字其辞曰彊圉作噩辜甲午日加已筮先基后得庸占得上金上本不占已为火火生土先基后冡臧注曰其幽否火胜金变上凶注曰其幽吉此即温公自以濳虚筮之又自记其占法如此愚案歳阳在丁曰彊圉歳隂在酉曰作噩月在子曰辜彊圉作噩辜甲午日加已考其时日盖司马公当嘉祐二年丁酉十二月二十一日甲午已时所占也筮先基后得庸盖初揲时除五蓍不用之外以七十蓍信手平分左手得三十五蓍又除挂一之外以十揲之余四蓍通挂一为五故第一揲得再基再并合前蓍平分右手得三十蓍亦除挂一以十揲之余九蓍通挂一为十故第二揲得右冡庸之为行也基左右左主右客先基后冡即先主后客为阳阳则置右揲左又并合前蓍再分为左右置右不揲而揲其左以七揲之止余七蓍自初至上为七故曰占得上金庸行土其上金初与上本在不占之例而用本日所占如世俗占易六爻皆静则以所直日时与卦神生克断之温公记此则不变无占者可以为例已火生土初中虽臧而火金相忌其末则凶注文又明夫吉凶臧否有显幽之异用凡此皆图之所未及而朱文公所谓见占法之变者赖有此尔记占四十二字一则见已火之冝于土者或不冝于金使后学知时与卦生克之例矣二则见庸之上金于本行无占而以本时为占使后学知初与上不占之例矣三则见左右之有先后吉凶之有幽显使后学知虚半互出而反对之卦亦濳伏于其中矣何以言之濳虚之乘数百其十纯数也其九十交数也所谓十纯者元纯一蠢纯二容纯三徒纯四齐纯五造纯六考纯七前纯八乂纯九积纯十潜虚之十纯如易卦之八纯然易卦自八纯之外皆有反对潜虚则虚半而无复反对于交数九十之中用者四十五不用者亦四十五假如左原右委其名曰昧即左委右原者不用或问左原右委在所取则左委右原何故不取岂知卦揲之时亦有先委后原者又如左荧右焱其名曰戛即左焱右荧者不用或问左荧右焱在所用则左焱右荧何故不用岂知布筭之时亦有先焱后荧者若谓温公将虚半之卦直截不用则毋乃以已意取舍附防求合于五十五数哉濳虚出于河图揲法本合与周易同其所以异者非求异也易有重卦布在六十四位而濳虚者虚四十五位以图观之则但见其半独于揲蓍之时先后互观幽显相形情状毕露故揲者比周易稍稍损益其法而用之周易之蓍五十虚一而用四十九濳虚之蓍七十五虚五而用七十周易以四揲之濳虚以十揲其名而以七揲其变周易揲蓍平分之后先取右一蓍挂于左手之小指间左右皆揲十有八变而成卦濳虚揲蓍平分之后取左一蓍挂于右初揲左则虚右次揲右则虚左此亦虚半之意至于定名之余敛蓍复揲取隂取阳此又于虚半之中两开其端故其法曰五行相乘得二十五又以三才乘之得七十五言蓍数所由定也又曰左为主右为客先主后客者阳先客后主者隂言十揲之时有隂有阳则七揲者视此为去就也又曰阳则置右而揲左隂则置左而揲右生纯置右成纯置左言十纯别为格例所以见交卦之虚半者不相弃也又曰阳则用其显隂则用其幽幽者吉凶臧否与显戾言吉凶臧否在命图者亦只说得一半而虚其半以俟占者自识之也此乃子云昼测隂夜测阳之法用之于濳虚尤冝大扺虚其半而不用是故谓之虚于虚半之中未尝不藏其用是故谓之濳濳虚不敢拟易视与范深矣范数重出易卦名太首名濳虚行名
　　周易之后有子云作太首各有賛有测先儒谓易以数圣人而后成书子云乃以一身而为数圣人之事司马公作濳虚主于河图吉凶臧否幽显互取其占法因于太也蔡仲黙作范数主于洛书自一一衍为九九其名数因于太也戴九履一故丙午丁九壬子癸一左三右七故甲卯乙三庚酉辛七二四为肩故未申二辰巳四六八为膝故戌亥六丑寅八惟戊巳虚中戊附于巳为四巳附于午为九一水数也一一曰原一二曰濳一三曰守一四曰信一五曰直一六曰蒙一七曰间一八曰须一九曰厉二火数也二一曰成二二曰冲二三曰振二四曰祈二五曰常二六曰柔二七曰易二八曰亲二九曰华三木数也三一曰见三二曰获三三曰从三四曰交三五曰育三六曰壮三七曰与三八曰欥三九曰舒四金数也四一曰比四二曰开四三曰晋四四曰公四五曰益四六曰章四七曰盈四八曰锡四九曰靡五土数也五一曰庻五二曰决五三曰豫五四曰升五五曰中五六曰伏五七曰过五八曰疑五九曰寡六水数也六一曰饰六二曰戾六三曰虚六四曰昧六五曰损六六曰用六七曰郤六八曰翕六九曰逺七火数也七一曰迅七二曰惧七三曰除七四曰弱七五曰疾七六曰兢七七曰分七八曰讼七九曰收八木数也八一曰实八二曰賔八三曰危八四曰坚八五曰革八六曰报八七曰止八八曰戎八九曰结九金数也九一曰养九二曰过九三曰胜九四曰囚九五曰壬九六曰固九七曰移九八曰隋九九曰终此蔡氏范数之名也太濳虚之賛与行不敢犯易卦之名虚亦未尝相犯今范数乃多重犯太八十一首之名濳虚五十五行之名且于周易六十四卦之名亦犯其八九峯先生之于书传既改定武成矣而于洪范不以吴材老之说改定其错简未必吴为不然岂精力尽在范数有不暇及乎
　　八音缺匏
　　八音之有笙冝以竹称而乃以匏称是所重在匏也自隋以降笙工以木代匏遂缺八音之一俗谓匏脆不如木坚可窍以受管愚谓用瓠作魁以存古而以银若铜固其受管处而窍之可也今瑟与筝或以铜及骨角固其受之处者风雅中多以瑟兴笙并言琴瑟受笙均王氏琴书引朱文公云先以合字管色定宫盖取此意丝声尚宫琴瑟第一为黄钟竹声尚商笙第一管为夹钟瑟有不皷之极清是也笙有不吹之管幇指管是也笙虽以夹钟管第一黄钟管最长亦主于宫也乐书笙以匏为母国语曰匏竹利制笙以匏竹合而成声古者造笙必曲沃之匏汶阳之竹汉太学槐市各持方物列磬悬匏八音之有匏于卦为艮于风为融于气为立春匏音啾以立清缺之则清亷者鲜矣匏音正则人思敬不正则忠敬者鲜矣唐协律郎刘贶作大乐令壁记谓女娲氏列管于匏以应立春今以木易匏而漆之无匏音矣惟荆梁之南尚仍古制欲待其人之改正不知自唐以至今日虽荆梁之南亦以漆木为笙魁匏音之废不可复清亷忠敬者之不多见冝也自刘贶为唐协律郎欲改定而不能况不在其位者乎为礼乐之官者尚申请而改正之

　　经说卷七
