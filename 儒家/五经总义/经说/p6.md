<!-- { "loadSidebar": true } -->
　　书中曰文考曰朕其弟又自称曰寡兄先儒皆知序说之妄当爲武王之书若果是成王周公时作不当无一语及武王乃洪大诰治以上别简错入先儒疑洛诰或大诰首篇之言也作书序之人必出于史记之后故用史记卫世家之说作此序文不知史记多失实不可信也
　　诗序引乐记
　　诗大序多引乐记语其小异处亦乐记爲得其当作诗序之人必出于礼记已传之后
　　麟趾
　　麟西方兽以兴西伯非公子言也文王时爲西伯其子称公子于嗟之叹诗人叹西伯有子知武王周公之将有爲矣
　　貍首
　　貍首之诗古人以爲射节在驺虞之下采苹采蘩之上想见孔子删诗之时其诗已逸不然则此诗未必见删于圣人也或其他诗家自有而毛公逸之亦未可知也小戴射义所记诗曰曽孙侯氏四正具举大夫君子凡以庶士小大莫处御于君所以燕以射则燕则誉此貍首之诗也大戴投壶篇所记上章本同而前一句曽孙侯氏爲数句隔断恐泰射张侯等语本以解说侯氏因乱入正文尔下文又换韵曰弓旣平张四侯具良决拾有常旣顺乃让【音平声】乃揖乃让乃隮其堂乃节其行旣顺乃张此亦貍首之诗也首章必有貍首二字故以名其诗此必第二第三章也貍首之诗不幸逸于诗家幸而略传于礼家小戴得其一章而大戴尤详驺虞貍首皆言射用之天子诸侯皆有间若一重韵叠歌之也
　　关雎之乱
　　治乱曰乱犹言辑也言关雎之末章也至于关雎爲风始则举全诗而言史记于孔子世家言诗有四始旣知鹿鸣爲小雅始文王爲大雅始清庙爲颂始矣徃往口熟论语之文竟谓关雎之乱爲风始不觉衍之乱二字何其谬也
　　新宫
　　仪礼大射燕礼皆升歌鹿鸣下管新宫注云小雅逸篇或曰即小雅中斯干之诗也春秋传昭二十五年叔孙昭子聘宋宋元公享之赋新宫昭子赋车辖则新宫必有诗下管所吹非有谱无辞者矣
　　君子于役
　　诗中不曰牛羊而两言羊牛日夕则畜之小者先归而大者次之有大于羊牛者亦宜归矣
　　兔爰
　　君子遇乱世不乐其生情见乎辞语简而悲未有如兔爰章末之四字也一章曰尚寐无吪二章曰尚寐无觉三章曰尚寐无聦庶几合眼而不复吪动有所知闻惟恐寐而起则复苦若后之诗人几句方能道得此四字意
　　衡门
　　衡门之诗朱子以爲隐居自乐而无求者之诗也人须是世味淡则能隐亦须世味淡则能乐衡门可栖迟居不求安也泌可乐饥食不求饱也然饮食男女人之大欲故下二章特以食鱼娶妻言之此二者能共寂淡则可以隐居自乐而无求矣
　　豳诗
　　一之日二之日三之日四之日以周正言之四月五月六月七月八月九月十月以夏正言之独缺三月蚕月是也豳诗备一年之月日矣
　　鹿鸣鼓瑟吹笙
　　鹿鸣首章鼓瑟吹笙吹笙鼓簧正如车邻以鼓瑟簧对言之古者堂上乐受笙均瑟与笙有相关者郷饮未合乐之前有升歌三终笙入三终间歌三终其初以瑟歌鹿鸣之三然后笙南陔之三间歌鱼丽之三笙由庚之三此时所用乐器惟瑟与笙而已至合乐歌周南召南始众声俱作故鹿鸣惟言瑟与笙歌鹿鸣时未有他乐也
　　白驹伊人其人
　　一章二章言伊人于焉逍遥于焉嘉客贤者欲去而未去故白驹犹絷之维之卒章改伊人曰其人则其人不可留矣虽美之曰如玉已勇于辞去故白驹脱絷维而在空谷矣
　　何人斯舍字音舒
　　尔之安行亦不遑舍非但与车盱协音作舒便合读作舒以经证经春秋定六年齐人弑其君荼【音舒】公羊作舍字音舒自古有之
　　大东啓明长庚
　　诗诂但云日未出时明星爲啓明日旣入后明星爲长庚毛氏以爲一星李氏以啓明爲太白或又谓李太白母梦长庚爲太白夹漈郑氏又谓啓明金星长庚水星金在日西故日将出则东见水在日东故日旣没则西见愚谓啓明长庚难以金水分指定二星行度有迟疾伏退或速而先日则晨见东方或迟而后日则昏见西方诸家之说拘碍当从诗诂不问金水星但日未出而东见者啓明日旣入而西见者即长庚非金则水随其行度所至
　　皷钟笙磬同音
　　皷钟之卒章皷瑟皷琴之下特言笙磬同音何也此诗人妙达音乐而后能爲此诗古者堂上乐皆受笙均堂下乐皆受磬均琴瑟堂上乐也小雅言皷瑟则曰吹笙即瑟受均于笙之证也鞉皷管笛堂下乐也商颂言鞉皷渊渊嘒嘒管声则曰依磬声即皷受均于磬之证也不然则皷钟钦钦雅南合奏岂无他乐器同音而特举笙磬二器而言之正以见堂上下之乐皆和诗语之妙如此皷钟未必刺诗也
　　菀栁
　　上帝甚神古篆申字回转故讹爲舀字况有战国防可证此刺时君之诗犹比之上帝末章比之天不忘敬上也
　　苕之华
　　先儒叹此诗知我如此不如无生词简而哀此与兔爰皆不乐其生而作
　　文王
　　文王之诗専言周之兴可也乃以周与商并言如曰周虽旧邦其命维新则又曰命之不易有虞殷自天曰文王陟降在帝左右则又曰殷之未丧师克配上帝言周有天命而商亦尝有天命也曰文王孙子本支百世又曰商之孙子其丽不亿言周有孙子商亦非无孙子也曰济济多士文王以宁又曰殷士肤敏王之荩臣言周有多士商亦非无人也常情于胜国必抑彼扬己欲人知彼所以亡已所以兴周家忠厚之至于其子孙士大夫待之亦不薄宜其卜世卜年之永歌此诗以祀文王足以得文王之心矣吕氏春秋谓周公作此诗非周公不能及此
　　抑
　　卫武公年九十有五使人日诵抑诗自言亦聿旣耄知爲耄年所作旣耄而犹再三曰小子其谦抑至矣淇澳賔筵抑皆武公之诗淇澳作于盛年言学问賔筵抑皆戒饮而抑乃旣耄之作其言慎独论语中庸取焉
　　抑之六章
　　太云童牛角马言马童而牛角以无角爲有角所谓彼童而角也
　　崧髙烝民
　　吉甫作此二诗于崧髙用申伯字凡十四于烝民用仲山甫字凡十二【韩退之栁子厚铭用子厚字凡十九北山诗十二或字所以南山诗五十二或字皆以经爲例】
　　江汉
　　周之二相世世称周公召公宣王自幼长于召公之家故江汉归功于召公而已
　　商颂
　　赓歌虞诗也每句有韵五子之歌夏诗也隔句有韵其四两韵一换商颂商人之诗也诗韵之例尽在是矣那之首章隔句用韵两韵一换至绥我思成以下又每句用韵篇末别出尝将二韵结之烈祖以祖祐所酤四韵起中间申锡无疆开下文连句之韵似以三无疆爲之节后之人交互用韵始此商颂多每句用韵鸟长发殷武皆然禹敷下土方朱子引楚词改正方字絶句可谓至当鸟五换韵【邦畿千里之上疑有逸句来假祁祁之祁当协伽】长发前六章皆每句有韵惟卒章两韵一换殷武每句有韵惟第四章交互用韵其末别出国福二韵结之五章以翼极二韵起而下文连句有韵卒章又全章连句用韵自后作诗者用韵皆以商颂爲格例【皇华之首章即交互用韵之例楚词九章皆两韵一换以至汉之栢梁即每句用韵之例唐诗犹有别出二韵起结如杜今夕行石犀行七歌等诗皆别出二韵作结末】












　　经说卷二
　　钦定四库全书
　　经说卷三　　　　　　　宋　熊朋来　撰春秋
　　春秋时月皆周正
　　孔子所谓行夏之时见于答顔渊问爲邦者然也至于因鲁史作春秋乃当时诸侯奉时王正朔以爲国史所书之月爲周正所书之时亦周正经传日月自可互证而儒者犹欲执夏时之说以紊之譬如孔子言车岂必皆言殷辂哉小戴记孟献子之言曰正月日至可以有事于上帝七月日至可以有事于祖此言冬至在周正之春正月而夏至在周正之秋七月明堂位所言孟春即建子月所言季夏六月即建巳月礼记尚然况春秋乎证于左传可见已若拘夏时周正之说则正月二月须书冬而三月乃可书春尔且如桓四年春正月公狩于郎周人中冬狩田此以春正月书之即建子之月书春也哀十四年春西狩亦以周正之春行中冬之狩桓十四年春正月无冰若夏正春正月则解冻矣惟建子之月无冰故纪异而书成元年春二月无冰襄二十八年春无冰皆可爲证定元年冬十月陨霜杀菽此夏正秋八月而书冬也若建亥之月则陨霜不爲异而亦无菽矣大扺周人虽以夏时并行豳诗周礼则然惟春秋鲁史专主周正阳生于子即爲春阴生于午即爲秋学者惑夏时之说谓至朔同日仅见于传而经无有也不思经传所书月日参考相同试以僖五年经传言之正月辛亥至朔同日左氏举以见分至之例故书春王正月辛亥朔日南至自正月以后日月可证者经书九月戊申朔日有食之传书八月甲午晋侯围上阳又书冬十二月丙子朔晋灭虢以六十甲子数之自隔年十二月戊申晋有申生之事越三日即正月辛亥朔鲁闻晋难必在正月故经以春书也是年嵗在丙寅正月辛亥朔大二月辛巳朔大三月辛亥朔小四月庚辰朔大五月庚戌朔小六月己卯朔大七月己酉朔小八月戊寅朔大九月戊申朔小十月丁丑朔大十一月丁未朔小十二月丙子朔大闰十二月丙午朔小以八月戊寅朔数至甲午晋围上阳八月十七日也由八月甲午数至九月朔正得戊申由九月戊申朔数至十二月朔除两小月该八十八日故以十二月朔得丙子其言丙子旦日在尾以冬十二月而日在尾此时尾度多在卯且后逼闰月宜其尚以建戍中气而合朔于卯之尾宿所谓九月十月之交者以夏正言之所谓冬十二月者以周正书之以经传月日参考可无疑矣或谓昭二十年己卯传亦书春王二月己丑朔日南至自僖五年至朔同日爲始数至此年得第七章本注以爲失闰案本年十一月乙酉朔故经于此月有辛卯乃初七日也闰当在隔年十二月而在是年八月则正月至七月皆以失闰而差一月二十一年庚辰经书秋七月壬午朔日有食之自二月己丑朔数至次年七月壬午中间爲己丑者八退小尽八个月自壬午去己丑恰退八日经传互证相同观僖五年左氏南至之书即孟献子所谓正月日至也观昭二十一年梓慎日食之对即孟献子所谓七月日至也冬日至而传称春正月夏日至而经书秋七月则春秋所书时月皆用周正明甚
　　左传记至朔同日
　　僖五年丙寅正月辛亥朔日南至至昭二十年己卯二月己丑朔日南至今冬至固有在子月晦者必有闰月逼其后昭二十年闰在八月注者以爲失闰谓其闰当在日南至之前则王二月乃王正月矣注说于理爲近自僖五年丙寅数至二十四年乙酉爲一章又至文十年甲辰爲一章又至宣十一年癸亥爲一章又至成十二年壬午爲一章又至襄十三年辛丑爲一章又至昭元年庚申爲一章又至昭二十年己卯适当一章宜至朔同日不当爲二月朔所以然者闰宜在隔年之冬不合在二月之后也左氏案当时月日而书以见失闰故于僖五年昭二十年互举其例是以三统厯昭二十年作正月己丑朔旦日南至正月至七月皆以失闰而差至闰八月乃本年之八月也
　　春秋左传中名諡相同者
　　鲁有二定姒皆见于经其一襄四年书葬我小君定姒此成公妾襄公母也定諡也其一定十五年书葬定姒此公夫人从夫諡也姒氏皆祀女也晋有二赵姬亦曰姬氏也左传其一赵衰妻文公之女成公之姊其一赵庄姬者赵盾长子朔之妻赵武之母晋成公之女也史记误以赵朔妻爲成公姊
