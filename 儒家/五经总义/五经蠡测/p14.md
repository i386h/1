<!-- { "loadSidebar": true } -->
　　乐彼之园爰有树檀其下维箨他山之石可以为错物之美者或有疵物之恶者或有资穷理自修之君子当致其审也人惟理有未穷故所好者溺于爱而不知其中有疵恶者存焉于所恶一于拒絶而不知其中有可资者存焉是以好恶未当于理而已之德亦不能尽善矣园有树檀人孰不知其为美材也而吾加察焉则见其下有箨落之冗积是檀可用而箨可弃亦犹人之才有所长亦有所短当取其长而舍其短可也他山之石孰不知其为弃材也而吾加察焉则见其犹可为错资之磨砺以为利器用亦犹小人或有可用之才则亦当略其短而用其长也推是而充之则应事接物举措取舍毫厘纎悉不谬矣【小序云诲宣王也朱传以为陈善纳诲之辞亦本小序之説如此类皆有所传不容少贬】
　　流水
　　【传以此为忧乱之诗今详终篇文意亦是畏谗之辞卒章言民之谗言变乱是非曽无有戒止之者是谗言见信诚可畏也故复告其友曰由今以徃我友凡一言一动可加敬慎矣谗谮之言上之人信之将有兴起之势若不敬愼则陷于谮人之口其可以不敬乎其者将然之辞与巷伯凡百君子敬而听之之意同若如朱传言我能敬谗言无自而兴反似无惧之意恐与上下文意不相关属】
　　白驹
　　贤者之用世岂不欲得君以行其道哉盖必有以知国之将危而义有不可留者是以见几而作不俟终日而在朝同心同德之侪惜其才而愿其留故其辞如此非不知其志决而不可留也乃欲絷其马以永朝夕非不知其洁己而轻富贵也乃欲其贲来而爵以公侯盖忧之深而留之切惟知伸己之情而不恤彼之志耳及其已去而不可即其缱绻之情瞻恋之意不能已己所留之贤者今不可考其才德闻望抑亦当时之俊乂欤作诗留之者岂若家父吉甫之徒与国同休戚义不可去者欤○召公欲归田而周公留之时有成王在上召公有可留之道也白驹之贤者决去而不可留盖上无明君道合则从不合则去君臣之正义也
　　节彼南山有实其猗赫赫师尹不平谓何天方荐瘥丧乱多民言无嘉防莫惩嗟
　　山必有草木草木山之实也无草木则为空其山矣亦犹大臣执国政者必当平其政以及民若不能平其政亦为空其位矣今观南山之髙大则有草木之实猗猗然而茂盛而赫赫之师尹居于髙位乃不能平其政果何故而然邪上则得罪于天而丧乱荐至下则得罪于民而怨讟方兴祸乱之形若此其着孰不恐惧而尹氏曽无惩创之意咨嗟之声可谓空食天禄居髙位也始则举其理之当然者以问之终则指其祸之显然者以责之【古人作诗字字有含蓄取义此章实字须如此説始见古人之意文理通贯下章承此章之意言不宜空我师空字与此章实字暗相应传曰不信仁贤则国空虚盖仁贤在位则国充实奸邪执政则国空虚昔唐则天时狄仁杰卒后临朝叹曰朝堂空矣女主之言亦有贤君识度者矣○传中皆言不平其心恐心字只作政字为切】三章【言小人执政不思职任之重是自轻其位不宜遂至空其国也】四章【言执政者既非其人则小人必以类进而政乱国危矣爱君忧国之诗人既指其失以责之复加劝勉之而欲改纪其政也】五章【承上章之言而终其意言汝既弗躬弗亲而任弗问弗仕以欺天罔人是以致上天不均不惠而降凶灾汝何不改纪其政必躬以亲而勿用琐琐之姻娅乎汝若能改纪旧习躬亲庶政则顺于民而民心息矣若能平其政而罢去琐琐之小人则政修而怨怒消矣政修民和则天道顺于上而凶戾亦消休征至矣】六章【亦承上二章之意而言王与尹氏终不能改纪其政虽责之而无所惩谏之而不能从不吊昊天乱靡有定天变不息也式月斯生俾民不宁政乱益深也忧心如酲谁秉国成忧之甚而中心愤乱也不自为政卒劳百姓终不能改无所望之辞也】七章【言小人同而不和难事而易悦其喜怒不可测实难与之言也】八章【言小人不足与共事将引而去之而四方同归于乱而卒莫之之也家父周之世臣与国同休戚无可去之义所谓驾四牡瞻四方者亦假此之辞耳非实有此心也】九章十章【言君身之不安由大臣之心有所蔽天下之未安由人君之心有未明夫生于其心于其政政之治乱何莫非由心之开塞家父作诗反覆致乱之由至于终篇乃归于尹氏与王之心可谓知出治之本者矣】
　　正月
　　谓山盖卑第五章【言是非变乱而不知戒贤否相谀而不能辩上下亦同归于乱而已】谓天盖髙章【言忧国者极畏愼而尽言当国者无忌惮而肆毒盖昬乱之朝蔽固已深未尝不使人痛恨而长叹也】
　　九章十章【言在载之车方渉危险之地乃弃其辅车则必堕其所载必整其辅车使完固周宻然后可以济险不输所载亦犹人君当艰危之时乃弃其大材之贤辅而用憸邪之小人则必失其负荷之重必无弃其旧臣使左右侍御皆称其职庻可有济而无失也此诗至八章所言危亡之形已成不可复救此二章复借驱车以明救乱之道惓惓然爱君忧国之诚有不忍恝然之意此诗之所以为厚也○昔人有言将渉千里舍骐骥而防蹇驴可悲甚矣亦此诗之意也】
　　十月之交
　　幽王内嬖襃姒外任皇父以致天变于上民怨于下故大夫作此诗【朱传于首章当脱此一句○节南山言我瞻四方蹙蹙靡所骋十月之交言四方有羡我独居忧何也盖京师者四国之本尹氏秉国之钧而不能平其政则四方同归于乱皇父不有其君而作都于向其辞意各有所指一则甚言尹氏之乱政本一则甚言皇父之营己私也】
　　蓼莪【疑只作四章章八句】小明【疑只作四章章十二句】
　　大东说
　　衰世虐政赋敛烦急凡所徴求毎出于常赋之外至于输纳之时典者复非理责备以难于人而民始困故民不忍指言贡赋之物而托于馈遗之微物而言我之所馈者酒也而西人视之曽不如浆我之所遗者鞙鞙佩璲也而西人视之曽不以为长夫酒之美于浆佩璲之甚长非不难见今乃斥美以为恶抑长以为短则非理而难人亦甚矣民不堪命无所控告仰天而诉之意谓若果如此则虽空其杼轴亦不足以塞逋慢之咎况民之力作有限而上之贪欲无穷以有限之力应无穷之求其将何堪维庶几天之明监视之可也若织女之神灵敏速终日能成七防之币帛然后可以纾吾之急耳故跂予望之然此亦无可奈何而托于虚空希兾之言耳非实有此事也故继之曰织女虽有七襄之神速而无及于我牵牛亦不能服箱以遗我盖由跂织女而因及牵牛而并及金毕箕斗也众星既无济于我而我之窘廹略不少纾徐而视之则箕斗非惟无益而翕舌掲柄之形反若助西人之掊取者此则不敢斥言在上之暴虐而托诸天象以风刺其吞噬竭泽之势情极哀而意则婉矣【跂字恐当如跂予望之之跂引足以望髙逺之貌若训隅字于星象为切于人情差缓○传曰防驾也谓更其肆也窃以为凡物有驾皆可谓之防故舁轝亦谓之奉防此章所谓襄义系于此织机床之状似之○终日七襄言一日之间凡七落机甚言神速之意】
　　楚茨信南山甫田大田【共四章】
　　【四诗辞语典重礼仪盛备恐只是先王之事诗中言皇尸君妇使君寿考万寿万年等语王者言之则可施之公卿恐僭甫田卒章言报以介福万寿无疆亦只是下祝上之辞农夫恐不冝施此语鼓钟送尸乃奏肆夏此亦天子之礼乐春秋时列国有行此礼乃东周以后诸侯僭用非正也朱传防然以为公卿有田禄者之诗盖以甫田歳取十千为一成之地为田九万畆歳取万畆之入即九一之法大田谓雨我公田遂及我私亦九一之法都鄙用助法八家同井乃公卿采邑之地天子畿内六乡六遂用贡法十夫有沟与此制不同故朱传之说如此今案旧说皆以为先王之诗朱传引吕氏说言所以推明先王致力于民者尽则致力于神者详依旧説与序説无异冝更详之】
　　楚茨一章【言前人有垦治之功故我今日防其泽得以收其利而享祀也二章言始祭迎神而礼仪速备也三章言助祭执事之人皆能敬于其事而神享之也四章言祼献之后久而益敬故神之锡之亦各以类而应也五章言祭毕送神而亲亲之道尤笃而未已也卒章言神归賔去之后同姓复燕于寝以厚其恩也诗人立言六章各有条序】
　　信彼南山维禹甸之畇畇原隰曽孙田之我疆我理南东其畆
　　有前圣平成之功斯有后人修治之力不有前圣之功则后人之力无所承不有后人之力则前人之功无所继大抵前圣整其大纲以遗后人故后人得以尽其条目之密也夫人继前人之绪飨已成之业惟能思创始之勤劳抚盈成之匪易是以夙夜勉勉求不负前人之功苟或不知前人之艰难而视今日之成业为易得则怠心一萌百事废而成业隳矣又何足称乎【楚茨自昔何为亦同此意古人用心忠厚凡事不敢忘本如此】
　　倬彼甫田歳取十千我取其陈食我农人自古有年今适南畆或耘或耔黍稷薿薿攸介攸止烝我髦士此章言取民以制而敛散各得其冝省耕以时而慰劳益重其礼
　　以我齐明与我牺羊以社以方我田既臧农夫之庆琴瑟击皷以御田祖以祈甘雨以介我稷黍以谷我士女备礼而事神旣以己然之利而归德于民作乐而事神又以未然之利而恩厚于民盖古人之于农事制礼作乐以奉方社田祖之祭其于歳时终始无一而不在于民也【秋祭后土四方时农功已成故曰我田旣臧农夫之庆乃农事之终已然之利孟冬祭先啬以祈求来年之谷故曰祈甘雨介稷黍谷士女又农事终而复始未然之利也】
　　有渰萋萋兴雨祈祈雨我公田遂及我私彼有不获穉此有不敛穧彼有遗秉此有滞穗伊寡妇之利
　　天有余泽而民好义地有余利而民好仁夫仁义根于人心之固有无物不体无时不然要在人扩而充之耳未有义而后其君者也未有仁而虐无告者也今农民仰天之泽而其心先公后私则义不可胜用矣因地之利而其惠及于寡妇则仁不可胜用矣古之人致力于农畆之间而其用心若此非先王之教其孰能致之

　　五经蠡测卷三
<经部,五经总义类,五经蠡测>
　　钦定四库全书
　　五经蠡测卷四　　　　明　蒋悌生　撰
　　毛诗
　　大雅
　　世之不显厥犹翼翼思皇多士生此王国王国克生维周之桢济济多士文王以宁
　　周家王业之隆皆由功臣善谋宣力之所致世臣与国同休或世官或世禄其声名烜赫照耀当世夫岂偶然皆由其尽心致勤是以有传世之显乃若天下之事必资贤才以共治至于贤才之生而众多冝其得多助之效王国之多士又莫非尽心谋虑之人使周家之业巩固而不摇而文王亦赖以为安者皆多士深谋逺虑之所致也
　　无念尔祖聿脩厥徳永言配命自求多福殷之未丧师克配上帝冝监于殷骏命不易
