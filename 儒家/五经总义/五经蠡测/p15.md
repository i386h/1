<!-- { "loadSidebar": true } -->
　　此章言王业之兴而修为有其机又推前代之废而保守极其难夫王业之难成而天命之不易保也信矣周之受命始于文王凡尔后王当思文王所以受命者在于修德而所谓修德者盖无一时一事之不合乎理而其所以求多福之机又在己而不在人也昔殷先王未失众之时亦无一事之不循乎理足以当上天之明命及后王之失德然后天命去之矣今周之后王可不以殷为监而思天命之不易保乎王业之兴废由乎天命之去就天命之去就由乎修德之得失修德以求福在己而不在人则修为之机似乎易殷商以天子之大而忽焉丧其国则保守之功诚为难德也命也上帝也骏命也一理也自其得于己者而言故谓之德自其禀于天者而言故谓之命由主宰而言则谓之上帝由眷顾而言则谓之骏命多福者修徳之应骏命者上帝所施配命之命专以理言骏命则兼理气而言也人君惟能修德而事事合理则可以得天心受多福而保骏命矣王业兴废之由天人感应之机反覆详切如此非周公孰能言之
　　明明在下赫赫在上天难忱斯不易维王天位殷适使不挟四方
　　此章论天人感应之机旣本其髙逺而莫测者以明其可畏之理又即其至近而易见者以騐其可畏之实其曰明明曰赫赫曰难忱不易固甚可畏矣然皆言其理初无形声之可见闻也至于殷纣为殷王之适嗣贵为天子富有四海其素有也今乃以不知畏天忽焉而失其位此则天下之人所共见闻者岂不深可畏耶
　　维此文王小心翼翼昭事上帝聿怀多福厥德不回以受方国
　　此章言圣人以至徳而得夫天又有常徳而得夫人小心翼翼敬也至德也事上帝怀多福得乎天也不回者徳之恒久而不变者也受方国者得夫人也翼翼者不回之本不回者翼翼之施体之存于中者为无息所以致事天之诚用之及于外者为无间所以萃人心之归懐多福者统言其纲受方国者指言其实也
　　天监在下有命既集文王初载天作之合在洽之阳在渭之涘文王嘉止大邦有子
　　此章言天之眷于圣人不惟笃厚于其身至于配偶之择亦屑屑焉而造就之也【下章言纉女维莘长子维行意同】
　　殷商之旅其防如林矢于牧野维予侯兴上帝临女无贰尔心
　　此章言圣人吊伐之师不惟观其兵势之不可敌尤深知夫天命之不敢违也
　　周原膴膴堇荼如饴爰始爰谋爰契我曰止曰时筑室于兹
　　此章言地利美而叶大同之占故国计定而兴土功之役也【契传以为然火灼而引仪礼楚焞为证但诗中凡言卜下文必见卜吉之义如尔卜尔筮体元咎言上句言卜下句言吉卜云其吉亦然考卜维王卜也维正之亦叶吉之义如不吉之类亦曰我旣厌不我告犹未有但言灼而卜不言兆之吉防者恐契字训为合乃见叶吉之义于文义差顺否则契训为灼曰止曰时当为兆之繇辞曰止于是为吉故筑室于兹也文意亦偹矣　緜緜瓞比也以一句比一篇之义当别为一体其实赋也】
　　廼慰乃止乃左乃右乃疆乃理乃宣乃亩自西徂东周爰执事
　　此章言君人建国之初必先正经界以立其大纲然后及庶事以尽条目也不惟于民事之大者知所先而于其细者亦无所遗盖迁国甫定凡事未备旣有以定民之居即所以制民之产
　　肆不殄厥愠亦不陨厥问柞棫防矣行道兊矣混夷駾矣维其喙矣
　　此章言人君自强之道不于外患是恤而于内治是勤则政修而难息矣太王之迁于岐避狄人之难也而邠人以仁人称之从之如归市自国势而观可谓削弱之甚宜其声誉之顿减也自人心而言还可以得声誉之隆是何也盖当是时使太王切切焉以狄人之怒爲己怒而不遑于自治吾见其窜惧畏缩政日頽靡而称誉顿消安能使声闻常存而不坠哉惟其能不以狄人之愠怒为轻重而惟视吾之政声不废而加勉是以政日修治地益垦辟昔之见侵于我者今则窜伏而濳消非其能自强于政治何以得此○夫人君之能于政治者不惟处之有其道而为之亦有渐也盖当患难之时苟志虑迫切不知循序而欲速之心胜故所为烦扰颠倒错乱不惟无以自勉而遂至于微灭者有之而太王之贤则不然狄人之忿怒不能必其遽无姑听其自然而不足为靳但观吾之所以修于内而播于外者为何如于是整其疆埸辑其民人静以居之寛以待之其积累之久则邠人之誉我者不替而益狄人之难我者濳消而逺遁有不觉其倐然而得此者亦以其善处而有持循之序故也
　　虞芮质厥成文王蹶厥生予曰有防附予曰有先后予曰有奔奏予曰有御侮
　　圣化深服夫逺人之心由圣朝多得夫近臣之助夫圣人德化之妙本不可以形容也故即其所见者而归美于辅弼之臣耳虞芮质成而诸侯来归者四十余国可谓振起天下之人心而竦动四方之观听所谓文王蹶厥生者此也然圣人绥来动和之妙实未易以言语形容也观文王之身则居中端拱而无为论文王之心则舍己从人而不自用则其所以致此者诚不可知其所以然之故也故诗人以其所可见之迹为自己臆度之辞其辞繁而不杀者盖曰以予观之其以有率下亲上之臣而然欤抑以有相导前后之臣所致欤又或以有喻德宣誉及武臣折冲之臣而得此欤盖虽欲賛言而不可以名言虽难于言而又不容己于言故多为疑辞而不为决辞一以賛文王得人之盛一以见文王德化之妙实未易以浅近可见者而拟诸形容也
　　芄芄棫朴薪之槱之济济辟王左右趣之
　　物生之盛资用而不穷圣德之盛同归而无间棫朴之盛丛生之多不惟薪之而又槱之薪之者可供一时炊防之用槱之则储积之多可以继续而不絶亦犹善政之利用厚生不惟可以飬民于一时而富足之余实可储积于后日今观文王德容之盛美而且多不可以一德名言但见左之而无所不宜而左之人皆归附之右之而无所不有而右之人皆趋向之盖德盛而人归无方向之限量○上二句言善政之资于民用者为无穷下二句言圣德之系夫人心者为无间【古人作诗皆不苟诗中凡兴体取义者多不取义者少况正大雅诸篇内多周公所作棫朴旱麓二诗皆咏文王之徳柞棫乃草木中之至贱者天下多贵重之物不以取义乃泛言至贱之物以歌咏圣徳被之歌奏之朝廷周公何草草若是其中必有大取义者存马观经传所言文王之徳曰卑服曰小心曰徽柔懿恭曰视民如伤曰自朝至于日中昃不遑暇食想见其为人絶无一毫尊贵自居之心而惟以民之未安为念惟其若是故人之归向无有限量亦犹柞棫至贱至多故人得薪之槱之亦无限量也○济济容貌之美也】
　　济济辟王左右奉璋奉璋峩峩髦士攸宜
　　此章言君臣德礼之盛即祭祀之时可见也夫德之着于外固无时而不然而祭祀所以萃人心之地尤足以见其诚敬之至济济哉之辟王而左右之臣奉璋以助其祭其君臣之德着于行礼之时己可见矣及观其奉璋之容仪峩峩然而壮盛而皆称其髦士之所宜则于礼之中又足以昭君臣之德济济之辟王动于上髦俊之左右承于下有是德斯有是礼而又知其德也
　　渒彼泾舟烝徒楫之周王于迈六师及之
　　此章言圣德为人所归不惟观其上下承借之势尤观其众志和一之心也舟行于水彼此相须有不可相无之势民归于德君行师从有不能相离之理观烝徒之楫泾舟而上下承借之势可见观六师之及王迈而君民一体之情可知【君犹舟也民犹水也行舟之人羣臣之象也舟无水不能行犹君无民不可为国舟旣有水若无持楫之人则不能行犹有君有民而无贤臣亦不能承君而治民也舟行于泾水之上而烝徒楫之犹人君居兆民之上而贤才众多然后令行事治也此所谓上下承借之势也文王之德入人者深文王视民如子民之视文王如手足之卫元首一有所徃则六师追而及之不令而从不侍戒而自喻也上二句喻君臣相合上下相承其势聫比而不违下二句言首尾相应肢体相随其心固结而不离舟之与水犹是二物相须若首尾肢体则合而为一动必相随而不可离矣】
　　倬彼云汉为章于天周王寿考遐不作人
　　天道高明而象着圣人悠久而化成同一有常之德而已云汉之为章于天亘万古而不变圣人之作成天下彻终始而弥勤苟非德之有常持久而无失则其存诸中而着于外者将有时而或息又安能使象着于上而化成于下哉天道以至诚无息运于上而星象昭著粲然而成章圣人以悠久不息之德作成天下而人文宣朗焕乎于当世圣人之道由天然观其天文则见人文也今夫天斯昭昭之多周天列宿经纬参错下民仰而望之何其文也文王之世贤才众多大以成大小以成小郁郁乎下民仰而观之何其盛也且作成人材圣人俄顷之化己能如此况文王以百年之寿积累之久其渐民以仁摩民以义薫陶德性变化气质其变化鼓舞之功效又何可量乎
　　追琢其章金玉其相勉勉我王纲纪四方
　　此章言圣人治化之盛天下人材风俗文质彬彬无过不及尽善尽美难以形容故借追琢金玉言文质之致美极其功以喻圣人政理之勤极其至夫天下之物文之美未有过于雕琢者也质之美未有过于金玉者也治天下之道亦未有过于圣人者也今于文之美则使之如雕琢之精质之美则使之如金玉之纯则文质之美至是蔑以加矣文王以勉勉不已之德勤于政治而所以维持天下之心大纲小纪秩然焕然则治化之盛又孰有过于此者乎金玉追琢由勉勉之德而尽美四方纲纪由追琢金玉而后成论圣世之隆治非悠久不息之化其何以致之○夫文质不可以相无而亦不可以偏胜人才作兴于文王之世有德有造彬彬济济其文质固可美也而文王以纯亦不已之诚运悠久不息之化裁其过引其不及所以纲纪四方之治而纳斯民于大中至正之域亦无不尽其心焉盖磨砻淬砺以致其极精薫陶鍜链以变其素质必使英华外焕乎其有章和顺积中纯粹而不杂礼乐制度粲然而有交际之仪中正诚实浑然不见一善之迹夫如是则追琢金玉美其文质者至矣勉勉我王纲纪四方者至矣葢文质致美正所以成天下之治而勉勉纲纪实不外夫追琢金玉之功也【追琢金玉是兴勉勉其章其相是兴四方】
　　瞻彼旱麓榛楛济济岂弟君子干禄岂弟
　　土之厚者物自盛德之厚者福自隆旱山之麓土气之所积者厚而榛楛之生无事培养而自然茂盛文王以乐易之德积于中者厚故福禄来集不待用力而自然攸同
　　瑟彼玉瓒黄流在中岂弟君子福禄攸降
　　此章言非常之器必荐非常之味每以类而相从故非常之德必得非常之福亦以类而相从也夫物之可寳者莫如玉而琢玉以为圭瓉又寳器之中最贵重者固非常用之器矣味之美者莫如酒而醸秬黍郁鬯以为黄流之酒又酒味之中最贵重者亦非常荐之味也以瑟然之玉瓒而黄流乃注于其中是非常之器与味以类而相从也文王以徽柔懿恭之德而为雍容和厚之容其乐易气象固非常人可得而比也禄位名寿之并得康宁好德之咸齐亦岂常人之可及哉以岂弟之圣德而福禄同降其躬岂非非常之德与福亦以类而相从者欤
　　鸢飞戾天鱼跃于渊岂弟君子遐不作人
