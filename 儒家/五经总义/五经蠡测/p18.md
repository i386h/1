<!-- { "loadSidebar": true } -->
　　泂酌彼行潦浥彼注兹可以濯漑岂弟君子民之攸墍此诗言水之无源者尚可以资民之用则德之有本者宁不可致民之安【上一截説得最轻下一截説得极重彼之最轻尚可取以为用则在我之最重者当必有所深赖也夫行潦之水朝满夕除乃无源之水本无用之物今而取彼而注诸此犹可以餴饎与濯噐之用况成王以岂弟之徳乃其本性之所固有而膺天子之命安可不为民父母为民所归而使民安息乎此诗人之意也】
　　凤皇于飞翽翽其羽亦集爰止蔼蔼王多吉士维君子使媚于天子
　　灵物之瑞世必择所止以栖其身贤才之用世亦必择所从以尽其心盖王者之瑞固不时出而明良相逄亦不苟合也凤鸟非太和不出今集于所止而泰和雍熙之得其时也贤才非明君弗致今媚于天子则以成王在上车马众多以尽其礼以引以翼以行其道夫然后可以委质而尽其忠爱之心也【旣曰维君子使又曰媚于天子葢引君当道以行己之志非媚悦取容之谓也○集传云媚顺爱也顺者顺天理也乃所以爱其君非顺君之令也】
　　卷阿説
　　王者当隆治之时而适游观之乐故大臣形于咏歌而寓陈戒之意夫人之情孰不知恐惧修省于草创多事之时而常怠情放肆于治安无事之日成王承文武周公重熙累洽之余而享盛大无穷之业抚四海之无虞览宇宙之清泰有卷者阿逶迤坦荡地之胜也飘风自南时方长养气之和也于斯时也厐臣硕辅济济跄跄相导前后来游来歌吟咏性情以畅其和乐之情梧桐生于朝阳而凤鸟适来鸣于髙冈之上以昭灵瑞之应隆古之治未有加于此时而人情之乐亦未有过于此者也召康公盖有见乎此正人心盈满之日而怠心易萌之机也此其所以不已于言继王之歌以寓其陈戒之意也欤其意以为王之来游来歌于卷阿之上伴奂乎王之来游也优游乎王之休息也使尔遂其性命之正似上世祖宗善始而善终信乎其可乐也尔土宇版图奄有四海可谓甚厚矣使尔得遂其性常为百神之主又信乎其可乐也尔之受命且绵延而不絶矣尔之福禄又安固而不摇矣使尔得遂其性而其福纯一而不贰悠久而无穷又岂非其可乐者欤凡若此者皆人君之所大愿欲而不能以自致者今王皆抚而有之其乐当何如哉所谓广王心而歆动者此也然其所以致此者亦有由焉固不易得也亦非苟得也亦不可恃此以为可以常得而不加修省于吾心也盖惟有冯翼之才以分我任之寄有孝德之臣而托辅弼之重夫然后四方以我为则也惟其能修己之德仰之则颙颙卬卭而尊严即之则如珪如璋之纯洁闻望着于外而无有不善故四方以为我纲也一则资于人一则责诸己固皆人之所可勉者至于凤鸟之来则王者之瑞有非人力之所及者又不可以不思也夫凤皇之飞必择所止而蔼蔼吉士必忠爱于其君凤皇之飞上至于天而蔼蔼吉人必仁爱于民其理非二致也梧桐生于朝阳有菶菶萋萋之盛而后凤皇来鸣于髙冈有雝雝喈喈之和王朝有车马礼物之多然后可以待多士而使之尽忠以事君而爱民其理亦相类也自五章至卒章则所谓致福禄之由也成王观凤皇之鸣于梧桐则当备车马之礼以待贤士思在己有福禄之盛则当思贤才以当引翼之任必使在廷常有冯翼孝德之臣在己常修颙卭圭璋之德车马之礼常有【阙】君臣之和协常如梧凤之萋雝夫然后得以伴奂优游以长保其皈章之厚福禄之康也苟为不然则满足之气盈怠惰之志长治日退而乱日进矣虽有福禄之盛其可以常得乎此则诗人陈戒之意也【周家自后禝公刘以农事开国传至太王王季文武周公累圣相承以及成王制礼作乐天下无一物不得其所颂声作而灵物至太和之盛至此极矣治乱相寻气数之常故卷阿居正大雅之终民劳繋于其后而雅变矣匪风下众居变风之终乱已极矣故繋之以豳勤俭质实治之所由兴也卷阿之后系以民劳民劳于下乱之所由生也圣人之意微矣下泉后有豳风如易复卦一般卷阿后有民劳如易姤卦一般诗可以观亦须如此看】
　　民劳
　　【详味此诗葢朝廷始昬乱之时其时文武周公之道典章法度粲然具在非不存也在朝之臣老成才徳非不有也但王心暴虐弃旧章而不顾踈斥老成而不用而其所任以政者乃少年不更事之人是以民劳于下而政乱于上其时若召穆公凡伯之徒又皆世臣与国同休戚者言不行谏不听义又不可去故其热中之情而为恳恻切直之辞一语责之旋以二语劝之不厌繁复惟欲其有所警悟而改纪于其政所谓乱世之音怨以怒其政乖此类是也】
　　价人维藩大师维垣大邦维屏大宗维翰怀德维宁宗子维城无俾城坏无独斯畏
　　此章言人君所恃以为安之具非一而有本末轻重之伦焉固当常加修饬以防其弊也夫人君不能以独立必得贤才众庶亲踈逺近维持夹辅然后可以安居若大人大邦大众大宗宗子皆国之所有而人君所恃以为安而不可偏废者犹都邑之有藩垣屏翰城而后可以安民居也然必已有其德然后得五者之助苟无其德则众叛亲离五者不得其用而孤危矣是则徳者本也五者之具末也五者之中宗子为重四者为轻犹藩垣屛翰皆统于城之内也四者之中怀德又为重而三者为轻也故价人维藩首言之而宗子维城特详于怀德之后诗人立言各有以也人君必先得大德之人以为辅然后己德克修施之于家而家齐推之于国而国治笃近而举逺居重以驭轻宗族辑睦侯邦率从自能得多助之效而君国皆赖以安矣苟或左右匪人而己德不修则宗族弃之而亲离侯邦不服而众叛为君孤立于中而危亡可立而待何可以不畏乎五者之具各适其一器之用而怀徳独谓维宁者德之效广不可以一器名也【孟子曰得道者多助失道者寡助多助之至天下顺之寡助之至亲戚叛之此之谓也】
　　敬天之怒无敢戏豫敬天之渝无敢驰驱昊天曰明及尔出王昊天曰旦及尔游衍
　　此章言为民上者固当谨天变而不敢慢尤当畏天监而不敢忽盖天日变于上而震怒者此其迹之着而可见者也是宜加谨而不敢慢矣至于天之聦明监视于人者乃其理之微妙不测而无形声之可见闻者也于其不可测者知其理之无所不在而不敢忽焉则无时而不谨矣【此诗自首章至六章反覆戒譬至矣尽矣末二章乃告以经邦之要事天之诚诗曰神之格思不可度思矧可射思此诗曰昊天曰明及尔出王昊天曰旦及尔游衍为此诗者其亦卫武公之流与】
　　抑抑威仪维徳之隅人亦有言靡哲不愚庶人之愚亦职维疾哲人之愚亦维斯戾
　　此卫武公自言其修省之辞旣明夫表里符騐之不可诬复析言人品贤否而思自励也盖容貌辞气乃德之符观其着于外者慎宻而无失则其中诚实而端正可知且人品髙下有贤愚不同贤哲之人能敬其威仪理之常也今之称哲人者乃反效愚人而不知敬其威仪是无羞恶之心也苟能推羞恶之心必思勉为哲人而不肯甘为愚人矣此则武公自励之辞也
　　质尔人民一章
　　【抑诗大抵皆言修身之事一章言抑抑威仪二章言敬慎威仪五章言敬尔威仪八章言淑慎尔止不愆于仪五章言谨言已详七章専言谨言之得失则谨言谨行为修身之要可知矣】
　　荏染柔木一章
　　此章言人君自修之道托物而喻谦抑质人而騐贤否也然人未有不谦柔受言而能进其德者譬之于物荏染柔忍之木方可纶丝为弓而成器若刚脆之木则不能成矣惟人之修身亦然谦卑巽顺纳諌受言则过而能改善言日闻而可以为进德之基苟或刚愎自用则善言不闻过不能改而终无以入德矣是以贤哲之人告以善言则虚己听受而顺以行之昬愚之人则不以为信拒而不受人之贤愚其悬絶也若此为君子者固必勉效哲人而勿为愚人也托物理而喻矫揉修治之功论人品而冀思齐自省之效武公其贤矣乎【此诗乃武公修身之事于柔之一字不一言而足一则曰敬尔威仪无不柔嘉二则曰辑柔尔顔三则以柔木兴恭人是知谦己受言乃修己之要而悻悻自好实学者之大病也后章曰民之靡盈即温恭虚己之谓诲尔谆谆听我藐藐正所谓覆谓我僣者亦终为愚人而已矣孟子曰訑訑之声音距人于千里之外其亦异乎告之话言顺徳之行者矣】
　　亹亹申伯一章
　　此章言诸侯有常职欲继世而为法于人大封有常典欲传世而垂法于后也王者封建诸侯已亲命之以继述之意复命大臣行旧典而授以永久之规不惟使诸侯以祖宗之心为无愧于旣徃又欲诸侯以天子之心而传之无穷也
　　仲山甫之德柔嘉维则一章
　　此章言仲山甫之贤惟德性之禀有尽美故其所着所存者无不善惟知行之学有兼至故推而事君从政亦无不宜也不有资质之美固无以为进德之基不有学问之功亦何以致用而措之事业哉○德性之美纯乎天故体之所具无不善知行之学尽诸己则用之所施无不宜葢称大臣之贤旣有美质而加学问之功宜其得君以行其道也【此章言天生烝民有物有则乃天所付与于人本然之善者也在大学则为至善在中庸则为中此章言柔嘉维则正承上章有则而言惟圣人为能践形则自然不过于则仲山甫柔嘉维则无过不及之差亦可谓大贤矣非资禀能全其天命之本然未易及此令仪令色容貌之着于外者善也小心翼翼诚敬之存于中者有常也古训是式多识前言往行以致其知威仪是力职分之所当为者勉而行也天子是若推以事君明命使赋施于从政也】
　　王命仲山甫式是百辟一章
　　此章论大臣之职无所不緫而有内外详畧之差葢以辅君为重也夫仲山甫之出使为城齐而行吉甫举其职于赋政于外特一言之至于式百辟保王躬为王喉舌屡言而不一言焉可以见大臣之职以朝夕匡弼为本而出使于外特一时之用耳
　　肃肃王命仲山甫将之一章
　　此章言大臣出使而能察政治之得失者由其不防已而勤于事君也盖明德以正己者治人之本也苟己德之未明则是非之或昧在我之所行尚无以知至理之所在而得君之心况望其出外而能辩侯邦之善恶乎
　　人亦有言柔则茹之一章【第五章】
　　贤臣之能用其中甚有异于常情也然中道最难执守而常人之情未有不倚于一偏者惟贤者能全其物则之理而本然之权度精切不差是以能持守中道而不陷于一偏也【此诗首言天生烝民有物有则民之秉彜好是懿德乃一篇之纲领下章所称仲山甫之徳皆言其能全物则之理二章言柔嘉维则正承上章而言四章言明若否明哲保身五章言不茹柔不吐刚六章言能举其德皆言能全其本然物则之谓常人拘于气质不失之太刚则失之太柔茹柔者刚之过吐刚者柔之过仲山甫不茹柔故不侮鳏寡柔而得其中也不吐刚故不畏彊御刚而得其中也所谓柔嘉维则是也柔不过其则则刚亦不过其则矣书所谓强弗友刚克爕友柔克者即不吐刚不茹柔之义洪范言二五事章貌言视听思各有本然之则而三徳之用复详于后此诗首言天生烝民有物有则而后言柔嘉维则不吐刚不茹柔其义一也】
　　仲山甫出祖四牡业业一章
