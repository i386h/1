<!-- { "loadSidebar": true } -->
　　使臣饬其仪而心若不胜任使臣修其仪而才必能终任若不胜任者其心常不自宁而必能终任者其事信可夸矣盖贤臣奉命而出使必其才足以当大事始命之也盖贤臣之心未尝恃此以自安也仲山甫出郭门饮饯之礼四牡则业业然而不敢缓征夫则防防然而不敢迟所以汲汲然整饬其仪者何哉盖由仲山甫之心致王命而愼重其事心之所常怀若有所不及故耳虽然以仲山甫之贤足以当斯任无疑矣于是观其四牡则彭彭然而壮盛听其八鸾则锵锵然而和鸣所以修其仪若此其盛者果何为哉盖王命仲山甫将徃筑城于东方也若是则仲山甫之贤信足以当任王命非谬举使臣不徒行礼仪盛备非徒设必能成功复命而足以荣耀于一时矣业业之四牡非有异于彭彭之四牡也锵锵之八鸾又即征夫之所乘也在仲山甫之心而观之则黾勉而无敢慢在时人祖饯而观之则夸耀而可荣四牡一物耳征夫八鸾一人耳惟心之所思各异而形诸容顿殊非仲山甫之贤固不及此非吉甫之贤又安能深知其理而为咏歌若是哉【业业亦有恐惧戒慎之意与防防之义方相属业业防防乃饬戒其徒不敢稽缓之意若彭彭锵锵便自有张大雍容气象不同矣】
　　奕奕梁山维禹甸之有倬其道一章
　　此诗乃韩侯继世为君初入觐于王而王始锡命之为诸侯也此首章言地利出于前圣之功旣加锡命而使之尽继述之道侯爵出于时王之制又加申戒而使之勤方伯之职盖王者分封班爵正欲其世守封疆以藩屏王室故不惟使嗣君以祖宗之心为心纉承旧绪而无愧于徃昔尤欲诸侯以天子之心为心勤修乃职而无负于君也【此章当作三句一韵读意亦随之言大哉梁山为韩国之镇其下井里沟洫秩然有伦甚明如许皆由禹治水之功也禹之防治此者将何为哉盖以闻万世生民之利也今韩侯受封于此防其泽而享其利知禹治水之艰难则当爱寳此山常使垦治无荒可也此第一截次言诸侯世子居丧称子不敢称君三年防毕以士礼入见天子天子锡命而归始称诸侯故王亲命之但汝祖考所旧服行之事当尽其继述之道可也能继祖考之事则亦能修禹之功矣此第二截又言继世为诸侯者必得王之锡命然后为君此时王之制甚重典也固不可少有怠心而荒弃朕命必夙兴夜寐无有懈惰敬恭所居之职庶不废朕命也此第三截末又申戒之言朕命甚严不可更易汝不惟修国中之事逺方有不庭之臣更宜榦正之使来庭然后能尽方伯之职然后能藩屏王家则朕命永不易矣意谓倘或不能尽其职则朕命亦有时而改易也此含规戒意此第四截无废朕命下二句所以终上一句之意朕命不易下二句所以终上一句之意觧字与位字据本韵已可叶易字与辟字叶分晓易字若作难易之易误作更易之易叶文意更明白】
　　溥彼韩城燕师所完【至】赤豹黄罴
　　此诗言侯国旣有前人之成绪则继世当益修其职贡也【此诗首章与卒章之意相表里二章専言韩侯入觐天子命之继世为诸侯而锡以车马章服之盛也三章専言韩侯归国而王朝有送饯稠叠之仪也四章専言娶韩姞而姞之生出于贵族而来嫁多仪也五章言韩姞嫔于韩而韩土有富盛之可乐也首章之意言奕奕梁山有倬其道皆禹平治之功今韩有其地当思禹之功常使其地垦治可也昔韩受封乃同姓之国实为王室藩屏今韩侯受命王亲命之纉戎祖考则当思不坠祖宗之业可也继世为君出于今王之命又当夙夜不怠勤于其职有不庭之方则榦正之以辅助王室可也不然则怠厥职废王命坠前人之业王命有时而改矣末章溥彼韩城燕师所完汝思召公昔日之劳当益修其城池可也此即首章禹甸梁山之意以先祖受命因时百蛮故王锡以追貊使奄有北方之国而为之长汝思祖宗受命于先王之时当益修方伯之职治其赋税而贡其方物也此即首章纉戎祖考榦不庭方之意中四章极言可乐之事以歆动其心首尾二章皆有告戒意谓王朝锡饯之盛仪韩侯娶妇之冨庶诚为可乐必如首章卒章之言修其职业无愧于祖宗王室然后可以保其所乐不然则废其职虽有其乐亦不能永保之矣此则诗人之意古人立言慎宻如此】
　　王命召虎来旬来宣一章
　　此章言王者命大臣以经营逺方欲其尽继述之道则必崇报功之典也

　　五经蠡测卷四
<经部,五经总义类,五经蠡测>
　　钦定四库全书
　　五经蠡测卷五　　　　明　蒋悌生　撰
　　毛诗
　　周颂
　　于穆清庙肃雝显相济济多士秉文之德对越在天骏奔走在庙不显不承无射于人斯
　　即其地而观助祭德容之盛则先王德泽之在人心而不可忘者可知也盖宗庙所以萃人心之地也文王不可得而见矣而德泽之在人心者固有在也今也即清庙之地而观之则见其助祭之诸侯旣尽其和敬之容而执事之臣又皆能执行文王之德对越在天之神旣能尽其纯一之诚奔走在庙之主又能各执其事而无失苟非文王之德入于人心者没世而不忘愈久而益着何以能使人承奉不怠若是哉噫观人心所萃之地其可以昭圣德之所在矣
　　维天之命于穆不已于乎不显文王之德之纯假以溢我我其收之骏惠我文王曽孙笃之
　　天道深逺而无穷圣德纯一而不杂所以称賛文王者无他辞但曰文王即天也后王对越之顷所以冀望怙冐之意显如在上而期于无穷也
　　烈文辟公锡兹祉福惠我无疆子孙保之无封靡于尔邦维王其崇之念兹戎功继序其皇之
　　王者于助祭之诸侯旣加归德而思其在己者保守于不穷复加戒饬而欲其在彼者亦光显于后世夫王者之建侯何莫非藩屏王室欲其与国咸休歴世无穷者而国家盛大之福亦莫非祖宗积功累仁之所致今乃归德于诸侯而以锡福为烈文辟公之功盖前人创业之艰难故我今日得以告成功于神明而来助祭之诸侯苟非兄弟甥舅之国则常左右先王以共承王业勲劳着于王家者也而又可防乎所谓锡祉福念戎功者葢非虗誉也今我旣蒙其功而使我之子孙世世保守而勿失矣我其可不使辟公之子孙亦世世保守而益大其业乎必也克俭于家谨尔侯度无厉民以自奉宜节用而爱人夫然后为天子所尊崇而继序益大其业也始也归美于诸侯而思我之子孙保守于不穷终也致戒于诸侯而欲诸侯之子孙亦保守于永久成周之天子诸侯交相亲爱之情至矣
　　维清缉熙文王之典肇禋迄用有成维周之祯
　　此诗言王者能日新旧章积久而成一代之典实国家之大庆也夫圣人作为法制以遗后人正欲后人守而勿失以爲后世法也后王诚能举先王之旧章旣清明之又缉熙而光明之使自始祀至今愈久而益彰定为一代之典籍真可以成功告于神明矣国家祯祥孰大于此
　　天作髙山太王荒之彼作矣文王康之彼徂矣岐有夷之行子孙保之
　　地利出于天而成于累圣之功后王当保守而勿失也夫王者创业而至于守成其积累之难夫岂一朝一夕之可致哉岐山之高大山河险固土地腴饶乃鸿荒以前出于天之所造也天能作之而不能治之太王能治之而不能久安之及至文王承太王王季之绪政治日隆归附日众然后昔日险僻之岐山今为平易之道路为子孙者览天造之肈设念积累之艰难虽有贤圣之君亦不能以一世而成必也圣祖神宗相继而出然后成今日之丕绪则思所以保之者宜无不尽其心矣
　　昊天有成命二后受之成王不敢康夙夜基命宥宻于缉熈单厥心肆其靖之
　　天有定命而累圣开于前后王当尽继述之心而安天下也夫前王创业之难与后王守成之难皆甚重也自后王而观之则前创业之难既已徃矣而守成之难正后王所当尽心也是以不敢宁居夙兴夜寐求所以积累于下以承借于上当宏深而静宻宏深则为广大深逺之计而非狭隘近小之谋静宻则有沉潜周致之虑而无更变罅隙之失非宏深则不能承载在上之重而易倾非静宻则无以安帖前定之规而易摇使文武之道继续光明常久而不息尽其继述之心不敢少怠故能安靖天下而保文武所受之成命也惟其不敢康是以尽心于宥宻之务惟能尽其心故能安天下而告成功盖尽心者不敢康之本而肆靖者基命之效也
　　我将我享维羊维牛维天其右之仪式刑文王之典日靖四方伊嘏文王旣右享之我其夙夜畏天之威于时保之
　　王者祀祖配帝之礼极情文以格夫神者其分殊致诚敬以保其眷者其理一故备仪以格天之辞不敢必而法祖格神之辞若可必天尊而文王亲其分殊故也至于夙夜畏天以保天与文王眷顾之意则天与文王无间也夫天人之分逈殊而赫赫在上之威不可以轻防故奉持其牛羊以进享虽或尽其纯角肥充之牲而冀上帝之居歆诚未敢自谓必然也至于祖宗一气而分血脉流贯对越之顷事死如事生况我又能法祖以安四方以此情而致祭告之诚则洋洋在上绥我思成若有以见其必然矣尊莫如天畏天所以畏文王也亲莫如文王法文王所以法天也天与文王一也【传引陈氏説以郊祀后稷以配天为尊尊以宗祀文王于明堂以配上帝为亲亲然此章二节本文已自有尊尊亲亲之义二説宜并用】
　　仪式刑文王之典日靖四方伊嘏文王旣右享之我其夙夜畏天之威于时保之
　　尽继述之道而能感格者其心无所不足存敬畏之诚而思保守者其心不敢自足大抵古之贤王未尝以政治之旣安者为足恃而毎以命之不忱者为难保是以安逸放肆之情未尝少纵于治定功成之日而戒谨恐惧之意常存于四海无虞之时成王能法祖安民而文王来享锡之以福已可必矣于斯时也宜若可以少安而自逸而成王之心不敢以是为足恃也敬谨之心无所不至夙兴夜寐常存戒谨畏天之威赫赫若临求所以保天与文王降监之意固未尝少息也【夫人心莫善于不自恃莫不善于有所恃盖有所恃则骄骄则怠心生怠心生则肆情纵欲无所不至治日退而乱日进矣不自恃则知惧惧则善心生善心生则思患预防无所不至可以持盈守成愈久而不失矣】
　　明昭有周式序在位载戢干戈载櫜弓矢我求懿德肆于时夏允王保之
　　革命之君廵狩天下敷一代黜陟之典而示以偃武修文之意则信乎其能保天命矣盖赏罚者人主之大柄而文敎者尤武功之后所宜崇也今武王于革命之初巡狩天下旣以庆让黜陟之典以序四方来觐之诸侯且告之以櫜弓戢戈以示兵不复用将求美德布于中国以益修其文治则经纶天下之大经大法备矣信乎武王之能保天命也○夫当武功戡定之初天下之人去昬而就明革故而鼎新方将精白一心延颈洗耳以听新主之号令以迓隆平之化而王者亦思洗涤磨刮革厘旧俗损益斟酌礼乐刑政以与天下更始于斯时也苟非明一代之典布维新之令使庆赏刑威咸适其宜文武咸备不逾其则亦何以新天下之耳目耸四方之观听使之心悦诚服朝觐而述职者哉
　　实右序有周薄言震之莫不震叠怀柔百神及河乔岳允王维后明昭有周式序在位载戢干戈载櫜弓矢我求懿德肆于时夏允王保之
　　推天眷之隆而主人神者其克君为可信明一代之典而敷文敎者其保天命尤足信也盖为君者人神之主而赏罚文德又王政之大纲也上天之眷顾固于人神之依归而騐之而所以得天心而保天命者又岂有出于刑赏文德之外者哉
