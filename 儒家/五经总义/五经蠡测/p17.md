<!-- { "loadSidebar": true } -->
　　言不出于人也又能自明其明德而无物欲之蔽斯可以为出治之本故见诸设施则于虑事用人之际敎令刑法之施绥来御众之道莫不各当其理焉盖其德音之清静者由乎中心之制事而六事之兼能者由其已德之克明也
　　帝谓文王无然畔援无然歆羡诞先登于岸宻人不恭敢距大邦侵阮徂共王赫斯怒爰整其旅以按徂旅以笃于周祜以对于天下
　　圣人有天徳而造道之极至故能正人之不正而成王业也盖圣人之心纯乎天理而无私系其知觉已止于至善之地故其见诸行事初不溺于血气之私而皆为天理之当然也【畔援舍此而取彼也歆羡肆情以狥物也以迹而言文王居岐而兴兵以伐宻在周之京而取宻作程邑甚有似于畔援歆羡也以心而言则帝谓无然者受天之命而秉天徳其伐宻作邑乃因宻人有罪可怒而怒之奉行天命而为天吏初非有舍此取彼肆情狥物之心也下章夏革声色之义意同】
　　依其在京侵自阮疆陟我髙冈无矢我陵我陵我阿无饮我泉我泉我池度其鲜原居岐之阳在渭之将万邦之方下民之王
　　王者之民大而无外故都邑虽有定制而声教初无限量也王者居中而御四国夫岂有心于广土众民之计哉而声敎所及人心之归自无彼此逺近之间莫不囿于一徳之域而岂有一民一地或出于圣人德化之外者哉此圣人之服人不尚威而尚德而人之服之亦非力服而心服也○文王安然处于周京初无辟土地之心也而伐宻之师侵自阮疆所陟之冈皆曰我之陵阿我之泉池无有据其旧境敢陈兵饮水而拒我者文王曷尝有意于此而亦岂期而然哉彼此之民自以周而相我而不外于文王耳及夫上地旣广人民既众其势不得不迁都以容之于是乃度其鲜美之原迁都于岐之阳而作程邑焉其都邑之制亦不出乎渭水之侧而声教所至则虽万邦之广同一归向而皆以文王为下民之主焉噫文王处于周京之中安然无为而共阮之地来归自有不可遏之势程邑作于岐阳之侧本有疆境之限而万邦归向同有不自外之心非圣人之德何以致之【普天之下莫非王土此天子之常制也文王为方伯安得以此法而视天下哉而逺人之归自不外于文王之化葢普天之下莫非王土者王制之所同而逺近同归无分人已者圣化之所独我者周人自相我也亲文王之辞也汤东征南征而他国之民皆望其来曰徯我后亲汤之辞也夏国之民未属于汤而皆以汤为我后阮疆之地未属文王而皆谓我陵我泉万邦之国尚属于纣而皆以文王为下民之王夏民之亲汤犹殷民之亲文王也虽然夏民归汤而汤不得终辞殷民归文王而文王率之以事纣此汤所以有惭徳而周之德所以为至徳也欤】
　　帝谓文王予怀明德不大声以色不长夏以革不识不知顺帝之则帝谓文王询尔仇方同尔兄弟以尔钩援与尔临冲以伐崇墉
　　圣人惟其禀天德而无我故能奉天讨而正人夫圣德渊微不尚夸大不系己私而纯乎天理故人有违理而得罪于天者则奉辞而致天之罚也夫兴兵而伐国可谓声色之暴着而有迹之见闻亦可谓张大而将有变革之事焉其实则因人之有罪而奉天命以伐之使同归于帝则而已非有意于作为而造此声色夏革之事也内而正己则理禀于天无有作为而全其天德外而正人则令出于天奉行天讨名为天吏圣人一动一静莫非听命于天岂有私意作为于其间哉【传曰夏革未详窃谓夏者大也四时之夏华夏之夏皆以大而得名革者变也除旧更新之义言文王不以张大变革之事为可长也传所谓不暴着其形迹亦含此意不识不知不作聡明也皆圣人无我之事也询者问之详也询尔仇方问其罪之当讨同尔兄弟牵与国而协心仇方崇侯虎也兄弟逺近诸侯之归周者也询尔仇方同尔兄弟声色之见闻于人甚矣以尔钩援与尔临冲以伐崇墉则于诸侯将有变革之事伐崇而作丰邑正除旧更新之事所谓革也上文帝谓之言不以声色不长夏革下文所言却是声色夏革之事盖自常人以迹而观文王则若有其事自上帝以心而察文王则文王初无是心也禹治水八年于外乃曰行其所无事文王兴师伐崇而曰不大声色不长夏革盖亦行其所无事而非用智自私也○此诗于文王伐宻伐崇之事皆以帝谓辞见文王所为即天之所为若后世以常人之心而度文王则失之逺矣】
　　临冲闲闲崇墉言言执讯连连攸馘安安是类是祃是致是附四方以无侮临冲茀茀崇墉仡仡是伐是肆是絶是忽四方以无拂
　　王者之行师虽有先后缓急之序而逺人之归德初无彼此逺近之异也【其始缓攻将以致附而徳来之也及其终不服然后肆兵攻之此先后缓急之序也然其始之缓而四方无侮终之急攻而四方无拂即其逺近之间也○始也虽曰缓攻而有执讯攸馘之志则于缓之中而行师之法未尝全废终也虽曰急攻然师之再至因垒而降实未尝有肆伐絶忽之事但示之以威苟不服则必杀而灭之之意耳是于急之中而仁爱之意未尝不行乃缓急相须恩威并济此王者之师也○案皇矣一诗八章首章言天徧观四方求贤君而终归于岐山二章言帝迁明徳天立厥配三章言帝省其山帝作邦作对四章言帝度王季之心五章言帝谓文王无畔援歆羡以及伐宻七章两言帝谓文王以及伐崇以见周家王业自太王迁岐之初以至文王受命之日其间地势渐辟人心寖归存心处事之方抚众临民之道近而父子兄弟夫妇之间逺而邦国戎兵之变无一非天所命而非人之所为也】
　　经始灵台一章
　　此章言圣人之使民盖有不令而自从抚之而益亲者矣文王之作灵台也方其经度之初而民之闻之已自相率其役趋者众而用力齐乃至不终日而成功可谓不令而从矣而文王之心恐伤民力复抚而谕之曰筑台固所当役也然今兹经度之始渐次而成可也何至急遽如是无乃伤民力乎民闻其言而来益众治之益勤如子趋父事而不可遏也夫下供上役则作止有程而劳息有节子趋父事则不遗余力而遂忘其劳噫台有常制而得灵异之名君有常尊而施父子之爱文王德泽之在人心盖已久积于未作灵台之前而庶民之趋事劝功特形于经始灵台之日文王视民如伤之仁又发于经始勿亟之辞而庶民亲戴父母之心尤有出于通力竭作之外岂惟庶民以文王之心爲心而文王实能以庶民之心为心也【太王迁岐之初筑室之际百堵皆兴鼛鼓弗胜文王经始灵台之时庶民子来周家之得民心其从来逺矣】
　　王在灵囿一章
　　圣人及物之仁随处充满而民乐其乐也文王在灵囿灵沼而禽鸟鱼鳖之各得其所也如此禽鱼自知其乐而不知其所以乐皆出于文王之仁文王有囿沼禽鱼之乐初无渉于民而民述其所有以乐其乐一和气之流行而文王爱物之仁万物各得其所之妙隠然自见于言外而岂徒曰台池鸟兽之乐云乎哉孟子曰古之人与民偕乐故能乐也
　　下武维周世有哲王三后在天王配于京王配于京世德作求永言配命成王之孚
　　王者承世德之盛旣居中而对在天之神王者尽继述之道惟顺理而服天下之心周家圣圣相承所以受命而造周者亦惟合于天而信于民耳后王所以纉其绪而对其神者亦岂有出于天理民之外哉盖三后在天之神昭著而不已者同此一理而后王之配于京而成其信者同此一天但上天之神固不可得而测度而人心之理固可得而推求惟长合于理而信孚于民斯可以对其神而无愧于前人矣
　　成王之孚下土之式永言孝思孝思维则媚兹一人应侯顺德永言孝思昭哉嗣服
　　此二章言王者以孝治而天下化斯继述之道着矣夫孝者根于人心之所同然者也武王躬行于上而心纯乎孝以是道而化天下亦惟因人心之所同然者而振作兴起之故能为法于天下而民信之亦莫不兴起于孝而亲戴于其君继述之善又孰有明着于此者乎
　　昭兹来许绳其祖武于万斯年受天之祜受天之祜四方来贺于万斯年不遐有佐
　　此二章言武王善继述故禄不穷人心归故得多助【案此诗六章毎章皆承上起下之辞然大意实作三段一章二章言武王尽继述之道三章四章言武王以孝道化天下五章六章言武王为天人之归五章所谓昭兹来许绳其祖武只是言武王虽已徃而其德犹显著于来世盖由武王能继其祖之迹耳若如朱传作来世能继其迹则昭兹作一句来许联下文作一句恐文意不顺亦与前后章文意不协】
　　文王之什凡十篇【郑谱谓以上为文武时诗以后为成王周公时诗朱传言其误今详其意郑谱只欠一言字亦可略也】
　　行苇首章爱物尽其仁而使遂其性亲亲笃其义而得遂其情其理初不殊也苇虽易生之物而生于道路经行之地固难以遂其生必也人加爱防勿使牛羊践履之然后得遂其性方苞方体渐至畅茂而其叶泥泥然矣兄弟虽骨肉至亲然一体之分渐长则渐疎必也人笃其义当相告谕勿至疎逺然后得以肆筵授席以遂其懽洽之情【此诗首章槩言人当笃于亲亲之义然后得以全其懽会之恩二章言既燕则有侍御之多品物之盛礼行而乐作三章言因射而饮而归重于敎卒章言养老之厚意于祝颂之中又有期望之意所谓以引以翼望其引导辅翼归于善道亦非苟为燕乐也】
　　其仆维何厘尔女士厘尔女士从以孙子
　　诗之祝颂多矣小雅天保大雅既醉二诗专为臣祝其君受福之诗篇中吉祥可愿之事不一而足天保篇终以民之质实无伪为君之福此诗卒章以厘尔女士为君之福最为善颂而非溢美也诗人盖有见夫太王至岐之初爰及姜女以胥宇而天立厥配受命旣固着于皇矣之篇继而王季克明其德又得太任为贤配而乃及王季维德之行形于大明之雅又继而文王之圣又得太姒为配故窈窕淑女君子好逑既居于正风之首又继而武王之圣邑姜治内而乱臣十人有妇人焉纪于鲁论之篇盖自上世帝王代有圣子神孙闺门之内又有淑女淑媛以为妃匹未有若成周之盛者也
　　干禄百福子孙千亿穆穆皇皇宜君宜王不愆不忘率由旧章
　　此承上章言祝其君受福不惟申颂于其身而又及其子孙愿其子孙之多且贤也【千亿数之多也穆穆以下言其贤也多而不贤或失道而坠绪贤而不多或寡助而孤立多而又贤则所谓百福不足言矣】
　　笃公刘
　　首章【言公刘惟厚于民事故必侍兵食既足而后为迁都之计也】二章【言公刘既能相土以居而顺夫民又能亲劳于役而忘具势】三章【言公刘于相上之时虑无不周故定都之日愿无不足夫人之作事惟创始之时谋审而虑熟故功成之日莫不副其所欲而无一毫悔咎也公刘之始至自下而观则逝百泉而瞻漙原自上而观则陟南冈而觏于京其深谋逺虑可谓审而不苟故定都之后所需非一有居而处者有庐而旅者有言其所言者有语其所语者皆足以取给而称其所谋始也不惮其劳而致其深思逺虑之计终也享其成功而又以慰其上下賔主之心非公刘之厚于民何以能此】四章【言公刘落成以燕其臣不惟礼意足以娱其身而法制又有以系其心也】五章【言公刘能因天地自然之利以定居邑又详于兵食一定之制以广其业也○三单单字朱传未详恐只是三军字之误古者大国三军】六章【言公刘于迁都之始惟能备器用以立其基故定都之后斯能致富庶以广其业所谓緫叙其始终也】
