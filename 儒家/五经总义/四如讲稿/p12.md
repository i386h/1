<!-- { "loadSidebar": true } -->
　　孔颖达正义曰垂衣裳者以前衣皮其制短小今衣丝麻布帛所作衣裳其制长大故云垂衣裳取诸乾坤者衣裳辨贵贱乾坤则之上下殊体
　　周礼司服注疏云凡冕服皆衣纁裳干为天其色坤为地其色黄但土无正位托于南方火色赤赤与黄即是纁色故以纁为名
　　胡安定曰干以阳刚之徳在上故为尊坤以柔隂之徳在下故为卑故作衣裳以分尊卑上下贵贱之等此盖取诸乾坤之象黄帝尧舜连言之者盖衣裳之起始于黄帝成于尧舜之时
　　蔡节斋曰干上坤下垂衣裳而治之义
　　朱汉上曰十三卦皆取重卦之象垂衣亦两象
　　陈乐轩曰书曰予观古人作服则舜之所谓十二章者自黄帝以来有之矣
　　或曰十一卦皆止就一卦取象独乾坤合二卦言者盖假借乾坤十二爻作一象以定上下之分非是一干一坤为两卦干在上六画古制衣六幅坤在下十二画裳分左右古制裳十二幅
　　荀爽九家集解説卦干为天章后有四一为衣坤后有八一为裳意中古及汉儒亦有合乾坤作一象而观者后世诸儒析之若析二卦作两处看是一个人着衣一个人着裳煞是碍理
　　愚谓此章义在变化不在衣裳十三卦为上下二篇之凡例而乾坤又为十二卦之纲领伏羲时但有隂阳之画未有文字可传何有卦名邪但既有此象便有此理圣人制器不待见卦而后知象而义自与象契盖者疑之之辞取诸乾坤者盖取其义非取其象与名也何谓取诸乾坤之义为治之道无他通其变而已曰通其变使民不倦者上古风气未开民淳事简及其既开人事迭变日趋文明圣人若不随时制作以通其变则人之视聴必倦惟通其变人事愈新斯民亦改聴易视乐于其中而无厌倦矣如下文舟楫服乗重门击柝臼杵弧矢皆变通之象夫生民日用之具非一人一日之力自无而有自简而详愈作愈备虽圣人而不可知之神实则犹造化神明之徳故民利用出入而彼自不知其所以然而然者既不知所以然而然则所作用皆得其宜也易一字句絶穷则变变则通通则久此九字三句絶盖易为道既变动不居则不应更有穷时但遇穷则知变尔既变则自通通谓行而无窒久谓与天地相为长久宜乎自天祐之吉无不利此引大有卦上爻为证如此则三圣人者垂拱于庙堂之上而天下自治矣若谓着一通衣裳坐于人上可能致治甚是无义然则取诸乾坤者何曰干极阳坤极隂是以乾坤至于六爻之极必有用九用六之文所以明其变通变神化取诸乾坤所以法其变惟通故神惟变故化通变神化不是两事但通其变犹有些子着力到神而化便是効验处其字与而字自有浅深在个里不倦与宜之四字亦然这一节上继往古下开方来正是过【阙】处黄帝尧舜便是防用这易所谓存乎其人是也
　　易大象
　　易更四圣阳画俱参隂画俱两伏羲易也六十四卦彖辞文王易也三百八十四爻辞周公易也上下经彖曰大小象曰系辞上下传文言説卦序卦杂卦孔子易也备矣易有此理便有此用在圣人有圣人用在贤人有贤人用学易者须能用易系辞下传举离至夬十三卦无非圣人前民用之事举履至巽九卦又无非圣人教人处忧患之事易道甚大百物不废政未易学况用乎学者学易用易当从何入曰先看大象易有圣人之道四居则观象玩辞动则观变玩占居则学易动则用易六十四卦三百八十四爻皆如此看又看大象之辞无一非理无一非用又未説到变占处象者像也每卦有上下故各取二象晓得説卦八象便晓得大象只是八象合做将去天象干地象坤雷山泽于震兑艮皆然水象坎又为云为雨火象离又为日为电风象巽又为木夫子合二卦象系以象曰又俱以人事取卦义此是教人用易故六十四象曰着六十四个以字以之为言用也言先王者七言后者二或专言大人或专言上其言君子者五十三有以在上言者有以在下言者有通上下言者皆体易道以为用而最切学者己分上事卦十有八赤子之心譬如蒙泉従山下出源头一防活水清清泠泠地欲充之须是果吾行欲浚之须是育吾徳又如升木従地中生竹萌土里迸出其进自然虽尚小在日长一日不觉髙大揠之助之非顺也暴之寒之非积也蒙象看下字出字方看果字育字升象看中字生字方看顺字积字又看小字育到果处方实小处不着工夫小何会髙大未也尊徳性必自道问学中来问学正要涵养不要表襮如风在天天大风小风以小物而蓄于大物之中无形无迹人孰见之乃柔行巽入于太虚之内此学逊志修乃来之义故以懿文徳懿字心最小徳要大心要小文徳只是徳之英华发外处如天在山天大山小天以大物而蓄于小物之内无圭无角人莫识之而草木生意各具一天此有若无实若虚道理故以多识前言往行以畜其徳前言即前圣之言往行即往哲之行多识方见大处愈多愈蓄初不自知其大未也一边学问又一边下克已工夫人不能皆圣人也安能无欲安能无过安能一一皆合于理君子之大壮莫若非礼勿履故取雷在天上之象君子之损不善以益至善莫先于惩忿窒欲迁善改过故取山泽风雷之象雷在天上恐惧修省之际此时此心千私百邪浄尽冰释独有天理横在胸次一或非礼断断弗履不亦强哉矫乎山静泽清吾之本性忿或起之如山之髙欲或诱之如泽之深一惩一窒是谓损之又损风烈则雷迅雷激则风怒二物盖两相益才迁善即改过既改过随迁善迅烈无留益自外来矣未也一言一话一饮食之防事至近而所系至大慎言语所以慎其出节饮食所以节其入山止物而雷动山下有物人之口最好动故喜言语嗜饮食而失其所以养大体矣观頥象者观其自养耳虽然有身则有家正家之道在正其身正身之道以诚为本火生者木木为火父风出于火火者风母譬家人然此象全在一自字上自者所由出之地诚其所由出也诚矣发此言件件皆实着之行事事有度或诚于始而不诚于终又非恒乆之道雷以时而发声风以时而顺相与无违何尝差爽所以为恒立者守固之谓君子之地方者止所之谓君子之止精神又在不易字上惟不易故恒方能思不出其位位即止其所止也止慈者父之位止孝者子之位思不出其位则为无邪之思否则逾分非据上下二艮此为兼山止而又止如何又着一思字止不是块然不动思处常在但思不敢过其分是谓止虽然身之所接有顺有逆处顺易处逆难何谓逆大过蹇困否坎之时是也水生乎木常也泽至灭木此水之大过乎常水吾能囘狂澜于既倒然后独立而不惧吾不与万物而俱流然后能遯世而无闷所谓大过人之行者天下非之而不顾举世不见知而不悔天下一人而已山上有水前陷后阻又何时哉行有不得者反求诸己积于徳者世不能乱反而愈修如临如履他奚遑恤蹇既险而不能前困又涸而不能济天地中间岂有常无水之理君子亦岂有常困之时委大命于当然致命也遂吾志之当为遂志也命在天者一毫人力不可加其间志在我者若厄穷时一切放倒斯无成矣泽涸犹可隂阳郁而不交可乎哉不交则闭四海一君隠将焉之处约养晦殆庶乎免惟能忍天下不可忍之穷斯能辟天下不可辟之难穷之不忍难之是辟辟未几而诱者至害随之矣俭徳二字正如药方相似不可荣以禄辞断断其严乎虽然遇险而思出险者又当何如人心惟危变诈层出矧居危俗易与为非一重险成二重险于水洊至之象似之君子则不然常吾徳行而已岂以险夷而改节前侯后吾之为吾者自若习吾教事而已岂以风雨而废学陈蔡歌吾之为吾者亦自若不二三之谓常熟温寻之谓习常如坎信习如坎重恶乎而不进徳虽然学在我教则以善及人之事此讲彼习于是乐莫乐乎朋友两泽相丽则水泉交润而互益二友相资则教学説乐而相亲兑者説不言説而言兑岂呻其占毕以为説哉虽然志不足以帅气其説也暂日知其所亡月无忘其所能其説也久健干徳下干亦干上干亦干干干相继而不息故久之行也健行健者天之干干自强不息者君子之干干此易开卷第一卦象不言干而言健者前百千亿万年后百千亿万年此干之运昼复夜夜复昼者健也不健则息矣君子亦惟自强故不息尧舜汲汲禹汤文武皇皇孔子俛焉孳孳此是圣人之干干弗得弗措弗明弗措人十已百人百已千方是学者之干干干干则圣矣圣则天矣傥学易而不知用诸我观象而不知取诸身奚学为昔有记学易堂者首尾俱不言易独言朝夕饮食起居动作之事或问何不言易其人举手推去曰这便是学易到此方知一部周易只是注脚前修或由理悟入或由数悟入学者观象其可无悟入处哉

　　四如讲稿卷五
　　钦定四库全书
　　四如讲稿卷六
　　宋　黄仲元　撰
　　春秋发题
