<!-- { "loadSidebar": true } -->
　　夫子未生之前易诗书礼乐有之矣春秋则鲁史之旧也夫子生于鲁襄公二十二年初自齐反鲁时年四十三自卫归鲁时年六十八矣乃叙书传礼删诗正乐序易彖系象説卦文言及庚申西狩始脩春秋则夫子经成于暮年易最后春秋又其晚笔然圣人述作之意尽在鲁论二十篇作者七人所以推原前圣创始之由述而不作不惟不敢当作者之圣而亦不敢显然附昔贤之列吾不试故艺言道不见用于当时故修六艺以诏来世小子成章不知所裁此为著述而发子所雅言诗书执礼此欲定四经时语语太师乐雅颂得所闗雎之乱不淫不伤三百一言曰思无邪此正删诗时语泰伯篇末尧曰首章歴歴叙尧舜禹汤文武之盛此盖定书时语杞宋文献足则能征周监二代郁郁乎文在齐闻韶武未尽善明礼正乐于此乎见加我数年五十学易河不出图吾已矣夫文王既没文不在兹赞易十翼于此乎始告公与二三子适值获麟之嵗于是志在春秋矣礼乐征伐自诸侯而大夫而陪臣三桓之子孙微齐晋之正谲此又修鲁史时语而时辂冕舞又损益以为百王大法夫子之防深乎哉惜也年运既往生不留今秦之焚民间书耳项之炬博士所藏烬矣诗则后儒以圣人之所删者杂之书百篇而亾其半礼逸而以小戴书官待世乐咸无焉易有坠简有脱字春秋经文残缺可疑于是六经遂为不完之书然礼乐与易经也而诗书春秋史而经也阙其疑而守其信是在善学者之自得耳矣





　　四如讲稿卷六
