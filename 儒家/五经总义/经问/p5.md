<!-- { "loadSidebar": true } -->
　　礼记旧谓孔子诏七十子共撰所闻以为记虽其间杂以他儒如荀况公孙尼子诸篇合以成书然大抵不出春秋战国之间若仪礼则显然战国人所为观其托孺悲以作士丧礼托子夏以为丧服传明明援七十子之徒借作倚附然且七十子之徒尚有大学中庸确然为孔门后儒所记而仪礼倚附别无考据则仪礼逊礼记逺矣且仪礼礼记了不相属仪礼祗士祭时仪注一节而祭既不全仪又不备故汉初传此书者祗一徐生而不通礼文不解礼节但就其仪而形容之谓之善容此与诸礼所记何涉若谓曲礼注仪礼则曲礼文中有豕曰刚鬛黍曰香合脯曰尹祭稷曰明粢诸名而仪礼于虞祭既用普淖即黍稷也乃又用香合明粢则两黍稷矣于祔祭当用刚鬛即特牲也乃反用尹祭则祔祭无牲而反有脯矣夫全篇无一字相合而偶同数字尚彼此互异如此何况全记况传注之説起于仲长统云周礼礼之经礼记礼之传语而新安朱氏误袭之即以仪礼当周礼虽周礼但记官政亦与礼记全不合然朱氏袭误则端在此其説见后
　　至礼记纰谬篇篇有之何止四事若止如所举四事何足废礼记檀弓所云孔子少不知墓则在史记诸书俱有之特世不知礼妄为辨释有云叔梁纥与顔氏女野合而生孔子顔氏女耻之故不以告此在史记与郑注皆有然者夫告以墓所不必告以野合也况所云野合者据家语诸书但云叔梁纥年已七十而顔氏女初笄失少长婚姻之节故云野合是时顔父尚在许而嫁之非无父母之命也则此野合不必讳何况父墓若唐司马贞谓孔母徴在以少寡为嫌未经送塟故实不知非讳之也则年少孤嫠古今不乏未有少寡不送塟者若孔氏正义谓固已送塟亦知墓所但不告以柩之所在则墓与柩一处知墓不知柩于理未合果尔则但当殡防不当殡五父衢矣凡此诸説皆欲曲为之解而必不可得不知其事有甚常而不足怪者古最重墓祭周本纪武王祭毕马融谓毕者文王墓地韩诗外传引曽子曰椎牛而祭墓而孟子称东郭墦间之祭者诚不知汉儒何以有古不祭墓之説以致魏文作诏皆以礼无祭墓为辞此皆失礼之最著者但既名曰祭则必备牲牢而男妇共之故周礼墓祭且有为后土氏扮尸之例是以汉朱买臣传见故妇夫妻上冢而宋人祭墓诗亦有夜归儿女笑灯前之句则凡属庙祭墓祭必夫妇与俱迭为进献而苟夫亡而妻存则虽在家庙亦无寡妇主祭之理何况于墓是即叔梁纥非老夫顔氏非少女亦孰有茕茕孤嫠可公然出外行野祭者则是送塟以后全然不一至墓所而况孔子甫生而父死甫成童而母又死其不知父墓宜也此皆礼之无足怪者也或曰家语云叔梁纥娶鲁之施氏生九女其妾生孟皮病足乃始求婚于顔氏生孔子而叔梁纥卒则是孟皮犹在也孟皮何以不墓祭曰孟皮庶也孔子嫡也庶子焉得祭且孔子生时纥七十余矣不知孟皮之有焉否也且纥以皮病足故老而再娶则焉知不即以病足废也然则孔子不祭乎曰古有庙则祭庙无庙则望墓而祭于其家庶子则祭于宗子之家孔子父为鄹邑大夫既死无庙则必望墓而家祭而其母佐之孟皮未死不病废则孟皮亦佐之断无能以幼穉野祭而其母帅之而行者此皆不必知墓之至理也故曰此不足怪也
　　祗檀弓记孔子殡母与史记同其母死之年与史记异檀弓塟母之时门人后至且曰邱也东西南北之人也则似孔子已年长矣若史记则孔子塟母在为儿嬉戏之后未尝有门弟子也在为季氏委吏之前未尝去鲁他适有所为东西与南北也且又云孔子要绖就季氏之飨孔子年十七则明有其年而家语亦载孔子之母丧既练而见与史记同则檀弓为稍疎矣虽孔母生前不一出门不能告墓所则孔子稍长亦并无碍但史记则更可据耳
　　若夫冠义云见于母母拜之见于兄弟兄弟拜之则以冠礼严重所谓醮于客位三加弥尊者故敬礼殊常原不为过况母拜子亦拜兄拜弟亦拜不过以客礼待子弟耳且惟适子则然支庶即否葢重其祖父之正体拜子弟即所以拜祖父也夫子弟为尸则尊者皆拜而尸且居然受之古王制礼非后儒薄识所能量矣且氏尊仪礼而斥礼记谓欲尊礼记寜尊仪礼而此则仪礼亦有之礼记止一拜而仪礼又多一拜仪礼云冠者取脯北面见于母母拜受子拜送母又拜夫所谓又拜者侠拜也妇人见男子男子一拜妇人必两拜谓之侠拜今见子亦如之是母多一拜矣又云见于兄弟兄弟再拜冠者答拜夫再拜者连拜也拜者不连拜也是兄弟亦多一拜矣氏欲尊仪礼而乌知其无礼处较礼记尤甚然则宜何去何从乎
　　若谓周公未尝为天子而明堂位谓曾践祚以治天下则明堂位一篇虽多非礼之言然周公摄政诚有之且但疑此篇而废全经则尤误也按明堂位与月令皆在别录为明堂隂阳记中之书汉艺文志云记百三十一篇即礼记蓝本也其时髙堂传礼但授古经即今所称仪礼者而明堂隂阳与王史氏记及中庸説司马穰苴兵法古封禅羣祀概置不问及汉成时刘向校经始取记百三十篇以为此仲尼弟子及后学者所共撰而増明堂隂阳孔子三朝及王史氏记合得二百十四篇然犹未名为礼记也沿至东汉始有四十六篇之礼记流传人间而马融直増入月令一篇明堂位一篇乐记一篇凡三篇合得四十九篇是明堂位原非礼记四十六篇之旧本在西汉诸家及刘向校经后辑礼记者所不录而马融一人又増入之氏苟知礼或请删此三篇别录一卷附礼记后谁曰不然而但以践阼一节议其悖礼眇矣夫赐鲁天子礼乐凡郊禘庙朝车旂章服皆儗天子何止朝诸侯一节且以鲁太庙为明堂鲁三门为天子门其误处不止此也
　　若丧记云情欲信辞欲巧则巧作善解上声与巧言之巧读去声不同故切韵旧注分作二部善功曰巧上声礼记辞欲巧是也伪功曰巧去声论语巧言令色是也况辞不厌巧左传晋师旷善谏叔向引诗巧言如流以颂之夫善谏而谓之巧言则巧何害哉
　　况礼记一编既集成于赃吏之戴圣而月令又吕不韦所手着之书纵其言或无可议亦不过纪时占候无关大道而欲与典谟爻象风雅褒讥等经并驱千古不亦谬乎臣尝考礼记之列于礼而因以取士也始于宋之王安石以春秋为断烂朝报矣复以周礼仪礼为不可用而专用戴记是真不足与言经者惟时考亭朱子怪其舍经用传请修三礼而未及成书以臣之愚谓欲尊戴记宁尊仪礼欲尊仪礼宁尊周官云云
　　礼记无戴圣集成之事戴圣受仪礼立戴氏一学且立一戴氏愽上而于礼记似无与焉今世但知礼记为曲台礼容台礼为戴记而并不知曲台容台与戴记之为仪礼此皆举子不读书之故无足责者氏欲崇仪礼贬礼记以礼记为赃吏所集成而不知赃吏之所集成而立学立愽士者正仪礼非礼记也间尝考曲台容台所由名汉初鲁高堂生传士礼十七篇即仪礼也是时东海孟卿传仪礼之学以授后仓而后仓受礼居于未央宫前之曲台殿【一作天子射宫非是】校书着记约数万言因名其书为后氏曲台记至孝文时鲁有徐生善为颂颂者容也不能通经祗以容仪行礼为礼官大夫因又名习礼之处为容台此皆以仪礼为名字者若其学则后仓授之梁人戴徳及徳从兄子圣与沛人庆普三人至孝宣时立大小戴庆氏礼三家之学皆有愽士时大戴为信都太傅小戴以愽士至九江太守治行多不检如氏所称赃吏者是仪礼集成实系二戴故旧称仪礼为庆氏礼为大小戴礼以是也【宋郑樵作三礼辨有云鲁高堂生所传士礼一十七篇今之仪礼是也后仓曲台记数万言今之礼记是也按前后汉志及儒林传皆以高堂所传十七篇瑕邱萧奋即以授后仓作曲台记是时两汉俱并无礼记一书故孝宣立二戴及庆氏学官皆仪礼之学源流不同郑樵着通考极称有学新安朱氏极遵其説而六经源流尚未能晰况其他乎】
　　若礼记则前志祗云记百三十一篇当是礼记未成书时底本然并不名礼记亦并无二戴传礼记之説惟后汉儒林有郑所注四十九篇之目则与今礼记篇数相合故郑作六艺论云今礼行于世者戴徳戴圣之学也此仪礼也又云戴徳传记八十五篇则今大戴礼是也戴圣传礼四十九篇则礼记是也然其説究无所考及观隋经籍志则明云汉初河间献王得仲尼弟子所记一百三十一篇至刘向校经籍检得一百三十篇因第而叙之又得明堂隂阳记凡五种共二百十四篇戴徳删其烦重合而记之为八十五篇谓之大戴礼戴圣又删大戴之书为四十六篇谓之小戴记则二戴为武宣时人岂能删哀平间向歆所较之书荒唐甚矣且二戴何人以向歆所校定二百十四篇骤删去一百三十五篇世无是理况前汉儒林并不载删礼之文而东汉儒林又无其事则哀平无几陡值莽变安从删之又且大戴礼见在并非与今礼记为一书者且戴圣所删止四十六篇相传三篇为马融増入则与后汉儒林所称四十九篇之目又复不合凡此皆当阙之以俟后此之论定者故曰戴圣集礼记未敢信也
　　至若月令见吕氏春秋原是不韦之书然周书先有月令不韦不过袭成之且并非手着当时集羣儒所记成篇见月令正义又其篇载在明堂隂阳説中谓之别录原非西京所存百三十一篇仲尼七十子之徒所撰旧目此正马融所増入者【説见前】则仍名别录附礼记后不为过也若谓记时占候不得与典谟并传则二典开章即载羲和作厯敬授人时之事几见月令可忽视耶至谓宋之王安石以周礼仪礼为必不可用而专用礼记则又不然安石废春秋不立学官而专请以周礼取士未尝废周礼为不可用也安石着新经周礼义二十二卷熙宁中设经义局自为周官议十余万言名为周公之礼此尊周礼之至者而反曰废周礼岂误听后儒三大壊之説谓一壊于刘歆再壊于苏绰三壊于王安石而为是言乎夫所云壊者谓用周礼而壊非壊周礼也且谓安石舍经用传而考亭朱子怪之则未尝有此事周礼非经礼记非传安石未尝舍经用传朱氏亦未尝经周礼而传礼记惟仲长统有周礼为经礼记为传之语而宋郑樵袭之谓周礼仪礼乃周人之礼而所谓礼记者特二礼之传注耳此大谬之论礼记与二礼絶不相蒙何从传注宋人好分别经传吕东莱以楚词离骚为经九歌九章九辨等为传朱氏以大学孝经俱分经传致有分鹿鸣以下小雅之经六月以下小雅之传文王以下大雅之经民劳以下大雅之传者若朱氏分三礼经传则又以仪礼为经周礼礼记为传与仲长统郑樵之説不同然并未成书而黄干吴澂辈续成之此大不足道者今欲尊周礼亦无不可然必题之为经传亦何必然
　　【蔡氏请徴海外古文尚书一疏因宋人多有攻古文为伪者欧阳修日本刀歌末有云徐福行时书未焚尚书百篇今尚存令严不许通中国举世无人识古文意必海外有其书故欲取以为证按崇文縂书目载咸平中日本僧奝然以郑康成注孝经来献不言有尚书古文又郑麟趾高丽史宣宗八年即宋之元祐六年李资义使宋还奏云帝闻吾国书籍多好本馆伴书所求书目录授之首开百篇尚书答云无有也是高丽尚未有况日本乎欧阳氏狡狯之词甚言举世人不能辨古文耳若真求之则痴人前难説梦矣】
