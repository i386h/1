<!-- { "loadSidebar": true } -->
　　郭者廓落在城外本释名文虽古无郭无城语然曰在城外则无城矣春秋襄十五年季孙宿叔孙豹城成郛郛者郭也是时齐屡围成城之者备齐难也然亦惟郭无城故城之且亦惟郭不宜有城故一城而简书记之不特此也襄十九年城西郛亦以连嵗齐见伐故城然此是国城非邑城也向使郭当有城则鲁亦大国岂有周公以来厯五百余年而始城者又且止城西郛则其东南北三面始终无城可知也大抵城外之郭止一郭门而无城如定八年公侵齐攻廪邱之郛主人焚冲或濡马褐以救之遂毁郛夫攻郛而主人得焚我战车则无城可知以马褐濡水救车而得以燬郛则但廓然一郭门可知宋人陈祥道误读春秋城中城文不解中城是邑名妄谓中城是城外城是郭故有是言要是误耳李塨问春秋尚书以甲子纪日而不以纪年月何也或曰干支但以纪日而设不当纪年月然乎否与
　　曰不然干支自黄帝造厯即有之所谓大挠作甲子是也其用由年而月而日故千嵗日至原以甲子嵗甲子月甲子日冬至夜半甲子时作厯元而当时六厯谓黄帝用辛卯颛顼用乙卯虞用戊午夏用丙寅殷用甲寅周用丁巳皆以年纪干支者至三统说行则子月天正丑月地正寅月人正又以月纪干支而至于日则以月朔为干支标凖如春秋某月干支朔是也但厯书所纪通年月日而诸书祗以日者以年月用干支则上无标凖茫然不知为何年何月不可为纪势必仍加年月于其上而后明则何如不用之为愈矣至于日则上纪以月下但书干支而其日自可推见故干支之上有书日者有不书日者即书日亦不必捱次递及如一日二日以至三十日但书越几日干支从月朔推之而已得其数试问年与月可从某年月起书越几年越几月乎况单书干支二字而可以纪年与月乎则其但纪日而不纪年与月亦行文自然非有他也
　　姜垚问干支自来有之独无二十四气说者谓三代论厯祗有时与节而无气候至刘歆三统厯始有之又谓始于孝经纬信乎
　　曰不然二十四气在周时已有之厯家有候气时嵗之分大抵五日一候三候一气六气一时四时一岁其见经传者祗四立二至二分而气候则诸书皆无明文或谓始于孝经纬周天七衡六间之文有云冬至十五日为小寒小寒十五日为大寒大寒十五日为立春立春十五日为雨水雨水十五日为惊蛰类与刘歆三统厯所纪正同但纬书出于西汉之末东汉之初深不足信惟汉初御史大夫倪寛与博士作正朔议谓黄帝建气物分数气者二十四气也而左传云启蛰而郊夏小正曰正月启蛰月令云仲春始雨水仲夏小暑至孟秋白露降其说皆在汉前与汉初厯相表里如正月为立春启蛰二月为雨水春分三月为谷雨清明其以启蛰列雨水之前清明列谷雨之后则左传夏小正月令与汉初厯皆同惟今厯不同故孔颖达疏左传谓不知何时改今次第则孝经纬次第系刘歆以后三统厯中改本不惟非周以前厯且并非汉初厯而以是为二十四气之所始误矣若月令五月小暑七月白露又与汉初厯六月小暑八月白露有别则周厯汉厯总有分别然气物分数则自昔有之耳又周礼稻人职泽草所生种之芒种家语孔子对哀公曰霜降而逆女若逸周书时训则雨水谷雨小满芒种无一不有虽此书难信然二十四气之名从前有之谁谓始孝经纬乎
　　垚又问乡饮酒义云让之至也象月之三日而成魄也又曰月者三日始成魄天下有三日而月魄者乎岂古厯有异乎
　　曰此颇费解按魄者霸也晦月轮郭之闇形也月明闇递嬗月朔则闇成而明生月望则明成而闇又生是生明必在朔生魄必在望然而生明之日即死魄之日生魄之日即死明之日其但称死魄而不称死明者以明本月体魄可死明不可死也特是生明死魄断在月朔生魄死明断在月望而明之始生与魄之终成乃反不在朔而在月朔之三日则又有说葢朔名死魄汉律厯志云死魄朔也是也二日名旁死魄言旁近死魄之日书武成所云一月壬辰旁死魄是也【是月辛卯朔故二日壬辰】望名生魄律厯志云生魄望也是也望之次日名旁生魄言旁近生魄之日汉书武成所云惟四月既旁生魄越六日庚戌是也【是月十六日甲辰为望次日乙巳为旁死魄班固谓甲辰望则乙巳旁之旁近也】则是死魄生魄从朔望始乃尚书顾命以望日为哉生魄【汉书谓四月庚戌朔十五日甲子哉生魄】而武成又以朔之三日为哉生明【书厥四月哉生明传云始生明者月之三日也】哉者始也夫朔既已死魄矣朔之二日则魄亦竟死曰旁死魄矣魄死即明生明生即魄成岂有魄既死而明未生者而乃越三日而始生明以为明之初生必在朔日而天下之见为明则必在三日朔为生之始三日者则明之始也魄之初死必在朔日而死之至而成其为魄则必在三日以魄在朔日则死而未成魄至三日则明成其为明故魄亦成其为魄也葢明闇对举有生死必有生成此生则彼死一生则一成故犹是三日而由明言之则谓之生明由闇言之即谓之成魄燕义与尚书可互见矣正义谓明尽之后不必定月三日前月大则二日成魄前月小则三日成魄则古无以二日概三日者若谓三日光防故魄可见则未以前光总未满轮魄显晦岂可限日若朱元晦谓作记者不经见尚书生魄死魄之文故一往多误则晦朔望仰首即得何必尚书且此正可与尚书诸说相发明者元晦自恃读尚书然不知尚书之说况读记乎
　　李塨问先生云乡遂公邑赋人不赋车此是孔颖达坊记疏中疑义非经文也周礼县师明有邦国都鄙稍甸郊里之地域辨其夫家人民及六畜车辇之稽是外而诸侯邦国内而大都小都家稍以及邦甸郊遂无不出车出马牛出人而乃以赋人赋车分属乡遂都鄙为言恐非周礼意否
　　周礼乡遂与都鄙出军之法俱无明文即三郑及贾疏亦并无明注皆依文解断总鲜实据然其大概则稍县都鄙与乡遂公邑截然两分乡遂公邑赋人稍县都鄙赋车此不特孔氏坊记疏为然也葢周礼大文原有两赋字天官大宰职以九赋敛财贿此口率赋也赋人者也此惟乡遂有之故一曰邦中二曰四郊三曰郊甸皆乡遂之地其中虽及家稍鄙都然皆单指家稍鄙都中之公邑而不及采地以家稍县都不赋人也地官小司徒之职经土地而井牧其田野以任地事而令贡赋此出车赋也赋车者也此惟井邑邱甸县都有之故此赋字郑氏特注曰赋以出车徒给繇役且引司马法三百家出革车一乘以实之而乡遂不及焉以乡遂不赋车也是以州长党正族师遂人遂大夫县正酂长诸官其言赋人法皆以乡遂为言并不及家稍鄙都如乡大夫任人之法国中自二十以至六十郊野自十五以至六十五凡齿之多寡时之早晚皆尽于此曾有一及郊野外乎故乡师治徒役必先辨乡邑而治其政令谓辨六乡六遂及公邑之人而分限之曰乡曰邑未尝及其他也是以赋人有四惟乡大夫以嵗时登夫家众寡遂人以嵗时登夫家众寡遂师以时登夫家众寡酂长以时校登其夫家比其众寡此皆乡遂官主赋人者故皆曰登其他或作或辨或比或校或数或帅或简稽皆就其所登者而考治之若乡遂诸职皆有稽辨六畜车辇语其所云车辇皆以任载言如车曰牛车輂曰马车辇曰人车一如余车辎车之数或牵或傍皆载公器并不注兵革革车长毂车何则非赋车也至家稍县都则直以兵车属之如县师稍人为都鄙官县师既帅其众庶及车辇矣又曰防其车人之卒伍则此车是兵车此人是兵车之人与上众庶车辇显然两分故稍人亦都鄙宫而曰掌邱乘之政令其于邱甸甸字则直改作乘字以为惟甸赋乘耳故注疏亦云因甸出车一乘故改曰乘则限定以邱乘赋车曾有一及邱乘外乎若县师有邦国都鄙稍甸郊里人民车辇则此都鄙稍指都鄙稍中公邑为言一如九赋之言家稍鄙都而单指公邑正同夫家稍鄙都不赋口率岂复赋人是以县师稍人皆都鄙官不惟不登人并不帅人惟司马偶一调及则然后县师受法于司马稍人为县师属官又受法于县师其在乡遂诸官作帅并不及都鄙稍三字而独都鄙官作帅始一及之正以都鄙县稍并不赋人而亦调及其官者以为都鄙稍中有公邑在焉非泛及也是乡遂赋人邱甸赋车在周礼与旧注原是如此特予亦所不惬者一则任赋偏窒一则以司马法说周礼不合一则车数与人数轇轕不清葢革车车辇可以分别众庶与车人则同此役夫矣郑氏注甸乘之法谓三百家出一乘三十家出一人三万家出百乘三千家出百人则以人配车总在邱甸其在乡遂所登人数置之何地若陈祥道礼书以乡遂所征人合之甸乘出车之数则七十五人一乘天子六军可配二千乘诸侯三军可配一千乘是直以乡遂所登人数配之邱甸其于每甸所出七十五人又置之何地故予于周礼亦不能尽解者多此类耳又问司马法一车七十五人此专属之兵车者若后世兵家者言则复有二十五人在辎车下此非无故观乡师疏輂辇所以载辎重则必另有人在辎车下矣是以夏后氏二十人而辇殷十八人而辇周十五人而辇则增多徒役每车加二十五人为辎车之用似未为过而先生不许何也
　　曰司马法一车七十五人之数原属一说此杜氏引以注邱甲者若郑氏小司徒注则其引司马法又是一车三十人未尝云七十五人也是在周礼明文并无人数而在司马法则又两说各异而不可据是三十七十五尚无成说而又加以二十五真杜撰矣虽后世兵家者言原有其说然不可谓之古法何则以周礼司马法俱无此也若谓辎车不可无徒役则一车七十五人忽减而为一车三十人安见七十五人必在车下不可分隶之辎车下者况乡遂赋徒役每家一人与邱甸出车人数不啻十倍即分隶辎车未为不足且据云夏后氏二十殷十八周十五则参差不一何以必限之曰二十有五此明是后世兵家因一车有七十五人之数而妄加四分之一非谓一辎车必须二十五人也若周礼乡遂诸官则全是起徒役法夫徒役不必皆兵也自车兵甲兵徒卒而外自有之为樵汲为厮养等役何忧乏人乎
　　又问鲁颂公车千乘公徒三万则与司马法每一车甲士十人徒卒二十人相合然又曰烝徒増増岂一车三十人外又别有徒卒乎抑即此三十人而重颂之乎
　　古一车三十人亦无定数国语注齐法五十人为小戎又司马法长毂一乘七十五人便自不同若春秋子产曰用币必百两百两必千人是寻常行车每车十人然总不得执一以难一也若烝徒则自在车卒之外烝者众也増増者増又増也谓増于公徒之外有此众也葢徒即行徒吴所谓彻行晋所为毁车为行皆此类鲁僖在春秋早有行徒在车徒外者如谓即此车徒则不是増矣若谓别有他车则又増车非増徒矣
　　又问春秋作三军而左传云三子各毁其乘此自毁其私家之乘以足公乘乎抑如吴晋法毁车为行改车法而为彻行乎
　　曰军与乘不同古以车战曰阵以步战曰行故周礼征军之法则曰作众庶起徒役皆以人言而春秋征车之法则曰赋车赋舆皆以乘言故左传有崇车崇卒之分车兵崇车卒兵崇卒截然两分今曰作三军是崇卒而赋人者若毁乘而仍作乘则不毁乘矣不毁乘不崇卒矣是以春秋有甲兵有车兵有徒卒原是三等而此时渐入战国正当毁车为行之际故三家亦作三军以赋人立军法汉五行志所云鲁作三军季氏欲专其人者是也观左传记三子毁乘皆以臣其父老子弟使作徒役为言此可验耳详见予毛氏传中
