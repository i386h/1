<!-- { "loadSidebar": true } -->
　　【传】大夫不敢降其祖与适也
　　尊祖重嫡自尊者始也故不敢降马注
　　以及士妾
　　其间有卿大夫妾故言以及同【敖集説十一】
　　【传】得为其父母遂也
　　以妾卑贱不得体君又嫌君之尊不得服其父母故传明之陈注
　　齐衰三月
　　寄公为所寓
　　既来受其惠宜敬其所托故与众人同雷注
　　丈夫妇人为宗子宗子之母妻
　　言一族男女皆为宗子母与妻马注　此谓族人无复五属者反为其宗子服也王注
　　【传】尊祖故敬宗
　　明祖已殁也无由施于尊祖因敬宗以致尊祖之心雷注
　　为旧君君之母妻
　　身既反昔服亦同人葢谦远之情居身之道也然恩既内结实异余人故爰及母妻也同
　　【传】仕焉而已者也
　　仕焉者凡仕者而已者致仕也陈注
　　庻人为国君
　　众人为国君服齐衰三月也马注
　　大夫在外其妻长子为旧国君
　　戴圣曰大夫在外者三諌不从而去君不絶其禄位使其嫡子奉其宗庙言长子者重长子也承宗庙宜以长子为文萧太傅曰长子者先祖之遗体也大夫在外不得亲祭故以重者为文宣帝制曰以在故言长子石渠礼议
　　继父不同居者
　　女子子适人者为继父服齐衰三月不分别同居异居戴徳丧服记　女子子适人者服继父与不同居者服同梁氏集説【并通典九十】
　　曾祖父母
　　高曾祖母与祖母俱存其卑者先亡则当厌屈否昔鲁穆姜在而成公夫人薨春秋书曰葬我小君齐姜旧説云妻随夫而成尊姑不厌妇妇人不主祭已承先君之正体无疑于服重也刘智释疑【通典八十九】
　　【传】小功者兄弟之服也
　　祖父周则曾祖大功而传以小功为説者服本以周为正父则倍之故再周祖亦如焉故服周曾祖恩轻加所不及正当小功故传曰以小功言之耳传言小功者兄弟之服是据祖父言之从祖祖父从祖父昆弟此三者其亲皆从祖父而来也而已为之小功从祖昆弟同与己为兄弟之族而从祖父与己父为从父兄弟者也从祖祖父则与己祖父为兄弟故曰小功者兄弟之服也不敢以祖父兄弟小功之服服祖父之尊者故曰不敢以兄弟之服服至尊王注
　　大夫不敢降其宗也
　　五属孙虽为大夫不敢降宗子者故服齐衰三月马注
　　言其以道去君而犹末絶也
　　经前已有旧君今复有此旧君传所以知前经有仕焉而已后经是待放未去者葢以兼服小君知恩有深浅也仕焉而退君臣道足恩义既施恩及母妻今被放而去名义尽矣若君不能扫其宗庙则但不为戎首而已以其复末絶故得同于人庻适足以反服于君不获及其亲也雷注
　　如众人
　　为众者如众人也陈注
　　【传】大夫不敢降其祖也
　　尊祖故不降马注
　　其成人
　　成人谓十五以上许嫁未行者也同
　　不敢降其祖也
　　以祖名曾明妇人虽为天王后不降其祖宗也同【并通典九十】

　　古经解钩沉卷九
　　钦定四库全书
　　古经解钩沈卷十
　　长洲余萧客撰
　　仪礼下
　　丧服【下】
　　大功
　　子
　　子生三月则父名之于祖庙礼服传【白虎通下】
　　【传】年十九至十六为长殇
　　按孔子家语曰男子十六而成童女子十四而化育此成人之大例也人成有早晚又按左氏传曰国君十五而生子冠而生子礼也然则十五十六可以为成人矣女七嵗男八嵗而堕齿此堕齿之大例以是而处殇之义则七嵗至九嵗宜为下殇十嵗至十二宜为中殇十三至十五宜为长殇合古十六成人十五生子之义十九以下四嵗之差传所记言非经典也二十而冠三十而娶是无不冠不娶之限耳若必三十则舜适为得礼矣奚为称鳏哉袁准传【通典九十一】女子未许嫁十九犹为殇射慈图【孙夐奏　南齐书三十一】
　　以日易月
　　以哭之日易服之月王注【挚虞表晋书十九】
　　叔父之长殇中殇
　　卒哭之后则得与寻常大功同于大功之末可以身自冠嫁所以然者虽本期年但降在大功其服稍伸故得冠嫁也庾蔚之丧服要记注【朱校宋本礼记疏五十二】
　　公为适子之长殇中殇大夫为适子之长殇中殇重嫡也大夫亦重嫡故皆不降服大功也马注
　　缨绖
　　长殇以成人其绖有缨同　大功已上以绳为绖之缨也王注
　　不缨绖
　　中殇贱礼畧其绖无缨也马注　长中殇唯以绖有缨无缨为异耳陈注
　　为人后者为其昆弟
　　昆弟在周而降之以所后为亲也马注
　　庶孙
　　自非嫡孙一人皆为庶孙也陈注
　　【传】不降其适也
　　重嫡故不降之为服也马注　妇为舅姑服周舅姑为妇宜服大功而庶妇小功者以尊降之也此为妇大功故传释不降陈注
　　为众昆弟
　　适人降其昆弟故大功也马注　此言昆弟非父后者也陈注
　　侄
　　嫁姑为嫁侄服也俱出也马注
　　【传】从服也
　　从夫为之服降一等同　凡从服皆降一等陈注
　　子
　　谓庶子也皆周也大夫尊降士故服大功也马注
　　【传】尊同则得服其亲服
　　尊同者亦为大夫服周也同
　　公之庶昆弟大夫之庶子为母
　　言庶者诸侯异母兄弟也庶子大夫妾子也诸侯贵妾子又在为母周父没伸服三年大夫贵妾子父在为母周贱妾子父在为母大功所从大夫而降也同【并通典九十一】　父之所不服其子亦不敢服故大夫不服其妾妾子为母大功也丧服条例【朱校宋本礼记疏四十三】
　　【传】先君余尊之所厌
　　公羊传曰国君以国为体是以其人虽亡其国犹存故许有余尊以厌降之雷注
　　则从乎大夫而降也
　　谓父在者陈注
　　为夫之昆弟之妇人子适人者
　　在室者周适人者降大功也马注　妇人者夫之昆弟之子妇也子者夫之昆弟之女子子适人者也此是二人皆服大功先儒皆以妇人子为一人此既不殊且夫昆弟之子妇复见何许耶陈注
　　女子子嫁者未嫁者
　　合大夫之妾为君之庶子女子子嫁者未嫁者言大夫之妾为此三人同服马注
　　大夫大夫之妻大夫之子公之昆弟为姑姊妹女子子嫁于大夫者
　　此上四人者各为其姑姊妹女子子嫁于大夫者服也在室大功嫁于大夫大功尊同也同
　　君为姑姊妹女子子嫁于国君者
　　君诸侯也为姑姊妹女子子嫁于国君者服也不言诸国者闗天子元士卿大夫也上但言君者欲闗天子卿大夫嫁女诸侯皆为大功也同
　　【传】尊同则得服其亲服
　　诸侯絶周姑姊妹在室无服也嫁于国君者尊与已同故服周亲服同【并通典九十一】
　　繐衰七月
　　繐衰裳
　　繐衰七月之服戴变除
　　牡麻绖
　　绖带从大功制度小功言澡麻是言牡麻知从大功也马注
　　诸侯之大夫
　　诸侯大夫以时接见天子故服今诸侯大夫臣亦有时接见于诸侯不圣对曰诸侯大夫臣无接见诸侯义诸侯有时使臣奉贺乃非常也不得为接见至于大夫有年献于君君不见亦非接见也侍郎臣临待诏闻人通汉等皆以为有接见义石渠礼议【并通典八十一】
　　小功
　　叔父之下殇　适孙之下殇　昆弟之下殇　大夫庶子为适昆弟之下殇　为姑姊妹女子子之下殇本皆周服下殇降二等故小功也马注【通典九十二】婴儿无知然于其父母之丧则以缞抱之其余亲八嵗则制服矣七年曰悼过此有罪则入于刑必致之于礼故在下殇之年为之制服按小功章昆弟之殇服昆弟之下殇是已下殇之年则行服也刘智释疑【通典八十一】
　　为人后者为其昆弟从父昆弟之长殇
　　成人服大功也长殇降一等故小功马注
　　为夫之叔父之长殇
　　成人大功长殇降一等同
　　夫之昆弟之子女子子之下殇
　　伯叔父母为之服也成人在周下殇降二等故服小功也同　妻为夫之昆弟之子女子子与夫同陈注
　　大夫公之昆弟大夫之子为其昆弟庶子姑姊妹女子子之长殇
　　大夫以尊降公之昆弟以尊厌大夫子以父尊厌各降在大功长殇复降一等故服小功也大夫无昆弟之殇此言殇者闗有罪若畏厌溺当殇服之马注
　　大夫之妾为庶子之长殇
　　除嫡子一人其余皆庶子也男女有成人同在大功长殇降一等故小功也不言君者殇贱见妾亦得子之也同
　　从祖祖父母
　　曾祖之子祖之昆弟也正服小功同
　　从祖父母报
　　从祖祖父之子是父之从父昆弟也云报者恩轻欲见两相为服同
　　从祖昆弟
　　俱曾祖孙也于已为再从昆弟同出曾祖故言从祖昆弟正服小功同　从祖父之子陈注
　　从父姊妹
　　伯叔父之女马注
　　孙适人者
　　祖为女孙适人者降一等故小功同
　　为人后者为其姊妹适人者
　　在室者齐衰周适人大功以为大宗后疎之降二等故小功也不言姑者明降一体不降姑也同　累降也姑不见者同可知也犹为人后者为昆弟而不载伯父同降不嫌陈注
　　【传】以尊加也
　　本亲缌以母所至尊加服小功故曰以尊加马注
　　从母丈夫妇人报
　　母之姊妹也言丈夫妇人者异姓无出入降皆以丈夫妇人成人之名名之也同
　　【传】以名加也
　　外祖从母其亲皆缌也以尊名加故小功也同　夫二亲恩等而中表服异君子类族辩物本以性分为判故外亲之服不过于缌于义虽当求情未惬苟防有可因则加以伸心外祖有尊从母有名故皆得因此加以小功也舅情同二人而名理阙无因故有心而不获遂也然情不止于缌亦以见于慈母矣至于余人虽有尊名而不得加者服当其义情无不足也雷注
　　娣姒妇
　　兄弟之妻相名也长稚自相为服不言长者妇人无所専以夫为长幼不自以年齿也妻虽小犹随夫为长也先娣后姒者明其尊敬也马注
　　报
　　姑报侄妇也言妇者庙见成妇乃相为服同
　　【传】弟长也
　　按左氏传曰鲁之穆姜晋子容之母皆有稚妇为娣妇长妇为姒妇今据传文与左氏正合宜即而按之王注
　　大夫大夫之子公之昆弟为从父昆弟庶孙姑姊妹女子子适士者
　　谓上三人各自为其从父昆弟庻孙姑姊妹女子子适士者服也从父昆弟庻孙正亲大功也以尊隆故服小功姑姊妹女子子适人大功适士降一等故服小功也马注
　　大夫之妾为庶子适人者
　　嫡夫人庶子也在室大功出适降一等故服小功同适士降一等王注
　　庶妇
　　庶子妇也舅姑为之服马注
　　君母之父母从母
　　君母者母之所君事者从母者君母之姊妹也妾为之服小功也自降外祖服缌麻外无二统者同
　　【传】君母不在则不服
　　从君母为亲服也君母亡无所服复厌则不为其亲服也自得伸其外祖小功也同
　　君子子为庶母慈已者
　　为慈养已者为小功同　君子子者大夫之美称也陈注【并通典九十二】　慈母之子不服慈母之党妇人不从夫而服慈姑小功服无从故也贺循要记　非徒子不从母而服其党孙又不从父而服其慈母庾蔚之要记注【南史七十一】
　　【传】贵人之子也
