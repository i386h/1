<!-- { "loadSidebar": true } -->
　　贵人者嫡夫人也子以庶母慈养已加一等小功也为父贱妾服缌父没之后贵贱妾皆小功也马注贵人者公卿大夫也谓贵人之子父没之后行士礼为庶母缌也有慈养已者乃加服小功陈注　大夫不服凡妾父所不服子亦不敢服又安得为庶母缌者大夫惟服侄娣今所服者将侄娣之庶母雷注
　　缌麻
　　族祖父母
　　族祖父祖之从父昆弟也　亦高祖之孙马注
　　族父母
　　族父从祖昆弟之亲也同
　　庶孙之妇
　　祖父母为嫡孙之妇小功庶孙降一等故缌也同
　　庶孙之中殇
　　祖为孙成人大功长殇降一等中下殇降二等故服缌也言中则有下文不备疎者畧耳同　此见大夫为孙服之异也士为庶孙大功则大夫为之小功降而小功者则殇中从上故举中以见之王注
　　从祖姑姊妹适人者
　　于已再从在室小功适人降一等故缌也马注
　　从祖父从祖昆弟之长殇
　　成人服小功长殇降一等故缌也中下殇无服故不见也同
　　从父昆弟侄之下殇
　　降二等故服缌同
　　夫之叔父之中殇下殇
　　妻为之服也成人在大功中下殇降二等同　本服与从父昆弟同陈注
　　从母之长殇
　　成人小功长殇降一等马注
　　【传】与尊者为一体不敢服其私亲也
　　承父之体四时祭祀不敢伸私亲服废尊者之祭故无缌也同
　　则为之三月不举祭
　　縁先人在时哀伤臣仆有死宫中者为缺一时不举祭因是服缌也同
　　士为庶母
　　以有母名为之服缌同　为五服之凡不称其人者皆士也若有天子诸侯下及庶人则指其称位未有言士为者此独言士何乎盖大夫以上庶母无服庶人无妾则无庶母为庶母唯士而已故诡常例以着唯独一人也雷注
　　贵臣
　　君为贵臣妾服也天子贵公诸侯贵卿大夫贵室老马注【并通典九十二】　天子诸侯皆为贵臣妾服三月礼统【御览五百四十七】
　　贵妾
　　谓侄娣马注【通典九十二】　适夫人为八妾服三月八妾为夫人服与舅姑同礼统【御览五百四十七】　天子贵妾三夫人诸侯大夫贵妾侄娣陈注
　　乳母
　　问曰大夫降乳母耶闻人通汉对曰乳母所以不降者报义之服故不降石渠礼义　士为乳母服马注谓母死莫养亲取乳活之者故服之报功也梁集
　　説
　　【传】以名服也
　　以其乳养于已有母名马注
　　从母昆弟
　　姊妹子相为服也同
　　【传】以名服也
　　以从母有母名以子有昆弟名同
　　甥
　　甥从其母而服已缌故报之同
　　壻
　　壻从女来为己服缌故报之以缌也同
　　【传】从服也
　　壻从妻而服缌也同
　　舅之子
　　姑之子为舅之子服今之中外兄弟也同
　　【传】从服也
　　从其母来服舅之子缌同
　　夫之姑姊妹之长殇
　　成人服小功长殇降一等缌中下殇无服礼三十乃娶而夫之姊殇者闗有畏厌溺者同　未二十而娶故有姊殇然矣夫虽未二十则成人陈注　盖为违礼早娶者制孔注
　　夫之诸祖父母报
　　所服者四其报者二曾祖正小功故妻服缌不报也从祖祖父旁尊故报也马注
　　君母之昆弟
　　妾子为嫡夫人昆弟服也君母卒则不服同
　　【传】从服也
　　从母在为之服同
　　昆弟之孙之长殇
　　成人小功长殇降一等同
　　【传】则生缌之亲焉
　　娣姒以同室相亲生以縁缌之服同【并通典九十二】
　　记
　　公子为其母练冠
　　天子诸侯之庶昆弟与大夫之庶子为其母大功九月哭泣饮食思慕犹三年戴变除【通典八十一】　令不以十一升布为冠恐入正服也而得用练虽重已在周外非复正服故可着亦名为本重也同注
　　为其妻縓冠葛绖带
　　天子诸侯之庶子为其妻轻故縓冠葛带马注
　　皆既除之
　　无日月数同【并通典九十三】
　　宗子孤为殇
　　言孤何也闻人通汉曰孤者师傅曰因殇而见孤也男二十冠而不为殇亦不为孤故因殇而见之戴圣曰凡为宗子者无父乃得为宗子然为人后者父虽在得为宗子故称孤圣又问通汉曰因殇而见孤冠则不为孤者曲礼曰孤子当室冠衣不纯采此孤而言冠何也对曰孝子未曾忘亲有父母无父母衣服辄异记曰父母在冠衣不纯素父母没冠衣不纯采故言孤孤者别衣服也圣又曰则子无父母年且百嵗犹称孤不断何乎通汉对曰二十冠而不为孤父母之丧年虽老犹称孤石渠礼议【通典七十三】
　　改葬缌
　　制缌麻具而葬葬而降为子为父妻妾为君臣为君孙为祖后也无遣奠之礼其余亲皆吊服戴变除棺有弛坏将亡尸棺故制改葬棺物败者设之如初其奠如大敛时不制斩者礼已终也从墓之墓事已而除不必三月唯三年者服缌周以下无服马注本有三年之服者道有远近或有艰故既葬而除不得待有三月之限王注　改葬斩衰礼言缌者谓缌亲以上皆反服也蔡谟谱【并通典一百二】
　　童子唯当室缌
　　童子当室谓十五至十九为父后持宗庙之重者其服深衣不裳其余与成人同礼不为未成人制服者为用心不能一也其能服者亦不禁衰绖不以制度唯其所能胜戴变除【通典八十一】
　　士丧礼
　　竹笏
　　士笏饰以象骨大夫饰以鱼须三礼图【北堂书钞百二十八】
　　夏葛屦冬白屦
　　复下曰舄单下曰履夏葛冬皮礼图【隋书十二】　其色各随裳色三礼图【北堂书钞百三十六】
　　既夕
　　取铬
　　始死葬铭凡卿大夫士各以其官妇人则以姓行杜预丧服要记
　　迁于祖
　　将祖纳轜车贺循丧服要记【并北堂书钞九十二】
　　稾车
　　稾居号切郑音【影宋本集韵八】
　　特牲馈食礼
　　棜在其南
　　棜长四尺广二尺四寸深五寸画青云气蓤苕华饰旧图【聂图十二】
　　实二爵二觚四觯一角一散
　　爵一升觚二升觯三升角四升散五升旧説【郑注十五】
　　少牢馈食礼
　　牲北首东上
　　二王后则自用其牲崔灵恩
　　主妇被锡衣
　　二王后夫人各以本国盛服侯伯夫人则服褕狄子男及三公大夫夫人阙狄同
　　祝先尸从
　　二王后各得行其先王之礼尸各服其君之服尸君夫人入皆作乐殷人先乐降神后酌郁鬯以献尸方伯之祭同服冕行九献之法不得同二王后食前六献食后三当食前四至酳为五更行四献为九也王之兄弟封为侯伯时祭则尸坐南面主在东面侯伯则行七献之礼子男则行五献皆依其命数凡五等之爵自祭皆用冕未赐圭瓒者不以郁鬯直以酒灌神也凡诸侯灌用黄目为上齐则献象以下尸如君服以入奏肆夏君与夫人灌各一献然后迎牲丽于碑鸾刀启其血毛以授祝祝入诏于室及杀始行朝践之事尸南面主在西东面取膟膋燎于炉炭入诏神于室夫人酌盎齐以献尸为三献至荐熟先以羮告设馔于堂后迎尸于奥君妥尸酌清以献为四献至酳五献酬酢至七献礼成同【并通典四十八】
　　有司彻
　　覆二疏匕于其上
　　疏匕亦形如饭□以棘为之长二尺四寸叶长八寸博三寸其柄叶通疏皆丹漆之旧图【聂图十三】


　　古经解钩沈卷十
　　钦定四库全书
　　古经解钩沈卷十一
　　长洲余萧客撰
　　礼记一
　　礼记
　　礼者序尊卑之制崇敬让之节也郑六艺论【北堂书钞九十五】
　　曲礼上
　　【郑三礼目録】名曰曲礼者以其篇记五礼之事
　　吉凶军賔嘉即五礼之目也吉礼者祭祀郊庙社稷之事是也凶礼者丧纪之説年谷不登大夫去国之事也賔礼者贡献朝聘之礼是也军礼者始黄帝与蚩尤战于涿鹿之野嘉礼者好防之事也起自伏羲以俪皮焉始制嫁娶其后有冠乡饮酒乡射食耆老王燕族人之事是也但前代象天其礼质而畧后代法地其事烦而文唐虞之际五礼明备周公所制文物极矣成伯璵外传【御览五百二十三】
　　敖不可长
　　长直良翻马融音　卢植音　王肃音【并释文十一】
　　是以君子
　　君上位子下民王肃注【朱校宋本疏二】
　　二十曰弱冠
　　戴圣云男子阳也阳成于隂石渠礼论【通典五十六】偶数起于二终于二十隂数之偶也故二十而冠谓小成也石渠礼议【政和五礼新仪十一】
　　三十曰壮有室
　　三十盛壮可以取女卢植注【周礼疏十四】
　　百年
　　寿者百二十过此不死为失归祅怪外传【罗华路史后纪注七】
　　【注】若今小车也
　　汉世驾一马而坐乘也庾蔚义疏【校宋疏二】
　　视日蚤莫
　　日者实也形体光实人君之象礼统【宋本御览三】
　　醯
　　音海徐邈音【释文十一】
　　【注】谓酳也
　　酳饭毕荡口也音义隐【校宋疏三】隐义【疏二】
　　操量鼔
　　乐浪人呼容十二石者为鼓何隠义【影宋本释文十一】十二斛同【校宋疏四】
　　受珠玉者
　　珠母者大珠在中小珠环之樊文渊七经义【初学记二十七赞宁物类相感志十八】
　　笥
　　息理翻沈重音【释文十一】
　　知生者吊知死者伤
　　吊生曰唁吊死曰吊生谓之唁何非为丧之位哭泣之事但嗟叹以言故谓之唁吊死谓之吊何素有恩礼无服属但致哀伤故谓之吊礼统【北堂书钞八十五】
　　此卿大夫之辱也
　　【附补疏阙文】独为大夫之辱不云士辱者但大夫官尊入则与君同谋出则身为将帅故多垒独为大夫之辱【校宋本五】
　　地
　　施也论也应变施化审论不误也礼统【尔雅疏六】
　　卒哭乃讳
　　周人以讳事神名终将讳之始死哀遽故卒哭乃令讳王注【通典一百四】
　　【注】大夫有名恶
　　石字误当云大夫有名恶知者昭七年卫侯恶卒谷梁传云昭七年有卫齐恶今卫侯恶何为君臣同名也君子不夺人名不夺人亲所名也重其所以来也是名恶非齐恶熊安义疏【读书杂抄一】
　　入门而问讳
　　邻国之君犹吾君也卢注【通典一百四】
　　仆展軨
　　軨辖头也同【注补后汉书二十九】　车辖头靼也同【戴侗六书故二十七】
　　曲礼下
　　则裼
　　古者着裘于内而以缯衣覆之乃加以朝服会之时其朝服见裘里裼衣谓之裼裼之言露可见之辞所以示美呈好而为饰五经要义
　　则袭
　　加以朝服谓之袭谓之裼同【并初学记二十六御覧六百九十四】
　　三世
　　世岁也万物以岁为世卢注　王注【释文十一】
　　立之主
　　人君既葬之后日中虞祭即作木主以存神庙主用木者木者木落归本有如之义天子庙主长尺二寸诸侯一尺四向有孔子相通葬后孝子心目无所覩故用以主其神也外传【御览五百三十一】
　　大宰
　　夫黄帝之九牧倡教即周之六卿分职以倡九牧也同【路史后纪注五】
　　曾孙某侯某
　　天子诸侯事曾祖已上皆称曾孙荀爽礼传【通典七十九】
　　言諡曰类
　　谓类象其行言于天子以求諡也王肃【通典一百四】
　　天子祭天地
　　天之为言镇也神也珍也施生为本运转精神功效列陈其道可珍重也礼统【宋本御览一】　天之为言陈也同【呉棫韵补一　王质诗总闻三十】
