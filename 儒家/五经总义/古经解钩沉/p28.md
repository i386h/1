<!-- { "loadSidebar": true } -->
　　【疏阙文】谓恐此女人于昬事乖违【并校宋五十九】
　　中庸
　　鲜能知味也
　　张华辨酢师旷知薪符郎为青州刺史善能知味食鸡知栖半露食鵞知其黑白失名异义【校宋疏六十】
　　追王大王王季
　　太王王季之父也美大故号之王季文王之父也太王实始翦商王季绥和文王懐保王业所兴故追王也三妣亦同尊其号卢注【通典七十二】
　　所以序昭穆也
　　祭有昭穆所以别父子逺近长幼亲疎之序而无乱也礼统【山堂考索前集二十九】
　　或生而知之
　　生而知之者上也问曰孰生而知之乎答曰圣人二仪既判悬象列晖八风有序四气错御览日月而达隂阳之数消摇八节俯仰黄弥纶天地之体穷竟有生之机瞻天为师用醒已心故曰生知不亦审乎五经钩沈【初学记十七】
　　斯昭昭之多
　　【疏阙文】昭昭狭小之貌【校宋六十】
　　一卷石之多
　　卷音权李轨音【释文十四】　苦逺切范宜音【影宋本集韵五】
　　货财殖焉
　　【注误字】皆合少成多自小致大【校宋注疏本注六十】
　　纯亦不已
　　【疏误字】此一节明至诚不已则能从微至着从小至大
　　礼仪三百
　　【疏阙文】周礼有三百六十官
　　威仪三千
　　【疏阙文】卽仪礼行事之威仪
　　故曰苟不至徳至道不凝焉
　　【疏阙文】古语先有其文今夫子既言三百三千待其贤人始行故引古语证之苟诚也不非也苟诚非至徳之人则圣人至极之道不可成也俗本不作非也【并校宋六十】
　　故君子尊徳性
　　【疏阙文】此一经明君子欲行圣人之道当须勤学前经明圣人性之至诚此经明贤人学而至诚也　尊敬此圣人道徳之性自然至诚也【校宋六十一】
　　表记
　　先王諡以尊名
　　有徳则諡善无徳则諡恶故虽君臣可同五经通义【晋书二十】　諡者死后之称累生时之行而諡之生有善行死有善諡所以劝善戒恶也諡之言列其所行身虽死名常存故谓諡也同【萟文类聚四十】
　　缁衣
　　公孙尼子所作刘献【释文十四】
　　问丧
　　当室则免而杖矣
　　董子当室谓年十五以上若世子生则杖故曾子问云子衰杖成子礼是也戴徳【校宋疏五十二】
　　服问
　　如外宗之为君也
　　外宗外女之嫁于卿大夫者也为君服周王注【通典八十一】
　　间传
　　期而小祥
　　小祥中衣黄为里縓为领袖縁縓者红之多黄者也葛丧服变除　祥者吉也故衰裳无负版及心前衰崔凯
　　要绖不除
　　去首绖同
　　又期而大祥
　　二十五月大祥祭主人夕为期朝服缟冠讫祭而受以布深衣十五升外无哭者谓哀至入即位而哭也杜预丧服要集【并通典八十七】
　　有事其缕无事其布曰缌
　　凡言有事其缕者先加灰锡治其麻缕为布则不治外传【御覧五百四十七】
　　投壶
　　矢以柘若棘毋去其皮
　　矢大七分或言去其皮节旧説【校宋注疏本注六十五】　或以棘取无节同【注疏本注　疏脱五十八　　字】此亦正篇之后记者之言也【校宋六十五】
　　儒行
　　【疏误字】儒者濡也以先王之道能濡其身【校宋六十六】
　　儒有席上之珍以待聘
　　【注误字】席犹铺陈也铺陈往古尧舜之善道以待见问也大问曰聘【校宋注疏本注六十六】
　　大学
　　明堂灵台辟雍大学同实异名卢注【牛议　隋书四十九　通志百六十】　学制有二一云制与明堂同体五室四堂在一基之上四方堂则以其方名学中央堂谓之大学二云凡三学之法有四郊及国中在东郊曰东学并方名之在国中谓之大学崔灵恩【通典五十三】
　　听讼吾犹人也必也使无讼乎无情者不得尽其辞大畏民志
　　【疏误字】听讼吾犹人也必也使无讼乎者是夫子之辞无情者不得尽其辞大畏民志是记者释夫子无讼之事然能使无讼则是异于人也而云吾犹人者谓聴之时备两造吾听与人无殊故云吾犹人也但用意精诚求其情伪所以使无讼也
　　此谓知本
　　【疏误字】意为行本既精诚其意是晓知其本【并校宋六十七】
　　人之其所亲爱而辟焉之其所贱恶而辟焉之其所畏敬而辟焉之其所哀矜而辟焉之其所敖惰而辟焉【校宋注疏本六十七】
　　【注】时谓观射父昭奚恤也
　　【疏阙文】知有观射父昭奚恤者案战国义云楚王筑坛昭奚恤等立于坛上楚王指之谓秦使曰此寡人之寳故知有昭奚恤等也谓贤为宝者案史记云　引之者证为君长能保爱善人为宝也
　　若有一个臣防防兮
　　【疏阙文】此秦穆公誓辞云羣臣若有一耿介之臣断断然诚实专一谨慤兮是语辞古文尚书为猗言有一介之臣其心断断猗猗然专一
　　孟献子曰
　　【疏阙文】此一经明治国家不可务于积财若务于积财即是小人之行非君上之道
　　不畜聚敛之臣
　　【疏阙文】言卿大夫之家不畜聚敛之臣使赋税什一之外徴求采邑之物也故论语云百乘之家是也
　　宁有盗臣
　　【疏误字】以盗臣但害财聚敛之臣则害义也【并校宋六十七】
　　冠义
　　冠者礼之始也
　　冠嘉礼也冠者首服既加而后人道备故君子重之以为礼之始矣五经要义【政和五礼靳仪十一】
　　端
　　【疏误字】端上士则裳【校宋六十八】
　　昬义
　　和于室人
　　【注误字】室人谓女妐女叔【校宋注疏本注六十八】
　　乡饮酒义
　　圣也
　　【疏误字】圣之言生也　以生物言之则谓之圣【校宋六十八】
　　射义
　　故天子之大射
　　【疏误字】畿外诸侯以下宾射其侯无文约大射诸侯既同天子张三侯则宾射亦同天子用五正三正二正之侯其乡大夫射亦用三正二正之侯【校宋六十九】
　　丧服四制
　　三月而沐
　　小祥祭则栉稍自饰崔凯【通典八十七】




　　古经解钩沈卷十四
<经部,五经总义类,古经解钩沉>
　　钦定四库全书
　　古经解钩沈卷十五
　　长洲余萧客撰
　　春秋左传一
　　春秋
　　序孔子览史记就是非之公素王之法贾逵序【宋本疏一】书称朞三百六旬有六日以闰月定四时成嵗允
　　厘百工庶绩咸熙是以天子必置日官诸侯必置日御世修其业以考其术举全数而言故曰六日其实五日四分之一日日行一度而月日行十三度十九分度之有畸日官当会集此之迟疾以考成晦朔错综以设闰月闰月无中气而北斗邪指两辰之间所以异于他月也积此以相通四时八节无违乃得成歳其微密至矣得其精微以合天道事叙而不悖故传曰闰以正时时以作事事以厚生生民之道于是乎在然隂阳之运随动而差差而不已遂与厯错故仲尼丘明毎于朔闰发文盖矫正得失因以宣明厯数也桓十七年日食得朔而史阙其日单书朔僖十五年日食而史阙朔与日故传因其得失并起时史之谬兼以明其余日食或厯失其正也庄二十五年经书六月辛未朔日有食之鼓用牲于社周之六月夏之四月所谓正阳之月也而时厯误实是七月之朔非六月故传云非常也唯正月之朔慝未作日有食之于是乎有用币于社伐鼓于朝此非用币伐鼓常月因变而起厯误也文十五年经文皆同而更复发传曰非礼明前传欲以审正阳之月后传发例欲以明诸侯之礼也此乃圣贤之微防先儒所未喻也昭十七年夏六月日有食之而平子言非正阳之月以诬一朝近于指鹿为马故传曰不君君且因以明此月为得天正也刘子骏造三统厯以修春秋春秋日食有甲乙者三十四而三统厯唯一食厯术比诸家既最疎又六千余嵗辄益一日凡嵗当累日为次而无故益之此不可行之甚者班固前代名儒而谓之最密非徒班固也自古以来诸论春秋者多述谬诸或造家术或用黄帝以来诸厯以推经传朔日皆不得谐合日食于朔此乃天验经传又书其朔日可谓得天而刘贾诸儒説皆以为月二日或三日公违圣人明文其蔽在于守一元不与天消息也余感春秋之事尝着厯论极言厯之通理其大指曰天行不息日月星辰各运其舎皆动物也物动则不一虽行度大量可得而限累日为月以新故相序不得不有毫毛之差此自然理也故春秋日有频月而食者旷年不食者理不得一而算守恒数故厯无不有差失也始失于毫毛而尚未可觉积而成多以失朢朔晦则不得不改宪以从之书所谓钦若昊天厯象日月星辰易所谓治厯明时言当顺天以求合非为合以验天者也推此论之春秋二百余年其治厯变通多矣虽数术絶灭还寻经传微防大量可知时之违谬则经传有验学者固当曲循经传月日日之食以考朔晦也以推时验而皆不然各据其学以推春秋此无异度已之迹而欲削他人之足也余为厯论之后至咸宁中善算李修夏显依论体为术名干度厯表上朝廷其术合日行四分之数而微增月行用三百嵗改宪之意二元相推七十余嵗承以强弱强弱之差盖少而适足以逺通盈缩时尚书及史官以干度与太始厯参校古今记注干度厯殊胜今其术具存时又并考古今十厯以验春秋知三统厯之最疏也今具列其时得失之数又据经传微防证据及失闰防考日辰朔晦以相发明为经传长厯诸经传证据及失闰时文字谬误皆甄发之虽未必其得天盖春秋当时之厯也学者览焉杜预长厯【注补后汉书二】　如周官有调人私怨之官刘兆调人序【六经奥论序】　惜乎微言乆絶通儒不作遗文所存三传而已传已互失经防注又不尽传意春秋之义几乎泯灭唯圣作则譬如泉源苟涉其流无不善利在人贤者得其深者其次得其浅者若文义隠密是虚设大训谁能通之故春秋之文简易如天地焉其理着明如日月焉但先儒各守一传不肯相通互相弹射仇讐不若诡辞迂説附防本学鳞杂米聚难见易滞益令后人不识宗本因注迷经因疏迷注党于所习其俗若此老氏曰大道甚夷而人好径信矣故知三传分流其源则同择善而从且过半矣归乎允当亦何常师今公羊谷梁二传殆絶习左氏者皆遗经存传谈其事迹翫其文彩如览史籍不复知有春秋微防呜呼买椟还珠岂足怪哉余辄考覈三传舎短取长又集前贤注释亦以愚意裨补阙漏商得失研精宣畅期于浃洽尼父之志庶几可见疑殆则阙以俟君子谓之春秋集传集注又撮其纲目撰为统例三卷以辅集传通经意焉所以剪除荆棘平易道路令趋孔门之士方轨康衢免涉于险难也啖助集传集注序【陆淳集传纂例】解春秋者国史所记人君动作之事左史所记为
