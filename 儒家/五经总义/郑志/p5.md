<!-- { "loadSidebar": true } -->
　　曲礼云天子五官注此殷时制也　崇精问焦氏云郑云三王同六卿殷应六卿此云五官何也焦氏答曰殷立天官与五行其取象异耳是司徒以下法五行并此太宰即为六官也
　　崇精问曰狱周曰圜土殷曰羑里夏曰均台囹圄何代之狱焦氏答曰月令秦书则秦狱名也汉曰若卢魏曰司空是也
　　鸟至之日以太牢祠于髙禖注曰高辛氏之世鸟遗卵娀简狄吞之而生契后王以为媒官嘉祥而立其祠马　王权问曰以注言之先商之时未有高禖生民诗曰克禋克祀以弗无子传以为古者必以高禖为姜嫄禋祀上帝而生稷是则髙禖之祀非以生契后立之也【案此上见太平御览标作郑记】焦乔答云先契之时必自有禖氏祓除之祀位在于南郊盖以鸟至之日祀之矣然其禋祀乃于上帝也娀简狄吞鳯子之后后王为媒官嘉祥祀之以配帝谓之高禖【案月令仲春以太平祠于高禖注正义引郑志焦乔答王权云与此字句悉同太平御览所载必自冇作自必有然其祀作然其所禋】
　　曾子问公舘与公所为曰公馆注公馆若今县官舍公所为君所命使舍己者　鲍遗问曰注此云君所命使舍己者注雑记云公所为若今离宫别馆也是二説异何张逸答曰公馆若今停待者也离宫是也聘礼曰卿馆于大夫大夫馆于士公命人使馆客亦公所为也任厥问云天官司裘注云士不大射士无臣祭无所择此云百官皆足则有臣矣汜阁对曰此上下兼説之耳士虽无臣犹有属官佐祭特牲馈食云公有司私臣皆殽脀百官皆足抑谓此也
　　郊特牲庭燎之百由齐桓公始也注庭燎之差公葢五十侯伯子男皆三十　崇翺问云引大戴礼也何以言盖汜阁答曰言盖无别意犹如礼运云仲尼之叹盖叹鲁也亦无别意
　　刘徳问曰君吊大夫迎于门外又拜送于门外大夫吊不迎于门外今时县令长吊主人待之当依国君来吊礼欤依大夫来吊也又当去杖其至皆如故无可舍耶又今时丞尉来吊待之当云何田琼答曰今之君与礼所云君轻重不同若必欲依之令长宜依国君丞尉宜依大夫君于礼但见去杖戢杖其余不见也今于君吊以首经贯臂遣人则不释之而已
　　陈铄【原注一作铿】问汜阁云为庶母慈已郑注引内则国君之子有子师慈母保母又曰大夫之子有食母庶母慈已此之谓也内则人君飬子之法礼人若有庶母尚无服何人为慈母服乎若欲施大夫大夫无此礼但有食母耳汜阁答曰内则实总国君及大夫飬子之礼刘徳问田琼曰乳母缌注云养子者有他故贱者代之慈已今时婢生口使为乳母得无甚贱不应服也琼答曰婢生口故不服也
　　张逸答陈铿【原注一作铄】云敬姜早寡昼哭以辟嫌帷殡或亦辟嫌表夫之逺色也
　　刘徳问以为人后者支子可也长子不以为后同宗无支子惟有长子长子不后人则大宗絶后则违礼如之何田琼答曰以长子后大宗则成宗子礼诸父无后祭子宗家复以其庶子还承其父
　　陈铄【原注一作铿】问赵商曰亲见尸柩不可吉服旣虞可除何为乎三月商答曰改葬缌三月一时无他变易今旣缌无因便除故待三月除以顺缌之数
　　桓翺问汜阁云久防不除者为当众子尽然耶故质焉耳答云昔尝送郑君到代陵代陵有人其父死不得其尸其子行防随制降杀阁与亡者相知而徃吊之还问郑所驳异义之事不孝莫大于无后终身不除此为絶先人之统无乃重乎郑君答云庶子自可摄祭阁覆云无庶子当何以又曰云族人可以其伦代之阁覆又言云无族人云何则不复相答推此而详但使一嫡子不除耳
　　刘徳议问曰【原注议字疑衍案杜佑通典引此亦作议问似非衍文】防服小记云朋友虞祔而已此谓立幼而为虞祔也若都无主族神不歆非类当为虞祔否田琼答曰虞安神也祔以死者祔于祖也旣朋友恩旧歓爱固当安之祔之然后义备也但后日不常祭之耳　又问朋友无所归于我殡若此者迎彼还已馆皆停柩于何所答曰朋友无所归故呼而殡之不谓已殡迎之也于己馆而殡之者殡之而不于西阶也
　　陈铿【原注一作铄】问曰杂记母之讳宫中讳妻之讳不举诸其侧也此则与母讳同何也田琼答曰杂记方分尊卑故详言之曲礼据不出门大略言之耳母讳逺妻讳近则亦宜言也但所避者狭耳
　　曲礼大功小功不讳　陈铿问曰亦为父乎自己亲乎田琼答曰杂记云卒哭而讳王父母兄弟世父叔父姑姊妹子与父同讳谓讳齐衰亲也然则大功小功不讳矣
　　焦氏问曰按春秋君在称世子君薨称子某既称子无言嗣子某者也又大夫之子当何称张逸答曰此避子某耳大夫之子称未闻
　　崇精问曰母亦朝庙否其虞父与母同日异日乎焦氏答曰妇未庙见不朝庙耳内防职云王后之防朝庙则为之跸也是母防亦朝庙明也虞当异日也
　　刘徳问曰失君父终身不得者其臣子当得婚否田琼答曰昔许叔重作五经异义已设此疑郑君驳云若终身不除是絶祖嗣也除而成婚违礼适权也
　　陈铄【原注一作铿】问防服四制曰言不文者谓臣下也注引孝经说云言不文者指士民也按坊记云髙宗三年其惟不言言乃讙此则所言也又防大记云旣葬与人立君言王事不宫国事大夫士言公事不言家事此天子诸侯俱有言矣而独谓臣下上句去言而后事行者杖而起注云谓大夫士也孝经说云言不文指士民也义似不同引之何明赵商答曰三年之防天子诸侯不言而事成者冡宰存也虽亦有所言但希耳至于臣下须言而辨为可谓言但不文耳各有所施不相妨也言臣下时所包者广孝经云士民注引之者欲微见其小异其大趣亦同也
　　问曰或言往哭或言侧室或言他室不同何也又杂记三年之防功衰不吊如有服服其服而徃虽缌必徃亦当服否瓒答曰檀弓言往哭不言轻重通三年当往也杂记斩衰言功衰乃服其服而徃则齐衰亦于功衰乃服其服也哭他室者为外兄弟明昏当先哭乃行耳异国则不徃也【案杜佑通典引此条标作郑记】
　　目録记郑之所注五经之外有中大传七政论乾象歴六艺论毛诗谱答临硕难周礼许慎异义绎废疾发墨守箴膏肓答甄守然等书【案此条见孝经序注正义谓郑志目録记郑之所注如是以为未徃孝经之证非答问语当是传冩者附録于后】

　　郑志卷下
