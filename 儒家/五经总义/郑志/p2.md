<!-- { "loadSidebar": true } -->
　　緜诗自西徂东笺云豳与周原不能为西东据至时従水浒言也　张逸问豳与周原不能为东西何谓答曰豳地今为栒邑县在广山北沮水西有泾水从此西南行至正东乃得周【案诗緜正义及吕祖谦读诗记引此句无至字】故言东西云岐山在长安西北四百里豳又在岐山西北四百里棫朴笺云二千五百人为师今王兴师行者殷末之制未有周礼五师为军军万二千五百人　赵商问棫朴笺引常武整我六师宣王之时又此征伐之事不称六军而称六师不达其意答曰师者众之通名故人多云焉欲着其大数乃言军耳【案诗棫朴正义引此问答又此作又出乃言上有则字时迈正义引杂问志天子廵守礼无六军之文二语其大意可参合而此本未录载今附识之】
　　赵商问生民笺云帝上帝又云当尧之时姜源为髙辛氏妃【案诗生民正义及杜佑通典引此俱作髙辛氏世妃】意以为非帝喾之妃史记喾以姜源为妃是生后稷明文皎然又毛亦云高辛氏帝苟信先籍未觉其偏隠是以敢问易毛之义答曰即姜源诚帝喾之妃履大人之迹而歆歆然是非真意矣乃有神气故意歆歆然天下之事以前騐后其不合者何可悉信是故悉信亦非不信亦非稷稚于尧尧见为天子髙辛与尧竝在天子位乎
　　序长大禘也　赵商问云按祭法殷人禘喾而郊冥又丧服小记及大传皆云王者禘其祖之所自出以其祖配之注皆以为祭天皇大帝以喾配之然则此诗之禘亦宜以为圜丘之祭不审云郊何答曰郊祀后稷以配天则以祖配其祖従出之明文也云注皆以为祭天皇大帝诗之大禘宜为圜丘之祭探意太过得母诬乎禘者祭名天人共云【案诗长正义全载此条雝正义节引云禘大祭天人共之】答张逸云文王承先公之业积修其徳以致风化述其美以为之法能行其本【案诗谱正义引此作得行其本】则致末应既致其应设以为法也　又云文王以诸侯而有王者之化卒以受命
　　答张逸云国史采众诗时明其好恶令瞽蒙歌之其无作主皆国史主之令可歌
　　答张逸云风也小雅也大雅也颂也此四者人君行之则为兴废之则为衰
　　论语云闗雎乐而不淫哀而不伤注云哀世夫妇不得此人不为减伤其爱诗笺以哀为衷此以哀为义　答刘琰云论语注人间行久义或宜然故不复定以遗后【案诗闗雎正义引此后字下有説字】
　　答赵商曰妇人有归宗谓自其家之为宗者大夫称家言大夫如此耳夫人王后则不然也【案自其原本作目其今据诗葛覃正义校正】
　　卷耳传采采事采之也　答张逸云事谓事事一一用意之事芣苢亦然虽説异义则同
　　螽斯不言兴　答张逸云若此无人事实兴也文义自解故不言之凡説不解者耳众篇皆然
　　答张逸曰行露以正言也摽有梅以蕃育人民
　　野有死麕无使尨也吠　答张逸云正行昬不得有狗吠【案诗正义载此昬字下有礼字】
　　答张逸云雌雉求牡非其耦故喻宣公与夫人
　　诗序旄丘责衞伯也　卫是侯爵而为州伯张逸疑而问答云实当用伯而侯徳适任之何嫌不可命人位以徳古亦然也
　　答赵商曰狄人入衞其时明然戴公庐漕及城楚丘二者是还复其国也许夫人伤宗国之灭又闵其民欲归行其野视其麦是时之忧思乃引日月而不得归责以冬夏与谁因谁极未通于许夫人之意也
　　清人刺文公诗也文公厉公之子清人当处卷末由烂脱失次厠于庄公时　答赵商曰诗本无文字后人不能尽得其次第录者直录其义而已
　　答张逸曰税法有常不得薄今魏君不取于民惟食园桃而已非徒薄于十一故刺之
　　伐檀传云熟食曰飱笺云飱读如鱼飱之飱　答张逸云礼飱饔大多非可素不得与不素飱相配故易之也采苓传采苓细事也首阳幽辟也细事喻小行也幽辟喻无征也笺云兴者喻事有似而非　答张逸云篇义云好听谗当似是而非者故易之
　　鱼丽序云文武以天保以上治内采薇以下治外　答赵商云于文武时兄弟失道有不和协之意故作诗以感切之至成王之时二叔流言作乱罪乃当诛悔将何及未可定此篇为成王时作【原注赵商据鱼丽之序而发问则于时郑未为谱故説不定也后为此谱则次定为成王时也】
　　答赵商云凡赋诗者或造篇或诵古
　　车攻传曰战不出顷田不出防　答张逸云战有顷数不能尽其多少犹今战场者不出其顷界田者不出其防也
　　答赵商云衞武公居殷墟【案诗宾之初筵正义引此作衞殷之畿内】故用殷礼君子行礼不求变俗祭祀之礼居丧之服哭泣之位皆如其国之法故衞称殷礼
　　大车传以菼为鵻笺以菼为薍似易传又言其青者如鵻复似従传张逸疑而问之答云鵻鸟青非草名薍亦青故其青者如鵻
　　答赵商云诸侯入为卿大夫与在朝者异各依本国如其命数【案此与前条竝见大车正义而无衣正义亦引此条】
　　孙皓问凌人十二月斩冰即以其月纳之七月言三之日纳于凌阴四之日即出之藏之既晚出之又早何答曰夏十二月取冰二月开冰四月班冰是其常也藏之既晚出之又早晚者建寅乃藏与此周礼十二月藏冰较迟一月故出之早者四月夏之二月出冰与周礼同今豳土晚寒故可夏正月纳冰夏二月仲春太簇用事阳气出地始温故礼应开冰先荐寝庙【案诗七月正义周礼凌人正义与冢宰序官正义竝节引此条大略相同惟豳土晚寒序官正义作豳土寒攷七月毛传亦有豳土晚寒之文陆徳明释文云晚节而气寒孔颖达又引郑志答张逸云晚温亦晚寒则晚字非可节去其为传写脱落无疑此本未录载答张逸原文并附识以备攷】
　　赵商问王日一举鼎十有二物皆有爼是为三牲备焉商按玊藻天子之食日少牢朔月太牢礼数不同请问其説【案周礼膳夫正义引此作请闻其説】答曰礼记后人所定【原注一作集】据时而言或以诸侯同天子或以天子与诸侯等所施不同故难据也【原注一云礼数不同难以据也】王制之法与周异者多【原注一云与礼违者多】当以经为正【案诗鸳鸯正义引此答词节去据时而言四字】
　　丝衣序绎宾尸也髙子曰灵星之尸也　答张逸云高子之言非毛公后人着之
　　赵商问传曰凡土功水昬正而栽日至而毕召诰于三月之下营洛不依礼之常时答云传所言者谓庸时也周召之作洛邑因欲观众殷乐之与否则由欲观民之意故不依常时也
　　僖四年传云五侯九伯　答张逸云五侯侯为州牧也九伯伯为州伯也一州一牧二伯佐之太公为王官之伯二人共分陕而治自陕以东当四侯半一侯不可分故言五侯九伯则九人若征五等诸侯九州之伯是天子何异乎云夹辅之有也【案礼记王制正义引此云若征五等诸侯九州之伯何夹辅之有太公为王官伯分主自陕以东不可分为四侯半故称为五侯四州有八伯畿内有一伯故为九伯其大意同而文有异】
　　坊记引燕燕诗注以为夫人定姜之诗　答炅模云为记注时就卢君先师亦然后乃得毛公传记古书义又且然记注己行不复改之
　　礼器云诗云匪革其犹聿追来孝注云革急也犹道也聿述也言文王改作者非必欲急行己之道乃追述先祖之业来居此为孝　答灵模云为记注之时依循旧本此文是也后得毛诗传而为诗注更従毛本故与记不同【案灵模与前炅模当是一人或后来传写者避宋太宗讳不书炅或误炅为灵因作灵而未曾画一遂彼此岐异礼记注防刋本于坊记正义作炅于礼器正义亦作灵似防讹已久此姑各仍其旧】

　　郑志卷上
<经部,五经总义类,郑志>
　　钦定四库全书
　　郑志卷中
　　魏　郑小同　撰
　　赵商问曰按成王周官立太师太傅太保兹惟三公即三公之号自有师保之名成王周官是周公摄政三年事此周礼是周公摄政六年时则三公自名师保起之在前何也答曰周公左召公右兼师保初时然矣赵商问腊人掌凡干肉而有膴胖何答云虽鲜亦属腊人
　　赵商问云天子巡守礼制丈八尺纯四何答云巡守礼制丈八尺咫八寸四咫三尺二寸又太广四当为三三八二十四二尺四寸幅广也古三四积画是以三误为四也
　　赵商问司服王后之六服之制目不解请圗之答曰大裘衮衣鷩衣毳衣絺衣元衣此六服皆纁裳赤舄韦弁衣以韎皮弁衣以布此二弁皆素裳白舄冠弁服黑衣裳而黑舄冠弁端祎衣舄首服副从王见先王揄翟青舄首服副从王见先公阙翟赤舄首服副从王见羣小祀鞠衣黄履首服编以告桑之服襢衣白屦首服编以礼见王之服褖衣黑屦首服次以御于王之服六翟三等三舄青赤鞠衣以下三屦黄白黑妇人质不殊裳屦舄皆同裳色也
　　赵商问族师职曰四闾为族八闾为聨使之相保相受刑罚庆赏相及在康诰曰父不慈子不孝兄不友弟不恭不相及也族师之义邻比相坐康诰之説门内尚寛不知书礼是错未达防趣答曰族师之职周公新制礼使民相共之法康诰之时周法未定又新诛三监务在尚寛以安天下先后异时各有云为乃谓是错【案周礼族师正义引此问答自族师之义以下其文悉同书康诰正义则谓周书云父子兄弟罪不相及而周官邻保以比伍相及赵商疑而问郑答云周礼太平制此为居殷乱而言其文与此本逈异葢撮举大指不必尽依原文注疏中类此者不少也】
　　张逸问载师注十八分之十三率之何谓答曰六乡之民上地不易家百亩一易家二百亩再易家三百亩相通三夫六百亩六遂之民上地家百亩莱五十亩中地家百亩莱百亩下地家百亩莱二百亩相通三夫而六百五十亩以三分去一之法当余十二遂地以有五十亩莱于三分去一乃得十三
　　赵商问载师职凡宅不毛乃罚以一里布田不耕者罚屋粟商以田不耕其罪莫重宅不毛其罚当轻宅不毛乃罚以二十五家之布田不耕则罚之三夫之税粟未达罚之轻之重之差云为之防答曰此法各当罚其事于当其有故何以假他轻重乎
　　刘琰问载师职云凡民无职事者出夫家之征商师职云凡无职者出夫布夫家之征与夫布其异如何答曰夫家之征者田税如今租矣夫布者如今算敛在九赋中者也
　　刘琰问闾师职云凡任民任农以耕事贡九谷下至任虞凡八贡不道九赋下言凡无职者出夫布注云独言无职者掌其九赋若此者岂上八贡者复出八赋与无职所出夫布凡为九将自布赋不同重计八贡未之能审也答曰读天官冡宰职则审矣无职在九赋中今此不言其余独言此者此官掌敛赋嫌无职者不审出算故言耳
