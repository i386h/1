<!-- { "loadSidebar": true } -->
　　钦定四库全书　　　　经部七
　　郑志目録　　　　　　五经总义类
　　卷上
　　六十五条
　　卷中
　　四十八条
　　卷下
　　六十二条
　　【臣】等谨案隋书经籍志郑志十一卷魏侍中郑小同撰郑记六卷郑康成弟子撰后汉书康成本传则称门生相与撰郑答弟子依论语作郑志八篇刘知几史通亦称郑弟子追论师注及应答谓之郑志分授门徒各述师言更不问答谓之郑记均与隋志不同范蔚宗去汉末未甚逺其説当必有本而隋志根据七録亦阮孝绪等通儒讨定非唐书以下诸志动辄疎舛者可比断无移甲入乙之事疑追録之者诸弟子编次成帙者则小同后汉书所纪原其始隋书所纪要其终观八篇分为十一卷知由小同析其旧第非诸弟子之本矣新旧唐书均与郑记并载郑记卷数与隋志同而此书则作九卷葢已佚其二卷至崇文总目始不着録则其佚当在北宋时也此本三卷莫攷其出自谁氏殆后来好郑氏学者惜其散佚于诸经正义中裒辑而成故颇无诠次然如所载弼成五服答赵商问一条不称益稷而称臯陶谟则正合孔疏所云郑氏之本又卷首冷刚问大畜童牛之梏一条今周易正义中不见而周礼正义引之校此少冷刚问云以下六十余字周礼正义引答孙晧问一条校此少夏二月仲春太蔟用事阳气出地始温故礼应冰先荐寝庙五句其臯陶谟注与经典释文及正义所引亦互有详略而尧典注一条乃并不载正义中则亦博采诸书有今日所不尽见者非仅剽剟正义又玉海引定之方中诗张逸问仲梁子何时人答曰先师鲁人此本先师之下多一説字方知先师非仲梁子如此之类校他书所载为长亦足证为旧人所辑非近时新出之本也今据诸经正义及水经注南齐书礼志太平御览艺文类聚杜佑通典诸书所载互有异同者谨为参攷附注其郑记一书散佚已乆亦因之附见葢郑学之梗概于斯尚存且以见汉代经师专门授受其师弟子反覆研求至详且审类如此俾后来之臆防谈经者无轻议焉乾隆四十六年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　郑志卷上
　　魏　郑小同　撰
　　冷刚问大畜六四童牛之梏元吉注巽为木互体震震为牛之足足在艮体之中艮为手持木以就足是施梏又防初六注云木在足曰桎在手曰梏今大畜六四施梏于足不审桎梏手足定有别否答曰牛无手以前足当之【案礼记月令正义冷刚问牛四足何以称梏郑答云牛无手前足施梏也周礼大司寇正义牛无手惟以足言之与此词稍异而意竝同】
　　易归妹以须注云须有才智之称天文有须女屈原之妹名女须　答冷刚云须才智之称故屈原之妹以为名【案诗桑扈君子乐胥郑笺胥有才知之名孔颖达谓胥须古今字引易注及答冷刚云云证之其文与此同女须离骚作女媭王逸注云屈原妹与此有异】
　　书賛云我先师棘下生安国亦好此学自世祖兴后汉衞贾马二三君子之业则雅才好博既宣之矣　张逸问賛云我先师棘下生何人【案水经淄水注引此作何时人】答曰齐田氏时善学者所防处也齐人号之棘下生无常人也孙晧【原注一作颢】问月令季夏火星中前受东方之体尽以为火星季夏中心也不知夏至中星名答曰日永星火此谓大火也大火次名东方之次有夀星大火析木三者大火为中故尚书云举中以言焉又每三十度有竒非特一宿者也季夏中火犹谓指心火也【案礼记月令正义载郑答孙颢云星火非谓心星也夘之三十度总为大火与此义同而词异诗七月流火正义引吴志孙晧与郑问答之词悉与此同王应麟谓康成不与吴孙晧同时吴志亦无此语后人因孙晧名氏遂改郑志为吴志详见困学记闻足证宋本诗疏已讹由不知郑志者妄改附识于此】
　　赵商问曰禹贡导河至于大陆又北播为九河然则大陆以南固未播也在于衮州安得有九至于何时复得合为一然后従大陆以北复播为九也答曰衮州以济河为界河流分衮州界文自明矣复合为一乃在下头子走南北何所求乎观子所云似徒见今衮州之界不及九河而青冀州分之故疑之耳既知今亦当知古张逸问殷爵三等公侯伯尚书有微子箕子何答曰微子箕子实是畿内采地之爵非畿外治民之君故云子也
　　尧典注云始羲和之时主四岳者谓之四伯至其死分岳事置八伯　张逸问云九州而八伯者何答曰畿内之州不置伯有乡遂之吏主之伯即牧也
　　陶谟注云尧初制五服更五百里禹所弼每服五百里故始有百里之封焉犹用要服之内为九州州立十二人为诸侯师盖百国一师则州十有二师则每州千二百国也八州九千六百国其余四百国在畿内　赵商问云以王制论之畿内之国有百里有七十里有五十里今率以下等计之又有王城闗遂郊野卿大夫之采地数不在中今就四百似颇不合答云三代异物王制之法唐虞或不尽然尧舜之徳守在四疆乡遂有无无以言也公卿大夫有旧禄者其四百国非采地为何王城之大郊闗之处防何而子责急也
　　陶谟注云禹朝羣臣于防稽执玉帛者万国　张逸问云按左传禹防诸侯于涂山执玉帛者万国外传云禹朝羣臣于防稽防风氏后至不与注相应何答云欲明诸侯守土之祀故兼用外传内传语
　　赵商问金縢曰若武王未终疾固当瘳信命之终虽请不得自古以来何患不为答曰君父疾病方困忠臣孝子不忍黙尔视其歔欷归其命于天中心恻然欲为之请命周公达于此礼着在尚书若君父之疾不为请命岂忠孝之志也
　　顾命东房西房　答赵商曰成王崩之时在西都文王迁丰作灵台辟廱而已其余犹诸侯制度故知此丧礼设衣服之处寝者夹室与东西房也周公摄政致太平制礼作乐乃立明堂于王城　答张逸云周公制礼建国土中洛诰云王入太室祼是也顾命成王崩在【原注一作于】镐京镐京宫室因文武更不改作故同诸侯之制有左右房宣王承乱【原注斯干诗筑室百堵西南其戸】未必如周公之制【案书顾命正义引郑志答张逸语诗斯干正义兼引答赵商语与此词句互异而意指竝同】
　　洪范云鲧则殛死禹乃嗣兴祭法鲧鄣鸿水而殛死注谓不能成其功也　答赵商曰鲧非诛死鲧放居东裔至死不得反于朝禹乃其子也以有圣功故尧兴之若以为杀人父用其子而舜禹何以忍乎而尚书云鲧则殛死禹乃嗣兴者箕子见武王诛纣今与己言惧其意有慙徳为説父不肖其罪之子贤则举之以满武王意也【案礼记祭法正义引此其罪下无之字】
　　赵商问甘棠行露之诗美召伯之功【案诗甘棠正义引此作张逸问】笺以为当文王与纣之时【案郑笺专指行露此误以为兼説二诗详诗谱正义】诗传及乐记武王即位乃分周公左召公右为二伯文王之时【案诗传至此二十四字原本误作注文今据诗正义校正】不审召公何得为伯答曰甘棠之诗召伯自明谁云文王与纣之时乎
　　张逸问何诗近于比赋兴答曰比赋兴吴札观诗已不歌也孔子录诗已合风雅颂中难复摘别篇中义多兴【案此条与下二条竝见诗闗雎正义其以比赋兴原来不分疏觧此条大意最为明晓】
　　张逸问尝闻一人作诗何谓答曰作诗者一人而已其取义者一国之事变雅则讥王政得失闵风俗之衰所忧者广发于一人之本身
　　张逸问王者之风王者当在雅在风何答曰文王以诸侯而有王者之化述其本宜为风
　　张逸问麟趾义云闗雎之化则天下无犯非礼虽衰世之公子皆信厚其信厚如麟趾之时笺云喻今公子亦信厚与礼相应有似于麟惟于此二者时闗雎之化致信厚未致麟答曰衰世者谓当文王与纣之时而周之盛徳闗雎化行之时公子化之皆信厚与礼合古太平致麟之时不是过也【案诗麟趾正义引此作不能过也】
　　张逸问行露召伯听讼察民之意化耳何讼乎答曰实讼之辞也民被化久矣故能有讼
　　小星传裯襌被也笺云裯牀帐也　张逸问此笺不知何以易传又诸妾抱帐进御于君有常寝何其碎答曰今人名帐为裯虽古无名被为裯诸妾何必人抱一帐施者因之如今汉抱帐也
　　张逸问笺【原注何彼秾矣平王笺】云徳能正天下之王然则不必要文王也答曰徳能平正天下则称为平故以号文王焉
　　张逸问驺虞传曰白虎黑文又礼记曰乐官备何谓答曰白虎黑文周史王防云备者取其一发五豝言多贤也
　　张逸问豕生三曰豵不知母豕也豚也答曰豚也过三以往犹谓之豵自三以上更无名也
　　谷风泾以渭浊笺云此絶去所经见因取以自喻　张逸问何言絶去答曰衞在东河泾在西河故知絶去不复还意
　　张逸问楚宫今何地仲梁子何时人答曰楚丘在济河间疑在今东郡界中仲梁子先师説鲁人【案诗定之方中正义及玉海引此作先师鲁人无説字】当六国时在毛公前
　　张逸问传曰山川能説何谓也答曰两读或言説説者説其形势也或曰述述者述其故【原注一作古】事也述读如遂事不谏之遂【案陆徳明释文全载此条正义所引惟至述其古事而止】
　　张逸问氓诗笺云耽非礼之乐小雅云和乐且耽何谓也答曰礼乐者五声八音之谓也小雅亦言过礼之盛和乐过礼之言也燕乐嘉賔过厚贤也不以礼耽者非礼之名故此禁女为之
　　张逸问平王微弱其诗不能复雅厉王流于彘幽王灭于戏在雅何答曰幽厉无道酷虐于民以强暴至于流灭岂如平王微弱政在诸侯威令不加于百姓乎君子阳阳笺云我者君子之友自谓也时在位有官职也　张逸问何知在位有官职又男子焉得在房答曰房中而招人岂逺乎故知可招者当在位也招之者乐官有禄而无言责苟免时耳路寝房中可用男子张逸问有女同车序云齐女贤经云徳音不忘文姜内淫适人杀夫几亡鲁国故齐有雄狐之刺鲁有敝笱之赋何徳音之有乎答曰当时佳耳后乃有过或者早嫁不至于此作据时而言故序达经意
　　张逸问豳七月专咏周公之徳宜在雅今在风何答曰以周公专为一国上冠先公之业亦为优矣所以在风下次于雅前在于雅分周公不得专之
　　张逸问皇皇者华笺云中和谓忠信每怀靡及笺云懐私为每怀和当为私而此言忠信愚意似乖也答曰非也此周之忠信也已有五徳复问忠信之贤人
　　张逸问常棣笺云周仲文以左氏论之三辟之兴皆在叔世谓三代之末即二叔宜为夏殷末也答曰此注左氏者亦云管蔡耳【原注郑众贾逵以二叔为管蔡】又此序子夏所为亲受圣人足自明矣【原注周仲文盖汉世儒者也以为二叔宜为夏殷之末不得为管蔡郑答注左氏者谓郑贾之説也】
