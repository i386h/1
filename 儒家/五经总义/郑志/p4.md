<!-- { "loadSidebar": true } -->
　　赵商问曰曲礼云已孤暴贵不为父作諡而武王即位追王太王王季文王改諡爵何也答曰周道之基隆于二代功徳由之王迹兴焉凡为人父岂能尽贤乎若夏禹殷汤则不追諡矣【案曲礼正义引此二代作三王岂能尽贤脱尽字则不追諡矣作则不然矣其文稍异】
　　张逸问礼注曰书说书説何书也答曰尚书纬也当为注时时在文网中嫌引秘书故诸所牵圗谶皆谓之説【案皆谓原本作皆为今据礼记檀弓正义校正】
　　答临硕曰孟子当赧王之际王制之作当在其后【案此见礼记目録正义下见王制正义作答林硕刋本互异】又云王畿方千里者凡九百万夫之地三分去一定受田者三百万夫出都家之田以其余地之税禄无田者下士食九人中士食十八人上士三十六人下大夫七十二人中大夫百四十四人卿二百八十八人
　　王制注云所因殷之诸侯亦以功黜陟之其不合者皆益之地为百里焉是以周世有爵尊而国小爵卑而国大者　张逸疑而不解以问答曰设今有五十里之国于此无功可进无过可退亦就益其地为百里之国爵尊而国小者若虞虢之君爵为公地方百里爵卑而国大者侯四百里伯三百里子男二百里皆大于虞虢孙晧问云诸侯五年再相朝不知所合典礼答云古者据时而道前代之言唐虞之礼五载一巡守夏殷之时天子葢六年一巡守诸侯间而朝天子其不朝者朝罢朝五年再朝似如此制礼典不可得而详
　　王制曰丧三年不祭惟祭天地社稷为越绋而行事答田琼云天地郊社至尊不可废故越绋祭之六宗山川之神则否又云五祀宫中之神丧时朝夕出入所祭不为越绋也天地社稷之祭豫卜时日今忽有丧故既殡越绋行事若遭丧之后当天地郊社常祭之日其启殡反于反哭则避此郊社祭日而为之
　　玉藻注云四命以上齐祭异冠　赵商问云以杂记云大夫冕而祭于公弁而祭于己士弁而祭于公冠而祭于己是为三命以下齐祭异冠何但四命以上也观注似若但施于己祭不可通之也答曰齐祭谓齐时一冠祭时亦一冠四命乃然大夫冕士弁而祭于君齐时服之祭时服之何以亦异
　　张逸问曰明堂注牺尊以莎羽为画饰前问曰牺读如沙沙鳯凰也不解鳯凰何以为沙曰曰刻画鳯凰之象于尊其形婆娑然或有作献字者齐人之声误耳赵商问祭注云大夫立三庙曰考庙曰王考庙曰皇考庙注非别子故知祖考无庙商按王制大夫三庙一昭一穆与太祖之庙而三注云太祖别子始爵者虽非别子始爵者亦然二者不知所定答云祭法周礼王制之云或以夏殷杂不合周制
　　王瓒问曰举于旌首当以皮耶尽之也答曰皆俱举皮置于首不尽
　　赵商问曰説者谓天子庙制如明堂是为明堂即文庙耶答曰明堂主祭上帝以文王配耳犹如郊天以后稷配也
　　答张逸曰钜鹿今名广河泽










　　郑志卷中
<经部,五经总义类,郑志>
　　钦定四库全书
　　郑志卷下
　　魏　郑小同　撰
　　答孙晧曰凡自周无出者周无放臣之法罪大者刑之小则宥之
　　答赵商曰楚交中国而近南夷末世故谓之夷也张逸问许氏异义驳卫孔悝之反祏有主者何谓也答云礼大夫无主而孔独有者或时末代之君赐之使祀其所出之君也诸侯不祀天而鲁郊诸侯不祖天子而郑祖厉王皆时君之赐也
　　赵商问孔子称吾学周礼今用之吾从周檀弓云今丘也殷人也两楹奠殡哭师之处皆所法于殷礼未必由周而云吾从周者何也答曰今用之者鲁与诸侯皆用周之礼法非专自施于己在宋冠章甫之冠在鲁衣逢掖之衣何必纯周　【中庸正义引此作何必纯用之】云吾从周者言周礼法最备其为殷周事岂一也
　　赵商问云自啓至反哭五祀之祭不行【原注曽子问】注云郊社亦然者按王制云惟天地社稷为越绋而行事何答云越绋行事丧无事时天地郊社有常日自启及至反哭自当避之【案此条与前卷答田琼天地郊社至尊不可废条大意相同正义谓赵商之意葬时郊社之祭不行何得有越绋而行事郑谓未啓以前是无事得行祭礼郊社尊故避其日使不相妨】赵商问己为诸侯又有废疾不任国政不任丧事而为其祖服制度之宜年月之断云何答云父卒为祖后者三年斩何疑　商又问为祖后者三年已闻命矣所问者父在为祖如何欲言三年则父在欲言期复无主斩杖之宜主丧之制未知所定答曰天子诸侯之丧皆斩衰无期
　　丧服云女子为父后者期谓大夫士之妻有往来归宗之义故丧服传云妇人虽在外必有归宗曰小宗　答赵商云自其家之宗言宗及小宗故知是大夫士也诸侯夫人父母卒无归宁之理故知诸侯夫人为兄弟为诸侯者但大功耳
　　赵商问曰慈母嫁亦当为服如继母否答曰慈母贱何得如继母耶
　　赵商问曰礼母亡则服其党不服继母党以外氏不可二也若母党先灭亡无亲己所未服服继母党否答曰此所问权也非礼之正假令母在本自都无亲何所服耶权者由心
　　赵商问主防者不除且以今言之人去邦族假葬异国礼不大备要亦有反土之意三年阕矣可得除否明为改葬缌之例乎为久不葬也荅云葬者送亡之终假法后代行之可以难礼乎
　　张逸问旧儒世本皆以孔子后数世皆一子礼适子为父后为嫁母无服檀弓説子思从于嫁母服何答云子思哭嫂为位必非适子或者兄若早死无继故云数世皆一子
　　禘祫志云曾庄公三十二年八月薨闵二年五月吉禘闵公之服二十一月于礼少四月又不禫云吉禘讥其无恩也闵公二年八月梦僖二年除防始祫太庙明年禘于羣庙自此以后五年再殷祭六年祫故八年禘答赵商云于礼少六月者通禫月言之也闵公之防僖三年乃除僖二年得除闵公防而祫者以是防祭虽在前防之内亦得为后防之祭故杂记云三年之防则既顈其练祥皆行是也
　　赵商问云按许氏异义驳以为妾子为母依防服庶子为后为其母缌麻三月按禘祫志称春秋鲁昭公十一年夏夫人归氏薨十三年五月大祥七月而禫是得为妾母三年经无讥文得合下禘祫之数若不三年则禘祫事错答云春秋经所讥所善皆于礼难明者也其事着明但如事书之当按礼以正之今以不讥为是亦寕有善之文欤
　　答赵商云继母而为父所出不服也
　　檀弓曰祥而缟是月禫徙月禫　答赵商曰祥谓大祥二十五月禫谓二十七月旣禫徙月而乐作礼之正也孔子五日弹琴自省哀乐未忘耳逾月可以歌皆自省逾月所为也
　　答张逸云未塟以脯醢奠于殡又如下室设黍稷曰馈下室内寝也至朔日月半而殷奠殷奠有黍稷而下室不设也既虞祭遂用祭礼下室遂无事也【原注谢兹云下室之馈器物几杖如平生】
　　檀弓注大敛奠于堂　答赵商曰堂当为室
　　答赵商云师哭诸庙门外【案此条荅词似未全哭师于庙门外本礼记奔防之文檀弓云哭诸寝正义谓是殷礼若周礼则哭诸庙门外故郑荅赵商之问亦以为然也】
　　临石难曰凡国有大灾歌哭而请鲁人有日食而哭者传曰非所哭哭者哀也歌者是乐也有哭而歌是以乐烖烖而乐之将何以请哀乐失所礼又防矣孔子曰哭则不歌歌哭而请道将何为答曰日食异者也于民无困哭之为非其所烖害不害谷物故哭非礼也董仲舒曰雩求雨之术呼嗟之謌国风周南小雅鹿鸣燕礼乡饮酒大射之謌焉然则云汉之篇亦大旱之歌攷异邮曰集二十四旱志服而雩缓刑理察挺罪赦过呼嗟哭泣以成发气此数者亦大烖歌哭之证也多烖哀也歌者乐也今丧家挽歌亦谓乐乎孔子哭则不歌是出何经论语曰子于是日哭则不歌谓一日之中旣以哀事哭又以乐而歌是为哀乐之心无常非所以难此礼【案周礼女巫正义引此条首句作林硕难曰末句作非所以讥此礼余语悉同】
　　周都丰镐故以呉岳为西岳【案自此以下十八条不着与何人答问诗崧髙正义引此条而曰杂问之志首尾无次此言或有无不可信也】
　　干觐四时通称故觐礼亦云朝【案周礼大行人正义引此作郑答志】四时迎气于四郊祭帝还于明堂亦如之【案诗我将正义引此作杂问志】
　　内则次糁周礼酏次糁又酏在六饮中不合在头且内则有无酏周礼有酏无明酏一也【案此条见周礼醢人正义作杂问志】
　　一鸡彜盛明水鸟彜盛郁鬯是以各二尊罍尊不言数者啼祫与时祭追享朝享等皆同用三酒不别数可知也
　　韎韦之跗为跗为幅注亦为属以韎韦幅如布帛之幅而连属以为衣而素裳【案此条见周礼司服正义作杂问志又见仪礼聘礼正义】四时治兵王自出礼记天子杀则下大绥司马职王见太常足相参正【案周礼巾车正义引此作杂问志】
　　三辟之兴皆在叔世受命之王所制法度时不行耳世末政衰随时自造刑书不合大中故叔向讥之作刑书必重其事故以圣人之号以神其书耳【案周礼司刑正义周有乱政而作九刑而云周公作者下引郑志与此文同】
　　此公乃二王后【案周礼掌客正义上公醯醢百二十瓮下引郑志此一语】
　　祖为祭道神【案仪礼聘礼记出祖释軷祭酒脯正义引郑志此一语】
　　天子之卿其地见赐乃有何由诸侯之臣正有此地【案仪礼防服传正义是天子公卿大天有采地者也下引郑志此条】
　　王执镇圭以朝日祭天地宗庙亦执之【案礼记曲礼正义谓典瑞云王执镇圭以朝日又郑志云祭天地宗庙亦执之是朝日既执镇圭则夕月亦当然也】
　　脯非食殽【案礼记内则大夫燕食有脍无脯有脯无脍正义引郑志此一语】
　　月令命民社谓秦社也自奉以下民始得立社
　　大裘之上又有衣与裘同色
　　三狄首服副副覆也所以覆首为之饰其遗象若今步繇矣鞠衣首服编编列髪为之其遗象若今假紒矣展衣禒衣首服次次第髪长短为之所谓髪髢若燕居之时则亦禒纚笄总而已其六服皆以素纱为衰【案礼记玉藻正义引郑注内司服条后又引郑志此条】
　　春曰其帝太皥其神句芒祭苍帝灵威仰太皥食焉句芒祭之于庭祭五帝于明堂五徳之帝亦食焉又以文武配之祭法祖文王而宗武王此谓合祭于明堂汉以正礼散王戴礼文残缺未审周明堂以何月于月令则以季秋【案礼记祭法正义全载此条诗我将正义节引后二句竝作杂问志】
　　正月上辛祀后稷于南郊还于明堂以文王配　【南齐书礼志永明二年蔡仲能议郊与明堂宜异日据前条未审周明堂以何月于月令则以季秋二语证此条非出郑意盖为志者失焉】
　　王瓒问曰尔雅云莫貉螳蜋同类物也今沛鲁以南谓之蟷蠰三河之域谓之螳蜋燕赵之际谓之食防齐济以东谓之马敫然名其子则同云螵蛸是以注云螳蜋螵蛸母也【案此条似未全仅作王瓒问必有脱误艺文类聚所载亦同今无从校补】
　　焦氏问曰仲秋乃鸠化为鹰仲春鹰化为鸠此六月何言鹰学习乎张逸答曰鹰虽为鸠亦自有真鹰可习矣【案自此以下二十三条并郑门弟子互相问答语引入礼经正义有只书某答某问者不尽标郑志】尧典窜三苖于三危在西裔檀弓注舜征有苖乃死于苍梧　张逸荅焦氏问云初窜西裔后分之在南野汉书地理志有苍梧郡是今为郡名也
