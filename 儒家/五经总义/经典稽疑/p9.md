<!-- { "loadSidebar": true } -->
　　葵丘之防天子致胙桓公曰昔三代受命者其异于此乎管仲曰昔人之受命者龙假河出图洛出书地出乘黄今三祥未见有者虽曰受命无乃失诸乎【管子】朱子易图有伏羲八卦图文王八卦图伏羲图干与坤对艮与兑对震与巽对离与坎对文王图则干位西北坤位西南巽东南而艮东北坎离震兑各居四方其説本易説卦天地定位山泽通气雷风相薄水火不相射曰此説伏羲易也帝出乎震齐乎巽相见乎离致役乎坤説言乎兑战乎干劳乎坎成言乎艮又曰震东方也巽东南也离者明也南方之卦也坤也者地也兑正秋也干西北之卦也坎者水也正北方之卦也艮东北之卦也此説周易也夫八卦自是有定位非圣人所与岂有羲文之异如以説卦天地定位为干与坤对山泽通气为艮与兑对雷风相薄为震与巽对水火不相射为离与坎对遂别之为伏羲卦图则杂卦所谓干刚坤柔比乐师忧临观之义或与或求亦是卦卦相对当又为孔子卦图乎【扪虱新话】
　　昔者箕子为周武王陈禹所有洪范之书条其事为九类别其説为九章谓之九畴考其説初不相附属而刘向为五行传乃取其五事皇极庶徴附于五行以为八事皆属五行欤则至于八政五纪三徳稽疑福极之类又不能附至俾洪范之书失其伦理有以见所谓旁引曲取而迁就其説也【唐五行志】
　　朱子主卜筮所尚不同惟以牵合故本义则依违释解而易説则屡致异辞其答吕伯恭云后人但见孔子所説义理不复推本文周本意因鄙卜筮以为不足言其所言易遂逺于日用之实类皆牵合委曲偏主一事无复包含该贯若但如此则圣人当时自可别作一书明言义理何用假説卦象为此艰深隠晦之辞乎又黄子显録云孔子之易非文王之易文王之易非伏羲之易学者且依古易次第先读本文则见本旨无非欲人主占而不主理耳鸣呼圣人之道如天覆物也孔子説义理岂有委曲而不该贯者哉先圣后圣其揆一也孔子之易与羲文之易岂有不同而可二三者哉顾惟孔子明义理则卜筮在其中矣朱子専主卜筮岂足以尽易之道哉【上稍增语録正文】
　　论语小道可观注谓医卜之属则卜又何物耶
　　自伏羲而文王周公虽自畧而详所谓占筮之用则一【叶贺孙録】至于文言之类却又就上面发明道理非是圣人本意【潘时举録】
　　熹解一部易只是作卜筮之书今人説得来太精了更入粗不得如熹説虽粗却入得精精义皆在其中若晓得熹説则晓得羲文之易本是如此有许多道理在方不失易之本意今未晓得圣人作易之本意便先説道理纵説得好只是与易不相干圣人分明説圣人设卦观象系辞焉而明吉凶几多分晓熹所以説易只是卜筮此类可见【沈僩録】
　　夫以明吉凶谓主卜筮矣不曰弥纶天地顺性命而类万物圣人所以崇徳而广业乎独举一隅又不与他日所疑小道不足以尽易者相戾耶
　　论语注云圣人所以知来葢如此非若后世防纬术数之学又辟邵子先知云吾之所知者惠迪吉从逆凶谦受益满招损若是明日晴后日雨又安能知耶由是推之朱子真信卜筮耶【荷亭辨论】
　　黄子显録云语孟説极详易説大畧此譬如笼烛添一条骨则障了一路明若尽去其障使之统体光明乃更好葢着不得详説也夫烛之加笼所以蔽风非以助明经之加注正以助明譬如灯台添油非若烛笼添骨也若夫枝説障道其烛笼添骨者与【同上】
　　本义
　　语録云其作易本义欲将文王卦辞只大纲依文王本义畧説至其所以然之故如此乃不失文王本意于孔子彖辞中发之但未暇整顿耳向见老儒括苍叶大庆云晦庵此语似乎不满孔子彖词之意别欲与文王重作彖辞无奈何孔子已作了故不得已言却于孔子彖辞发之耳晦庵聪明至当古人説话无一个中他意虽孔子彖易之辞亦不然之也可笑此语已闻之五十年【志雅堂杂抄】
　　书经
　　大麓
　　麓録也纳舜使大麓万机之政隂阳和风雨时各以其节不有迷错愆伏明舜之徳合于天【孔传】
　　宰我问书云纳于大麓烈风雷雨弗迷何谓也孔子曰此言人事之应乎天也尧既得舜厯试诸艰己而纳之于尊显之官使大麓万机之政是故隂阳清和五星来备烈风雨各以其应不有迷错愆伏明舜之行合于天也【孔丛子】允执其中入光大麓【伽蓝记长广王禅广陵文】
　　昔尧试舜于大麓者领録天下事如今之尚书矣宜得大贤乃可使处议持平焉【桓谭新语】
　　大麓三公之位也居一公之位大总録三公之事【论衡】伊川云若司马迁谓纳舜于山麓岂有试人而纳于山麓耶【全语】蔡邕杨秉碑统大麓之重
　　百姓昭明
　　孔传曰百姓百官孔颖达疏云九族己亲睦矣又使之恊和显明于百官之族姓经传之言百姓或指天下百姓此下句乃有黎民故知百姓即百官也百官谓之百姓者隠八年左传云天子建徳因生以赐姓谓建立有徳以为公卿因其所生之地而赐之以为其姓令其収敛族亲自为宗主明王者任贤不任亲故以百姓言之百姓如丧考妣传云言百官感徳思慕疏云诸经传言百姓或为百官或为万民知此百姓是百官者以丧服庶民为天子齐衰三月畿外之民无服不得如考妣故知百官也
　　郑书注云百姓羣臣之父子兄弟
　　蔡注谓百姓畿内民庶及丧考妣注似皆未然陟方乃死
　　宰我问帝舜子曰有虞三十五年在位嗣帝五十载陟方岳死于苍梧之野而葬焉【家语】
　　鲁语展禽曰舜勤民事而野死韦昭注谓征有苗死于苍梧之野
　　呉都赋乌闻梁岷有陟方之舘行宫之基与刘渊林注书云舜陟方谓南巡狩也
　　舜陟方乃死为巡狩而死之説为是以后面周公教成王以诘戎兵陟禹迹推之可见葢欲成王整点六师巡狩方国则以陟方为巡狩何疑【读书管见】
　　九嶷之葬二妃之溺退之黄陵碑云皆不可信彼孔安国解书以陟方训升道其説尤拘书固曰升髙必自下陟遐必自迩陟岂専训升乎然退之近舍孟子而逺引竹书纪年帝王之没皆曰陟何也【陆筠翼孟】
　　无教逸欲有邦
　　哀帝时日食举直言王嘉奏封事曰咎繇戒帝舜曰亡敖佚欲有国【汉书】
　　刘元城疑敖字转写作教字
　　怠弃三正
　　怠惰废弃天地人之正道言乱常【孔传】
　　怠弃三正传以为子丑寅之正不知王朝颁朔三正并颁于诸侯耶抑止颁寅正也而奈何责有扈以怠弃三正且不奉正朔是欲擅变礼乐改易制度何得云怠弃或者以为禹论养民莫重于六府三事威侮五行是不脩六府怠弃三正是不务三事为诸侯而不知养民此天所以絶之也【读书管见】
　　马融云子丑寅三正【注疏】
　　血流漂杵甚言之也明曰血流舂杵不近人情今以杵当为扞字之误也按诗云赳赳武夫公侯干城左传郄至举此云公侯之所以扞城其民也则是古人读干为汗扞一名楯一名橹汉书云血流漂橹橹即扞俗呼为傍牌此物体轻或可漂也【兼明书】
　　我旧云刻子
　　微子曰我旧云孩子王子不出纣为孩子之时微子睹其不善之性性恶不出众庶长大为乱不变故云也【论衡】
　　王敬作所不可不敬徳
　　孔传云敬为所不可不敬之徳则下敬奉其命矣正义云王必敬为此不可不敬之徳
　　蔡云所处所也犹所其无逸之所王能以敬为所则无往而不居敬矣古作一句读所作虚字説蔡作两句读所作实字説然古注不费力【日钞】
　　君子所其无逸
　　孔传云叹美君子之道所在念徳其无逸豫正义曰所犹处也君子处位为政其无自逸豫也
　　蔡云君子以无逸为所愚意君子所能无逸者以先知稼穑之艰云云小人之依故虽身居安逸而此心终不敢自逸耳所字疑只是虚字平平説过【日钞】书大传无逸作毋逸
　　度作刑以诘四方
　　周礼太宰之职五曰刑典以诘邦国注引书曰度作祥刑以诘四方汉刑法志度时作刑以诰四方【诰治也】诗
　　诗序
　　作诗者不必有序今之説者曰序与诗同作无乃惑欤且逸诗之传者岐下之石鼓也又安覩序耶谓美文王有声为继伐是文王以伐纣为志武王以伐纣为功庭燎沔水鹤鸣白驹箴规诲刺于宣王则云汉韩奕崧髙烝民之作妄也未有小雅之恶如此而大雅之善如彼者也孟子荀卿左氏贾谊刘向汉诸儒论説及诗多矣未尝有一言以诗序为议者则序之所作晚矣【晁景迃诗序论】衞宏作毛诗序善得风雅之防今行于世【后儒裱传】
　　闗闗
　　淮南子闗雎兴于鸟而君子美之为其雌雄之不乖居也【泰族】雄羽猎赋王雎闗闗鸿鴈嘤嘤羣娭乎其中师古曰娭戏也选作娯五臣作嬉乐也
　　张衡思赋鸣鹤交颈雎鸠相和处子怀春精魂回移归田赋王雎皷翼仓庚哀鸣交颈颉颃闗闗嘤嘤郑笺挚之言至也谓王雎雌雄情意至然而有别
　　尔雅翼云夫曰相和曰交颈葢尝乘居而匹游矣乌在论其有别耶则古之説诗者与此异矣且后妃之意方将乐得淑女与其君子相与如雎鸠之相顾岂暇言其别且云羣娭似亦并游而相狎矣安知其性然耶闗雎
　　周道缺诗人本之祍席闗雎作【史记诸侯年表】夫周室衰而闗雎作幽厉微而礼乐坏【儒林传】
　　魏哀王为太子政纳妃于秦而美王将自纳焉如耳之母曲沃负上书云周之康王夫人晏出朝闗雎起兴思得淑女以配君子夫闗雎之鸟犹未尝见乘居而匹处也父子同女国政危矣王遂止【列女传】
　　前汉书杜钦説王凤云佩玉晏鸣闗雎叹之李竒注云后夫人鸡鸣佩玉去君所周康王后不然故诗人叹而伤之此事见鲁诗今亡
　　周康之时颂声作乎下闗雎作乎上习治也故习治则伤始乱也【扬子】
　　冯衍显志赋美闗雎之识微兮愍周道之将崩【后汉书】周衰而诗作葢康王时也康王徳缺于房大臣刺晏故诗作【论衡谢短篇】
　　显宗永平八年诏曰昔应门失守闗雎刺世【注】春秋説题辞曰人主不正应门失守故歌闗雎以感之宋均云应门聴政之处也言不以政事为务则有宣淫之心闗雎乐而不淫思得贤人与之共化脩应门之政者也班固离骚赋序云君子道穷命矣故潜龙不见是而无闷闗雎哀周道而不伤
　　杨赐上封事曰康王一朝晏起闗雎见几而作【后汉书】昔周王承文王之盛一朝晏起夫人不鸣璜宫门不击柝闗雎之人见几而作
　　韩诗曰闗雎刺时也薛君章句曰诗人言雎鸠贞洁慎匹以声相求必于河之洲隠蔽无人之处故人君动静退朝入于私宫后妃御见去留有度应门击柝鼓人上堂退及燕处体安志明今时人君内倾于色贤人见其萌故咏闗雎説淑女正容仪以刺时也
　　张超诮青衣赋云周渐将衰康王晏起毕公喟然深思古道感彼闗雎性不双侣愿得周公妃以窈窕防微消渐讽谕君父孔氏大之列冠篇首【古文苑】
　　康王晚朝闗雎作讽宣后宴起姜氏请愆【后汉后妃传序】
　　后妃
　　匡衡疏曰孔子论诗以闗雎为始言太上者民之父母后夫人之行不侔乎天地则无以奉神灵之统理万物之宜故诗曰窈窕云云好逑纲纪之首王教之端也自上世已来三代兴废莫不由此【前汉书】
　　桓彦范上中宗书云诗以闗雎为始言后妃者人伦之本理乱之端也故皇英降而虞道兴任姒归而姬宗盛桀奔南巢祸阶妹喜鲁桓灭国惑以齐媛【旧唐书】
