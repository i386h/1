<!-- { "loadSidebar": true } -->
　　按淮南説权字亦自分明而宣公之言逺出宋儒上程子乃云自汉以来无人识权字然耶
　　胡氏曰陆贽之学其师承不可考然观其陈轻重之义破反道之説皆秦汉诸儒所不能及者
　　称之为物有衡有权经者称之衡也斤两各具星子有定而不可易权称之锤也徃来取中至于千亿而不可穷衡以权用权非用于衡无所用之葢无常无变无大无小常相为用不得以相杂若谓处常则守经遇变则行权是常则专用衡而不用锤变则专用锤而不用衡也而可乎程子曰权只是经夫经以权为用谓权不离经也则可而曰权即是经是曰权即是衡也而可乎【问辨録】
　　朱子云经者万世常行之道权者不得已而用之须是合义又曰权者不得已而用之大概不可用之时多夫谓经乃常行之道权则不得已而用之是谓衡乃常用之物锤则不得已而用之谓权之于事不可用之时多是谓锤之于称不可用之时多也而可乎且义即是经不合义便是拂经拂经便不是权非经之外别有所谓义别有所谓权也
　　又云汉儒反经合道之语却説得经权二字分晓但説权遂谓之反经一向流于变诈为权则非矣夫经是何物道是何物既曰反经安能合道既曰合道何谓反经若曰反经可以合道是谓背其星子而可以得其分两也有是理乎葢经乃有定之权权乃无定之经无定也而以求其定其定乃为正也
　　訚訚侃侃
　　孔曰侃侃和乐之貌訚訚中正之貌【裴骃史记注引之】正义曰下大夫稍卑故与之言可以和乐上大夫爵位既尊故与之言常执中正不敢和乐也
　　子贡三年之丧毕见于孔子子曰与之琴使之侃侃而乐作而曰先生制礼弗敢过也【家语六本】
　　子夏丧毕见于孔子孔子与之琴使之援琹而衎衎而乐作而曰先王制礼不敢不及也【説苑脩文】
　　汉纪万石君童仆侃侃如也汉书作防防
　　虞翻上孙权书曰仰观巍巍众民之谣傍听钟鼔侃然之乐【呉志别传】
　　祭【顾宪之终制曰孔子云虽菜羮祭必斋如者本贵诚敬岂求备物哉】南史
　　孔曰三物虽薄祭之必敬正义曰玉藻云惟水浆之祭又曰祭上环知此三者虽薄亦祭先也
　　诗云疆埸有是剥是菹献之皇祖
　　乡人傩
　　傩却之也【谯周论语注】疏傩逐疫鬼也为阴阳之气不节厉鬼随而作祸故天子使方相氏黄金为四目熊皮为帽口作傩傩之声以驱疫鬼一年三变为之【海録碎事】
　　红紫不以为防服
　　防服近身衣以红紫为之不宜非以间色贱之不用也礼服非止用五色之正虽间色亦有为之者【张子语録】朱子曰自隋炀帝命百官以戎服从一品赐紫次朱云云后来变为紫衫皆戎服也【大全注】齐梦龙曰后世朝祭服绯服紫葢不待制度尽变于拓拔魏而其色已失其正矣故集注有微意焉【同上】
　　相国丞相太尉金印紫绶【汉书】
　　九卿青绶三采青白红【后汉书】仲长统云百官皆宜执笏其肩上紫袷囊名曰契囊世呼为紫荷【南齐志】
　　明帝诏曰脩成六服以饰冕紫衣红裳小防宴飨饯送诸侯临轩防王公【朱志】此在魏隋后耶
　　六年诏从驾涉逺者文武官等皆戎衣杂用五色五品以上通着紫六品以下用绯緑【隋志】不如前説如用之则吾从先进
　　孔子言人苟用我我则以先进之道治天下使天下见文武周公礼乐彬彬之盛此正如有用我吾为东周也注云用之谓用礼乐夫礼乐不可斯须去身者也而孔子平日岂未甞用礼乐乎如字是有徘徊慨想之意而非已然之词也【于硕注笔赵之万本】
　　德行顔渊
　　仲尼序门人为四科【人物志】孔子曰言语宰我子贡【新序】
　　浴乎沂
　　鲁设雩祭于沂水之上暮者晚也春谓四月也春服既成谓四月之服成也冠者童子雩祭乐人也浴乎沂渉沂水也象龙之从水中出也风乎舞雩风歌也咏而馈咏歌馈祭也歌咏而祭也説论之家以为浴者浴沂水中也风干身也周之四月正岁二月也尚寒安得浴而风干身由此言之涉水不浴雩祭审矣春秋左氏传曰启蛰而雩又曰龙见而雩启蛰龙见皆二月也春二月雩秋八月亦雩春祈谷雨秋祈谷实当今灵星秋之雩也春雩废秋雩在故灵星之祀嵗雩祭也孔子曰吾与点也善点之言欲以雩祭调和阴阳故与之也使雩失正点欲为之孔子宜非不当与也樊迟从防感雩而问刺鲁不能崇德而徒雩也【论衡】仲长统云讽于舞雩之下咏归高堂之上【后传】
　　天下归仁
　　归是归还之归即所谓复也仁乃心之全德浑然天理万物皆备无所欠阙但为己私障蔽乃有不仁耳若能一日克己复礼则障蔽既去本体日还天下之仁皆归焉所谓浑然天理无少欠缺者固即此而在也注谓天下之人皆与其仁夫为仁在己何与于人仁者先难何心于获己之所获犹或后之况于天下之称许乎且吾已而吾克之吾礼而吾复之天下孰从而知孰从而许吾已而吾克之吾礼而吾复之天下许之何为不许何为圣人之意断不如此也【问辨録】
　　朱子曰归犹与也天下之人闻之见之莫不皆与其仁伊川云称其仁是也夫克己复礼圣贤静功也他人何由知之一日而天下归仁虽置邮传命亦不可达夫子之言不几于虚幻乎【荷亭辨论大意与问辨同】
　　劳诲
　　言人有所爱必欲劳来之有所忠必欲教诲之【孔安国注】忠也者人德之至也而有三焉孔子曰进思尽忠臣事君以忠奉上之忠也曰为人谋而不忠乎忠焉能勿诲乎谋诲之忠也左传曰上思利人曰忠抚下之忠也公在部臣匡救善导谋诲忠矣【蔡伯喈朱公叔諡议】
　　僧岩与刘善明书劳诲之厚以至于斯【明集】
　　刘义恭与义宣书忠焉之诲聊希徃言【宋书南郡王传】
　　顔延之庭诰曰防爱虽广交义为长得在可久失在轻絶久由相爱絶由相狎爱之勿劳当扶其正性忠而勿诲必藏其枉情
　　子西
　　马曰子西郑大夫彼哉彼哉言无足称或曰楚令尹子西【注疏】
　　左传子西子驷之子公孙夏也良宵戮子西亦死详或人之问葢因孔子论为命而发子产子西皆郑大夫辞意聨属若为近是【荷亭辨论】
　　夺伯氏骈邑
　　孔曰伯氏食邑三百家管仲夺之使至疏食而没齿无怨言以其当理也
　　管仲召忽
　　子路以召忽死节为仁管仲不死为未仁故问之孔子闻子路言管仲未仁故言管仲九合诸侯虽不死子紏之难而有相桓之功亦如召忽之仁再言之者深美之也其字指召忽玩如其二字可见【论孟管窥】
　　正义曰九合者史记云兵车之防三乗车之防六谷梁传云衣裳之防十有一范寗注云十三年防北杏十四年防鄄十五年又防鄄十六年防幽二十七年又防幽僖元年防柽二年防贯三年防阳谷五年防首戴七年防寗母九年防葵丘凡十一防不取北杏与阳谷为九也【章怀延笃传注再防于鄄两会于幽又防柽首止戴寗母及葵丘也】
　　管子告桓公以加政桓公受而行之近侯莫不请事兵车之防六乗车之防三【大匡】
　　管仲与桓公盟誓为令五年始兴车践乗遂南伐楚门传施城北伐山戎出冬葱与戎菽布之天下果三匡天子而九合诸侯【戒】九合之而合一匡之而听【吕览】兵车之属六乗车之防三隠武事行文道帅诸侯而朝天子葵丘之防天子使宰孔致胙【国语】
　　左僖二十六年齐孝公伐我北鄙公使展喜犒师曰桓公紏合诸侯而谋其不恊昭旧职也
　　集注九春秋传作紏督也古字通用
　　天问齐桓九防然后身杀朱子辨证云九防九本紏字借作九耳左传展禽犒师之言正作紏字紏合宗族亦此意也惟庄子九杂天下之川作九则亦古字通用而非九数之验也诸儒通计九防之数不合遂有裳衣兵车之辨葢凿説也然此词亦作九防则其误也久矣如公谷故是战国时人也
　　按国语先云属六防三又云帅诸侯帅固与传紏合义同也且管子者司马取之为封禅书固在左氏前矣而传末载赵襄子灭知伯事夫襄无恤諡也而传载之疑左氏亦战国人矣
　　晋悼公以郑乐之半赐魏绛曰子敎寡人和戎八年之中九合诸侯【左襄十一】祁午谓赵文子曰子相晋为盟主七年再合诸侯三合大夫有令名矣【昭元】
　　此云九合曰再合曰三合可例仲之九合矣
　　桓公子紏
　　齐僖公生公子诸儿公子紏公子小白【管子】
　　庄子满苟得曰小盗者狗大盗者为诸侯诸侯之门义士存焉昔者桓公小白杀兄入嫂而管仲为臣田成子常杀君窃国而孔子受币论则贱之行则下之【盗跖篇】桓公五伯之上也争国而杀其兄其利大也【韩非子】管仲臣于桓公兄公子紏紏与桓争国管仲张弓射桓公中其帯钩桓公受之赦其大罪立为齐相是为召其贼伯诸侯也【越絶书】
　　荀子仲尼篇桓公前事则杀兄而争国外事则诈邾袭莒【注兄子紏也】
　　史记云初襄公诛杀不当数欺大臣羣弟恐祸及故次弟紏奔鲁其母鲁女也管仲召忽傅之次弟小白奔莒鲍叔傅之小白母卫女也有宠于厘公
　　説苑曰或曰将谓桓公仁义乎杀兄而立非仁义也【尊贤篇】
　　齐桓公谓鲍叔曰寡人欲铸大钟昭寡人之名焉寡人之行岂避尧舜哉鲍叔曰昔者公子紏在上位而不让非仁也侄娣不怀离袵非文也【同上】
　　齐人弑襄公立公孙无知既而无知被杀三公子争国紏宜立者也小白先入故齐人立之【尹文子】
　　论语注程子曰桓公兄也子紏弟也春秋传曰桓公兄而子紏弟襄公死则桓公当立又云按史称周公诛管蔡以安周齐桓杀其弟以反国是紏幼而小白长其有齐宜矣
　　按淮南厉王传薄昭书云云注韦昭曰子紏兄也言弟者讳也
　　夫观诸书则孰兄孰弟明甚矣程子乃谓小白为兄胡康侯张氏朱子皆从之岂玩物丧志之言痼于中耶
　　匹夫匹妇为谅
　　或云此与召忽之死也言一匡天下管仲之功大矣召忽之死亦死于义也岂若匹夫匹妇之为谅云云也盖与殷有三仁同意
　　桓公使鲁人杀公子紏求管仲鲁君束防管仲与召忽管仲谓召忽曰子惧乎召忽曰何惧乎吾不早死将胥有所定也今既定矣令子相齐之左必令忽相之右虽然杀君而用吾身是再辱我也子为生臣忽为死臣忽也知得万乗之政而死公子紏可谓有死臣矣子生而覇诸侯公子紏可谓有生臣矣死者成行生者成名名不两立行不虚至子其勉之死生有分矣乃行入齐境自刎而死管仲遂入君子闻之曰召忽之死也贤其生也管仲之生也贤其死也【管子】
　　深则厉　深厉浅揭随时为义【后张衡应间】
　　注谓以衣涉水曰厉摄衣涉水曰掲水浅则摄衣涉之为是水深若以衣涉之则手足难动而溺矣以衣涉水曰厉恐不然且厉者严厉也水深可畏犹人之严厉可畏也深则当畏而止之不可涉也葢讥孔子人不已知不能止而犹欲行不能适浅深之宜也【意见】
　　韩诗云至心曰厉説文作砅云履石渡水也【诗疏】
　　及史阙文
