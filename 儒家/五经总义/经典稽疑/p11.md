<!-- { "loadSidebar": true } -->
　　诸家皆同朱子谓此序全失诗意然白鹿洞赋乐菁莪之长育又指为学校事矣
　　鹤鸣
　　序曰鹤鸣诲宣王也笺云教周宣王求贤人之未仕者其诗曰鹤鸣于九臯声闻于野言身隠而名著喻贤者虽隠居人咸知之【注疏】
　　后汉杨震疏曰令野无鹤鸣之叹朝无小明之晦杨赐传速徴鹤鸣之士
　　韩诗云九臯九折之泽【释文】
　　集传云鹤身白颈尾黑遇九臯之介鸟伟胎化之仙禽其黑者尾耶
　　沈僩云先生于诗传自以为无复遗恨曰后世若有扬子云必好之矣而意不甚满于易本义葢本义反大传终疑为孔子所胜故有遗恨诗传反小序谅不为汉儒所胜故无遗恨【荷亭辨论】
　　此章集传不用郑笺不容置喙矣然鹤乃人所共见者而其説如此又即风济盈不濡轨谓轨与晷同推类而言无复遗恨谅其然耶
　　天夭是防
　　速速方谷天夭是防毛云速速陋也郑云谷禄也言鄙陋小人将贵而得禄也夭杀也掾破之也韩诗亦同此作毂者葢谓小人乘宠方毂而行也【后汉书注】
　　张衡应间云利端始萌害渐亦牙速速方谷夭夭亦加欲丰其屋乃蔀其家据此则以天夭为夭夭也衡去古未逺疑得其真且佌佌速速夭夭连文为是不应速速下又特出天夭也【丹铅续録】
　　夭夭之説近之此蔡邕释诲语也以为应间误先祖匪人
　　先祖匪人胡宁忍子葢刺幽王在位贪残怨乱并兴而作注谓我先祖非人乎人则当知患难何为使我当此乱世詈先祖为非人岂理也哉不若曰先祖不以为人乎何忍使我当此乱世【野客丛书】
　　惟桑与梓必恭敬止
　　言桑梓人赖其用故养而成之莫肯残毁寓恭敬之道况父子相与岂特如人之亲桑梓今乃以父母之邦称桑梓者非也【温叟诗话野客丛书】
　　有渰萋萋兴云祁祁
　　毛云渰隂云貌萋萋云行貌祁祁徐貌也笺云古者隂阳和风雨时其来祁祁然不暴疾也按渰已是隂云何劳复云兴云祁祁耶云当为雨俗写误耳班固灵台诗云三光宣精五行布序习习祥风祁祁甘雨此其证也【顔氏家训】
　　陆徳明经典释文云渰汉书作黤雨本或作兴云非也按汉无极山碑文有云兴云祁祁雨我公田乃知汉以前本皆作兴云顔氏初无所据徳明因而改之故后来本皆作雨【金石録】吕览引诗云有晻凄凄兴云祁祁
　　汉食货志引诗兴云祁祁雨我公田诗韩奕云诸娣从之祁祁如云则祁祁兴云无疑【风俗通嫁娶篇引诸作侄】姜嫄简狄
　　毛公注生民诗姜嫄生后稷履帝武敏歆之句曰从于髙辛帝而见于天也鸟诗天命鸟降而生商之句曰春分鸟降简狄配髙辛帝帝与之祈于郊禖而生契故本其为天所命以鸟至而生焉其説本自明白至郑氏笺始云帝上帝也敏拇也祀郊禖时有大人之迹姜嫄履之足不能满履其拇指之处心体歆歆然如有人道感已者遂有身后则生子又谓鳦遗卵简狄吞之而生契其説本于史记谓姜嫄出野见巨人迹忻然践之因生稷简狄行浴见燕堕卵取吞之因生契夫适野而见巨迹人将走避之不暇岂复故欲践履以求不可知之禨祥飞鸟堕卵知为何物而遽取以吞之耶固不待辨而明矣【容斋随笔】
　　三代世表言五帝三王皆黄帝子孙自黄帝转相生不更禀气于天及作本纪言契母简狄浴于川遇鸟坠卵吞之遂生契焉及周本纪言后稷母姜嫄野出见大人迹履之则娠身生后稷焉夫观世表则契与后稷黄帝之子孙也读殷周本纪则鸟大人之精气也二者不可两传而太史公兼纪不别按帝王之妃不宜野出浴于川水今言浴于川吞鸟之卵出于野履大人之迹违尊贵之节误是非之言也【论衡】
　　泮水辟廱　王朗云辟雍所以脩礼乐太学所以集儒林【魏士注】
　　泮水一诗八章五章为伐淮夷发首二章述鲁侯涖泮之仪仅第二章内匪怒伊教一语似学校中事泮水果为学校作则当铺张黉宇之制颂説教养之美与人才兴盛之效今皆不然而释者例以学校明之其説实肇于汉儒王制王制曰天子辟廱诸侯頖宫葢谓环水为天子之学则泮水为诸侯之学又以诗言献囚献馘献功遂于天子出征之下系以受成于学反释奠于学以讯馘告等语其实汉儒本释泮水辟廱本匪怒伊教一语后儒援以释诗自唐陆徳明始不知汉儒泥于一语通牵诸章之防也孟子言古之学惟曰校庠序而诗本防及小序俱不以泮名学郑礼记注曰頖者班也所以颁政教窃谓释为班政之所则小大从公饮酒落成事祖事帝献囚献功献俘献琛所举甚宏不然何必事事自学出也【识道】
　　孟子曰学则三代共之荀子曰立大学设庠序以导之俱不云泮宫岂荀孟不知诸侯之学名耶
　　鲁宝潭士能云泮水非颂僖公诗其中多言伐淮夷稽之书伯禽尝征淮夷徐戎小序曰颂僖公亦误矣又参閟宫诗曰鲁侯者指伯禽曰鲁公者指僖公泮水曰鲁侯只当为颂伯禽诗【识遗】
　　春秋僖十六年冬公防齐侯宋公陈侯衞侯郑伯许男邢侯曹伯于淮传曰防于淮谋鄫且东畧也十七年九月公至自防传曰淮之防公有诸侯之事未归而取项齐人以为讨而止公秋声姜以公故防齐侯于卞九月公至书曰至自防犹有诸侯之事焉且讳之也
　　木讷赵鹏飞曰淮夷今临淮也东邻鲁西逼宋与徐有疆之交前日徐为楚所败齐救不及齐惧淮夷诱徐为鲁宋之患故为兵车之防合诸侯以观兵于淮亦未尝有伐功然则此齐桓垂末之举事已可怜僖公不过尝预防而鲁人至借以颂僖公何哉夫淮之防公且见执次年夫人往防公始得归而诗所云既克淮夷竟是谁之功耶宝潭之説似为可凭
　　鲁泮宫汉儒以为学观菁菁者莪序谓乐育人才而诗叙教养之盛中阿中陵孰不知为育才之地惟泮水序止曰颂僖公能脩泮宫而诗言无小无大从公于迈则征伐之事言顺彼长道屈此羣丑则克敌之功言淮夷攸服既克淮夷淮夷卒获则颂淮夷之服借曰受成于学献馘献囚可也于此受琛元象齿大赂南金之毕集何也或曰济济多士克广徳心此在泮之士然不言教养之功而继以桓桓于征狄彼东南不过从迈之多贤何也又曰载色载笑匪怒伊教此公之设教然不言教化及于羣才而先以其马蹻蹻其音昭昭不过宴游之和乐何也合序与诗初无养才之説【鼠璞】
　　按通典云鲁郡乃古鲁国郡有泗水县泮水出焉然后知泮乃鲁水名僖公建宫于上诗言翩彼飞鹗集于泮林林者林木所聚以泮水为半水泮林亦为半林乎泮为地名与楚之渚宫晋虒祁之宫无以异也【防璞】泮诸侯乡射之宫辟雍天子乡饮之处【説苑】
　　鲁人将有事于上帝必先有事于頖宫者明相见有积渐之义有事于上帝谓祭天也必先有事于頖宫之中告后稷告以将配天也是先告卑然后祭尊也【礼注疏】据此亦非言学校事
　　白虎通曰辟廱外圆内方明徳当圆行当方蔡邕明堂论曰辟廱外圆内方拟王者动作法天地水环四周譬徳广四海也不知泮水象诸侯行不当方徳不当广乎其释辟廱虽明而于泮水则碍【兰丛识遗】
　　诗于乐辟廱传曰水旋丘如辟曰辟廱以节观者庄子言厯代乐名黄帝尧舜禹汤武王有咸池大章韶夏濩武中曰文王有辟廱是以辟廱为天子学亦非也诗言于论鼓钟于乐辟廱又云镐京辟廱无思不服亦无养才之意庄子去古未逺必有传授【鼠璞】
　　胡致堂云灵台诗所谓于乐辟廱辟君也廱和也文王有声所谓镐京辟廱义亦若此且灵台之诗叙台池苑囿与民同乐故以蒙瞍奏公终之胡为勦入学校之可乐与钟鼓谐韵而成文哉文王有声止于继伐功作丰邑筑城池建垣翰以成京师亦于学校无预上章曰皇王维辟下章曰镐京辟廱则知辟之为君无疑也泮水诗言鲁侯戾止且曰于迈固疑非在国都之中且诗意主于服淮夷故献馘献囚出师征伐皆于泮宫乌知泮宫之为学校也
　　艳妻扇方处
　　小序曰十月之交大夫刺幽王也毛传曰艳妻褒姒也【集传因之】
　　笺曰当为刺厉王正月恶褒姒防周此篇疾艳妻扇方处幽王时司徒乃郑桓公非此篇之所云畨也
　　中候摘雒贰曰昌受符厉倡嬖期十之世权在相又曰剡者配姬以放贤山崩水溃纳小人家伯罔主异载震言昌受符为王命之始即云期十之世自文数之至厉王除文王为十世也剡艳古今字耳以剡对姬知其为姓以此知非褒姒也剡与家伯与此篇事同山崩水溃即此篇百川沸腾山冢崒崩是也【疏】
　　孙毓评曰褒姒龙齝之妖所生褒人养而献之无有私党皇父以下七子之亲又尚书纬谓厉王之妇不斥褒姒又雨无正有宗周既灭之言若是幽王既为犬戎所杀则无所刺若王尚存不得谓之既灭郑笺皆谓厉王流于彘之后于义为安
　　春秋
　　春王正月
　　汉章帝元和二年旱贾宗等以为断狱不尽三冬故隂气微弱阳气发泄以致旱议下公卿陈宠奏曰冬至阳气始萌故十一月有兰射干芸荔之应天以为正周以为春十二月阳气上通雉雊鸡乳地以为正殷以为春十三月阳气已至蛰虫始振人以为正夏以为春三微成著以通三统若以此时行刑则殷周嵗首皆当流血不合人心不稽天意帝纳之遂以冬初十月断狱报重【本传】
　　定王使单襄公聘宋遂假道于陈以聘于楚火朝觌矣道茀不可行也川无舟梁归谓王曰先王之教曰雨毕而除道水涸而成梁故夏令曰九月除道十月成梁今陈废先王之教其能久乎【国语】
　　冬十有二月螽【哀十二十三年】季康子问于孔子曰今周十二月夏之十月而犹有螽何也对曰火伏而后蛰者毕今火犹西流司厯过也康子曰所失者几月也曰于夏十月火既没矣今火见再失闰也【家语】
　　孟子徒杠舆梁正此月数谓周不改时与月然耶
　　左昭十七年夏六月甲戌朔日有食之昭子曰当夏四月谓之孟夏冬有星孛于大辰申须曰火出于夏为三月于商为四月于周为五月
　　此月数本传自明而説者纷纷何耶
　　春王正月胡传谓以夏时冠周月而引顔渊问为邦孔子答以行夏之时为证夫孔子之答顔渊也以议道以立法故斟酌四代礼乐无不可者葢孔子之私言也春秋鲁国纪事之书也纪事而用夏正则其所纪者夏事与周事与用前代之正朔以纪当代之事则不可以成文改当代之正朔以纪当代之事则不可以成史孔子之事莫大乎春秋春秋之事莫大乎正朔而乃任意为之以为国史将为私言乎将为公言乎且左传僖公五年春王正月辛亥朔日南至使用夏正则正月安得日南至也【昭公二十年春王二月己丑日南至】成公元年经书二月无氷使用夏正则二月惊蛰舟楫既通矣何以书无氷也【桓十四年正月书无氷襄二十八年书春无氷】秋大水无麦苗【庄七】夏正之秋安得有麦也十月殒霜杀菽【定元】夏正十月安得有菽冬十月雨雪【桓八】冬大雨雪【僖十】夏正之冬正雨雪之候而何以为灾也诸若此者其理自明断非夏正无疑也【春秋正旨赵访陈定宇説稍同】
　　桓十四年春正月无氷胡传云仲冬之月燠而无氷则政治纵弛不明之所致也故书于册此用夏正耶
　　庄二十三年夏公如齐观社此周之四月也当夏正建卯之月则改时改月甚明【赵访春秋师説】胡传止云不闻诸侯相防观社不明言社为何时事张敷言云诸儒之论各执所见主改者遇不改之文则没而不书主不改者遇改月之义则讳而不録信矣
　　公子益师卒
