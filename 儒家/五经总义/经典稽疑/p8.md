<!-- { "loadSidebar": true } -->
　　彖曰汤武革命顺乎天而应乎人魏晋而降凡禅代者必据以为説按辕固与黄生争论汤武于景帝前但评受命之是非不引易为证象曰君子以治厯明时其意了不相涉洪偃云按唐一行大衍厯日度议曰颛帝厯上元甲寅辰初合朔立春七曜皆直艮维之首汤作殷厯更以十一月合朔冬至为上元周人因之此谓治厯也至于三统之建夏以寅为嵗首得人统殷以丑为得地统周武王改从子为得天统此谓明时也刘歆作三统厯及谱以説春秋云易金火相革之卦曰汤武革云云应乎人又曰治厯明时所以和人道也又引逸书曰先其算命师古曰言王者统业先立算数以命百事也推此而言所云革命葢谓是耳非论其取天下也况大衍之用四十有九一行以之起厯而革卦之序在易正当四十九然则専为厯明甚且上云天地革而四时成尤极显白然诸儒賛易皆不及此王弼亦无一言【容斋四笔】田氏曰自干至革其卦凡四十有九大衍之用也分而象两天地革矣揲之以四四时成矣是以至革则治厯后世以大衍为厯者岂非得是欤【玉海】
　　林之竒曰夏以建寅为正汤革之始以建丑为正是革正为用商正也革正之事古未尝有葢始于汤而武王因之遂以建子为正故易曰汤武革命云云
　　冯衍显志赋曰禹承平而革命注舜禅位于禹禹承尧舜之后而改制度禅子故曰承平革命也
　　魏髙堂隆议曰帝王之兴受禅之与干戈皆改正朔所以明天道定民心也易曰革元亨利贞有孚改命吉汤武革命应乎天顺乎人其义曰水火更用事犹王者必改正朔易服色也是以舜禹虽继平受禅犹制礼乐改正朔以应天顺民【宋礼志】
　　上九鸟焚其巢
　　易曰鸟焚其巢旅人先笑后号咷丧牛于易凶言王者处民上如鸟之处巢也不顾防百姓百姓畔而去之若鸟之自焚也虽先快意説笑其后必号而无及也百姓丧其君若牛亡其毛也故称凶【汉成帝报许后书】
　　易简之善配至徳
　　荀爽曰干徳至健坤徳至顺乾坤易简相配于天地故易简之善配至徳
　　伊川云乾坤易简之功乃至善之徳
　　天一地二
　　此简本在第十章之首程子曰宜在此今从之
　　天数五
　　此简本在大衍之后今按宜在此
　　晦庵移天一地二五句加大衍前至神之所为为一章蔡节齐亦移天一地二为章首于理甚顺【日抄】易曰天一地二云地十天数五云行鬼神也【汉律厯志】衞元嵩元包云天一云云鬼神矣【运蕃篇】
　　按律厯志已如此位置而元包因之非独程朱也诸公云云岂班志不足据耶
　　引伸触类
　　虞翻曰引谓伏羲引伸三才兼而雨之以六画触动也谓六画以成六十四卦也
　　袁子正论云伏羲画八卦触类而长六十四卦
　　易系曰引伸触类曰干为天为君离为日坎为水为云为雨是触类而长之义也【北堂书抄】
　　本义云凡四千九十六卦乃焦延寿易林变卦之法似与説卦六位成章不合
　　知变化之道
　　程传曰此节合与上文相连不合在下
　　虞翻云孔子叹易曰知变化云爲乎以美大衍四象之作而荀谞【爽别名】上为篇首尤可怪笑【呉志别传】
　　易逆数也　作易以逆覩来事以前民用【韩康伯注】
　　数往者顺谓数已往之事则顺而易知也知来者逆谓预度未来之事则逆而难知也易之道无他其于未来之事可逆睹而前知也故曰易逆数也【学易记】
　　易言藏往知来彰往察来则方来已往之事易皆有以知之然往者已过而易知来者未形而难见易之占筮为知来设故曰易逆数也正如所谓占事知来所谓遂知来物所谓前民用皆逆数之谓也【丘氏】
　　先天后天
　　易有圣人之道四焉伊川易传専主于辞邵康节得陈数学于李挺之乃别求易于辞之外谓今之易后天之易也而有先天之易焉用以推占事物无不可以前知自是二説并兴莫能相一言理学者宗伊川言数学者宗康节至朱子作易本义启蒙乃兼二説穷极古始谓易本为卜筮而作康节先天图得作易之原伊川言理甚备于象数犹有阙学者遂翕然向往之揣摩图象日演日髙以先天为先后天为次而易经之上晚添祖父矣夫康节所谓先天之説则易之书本无有也虽据其援易为证者凡二章亦未见其确然有合者也其一章援易有太极云云四象生入卦曰此先天之卦画于是尽改易中伏羲始作八卦之説与文王演易重为六十四卦之説而以六十四卦皆为伏羲先天之卦画其法自一画而二二而四四而八八而十六十六而三十二三十二而六十四然生两生四生八易有之矣生十六生三十二易此章有之否耶其一章援易言天地定位云云水火不相射曰先天之卦位也于是尽变易中离南坎北之説与凡震东方卦兑西方卦之説而以干南坤北为伏羲先天之卦位其説以离为东以坎为西以兑巽为东南西南以震艮为东北西北然天地定位安知非指天位乎上地位乎下而言南方炎为火北方寒为水亦未见离与坎之果属东与西而可移离坎之位以位乾坤也易之此章果有此位置之意否耶且易之此二章果谁为之也谓出于孔子孔子无先天图葢方士托易为之如参同契援易作书云尔文周孔子卦爻彖象无是义也夫羲皇尧舜三代几万年矣而图之説不见于经春秋至汉唐几千年矣而图之説不见于传何至陈而始传之耶邵子云天地定位章伏羲八卦之位帝出乎震章其卦位文王所定夫上下经文秦火固未亡也曾何言及于图分羲与文耶葢孔子随事理以发明卦蕴如此故以嵗时物理生成之序衍卦义也则曰出齐见役説战劳成以法象对待而发明卦之义理性情也则云天地山泽雷风水火此气化物理之必然者何主于文何主于羲耶且神妙万物章先以雷风火泽水坎为次复以水火相逮雷风不相悖山泽通气而言以为羲又涉于文以为文复涉于羲岂不自相杂乱矛盾乎至此则先天后天之説不通矣注云此章所推卦位之説多未详者亦自不能为辞也【王浚川集】伏羲之作易也造端于隂阳二画而已故曰易有太极是生两仪两仪生四象四象生八卦先后自然之序有非人力强为排比者若曰因河图之数以作易是不从太极以为易縁图之对偶而然矣岂不于易有太极之论相戾乎【同上】
　　朱震字子发经学深醇有汉上易解云陈以先天图传种放放传穆脩脩传李之才之才传邵雍放以河图洛书传李溉溉传许坚坚传范谔昌谔昌传刘牧穆脩以太极图传周惇颐惇颐传程颢程颐其论图书授受源委如此葢莫知其所自云【宋史】
　　穆脩之易受之种放放受之陈源流最逺其图书象数变通之妙秦汉以来鲜有知者北海李之才初为衞州获加主簿权共城令闻邵雍好学尝造其庐谓曰子亦闻物理性命之学乎雍对曰幸受教乃事之才受河图洛书宓羲八卦六十四卦图象
　　此宋道学儒林传所载也陆子静与朱子书亦云朱子发谓周子之传出于希夷其必有考故知先天后天东发之説有据而羲文卦之位序图之圆横要皆易外之添足者矣
　　河图洛书
　　防出河图洛书但有朕兆而不可知后人复妄加依托称是孔丘误之甚也【桓谭新论】
　　易系辞云河出图洛出书圣人则之汉五行志刘歆以为伏羲氏继天而王受河图则而画之八卦是也禹治洪水锡洛书法而陈之洪范是也先达共为此説负洛书经无其事中候及诸纬多説黄帝尧舜禹汤文武受图书之事皆云龙负图负书纬候之书通人谓起于哀平【孔頴达尚书正义】
　　易系辞云大易之始河出龙图洛出书【雄覈灵赋】葢河洛写天意符防述圣心昭晰着明与天谈也故易曰河出云则之孙将军子当为魏将军着在图谶犹光武受命李氏为辅并见符纬也【魏文册】
　　邓艾报后主书曰自古圣帝爰逮汉魏受命而王者莫不在乎中土河出图云云则之以兴洪业【蜀记】　龙图出而皇道明书见而帝徳昶斯实防中之书契也【魏李彪表】欧阳脩曰夫河图之出也谓八卦之文已具乎则伏羲受之而已复何所为也其曰仰观俯察逺求近取于是始作八卦则所谓河图者何所与于其间哉若曰已授河图又须有为而立卦则观于天地鸟兽取于人物者皆备言之矣而独遗其本始所授于天者不曰取法于河图此岂近于人情乎【童子问】
　　禹治洪水彞伦攸叙箕子曰天乃锡禹洪范九畴亦谓禹能顺水之性不失髙下之宜葢天锡以知九畴之叙故无逆水之失汉儒不审乃拘于洛书背本文多少之数岂知天文者况太古文籍未生天果以文示人亦未必有所谓二十七字三十八字之详也又按易系只言河出图洛出书即无龙之説汉世纬书起始曰龙负图负书殆汉儒增也【兰丛识遗】
　　易大传曰河出云云则之汉儒曰羲受河图画八卦禹锡洛书陈九畴矣夫孔子赞易原庖羲氏始画八卦备矣无一言及河图是非因图画卦也洪大也范法也畴类也治天下大法有九类犹言凡为天下国家有九经也天锡者天纵也言天笃生圣人其思若啓行若翼之也箕子曰天乃锡禹洪范九畴仲虺曰天乃锡王勇智一也今曰天锡禹洛书矣则汤之勇智天何锡焉【鲁邦彦朝选就正録】天锡公纯嘏眉寿保鲁【诗鲁颂】
　　易云河出云云则之象数之説昉于此矣然易言河出图而不明言图之故也言洛书而不明言书之故也列言图书而不言其象之竒偶也数之多寡也曰圣人则之而不言其因图以画卦因书以立范也葢其説始于汉儒之附防失在于过求圣人之道而不稽其实成于宋儒之因袭失在于重违汉儒之议而喜于附圣人也【丁未防録】
　　本义云四者作易之由也然凤鸟不至河不出图孔子有已矣之叹可谓已其赞易正乐之功耶
　　河出云则之孔安国云河图八卦洛书九畴马融王肃元信等并云得河图而作易礼含文嘉曰伏羲则书乃作八卦并乘流而逝不探其源搆虚传实滋误后生去圣久矣众言不一正史之书不经宣尼笔削则未可全是况儒者臆説耶按左传庖牺氏有龙瑞以龙纪官非得八卦八卦若先列于河图又文王等重之则伏羲何功于易也又夫子不言因图而画卦自黄帝尧舜及周公摄政时皆得图书河以通干出天包洛以流坤吐地符是知有圣人膺运则河洛出图书何必八卦九畴九畴者天始锡禹而黄帝己获洛书易曰天生蓍圣人则之然则伏羲岂则蓍而作易言圣人者通谓后世易经三古不独指伏羲也夫蓍者或悔吝有忧虞之象或失得有吉凶之征或否泰有险易之辞或刚柔有变通之理若洛书者或天地彞伦之法或帝王兴亡之数或山川品物之制或治化合神之符故圣人则之而已孔子曰凤鸟不至河不出图吾已矣夫是也【张怀瓘书断】
