<!-- { "loadSidebar": true } -->
　　按卜序毛郑止云匡桓引诗不称谁氏集解以为文王太姒岂因妬记以为周公所作耶
　　衞山斋云向见先生言闗雎后妃之徳注家皆以为太姒非也葢后即君也妃乃夫人以夫人为后乃自秦始然也当攷【志雅堂杂钞】
　　书大禹谟后克艰厥后后非众罔与守邦诗商颂方命厥后周颂允王维后易后以财成辅相后以施命诰四方凡皆谓君也世本黄帝四妃檀弓二妃未从列女传禹妃涂山女汤妃有莘女大雅思齐太任思媚周姜太姒嗣徽音皆未称后也琐语宣王夜卧晏起姜后脱簪待罪王曰寡人不徳非夫人之罪春秋祭公来遂逆王后于纪纪季姜归于京师左氏曰凢诸侯之女行惟王后书孟子称礼曰夫人蚕缫以为衣服战国防秦有太后吕不韦曰王后之门必生蓬蒿齐防齐王夫人死闵王立太史氏女为君王后赵有威后是其时后与夫人未始有定称也至秦制适正为皇后汉兴因之名始不易尚书大传古者后夫人将侍君前周官上春诏王后礼记天子之妃曰后率皆汉人语则谓太姒为后妃为序者追称之葢亦依违迁就之词山斋之言不为无见乆则难变谁其信之矣
　　吕氏诗记云闗雎正风之首鲁齐韩者乃以为刺余可知矣夫去古日逺无从质问则作者竟是何人传者讵知谁是耶若云篇首不可为刺则干九三无日夕之厉上九无亢龙之悔矣
　　兔罝
　　古者圣王列徳而尚贤虽在农与工肆有能则举之故尧举舜于服泽之中授之政天下平禹举益于隂方之中九州成汤举伊尹于庖厨之中其谋得文王举闳夭泰颠于罝罔之中西土服【墨子】
　　兔罝之诗与此正合肃肃敬也兔罝贱事而能敬可知其贤故文王取之冀缺耕于野夫妇相敬如賔胥臣荐之文公茅容避雨危坐郭林宗见而异之率是道也颠夭先为文王奔走御侮之隣后为武王将威刘杀之人信乎干城腹心者矣【诗缉纲目前编】
　　父母孔迩
　　韩诗曰汝坟辞家也其卒章曰鲂鱼頳尾王室如燬虽则如燬父母孔迩薛君章句言鲂鱼劳则尾赤君子劳苦则顔色变以王室政教如烈火矣犹触冐而仕者以父母迫近饥寒之忧为此禄仕　外传同
　　列女传曰汝坟周南大夫之妻所作也与韩同义驺虞　驺者天子之囿虞者囿之司兽者【贾谊新书】
　　齐诗章句驺虞为天子掌鸟兽官【解颐新语】
　　鲁诗云古有梁驺天子之田也
　　欧阳氏曰诗首句言田猎之得时次言君仁不尽杀卒叹虞人之得礼【诗本义】　严氏曰驺御虞人【诗衡】
　　驺虞操者即国女之所作也古有圣王在上君子在位役不逾时不失嘉防内无怨女外无旷夫及周道衰微礼义废弛强凌弱众暴寡万民骚动百姓愁苦男怨于外女伤其内内外无主内迫性情外逼礼义叹伤所谗而不逢时于是援琴而歌【蔡邕琴操】
　　集传云驺虞不食生物诸侯仁心即真驺虞夫一五豝则害物而反于驺虞矣吁嗟之词得非禽荒之刺乎
　　泛彼柏舟
　　柏舟言仁而不遇也衞顷公时仁人不遇小人在侧【序】孔子诛少正卯语子贡曰诗云忧心云云羣小小人成羣斯足忧矢【家语】　孔子曰于柏舟见匹夫执志之不可易也【孔丛子】
　　柏舟毛序以为仁而不遇朱子以为妇人之作而引刘向列女为证然向上封事论恭石显倾陷正人引诗云忧心云云羣小而继之曰小人成羣诚足愠也正毛序之意夫一刘向也列女可信封事独不可信手葢朱子恶序之意太过而援引指摘似亦未能尽出于公平而当人心也【文献通考】
　　孟子忧心悄悄注云诗本言衞之仁人见怒于羣小孔子当之夫説诗鄙序而解孟复用之何居
　　夫序以为顷公之时谓其依托欺罔矣然集传云岂亦庄姜之诗固亦臆断也可必后人之已信耶二子乗舟
　　乘舟之诗为伋寿作也左传云宣公烝于庶母夷姜生急子属诸右公子为之娶于齐而美公取之是为宣姜生寿及朔属于左公子夷姜缢宣姜与公子朔构急子公使诸齐盗待诸莘将杀之寿子告之使行不可寿子载其旌以先盗杀之遂兄弟并命案宣公于鲁隠四年立至桓十二年卒凡十有九年姑以即位之始便成烝乱而伋子即以次年生势须十五嵗然后娶既娶而夺之又生寿朔朔以能同母谮兄寿又能代为使者以越境非十嵗以下儿所能办也然则十九年间如何消破此最难晓也【容斋随笔】
　　或谓夷姜必宣公未立时事曰其父庄公兄桓公在位渠敢灭礼贼伦如此则必不赦之矣敢复以烝子属右公子哉春秋称逆公子晋于邢未有已为公子而子复称左右公子者噫新台乘舟之诗圣善昭闻之諡至是愈无据矣【郊亭偶见】
　　衞宣公之子伋也寿也朔也伋前母子也寿与朔后母子也寿之母与朔谋欲杀太子伋而立寿也使人与伋乘舟于河中将沉而杀之寿知不能止也因与之同舟舟人不得杀伋方乘舟时伋傅母恐其死也闵而作诗二人乘舟之诗是也其诗曰二人乘舟云云养养于是寿闵其兄之将见害作忧思之诗黍离之诗是也其诗曰行迈靡靡云云此何人哉又使伋之齐将使盗见载旌要而杀之寿止伋伋曰弃父之命非子道也不可寿又与之偕行寿之母知不能止也因戒之曰寿无为前也寿又伪前窃伋旌以先行几及齐矣盗见而杀之伋至见寿之死痛其代已死涕泣悲哀遂载其尸还至境而自杀兄弟俱死故君子义此二人而伤宣公之聴谗也【新序】
　　焉得谖草
　　释文云谖本又作萱説文作藼云令人忘忧也或作蕿正义曰谖训为忘非草名故传本其意言焉得谖草谓欲得令人善忘忧之草不谓谖为草名故释训云谖忘也孙氏引诗云焉得谖草是谖非草名也背者向北之义故知在北妇人欲树草于堂上冀数见之明非逺地也妇人所常处者堂也故知北堂
　　俗谓母为萱堂考之诗云焉得谖草言树之背注云背北堂也笺云忧以生疾恐将危身欲忘之是诗既以君子行役为王前驱而作以忘忧解之极通于母何干预【防璞】野客丛书同
　　按萱草名也诗曰焉得云云之背谖与萱同音而谖之义为忘故草名萱亦取其能忘忧北堂谓之背妇洗在北堂见于昏礼之文而萱草忘忧出于叔夜之论后世相承以北堂喻母道而又有萱堂之称不知何据聂夷中诗萱草生堂阶游子行天涯慈亲倚堂门不见萱草花乃谓母思其子有忧而无欢虽有忘忧之草如不见焉非以萱比母也【覆瓿集】
　　江淹拟潘岳悼妇诗销忧非萱草永怀寄梦寐【文选】梁何逊为衡山侯与妇书心如膏火独夜自煎思等流波终朝不息始知萋萋萱草忘忧之言不实团团轻扇合欢之用为虚【艺文类聚】皆作妇事用
　　郑衞淫声
　　郑衞之乐皆为淫声然衞诗三十有九而淫奔之诗才四之一郑诗二十有一而淫奔之诗已不翅七之五衞犹为男悦女之词而郑皆为女惑男之语是则郑声之淫有甚于衞矣故夫子独以郑声为戒【集传】
　　郑衞皆淫声孔子独先于郑今郑之淫诗顾少于衞何也诗之见在者孔子所存以为世戒也圣笔所删多矣言郑声淫者举其大体言之不备今诗之多寡不必尽黜国史所题例目之为男女之诗以求合于郑声淫之説也【诗缉】
　　季札来聘请观乐叔孙穆子使工为之歌鄘衞曰美哉渊乎忧而不困者也吾闻衞康叔武公之徳如是是其衞风乎为之歌郑曰美哉其细已甚民弗堪也是其先亡乎【襄二十九】
　　郑衞多淫风季子皆曰美哉且谓康叔武公之徳如是郑虽讥其细亦不及于淫何也【震泽长语】
　　晋韩起聘于郑六卿饯于郊宣子曰二三君子请皆赋亦以知郑志子赋野有蔓草宣子曰孺子善哉吾有望矣子产赋郑之羔裘宣子曰起不堪也子大叔赋褰裳宣子曰起在此敢勤子至于他人乎子游赋风雨子旗赋有女同车子柳赋萚兮宣子喜曰郑其庶乎二三君子以君命贶起赋不出郑志皆昵燕好也二三君子数世之主也可以无惧矣【昭十六】按六卿所赋郑志也若为淫诗岂肯引以自况而不讳乎宣子之喜岂惟恐其倦而伪赞其庶乎
　　青青子衿
　　子衿刺学校废也乱世则学校不修焉
　　大宁中征虞喜为博士诏曰丧乱以来儒雅陵夷毎览子衿之诗未尝不慨然【北史】
　　集传此亦淫奔之诗其非小序谓词意儇薄施之学校尤不相似然白鹿洞赋广青衿之疑问则又从序説安成刘瑾谓其断章取义夫毛郑去古未逺其説当有所自故吕氏诗记宗之朱子乃戏其为毛郑佞臣焉若刘子者殆亦朱子之佞臣乎
　　风雨如晦鸡鸣不已
　　风雨思君子也乱世则思君子不改其度焉【序】
　　淫奔之女言当此之时见其所期之人而心恱也【集传】
　　袁粲初名愍孙峻于仪范废帝倮之迫使走粲雅步如常顾而言曰风雨如晦鸡鸣不已【南史】
　　郭馨叛吕光遗杨轨书曰陵霜不雕者松柏也临难不移者君子也何图松柏雕于微霜而鸡鸣已于风雨【载记】
　　梁简文于幽絷中自序云梁正士兰陵萧纲立身行已终始如一风雨如晦鸡鸣不已非欺暗室何况三光数至如此命也如何【广明集】
　　风雨之诗序以为世乱君子不改其度而必以为淫奔之诗王风君子阳阳序以为贤人仕于伶官与邶风简兮同意而必以为室家思夫之作夫毛公之序诗与朱子之释诗皆未得诗人之面命也即如序说犹足以存礼义于衰乱昭贤达之忧勤乃改曰淫奔室家之辞夫必欲捐成说而任独见此则朱子之过也【田汝成】
　　维岳防神生甫及申维申及甫维周之翰
　　郑云言周道将兴五岳为之生贤辅佐仲山甫及申伯为周之干臣【礼仲尼闲居注】
　　此诗尹吉甫美申伯而以山甫并言推原于岳降以尊之犹蒸民言天生仲山甫耳非申甫实为岳神也旧说谓姜氏之先主四岳之祀岳神福兴其子孙则执着于岳降之文以辞害意矣郑氏注礼既以甫为山甫而笺诗乃以甫为甫侯自为异义【诗缉】
　　刘定之云申者宣王之舅申伯甫者宣王之相仲山甫二人左右宣王如鸟之有羽翰于左右以翼其身故吉甫作诗美之于崧髙首章总言之自第二章至八章専美申伯凡曰申伯者十有七乃结之曰吉甫作诵以赠申伯蒸民第一章至八章専美仲山甫凡曰仲山甫者十有二乃结之曰仲山甫永懐以慰其心盖先总言而后分结之也唐吕温分赞房杜末云万有千古永称房杜如周申甫葢希吉甫而变化之者今诗传于嵩髙总言申甫处不言仲山甫而以甫即穆王时甫侯作吕刑者或曰作吕刑者之子孙失之矣【明文衡】
　　王伯厚云申吕形势要地甫即吕也岳降通耶熠燿宵行
　　毛云熠燿燐也燐萤火也古今注本草埤雅尔雅翼通志诗缉因之不曰熠燿其羽乎陈思王论萤火夜飞故曰宵行集传曰宵行虫名不曰肃肃宵征乎
　　鹿鸣
　　仁义陵迟鹿鸣刺焉【史记】鹿鸣操者周大臣之所作也王道衰君志倾留心声色内顾妃后设防酒嘉殽不能厚养贤者尽礼极欢形见于色大臣昭然独见必知贤士幽隠小人在位周道陵迟必自是始故弹琴以讽諌歌以感之庶几可复歌呦呦鹿鸣云云示我周行此言禽兽得美甘之食尚知相呼伤时在位之人不能乃援琴而刺之故曰鹿鸣也【琴操】
　　鄂不韡韡
　　郑笺曰承华者曰鄂不当作拊拊鄂足也正义曰以鄂足比于弟华比于兄鄂既承华又与拊连则鄂拊同比兄弟之相佐犹华鄂之相承覆也
　　菁菁者莪
　　菁菁者莪乐育材也君子能长育人材则天下喜乐之矣【序】
