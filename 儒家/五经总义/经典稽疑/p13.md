<!-- { "loadSidebar": true } -->
　　刑止于五而秋官条狼氏誓驭曰车轘此春秋时尝有之至秦用之岂成周之法哉【困学纪闻】
　　周礼起于成帝刘歆而成于郑附离之者大半故林孝存以为武帝知周官末世渎乱不验之书故作十论七难以排弃之何休亦以为六国隂谋之书【正义】
　　礼记则古今议其杂周礼则歆列上之时包周孟子张林硕何休已不信为周公书近代司马温公胡致堂胡五峯苏颍濵晁説之洪容斋直谓作于刘歆葢歆佐王莽书与莽苛碎之政相表里且汉儒林叙诸经各有授礼独无之或者见其详密谓圣人一事有一制意其果周公之遗不知孔子于礼多从周使周公礼书如此精详当不切切于宋求夏商遗礼与夫逆为继周损益之辞又自衞反鲁删诗定书系易作春秋独不能措一辞于周礼即孟子时周室犹存班爵之问已云不闻其详而谓秦火之后乃周礼灿然完备如此耶兼其中言建国之制与书洛诰召诰异言封国之制与书武成及孟子异书设官之制与书周官六典异周之制作大抵出周公岂有言之与行自相矛盾乎又左传论孟皆晚周书于易诗书多见之援引胡俱无一语援周礼耶【识遗】
　　按孔子定书周官六卿冢宰掌治统百官均四海者也今以刘歆所成周礼考之太宰掌建之六典夫太宰统五官之典以为治者也岂于五官之外更有治典哉则掌建六典歆之妄也太宰之属六十小宰也司防也司书也职内也职歳也职币也是六官之所掌皆期会簿书之末俗吏掊克之所为而非赞冢宰进退百官均一四海之治者也汉兴经五伯七雄圣道絶大乱之后陈平为相尚不肯任廷尉内史之事周公承文武之徳相成王为太师乃广置宫闱猥防衣服饮食技艺之官以为属必不然矣其末则又有夏采之官焉専掌王崩复土者也呜呼安得是不祥之人哉礼官临大变一时行之可矣乃预置官以俟王崩而行其职何不祥之甚也太宰之属六十有二考之未有一官完善者则五卿之属可知矣而可谓之经与易诗书春秋配乎【胡宏】
　　周礼世谓周公所作非也汉书儒林传尽载诸经専门师授此独无传至王莽时歆为国师始建立周官经以为周礼且置博士而河南杜子春受业于歆还家以教门徒郑兴及其子众往师之此书遂行歆之处心积虑用以济莽之恶如五均六筦市官賖货诸所兴为皆是也故当其时公孙禄既已斥歆颠倒六经毁师法矣王安石欲变乱祖宗法度乃尊崇其言至与诗书均匹以作三经新义其序畧曰其人足以任官其官足以行法莫盛乎成周之时其法可施于后世其文有见于载籍莫具乎周官之书自周之衰以至于今太平之遗迹扫荡几尽学者所见无复全经于是时也乃欲训而发之臣知其难也以训而发之之难则又以知夫立政造事追而复之之为难则安石所学所行实出于此遂谓一部之书理财居其半又谓泉府凢国之财用取具焉嵗终则防其出入而纳其余则非特摧兼并救贫阨因以足国事之财用故虽有不庭不虞民不加赋而国无乏事其后吕嘉问法之而置市易由中及外害徧生灵呜呼二王托周官之名以为政其归于祸民一也【容斋二笔】
　　设官之多
　　陈及之云或谓乡遂设官最冗六乡之民不过七万五千家今设官至万八千九百三十人为大夫者百八十人六遂之民亦不过十万五千家而设官乃三千九百九十八人为大夫者四十人乡遂为十五万家官吏乃至二万三千人十五万家之所入能几何而足以养二万三千官吏吕氏曰总计地官公卿大夫士通用三十万夫有竒府史胥徒不在数虞衡迹人等亦不在数据畿内之地似难容许多官畿内户口亦难供许多官黄东发曰愚谓尽畿内之人不为民而尽为官亦无此数黄氏曰春官之属七十自大宗伯至职丧为一节自大司乐至司干为一节自太卜至御史为一节自中车至凢以神仕者为一节卿大夫士总五百九十有四人府史胥徒工又总二千五百十四人女奚百有二十人男巫为数女巫为数凢以神仕者无数
　　孔子删诗定书系周易作春秋此四书正经也礼记虽汉儒所集而孔门之中庸大学在焉乐记等篇亦多格言若周礼未知其何如夹漈郑氏尝谓周礼一书详周之制度而不及道化严于职守而濶畧人主之身后来求其説而不得或谓文王治岐之制或谓成周理财之书或谓战国隂谋之书或谓汉儒附防之説或谓末世渎乱不验之书林孝存作十论七难以排之至孙处又独为之説曰周礼之作周公居摄之后书成归丰而实未尝行惟其未行故建都之制不与召诰洛诰合封国之制不与武成孟子合设官之制不与周官合九几之制不与禹贡合凢此皆预为之而未尝行也愚恐亦意之之言按周礼实汉成帝时刘歆始列之七畧王莽时刘歆始奏置博士尔周礼始用于王莽大败再用于王安石又大败夹漈以为用周礼者之过非周礼之过是固然矣然未有用而效者恐亦未可再以天下轻哉
　　周礼是非
　　周官书列于经几千百年矣戾于经而列于经此予所以不得不辨其非所以明其是也贾氏曰六经祸于秦惟周礼最后出也以始皇特恶之故禁絶加严也此理不然北宫锜问周室班爵禄之制孟子谓诸侯恶其害已而皆去其籍可闻其畧而不可闻其详方战国时周室犹存诸侯强大不禀周制故已灭去其籍也是周公所制之典夫子所正之经已不传于世也故虽孟子博学大儒不得闻其详何待秦之祸而后亡始皇禁絶之严故后出乎岂有时有周礼而孟子不见之乎孟子且不见周礼汉世焉得而有之有之则非周公之旧后儒为之章章矣然秦汉去周未逺使其洪儒硕学请闻周礼之旧作为一书使后知所本又何幸耶故虽非周公之亲笔谓之周礼亦可也今乃不然所载之典大抵以衰世之制为盛时之典其背理伤教甚众以理度之特出于汉儒之才髙而不深于道者欤所以不能使人尽信也夫成周之制语其最大者莫若建都也又莫若封国也又莫若设官也今其言皆与他经不合言建都之制则戾书洛诰召诰之旨言封国之制则戾书武成与孟子之説言设官之制则戾书周官之六典此其事之最大理之最明而皆与古书戾则其小者可知矣【颐齐】
　　封国
　　周礼封国之制先儒故有能言其非者俗学又为之委曲求通以误后世亦无能辨焉夫子以大国为千乘之国又曰安见方六七十如五六十而非邦也者至孟子答北宫锜及慎子之言与武王列土分爵之制无少差异则大国不过百里次七十里次五十里周法固然也又曰今滕絶长补短将五十里也则孔孟非特闻武王周公之制益亲见当时之诸侯则然汉儒作王制亦同独为周官书者以公五百里侯四百里伯三百里子二百里男百里与论语孟子礼记之言并异无疑其为非也陋儒郑氏释王制乃曰武王初定天下更立五等之爵增以子男而犹因商之地以九州之界尚狭也周公致太平斥大九州之界封有功诸侯大者至五百里小者百里葢据大司徒之文夫尧舜夏商之地不过九州攷周职方掌天下之图无以过于禹贡之域禹之疆域东渐于海西被于流沙朔南暨声夫既穷于海至于流沙将何所广斥哉借能开辟边境取夷狄之地亦不可増封于内此是不然也汉儒见周之衰弱诸侯相侵吞灭小弱开疆拓地至于数百里之广乃以为周制尔子产曰古者列国一同今大国数圻若无侵小何以至焉孟子曰周公之封于鲁为方百里者五又曰今海内之地方千里者九齐集有其一观此则知春秋之大国非复一同也战国时鲁乃五百里齐乃千里此作周官者故以为据也又职方氏曰千里封公方五百里则四公方四百里则六侯方三百里则七伯方二百里则二十五子方百里则百男皆非古之制不可信也故曰举衰世之典而为盛时之制不可信也此类是也【艮斋文】
　　设官
　　周礼事之最大者莫如建都封国之制予既辨其非古矣至言设官则更甚也借谓尧舜之世事简而建官少周之世事烦而建官多夏商不过倍唐虞之制周人亦不过倍夏商之制何得与夏商相去乃数万倍耶葢彼但见成周建官之多而不计其数乃其诞谩至此世儒乃酷信之不亦伤乎王氏曰王畿受天下财赋不当以财不足禄为疑不知官冗至此禄之当以何术世之陋学随人东西未有如汉郑氏近世王氏也作周礼者正以欺若人耳【山堂考索】

　　经典稽疑卷下
　　经典稽疑后语
　　汉石经遗字者藏洛阳及长安人家葢灵帝熹平四年所立其字则蔡邕小字八分书也其后屡经迁徙故散落不存今所有者本数千字皆土壤埋没之余摩灭而仅存者尔据本传称邕以经籍去圣久逺文字多谬俗儒穿凿疑误后学乃奏求正定六经文字自书册于碑于是后儒晚学咸取正焉今石本既已摩灭而嵗久转写日就讹舛以世所传经书本校此遗字其不同者已数百言又篇第亦时有小异使完本具存则其异同岂胜数耶而后世学者于去古数千百嵗之后尽绌前代诸儒之论欲以已之私意悉通其説难矣【赵明诚金石録】宦者汝阳李巡以为诸博士试甲乙科争第髙下更相告言至有行赂定兰台漆书经字以合其私文者乃白帝与诸儒共刻五经文于石于是诏蔡邕等正其文字自后五经一定争者用息【后汉书】
　　夫石经之前行赂定字石经之后迁徙散落则私意求通信如徳甫之説故余不嫌固陋僭辑数条如右且巡白灵帝使伯喈得行求正之志其有功经学诚足多也因并识之丁亥夏五陈耀文书

　　经典稽疑卷下
