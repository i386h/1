<!-- { "loadSidebar": true } -->
　　礼记歌于斯疏曰礼大夫祭无乐而春秋或有之然则采苹非祭祀之乐歌也此诗特大夫妻能奉祭祀而其家人序而美之耳
　　摽有梅
　　摽梅刺淫奔也礼男先乎女而此之求士者如此其急焉摽有梅其实七兮求我庶士迨其吉兮摽有梅其实三兮求我庶士迨其今兮摽有梅顷筐暨之求我庶士迨其谓之其刺淫奔奈何赋摽梅惜春去也求贱词也庶士非夫也我庶士非夫而已亲之也首曰迨吉继即曰迨今终且相谓而约遂可定矣何其急也亦可刺也王化流行而独处污下则尤可刺
　　蚕月
　　注治蚕之月当兼三四月而言月令季春之月后妃劝蚕事蚕事既登分茧称丝效功而谓蚕月非季春欤孟夏蚕事毕后妃献茧乃収茧税以桑为均而谓蚕月不兼孟夏欤葢谓之三月则非蚕之终谓之四月则非蚕之始是以谓之蚕月耳或疑邠风缺三月然乎哉
　　曰为改嵗
　　吕氏云十月而曰改嵗三正之通于民俗尚矣周特举而迭用之耳按周自不窋失官至公刘时立国于邠服事有夏故七月一诗用夏正厥后事殷则用殷正也必矣其言一之日者以阳复刚反有亨道焉故以为纪月之始而正朔则未敢改也
　　索绹
　　尔雅释言绹绞也郭璞注云纠绞绳索朱子注孟子本此蔡虚斋云索绹谓索是绞也诗注不符殆传冩之讹欤
　　四之日其蚤
　　秋官羊人职疏引四之日其蚤而云四之日者谓用建子为正至建邜四月夏之二月之日公始用氷是邠风已改正朔也果尔何不云四月而云四之日乎不言月而言日葢公刘正当夏时所用者夏正曹粹中之説然也若用周正则九月建申霜未尝肃十月属酉场未能涤
　　防鸮
　　愚按尚书周公居东在流言后为诗贻王在居东二年得罪人主名后管叔以武庚畔在成王迎公后葢管叔自以有才且为公兄而公独秉政故及其羣弟流言以撼之讵知冲人感悟迎公以归能无惧乎惧则叛叛则不可以不讨作大诰徂东山奉王命也防鸮专咎武庚大诰讳言三叔及蔡仲克庸祗徳命诸王而邦之蔡公之情可见矣朱子注诗因孔氏书注勿辟之説后与九峯辨其不然以为当从郑氏则诗注特未及改定耳义闗君臣兄弟之伦愚故按当年情事次第以白周文公不白之苦衷如此
　　良马五之
　　毛苌以为骖马五辔按三马曰骖马三则辔六即纳两辔于觼亦当四而乃五辔云乎哉
　　良马六之
　　毛传四马六辔此特可为六辔在手注耳然四马实八辔非六辔也郑氏云六之者见之数也谓六见之也此説可从葢大夫见贤不止再三而四之五之六之殷勤之甚也
　　猗重较兮
　　猗毛郑作倚葢较崇五尺五寸在轼之上无事而立则倚较有所敬则式按卫世字武公将兵平戎有勲周平王命武公为公小序亦云入相于周是武公曾为卿士倚重较其实事也乃朱子存其音而另解为叹辞何居纂序以为非真在重较之上衍义亦以为卿士之车鸣鸾清奏从容安舒武公气象宛然在重较无事之规模非即在重较之上然也二説何去何从将以质之博雅之君子
　　上已
　　应氏劭曰周礼女巫嵗时以祓除衅浴禊者洁也已者祉也邪疾已去祈介祉也张衡南都赋于是莫春之禊元已之辰卢植曰辰子至亥也蔡邕曰辰支也按此则以已为己者非
　　居居究究
　　唐风羔裘集注居居未详究究亦未详尔雅则云居居究究恶也郭景纯注皆相憎恶按此则羔裘当为刺其大夫之诗言此羔裘豹袪者自我人居居不和衷也岂无他人之可交维子之故旧而不忍遗耳此羔裘豹袪者自我人究究不协恭也岂无他人之可交维子之肯改而式相好耳于此可想见温柔敦厚之情礼书亦云晋羔裘刺时也豹武而有文不善用之则为暴此豹袪豹袖所以兴居居究究也或曰此美其大夫之词居居亲炙其光辉也究究穷究其言论也未知何据
　　无非无仪
　　恶不可有善不可无释无仪为无善太姒何以称淑女也若哲妇倾城乃智巧之称与善自当有别如其无别将以褒姒为善矣乎大易所谓无攸遂孟母所谓无境外之志戒自恃其哲耳不恃其哲则可以为善矣然则无仪之义将奈何毛传云仪容仪也诗人之刺宣姜也曰胡然而天胡然而帝其斯之谓欤士也而习于容止谓之辟女也而习于容止谓之冶冶容诲淫易戒之矣是以君子贵诚也
　　三事大夫
　　周书立政篇云任人凖夫牧作三事注云三宅之官以职言故言事
　　乐只君子
　　左传引采菽篇此句只作旨孔疏云旨美也葢义与嘉乐同
　　有栈之车
　　此非士所乘之栈车也唐传云庶人木车单马贾氏云此役车亦名栈车以其同无革鞔故也然则郑以役车释诗而朱子因之与周礼自不相背
　　不长夏以革
　　夏以革朱子既未详矣而或以夏为夏楚革为木末垂革之鞭吕祖谦则以夏为侈大而革为变革后説本毛公良是葢侈大变更与声色之化民相类知识用事则不顺矣帝则不顺徳不明矣前説单主用刑似欠包括况夏楚用于学鞭刑用于官説刑又偏也若训革为兵革见伐崇之非得已则以夏革分兵刑以字犹稍有着落
　　三单
　　笺云邰后稷上公之封大国之制三军以其余卒为羡今公刘迁于邠民始从之丁夫适满三军之数单者无羡卒也先儒亦以其説为然而子朱子云未详者殆虑其有竭作之耶惟田与追胥竭作军不应尔耶田人所同欲追胥人所同恶军则人所惮且竭作则国空虚而易为敌所袭也
　　閟宫
　　第四章集注云脱一句葢秋而载尝至笾豆大房庙祭之礼也万舞洋洋庙祭之乐也説乐处太少气颇廹促集传云大房下当脱一句如钟鼓喤喤之类按乐兼声容其説良是
　　公车千乘公徒三万
　　读礼疑图云司马法言通十为成成百井革车一乘士十人徒二十人则一乘搃三十人也一乘搃三十人则千乘当为三万人与鲁颂正合此可见万人为一军矣但百里之国为井者万当以十井起乘而不当以百井起耳以百井起乘此万井之所以止得百乘而礼家遂增国三百一十六里之方贾氏因以司马此法为畿地之制欤管子作内政而寓军令三分齐国以为三军万人为一军与鲁颂合













　　十三经义疑卷三
　　钦定四库全书
　　十三经义疑卷四
　　华亭吴浩撰
　　左传
　　隐公
　　春王正月
　　晋杜元凯解左氏春秋谓周改时且改月良然按桓公四年春公狩于郎冬猎曰狩而传曰书时是周之春即夏之冬也僖公五年春王正月日南至葢十一月一日冬至也成公元年书春无氷若用夏正春风解冻无氷宜矣昭公十七年夏六月甲戌朔日有食之太史曰当夏四月谓之孟夏定公元年书冬十月陨霜杀菽周之十月夏八月也故以陨霜为异若以夏时冠周月当云秋十月陨霜葢周之先公即以建子月为一之日特以商王建丑未敢擅变焉及有天下遂以一之日为月正遵祖也故郑谓郊特牲嵗十二月合聚万物而索飨之是建亥之月也又按汲冡古书晋国纪年用夏正则当时不奉周正者多而鲁独遵周制故经曰王正而传亦曰周正先儒云若主时月不改之説则以长厯推筭春秋日食时日竟无一合矣宋胡文定公以为商不易月秦不易时夫周家自有制度何必以商秦为例哉且春秋以道名分而谓圣人擅变周制改周朔是名分先自孔子乱之也当时龟山已非之而文定卒不从何居恭读
　　乐善堂集亦用杜解当为定论不刋
　　不义不昵
　　子封虑其得众然段不义众不亲昵之可无虑也语意相承林注为是
　　难之也
　　葢言段为公廹几于见获其出奔也幸而免耳注疏以难音乃旦反而云难言其奔似欠明
　　杜注经云以君讨臣而用二君之例又似真二君者
　　愚按言以君讨臣则非真二君矣而用二君之例以其如二君也与传自相发明
　　实无杀心
　　此疏与传谓之郑志背如果恐伤母意何至有黄泉之誓耶
　　食而不啜羮
　　此解传食舍肉也食他物而舍羮与尔雅肉谓之羮合补正何以非之欤
　　以字为諡
　　諡当作氏如宋子鱼之后为鱼氏郑子国之后为国氏是也故下文云君命以字为展氏公羊亦云孙以王父字为氏
　　又按仪礼贾疏谓殷以前皆因生号为諡若尧舜禹汤之属是也鲁哀公诔词曰哀哉尼父因字号諡曰尼父也少牢郑注大夫或因字为諡疏云谓因二十冠而字为諡知者以某且字者观徳明功若五十字以伯仲人人皆有非功徳之事也左传无骇卒羽父请諡与族公问族于众仲仲曰天子建徳因生以赐姓胙之土而命之氏诸侯以字为諡因以为族公命以字为展氏彼无骇之祖公子展以展为諡在春秋前其孙无骇取以为族故公命为展氏无骇赐族不赐諡也若如前説则因以为族句赘疣矣又按谷梁及其大夫孔父传父字諡也注孔父有死难之勲故其君以字为諡疏使孔父无死难之勲唯有凡平之諡焉得以字为之正义曰王莽追諡孔子为褒成宣尼君孔子始諡宣尼旧无諡也郑礼注云尼父因其字以为之諡谓諡孔子为尼父郑错读左传云以字为諡遂复妄为此解
　　及大逵
　　杜解逵字依考工然郑是伯爵安得制同天子晦庵注施于中逵亦从尔雅未尝以九出之道为疑
　　桓公
　　王讨之非也
　　祭足取麦禾郑伯不朝固有可讨之罪矣王不能命方伯致讨而自将取败非所以重其身即非所以重社稷也且隠公六年冬郑伯朝王王不礼焉十一年王取邬刘蒍邘之田于郑而与郑人蘓忿生之田在王独不少知自反乎
　　以为必发兵诛暴
　　武王始生何由豫知其发兵且亦非文王服事之心也发强刚毅发亦为徳故与昌俱为度徳以命
　　楚人尚左君必左无与王遇
　　君指随侯王乃楚王其称名异矣前季梁曰君何急焉亦称其君为君如杜解则当云王必左然亦与上左意犯复愚按对面看来随之左楚之右也欲攻楚右随必左矣否则当王非避坚攻瑕之计唐太宗敌强其左我亦强其左敌强其右我亦强其右使弱常遇强强常遇弱本此
　　郑世子忽复归于郑
　　突之书归易辞也忽之书归顺辞也身本有位国逆而复其位曰复归世子君在之称书世子若荘公犹生然不与突之为君也系之郑当立之时别于突故书名注谓郑人贱之以名赴入则逆以太子之礼岂其然哉且所谓善自为谋者因其言在我自求而韪之非谓其忘社稷之大计也愚谓忽之失防在恶渠弥而不亟除以至于见杀若辞昏一事超然在鲁桓公之上而可非乎非之是教天下以疑忌其兄弟而私便其身图也春秋之法必不然矣故谷梁赤云反正也而公羊高亦云复正
　　荘公
　　若讐不除服不释则诸侯之国同姓多矣天王不应强使鲁侯【疏】
　　道果应尔然春秋时天王果事事合道乎杜氏以人君卒哭除丧漫云释服又以彭生既杀为讐除非忠孝之道疏乃曲徇之耶孙氏以为鲁固当辞葢同姓诸侯不少固辞必得请也汪氏以为非畏王命而不敢辞实乃畏齐而不肯辞尤洞烛当年情事
　　公败齐师于长勺
　　齐以私怨加兵于鲁鲁不得已而应之春秋乃不责齐而责鲁乎干时之役为齐所败今败齐师庶免城下之盟又何责如曰以诈战而责之左国所载可案也惟见慎战之心不闻诈战之术况兵不厌诈宋襄之愚贻笑千古至道之人以竒用兵然则败齐师而书公不讳荣之也非责之也
　　是贱人不得食肉
　　孟子七十者可以食肉是少壮不得食耳孔氏乃以证注肉食在位者乎
