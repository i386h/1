<!-- { "loadSidebar": true } -->
　　比及时也集注比时及时也上文虑事不可以不豫乃是先时先时虑事豫则比时具物备矣
　　但天子尊故以父事属之诸侯卑故以兄事属之
　　天子尊但事父行故以父事属天子五更非不养也诸侯卑兼事兄行故以兄事属诸侯而三老之养益可知矣
　　百众以畏
　　神为孔子所不语故仲由虽问而不荅也何独于宰我而谆谆且百众以畏万民以服只得象教甲里事不但周无黔首之称可以騐其为秦汉人所窜入矣
　　见间以侠甒
　　见字疑衍间去声杂也旧説以覸字误分而训为杂然一覸字也此既误分为二何见以萧光又缺其半乎近阅戴礼绪言与余适合
　　即前言嵗时朝之也
　　愚谓嵗时齐戒沐浴而朝乃养兽之官耳天子诸侯不得云朝故纳而视之曰召朔月月半曰巡与前言躬朝异矣召牛曰君巡牲曰君则嵗时之朝非君可知况未卜曰兽卜日曰牲纳视之前兽而未牲何至以君也而朝之
　　重事之义故问之也
　　孔氏以古之献茧者其率用此欤为夫人问辞故原其所以问之意葢重事之义也愚按夫人曰此所以为君服欤下已隔记人遂副袆而受之因少牢以礼之二语则此古之云云作记人语亦可
　　哀公问曰君子也者人之成名也
　　严陵方氏引君子也者云云乃孔子对公之辞非公问孔子之词问曰中间当有篇字
　　故为子道惟有命
　　叶氏曰诚身未能顺亲是非在我者也故为子道惟有命以舜为圣人犹以瞽瞍底豫为难则国人称愿然曰幸哉有子如此君子亦不谓性也如石林言则遭人伦之变者将诿之气数矣视孟子论性命主理不主气何如
　　八十九十者东行西行者弗敢过西行东行者弗敢过
　　东行向东行也西行向西行也或老者向东去而君向西来则相值矣或老者向西来而君向东去则亦相值矣勿敢过驻辇以致敬也若不相值则不相见虽不惮回车就见之烦而末由矣应氏説似迂
　　族有七十者弗敢先
　　或谓此正以申上文三命不齿似也然下文即云七十者入朝君必与之揖让而后及爵者则三命之爵亦当后于七十者矣葢贵贵之义老老之仁并行不悖陈氏叶氏所以不改注疏也
　　不齐则于物无防也耆欲无止也
　　于物无防事可应也于邪物则仍防齐则虚中以治之不应他事况邪物乎耆欲无止秪是下文听乐之类与纵欲不同
　　父北面而事之
　　祭统所云父殆诸父耶尚书云父义和集传云同姓故称父上文云于祭者子行也则只是其子一辈非即其子矣故曲礼曰凡为人子者祭祀不为尸康成云尸卜筮无父者
　　古者不使刑人守门
　　古者郑氏谓夏殷刑人惟古不使周则墨者使守门矣墨者守门昭其贱也虽贱而有守门之功故既祭之末以其余畀之
　　夫鼎有铭一段
　　此记极誉论譔祖徳者之贤而所述鼎铭不过孔悝今观其词假言庄叔成叔之功是诬也烝鉏立灵公元铭反不言不明也利已之得次名于下私而不仁也六月假庙而铭之即于是月饮悝酒而逐之诈而无以重其国家也记人为谁何乃曲学阿世如此乎【庄叔名达成叔名烝鉏】
　　天子无亲迎
　　许氏谨按高祖时皇太子纳妃叔孙通制礼以为天子无亲迎从左氏义也郑驳之云太姒之家在渭之涘文王亲迎于渭即天子亲迎明文也记冕而亲迎继先圣之后以为天地宗庙社稷之主非天子则谁乎从公羊义也然诗説云文王亲迎于渭纣尚南面文王犹诸侯耳又正义曰哀公所问当问已诸侯唯鲁出周公故解先圣为周公又鲁得郊天故云天地宗庙社稷之主据此二条郑説不足信矣窃谓天子至尊无敌不当亲迎若太子则未为天子也奉君父之命以纳妃礼当亲迎诸侯亦娶于诸侯其体敌礼当亲迎有故则改期正义曰有故得使卿逆也亲御授绥亦止迎于其所馆耳岂其委宗庙社稷而逺适异国以逆妇
　　君子过言则民作辞过动则民作则
　　作辞以为口实也作则羣相效尤也命令虽严民其敬恭否陈氏谓民犹以为言之成文动之成法则民已敬其上矣孰是言动皆过而民犹敬其上也乎説约云下文言不过辞方是言之成文动不过则方是动之成法养斋云百姓不命而敬恭方是民以君子为言之成文动之成法
　　孔子闲居篇
　　篇中引夙夜基命宥密孔疏指文王武王集注因之虽与朱子释诗异实本国语也按周语叔向以此诗为颂文武之功韦昭注成王成其王徳也成其王命也又酒诰成王畏相蔡传云成就君徳敬畏辅相大雅下武篇成王之孚朱子亦以为成王者之信云
　　王位是圣人所贪
　　孔疏耆欲将至如此似与上经无私背不如集传泛言所愿欲之事为妥下经疏云殷周以战争取天下恐其有私两疏自相矛盾
　　以甫侯申伯先祖伯夷掌岳神有功
　　愚按伯夷与四岳虽皆姜姓实是异人舜典有云咨四岳有能典朕三礼佥曰伯夷葢四岳内举不避伯夷非即掌岳神可知伯本孔疏然帝尧巽朕之命但咨四岳故佥曰对下岳曰佥字以岳所领诸侯言
　　贫而好乐
　　坊记集注乐音洛王氏曰添一好字恐非孔子语按鲁论贫而乐好字诚不必添若以乐字如字读好乐好礼作对仗如何葢贫固易怨以和为贵乐所以荡正民之情思而使其心应和好之则和矣和则较优于无謟矣即与鲁论小异义亦可通也
　　公之孤侯伯之卿与天子三公同俱方百里
　　按孟子天子之卿受地视侯则天子三公当受地视公王制有云天子之三公之田视公侯若公之孤侯伯之卿而与天子三公同尊卑之等安在乎
　　高宗云
　　书序有高宗之训坊记所谓高宗云谓高宗之训有此语葢今文尚书也注谓名篇在尚书以此疏云按其惟不言之文在尚书説命之篇言乃讙在无逸之篇然説命是其惟弗言无逸是言乃雍与此小异檀弓则无高宗云三字
　　坊记引春秋记晋丧
　　谷梁释其君之子奚齐以为国人不子惟国人皆不子故曰杀胡氏释其君卓以为里克君之惟里克君之故曰弑深得麟经之防此特证没丧然后称君义亦可通然似非仲尼本意
　　今以类推之当在所引诗下
　　以此坊民十一字在诗云之上文法稍变词义甚妥适从注疏可也集注必以类推拘矣
　　小人之中庸也
　　此子莫胡广之托焉者也肆无忌惮甚于揜着之小人虽欲托之实则反之
　　谓他人性识聪敏一学则能知之已当百倍用功而学使能知之
　　能字承择善固执来须兼知行孔疏似漏
　　变则化
　　孔疏明晰疏云初渐谓之变变时新旧两体俱有变尽旧体而有新体谓之为化如月令鸠化为鹰是为鹰之时非复鸠也犹如善人无复有恶也
　　祭极敬不继之以乐
　　注引祭义飨之必乐巳至必哀以证极敬与继之以乐乐字不同继之以乐是任情肆欲忘其敬心
　　威庄强教也安则悦矣
　　吕注遗有礼而亲一句当补云有礼威庄强教也亲而安则悦矣
　　君子不以小言受大禄不以大言受小禄
　　吕氏谓此二句乃君之所以报臣然受非授也似与以官爵人徳之杀也殊此云不以大言受小禄而坊记则云宁使人浮于食坊记为优
　　辞欲巧
　　郑注巧谓顺而悦之也殆所谓巽与之言欤荅子贡之善道非欤戴礼绪言辞巧而本于情信虽巧无伤
　　禹立三年节
　　此专为君勉也引诗书皆以证岂必尽仁也师尹虽不仁然君既仁矣即兆民頼之而下土以为式一禹已足岂必尽仁哉孟子云君仁莫不仁纵有臣如尹氏不斥则化耳倘臣则仁而君独否竭忠尽智庸有裨乎
　　叶公之顾命
　　按春秋内传哀公十六年夏四月己丑孔丘卒是年秋楚白公作乱子高讨之国宁而老于叶则孔子先子高而卒明矣安有孔子之言而引叶公之顾命者乎案尚书云小民惟曰怨咨今此本作资字郑又读资当为至以郑不见古文尚书故也
　　疏谓郑不见古文愚按下经郑注古文周田观文王之徳为割申劝宁王之徳则古文尚书郑固见之矣其读资为至只是望经为释使小民惟曰怨小民亦惟曰怨句法相称耳
　　中月而禫
　　三年问云二十五月而毕王肃主之汉丧服之制谓之五五间传云又期而大祥中月而禫郑主之间传本之仪礼而孔子亦以朝祥暮歌者为逾月则善今律二十七月先圣后圣其揆一也
　　皮树
　　集注云其状未闻愚按张镒礼图云皮树人面兽形今文树作竖陈用之礼书云皮树仪礼或作繁竖其状人靣葢人靣而能竖者也
　　敬以此觞而养不能
　　窃疑养而言敬言敬养而且跪恭逊也若胜者明指负者为不能岂恭逊之道乎即曰示罚不亲酌足矣
　　投壶鼓
　　圆者击鼙鼙声下其音榻榻然方者击鼓鼓声高其音镗镗然注疏云尔録之以审音
　　悉数之乃留更仆
　　儒行篇不甚长数之何待更仆耶此等语气不过要哀公命席耳且其词多激烈故李氏以为战国豪士所以高世之节而蓝田吕氏亦疑非孔子之言
　　异弗非也
　　叶氏曰异于己者或行怪也恶而勿非窃疑行怪则恶矣恶则为君子之所非也宜何居乎恶矣而勿非也方氏曰非其所可非不必异乎己较稳
　　见于母母拜之
　　孔疏云按仪礼庙中冠子以酒脯奠庙讫子持所奠酒脯以见于母母拜其酒脯重从奠者处来今详仪礼经文或云荐脯醢或云用脯醢为冠者设非奠庙也母拜受有脯无酒仪礼又云若庶子则冠于房外南靣遂醮焉无母拜受之文石梁谓母拜受脯为适长子代父承祖与祖为一体不其然乎观醮于客位则父犹客之矣父母斯须之敬正使子敬身以敬亲自此始也子拜送而母又拜者凡妇人皆侠拜士昏礼云婿立于门外东面主妇一拜壻荅再拜主妇又拜
　　按燕礼賔取荐脯以赐钟人注云取脯重得君赐必赐钟人者钟人以钟鼓掌九夏今奏陔以节己用赐脯以报之然则取脯见母殆亦重得父赐念母生育以至成人也欤







　　十三经义疑卷五
<经部,五经总义类,十三经义疑>
　　钦定四库全书
　　十三经义疑卷六
　　华亭呉浩撰
　　周礼
　　陈其殷
　　注云殷众也谓众士也王制诸侯上士二十七人其中士下士数各居其上之三分郑盖引之以证其众按序官中士佐上士则倍之下士佐中士亦倍之下士佐上士则再倍之是其数之众也防乃云盟防立位之序大国之士为上北面前行上九中九下九次国之士为后行上士当大国之中士中士当大国之下士下士当其空小国之上士当大国之下士中士当次国之下士下士当其空则位也而非数矣且士之为介若特行可空国而出乎详见余礼记疑数各居其上之三分条
　　亷辨
　　郑注辨辨然不疑惑也盖可取不可取既有分辨矣推之他事亦分明而不惑陈用之云天下之理成于所辨故服章以黻终焉周官六计终于亷辨亦六服后黻之意也
　　正嵗
　　夏曰嵗商曰祀周曰年三正已见于夏书而正嵗独存于周礼凡周之法以子月和之寅月而悬于象魏为建寅得四时之正以出教令者审也梓慎云夏数得天逸周书云亦越我周改正以垂三统至于敬授民时巡狩烝享犹自夏焉盖周虽建子仍以夏令为善矣孔子曰行夏之时夫岂臆説欤
　　稍食
　　宫正均其稍食注云禄廪不释稍字之义叅观稍事稍礼稍秣稍饩稍地则稍食也者稍稍给与出物有渐之谓欤防引月俸为证盖古者禄皆月别给之不并给
　　惟王不防
