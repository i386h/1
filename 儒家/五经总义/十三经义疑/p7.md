<!-- { "loadSidebar": true } -->
　　按事亲有隠而无犯此经词义亦不见有犯处疏特因不悦二字谓为犯顔然父母不悦之情不必因犯而始有也下文添一怒字只是熟谏使然
　　母怠不友无礼于介妇
　　疏云众妇无礼冡妇不友之如其説经当云无礼之介妇不当用于字矣大全刘氏曰不友者不爱也无礼者不敬也言舅姑以事命冡妇则冡妇自当任其劳不可怠于劳而怨介妇不助已遂不爱敬之也如刘説当以毋字贯下然亦累坠欠自然故石梁王氏曰友谓当作敢者是
　　三日始负子
　　在人怀抱如负此人非谓儿在人背上也
　　世子生接以太牢
　　杜预以为接待夫人以太牢郑氏以产妇虚赢未能以礼相接乃读接为捷训捷为胜谓食其母使补虚强气而集注以为迂葢初产不宜补补亦不须太牢也傅氏陈氏谓以太牢之礼接见其子此説可从葢以子生心喜且重其事开筵延客接见其子故下云接子也
　　咳而名之
　　注疏咳字又作孩户才反陈注引説文咳小儿笑声则咳孩二字通陈注又云谓父作孩声笑容以示慈爱而名之孔疏则云谓以一手承子之孩而名之以咳字属子与陈氏殊陈所以不从孔者当名之之时非必适逢子笑笑亦未能有声也
　　时大夫又有大裘也
　　经言君有黼裘则君无大裘矣经言惟君有黼裘则大夫无黼裘矣周之衰也诸侯天子大夫僭诸侯郑氏从惟字想出似当云又有黼裘云又者君有大裘大夫又有黼裘也
　　夫人揄狄
　　夫人三夫人亦侯伯之夫人也郑注如此则公之夫人可知矣三公八命着鷩冕其妻宜揄翟及注司服则异是葢以三公屈于王而执璧与子男同故有三夫人及公之妻阙翟之説亦疑而未定之辞礼书言公之夫人袆衣葢指二王之后其他自揄狄耳明堂位言鲁夫人副袆则以鲁侯祭文王周公得用天子之礼故君衮冕而夫人副袆若祭先公则降焉非公侯之夫人悉与王后同也
　　视下而聴上
　　凡立者尊右坐者尊左侍而君坐则臣在君之右而左为上矣向任左聼亦任左所谓聴上欤视带以及袷所谓视下欤疏谓仰头向上而聴之恐与视下碍
　　士于君所节
　　言大夫没矣则称諡若字讳其名也士卑故虽没不讳于君前与大夫言士生则名之没则字之大夫之生者于君前则名向大夫而名之不恭亦字之若没则諡之
　　示已文教所循环无穷也
　　疏似旁人论孔子若孔子之佩象环当以自朂谓已之文章须如环然五寸法五行亦谓已须自强不息如五行之成物然也
　　宾入不中门
　　入不中门外臣且然尼父所为致谨于一立也若大夫中枨与闑之间则以从君而行斜列于卿与士之间如雁行然卿不沿君之迹大夫不沿卿之迹士不沿大夫之迹以尊卑为先后原自秩如虽中枨与闑不嫌耳
　　私事自闑东
　　疏云示将为主国之臣也果尔得无有二心乎
　　私人摈则称名
　　别于公士也公士为下大夫摈则曰寡大夫私人不得云尔也公士为上大夫摈则曰寡君之老私人不得云尔也所以不云寡大夫寡君之老者私事使降于公事聘也
　　必与公士为宾也
　　玩与字方氏説是意义亦近情葢公士非大夫之属相去一等耳士宜恭大夫宜谦各尽其道可矣乡射记大夫与则公士为賔是公士固可与大夫为賔也若改宾为摈则与上公士摈重
　　明堂位篇
　　王氏曰此见春秋经而不见传者故谓未尝相弑未尝变法愚按此篇当作于鲁儒故铺张扬厉之辞为多至谓周公践天子位以治天下则并非居摄其位信乎不利孺子矣诬甚
　　西门之外东面南上
　　此朝位南面北面皆东上则东面西面似应皆北上而西门之外独南上与在西堦者不同何居夏官司士正朝仪之位孤东面北上卿大夫西靣北上较整愚按仪礼间有东面南上然各有义存焉士丧礼族长莅卜及宗人吉服立于门西东面南上葢对占者三人在其南北上则所谓上者皆取南北之中也特牲宗人祝立于宾西北东靣南上统于宾也有司彻注云东面者北为下则以主妇特位立故依曲礼东向西向以南方为上因乎隂阳也明堂西门之外所上不与东外对其义安在疑南字或北字之讹
　　论语称伯禽为鲁公本侯爵过称公也
　　按春秋皆称公臣子之辞颂云乃命鲁公论语春秋颂皆鲁书也不为过称
　　父为天子诸侯子为士祭以士其尸服以士服
　　此指丧国之后而言如秦灭周及六国不闻封其子孙然岂以国亡而不祭乎又岂敢以父曾为天子诸侯而设其裳衣以触时王之忘乎夏商之后修其礼物承周王之命故尔
　　天子诸侯之适子与君连体故不降妻之父母
　　愚按与君连体是言世子之贵不降妻父母是言为妻故亲之意不相属疑与君连体下或有缺文当云与君连体似可降妻之父母故经特明不降亲亲之故也
　　亦敬賔故也
　　按注云临事去杖敬也葢敬其事也丧大记云聴卜有事于尸则去杖疏乃云敬賔则拜送宾何以杖耶宾字疑衍
　　庶子不以杖即位
　　日知録云丧无二主则无二杖愚按集注云庶子至中门外则去之然则丧服小记葢言庶子不以杖即阼堦下哭位与适子同非无杖也故丧大记云子皆杖不以即位又杂记为长子杖则其子不以杖即位注云祖不厌孙此长子之子亦得杖但与祖同处不得以杖独居已位耳夫祖不厌孙而谓兄乃厌弟乎
　　易牲而祔于女君
　　正义曰易妾之牲用女君之牲按下经其妻为大夫而卒而后其夫不为大夫而祔于其妻则不易牲注云以士牲也然则易牲而祔于女君不以妾牲矣女君尊也上经士祔于大夫则易牲亦以祖尊不可以士牲祭也若严陵方氏之説则谓妾祔女君嫌于隆故易牲而祭以示其杀是易去女君之牲矣与注疏不同
　　士不摄大夫士摄大夫惟宗子
　　集注前説本注疏然后一説较稳葢经原云不摄大夫非不使大夫摄主也按摘注缉要亦从后説
　　宗其继别子之所自出者
　　礼书云孔颖达言别子之所由出其可宗乎是固然矣礼书又云继别子之所自出者即别子也然别子为祖不得称宗当从朱子以之所自出四字为衍
　　兵舞非乐师之文
　　按郑注原兼引舞师乐师兵舞舞师文也干舞乐师文也羽舞旄舞亦乐师文郑未尝以兵舞为乐师文也疏葢推郑引兵舞之意以证经中戚字云尔
　　乐静而礼动
　　按朱子曰乐由天作属阳故有运动意礼以地制如由地出不可移易则似当云礼静而乐动虽礼乐相因动静互根然为着不息者天着不动者地而言则言固各有所主也至其并用事则亦天地之间耳二句方是言礼乐同有动静在动非动在静非静乃天地之间而机缄之妙言又自有其序也
　　其治民劳者其舞行缀逺四句
　　注疏以劳逸属民按孔子论政曰择可劳而劳之则君徳之厚薄不以民之劳逸分视其劳之当否而已不如应氏以劳逸属君説为长
　　倒载干戈
　　熊氏云凡载兵之法皆刄向外今倒载者刄向国不与常同愚按少仪云乗兵车出先刄入后刄不忍以刄向国也集注本此可从
　　非道理之理止谓容貌进止之理
　　理一而已容貌进止之理即道理之理也但此处就诸外者言耳不有诸内何从诸外乎无怪乎人之以礼为伪矣
　　则其父母勿能主也
　　子为大夫虽尊不加父母乃曰父母勿能主何也贵不可以及父父子一体也父贵可以及子子贵独不可及父与
　　大宗人相小宗人命龟
　　内注谓即大宗伯小宗伯顾大夫之丧似不当烦卿贰按周礼天官凡诸大夫之丧宰夫使其旅率有司而治之旅冡宰之下士也大贞则小宗伯命龟重其事也且大夫多矣而宗伯不过二三人【春官大宗伯一人小宗伯二人】纵不惮烦能徧及乎仪礼士冠士丧特牲皆有宗人此岂宗伯哉孔疏引肆师凡卿大夫之丧相其礼然肆师下大夫非大宗伯也职丧是上中下士实主公卿大夫之丧外注谓是都宗人家宗人周礼虽不言相及命龟然既正都礼掌家礼则相及命龟固其职也都谓王子弟所封及公卿所食邑家谓大夫所食采邑则以都家分大小亦可又按曲礼大宗即宗伯然无人字书顾命上宗奉同瑁由阼阶隮而宗人不过奔走于其旁则宗伯是上宗而非宗人明矣
　　以前经云复尊卑俱显明也此直云大夫故云亦如前文烂脱君与士也
　　孔疏似未得注亦字意愚按前经言复注云烂脱失处在此是错简也今言葬时车饰但及大夫无君与士是缺文也前之错简是简策烂脱此之缺文亦是简策烂脱
　　其孙虽士五句
　　若大夫昆弟全无者下当释则从其昭穆之义疏乃云其孙虽士亦得祔之与经不合故前文云三句亦与上下词意不贯
　　但士用特牲大夫用少牢其余皆同是祭馔如一
　　郑注祭馔如一葢言配亦此祭馔不配亦此祭馔王父与王母等耳非谓士与大夫祭馔如一也
　　殡是为死者故数往日为三日杖是为生者故数来日为三日
　　生与来日者从死之明日数之除死日也然则士三日之朝杖实是死之第四日死与往日者从死日数之也故郑注云士之丧二日而殡于死者亦得三日也而孔疏亦云数往日为三日或作数往日为二日者误也
　　纳财朝一溢米莫一溢米
　　集注一溢二十四分升之一则朝夕各一溢不及一合似乎太饥饱而忘哀非礼也饥而废事亦非礼也按郑注孔疏一溢为米一升二十四分升之一唐贾公彦亦云则集注一溢下脱去一升两字耳间传放此
　　则是皆一溢米或粥或饭
　　一溢米非饭也故仪礼只言歠粥间传亦云食粥孟敬子所以虑及于瘠也若饭止一溢之米虽食食能无瘠乎下疏食同言无算者粥与饭皆随须而食无定期无求饱心哀事遽不与平时同
　　大胥是敛众胥佐之
　　旧説胥读为祝而家临川曰太祝之爵为下大夫丧祝为上士非能亲执敛役者故虽身亲莅事而以其下之胥服劳大胥大祝之胥也众胥丧祝之胥也此依经胥字解似矣然按周礼序官大祝丧祝之胥列府史之下特庶人在官者耳士犹以士敛而君乃仅以庶人敛乎大祝职大丧以肆鬯渳尸相饭赞敛所谓大祝是敛也小祝职凡事佐大祝所谓众祝佐之也丧祝职凡卿大夫之丧掌事而敛饰棺焉正与大夫之丧众胥是敛合惟士不敢使祝敛故曰胥为侍士是敛仪礼亦云商祝主敛如以祝为非能亲执敛役何以下文即云商祝铺绞紟衾衣邪古人极重丧礼虽吊賔犹曰非从主人也况臣乎
　　胥为侍士是敛
　　若据周官胥四人而言则庶人在官者反尊于士也而然乎
　　鲧障鸿水而殛死
　　朱子云殛诛也蔡氏曰拘囚困苦也惟无功烈于民故见殛殛矣而有功烈乎哉有功烈矣而见殛于舜乎哉礼家不稽尚书孟子而反据鲁语谓鲧与舜防皆以死勤事之人过矣夏之郊鲧子之仁虞之殛鲧君之义使鲧果有功舜之刑不几滥矣乎石梁谓祀禹非杞鲧亦属回防之词葢上文明言郊鲧矣又按周语太子晋谏灵王云崈伯鲧播其淫心称遂共工之过尧用殛之左传子产亦曰尧殛鲧于羽山此时尧未殂落故谓之舜殛可也谓之尧殛亦可也若以鲧为有功则必不可刘氏陈氏皆谓鲧以死勤事如其然也必治水而为水所溺乃可鲧则殛死耳安得与防之水死并称也哉
　　如欲色然
　　注疏谓似人贪欲女色然王肃难郑何得比父母于女色而解为如欲见父母之顔色集注则承爱字来以为想像亲平生所爱之物如见亲有欲之之色三説不同后来居上
　　比时犹先时也
