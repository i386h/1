<!-- { "loadSidebar": true } -->
　　文元年天王使毛伯来锡桓公命杜谓诸侯即位天子赐以命圭合瑞为信非也诸侯封国之初赐以命圭俾世守之所谓锡尔介圭以作尔宝者继世之君则不复有赐圭之事矣其有防命而使臣执圭以为瑞节犹聘礼执圭后即还之若一诸侯即位即赐以命圭王朝玉府恐不能给矣此不逹事理之言也
　　周既东迁王室微弱天子未必颁歴列国自为推步故经传月日常有参差如昭二十二年刘子单子以王猛居于皇经书六月而传在秋七月戊寅刘子单子以王猛入于王城经书秋而传在冬十月丁巳王子猛卒经书冬十月而传在十一月乙酉经书十二月癸酉朔日有食之而传此年末有闰明年辛丑正月为壬寅朔则经之十二月癸酉朔日食即传之闰月是周歴鲁歴置闰有不同矣哀十五年卫世子蒯瞆自戚入于卫传在此年末之闰月而经书十六年正月己夘是卫歴鲁歴不同矣鲁歴正月有己夘推之是二十九日故夏四月己丑孔子卒摧之是四月十日卫歴闰在十五年之末则十六年四月无己丑矣盖月朔有不同也置闰或在嵗终或不在嵗终有不同也虽其间未必无史误而杜注或以为传误或以为经误皆不足信也倘皆自王朝颁歴何至有参差哉
　　履端于始谓步厯以冬至为始故云序则不愆而杜云步歴之始以为术之端首似推歴元非也推厯元者汉太初歴以后之法古未有是举正于中谓正朔之月故云民则不惑而杜云举中气以正月亦非也古歴惟有八节后世乃有二十四气以冬至为始以闰余为终故举正朔之月为中虽周正建子若在履端于始之前而言先王之正时则通三代言之也
　　春秋时歴术甚疎梓慎裨灶史墨之徒但言灾祥而不长于推步日南至常先天二三日僖五年春王正月日南至当在癸丑其定朔壬子则癸丑是二日而传曰正月辛亥朔日南至则气先天三日朔先天一日矣昭二十年之日南至当在正月三日辛夘而传曰春王二月己丑日南至则亦先天三日而且误以正月为二月矣己丑不言朔则以戊子为朔亦先天一日矣后世歴家无识谓僖之南至必是实测故传云遂登观台以望而书不知望而书者云物非测日景也欲强増嵗周以求合辛亥之南至又失己丑之南至矣
　　古歴皆用平朔谓日月皆平行故朔日或失之先或失之后日食有不在朔者文元年二月癸亥日有食之姜岌大衍授时皆推是三月癸亥朔入食限经书二月癸亥不言朔盖误以癸亥为二月晦而以甲子为三月朔也三月甲子朔则四月宜有丁巳故经书四月丁巳葬僖公是年本无闰三月左氏以为月食必在朔二月为癸亥朔则四月无丁巳意其间必有闰月故凭空发传云于是闰三月非礼也又云先王之正时也履端于始举正于中归余于终所谓履端于始者嵗必始于日南至也举正于中者三代各有正朔以正朔为正月也归余于终者置闰或三年或二年常置于嵗终也今置于三月故云非礼不知是年本无闰三月其闰在僖之三十三年即经书乙巳公薨于小寝陨霜不杀草李梅实之月也此四月有辛巳八月有戊子故闰十二月有乙巳其不言闰月者略之犹襄二十八年经书十二月甲寅天王崩乙未楚子昭卒甲寅至乙未四十二日亦是不言闰月也【闰月在嵗终则闰必是闰十二月凡经传言闰月者上文无十二月若已言十二月则不复言闰月似是史体省文之常】僖公薨于三十三年闰十二月乙巳至文公元年夏四月丁巳葬正是五月而葬非缓也至文二年二月始作主故经书之而传云葬僖公缓作主非礼也谓其缓于作主为非礼而杜注乃读缓字为句谓七月而葬为缓误矣公薨乙巳实闰十二月也而杜云乙巳十一月十二日经书十二月误不知经者闰月两字耳非十二月误也闰十二月是夏正亥子之间而霜犹不能杀草且李梅实焉是时燠反常也而杜云周十一月今九月霜当微而重重而不能杀草又误矣皆由左氏凭空发传之误而杜注遂由误生误者数端古今未有正其失者则歴法何可不知乎
　　宣十七年六月癸夘日有食之此史误也姜岌大衍授时皆云此年五月乙亥朔入食限六月甲辰朔不应食按食当在五月而朔又非癸夘此等误处后世史家多有之试检晋书天文志与帝纪及宋书五行志言魏晋两朝日食其月日参差者多矣歴无比食之理襄二十一年二十四年皆有两月比食者史误也汉高帝文帝时亦有之皆史之误
　　襄二十七年经书十二月乙亥朔日食传作十一月乙亥朔传文是经文传写讹耳此年七月经有辛巳则乙亥朔必是十一月矣姜岌云十一月乙亥朔交分入食限大衍同授时云是嵗十一月乙亥朔加在昼入食限三家所推皆同则是辰在戌非在申也而左传云辰在申司歴过再失闰矣此左氏之妄也春秋时歴术不精失一闰者固有之如昭二十年日南至在二月是也然亦随时追改岂有再失闰而不觉者乎如再失闰则近此数十年间日食皆不能合何以去之千百年歴家犹能推算与经符合乎大抵左氏长于史不长于歴杜氏曲狥传文前去两闰此年冬顿置两闰皆非事实十一月辰在戌则明年春辰在子丑当大寒时无氷故书非因骤増两闰始得春无氷也歴家能推逺年之食订春秋之讹者自姜岌始杜氏虽作长歴非知歴者也昭十七年夏六月甲戌朔日食姜岌云六月乙巳朔交分不叶不应食大衍云当在九月朔六月不应食授时云是嵗九月甲戌朔加时在昼入食限按三家所考固得日食之月日矣然传有祝史请用币平子不从之事太史云日过分而未至又云当夏四月谓之孟夏则又确是六月非九月然则左氏谬言乎非也盖昭十五年有夏六月丁巳朔日之事祝史之请太史之言平子之不从皆彼年之事左氏不审误系之于此年而此年实以九月甲戌朔日食时史误书夏六月甲戌朔也
　　闰月常在嵗终而昭二十年传闰月戊辰杀宣姜乃是闰八月似春秋之季歴家渐改法闰不必在嵗终如昭二十二年刘子单子以王猛居于皇经在六月而传在七月以后皆差一月似鲁歴闰六月也
　　哀十二年冬十二月螽传言季孙问诸仲尼夫子谓火伏而后蛰者毕今火犹西流司歴过十三年又书十二月螽杜云是嵗应置闰而失不置虽书十二月实今之九月司歴误一月九月之初尚温故得有螽又云季孙虽闻仲尼之言而不正歴失闰明年十二月复螽实十一月按传与注皆非也唐书歴志载一行歴议引十二年冬十二月螽之事推是年夏正九月己亥朔先寒露三日定气日在亢五度则此月当周正之十一月至十二月己巳朔先立冬三日日心火伏已久矣而火犹西流説者皆依传谓鲁歴失闰余以经传月日考之十二年五月有甲辰依一行推周正十一月己亥朔则五月宜有甲辰又逆推之十一年经传五月有壬申甲戌七月有辛酉皆正与歴合是未尝失闰也十年三月有戊戌则鲁歴置闰盖在十年末与一行推置闰当在十一年春者未甚逺而一行云十二年冬失闰已久是未以前后经传之月日细校也十二年十一月当夏正之九月宜有寒露节而一行推九月己亥朔先寒露三日则杜言置闰当在十二年者谬矣然则何以言火犹西流司歴过也盖十二年冬十二月火已伏经书螽者时燠也至明年置闰稍迟十二月当夏正之九月于是火犹西流而复书螽季孙之问夫子之言乃十三年十二月螽之事传误系之十二年正与昭十七年六月日食之传当系之十五年而误系之十七年也
　　春秋之嵗星不可以今法推见唐一行嵗星议此天道之大可疑者且存而不论
　　北海冬夏常氷去中国甚逺中国不见北海左传君处北海孟子伯夷居北海之滨挟太山以超北海皆谓今天津永平之间东海之水决入汪洋似海地势近北非真北海也
　　费誓马牛其风左传风马牛不相及皆以牝牡相诱为风楚人意谓边境相近则马牛牝牡相诱可相及防有牝随牡牡随牝而之彼之此者若齐与楚絶逺虽风马牛亦不相及语意甚眀杜注竟主微末之事非是【观淮南子塞翁失马之事可见】
　　左传云晋献公赂秦伯以河外列城五东尽虢略南及华山内及解梁城既而不与僖公三十年烛之武见秦伯曰许君焦瑕朝济而夕设版焉水经注引京相璠曰今河东解县西南有故瑕城晋之瑕实在此所谓内及解梁城瑕正是解梁间一邑也焦在河外烛之武于河外举焦内举瑕以二邑该其余亦临文省便之法顾亭林谓晋有二瑕一为郇瑕氏之瑕而焦瑕为河外五城之二是忘其内及解梁城一句矣求河外之瑕不可得谓瑕有平音强以后汉宏农郡之湖县当之谬矣
　　襄九年穆姜筮得艮之随五爻皆变唯六二一隂爻不变故曰艮之八杜注谓周杂用连山归藏周易二易皆以七八为占又谓易筮皆以变者占遇一爻变义异则论彖故姜以随彖为占疏谓一爻独变则得指论此爻变以上或三三爻皆变则当总论彖辞此説非是三爻变者当占本卦变卦彖辞晋文公筮得贞屯悔豫皆八司空季子占之皆曰利建侯是也若四爻五爻变则当占变卦不动之爻艮之随宜占随六二其繇曰系小子失丈夫正与穆姜通侨如废东宫事相合史不敢以此占但依违其説曰随其出也姜亦自知系小子之云为已占也自慙恧若有难言者姑就史之説以随彖占之其实正法当占随六二
　　国语言筮得八者又有董因事董因为晋文公筮得泰之八曰是谓天地配亨小徃大来今及之矣何不济之有韦昭注云遇泰无动爻筮为侯泰三至五震为侯隂爻不动其数皆八故得泰之八此説未是假令泰卦无动爻当言筮得泰不得云泰之八泰之八者泰之坤内三阳爻变外三隂爻不变也三爻变者当占二卦彖辞此所变者皆内卦故但以本卦彖占之且干变坤亦得为天地配也今以卦象推之泰变纯坤得土有众之象即兼坤彖言之君子有攸徃先迷后得主利西南得朋亦似与文公事相合
　　医和言六气隂阳风雨晦明与素问六气风寒暑湿燥火若不同其实一也今推之隂淫寒疾太阳寒水也阳淫热疾少阳相火也风淫末疾厥隂风木也雨淫腹疾太隂湿土也晦淫惑疾少隂君火也明淫心疾阳明燥金也灵枢素问疑是周秦间医之圣者为之托之黄帝岐伯
　　襄二十七年引诗何以恤我我其收之即维天之命篇假以溢我我其收之也遐何古音通而遐误为假溢亦恤字之误杜谓逸诗误也
　　綘县老人二万六千六百有六旬史赵曰亥有二首六身下二如身是其日数杜解下二如身谓下亥上二画竖置身旁尚未明画盖二首者二万也六身者六千也下首之二画如其身之六则又得二六是为六百六旬也
　　昭七年王追命卫襄公曰叔父陟恪在我先王之左右以佐事上帝正与诗文王陟降在帝左右相似注恪敬也非是恪与降盖字相似而误
