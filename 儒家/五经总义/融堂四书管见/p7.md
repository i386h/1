<!-- { "loadSidebar": true } -->
　　发愤者，果决勇进之谓。至于乐则疑，无发愤之可言矣。埋头一去，无始无终，澄然虚明，和乐融融，虽死生之变，如云气之在太空，忘食忘忧，以至忘老。呜呼！妙矣！岂章句文义可解释而强通哉！
　　子曰：“我非生而知之者，好古，敏以求之者也。”
　　且要识，所谓知之者何事？求之者何物？圣之为圣，正在这里，岂区区章句文义云哉。自昔圣人未有不学而成者。夫子虽谦辞以勉人，亦实事也。
　　子不语怪、力、乱、神。
　　异端专言神怪，纵横专言力乱，圣人设教皇极之道也。
　　子曰：“三人行，必有我师焉。择其善者而从之，其不善者而改之。”
　　三人与俱，其中必有善者，不然亦必有不善者。善者吾从，不善吾改，皆吾师也，故必有我师。
　　子曰：“天生德于予，桓魋［徒雷切］其如予何？”（魋，宋司马向魋也，出于桓公，故又以为氏。）
　　非夫子恃天生之德，谓魋不能为己害也。纵我可害，天之与我者可害乎？横逆之来，无非大顺。
　　子曰：“二三子以我为隐乎？吾无隐乎尔。吾无行而不与二三子者，是丘也。”
　　天！何言哉！风雨霜露，无非教也，何隐之有！此最是吃紧道与人处。要就“无行而不与”上会取。
　　子以四教：文、行［去声］、忠、信。
　　非文不著，非行不实，非忠信不立，名四而实一。忠信为主，行次之，文又次之。
　　子曰：“圣人，吾不得而见之矣；得见君子者，斯可矣。”子曰：“善人，吾不得而见之矣；得见有恒［胡登切］者，斯可矣。亡［读为无］而为有，虚而为盈，约而为泰，难乎有恒矣。”
　　善人者，无不善之名。有常者，不变之谓。惟能不变，方可进学而纯于善耳。然而亦不易得也。故曰斯可矣。如下文所言三者，虚诞无实，乃后学之通患。如之，何其有常哉？圣门工夫只一常字，是力行之要，所以拳拳乎此。
　　子钓而不纲，弋不射［食亦切］宿。（纲，提纲绳也。弋，以生丝系矢而射者。宿，宿鸟也。）
　　圣人爱物之仁，每于不得已而见之。此章有汤网三面之意。
　　子曰：“盖有不知而作之者，我无是也。多闻择其善者而从之，多见而识［如字］之，知之次也。”
　　作者，所以发挥其所知。不知而作，何以作也？多闻能择以从其善，多见能识而不缪于是非，而谓知之次焉，则所谓知者，果安在哉。岂多闻多见之谓也哉。
　　互乡难与言，童子见［贤遍切］，门人惑。子曰：“与其进也，不与其退也，唯何甚！人洁已以进，与其洁也，不保其往也。”（互乡，乡名。唯何甚，犹云不应如此之甚也。）
　　人患溺于流俗，不能自拔耳。有向慕之诚，固圣人所不弃，况能洁已以进哉。进则与之，甘于自退者，不与也。洁则与之，自此以往者，不问也。予攸好德，汝则锡之福，所以为皇极欤。
　　子曰：“仁远乎哉？我欲仁，斯仁至矣。”
　　仁，人心也，岂远于人哉。然而举世茫茫，不啻数千万里之隔者，人自远之耳。欲仁，仁至，非有物自外而来也。
　　陈司败问：“昭公知礼乎？”孔子曰：“知礼。”孔子退，揖巫马期而进之，曰：“吾闻君子不党，君子亦党乎？君取［七住切］于吴为同姓，谓之吴孟子。君而知礼，孰不知礼？”巫马期以告。子曰：“丘也幸，苟有过，人必知之。”（陈，国名。司败，即司寇也。昭公，鲁君，名稠。巫马姓，期字，孔子弟子，名施。揖者，司败揖之也。相助匿非曰党。鲁与吴皆姬姓，谓之吴孟子者，讳之，使若宋女子姓然也。）
　　居是邦，不非其大夫，况鲁先君乎。正使指言同姓之事，圣人犹当有所处。泛问知礼而遽斥先君之讳，可不可也。司败不察，辄以为党。夫子不辨自以为过，非至圣，孰能与此。
　　子与人歌而善，必使反之，而后和［去声］之。（反，复也。）
　　歌所以吟咏情性，善者得其正者也。必使反之，纡余以畅其旨。而后和之，从容以答其意。抑扬反复，读之如在春风和气中。
　　子曰：“文，莫吾犹人也。躬行君子，则吾未之有得。”
　　文莫犹人，犹云莫也如人，谦辞也。未之有得，则断不敢居之，辞愈谦也。于此可见，文行事体不同，躬行君子之不易如此。
　　子曰：“若圣与仁，则吾岂敢？抑为之不厌，诲人不倦，则可谓云尔已矣。”公西华曰：“正唯弟子不能学也。”（为，犹习也，言用力于仁也。）
　　不敢以仁圣自居，而曰为之不厌，诲人不倦，言方用力于此云耳。此夫子之所以仁且圣欤。
　　子疾病，子路请祷。子曰：“有诸？”子路对曰：“有之。诔［力轨切］曰：‘祷尔于上下神祗。’”子曰：“丘之祷久矣。”（祷，谓祷于鬼神。诔者，哀死而述其行之词也。上下，天地也。天曰神，地曰祗。）
　　先天而天弗违，后天而奉天时，天且弗违，而门人高弟乃有斯言乎。问曰有诸？警之深矣，何子路犹未喻也？知夫子之所以祷，则知夫子之所以圣。
　　子曰：“奢则不孙［去声］，俭则固。与其不孙也，宁固。”（孙，顺也。固，陋也。）
　　先王制礼，所以辨上下。定民志俭而陋，非中道也。不犹愈于不孙乎。不孙后何所不至。
　　子曰：“君子坦荡荡，小人长戚戚。”（坦，平夷也。荡荡，无际畔也。）
　　君子之心，虚明洞然，无毫发意念。小人行险侥幸，颠冥而不自反，如坐囹圄，如落陷穽，茫茫昼夜，醉生梦死。
　　子温而厉，威而不猛，恭而安。（厉，严肃也。）
　　温而不厉则弛，威而猛则暴，恭而不安则拘。此三句描画圣人，宛然可想。
　　
　　泰伯第八
　　子曰：“泰伯，其可谓至德也已矣！三以天下让，民无得而称焉。”（泰伯，周大王之长子。知幼弟季历之子昌，有圣德，遂与次弟仲雍迯之荆蛮。于是立季历传国，至昌是为文王。三让，先儒谓固让也。或曰迯荆蛮一也，文身断发示不立二也，并仲雍而去之三也。其迹不著，故无得而称。）
　　泰伯让国而直曰让天下，何哉？泰伯知季历之有子矣，殆非让国也。民无得而称之，此所以为至德欤，非吾圣人万世无称矣。
　　子曰：“恭而无礼则劳，慎而无礼则葸［丝里切］，勇而无礼则乱，直而无礼则绞［古卯切］。君子笃于亲，则民兴于仁；故旧不遗，则民不偷。”（葸，畏惧貌。绞，急切也。君子，谓在上之人。兴，起也。偷，薄也。）
　　恭慎勇直，皆德也。无礼以节之，则未免有弊。虽然笃于亲，不遗于故旧，又风俗之枢机。而礼之所以为礼者也，风移俗易，礼制行焉，则四者之弊去矣。
　　曾子有疾，召门弟子曰：“启予足！启予手！诗云：‘战战兢兢，如临深渊，如履薄冰。’而今而后，吾知免夫［音扶］！小子！”（启，开也。诗小旻篇。战战，恐惧。兢兢，戒谨。临深，恐坠；履冰，恐陷也。）
　　父母全而生之，子全而归之。岂特身体发肤之不敢毁伤也哉。战战兢兢，临深履薄，平时所以戒谨恐惧而不敢须臾离者，其所全者大矣。启手启足而曰知免，学者毋徒曰手足云也。
　　曾子有疾，孟敬子问之。曾子言曰：“鸟之将死，其鸣也哀；人之将死，其言也善。君子所贵乎道者三；动容貌，斯远［去声下同］暴慢矣；正颜色，斯近［去声］信矣；出辞气，斯远鄙倍矣。笾豆之事，则有司存。”（孟敬子，鲁大夫仲孙氏，名捷。问，问疾也。将死言善，谦辞也。贵，重也。暴，粗厉也。慢，放肆也。信，实也。辞，言语。气，声气也。鄙，几陋也。倍与背同，谓背理也。笾，竹豆。豆，木豆。）
　　动容貌便须远暴慢，正颜色便须近信，出辞气便须远鄙倍。三个斯字甚紧切，有不可须臾离之意。且要识所以远暴慢，所以近信，所以远鄙倍者，其实安在？非是临时逐项旋整顿过也。君子切身日用，在此三事，器物之末，则有攸司。
　　曾子曰：“以能问于不能，以多问于寡；有若无，实若虚，犯而不校，昔者吾友尝从事于斯矣。”（校，计校也。吾友，先儒谓颜渊。详味昔者二字，当是追述于既亡之后也。）
　　所有者，忘不耻于问也。所得者，内不耀于外也。所乐者，天不竞于物也。颜氏之子，其殆庶几乎。
　　曾子曰：“可以托六尺之孤，可以寄百里之命，临大节而不可夺也。君子人与［平声］？君子人也。”（与，疑辞。也，决辞。）
　　辅遗托国而不能不变于危疑之际者，多矣。必也处大变，定大难，节操凛然不可挠夺，然后为君子也。伊周而下，如诸葛孔明，当得可以字。
　　曾子曰：“士不可以不弘毅，任重而道远。仁以为己任，不亦重乎？死而后已，不亦远乎？”（弘，宽大也。毅，刚立有守也。道，犹行也。）
　　范围无外，本未始不弘，刚健不息，本未始不毅，意起念动。始蔽始亏，隘矣，不弘矣。始回始挠，馁矣，不毅矣。断断曰不可以不弘毅，所以勉学者用力于仁也。任重道远而下，特发挥其旨，以明不可不勉者如此耳。乐以忘忧，何重何轻，老将至而不知，何远何近。
　　子曰：“兴于诗，立于礼，成于乐。”
　　三百篇无邪之旨，抑扬讽咏，足以感发人心，油然兴起，故兴于诗。礼者，人心之大闲，天则之不可逾者，故立于礼。乐所以养人心之和，使无非僻之侵，故成于乐。
　　子曰：“民可使由之，不可使知之。”
　　百姓日用而不知，圣人岂不欲使知哉。蠢蠢群愚，其蔽已甚，虽欲使知之而不可得耳。斯言，所以叹惜之也。
　　子曰：“好［去声］勇疾贫，乱也。人而不仁，疾之已甚，乱也。”
　　尚勇而恶贫，必自为乱。疾恶而已甚，必致其乱。安分有容，则无二者之患矣。
　　子曰：“如有周公之才之美，使骄且吝，其余不足观也已。”（骄，矜夸。吝，鄙啬也。）
　　骄则易于自满，吝则梏于自私，二者拒善之藩篱也。才愈美，病愈深，其它何足观哉。
　　子曰：“三年学，不至于谷，不易得也。”（谷，禾之实。）
　　苗而不秀者，有矣。夫秀而不实者，有矣。夫谷，学之成实，时也。斯道无穷。夫子岂责成于三年者哉。所以甚言其不易得，以勉进后学耳。得后方实，未得皆虚。
　　子曰：“笃信好［去声］学，守死善道。危邦不入，乱邦不居。天下有道则见［贤遍切］，无道则隐。邦有道，贫且贱焉，耻也；邦无道，富且贵焉，耻也。”
　　乾初九文言曰：不易乎世，不成乎名，遁世无闷，不见是而无闷，乐则行之，忧则违之，确乎其不可拔，潜龙也。不是确乎不可拔，如何做得上面许多事？好学而信之笃，守道而死不变，确乎不可拔之谓也。
