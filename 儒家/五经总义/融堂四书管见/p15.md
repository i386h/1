<!-- { "loadSidebar": true } -->
　　子张曰：“书云：‘高宗谅阴，三年不言。’何谓也？”子曰：“何必高宗，古之人皆然。君薨，百官总已以听于冢宰三年。”（高宗，商王武丁也。谅，信也。阴，默也。谓居丧信默而不言也。）
　　谅阴三年不言，所以居丧也。百官听于冢宰，所以居摄也。历三年之久而冢宰，摄行其事，非徒不言而已。子张独以高宗为问，夫子独以古人为答，则是当世此礼已不复先王之旧矣。后世乃有创为短丧，以日易月者。呜呼！岂人情也哉！
　　子曰：“上好［去声］礼，则民易［去声］使也。”
　　礼辨上下定民志。上不好礼，如水脱防，乖争凌犯之风肆矣，可得而使哉。世衰俗坏，那一事不就不知礼上做出。率意妄作，几无以自别于禽兽。才知礼，便自然和。
　　子路问君子。子曰：“修己以敬。”曰：“如斯而已乎？”曰：“修己以安人。”曰：“如斯而已乎？”曰：“修己以安百姓。修己以安百姓，尧舜其犹病诸！”
　　修己以敬正，《大学》之要旨。所谓治国之道及平天下，皆本于是。子路不能切实内省，意若未足，而再三问之。夫子既答以安人，又答以安百姓，次第推究，不离修己二字。又恐其未喻也，直以尧舜犹病答之。呜呼！敬哉！外此而求，多也哉。
　　原壤夷俟。子曰：“幼而不孙弟，长［上声］而无述焉，老而不死，是为贼！”以杖叩［音口］其胫［其定切］。（原壤，孔子之故人也。母死登木而歌。夷，蹲踞也。俟，待也。述，犹称也。胫，足骨也。）
　　贼，仁者谓之贼，侈然自放则本心亡矣。非贼而何然，其病则自不孙弟始，方其童幼，傲然莫知有敬事其长上之道，不孙不弟，习以性成。及其长也，又无一善之可称。果何贵于食天地之粟，而谓是人也。老而不死是为贼耳。因原壤踞肆，推明三节以谕之，复叩其胫以警之。夫子教人未有如此章之切直者。然则童蒙之日，可不以孙弟为先务，而使习于礼训也哉。
　　阙党童子将命。或问之曰：“益者与［平声］？”子曰：“吾见其居于位也，见其与先生并行也。非求益者也，欲速成者也。”（阙党，党名。童子，未冠者。将命，盖夫子使之传命也。）
　　欲速成必至于躐等，居位并行皆躐等之病。真求益者不如是也。夫子使之将命，所以敛而抑之，使循其序欤。时未欲与之言因，或者有问而答以此童子，其闻之矣。
　　
　　卷八　论语
　　
　　卫灵公第十五
　　
　　卫灵公问陈［去声］于孔子。孔子对曰：“俎豆之事，则尝闻之矣；军旅之事，未之学也。”明日遂行。在陈绝粮，从［去声］者病，莫能兴。子路愠［纾问切］见［贤遍切］曰：“君子亦有穷乎？”子曰：“君子固穷，小人穷斯滥矣。”（陈，谓军师行伍之列。俎豆，礼器。在陈者，自卫适陈也。兴，起也。固者，坚守节行，确乎其不可拔之谓，非毋固疾固之固也。滥，泛溢。）
　　不可则止，宁用终日，困德之辨，不失其亨。此圣人明去就之宜处，患难之道也。固者，至死不变，况穷乎？小人，惟不能固所以溢。
　　子曰：“赐也，女［音汝］以予为多学而识［如字］之者与［平声下同］？”对曰：“然，非与？”曰：“非也，予一以贯之。”
　　参也鲁，无支离浮杂之病，况又功深力到，故竟以一贯语之，言下便领。子贡聪明多知，正是他碍事处。不多之旨，既尝发之矣。于此，复先提其所病，而后语以一贯之妙。惜乎，犹未领也。观其平日，号为多言，如何到这里，却道不得一个唯字。此殆未悟性，天道不可闻之先欤。
　　子曰：“由！知德者鲜矣［鲜上声］。”
　　人孰无此德，所以不知者，其病安在鸢飞鱼跃，盖甚昭昭也。夫子呼由而语之，警策深矣。
　　子曰：“无为而治者，其舜也与［平声］？夫［音扶］何为哉，恭已正南面而已矣。”
　　观舜受尧禅，朝觐诸侯，遍历四岳，庶事从头多整顿过，如何却道无为，如何又道有天下而不与？圣心虚明，变化无方，虽为而实未尝为也，虽有天下而实未尝与也。后世才说勤政便焦劳，才说无为便不事事，安知所谓恭已正南面也哉。
　　子张问行。子曰：“言忠信，行［去声］笃敬，虽蛮貊［亡百切］之邦行矣；言不忠信，行［去声］不笃敬，虽州里行乎哉？立，则见其参［七南切］于前也；在舆，则见其倚于衡也。夫［音扶］然后行。”子张书诸绅。（笃，厚也。蛮，南蛮。貊，北狄。二千五百家为州。其，指忠信笃敬。参于前，参错于前也。衡，轭也。绅，大带之垂者，书之，志不忘也。）
　　子张尝问干禄，尝问达，此又问行，大抵皆务外，以求遂其所欲。夫子一使反求诸已，就言行上切实用功，正切子张之病而教之也。远而蛮貊，近而州里，习俗虽异，本心则同，忠信笃敬感无不通。见其参前，见其倚衡，则是无时而非忠信笃敬也，无往而非忠信笃敬也。举天地万物，万变万化，皆我忠信笃敬之妙也。行矣，虽百世以俟，圣人而不惑矣。何州里蛮貊之间哉。子张书绅，惜乎未领。
　　子曰：“直哉史鱼！邦有道，如矢；邦无道，如矢。”君子哉蘧伯玉！邦有道则仕，邦无道则可卷而怀之。（史，官名也。鱼，卫大夫，名鳅。如矢，言直也。史鱼自以不能进贤退不肖，既死犹以尸谏。卷，收也。怀，藏也。）
　　邦无道如矢，最见得他直处。有道之世，能直固难。至于所遭之时，崎岖艰棘，而不能变其守，非独立不惧不易乎。世未易语也。有道则仕，无道则可卷而怀之。可字最宜玩味。若无可卷怀，而徒为高尚特素隐耳，不得为之君子。
　　子曰：“可与言而不与之言，失人；不可与言而与之言，失言。知［去声］者不失人，亦不失言。”
　　圣人之于语默如是，其不苟哉。自非清明洞然，有以真知，其人之可不可，必未免二者之失也。是故失人者，不足以成物。失言者，必至于招忧。
　　子曰：“志士仁人，无求生以害仁，有杀身以成仁。”
　　仁者，不失其本心之谓。义所当死而幸生苟免，则本心亡矣。生犹无生也。当死而死，浩然无愧，乃所以成仁。虽然各惟其可而已。苟可以不死而勇于自杀，则与求生害仁者，均一失也。岂志士仁人之所为哉。
　　子贡问为仁。子曰：“工欲善其事，必先利其器。居是邦也，事其大夫之贤者，友其士之仁者。”
　　入芝兰之室，久而不闻其香。己欲为仁，而所事所友者或非其类，其不至于波流风靡者几希矣。
　　颜渊问为邦。子曰：“行夏之时，乘殷之辂［音路车名］，服周之冕，乐则韶舞。放郑声，远［去声］佞人。郑声淫，佞人殆。”（夏时以建寅之月为岁首。商辂，木辂也，辂者，大车之名。周冕有五，祭祀之冠也。韶，舜乐也。放者，禁绝之。郑声，郑国之音。佞人者，邪谄之人。殆，危也。）
　　四代礼乐，经世之大法。夫子之得邦家，其规模可见矣。颜渊此问，其在请事斯语之后乎。克己复礼，大本既立，为邦之道可由是而推己。夫子既告之以四代礼乐，而复以郑声佞人为虑，于此二者，少不加谨，则克己之功且从而隳矣，如礼乐何。
　　子曰：“人无远虑，必有近忧。”
　　虑不经远，患在目前。此必然之理也。
　　子曰：“已矣乎！吾未见好［去声下同］德如好色者也。”
　　夫子再发此叹，而加“已矣乎”三字，其辞愈切，而所以警人者愈深矣。一日克己，岂易得哉。
　　子曰：“臧文仲其窃位者与［平声］？知柳下惠之贤，而不与立也。”（窃者，盗窃而私于己之谓。柳下惠，鲁大夫展获，字禽，食邑柳下，谥曰惠。与立，与之并立于朝也。）
　　贤如柳下惠，邦家之光也，岂易得哉。秉政之臣不知则已，知之而不与立，此文仲之所以窃位欤。一窃字，所以诛其心。若大公无我，推国之名器，与贤者共之，安得有此病也。惟是，若一已之私物，是以惴惴患失，常恐贤者之进，为己不利，百方而挤之，而斥远之矣，何暇与之并也哉。
　　子曰：“躬自厚而薄责于人，则远［去声］怨矣。”
　　薄于责己，厚于责人，则人不心服，而召怨也必矣。
　　子曰：“不曰‘如之何如之何’者，吾末如之何也已矣。”
　　轻虑躁发，必不能为此丁宁戒惧之辞也。虽圣人，且奈何哉。事到兢兢，然若不胜其任处，方有商量。
　　子曰：“群居终日，言不及义，好［去声］行小慧，难矣哉！”（小慧者，机巧小数也。）
　　所贵于群居者，相规以正，相观而善也。为无益之谈，为机变之巧，此其为害有不可胜言者。故曰难矣哉。然饱食终日，无所用心，则未免此弊耳。真有志者，不如是也，是故学必贵友。
　　子曰：“君子义以为质，礼以行之，孙［去声］以出之，信以成之。君子哉！”（质，犹体也。孙，和顺也。）
　　质，是立骨子处。骨子端正，方说得礼，方说得孙，方说得信。且如老佛之教，亦能礼。其所谓礼，亦能孙，亦能信。只为灭天伦，坏人道，从头错了。是以彻底皆差，为万世大法之罪人。一义字，吾圣人所以立极，所以维持三纲五常，自别于夷狄禽兽者也。义以为质，乃是制事之本，不可草草放过。有此质后，却不可无礼。无礼则断不可行。有礼矣，不孙则断不可出。孙矣，无信则断不可成。
　　子曰：“君子病无能焉，不病人之不已知也。”
　　苟能矣，何患人之不己知哉。以人不知为病，其病始大。
　　子曰：“君子疾没世而名不称焉。”
　　非疾无名也，疾其无可称耳。
　　子曰：“君子求诸己，小人求诸人。”
　　小人求诸人，非特要誉而已。凡所以汲汲皇皇，遂私从欲，而不知止者，无一而不求诸人也。君子务内，只是自反。
　　子曰：“君子矜而不争，群而不党。”（矜，庄不放逸也。）
　　信道不回，非好胜也，故虽矜而不争。和气接物，非偏私也，故虽群而不党。
　　子曰：“君子不以言举人，不以人废言。”
　　必考其实，故不以言举人。不殉其名，故不以人废言。此心公明，方可语此。
　　子贡问曰：“有一言而可以终身行之者乎？”子曰：“其恕乎！己所不欲，勿施于人。”
　　子贡方人，一恕字，正中其病。昔也谓非所及，而今之语其可进此矣夫。
　　子曰：“吾之于人也，谁毁谁誉［平声下同］？如有所誉者，其有所试矣。斯民也，三代之所以直道而行也。”（毁，毁短之也。誉者，过扬人善而不以实也。三代，夏商周也。）
