<!-- { "loadSidebar": true } -->
　　惟不动而敬，故不显惟德，百辟其刑之。敬达于诸侯而有笃恭天下之效也。
　　《诗》云：“予怀明德，不大声以色。”子曰：“声色之于以化民，末也。”《诗》曰：“德輶［由酉二音］如毛”，毛犹有伦，“上天之载，无声无臭”，至矣。（诗大雅皇矣篇。又德輶下二句烝民篇。輶，轻也。又上天下二句文王篇。载，事也。）
　　上两节既言不动不言之效，于是又引三诗以形容之。如曰不大声以色，虽不大是犹有声，非不言也，犹有色非不动也。不若德輶如毛，庶乎其可也。然毛虽极细，犹是有物之可比也。又不若上天之载无声无臭，而后为至也。所以极赞不动不言之妙，而不可以形容尽者也。
　　　　右第三十三章。前章既极言至圣至诚之功用，所谓中庸之德，无以复加于此矣。至于篇末，复自入德之始谨独之功，推不动不言之化，而极于无声无臭之妙，与首章修道之教不可须臾离之旨，实相发挥。所以指万世之迷途，续先圣之绝学，至深至切矣。人莫不饮食也，鲜能知味也。呜呼！其果不知味也哉。
　　
