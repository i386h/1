<!-- { "loadSidebar": true } -->
　　第十五章
　　
　　子曰：教民亲爱，莫善于孝。教民礼顺，莫善于弟［大计切］。移风易俗，莫善于乐。安上治民，莫善于礼。礼者敬而已矣，故敬其父则子悦，敬其兄则弟悦，敬其君则臣悦，敬一人而千万人悦。所敬者寡，而悦者众，此之谓要道。
　　此则敷明要道矣。首章专主于孝，而此兼言孝、弟、礼、乐，并及父子、兄弟、君臣，以广要道之旨，发挥旁通，周遍普洽，无往而非孝也。乐之感人最深且速，感淫哇之音即邪心生，感中正之音即善心生。故移风易俗，莫善于乐。《易》曰：“上天下泽，履；君子以辨上下，定民志。”几文为制度之节，皆天则之自然，居上而无礼则危，居下而无礼则乱矣。故安上治民，莫善于礼。夫子并举四条，乃独于礼下申明其说，见得要道在于行教，而教道之行却全在礼。然礼岂徒玉帛之云哉，所以行吾敬也。孩提知爱，谁无敬父之心。长而知敬，谁无敬兄之心。主忧臣辱，主辱臣死。元首在上，资尔股肱，谁无敬君之心。盖未有敬其父而子不悦者，非特其子悦之，凡为人子者皆悦矣。未有敬其兄而弟不悦者，非特其弟悦之，凡为人弟者皆悦矣。未有敬其君而臣不悦者，非特其臣悦之，凡为人臣者皆悦矣。此心同也，此理同也，同然之感应，如响报声，不期而自应也。是故，敬一人而千万人悦。虽所敬者寡而悦者众。夫是之谓要道也。
　　
　　第十六章
　　
　　子曰：君子之教以孝也，非家至而日见之也。教以孝，所以敬天下之为人父者。教以弟，所以敬天下之为人兄者。教以臣，所以敬天下之为人君者。《诗》云：“岂［苦在切］弟［待礼切］君子，民之父母。”非至德，其孰能顺民如此其大者乎！（家至，一一皆至其家也。日见，逐日见其人也。《诗》，大雅迥酌篇。岂弟，乐易也。）
　　此则敷明至德矣。首章先至德，次要道，推而达之也。此则先要道后至德，溯而求之也。前章曰敬，曰悦。此章曰教，曰敬。教而敬，敬而悦，次第参考。而所谓德之本，教之所由生，其旨昭昭矣。夫君子之教人以孝，岂一一皆至其家，日日面见而谕之哉。教以孝，所以敬天下之为人父，盖未有敬其父而子不悦者。与前章正相应。斯感斯化，翕然大同，自有不约而孚，不言而喻耳。教以弟，教以臣，皆然。此君子所以岂弟于上，而民父母之，无他，人皆有此至德故也。君子以至德顺民，所以感其同然之心，而莫不一于顺也。苟非至德，则要之于此而违于彼，强之于东而叛于西矣，安能顺民如此其大者乎？
　　
　　第十七章
　　
　　子曰：昔者明王事父孝，故事天明；事母孝，故事地察；长［丁丈切］幼顺，故上下治。天明地察，神明彰矣。（明、察，皆谓晓达也。长幼者，言乎其家。上下者，言乎其国。神明，即天地之妙。）
　　此又承至德、要道、顺民如此其大，而极言无所不通之旨。人知父母吾父母耳，安知父母之即天地也。何者？已之心即父母之心，父母之心即天地之心。凡未明所以事天地，是未明所以为父母也。未明所以为父母，是未明所以为己之心也。惟昔明王洞然无蔽，与未明者之事父母不同，其事父孝而事天者便明，通天于父也。其事母孝而事地者便察，通地于母也。一家之长幼顺，若上若下便自然治，通国于家也。夫事父母而至于天地明察，则神明之妙昭然灼然，变化无方，不离日用矣。是岂高深幽远在吾心之外也哉。神而曰明，以表非隐，昏者自蔽，觉者自知。
　　故虽天子，必有尊也，言有父也；必有先也，言有兄也。宗庙至敬，不忘亲也；修身慎行，恐辱亲也。宗庙致敬，鬼神著矣。（天子祀明堂，释奠先老，有尊也。食三老五更，有先也。）
　　上节大旨在通乎天地，故结语他皆略之，惟曰天地明察，神明彰矣。此节大旨在通乎鬼神，故结语他皆略之，惟曰宗庙致敬，鬼神著矣。观书者先明乎此，而后圣训可通也。先儒谓天子至尊，继世居长，宜若无所施其孝弟者。而必有所尊，以言其有父焉。必有所先，以言其有兄焉。致敬宗庙，事死如生，无须臾而忘其亲。又恐身不修，行不谨，将倾将覆，以辱其所自出而不敢不勉焉。此皆事亲实用力之地也。夫事亲而致敬于宗庙，岂徒牺牲粢盛区区礼文之末哉。敬则此心清明，周旋俯仰无非妙用，而鬼神之德昭昭矣。
　　孝弟之至，通于神明，光于四海，无所不通。《诗》云：“自西自东，自南自北，无思不服。”（至，极也。《诗》，大雅文王有声篇。思，念也。）
　　此乃总结上文两节之旨。孟子曰：尧舜之道，孝弟而已矣。又曰：尧舜与人同，四海同也，万古同也，天地同也，鬼神同也。此道本同而有不通者，孝弟未至也。苟至矣，即通于神明矣。岂惟神明，吾本心之光含覆无外，而且无所不通矣。是故自西自东，自南自北，而翕然大同，无一念虑之不我服者，服其所同然故也。此章极论孝弟之至，无所不通，而首以明王为言明即至矣，至即通矣。呜呼！旨哉！愚尝因是观曾子书，有“居处不庄，非孝也；朋友不信，非孝也；事君不忠，非孝也；莅官不敬，非孝也；战阵无勇，非孝也；五行不遂，灾及于身，敢不敬乎？”又曰：“仁者，仁此者也。义者，宜此者也。忠者，忠此者也。信者，信此者也。礼者，履此者也。行者，行此者也。强者，强此者也。乐自顺此生，刑自反此作。”夫孝，天之大经也。夫孝，置之而塞于天地，行之而冲于四海，施诸后世而无朝夕，推而放诸东海而准，推而放诸西海而准，推而放诸南海而准，推而放诸北海而准，然则曾子服行师训其庶矣乎。虽然，食息居处，动静语嘿，无一时之非孝，无一刻之非孝，何置何行何塞何冲之可言也。恐记者误。
　　
　　第十八章
　　
　　子曰：君子之事亲孝，故忠可移于君。事兄弟，故顺可移于长［丁丈切］。居家理，故治可移于官。是以行［下孟切］成于内，而名立于后世矣。（长，官之长也。理者，有伦而不乱。内，谓闺门之内也。）
　　此则所谓立身扬名，而与第五章士之孝相表里也。前言明王，此言君子。前言君道，此言臣道。明王与君子固不侔，而君子之事则又大非常人比矣。常人之孝未必便可移于君，常人之弟未必便可移于长，常人之居家理未必便可移于官。无他，不明故也。君子之心通达无蔽，孝亲即忠君，弟兄即顺长，理家即治官，惟无所不通是以无所不可移。非真知此道本一无二，将见触事墙面东窒而西碍矣。如之何其可移哉。惟可移，方是行之成处，方是变通不穷经世有用之学。是以行成于内，而名立于后世，自然不泯。谓之行成于内，则虽穷居约处，不见其用，而名固未尝不立也。虽不用，犹用也。夫子答奚不为政之问，正是此旨。
　　
　　第十九章
　　
　　子曰：闺门之内具礼矣乎！严父严兄，妻子臣妾，犹百姓徒役也。（宫中之门，其小者谓之闺。具礼，言治国平天下之礼皆具也。徒役，皂牧也。）
　　此正发明上章所以可移者。如此“具礼”二字，最宜深玩。古先圣王立大经，明大法，所以维持三纲五常于不坏者，礼而已矣。《诗》云：人而无礼胡不遄死。言有生之不如无生也。《志》曰：人而无礼则近于禽兽。言人纪散乱，世道陵迟，尊卑长幼混然，与蠢蠢羽毛而争食者无以异也。唐明皇时，诬诋古文，谬谓闺门一章鄙俗不可行。呜呼！岂唐之君臣所能知哉！严父之礼即可移于君者，严兄之礼即可移于长者，妻子臣妾之礼，犹百姓徒役然，即所谓可移于官者。
　　
　　第二十章
　　
　　曾子曰：若夫［音扶］慈爱、恭敬、安亲、扬名，参闻命矣。敢问从父之令，可谓孝乎？子曰：是何言与［音余下同］！是何言与！言之不通也。昔者天子有争［音诤下同］臣七人，虽无道，不失其天下；诸侯有争臣五人，虽无道，不失其国；大夫有争臣三人，虽无道不失其家。士有争友，则身不离［力智切］于令名；父有争子，则身不陷于不义。（安亲，谓生则亲安之。闻命，谓此数者已闻夫子之教。从父命，谓一于顺从也。争，谓谏止其失也。）
　　曾子苟通慈爱、恭敬、安亲、扬名之旨，则无此问矣。夫子重提是何言与，而责其言之不通，所以警策之也。自古人主未有无道而不亡者。此言虽无道不失其天下，非谓果以无道而不失也，盖有人焉正救之，则过恶不形，端萌遂窒，一反其无道而为有道之事，斯其所以不失耳。乃若绳愆纠谬，左右无人，拒谏饰非，刚愎自用，则丧无日矣。“虽无道”三字，所以甚言谏诤之不可无也。虽无道而且不失，苟未至无道而忠谠日闻，则其为益何如哉。有国有家，莫不皆然。以至争友，争子，皆人道所断断不可缺者。友不争而使令名之不保，固友之罪也。子不争而使陷身于不义，非父自陷，子实陷之，是奚可也。
　　故当不义，则子不可以弗争于父，臣不可以弗争于君。故当不义，则争之，从父之令，焉［于虔切］得为孝乎？
　　观此书所告，有曰以孝事君则忠，曰事父孝则忠可移于君。所谓忠者，岂逢迎苟殉之谓乎？知逢迎苟殉之非忠，则知逢迎苟殉之非孝矣。曾子至此乃复以从父之令为问，则不惟不通于孝，是固未通于忠也。夫子责其言之不通，而于章末特与君父并言，最为明切。
　　
　　第二十一章
　　
　　子曰：君子事上，进思尽忠，退思补过，将顺其美，匡救其恶，故上下能相亲。《诗》云：心乎爱矣，遐不谓矣。中心藏之，何日忘之。（补过，补君之过也。烝民诗：衮职有阙，维仲山甫补之。将，助也。匡，正也。《诗》，小雅隰桑篇。心乎者，一心乎爱也。遐，远也，谓犹言也。）
　　复承上章，专明人臣忠君之义，以形容为人子者不当一于从令也。君子之事上，进侍左右，则思尽己之忠，退而家居，常思补君之过。若夫美德，固宜奉承。至于恶行而亦奉承可乎？随即正救而止绝之矣。《易》曰：上下交而其志通。此上下之所以交而志通也。此所以能相亲者也。苟心知其非谬以为是，阿谀顺旨逢君于昏，则贼矣，岂相亲之道也哉。为人子者，深味能相亲之言，将顺正救并行而不悖，庶乎其可矣。虽然，非中心亲爱念念不忘不能尔也。故援诗以证之。他日曾子答单居离之问，曰：“父母若行中道，则从；若不行中道，则谏。谏而不用，行之如由己出。从而不谏，非孝也。谏而不从，亦非孝也。孝子之谏，达善而不敢争辨；争辨者，作乱之所由兴也。”正合夫子斯训。
　　
　　第二十二章
　　
