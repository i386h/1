<!-- { "loadSidebar": true } -->
　　毁则没其实，誉则过其实。夫子岂苟誉人者，有所试而后称之耳。三代之民，所以直道而行其故也。毁誉不实，则矫情饰伪，得以欺世而风俗靡然矣。何由而行直道也哉。直，只是朴实不回曲，心本直也。有一点私意便失其直。
　　子曰：“吾犹及史之阙文也，有马者借人乘之。今亡［与无通］矣夫［音扶］！”
　　史阙文，马借乘，恐古人有此语，故夫子举。而言曰史之阙文，吾尚可以及之，如阙疑阙，殆郭公夏五之类可见。若借乘之事，则今无有矣。盖叹世道益薄，人情益偷，公私藩篱，形骸尔我，其意非专指马也。
　　子曰：“巧言乱德，小不忍则乱大谋。”（忍者，必有忍之忍。）
　　无定见，必为巧言所乱。无定力，必为小不忍所乱。自昔圣贤所贵乎致知者，只是理会个不乱耳。禹曰：安汝止。伊尹曰：钦厥止。不乱之谓也。乱后都差。
　　子曰：“众恶［去声］之，必察焉；众好［去声］之，必察焉。”
　　众好众恶，特众人之好恶耳。或是或否，皆未可知。而流俗则未必能察也。圣人于此都要契勘。孟子所谓皆曰贤，然后察之。正是此意。
　　子曰：“人能弘道，非道弘人。”（弘，大也）
　　道本大也，岂人有以大之而后大哉。只为常人意蔽欲窒，是以日用而不知其为大耳。功深力到，一旦洞然，六通四辟，范围无外，而后知其为大焉，非昔小而今大也，昔迷而今悟也。故曰人能弘道。若夫不学，本心晦蚀，自窘自求，如蜗在封，则是道之大，虽自若也，如人何哉，故曰非道弘人。
　　子曰：“过而不改，是谓过矣。”
　　人谁无过，改之为贵，是故圣人贵乎复也。若不能改，其过成矣，终何说哉。一改字，是圣狂之分，学者所宜深体。
　　子曰：“吾尝终日不食，终夜不寝，以思，无益，不如学也。”
　　思曰睿，睿作圣，岂可不思。此章特戒无益而思者耳。圣人自谓吾尝废食忘寝以思之，而无所益，故不如学也。托诸己以勉人。
　　子曰：“君子谋道不谋食。耕也，馁［奴罪切］在其中矣。学也，禄在其中矣。君子忧道不忧贫。”
　　耕所以谋食，宜可无馁也，而曰馁在其中，馁非饥之谓也，志于食者，道必馁，行有不慊于心之谓也。学所以谋道，非志于禄也，而曰禄在其中，禄非必爵禄之谓也。道之腴者，固禄之理，干禄岂弟之谓也。然则君子之所忧者道耳，而忧贫乎哉。
　　子曰：“知［去声下同］及之，仁不能守之；虽得之，必失之。知及之，仁能守之。不庄以莅之，则民不敬。知及之，仁能守之。庄以莅之。动之不以礼，未善也。”（及，言至也。庄，端庄也。莅，临民也。动，举措施为也。）
　　知及之者，觉此本心之谓也。觉则至矣，故曰知及。《大学》之道，在明明德。晋之象曰：君子以自昭明德。明此，斯谓之知。守此，知而不失，斯谓之仁。旧习蔽锢，安能尽净，意欲念动，如云忽兴，兢业不继，用力微懈，虽得必失。昏昏如，故甚可畏也。仁能守矣。至于临民则又不可不庄矣。至于举措施为，则又不可不以礼。知及仁守，所以成已也。庄莅礼动，所以经世也。异端之教，自谓识心见性，而呵佛骂祖，果庄已乎？离伦绝类，果礼已乎？愚尝有诗云：圣道大明备，异端何偏亏；晚学敢妄僭，因依相发挥；昏昏若醉梦，日用不自知；一旦有先觉，涣然脱沉迷；勿忘勿助长，斯须那可违；乃若梦乍醒，曲车仍朵颐；偃蹇不自爱，虽得必失之；守此之谓仁，失此之谓愚；炳炳两端揭，巍巍大训垂；若为庄与礼，丁宁犹费辞。呜呼至矣哉，斯言岂予欺；此心万古同，本无夷夏殊；民彝大泯乱，世道谁纲维；恭惟彼陶唐，六合同光辉；睦我九族亲，协彼万邦黎；从根到枝叶，整整无漏遗；试舜第一义，二女往嫔虞；诸难乃遍历，首事五典徽；载观岩廊上，君臣相俞吁；钦哉不离口，此岂笑貌为；敷教得汝契，降典咨汝夷；大禹九功成，皋陶象刑施；刑所以弼教，功所以叙彝；穆穆我文王，敬止于缉熙；江汉无犯礼，化行自关雎；金科垂玉律，如日行天衢；有志扶世道，何能易此规；去圣日以远，礼坏俗浇漓；裔夷来用夏，异端转交驰；琐碎不暇问，髠耏者为谁；弃三纲九法，其教方得推；群居抱空寂，高谈玄妙机；或推倒禅床，或拗折竹篦；溺尿与屙屎，呵佛骂祖师；先圣答问仁，诸贤请事斯；雍容洙泗上，安有此行移；只消一不庄，坐见百度隳；况复离伦类，家国何由齐；佛者西方仙，顾敢相瑕疵；渠自用渠法，我实无用兹；吾党有家风，所宜日孜孜；轻俊乐便捷，往往不自持；骎骎堕其网，气习易转枢；相延无忌惮，陋视六艺书；浸淫去不反，宁顾百世非；民日化魑魅，义同救溺饥；物物皆我心，此责将安归；于此有欠阙，恐非仁者宜；时也抑何幸，投老得所依；到此重感激，端拜聊陈诗。
　　子曰：“君子不可小知，而可大受也；小人不可大受，而可小知也”
　　君子，只就末节细故上看他不得，直是到常人所不可能处，担荷得去，方见。君子，虽然勤小物，矜细行，固无一节之不善也，特不专在这上耳。小人则不然。浅中狭量，如何大受。愚旧说如此。后闻先师云，君子而不大受则道不明，小人大受则为无忌惮矣。君子于此可不慎欤。
　　子曰：“民之于仁也，甚于水火。水火，吾见蹈而死者矣，未见蹈仁而死者也。”
　　民之惮于为仁，不啻如蹈水火。水火固有焚溺之患矣，未有以仁而伤生者。然则何所惮而不为哉。至于人欲之横流，情伪之滋炽，滔滔焰焰，自益深益热矣。乃反甘心而不悔，此下愚之所以不移，圣人之所以哀矜也。
　　子曰：“当仁不让于师。”
　　仁之为道，是圣门第一工夫。进之唯恐其不亟，行之惟恐其不力，非可与人相让而为者也。到此地，虽师有所不让，岂可谓师为之而不敢为哉。不让非争胜之谓。
　　子曰：“君子贞而不谅。”
　　贞者，万变而不失其正，岂若匹夫匹妇之为谅哉。谅者，守小信而不知变，必不能正也。
　　子曰：“事君，敬其事而后其食。”
　　敬其事者，尽忠于君，夙夜匪懈之谓也。人患不能敬耳。利禄岂可急哉。若以利禄先入，其心只是私意，安得能敬。
　　子曰：“有教无类。”
　　种类虽或不同，然同有此心，则同有此理，安有不可教者。但患不真有教耳。真有教，方不论其类。直是能转移变化，方可言有启迪之不得其旨，感发之不得其道，虽谆谆其诲，谓之有可乎。
　　子曰：“道不同不相为［去声］谋。”
　　谋者，相资以取益也。功利，而与之谋道，问学，而与之谋利，可乎？二者不啻冰炭。
　　子曰：“辞达而已矣。”
　　古人非泛滥于文也，所以明理耳，故曰辞达而已矣。虽然敷畅厥旨，了然无疑，方谓之达辞。至于能达，岂易得哉。
　　师冕见［贤遍切］，及阶，子曰：“阶也。”及席，子曰：“席也。”皆坐，子告之曰：“某在斯，某在斯。”师冕出。子张问曰：“与师言之道与［平声］？”子曰：“然。固相［去声］师之道也。”（师，乐师，瞽者。冕，名。再言某在斯，举在坐之人以诏之。相，助也。古者瞽必有相。）
　　观夫子相师之道，岂薄俗所可知哉。哀矜恻怛之意，温然见于辞旨之外，一物失所如己隐忧，此天地之心也。
　　
　　季氏第十六
　　
　　季氏将伐颛［音专］臾［音俞］。冉有、季路见［贤遍切］于孔子曰：“季氏将有事于颛臾。”孔子曰：“求！无乃尔是过与？夫［音扶］颛臾，昔者先王以为东蒙主，且在邦域之中矣，是社稷之臣也。何以伐为？”冉有曰：“夫子欲之，吾二臣者皆不欲也。”孔子曰：“求！周任［平声］有言曰：‘陈力就列，不能者止。’危而不持，颠而不扶，则将焉［于虔切］用彼相［去声］矣？且尔言过矣。虎兕［徐履切］出于柙［户甲切］，龟玉毁于椟［音独］中，是谁之过与［平声］？”冉有曰：“今夫［音扶］颛臾，固而近于费，今不取，后世必为子孙忧。”孔子曰：“求！君子疾夫［音扶］舍［上声］曰欲之，而必为之辞。丘也闻有国有家者，不患寡而患不均，不患贫而患不安。盖均无贫，和无寡，安无倾。夫［音扶］如是，故远人不服，则修文德以来之。既来之，则安之。今由与求也，相夫子，远人不服而不能来也；邦分崩离析而不能守也。而谋动干戈于邦内。吾恐季孙之忧，不在颛臾，而在萧墙之内也。”（颛臾，国名，鲁附庸也。东蒙，山名。先王封颛臾于此山之下，使主其祭，在鲁地之中。夫子，指季孙。周任，古之良史。陈，布也。列，位也。相，辅相也。兕，野牛也。柙，槛也。椟，匮也。在柙而出，在椟而毁，乃典守者之罪，所以责二子也。固，谓城郭完固。费，季氏私邑。寡，少也。贫，乏也。均，平也。安，安宁也。远人，谓颛臾。分崩离析，谓公室四分，家臣屡叛。干，楯也。戈，戟也。萧墙，屏也。）
　　夫子始责之以尔是过与，则曰二臣皆不欲。及再责之以是谁之过欤，则曰不取必为忧，屡遁其说而情实毕露矣。不曰欲之而必为之辞，此君子所以疾恶之也。大抵国家先治内，后治外。不患寡而下治，内之道也。夫如是而下治，外之道也。今也远人不服，则不能来邦。分崩离析则不能守，而乃谋伐颛臾于邦内，扶颠持危，恐不如是二子之罪，安所逃乎。忧在萧墙，所以警惧而教之也。此章辞旨明畅，事之是非利害切中二子之隐微，昭然如数黑白于照临之下，非圣人孰能与于此哉。
　　孔子曰：“天下有道，则礼乐征伐自天子出。天下无道，则礼乐征伐自诸侯出。自诸侯出盖，十世希不失矣。自大夫出，五世希不失矣。陪臣执国命，三世希不失矣。天下有道，则政不在大夫。天下有道，则庶人不议。”（先王之制，诸侯不得变礼乐，专征伐。陪臣，家臣也。）
　　臣无有作福作威。玉食，此一王之权，所以尊无二上者也。礼乐征伐自诸侯出，则世数久远，固已可占，况大夫乎，又况陪臣执国命乎。此盖为当时而叹也。天下有道，人主之威权日行于上。诸侯有不然者则变置之，安得使大夫而窃政于其下哉。有道则自无可议。
　　孔子曰：“禄之去公室，五世矣。政逮于大夫，四世矣。故夫［音扶］三桓之子孙，微矣。”（鲁自文公薨，公子遂杀子赤，立宣公，而君失其政。历成、襄、昭、定，凡五公。逮，及也。自季武子始专国政，历悼、平、桓子，凡四世，而为家臣阳虎所执。三桓，三家，皆桓公之后。）
