<!-- { "loadSidebar": true } -->
　　子曰：“道不远人。人之为道而远人，不可以为道。《诗》云：‘伐柯伐柯，其则不远。’执柯以伐柯，睨［研计切］而视之，犹以为远。故君子以人治人，改而止。”（为，即为之不厌之为。为道，犹言为仁也。《诗》，豳风伐柯篇。伐柯，木枝也。执柯，斧柄也。睨，邪视也。改，改过也。）
　　上章极言斯道之大如此，恐人或遂求之高远而失之。于是继发道不远人之旨。子曰：仁者，人也。明人之即道，岂外乎吾身而他求乎？学者求致其知，而方支离乎事物之末，正所谓为道而远人者。为道而远人，不可以为道矣，犹言可离非道也。且如伐柯，其则可谓不远，然而执斧以伐之，从旁邪视，犹以为远者，犹有假于外尔。故君子之学，惟以人所固有者还以治之，吾之一身全体是道，只为有过始昏始亏，治之何如改过而已。过改则本心本，自无恙，何他求之有也。故曰：改而止。言改过之外无他道也。
　　忠恕违道不远，施诸己而不愿，亦勿施于人。（忠者不欺于心，恕者不偏于己。违，去也。）
　　上节既言改过，此则又谓当自忠恕求之，道本不远于人也，惟不反求诸己，是以自离于道。子曰：参乎吾道，一以贯之。曾子曰：唯子出。门人问曰：何谓也？曾子曰：夫子之道，忠恕而已矣。忠恕即道也。于此用力则去道不远，指初学者求道之方而言也，非谓别是一物也。苟忠恕矣，何违之可言哉。施诸己而不愿，亦勿施于人，即所以用力于忠恕者。
　　君子之道四，丘未能一焉：所求乎子，以事父未能也；所求乎臣，以事君未能也；所求乎弟，以事兄未能也；所求乎朋友，先施之未能也。庸德之行，庸言之谨，有所不足，不敢不勉，有余不敢尽；言顾行，行顾言，君子胡不慥慥［七到切］尔！（庸，常也。慥慥，笃实貌，说文言行相顾也。）
　　此则又就人伦上发挥。忠恕，皆施于人之最大者。此正圣人之能事。而夫子曰未能。虽是谦辞，其实真有不能尽者。若己能即止矣，岂为之不厌之学也哉。然其大要全在言行上。此德，常德也，人皆有之，不能行耳。此言，常言也，人皆言之，不能谨耳。故德曰行，言曰谨。至于有所不足，则不敢不勉。不足而不勉，必不及非常也。有余则不敢尽，有余而尽，必有过非常也。直是言行相顾，不使有一毫之可愧，而道之不远人者，庶乎其不须臾离也。然则君子胡可不慥慥务笃实乎。
　　　　右第十三章。
　　
　　第十四章
　　君子素其位而行，不愿乎其外。素富贵，行乎富贵；素贫贱，行乎贫贱；素夷狄，行乎夷狄；素患难［去声］，行乎患难；君子无入而不自得焉。在上位不陵下，在下位不援［平声］上，正己而不求于人则无怨。上不怨天，下不尤人。故君子居易以俟命，小人行险以徼幸。子曰：“射有似乎君子；失诸正［音征］鹄［工毒切］，反求诸其身。”（素，故素也。位者，其所居之地也。陵，陵慢也。援，攀援也。易，平易也。徼，求也。幸，冀其非所当得也。画布曰正，栖皮曰鹄，皆侯之中射之的也。）
　　此章当看一“行”字，正是君子无入而不自得处，所以不愿乎其外者也。若但碌碌，苟安素分，亦何足道。直是随所遇而行焉，方是自得。孟子谓“令闻广誉施于身，不愿人之膏梁文绣”。所以不愿，岂偶然哉。故曰：素富贵，行乎富贵；素贫贱，行乎贫贱，以至患难、夷狄，处处皆然，无入而不自得也。才不自得，便是不行。然其要只在正己。亦不陵下，亦不援上，但正己而不求于人，则自然无怨。无怨于天，无尤于人，故自得也。正己如何，居易而已。《洪范》曰：无党无偏，王道平平，无反无侧，王道正直。本易也，本无险阻艰难也。所谓行者，行此者也。有纤毫意念，便不是居易俟命，犹言一任乎天，非谓有所期待也。小人反是，长戚戚耳，如何自得。故又引正鹄之喻，以明正己之意。
　　　　右第十四章。
　　
　　第十五章
　　君子之道，辟［与譬同］如行远必自迩，辟如登高必自卑。《诗》曰：“妻子好［去声］合，如鼓瑟琴；兄弟既翕，和乐［音洛］且耽［诗作湛］；宜尔室家，乐尔妻帑。”子曰：“父母其顺矣乎！”（诗小雅棠棣篇。翕者，翕然无异情也。耽者，和乐之至也。帑，谓子也。）
　　天地位，万物育，只是一个顺而已。妻子如此，兄弟又如此，以至室家妻帑皆如此。一家之中都是和气，于父母分上方始是顺。下面有纤毫不尽分处，上面和气便有所伤，只为一家之心无非父母之心，能以父母之心为心，则骨肉之际安可纤毫不尽分乎？琴瑟和方可鼓，才一弦不和，便不成声。妻子好合，虽云和乐，而兄弟之情未能翕然，则一家和气有亏多矣。兄弟既翕，不特和乐，而且又至于耽焉，此则极言人道必如此而后为顺也。始于家邦，终于四海，全在这上。故曰自卑自迩。
　　　　右第十五章。自君子之道费而隐发挥，至此辞旨方足。
　　
　　第十六章
　　子曰：“鬼神之为德，其盛矣乎！视之而弗见，听之而弗闻，体物而不可遗。使天下之人齐［侧皆切］明盛服，以承祭祀，洋洋乎！如在其上，如在其左右。《诗》曰：‘神之格思，不可度［待洛切］思！矧可射［音亦，诗作斁］思！’夫微之显，诚之不可掩如此夫。”（体物，言变化万物而为之体。不可遗，言无物不具此妙也。齐者，齐戒也。明，犹洁也。洋洋，盛貌。诗大雅抑篇。格，至也。度，犹测也。射，厌也。思，语辞。此者，指鬼神而言也。）
　　武王曰：惟人万物之灵。夫子曰：心之精神是谓圣。本心本圣，本心本灵。生而为人，死为鬼神，一也。无形之可见者，无声之可闻也。而日月以此运行，风霆以此鼓舞。凡形色于两间者，莫不以此发育，物物皆体，物物皆妙而不可遗焉。使天下之人莫不齐明盛服以承祭祀，洋洋乎，如在其上，如在其左右，神之至也，不可测也，况可得而厌斁也，非盛德能尔乎？理虽微而实显，吾心之诚，不闻不睹，而其不可掩之妙亦如是矣。本一故也。
　　　　右第十六章。此后专提诚字，发明中庸。而首以鬼神之德，形容诚之不可掩。
　　
　　第十七章
　　子曰：“舜其大孝也与［平声］！德为圣人，尊为天子，富有四海之内。宗庙飨之，子孙保之。故大德必得其位，必得其禄，必得其名，必得其寿。故天之生物，必因其材而笃焉。故栽者培之，倾者覆之。《诗》曰：‘嘉［诗作假，音暇］乐［音洛］君子，宪宪［诗作显］令德！宜民宜人，受禄于天。保佑命之，自天申之！’故大德者必受命。（子孙，谓虞思陈胡公之属。舜年百有十岁，是得寿也。材，质也。笃，厚也。栽，植也。诗大雅假乐篇。假，即嘉也。言嘉乐君子之如此也。显，著也。）
　　夫子论舜大孝，不指言克谐之事，而以德为圣人、尊为天子、富有四海、宗庙飨、子孙保五事称之。呜呼！此孝之所以大欤？曰位，曰禄，曰名，曰孝，非大德不足以得之也。天道福善祸淫，栽则培，倾则覆，焉可诬哉。假乐之咏可见矣，故大德者必受命。此舜之大孝所以通于神明者也。
　　　　右第十七章。承上章言舜之大孝，以发明所谓诚之不可掩者。
　　
　　第十八章
　　子曰：“无忧者其惟文王乎！以王季为父，以武王为子，父作之，子述之。武王缵大王［大，音泰，下同］、王季、文王之绪。壹戎衣而有天下，身不失天下之显名。尊为天子，富有四海之内。宗庙飨之，子孙保之。武王末受命，周公成文武之德，追王［去声］大王、王季，上祀先公以天子之礼。斯礼也，达乎诸侯大夫，及士庶人。父为大夫，子为士。葬以大夫，祭以士。父为士，子为大夫。葬以士，祭以大夫。期［居之切］之丧达乎大夫，三年之丧达乎天子，父母之丧无贵贱一也。（缵，继也。大王，王季之父也。绪，业也。戎衣，甲胄之属。一戎衣，言一着戎衣而遂克商也。末，犹晚年也。追王者，追尊之以王号也。文王已受命称王，故止追王大王、王季。先公组绀以上至后稷也，祀以天子之礼者。葬用死者之爵，祭用生者之禄。此礼达乎诸侯大夫及士庶人。一也，犹言父虽庶人而子为天子，亦以天子之礼祭之。丧服自期以下诸侯绝，大夫降，而父母之丧则上下皆同也。）
　　父作子述，文王处人道之常，何所忧乎。若舜则不能无忧。王季肇基，父作也。武王缵前王之绪，周公成前王之德，子述也。
　　　　右第十八章。此文王诚之不可掩者。
　　
　　第十九章
　　子曰：“武王、周公，其达孝矣乎！夫［音扶］孝者，善继人之志，善述人之事者也。春秋修其祖庙，陈其宗器，设其裳衣，荐其时食。宗庙之礼，所以序昭［如字］穆也。序爵，所以辨贵贱也。序事，所以辨贤也。旅酬下为［去声］上，所以逮贱也。燕毛，所以序齿也。践其位，行其礼，奏其乐，敬其所尊，爱其所亲，事死如事，生事亡如事存，孝之至也。”（达，通变之谓也。祖庙，天子七诸侯五大夫三适士二官师一。宗器，先世所藏之重器，若赤刀、大训、天球、河图之类也。裳衣，先祖之遗衣服，祭则设之以授尸也。时食，四时之食，各有其物也。宗庙之次，左为昭，右为穆，而子孙亦以为序也。序爵者，公侯卿大夫各以爵为差。事者，宗祝有司之职事，高下各以其所能任也。旅，众也。酬，导饮也。旅酬于下，下亦得献于上也。逮，及也。燕毛，祭毕而燕乃序齿尊老，毛发白位于上。践，犹履也。其，指先王也。所尊所亲，先王之祖考子孙臣庶也。始死曰死，既葬而反曰亡。）
　　达孝当就继志述事上看。志不易，继也，事不易，述也。若以无改父道为孝，则武王不宜伐商。若以友于兄弟为孝，则周公不当诛管蔡。未可与权者，未足与议也。故以达孝称之，是其伐也，其诛也，乃其所以善继志述事者也。使武王忍于商而不伐，周公忍于管蔡而不诛，虽欲践位行礼，如下文所述可得乎？所以盛言祖庙之修，宗庙之礼，而申言孝之至，在继志述事之后也。
　　“郊社之礼，所以事上帝也。宗庙之礼，所以祀乎其先也。明乎郊社之礼、禘尝之义，治国其如示诸掌乎。”
　　上节既言宗庙之礼，于此又兼言郊社之礼。《孝经》称周公郊祀后稷以配天宗，祀文王于明堂以配上帝。盖其礼至周公而备，所以极继志述事之形容也。明乎郊社之礼、禘尝之义，非特文物度数之末而已。所谓微之显诚之不可掩者，果可以外求乎？明乎此，则推之天下国家，无他道也。与《论语》指其掌正同。一章之旨，归宿在此。
