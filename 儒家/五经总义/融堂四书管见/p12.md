<!-- { "loadSidebar": true } -->
　　凡事不问善恶，必有人焉。成之而后成其事。且如初陷，恶习未甚彰著，亦自畏忌，不敢恣纵，淫朋比德，复从臾相挺，其恶乃济，所谓成者如此。君子唯恐人之不为善，恶则救正之。小人唯恐人之不为恶，善则沮毁之。
　　季康子问政于孔子。孔子对曰：“政者，正也。子帅以正，孰敢不正？”
　　其身正，不令而行。同然之机，其应如响。孰敢二字，自有不容。不然者，敢不正矣，如政何哉？
　　季康子患盗，问于孔子。孔子对曰：“苟子之不欲，虽赏之不窃。”
　　羞恶之心，人皆有之。所以甘心为盗而不知耻者，上之人实启之耳。子苟不欲，虽赏不窃。窃岂本心也哉。
　　季康子问政于孔子曰：“如杀无道，以就有道，何如？”孔子对曰：“子为政，焉［于虔切］用杀？子欲善，而民善矣。君子之德风，小人之德草。草上之风，必偃。”（偃，仆也。）
　　君子小人虽不同，而良心善性未始有异。此以德感，彼以德应，其机疾捷如草从风。是故为人上者，不可不谨所欲也。所欲在善，皆从而善矣。奈何欲杀人而使之就道也哉？答康子问者三，壹是皆以修身为本。
　　子张问：“士何如斯可谓之达矣？”子曰：“何哉，尔所谓达者？”子张对曰：“在邦必闻，在家必闻。”子曰：“是闻也，非达也。夫［音扶下同］达也者，质直而好［去声］义，察言而观色，虑以下人。在邦必达，在家必达。夫闻也者，色取仁而行［去声］违，居之不疑。在邦必闻，在家必闻。”（虑以下人，致思详审，非苟相取下也。居之不疑者，自以为是而安为之也。）
　　达者，其实孚也。闻者，其名闻也。内不失己，外不失人，自无往而不孚矣。色庄行伪，俨然自诡，苟誉于人，终何为哉？子张真所谓求闻者。
　　樊迟从游于舞雩之下，曰：“敢问崇德、修慝［吐得切］、辨惑。”子曰：“善哉问！先事后得，非崇德与［平声下同］？攻其恶，无攻人之恶，非修慝与？一朝之忿，忘其身，以及其亲，非惑与？”（修者，治而去之也。慝，恶念也。事者，必有事焉之事。）
　　急于计效者，志必馁德，安能崇？厚于责人者，己必恕慝，安能修？忿而不能思难者，见必昏惑，安能辨？三者为学切问，故夫子善之。虽然未有惑不辨而能修慝，慝不修而能崇德者也。
　　樊迟问仁。子曰：“爱人。”问知［去声］。子曰：“知人。”樊迟未达。子曰：“举直错诸枉，能使枉者直。”樊迟退，见子夏。曰：“乡［去声］也吾见［贤遍切］于夫子而问知［去声］，子曰‘举直错诸枉，能使枉者直’，何谓也？”子夏曰：“富哉言乎！舜有天下，选［息恋切］于众，举皋陶［音遥］，不仁者远矣。汤有天下，选于众，举伊尹，不仁者远矣。”
　　爱人知人，仁知之事也。观向也问知之言，是樊迟独于知人之说，而有未达耳。嗟夫！直枉不辨，天下固混混如也。举错一明，是非昭揭，则凡枉者，亦将脱然自失，为直之归。知人之功孰大于此。樊迟犹有未喻，何哉？子夏富哉之叹，所以深赞而明辨之也。选，所以举错，所以远。虽然，仁知未始相离也，不仁者远，所以爱人。
　　子贡问友。子曰：“忠告［工毒切］而善道［去声］之，不可则止，无自辱焉。”（忠告者，有道相规。善道者，道之以善也。）
　　忠告善道，友之义也。须识不可则止之意方善。不然，非特无益于人，自辱多矣。或者告之未必忠，道之未必善，及其不可，则又尤人之不我听也，何取于友哉？
　　曾子曰：“君子以文会友，以友辅仁。”
　　用力于仁者，本非他人能致其力也。无同志之助，无规警夹持之功，倏焉违之而不自觉矣。是故，贵于有辅也。然而无文，亦不足以会友。会，有粲然相接之意。
　　
　　卷七　论语
　　
　　子路第十三
　　
　　子路问政。子曰：“先之，劳［去声］之。”请益。曰：“无倦。”（先者，以身先之也。劳即劳民，劝相之劳。）
　　有以先之，不令而行。有以劳之，虽劳不怨。为政之道莫要于此。而子路犹请益，何哉？答曰无倦，则不必外此二者而求益矣。天下事那一件不是倦后放下了。
　　仲弓为季氏宰。问政。子曰：“先有司，赦小过，举贤才。”曰：“焉［于虔切］知贤才而举之？”曰：“举尔所知，尔所不知，人其舍［上声］诸？”
　　宰，为有司之长。先者，率先之也。能率先，则或苛于责人，或偏于任己，又须赦小过举贤才，方尽善。贤才，固难知举，其所知是矣。而不知者，他人自应不遗也。知其贤而不与立，却不可。
　　子路曰：“卫君待子而为政，子将奚先？”子曰：“必也正名乎！”子路曰：“有是哉，子之迂也！奚其正？”子曰：“野哉，由也！君子于其所不知，盖阙如也。名不正，则言不顺；言不顺，则事不成；事不成，则礼乐不兴；礼乐不兴，则刑罚不中；刑罚不中，则民无所错手足。故君子名之必可言也，言之必可行也。君子于其言，无所苟而已矣。”（卫君，出公辄也。鲁哀公十年，孔子自楚反卫。出公不父其父，而祢其祖。故孔子欲先正名。迂者，远于事情。阙，谓阙所不知。）
　　天地定位，而卑高贵贱之名已立。名者，三纲之所以张，五典之所以逊也。正名二字，圣人之大法，为国之大经。《春秋》一书，亦只是正名而已。施之于卫国，固其所当然也。子路以为迂真野矣哉。且名不正，后何如说，得言自然不顺。言不顺，何以行，得事自然不成。事不成，则乱而无序，乖而不和，礼乐自然不兴。既乱既乖，刑罚自然不中。刑罚不中，暴虐是作，民自然无所措手足。如此而谓之政，可乎？故曰：君子名之，必可言也。言之，必可行也。君子于其言，无所苟而已矣。名才不正，只是苟道。
　　樊迟请学稼。子曰：“吾不如老农。”请学为圃。曰：“吾不如老圃。”樊迟出。子曰：“小人哉，樊须也！上好礼［去声下同］，则民莫敢不敬；上好义，则民莫敢不服；上好信，则民莫敢不用情。夫如是，则四方之民襁［居丈切］负其子而至矣，焉［于虔切］用稼？”（种五谷曰稼，种蔬菜曰圃。用情，不欺也。襁，织缕为之，以约小儿于背者。）
　　农圃，小人之事也。礼义信，大人之事也。上之所好者大，则在下者莫敢不承，四方之民从之如归矣。何以稼为哉？孟子之辟陈相，正是此意。
　　子曰：“诵《诗》三百，授之以政，不达；使于四方，不能专对；虽多，亦奚以为？”（专，独也。）
　　此章见得古人读书，无非切已实事。诵三百篇后，不达为政之理，不能专对四方，虽多何以为哉。诗通于政，故达。诗可以言，故专对。
　　子曰：“其身正，不令［去声下同］而行；其身不正，虽令不从。”
　　正则，不令而行。不正则虽令不从。行与不从，有决然一定而不可易者。谁实使之然哉？此理在人，如何泯没得。
　　子曰：“鲁卫之政，兄弟也。”（鲁，周公之后。卫，康叔之后。兄弟之国也。鲁三家逐君，卫辄拒父。）
　　鲁卫，固兄弟也。世衰道微，莫能相尚，其政亦相伯仲云。
　　子谓卫公子荆：“善居室。始有，曰：‘苟合矣。’少有，曰：‘苟完矣。’富有，曰：‘苟美矣。’”（公子荆，卫大夫。）
　　善居室者，善处家也。始有曰苟合，言家道可以粗合，非喜其财之聚也。少有曰苟完，言家道可以粗全，非喜其财之足也。富有曰苟美，言家道可以粗美，非喜其富有之为美也。富家大吉，隐然可见，若所美在富，圣人何以善称哉。苟字有谦抑自牧之意。
　　子适卫，冉有仆。子曰：“庶矣哉！”冉有曰：“既庶矣。又何加焉？”曰：“富之。”曰：“既富矣，又何加焉？”曰：“教之。”（仆，御车也。庶，众也。）
　　聚人曰财庶，则不可以不富也。资富能训富，则不可以不教也。自井田废而民不富矣。自学校废而民不教矣。夫子此语，王政之次第也。
　　子曰：“苟有用我者。期月而已可也，三年有成。”（期月，谓周足一月也。）
　　春秋之民，急于望治。而先王之制，仿佛尚存。圣人为之特易为力耳。期月已可，其感速也。三年有成，其化洽也。
　　子曰：“善人为邦百年，亦可以胜［平声］残去杀矣。诚哉是言也！”（胜残，残暴之风衰也。去杀，杀戮之威无用也。旧有此语，夫子称之。）
　　善人比圣人，功化固不侔也。然绵历百年，亦可以胜残去杀。后世郡县乃有邦之寄，数迁数易如传舍，真能有志于民者，又数十年不一遇也。胜残去杀之效，如之何而可见也哉。
　　子曰：“如有王者，必世而后仁。”（王者，谓圣人受命而兴也。三十年为一世。）
　　圣人功化固甚速也，然必三十年之久，而后跻民以仁。盖富而教之，非年岁间事。当时风俗大坏，须是斯民生长教化之中。至于光被，方成仁俗耳。然则三年，何谓有成？曰所以成，必世之规模也。
　　子曰：“苟正其身矣，于从政乎何有？不能正其身，如正人何？”
　　夫子于正身之道，数致意焉。《大学》所以治国平天下者，端在此耳。故曰于从政乎何有，言不难也。
　　冉子退朝［音潮］。子曰：“何晏也？”对曰：“有政。”子曰：“其事也。如有政，虽不吾以，吾其与［去声］闻之。”（冉有为季氏宰。朝，季氏之私朝也。晏，晚也。政，国政。事，家事。以，用也。）
　　季氏专权，不议于公庭而议于私室，不议于大夫而谋于家臣，其无君甚矣。冉有曰政，夫子曰事，非诡辞也，所以正季氏无君之罪也。
　　定公问：“一言而可以兴邦，有诸？”孔子对曰：“言不可以若是其几也。人之言曰：‘为君难，为臣不易［去声］。’如知为君之难也，不几乎一言而兴邦乎？”曰：“一言而丧［去声下同］邦，有诸？”孔子对曰：“言不可以若是其几也。人之言曰：‘予无乐乎为君，唯其言而莫予违也。’如其善而莫之违也，不亦善乎？如不善而莫之违也，不几乎一言而丧邦乎？”（几，近也。）
　　知克艰者，必无宴安鸩毒之祸，邦所以兴。乐面从者，必无法家拂士之言，邦所以丧。
　　叶公问政。子曰：“近者说［音悦］，远者来。”（叶公，见述而篇）
　　说之义，兑卦详矣，非有以深服乎其心，不可强也。所以近者说，则远者来矣。
　　子夏为莒［居吕切］父宰，问政。子曰：“无欲速，无见小利。欲速，则不达。见小利则大事不成。”（莒父，鲁邑名。）
　　欲速者，事事迫切，安能远到。见小者，处处窒碍，安能大成。弘则无此病矣。
