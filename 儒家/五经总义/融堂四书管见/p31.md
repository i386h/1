<!-- { "loadSidebar": true } -->
　　圣人于乾屡赞大哉。惟尧则之亦赞大哉。论圣人之道而以大哉称之，极矣。洋洋乎！发育万物，峻极于天。则天地万物皆此道之变化矣。犹未尽也，复申之以优优大哉。其大无外，又不止于发育峻极矣。经礼，曲礼，皆道之用，必得斯人者而后行。苟非其人，不虚行也。是故苟不至德，至道不凝。道非外物，我固有之，放失于情伪，驰散于物欲，是以不凝尔。德者得也，得其所固有，则优优大哉。非外此而他有所谓大也。尊德性而下，是做至德工夫。德性即其所固有也。天、爵、良、贵、尊无与并。人自贱之，人自污之，于德性而知所尊，大本立矣。然而非道问学，则不知其所以尊也。是物也，范围天地非广大乎，而其实则精微也。运行日月非高明乎，而其实则中庸也。曰致曰尽曰极，皆问学之功也。始由乎问学，终由乎中庸。道之所以凝也，温故而知新，日新，又新新，所以不已也。敦厚以崇礼，经礼、曲礼，庶乎其可行也。夫如是，则不骄不倍，或语或默，何往而非道哉。明哲保身，是言其默足以容礼，非浮薄者之事，故敦厚以崇之。
　　　　右第二十七章。又言诚之者之事。
　　
　　第二十八章
　　子曰：“愚而好［去声下同］自用，贱而好自专，生乎今之世，反古之道。如此者，烖［古灾字］及其身者也。”非天子，不议礼，不制度，不考文。今天下车同轨，书同文，行同伦，虽有其位，苟无其德，不敢作礼乐焉。虽有其德，苟无其位，亦不敢作礼乐焉。子曰：“吾说夏礼，杞不足征也。吾学殷礼，有宋存焉。吾学周礼，今用之，吾从周。”（反者，与之相反也。今，指当时而言。轨，车辙也。伦，人文也。杞，夏之后。征，证也。宋，殷之后也。)
　　议礼、制度、考文三者，天子之事。况今天下车同轨，则度无用制也。书同文，则文无用考也。行同伦，则礼无用议也。虽有位无德，不敢作礼乐焉，愚而自用可乎？虽有德无位，不敢作礼乐焉，贱而自专可乎？考三代之礼，惟周制之从，吾圣人未尝敢违乎今也，生今之世而反古可乎？
　　　　右第二十八章。承上章乐礼而言。
　　
　　第二十九章
　　王［去声］天下有三重焉，其寡过矣乎！上焉者虽善无征，无征不信，不信民弗从。下焉者虽善不尊，不尊不信，不信民弗从。故君子之道本诸身，征诸庶民，考诸三王而不谬，建诸天地而不悖，质诸鬼神而无疑，百世以俟圣人而不惑。质诸鬼神而无疑，知天也。百世以俟圣人而不惑，知人也。是故君子动而世为天下道，行而世为天下法，言而世为天下则。远之则有望，近之则不厌。《诗》曰：“在彼无恶［去声］，在此无射［叶丁故切］，庶几夙夜，以永终誉！”君子未有不如此而蚤有誉于天下者也。（三重，三代之礼也，王天下以此三者为重，故曰三重。君子，指王天下者而言。建，立也。法，法度也。则，准则也。诗周颂振鹭篇。射，厌也，此指无恶无射也。）
　　上焉者，圣人之有位而已远者也。虽善而其事无证，无证则民不信，故弗从。下焉者，圣人之无位而在下者也。虽善而其位不尊，不尊则民不信，亦弗从。惟三代之王，去今不远，典章文物有证而尊。于斯三者而知所重焉，则可以寡过也。虽然上自羲农，下逮周孔，先圣后圣其揆则一也。事虽无证，而道未尝泯，位虽不尊，而道未尝卑，所以必贵于三重者，取其证于民而信从尔。故君子之道，本诸身，征诸庶民。本诸身，非外假也。征诸庶民，信从之谓也。考诸三王而果不谬，则建诸天地而不悖矣，质诸鬼神而无疑矣，百世以俟圣人而不惑矣。于何而建也，天地即我也，非外于此而有所谓不悖也。于何而质也，鬼神即我也，非外此而有所谓无疑也。于何而俟也，百世圣人即我也，非外此而有所谓不惑也。于鬼神之无疑，系之曰知天。于圣人之不惑，系之曰知人。呜呼！此岂区区文义所可求哉。如是则动而为道，行而为法，言而为则，远之有望，近之不厌，特先得我心之同然，而天下之心自有不期然而然者耳。庶几夙夜，以永终誉。奈之何违道而可以干誉也。知天，知人，与问政章同义。
　　　　右第二十九章。承上章三代之礼而言。或曰子曰：夏礼吾能言之，杞不足征也；殷礼吾能言之，宋不足征也。此章所论上焉者虽善无征，疑此之谓。今谓三代而上已远之事，安所据乎？曰以三重而知之也。征诸庶民，考诸三王而不谬，则虽善无征之，非三代无疑也。果无征矣，安所重乎？安所考而知其不谬乎？然则无征，非不足征之谓也。夏殷之不足征，特文献不足，不能备耳。而君臣礼义之大经，典章文物之大体，固未始无也。不然则殷因于夏，周因于殷，而所谓损益者，又如之何而可知耶？或曰：三重固矣，夫子曷为而独从周？曰：非天子不议礼三重王天下者之事。生乎今之世，反古之道，夫子不为也。
　　
　　第三十章
　　仲尼祖述尧舜，宪章文武。上律天时，下袭水土。辟［音譬下同］如天地之无不持载，无不覆帱。［徒报切］辟如四时之错行，如日月之代明。万物并育而不相害，道并行而不相悖，小德川流，大德敦化，此天地之所以为大也。（祖者，宗之也。宪章，法度也。律，法也，齐也。袭，因也。错，参错也。悖，犹背也。）
　　祖述尧舜，道统传也。宪章文武，治其备也。上律天时，健也。下袭水土，顺也。是故与天地合其德，与四时合其序，与日月合其明。广大无疆，万物同体，自然不相害。变通不穷，无非大顺，自然不相悖。小德大德，非德之有二也。自其日用言之，则如百川之分流。自其大原言之，则如造化之醇厚。源泉混混，不舍昼夜，盈科而后进放乎四海，岂二物哉。持载而下，皆天地之所以为大。吾夫子实似之。致中和，天地位焉，万物育焉，此中庸之极效也。呜呼盛哉！
　　　　右第三十章。前此论中庸之德无所不备，于此独盛称仲尼以明之，此所谓集大成，而子思之所以传道也。故孟子亦曰：乃所愿则学孔子。
　　
　　第三十一章
　　唯天下至圣，为能聪明睿知［去声］，足以有临也。宽裕温柔，足以有容也。发强刚毅，足以有执也。齐［侧皆切］庄中正，足以有敬也。文理密察，足以有别［彼列切］也。溥博渊泉，而时出之。溥博如天，渊泉如渊。见［音现］而民莫不敬，言而民莫不信，行而民莫不说［音悦］。是以声名洋溢乎中国，施［去声］及蛮貊。舟车所至，人力所通，天之所覆，地之所载，日月所照，霜露所队［音坠］，凡有血气者，莫不尊亲，故曰配天。（临，临下也。文，文章也。理，条理也。密，详密也。察，明辨也。溥，大也。渊泉，澄彻也。）
　　此足以形容集大成之妙矣。溥博如天，大无不包也。渊泉如渊，澄然不动也。喜怒哀乐，未发之先，安有许多名号，溥博而已，渊泉而已。及其时出之，则曰有临，曰有容，曰有执，曰有敬，曰有别，互见迭出，变化无方，参错纵横，自然中节，非是聪明睿知而下五者临时逐项安排出来也。人皆有是心，心皆具是理。惟至于圣方尽此妙。所谓配天，于是乎在，非待到莫不尊亲处，方谓之配天也。下面是其效自如此。
　　　　右第三十一章。此章之首言惟天下至圣为能云云。下章之首又言惟天下至诚为能云云。二章实与上章相承，皆仲尼之能事也。
　　
　　第三十二章
　　唯天下至诚，为能经纶天下之大经，立天下之大本，知天地之化育。夫焉［于虔切］有所倚？肫肫其仁！渊渊其渊！浩浩其天！苟不固聪明圣知达天德者，其孰能知之？（经纶，治丝之名。经，常也。大经，言人伦也。知，乾知大始之知。肫肫，纯一也。渊渊，深澄也。浩浩，广大也。固，犹实也。）
　　大经即和者，天下之达道也。大本即中者，天下之大本也。天地之化育，即天地位、万物育也。此正中庸之至德，唯至诚而后能经纶，能立，能知，夫焉有所偏倚也哉。亦曰肫肫其仁而已。肫肫其仁，日用纯一，虚明变化，无体无方，澄然不动，渊渊其渊矣。殆不止于如渊也。大无不包，浩浩其天矣，殆不止于如天也。此至诚之妙也。一有偏倚，便失其仁，必不渊渊，必不浩浩，何以立大本，经大经，知化育也。惟觉知觉，惟圣知圣，非聪明圣知达乎天德，乌足以知此。
　　　　右第三十二章。《中庸》之书自十六章发明诚字，于此复以至诚之道终焉。呜呼！尽之矣！上章言至圣，此章言至诚。非圣自圣，诚自诚也。诚而无息则圣矣，且安有圣而不诚者哉。故上章以溥博如天，渊泉如渊，言至圣之事。此章以渊渊其渊，浩浩其天，言至诚之功。
　　
　　第三十三章
　　诗曰：“衣［去声］锦尚絅［口迥切］”，恶［去声］其文之著也。故君子之道，闇［于感切］然而日章。小人之道，的然而日亡。君子之道，淡而不厌，简而文，温而理，知远之近，知风之自，知微之显，可与入德矣。（诗卫风硕人篇。郑丰篇絅皆作褧，与絅同，襌衣也。尚，加也。）
　　君子务晦藏，其道日章。小人事表襮，其道日亡。无他，务内与驰外之异耳。此衣锦尚絅所以恶其文之著也。是故曰淡曰简曰温，文若不著，若易厌也，若不文且理也。而其淡则不厌，虽简而有文，虽温而实理，此君子之道所以闇然而日章者也。学者有味乎此，而知远之由近，知风之所自出，知微之所以自显，则反诸吾身而不假乎其外矣。此正明善第一节工夫。故曰可与入德。语入德之始而首严尚絅之戒，甚有味。
　　《诗》云：“潜虽伏矣，亦孔之昭［诗作灼］！”故君子内省不疚，无恶［去声］于志。君子之所不可及者，其唯人之所不见乎。（诗小雅正月篇。疚，病也。无恶于志者，不使其志有可恶之萌也。）
　　既知之矣，却要谨独，曰疚曰恶，皆心之害也。省于内，用力于志，正是人所不见，所谓毋自欺也。
　　《诗》云：“相［去声］在尔室，尚不愧于屋漏。”故君子不动而敬，不言而信。（诗大雅抑之篇。相，视也。屋漏，室西北隅也。）
　　敬信于不动不言之时，则自然无疚恶矣。两节工夫相承。
　　《诗》曰：“奏［诗作鬷］假［与格同］无言，时靡有争。”是故君子不赏而民劝，不怒而民威于鈇［音夫］钺。（诗商颂烈祖篇。奏，进也。假，感格也。靡争，和平也。威，畏也。鈇，莝斫刀也。钺，斧也。）
　　惟不言而信，故奏假无言，时靡有争。信孚于民而有不赏不怒之效也。
　　《诗》曰：“不显惟德！百辟其刑之。”是故君子笃恭而天下平。（诗周颂烈文篇。不显，所以明不动之义。刑，仪刑也。）
