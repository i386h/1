<!-- { "loadSidebar": true } -->
　　子曰：“不在其位，不谋其政。”
　　出位而思，只是不安分。与畔官离次者，其失均也。
　　子曰：“师挚［音至］之始，关雎［七余切］之乱，洋洋乎！盈耳哉。”（师挚，鲁乐师，名挚也。）
　　师挚之始岂雅颂，未得其所之时乎，何独关雎之洋洋也。不然则因挚之适齐，追感畴昔而叹耳。
　　子曰：“狂而不直，侗［音通］而不愿，悾悾而而不信，吾不知之矣。”（侗，无知貌。愿，谨厚也。悾悾，无能貌。）
　　书称九德交济其偏，圣人所以施教也。既狂而又不直，既无知而又不愿，既无能而又多诈，圣人且奈何哉。故曰吾不知之矣。
　　子曰：“学如不及，犹恐失之。”
　　此知及之，后仁守工夫也。学如不及，犹恐失之，况悠悠自恕者乎。玩“如不及”三字，如何斯须懈？得文王望道而未之见，正此不及之谓。
　　子曰：“巍巍乎！舜禹之有天下也，而不与［去声］焉。”
　　微动纤毫意念，便与了纯德孔明。无体无方，巍巍天下我何与也。故舜不以为泰，禹行其所无事。
　　子曰：“大哉尧之为君也！巍巍乎！唯天为大，唯尧则之。荡荡乎！民无能名焉。巍巍乎！其有成功也；焕乎，其有文章。”（唯，犹独也。则，法也。荡荡，无际畔也。焕，光明也。）
　　天之所以大者，何如尧之所以则者。何在宜乎，莫得而名状也。范围无外，变化无方，事业文章光辉发越。
　　舜有臣五人而天下治［去声］。武王曰：“予有乱臣十人。”孔子曰：“才难，不其然乎？唐虞之际，于斯为盛。有妇人焉，九人而已。三分天下有其二，以服事殷。周之德，其可谓至德也已矣。”（五人，禹、稷、契、皋陶、益。乱，或作乿，古治字也。十人，周公旦、召公奭、太公望、毕公、荣公、太颠、闳夭、散宜生、南宫适。其一妇人，邑姜也。）
　　斯指武王时也。舜有五人，武王有十人。故曰唐虞之际，于斯为盛。然且邑姜预焉，此其为才，岂易得者乎。以服事殷，乃文王之德。而夫子特书于武王之后，其指微矣。
　　子曰：“禹，吾无间［去声］然矣。菲［音匪］饮食，而致孝乎鬼神；恶衣服，而致美乎黻［音弗］冕；卑宫室，而尽力乎沟洫［呼域切］。禹，吾无间然矣。”（菲，薄也。黻，蔽膝也，以韦为之；冕，冠也，皆祭服。沟洫，田间水道也。）
　　间，如“连得间矣”之间。无间者，无罅之可议也。才有一毫之私，便有一毫之间。
　　
　　卷五 论语
　　
　　子罕第九
　　
　　子罕言利与命与仁。（罕，少也。）
　　利非世俗之所谓利。若世俗之利，岂特罕言而已哉。曰命，曰仁，非可以口耳传也，故不易语。虽然吾无行而不与，二三子则固有不言而言者耳。
　　达巷党人曰：“大哉孔子！博学而无所成名。”子闻之，谓门弟子曰：“吾何执？执御乎？执射乎？吾执御矣。”（达巷者，党名也。执，偏执也。）
　　党人能以大哉赞夫子，在当时岂易得者。但以博学无所成名为大，则又未知圣人之所以大耳。有所执即有所名。夫子发吾何执之义，其为大便自可见。执御乎？执射乎？吾执御矣。深言其不然也，所以晓门弟子。
　　子曰：“麻冕，礼也；今也纯，俭。吾从众。拜，下礼也；今拜乎上，泰也。虽违众，吾从下。”（麻冕，缁布冠也。纯，丝也。俭，谓省约。缁布冠，以三十升布为之，升八十缕，则其经二千四百缕矣。细而难成。臣与君行礼，当拜于堂下。君辞之，乃升成拜。泰，骄慢也。）
　　从众违众，或古或今，惟其可而已。继周损益规模可以略见。或曰：何以又云服周之冕，曰周之衰也？俗坏，文浮侈，然徇欲以逞，无复先王之旧矣。而有纯俭者焉，所以特取之救时弊也。此正与其奢也宁俭之意若。夫子得时行道，定一代之制作，必若答为邦之问而后可。
　　子绝四：毋意，毋必，毋固，毋我。
　　意必固我，皆私也。大抵都从意上起，一节深一节。本心澄然虚明，如何著得此四字。绝者，去之。毋者，所以绝也。
　　子畏于匡。曰：“文王既没，文不在兹乎？天之将丧［去声下同］斯文也，后死者不得与［去声］于斯文也；天之未丧斯文也，匡人其如予何？”（匡，地名。阳虎曾暴于匡，夫子貌似阳虎，故匡人围之。文，即道也。兹，此也，夫子自谓也。后死，后我而死者，据遇难之时而言也。）
　　斯文之丧未丧在天，则夫子之死生，固不在夫子也，匡人且奈何哉。
　　大［音泰］宰问于子贡曰：“夫子圣者与［平声］？何其多能也？”子贡曰：“固天纵之将圣，又多能也。”子闻之，曰：“大宰知我乎！吾少也贱，，故多能鄙事。君子多乎哉？不多也。”牢曰：“子云：‘吾不试，故艺。’”（太宰，官名。与，疑辞也。固者，固是也。纵，犹使也。纵之将圣，言将使之为圣人也。牢，姓琴，字子开，一字子张，孔子弟子。试，用也。）
　　大宰称夫子之圣而曰多能，子贡答以天纵之圣而又多能。大宰未足与议也，而子贡之见乃复支离如此，夫子一扫其固陋而直以不多谕之。道一而已，果在于多乎？知所以不多则知所以圣。此语正切子贡之病，不试故艺，贱故多能。琴牢因举夫子旧语，助明之。
　　子曰：“吾有知乎哉？无知也。有鄙夫问于我，空空如也，我叩［音扣］其两端而竭焉。”（空空者，空之又空，彻底洞然，一无所有也。叩，击也。问，难之也。两端，犹言两项也。竭，尽也。）
　　有意则有知，无意则无知。所贵于觉者，觉此无知之妙耳。圣人之心如太虚然，故曰不识不知。顺帝之则，学者往往以多能多识为务。圣人恐起意亿度之害道也。特发无知之旨以示之。无知如何，下文所以证也。鄙夫之问，若易答矣。我实空空无有，止扣其两端而已竭焉。明乎此，则知。虽言未尝言，虽思未尝思，而舜禹之所以不与，所以无为，可默喻矣。
　　子曰：“凤鸟不至，河不出图，吾已矣夫［平声］！”（凤，灵鸟，文王时鸣于岐山。河中龙马负图，伏羲时出。）
　　河图、凤鸟，瑞世之符，非必皆然也。夫子特假此，以叹时之不可为耳。《春秋》之作而绝笔于获麟，何哉？
　　子见齐衰者、冕衣裳者与瞽者，见之，虽少必作；过之，必趋。（齐衰，丧服。冕，冠也。衣，上服。裳，下服。冕而衣裳，贵者之盛服也。瞽，无目者。）
　　作者，敛然而起。趋者，翼然而疾。皆敬之容也。于此三者，虽少必尔，诚心所形，无间长幼也。
　　颜渊喟［苦位切］然叹曰：“仰之弥高，钻之弥坚；瞻之在前，忽焉在后。夫子循循然善诱人，博我以文，约我以礼。欲罢不能，既竭吾才，如有所立卓尔。虽欲从之，未由也已。”（喟然，叹声。弥者，愈也。循循，从容不迫之貌。诱，引进也。卓，立也。未，无也。）
　　高而不可及，坚而不可入，忽前忽后而不可定，此正汲汲皇皇，愤悱之时也。人情到此，多不能勇进。夫子却循循善诱，博以文，约以礼，使之欲罢而不能，欲见不得见，欲己不得已，引而不发，惟此时为然。既竭吾才，如有所立卓尔。虽比瞻忽不同，亦只是若有所见耳。至于欲从末由，则所谓高与坚者，由是也，本非高与坚也。一旦洞然，六通四辟，故又作卓尔之见。此章深见得夫子善教，颜子善学处。先儒论喟然之叹，当在问仁之前，足以破千古之惑矣。
　　子疾病，子路使门人为臣。病闲［如字］，曰：“久矣哉！由之行诈也，无臣而为有臣。吾谁欺？欺天乎？且予与其死于臣之手也、无宁死于二三子之手乎？且予纵不得大葬，予死于道路乎？”（夫子时已去位，无家臣。病闲，少差也。大葬，谓君臣礼葬。道路，弃于道路也。）
　　于本分上有纤毫不安稳处，便是欺天，况诈为臣乎。观死于二三子之手，与死于道路之语，只据本分，气象自然正大。
　　子贡曰：“有美玉于斯，韫［纡粉切］椟［徒木切］而藏诸？求善贾［音嫁］而沽诸？”子曰：“沽之哉！沽之哉！我待贾者也。”（韫，藏也。椟，匮也。沽，卖也。）
　　忧则违之，未尝韫藏。乐则行之，未尝求沽。子贡殆失问矣。两言沽之哉，不然之辞也。待贾，犹言待时。
　　子欲居九夷。或曰：“陋，如之何！”子曰：“君子居之，何陋之有？”（东方之夷有九种，欲居者，深叹诸夏之无君，非真欲往居之也。）
　　虽蛮貊之邦行矣，何陋之有乎？故君子无入而不自得。
　　子曰：“吾自卫反鲁，然后乐正，雅颂各得其所。”（鲁哀公十一年冬，孔子自卫反鲁）
　　未正之先，雅颂必多失所。雍，颂也，而歌于三家之堂。他可概见，斯道不行于天下。晚歳而归，拳拳一鲁。吁，真不幸矣哉。
　　子曰：“出则事公卿，入则事父兄，丧事不敢不勉，不为酒困，何有于我哉？”
　　纯德孔明，无非妙用。不勉而中，不思而得，虽应酬交错而我一无所有，非谦辞也。虚明洞洞，如水镜中象，实未尝有也。流俗于此数者，多不尽其分，故特揭以警之欤。然其大旨，惟不起意乃善耳。有意即有，无意本无，何有之言，学者宜听。
　　子在川上，曰：“逝者如斯夫［音扶］！不舍［上声］昼夜。”
　　愚尝作《竹泉赞》云：源源而来，涓涓而滴，不昼而出，不夜而息，与天地而始终，惟吾之一。
　　子曰：“吾未见好［去声下同］德如好色者也。”
　　民之秉彝，固好是懿德也，梏之反复，欲蔽情昬，则去禽兽不远矣，安得以其好色之心而好德哉？易犹转枢，难于登天。
　　子曰：“譬如为山，未成一篑［求位切］，止，吾止也；譬如平地，虽覆［芳服切］一篑，进，吾往也。”（篑，土笼也。）
　　止则止于此矣，而方进者不可量也。或止或往，谁实为之。
　　子曰：“语［去声］之而不惰者，其回也与［平声］！”（惰，懈怠也。）
　　个中人闻个中语，句句皆实事也。无所不悦，所以不惰。不然只是空言耳，如何强得。
　　子谓颜渊，曰：“惜乎！吾见其进也，未见其止也。”
　　此道无穷，岂有止哉。见其进，未见其止，所以叹颜子之能自强不息，而惜之耳。
　　子曰：“苗而不秀者有矣夫［音扶下同］！秀而不实者有矣夫！”（谷之始生曰苗，吐华曰秀，成谷曰实。）
　　苗而秀，秀而实，生理之自然也。有以夭阏之，则不尽其天矣。人皆有是四端，其苗之谓欤。是故不可以无学。
　　子曰：“后生可畏，焉［于虔切］知来者之不如今也？四十、五十而无闻焉，斯亦不足畏也已。”（来，后来。今，今日也。）
