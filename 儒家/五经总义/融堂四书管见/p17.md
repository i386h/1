<!-- { "loadSidebar": true } -->
　　禄去公室，即其大夫专政之渐也。政逮大夫，即其子孙衰微之兆也。安有上失操柄，盗弄威权，而能遗子孙以无祸者哉。后世奸臣擅国，自谓得志，然而祸不旋踵，族无噍类，此可以为鉴矣。夫子虽为三桓而发，实万世之大戒。
　　孔子曰：“益者三友，损者三友。友直，友谅，友多闻，益矣。友便［平声下同］辟［婢亦切］，友善柔，友便佞，损矣。”（谅，信也。便者，惯于其事。善者，长于此也。）
　　直则不回，谅则无伪，多闻则可以质疑辨惑。辟与柔佞，如淫声美色，最易入人，非早辨而痛绝之，未有不濡染于此者。世之人往往不知损之为损，而反惮益者之难亲。夫子别白两端，开示深矣。
　　孔子曰：“益者三乐［五教切，下不音者同］，损者三乐。乐节礼乐［音岳］，乐道人之善，乐多贤友，益矣。乐骄乐［音洛］，乐佚游，乐宴乐［音洛］，损矣。”（道，称道也。骄，纵也。佚游，嬉游也。宴，宴安也。）
　　乐者，心之所好，向慕而不忘也。所好者，善自然为益。所好者不善，自然为损。则是非向背发乎一念之微，可不谨哉。节者，裁制而归于中也。
　　孔子曰：“侍于君子有三愆：言未及之而言谓之躁，言及之而不言谓之隐，未见颜色而言谓之瞽。”（愆，过也。瞽，无目也。）
　　言未及者，犹云未说到此。言及之者，犹云正说到此。人之颜色可以占其意向，不知其意向，如何而遽言之，安知不至于失言乎。是非要探伺颜色，为容悦也。侍君子而言，其不可苟如此。
　　孔子曰：“君子有三戒：少之时，血气未定，戒之在色；及其壮也，血气方刚，戒之在斗；及其老也，血气既衰，戒之在得。”（得，贪得也。）
　　人之私欲，随其血气各有所偏。自少壮至老，毎就其偏而戒之，则始终不动于血气矣。此克己之大旨也。虽然概论人生有此三节尔，若真能用力于仁，毋意毋我，后面许多节病亦自然不作。
　　孔子曰：“君子有三畏：畏天命，畏大人，畏圣人之言。小人不知天命而不畏也，狎大人，侮圣人之言。”
　　知天命则畏之矣。古之君子，所以战战兢兢，临深履薄，戒谨恐惧，不敢少懈者，果为何事也哉？惟其不知，是以不畏大人全天命者也。圣言，明天命者也。君子无往而不敬，小人无往而不慢。
　　孔子曰：“生而知之者，上也；学而知之者，次也；困而学之，又其次也；困而不学，民斯为下矣。”
　　此章是圣人道与人最深切处。生知者，不假修习，自然清明，所谓性之，所谓上知。下是，必须学而后得，所以致其知也。又下是，却又未能便学，直待间关险阻，怵迫无聊，乃向此一路，方肯用力。此三者资质虽各不同，及其知之则一而已。若夫困后又复不学，颠倒冥迷，醉生梦死，终身由之而不知耳，可怜矣哉。呜呼！生而知之者不得见矣，真能有志于学者且不易遇也，悲哉。
　　孔子曰：“君子有九思：视思明，听思聪，色思温，貌思恭，言思忠，事思敬，疑思问，忿思难［去声］，见得思义。”
　　此一章正是行着习察精密处。人之行已，那一事不就不思上坏了。其目虽九，其本则一。何谓一？曰由乎心。不明乎心而欲逐项正救，难矣。思明则非礼勿视，思聪则非礼勿听，思忠则非礼勿言，此外大抵非礼勿动之事也。
　　孔子曰：“见善如不及，见不善如探［吐南切］汤。吾见其人矣，吾闻其语矣。隐居以求其志，行义以达其道。吾闻其语矣，未见其人也。”齐景公有马千驷，死之日，民无得而称焉。伯夷叔齐饿于首阳之下，民到于今称之。其斯之谓与［平声］？（驷，四马也。首阳，山名。）
　　如不及，惟恐不得到也。如探汤，畏之不敢近也。此事固有能行者矣。若夫隐居以求其志，行义以达其道，则非遁世无闷，确乎不拔者不能。今之世徒能言耳，吾未见其人也。必若伯夷叔齐而后可以当此，故曰其斯之谓欤。饿于首阳之下，便是他求其志，达其道处。徒有千驷何德之可称哉。
　　陈亢［音刚］问于伯鱼曰：“子亦有异闻乎？”对曰：“未也。尝独立，鲤趋而过庭。曰：‘学诗乎？’对曰：‘未也。’‘不学诗，无以言。’鲤退而学诗。他日又独立，鲤趋而过庭。曰：‘学礼乎？’对曰：‘未也。’‘不学礼，无以立。’鲤退而学礼。闻斯二者。”陈亢退而喜曰：“问一得三，闻诗，闻礼，又闻君子之远其子也。”（远其子者，谓不有其私也。）
　　诗书执礼，皆雅言也。伯鱼于夫子独立之时而所闻者，不外乎此。盖可见矣。陈亢始以异闻为问，终也以远其子为喜。私意浅见，安知圣人大公无我之心哉。诗优柔而和平，人情物理靡不曲尽，故能言礼。防人情之流，秩然有度，故能立。
　　邦君之妻，君称之曰夫人，夫人自称曰小童。邦人称之曰君夫人，称诸异邦曰寡小君。异邦人称之亦曰君夫人。（寡，鲜少，自卑之辞。）
　　邦君之妻，称呼不一，如此名之，所以正分之，所以严也。记此一端其它可例。
　　
　　卷九　论语
　　
　　阳货第十七
　　
　　阳货欲见孔子，孔子不见，归［如字，一作馈］孔子豚。孔子时其亡也，而往拜之，遇诸涂。谓孔子曰：“来！予与尔言。”曰：“怀其宝而迷其邦，可谓仁乎？”曰：“不可。”“好［去声］从事而亟［去吏反］失时，可谓知乎？”曰：“不可。”“日月逝矣，岁不我与。”孔子曰：“诺。吾将仕矣。”（阳货，季氏家臣，名虎。尝囚季桓子而专国政。礼，大夫有赐于士，不得受于其家，则往拜其门。货瞰孔子之亡而归豚，欲致孔子之来也。时其亡，瞰其亡之时也。怀宝，谓怀藏道德。迷其邦，谓不救邦国而迷乱之也。亟，数也。两曰不可，孔子答。日月逝，又货语也。）
　　礼际苟善，夫子未尝绝人。阳货意欲见之，不召而冀其自来，又瞰亡而以物致之，不诚甚矣。设仁知两端，且欲讽切而挽之，夫子亦岂果于忘世，甘于失几者。可以仕则仕，特不可以身苟殉人耳。吾将仕矣之语，婉而不激，直而不倨，圣人所以见恶人之道，辞气含蓄如此哉。先师谓此不书阳货瞰亡，而独书孔子时其亡大阙典。
　　子曰：“性相近也，习相远也。”
　　性无所不善，其初岂相远哉。由所习之殊，遂若天渊之隔耳。性非人力所可为也，性习字，学者所宜明辨而究心焉。
　　子曰：“唯上知［去声］与下愚不移。”
　　习而相远，夫人皆然也。惟上知与下愚，则断然不移。上之不移于下，下之不移于上，气质昏明，自然而然，不因习而远也。或曰惟圣罔念，作狂不同。聪明过人，才识过人，惟其不得中道而处，又不得圣贤为之依归，所以狂也。斯人于此能回一念，则矢去川决，功用岂易量哉。下愚之人，其气昏塞，其迷颠倒，顽然罔念，谓之不移，如此而已。虽然性则无不善也，惟其罔念，是谓下愚。苟克念焉，亦安有不可移者。两章言性极明备。
　　子之武城，闻弦歌之声。夫子莞［华板切］尔而笑，曰：“割鸡焉［于虔切］用牛刀？”子游对曰：“昔者偃也闻诸夫子曰：‘君子学道则爱人，小人学道则易使也。’子曰：‘二三子！偃之言是也。前言戏之耳。”（弦，琴瑟也。莞，小笑貌，喜之也。君子小人以位言。）
　　君子学道，则知仁民爱物之方。小人学道则知尊君亲上之义。治古之世，所以教化盛行，人人有士君子之行者，以此耳。安得以邑小而不用哉。子游宰邑，明弦歌之即道，夫子所以喜而戏以发之。
　　公山弗扰以费畔，召，子欲往。子路不说［音悦］曰：“末之也已，何必公山氏之之也。”子曰：“夫［音扶］召我者而岂徒哉？如有用我者，吾其为东周乎？”（弗扰，季氏宰。与阳货共执桓子，据邑以叛。末，无也。末之言无所往也。岂徒哉，言不徒然。吾，我。东周，东都也。）
　　弗扰执权臣以叛而能召夫子，殆必有说，岂徒然哉。周之东迁，王纲扫地，圣人拳拳斯世，不啻焚溺，惟恐不用耳。如有用我者，吾岂为东周之事乎。断不其然。
　　子张问仁于孔子。孔子曰：“能行五者于天下，为仁矣。”请问之。曰：“恭、宽、信、敏、惠。恭则不侮，宽则得众，信则人任焉，敏则有功，惠则足以使人。”（任，倚仗也。）
　　本心上有纤毫私意，如何行得此五事。能行五者于天下，即为仁矣。恭则诚，宽则裕，信则实，敏则不懈，惠则溥。
　　佛［音弼］肸［许密切］召，子欲往。子路曰：“昔者由也闻诸夫子曰：‘亲于其身为不善者，君子不入也。’佛肸以中牟畔，子之往也，如之何！”子曰：“然。有是言也。不曰坚乎，磨而不磷［力刃切］；不曰白乎，涅［乃结切］而不缁。吾岂匏瓜也哉？焉能系而不食？”（佛肸，晋大夫赵氏之中牟宰也。亲，犹自也。磷，薄也。涅，染皁物也。匏，瓠也。系者，系于一处也。不食，不饮食也。）
　　子路恐其磨涅耳，岂知圣人有所谓不磷不缁者哉。惟其如是，是以能转移乎物，而不为物所转移也。危邦可入，乱邦可居，出入无疾，纵横无碍，而不能纤毫为己害也。子路学未进此，见南子则不悦。弗扰召又不悦。佛肸召又以为不可。夫子于是不得已，始发坚白之义焉。且至坚莫如金，而其坚则可磨，此所谓不磷者何物乎。至白，莫如雪。而其白则可涅，此所谓不缁者何物乎。惟曾子有一唯之悟，故亦曰江汉以濯之秋阳，以暴之皓皓乎。其不可尚知其不可尚，则知所以为坚白矣。呜呼！是圣人之事也。
　　子曰：“由也，女［音汝下同］闻六言六蔽矣乎？”对曰：“未也。”“居！吾语女。好［去声下同］仁不好学，其蔽也愚；好知［去声］不好学，其蔽也荡；好信不好学，其蔽也贼；好直不好学，其蔽也绞；好勇不好学，其蔽也乱；好刚不好学，其蔽也狂。”
　　学所以致知，徒好而不学，心有所蔽，有所蔽则所好虽善而为害反大矣。不知其方，故愚。役志于外，故荡。谅，故贼。讦，故绞。不明义，故乱。负气不屈，故狂。后二条正规子路。
　　子曰：“小子！何莫学夫［音扶］诗？诗，可以兴，可以观，可以群，可以怨。迩之事父，远之事君。多识于鸟兽草木之名。”
　　令人感动，故可以兴。备著得失，故可以观。不流于邪，故可以群。不溺于私，故可以怨。以至人伦物理，靡所不该，而诗之德备于此矣。
　　子谓伯鱼曰：“女［音汝］为周南召南矣乎？人而不为周南召南，其犹正墙面而立也与［平声］？”（周南召南，诗首篇名。为者，习行其事也。）
