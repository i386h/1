<!-- { "loadSidebar": true } -->
　　子张问曰：“令尹子文三仕为令尹，无喜色；三已之，无愠色。旧令尹之政，必以告新令尹。何如？”子曰：“忠矣。”曰：“仁矣乎？”曰：“未知［去声绝句下同］，焉［于虔切下同］得仁？”“崔子弑齐君，陈文子有马十乘［去声］，弃而违之。至于他邦，则曰：‘犹吾大夫崔子也。’违之。之一邦，则又曰：‘犹吾大夫崔子也。’违之。何如？”子曰：“清矣。”曰：“仁矣乎？”曰：“未知，焉得仁？”（令尹，官名，楚上卿执政者也。子文，姓斗，名谷于莵。知，觉也。觉其本心而至于常，觉常明者仁。崔子，齐大夫，名杼。齐君，庄公，名光。陈文子，名须无，亦齐大夫也。违，去也。之一邦，往也。）
　　令尹子文之忠，陈文子之清。据其事两言而尽矣，复疑其为仁而问之，此是子张之病，犹未有觉，安得谓之仁乎？故曰：“未知，焉得仁？”句法与焉得俭、焉得刚正相似，直辞以破其疑，与答孟武伯不知其仁不同矣。
　　季文子三［去声］思而后行。子闻之曰：“再斯可矣。”（季文子，名行父，鲁大夫。斯，语辞。）
　　事未有不思而得者，然须有学明得义后方可。不然就私意上起。思辗转，只是私意。虽百思何益？宣公篡立，文子不能讨，反为之使齐而纳赂，殆类全不思者。所谓三思，果安在乎？“再可”之言，极宜细玩。
　　子曰：“宁武子邦有道则知［去声下同］，邦无道则愚。其知可及也，其愚不可及也。”（宁武子，名俞，卫大夫。按春秋传，在文公、成公之时。）
　　无道则愚，便是他知处。
　　子在陈曰：“归与［平声］！归与！吾党之小子狂简，斐［音匪］然成章，不知所以裁之。”（归，欲归鲁也。狂者，进取。斐，文貌。裁者，翦裁之也。）
　　圣门炉冶，全在一裁字。斐然成章，非所多也。知所以裁，即敛华就实，无非根柢工夫。
　　子曰：“伯夷、叔齐不念旧恶，怨是用希。”（伯夷，姓墨，名允，字公信。叔齐，名知，字公达。夷、齐，谥孤竹君之二子也。父欲立叔齐，及父卒，叔齐让伯夷。夷曰：父命也。遂逃去。叔齐亦不立而逃之。国人立其中子。怨是用希，非念怨，言自少怨也。）
　　怨生于念，念旧恶而不忘，即不免有所怨矣。观兄弟逊国之事，则其人心地可知。故夫子又称之。曰求仁而得仁，又何怨？或问扣马谏后竟不食周粟，饿死首阳山下，则何如？曰义所不可，虽死不与易。此所以为夷齐也。若不顾大义，苟且浮沉，忍耻事，仇匿怨，为友而不知耻者，天下滔滔皆是也。如此而谓之不念，岂足以识圣贤心哉。
　　子曰：“孰谓微生高直？或乞酰［呼西切］焉，乞诸其邻而与之。”（微生姓，名高，鲁人。酰，醋也。）
　　本心本直，微起意即失之流俗。类以回曲苟殉为周密，乞邻甚小，碍直甚大。
　　子曰：“巧言、令色、足［将树切］恭，左丘明耻之，丘亦耻之。匿怨而友其人，左丘明耻之，丘亦耻之。”（足恭，便僻貌。）
　　友者，合志同方之谓。中藏怨心，外为苟合，而谓之可乎？此小人之情状，而流俗未必耻也。左丘明真所谓恶不仁者。
　　颜渊、季路侍。子曰“盍［音合］各言尔志？”子路曰：“愿车马、衣［去声］轻裘，与朋友共，敝之而无憾。”颜渊曰：“愿无伐善，无施劳。”子路曰：“愿闻子之志。”子曰：“老者安之，朋友信之，少者怀之。”（衣，服之也。裘，皮服。敝，坏也。憾，恨也。伐，夸也。施者，委之于人也。安之，安我也。信怀义同。）
　　子路能不吝耳，颜子则有志于忠恕者也。夫子天涵地毓，无一物不在吾仁中。
　　子曰：“已矣乎！吾未见能见其过而内自讼者也。”（讼者，辨直之名也。）
　　是非之心，人皆有之。鲜有过而不知者，不能讼故不改耳。发于本心，自悔自罪，痛自咎责，如抱冤屈以求伸者焉，方可谓之内自讼。念念不舍，过无由生，讼不由中，改必不力。夫子以为未见而发已矣之叹，警动学者改过之机，至深至切。
　　子曰：“十室之邑，必有忠信如丘者焉，不如丘之好［去声］学也。”（十室，小邑也。）
　　学以忠信为主，而十室之邑必有之，以见天下之美质可学，而至于圣者固多也。惟不知好，是以不若圣人耳。学者，岂可自弃？
　　
　　雍也第六
　　子曰：“雍也可使南面。”仲弓问子桑伯子，子曰：“可也简。”仲弓曰：“居敬而行简，以临其民，不亦可乎？居简而行简，无乃大［音泰］简乎？”子曰：“雍之言然。”（南面，君位，言可为诸侯也。子桑伯子，鲁人。先儒疑即庄周所称子桑户也。可者，仅可之辞。简，言不烦。）
　　居敬行简，即是仲弓可使南面处。居，如旷安宅而弗居之居。所居者敬，则所行无非敬，自然不烦也。居简则过矣。
　　哀公问：“弟子孰为好［去声］学？”孔子对曰：“有颜回者好学，不迁怒，不贰过。不幸短命死矣！今也则亡，未闻好学者也。”（迁，延及也。贰，迟疑不决也。）
　　不迁怒，不贰过，真用力于仁者。圣门之好学如此哉。旁遇他事微有未平，即所谓迁萌于隐微，斩截不果即所谓贰。此二语工夫极精密，又曰不迁者此心，虚明澄然，不为怒所迁动也。
　　子华使［去声］于齐，冉子为［去声］其母请粟。子曰：“与之釜。”请益。曰：“与之庾［音父愈甫切］。”冉子与之粟五秉［音丙］。子曰：“赤之适齐也，乘肥马，衣［去声］轻裘。吾闻之也，君子周急不继富。原思为之宰，与之粟九百，辞。子曰：“毋！以与尔邻里乡党乎！”（子华，公西赤，孔子弟子。冉子，冉有也。釜，六斗四升。庾，十六斗。秉，十六斛。急。穷迫也。周者，补不足。继者，续有余。原思，名宪，孔子弟子，孔子为鲁司宼时，以思为宰。粟，宰之禄也。九百，九百斛。辞，辞而不受也。毋，禁止之辞。五家为邻，五邻为里，万二千五百家为乡，五百家为党。）
　　当受而辞，不当得而请，皆意也，非中也。圣人所以建皇极。
　　子谓仲弓：“曰犁［利之切］牛之子骍［息营切］且角，虽欲勿用，山川其舍［上声］诸？”（犁，杂文。骍，赤色。周人尚赤色。牲用骍。角者，角周正，中牺牲也。山川，山川之神也。家语谓仲弓生于不肖之父。）
　　鲧殛死，禹嗣兴，安得以其父而舍之？种类虽或非才，为人子者不当甘自弃也。
　　子曰：“回也，其心三月不违仁，其余则日月至焉而已矣。”（三月，一时也。不违仁者，无纤毫意念蔽其本心也。其余者，颜子以次也。至者，至于不违也。）
　　本心虚明纯然，无间者三月。三月之外，犹未免微违。此颜子所以几于圣也。若圣人则纯德孔明，无违不违之可言矣。日至，是至于不违者终日。月至，是至于不违者终月。皆觉后事。但工夫有如许次第浅深，所以诸子皆不及颜欤。
　　季康子问：“仲由可使从政也与［平声下同］？”子曰：“由也果，于从政乎何有？”曰：“赐也可使从政也与？”曰：“赐也达，于从政乎何有？”曰：“求也可使从政也与？曰：“求也艺，于从政乎何有？”（从政，谓为大夫。果，决断。达，通晓。艺，有才能。乎何有，优为之也。）
　　冉有、季路在政事之科，而曰果，曰艺，夫子又亟称之。及相季氏，乃有大不然者。信道不笃而能不变于习俗者，寡矣。吁！可畏哉！
　　季氏使闵子骞为费［音秘］宰。闵子骞曰：“善为［去声］我辞焉，如有复［扶又切］我者，则吾必在汶［音问］上矣。”
　　不义而富且贵，于我如浮云。闵子有定见矣。若由与求也，终何为哉？
　　伯牛有疾，子问之，自牖［由久切］执其手，曰：“亡之，命矣夫［音扶］！斯人也而有斯疾也！斯人也而有斯疾也！”（伯牛，姓冉，名耕，孔子弟子。疾，淮南子以为癞。牖，南牖也。）
　　孟子曰：“莫之致而至者，命也。”冉伯牛之贤而有斯疾乎此，可以言命矣。夫子所以重叹惜之。
　　子曰：“贤哉，回也！一箪食［音嗣］，一瓢饮，在陋巷。人不堪其忧，回也不改其乐［音洛］。贤哉，回也！”（箪，竹器。食，饭也。瓢，瓠也。）
　　苟乐矣，虽死生之变不与易，箪瓢陋巷而为之遽改乎。要识所乐者何事，其不改者何以一日克己，之后三月不违之时，三叹而三咏也。
　　冉求曰：“非不说［音悦］子之道，力不足也。”子曰：“力不足者，中道而废。今女［音汝］画。”（画，画断也。）
　　知所以说则知所以用力，知所以用力则自强不息，日进无疆矣。安有力不足者？画者，斩然自弃之名也。
　　子谓子夏曰：“女［音汝］为君子儒，无为小人儒。”（儒，学者之称。）
　　囿于物我，而未能行天下之大公者，皆小人。儒也，为儒而未免于小人，其祸可胜言哉。
　　子游为武城宰。子曰：“女［音汝］得人焉耳乎？”曰：“有澹［徒甘切］台灭明者，行不由径。非公事，未尝至于偃之室也。”（武城，鲁下邑。澹台姓，灭明名，字子羽。径，小路取捷者。公事，如饮射读法之类。）
　　夫子得人之问，为宰之法也。子游灭明之对，观人之法也。
　　子曰：“孟之反不伐，奔而殿［去声］。将入门，策其马，曰：‘非敢后也，马不进也。’”（孟之反，名侧，鲁大夫。伐，夸也。奔，败走也。军后曰殿，战败以殿为功也。策，鞭也。事在哀公十一年。）
　　有功不伐，固厚之至。必若饰辞以自掩，不几于伪乎？战败而还，为国羞辱，区区敢后，遂谓已功。有识者所不为也。故夫子美之。
　　子曰：“不有祝鮀［徒河切］之佞而有宋朝之美，难乎免于今之世矣！”（祝，宗庙之官。鮀，字子鱼，卫大夫，有口才。朝，宋公子，有美色。）
　　巧言令色，皆能悦人。谄谀之徒，尤当世所喜。故虽有宋朝之美而无祝鮀之佞，亦难乎其免也。
　　子曰：“谁能出不由户？何莫由斯道也？”（何莫，犹云孰不也。）
　　人之由斯道，如出之必由户也。行不着，习不察，故终身由之而不知耳。然则所以不可须臾离者，果安在哉？
　　子曰：“质胜文则野，文胜质则史。文质彬彬，然后君子。”（野，言朴野。史，掌文书者。彬彬，文质相称之貌。）
　　质犹干，文犹华也。从根至杪，无非造化自然，如何欠得，但有先后次第耳，故曰：“则以学文”。
　　子曰：“人之生也直，罔之生也幸而免。”（罔，不直也。）
　　本心本直本无邪。枉此人之所以生者，失其为直，生如无生。盗跖之徒，蠢蠢然苟活于天地间，真幸免耳。
