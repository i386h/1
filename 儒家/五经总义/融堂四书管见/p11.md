<!-- { "loadSidebar": true } -->
　　子路、曾皙［星历切］、冉有、公西华侍坐［才卧切］。子曰：“以吾一日长［去声］乎尔，毋吾以也。居则曰：‘不吾知也！’如或知尔，则何以哉？”子路率尔而对曰：“千乘［去声］之国，摄乎大国之间，加之以师旅，因之以饥［音机］馑［音仅］；由也为之，比［必二切下同］及三年，可使有勇，且知方也。”夫子哂［诗忍切］之。“求！尔何如？”对曰：“方六七十，如五六十，求也为之，比及三年，可使足民。如其礼乐，以俟君子。”“赤！尔何如？”对曰：“非曰能之，愿学焉。宗庙之事，如会同，端章甫，愿为小相［去声］焉。”“点！尔何如？”鼓瑟希，铿［苦耕切］尔，舍［上声］瑟而作。对曰：“异乎三子者之撰［士免切］。”子曰：“何伤乎？亦各言其志也。”曰：“莫［去声］春者，春服既成。冠［去声］者五六人，童子六七人，浴乎沂［鱼依切］，风乎舞雩［音于］，咏而归。”夫子喟然叹曰：“吾与点也！”三子者出，曾皙后。曾皙曰：“夫［音扶］三子者之言何如？”子曰：“亦各言其志也已矣。”曰：“夫子何哂由也？”曰：“为国以礼，其言不让，是故哂之。”“唯求则非邦也与［平声］？”“安见方六七十如五六十而非邦也者？”“唯赤则非邦也与？”“宗庙会同。非诸侯而何？赤也为之小，孰能为之大？”（皙，曾参父，名点。毋吾以，言勿以我年长而难言。不曰德而曰长，谦辞也。何以，何用也。率尔，轻遽之貌。摄，管束也。二千五百人为师，五百人为旅。因，仍也。谷不熟曰饥。菜不熟曰馑。知方，知所向方也。哂，微笑也。方六七十里，小国也。如，犹或也。五六十里，又小。足，富足也。俟君子，谦不敢自任也。宗庙之事，祭祀也。诸侯时见曰会。殷见曰同。端，玄端服。章甫，礼冠。相，赞君之礼者。曰愿学，曰小，皆谦辞。皙方鼓瑟，故末问及之。希者，将对而音希也。铿者，忽舍瑟起而其声铿然也。撰，具也。春服，单袷之衣。浴，盥濯也。沂，水名，在鲁城南，地志以为有温泉。风，乘凉也。舞雩，祭天祷雨之处。咏，歌也。唯求唯赤而下，又皙问而夫子答之也。
　　能以礼让为国乎，何有子路率尔而对，非为国之道也。是以哂之。求赤，辞虽谦退，要皆志在有国耳。点也不然，观其鼓瑟希铿尔舍瑟而作，翛然远韵，迥出流俗之表，青阳迟迟少长，春衣浴沂，风雩咏歌而归，非实见天地万物，在吾变化鼓舞中，安得有此气象。夫子之曲肱颜子之陋巷者也。夫如此而后可以优。为三子之事，区区三子者之志趣，总不脱季氏之网而已。喟然与点，安得不为之喜也哉。
　　
　　颜渊第十二
　　
　　颜渊问仁。子曰：“克己复礼为仁。一日克己复礼，天下归仁焉。为仁由己，而由人乎哉？”颜渊曰：“请问其目。”子曰：“非礼勿视，非礼勿听，非礼勿言，非礼勿动。”颜渊曰：“回虽不敏，请事斯语矣。”（克，犹除也。已，我也。复，反也。礼，即天则之不可逾者。由己，自己之己。目，条目也。勿者，禁止辞。事斯者，从事于此也。）
　　仁即人之本心，心本虚明，无方无体，范围天地，其大无外，只为有我。始昏始亏，放逸乎天则之外，而本心蚀矣。大凡意念虽各不同，未有不从我上起，有我则百邪交丛，无我则百念皆空，是故贵于克也。己克则心本无恙，天则不逾。所谓复礼也，非复礼之外又有仁也，复礼即所以为仁也。故曰克己复礼为仁。诚能一日克己复礼，霾雾披扫，清明洞然，而天下皆归吾仁矣。非今日而始归也，天下本在吾仁中。昔蔽而今悟也。虽然用工切实，则诚在我，岂他人所能致其力哉。下文视听言动之目，即为人由己之事也。且如视时，是虽欲视，动于一念，隐然未露，知其非礼，随即灭然，是之谓克。以至曰听，曰言，曰动，未有不息念虑之微，而致其力者。非制之于口耳，制之于事为，而后谓之勿也。愚尝作四箴，附于后。炯炯而昧，有不见焉。冥冥而居，交眩我前。于戏戒哉，弗此之求，而瞳子之尤哉。［视箴］万籁寂然，听本无声。无声之听，不震而惊，寂然尔矣，耳乎晚矣。［听箴］噤尔口，卷尔舌，不知嘿嘿之滕说。［言箴］騄駬交蹄，寰海长驱，尔处尔室，人谁尔知。［动箴］
　　仲弓问仁。子曰：“出门如见大宾，使民如承大祭。已所不欲，勿施于人。在邦无怨，在家无怨。”仲弓曰：“雍虽不敏，请事斯语矣。”
　　出门使民，易于放失，如见大宾，承大祭，则颠沛造次，必于是矣。不欲勿施，无间于人已也。邦家无怨，无间于穷达也。非克己者，不能。
　　司马牛问仁。子曰：“仁者其言也讱［音刃］。”曰：“其言也讱，斯谓之仁已乎？”子曰：“为之难，言之得无讱乎？”（司马牛，名犁，向魋之弟，孔子弟子。讱，忍也，难也。）
　　难，即先难后获之难。方孳孳焉，但见其不易，敢轻有言乎。为仁则必讱，非讱之为仁也。虽然告司马牛者如此耳。一日克己，天下归仁。初亦何难之有。
　　司马牛问君子。子曰：“君子不忧不惧。”曰：“不忧不惧，斯谓之君子已乎？”子曰：“内省不疚，夫［音扶］何忧何惧？”
　　易曰：履帝位而不疚，光明也。不疚者，此心澄然，无纤毫疵病之谓。素其位而行，无入而不自得，何所忧惧乎？司马牛处同气之变，故告之以此。君子自然不忧不惧，非不忧惧之为君子也。内省二字，是用力处。
　　司马牛忧曰：“人皆有兄弟，我独亡。”子夏曰：“商闻之矣：死生有命，富贵在天。君子敬而无失，与人恭而有礼。四海之内，皆兄弟也。君子何患乎无兄弟也？”
　　曰命曰天，一定而不可易。死生富贵皆然也，况兄弟之有无乎。君子所可致力者，尽其在我而已。敬以直内而无失，恭以与人而有礼，则四海之内均气同体，何往而非兄弟也。此语虽弘，未能无过，明立爱之义而后得之。
　　子张问明。子曰：“浸润之谮［庄阴切］，肤受之愬［苏路切］，不行焉。可谓明也已矣。浸润之谮，肤受之愬，不行焉。可谓远也已矣。”（浸润者，如水之渐渍。谮，毁人也。肤受者，近傍肌体而渐入之不遽，为深切之言也。愬，诉其阴私也。）
　　急遽者，人易疑。深切者，人必察。惟夫渐渍而入近傍而言，是以衷奸而不虞，柔行而不露，稍无定见，鲜不惑矣。夫子谓未足以尽之，而又叹之曰远。苟人言之来，的然见得分晓后，虽四方万里如在几上。不然则于近而蔽，安能远也。故中庸亦曰：舜好问而好察迩。言明字下。申一远字，极有味。虽然大公无我，而后可以语此。
　　子贡问政。子曰：“足食。足兵。民信之矣。”子贡曰：“必不得已而去［上声下同］，于斯三者何先？”曰：“去兵。”子贡曰：“必不得已而去，于斯二者何先？”曰：“去食。自古皆有死，民无信不立。”
　　人之所信，如木有根。其根一拨，随即僵仆。是故父子无信，则无以亲。君臣无信，则无以义。夫妇无信，则无以别。长幼无信，则无以序。纲沦法斁，人道泯灭矣。何自而能立哉。夫子始论为政，谓斯民不得其养，不安其生，则非空言所可孚耳，非谓信在兵食之后也。兵食，即所以信也。子贡直就三者反复问难，究见根底。此圣门之所以善学欤。论食则兵为轻，论信则死为轻。
　　棘子成曰：“君子质而已矣，何以文为？”子贡曰：“惜乎！夫子之说，君子也。驷不及舌。文犹质也，质犹文也。虎豹之鞟［其郭切］犹犬羊之鞟。”（棘子成，卫大夫也。夫子，指棘子成。子成谓君子质而已矣，子贡叹惜其说，谓君子之不然也。驷，四马也。不及舌，谓其言已出于舌，四马追不及也。鞟，皮去毛者。）
　　子曰绘事后素，又曰文质彬彬，二者虽有先后本，末然不可以相无也。若使文亦如质，质亦如文，浑然无所区别，则虎豹之皮，既去其毛矣，何异于犬羊之皮乎？言文不可无，以针子成之失。
　　哀公问于有若曰：“年饥，用不足，如之何？”有若对曰：“盍彻乎？”曰：“二，吾犹不足，如之何其彻也？”对曰：“百姓足，君孰与不足？百姓不足，君孰与足？”（用，国之用度也。彻，通也。周制：一夫受田百亩，而与同沟共井之人通力合作，计亩均收。大率民得其九，公取其一，故谓之彻。二者，十取其二也。）
　　君子厚下安宅，非曰厉民以自养也。鲁初税亩，而此意无复存矣。时君但知责不足于民，而不知求足于己，又乌知足民乃所以足国哉？盍彻之言，虽落落于一时，实万世经邦之大法也。
　　子张问崇德、辨惑。子曰：“主忠信，徙义，崇德也。爱之欲其生，恶［去声］之欲其死。既欲其生，又欲其死，是惑也。‘诚不以富，亦祗以异。’”（末二句小雅我行其野之言，谓纵使不以富故，亦适为异耳。证爱欲其生，恶欲其死者之为异也。）
　　主忠信凡三，出示人立德之本，至深切矣。徙义，即改过。义不能徙，德安能崇？洪范曰：无有作好遵王之道，无有作恶遵王之路，爱恶皆私意也。死生有命，岂他人私意所能为哉。此惑之大者，才主忠信，自无此事。
　　齐景公问政于孔子。孔子对曰：“君君，臣臣，父父，子子。”公曰：“善哉！信如君不君，臣不臣，父不父，子不子，虽有粟，吾得而食诸？”（齐景公，名杵臼。鲁昭公末年，孔子适齐。是时，景公失政，而大夫陈氏厚施于国。以家量贷，而以公量收之。景公又多内嬖，而不立太子。）
　　景公君臣父子，皆失其道，故孔子告之以是。政者，三纲九法之所系也。纲沦法斁，人道绝矣。岂直为吾粟而已哉。景公之言，亦是他所见如此。
　　子曰：“片言可以折［之舌切］狱者，其由也与［平声］？”子路无宿诺。（片言，一言也。折，剖断也。宿，隔一宿也。）
　　狱者两词，情伪亦难决矣。一言折之，非刚明者不能。无宿诺，果于践言也。
　　子曰：“听讼，吾犹人也，必也使无讼乎！”
　　听讼者，能决是非于一时耳。使民无讼，则非道洽政治不能。是故圣人，不贵听讼贵无讼。
　　子张问政。子曰：“居之无倦，行之以忠。”
　　无倦则不息，以忠则不欺，为政之本也。一言以蔽之，曰诚而已矣。夫子之告子张，大抵如此。居是心之所安处。
　　子曰：“博学于文，约之以礼，亦可以弗畔矣夫！”
　　重出。
　　子曰：“君子成人之美，不成人之恶。小人反是。”
