<!-- { "loadSidebar": true } -->
　　子曰：“诗三百，一言以蔽之，曰思无邪。”（诗三百十一篇，言三百者，举大数也。蔽，断也。思无邪，《鲁颂》駉篇之语）
　　“思无邪”一语，所以示万世读诗之大法，不然则郑卫国风适滋荡者之邪心乎
　　子曰：“道［去声，下同］之以政，齐之以刑，民免而无耻。道之以德，齐之以礼，有耻且格。”（道，导也。齐，一之也。免者，苟免于刑也。格，正也。）
　　德礼者，人心所同。有非律之于其外也，故有耻且格。为民父母行政而使之苟免无耻，亦可怜矣。虽然犹有政也，犹苟免也，后世徒刑而不及政，斯民遂至于不免且不暇免，悲矣！
　　子曰：“吾十有五而志于学，三十而立，四十而不惑，五十而知天命，六十而耳顺，七十而从［如字］心所欲，不逾矩。”（古者十五入大学。逾，过也。矩，所以为方者，即天则也。）
　　此章六节，当提起学与天命，作纲领看。志者，所向之一；立者，所守之定；不惑者，所见之明。由是，乃进而知天命焉。所谓志学，学此者也。学而至于知天命，则至矣。六通四辟，彻底洞然，无所不觉，无所不照，过此以往，复何所知哉，但熟而已。曰耳顺，是应酬上无纤毫疑碍，无一事之不熟也。曰从心所欲，不逾矩，是隐微处无纤毫渗漏，无一念之不熟也。释氏，虎穴魔宫皆为佛事，淫坊酒肆尽是道场，渠所谓任意纵横，亦从心所欲矣。谓之不逾矩，可乎？不逾矩，吾圣人所以经世，所以建皇极。
　　孟懿子问孝。子曰：“无违。”樊迟御，子告之曰：“孟孙问孝于我，我对曰‘无违’。”樊迟曰：“何谓也？”子曰：“生，事之以礼。死，葬之以礼，祭之以礼。”（孟懿子，鲁大夫仲孙氏，名何忌。樊迟，名须，孔子弟子。御，御车也。孟孙即懿子也。）
　　所谓“无违”，在于以礼。然则非礼以顺其亲者，不谓之顺，乃所谓违也。以礼者，养生丧死，种种中节，无过不及之谓。玩一“以”字，人子之责甚重。孟僖子，使其子学礼，故告之“以”，是欤？
　　孟武伯问孝。子曰：“父母唯其疾之忧。”（武伯，懿子之子，名彘。）
　　自疾之外，略无一事贻亲之忧，亦可谓孝矣。虽然无妄之疾，乃有所以致之，其为毁伤一也。故曰唯其疾。唯字与其字，不可不深体。
　　子游问孝。子曰“今之孝者，是谓能养［去声下同］。至于犬马，皆能有养；不敬，何以别［彼列切］乎？”（子游，姓言，名偃，孔子弟子。养，谓口体之奉也。）
　　孩提之童，知爱其亲，本未始不孝也，惟不敬，故失之敬，则私意断绝。本心昭融，通于神明，光于四海，无所不通，于是乎在养。而不敬，与兽畜之者无异，谓之孝可乎？虽然指能养者而言耳。
　　子夏问孝。子曰：“色难。有事弟子服其劳，有酒食［音嗣］先生馔，曾是以为孝乎？”（食，饭也。先生，父兄也。馔，供馈之也。曾，则也。）
　　得父母于容色之间，非先意承志者不能。然须识所以难者何在。若嘻嘻媚悦，不以其道，则非所难也。服劳具馔，亦皆人子事，但不可专以是为孝耳。和气浃洽，天性昭明，骨肉之间，无非大顺。四子问孝，答之不同，而其人品亦自可见。游、夏，圣门高弟，违礼节、危父母之事，宜无有也，故直以敬与色难警策之。即此，便是学问用力精微处，且未有不敬而能顺色者也。四者皆当以敬为主。
　　子曰：“吾与回言终日，不违如愚。退而省其私，亦足以发。回也不愚。”（回，姓颜，字子渊，孔子弟子。省，察也。私，谓退处燕安，自适之际。发，醒发也，觉也。）
　　颜子地步已大段莹彻，当其不违如愚之时，心融意会，非他人所能知也。然学问之士，苟自得矣。目色之间，便有不言而喻者。回也，必待发于私而后知其不愚者。夫子之言，殆喜辞也。且以诏门弟子。
　　子曰：“视其所以，观其所由，察其所安。人焉［于虔切］廋［所留切］哉？人焉廋哉？”（廋，匿也。）
　　所以者，趋向之大概，容可勉强也。所由者，日用之实事，渐不可以伪为矣。若夫所安，则出于中心之诚。然虽欲掩之，而自有不可掩者，曰视曰观，犹在事迹，察其所安，得之心术之微也。小人闲居为不善，见君子而后厌。然掩其不善而着其善，直何益哉？学者于此，行着习察而反求其所安者，何事焉，则当有凛然于不睹不闻之际者。
　　子曰：“温故而知新，可以为师矣。”（故者，旧所得也。新者，新所进也。）
　　所贵于师者，求日新之功也。温故而有以知新，可为师矣。不温即画，断难语进。温故习不已，知新进不穷。
　　子曰：“君子不器。”（器者，囿于形体之名。）
　　子贡之达，宜不可以器名矣，而曰女器。然则君子所以不器者，果安在哉。天德昭融，六通四辟。
　　子贡问君子。子曰：“先行其言而后从之。”
　　大率先言者，未必能行。诚力行，虽不言可也。夫子欲其从后言之，所以抑子贡，使之就实耳。
　　子曰：“君子周而不比，小人比而不周。”（周，遍也。比，偏比也。）
　　君子之心公普，小人之见偏私。心本未始不广大也。意我，窒之耳。一日克己，何比何周？
　　子曰：“学而不思则罔，思而不学则殆。”（学，乃践履。思者，所以致其知也。罔，无也。殆，危也。）
　　学而不思，则无致知之功，故罔。思而不学，则无力行之实，故殆。罔者，空虚无实。殆者，臲卼不安。
　　子曰：“攻乎异端，斯害也己。”（攻，即攻击之攻。异端，非正道而别起一端，以诬民者也。）
　　正道昌明，异端自然衰止，不必攻也。求以胜之，反为害耳。须识孟子距杨墨，辟许告，与夫子之意不殊，方明此义。孟子亦只是正人心，或曰攻治也。
　　子曰：“由！诲女［音汝］知之乎？知之为知之，不知为不知，是知也。”（由，姓仲，字子路，孔子弟子。知，即觉也。）
　　苟有真知，无非实学。以不知为知，可乎？记曰：忠信大道。道只是朴实，不虚伪。会此朴实之旨，即知矣。夫子每每提一知字，只埋头说起，不言所知者何事，最妙。
　　子张学干禄。子曰：“多闻阙疑，慎言其余，则寡尤。多见阙殆，慎行其余，则寡悔。言寡尤，行［去声］寡悔，禄在其中矣。”（子张，姓颛孙，名师，孔子弟子。干，求也。禄，仕者之俸也。疑，未信也。殆，未安也。阙者，空阙也。尤者，人咎。悔者，所以自咎也。）
　　言招忧，行招辱，其祸大矣，何以禄为？多闻阙疑而又慎言，其不疑者自然寡尤。多见阙殆而又慎行，其不殆者自然寡悔。寡尤寡悔，不忧不辱，即所以为禄也。故曰：在其中，然任官择人，实未有言行不修而足以得禄者。子张不问学而问干禄，夫子因其病而勉之，婉而不迫矣。
　　哀公问曰：“何为则民服？”孔子对曰：“举直错诸枉，则民服；举枉错诸直，则民不服。”（哀公，鲁君，名蒋。举，提拔也。错诸枉，犹言置之枉者之上也。枉，不直也。）
　　人心是非之公，一举错而服不服，如影响可厚诬哉。大凡直道皆足以服人，枉道皆足以致戾，不独人才也，举其一端之大者耳。
　　季康子问：“使民敬、忠以劝，如之何？”子曰：“临之以庄则敬，孝慈则忠，举善而教，不能则劝。”（季康子，鲁大夫，季孙氏，名肥。临，临民也。庄，端庄也。孝于亲，慈于众。举善，举用善人也。不能，未进于善者。劝者，相勉从善也。）
　　斯民尊君亲上之心，本未始不敬，本未始不忠，本未始不劝。上之人无道以临之，遂使民彝冺乱，不获尽其分。季康子，鲁大夫也，由是而知所以临民，则善矣。抑思敬忠以劝，所以事其君哉。
　　或谓孔子曰：“子奚不为政？”子曰：“书云：‘孝乎惟孝、友于兄弟，施于有政。’是亦为政，奚其为为政？”（定公初年，孔子不仕，故或人疑而问之。书，周书君陈篇。善兄弟曰友。）
　　兄弟同气也，能孝于亲，自然克念同气。故书中论孝，专说友于兄弟，此风俗之枢机。家之所以齐，国之所以治，天下之所以平也。政者，正也。施于有政，特由是而推之耳。然则夫子虽不仕，未始不为政也。何者而谓之政哉？千载斯言，可为太息。
　　子曰：“人而无信，不知其可也。大车无輗［五兮切］，小车无軏［音月］，其何以行之哉？”（大车，牛车。輗，辕端横木，缚以驾牛领者。小车，驷马车也。軏，辕端上曲，钩衡以驾两服马领者。）
　　信则事，事皆实。无信则事事皆虚。
　　子张问：“十世可知也？”子曰“殷因于夏礼，所损益，可知也；周因于殷礼，所损益，可知也；其或继周者，虽百世可知也。”（王者易姓受命为一世。因者，礼之大本。损益者，礼之节文也。）
　　能继则不失其所因，虽百世如一日，况十世乎。惜周之后，无有继之者。大本既失，而三代损益之变，遂以弗嗣。如之，何其可知也？
　　子曰：“非其鬼而祭之，谄也。见义不为，无勇也。”（非其鬼，是非礼典所得祭者。）
　　邀福于非鬼，而先王礼典辄废不讲，后世之通患也。人病无所见，见其为义而不能果决以进，则何贵于见乎？圣人才说知，便说勇，才说致知，便说力行。见义不能勇为，见不义亦必不能勇改。
　　
　　
　　卷二　论语
　　
　　八佾第三
　　
　　孔子谓季氏：“八佾［音逸]舞于庭，是可忍也，孰不可忍也？”（季氏，鲁大夫，季孙氏也。佾，舞列也。天子八，诸侯六，大夫四，士二。每佾八人。）
　　不忍者，人心之大闲，礼义廉耻之守也。舞八佾于大夫之庭而忍矣，则凡力之所可为者，何所不为哉？夫子斯言，所以诛季氏不臣之心。
　　三家者以雍彻［直列切］。子曰：“‘相［去声］维辟公，天子穆穆’，奚取于三家之堂？”（三家，鲁大夫孟孙、叔孙、季孙之家也。雍，周颂篇名。彻，祭毕而收其俎也。相，助也。辟公，诸侯也。穆穆，和敬之容也。二语，雍诗之辞。）
　　歌雍而彻，三家但知僭鲁耳，不知鲁君，本非所宜有也。“相维辟公，天子穆穆”，此何等语，亦且习闻而安焉？夫子断之以奚取，岂独为三家者发哉？
　　子曰：“人而不仁，如礼何？人而不仁，如乐何？”
　　仁，人心也。礼者，履此而已。乐者，乐此而已。非徒玉帛钟鼓之云也。不仁则何以为礼乐？此为前二者发。
　　林放问礼之本。子曰：“大哉问！礼，与其奢也，宁俭；丧，与其易也，宁戚。”（林放，鲁人。易，和易也。）
