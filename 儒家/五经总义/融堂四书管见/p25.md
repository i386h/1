<!-- { "loadSidebar": true } -->
　　《诗》云：“瞻彼淇澳［诗作奥，于六切］，菉［诗作绿］竹猗猗［于宜切叶韵鸟何切］。有斐［诗作匪］君子，如切如磋，如琢如磨。瑟兮僩［遐版切］兮，赫兮喧［诗作咺况晚切］兮，有斐君子，终不可諠兮［诗作谖况远切］。”如切如磋者，道学也。如琢如磨者，自修也。瑟兮僴兮者，恂［相伦切］栗也。赫兮喧兮者，威仪也。有斐君子终不可諠兮者，道盛德至，善民之不能忘也。（诗卫风淇澳篇。淇澳者，淇水之涯也。绿，色也。猗猗，美盛之态。匪者，反辞，此作斐，文貌。治骨角者，切而复磋。治玉石者，琢而复磨。瑟，矜庄貌。僩，威严貌。赫，赫然可覩。喧，宣著也。諠，韵书通作谖，诈也，道言也，下文同。磋者，以物瑳也，故曰道学。磨者，自磨之，故曰自修。恂栗，敬惧也。）
　　此一节又推广上文，言诚于中者不特形于外。盛德至善，感于人心，使之称道而不能忘，皆吾此诚之所致。心之隐微可自欺乎？道学自修，是诚于中者。恂栗威仪，是形于外者。猗猗、有斐，皆指其发见者而言。
　　《诗》云：“于戏［音呜呼］！前王不忘。”君子贤其贤而亲其亲，小人乐［音洛］其乐而利其利，此以没世不忘也。（诗周颂烈文篇。于戏，叹辞。前王，谓文武也。）
　　此一节又推广上文，言诚之感人不特一时不能忘，虽没世之后犹有不可忘者。心之隐微又可自欺乎？其贤其亲，其乐其利，前王之所为也。贤之亲之，乐之利之，后世之所以不忘也。自其形于外而推之民之不能忘，自民之不能忘又推之至于没世不忘，所以极言诚之不可掩如此。呜呼！至哉！是故君子之道，建诸天地而不悖，质诸鬼神而无疑，百世以俟圣人而不惑，其要只在谨独。
　　《康诰》曰：“克明德。”《大［读作泰］甲》曰：“顾諟天之明命。”《帝典》曰：“克明峻［书作俊］德。”皆自明也。（《康诰》，周书。克，能也。《大甲》，商书。諟，说文审也，顾諟，犹是言照管精微不差失也。《帝典》即尧典。峻，大也。）
　　此下三节乃释篇首三句。自知止至能得，无非诚意工夫，故曰明德，曰新民，曰止于至善，皆叙之此章之内，最见大意。愚每读书至此，未尝不三叹三咏，曰：大哉！诚乎！其大学之本乎！殆非错简也。天之明命，即天之予我昭然而不可诬者。顾諟，所以明之也。引用书语之下，断之曰皆自明，极见得工夫由己处。吾之明德，岂他人所能明哉。
　　汤之《盘铭》曰：“苟日新，日日新，又日新。”《康诰》曰：“作新民。”《诗》曰：“周虽旧邦，其命维新。”是故君子无所不用其极。（盘，沐浴之盘。铭者，名其器以自警也。苟，诚也，作者鼓舞兴起之也。诗大雅文王篇。周，自后稷封邰，世有国上而受天之命实自文王始。邦虽旧而命则新也。）
　　此就新字推广三节。《盘铭》之新，新德也。《康诰》之新，新民也。文王《诗》之新，新天命也。君子用心，无所不至，故曰：无所不用其极。只为天地间事，皆吾分内事。有纤毫不至，便是不诚。
　　《诗》云：“邦畿千里，惟民所止。”《诗》云：“缗［诗作绵］蛮黄鸟，止于丘隅。”子曰：“于止，知其所止，可以人而不如鸟乎？”《诗》云：“穆穆文王，于［音乌］缉熙敬止。”为人君，止于仁；为人臣，止于敬；为人子，止于孝；为人父，止于慈；与国人交，止于信。（诗商颂玄鸟篇。邦畿，王者之都。止，居止也。诗小雅绵蛮篇。绵蛮，鸟声。隅，角也。诗文王篇。缉，续也，缉熙犹继明也。敬止，即钦厥止。）
　　此节推明“止”字尤详。《易》曰：艮，止也。止其所也。何谓所？至善之谓也。不得其所而妄止焉，其弊可胜言哉。首章但云知止，于此又发知其所止之义，词旨警策，读之令人悚然。所以开悟后学者深矣。前两《诗》之言，特大率借喻，缉熙敬止，方是事实上工夫。此理在人，本无欠阙。所以冥冥妄行，失其所固有者，只为不知所止。诚止矣，在君曰仁，在臣曰敬，在子曰孝，在父曰慈，在国人交曰信，在在处处，无非至善。
　　子曰：“听讼，吾犹人也。必也使无讼乎！”无情者不得尽其辞，大畏民志，此谓知本。（犹人，不异于人也。无情之辞，虚辞也。大畏者，有以戒谨恐惧之也。）
　　此章论诚意备矣。于此又言不特自诚而已，且能使人亦无不诚也。情伪相感，所以成讼。非戒谨恐惧，不敢自欺，能无讼乎？无情者不得尽其辞，大畏民志，则无不诚矣。非吾意之诚，何以致之？故又申之曰：此谓知本。是本也，即首章之所谓本。惟知本，是以诚。此语虽在无讼之后，实总结诚意一章之旨。
　　右第二章，论诚意。先儒谓此章多错简。愚据旧文玩味，经旨自然通贯，本无差舛，谨发此义，愿与同志者明之。
　　
　　第三章
　　所谓“修身在正其心”者，身有所忿［弗粉切］懥［敇值切］，则不得其正；有所恐惧，则不得其正；有所好［去声］乐［五教切］，则不得其正；有所忧患，则不得其正。心不在焉，视而不见，听而不闻，食而不知其味，此谓修身在正其心。（忿懥，怒也）
　　喜怒哀乐，人皆有之。发而中节，未尝不正。惟夫动于血气，诱于物欲，挠夺于外，怵迫其中，能不为之累者寡矣。是故身本正也，有所忿懥，有所恐惧，有所好乐，有所忧患，则不得其正。其本于吾心者，岂不甚可畏哉。“有所”字宜细看，正是偏倚处。虽然非他有术以正之也，使不为心害耳。为害者去，则本心本自无恙。古人战战兢兢，如临深渊，如履薄冰，颠沛造次，不敢须臾微懈者，用力于此而已。心有所夺，随夺而驰，则虽视而不见，听而不闻，食而不知其味矣，欲身之修可得乎？此心之所以不可不正也。故又断之曰：此谓修身在正其心。
　　右第三章，论修身在正其心。自诚意而后，凡五章，虽先后次第如此，其实文义却是从后面节节说来。如此章所论，只是说欲修身不可不正其心，非是说诚意后事也。若意诚则心无不正矣，安得复有许多节次？后皆准此。
　　
　　第四章
　　所谓“齐其家在修其身”者，人之其所亲爱而辟［读为僻，下同］焉，之其所贱恶［如字］而辟焉，之其所畏敬而辟焉，之其所哀矜而辟焉，之其所敖［去声］惰而辟焉。故好［去声］而知其恶，恶［去声］而知其美者，天下鲜矣。故谚［音彦］有之曰：“人莫知其子之恶，莫知其苗之硕。”此谓身不修，不可以齐其家。（人，谓众人。之，犹于也。辟，偏也。谚，俗语也。硕，即硕果不食之硕。）
　　敖惰固非性情之正。曰亲爱，曰贱恶，曰畏敬，曰哀矜，皆发于四端。人之所不能无者，但溺于偏私。倚着一处，则所谓僻也。处身之道，公平无我，是非兼照，则众心肃服，家自然齐。一有偏焉，人道乖矣。其祸可胜言哉。偏于所好，辄忘其恶。偏于所恶，辄忘其美。流俗暗浅，大抵如是。故曰：天下鲜矣。不知子之恶，不知苗之硕，皆所以推明辟字。
　　右第四章，论齐家在修其身。却只说身之所以不修处。若说身之所以修，即是上章正心事矣。立辞严密，极宜细玩。且于齐家利害愈更深切。上章只说心之所以不正处，文意亦如此。上章四个“有所”字，此章六个“辟”字，其实皆心之病。但上四者止是自身里事，此六者是施于人，即处家之道也，所以不同。
　　
　　第五章
　　所谓“治国必先齐其家”者，其家不可教而能教人者，无之。故君子不出家而成教于国。孝者所以事君也，弟［去声］者所以事长［丁丈切］也，慈者所以使众也。《康诰》曰：“如保赤子。”心诚求之，虽不中［去声］，不远矣。未有学养子而后嫁者也。
　　其家不可教，其教不足以行于家也。教不足行于家而能教人，安有是理哉？君子不出家而成教于国，教行而人自化耳。孝弟慈是教之大者，虽然行于家者，不特能化人也。事父孝而忠可移于君，事兄弟而顺可移于长，以至慈之足以使众。往往同此一理。譬如保赤子，本不能言心诚，求之自然，中其所欲，初非学养子而后嫁也。谓之所以犹云即是此事。以之事君，以之事长，以之使众，岂待学而后能哉。
　　一家仁一国兴仁，一家让一国兴让，一人贪戾一国作乱，其机如此。此谓一言偾［音奋］事一人定国。（机者，如弩之机也。偾，覆败也。）
　　此节又言善恶，皆足以使人化也。君子之德风，小人之德草，草上之风必偃。不幸为人上者，为贪刻，为暴戾，则从风而靡，必有甚焉者矣。仁让说一家，贪戾却只说一人。仁让之化止于仁让。贪戾之祸遂至作乱，可不谨欤？可不惧欤？一言偾事，一人定国，愈见其机之不可轻发处。
　　尧舜率天下以仁而民从之，桀纣率天下以暴而民从之，其所令反其所好而民不从。是故君子有诸己而后求诸人，无诸己而后非诸人。所藏乎身不恕而能喻诸人者，未之有也。故治国在齐其家。（喻，开晓之也）
　　此节又言为人上者。君无其实，亦难强人之从也。尧舜实有此仁，故民亦从而仁。桀纣实有此暴，故民亦从而暴。令民者在此，而其所好者在彼，如之何其可从哉？《传》曰：以身教者从，以言教者讼。又曰：夫子教我以正而夫子未出于正。皆此之谓也。是故己有其善，而后可求人之善。己无其恶，而后可非人之恶。所藏乎身不恕，而欲以空言呶呶于人，不可得矣。“恕”字是一章之纲领。已行得，人亦行得。家行得，国亦行得。此所以成教，所以兴，所以从。若只是自家偏私之说，如何能喻。
　　《诗》云：“桃之夭夭［平声］，其叶蓁蓁［音臻］。之子于归，宜其家人。”宜其家人，而后可以教国人。《诗》云：“宜兄宜弟。”宜兄宜弟而后可以教国人。《诗》云：“其仪不忒，正是四国。”其为父子兄弟足法而后民法之也。此谓治国在齐其家。（诗周南桃夭篇。夭夭，少好貌。蓁蓁，美盛貌。之子，犹言是子。归，嫁也。宜者，相宜之宜。又诗小雅蓼萧篇，又诗曹风鸤鸠篇。忒，差也。）
　　此下引用三《诗》，总结上文之意。词旨条达，一唱三叹，读之令人感动。宜者，义所当然，人心自然之则也。宜于家，宜于兄弟，所以可行。若不宜，则闺门之内龃龉万状，如之何而教国人哉。我之仪表不差，四国所以可正。经文直书其下，曰：父子兄弟足法而后民法之。于本分上有纤毫欠阙，便不足法。舜为法于天下，只是察于人伦，世衰道微，天属为仇。有若周人化商之书，可为太息者多矣。圣贤于此所以深致意欤？两言治国在齐其家，尤更恳切。
　　右第五章，论治国在齐家。
　　
