<!-- { "loadSidebar": true } -->
　　子曰：“臧武仲以防求为后于鲁，虽曰不要［一遥切］君，吾不信也。”（防，地名，武仲所封邑也。要者，挟而求也。武仲得罪奔邾，自邾如防，使请立后而避邑。）
　　得罪而出奔，反邑而求后，当时固未知其非也。夫子直以要君书之。此诛心之笔，所以惧乱贼者。武仲之知如此哉。
　　子曰：“晋文公谲而不正，齐桓公正而不谲。”（文公，名重耳。桓公，名小白。谲，诡也。）
　　桓公数十年之规模，管仲之力也。只为正而不谲，所以展拓得去。一匡九合，翕然向附。惜其正是才力识见到，此特假之耳。若就学上得力，岂易量哉。晋文数年成霸事体，故大不同。二霸得失，两言而定，此《春秋》褒贬之纲也。
　　子路曰：“桓公杀公子纠［居黝切］，召［音邵］忽死之，管仲不死。”曰：“未仁乎？”子曰：“桓公九合诸侯，不以兵车，管仲之力也。如其仁！如其仁！”（齐襄公无道，鲍叔牙奉公子小白奔莒。及无知弑襄公，管夷吾召忽奉公子纠奔鲁。鲁人纳之，未克，而小白入，是为桓公。使鲁杀子纠而请管召，召忽死之。管仲请囚。鲍叔牙言于桓公以为相。九，《春秋》传作“纠”，督也。）
　　管仲不死子纠之难。先儒于魏征论之详矣。愚谓人臣死节当观其终身，大体之所系，三仁在殷，或去，或奴，或死，义各有归，未可一概论也。概以死者为是，则微箕安所逃哉。子路疑管仲之未仁。夫子特举其事业以明之，而不言其不死，意可见矣。如其仁者，其指管仲也。虽圣人之仁未易可及，就事业而论，亦管仲之仁也。
　　子贡曰：“管仲非仁者与［平声］？桓公杀公子纠，不能死，又相［去声下同］之。”子曰：“管仲相桓公，霸诸侯，一匡天下，民到于今受其赐。微管仲，吾其被［皮寄切］发左袵［而审切］矣。岂若匹夫匹妇之为谅也，自经于沟渎而莫之知也。”（霸，与伯同，长也。匡，正也。微，无也。袵，衣衿也。被发左衽，夷狄之俗。谅，小信也。经，缢也。莫之知，人不知也。）
　　诸侯知天王之尊生民，免夷狄之祸，皆管仲之赐也。不然则大经大法泯然不存，夷狄异类横行中国，而衣冠礼乐之地沦污于腥膻而莫之救，其视区区一死，真沟渎自经之徒耳。又况管仲于义可以不死者乎。子贡于此复疑其非仁。夫子既大其匡天下攘夷狄之功，直以匹夫匹妇之谅，明其不当死，伟然正大，是非昭揭，而管仲之论定矣。
　　公叔文子之臣大夫僎［士免切］，与文子同升诸公。子闻之曰：“可以为文矣。”（臣，家臣。公，公朝，荐家臣与己同仕公朝也。）
　　知臧文仲之窃位，则知公叔文子之可以为文。文不必以谥义为解也。特言其进不隐贤，无愧于此谥耳。
　　子言卫灵公之无道也。康子曰：“夫［音扶下同］如是，奚而不丧［去声下同］？”孔子曰：“仲叔圉治宾客，祝鮀治宗庙，王孙贾治军旅，夫如是，奚其丧？”（丧，失位也。仲叔圉即文子。三人皆卫臣也。）
　　有人治宾客则交邻国者，有人治宗庙则修祭祀者，有人治军旅则立武事者。此卫之所以仅存也。虽然维持把握，偶未坠耳。君曰：无道终，安能国者乎？
　　子曰：“其言之不怍［才洛切］，则为之也难。”（怍，惭也）
　　无愧于言者，必不苟于所为。此章与为之难言之得，无讱乎正相发。
　　陈成子弑简公。孔子沐浴而朝［音潮］，告于哀公曰：“陈恒弑其君，请讨之。”公曰：“告夫［音扶］三子！”孔子曰：“以吾从大夫之后，不敢不告也。君曰‘告夫［音扶］三子’者。”之三子告，不可。孔子曰：“以吾从大夫之后，不敢不告也。”（成子，齐大夫，名恒。简公，齐君，名壬。事在春秋哀公十四年。时孔子致仕居鲁。三子，三家也。）
　　时无方伯连帅，而讨逆之议发于致仕之大夫，亦可悲矣。沐浴而请，圣人所以行天罚也。公曰告夫三子，是太阿倒持不有其柄也。之三子告不可，是同恶相党，恶伤其类也。再言不敢不吿者，若曰知而不言，其责在我，言而不行，其责在人，所以深罪鲁之君臣也。
　　子路问事君。子曰：“勿欺也，而犯之。”（犯，谓犯颜谏争。）
　　不欺而犯，方是尽忠。欺而犯焉，是无君也。所以戒勇者。
　　子曰：“君子上达，小人下达。”（达之为言到也。究竟其事之谓也。）
　　君子日趋于上，不究竟不止。小人日趋于下，不究竟亦不止。
　　子曰：“古之学者为［去声下同］己，今之学者为人。”
　　凡学不自格物致知上做工夫，皆非为己也。逐逐文义之未，昏昏声利之场，安知为己者之为何事哉。夫子之时已有此叹。
　　蘧［其居切］伯玉使［去声下同］人于孔子。孔子与之坐而问焉，曰：“夫子何为？”对曰：“夫子欲寡其过而未能也。”使者出。子曰：“使乎！使乎！”（蘧伯玉，名瑗，卫大夫，孔子居卫时常主于其家。）
　　欲寡过而未能，是其所以用力处。五十而知非，六十而化，岂偶然之故哉。使者之辞虽谦，而实密。夫子所以喜之。
　　子曰：“不在其位，不谋其政。”
　　重出。
　　曾子曰：“君子思不出其位。”（此艮卦象辞）
　　曾子因夫子之言而引艮象以证之也。知止其所自无越。思有一毫不安分之心，即出位矣。
　　子曰：“君子耻其言而过其行［去声］。”
　　与其言浮于行也，不若行浮于言也。夫子于言上着一耻字，于行上着一过字，大抵学者空言多，力行少，所以警切之。
　　子曰：“君子道者三，我无能焉：仁者不忧，知［去声］者不惑，勇者不惧。”子贡曰：“夫子自道也。”
　　夫子常言中庸，不可能非谦辞也，实不可能也。日用平常，无思无为，何能之有。能即起意，忧矣，失其为仁矣；惑矣，失其为知矣；惧矣，失其为勇矣。我无能焉。夫子所以截学者起意之病根，子贡未领，而但曰夫子自道何也。
　　子贡方人。子曰：“赐也贤乎哉？夫［音扶］我则不暇。”（方，比也。乎哉，疑而未然之辞。）
　　古之学者为己而暇方人乎，呶呶然品藻是非，笃实务内者不如是也。夫子抑扬其辞，所以针子贡之病。
　　子曰：“不患人之不已知，患其不能也。”（能，言能其实事也。与上文无能之旨不同。）
　　智愚贤不肖之分，只是个能与不能耳。以人不知为患，必非实能。苟实能虽不知何害。
　　子曰：“不逆诈，不亿不信。抑亦先觉者，是贤乎！”（逆，逆料也。亿，意度也。）
　　先觉二字肇见于此，举世昏昏，醉生梦死，而我独脱然如大寐之得醒，故曰先觉。此是圣门深造自得第一个字。《大学》之格物正为此耳。岂拘文牵义所可强通哉。学者但知以逆料为明，亿度为知机变之巧。荆棘其中，自谓过人甚远。而我之所固有者，乃茫然不知自反。此先觉之所以为贤也。夫子此言至明至切。
　　微生亩谓孔子曰：“丘何为是栖栖者与［平声］？无乃为佞乎？”孔子曰：“非敢为佞也，疾固也。”（微生姓，亩名。栖栖，犹依依也。疾，恶也。固，坚执而不通也。）
　　诚者，非自成己而已也，所以成物也。若偏守一隅而不通于用，则治国平天下之道，将谁任其责乎。亩以夫子为佞，真所谓固者。异端之害往往类也。
　　子曰：“骥不称其力，称其德也。”（骥，善马之名。德，谓调良也。）
　　骥非无力也，不称其力而称其德。况人乎。无德而负才，其害大矣。
　　或曰：“以德报怨，何如？”子曰：“何以报德？以直报怨，以德报德。”
　　匿怨而友且不可，况以德而报怨乎。必以德而报怨，则凡有德于我者，如何其报也。是故莫若以直报怨，以德报德。以德报德者，人所德于我，我亦以德报之也。若以直报怨，则岂彼有怨于我而我亦以怨报之哉。横逆之来，处以大顺，自反而缩行乎大公，所谓直报如斯而已。
　　子曰：“莫我知也夫［音扶］！”子贡曰：“何为其莫知子也？”子曰：“不怨天，不尤人。下学而上达。知我者其天乎！”
　　圣心即天，复何所怨。行乎大顺，复何所尤。不离日用之间，而上达天德之妙，非是地步洞然相照。虽颜子亦知未尽，况他人乎。人莫我知而天知之。此所以为圣欤。或者谓夫子道不行于当世，故有是叹。愚以为不然。
　　公伯寮诉［悉路切］子路于季孙。子服景伯以告曰：“夫子固有惑志于公伯寮，吾力犹能肆诸市朝［音潮］。”子曰：“道之将行也与［平声下同］？命也。道之将废也与？命也。公伯寮其如命何！”（公伯寮，鲁人。子服氏，景谥，伯字，鲁大夫子服何也。夫子，指季孙。惑志，言有疑也。肆，陈尸也。）
　　圣贤之穷达，系斯道之兴废，是有命焉，岂人所能为哉。伯寮之诉非也，景伯之力亦非也。断之以命而君子小人之论定矣。
　　子曰：“贤者辟［去声下同］世，其次辟地，其次辟色，其次辟言。”
　　辟世则其时可知，辟地则其国可知，辟色辟言则其君可知。色与言亦有浅深。色方行于颜，色未有言也。若形于言则已甚矣。知几明微，所以免祸。此贤者之事也。若圣人则不然。仕止久速，惟义所在，无适无莫，安所辟哉。或曰龙逢比干，何以不辟。曰委质为臣。盖有义不可得而辟者，事体各不同也。
　　子曰：“作者七人矣。”
　　此承上章而言，能如是者凡七人也。岂微子篇所谓逸民者欤。
　　子路宿于石门。晨门曰：“奚自？”子路曰：“自孔氏。”曰：“是知其不可而为之者与［平声］？”（石门，地名。晨门，掌晨启门者。自，从也）
　　知其不可而不为者，晨门之所以贤。知其不可而不可以不为者，夫子之所以圣。晨门但知晨门，而不知夫子之为夫子者也。
　　子击磬于卫。有荷［去声］蒉［其位切］而过孔氏之门者，曰：“有心哉！击磬乎！”既而曰：“鄙哉！硁硁［苦耕切］乎！莫己［音纪］知也，斯己［音以］而已矣。深则厉，浅则揭［起例切］。”子曰：“果哉！末之难矣。”（磬，乐器。荷，担也。蒉，草器也。硁硁，释见子路篇。鄙哉硁硁，指当时之人也。斯己，于此遂止也。以衣涉水曰厉。摄衣涉水为揭。此两句卫风匏有苦叶之诗也。果哉，言果于忘世。末，无也。）
　　闻击磬而知夫子，叹鄙哉硁硁之莫已知荷蒉之贤，亦岂易得哉。必欲于此遂止，而以为得厉揭之宜，则是果于忘世矣。民坠涂炭，义不能一朝安，所谓被发缨冠而往救者也。若果于忘世，岂圣人之所难哉，荷蒉亦晨门之流。
