<!-- { "loadSidebar": true } -->
　　天不足西北地不足东南西北为天门东南为地户天门无上地户无下【注天不足西北是天门地不足东南是地户】
　　天左动起于牵牛地右动起于毕
　　天有四表以布精魄地有四渎以出图书
　　天有五行地有五岳天有七星地有七表天有八气地有八风天有九道地有九州天有四维地有四渎天有九部八纪地有九州八桂
　　按淮南子东北为报徳之维也西南为背阳之维东南为常羊之维西北为号通之维
　　天下九州内效中域以尽地化　地中央曰昆仑昆仑东南地方万五千里名曰神州中有五岳地图帝王居之　八极之广东西二亿三万三千里南北二亿三万一千五百里夏禹所治四海内地东西二万八千里南北二万六千里有君之州有九阻中土之文徳及而不治
　　昆仑之墟下通含右赤县之州是为中则东南神州曰晨土正南印州曰深土西南戎州曰滔土正西弇州曰并土正中冀州曰白土西南柱州曰肥土北方州曰成土东北成州曰土正东扬州曰信土【晨亦作农深一作沃白一作中一作济信一作申】
　　按淮南子九州之外乃有八殥亦方千里自东北方曰大泽曰无通东方曰大渚曰少海东南方曰昃区曰元泽南方曰大梦曰浩泽西南方曰渚资曰丹泽西方曰九区曰泉泽西北方曰大夏曰海泽北方曰大防曰寒泽凡八殥八泽之云是雨九州八殥之外而有八纮亦方千里自东北方曰和丘曰荒土东方曰棘林曰桑野东南方曰大穷曰众女南方曰都广曰反户西南方曰焦侥曰炎土西方曰金丘曰沃野西北方曰一目曰沙所北方曰积氷曰委羽凡八纮之气是出寒暑以合八正必以风雨八纮之外乃有八极自东北方曰方土之山曰苍门东方曰东极之山曰开明之门东南方曰波母之山曰阳门南方曰南极之山曰暑门西南方曰编驹之山曰白门西方曰西极之山曰阊阖之门西北方曰不周之山曰幽都之门北方曰北极之山曰寒门凡八极之云是雨天下八门之风是节寒暑八纮八殥八泽之云以雨九州而和中土
　　贲居曰昔闻神农之治地过日月之表此或神农之九州与盖其説祖于邹衍衍谓中国于天下乃八十一分之一耳中国外九州各有禆海环之如此者九乃有大瀛海环其外天地之际焉颇似佛説四天下及须弥山王三千大千之説而要其言以海为环则依然中夏之习见也近世有利玛窦自欧巴罗国越八万里泛海而来其言海外大国猥多而西视神州目为大眀海居地才百之一则瀛海之外岂遂无方舆哉邹子之言倘犹存乎蛮触也顾汉儒括地志全述其文而隋代郊祀至以九土列祀位亦可谓好大不经矣
　　凡天下有九区别有九州中国九州名赤县神州即禹之九州也上云九州八柱即大九州也非禹贡赤县小九州也
　　昆仑山为柱气上通天昆仑者地之中也地下有八柱柱广十万里有三千六百轴互相牵制名山大川孔穴相通
　　按闗令内地厚万里其下得大空大空四角下有自然金柱辄方员五千里
　　地南北三亿三万五千五百里地部之位起形髙大者有昆仑山从广万里髙万一千里神物之所生圣人仙人之所集也出五色云气五色流水其泉南流入中国名曰河也其山中应于天最居中八十城布绕之中国东南隅居其一分是奸城也昆仑之山为地上为握契满为四渎横为地轴止为天镇立为八柱
　　昆仑之墟有五城十二楼河水出焉四维多玉
　　昆仑山有水水气上蒸为霞
　　昆仑有柱焉其髙入天即所谓天柱也围三千里圆如削下有仙人九府治与天地同休息其柱铭曰昆仑铜柱其髙入天圆周如削肤体羙焉
　　按山海淮南怪谈昆仑无异佛氏之侈须弥山也道家又以蓬莱为昆仑兹不具述惟赤霆一经相为张子房要其説地脉山原殊为奥突其文曰昆仑柱天万繇起西北绵亘幽寒莫诸为背为项为脊为毳下为□臋上为髪际面居泰雍耳目口鼻幽冀川蜀分左右背悬心关脑腹垂洛汭胃脘出纳为汧为渭大河大江经络荣衞大肠膀胱震泽垒济青徐以降是为髋髀泄为尾闾茫洋无际海洲万国粪滓尘秽
　　嶓山上为狼星武开山为地门上为天髙星主囹圄荆山为地雌上为轩辕星大别为地理天以合地以通三危山在鸟防之西南上为天苑星岐山在昆仑东南为地乳上为天麋星汶山之地为井络【一曰】汶阜之山江出其腹帝以防昌神以建福上为天井星桐柏山为地穴上为维星鸟防同穴山地之干也上为掩毕星熊耳山地门也精上为毕附耳星
　　太行山天下之
　　三危山黒水出其南
　　岐山上多白金周之兴也鸑鷟鸣于岐山时人亦谓岐山为凤凰堆
　　流州多积石其名曰昆吾链之成銕以作剑光明如水晶石盖銕丱也
　　嶓冡山上有异花草名骨容食之无子
　　川徳布精上为星河精上为天汉
　　井络曜江汉昞灵泉流深逺盛为四渎之
　　按张华叙神异经曰昆仑有铜柱焉其髙入天所谓天柱也围三千里员周如削下有廻屋仙人九府治上有大鸟名曰希有南向张左翼覆东王公右翼覆西王母背上小处无羽一万九千里西王母嵗登翼上之东王公也故其柱铭曰昆仑铜柱其髙入天员周如削肤体羙焉其鸟铭曰有鸟希有缘赤煌煌不鸣不食东覆东王公西覆西王母王母欲东登之自通隂阳相须唯防益工
　　河图始开图
　　汉武按古图书始名河所出曰昆仑张骞未之见也唐薛元鼎使吐蕃得源于穆穆哩山中亦非其真胜元命都实往求之朶甘斯西鄙有泉百行二十日至朶甘斯东北有大雪山始名昆仑则河源非昆仑明矣岂上古圣人亦有目力足践所未及者乎失之古得之今失之千载得之一时学然
　　后知不足也
　　黄帝问风后曰余欲知河之始开风后曰河凡有五皆始乎昆仑之墟
　　黄河出昆仑东北角刚山东自北行千里折西行至蒲山南流千里至文山东流千里至秦泽西流千里至潘泽陵门东北流千里至华山之隂东流千里至于植雍南流千里至于下津然河水九曲其长九千里入于渤海【水经注黄河百里一小曲千里一曲一直】
　　昆仑山北地转下三千六百里有入幽都方二十万里地下有四柱广十万里地有三千六百轴犬牙相举按十三洲説昆仑山正在西海之戍地北海之亥地去岸十三万里有弱水周回绕匝山南接积石圃西北接北户之室东北临大活之井西南至承渊之谷此四角大山实昆仑之支辅也积石圃南头昔西王母告周穆王去咸阳三十六万里山髙平去地三万六千里上有三角面方广万里形如偃盖上有金台玉阙亦元气之所合天帝君所治处也　阅此説则穆天子传之昆仑即水经所谓髙万一千里者而山海之昆仑止云广八百里当别一小昆仑矣
　　黄泉之埃上为黄云青泉之埃上为青云赤泉之埃上为赤云白泉之埃上为白云泉之埃上为云此即淮南子正土御埃天之説
　　九州殊题水泉刚柔各异青徐角羽集寛舒迟人声缓其泉咸以酸荆角徴防气漂轻人声急其泉酸以苦梁州商徴接刚勇漂人声骞其泉苦以辛兖豫宫徴含平静有虑人声端其泉甘以苦雍冀合商明端駃烈人声捷其泉辛以咸
　　按管子夫齐之水道躁而复故其民贪麤而好勇楚之水淖弱而精故其民轻果而贼越之水浊重而洎故其民愚疾而垢秦之水泔最而稽滞而杂故其民贪戾防而好事晋之水枯旱而运滞而杂故其民谄防葆诈巧佞而好利燕之水萃下而弱沈滞而壅故其民愚戅而好贞轻疾而易死宋之水轻劲而清故其民间易而好正
　　淮南子汾水蒙浊而宜麻济水通和而宜麦河水中浊而宜菽雒水轻利而宜禾渭水多力而宜黍汉水重安而宜竹江水肥仁而宜稻平土之人慧而宜五糓夫水味之别则然矣论其极则庭州灞水金鉄皆漏鄜延之川白脂日流弱水溺毛黒溪髌悉唐制角畔怯腐手水性不同有如此者其説曰庭州灞水在大荒之外金鉄承之皆漏惟角与瓠叶则否拘夷山中有流水亦如之鄜延即延安石油也以为烟墨松脂不及详注石烛黒溪在南荒以其水涂石象至辄不去昆仑以此涂身即能乗象如家畜古所谓黑昆仑今之象奴也悉唐畔怯见佛书中
　　贲居曰水一耳泉何以品乎声何以析乎则本草之辨水其滥尔乎蒲元之谂涪水杂以二斗亦知其非蜀江张茂先之察江心问洛中篙师一皆首服但不识桑苎翁从此防否张又新品水抑又亚之
　　河图绛象
　　僧一行曰天下山川存乎两戒北纪河源南纪江源然而河独与云汉相始终歴歴其所流所直莫非星也故河有图江不闻图焉有天下者保河则强堑江则弱
　　河导昆仑山名地首上为权势星一曲也东流千里至规其山名地契上为距楼星二曲也祁南【一作北流】千里至积石山名地肩上为别符星三曲也邠南千里入陇首山间抵龙门首名地根上为营室星四曲也龙门上为王良星为天桥神马出河跃南流千里抵龙首至重山名地咽上为巻舌星五曲也东流贯砥柱触阏流山名地喉上为枢星以运七政六曲也西距卷重山千里东至雒防名地神上为纪星七曲也东流至大伾山名地肱上为辅星八曲也东流至绛水千里至大陆名地腹上为虚星九曲也
　　按河水发源有土蛮星宿海之説故纬书按天星以名其流要之上为星辰下为河汉凡江淮之渎无不与星辰应也
　　黄河出昆仑东北流千里折西而行至于蒲山南流千里至于华山之隂东流千里至于桓雍北流千里至于下津河水九曲长九千里入于渤海
　　此文已见始开图而语少畧因杨用修引为绛象故录于此
　　邠之隘上为扶桑日所升宣陆之阻上为吴泉月所登按山海经纪日月之出者七日月所入五日月所出入一其纪日月之出也曰大言山曰合虚山曰明星山曰鞠陵山曰汤谷扶水曰猗天苏门山曰壑明俊疾山皆在大荒东经其纪日月之入曰丰沮玉门山曰日月山天枢也曰鏊鏖钜山曰常阳山曰大荒山皆在大荒西经曰浴日一在大荒南经之甘渊曰浴月一在大荒西经之丹山其纪日月所出入一在大荒西经之方山柜格之松焉考之淮南子日所出入又多不同存而不论亦可也
　　太湖中洞庭山林屋洞天即禹藏真文之所一名包山吴王阖闾登包山之上命龙威丈人入包山得书一卷凡一百七十四字而还吴王不识使问仲尼诡云赤乌啣书以授王仲尼曰昔吾游西海之上闻童謡曰吴王出游观震湖龙威文人名居北上包山入灵墟乃造洞庭窃禹书天帝大文不可舒此文长六百初今强取出防国庐丘按謡言乃龙威文人洞中得之赤乌所啣非丘所知也吴王惧乃复归其书
　　按灵寳要畧昔太上以灵寳五篇真文以授帝喾帝喾将仙封之于钟山至夏禹巡狩度弱水登钟山遂得是文后复封之包山洞庭之室吴王阖闾出游包山见一人自言姓山名居阖闾扣之乃入洞庭取素书一卷呈阖闾其文不可识令人赍之问孔子孔子曰丘闻之童謡云吴王出游观震湖龙威丈人山居北上包山入灵墟乃入洞庭窃禹书天地大文不可舒此文长百六初若强取出防国庐阖闾乃尊事之
