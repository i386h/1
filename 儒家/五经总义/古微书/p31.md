<!-- { "loadSidebar": true } -->
　　徳至深泉则黄龙见醴泉涌泽阜出萐莆江生大贝黄龙见者君之象也徳至渊则海出明珠
　　按瑞应图黄龙者神之精四灵之长也王者不漉池捕渔徳逹深渊则应气而游池沼萐莆者名也其叶大如门扇不摇自动一名扇状如蓬枝多叶少根如丝转而风生主于饮食清凉驱杀虫蝇尧时冬死夏生舜时生于厨右阶左大贝王者不贪财宝则出
　　徳至鸟兽则鳯凰翔麒麟臻白虎见白鹿来狐九尾白乌下雉白首【妃房不徧故白雉应】
　　按宋志白乌王者宗庙肃敬则至
　　王者奉巳约俭塙树不役台榭不侵尊事耆老则白雀见
　　宋志白雀王者爵禄均则至
　　徳至草木则朱草生芝草繁
　　瑞应图朱草草之精也王者徳无所不通四方有歌咏之声则生
　　天子至徳属于四海则延嘉生
　　宋志作延嬉王者孝道行则至
　　神灵滋液百宝为用则玑镜出【注云大镜也】珠母见【珠母玑镜因事神明得则大珠有光可为镜】白象至翠羽耀有景星
　　按瑞应图王者自养有道则白象负不死药来
　　神灵滋液有银瓮不汲自满
　　瑞应图王者宴不及醉刑罚中人不为非则银瓮出
　　珊瑚钩瑞宝也神灵滋液百珍宝用则见神明滋液则玳背则琉璃镜则琅玕景则碧玉出
　　周成王时越裳献白雉去京师三万里王者祭祀不相逾宴食衣服有节则至
　　按瑞应图珊瑚钩王者恭信则见一本云不珍玩弄则出
　　古防书卷二十八
　　钦定四库全书
　　古微书卷二十九
　　明　孙防　编
　　孝经援神契
　　易建八卦序六十四卦转成三百八十四爻运机布度其气转易故称经也
　　易长于变书考命行授河【宋注云授河者援河洛以考命也】
　　按玉海伏羲始画八卦是为先天有图象而未有书夏曰连山天易也商曰归蔵地易也有法数而未有书文王曰周易人易也始有书矣【又】夏殷以不变为占周易以变为占连山八万言归蔵四千三百言连山用三十六策归蔵用四十五策周易用四十九策【又】易孔子云易有四易一世二世为地易三世四世为人易五世六世为天易游魂归魂为易乾坤凿度云仲尼鲁人生不知易本偶筮其命得旅请益于商瞿氏曰子有圣智而无位孔子泣而曰天也命也鳯鸟不来河无图至呜呼天命之也叹讫而后息志停读礼止【住也】史削【不作】五十究易作十翼明也明易防教若曰终日而作思之于古圣愿师于姬昌法旦作九问十恶七正八叹上下系辞大道大数大法大义易书中为通圣之问明者以为圣贤矣又按路史昔楚相能读三坟五典八索九丘之书及孔子求古之史记自二典九丘之外三坟八索已不得而见矣后世不知其何书也孔安国以为羲炎黄帝之书曰三坟少昊颛喾唐虞之书曰五典康成从之而贾逵亦以三坟为三皇时书五典为五帝常典至马季长始以三坟为阴阳始生天地人之三气五典为五行之説籍卦论之岂其然哉
　　【又】隋书云孔子观书周室得虞夏商周四代之典删其善者为百篇遭秦灭学至汉唯济南伏生口二十八篇又河内女子得秦誓一篇献之伏生作尚书四十一篇
　　春秋三世以九九八十一为限九年尽僖十八年为一世自僖十九年尽襄十二年又为一世自襄十三年尽哀十四年又为一世所以不悉八十一年者见人命参差不可以齐之义
　　按公羊注疏解云孔子至圣却观无穷知秦无道必燔书故春秋之説口授子贡度秦至汉乃着竹帛问曰春秋説云春秋设三科九防其义如何答曰何氏作文諡例云三科九防者新周故宋以春秋当新王此一科三防也又云所见异辞所闻异辞所闻异辞二科六防也又内其国而外诸夏内诸夏而外夷狄是三科九防也按宋氏之注春秋説三科者一曰张三世二曰存三统三曰异外内是三科也九防者一曰时二曰月三曰日四曰王五曰天王六曰天子七曰讥八曰贬九曰絶时与日月详畧之防也王与天王天子是録逺近亲疎之防也讥与贬絶则轻重之防也又文谥例云此春秋五始三科九防七等六辅二类之义以矫枉拨乱为受命品道之端正徳之纪也五始者元年春王正月公即位是也七等者州国氏人名字子是也六辅者公辅天子卿辅公大夫辅卿士辅大夫京师辅君诸夏辅京师是也二类者人事与灾异是也春秋説云春秋书有七缺八缺之义如何答曰七缺者惠公妃匹不正桓之祸生是为夫之道缺也文姜而害夫为妇之道缺也大夫无罪而致戮为君之道缺也臣而害上为臣之道缺也僖五年晋侯杀其世子申生襄二十六年宋公杀其世子痤残虐枉杀其子是为父之道缺也文二年楚世子商臣弑其君髠襄三十年蔡世子般弑其君固是为子之道缺也桓八年正月己烝桓十四年八月乙亥尝僖三十一年夏四月四卜郊不从乃免牲犹三望郊祀不修周公之礼缺是为七缺也矣
　　严氏春秋引观周篇云孔子修春秋与左丘明乗如周观书于周史　闵因叙昔孔子受端门之命制春秋之义使子夏等十四人求周史记得百二十国宝书
　　孔子作春秋制孝经既成使七十二弟子向北辰星罄折而立使曾子抱河洛事北向孔子斋戒簮缥笔衣绛单衣向北辰而拜告备于天曰孝经四卷春秋河洛凡八十一卷谨已备天乃虹鬰起白雾摩地赤虹自上下化为黄玉长三尺上有刻文孔子跪受而读之曰宝文出刘季握金刀在轸北字禾子天下服
　　贲居曰孝经与周易皆圣人神力防持竟有以之治病以之祛邪者
　　按齐史顾欢好黄老通解阴阳数术人有病邪者问欢欢曰家有何书答曰惟有孝经而已欢曰可取仲尼居置病人枕边恭敬之自差也而后病者果愈人问其故答曰善禳恶正胜邪此病者所以差也【又】三国典畧徐陵子份有孝行陵尝遇疾甚笃份烧香泣涕跪诵孝经昼夜不息如此者三陵疾忽然而愈南史皇侃性至孝尝日限诵孝经二十遍以比观世音良有以也
　　鲁哀公十四年孔子夜梦三槐之间丰沛之有赤烟气起乃呼顔渊子夏往视之驱车到楚西北范氏街见刍儿摘麟伤其左前足薪而覆之孔子曰儿来汝姓为谁儿曰吾姓为赤诵名子乔字受纪孔子曰汝岂有所见耶儿曰见一禽巨如羔羊头上有角其末有肉孔子曰天下已有主也为赤刘陈项为辅五星入井从嵗星儿发薪下麟示孔子孔子趋而往麟蒙其耳吐三卷图广三寸长八寸每卷二十四字其言赤刘当起曰周亡赤气起火燿兴丘致命帝金
　　麟中央也轩辕大角兽也孔子备春秋者礼修以致其子故麟来为孔子瑞
　　按服防説云麟中央土兽土为信信礼之子修其母致其子视明礼修而麟至思睿信立而白虎驯言从义成而神龟在沼聴聪知正则名川出龙貎恭性仁则鳯凰来仪
　　命有三科有受命以保庆有遭命以谪暴有随命以督行【受命谓年夀也遭命谓行善而遇凶也随命谓随其善恶而报之】
　　按宋王及甫天经书朱文公谓类集古今言命极为该备以十二星辰厯推人命贵贱始于唐贞元初都利术士李弥干【聿斯经本梵书】程子谓三命是律五星是厯晁氏谓冷州鸠曰武王伐商嵗在鹑火月在天驷日在析木之津辰在斗柄星在天鼋五星之术其来尚矣【又】世之相有黄帝风后三命一家而河上公实能言之沿及后世临孝恭有禄命书陶景有三命抄畧唐人习者颇众而张一行桑道茂李虚中咸精其书虚中之后唯徐子平尤造其阃奥也然以甲子干枝推人所生嵗月展转相配其数极于七百二十以七百二十之日时其数终于五十一万八千四百夫以天下之广兆民之众林林而生者不可以数计日有十二时未必一时唯生一人也以此观之同时生者不少何其吉凶之不相同哉唐吕才叙禄命以为今亦有同年同禄而贵贱悬殊共命共胎而寿夭更异按鲁庄公法应贫贱又尫弱短陋惟得长夀秦始皇法无官爵纵得禄少奴婢为人无始有终汉武帝后魏孝文帝皆法无官爵宋武帝禄与命并当空亡唯宜长子虽有次子法当早夭此皆禄命不验之着明者也诚足以破其舛戾矣
　　圣王吹律有姓
　　按礼记疏云天子赐姓赐氏诸侯但赐氏不得赐姓降于天子也左传曰天子建徳因生以赐姓胙之土而命之氏诸侯以字为谥因以为族官有世功则有官族邑亦如之以此言之天子因诸侯先祖所生赐之曰姓杜预云若舜生妫汭赐姓曰妫封舜之后于陈以所封之土命为氏舜后姓妫而氏曰陈故郑駮异义云炎帝姓姜太皥之所赐也黄帝姓姬炎帝之所赐也故尧赐伯夷姓曰姜赐禹姓曰姒赐契姓曰子赐稷姓曰姬着在书诸侯赐卿大夫以氏者若同姓公之子曰公子公子之子曰公孙公孙之子其亲已逺不得上连于公故以王父字为氏若适夫人之子则以五十字伯仲为氏若鲁之仲孙季孙是也若庶子妾子则以二十字为氏则展氏臧氏是也若异姓则以父祖官及所食之邑为氏以官为氏者则司马司城是也以邑为氏者若韩赵魏是也凡赐氏族者此为卿乃赐有大功徳者主赐以族若叔孙得臣是也虽公子之身若有大功徳则以公子之字赐以为族若仲遂是也其无功徳死后乃赐族若无骇是也若子孙若为卿其君不赐族子孙自以王父字为族也氏族封文为别散则通也
　　土黄白冝种禾黒坟冝黍麦苍赤冝菽白冝稻污泉冝稻
　　按管子地员篇九州之土为九十物每州有常而物有次羣土之长是唯五粟五粟之状淖而不肕刚而不觳不泞车轮不汚手足其种大重细重白茎白秀无不冝也五粟之土若在陵在山在坟在衍其阴其阳尽冝桐柞莫不秀长其榆其栁其檿其桑其柘其栎其槐其杨羣木蕃滋数大条直以长其泽则多鱼牧则冝牛羊其地其樊俱冝竹箭藻龟楢檀五臭生之薜荔白蕋蘪芜椒连五臭所校寡疾难老士女皆好其民工巧其泉黄白其人夷姤五粟之土干而不格湛而不泽无高下葆泽以处是谓粟土粟土之次曰五沃沃土之次曰五位位土之次曰五蘟蘟土之次曰五壤壤土之次曰五浮凡上土三十物种十二物中土曰五怸五怸之状廪焉如壏润湿以处其种大稷细稷赨茎黄秀慈忍水旱细粟如麻蓄殖果木不若三土以十分之三怸土之次曰五纑纑土之次曰五壏壏土之次曰五剽剽土之次曰五沙沙土之次曰五塥凡中土三十物种十二物下土曰五犹五犹之状如粪其种大华细华白茎黒秀蓄殖果木不如三上以十分之五犹土之次曰五土之次曰五殖五殖之次曰五觳觳土之次曰五鳬鳬土之次曰五桀凡下土三十物其种十二物凡土物九十其种三十六　此古人物土之术也惜不于后世矣为存其畧
　　石润苞玉丹精生金椒姜御温菖蒲益聪巨胜延年威喜辟兵
　　按抱朴子仙药之上者丹砂次则黄金次则白银次则诸芝次则五玉次则五云次则明珠次则太乙禹余粮次则石中黄子次则石桂英次则石脑次则石流丹次则石□次则曾青次则松栢脂茯苓地黄麦门冬木巨胜重楼黄连石掌杼石家紫一名托卢是也或名仙人杖或名西王母杖或名天精或名却老或名地骨或名枸杞也
