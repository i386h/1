<!-- { "loadSidebar": true } -->
　　明堂者八窓四达窓通八卦之气布政之宫在国之阳面三十西面十二法十六月也天子孟春上幸于南郊悬十二月之正正还藏于祖庙月取一政班于明堂也诸侯以孟春之月朝于天子受十二月之政藏于祖庙月取一政行之闰月无常数则阖门而居之
　　按考工记周人明堂度九尺之筵东西九筵南北七筵堂崇一筵五室凡室二筵室中度以几堂上度以筵【又】月令曰孟春之月天子居青阳左个仲春之月天子居青阳太庙季春之月天子居青阳右个孟夏之月天子居明堂左个仲夏之月天子居明堂右个中央土天子居太庙右室孟秋之月天子居总章左个仲秋之月天子居总章太庙季秋之月天子居总章右个孟冬之月天子居堂左个仲冬之月天子居堂太庙季冬之月天子居堂右个
　　五祀南郊北郊西郊东郊中兆正谋五者天子公侯伯子男卿大夫士所以承天也
　　按月令章句东郊去邑八里因木数也南郊七里因火数也中兆五里因土数也西郊九里因金数也北郊六里因水数也
　　又按孔頴达礼记疏天神有六祭之一歳有九昊天上帝冬至祭之一也苍帝灵威仰立春之日祭之于东郊二也赤帝赤熛怒立夏之日祭之于南郊三也黄帝含枢纽季夏六月土王之日亦祭之于南郊四也白帝白招柜立秋之日祭之于西郊五也黑帝汁光纪立冬之日祭之于北郊六也王者各禀五帝之精气而王天下于夏正之月祭于南郊七也四月龙星见而雩摠祭五帝于南郊八也季秋大飨五帝于明堂九也地神有二歳有二祭夏至之日祭昆仑之神于方泽一也夏正之月祭神州地祗于北郊二也或云建申之月祭之与郊天相对冬至祭昊天上帝者是也
　　刑法格藏世作颂声封于太山考绩柴燎禅于梁甫尅石纪号英炳巍巍功平世教
　　按白虎通封禅必于其上何因高告高顺其类也故升封者增高也下禅梁甫之山基广厚也天以高为尊地以厚为徳故增泰山之高以仿天附梁甫之基以报地三皇禅于绎绎之山明已成功而去有徳者居之绎绎者无穷之意也五帝禅于亭亭者制度审諟徳着明也三王禅于梁甫之山者梁信也甫辅也辅天地之道而行之也
　　殷爵三等殷正尚白白者兼正中故三等夏尚黑亦从三等周爵五等各有宜也
　　周爵五等凡南面之君五者法五行之刚日凡北面之臣五者法五行之柔日【郑注是其总法五行也分之则法五刚甲丙戊庚壬其诸侯之臣法五柔乙丁己辛癸是也】
　　礼有九锡一曰车马二曰衣服三曰乐则四曰朱戸五曰纳陛六曰虎贲七曰弓矢八曰鉄钺九曰秬鬯皆所以劝善扶不能
　　宋均注云诸侯有徳当益其地不过百里后有功加以九赐进退有节行歩有度赐以车马以代其歩其言成文章行成法则赐以衣服以表其徳其长于教诲内懐至仁赐以乐则以化其民其居处修理房内不泄赐以朱戸以明其别其动作有理赐以纳陛以安其体其勇猛劲疾执义坚强赐以虎贲以备非常其内怀至仁执义不倾赐以弓矢使得专征其亢阳威武志在宿卫赐以斧钺使得专杀其孝慈父母赐以秬鬯使之祭祀皆如有徳则隂阳和风雨时四方所瞻臣子所望则有秬鬯之草景星之应是也按周礼九仪一命受职再命受服三命受位四命受器五命赐则六命赐官七命赐国八命作牧九命作伯
　　又公羊说九赐之次与含文嘉不同一曰加服二曰朱戸三曰纳陛四曰舆马五曰乐则六曰虎贲七曰斧钺八曰弓矢九曰秬鬯
　　天子射熊诸侯射麋大夫射虎豹士射鹿豕
　　按白虎通天子所以射熊何示当服天下巧佞之臣也诸侯射麋者示远迷惑人也麋之言迷也大夫射虎豹者示服猛也士射鹿豕者示除害也大夫士射两者人臣示为君亲视事身劳苦也或曰臣隂故数偶也
　　牙旗者将军所建也旗有九名日月为常交龙为旂通帛为旃杂帛为物熊虎为旗鸟隼为旟龟蛇为旐全羽为旞析羽为旌
　　按尔雅充幅曰旐继旐曰斾注旄首曰旌有于曰旂错鸟革曰旟因章曰旃【又】墨子云守城之法水为苍旗火为赤旗薪樵为黄旗石为白旗水为黑旗食为菌旗死士为苍鸾之旗竞士为虎旗多卒为双兎旗吾人男女为童旗弩为狗旗盾为羽旗车防为莋旗
　　山泽者三皇五帝之感应也
　　人君政尊则日月贡明
　　天子崇有徳彰有道显有功褒有行则太微七星明少微处士有徳星应
　　玉石得宜则太白常明
　　内外之制各得其宜则山泽出白龟宝石
　　缓五车明五礼则五禾应以大丰
　　按天官书南宫朱鸟权衡【孟康曰轩辕为权太微为衡】衡太微三光之廷其内五星五帝坐晋志曰天子动得天度止得地意从容中道则太微五帝坐明以光又天官书廷藩西有隋星五曰少微士大夫晋志云少微四星在太微西正义曰在太微南北列南第一星处士第二星议士第三星博士第四星大夫明大而黄则贤士举也太白为玉石未详
　　按瑞应图玉龟者师旷时出河东之涯为圣图出河负录防书宋志元嘉中白龟见吴兴则亦与灵龟同瑞矣宋志玉英者五常并修则见碧石者玩好之物弃则至嘉禾者五谷之长王者徳盛则二苗共秀于周徳三苗共穗于商徳同本异穟于夏徳异本同秀
　　制度因料勿以逆应其明勿以感其方也
　　推之以上元为始起十一月甲子朔旦夜半冬至日月五星俱起宰牛之初计日月右行也【郑注上元大素以来至所求年】按易凿度曰尧以甲子天元为推术【注云甲子为蔀首起十一月朔】又厯原名握先纪曰甲子【握先为厯始之名始言无前者】七十六歳为一纪而一蔀首






　　古微书卷十七
<经部,五经总义类,古微书>
　　钦定四库全书
　　古微书卷十八
　　明　孙防　编
　　礼稽命征
　　运有兴衰教有因革皆稽之乎礼礼也者命之元也故惟礼文质可以征命
　　礼之动淆也与天地同气四时合信隂阳为符日月为明上下和洽则物兽如其性命
　　天子祭天地宗庙六宗五岳得其宜则五谷丰雷雨时至四夷贡物青曰黄马黄龙翔黄雀集
　　唐虞五庙亲庙四始祖庙一夏四庙至子孙五殷五庙至子孙六
　　夏无大祖宗禹而已则五庙殷人祖契而宗汤则六庙周尊后稷宗文王武王则七庙自夏及周少不减五多不过七
　　三年一祫五年一禘以衣服想见其容色三日齐思亲志意相见所好意喜然后入庙
　　按王制天子七庙三昭三穆与太祖之庙而七一坛一墠曰考庙曰王考庙曰皇考庙曰显考庙曰祖考庙皆月祭之远庙为祧有二祧享尝乃止去祧为坛去坛为墠坛墠有祷焉祭之无祷乃止去墠曰杜佑通典引郑云周制七庙太祖及文王武王之祧与亲庙四并而七王肃云尊者尊统于上故天子七庙其有殊功异徳非太祖而不毁不在七庙之数其礼与太祖同则文武之庙是也
　　及考韦元成庙制图云王者始受命诸侯始卦之君皆为太祖以下五世而迭毁毁庙之主蔵于太祖五年而再殷祭周之所以七庙者以后稷始封文王武王受命而王是以三庙不毁与亲庙四而七
　　又刘歆宗无数图曰七者其正法数者宗不在此数中宗变也茍有功徳则宗之不可预为设数故殷有三宗朱子以歆说为是此后世因而为九庙也其曰祫禘者王制郑注云天子诸侯之丧毕合先君之主于祖庙而祭之谓之祫后因以为常天子先祫而后时祭诸侯先时祭而后祫故公羊传曰大祫者何合祭也毁庙之主陈于太祖未毁庙之主皆升合食于太祖通考云马融谓嵗祫及坛墠禘及郊宗石室郑谓祫则毁主未毁主合祭于太祖禘则推大王王季以上迁主祭于后稷之庙文武以下若穆之迁主则祭于文王之庙昭之迁主则祭于武王之庙何休谓祫祭不及功臣禘则功臣皆祭及论禘祫之嵗月则皆援公羊五年再殷祭之说为据谓三年一祫五年再祫犹天道三嵗一闰五嵗再闰也
　　礼记正义云祫即禘也取其序昭穆谓之禘取其合集羣祖谓之祫近谓得之矣　然禘之义又与蒸尝异者
　　通考云有虞氏四时之祭名春曰礿夏曰禘秋曰尝冬曰烝礿禘阳义也尝烝隂义也禘者阳之盛也尝者隂之盛也古者于禘也发爵赐服顺阳义也于尝也出田色发秋政顺隂义也故王制曰天子犆礿祫禘祫尝祫烝诸侯礿则不禘禘则不尝尝则不烝烝则不礿
　　天命以黒故夏有珪天命以白故殷有白狼衔钩天命以赤故周有赤雀衔书
　　三皇三正伏羲建寅神农建丑黄帝建子至禹建寅宗伏羲商建丑宗神农周建子宗黄帝所谓正朔三而改也
　　天有三统物有三变故正色有三天有三生三死故土有三王王特一生死　周以至动殷以萌夏以牙按礼记疏云建子之月为正者谓之天统以天之阳气始生于下物得阳气微稍动变故为天统建丑之月为地统者以其物已吐牙不为天气始动物又未出不得为人所施功唯在地中含养萌芽故为地统建寅之月为人统者以其物出于地人功当须修理故谓之人统统者本也谓天地人之本也
　　天子三公诸侯皆以三帛以荐玉【宋注其殷礼三帛谓朱白苍象三正也其五帝之礼荐玉用一色之帛】　三帛者髙阳氏之后用赤缯髙卒氏之后用黒缯其余用白缯【其余谓尧舜之后也】　舜以十一月为正尚赤尧以十二月为正尚白髙辛氏以十二月为正尚黒髙阳氏以十一月为正尚赤少昊以十二月为正尚白黄帝以十三月为正尚黒神农以十一月为正尚赤女娲以十二月为正尚白伏羲以上未有闻焉按礼记疏易说卦云帝出乎震则伏羲也建寅之月又木之始其三正当从伏羲以下又文质再而复者文质法天地质法天文法地周文法地而为天正殷质法天而为地正者正朔文质不相须各自为义也
　　天子之旗九仞十二旒曳地【旗者旌旗也所以别尊卑序贵贱也】诸侯七仞九旒齐轸【轸车后横木也诸侯之旗齐于轸】卿大夫五仞五旒齐较士三仞三旒齐首【首头也】
　　天子饭以珠含以玉诸侯饭以珠含以璧卿大夫饭以珠含以贝
　　天子坟髙三仞树以松诸侯半之树以栢大夫八尺树以栾士四尺树以槐庶人无坟树以杨栁
　　祭天犊角茧栗社稷牛角握六宗五岳四渎之牛角尺执圭天子纯玉尺二寸公侯九寸四玉一石伯子男三玉二石
　　按白虎通引礼记王度曰玉者有象君之徳燥不轻湿不重薄不浇亷不伤疵不掩是以人君宝之五玉者各何施盖以为璜以征召璧以聘问璋以发兵珪以信质琮以起土功之事也
　　周礼典瑞掌玉瑞玉器之蔵瑑圭璋璧琮缫皆二采一就以頫聘四圭有邸以祀天旅上帝两圭有邸以祀地旅四望祼圭有瓉以肆先王以祼賔客圭璧以祀日月星辰璋邸射以祀山川以造赠賔客土圭以致四时日月封国则以土地珍圭以征守以恤凶荒牙璋以起军旅以治兵守璧羡以起度驵圭璋璧琮琥璜之渠眉疏璧琮以敛尸谷圭以和难以聘女琬圭以治徳以结好琰圭以易行以除慝大祭祀大旅凡賔客之事共其玉器而奉之大丧共饭玉含玉凡玉器出则共奉之【又】大宗伯之职以玉作六器以礼天地四方以苍璧礼天以黄琮礼地以青圭礼东方以赤璋礼南方以白虎礼西方以璜礼北方皆有牲币各放其器之色
　　春取榆栁之火夏取枣杏之火季夏取桑柘之火秋取柞楢之火冬取槐檀之火【注云榆栁青故春用之枣杏赤故夏用之桑柘黄故季夏用之柞楢白故秋用之槐檀黒故冬用之】
