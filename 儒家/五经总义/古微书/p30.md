<!-- { "loadSidebar": true } -->
　　按礼记王制郑注云周公制礼九州大界方七千里七七四十九方千里者四十有九也其一为畿内余四十八八州各有方千里者六设法一州封地方五百里者不过四谓之大国又封方四百里者不过六又封方三百里不过十一谓之次国又封方二百里者不过二十五及余方百里者谓之小国盈上四等之数幷四十九一州二百一十国则余方百里者百六十四也凡处地方千里者五方百里者五十九其余方百里者四十一附庸地也又畿内大国九者三公之田三为有致仕者副之为六也其余三待封王之子弟次国二十一者卿之田六亦为有致仕者副之为十二又三为三之田其余六亦待封王之子弟小国六十三大夫之田二十七亦为有致仕者副之为五十四其余九亦以待封王之子弟三之田不副者以其无职佐公论道耳

　　古微书卷二十七
　　钦定四库全书
　　古微书卷二十八
　　明　孙防　编
　　孝经援神契
　　伏羲大目山凖日角而连珠衡【宋均云木精之人日角頞有骨表取象日所出房所立有星也珠衡衡中有骨表如连珠象玉衡星】
　　神农长八尺有七寸身而牛头龙顔而大唇懐成钤戴玉理
　　黄帝身逾九尺附函挺朶修髯花瘤河目隆颡日角龙顔
　　尧火精鸟庭荷胜八眉【注云庭有鸟骨表取象朱鸟与大微庭也朱鸟戴圣荷胜似之】舜龙顔重瞳大口【注重瞳象电多精光也大口象斗屋口也】手握褒【注手中有】
　　【褒字也喻从劳苦起受褒餙致大祚也】
　　禹虎鼻
　　孔子海口言若含泽
　　按内经灵枢五阅五使篇曰五官不办阙庭不张小其明堂藩蔽不见又卑其墙墙下无基垂角去外如是者虽平常殆其解在五色篇曰明堂者鼻也阙者眉间也庭者顔也藩者颊侧也蔽者耳门也其间欲方大去之十步皆见于外如是者寿必中百嵗　通于此者可以思相术之源矣
　　伏羲乐名扶来亦曰立本神农乐名扶持亦曰下谋少昊乐曰九渊【又】伏羲之乐曰立基神农之乐曰下谋祝融之乐曰属续
　　按辨乐论云昔伏羲氏因时兴利教民畋渔天下归之时则有罔罟之歌神农继之教民食谷时则有丰年之咏按扶来歌即鳯来之颂乃神农之扶犁也扶鳯来犁音相同称是知神农因大昊之乐【又】吕覧祝融氏聴弇州之鸟鸣以为乐歌作乐属俗以通伦类谐神明而和人声则知效鳯音者不始于黄帝
　　神农耕桑得利究年受福
　　禹凿龙门辟伊阙决江开岷导四渎
　　贲居曰神农播谷大禹治水皇帝王之中勲业最殊故特着之
　　仓颉文字者总而为言包意以名事也分而为意则文者祖父字者子孙得之自然备其文理象形之属则为之文因而滋蔓子母相生形声防意之属则为之字字者言孳乳浸多也题于竹帛谓之书书者如也舒也纪也
　　按仓颉沮诵共造文字今但知有仓颉不知沮诵【又】三坟伏羲氏始画八卦命臣飞龙氏造六书则不始于仓颉矣淮南子乃云仓颉作字而天雨粟夜哭伯益作井而龙登云神栖昆仑何説之诞乎皇览曰史皇殁塟利乡亭学书者皆往投刺祀之不絶若是乎明徳之逺也
　　又按许慎説文仓颉之初作书葢依类象形谓之文其后形声相益谓之字文者物象之本字者孳乳而生通志畧云小学之义第一当识子母之相生第二当识文字之有间象形指事文也防意谐声转注字也假借文字俱也六书也者象形为本形不可象则属诸事事不可指则属诸意意不可防则属诸声声则无不谐矣五不足而后假借生焉假借穷而后转注附焉
　　及阅法苑珠林造书凡有三人长名曰梵其书右行次曰佉卢其书左行少者苍颉其书下行【又】陶居真诰曰今请陈为书之本始也造文之既肇矣乃是五色初萌文章画定之时秀人民之交别阴阳之分则有三元八会羣方飞天之书又有八龙云篆明光之章也其后逮三皇之世演八会之文为龙鳯之章拘省云之迹以为顺形梵书分破二道壊真从易配别本支乃为六十四种之书也遂播之于三十六天十方上下也
　　贲居曰此各争一苍颉之名耳然后知文字一道古今为忌非独人忌之亦忌之仙子亦忌之其究也天帝亦忌之无巳扫空文字归于面壁
　　庙者所以尊祖也【説见礼纬】
　　郊祀后稷以配天配灵威仰也宗祀文王于明堂配上帝凡祀配上帝也　祭地之礼与祭天同【注衣服同也】按杜氏通典王者先祖皆感太微五帝之精以生其神名苍则灵威仰赤则赤熛怒黄则含枢纽白则白招拒黑则协光纪皆用王嵗之正月郊祭之所谓王者禘其祖之所自出以其祖配之也其配祭以五人帝春以太皥夏以炎帝季夏以黄帝秋以少昊冬以颛顼月令云其帝太皥等是也
　　明堂者上圆下方八窻四闼布政之宫在国之阳帝者谛也象上可承五精之神五精之神实在大微于辰为巳
　　明堂文王之庙夏后氏世室殷人重屋周人明堂东西九筵筵九尺南北十筵堂崇一筵五室凡室二筵葢之以茅周公所以祀文王于明堂以昭事上帝
　　明堂之制东西九筵二丈九尺也明堂东西八十一尺南北六十三尺故谓之太室又周之明堂在国之阳三里之外七里之内在辰巳者也得阳气明朗谓之明堂按杜氏通典黄帝拜祀上帝于明堂其堂之制中有一殿四面无壁以茅葢通水水圜宫垣为复道上有楼从西南入名昆仑天子从之入以拜祀唐虞祀五帝于五府夏氏享祖宗于世室世室之制堂脩二七广脩四之一五室三四歩四三尺九堦四旁两夹窻白盛门堂三之二室三之一殷人曰重屋其制堂脩七寻崇三尺四阿重屋周制季秋大享宗祀文王也又按大戴记明堂几九室一室而有四戸八牖三十六戸七十二牖以茅葢屋上圆下方
　　又明堂月令赤缀戸也白缀牖也二九四七五三六一八堂高三尺东西九筵南北七筵上圆下方九室十二堂堂四戸戸二牖其宫方三百步在近郊近郊三十里其説云堂方百四十四尺坤之策也屋圜径二百一十六尺干之策也太庙明堂方三十六丈通天屋径五丈阴阳九六之变且圜葢方载六九之道八闼以象八卦九室以象九州十二宫以应十二辰三十六戸七十二牖以四戸八牖乗九室之数也戸皆外设而不闭示天下不蔵也通天屋高八十一尺黄钟九九之实也二十八社列于四方亦七宿之象也堂高三尺以应三统四向五色各象其行外博二十四丈以应节气也
　　又蔡邕明堂章句曰明堂者天子太庙所以宗祀周谓之明堂东曰青阳南曰明堂西曰总章北曰堂中曰太室人君南面故主以明堂为名在其五堂之中央皆曰大朝飨射养老教学选士皆于其中故言其正室之貌则曰太庙取其尊崇则曰太室取其四时之学则曰太学取其周水圜如璧则曰辟雍虽各异名其实一也
　　灵台考苻居高显神圣王所以宣徳察微
　　按服氏注云人君入太庙视朔天子曰灵台诸侯曰观台在明堂之中
　　社土地之主稷五谷之王俱土神而所主之功异所主既异故其所配亦异土地广博不可徧敬故封土以为社而祀之以报功也五谷众多不可徧祭稷乃原隰之中能长五谷之只故立稷而祭之报社祭稷以三牲重功故也
　　按通典颛顼祀共工氏子勾龙为社列山氏子柱为稷高辛氏唐虞夏皆因之殷汤为旱迁柱而以周弃代之欲迁勾龙无可继者故止周制天子立三社祭法云王为羣姓立社曰大社于库门内之西立之王自为立社曰王社于籍田立之亡国之社曰亳社庙门之外立之立名虽异其神则同皆以勾龙配之稷周弃配之
　　郊祀后稷以配天地祭天南郊就阳位祭地北郊就阴位后稷为天地主文王为五帝宗
　　燔燎扫地祭牲茧栗或象天酒旗坐星厨仓具稷布席极敬心也
　　封乎太山考绩燔燎禅乎梁父刻石纪号垂度示典功平致教
　　天子临辟雍亲割牲以养三老　尊三老者父象也谒者奉几安车輭轮供绥执事五更以度接礼交容谦恭顺貌【宋均曰老老人知天地人事者奉几授三老也安车坐乗之车软轮蒲裹轮也供绥三老就车天子亲执绥授之五更老人知五行更代之事者度法也以度异之也】
　　王于养老燕之末命诸侯诸侯归各帅于国大夫勤于朝州里于邑【音冀】
　　按白虎通辟者璧也象璧圆又以法天于雍水侧象教化流行也辟之为言积也积天下之道徳也雍之为言壅也壅天下之残贼故谓之辟雍也
　　禄者録也取上所以敬録于下下所以谨録事上母之于子也鞠养殷勤推居湿絶少分甘【宋均注曰少则自絶甘则分】
　　丧不过三年以期增培五五二十五月义断亡【期十二月也再期二十五月也言期增培则可矣复云二十五月也容有闰故月期而复二十五月也春秋曰闰月塟齐桓公看数闰也】示民有中縁丧絶惰【再期万物再终丧者称逺逺追慕故因杀之】三谏待放复三年尽惓惓也所以言放者臣为君讳若言有过而放矣所谏事已遂行者遂去不留凡待放者兾君用其言耳事已行灾咎至无为留之臣待放于郊君不絶其禄者亦不欲去道不合故去耳以告宗庙赐之环即还之玦则去
　　按白虎通人懐五常故有五谏谓讽谏顺谏窥谏指谏伯谏讽者智也患祸之萌深睹其事未彰而讽告此智性也顺谏者仁也出辞逊顺不逆君心仁之性也窥谏者礼也视君顔色不悦且郤脱则复前以礼进退此理之性也指谏者信也指质相其事也此信之性也伯谏者义也恻发于中直言国之害励志忘生为君不避丧身义之性也孔子曰谏有五吾从讽之谏
　　王徳称文备象连表万精曲饰题设术修经穷仁尚义祖礼行信掘权任智顺道行仁俱在至徳
　　天子刑于四海徳洞沦冥八方神化则斗霄精按顾野王瑞应图王者孝行之溢则斗霄精北斗七星光明若霄也
　　王者徳及于天则日抱戴【在上曰戴在下曰包】斗极明日月光天降甘露【又】黄气抱日辅臣纳忠
　　按瑞应图君贤得土地则日有黄抱光者人君不假臣之权则日光【又曰】王者动不失日光
　　徳至于地则华苹感嘉禾生蓂荚出秬鬯滋
　　瑞应图华苹其枝正平王者有徳则生徳刚则仰徳弱则低蓂荚者叶圆而五色一名厯荚十五叶日生一叶从朔至望毕从十六日毁一叶至晦而尽月小则一叶卷而不落圣明之瑞也人君徳合乾坤则生秬鬯者三隅之一桴二米王者宗庙脩则生【又】昭穆序祭祀宰人咸有敬譲礼容之节威仪之美则秬鬯生【又】王者节敬依礼度亲疎有别则秬鬯生黄帝时南夷乗白鹿来献秬鬯
　　徳至八方则祥风至徳至山陵则景云见泽出神马山出木根车泉出墨丹
　　按宋志飞莵者神马之名也日行三万里禹治水勤劳厯年救民之害天应其徳而至腰防与飞莵同腾黄状如狐背上有两角出白民之国乗之夀三千嵗黄帝乗之瑞应图曰乗黄王者舆服有度则出龙马者神马也河水之精高八尺五寸长头□上有翌旁垂毛鸣声九首有明王则见墨丹石墨也丹者别是彩名亦犹青黄白皆曰丹也宋志王者修至孝则出
　　木根车应载万物金车王者志行徳则出虞舜徳盛于山陵故山车出山者自然之惣也山蔵之精与象车相似舜时徳盛山车有防缓
　　按宋志象车者山之精也王者徳泽流洽四境则出山车者山蔵之精也不蔵金玉山泽以时通山海之饶以给天下则山成其车金车王者至孝则出
