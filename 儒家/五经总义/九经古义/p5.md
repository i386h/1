<!-- { "loadSidebar": true } -->
　　辑五瑞史记作揖魏脩孔子庙碑亦云揖五瑞秦本纪曰心揖志义作辑汉碑皆以揖为辑马融曰揖敛也与孔训同而字异【古揖字有作辑者晋语曰君辑大夫就车旧训辑为揖汉书儿寛寛对曰陛下统楫羣元臣瓒曰楫当作辑师古曰辑楫与集三字并同虞书曰楫五瑞是也其字从木瓒曰当为辑不通是揖又作楫】
　　嵗二月云云何休公羊注引尚书曰嵗二月东廵守至于岱宗柴望秩于山川遂觐东后【史记亦作遂】恊时月正日同律度量衡脩五礼五玉三帛二生一死贽如五器卒乃复五月南廵守至于南岳如岱礼八月西廵守至于西岳如初十有一月朔北廵守至于北岳如西礼还至嵩如初礼归假于祢祖【尚书作艺祖马王云祢也】用特今古文尚书无还至嵩如初礼六字姚方兴本云至于北岳如西礼马融本作如初礼明上下有脱文今文尚书不可攷然何邵公所引不为无据也【史记封禅书于岱宗之下又云中岳嵩髙也】
　　恊时月白虎通引作叶周礼太史读礼书而恊事后郑云故书恊作叶杜子春云叶当为恊书亦或为恊或为汁又大行人协辞命故书作叶先郑云叶当为汁方言曰协汁也黒帝汁光纪或作叶【后汉帝尧碑以叶为汁】汉书载洪范曰旪用五纪伏生书引书云不叶于极不丽于咎说文曰旪古文协从日十防作叶从口
　　黎民阻饥徐广曰今文尚书作祖饥祖始也史记作始汉书作祖孟康曰黎民始饥命弃为稷官古文言阻栋案古文祖字皆作且如祖乙卣盄和钟文王命厉鼎师敦皆以且为祖故曽子曰祖者且也古文作阻者案仪礼大射仪云且左还郑云古文且作阻是古文又以阻为且卫撰古文异字其以此乎王肃曰阻难也马融曰祖始也二说并通今文近之郑曰阻读曰俎阻厄也郑尚书即马融本当云祖读为阻写之误也
　　教胄子说文引虞书云教育子云养子使作善也尔疋曰育长也与孔马同周礼大司乐云凡有道者有徳者使教焉郑注云若舜命蘷典乐教育子今周礼注仍作胄非也见释文是郑本尚书与说文同马融书云胄长也育亦训长见尔疋字异义同郑注尚书从马本知马本亦当作育周书王子晋曰人生而重丈夫谓之胄子胄子成人能治上官谓之士然则胄子犹国子与
　　分北三苖北读为别古文北字从二人别字重八八□【北】□【别】字相似因误作北说文于八部曰□别也孝经说曰上下有别又部曰□古文别许君学于贾逵逵古文尚书必得其实虞翻曰郑注尚书分北三苗北古别字又训北言北犹别也若此之类诚可怪也栋谓北字似别非古别字又北与别异不得言北犹别也虞郑皆失之【苗本一也分别流之故有三苗犹三危本一也分三苗分三危之地亦因分别而名葢依三居之法离絶之使不得通也】
　　大禹谟惟影响依字当作景向刘向奏云神明之应应若景向是也邹季友曰影古文作景葛洪始加彡此天寳三载卫包改古文以今文时所易也栋案髙诱淮南子注曰景古影字诱汉末人当时已有作景旁彡者非始于葛洪字苑景旁从彡已见顔氏家训亦非卫包所改
　　臯陶谟暨稷播奏庶艰食释文云艰马本作根云根生之食谓百谷栋案释名云艰根也如物根也则是书本作艰训为根马说是古艰字作囏【古艰读为根见唐扶颂】
　　扰而毅徐广曰扰一作柔字本作扰从牛夒声玉篇云防驯也尚书□而毅如此春秋云乃扰畜龙应劭音柔说文云防牛柔谨也从牛夒声又云□玉也从玉夒声读若柔管子地员云其木宜扰桑扰桑柔桑也字书皆音而小反非也徐邈音饶亦误
　　予弗子释文云子如字郑氏音将吏反案乐记云易直子谅注云子读如不子之子徐邈音子为将吏反葢从郑读列子说符篇云禹纂业事雠唯荒土功子产弗字过门不入云云列子之说葢本尚书读子为字此在未焚书之前必得其实郑氏之音非无据矣
　　禹贡荥波既猪云荥泽波水已成遏猪马郑本皆云荥播既都郑云沇水溢出河为泽卫狄战在此地今塞为平地荥阳民犹谓其处为荥播栋案荥波当是二水名周书职方云豫州其川荥雒其浸波溠孔氏以为荥泽波水非也郑于周礼注依尚书读波为播以荥播即荥泽合为一亦非
　　和夷底绩郑康成云和读为桓地志曰桓水出蜀郡蜀山西南行羌中【见史记及水经注】案汉书酷吏云桓东少年场如淳曰陈宋之俗言桓声如和故桓表或谓之和表东京赋云叙和树表【双植谓之桓桓表是也四植谓之桓桓楹是也】
　　嶓冡导漾史记及郑本皆作瀁说文曰漾古文作瀁地理志曰陇西氐道县禹贡瀁水所出皆从古文孔氏作漾非也
　　二百里男邦史记云任国【汉讳邦改为国】栋案白虎通引书云侯甸任卫作国伯今酒诰作男古男与南通皆训为任故诗云燕燕于飞下上其音子子于归逺送于南又云凯风自南吹彼棘心沈重音南为乃林反外周语曰郑伯南也先郑司农注云南谓子男左传昭十三年子产云郑伯男也贾侍中云男当作南谓南面之君王肃家语亦载子产语云男南古字通用郑众从左传改南为男贾逵据外传易男为南可以知二字之相通矣白虎通又云南之为言任也故孔安国亦云男任也今文尚书皆以任为南太史公以训诂易经文故亦为任【正义云男声近任故训为任】
　　二百里蔡地里志曰二百里蔡刋误曰蔡读如蔡蔡叔之蔡吴仁杰从之以为当作
　　序作帝告史记告作诰司马贞曰一作俈从先王居故作帝俈栋案告古文诰【见礼记注】尚书大殷有帝告篇引书曰施章乃服明上下此逸书之犹存者索隠据孔氏以为帝俈别无所见
　　序汤既黜夏命复归于亳作汤诰论语云予小子履敢用牡敢昭告于皇皇后帝孔安国注云此伐桀告天之文墨子引汤誓其辞若此【汤誓依墨子当云汤祝】疏云尚书汤誓无此文而汤诰有之又与此小异栋案墨子兼爱篇云汤曰惟予小子履敢用牡告于上天后曰今天大旱即当朕身履未知得罪于上下有善不敢蔽有罪不敢赦简在帝心万方有罪即当朕身朕身有罪无及万方即此言汤贵为天子富有天下然且不惮以身为牺牲以祠祝于上帝鬼神吕氏春秋九月纪云昔者汤克夏而正天下天下旱五年不收汤乃以身祷于桑林曰余一人有罪无及万夫万夫有罪在余一人无以一人之不敏使上帝鬼神伤民之命于是翦其发□其手以身为牺牲用祈福于上帝民乃甚说雨乃大至尸子云汤之救旱也素车白马布衣身婴白茅以身为牲当此时也歌鼓舞者禁之韩婴诗亦言汤时大旱祷于山川以六事自责汲郡古文云成汤二十年大旱禁歌舞二十四年大旱王祷于桑林雨墨子吕氏皆见百篇尚书故所载与论语同今汤诰篇絶无大旱请祷之事孔安国亲古文其注论语不近攷尚书而逺引墨子窃所未喻
　　咸有一德七世之庙可以观德吕览引商书曰五世之庿可以观怪【怪字传冩之误】礼纬稽命徴曰唐虞五庙亲庙四始祖庙一夏四庙至子孙五殷五庙至子孙六【注云契为始祖汤为受命王各立其庙与亲庙四故六】孝经纬钩命决曰唐尧五庙亲庙四与始祖五禹四庙至子孙五殷五庙至子孙六周六庙至子孙七后魏书礼志云礼纬云夏四庙至子孙五殷五庙至子孙六周六庙至子孙七注云言至子孙则初时未备也纬书虽不可尽据亦以见夏商无七庙之文汉书韦元成匡衡告谢毁庙曰徃者大臣以为在昔帝王承祖宗之休典取象于天地天序五行人亲五属天子奉天故率其意而尊其制是以禘尝之序靡有过五受命之君躬接于天万世不堕继烈以下五庿而迁上陈太祖间嵗而祫自唐以下皆当以五为则吕氏在焚书之前必得其实毛诗豳风曰七月鸣鵙王肃云七当为五古五字如七因讹为之此经七字亦当作五
　　盘庚若颠木之有由蘖由说文引作防云木生条也古史言由枿徐锴曰说文无由字今尚书只作由枿葢古文省弓而后人因省之通用为因由等字从弓象枝条华圅之形徐曰案孔安国注尚书直训由作用也用枿之语不通栋案经由字皆训为生毛诗序云由仪万物之生各得其宜是由训为生仪训为宜春秋曰吉凶由人言吉凶生乎人也孔氏书晋人伪撰故从俗读
　　予迓续乃命于天小顔匡缪正俗云商书般庚云予御续乃命于天诗鹊巢云百两御之训解皆为迎栋案此经与牧誓弗迓克本皆当作御赵宋以来儒者见孔氏训御为迎遂改作迓【或卫包所改】蔡氏撰书亦仍其谬呜呼古学之亾乆矣吾谁与正之【列子云郑氏遇骇鹿御而击之注御音讶迎也】
　　尔谓朕曷震动万民以迁蔡邕石经曰今尔恵朕昌祗动万民以迁栋案震与振同虞书震惊朕师史记作振又只振毎通用皋陶谟云日严祗敬六徳无逸云治民祗惧史记皆作振【内则云只见孺子郑云祗敬也防作振】
　　说命释文云说本又作兊礼记皆引作兊郑氏云兊当为说案周易以兊为说吕览四月纪曰凡说者兊之也兊与说通
　　西伯戮黎释文云伯亦作柏郭璞穆天子注云古伯字多从木戡黎尚书大作耆说文作黎云杀也汉书载左氏冷州鸠曰王心弗孟康曰古堪字今左作堪释诂云堪胜也郭璞注引书云西伯堪黎是堪与同孔氏云戡亦胜也案说文戡训刺非胜也当从书作
　　微子天毒降灾荒殷邦史记曰天笃下菑亾殷国汉平舆令薛君碑又以竺为笃古毒笃竺三字皆通
　　我旧云刻子王子弗出论衡引微子曰我旧云孩子王子不出言纣为孩子之时微子睹其不善之性性恶不出众庶长大为乱不变故云也【后世性恶之说本此】焦氏易林曰婴儿孩子未有知识彼童而角乱我政事说文曰咳小儿笑也古文作孩从子
　　我不顾行遯释文云顾音故徐仙民音鼔毛居正曰案顾字礼部韵无上声音当从一音用栋案商诗韦顾既伐古今人表作韦鼔是顾有鼔音缁衣云君子寡言而行以成其信郑注云寡当为顾声之误是顾有上声礼部韵宋人所撰焉识古音毛氏据以驳徐邈未之得也

　　九经古义卷三
　　钦定四库全书
　　九经古义卷四　　　　　　长洲恵栋撰
　　尚书古义
　　泰誓晁氏曰儒言尚书泰誓作大开元间学士卫包受诏成今文尚书乃始作泰或以交泰为说真燕书哉栋案顾彪古文尚书义疏云泰者大之极也犹如天子诸侯之子曰大子天子之卿曰大宰此防中之大故称泰誓彪字仲文隋炀帝时为秘书学士当时已改为泰非始于卫包【繁阳令杨君碑大夫人字始作泰知大与泰异文始于后汉】
　　虽有周亲不如仁人王伯厚曰孔安国论语注言有管蔡为周亲不如箕子微子之仁人与注尚书异书云纣至亲虽多不如周家之多仁人朱文公集注从书栋案书本云少仁人故疏云多恶不如少善上云受有亿兆夷人是言至亲之多予有乱十人【今本乱下有臣字非王伯厚已辨之】是言仁人之少故论语引之以为才难
　　牧誓乃惟四方之多罪逋逃是崇是长是信是使谷永引书云四方之逋逃多罪是崇是长是信是使小顔以为今文泰誓之辞非也宗尊也故训为尊春秋云师叔楚之崇也崇亦训尊
