<!-- { "loadSidebar": true } -->
　　经典序录云谷梁有段肃注十二卷不详何人隋经籍志云春秋谷梁传十四卷段肃注疑汉人栋案后汉班固传固奏记东平王云农功曹吏殷肃逹学洽闻才能絶伦诵诗三百奉使専对章懐注云固集殷作段然则殷肃即段肃也刘氏史通言肃与京兆祭酒晋冯【冯亦见奏记】尝撰史记以续史迁之书
　　隠元年传春秋贵义而不贵惠信道而不信邪注信申字古今所共用韦昭国语注云信古伸字士相见礼注云古文伸作信【康成儒行注云信读如屈伸之伸假借字也信或为身】
　　三年经日有食之传云其日有食之何也吐者外壤食者内壤阙然不见其壤有食之者也注云凡所吐出者其壤在外其所吞咽者壤入于内疏云壤字为谷梁音者皆为伤徐邈亦作伤麋信云齐鲁之间谓凿地出土鼠作宂出土皆曰壤或当字从壤盖如麋信之言【九章箅术穿地四为壤五为坚五壤为息土尚书正义】
　　有内辞也或外辞也或与有同义故以内外别之四年卫祝吁释文云左氏公羊及诗作州吁案州有祝音故或作祝声之误也
　　五年传尸子曰舞夏自天子至诸侯皆用八佾初献六羽始厉乐矣释诂云厉作也郭氏引此传以证之方言曰厉卬为也瓯越曰卬吴曰厉郭氏云作亦为也【僖廿年新作南门传云作为也】
　　八年经郑伯使宛来归邴释文云左氏作祊穆天子传云戊戌天子北入于邴郭璞曰邴郑邑左传作祊古方丙同字
　　注周有千八百诸侯尽京师之地不足以容不合事理疏云见孝经説栋案范注诸侯有大功盛徳于王室已下皆采许叔重五经异义之文疏言见孝经説非也
　　九年经天王使南季来聘传云南氏姓也【顾炎武云南非姓姓字衍文】季字也白虎通引诗传文王十子末云南季载南采也犹祭伯毛伯之谓左传作聃季史记作冉季冉与南同昔故亦作南【周公为大宰康叔为司冦聃季为司空周康聃皆畿内地荀子云周公归周注云畿内之国亦名周周公黒肩其后也康叔后封于卫聃季未改封世为卿士也司马迁云冉季载其后世无所见未之攷耳】
　　桓二年传何以知其先杀孔父也曰子既死父不忍称其名臣既死君不忍称其名以是知君之累之也孔氏父字也五经异义云公羊説臣子先死君父犹名之【何休注桓二年传云礼臣死君字之与此异】孔子曰鲤也死是已死称名左氏説既没称字而不名【杜预以为孔父称名与贾逵异】桓二年宋督弑其君与夷及其大夫孔父先君死故称其字谷梁同左氏説谨案论语称鲤也死实未死假言死从左氏谷梁説之闻也【以下郑驳】论语云鲤也死有棺而无椁是实死未葬前也设言死凡人于恩犹不然况圣贤乎
　　桓四年传春曰田夏曰苗秋曰搜冬曰狩何休废疾曰运斗枢曰夏不田谷梁有夏田于义为短郑君释之云四时皆田夏殷之礼诗云之子于苗选徒嚣嚣夏田明矣孔子虽有圣徳不敢显然改先王之法以教授于世若其有所欲改其隂书于纬蔵之以传后王谷梁四时田者近孔子故也公羊正当六国之亡谶纬见读而传为三时田【公羊桓四年传无夏田之语】作传有先后虽异不足以断谷梁也【王制正义】
　　庄元年夫人孙于齐传云孙之为言犹孙也注云孙孙遁而去非也公羊传云孙者何孙犹孙也何休曰孙犹遁也栋案遁读为循释文音徒困反非也今文尚书云五品不训【后汉书】训读为驯【周礼注】书亦或作驯【史记】驯与循同音循犹巡也巡犹遁也古逡巡字皆作逡遁【见仪礼注】又作逡循【顾炎武论之详矣】是循与遁同又与孙通古文尚书云五品不逊説文引作愻愻犹孙也古逊字皆作孙与遁巡训驯循皆同音【刘向説苑曰大学之教也时禁于未发之曰预因其可之曰时相观于善之曰磨学不陵节而施之曰驯今学记驯作逊】
　　七年经辛夘昔传日入至于星出谓之昔王逸云昔夜也诗云乐酒今昔今诗作夕崔譔庄子注曰昔夕也天官昔人注云昔之言夕也管子小匡云旦昔从事旦昔犹旦夕也昔亦训夜者列子曰尹氏有老役夫昔昔梦为国君张湛云昔昔夜夜也
　　十七年郑詹自齐逃来传云逃义曰逃义谓君臣之义仲尼曰天下有大戒二其一命也其一义也子之爱亲命也不可解于心臣之事君义无适而非君也无所逃于天地之间是之谓大戒楚箴尹克黄亦言君天也天可逃乎是逃义也
　　廿有二年肆大传云肆失也失古佚字佚与逸同谓逸囚也
　　廿有四年传礼天子之桷斲之砻之加密石焉诸侯之桷斲之砻之大夫斲之士斲本晋语张老云天子之室斲其椽而砻之加密石焉注云密密理也石谓砥也先粗砻之加以密砥诸侯砻之注云无密石也大夫斲之注云不砻也士首注云斲其首也尚书大传曰天子之堂其桷天子斲其材而砻之加密石焉大夫达棱士首本庶人到加郑氏注云砻砺之也密石砥之也棱菱也何休公羊注云礼天子斲而砻之加密石焉诸侯斲而砻之不加密石大夫斲之士首本
　　卅年传燕周之分子也分子犹别子礼记大传云别子为祖注云别子谓公子然则王所生者为王子谓之别者别于世子也燕世家云召公奭与周同姓谯周曰周之支族孔颖达以为谯周考校古史不能知其所出皇甫谧以为文王庶子白虎通云召公文王子王充曰召公周公之兄谷梁以为分子者盖长庶欤
　　闵元年经盟于洛姑释文云一本作路姑案路洛同音汉书扬雄校猎赋曰尔乃虎路三嵏以为司马晋灼曰路音洛
　　僖三年公子季友如齐莅盟传云莅者位也郑氏易需彖云位乎天位上位字读为涖涖与莅同
　　廿有八年经公朝于王所传云朝不言所言所者非其所也案攷工记载祭侯之辞曰惟若宁侯毋或若女不宁侯不属于王所故抗而射女郑氏注云属犹朝防也故白虎通引礼射祝曰嗟尔不宁侯尔不朝于王所以故天下失业亢而射尔然则王所者犹汉时所谓行在所也天子所在曰王所吉日云天子之所此临天下之言也诸侯所在曰公所【郑诗献于公所齐侯镈钟云有共于公所】此临一国之言也下经云天王守于河阳壬申公朝于王所传云朝于庙礼也于外非礼也栋谓天子巡守有朝诸侯之礼故尚书云五载一巡守羣后四朝马融王肃皆云四面朝于方岳之下王巡守而朝之正也召王非正也故仲尼书云天王守于河阳所以正君臣之礼
　　宣八年葬我小君顷熊疏云案文十八年注云宣母敬嬴此云顷熊者一人有两号故也栋谓顷声近敬熊声同嬴二传由口授故字异而音同而云一人有两号非也
　　成元年传古者有四民有士民有商民有农民有工民栋案古者四民商农工贾士民始于齐之管子管子制国始有士郷故地理志云齐地临淄其中具五民服防云士农工商贾也礼説论之详矣
　　襄十年传古者天子六师公羊隠五年传注云礼天子六师方伯二师诸侯一师昭五年传舎中军者何复古也鲁于春秋不得为方伯以二军为复古则诸侯一军之説非矣三略曰圣王御世观盛衰度得失而为之制故诸侯二师方伯三师天子六师诸侯二师故舎中军为复古古者一二皆积画传写之误也六师即六军也大雅棫朴云周王于迈六师及之毛传云天子六军郑志赵问此诗引常武诗云整我六师不称六军而称六师不达其意答曰师者众之通名故人多云焉欲着其大数则乃称军耳林孝存引诗六师之文以难周礼郑答之云军者兵之大名军礼重言军为其大悉故春秋之兵虽有累万之众皆称师诗云六师即六军也
　　昭十九年传许世子不知尝药累及许君也注云许君不授子以师傅使不识尝药之义故累及之公羊传云进药而药杀则曷为加杀焉尔讥子道之不尽也栋案墨子非攻篇云今有医于此和合其祝药于天下之有病者而药之万人食此若医四五人得利焉犹谓之非行药也故孝子不以食其亲忠臣不以食其君夫就师学问无方心志不通虽有爱父之心而适以贼之墨氏此论可谓知言
　　昭廿有五年宋公佐卒于曲棘传云邡公也注云邡当为访访谋也谋纳公















　　九经古义卷十五
　　钦定四库全书
　　九经古义卷十六　　　　　　长洲惠栋撰论语古义
　　有酒食先生馔郑氏论语馔作馂云食余曰馂案仪礼注云古文籑皆作馂説文曰籑具食也或作馔从巽则馂为古文馔也【汉书皆以籑为馔】
　　子曰书云孝乎惟孝友于兄弟释文作孝于云一本作孝乎唐石经同案蔡邕石经亦作于故包咸注云孝于惟孝美大孝之辞后世儒者据晋世所出君陈篇改孝于为乎以惟孝属下句以今攷之若非汉石经及包氏注亦安从而是正耶【华峤后汉书刘平江革传序云此殆所谓孝乎惟孝友于兄弟施于有政是亦为政也则知晋以前无以孝乎为絶句者但于误为乎其来已久】
　　季氏旅于泰山班固述賛曰大夫胪岱侯伯僣畤郑氏曰胪岱季氏旅于大山是也小顔曰旅陈也胪亦陈也胪旅声相近其义一耳禹贡曰蔡防旅平传云祭山曰旅韦昭音卢【卢籀文胪】士冠礼注曰古文旅作胪【周礼司仪旅摈先郑曰旅读为旅于泰山之旅后郑云旅读为鸿胪之胪胪陈之也周书諡法曰惟三月既生魄周公旦太师望相嗣王发既赋宪受胪于牧之野胪即旅也】
　　郁郁乎文哉汗简云古论语郁作戫汉石经仍作郁哀公问社于宰我郑本社作主云田主谓社案三王世家载春秋大传曰天子之国有泰社将封者各取其物色裹以白茅封以为社此之谓主土主土者立社而奉之也公羊传云虞主用桑练主用栗用栗者蔵主也何休云夏后氏以松殷人以柏周人以栗松犹容也想见其容貌而事之主人正之意也柏犹迫也亲而不逺主地正之意也栗者犹战栗谨敬貌主天正之意也疏云夏后氏以下出论语而郑氏注云谓社主正以古文论语哀公问社于宰我故也今文论语无社字是以何氏以为庙主耳
　　管仲之器小哉管子中匡篇施伯谓鲁侯曰管仲者天下之贤人也大器也盖当时有以管仲为大器者故夫子辨之
　　里仁为美择不处仁王伯厚曰张衡思赋引论语云里仁为美宅不处仁里宅皆居也盖古文云然今以宅为择而谓里为所居乃郑氏训解而何晏从之当以古文为正栋案释名曰宅择也择吉处而营之是择有宅义或古文作宅训为择亦通孟子亦作择赵岐曰简择不处仁为不智
　　无适也无莫也郑本适作敌莫音慕无所贪慕也栋案古敌字皆作适礼记杂记曰赴于适者郑注云适读为匹敌之敌史记范睢传攻适伐国田单传适人开户李斯传羣臣百官皆畔不适徐广皆音征敌之敌荀卿子君子篇云天子四海之内无客礼告无适也注云适读为敌【白虎通云君所以不为臣隠何以为君之于臣无适无莫义之与比赏一善而众臣劝罚一恶而众臣惧若为毕隠为不可殆也】
　　瑚琏也栋案二字从玉旁俗所作也当为胡连春秋传曰胡簋之事明堂位曰夏后氏之四连皆不从玉旁孔庙礼器碑又作胡辇古连辇字通易蹇之六四曰往蹇来连虞翻曰连辇也周礼郷师輂辇注云故书辇作连先郑云连读为辇巾车职云辇车组挽陆氏云辇本又作连音辇管子海王曰行服连轺輂汉书莲勺县如淳音辇酌则知连与辇音义皆同也【庄子连字皆音辇説文胡连字又作梿徐云俗作琏】
　　吾与女弗如也论衡引云吾与女俱不如也陈耀文曰郑别传从马融学季长谓卢子干曰吾与女皆不如也曹操祭桥云仲尼称不如顔渊李贤注引论语吾与女俱不如也
