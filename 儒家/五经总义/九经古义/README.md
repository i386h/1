<!-- { "loadSidebar": true } -->
　　钦定四库全书　　　　经部七
　　九经古义目録　　　　　五经縂义类
　　卷一
　　周易古义
　　卷二
　　周易古义
　　卷三
　　尚书古义
　　卷四
　　尚书古义
　　卷五
　　毛诗古义
　　卷六
　　毛诗古义
　　卷七
　　周礼古义
　　卷八
　　周礼古义
　　卷九
　　仪礼古义
　　卷十
　　仪礼古义
　　卷十一
　　礼记古义
　　卷十二
　　礼记古义
　　卷十三
　　公羊古义
　　卷十四
　　公羊古义
　　卷十五
　　谷梁古义
　　卷十六
　　论语古义
　　【臣】等谨案九经古义十六卷
　　国朝惠栋撰栋有周易述诸书皆别着録是编所解凡周易尚书毛诗周礼仪礼礼记左传公羊谷梁论语十经其左传六卷后更名曰补注刋板别行故惟存其九曰古义者汉儒専门训诂之学得以考见于今者也古者漆书竹简冩为艰师弟相多由口授往往同音异字辗转多岐又六体孶生形声渐备毫厘辨别后世乃详古人字数无多毎相假借沿流承袭遂开通用一门谈经者不究其源往往以近代之形声究古书之义训穿凿附防多起于斯故士生唐宋以后而操管摛文动作竒字则不免于生今反古至于读古人之书先当通古人之字庶明其文句而义理可以渐求栋作是书皆搜采旧文互相防证其中爱博嗜竒不能割爱者如易之需卦据归藏作溽于象饮食之义诚符于爻词需泥需沙则义不相协书之曰若稽古用郑康成之义实则训古为天经典更无佐证仪礼士昏礼之皇舅某子申注疏张子李子之义驳顾炎武之説实则春秋所谓男女辨姓乃指婚姻不指称号礼记檀弓之子夏丧明汉冀州从事郭君碑作丧名实系假借之字乃引尔雅目上为名谓名为目珠不思目珠不在眉目之间公羊隠十一年蔡邕石经以杀为试引白虎通证之已属附防又引荀子议兵篇威厉而不试刑措而不用句为证实则此试字又别一意蔡邕所书义不縁此成二年是土齐也自以何休注文为正解而引周礼司马法解土为杜实则尽东其畆原非杜塞邻国之父通论语之咏而归据郑康成王充之説以归为馈实则风雩无馈祭之理如斯之类皆不免曲狥古人失之拘执又如据周礼牛人谓任噐字出于经文不出子史驳宋祁笔记之误则体同説部与经训无闗引荀子墨子证学记之撞钟引荀子证秦穆公之能变引墨子证许止不尝药引杨方五经钩沉证论语生知亦皆牵引旁文无闗训诂未免为例不纯然自此数条以外大抵元元本本精核者多较王应麟诗攷郑氏易注诸书有其过之无不及也乾隆四十四年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　九经古义原序
　　汉人通经有家法故有五经师训诂之学皆师所口授其后乃着竹帛所以汉经师之説立于学官与经并行五经出于屋壁多古字古言非经师不能辨经之义存乎训识字审音乃知其义是故古训不可改也经师不可废也余家四世传经咸通古义守専室呻稿简日有省也月有得也嵗有记也顾念诸儿尚幼日乆失其读有不殖将落之忧因述家学作九经古义一书吾子孙其世传之母堕名家韵也松厓惠栋识







　　钦定四库全书
　　九经古义卷一　　　　　　　长洲恵栋撰周易古义
　　说文曰秘书说日月为易象隂阳也虞仲翔易注引参同契亦云字从日下月【参同契曰易谓坎离又曰日月为易所谓秘书者参同之类也】
　　坤初六象履霜坚冰隂始凝也案文冰当作仌凝当作冰尔雅释器云冰脂也郭璞曰荘子云肌肤若冰雪冰雪脂膏也孙炎本作凝脂云膏凝曰脂诗云肤如凝脂即冰脂也古文尚书亦以冰为凝说文云凝俗冰字
　　六二直方大郑注云直也方也地之性此爻得中气而在地上自然之性广生万物故主动直而且方熊氏经说云郑氏古易云坤爻辞履霜直方含章括囊黄裳元黄恊韵故象传文言皆不释大疑大字衍
　　坤至柔而动也刚九家易曰坤一变而成震隂动生阳故动也刚宋时临安僧昙莹云动者谓爻之变也坤不动则已动则阳刚见焉在初为复在二为师在三为谦自是以徃皆刚也洪景卢以其言为善而不知汉易已有是说矣
　　屯初九磐桓利居贞仲秋下旬碑作股桓释文云本亦作盘案古盘字皆作般与股同尚书盘庚蔡邕石经作般此与渐六二磐字皆当作般【郊祀志云鸿渐于般孟康曰般水涯堆也】
　　上六泣血涟如栋案涟本波澜之字说文引作防或古从立心篆书水心相近故误为涟陆徳明亦引说文而不云字异明不从水旁淮南子引此经又作连从省文【毛诗泣涕涟涟亦当从心连声】
　　防彖曰匪我求童防童防求我髙诱引云童防来求我释文云一本有来字
　　初六以徃吝说文引作遴云行难也栋案史书遴本吝字【见汗简】此易经古文汉书鲁安王晚节遴王莽性实遴啬广雅曰遴歰也音良镇反小顔云遴读与吝同周伯琦六书正譌云僯行难从人粦声又谨选也别作遴非是与説文汉书异
　　需象曰君子以饮食宴乐栋案归藏易需卦之需作溽【说文犬部云獳从犬需声读若槈奴豆切是需有槈音】礼记儒行曰饮食不溽郑氏注云恣滋味为溽溽之言欲也故象言饮食宴乐左传昭十五年传云辱必求之吾助子请【说苑敬慎篇云谚曰诚无垢思无辱辱与垢恊是读为溽】服虔曰辱欲也古文易不可攷然溽字不为无说【郑氏注易云需读为秀】
　　九二需于沙郑本沙作沚栋案沚当作与沙同说文云沙水散石也从水从少水少沙见谭长说沙或作从处穆天子云天子东征南絶沙衍辛丑天子渴于沙衍求饮未至【郭璞云沙衍水中有沙者】水少沙见故象云需于沙衍或以衍属下句读非也
　　讼上九终朝三褫之说文云褫夺衣也读若池郑康成本作三拕之音徒可反栋案淮南人间训云秦牛缺遇盗拕其衣被髙诱曰拕夺也是拕与褫字异而义同晁以道读为拖绅之拖杨慎以为终朝三拕之以夸于人真小儿强解事也【拖绅之拖本作袉见说文】
　　师贞丈人吉康成注云丈之言长能御众有正人之徳以法度为人之长吉而无咎王弼曰丈人严荘之称也栋案彖辞言能以众正可以王矣此有天下之称也谓之丈人可乎易纬干凿度孔子曰易有君人五号也帝者天称也王者美行也天子者爵号也大君者与上行异也大人者圣明徳备也变文以著名题徳以别操歴举五号独不及丈人知丈人非王者之称也崔憬曰子夏作大人谓王者之师斯得之矣
　　比彖曰比辅也案郑氏尚书云成五服至于五千【说文同作云辅信也】注云敷土既毕广辅五服而成之至于面方各五千里四面相距为方万里禹所受地记书曰昆仑山东南地方五千里名曰神州禹五服之残数亦每服者各五百里故有万里之界万国之封比辅也辅成五服此建万国之象比比也有孚盈缶此亲诸侯之象所谓先王者其夏后氏乎
　　九五王用三驱郑本作敺案说文驱马驰也古文作敺从支汉书皆以敺为驱康成费氏易费直本皆古字号古文易当从之是正
　　小畜九五有孚挛如依字当作孪古恋字子夏作恋案隶释汉唐公□碑及景君碑皆以孪为恋知古文恋字作孪也
　　履九二幽人贞吉虞翻曰讼时二在坎狱中故称幽人象曰幽人贞吉中不自乱也虞云虽幽讼狱中终辨得正故不自乱荀卿子曰公侯失礼则幽注云如晋文执卫成公寘诸深室礼说云今学者辄目髙士为幽人非也
　　九四愬愬终吉说文引作虩虩马季长本同吕览引作愬愬髙诱曰愬读如虩
　　上九视履考祥丙子学易编云考祥古本或作考详晁氏曰荀作详审也文意尤顺栋谓古祥字皆作详石经尚书及左传公羊犹然
　　泰九二包荒说文引作防从川亾云水广也释文云本亦作防音同【郑氏云防读为康虚也縠梁传云四縠不升谓之康康是虚防之名其义同也】
　　六五帝乙归妺虞翻以帝乙为纣父荀爽以帝乙为汤【见本传】易干凿度孔子曰自成汤至帝乙帝乙汤之孙之孙也此帝乙即汤也殷録质以生日为名顺天性也孙之孙外絶恩矣同以乙日生疏可同名汤以乙生嫁妹本天地正夫妇夫妇正则王教兴矣故易之帝乙为成汤书之帝乙六世王同名不害以明功
　　同人九五同人先号咷而后笑毛居正六经正误云后笑作笑误案笑字古作□从八象眉目悦皃后转作竹转作□□□之皃□本有防省文作夭俗讹作笑东坡谓以竹击犬有何可笑者戯言以讥王荆公字说之穿凿耳栋案笑字古文皆作□说文无笑字李阳冰刋定说文始从竹从夭义云竹得风其体夭屈如人之笑故毛氏据以为说非也古本汉书薛宣传云壶矢相乐应劭曰防壶矢相乐也今本云壹□相乐晋灼曰书篆形壹□字象壶矢因曰壶矢然则□为古笑字审矣李阳冰多臆说吾所不取
　　谦亨君子有终子夏作嗛案汉书萟文志曰易之嗛嗛封禅文云嗛让而弗尹翁归云温良嗛退师古曰嗛古谦字史记乐书及冯焕残碑皆以嗛为谦
　　彖曰鬼神害盈而福谦京房作富谦后汉刘修碑亦云鬼神富谦郊特牲云富也者福也
　　豫彖曰四时不忒京房忒作貣尚书洪范曰衍忒史记引作貣管子曰如四时之不貣如星辰之不变皆古忒字月令云无或差贷贷即忒也吕览正作忒贷当为貣字之误
　　九四曰朋盍簪侯果云朋从大合若以簪篸之固括也案士冠礼云皮弁笄郑注云笄今之簪说文曰旡首笄也从人匕象簮形俗先作簪从竹朁然则簪本作先经皆作笄汉时始有簪名侯氏之说非也子夏郑张揖王弼皆训簪为疾或云速明非簪字陆徳明曰古文作贰京作撍马作臧荀作宗虞翻作戠云坤为盇戠聚防也坎为聚坤为众众隂并应故朋盇戠戠旧读作撍作宗礼说曰戠与得恊韵当从虞义【玉篇戠音之力切郑氏尚书云厥土赤戠坟读曰炽】
　　随初九官有渝蜀才作馆案官本古文馆穆天子传云官人陈牲聘礼云管人布幕于寝门外郑注云管犹馆也古文管作官
　　观上九观其生君子无咎京房曰言大臣之义当观贤人知其性行推而贡之京以观之内象隂道已成威权在臣故有是象
　　噬嗑象先王以明罚敕法释文作勑耻力反云此俗字也字林作勅郑云勅犹理也一云整也毛居正六经正误云勑法监本误作敕旧作勑绍兴府注疏本建安余氏本皆作勑伏观髙宗皇帝御书石经作勑法郑康成解勑为理是汉以来作勑字也顾氏金石记云勅者自上命下之辞前汉皆作敕后汉始变为勑五经文字曰敕古勑字今相承皆作勑郭宗昌金石史以为从来旁力别音赉今尚书臯陶谟益稷康诰多士诗楚茨易噬嗑大象之文并作勑又何说也周礼乐师诏来瞽臯舞注云来勑也勑尔瞽率尔众工奏尔悲诵肃肃雍雍毋怠毋凶郑康成汉人也其训来为勑又何哉栋案训来为勑此先郑之言后郑所不从顔氏以为康成误矣郭氏训勑为赉盖本张有复古编案秦和钟云万生是勅或训为赖是敕亦可读为赖则敕亦非古字矣古字省多借饬为勅或作饰汉萟文志引易云明罚饬法史记五帝纪云信饬百官徐广曰饬古勑字杂卦云蛊则饬也【髙诱吕览注云饰读为勑勑正也离俗皃】
