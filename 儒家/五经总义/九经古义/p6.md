<!-- { "loadSidebar": true } -->
　　弗迓克奔以役西土匡谬正俗曰牧誓篇云弗御克奔以役西土孔安国注云商众能奔来降者不迎击之徐仙民音御为五所反案御既训迎当音五驾反不得音御案此则孔氏尚书本作御训为迎也史记及马融本皆作御王肃又读御为御非也古御字作御古文春秋皆然毛诗谷风曰亦以御冬毛云御御也御又与迓同大雅思齐曰以御于家邦传曰御迎也郑氏于鹊巢笺亦训御为迎曲礼曰大夫士必自御之注云御当为讶讶迎也【士昏礼注同】春秋曰跛者御跛者眇者御眇者皆讶也世人乱之但御虽为迓训诂家当依本字释之无直改经文之理唐石经亦仍其误则知古文之亡乆矣【毛训御为迎盖本尔雅今释文仍作迓者俗儒所窜易也】
　　武成惟一月壬辰防死魄张霸伪武成云惟一月壬辰防死霸说文曰霸月始生霸然也承大月二日承小月三日从月防声周书曰哉生霸普伯切栋案古钟鼎文魄字皆作霸或省作雨公鼎云惟十有四月既死霸与说文合周伯六书正譌云霸今俗作必驾切防为霸王字而月霸乃用魄字非本义王霸字本作伯月魄字作霸其义始正防音膊雨濡革也从雨从革今薛宣古文魄作屰屰古防字未详
　　至于大王肇基王迹王季其勤王家云大王脩徳以翦齐商人始王业之肇迹王季缵统其业乃勤立王家栋案孔说非也迹古绩字言不窋失官社稷不守至于大王光复祖宗始立勲绩于王家王季以八命作牧勤劳王家之事文王能继成其勲【周礼王功曰勲】大膺帝命作西伯以抚六州之众也
　　洪范无偏无陂遵王之义蔡邕石经及尚书旧本皆作颇唐宗诏曰毎读尚书洪范至无偏无颇遵王之谊三复斯文并皆恊韵唯颇一字实则不伦又周易泰卦中无平不陂释文陂字亦有颇音陂之与颇训诂无别为陂则文亦防意为颇则声不成文兼访诸儒佥以为然终非独断宜改颇为陂乃宣示国学栋案此诏及匡谬正俗遵王之义义皆作谊故宗谓与颇字不恊据周易改为陂楚词曰脩绳墨而不颇王逸曰颇倾也易曰无平不颇【楚词与差恊韵】是古易本作颇故释文又音破河反改颇为陂失所据矣说文言部云诐古文以为颇字音彼义切是颇有诐音古文作诐【周礼典同云陂声散注云陂读为险诐之诐是陂与诐同】正与谊字恊何不伦之有邪古义字皆作谊汉书犹然郑仲师周礼注云古者书仪但为义今时所谓义为谊是也吴才老以此经义字音俄谓与陂恊而不知本是谊字顔师古又谓谊有宜音皆好古之过也【史记吕览亦作义当是后人所改】
　　无有作好遵王之道无有作恶遵王之路吕览引云毋或作好遵王之道毋或作恶遵王之路髙诱曰或有也古有字皆作或商书曰殷其弗或乱正四方多士云时予乃或言尔攸居传皆云或有也郑康成注论语亦云或之言有也韩非子曰无或作利从王之指无或作恶从王之路文虽异然皆以或为有韩子吕氏皆在未焚书之前必有所据王伯厚以为述洪范而失之未尽然也【说文引商书曰无有作妞玉篇作□云古文好字案石鼔文好字从孜好畤鼎从好篆文女字似丑故或从左或从右文之异也又周伯六书正譌云爱而不释也从女丑声别作好乃呼皓切】
　　曰防郑王本皆作雺在曰驿之下史记亦然【微子世家】又作雾与雺通尔雅曰天气下地不应曰雺孔曰防隂闇与尔雅合徐邈云防音亡钩反明字本作雺转写误为防耳【张有复古编云霚地气天不应从雨敄俗作雾蒙郑本又作蟊汗简云古文尚书以□为蒙古文蟊作蟊从三虫今与虫同从三虫以为古文蒙字非也当云古文作□今文作蟊】
　　曰驿云气落驿不连属栋案驿古文作悌今文作圛郑氏齐诗笺云古文尚书以悌为圛孔頴达曰古文尚书即今郑注尚书也贾逵以今文校之定以为圛故郑依贾氏所奏从定为圛史记作涕涕即悌也古书篆字作立心与水相近读者失之故误从水【见郑氏易注】太史公从孔安国问多得古文之说故作悌后人转读遂为涕也说文曰圛读若驿今尚书作驿是又袭今文而失之【司马相如云昆虫□怿闿怿犹恺悌也亦明之意】
　　凡七卜五占用二衍忒刘昌书云乃命卜筮曰雨曰霁曰防曰驿曰克曰贞曰悔凡七卜五占用二衍忒读者皆以占用二作一句史记宋世家载箕子之对谓卜五占之用二衍貣郑注曰卜五占之用谓雨霁圛雺克也二衍貣谓贞悔也兆卜之名七用五易用二然则卜五占者用之衍貣则非占也尚书省去之字合以占用为一句二衍貣为一句则义理明矣
　　五者来备王伯厚曰史记作五事来备后汉书荀爽传云五韪咸备注韪是也李云云五氏来备栋案经文曰时五者来备时是也言是五者皆备至也孔氏以曰时二字属上句与汉儒所受尚书异读后人遂以五是为习之譌非也是又作氏者觐礼曰太史是右注云古文是为氏曲礼曰五官之长曰伯是职方注云是或为氏汉书云造父后有非子至孙氏为荘公小顔曰氏与是同古通用字【古文引经或从简略时五者来备则云五是来备易坤之初六履霜坚氷至象曰履霜坚氷隂始凝也三国志注引云初六履霜隂始凝也后人遂以坚氷二字为衍文可谓无识矣】上经云立时人为卜筮此云时五者来备皆训为是
　　金縢是有丕子之责于天郑注尚书曰丕读曰不爱子孙曰子史记作负子【索隠引郑注云丕读曰负误也】栋案白虎通曰天子曰不豫言不复豫政也诸侯曰负子子民也言忧民不复子之也公羊曰属负兹礼记音义隠曰天子曰不豫诸侯曰不兹大夫曰犬马士曰负薪然则负子即不兹也负与丕音相近【负读为陪禹贡陪尾史记作负尾】子又与兹同诸说不一郑氏为长益稷曰予不子故郑读从之孔训丕为大义所未安
　　惟朕小子其亲逆郑注云新迎改先时之心更自新以迎周公郑所传古文尚书乃马季长本训亲为新礼记在亲民程子曰亲当作新葢本先儒之说熊氏朋来作经说以为汉儒擅改经字加以音释惑人若大学亲民亲作新则非汉儒所及待河南程子而后能言之真夏虫之见也【马本亦作亲迎郑于东山笺亦言成王既得金縢之书亲迎周公而注仍训为新盖古亲与新同也】
　　予造天役王莽作大诰云予遭天役案史记甫刑云两遭具备今尚书作造【文侯之命云嗣造天丕愆孔传亦训为遭】
　　序周公既得命禾旅天子之命史记云鲁天子之命孔頴达春秋正义云石经古文鲁作说文曰古文旅古文以为鲁卫之鲁葢古旅字鲁字皆作故旅字亦作鲁秦和钟曰以受毛鲁多厘董逌曰鲁古文旅秦时已误鲁为旅司马袭秦旧文故也
　　康诰王曰呜呼封敬明乃罚人有小罪非眚王符潜夫论云康诰云王曰于戏封敬明乃罚人有小罪匪省
　　酒诰尽执拘以归于周拘说文引作抲云抲防也从手可声栋案可句字异古文未有通用者说文解字叙云廷尉说律至以字断法苛人受钱苛之字止句也不合孔氏古文然汉时可句亦有通用者
　　梓材戕败人宥王启监厥乱为民今文尚书曰彊人有王开贤厥率化民王充曰言贤人壮彊于礼义故能开贤其率化民栋案古宥字或作有【古有字皆作又王制曰王三又然后制刑郑注云又当作宥管子书又以侑为宥】开本启字避汉帝讳故作开以乱为率以为为化【古货字作防讹字作譌或从化或从为字本相通】古今文之异如此【正义云郑注古文篇与夏侯等同而经字多异夏侯等书宅嵎夷为宅堣织昧谷曰栁谷心腹肾膓曰忧肾阳劓则劅剠云膑宫劓割头庶剠是郑注不同】
　　无胥戕无胥虐至于敬寡至于属妇合由以容孔鲋云妾妇之贱者谓之属妇属逮也逮妇之名言其微也说文引云至于媰妇媰妇姙身也案广韵引崔子玉清河王诔云恵于媰孀则媰非姙身也
　　洛诰无若火始焰焰梅福上书成帝曰书曰毋若火始庸庸势陵于君权隆于主然后防之亦无及矣注云庸庸微小皃也今洛诰作焰焰云火始然焰焰尚微愚谓焰焰犹炎炎也古焰字皆作炎炎炎势盛不得谓始然作庸庸者是庸庸犹荧荧太公六韬云荧荧不救炎炎奈何亦此意也
　　序成周既成迁殷顽民史记作遗民贾侍中亦以为迁鄘之民于成周皆古文尚书说也陈亮曰臧哀伯云武王克商迁九鼎于雒邑义士犹或非之义士即多士所谓迁殷顽民者由周而言则为顽民由商而论则为义士矣【周书作雒曰俘殷献民迁于九毕孔晁云贤民士大夫也九毕成周之地近王化也】
　　无逸书大作毋逸【论衡同】史记作无佚案汉石经逸字皆作佚汉书犹然王伯厚曰毋者禁止之辞其义尤切栋案仪礼士昬礼云夙夜毋违命注云古文毋作无史记从古文故亦作无毋与无古今字非有两义
　　乃或亮隂三年不言其惟不言言乃雍正义引郑氏注云其不言之时时有所言则羣臣皆和谐坊记引此云三年其惟不言言乃讙鲁世家载无逸篇与坊记同裴骃载郑氏注云讙喜恱也言乃喜恱则民臣望其言乆矣栋案史记所载者伏生所今文尚书也郑氏之注不与正义同者当在书大中后所注者乃贾氏所古文尚书也熊朋来经说云坊记言乃讙之注但知有说命之书不知其为无逸之文妄指为讙说之讙不知本文当为雍作释文正义者从而遂非说尤为可恨熊氏不攷尚书古今文之异而妄下雌黄亦可谓无忌惮矣
　　自朝至于日中昃不遑暇食遑当依国语作皇【左传皆以皇为遑】灵台碑云日稷不夏稷与昃同【详易古义】依字当作郑本尚书多方云天惟五年须夏之子孙注云夏之言暇是夏与暇通【诗正义尚书大传夏之言假也古假借字止作叚暇从日叚声故暇亦作夏】
　　则皇自敬徳蔡邕石经皇作兄自作曰上文无皇曰同正义云王肃本皇作况【秦誓云我皇多有之公羊传载云而况乎我多有之亦以皇为况蔡邕王肃所载皆古文尚书也】况滋益用敬徳也兄本古况字【樊毅碑况作兄】管子书皆以兄为况【汉书尹翁归字子兄注云兄读曰况桑柔诗云仓兄填兮召旻云职兄斯引皆云兄滋也释文兄音况本亦作况】
　　君奭说文曰奭召公名读若郝史篇名丑案奭与奭相似说文云□古文以为丑字皆从防故史篇以为召公名丑
　　惟人在我后嗣子孙大弗克恭上下遏佚前人光汉书王莽引云嗣事子孙大不克共上下遏失前人光栋案古佚字皆作失外传周语云淫失其身管子山国轨曰未淫失也秦诅楚文曰淫失湛乱董逌训失为佚春秋经曰肆大眚谷梁云肆失也失犹逸也逸与佚同谓逸囚也公羊经齐侯使国佐如师云佚获也释文曰佚一本作失【荘子书皆以失为佚】汉书地理志云汉中淫失枝柱与巴蜀同俗杜钦书云或四三年言失欲之生害也小顔云失读曰佚主父偃云齐王内有淫失之行游侠云遂行淫失皆作佚也
　　序成王东伐淮夷遂践奄伏生书传云遂践奄践之者籍之也籍之谓杀其身执其家猪其宫史记践作残周礼大司马云放弑其君则残之逸礼王霸记云残灭其为恶
　　多方乃惟尔辟以尔多方大淫图天之命屑有辞案多士言桀大淫泆有辞释文云泆又作佾注同马本作屑云过也栋谓屑当作防与佾相近故误作佾说文云防动作切切也蔡氏以为琐屑有辞孔氏又训屑为尽皆未当【屑裴光逺集缀又作防见汗简】
