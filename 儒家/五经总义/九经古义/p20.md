<!-- { "loadSidebar": true } -->
　　齐人取济西田传云为弑子赤之赂也注云子赤齐外孙宣公篡弑之恐为齐所诛为是赂之故讳使若齐自取之者亦因恶齐取篡者赂当坐取邑未之齐坐者由【由与犹同】律行言许受赂也案汉律有受赇之条又有听请之条鲁赂齐不当坐取邑且未之齐而坐者由齐听请故也汉律行言许受赂亦得坐受赇之条故举以况之
　　五年经齐髙固及子叔姬来传云子公羊子曰其诸为其双双而俱至者与疏云旧説云双双之鸟一身二首尾有雌雄随便而偶常不离散案大荒南经云南海之外赤水之西流沙之东有兽左右有首名曰防踢有三青兽相并名曰双双郭璞曰言体合为一也公羊传所云双双而俱至者盖谓此也
　　八年经夫人熊氏薨九年春王正月公如齐注云月者善宣公事齐合古礼五经异义曰春秋公羊説妾子为诸侯不敢以妾母之丧废事天子大国出朝防礼也鲁宣公如齐有妾母之丧经书善之左氏说云妾子为君当尊其母有三年之丧而出朝防非礼也故讥鲁宣公案礼妾母无服贵妾子不立而他妾之立者也不敢以卑废事尊者礼也即妾子为君义如左氏之闻也【以下郑驳】丧服缌麻庶子为后其为母此义自天子下至庶人同不三年鲁宣公所以得尊其妾母敬嬴为夫人者以夫人姜氏已归齐不反故也因是言妾子立母卒得为之三年于礼为通乎其服之间其出朝防无王事与郑伯伐许何异
　　十有六年经成周宣榭灾释文云左氏作宣榭火栋案左氏古文榭本作射敦铭曰王格于宣射是也刘逵引国语云射不过讲军实今本作榭説文无榭字经传通作谢荀卿子曰台谢甚髙泰誓云惟宫室台榭释文云本又作谢吴射慈亦作谢慈是射与谢通【挚虞三辅决录注云汉末大鸿胪射咸本姓谢名服天子以为将军出征姓谢名服不祥改之为射氏名咸载见广韵此由晋时不识古文曲为之説陈夀撰三国志以是仪为氏仪孔融所改亦此类也】
　　成二年齐侯使国佐如师传云君不使乎大夫此其行使乎大夫何佚获也注云佚获者已获而逃亡也释文云佚一本作失案古佚字皆作失详见尚书攷佚又与逸同尚书无逸汉石经作佚春秋经曰肆大眚谷梁云肆失也失犹佚也佚与逸同谓逸囚
　　使耕者东畆是则土齐也注云以齐为土地案土读曰杜古杜字皆作土周礼大司马法曰犯令陵政则杜之注云王霸记曰杜之者杜塞使不得与隣国交通详具礼説
　　四年经郑伯臤卒疏云左氏作坚字谷梁作贤字【今谷梁仍作坚】今定本亦作坚字公羊释文云臤本或作坚栋案公羊作臤谷梁作贤本一字也説文云臤古文以为贤字汉潘干校官碑云亲臤寳□国三老袁良碑云优臤之宠今文大誓云优贤扬歴【见三国志注】是优臤即优贤也玉篇又引作防防与坚同臤亦为古坚字坚又与贤通东观汉记云【后汉纪注】隂城公主名贤得续汉书天文志作坚得疑古坚字贤字皆省作臤公羊从古文作臤谷梁以为贤左氏以为坚师读各异故也【广韵引孝经説云臣者坚也】
　　十有一年经晋侯使郤州来聘世本曰郤豹生义义生步扬步扬生州州即犨也与公羊合左氏传魏武子世本亦作州司马贞云州犨声相近字异耳
　　十有七年传郊用正月上辛五经异义曰春秋公羊説礼郊及日皆不卜常以正月上辛也鲁于天子并事变礼今成王命鲁使卜从郊不从即以下天子也鲁以上辛郊不敢与天子同也【御览】
　　十有八年经晋侯使士彭来乞师释文云二传作士鲂古彭旁通用旁与鲂同音故亦作彭声之误也【襄十二年疏云攷诸正本皆作士鲂字若作士彭者误矣】
　　襄二年经郑伯睔释文云睔古囷反古今人表郑成公纶师古曰纶音工顽反左传作睔案古今人表又有泠沦氏服防曰沦音鳏鳏与昆同音古昆字作□故毛诗敝笱云其鱼鲂鳏郑笺云鳏鱼子也鲁语云鱼禁鲲鲕尔疋云鲲鱼子孔颖达云鲲鳏字异盖古字通用是鳏本音古魂反故泠沦纶巾诸字皆读为鳏师古以鳏有闗音遂释纶为工顽反非也【今人读纶巾为闗音自谓合古失之甚者】
　　七年传郑伯将防诸侯于鄬説文引作防云郑地阪郑伯髠原何以名伤而反未至乎舎而卒也注云云尔者古者保辜诸侯卒名故于如防名之明如防时为大夫所伤以伤辜死也君亲无将见辜者辜内当以弑君论之辜外当以伤君论之疏云其弑君论之者其身枭首其家执之其伤君论之其身斩首而已罪不累家汉律有其事然则古者保辜者亦依汉律律文多依古事疏知然者史游急就章曰疻痏保辜諕呼号师古曰保辜者各随其状轻重令殴者以日数保之限内致则坐重辜也汉书功臣表云昌武侯单徳元朔三年坐伤人二旬内死弃市然则保辜以二旬为限欤以平人言之限内当以杀人论之汉律所云杀人者刑是也限外当以伤人论之汉律所云伤人抵罪是也服防曰抵罪者随轻重制法李竒曰伤人有曲直罪名不可豫定故汉律又云【见薛宣传】鬭以刃伤人完为城旦其贼加罪一等与谋者同罪是轻重制刑之义也
　　十年经遂灭偪阳疏云左氏经作偪字音夫目反【诗小雅采菽云邪幅在下毛传幅即偪也所以自偪束也】一音逼近之逼释文云偪音福栋案古今人表作福阳知古音福从彼力反者非也【谷梁汉书地里志及续汉志皆作偪阳栋案古福字亦读作副豫州从事尹宙碑云位不福徳是也傅本古敷字今亦读作副】
　　十有一年经同盟于京城北疏云谷梁与此同左氏经作亳城北服氏之经亦作京城北乃与此传同栋案京郑地在荥阳隠元年传谓之京城大叔是也亳城无攷此传写之譌当从公谷是正
　　十有七年经邾娄子瞷卒释文云瞷左氏作牼案攷工梓人云数目顾脰注云故书顅或作牼郑司农云牼读为鬝头无发之鬝是牼有瞷音故或作瞷刘昌宗周礼音云牼音若顔反今左传音若耕反非也【瞷音闲或下姧反】
　　廿年经陈侯之弟光出奔楚释文云弟光左氏传作弟黄案説文苂古文光□古文黄字相似【白虎通云璜之为言光也风俗通云黄光也】
　　廿有三年经邾娄鼻我来奔释文云二传作畀我古鼻畀同音
　　廿有五年经吴子谒伐楚门于巢卒注云书伐者明持兵入门乃得杀之
　　卅年经天王杀其弟年夫释文云年音佞又如字二传作佞夫栋案古佞读为壬故晋语舆人诵云倭之见佞果丧其田佞与田协是读为年殊不知年读为宁田读为陈故诗信南山云畀我尸宾夀考万年然公羊不作壬而作年何也诗甫田云倬彼甫田嵗取十千我取其陈食我农人自古有年是陈读为田年读如字
　　昭十有一年经盟于侵羊疏云谷梁传作侵祥字服氏注引者直作详无侵字皆是所见异也栋案古祥字皆作详易履上九视履考祥释文云本又作详尚书君奭云其终出于不祥蔡邕石经云其道出于不详吕刑告尔祥刑后汉刘恺传引作详刑郑氏周礼注亦云度作详刑以诘四方皆古祥字故左传祲祥服防引公羊作详今公羊作侵羊者春秋繁露云羊之为言犹祥与郑众百官六礼辞亦云羊者祥也疑古祥字详字皆省作羊【详善也郑注车人亦云羊善也祥亦训善见説文】
　　屈银释文云二传作厥憗案左传厥憗徐仙民音五巾反説文猌读若银又云憖从心猌声公羊本口授故以厥为屈【公羊厥字皆作屈】憖为银字异而音同凡公羊异字若此者多余每校三传而得古音习郑学而识古文后之学者忽而不察妄有论辨窃所未喻
　　廿有三年经尹氏立王子朝注云尹氏贬王子朝不贬者年未满十嵗未知欲富贵不当坐明罪在尹氏栋案汉律年未满八嵗非手杀人他皆不坐罪尹氏者汉律所谓率也【何氏注王子朝奔楚下云明本在尹氏当先诛渠率后治其党】张斐律表曰制众建计谓之率汉书万石君传上报石庆曰孤儿幼年未满十嵗无罪而坐率服防曰率坐刑法也如淳曰率家长也【盐鐡论云春秋刺讥不及庶人责其率也】
　　廿有五年传以人为菑注云菑周埓垣也所以分别内外卫威仪今大学辟雍作侧字
　　卅有一年传珍怪之食荀子正论篇曰食饮则重大牢而备珍怪期臭味杨倞注珍怪竒异之食
　　定四年经公及诸侯盟于浩油释文云二传作臯鼬古读臯为浩鼬为油【盐鐡论又作诰鼬尔疋释训云臯臯琄琄刺素食也樊光本浩浩琄琄】
　　注礼天子雕弓诸侯彤弓大夫婴弓士卢弓疏云古礼无文案荀卿子大略曰天子雕弓诸侯彤弓大夫黒弓礼也婴弓无攷释文云见司马法卢弓即黒弓春秋传谓之玈弓诗行苇云敦弓既坚敦音雕毛传云天子敦弓盖本荀卿子正义引何休注以为事不经见未之攷也【经典序录云孙卿子传鲁人大毛公即毛亨也今毛传多用荀卿説】
　　六年传此仲孙何忌也曷为谓之仲孙忌讥二名二名非礼也五经异义云公羊説讥二名谓二字作名若魏曼多也左氏説二名者楚公子弃疾杀其君即位之后改为熊居是为二名谨案文武贤臣有散宜生苏忿生则公羊之説非也从左氏义
　　八年注定公从季孙假马孔子曰君之于臣有取无假而君臣之义立栋案此事并见説苑家语及韩诗外传续汉书律歴志云昔仲尼顺假马之名以崇君之义近人不攷以论语有马者借人乗当之误之甚者
　　哀六年经齐陈乞弑其君舎释文云舎二传作荼音舒熊朋来云诗云尔之安行亦不遑舎与车盱协知舎读作舒栋案史记律书云舎者日月所舎舎者舒气也是舎有舒义故有舒音
　　十有四年经西狩获麟案孔舒元公羊传本云十有四年春西狩获麟何以书记异也今麟非常之兽其为非常之兽奈何有王者则至无王者则不至然则孰为而至为孔子之作春秋孔颖达曰何休注公羊无作春秋之事案孔氏本是有成文栋案蔡邕石经云何以书记异也何异云云与今本合
　　传有麏而角者唐石经麏作麕郭璞引此传与石经同蔡邕石经作麕
　　祖之所逮闻也汉石经逮作遝説文遝防也玉篇防遝行相及从辵眔声又目部眔目相及从目从逮省方言云迨遝及东齐曰迨关之东西曰遝或曰及

　　九经古义卷十四
　　钦定四库全书
　　九经古义卷十五　　　　　长洲惠栋撰
　　谷梁古义
　　孝经説云孔子曰吾志在春秋行在孝经以春秋属商孝经属参故应劭风俗通言谷梁为子夏门人杨士勋谓受经于子夏余案桓谭新论云左氏传世遭战国寝蔵后百余年鲁谷梁赤为春秋残略多所违失然则谷梁子非亲受经于子夏矣古人亲受业者称弟子转相授者称门人则谷梁子于子夏犹孟子之于子思故魏麋信注谷梁以为与秦孝公同时也杨士勋言谷梁为经作传传孙卿卿传鲁人申公申公传博士江翁案孙卿齐湣襄时人当秦之惠王则在其后又卿著书言天子庙数【僖十五年传天子七庙云云是以贵始徳之本也荀卿礼论同】及赙赗襚含之义【隠元年车马曰赗云云在大略篇】述春秋善胥命而言盟诅不及三王【隠八年传亦在大略篇末】诸侯相见仁者居守【二年传知者虑义者行仁者守】又以大上为天子【隠二年传大上故不名今在君子篇】皆本谷梁之説其言传孙卿信矣又隠元年传云成人之美不成人之恶僖廿二年传云过而不改是谓之过廿三年传云以不教民战则是弃其师今皆在论语中郑论语序云仲弓子夏等所撰论语谶亦言子夏等七十二人共撰仲尼微言其诸圣人之徒私淑诸人者乎又传中所载与仪礼礼记诸经合者不可悉举故郑康成六艺论云谷梁善于经
