<!-- { "loadSidebar": true } -->
　　周制乡遂用贡法故十夫治沟长底是十方底是百长底是千方底是万都鄙用助法故八家同沟共井乡遂则以五爲数家出一人爲兵以守衞王畿役次必简如周礼惟挽匶则用之此役之最轻者都鄙则以四爲数六七家始出一人故甸出甲士三人步卒七十二人马四匹牛三头乡遂所以必爲沟洫而不爲井者以欲起兵数故也五比五邻五伍之后变五爲四闾四里四两者用四则成百之数复用五则自此奇零不整齐矣如曰周制皆井者此欺人之説不可行也因言永嘉之説受田则用沟洫起赋敛则依井【李方子录】
　　问周制都鄙用助法八家同井乡遂用贡法十夫有沟乡遂所以不爲井者何故曰都鄙以四起数五六家始出一人故甸出甲士三人步卒七十二人乡遂以五起数家出一人爲兵以守衞王畿役次必简故周礼惟挽匶则用之此役之最轻者近郊之民王之内地也共辇之事职无虚月追胥之比无时无之其受防爲民者固与畿外之民异也七尺之征六十之舍王非姑息于迩民也远郊之民王之外地也其沟洫之治各有司存野役之起不及其羡其受防爲氓者固与内地之民异也六尺之征六十五之舍王非荼毒于遐民也园防二十而一若轻于近郊也而草木之毓夫家之聚不可以扰扰则不能以宁居是故二十而税一漆林二十而五若重于远郊也而器用之末作商贾之资利不可以轻轻则必至于忘本是故二十而五系近郊远郊劳逸所系
　　【不知何氏录】
　　天子六卿故有六军诸侯三卿故有三军所谓五家爲比比即伍也五比爲闾闾即两也四闾爲族族即卒也则是夫人爲兵矣至于九夫爲井四井爲邑四邑爲丘四丘爲甸甸出兵车一乘且以九夫言之中爲公田只是八夫甸则五百一十二夫何其少于乡遂也便是难晓以某观之乡遂之民以衞王畿凡有征讨止用丘甸之民又学校之制所以取士者但见于乡遂乡遂之外不闻教养之制亦可疑也
　　【万人杰录】
　　问都鄙四丘爲甸甸六十四井出车一乘甲士三人步卒七十二人不审乡遂车赋则如何曰乡遂亦有车但不可见其制六乡一家出一人排门是兵都鄙七家而出一兵在内者役重而赋轻在外者役轻而赋重六军只是六乡之众六遂不与六遂亦有军但不可见其数侯国三军亦只是三郊之众三遂不与大国三郊次国二郊小国一郊蔡季通説车一乘不止甲士三人步卒七十二人此是轻车用马驰者更有二十五人将重车在后用牛载糗粮戈甲衣装见七书如鲁颂公徒三万亦具其説矣
　　【陈淳录字安卿临漳人庚戌己未所闻先生六十一岁七十歳饶录十三卷十四卷中】
　　问司马法车乘士徒之数与周礼不同如何曰古制不明皆不可考此只见于郑氏注七书中司马法又不是此林勲本政书错説以爲文王治岐之政曰或以周礼乃常数司马法乃调时数是否曰不通处如何硬要通不须恁思量枉费心力
　　【陈淳录】
　　先生与曹兄论井田曰当时须别有个道理天下安得有个王畿千里之地将郑康成图来安顿于上今看古人地制如丰镐皆在山谷之间洛邑伊阙之地亦多是小溪涧不知如何措置
　　【黄卓录】
　　丰镐去洛邑三百里长安所管六百里王畿千里亦有横长处非若今世之爲图画方也恐井田之制亦是类此不可执画方之图以定之
　　【万人杰录】
　　王出戸则宗祀随之出门则巫觋随之
　　【陈文蔚录】
　　路门外有鼓谓之路鼓王崩则击此鼓用以宣传四方肺石其形若肺击之有声寃民许击此石如今登闻鼓唐人亦有肺石
　　【陈文蔚录】
　　统论仪礼
　　礼书如仪礼尚完备如他书
　　【李儒用录字仲秉岳阳人己未所闻先生七十岁池录四十三卷饶录卅卷中】
　　陈正叔亦尽得其説仪礼云此乃是仪更须有礼书仪礼只载行礼之威仪所谓威仪三千是也礼书如云天子七庙诸侯五大夫三士二之类是説大经处这是礼须自有个文字
　　【叶贺孙录】
　　仪礼疏説得不甚分明温公礼有疎漏处髙氏送终礼胜得温公礼
　　【黄义刚录】
　　鲁共王坏孔子宅得古文仪礼五十六篇其中十七篇与髙堂生所传十七篇同郑康成注此十七篇多举古文作某则是他当时亦见此壁中之书不知如何只解此十七篇而三十九篇不解竟无传焉
　　【黄义刚录】
　　河间献王得古礼五十六篇想必有可观但当时君臣间有所不晓遂至无传故先儒谓圣经不亡于秦火而坏于汉儒其説亦好温公论景帝太子既亡当时若立献王爲嗣则汉之礼乐制度必有可观又致堂谓武帝若使董仲舒爲相汲黯爲御史大夫则汉治必盛某常谓若如此差除那里得来
　　【辅广录】
　　先王之礼今存者无几汉初自有文字都无人收拾河间献王既得雅乐又有礼书王十六篇惜乎不见于后世是当时儒者专门名家自一经之外都不暇讲况在上又无兴礼乐之主故胡氏説道使河间献王爲君董仲舒爲相汲黯爲御史则汉之礼乐必兴这三个差除岂不甚盛
　　【叶贺孙录】
　　今仪礼多是士礼天子诸侯丧祭之礼皆不存其中不过有些小朝聘燕飨之礼自汉以来凡天子之礼皆是将士礼来增加爲之河间献王所得礼五十六篇却有天子诸侯之礼故班固谓愈于推士礼以爲天子诸侯之礼者班固作汉书时此礼犹在不知何代何年失了可惜可惜
　　【辅广录叶贺孙】
　　【录略】
　　今日百事无人理防姑以礼言之古礼既莫之考至于后世之沿革因袭者亦浸失其意而莫之知矣非止浸失其意以至名物度数亦莫有晓者差舛譌谬不堪着眼三代之礼今固难以尽见其略幸散见于他书如仪礼十七篇多是士礼邦国人君者仅存一二遭秦人焚灭之后至河间献王始得邦国礼五十八篇献之惜乎不行至唐此书尚在诸儒注疏犹时有引爲説者及后来无人説着则书亡矣岂不大可惜叔孙通所制汉仪及曹褒所修固已非古然今亦不存唐有开元显庆二礼显庆已亡开元袭隋旧爲之本朝修开宝礼多本开元而颇加详备及政和间修五礼一时奸邪以私智损益疏略抵牾更没理防又不如开宝礼
　　【沈僴录】
　　问冠昏丧祭何书可用曰只温公书仪略可行亦不备又曰只是仪礼问伊川亦有书曰只有些子
　　【甘节录字吉甫永嘉人癸丑以后所闻先生六十四岁池录二十五卷中】
　　问士冠礼筮于庿门其礼甚详而昏礼止云将加诸卜占曰吉既无筮而卜礼略何也曰恐卜筮通言之又问礼家之意莫是冠礼既详其筮则于昏礼不必更详且从省文之义如何曰亦恐如此然仪礼中亦自有不备处如父母戒女止有其辞而不言于某处之类
　　【万人杰录】
　　问冠昏之礼如欲行之当须使冠昏之人易晓其言乃爲有益如三加之辞出门之戒若只以古语吿之彼将谓何曰只以今之俗语吿之使之易晓乃佳【潘时举录字子善天台人癸丑以后所闻先生六十四岁池录十二卷饶录四十六卷中】
　　冠礼昏礼不知起于何时如礼记疏説得恁地不知如何未暇辨得
　　【黄义刚录】
　　永嘉张忠甫所校仪礼甚仔细然却于目录中冠礼端处便错了但此本较他本爲最胜
　　【叶贺孙录】
　　刘原父补亡记如士相见义公食大夫义尽好盖偏防学人文字如今人善爲百家书者又如学古乐府皆好意林是专学公羊亦似公羊其他所自爲文章如杂著等却不甚佳
　　【万人杰录】
　　仪礼不是古人预作一书如此初间只以义起渐渐相袭行得好只管巧至于情文极细密极周经处圣人见此意思好故录成书只看古人君臣之际如公前日所画图子君临臣丧坐抚当心要绖而踊今日之事至于死生之际恝然不相关不啻如路人所谓君臣之恩义安在祖宗时于旧执政丧亦亲临渡江以来一向废此只秦桧之死髙宗临之后来不复举如陈福公夀皇眷之如此隆至其死亦不亲临祖宗凡大臣死逺地不及临者必遣郎官往吊夀皇凡百提掇得意思这般处却恁地不觉今日便一向废却【叶贺孙录】
　　古人祭礼次丧礼盖谓从那始作重时【重用木司马仪用帛】便做那祭底道理来后来人却移祭礼在丧之前不晓这个意思
　　【潘植录字立之癸丑所闻先生六十四岁饶录二十九卷中】
　　问子升向见考祔礼煞子细不知其他礼数都考得如此否曰未能及其他曰今古不同如殡礼今已自不可行子升因问丧礼如温公仪今人平时既不用古服却独于丧礼服之恐亦非宜兼非礼不足哀有余之意故向来斟酌只以今服加衰绖曰论来固是如此只如今因丧服尚存古制后世有愿治君臣或可因此举而行之若一向废了恐后来者愈不复识矣【钱木之录】
　　门是外门双扇户是室中之戸只扇观仪礼中可见【黄义刚录】
　　统论小戴礼记
　　问看礼记语孟孰先曰礼记有説宗庙朝廷説得逺后杂乱不切于日用若欲观礼须将礼记节出切于日用常行者看节出玉藻内则曲礼少仪看
　　【甘节录】
　　许顺之説人谓礼记是汉儒説恐不然汉儒最纯者莫如董仲舒仲舒之文最纯者莫如三策何尝有礼记中説话来如乐记所谓天髙地下万物散殊而礼制行矣流而不息合同而化而乐兴焉仲舒如何説得到这里想必是古来流传得此个文字如此
　　【辅广录录中想必是古来流传得此个文字如此句下李方子录有云以是知礼记亦出于孔门之徒无疑顺之此言极是】
　　曲礼必须别有一书协韵如弟子职之类如今篇首若思定辞民哉【兹】及上堂声必扬入戸必下戸皆是韵今上下二篇却是后人补凑而成不是全篇做底若夫等处文意都不接内则却是全篇做底但曾子曰一段不是
　　【李方子录】
　　礼记荀庄有韵处多龚实之云尝官于泉一日问陈宜中云古诗有平仄否陈云无平仄龚云有辨之久不决遂共往决之于李汉老陈问古诗有平仄否李云无平仄只是有音韵龚大然之谓之无有皆不是谓之音韵乃是
　　【包录】
　　问丧记伊川曰礼记多有不纯处如至孝近乎王至弟近乎霸直是可疑如此则王无兄霸无父也曰表记言仁有数义有长短小大此亦有未安处今且只得如注説
　　【金去僞录】
　　问礼记正义载五养老七养老之礼曰汉儒説制度有不合者多推从殷礼去大抵古人制度恐不便于今如乡饮酒礼节文甚繁今强行之毕竟无益不若取今之礼酌而行之
　　【万人杰录】
　　问礼记古注外无以加否曰郑注自好看注看疏自可了
　　【余大雅录字正叔上饶人戊戌以后所闻先生四十九歳池录三卷中】
　　【录中自可了句下陈文蔚录有云问二礼制度如何可了曰只注疏自了得】
　　统论大戴礼记
　　大戴礼无头其篇目阙处皆是元无非小戴所去取其间多杂僞亦有最好处然多误难读
　　【黄义刚录】
　　大戴礼冗杂其好处已被小戴采摘来做礼记了然尚有零碎好处在
　　【辅广录】

　　朱子五经语类卷六十二
<经部,五经总义类,朱子五经语类>
　　钦定四库全书
　　朱子五经语类卷六十三
　　钱塘程川撰
　　礼四
　　统论诸説
　　五经中周礼疏最好诗与礼记次之书易疏乱道易疏只是将王辅嗣注来虚説一片
　　【黄防录字子耕豫章人戊申所闻先生五十九岁饶录九卷十卷中】
