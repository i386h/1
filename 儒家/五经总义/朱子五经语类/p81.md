<!-- { "loadSidebar": true } -->
　　【李方子录字公晦邵武人戊申以后所闻先生五十九岁池录六卷中】
　　统论仪礼小戴礼记
　　仪礼是经礼记是解仪礼如仪礼有冠礼礼记便有冠义仪礼有昏礼礼记便有昏义以至燕射之类莫不皆然只是仪礼有士相见礼礼记却无士相见义后来刘原父补成一篇文蔚问补得如何曰他亦学礼记下言语只是解他仪礼
　　【陈文蔚录】
　　礼有经有变经者常也变者常之变也先儒以曲礼爲变礼看来全以爲变礼亦不可盖曲者委曲之义故以曲礼爲变礼然毋不敬安定辞安民哉此三句岂可谓之变礼先儒以仪礼爲经礼然仪礼中亦自有变变礼中又自有经不可一律者也礼记圣人説礼及学者问答处多是説礼之变上古礼书极多如河间献王收拾得五十六篇后来藏在秘府郑辈尚及见之今注疏中有引援处后来遂失不传可惜可惜仪礼古亦多有今所余十七篇但多士礼耳【沈僴录字杜仲永嘉人戊午以后所闻先生六十九岁池录卅八卷卅九卷四十卷四十一卷中】
　　问礼书曰惟仪礼是古全书若曲礼玉藻诸篇皆战国士人及汉儒所裒集王制月令内则是成书要好自将説礼物处如内则王制月令诸篇附仪礼成一书如中间却将曲礼玉藻又附在末后不説礼物处如孔子闲居孔子燕居表记缁衣儒行诸篇却自成一书乐记文章颇粹怕不是汉儒做自与史记荀子是一套怕只是荀子作家语中説话犹得孔丛子分明是后来文字弱甚天下多少是僞书开眼看得透自无多书可读
　　【叶贺孙录】
　　学礼先看仪礼仪礼是全书其他皆是讲説如周礼王制是制度之书大学中庸是説理之书儒行乐记非圣人之书乃战国贤士爲之又云人不可以不庄严所谓君子庄敬日强安肆日偷又曰智崇礼卑人之智识不可以不髙明而行之在乎小心如大学之格物致知是智崇处正心修身是礼卑处
　　【黄卓录字先之所闻年岁未详饶后录十二卷中】
　　问读礼记曰礼记要兼仪礼读如冠礼丧礼乡饮酒礼之类仪礼皆载其事礼记只明其理读礼记而不读仪礼许多理皆无安着处
　　【不知何氏录】
　　读礼记须先读仪礼尝欲编礼记附于仪礼但须着和注写德辅云如曲礼檀弓之类如何附曰此类自编作一处又云祖宗时有三礼科学究是也虽不晓义理却尚自记得自荆公废了学究科后来人都不知有仪礼又云荆公废仪礼而取礼记舍本而取末也【汪德辅录字长孺鄱阳人壬子所闻先生六十三岁饶后录十三卷中】
　　礼记只是解仪礼如丧服小记便是解丧服传推之每篇皆然惟大传是总解
　　【廖德明录字子晦南劒人癸巳以后所闻先生四十四岁池录一卷饶录四十六卷中】













　　朱子五经语类卷六十一
　　钦定四库全书
　　朱子五经语类卷六十二
　　钱唐程川撰
　　礼三
　　统论周礼
　　周礼一书好看广大精密周家法度在里但未敢令学者看
　　【李方子录】
　　周礼一书也是做得来缜密真个盛水不漏
　　【辅广录字汉卿庆源人甲寅以后所闻先生六十五歳池录二卷中】
　　曹问周礼曰不敢教人学非是不可学亦非是不当学只爲学有先后先须理会自家身心合做底学周礼却是后一截事而今且把来説看还有一句干涉吾人身心上事否
　　【不知何氏录】
　　周礼胡氏父子以爲是王莽令刘歆撰此恐不然周礼是周公遗典也
　　【廖德明录】
　　余正父欲用国语而不用周礼然周礼岂可不入国语辞多理寡乃衰世之书支离蔓衍大不及左传看此时文章若此如何防兴起国家坐间朋友问是谁做曰见説是左丘明做
　　【叶贺孙录】
　　于邱子服处见陈徐二先生周礼制度菁华下半册徐元德作上半册即陈君举所奏周官説先生云孝宗尝问君举闻卿博学不知读书之法当如何陈奏云臣生平于周官粗尝用心推考今周官数篇已属藁容臣退缮写进呈遂写进御大槩推周官制度亦稍详然亦有杜撰错説处如云冢宰之职不特朝廷之事凡内而天子饮食服御宫掖之事无不毕管盖冢宰以道诏王格君心之非所以如此此説固是但云主客行人之官合属春官宗伯而乃掌于司寇土地疆域之事合掌于司徒乃掌于司马盖周家设六官互相检制之意此大不然何圣人不以君子长者之道待其臣既任之而复疑之邪或问如何曰宾客属秋官者盖诸侯朝觐会同之礼既毕则降而肉袒请刑司寇主刑所以属之有威怀诸侯之意夏官掌诸侯土地封疆如职方氏皆属夏官葢诸侯有变则六师移之所以属司马也又问冬官司空掌何事曰次第是管土田之事葢司马职方氏存其疆域之定制至于申画井田创置纤悉必属于司空而今亡矣又云陈徐周礼制度讲三公宰相处甚详然皆是自秦汉以下説起云汉承秦旧置三公之官若仍秦旧何不只仿秦爲丞相太尉御史大夫却置司马司徒司空者何故葢他不知前汉诸儒未见孔壁古文尚书有周官一篇説太师太傅太保爲三公尔孔安国古文尚书藏之秘府诸儒专门伏生二十五篇一向不取孔氏所藏古文者及至魏晋间古文者始出而行于世汉初亦只仍秦旧置丞相御史太尉爲三公及武帝始改太尉爲大司马然武帝亦非是有意于复古但以衞霍功髙官大上面去不得故于骠骑大将军之上加大司马以宠异之如加阶官冠军之号尔其职无以异于大将军也及何武欲改三公他见是时大司马已典兵兼名号已正故但去大字而以丞相爲司徒御史大夫爲司空后汉仍旧改司马爲太尉而司徒司空之官如故然政事归于台阁三公备员后来三公之职遂废而侍中中书尚书之权独重以至今日
　　【不知何氏录录中然亦有杜撰错説处李儒用录云但説官属不悉以类聚错综互见事必相关处却多含糊或者又谓有互相检制之意此尤不然录中但云主客行人之官三句儒用录云大行人司仪掌宾客之事当属春官而乃领于司寇录中土地疆域之事三句儒用录云怀方氏辨正封疆之事当属地官而乃领于司马录中盖诸侯有变三句儒用录云不得有其土地司马主兵有威怀诸侯之意故也录中存其疆域之定制儒用录作正其疆域之定制】
　　周礼中多有説事之纲目者如属民读法其法不可知司马职乃陈车徒如战之陈其陈法亦不可见矣【万人杰录】
　　礼学多不可考盖爲其书不全考来考去考得更没下梢故学礼者多迂濶一缘读书不广兼亦无书可读如周礼仲春教振旅如战之陈只此一句其间有多少事其陈是如何安排皆无处可考究其他礼制皆然大抵存于今者只是个题目在尔
　　【吴必大录】
　　周都丰镐则王畿之内当有西北之戎如此则稍甸县都如之何可爲己曰周礼一书圣人姑爲一代之法尔到不可用法处圣人须别有通变之道
　　【金去僞录字敬直乐平人乙未所闻先生四十七岁池录十五卷中】
　　今人不信周官若据某言却不恁地葢古人立法无所不有天下有是事他便立此一官但只是要不失正耳且如女巫之职掌宫中巫祝之事凡宫中所祝皆在此人如此则便无后世巫蛊之事矣
　　【杨道夫录】
　　问周礼曰未必是周公自作恐是当时如今日编修官之类爲之又官名与他书所见多有不同恐是当时作此书成见设官太多遂不用亦如唐六典今存唐时元不曾用又笑曰禁治虾蟇已专设一官岂不酷耶
　　【邵浩录丙午所闻先生五十七岁饶后录九卷中】
　　古人学校教养德行道艺选举爵禄宿衞征伐师旅田猎皆只是一项事皆一理也
　　【沈僴录】
　　先生以礼钥授直卿令诵一遍毕先生曰他论封国将孟子説在前而后又引周礼诸公之地封疆方五百里説非是直卿问孟子所论五等之地是如何与周礼不合曰先儒説孟子所论乃夏商以前之制周礼是成王之制此説是了但又説是周斥大封域而封之其説又不是若是恁地每一国添了许多地便着移了许多人家社稷恐无此理这只是夏商以来渐渐相吞并至周自恁地大了周公也是不奈他何就见在封他且如当初许多国也不是先王要恁地封便如柳子厚説様他是各人占得这些子地先王从而命之以爵不意到后来相吞并得恁大了且如孟子説周公之封于鲁也地非不足而俭于百里太公之封于齐也地非不足而俭于百里这也不是当时封许多功臣亲戚也是要他因而藩衞王室他那旧时国都恁大了却封得恁地小教他与那大国杂居也于理势不顺据左传所説东至于海西至于河南至于穆陵北至于无棣齐是恁地濶诗复周公之宇鲁是恁地濶这个也是势着恁地陈君举却説只是封疆方五百里四维每一面只百二十五里以径言则只百二十五里某説若恁地则男国不过似一耆长如何建国职方氏説一千里封四伯一千里封六侯之类极分明这一千里纵横是四个五百里便是破开可以封四个伯他那筭得国数极定更无可疑君举又却云一千里地封四伯外余地只存留在那里某説不知存留作甚麽恁地则一千里只将三十来同封了四伯那七十来同却不知留作何用直卿曰武王分土惟三则百里七十里五十里似是周制曰武王是初得天下事势未定且大槩恁地如文王治岐那制度也自不同先生论至此蹙眉曰这个也且大槩恁地説不知当时仔细是如何义刚问孟子想不见周礼曰孟子是不见周礼直卿曰观子产责晋之辞则也恐不解封得恁地大曰子产是应急之説他一时急后且恁地放雕云何故侵小这非是至论直卿曰府史胥徒则是庶人在官者不知如何有许多曰尝看子由古史他疑三事其一谓府史胥徒太多这个当时却都是兼官其实府史胥徒无许多直卿曰那司市一官更动诞不得法可谓甚严曰周公当时做得法大段齐整如市便不放教人四散去买卖他只立得一市在那里要买物事便入那市中去不似而今要买物只于门首自有人担来卖更是一日三次防合亦通人情看他所立法极是齐整但不知周公此书行得几时耳
　　【黄义刚录】
　　周礼有井田之制有沟洫之制井田是四数沟洫是十数今永嘉诸儒论田制乃欲混井田沟洫爲一则不可行郑氏注解分作两项却是
　　【万人杰录】
　　沟洫以十爲数井田以九爲数决不可合永嘉必欲合之王制孟子武成分土皆言三等周礼乃有五等决不合永嘉必欲合之
　　【李闳祖录字守约邵武人戊申以后所闻先生五十九岁池录四卷中】
　　五家爲比五比爲闾四闾爲族五族爲党五党爲州五州爲乡五家爲邻五邻爲里四里爲酂五酂爲鄙五鄙爲县五县爲遂制田里之法也五人爲伍五伍爲两四两爲卒五卒爲旅五旅爲师五师爲军此乡遂出兵之法也故曰凡起徒役无过家一人既一家出一人则兵数宜甚多然只是□衞王室如今禁衞相似不令征行也都鄙之法则九夫爲井四井爲邑四邑爲丘四丘爲甸然后出长毂一乘甲士三人步卒七十二人以五百一十二家而共只出七十五人则可谓甚少然有征行则此都鄙之兵悉调者不用而用者不悉调此二法所以不同而贡助之法亦异大率乡遂以十爲数是长连排去井田以九爲数是一个方底物事自是不同而永嘉必欲合之如何合得
　　【李闳祖录】
