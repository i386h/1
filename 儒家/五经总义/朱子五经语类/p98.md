<!-- { "loadSidebar": true } -->
　　问看礼中説妇人吉拜虽君赐肃拜此则古人女子拜亦伏地也曰古有女子伏拜者乃太祖问范质之侄杲古者女子拜如何他遂举古乐府云长跪问故夫以为古妇女皆伏拜自则天欲为自尊之计始不用伏拜今看来此説不然乐府只説长跪问故夫不曽説伏拜古人坐也是跪一处云直身长跪若拜时亦只低手祗揖便是肃拜故礼肃拜注云肃俯手也盖妇人首饰盛多如副笄六珈之类自难以俯伏地上古人所以有父母拜其子舅姑荅妇拜者盖古坐时只跪坐在地拜时亦容易又不曽相对拜各有向当答拜亦然大祝九拜稽首拜头至地顿首拜头向地空首拜头至手所谓拜手也振动战栗变动之拜吉拜拜而后稽颡凶拜稽颡而后拜也竒拜一拜褒拜再拜褒读为报肃拜但俯下手今时撎传云介者不拜敢肃使者是也
　　【叶贺孙録少仪】
　　问古者妇人以肃拜为正何谓肃拜曰两膝齐跪手至地而头不下为肃拜拜手亦然为防主则头亦至地不肃拜南北朝有乐府诗説妇人云伸腰再拜跪问客今安否伸腰亦是头不下也周宣帝令命妇朝见皆跪伏朝见如男子之仪但不知妇人膝不跪地而变为今之拜者起于何时此等小小礼文皆无所稽考程泰之以为始于武后亦非也古者男子拜亦两膝齐屈如今之道士拜杜子春注周礼竒拜以为先屈一膝如今之雅拜汉人雅拜即今之拜是也【陈淳録少仪】
　　妇人有肃拜拜手稽颡肃拜者两膝跪地敛手放低拜手者膝亦跪而手至地也稽颡头至地也为夫与长子防亦如之
　　【吕焘録少仪】
　　古人祭酒于地祭食于豆间有版盛之卒食撤去【万人杰録少仪】
　　朱子五经语类卷七十五
<经部,五经总义类,朱子五经语类>
　　钦定四库全书
　　朱子五经语类卷七十六
　　钱塘程川撰
　　礼十七
　　小戴礼记七
　　九年知类通达横渠説得好学者至于能立则教者无遗恨矣此处方谓大成盖学者既到立处则教者亦不消得管他自住不得故横渠又云学者能立则自强不反而至于圣人之大成矣而今学者不能得扶持到立处尝谓此叚是个致知之要如云一年视离经辨志古注云离经断絶句也此且是读得成句辨志是知得这个是为己那个是为人这个是义那个是利三年敬业乐羣敬业是知得此是合当如此做乐羣是知得滋昧好与朋友切磋五年博习亲师博习是无所不习亲师是所见与其师相近了七年论学取友论学是他论得有头绪了取友是知贤者而取之此谓之小成九年知类通达此谓之大成横渠説得推类两字最好如荀子伦类不通不足谓之善学而今学者只是不能推类到得知类通达是无所不晓便是自强不反这几句都是上两字説学下两字説所得处如离经便是学辨志便是所得处他皆仿此
　　【林赐録学记】
　　【林夔孙録同】
　　子武问宵雅肆三官其始也曰圣人教人合下便是要他用便要用贤以治不贤举能以教不能所以公卿大夫在下也思各举其职不似而今上下都恁地了使穷困之民无所告诉圣贤生斯世若是见似而今都无理防他岂不为之恻然思有以救之孔子三月无君则皇皇如也但不可枉尺直寻以利言之天生一人便须管得天地间事如人家有四五子父母养他岂不要他使但其间有不防底则防底岂可不出来为他担当一家事韩退之云盖畏天命而悲人穷也这也説得好説得圣贤心出
　　【黄义刚録学记】
　　问不学杂服不能安礼郑注谓服是皮弁冕服横渠谓服事也如洒扫应对沃盥之类曰恐只如郑説古人服各有等降若理防得杂服则于礼亦思过半矣如冕服是天子祭服皮弁是天子朝服诸侯助祭于天子则服冕服自祭于其庙则服弁冕大夫助祭于诸侯则服冕自祭于其庙则服皮弁又如天子常朝则服皮弁朔旦则服冕无旒之冕也诸侯常朝则用端朔旦则服皮弁大夫私朝亦用端夕深衣士则端以祭上士裳中士黄裳下士杂裳前后黄也庶人深衣
　　【沈僴録学记】
　　呻其占毕多其讯多其讯如公谷所谓何者是也【辅广録学记】
　　问使人不由其诚莫只是教他记诵而中心未尝自得否曰若是逼得他他便来厮瞒便是不由诚尝见横渠作简与某人谓其子日来诵书不熟且教他熟诵尽其诚与材文蔚曰便是他解此两句只作一意解其言曰人之材足以有为但以其不由于诚则不尽其材若曰勉卒以为之岂自由其诚也哉曰固是既是他不由诚自是材不尽
　　【陈文蔚録学记】
　　天子视学以齿尝为臣者弗臣或疑此句未纯恐其终使人不臣如蔡卞之扶植王安石也曰天子自有尊师重道之意亦岂可遏只为蔡卞是小人王安石未为大贤蔡卞只是扶他以证其邪説故吃人议论如了翁论他也是若真有伊周之徳虽是故臣稍加尊敬亦何害天子入学父事三老兄事五更便是以齿不臣之也如或人之论则废此礼可也
　　【不知何氏録学记附】
　　善问者如攻坚木先其易者而后其难今人多以难中有道理而不知通其易则难自通此不可不晓【郑可学録学记】
　　问善问者如攻坚木一段曰此説最好若先其难者理会不得更进步不去须先其易者难处且放下少间见多了自然相证而解説字人以为悦恐只是説字説证之义也解物为解自解释为解恐是相证而晓解
　　【不知何氏録学记】
　　善问者如攻坚木先其易者后其节目非特善问读书求义理之法皆然置其难处先理防其易处易处通则坚节自迎刃而解矣若先其难者则刃顿斧伤而木终不可攻纵使能攻而费工竭力无自然相説而解之功终亦无益于事也问相説而解古注説音悦解音佳买反曰説只当如字而解音蟹盖义理相説之乆其难处自然触发解散也
　　【沈僴录学记】
　　问乐记以乐为先与濓溪异曰他却将两者分开了【郑可学録乐记】
　　看乐记大段形容得乐之气象当时许多刑名度数是人人晓得不消説出故只説乐之理如此其妙今来许多度数都没了却只有许多乐之意思是好只是没个顿放处如有帽却无头有个鞋却无脚虽则是好自无顿放处司马温公旧与范蜀公事事争到底这一项事却不思量着
　　【叶贺孙録乐记】
　　古者礼乐之书具在人皆识其器数却怕他不晓其义故教之曰凡音之起由人心生也又曰失其义陈其数者祝史之徒也今则礼乐之书皆亡学者却但言其义至以器数则不复晓盖失其本矣
　　【李方子録乐记】
　　【录中人皆识其器数杨至録云人人诵习识其器数】
　　乐律中所载十二诗谱乃赵子敬所传云是唐开元间乡饮酒所歌也但却以黄钟清为宫此便不可盖黄钟管九寸最长若以黄钟为宫则余律皆顺若以其他律为宫便有相陵处今且只以黄钟言之自第九宫后四宫则或为角或为羽或为商或为徴若以为角则是民陵其君矣若以为商则是臣陵其君矣徴为事羽为物皆可类推乐记曰五者皆乱迭相陵谓之慢如此则国之灭亡无日矣故制黄钟四清声用之清声短其律之半是黄钟清长四寸半也若后四宫用黄钟为角徴商羽则以四清声代之不可用黄钟本律以避陵慢故汉志有云黄钟不复为他律所役其他律亦皆有清声若过相陵则以清声避之不然则否惟是黄钟则不复为他律所用然沈存中续笔谈説云惟君臣民不可相陵事物则不必避【辅广録乐记】
　　赵子敬送至小雅乐歌以黄钟清为宫此便非古清者半声也唐末防乱乐人散亡礼壊乐崩朴自以私意撰四清声古者十二律外有十二子声又有变声六谓如黄钟之正声而用其子声故汉书云黄钟不与他律为役者此也若用清声为宫则本声轻清而髙余声重浊而下礼书中删去乃是乐律通典中盖説得甚明本朝如胡安定公范蜀公司马公李照辈元不曽看徒自如此争辨也汉书所载甚详然不得其要太史公所载甚累然都是要处新修礼书中乐律补篇以一尺为九寸一寸为九分一分为九厘一厘为九毫一毫为九丝
　　【李方子録乐记附】
　　朱练丝疏越下面濶
　　【滕璘録乐记】
　　壹倡而三叹谓一人唱而三人和也今之解者犹以为三叹息非也
　　【沈僴録乐记】
　　人生而静天之性未尝不善感物而动性之欲此亦未是不善至于物至知知然后好恶形焉好恶无节于内知诱于外不能反躬天理灭矣方是恶故圣贤説得恶字煞迟
　　【程端蒙録乐记】
　　问人生而静天之性也静非是性是就所生指性而言先生应问知知字曰上知字是致知之知又曰上知字是体下知字是用上知字是知觉者问反躬曰反躬是回头省察又曰反躬是事亲孝事君忠这个合恁地那个合恁地这是反躬
　　【甘节録乐记】
　　物之感人无穷而人之好恶无节此説得工夫极宻两邉都有些罪过物之诱人固无穷然亦是自家好恶无节所以被物诱去若自有个主宰如何被他诱去此处极好玩味且是语意浑粹
　　【沈僴録乐记】
　　问礼胜则离乐胜则流才是胜时不惟至于流与离即礼乐便不在了曰这正在胜字要只才有些子差处则礼失其节乐失其和盖这些子正是交加生死岸头又云礼乐者皆天理之自然节文也是天理自然有底和乐也是天理自然有底然这天理本是儱侗一直下来圣人就其中立个界限分成段子其本如此其末亦如此其外如此其里亦如此但不可差其界限耳才差其界限则便是不合天理所谓礼乐只要合得天理之自然则无不可行也又云无礼之节则无乐之和惟有节而后有和也
　　【吕焘録乐记】
　　问礼胜则离乐胜则流既云离与流则不特谓之胜礼乐己亡矣曰不必如此説正好就胜字上看只争这些子礼才胜些子便是离了乐才胜些子便是流了知其礼而归之中即是礼乐之正正好就胜字上看不可云礼乐己亡也
　　【沈僴録乐记】
　　此等礼古人目熟耳闻凡其周旋曲折升降揖逊无人不晓后世尽不得见其详却只有个説礼处云大礼与天地同节云云又如乐尽亡了而今却只空留得许多説乐处云流而不息合同而化云云只如周易许多占卦浅近底物事尽无了却空有个系辞説得神出鬼没
　　【沈僴録乐记】
　　问明则有礼乐幽则有鬼神曰礼主减乐主盈鬼神亦只是屈伸之义礼乐鬼神一理
　　【廖徳明録乐记】
　　明则有礼乐幽则有鬼神礼乐是可见底鬼神是不可见底礼是收缩节约底便是鬼乐是发扬底便是神故云人者鬼神之防説得好又云至爱则存至慤则着亦説得好
　　【林赐録乐记】
　　问明则有礼乐幽则有鬼神曰此是一个道理在圣人制作处便是礼乐在造化处便是鬼神或云明道云天尊地卑乾坤定矣鼓之以雷霆润之以风雨是也不知天地尊卑是礼鼔之润之是乐否先生乃引乐记天尊地卑至乐者天地之和也一段云此意思极好再三叹息又云鬼神只是礼乐底骨子
　　【万人杰録乐记】
　　【金去伪録畧】
　　今人都不识乐器不闻其声故不通其义如古人尚识钟皷然后以钟皷为乐故孔子云乐云乐云钟鼔云乎哉今人钟鼓己自不识
　　【包扬録乐记】
　　乐由天作属阳故有运动底意礼以地制如由地出不可移易
　　【黄升卿録乐记】
