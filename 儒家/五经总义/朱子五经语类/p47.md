<!-- { "loadSidebar": true } -->
　　系辞解咸九四防爻义看上文说贞吉悔亡贞字甚重程子谓圣人感天下如雨旸寒暑无不通无不应者贞而已矣所以感人者果贞矣则吉而悔亡葢天下本无二理果同归矣何患乎殊涂果一致矣何患乎百虑所以重言何思何虑也如日月寒暑之来徃皆是自然感应如此日不徃则月不来月不徃则日不来寒暑亦然徃来只是一般徃来但憧憧之徃来者患得患失既要感这个又要感那个便自憧憧忙乱用其私心而已屈伸相感而利生焉者有昼必有夜设使长长为昼而不夜则何以息夜而不昼安得有此光明春气固是和好只有春夏而无秋冬则物何以成一向秋冬而无春夏又何以生屈伸徃来之理所以必待迭相为用而后利所由生春秋冬夏只是一个感应所应复为感所感复为应也春夏是一个大感秋冬则必应之而秋冬又为春夏之感以细言之则春为夏之感夏则应春而又为秋之感秋为冬之感冬则应秋而又为春之感所以不穷也尺蠖不屈则不可以伸龙蛇不蛰则不可以蔵身今山林冬暖而蛇出者徃徃多死此即屈伸徃来感应必然之理夫子因徃来两字说得许多大又推以言学所以内外交相养亦只是此理而已横渠曰事豫吾内求利吾外素利吾外致养吾内此下学所当致力处过此以上则不容计功所谓穷神知化乃养盛自至非思勉所能及此则圣人事矣
　　【周谟录第五章】
　　或说贞吉悔亡憧憧徃来朋从尔思云一徃一来皆感应之常理也加憧憧焉则私矣此以私感彼以私应所谓朋从尔思非有感必通之道矣先生然之又问徃来是心中憧憧然徃来犹言徃来于懐否曰非也下文分明说日徃则月来月徃则日来寒徃则暑来暑徃则寒来安得为心中之徃来伊川说防倒了所以致人疑一徃一来感应之常理也自然如此又问是憧憧于徃来之间否曰亦非也这个只是对那日徃则月来底说那个是自然之徃来此憧憧者是加私意不好底徃来憧憧只是加一个忙廹底心不能顺自然之理犹言助长正心与计获相似方徃时又便要来方来时又便要徃只是一个忙又曰方做去时是徃后面来底是来如人耕种下种是徃少间禾生是来问憧憧往来如伯者以私心感人便要人应自然徃来如王者我感之也无心而感其应我也无心而应周徧公溥无所私便是如此否曰也是如此又问此以私而感恐彼之应者非以私而应只是应之者有限量否曰也是以私而应如自家以私惠及人少间被我之惠者则以我为恩不被我之惠者则不以我为恩矣王者之感如云王用三驱失前禽失者不以为恩获者不以为怨如此方是公正无私心又问天下何思何虑人固不能无思虑只是不可加私心欲其如此否曰也不曾教人不得思虑只是道理自然如此感应之理本不消思虑空费思量空费计较空费安排都是枉了无益于事只顺其自然而已因问某人在位当日之失便是如此不能公平其他翕受敷施每广坐中见有这邉人即加敬与语其他皆不顾以至差遣之属亦有所偏重此其所以收怨而召祸也曰这事便是难说今只是以成败论人不知当日事势有难处者若论大势则九分九厘须还时节或其人见识之深浅力量之广狭病却在此以此而论却不是前辈有云牢笼之事吾不为也若必欲人人面分上说一般话或虑其人不好他日或为吾患遂委曲牢笼之此却是憧憧徃来之心与人说话或偶然与这人话未终因而不暇及其他如何逐人面分问劳他得李文靖为相严毅端重每见人不交一谈或有谏之者公曰吾见豪俊跅弛之士其议论尚不足以起发人意今所谓通家子弟每见我语言进退之间尚周章失措此等有何识见而足与语徒乱人意耳王文正李文穆皆如此不害为贤相岂必人人皆与之语耶宰相只是一个进贤退不肖若着一毫私心便不得前辈甞言做宰相只要办一片心办一双眼心公则能进贤退不肖眼明则能识得那个是贤那个是不肖此两言说尽做宰相之道只怕其所好者未必真贤其所恶者未必真不肖耳若真个知得更何用牢笼且天下之大人才之众可人人牢笼之耶或问如一様小人涉歴既多又未有过失自家明知其不肖将安所措之曰只恐居其位不久若久少间此等小人自然退聴不容他出来也今之为相者朝夕疲精神于应接书简之间更无暇理会国事世俗之论遂以此为相业然只是牢笼人住在那里今日一见明日一请或住半年周嵗或住数月必不得已而后与之其人亦以为宰相之顾我厚令我得好差遣而去贤愚同滞举世以为当然有一人焉畧欲分别善恶杜絶干请分诸阙于部中已得以免应接之烦稍留心国事则人争非之矣且以当日所用之才观之固未能皆贤然比之今日为如何今日之谤议者皆昔之遭摈弃之人也其论固何足信【此下逸两句】若牢笼得一人则所谓小人者岂止此一人与一人则千百皆怨矣且吾欲牢笼之能保其终不畔已否已徃之事可以鍳矣如公之言到是憧憧徃来之心也其人之失处却不在此却是他未能真知贤不肖之分耳或曰如某人者也有文采也亷洁岂可弃之耶曰公欲取贤才耶取文采耶且其亷一已之事耳何足以救其利口覆邦家之祸哉今世之人见识一列低矮所论皆卑某甞说须是尽吐防出那肚里许多鏖糟恶浊底见识方畧有进处譬如人病伤寒在上则吐在下则泻如此方得病除或曰近日诸公多有两持平之说者如何曰所谓近时恶浊之论此是也不成议论某甞说此所谓平者乃大不平也不知怎生平得僴问胡文定说元祐某人建议欲为调停之说者云但能内君子而外小人天下自治何必深治之哉此能体天理人欲者也此语亦似持平之论如何曰文定未必有此论然小人亦有数般様若一様可用底也须用或有事势危急翻转后其祸不测或只得隐忍权以济一时之急耳然终非常法也明道当初之意便是如此欲使诸公用熙丰执政之人与之共事令变熙丰之法或他日事翻则其罪不独在我他正是要使术然亦拙谋谚所谓掩目捕雀我却不见雀不知雀却看见我你欲以此术制他不知他之术更髙你在所以后来温公留章子厚欲与之共变新法卒至帘前悖詈得罪而去章忿呌曰他日不能陪相公吃剑得便至如此无可平之理尽是拙谋某甞说今世之士所谓巧者是大拙无有能以巧而济者都是枉了空费心力只有一个公平正大行将去其济不济天也古人间有如此因术而成者都是偶然不是他有意智要之都不消如此决定无益张子房号为有意智者以今观之可谓甚疎如劝帝与项羽和而反兵伐之此成甚意智只是他命好使一番了第二番又被他使得胜又曰古人做得成者不是他有智只是偶然只有一个正其谊不谋其利明其道不计其功其他费心费力用智用数牢笼计较都不济事都是枉了又曰本朝以前宰相见百官皆以班见国忌拈香归来囘班以见宰相见时有刻数不知过几刻便喝相公尊重用屏风拦断也是省事拦截了几多干请私曲底事某旧见陈魏公汤进之为相时那时犹无甚人相见每见不过五六人十数人他也随官之崇卑做两番请今则不胜其多为宰相者毎日只了得应接更无心理防国事如此者谓之有相业有精神秦防之也是会做严毅尊重不妄发一谈其答人书只是数字今宰相答人书刬地委曲详尽人皆翕然称之只是不曾见已前事只见后来习俗遂以为例其有不然者便羣起非之矣温公作相日有一客位榜分作三项云访及诸君若覩朝政阙遗庶民疾苦欲进忠言请以奏牍闻于朝廷某得与同僚商议择可行者取旨行之若但以私书宠喻终无所益若光身有过失欲赐规正则可以通书简分付吏人传入光得内自省讼佩服改行至于理防官职差遣理雪罪名凡干身计并请一面进状光得与朝省众官公议施行若在私第垂访不请语及此皆前辈做处又曰伊川云狥俗雷同不唤做随时惟严毅特立乃随时也而今人见识低只是狥流俗之论流俗之论便以为是是可叹也公门只是见那向时不得差遣底人说他自是怨他若教公去做看方见得难且如有两人焉自家平日以一人为贤一人为不肖若自家执政定不肯舍其贤而举其不肖定是举其贤而舍其不肖若举此一人则彼一人怨必矣如何尽要他说好得只怕自家自认不破贤者却以为不肖不肖者却以为贤如此则乖若认得定何害又有一様人底半间不界可进可退自家却以此为贤以彼为不肖此尤难忍便是难又曰舜有大功二十以其举十六相而去四凶也若如公言却是舜有大罪二十矣
　　【沈僩录第五章】
　　天下何思何虑一叚此是言自然而然如精义入神自然致用利用安身自然崇徳
　　【甘节录第五章】
　　天下何思何虑一句便是先打破那个思字却说同归殊涂一致百虑又再说天下何思何虑谓何用如此憧憧徃来而为此朋从之思也日月寒暑之徃来尺蠖龙蛇之屈信皆是自然底道理不徃则不来不屈则亦不能信也今之为学亦只是如此精义入神用力于内乃所以致用乎外利用安身求利于外乃所以崇徳乎内只是如此做将去虽至于穷神知化地位亦只是徳盛仁熟之所致何思何虑之有
　　【周谟录第五章】
　　问天下同归殊涂一致百虑何不云殊涂而同归百虑而一致曰也只一般但他是从上说下自合如此【林学防录第五章】
　　问天下同归而殊涂一章言万变虽不同然皆是一理之中所自有底不用安排曰此只说得一头尺蠖若不屈则不信得身龙蛇若不蛰则不伏得气如何存得身精义入神疑与行处不相关然而见得道理通彻乃所以致用利用安身亦疑与崇徳不相关然而动作得其理则徳自崇天下万事万变无不有感通徃来之理又曰日徃则月来一叚乃承上文憧憧徃来而言徃来皆人所不能无者但憧憧则不可【林学蒙録第五章】
　　干干不息者体日徃月来寒来暑徃者用有体则有用有用则有体不可分先后说
　　【沈僴録第五章】
　　尺蠖之屈以求信龙蛇之蛰以蔵身精义入神以致用利用安身以崇徳大凡这个都是一屈一信一消一息一徃一来一阖一辟大底有大底阖辟消息小底有小底阖辟消息皆只是这道理
　　【刘砥录第五章】
　　尺蠖屈便要求伸龙蛇蛰便要存身精研义理无毫厘丝忽之差入那神妙处这便是要出来致用外面用得利而身安乃所以入来自崇已徳致用之用即是利用之用所以横渠云精义入神事豫吾内求利吾外利用安身素利吾外致养吾内事豫吾内言曾到这里面来
　　【防渊录第五章】
　　或问尺蠖之屈以求信也伊川说是感应如何曰屈一屈便感得那信底信又感得那屈底如呼吸出入徃来皆是
　　【不知何氏录第五章】
　　且如精义入神如何不思那致用底却不必思致用底是事功是效验
　　【□渊录第五章】
　　入神是到那防妙人不知得处一事上一理上
　　【防渊录第五章】
　　利用安身今人循理则自然安利不循理则自然不安利
　　【黄升卿录第五章】
　　未之或知是到这里不可柰何穷神知化虽不从这里面出来然也有这个意思
　　【防渊录第五章】
　　穷神知化德之盛也这徳字只是上面崇徳之徳徳盛后便能穷神知化便如聪明睿知皆由此出自诚而明相似
　　【防渊录第五章】
