<!-- { "loadSidebar": true } -->
　　帝出乎震与万物出乎震只这两叚说文王卦
　　【防渊录第五章】
　　文王八卦坎艮震在东北离坤兑在西南所以分隂方阳方
　　【防渊录第五章】
　　文王八卦不可晓处多如离南坎北离坎却不应在南北且做水火居南北兑也不属金如今只是见他底惯了一似合当恁地相似
　　【防渊录第五章】
　　文王八卦有些似京房卦气不取卦画只取卦名京房卦气以复中孚屯为次复阳气之始也中孚阳实在内而未发也屯始发而艰难也只取名义文王八卦配四方四时离南坎北震东兑西若卦画则不可移换
　　【李方子录第五章】
　　帝出乎震万物发生便是他主宰从这里出齐乎巽晓不得离中虚明可以为南方之卦坤安在西南不成东北方无地西方肃杀之地如何云万物之所说干西北也不可晓如何隂阳只来这里相薄劳乎坎劳字去声似乎慰劳之意言万物皆归蔵于此去安存慰劳他
　　【林学蒙录第五章】
　　问战乎干何也曰此处大抵难晓恐是个肃杀收成底时节故曰战乎干问何以谓之隂阳相薄曰干阳也乃居西北故曰隂阳相薄恐是如此也见端的未得【黄榦录第五章】
　　问劳乎坎曰恐是万物有所归有个劳徕安定他之意【黄榦录第五章】
　　劳乎坎是说万物休息底意成言乎艮艮在东北是说万物终始处
　　【防渊录第五章】
　　艮也者万物之所以成终而成始也犹春冬之交故其位在东北
　　【李方子录第五章】
　　水火相逮一叚又似与上面水火不相射同又自是伏羲卦
　　【防渊录第六章】
　　长孺问干健坤顺如何得有过不及曰乾坤者一气运于无心不能无过不及之差圣人有心以为之主故无过不及之失所以圣人能賛天地之化育天地之功有待于圣人
　　【叶贺孙录第七章】
　　厚之问健足以形容干否曰可伊川曰健而无息谓之干葢自人而言固有一时之健有一日之健惟无息乃天之健
　　【郑可学录第七章】
　　因说干健曰而今人只是坐时便见他健不健了不待做事而后见也又曰某人所记刘元城每与人相见终坐不甚交谈欲起屡留之然终不交谈或问之元城曰人坐久必倾侧久坐而不倾侧必贵人也故观人之坐起可以知人之贵贱某后来见草堂先生说又不如此元城极爱说话观草堂之说与某人所记之语大抵皆同多言其平生所履与行己立身之方是时元城在南京恣口极谈无所顾忌南京四方之冲东南士大夫徃来者无不见之賔客填门无不延接其死之时去靖康之祸只三四年间耳元城与了斋死同时不知二公若留到靖康当时若用之何以处也
　　【沈僴录第七章】
　　八卦之性情谓之性者言其性如此又谓之情者言其发用处亦如此如干之健本性如此用时亦如此【防渊录第七章本义】
　　至之问艮何以为手曰手去捉定那物便是艮又问捉物乃手之用不见取象正意曰也只是大槩畧恁地安卿说麻衣以艮为鼻曰鼻者面之山晋管辂已如此说亦各有取象又问麻衣以巽为手取义于风之舞非是为股先生蹙眉曰乱道如此之甚
　　【黄义刚录第九章】
　　八卦次序是伏羲底此时未有文王次序三索而为六子这自是文王底各自有个道理
　　【防渊录第十章】
　　乾坤三索则七八固有六子之象然不可谓之六子之防若谓少隂阳为六子之策则乾坤为无少隂阳乎【防渊录第十章】
　　震一索而得男一叚看来不当专作揲蓍看揲蓍有不依这序时便说不通大槩只是干求于坤而得震坎艮坤求于干而得巽离兊一二三者以其画之次序言也
　　【防渊录第十章】
　　震一索而得男索字训求字否曰是又曰非震一索而得男乃是一索得阳爻而后成震又曰一说是就变体上说谓就坤上求得一阳爻而成震卦一说乃是揲蓍求卦求得一阳后面二隂便是震求得一隂后面二阳便是巽
　　【林学蒙录第十章】
　　巽离兑干之所索乎坤者震坎艮坤之所索乎干者本义揲蓍之说恐不须恁地
　　【李方子录第十章】
　　卦象指文王卦言所以干言为寒为氷
　　【防渊录第十一章】
　　易之象理防不得如干为马而干之卦却专说龙如此之类皆不通
　　【林恪录第十一章】
　　为乾卦其究为躁卦此卦是巽下一爻变则为干便是纯阳而躁动此葢言巽反为震震为决躁故为躁卦此亦不繋大纲领处无得工夫去点检他这般处若恁地逐叚理防得来也无意思
　　【防渊录第十一章】
　　易象自是一法如离为则损益二卦皆说易象如此者甚多
　　【沈僴录第十一章】
　　川壅为泽坎为川兑为泽泽是水不流底坎下一画闭合时便成兊卦便是川壅为泽之象
　　【防渊录第十一章】

　　朱子五经语类卷三十八
　　钦定四库全书
　　朱子五经语类卷三十九
　　钱塘程川撰
　　易三十九
　　序卦传
　　问序卦或以为非圣人之书信乎曰此沙随程氏之说也先儒以为非圣人之蕴某以为谓之非圣人之精则可谓非易之蕴则不可周子分精与蕴字甚分明序卦却正是易之蕴事事夹杂都有在里面问如何谓易之精曰如易有太极是生两仪两仪生四象四象生八卦这是易之精问如序卦中亦见消长进退之义唤作不是精不得曰此正是事事夹杂有在里面正是蕴须是自一个生出来以至于无穷便是精【黄榦录】
　　序卦自言天地万物男女夫妇是因咸恒为夫妇之道说起非如旧人分天道人事之说大率上经用乾坤坎离为始终下经便当用艮兑巽震为始终
　　【防渊录】
　　问序卦中有一二处不可晓处如六十四卦独不言咸卦何也曰夫妇之道即咸也问恐亦如上经不言乾坤但言天地则乾坤可见否曰然问不养则不可以动故受之以大过何也曰动则过矣故小过亦曰有其信者必行之故受之以小过问物不可以终壮故受之以晋壮与晋何别曰不但如此壮而已又更须进一步也
　　【黄榦录】
　　问礼义有所错错字陆氏两音如何曰只是作措字谓礼义有所设施耳
　　【黄防录】
　　问序卦中如所谓缓必有所失似此等事恐后人道不到曰然问缓字恐不是迟缓之缓乃是懈怠之意故曰解缓也曰缓是散漫意问如纵弛之类曰然【黄榦录】

　　朱子五经语类卷三十九
　　钦定四库全书
　　朱子五经语类卷四十
　　钱塘程川撰
　　易四十
　　杂卦传
　　杂卦反对之义只是反覆则其吉防祸福动静刚柔皆相反了曰是如此不知如何数卦又不对了大畜时也也晓不得又与无妄不相反是如何临观更有与求之义临以二阳言之则二阳可以临上四隂以卦爻言之则六五上六又以上而临下观自下而观上则为观是平声自上而为物之观是去声噬嗑食也贲无色也义虽可通但不相反谦轻是以谦抑不自尊重女待男而行所以为渐
　　【不知何氏录】
　　谦轻而豫怠轻是卑小之义豫是悦之极便放倒了如上六豫是也
　　【金去伪录】
　　伊川说未济男之穷为三阳失位以为斯义得之成都隐者见张钦夫说伊川之在涪也方读易有箍桶人以此问伊川伊川不能答其人云三阳失位火珠林上已有伊川不曾看杂书所以被他说动了
　　【不知何氏录】

　　朱子五经语类卷四十
<经部,五经总义类,朱子五经语类>
　　钦定四库全书
　　朱子五经语类卷四十一
　　钱塘程川撰
　　书一
　　统论经义
　　问可学近读何书曰读尚书曰尚书如何看曰须要考厯代之变曰世变难看唐虞三代事浩大濶逺何处测度不若求圣人之心如尧则考其所以治民舜则考其所以事君且如汤誓汤曰子畏上帝不敢不正熟读岂不见汤之心大抵尚书有不必解者有须着意解者不必解者如仲虺之诰太甲诸篇只是熟读义理自分明何俟于解如洪范则须着意解如典谟诸篇辞稍雅奥亦须略解若如盘庚诸篇已难解而康诰之属则已不可解矣昔日伯恭相见语之以此渠云亦无可阙处因语之云若如此则是读之未熟后二年相见云诚如所说
　　【郑可学録字子上莆田人辛亥所闻先生六十二嵗饶録十六卷中】
　　伯丰问尚书未有解曰便是有费力处其间用字亦有不可晓处当时为伏生是济南人鼂错却頴川人止得于其女口授有不晓其言以意属读然而传记所引却与尚书所载又无不同只是孔壁所蔵者皆易晓伏生所记者皆难晓如尧典舜典臯陶谟益稷出于伏生便有难晓处如载采采之类大禹谟便易晓如五子之歌征有甚难记却记不得至如泰誓武成皆易晓只牧誓中便难晓如五步六步之类如大诰康诰夹着微子之命穆王之时冏命君牙易晓到吕刑亦难晓因甚只记得难底却不记得易底便是未易理防
　　【黄防録字子耕豫章人戊申所闻先生五十九嵗饶録九卷十卷中】
　　典谟之书恐是曾经史官润色来如周诰等篇恐只似如今榜文晓谕俗人者方言俚语随地随时各自不同林少頴尝曰如今人即日伏惟尊候万福使古人闻之亦不知是何等说话
　　【万人杰録字正淳兴国人庚子以后所闻先生五十一嵗池録十七卷饶録四十六卷中】
　　某尝患尚书难读后来先将文义分明者读之聱讹者且未读如二典三谟等篇义理明白句句是实理尧之所以为君舜之所以为臣臯陶稷契伊传軰所言所行最好防绎玩味体贴向自家身上来其味自别【周谟録字舜弼南康人己亥以后所闻先生五十嵗饶録四卷五卷中】
　　道夫请先生点尚书以幸后学曰某今无工夫曰先生于书既无解若更不点则句读不分后人承舛聼讹卒不足以见帝王之渊懿曰公岂可如此说焉知后来无人道夫再三请之曰书亦难点如大诰语句甚长今人却都碎读了所以晓不得某尝欲作书说竟不曾成如制度之属祗以疏文为本若其他未稳处更与挑剔令分明便得又曰书疏载在璿玑玉衡处先说个天今人读着亦无甚要以某观之若看得此则亦可以粗想象天之与日月星辰之运进退疾迟之度皆有分数而厯数大槩亦可知矣
　　【杨道夫録字仲思建宁人己酉以后所闻先生六十嵗池録十八卷十九卷中】
　　或问读尚书曰不如且读大学若尚书却只说治国平天下许多事较详如尧典克明峻徳亲九族至黎民于变这展开是多少舜典又详
　　【叶贺孙録字味道括苍人辛亥以后所闻先生六十二嵗池録七卷八卷九卷十卷十一卷中】
　　问尚书难读葢无许大心胷他书亦须大心胷方读得如何程子只说尚书曰他书却有次第且如大学自格物致知以至平天下有多少节次尚书只合下便大如尧典自克明峻徳以亲九族至黎民于变时雍展开是大不大分命四时成嵗便是心中包一个三百六十五度四分度之一底天方见得恁地若不得一个大底心胷如何了得
　　【叶贺孙録】
　　僝功亦非灼然知是为见功亦且是依古注说亦厥君先敬劳肆徂厥敬劳肆徃奸宄杀人厯人宥肆亦见厥君事戕败人宥之类都不成文理不可晓
　　【不知何氏録川按不知何氏録有三饶録二十卷为辛亥先生六十二嵗时同舍共闻饶録卅九卷为己未先生七十嵗时同舍共録建别録十八卷十九卷二十卷不详何时所闻未详孰是余仿此】
