<!-- { "loadSidebar": true } -->
　　巽卦是于重巽上取义重巽所以为申命
　　【防渊录巽彖传】
　　问重巽重字之义曰只是重卦八卦之象皆是如此问申字是两畨降命令否非也只是丁宁反复説便是申命巽风也风之吹物无处不入无物不鼓动诏令之入人沦肌浃髓亦如风之动物也
　　【沈僴录巽彖传】
　　【录中诏令之入人三句林学履录云如命令之丁宁告戒无所不至也】
　　问巽顺以入于物必极乎下有命令之象而风之为物又能鼓舞万类所以君子观其象而申命令曰风便也是会入物事因言丘墓中棺木能番动皆是风吹葢风在地中气聚出地面又散了
　　【不知何氏录巽象传】
　　九二得中所以过于巽为善用史巫纷若吉看来是个尽诚以祭祀之吉占
　　【不知何氏录巽九二爻辞】
　　九三频巽不比频复复是好事所以频复为无咎巽不是甚好底事九三别无伎俩只管今日巽了明日巽自是可吝
　　【不知何氏录巽九三爻辞】
　　六四田获三品伊川主张作巽于上下説説得较牵强【不知何氏录巽六四爻辞程传】
　　无初有终也彷佛是伊川説始未善是无初更之而善是有终自贞吉悔亡以下都是这一个意思一如坤卦先迷后得以下都只是一个意思
　　【防渊录巽九五爻辞】
　　九五先庚三日后庚三日不知是如何看来又似设此为卜日之占模様蛊之先甲三日是辛后甲三日是丁此卦先庚三日亦是丁后庚三日是癸据丁与辛皆是古人祭祀之日但癸日不见用处
　　【不知何氏录巽九五爻辞】
　　先庚后庚是説那后面变了底一截
　　【防渊录巽九五爻辞】
　　兑説若不是刚中便成邪媚下面许多道理都从这个刚中柔外来説以先民如利之而不庸顺天应人革卦就革命上説兑卦就説上説后人都做应天顺人説了到了顺天应人是言顺天理应人心胡致堂管见中辨这个也好
　　【防渊录兑彖传】
　　説若不刚中便是违道干誉
　　【防渊录兑彖传】
　　九五只是上比于隂故有此戒
　　【防渊录兑九五爻辞】
　　问萃言王假有庙是卦中有萃聚之象故可以为聚祖考之精神而为享祭之吉占涣卦既散而不聚本象不知何处有可立庙之义将是卦外立义谓涣散之时当聚祖考之精神邪为复是下卦是坎有幽隠之义因此象而设立庙之义邪曰坎固是有鬼神之义然此卦未必是因此为义且作因涣散而立庙説大抵这处都见不得
　　【林学履录涣彖辞】
　　问刚来而不穷穷是穷极来处乎中不至穷极否曰是居二为中若在下则是穷矣
　　【林学履录涣彖传】
　　刚来不穷是九三来做二柔得位而上同是六二上做三此説有些不穏却为是六三不唤做得位然而某这个例只是一爻互换转移无那隔蓦两爻底【防渊录涣彖传】
　　此卦只是卜祭吉又更宜涉川王乃在中是指庙中言宜在庙祭祀伊川説得那道理多了他见得许多道理了不肯自做他説须要寄搭放在经上
　　【防渊录涣彖传程传】
　　涣奔其机以卦变言之九二自四来居二得中而不穷所以为安如机之安也六四是自二往居四未为得位以其上同于五所以为得位象辞如此説未密若云六四上应上九为上同恐如此跳过了不得此亦是依文解义説终是不见得四来居二之为安二之于四为得位是如何
　　【林学蒙录涣九二六四爻辞】
　　奔其机也只是九来做二人事上説时是来就那安处【防渊录涣九二爻辞】
　　涣卦亦不可晓只以大意看则人之当涣者莫甚于己私其次须便涣散其小小羣队合成其大其次便涣散其号令与其居积以用于人其次便涣去患害但六四一爻未见其大好处今爻辞却説得恁地浩大皆不可晓
　　【不知何氏录涣六三六四九五上九爻辞】
　　涣其躬志在外也是舎已从人意思
　　【不知何氏录涣六三爻辞】
　　老苏云涣之六四曰涣其羣元吉夫羣者圣人之所欲涣以混一天下者也此説虽程传有所不及如程传之説则是羣其涣非涣其羣也葢当人心涣散之时各相朋党不能混一惟六四能涣小人之私羣成天下之公道此所以元吉也老苏天资髙又善为文章故此等説话皆达其意大抵涣卦上三爻是以涣济涣也
　　【杨道夫录涣六四爻辞】
　　涣其羣乃取老苏之説是散了小小底羣队并做一个东坡所谓合小以为大合大以为一又曰如太祖之取蜀取江南皆是涣其羣涣有丘之义但不知四爻如何当得此义
　　【不知何氏录涣六四爻辞】
　　涣其羣言散小羣做大羣如将小物事几把解来合做一大把东坡説这一爻最好缘他防做文字理防得文势故説得合
　　【防渊录涣六四爻辞】
　　涣是散底意思物事有当散底号令当散积聚当散羣队当散
　　【防渊录涣九五爻辞并论六四爻辞】
　　涣汗其大号号令当散如汗之出千毛百窍中迸散出来这个物出不防反却不是説那号令不当反只是取其如汗之散出自有不反底意思
　　【防渊录涣九五爻辞】
　　涣汗其大号圣人当初就人身上説一汗字为象不为无意葢人君之号令当出乎人君之中心由中而外由近而逺虽至幽至逺之处无不被而及之亦犹人身之汗出于中而浃于四体也
　　【杨道夫录涣九五爻辞】
　　散居积须是在他正位方可
　　【防渊录涣九五爻辞本义】
　　涣王居无咎象只是节做四字句伊川泥其句所以説得王居无咎差了上九象亦自节了字则此何疑【不知何氏录涣九五象传】
　　説以行险伊川之説是也説则欲进而有险在前进去不得故有止节之义又曰节便是阻节之意
　　【不知何氏录节彖传】
　　节卦大抵以当而通为善观九五中正以通本义云坎为通岂水在中间必流而不止邪曰然又问观节六爻上三爻在险中是处节者也故四在险初而节则亨五在险中而节则甘上在险终虽苦而无悔葢节之时当然也下三爻在险外是未至于节而预知所节之义初知通塞故无咎二可行而反节三见险在前当节而又以隂居刚不中正而不能节所以二爻凶而有咎不知是如此否曰恁地説也説得然九二一爻看来甚好而反云凶终是解不穏
　　【林学履录节彖传爻辞】
　　天地节而四时成天地转来到这里相节了更没去处今年冬尽了明年又是春夏秋冬到这里厮匝了更去不得这个折做両截两截又折做四截便是春夏秋冬他是自然之节初无人使他圣人则因其自然之节而节之如脩道之谓教天秩有礼之类皆是天地则和这个都无只是自然如此圣人法天做这许多节掯出来
　　【防渊录莭彖传】
　　户庭是初爻之象门庭是第二爻之象户庭未出去在门庭则已稍去矣就爻位上推户庭主心门庭主事【防渊录节初九九二爻辞】
　　问君子之道贵乎得中节之过虽非中道然愈于不节者如何便防凶九二不出门庭虽是失时亦未失为恬退守节者乃以为凶何也先生沉思良久曰这处便使局定不得若以占言之且只写下少间自有应处眼下皆未见得若以道理言之则有可为之时乃不出而为之这便是凶之道不是别更有凶又曰时乎时不再来如何可失
　　【不知何氏录节九二爻辞】
　　安节是安稳自在甘节是不辛苦吃力底意思甘便对那苦甘节与礼之用和为贵相似不成人臣得甘节吉时也要节天下大率人一身上各自有个当节底【防渊录节六四九五爻辞】










　　朱子五经语类卷二十六
　　钦定四库全书
　　朱子五经语类卷二十七
　　钱唐程川撰
　　易二十七
　　下经七
　　问中孚孚字与信字恐亦有别曰伊川云存于中为孚见于事为信説得极好因举字説孚字从爪从子如鸟抱子之象今之乳字一边从孚葢中所抱者实有物也中间实有物所以人自信之
　　【林学履录中孚】
　　柔在内刚得中这个是就全体看则中虚就二体看则中实他都见得有孚信之意故唤作中孚伊川这二句説得好他只遇着这般齐整底便恁地説去若遇不齐整底便説不去
　　【防渊录中孚彖传】
　　问泽上有风中孚风之性善入水虚而能顺承波浪汹涌惟其所感有相信从之义故为中孚曰也是如此风去感他他便相顺有相孚之象又曰泽上有风中孚须是泽中之水海即泽之大者方能信从乎风若溪湍之水则其性急流就下风又不奈他何
　　【不知何氏录中孚象传】
　　议狱缓死只是以诚意求之泽上有风感得水动议狱缓死则能感人心
　　【防渊录中孚象传】
　　问中孚是诚信之义议狱缓死亦诚信之事故君子尽心于是曰圣人取象有不端确处如此之类今也只得恁地解但是不甚亲切
　　【不知何氏录中孚象传】
　　九二爻自不可晓看来我有好爵吾与尔靡之是两个都要这物事所以鹤鸣子和是两个中心都爱所以相应如此因云洁净精微之谓易自是悬空説个物在这里初不惹着那实事某尝谓説易如水上打毬这头打来那头又打去都不惹着水方得今人説都打入水里去了
　　【林学履录中孚九二爻辞并论经义】
　　【录中某尝谓説易如水上打毬至末胡泳录云读易如水面打毬不沾着水方得若着水便不活了今人都要按从泥里去如何看得】
　　鹤鸣子和亦不可晓好爵尔靡亦不知是説甚底系辞中又説从别处去
　　【防渊录中孚九二爻辞】
　　问中孚六三大义是如何曰某所以説中孚小过皆不可晓便是如此依文解字看来只是不中不正所以歌泣喜乐都无常也
　　【林学履录中孚六三爻辞】
　　小过是小事又是过于小如行过乎恭丧过乎哀用过乎俭皆是过于小退后一步自贬底意思
　　【吕焘录小过】
　　小过大率是过得不多如大过便説独立不惧小过只説这行丧用都只是这般小事伊川説那禅让征伐也未説到这个大槩都是那过低过小底飞鸟遗音虽不见得遗音是如何大槩且恁地説
　　【防渊录小过】
　　飞鸟遗之音本义谓致飞鸟遗音之应如何曰看这象似有羽虫之孽之意如贾谊鵩鸟之类
　　【林学履录小过彖辞本义】
　　小过小者过而亨不知小者是指甚物事
　　【林学蒙录小过彖传】
　　山上有雷小过是声在髙处下来是小过之义飞鸟遗之音也是自髙处放声下来
　　【林学履录小过象传】
　　行过恭用过俭皆是宜下之意
　　【林学履录小过象传】
　　问叶韵曰小过初六不可如何也六二臣不可过也九三凶如何也自是叶了九四又转韵若仍从平声位不当也终不可长也便是叶了六五已上也上字作平声上六已亢也便也是平声疑葢十一唐中上字无平声若从侧声但终不可长也长字作音仗则当字上字亢字皆叶矣皆在四十一漾韵中
　　【不知何氏录小过爻辞】
　　初六飞鸟以凶只是取其飞过髙了不是取遗音之义【林学蒙录小过初六爻辞】
　　三父四祖五便当妣过祖而遇妣是过阳而遇隂然而阳不可过则不能及六五却反回来六二上面【防渊录小过六二爻辞】
　　九四弗过遇之过遇犹言加意待之也上六弗遇过之疑亦当作弗过遇之与九三弗过防之文体正同【防渊录小过九四上六爻辞并论九三爻辞】
