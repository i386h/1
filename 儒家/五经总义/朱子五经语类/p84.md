<!-- { "loadSidebar": true } -->
　　问丧祭之礼今之士固难行而冠婚自行可乎曰亦自可行某今所定者前一截依温公后一截依伊川婚礼事属两家恐未必信礼恐或难行若冠礼是自家屋里事却易行向见南轩説冠礼难行某云是自家屋里事闗了门将巾冠与子弟戴有甚难又云婚礼庙见舅姑之亡者而不及祖葢古者宗子法行非宗子之家不可别立祖庙故但有祢庙今只共庙如何只见祢而不见祖此当以义起亦见祖可也问必待三月如何曰今若既归来直待三月又似太乆古人直是至此方见可以为妇及不可为妇此后方反马马是妇初归时所乘车至此方送还母家
　　【叶贺孙録】
　　泳居丧时尝编次丧礼自始死以至终丧各立门目尝以门目呈先生临归教以编礼亦不可中辍泳曰考礼无味故且放下先生曰横渠教人学礼吕与叔言如嚼木札今以半日看议礼文字半日类礼书亦不妨后蒙赐书云所定礼编恨未之见此间所编丧礼一门福州尚未送来将来若得贤者持彼成书复来参订庶几详审不至差互但恐相去之远难遂此期耳福州谓黄直卿也庚申二月既望先生有书与黄寺丞商伯云伯量依旧在门馆否礼书近得黄直卿与长乐一朋友在此方得下手整顿但疾病昏倦时多又为人事书尺妨废不能得就绪直卿又许了乡人馆未知如何若不能留尤觉失助甚恨乡时不曾留得伯量相与协力若渠今年不作书防则烦为道意得其一来为数月留千万幸也【作书时去易箦只二十有二日故得书不及徃后来黄直卿属李敬子招徃成礼编又以昏嫁不得行昨寓三山杨志仁反复所成礼书具有本末若未即死尚几有以遂此志也】
　　【胡泳録字伯量南康人戊午所闻先生六十九岁饶録卅四卷中】
　　服议汉儒自为一家之学以仪礼丧服篇为宗礼记中小记大传则皆申其説者详宻之至如理丝栉髪可试考之画作图子更参以通典及今律令当有以见古人之意不苟然也
　　【邵浩録】
　　问祭礼曰古礼难行且依温公择其可行者行之祭土地只用韩公所编秪一位祭祖自高祖而下如伊川所论古者秪祭考妣温公祭自曾祖而下伊川以高祖有服所当祭今见于遗书者甚详此古礼所无创自伊川所以使人尽孝敬追远之义
　　【杨骧録字子昻建宁人己酉甲寅所闻先生六十岁六十一嵗六十二岁六十三岁六十四岁六十五岁饶録十三卷十四卷中】
　　问祭礼古今事体不同行之多窒碍如何曰有何难行但以诚敬为主其他仪则随家丰约如一一饭皆可自尽其诚若温公书仪所説堂室等处贫家自无许多所在如何要行得据某看来苟有作者兴礼乐必有简而易行之理
　　【叶贺孙録】
　　杨通老问祭礼曰极难且如温公所定者亦自费钱温公祭仪庻羞麪食米食共十五品今须得一简省之法方可
　　【滕璘録字徳粹新安人辛亥所闻先生六十二岁饶録十七卷中】
　　祭只三献主人初献嫡子亚献或主妇庻子弟终献或嫡孙执祭人排列皆从温公礼韩魏公礼不同【包録録中或主妇云云叶贺孙録云未有】
　　【主妇则弟为亚献弟妇得为终献】
　　问旧尝收得先生一本祭仪时祭皆是卜日今闻却用二至二分祭如何曰卜日无定虑有不虔温公亦云只用分至亦可问如此则冬至祭始祖立春祭先祖季秋祭祢此三祭如何曰觉得此个礼数太逺似有僣上之意又问祢祭如何曰此却不妨
　　【辅广録】







　　朱子五经语类卷六十三
　　钦定四库全书
　　朱子五经语类卷六十四
　　钱塘程川撰
　　礼五
　　附论
　　今之冠婚礼易行丧祭礼繁多所以难行使圣人复出亦必理防教简要易行今之祭礼岂得是古人礼唐世三献官随献各自饮福受胙至本朝便都只三献后方始饮福受胙也是觉见繁了故如此某之祭礼不成书只是将司马公者减却几处如今人饮食如何得恁地多横渠説墓祭非古又自撰墓祭礼即是周礼上自有了
　　【叶贺孙録】
　　徽庙讣至胡明仲知严州众议欲以日易月张晋彦为司理为明仲言前世以日易月皆是有遗诏今太上在逺无遗诏岂可行胡曰然则如之何曰盍请之于朝胡如其説不报
　　【郑可学録】
　　高宗登遐寿皇蔴衣不离身而臣子晏然朝服如常只于朝见时畧换皂带以为服至尊之服冠有数様衣有数様所以当来如此者乃是甚麽时便着甚麽様冠服昨闻朝廷无所折衷将许多衣服一齐重叠着了古礼恐难行如今来却自有古人做未到处如古者以皮束棺如何防弥缝又设熬黍稷于棺旁以惑蚍蜉可见少智然三日便殡了又见得防虑之深远今棺以用漆为固要拘三日便殡亦难丧最要不失大本如不用浮屠送葬不用乐这也须除却所谓古礼难行者非是道不当行只怕少间止了得要合那邉要合这邉到这里一重大利害处却没理防却便成易了古人已自有简括法如身执事者面垢而已之类
　　【叶贺孙録】
　　或问哀慕之情易得间断如何曰此如何问得人孝子丧亲哀慕之情自是心有所不能已岂待抑勒亦岂待问人只是时时思慕自哀感所以説祭思敬丧思哀只是思着自是敬自是哀若是不哀别人如何抑勒得他因举宰我问三年之丧云云曰女安则为之圣人也只得如此説不当抑勒他教他须用哀只是从心上説教他自感悟
　　【不知何氏録沈僩】
　　【録畧】
　　安卿问人于其亲始死则复其魂魄又为重为主节次奠祭所以聚其精神使之不散若亲死而其子幼稚或在他乡不得尽其萃聚之事不知后日祭祀还更萃得他否曰自家精神自在这里
　　【黄义刚録】
　　或问亲死遗嘱教用僧道则如何曰便是难处或曰也可以不用否曰人子之心有所不忍这事须仔细商量
　　【胡泳録】
　　或问设如母卒父在父要循俗制丧服用僧道火化则如何曰公如何曰只得不从曰其他都是皮毛外事若决如此做从之也无妨若火化则不可泳曰火化则是残父母之遗骸曰此话若将与丧服浮屠一道説便是未识轻重在
　　【胡泳録】
　　先生殡其长子诸生具香烛之奠先生留寒泉殡所受吊望见客至必涕泣远接之客去必远送之就寒泉庵西向殡掘地深二尺濶三四尺内以火砖铺砌用石灰重重徧涂之棺木及外用土砖夹砌将下棺以食五味奠亡人次子以下皆哭拜诸客拜奠次子代亡人答拜葢兄死子幼礼然也
　　【叶贺孙録】
　　先生葬长子丧仪铭旌埋铭魂轿柩止用紫葢尽去繁文埋铭石二片各长四尺濶二尺许止记姓名岁月居里刻讫以字面相合以铁束之置于圹上其圹用石上葢厚一尺许五六段横凑之两旁及底五寸许内外皆用石灰杂灰末细沙黄泥筑之
　　【叶贺孙録】
　　风之为物无物不入【因解巽为风】今人棺木葬在地中少间都吹防了或吹飜了问今地上安一物虽烈风未必能吹动何故地如此坚厚却吹得动曰想得在地中蕴蓄欲发其力盛猛及出平地则其气涣散矣或云恐无此理曰政和县有一人家葬其亲于某位葬了但时闻圹中响声其家以为地之善故有此响乆之家业渐替子孙贫穷以为地之不利遂发视之见棺木一邉击触皆损坏其所击触处正当圹前之笼圹今卷塼为之棺木所入之处也或云恐是水浸致然曰非也若水浸则安能击触有声不知此理如何【不知何氏録】
　　先生以子丧不举盛祭就影堂前致荐用深衣幅巾荐毕反丧服哭奠于灵至恸
　　【叶贺孙録】
　　先生以长子大祥先十日朝暮哭诸子不赴酒食防近祥则举家蔬食此日除袝先生累日顔色忧戚【叶贺孙録】
　　问祭祀焚币如何曰祀天神则焚币祀人鬼则瘗币人家祭祀之礼要焚币亦无稽考处若是以寻常焚真衣之类为是便不当只焚真衣着着事事做去焚但意义只是焚黄若本无官方赠初品及赠到改服色处寻常人家做去焚然亦无义耳
　　【黄防録】
　　谒宣圣焚香不是古礼拜进将捻香不当叩首只直上捻香了却出笏叩首而降拜
　　【叶贺孙録】
　　或问祖宗非士人而子孙欲变其家风以礼祭之祖宗不晓却如何曰如何议论得恁地差异公晓得不晓得
　　【黄义刚録録中公晓得不晓得陈淳】
　　【録云公晓得祖先便晓得】
　　古人祭祀只是席地今祭祀时须一椅一桌木主置椅上如一排不足只相对坐亦得然对其前不得拜谓所在窄了须逐位取出酒就外酹
　　【包扬録】
　　古人无再娶之礼娶时便有一副当人了嫡庶之分定矣故继室于正室不可并配今人虽再娶然皆以礼聘皆正室也祭于别室恐未安如伊川云奉祀之人是再娶所生则以所生母配如此则是嫡母不得祭矣此尤恐未安大抵伊川考礼文却不似横渠考得较仔细
　　【章伯羽録字蜚卿瓯宁人庚戌所闻先生六十九岁饶録十五卷中】
　　居父问祖妣配祭之礼先生检古今祭礼唐元和一段示之
　　【叶贺孙録】
　　遇大时节请祖先祭于堂或厅上坐次亦如在庙时排定袝祭旁观者右丈夫左妇女坐以就里为大凡袝于此者不从昭穆了只以男女左右大小分排在庙却各从昭穆袝
　　【包扬録】
　　排祖先时以客位西邉为上高祖第一高祖母次之只是正排着正面不曾对排曾祖祖父皆然其中有伯叔伯叔母兄弟嫂妇无人主祭而我为祭者各以昭穆论如袝祭伯叔则袝于曽祖之傍一邉在位牌西邉安伯叔母则袝曾祖母东邉安兄弟嫂妻妇则袝于祖母之傍伊川云曾祖兄弟无主者亦不祭不知何所据而云伊川云只是以义起也
　　【包扬録】
　　问生时男女异席祭祀亦合异席今夫妇同席如何曰夫妇同牢而食
　　【陈文蔚録】
　　夫祭妻亦当拜
　　【黄义刚録】
　　一之问长兄死有义嫂无子不持服归父母未防亦死于父母家嫂已去而无义亦不祀其嫂之主又有次兄年少未娶而死欲以二兄之主同为一椟如何曰兄在日不去嫂兄死后嫂虽归父母家又不嫁未得为絶不祀亦无谓若然是弟自去其嫂也兄弟亦何必同椟乎
　　【陈淳録】
　　尧卿问荆妇有所生母在家间养百嵗后只归袝于外氏之茔如何曰亦可又问神主归于妇家则妇家凌替欲祀于家之别室如何曰不便北人风俗如此上谷郡君谓伊川曰今日为我祀父母明日不复祀矣是亦祀其外家也然无礼经
　　【黄义刚録】
　　某自十四岁而孤十六而免丧是时祭祀只依家中旧礼礼文虽未备却甚齐整先妣执祭事甚防及某年十七八方考订得诸家礼礼文稍备是时因思古人有八十岁躬祭事拜跪如礼者常自期以为年至此时当亦能如此在礼虽有七十曰老而传则祭祀不预之説然亦自期傥年至此必不敢不自亲其事然自去年来拜跪已难至冬间益艰辛今年春间仅能立得住遂使人代拜今立亦不得了然七八十而不衰非特古人今人亦多有之不知某安得如此衰也【沈僩録】
　　叔器问行正礼则俗节之祭如何曰韩魏公处得好谓之节祠杀于正祭某家依而行之但七月十五素馔用浮屠某不用耳向南轩废俗节之祭某问于端午能不食粽乎重阳能不饮茱萸酒乎不祭而自享于汝安乎
　　【陈淳録】
　　问行时祭则俗节如何曰某家且两存之重问莫简于时祭否曰是要得不行须是自家亦不饮酒始得【陈淳録】
