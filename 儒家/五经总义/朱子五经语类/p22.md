<!-- { "loadSidebar": true } -->
　　九五以阳刚得位可以休息天下之否然须常存得危亡之心方有苞桑之固不知圣人于否泰只管説包字如何须是象上如何取其义今晓他不得只得説坚固尝见林谦之与张钦夫讲易林以为有象钦夫云看孔子説公用射隼于髙墉之上只是以道理解了便是无用乎象遂著书説此看来不如此葢当时人皆识得象却有未晓得道理处故圣人不説象却就上出道理説初不是悬空説出道理凡天下之物须是就实事上説方有着落又曰圣人分明是见有这象方就上面説出来今只是晓他底不得未説得也未要不可説道他无此象吕大临以酬爵不举解不尽人之欢酬爵不举是实事如此不尽人之欢便是就上説出这话来
　　【刘砺録否九五爻辞】
　　同人于野亨利渉大川是两象一义利君子贞是一象【防渊録同人彖辞】
　　易虽抑隂然有时把隂为主如同人是也然此一隂虽是一卦之主又却柔弱做主不得
　　【防渊録同人彖传】
　　干行也言须是这般刚健之人方做得这般事若是柔弱者如何防出去外面同人又去渉险
　　【防渊録同人彖传】
　　类族辨物言类其族辨其物且如青底做一类白底做一类恁地类了时同底自同异底自异
　　【防渊録同人象传】
　　问类族辨物如伊川説云各以其类族辨物之同异也则是就类族上辨物否曰类族是就人上説辨物是就物上説天下有不可皆同之理故随他头项去分别类族如分姓氏张姓同作一类李姓同作一类辨物如牛类是一类马类是一类就其异处以致其同此其所以为同也伊川之説不可晓
　　【林学履録同人象传】
　　问六二与九五柔刚中正上下相应可谓尽善却有同人于宗吝与先号咷之象如何曰以其太好两者时位相应意气相合只知欵宻却无至公大同之心未免系于私故有吝观二人同心其利断金同心之言其臭如兰固是他好处然于好处犹有失以其系于私昵而不能大同也大凡悔者自凶而之吉吝者自吉而趋凶又问伏戎于莽升其髙陵如何曰只是伏于髙陵之草莽中三岁不敢出与九四乗其墉皆为刚盛而髙三欲同于二而惧九五之见攻故升髙伏戎欲敌之而五阳方刚不可夺故三岁不兴而象曰不能行也四欲同于二而为三所隔故乗墉攻之而以居柔遂自反而弗克而象曰义弗克也程传谓升髙陵有升髙顾望之意此説虽巧恐非本意程传説得通天下之志处极好云文明则能烛理故能明大同之义刚健则能克己故能尽大同之道此説甚善大凡説书只就眼前説出底便好﨑岖寻出底便不好问大师克相遇本义无説何也曰旧説只用大师克胜之方得相遇或云大师之克见二阳之强则非也铢曰二五本自同心而为三四所隔故先号咷先谓理直也大师克而后相遇则后笑矣盖亦义理之同物终不得而间之故相遇也先生颔之又问同人于郊曰郊是荒寂无人之所言不能如同人于野旷远无私荒僻无与同盖居外无应莫与同者亦可以无悔也
　　【董铢録同人六二九三九四九五上九爻辞象传】
　　【録中先谓理直也句下防渊録云以中直也以其理直而不得伸所以先号咷】
　　伯丰问同人三四皆有争夺之义曰只是争六二一隂爻却六二自与九五相应三以刚居刚便迷而不返四以刚居柔便有反底道理系辞云近而不相得则凶如初上则各在事外不相干渉所以无争
　　【黄防録同人九三九四爻辞】
　　问同人于郊曰同人于野是广大无我之意同人于郊是无可与同之人也取义不同自不相悖
　　【潘时举録同人上九爻辞】
　　应乎天而时行程説以为应天时而行何如曰是以时而行是有可行之时
　　【刘砺録大有彖传】
　　火在天上大有凡有物须是自家照见得方见得有若不照见则有无不可知何名为有
　　【防渊録大有象传】
　　问君子以遏恶扬善顺天休命窃以为天之所以命我者此性之善也人惟蔽于非心邪念是以善端之在人心日以湮微君子傥能遏止非心邪念于未萌则善端始自扬而天之所以命我者始无所不顺如此而为顺天休命若何曰天道喜善而恶恶遏恶而扬善非顺天休命而何吾友所説却似嫌他説得大要束小了説
　　【袭盖卿録大有象传】
　　问初九无交害匪咎艰则无咎曰此爻本最吉不解有咎然须説艰则无咎葢易之书大抵敎人戒谨恐惧无有以为易而处之者虽至易之事亦必以艰难处之然后无咎也
　　【沈僴録大有初九爻辞】
　　古人于亨字作享烹字通用如公用亨于天子分明是享字易中解作亨字便不是
　　【黄防録大有九三爻辞】
　　问上九自天祐之吉无不利曰上九以阳刚居上而能下从六五者盖阳从隂也大有唯六五一隂而上下五阳应之上九能下从六五则为履信思顺而尚贤盖五之交孚信也而上能履之谦退不居思顺也志从于五尚贤也天之所助者顺人之所助者信所以有自天祐之吉无不利之象若无系辞此数句此爻遂无收杀以此见圣人读易见爻辞有不分明处则于系辞传説破如此类是也又问遏恶扬善顺天休命由天命有善而无恶当大有时遏止其恶显扬其善反之于身亦莫不然非止用人用人乃其一事耳又问公用亨于天子亨只当作享字看与王用亨于西山同曰公用亨于天子已有左氏所引可证如随之王用亨于西山亦必是祭享之享无疑又问匪其彭只当依程传作盛貌曰程説为优王弼作下比九三分权之臣盖以彭为旁言専心承五常匪其旁因説王荆公上韩魏公启云时当大有更懐下比之嫌用此事讥魏公也
　　【董铢録大有上九爻辞并论大有象传九三爻辞九四爻辞】















　　朱子五经语类卷十六
　　钦定四库全书
　　朱子五经语类卷十七
　　钱塘程川撰
　　易十七
　　上经十
　　谦便能亨又为君子有终之象
　　【防渊録谦彖辞】
　　谦之为义不知天地人鬼何以皆好尚之盖太极中本无物若事业功劳又于我何有观天地生万物而不言所利可见矣
　　【叶贺孙録谦彖传】
　　亏盈益谦是自然之理
　　【防渊録谦彖传】
　　变盈流谦扬子云言山杀瘦泽増髙此是説山上之土为水漂流下来山便瘦泽便髙
　　【防渊録谦彖传】
　　鬼神説害説福如言与鬼神合其吉凶则鬼神便説个吉凶字
　　【防渊録谦彖传】
　　鬼神言害言福是有些造化之柄
　　【防渊録谦彖传】
　　问谦彖云云鬼神是造化之迹既言天地之道又言鬼神何邪曰天道是就寒暑往来上説地道是就地形髙下上説鬼神是就祸福上説各自主一事而言耳因云上古之时民心昧然不知吉凶之所在故圣人作易教之卜筮使吉则行之凶则违之此是开物成务之道故系辞云以通天下之志以定天下之业以断天下之疑正谓此也初但有占而无文往往如今之杯珓相似耳但如今人因火珠林起课者但用其爻而不用其辞则知古者之占往往不待辞而后见吉凶至文王周公方作彖爻之辞使人得此爻者便观此辞之吉凶至孔子又恐人不知其所以然故又复逐爻解之谓此爻所以吉者谓以中正也此爻所以凶者谓不当位也明明言之使人易晓耳至如文言之类却是就上面明道理非是圣人作易专为説道理以教人也须见圣人本意方可学易
　　【潘时举録谦彖传并论经义】
　　谦尊而光卑而不可逾以尊而行谦则其道光以卑而行谦则其徳不可逾尊对卑言伊川以谦对卑説非是但圣人九卦之引此一句看来大纲説
　　【沈僴録谦彖传】
　　问谦尊而光卑而不可逾恐程先生之説非周易本文之意尊字是对卑字説言能谦则位处尊而徳愈光位虽卑而莫能逾如古之圣贤之君以谦下人则位尊而愈光若骄奢自大则虽尊而不光
　　【林子蒙録谦彖传】
　　裒多益寡便是谦称物平施便是裒多益寡
　　【防渊録谦象传】
　　问谦裒多益寡看来谦虽是若放低去实是损髙就低便敎恰好不是一向低去曰大抵人多见得在己者髙在人者卑谦则抑己之髙而卑以下人便是平也【林学履録谦象传】
　　鸣谦在六二又言贞者言谦而有闻须得其正则吉盖六二以隂处隂所以戒他要贞谦而不贞则近于邪佞上六之鸣却不同处谦之极而有闻则失谦本意盖谦本不要人知况在人之上而有闻乎此所以志未得
　　【防渊録谦六二上六爻辞】
　　防谦言防其谦盖四在隂位又在上卦之下九三之上所以更当防其谦不违则言不违法则
　　【防渊録谦六四爻辞象传】
　　六四防谦是合如此不是过分事故某解其象云言不为过
　　【刘砺録谦六四爻辞象传本义】
　　问谦是不与人争如何五上二爻皆言利用侵伐利用行师象曰利用侵伐征不服也若以其不服而征则非所以为谦矣曰老子言大国以下小国则取小国小国以下大国则取大国又言抗兵相加哀者胜矣孙子曰始如处女敌人开户后如脱兎敌不及拒大抵谦自是用兵之道只退处一歩耳所以利用侵伐也盖自初六积到六五上六谦亦极矣自宜人人服之尚更不服则非人矣故利用侵伐也如必也临事而惧皆是此意
　　【董铢録谦六五上六爻辞】
　　叔重因问程易説利用侵伐盖以六五柔顺谦卑然君道又当有刚武意故有利用侵伐之象然上九亦言利用行师如何曰便是此等有不通处
　　【潘时举録谦六五上六爻辞】
　　用之问谦上六象曰志未得也如何曰为其志未得所以行师征邑国盖以未尽信从故也又问谦之五上专説征伐何意曰坤为地为众凡説国邑征伐处多是因坤圣人元不曽着意只是因有此象方説此事【陈文蔚録谦上六象传并论六五上六爻辞】
　　问谦上六志未得也曰志未得所以行师亦如六五之意问谦上六何取象于行师曰坤为众有坤卦处多言师如泰上六城复于隍勿用师之类坤为土土为国故云征邑国也以此见圣人于易不是硬做皆是取象因有这象方就上面説
　　【刘砺録谦上六象传并论爻辞】
　　建侯行师顺动之大者立个国君非顺动而何
　　【防渊録豫彖传】
　　刑罚不清民不服只为举动不顺了致得民不服便是徒配了他亦不服
　　【防渊録豫彖传】
　　豫之时义言豫之时底道理
　　【不知何氏録豫彖传】
　　雷出地奋止是象其声而已荐上帝配祖考大概言之【防渊録豫象传】
　　先王作乐无处不用然用乐之大者尤在于荐上帝配祖考也
　　【沈僴録豫象传】
　　问作乐崇徳曰先王作乐其功徳便自不可掩也【潘时举録豫象传】
　　问作乐崇徳是自崇其徳如大韶大武之类否曰是【刘砺録豫象传】
　　叔重问豫初六与九四为应九四由豫大有得本亦自好但初六恃有强援不胜其豫至于自鸣所以凶否曰九四自好自是初六自不好怎奈他何又问雷出地奋豫先王以作乐崇徳先生谓象其声者谓雷取其义者为和崇徳谓着其徳作乐所以扬其徳也【潘时举録豫初六九四爻辞并论象传】
　　介于石言两石相摩击而出火之意言介然之顷不待终日而便见得此道理
　　【防渊録豫六二爻辞】
　　盱豫悔言觑着六四之豫便当速悔迟时便有悔盱豫是句
　　【防渊録豫六三爻辞】
