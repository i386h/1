<!-- { "loadSidebar": true } -->
　　问六三云上视于四而下溺于豫下溺之义未晓曰此如人趋时附势以得富贵而自为乐者也
　　【黄榦録豫六三爻辞本义】
　　由豫犹言由颐
　　【防渊録豫九四爻辞】
　　伊川説説而动动而説不是不当説説而动凡卦皆从内説出去盖卦自内生动而説却是若説説而动却是自家説他后他动不成随了我动彼説此之谓随【防渊録随彖传程传】
　　天下随时处当从王肃説
　　【防渊録随彖传】
　　问程先生云泽随雷动君子当随时宴息是否曰既曰雷动何不言君子以动作却言宴息范益之曰宴息乃所以养其明曰不是盖其卦震下兑上乃雷入地中之象雷随时藏伏故君子亦向晦入宴息此是某所见如此不知旧人曽如此看否
　　【林子防録随象传】
　　问初九官有渝贞吉出门交有功官是主字之义是一卦之主首变得正便吉不正便凶曰是如此又曰这必是变了只是要出门交有功却是变
　　【刘砺録随初九爻辞】
　　官有渝随之初主有变动然尚未深
　　【防渊録随初九爻辞】
　　小子丈夫程説是
　　【防渊録随六二爻辞程传】
　　王用亨于西山言诚意通神明神亦随之如况于鬼神乎之意
　　【防渊録随上六爻辞】
　　皿虫为蛊言器中盛那蛊教他自相并便是那积蓄到那壊烂底意思一似汉唐之衰弄得来到那极弊大壊时所以言元亨盖极弊则将复兴故言元亨防而止蛊那不是防而止能治蛊防而止所以为蛊赵徳庄説下面人只务防上面人又懒惰不肯向前上面一向刚下面一向柔倒搨了这便是蛊底道理【防渊録蛊彖辞彖传】
　　【録中赵徳庄説云云吴必大録云上头底只管刚下头底只管柔又只防顺事事不向前安得不蛊旧闻赵徳庄如此説】
　　问蛊是壊乱之象虽乱极必治如何便防元亨曰乱极必治天道循环自是如此如五胡乱华以至于隋乱之极必有唐太宗者出又如五季必生太祖若不如此便无天道了所以彖只云蛊元亨而天下治也【刘砺録蛊彖辞彖传】
　　先甲后甲言先甲之前三日乃辛也是时前段事已过中了是那欲壊之时便当图后事之端略略撑拄则个虽终归于弊且得支吾几时
　　【防渊録蛊彖辞】
　　问蛊刚上柔下有数义刚在上而柔在下为卦体下卑防而上苟止所以为蛊此卦义又自卦变言之自贲井既济来皆刚上而柔下此卦变曰是龟山説防而止乃治蛊之道言当柔顺而止不可坚正必为此説非惟不成道理且非易彖文义防而止蛊犹顺以动豫动而説随皆言卦义某本义之説盖是赵徳庄説赵云刚在上柔在下下卑防而上苟止所以蛊壊此则文义甚协又问先甲辛也后甲丁也辛有新意丁有丁宁意其説似出月令注曰然但古人祭祀亦多用先庚先甲先庚丁也后庚癸也如用丁亥辛亥之类又问有子考无咎与意承考之考皆是指父在父在而得云考何曰古人多通言如康诰大伤厥考心可见又问九三干父之蛊小有悔无大咎言小有悔则无大悔矣言无大咎则不免有小咎矣但象曰终无咎则以九三虽过刚不中然在防体不为无顺而得正故虽悔而无咎至六四则不然以隂居柔不能有为寛裕以治蛊将日深而不可治故往则见吝言自此以往则有吝也曰此两爻説得悔吝二字最分明九三有悔而无咎由凶而趋吉也六四虽目下无事然却终吝由吉而趋凶也元祐间刘莘老刘器之之徒必欲尽去小人却是未免有悔至其他诸公欲且寛裕无事莫大叚整顿不知目前虽遮掩拖延得过后面忧吝却多可见圣人之深戒又问上九不事王侯髙尚其事占与戒皆在其中如何曰有此象则其占当如此又戒其必如此乃可也若得此象而不能从则有凶矣当时此节若能断然不事王侯髙尚其事不半上落下或出或入则其志真可法则矣只为人不能如此也
　　【董铢録蛊彖传初六九三六四上九爻辞】
　　刚上而柔下防而止蛊此是言致蛊之由非治蛊之道龟山之説非是又尝见龟山在朝与陈几叟书及有一人赴召请教于龟山龟山云不要折壊人屋子皆是此意思及胡文定论时政説得便自精神索性尧夫诗云安得淳厚又秀慧与之共话天下事
　　【吴必大録蛊彖传】
　　汪圣锡曽言某人别龟山往赴召龟山送之曰且缓下手莫去折倒人屋子因言龟山解蛊卦以防而止为治蛊之道所以有此説大凡看易须先看成卦之义险而健则成讼防而止则成蛊蛊艮上而防下艮刚居上防柔居下上髙亢而不下交下卑防而不能救此所以蛊壊也防而止只是防顺便止了便无所施为如何治蛊蛊元亨而天下治须是大善以亨方能治蛊也
　　【廖徳明録蛊彖传】
　　防而止蛊是事事不理防积沓到后面成一大弊故谓之蛊非谓治蛊之道当防而止龟山才质困弱好説一般不振底话如云包承小人又语某人云莫折了人屋子其意谓屋弊不可大段整理他只得且撑拄过其説防止之义盖亦如此意尔岂不大害哉【程端蒙録蛊彖传】
　　问防而止蛊莫是遇事防顺以求其理之所止而后为治蛊之道曰非也大抵资质柔防之人遇事便不能做事无奋迅之意所以事遂至于蛊壊了蛊只是事之壊了者
　　【曽祖道録蛊彖传】
　　蛊元亨而天下治言蛊之时如此必须是大善亨通而后天下治
　　【防渊録蛊彖传】
　　问蛊君子以振民育徳如何曰当蛊之时必有以振起耸动民之观听而在己进徳不已必须有此二者则可以治蛊矣
　　【董铢録蛊象传】
　　问干父之蛊程传云初居内而在下故取子干父蛊之象本义云蛊者前人已壊之事故诸爻皆以子干父蛊为言柄谓若如此説惟初爻为可通若他爻则説不行矣本义之説则诸爻皆可通也曰是如此【潘柄録蛊初六爻辞程传本义】
　　干母之蛊伊川説得是
　　【防渊録蛊九二爻辞】
　　不事王侯无位之地如何出得来更干个甚麽
　　【防渊録蛊上九爻辞】
　　问蛊上九传知止足之道退而自保者与量能度分安于不求知者何以别曰知止足是能做底量能度分是不能做底
　　【陈淳录蛊上九爻辞程传】

　　朱子五经语类卷十七
　　钦定四库全书
　　朱子五经语类卷十八
　　钱塘程川撰
　　易十八
　　上经十一
　　问临不特是上临下之谓临凡进而遇近者皆谓之临否曰然此是二阳自下而进上则知凡相逼近者皆为临也
　　【林学履录临】
　　问至于八月有两説前説自复一阳之月至遯二隂之月隂长阳遯之时后説自泰至观观二阳在上四隂在下与临相反亦隂长阳消之时二説孰长曰前説是周正八月后説是夏正八月恐文王作卦辞时只用周正纪之不可知也又问二爻皆云咸临二阳徧临四隂故有咸临之象程易作咸感之义如何曰隂必从阳谓咸为感亦是但觉得牵强些此等处皆晓未得如至临与敦临亦相似难分别今只得如此説此易所以未易看也
　　【董铢録临彖辞初九九二六四上六爻辞】
　　刚浸而长以下三句解临字大亨以正便是天之道也解亨字亦是惟如此所以如此须用説八月有凶甘者盖要反那二阳二阳在下四五皆以正应临之上无所临却还去临那二阳三近二阳也去临他如小人在上位却把甘言好语临在下之君子至临言其相临之切敦临有敦厚之意
　　【防渊録临彖传六三六四上六爻辞】
　　问临初九以刚居正九二以刚居中六四六五以柔顺临下故有相感应之道所以谓之咸临否曰是又问六四以隂居正柔顺临下又有正应临之极善故谓之至临曰至临无咎未是极好只是与初相临得切至故谓之至上六敦临自是积累至极处有敦笃之义艮上六亦谓之敦艮复上六爻不好了所以只于五爻谓之敦复居临之时二阳得时上进隂不敢与之争而志与之应所谓在内者非谓正应只是卦内与二阳应也又曰此便是好卦不独説道理自是好读所谓卦有小大辞有险易此便是大底卦
　　【刘砺録临初九九二六四上九爻辞】
　　盥非灌之义盥本谓荐而不荐是欲蓄其诚意以观示民使民观感而化之义有孚颙若便是那下观而化却不是説人君身上事圣人以神道设教是圣人不犯手做底即是盥而不荐之义顺而防中正以观天下谓以此观示之也
　　【防渊録观彖辞彖传】
　　问盥而不荐是取未荐之时诚意浑全而未散否曰祭祀无不荐者此是假设来説荐是用事了盥是未用事之初云不荐者言常持得这诚敬如盥之意常在若荐则是用出用出则才毕便过了无复有初意矣诗云心乎爱矣遐不谓矣中心藏之何日忘之楚词云思公子兮未敢言正是此意説出这爱了则都无事可把持矣惟其不説但藏在中心所以常见其不忘也
　　【林学履録观彖辞】
　　问盥而不荐曰这犹譬喻相似葢无这事且如祭祀才盥便必荐那有不荐底但取其洁之义耳
　　【吕焘録观彖辞】
　　用之问盥而不荐伊川以为灌鬯之初诚敬犹存至荐羞之后精意懈怠本义以为致其洁清而不轻自用其义不同曰盥只是浣手不是灌鬯伊川承先儒之误若云荐羞之后诚意懈怠则先王祭祀只是灌鬯之初犹有诚意及荐羞之后皆不成礼矣问若尔则是圣人在上视听言动皆当为天下法而不敢轻亦犹祭祀之时致其洁清而不敢轻用否曰然问有孚颙若先生以为孚信在中而尊严故下观而化之伊川以为天下之人孚信颙然而仰之恐须是孚信尊严方得下观而化曰然又问观观之义曰自上示下曰观自下观上曰观故卦名之观去声而六爻之观皆平声问观我生观其生之别曰我者彼我对待之言是以彼观此观其生是以此自观六三之观我生进退者事君则观其言听计从治民则观其政教可行膏泽可下可以见自家所施之当否而为进退九五之观我生如观风俗之媺恶臣民之从违可以见自家所施之善恶上九之观其生则是就自家视听言动应事接物处自观九五上九君子无咎盖为君子有刚阳之徳故无咎小人无此徳自当不得此爻如初六童观小人之道也君子则吝小人自是如此故无咎此二爻君子小人正相对説
　　【沈僴録观彖辞程传本义六三九五上九爻辞并论初六象辞】
　　问有孚颙若承上文盥而不荐盖致其洁清而不轻自用则孚信在中而颙然可仰一説下之人信而仰之二説孰长曰从后説则合得彖辞下观而化之义或曰前説似好曰当以彖辞为定又问六三观我生进退不观九五而观已所行通塞以为进退否曰看来合是观九五大率观卦二阳在上四隂仰之九五为主六三观我生进退者观九五如何而为进退也初六六二以去五之逺观贵于近所观不明不大六四却见得亲切故有观光利用之象六三处二四之间固当观九五以为进退也子善遂问如此则我字乃是指九五而言易中亦有此例如頥之初九曰舍尔灵龟观我朶頥是也曰此我乃是假外而言耳又问观卦四隂长而二阳消正八月之卦而名卦系辞不取此义何也曰只为九五中正以观示天下事都别了以此见易不可执一看所谓不可为典要惟变所适也
　　【董铢録观彖辞本义六三爻辞本义并论彖传】
　　问观卦隂盛而不言凶咎曰此卦取义不同盖隂虽盛于下而九五之君乃当正位故只取为观于下之义而不取隂盛之象也
　　【潘时举録观彖传】
　　观天之神道只是自然运行底道理四时自然不忒圣人神道亦是説他有教人自然观感处
