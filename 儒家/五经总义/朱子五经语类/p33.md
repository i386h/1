<!-- { "loadSidebar": true } -->
　　易传艮其背一段只是非礼勿视听言动则止于所不见无欲以乱其心不获其身者葢外既无非礼之视听言动则内自不见有私已之欲矣外物不接便是奸声乱色不留聪明淫乐慝礼不接心术慢惰邪僻之气不设于身体之意又曰艮其背不获其身行其庭不见其人易中只是説艮其止止其所人之四肢百骸皆能动作惟背不能动止于背是止得其当止之所明道答横渠定性书举其语是此意伊川説却不同又是一説不知伊川解艮其止止其所也又説得分晓却解艮其背又自有异想是照顾不到周先生通书之説却与伊川同也或问不见可欲此心不乱与艮其背之説何如曰老氏之説非为自家不见可欲看他上文皆是使民人如此如虚其心亦是使他无思无欲实其腹亦是使他饱满温公注如此解蔡丈説不然又曰艮其背看伊川説只是非礼勿视听言动今人又説得深少间恐便走作如释老氏之説屏去外物也又因説止于所不见曰非礼之事物须是常去防闲他不成道我恁地了便一向去事物里面滚
　　【叶贺孙录艮彖辞程传】
　　问易传云止于其所不见则无欲以乱其心又云外物不接内欲不萌如是而止乃得止之道切恐外物无有絶而不接之理若拘拘然务絶乎物而求以不乱其心是在我都无所守而外为物所动则奈何曰此一段亦有可疑外物岂能不接但当于非礼勿视勿听勿言勿动四者用力
　　【萧佐录艮彖辞程传】
　　问伊川艮其背传看来所谓止者正谓应事接物之时各得其所也今云止于所不见又云不交于物则是无所见无所交方得其所止而安若有所见有所交时是全无可止之处矣曰这处无不见底意思周先生也恁地説是它偶看这一处错了相传如此但看孔子释彖之辞云艮其止止其所也葢此一句即是説艮其背人身皆动惟背不动这便是所当止处此句伊川却説得好若移此处説它脑子便无许多劳攘
　　【林夔孙录艮彖辞程传】
　　问伊川曰止于所不见则须遗外事物使其心如寒灰槁木而后可得无与释氏所谓面壁工夫者类乎窃谓背者不动也艮其背者谓止于不动之地也心能不为事物所动则虽处纷拏之地事物在前此心淡然不为之累虽见犹不见如好色美物人固有观之而若无者非以其心不为之动乎易所谓行其庭不见其人者意或以此先生批云艮其背下面彖传云艮其止止其所也上下敌应不相与也解得也极分明程传于此説亦已得之不知前面何故却如此説今移其所解传文之意上解经文则自无可疑矣经作背传作止葢以止解背义或是一处有误字也【李杞录字良仲平江人甲寅所闻先生六十五嵗饶后录二十一卷中】
　　【艮彖辞程传】
　　问伊川解外物不接内欲不萌此説如何曰只外物不接意思亦难理防寻常如何説这句某详伊川之意当与人交之时只见道理合当止处外物之私意不接于我曰某尝问伯恭来伯恭之意亦如此然据某所见伊川之説只是非礼勿视听言动底意思问先生如何解行其庭不见其人曰如在此坐只见道理不见许多人是也曰如此则与非礼勿视听言动之意不协曰固是不协伊川此处説恐有可疑处看彖辞艮其止止其所也此便是释艮其背之文艮其止便是引艮其背经文或背字误作止字或止字误作背字或以止字解背字不可知伊川于此下解云圣人所以能使天下顺治非能为物作则也惟止之各于其所而已此意却最解得分明艮其背恐当只如此説万物各有所止着自家私意不得艮其背不获其身只见道理不见自家行其庭不见其人只见道理不见他人也
　　【张洽录艮彖辞程传】
　　问艮其背不获其身是静中之止行其庭不见其人是动中之止伊川云内欲不萌外欲不接如是而止乃得其止似只説得静中之止否曰然此段分作两截艮其背不获其身为静之止行其庭不见其人为动之止总説则艮其背是止之时当其所而止矣所以止时自不获其身行时自不见其人此三句乃艮其背之効騐所以彖辞先説止其所也上下敌应不相与也却云是以不获其身行其庭不见其人也又问止有两义得所止之止是指义理之极行止之止则就人事所为而言曰然时止之止止字小得其所止之止止字大此段工夫全在艮其背上人多是将行其庭对此句説便不是了行其庭是轻説过縁艮其背既尽得了则不获其身行其庭不见其人矣【林学履录艮彖辞程传】
　　艮云外物不接内欲不萌始须如此视箴中知言説詧而养之终耳顺从心此亦是始终之道
　　【杨方录艮彖辞程传】
　　时止则止时行则行止固是止然行而不失其正乃所以为止也
　　【沈僴录艮彖传】
　　【录中止固是止池本作行固非止录中然行而不失其正池本作行而不失其理】
　　问艮之象何以为光明曰定则明凡人胸次烦扰则愈见昬昧中有定止则自然光明庄子所谓泰宇定而天光发是也
　　【林学履录艮彖传】
　　易传云能使天下顺治非能为物作则也惟止之各于其所而已此説甚当至谓艮其背为止于所不见窃恐未然据彖辞自解得分晓曰艮其止止其所也上句止字便是背字故下文便继之云是以不获其身更不再言艮其背也止是当止之处下句止字是解艮字所字是解背字葢云止于所当止也所即至善之地如君之仁臣之敬之类不获其身是无与于已不见其人是亦不见人无已无人但见是此道理各止其所也艮其背是止于止行其庭不见其人是止于动故曰时止则止时行则行伯丰问如舜禹不与如何曰亦近之继曰未似其遗书中所谓百官万务金革百万之众饮水曲肱乐在其中万变皆在人其实无一事是此气象大槩看易须谨守彖象之言圣人自解得精宻平易后人看得不子细好用已意解得不是若是虚心去熟看便自见如干九五文言同声相应同气相求水流湿火就燥云从龙风从虎圣人作而万物覩夫子因何于此説此数句只是解飞龙在天利见大人覩字分明解出见字圣人作便是飞龙在天万物覩便是人见之如占得此爻则利于见大人也九二见龙在田亦是在下贤德已着之人虽未为世用然天下已知其文明亦是他人利见之非是此两爻自利相见凡易中利者多为占得者设葢活人方有利不利若是卦画何利之有屯卦言利建侯屯只是卦如何去利建侯葢是占得此卦者之利耳晋文公占得屯豫皆得此辞后果能得国若常人占得亦随髙下自有个主宰道理但古者占卜立君卜大迁是事体重者故爻辞以其重者言之又问屯何以利建侯曰屯之初爻以贵下贱有得民之象故其爻辞复云利建侯又问如何便是爻辞与所占之事相应曰自有此道理如世之抽籖者尚多有与所占之事相契又曰何以见得易专为占筮之用如王用亨于岐山于西山皆是亨字古字多通用若卜人君欲祭山川占得此即吉公用亨于天子若诸侯占得此卦则利于近天子耳凡占若爻辞与所占之事相应即用爻辞断之万一占病却得利建侯又须别于卦象上讨义正淳谓二五相应二五不相应如何曰若得应爻则所祈望之人所指望之事皆相应如人臣即有得君之义不相应则亦然昔敬夫为魏公占得睽之蹇六爻俱变此二卦名义自是不好李夀翁断其占云用兵之人亦不得用兵讲和之人亦不成讲和睽上卦是离离为甲胄为戈兵有用兵之象却变为坎坎险阻在前是兵不得用也兑为口舌又悦也是讲和之象却变为艮艮止也是议和者亦无所成未几魏公既败汤思退亦败皆如所占【黄防录艮彖传程传并论经义】
　　艮其限是截做两段去
　　【防渊录艮九三爻辞】
　　山上有木木渐长则山渐髙所以为渐
　　【林学履录渐象传】
　　卦中有两个孕妇字不知如何取象不可晓
　　【防渊录渐九三九五爻辞】
　　渐九三爻虽不好夫征不复妇孕不育却利御寇今术家择日利婚姻底日不宜用兵利相战底日不宜婚嫁正是此意葢用兵则要相杀相胜婚姻则要和合故用不同也
　　【林学履录渐九三爻辞】
　　【沈僴录同】
　　顺相保也言须是上下同心协力相保聚方足以御寇【沈僴录渐九三象传】
　　两终字伊川説未安
　　【防渊录归妹彖传象传程传】
　　归妹未有不好只是説以动带累他
　　【防渊录归妹彖传】

　　朱子五经语类卷二十五
　　钦定四库全书
　　朱子五经语类卷二十六
　　钱唐程川撰
　　易二十六
　　下经六
　　丰亨王假之须是王假之了方且勿忧宜日中若未到这个田地更忧甚底王亦未有可忧宜照天下是贴底闲句
　　【防渊录丰彖辞】
　　或问丰宜日中宜照天下人君之德如日之中乃能尽照天下否曰易如此看不得只是如日之中则自然照天下不可将作道理解他日中则昃月盈则食天地盈虚与时消息而况于人乎况于鬼神乎自是如此物事到盛时必衰虽鬼神有所不能违也问此卦后面诸爻不甚好曰是他忒丰大了这物事盛极去不得了必衰也人君于此之时当如奉盘水战兢自持方无倾侧满溢之患若才有纎毫骄矜自满之心即败矣所以此处极难崇宁中羣臣创为丰亨豫大之説当时某论某人曰当丰亨豫大之时而为因陋就简之説君臣上下动以此借口于是安意肆志无所不为而大祸起矣
　　【沈僴录丰彖传】
　　天地盈虚与时消息而况于人乎况于鬼神乎天地是举其大体而言鬼神是举其中运动变化者通上彻下而言如雨风露雷草木之类皆是曰骤雨不终朝自不能久而况其小者乎又曰丰卦彖许多言语其实只在日中则昃月盈则食天地盈虚与时消息数语上这盛得极常须谨谨保守得日中时候方得不然便是偃仆倾坏了又曰这处去危亡只是一间耳须是兢兢如奉盘水方得又曰须是谦抑贬损方可保得又曰这便是康节所谓酩酊离披时候如何不忧危谨畏宣政间有以奢侈为言者小人却去当丰亨豫大之时须是恁地侈泰方得所以一面放肆如何得不乱王假之尚大也只是王者至此一个极大底时节所尚者大事耳
　　【不知何氏录丰彖传】
　　仲思问动非明则无所之明非动则无所用曰徒明不行则明无所用空明而已徒行不明则行无所向冥行而已
　　【章伯羽录丰初九爻辞程传】
　　九三爻解得便顺九四上六二爻不可晓看来圣人不防九四上六爻文义又与三爻不同
　　【不知何氏录丰九三九四上六爻辞】
　　问丰九四近幽暗之君所以有丰其蔀日中见斗之象亦是他本身不中正所致故象云位不当也曰也是如此
　　【林学蒙录丰九四爻辞象传】
　　丰其屋天际翔也似説如翚斯飞様言其屋髙大到于天际却只是自蔽障濶
　　【林学蒙录丰上六象传】
　　【录末或作却自是自障碍防渊录同】
　　不知圣人特地做一个卦説这旅则甚
　　【防渊录旅】
　　明慎用刑而不留狱却只是火在山上之象又不干旅事
　　【防渊录旅象传】
　　资斧有做赍斧説底这资斧在巽上説也自分晓然而旅中亦岂可无备御底物事次第这便是
　　【防渊录旅九四爻辞】
　　旅六五上逮也不得如伊川説一矢亡之亡字如秦无亡矢遗镞之亡不是如伊川之説易中凡言终吉者皆是初不甚好也又曰而今只如这小小文义亦无人去解析得
　　【林学蒙录旅六五爻辞】
