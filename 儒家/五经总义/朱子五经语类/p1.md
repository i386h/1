<!-- { "loadSidebar": true } -->
　　钦定四库全书　　　　　经部七
　　朱子五经语类　　　　　五经縂义类
　　提要
　　【臣】等谨案朱子五经语八十卷
　　国朝程川编川字鄜渠号春昙钱塘人乾隆元年荐举博学鸿词是书成于雍正乙巳乃川肄业敷文书院时所刋取朱子语録之説五经者州分部居各以从以便防考凡易四十卷书九卷诗七卷春秋三卷礼二十一卷昔朱子之孙鉴尝缉文公易二十三卷又缉诗传遗说六卷
　　国朝李光地又有朱子礼纂五卷而书与春秋卒无专书特诸家援引遗文据以折衷众而已且其间各以意为去取不能尽睹其全又不着为某氏某年所録亦无以考其异同先后之由黎靖徳所编语録虽荟稡无遗然不及一一诠次亦猝不得其端绪川此编于每经皆以总论居前论旧说得失者次之其余则以经文为序并各注某人所録于下且注其年月及朱子是时年若干嵗于首条条分缕析至为明白虽其间记録或失其真前后偶异其说者未为一一辨明然比类而观互相勘校其得失亦粲然具见矣三礼之末缀以大戴礼记似乎不伦考是书厯代史志皆着録于礼类史绳祖学斋占毕称宋时尝倂大戴记于十三经末称十四经虽绳祖不详事在何朝然谅非诬说且其文与三礼多相出入可以为防考之资附録于末固不得以泛滥为疑矣乾隆四十六年闰五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　朱子五经语类总説
　　经之旨至朱子定矣原原本本各有成书颁在学宫昭示天下然门弟子于一言之往复得众理之防通咸録而记之无所遗而朱子解经精意之存始于是乎大备尝读黎氏编深思向往恍如亲炙朱子之休光则诸贤之传于口而笔于书其功实钜惜乎徒立门目而先后类从不能无讹爰更定条例次而第之分为八十卷要使朱子之语如传释经而学者对经读之设疑参异相证益明然后见朱子之于经诚有疏凿之功焉钱唐后学虹梁程川书于春堂

　　朱子五经语类易说
　　易根于隂阳陈于象数辞而理寓焉推之则无尽引之则无穷然或泥焉则寡当子朱子深得羲文周孔之防而各明其本意之所存故括其指曰隂阳揭其用曰卜筮要领斯举大道用彰是为洁净精微之教也夫故重编统论经义为易一易二易三易四
　　以易言理始自孔子而我洛祖则殚毕生之功以理言易迄今读所为传而深叹体用一原显微无间之诚为自道也康节之学神明后先加倍之数洛祖悟焉子朱子研理极数取而折衷之可识矣夫易道甚大百物不废羣言纷纷亦可考焉故重编统论程传统论邵易统论诸説为易五易六易七
　　上下篇义诸儒多所论説或以卦之终始晰天道人道之分或以卦有反对定隂阳爻数之合其説诚固有然然不若即卦以论才因爻以审位由子朱子之详防四圣人之约也故重编论上经者为易八易九易十易十一易十二易十三易十四易十五易十六易十七易十八易十九易二十论下经者为易二十一易二十二易二十三易二十四易二十五易二十六易二十七朱子云熟读六十四卦则知系辞之语最为精宻是易之括例则可知开物成务与民同患之心胥在乎使人知所以用之我洛祖不传系辞其此志也夫而欧阳子且以为非孔子作殊过矣故重编论系辞上传者为易二十八易二十九易三十易三十一易三十二易三十三易三十四论系辞下传者为易三十五易三十六易三十七
　　读説卦而重三成六之义已明仰观俯察取物取身之象已着读序杂而更知大易之蕴有如是焉断可见易义无终穷也故曰书不尽言言不尽意其説序杂所为作乎故重编论説卦序卦杂卦者为易三十八易三十九易四十
　　雍正三年春王正月元旦钱唐后学程川鄜渠氏书钦定四库全书
　　朱子五经语类卷一
　　钱塘程川撰
　　易一
　　统论经义一
　　季通云天下之万声出于一阖一辟声音皆出于乾坤坤音麕以韵脚反之乃见天下之万理出于一动一静天下之万数出于一奇一耦天下之万象出于一方一圆尽只起于乾坤二画
　　【程端防録字正思鄱阳人己亥以后所闻先生五十岁饶録三卷中】
　　问易曰圣人作易之初盖是仰观俯察见得盈乎天地之间无非一隂一阳之理有是理则有是象有是象则其数便自在这里非特河图洛书为然盖所谓数者秖是气之分限节度处得阳必奇得隂必耦凡物皆然而图书为特巧而着耳于是圣人因之而画卦其始也只是画一奇以象阳画一耦以象隂而已但才有两则便有四才有四则便有八又从而再倍之便是十六盖自其无朕之中而无穷之数已具不待安排而其有不容己者卦画既立便有吉凶在里盖是隂阳往来交错于其间其时则有消长之不同长者便为主消者便为客事则有当否之或异当者便为善否者便为恶即其主客善恶之辩而吉凶见矣故曰八卦定吉防吉防既决定而不差则以之立事而大业自此生矣此圣人作易教民占筮而以开天下之愚以定天下之志以成天下之事者如此但自伏羲而上但有此六画而未有文字可传到得文王周公乃系之以辞故曰圣人设卦观象系辞焉而明吉凶盖是卦之未画也因观天地自然之法象而画及其既画也一卦自有一卦之象象谓有个形似也故圣人即其象而命之名以爻之进退而言则如剥复之类以其形之肖似而言则如鼎井之类此是伏羲即卦体之全而立个名如此及文王观卦体之象而为之彖辞周公视卦爻之变而为之爻辞而吉凶之象益着矣大率天下之道只是善恶而已但所居之位不同所处之时既异而其几甚微只为天下之人不能晓防所以圣人因此占筮之法以晓人使人居则观象玩辞动则观变玩占不迷于是非得失之途所以是书夏商周皆用之其所言虽不同其辞虽不可尽见然皆太卜之官掌之以为占筮之用有所谓繇辞者左氏所载犹可见古人用易处盖其所谓象者皆是假此众人共晓之物以形容此事之理使人知所取舍而已故自伏羲而文王周公虽自畧而详所谓占筮之用则一盖即那占筮之中而所以处置是事之理便在那里了故其法若麤浅而随人贤愚皆得其用盖文王虽是有定象有定辞皆是虚説此个地头合是如此处置初不黏着物上故一卦一爻足以包无穷之事不可只以一事指定説他里面也有指一事説处如利建侯利用祭祀之类其他皆不是指一事説此所以见易之为用无所不该无所不徧但看人如何用之耳到得夫子方始纯以理言虽未必是羲文本意而事上説理亦是如此但不可便以夫子之説为文王之説又曰易是个有道理底卦影易以占筮作许多理便也在里但是未便説到这处如楚词以神为君以祀之者为臣以寓其敬事不可忘之意固是説君臣但是先且为他説事神然后及他事君意趣始得今人解説便且去解作事君底意思也不唤做不是他意但须先与结了那一重了方可及这里方得本末周备易便是如此今人心性褊急更不待先説他本意便将道理来滚説了易如一个镜相似看甚物来都能照得如所谓潜龙只是有个潜龙之象自天子至于庶人看甚人来都使得孔子説作龙德而隐不易乎世不成乎名便是就事上指杀説来然防看底虽孔子説也活也无不通不防看底虽文王周公説底也死了须知得他是假托説是包含説假托谓不惹着那事包含是説个影象在这里无所不包又曰卦虽八而数须是十八是隂阳数十是五行数一隂一阳便是二以二乗二便是四以四乗四便是八五行本只是五而有十者盖是一个便包两个如木便包甲乙火便包丙丁土便包戊己金便包庚辛水便包壬癸所以为十彖辞文王作爻辞周公作是先儒从来恁地説且得依他谓爻辞为周公者盖其中有説文王不应文王自説也
　　【叶贺孙録字味道括苍人辛亥以后所闻先生六十二岁池録七卷八卷九卷十卷十一卷中録中易以占筮作至便将道理来滚説了林学履録云易以卜筮用道理在里面但只未説到这处如楚词以神为君祀之者为臣以见其敬奉不可忘之意固是説君臣但假托事神而説今也须与他説事神然后及他事君之意合解直去解作事君也未为不是但须先为他结了事神一重方及那处易便是如此今人心性褊急更不待先説他本意便将理来滚説了録中卦虽八至所以为十学履録同】
　　诸公且试看天地之间别有甚事只是隂与阳两个字看是甚麽物事都离不得只就身上体看才开眼不是隂便是阳密拶拶在这里都不着得别物事不是仁便是义不是刚便是柔只自家要做向前便是阳才收退便是隂意思才动便是阳才静便是隂未消别看只是一动一静便是隂阳伏羲只因此画卦以示人若只就一隂一阳又不足以该众理于是错综为六十四卦三百八十四爻初只是许多卦爻后来圣人又系许多辞在下如他书则元有这事方説出这个道理易则未曽有此事先假托都説在这里如书便有个尧舜有个禹汤文武周公出来做许多事便説许多事今易则元未曽有圣人预先説出待人占考大事小事无一能外于此圣人大抵多是垂戒又云虽是一隂一阳易中之辞大抵阳吉而隂凶间亦有阳凶而隂吉者何故盖有当为有不当为若当为而不为不当为而为之虽阳亦凶又云圣人因卦爻以垂戒多是利于正未有不正而利者如云夕惕若厉无咎若占得这爻必是朝乾夕惕戒谨恐惧可以无咎若自家不曽如此便是有咎又云直方大不习无不利若占得这爻须是将自己身体看是直是方是大去做某事必得其利若自家未是直不曽方不曽大则无所往而得其利此是本爻辞如此到孔子又自添説了如云敬以直内义以方外本来只是卜筮圣人为之辞以晓人便説许多道理在上今学易非必待遇事而占方有所戒只平居玩味看他所説道理于自家所处地位合是如何故云居则观其象而玩其辞动则观其变而玩其占孔子所谓学易正是平日常常学之想见圣人之所谓读异乎人之所谓读想见胷中洞然于易之理无纎毫蔽处故云可以无大过又曰圣人系许多辞包尽天下之理止縁万事不离乎隂阳故因隂阳中而推説万事之理今要占考虽小小事都有如占得不利有攸往便是不可出路利涉大川便是可以乘舟此类不一贺孙问乾卦文言圣人所以重叠四截説在此见圣人学易只管体出许多意思又恐人晓不得故説以示教曰大意只管怕人晓不得故重叠説在里大抵多一般如云阳在下也又云下也贺孙问圣人所以因隂阳説出许多道理而所説之理皆不离乎隂阳者盖縁所以为隂阳者元本于实然之理曰隂阳是气才有此理便有此气才有此气便有此理天下万物万化何者不出于此理何者不出于隂阳贺孙问此程先生所以説道天下无性外之物曰如云天地间只是个感应又如云诚者物之终始不诚无物【叶贺孙録】
　　易字义只是隂阳
　　【李闳祖録字守约邵武人戊申以后所闻先生五十九嵗池録四卷中】
　　易只消道隂阳二字括尽
　　【不知何氏録川按不知何氏録有三饶録二十卷为辛亥先生六十二岁时同舍共闻饶録三十九卷为己未先生七十岁时同舍共録建别録十八卷十九卷二十卷不详何时所闻未详孰是余仿此】
　　易只是个隂阳庄生曰易以道隂阳亦不为无见如奇耦刚柔便只是隂阳做了易等而下之如医技养生家之説皆不离隂阳二者魏伯阳参同契恐希夷之学有些自其源流
