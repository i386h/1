<!-- { "loadSidebar": true } -->
　　窦初见先生先生问前此所见如何对以欲察见私心云云因举张无垢人心道心解云精者深入而不己一者专志而无二亦是有力曰人心道心且要分别得界限分明彼所谓深入者若不察见将入从何处去窦曰人心者喜怒哀乐之已发未发者道心也曰然则已发者不谓之道心乎窦曰了翁言人心即道心道心即人心曰然则人心何以谓之危道心何以谓之微窦曰未发隐于内故微发不中节故危是以圣人欲其精一求合夫中曰不然程子曰人心人欲也道心天理也【此处举语录前叚】所谓人心者是气血和合做成【先生以手指身】嗜欲之类皆从此出故危道心是本来禀受得仁义礼智之心圣人以此二者对待而言正欲其察之精而守之一也察之精则两个界限分明专一守着一个道心不令人欲得以干犯譬如一物判作两片便知得一个好一个恶尧舜所以授受之妙不过如此
　　【廖德明录大禹谟】
　　程子曰人心人欲故危殆道心天理故精微惟精以致之惟一以守之如此方能执中此言尽之矣惟精者精审之而勿杂也惟一者有首有尾专一也此自尧舜以来所传未有他议论先有此言圣人心法无以易此经中此意极多所谓择善而固执之择善即惟精也固执即惟一也又如博学之审问之　思之明辨之皆惟精也笃行又是惟一也又如明善是惟精也诚之便是惟一也大学致知格物非惟精不可能诚意则惟一矣学只是学此道理孟子以后失其传亦只是失此
　　【张洽录字元徳青江人丁未癸丑所闻先生五十八岁六十四岁附池录后】
　　【大禹谟】
　　道心是知觉得道理底人心是知觉得声色臭味底人心不全是不好若人心是全不好底不应只下个危字葢为人心易得走从恶处去所以下个危字若全不好则是都倒了何止于危危是危殆道心惟微是微妙亦是微昧若説道心天理人心人欲却是有两个心人只有一个心但知觉得道理底是道心知觉得声色臭味底是人心不争得多人心人欲也此语有病虽上智不能无此岂可谓全不是陆子静亦以此语人非有两个心道心人心本只是一个物事但所知觉不同惟精惟一是两截工夫精是辨别得这个物事一是辨别了又须固守他若不辨别得时更固守个甚麽若辨别得了又不固守则不长逺惟能如此所以能合于中道又曰惟精惟一犹择善而固执之
　　【萧佐录甲寅所闻先生六十五岁饶后录十九卷中】
　　【大禹谟】
　　道心是义理上发出来底人心是人身上发出来底虽圣人不能无人心如饥食渴饮之类虽小人不能无道心如恻隐之心是但圣人于此择之也精守得彻头彻尾问如何是惟微曰是道心畧瞥见些子便失了底意思惟危是人心旣从形骸上发出来易得流于恶
　　【龚葢卿录字梦锡甲寅所闻先生六十五岁池录二十九卷中】
　　【大禹谟】
　　或问人心道心之别曰只是这一个心知觉从耳目之欲上去便是人心知觉从义理上去便是道心人心则危而易防道心则微而难着微亦微妙之义【林学防录大禹谟】
　　舜功问人心惟危曰人心亦不是全不好底故不言凶咎只言危葢从形体上去泛泛无定向或是或非不可知故言其危故圣人不以人心为主而以道心为主葢人心倚靠不得人心如船道心如柁任船之所在无所向若执定柁则去住在我
　　【滕璘录大禹谟】
　　问人心惟危程子曰人心人欲也恐未便是人欲曰人欲也未便是不好谓之危者危险欲堕未堕之间若无道心以御之则一向入于邪恶又不止于危也又问圣人亦有人心不知亦危否曰圣人全是道心主宰故其人心自是不危若只是人心也危故曰惟圣罔念作狂又问此圣字寻常只作通明字防説得轻曰毕竟是圣而罔念便狂
　　【董铢录大禹谟】
　　【录中谓之危者云云李方子录云危者欲防而未防之辞子静説得是录中圣人全是道心主宰句潘时举录云圣人纯是道心】
　　道心人心之理
　　【甘节录大禹谟】
　　人心如卒徒道心如将
　　【章伯羽录大禹谟】
　　自人心而收之则是道心自道心而放之便是人心惟圣罔念作狂惟狂克念作圣近之
　　【杨骧录字子昻建宁人己酉甲寅所闻先生六十岁六十一岁六十二岁六十三岁六十四岁六十五岁饶录十三卷十四卷中】
　　【大禹谟】
　　问人心道心曰饮食人心也非其道非其义万钟不取道心也若是道心为主则人心听命于道心耳【林夔孙录大禹谟】
　　饥欲食渴欲饮者人心也得饮食之正者道心也须是一心只在道上少间那人心自降伏得不见了人心与道心为一恰似无了那人心相似只是要得道心纯一道心都发见在那人心上
　　【不知何氏录大禹谟】
　　吕德明问人心道心曰且如人知饥渴寒暖此人心也恻隐羞恶道心也只是一个心却有两様须将道心去用那人心方得且如人知饥之可食而不知当食与不当食知寒之欲衣而不知当衣与不当衣此其所以危也
　　【黄义刚录大禹谟】
　　人心亦只是一个知觉从饥食渴饮便是人心知觉从君臣父子处便是道心微是微妙亦是微晦又曰形骸上起底见识便是人心义理上起底见识便是道心心则一也微者难明有时发见些子使自家见得有时又不见了惟圣人便辨之精守得彻头彻尾学者则须是择善而固执之
　　【李方子录大禹谟】
　　【录中形骸上起底见识或录云从形体上生出来底见识义理上起底见识或录云就道理上生出来底见识】
　　饥食渴饮人心也如是而饮食如是而不饮食道心也唤做人便有形气人心较切近于人道心虽先得之然被人心隔了一重故难见道心如清水之在浊水惟见其浊不见其清故微而难见人心如孟子言耳目之官不思道心如言心之官则思故贵先立乎其大者人心只见那边利害情欲之私道心只见这边道理之公有道心则人心为所节制人心皆道心也【章伯羽录大禹谟】
　　问人心道心曰如喜怒人心也然无故而喜喜至于过而不能禁无故而怒怒至于甚而不能遏是皆为人心所使也须是喜其所当喜怒其所当怒乃是道心问饥食渴饮此人心否曰然须是食其所当食饮其所当饮乃不失所谓道心若饮盗泉之水食嗟来之食则人心胜而道心亡矣问人心可以无否曰如何无得但以道心为主而人心每听命焉耳
　　【沈僴录大禹谟】
　　林武子问道心是先得人心是形气所有但地歩较阔道心却在形气中所以人心易得防了道心也是如此否曰天下之物精细底便难见麄底便易见饥渴寒暖是至麄底虽至愚之人亦知得若以较细者言之如利害则禽兽已有不能知者若是义理则愈是难知这只有些子不多所以説人之所以异于禽兽者几希言所争也不多
　　【黄义刚录大禹谟】
　　问动于人心之微则天理固已发见而人欲亦已萌天理便是道心人欲便是人心曰然
　　【郑可学录大禹谟】
　　问人心道心如饮食男女之欲出于其正即道心矣又如何分别曰这个毕竟是生于血气
　　【陈文蔚录大禹谟】
　　问人心惟危则当去了人心否曰从道心而不从人心【甘节录大禹谟】
　　人心亦未是十分不好底人欲只是饥欲食寒欲衣之心尔如何谓之危旣无礼义如何不危
　　【黄士毅录字子洪未详所闻年岁蜀类徽类中】
　　【大禹谟】
　　问道心惟微曰义理精微难见且如利害最易见是粗底然鸟兽已有不知之者又曰人心道心只是争些子孟子曰人之所以异于禽兽者几希
　　【林夔孙录大禹谟】
　　旣惟精惟一允执厥中又曰无稽之言勿听弗询之谋勿庸
　　【甘节录大禹谟】
　　精是识别得人心道心一是常守得定允执只是个真知
　　【杨道夫录大禹谟】
　　汉卿问惟精惟一允执厥中一叚曰凡事有一半是一半不是须要精辨其是非惟一者旣辨得是非却要守得彻头彻尾惟其如此故于应事接物之际头头捉着中惟精是致知惟一是力行不可偏废
　　【李杞录字良仲平江人甲寅所闻先生六十五岁饶后录二十一卷中】
　　【大禹谟】
　　问精一执中之説曰惟精是精察分明惟一是行处不杂执中是执守不失
　　【余大雅录大禹谟】
　　惟精惟一舜告禹所以且説行不似学者而今当理会精也
　　【杨方录字子直汀州人庚寅所闻先生四十一岁饶后录一卷中】
　　【大禹谟】
　　问惟精惟一曰人心直是危道心直是微且説道心微妙有甚准则直是要择之精直是要守之一
　　【林赐录字闻一乙夘以后所闻先生六十六岁饶录卅二卷中】
　　【大禹谟】
　　因论惟精惟一曰虚明安静乃能精粹而不杂诚笃雄固乃能纯一而无间
　　【沈僴录大禹谟】
　　问允执厥中曰书传所载多是説无过不及之中只如中庸之中亦只説无过不及但喜怒哀乐之未发谓之中一处却説得重也
　　【万人杰录大禹谟】
　　问尧舜禹大圣人也允执厥中执字似亦大叚吃力如何曰圣人固不思不勉然使圣人自有不思不勉之意则罔念而作狂矣经言此类非一更细思之【万人杰录大禹谟】
　　舞干羽之事想只是置三苖于度外而示以闲暇之意【辅广录大禹谟】
　　问允廸厥德谟明弼谐説者云是形容臯陶之德或以为是臯陶之言曰下文説谨厥身脩思永是允廸厥德意庶明励翼是谟明弼谐意恐不是形容臯陶底语问然则此三句是就人君身上説否曰是就人主身上説谟是人主谋谟弼是人臣辅翼与之和合如同寅协恭之意
　　【董铢录臯陶谟】
　　庶明励翼庶明是众贤様言赖众明者勉励辅翼【黄义刚录臯陶谟】
　　问亦行有九德亦言其人有德曰此亦难晓若且据文势解之当云亦言其人有德乃言曰载采采言其人之有德当以事实言之古注谓必言其所行某事某事以为验是也
　　【万人杰录臯陶谟】
　　臯陶九德只是好底气质然须两件凑合将来方成一德凡十八种
　　【吴必大录臯陶谟】
　　九德分得细宻
　　【李闳祖录臯陶谟】
　　或问圣贤教人如克己复礼等语多只是教人克去私欲不见有教人变化气质处如何曰寛而栗柔而立刚而无虐这便是教人变化气质处又曰有人生下来便自少物欲者防来私欲是气质中一事
　　【黄义刚录臯陶谟】
　　简而亷亷者隅也简者混而不分明也论语集注亷谓棱角峭厉与此混而不分明相发
　　【吴寿昌录字大年邵武人丙午同子浩录先生五十三岁饶录四十三卷中】
　　【臯陶谟】
　　天工人其代之天秩天叙天命天讨旣曰天便自有许多般在其中天人一理只有一个分不同
　　【杨方录臯陶谟】
　　因其生而第之以其所当处者谓之叙因其叙而与之以其所当得者谓之秩天叙便是自然底次序君便教他居君之位臣便教他居臣之位父便教他居父之位子便教他居子之位秩便是那天叙里面物事如天子祭天地诸侯祭山川大夫祭五祀士庶人祭其先天子八诸侯六大夫四皆是有这个叙便是他这个自然之秩
　　【黄义刚录臯陶谟】
　　要五礼有庸五典五惇须是同寅协恭和衷要五服五章五刑五用须是政事懋哉懋哉
　　【黄义刚录臯陶谟】
　　同寅协恭是言君臣政事懋哉懋哉即指上文五礼五刑之类
　　【黄防录臯陶谟】
