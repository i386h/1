<!-- { "loadSidebar": true } -->
　　【防渊录第二章】
　　占法阳主贵隂主富
　　【防渊录第二章】
　　悔吝二义悔者将趋于吉而未至于吉吝者将趋于凶而未至于凶又问所谓小疵者只是以其未便至于吉凶否曰悔是渐好知道是错了便有进善之理悔便到无咎吝者喑呜説不出心下不足没分晓然未至大过故曰小疵然小疵毕竟是小过
　　【黄防录第三章】
　　齐小大者存乎卦齐犹分辨之意一云犹断也小谓否睽之类大谓泰谦之类如泰谦之辞便平易睽困之辞便艰险故曰卦有小大辞有险易
　　【万人杰录第三章】
　　齐小大者存乎卦曰齐字又不是整齐自有个如凖如协自是分辨字泰为大否为小辞有险易直是吉卦易凶卦险泰谦之类説得平易睽蹇之类説得艰险【黄防录第三章】
　　忧悔吝者存乎介震无咎者存乎悔悔吝固是吉凶之小者介又是几微之间虑悔吝之来当察于几微之际无咎者本是有咎善补过则为无咎震动也欲动而无咎当存乎悔尔悔吝在吉凶之间悔是自凶而趋吉吝是自吉而之凶悔吝小于吉凶而将至于吉凶者也
　　【周谟录第三章】
　　问忧悔吝者存乎介悔吝未至于吉凶是那初萌动可以向吉凶之微处介又是悔吝之微处介字如界至界限之界是善恶初分界处于此忧之则不至悔吝矣曰然
　　【林学蒙录第三章】
　　问卦有小大辞有险易阳卦为大隂卦为小观其爻之所向而为之辞如休复吉底辞自是平易如困于葛藟底辞自是险曰这般处依约看也是恁地自是不曾见得他底透只得随众説如所谓吉凶者失得之象一段却是彻底见得圣人当初作易时意似这处更移易一字不得其他处不能尽见得如此所以不能尽见得圣人之心
　　【林学蒙录第三章】
　　问卦有小大旧説谓大畜小畜大过小过如此则只説得四卦曰看来只是好底卦便是大不好底卦便是小如复如泰如大有如夬之类是好底卦如睽如困如小过卦尽不好底譬如人光明磊落底便是好人昬昧迷暗底便是不好人所以谓卦有小大辞有险易大卦辞易小卦辞险即此可见
　　【林学履录第三章】












　　朱子五经语类卷二十九
　　钦定四库全书
　　朱子五经语类卷三十
　　钱唐程川撰
　　易三十
　　系辞上传三
　　问易与天地凖故能弥纶天地之道曰易道本与天地齐凖所以能弥纶之凡天地间之物无非易之道故易能弥纶天地之道而圣人用之也弥如封弥之弥糊合便无缝罅纶如纶丝之纶自有条理言虽是弥得外面无缝罅而中则事事物物各有条理弥如大德敦化纶如小德川流弥而非纶则空疎无物纶而非弥则判然不相干此二字见得圣人下字甚密也【林学履录第四章】
　　问易与天地凖故能弥纶天地之道曰凡天地有许多道理易上都有所以与天地齐凖而能弥纶天地之道弥字若今所谓封弥试卷之弥又若弥缝之弥是恁地都无缝底意思解作徧满也不甚似又曰天地有不了处易却弥缝得他
　　【林学蒙录第四章】
　　弥纶天地之道弥字如封弥之义惟其封弥得无缝罅所以能徧满也
　　【防渊录第四章】
　　观文察变以至知鬼神之情状皆是言穷理之事直是要知得许多然后谓之穷理
　　【周谟录第四章】
　　仰以观天文俯以察地理是故知幽明之故注云天文则有昼夜上下地理则有南北髙深不知如何曰昼明夜幽上明下幽观昼夜之运日月星辰之上下可见此天文幽明之所以然南明北幽髙明深幽观之南北髙深可见此地理幽明之所以然又云始终死生是以循环言精气鬼神是以聚散言其实不过隂阳两端而已
　　【林学履录第四章】
　　问仰以观于天文俯以察于地理是以此易书之理仰观俯察否曰所以仰以观天文俯以察地理是故知幽明之故幽明便是隂阳刚柔凡许多説话只是説一个隂阳南便是明北便是幽日出地上便是明日入地下便是幽仰观俯察便皆知其故
　　【不知何氏录第四章】
　　仰以观于天文俯以察于地理天文是阳地理是隂然各有隂阳天之昼是阳夜是隂日是阳月是隂地如髙属阳下属隂平坦属阳险阻属隂东南属阳西北属隂幽明便是隂阳
　　【黄防录第四章】
　　正卿问原始反终故知死生之説曰人未死如何知得死之説只是原其始之理将后面折转来看便见得以此之有知彼之无
　　【不知何氏录第四章】
　　问反字如何曰推原其始而反其终谓如方推原其始初却折转一折来如回头之义是反回来观其终也【黄防录第四章】
　　【录中却折转一折来三句万人杰录云却回头转来看其终】
　　林安卿问精气为物游魂为变曰此是两个合一个离精气合则魂魄凝结而为物离则阳已散而隂无所归故为变精气为物精隂也气阳也仁者见之谓之仁智者见之谓之智仁阳也智隂也
　　【万人杰录第四章】
　　【黄义刚录同】
　　精气为物是合精与气而成物精魂而气魄也变则是魂魄相离虽独説游魂而不言魄而离魄之意自可见矣
　　【林学蒙录第四章】
　　问尹子解游魂一句为鬼神如何曰此只是聚散聚而为物者神也散而为变者鬼也鬼神便有隂阳之分只于屈伸往来观之横渠説精气自无而有游魂自有而无其説亦分晓然精属隂气属阳然又自有错综底道理然就一人之身将来横看生便带着个死底道理人身虽是属阳而体魄便属隂及其死而属隂又却是此气便亦属阳葢死则魂气上升而魄形下降古人説徂落二字极有义理便是谓魂魄徂者魂升于天落者魄降于地只就人身便亦是鬼神如祭祀求诸阳便是求其魂求诸隂便是求其魄祭义中宰我问鬼神一段説得好注解得亦好
　　【黄防录第四章】
　　与天地相似故不违上文言易之道与天地相似此言圣人之道与天地凖也惟其人不违所以与天地相似若此心有外则与天地不相似矣此下数句皆是与天地相似之事也上文易与天地凖下数句皆易与天地凖之事也旁行而不流言其道旁行而不流于偏也范围天地之化而不过自有大底范围又自有小底范围而今且就身上看一事有一个范围通乎昼夜之道而知通训兼言兼昼与夜皆知也【沈僴录第四章】
　　与天地相似是説圣人第一句泛説知周乎万物至道济天下是细密底工夫知便直要周乎万物无一物之遗道直要济天下
　　【黄防录第四章】
　　问与天地相似故不违曰上面是説与天地凖这处是説圣人与天地相似又曰与天地相似方且无外凡事都不出这天地范围之内所以方始得知周乎万物而道又能济天下旁行也不走作
　　【不知何氏录第四章】
　　知周万物是体旁行是可与权乃推行处乐天知命是自处三节各説一理
　　【防渊录第四章】
　　问注云知周万物者天也道济天下者地也是如何曰此与后段仁者见之谓之仁知者见之谓之知又自不同此以清浊言彼以动静言知是先知得较虚故属之天道济天下则普济万物实惠及民故属之地旁行不流乐天知命故不忧此两句本皆是知之事葢不流便是贞也不流是本旁行是应变处无本则不能应变能应变而无其本则流而入变诈矣细分之则旁行是知不流属仁其实皆是知之事对下文安土敦乎仁故能爱一句专説仁也
　　【林学履录第四章本义】
　　知周乎万物便是知幽明死生鬼神之理
　　【不知何氏录第四章】
　　旁行而不流曰此小变而不失其大常然前后却有故字又相对此一句突然易中自时有恁地处颇难晓【黄防录第四章】
　　问乐天知命云通上下言之又曰圣人之知天命则异于此某窃谓乐天知命便是説圣人曰此一段亦未安乐天知命便是圣人异者谓与不知命无以为君子自别
　　【郑可学录第四章】
　　问安土敦乎仁故能爱曰此是与上文乐天知命对説乐天知命是知崇安土敦仁是礼卑安是随所居而安在在处处皆安若自家不安何以能爱敦只是笃厚去尽已私全是天理更无夹杂充足盈满方有个敦厚之意只是仁而又仁敦厚于仁故能爱惟安土敦仁则其爱自广
　　【黄防录第四章】
　　安土敦乎仁故能爱圣人説仁是恁地説不似江西人説知觉相似此句説仁最密
　　【防渊录第四章】
　　安土敦乎仁对乐天知命言之所寓而安笃厚于仁更无夹杂纯是天理自易与天地凖而下皆明隂阳之理
　　【万人杰录第四章】
　　安土者随所寓而安若自择安处便只知有已不知有物也此厚于仁者之事故能爱也
　　【金去伪录第四章】
　　问范围天地之化而不过如天之生物至秋而成圣人则为之敛藏人之生也欲动情胜圣人则为之教化防范此皆是范围而使之不过之事否曰范围之事濶大此亦其一事也今且就身上看如何或曰如视聼言动皆当存养使不过差此便是否曰事事物物无非天地之化皆当有以范围之就喜怒哀乐而言喜所当喜怒所当怒之类皆范围也能范围之不过曲成之不遗方始见得这神无方易无体若范围有不尽曲成有所遗神便有方易便有体矣
　　【林学蒙录第四章】
　　问范围天地之化而不过曰天地之化滔滔无穷如一炉金汁镕化不息圣人则为之铸泻成器使入模范匡郭不使过于中道也曲成万物而不遗此又是就事物之分量形质随其大小濶狭长短方圆无不各成就此物之理无有遗阙范围天地是极其大而言曲成万物是极其小而言范围如大德敦化曲成如小德川流
　　【林学履录第四章】
　　范围天地之化范是铸金作范围是围裹如天地之化都没个遮拦圣人便将天地之道一如用范来范成个物包裹了试举一端如在天便做成四时十二月二十四气七十二候之类以此做个涂辙更无过差此特其小尔
　　【黄防录第四章】
　　通乎昼夜之道而知既曰通又曰知似不可晓然通是兼通若通昼不通夜通生不通死便是不知便是神有方易有体了
　　【林学蒙录第四章】
　　通乎昼夜之道而知通字只是兼乎昼夜之道而知其所以然大抵此一章自易与天地凖以下只是言个隂阳仁者见之谓之仁仁亦属阳知者见之谓之知知亦属隂此就人气质有偏处分隂阳如继之者善成之者性便于造化流行处分隂阳因问尹子鬼神情状只是解游魂为变一句即是将神字亦作鬼字看了程张説得甚明白尹子亲见伊川何以不知此义曰尹子见伊川晚又性质朴钝想伊川亦不曾与他説
　　【黄防录第四章】
　　神无方易无体神自是无方易自是无体方是四方上下神却或在此或在彼故云无方易无体者或自隂而阳或自阳而隂无确定底故云无体自与那其体则谓之易不同各自是説一个道理若恁地滚将来説少间都説不去他那个是説上天之载无声无臭其体则谓之易这只是説个隂阳动静辟阖刚柔消长不着这七八个字説不了若唤做易只一字便了易是变易隂阳无一日不变无一时不变庄子分明説易以道隂阳要看易须当恁地看事物都是那隂阳做出来
　　【防渊录第四章】
　　神无方而易无体神便是忽然在隂又忽然在阳底易便是或为隂或为阳如为春又为夏为秋又为冬交错代换而不可以形体拘也
　　【林学履录第四章】
