<!-- { "loadSidebar": true } -->
　　问如干初九潜龙是象勿用是占辞坤六五黄裳是象元吉是占辞甚分明至若坤初六履霜坚冰至六二直方大不习无不利六三含章可贞或从王事无成有终上六龙战于野其血黄皆是举象而占意己见于象中此又别是一例如何曰象占例不一有占意只见于象中者亦是可见如干初九坤六四此至分明易见者如直方大惟直方故能大所谓敬义立而德不孤六二有直方大之象占者有此德而得此爻则不习而无不利矣言不待学习而无不利也故谓直方大为象不习无不利为占辞亦可然直方故能大故不习无不利象既如此占者亦不离此意矣六三隂居阳位本是隂带些阳故为含章之象又贞以守则为隂象矣或从王事者以居下卦之上不终含藏故有或时出从王事之象无成有终者不居其成而能有终也在人臣用之则为不居其成而能有终之象在占者用之则为始进无成而能有终也此亦占意已见于象中者六四重隂不中故有括囊之象无咎无誉亦是象中已见占意因问程易云六四近君而不得于君为上下间隔之时与重隂不中二説如何曰只是重隂不中故当谨宻如此
　　【董铢録】
　　问干上九只言亢坤上六却言战何也曰干无对待只有干而已故不言坤坤则不可无干隂体不足常亏欠若无干便没上截大抵隂阳二物本别无隂只阳尽处便是隂
　　【黄防録】
　　问乾坤独言用九用六何也曰此惟欧公説得是此二卦纯阳纯隂而居诸卦之首故于此发此一例凡占法皆用变爻占故凡占得阳爻者皆用九而不用七百九十二阳爻之通例也占得隂爻者皆用六而不用八百九十二隂爻之通例也盖七为少阳九为老阳六为老隂八为少隂老变而少不变凡占用九用六者用其变爻占也此揲蓍之法遇干而六爻皆变则为隂故有羣龙无首之象即坤利牝马之贞也言羣龙而却无头刚而能柔则吉也遇坤而六爻皆变则为阳故有利永贞之象即干之元亨利贞也此发凡之言因问坤体贞静承天而行未尝为始而常代终故自坤而变阳故为羣龙而无首有利贞而无元亨是否曰坤虽变而为阳然坤性依旧在地本是个无头底物如妇从夫臣从君地承天先迷后得东北丧朋西南得朋皆是无头处也
　　【董铢録】
　　大凡人文字皆不可忽欧公文字寻常往往不以经旨取之至于説用九用六自来却未曽有人説得如此他初非理防家数者而此论最得之且既有六爻又添用九用六因甚不用七八盖九乃老阳六乃老隂取变爻也古人遇干之坤即以见羣龙无首吉为占见羣龙无首却是变干为坤便以坤为占也遇坤之干即用利永贞为占坤变为干即干之利也
　　【黄防録】
　　干吉在无首坤利在永贞这只説二用变卦干吉在无首言卦之本体元是六龙今变为隂头面虽变浑身却只是龙只一似无头底相似坤利在永贞不知有何闗捩子这坤却不得见他元亨只得他永贞坤之本卦固自有元亨变卦却无
　　【防渊録】
　　干重卦上下皆干不可言两天昨日行一天也今日又行亦一天也其实一天而行健不已有重天之象此所以为天行健坤重卦上下皆坤不可言两地地平则不见其顺必其高下层层有重地之象此所以为地坤
　　【不知何氏録録末此所以为地坤一作所以见地之坤顺】
　　黄有开问干之九二是圣人之德坤之六二是贤人之德如何曰只为干九二是见成底不待修为如庸言之信庸行之谨善世不伐德博而化此即圣人之德也坤六二直方大不习无不利须是敬以直内义以方外如此方能德不孤即是大矣此是自直与方以至于大修为之序如此是贤人之德也尝谓干之一卦皆圣人之德非是自初九以至上九渐渐做来盖圣人自有见成之德所居之位有不同尔德无浅深而位有高下故然昔者圣人作易以为占筮故设卦假干以象圣人之德如勿用无咎利见大人有悔皆是占辞若人占遇初九则是潜龙之时此则当勿用如见龙在田之时则宜见大人所谓大人即圣人也
　　【不知何氏録】
　　问君子进德修业曰乾卦连致知格物诚意正心都説了坤卦只是説持守坤卦是个无头物事只有后面一节只是一个持守柔顺贞固而已事事都不能为首只是循规蹈矩依而行之干父坤母意思可见干如创业之君坤如守成之君干如萧何坤如曹参所以坤元亨利牝马之贞都是説个顺底道理又云先迷后得先迷者无首也前面一项事他都迷不晓只知顺从而已后者迷于先而于后也干则不言所利坤则利牝马之贞每每不同所以康节云干无十坤无一干至九而止奇数也坤数耦无奇数也用之云干无十者有坤以承之坤无一者有干以首之曰然
　　【沈僴録】
　　坤只説得持守一边事如干九三言忠信所以进德修辞立其诚所以居业便连致知持守都説了坤从首至尾皆去却一个头如云后得主而有常或从王事无成有终皆是无头文蔚曰此见圣人贤人之分不同处曰然
　　【陈文蔚録字才卿上饶人戊申以后所闻先生五十九岁池録四卷中】
　　干忠信进德修省言辞立诚是终身事知至以下是节次知终终之用力处也坤直方大是浩然不习无不利不疑其所行乃是不动心
　　【杨方録】
　　忠信进德修辞立诚与敬以直内义以方外分属乾坤盖取健顺二体修辞立诚自有刚健主立之体敬义便有静顺之体进修便是个笃实敬义便是个虚静故曰阳实隂虚
　　【黄防録】
　　忠信所以进德修辞立其诚所以居业如何是干德只是健底意思恁地做去敬以直内义以方外如何是坤德只是顺底意思恁地收敛
　　【陈淳録録中恁地做去徐防録云硬立脚做去】
　　【録末恁地收敛防録云恁地收敛做去】
　　忠信所以进德是干健工夫盖是刚健粹精兢兢业业日进而不自己如活龙然精彩气熖自有不可及者直内方外是坤顺工夫盖是固执持守依文按本底做将去所以为学者事也又云説易只是隂阳説乾坤只是健顺如此议论更无差错
　　【万人杰録】
　　问忠信进德修辞立诚乾道也敬以直内义以方外坤道也修辞恐是顔子非礼勿言之类敬义是确守贞一如仲弓问仁之类修省言辞等处是刚健进前一刀两防功夫故属乎阳而曰乾道敬义夹持是退歩收敛确寔静定工夫故曰坤道不知可作如此看否曰如此看得极是又问程子又云修省言辞乃是体当自家敬以直内义以方外之实事恐此所谓乾道坤道处亦不可作两事看曰固皆是修已上事但若分言则须如此分别大抵看道理要看得他分合各有着落方是仔细
　　【董铢録】
　　伊川云忠信所以进德圣人之事敬以直内贤人之事一便恁地刚健一便恁地柔顺
　　【叶贺孙録】
　　用之问忠信进德有刚健不已底意思所以属乾道敬义是持守底意思所以属之坤道曰乾道更多得上面半截坤只是后面半截忠信进德前面更有一段工夫也
　　【林子防録未详所闻年岁饶后録十七巻中】
　　问忠信所以进德修辞立诚这是知得此理后全无走作了故直拔恁地勇猛刚健做将去便是乾道资敬义夹持之功不敢有少放慢这是坤道曰意思也是恁地但干便带了个知底意思带了个健底意思所谓进德又是它心中已得这个道理了到坤便有个顺底意思便只防干之知更不説个知字只説敬义夹持做去底已后事道夫问敬以直内若无义以方外也不得然所谓义以方外者只是见得这个道理合当恁地便只斩截恁地做将去否曰见不分晓则圆便糊涂便不方了义以方外只那界限便分明四面皆恁平正
　　【杨道夫録】
　　履之问忠信进德修辞立诚以居业乾道也敬以直内义以方外坤道也乾道恐是有进修不已之意坤道是安静正固之意否曰大略也是如此但须识得忠信所以进德是如何仲思曰恐只是发已自尽循物无违曰此是言应事接物者却又依旧是修辞立其诚了伯羽曰恐是存主诚实以为进德之地曰如何便能忠信仲思所説固只是见于接物蜚所説也未见下落处直曰恐作内外分説如中庸所谓大德敦化小德川流曰也不必説得恁地高这只是如恶恶臭如好好色则其独自谨干固是健然硬要他健也不得譬如不健底人只有许多精力如何强得干从知处説坤从守处説生知者是合下便见得透忠信便是他更无使之忠信者大凡人学须是见到自住不得处方有功所以圣人説得恁地寛须是人自去里面寻之须是知得方能忠信诚之者人之道看诚之字全只似固执意思然下文必先説择善而后可固执也
　　【章伯羽録字蜚瓯宁人庚戌所闻先生六十九岁饶録十五巻中】











　　朱子五经语卷三
　　钦定四库全书
　　朱子五经语类卷四
　　钱塘程川撰
　　易四
　　统论经义四
　　问屯需二象皆隂阳未和洽成雨之象然屯言君子以经纶需乃言饮食宴乐何也曰需是缓意在他无所致力只得饮食宴乐屯是物之始生象草木初出地之状其初出时欲破地面而出不无龃龉艰难故当为经纶其义所以不同也
　　【潘时举録】
　　有一例成卦之主皆説于彖词下如屯之初九利建侯大有之五同人之二皆如此
　　【刘砺録】
　　屯是隂阳未通之时蹇是流行之中有蹇滞困则穷矣【叶贺孙録】
　　问易中也有偶然指定一两件实事言者如亨于岐山利用征伐利迁国之类是也曰是如此亦有兼譬喻言者利涉大川则行船之吉占而济大难大事亦如之
　　【林赐録】
　　十六日月虽阙未多却圆似生明之时毕竟是渐阙去月初虽小于生魄时却是长底时节问占得此爻则如何曰这当看所值之时何如大意大抵不得便宜【不知何氏録】
　　月几望是説隂盛
　　【防渊録】
　　否泰咸恒损益既济未济此八卦首尾皆是一义如咸皆是感动之义之类咸内卦艮止也何以皆説动曰艮虽是止然咸有交感之义都是要动所以都説动卦体虽是动然才动便不吉动之所以不吉者以内卦属艮也
　　【沈僴録】
　　圣人説易逐卦取义如泰以三阳左内为吉至否又以在上为吉大槩是要压他隂六三所以不能害君子亦是被阳压了但包羞而已包羞是做得不好事只得惭惶更不堪对人説
　　【刘砺録】
　　论隂阳各有一半圣人于泰否只为阳説道理看来圣人出来做须有一个道理使得天下皆为君子世间人多言君子小人常相半不可太去治他急迫之却为害不然如舜汤举伊尹臯陶不仁者逺自是小人皆不敢为非被君子夹持得皆革面做好人了【不知何氏録】
　　问看否泰二卦见得泰无不否若是有手段底则是稍迟得曰自古自治而入乱者易由乱而入治者难治世稍不支梧便入乱去乱时须是大人休否方做得【林学履録】
　　易中言帝乙归妹箕子明夷高宗伐鬼方之类疑皆当时帝乙高宗箕子曽占得此爻故后人因而记之而圣人以入爻也如汉书大横庚庚余为天王夏启以光亦是启曽占得此爻也火珠林亦如此
　　【沈僴録】
