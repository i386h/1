<!-- { "loadSidebar": true } -->
　　先生依婺源旧俗岁暮二十六日烹豕一祭家先就中堂二鼓行礼次日召诸生馂李文问曰夜来之祭饮福受胙否曰亦不讲此【婺源俗豕必方切大块首蹄肝肺心膓肚尾肾等每件逐位皆均有亦炙肉及以鱼佐之云是日甚忌有器皿之设】
　　【陈淳録】
　　先生以岁前二十六夜祭先云是家间从来如此这又不是新安旧俗某尝在新安见祭享又不同只都安排了大男小女都不敢近夜亦不举烛只黒地主祭一人自去烧香祷祝了祭馔不彻闭户以待来早方彻其祭不止一日从二十六日连日只祭去大纲如今俗所谓唤福
　　【叶贺孙録】
　　问先生除夜有祭否曰无祭先生有五祀之祭否曰不祭因説五祀皆设主而后迎尸其详见月令注与宗庙一般遂举先生语解中王孙贾一段先生曰当初因读月令注方知王孙贾所问奥灶之説
　　【陈淳录】
　　先生家祭享不用纸钱凡遇四仲时祭隔日涤椅桌严办次日侵晨已行事毕
　　【王过録字防观鄱阳人甲寅以后所闻先生六十五岁饶録卅卷中】
　　先生每祭不烧纸亦不曾用帛
　　【不知何氏録】
　　高宗御制七十二子赞曾见他处所附封爵姓名多用唐封官号本朝已经两番加封如何恁地
　　【叶贺孙録】
　　无爵曰府君夫人汉人碑已有只是尊人之辞府君如官府之君或谓之明府今人亦谓父为家府
　　【黄义刚録陈淳】
　　【録司】
　　问左右必竟孰为尊曰汉初右丞相居左丞相之上史中有言曰朝廷无出其右者则是右为尊也到后来又却以左为尊而老子有曰上将军处右而偏将军处左丧事尚右兵凶器也故以丧礼处之如此则吉事尚左矣汉初岂习于战国与曓秦之所为乎【辅广録】
　　古时隔品则拜谓如八品见六品六品见四品则拜宰相礼絶百僚则皆拜之若存得此等旧礼亦好却有等杀今着公令从事郎以下庭参不拜则以上者不庭参可知岂有京朝官复降阶之礼今朝士见宰相只是客礼见监司郡守如何却降阶问若客司揖请降阶则如何曰平立不降可也同官虽皆降阶吾独不降可也是时将赴莆田问此先生又云古者庭叅官令録以下往往皆拜惟职官不拜所以着令如此【廖徳明録】
　　因问欲使士人为宰相吏升降揖逊不拜否曰古人皆有此礼本朝废之又问古人何故受拜曰不然孔子须拜衞灵公鲁哀公旧置宰相在堂上御史中丞为班首与对拜于阶下又圣节日百官尽揖宰相于何处
　　【包扬録】
　　子晦将赴莆阳请于先生今属邑见郡守不问官序列堦墀如何曰若欲自行其志勿从俗可也因云今多相尚如此以此去事人固是无见识且是为官长者安受而不疑更是怪坐客云赵丞相帅某处经过某处而属邑宰及同僚皆于船头迎望拜接后却指挥不要此般礼数这般所在须先戒饬客将或云今人见宰相欲有所言未及出口已为客将按住云相公尊重至有要取覆而客将抗声云不得取覆者先生曰若是有此等无奈何须叱之可也
　　【叶贺孙録】
　　有士大夫来谒各以坐次推逊不已先生曰吾人年至五十后莫论官休
　　【孙自修録字敬父宣城人甲寅所闻先生六十五岁池録卅一卷中】
　　大抵前辈礼数极周详郑重不若今人之苟简以今人律之先王之礼则今人为山鹿野麋矣然某尚及见前辈礼数之周今又益薄矣
　　【沈僩録】
　　拜亲时须合坐受叔伯母亦合坐受兄只立受嫂叔同一家不可不拜亦须对拜夫妇对拜
　　【包扬録】
　　团拜须打圈拜若分行相对则有拜不着处
　　【辅广録】
　　今人契拜父母兄弟极害义理
　　【包扬録】
　　燕居父子同坐亦得惟对客不得
　　【包扬録】
　　族长至己之家必以族长坐主位无亲疎皆然北人以姑夫之类外姓之人亦坐主位无此义
　　【包扬録】
　　古人坐于地未必是盘足必是跪以其惯了故脚不痛所以拜时易也古人之拜正如今道士拜二膝齐下唐人先下一膝谓之雅拜似有罪是不恭也今人不然
　　【周明作録字元兴建阳人壬子以后所闻先生六十三岁饶録二十二卷中】
　　问盘坐于理有害否曰古人席地亦只是盘坐又有跪坐者君前臣跪父前子跪两膝头屈前着地观画图可见古人宻处未见得其疎即是如此管寕坐一木榻积五十年未尝箕股其榻上当膝处皆穿今人有椅子若对宾客时合当垂足坐若独居时垂足坐难乆盘坐亦何害
　　【陈淳録録中古人席地三句徐防録云古人亦只跪坐未有盘坐録中古人宻处未见得二句防録云古人樽节处自如此宻】
　　凡是坐物有可以按手者如今之三清椅
　　【周明作録】
　　自三代后车服冠冕之制前汉皆不説只后汉志内畧载又多不可晓
　　【不知何氏録】
　　因论防古人战争出入部从用之今只置之于门唐时私家得用防如官几品得几防
　　【吕焘録字徳昭南康人已未所闻先生七十岁铙録卅六卷卅七卷中】
　　今之表启是下谀其上今之制诰是君谀其臣
　　【杨道夫録】
　　今之书简使上覆以为重于启也然用启字则有义理用覆字却无义理启乃开启之启覆为审覆之覆如三覆奏谓已有指挥更为再三审覆之也
　　【辅广録】
　　问今人书简未尝拜而言拜未尝瞻仰而言瞻仰如何曰瞻仰字去之无害但拜字承用之乆若遽除去恐不免讥骂前辈只云某启启是开白之义法帖中有顿首韩文中有再拜其来已乆问启文训跪如秦王问范雎有跽而请之曰古人席地而坐有问于人则畧起身时其膝至地或谓之跪若妇人之拜在古亦跪古乐府云伸腰拜手跪则妇人当跪而拜但首不至地耳不知妇人之不跪起于何代或谓唐武后时方如此亦未可知周天元令命妇为男子之拜以称贺及天元薨遂改其制想史官书之以表其异则古者妇人之拜其首不至地可知也然则妇人之拜当以深拜颇合于古
　　【万人杰録】
　　刘原父好古在长安偶得一周敦其中刻云弡中原父遂以为周张仲之器后又得一枚刻云弡伯遂以为张伯曰诗言张仲孝友则仲必有兄矣遂作铭述其事后来赵明诚金石録辨之云弡非张乃某字也今之説礼无所据而杜撰者此类也
　　【辅广録】

　　朱子五经语类巻六十四
　　钦定四库全书
　　朱子五经语类卷六十五
　　钱塘程川撰
　　礼六
　　周礼一
　　天官之职是总五官者若其心不大如何包得许多事且冢宰内自王之饮食衣服外至五官庶事自大至小自本至末千头万绪若不是大其心者区处应副事到面前便且区处不下况于先事措置思患预防是着多少精神所以记得此复忘彼佛氏只合下收那心顿在无用处才动歩便疎脱所以吾儒贵穷理致知便须事事物物理防过舜明于庶物物即是物只是明便见皆有其则今文字在面前尚且看不得况许多事到面前如何奈得他须襟怀大底人始得又云后人皆以周礼非圣人书其间细碎处虽可疑其大体直是非圣人做不得
　　【叶贺孙録天官冢宰】
　　周之天官綂六卿之职亦是其大纲至其他卿则一人理一事然天官之职至于阍寺宫嫔醯酱鱼盐之属无不领之道夫问古人命官之意莫是以其切于君身故使之领否曰然
　　【杨道夫録天官冢宰】
　　周礼天官兼嫔御宦官饮食之人皆总之则其于饮食男女之欲所以制其君而成其徳者至矣岂复有后世宦官之弊古者宰相之任如此
　　【不知何氏録天官冢宰】
　　问宫伯宫正所率之属五百人皆入宫中似不便否曰此只是宿衞在外不是入宫皆公卿王族之子弟为之不是兵卒
　　【陈淳録天官宫正宫伯】
　　问司徒职在敬敷五教而地官言教者甚畧而言山林陵麓之事却甚详曰也须是教他有饭吃有衣着五方之民各得其所方可去教他若不恁地教如何施但是其中言教也不略如闾胥书其孝弟婣防属民读法之类皆是
　　【黄义刚録地官大司徒】
　　【録中也须是教他有饭吃有衣着七句陈淳録云民无住处无物吃亦如何教得所以辨五方之宜以定民居使之各得其所而后教可行也】
　　直卿问司徒所谓教只是十二教否曰非也只为教民以六徳六行六艺及岁时读法之类
　　【陈淳録地官大司徒】
　　周礼中説教民处止及于畿内之民都不及畿外之民不知如何岂应如此
　　【辅广録地官大司徒】
　　或问周礼以土圭之法测土深正日景以求地中日南则景短多暑日北则景长多寒日东则景夕多风日西则景朝多隂郑注云日南谓立表处太南近日也日北谓立表处太北远日也景夕谓日昳景乃中立表处太东近日也景朝谓日未中而景已中立表处太西远日也曰景夕多风景朝多隂此二句郑注不可晓疑説倒了看来景夕者景晚也谓日未中而景已中葢立表近南则取日近午前景短而午后景长也景朝者谓日已过午而景犹未中葢立表近北则取日远午前长而午后短也问多风多隂之説曰今近东之地自是多风如海邉诸郡风极多每如期而至如春必东风夏必南风不如此间之无定葢土地旷濶无高山之限故风各以方至某旧在漳泉骇之早间则风已生到午而盛午后则风力渐微至晚则更无一防风色未尝少差葢风随阳气生日方升则阳气生至午则阳气盛午后则阳气微故风亦随而盛衰如西北邉多隂非特山高障蔽之故自是阳气到彼处衰谢葢日到彼方午则彼已甚晚不乆则落故西邉不甚见日古语云蜀之日越之雪言见日少也所以蜀有漏天古语云巫峡多漏天老杜云鼓角漏天东言其地常雨如天漏然以此观之天地亦不甚濶以日月所照及寒暑风隂观之可以騐矣用之问天竺国去处又却极濶曰以昆仑山言之天竺直昆仑之正南所以土地濶而其所生亦多异人水经云昆仑去嵩高五万里看来不防如此远葢中国至于阗二万里于阗去昆仑无縁更有三万里文昌杂録记于阗遣使来贡献使者自言其国之西千三百余里即昆仑山今中国在昆仑之东南而天竺诸国在其正南水经又云黄河自昆仑东北流入中国如此则昆仑当在西南上或又云西北不知如何恐河流曲折多入中国后方见其东北流尔佛经所説阿耨山即昆仑也云山顶有阿耨大池池水分流四面去为四大水入中国者为黄河入东海其三面各入南西北海如弱水黒水之类大抵地之形如馒头其撚尖处则昆仑也问佛家天地四洲之説果有之否曰佛经有之中国为南潬部洲天竺诸国皆在南潬部内东弗于逮西瞿耶尼北鬰单越亦如邹衍所説赤县之类四洲綂名娑婆世界如是世界凡有几所而娑婆世界独居其中其形正圆故所生人物亦独圆正象其地形葢得天地之中气其他世界则形皆偏侧尖缺而环处娑婆世界之外縁不得天地之正气故所生人物亦多不正此説便是葢天之説横渠亦主葢天不知如何但其言日初生时先照娑婆世界故其气和其他世界则日之所照或正或昃故气不和只他此説便自可破彼言日之所照必经歴诸世界了然后入地则一日之中须歴照四处方得周匝今才照得娑婆一处即已曛矣若更照其他三处经多少时节如此则夜须极长何故今中国昼夜有均停时而冬夏漏刻长短相去亦不甚远其説于是不通矣
　　【沈僩録地官大司徒】
