<!-- { "loadSidebar": true } -->
　　问先生诗传旧取此诗与关雎诗论非天下之至静不足以配天下之至徤处今皆削之岂亦以其太精巧耶曰正为后来看得如此故削去曰关雎诗今引匡衡説甚好曰吕氏亦引但不如此详便见古人看文字亦寛博如此
　　【董铢录出车】
　　子善问诗畏此简书简书有二説一説简书戒命也隣国有急则以简书相戒命一説策命临遣之词曰后説为长当以后説载前前説只据左氏简书司恶相恤之谓然此是天子戒命不得谓之隣国也又问胡不斾斾东莱以为初出军时旌旗未展为卷而建之【引左氏建而不斾】故曰此旗何不斾斾而飞扬乎葢以命下之初我方忧心悄悄而仆夫憔悴亦若人意之不舒也曰此説虽精巧然胡不斾斾一句语势似不如此胡不犹言遐不作人言岂不斾斾乎但我自忧心悄悄而仆夫又况瘁耳如此却自平正伯恭诗太巧诗正怕如此看古人意思自寛平何尝如此纎细拘迫【董铢录出车】
　　子善问南有嘉鱼诗中汕汕字曰是以木叶捕鱼今所谓鱼花园是也问枸曰是机枸子建阳谓之皆拱子俗谓之癞汉指头味甘而解酒毒有人家酒房一柱是此木而醖酒不成左右前后有此则亦醖酒不成【甘节录南有嘉鱼南山有台】
　　时举説蓼萧湛露二诗曰文义也只如此却更须要讽咏实见他至诚和乐之意乃好
　　【潘时举录蓼萧湛露】
　　六月诗既成我服不失机于三十里常度纪律
　　【杨方录六月】
　　时举説采芑诗曰宣王南征蛮荆想不甚费力不曾大段战鬬故只极称其军容之盛而已
　　【潘时举录采芑】
　　时举説车攻吉日二诗先生曰好田猎之事古人亦多刺之然宣王之田乃是因此见得其车马之盛纪律之严所以为中兴之势者在此其所谓田异乎防常之田矣
　　【潘时举录车攻吉日】
　　时举説庭燎有煇曰煇火气也天欲明而见其烟光相杂此是呉才老之説説此一字极有功也
　　【潘时举录庭燎】
　　杨问横渠説斯干兄弟宜相好不要相学指何事而言曰不要相学不好处且如兄去友弟弟却不能恭其兄兄岂可学弟之不恭而遂亦不友为兄者但当尽其友可也为弟能恭其兄兄乃不友其弟为弟者岂可亦学兄之不友而遂忘其恭为弟者但当知其尽恭而已如冦莱公挞倒用印事王文正公谓他底既不是则不可学他不是亦是此意然诗之本意犹字作相图谋説
　　【徐防录斯干】
　　载弄之瓦瓦纺砖也纺时所用之物旧见人画列女传漆室乃手执一物如今银子様意其为纺砖也然未可必
　　【潘时举录斯干】
　　自古小人其初只是它自窃国柄少间又自不奈何引得别人来一齐不好了如尹氏太师只是它一个不好少间到那姻娅处是几个人不好了
　　【黄义刚录节南山】
　　秉国之均均本当从金所谓如泥之在钧者不知钧是何物时举曰恐只是为瓦器者所谓车盘是也葢运得愈急则其成器愈快恐此即是钧曰秉国之钧只是此义今集传训平者此物亦惟平乃能运也【潘时举录节南山】
　　问小弁诗古今説者皆以为此诗之意与舜怨慕之意同窃以为只我罪伊何一句与舜于我何哉之意同至后面君子秉心维其忍之与君子不惠不舒防之分明是怨其亲却与舜怨慕之意似不同曰作小弁者自是未到得舜地位葢亦常人之情耳只我罪伊何上面説何辜于天亦一似自以为无罪相似未可与舜同日而语也问莫高匪山莫浚匪泉君子无易由言耳属于垣集传作赋体是以上两句兴下两句耶曰此只是赋葢以为莫高如山莫浚如泉而君子亦不可易其言亦恐有人闻之也又曰看小雅虽未毕且并看大雅小雅后数篇大概相似只消兼看因言诗人所见极大如巧言诗奕奕寝庙君子作之秩秩大猷圣人莫之他人有心予忖度之跃跃毚兎遇犬获之此一章本意只是恶巧言谗谮之人却以奕奕寝庙与秩秩大猷起兴葢以其大者兴其小者便见其所见极大形于言者无非义理之极致也时举云此亦是先王之泽未冺理义根于其心故其形于言者自无非义理先生颔之
　　【潘时举录小弁】
　　有饛簋飱有捄棘匕诗传云兴也问似此等例却全无义理曰兴有二义有一様全无义理
　　【刘炎录大东】
　　东有启明西有长庚庚续也启明金星长庚水星金在日西故日将出则东见水在日东故日将没则西见【胡泳录大东】
　　楚茨一诗精深宏博如何做得变雅
　　【李方子录楚茨】
　　问神保是飨诗传谓神保是鬼神之嘉号引楚词语思灵保兮贤姱但诗中既説先祖是皇又説神保是飨似语意重复如何曰近见洪庆善説灵保是巫今诗中不説巫当便是尸却是向来解错了此两字【陈文蔚录楚茨】
　　问瞻彼洛矣洛水或云两处曰只是这一洛有统言之有説小地名东西京共千里东京六百里西京四百里
　　【叶贺孙录瞻彼洛矣】
　　问韎韐有奭韎韐毛郑以为祭服王氏以为戎服曰只是戎服左传云有韎韦之跗注是也又曰诗多有酬酢应答之篇瞻彼洛矣是臣归美其君君子指君也当时朝防于洛水之上而臣祝其君如此裳裳者华又是君报其臣桑扈鸳央皆然
　　【叶贺孙录瞻彼洛矣】
　　问烈女传引诗辰彼硕女作展彼硕女先生以为然且云向来煞防得
　　【李方子录车牵】
　　或问宾之初筵诗是自作否曰有时亦是因饮酒之后作此自戒也未可知
　　【黄卓录宾之初筵】
　　周家初兴时周原膴膴堇荼如饴苦底物事亦甜及其衰也牂羊坟首三星在罶人可以食鲜可以饱直恁地萧索
　　【陈文蔚录苕之华】

　　朱子五经语类卷五十四
　　钦定四库全书
　　朱子五经语类卷五十五
　　钱唐程川撰
　　诗六
　　大雅
　　文王诗直説出道理
　　【呉振录文王】
　　帝命文王岂天谆谆然命之耶只文王要恁地便是理合如此便是帝命之也
　　【刘砺录字用之三山人未详所闻年岁建别录十九卷二十卷中】
　　【文王】
　　问先生解文王陟降在帝左右文王既没精神上与天合看来圣人禀得清明纯粹之气其生也既有以异于人则其散也其死与天为一则其聚也其精神上与天合一陟一降在帝左右此又别是一理与众人不同曰理是如此若道真有个文王上上下下则不可若道诗人只胡乱恁他説也不可
　　【林子防录文王】
　　在帝左右察天理而左右也古注亦如此左氏传天子所右寡君亦右之所左亦左之之意
　　【万人杰录文王】
　　马节之问无遏尔躬曰无自遏絶于尔躬如家自毁国自伐
　　【袭葢卿录字梦锡甲寅所闻先生六十五岁池录二十九卷中】
　　【文王】
　　问周受命如何曰命如何受于天只是人与天同然观周自后稷以来积仁累义到此时人心奔赴自有不可已又问太王剪商左氏云太伯不从是以不嗣莫是此意曰此事难明但太王居于夷狄之邦强大已久商之政令亦未必行于周大要天下公器所谓有德者易以兴无德者易以亡使纣无道太王取之何害今必言太王不取是武王为乱臣贼子若文王之事则分明是盛德过人处孔子于泰伯亦云至德【郑可学录文王】
　　虞芮质厥成文王蹶厥生蹶动也生是兴起之意当时一日之间虞芮质成而来归者四十余国其势张盛一时见之如忽然跳起又曰麤説时如今人言军势益张
　　【黄义刚录緜】
　　旧尝见横渠诗传中説周至太王辟国已甚大其所据有之地皆是中国与夷狄夹界所空不耕之地今亦不复见此书矣意者周之兴与元魏相似初自极北起来渐渐强大到得后来中原无主遂被他取了【辅广录緜】
　　倬彼云汉为章于天周王寿考遐不作人先生以为无甚义理之兴或解云云先生曰解书之法只是不要添字追琢其章者以金玉其相故也勉勉我王者以纲纪四方故也瑟彼玉瓒黄流在中岂弟君子福禄攸降此是比得齐整好者也
　　【滕璘录棫朴】
　　诗无许多事大雅精密遐是何字以彚推得之又曰解诗多是推类得之
　　【李方子录棫朴】
　　遐不作人古注并诸家皆作远字甚无道理礼记注训胡字甚好
　　【万人杰录棫朴】
　　时举説皇矣诗先生谓此诗称文王德处是从无然畔援无然歆羡上説起后面却説不识不知顺帝之则见得文王先有这个工夫此心无一毫之私故见于伐崇伐密皆是道理合着恁地初非圣人之私怒也问无然畔援无然歆羡窃恐是説文王生知之资得于天之所命自然无畔援歆羡之意后面不识不知顺帝之则乃是文王做工夫处曰然
　　【潘时举录皇矣】
　　周人咏文王伐崇伐密事皆以帝谓文王言之若曰此葢天意云尔文王既戡黎又伐祟伐密已做得事势如此只是尚不肯伐纣故曰至德
　　【呉必大录皇矣】
　　问镐至丰邑止二十五里武王何故自丰迁镐曰此只以后来事推之可见秦始皇营朝宫渭南史以为咸阳人多先王之宫庭小故作之想得迁镐之意亦是如此周得天下诸侯尽来朝觐丰之故宫不足以容之尔
　　【辅广录文王有声】
　　生民诗是叙事诗只得恁地葢是叙那首尾要尽下武文王有声等诗却有反复歌咏底意思
　　【黄义刚录生民】
　　问履帝武敏曰此亦不知其何如但诗中有此语自欧公不信祥瑞故后人才见説祥瑞皆辟之若如后世所谓祥瑞固多伪妄然岂可因后世之伪妄而并真实者皆以为无乎凤鸟不至河不出图孔子之言不成亦以为非
　　【辅广录生民】
　　时举説履帝武敏歆攸介攸止处曰敏字当为絶句葢作母鄙反叶上韵耳履巨迹之事有此理且如契之生诗中亦云天命鸟降而生商葢以为稷契皆天生之耳非有人道之感非可以常理论也汉高祖之生亦类此此等不可以言尽当意防之可也
　　【潘时举录生民】
　　时举説既醉诗古人祝颂多以寿考及子孙众多为言如华封人祝尧愿圣人寿愿圣人多男子亦此意曰此两事孰有大于此者乎曰观行苇及既醉二诗见古之人君尽其诚敬于祭祀之时及其恩义于燕饮之际凡父兄耆老所以祝望之者如此则其获福也宜矣此所谓祸福无不自己求之者也先生颔之【潘时举录既醉】
　　子善问厘尔女士曰女之有士行者铢曰荆公作向后册云唯昔先王厘厥士女士女与女士义自不同苏子由曾论及曰恐它只是倒用了一字耳因言荆公诰词中唯此册做得极好后人皆学之不能及铢曰曾子固作皇太子册亦放此曰子固诚是学它只是不及耳子固却是后面几个诰词好国朝之制外而三公三少内而皇后太子贵妃皆有册但外自三公而下内自嫔妃而下皆听其辞免一辞即免惟皇后太子用册
　　【董铢录既醉】
　　绎祭之明日也宾尸以宾客之礼燕为尸者
　　【游敬仲录鳬鹥】
　　干禄百福子孙千亿是愿其子孙之众多穆穆皇皇宜君宜王不愆不忘率由旧章是愿其子孙之贤【杨道夫录假乐】
　　舜功问不愆不忘率由旧章是勿忘勿助长之意曰不必如此説不愆是不得过不忘是不得忘能如此则能率由旧章
　　【郑可学录假乐】
　　此诗末章则承上章之意故上章云四方之纲而下章即继之曰之纲之纪葢张之为纲理之为纪下面百辟卿士至于庶民皆是頼君以为纲所谓不解于位者葢欲纲常张而不弛也
　　【潘时举录假乐】
