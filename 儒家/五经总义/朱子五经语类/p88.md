<!-- { "loadSidebar": true } -->
　　问周礼大司乐説宫角徴羽与七声不合如何曰此是降神之乐如黄钟为宫大吕为角太簇为徴应钟为羽自是四乐各举其一者而言之以大吕为角则南吕为宫太簇为徴则林钟为宫应钟为羽则大簇为宫以七声推之合如此注家之説非也
　　【万人杰録春官大司乐】
　　先生偶言及律吕谓管有长短则声有清浊黄钟最长则声最浊应钟最短则声最清时举云黄钟本为宫然周礼祭天神人鬼地之时则其乐或以黄钟为宫或以林钟为宫未知如何曰此不可晓先儒谓商是杀声鬼神所畏故不用而只用四声迭相为宫未知其五声不备又何以为乐大抵古乐多淡十二律之外又有黄钟大吕太簇夹钟四清声杂于正声之间乐都可听今古乐不可见矣长沙南岳庙每祭必用乐其节奏甚善祭者乆立不胜其劳据图经云是古乐然其乐器又亦用仗皷之类如此则亦非古矣时举因云金声玉振是乐之始终不知只是首尾用之还中间亦用耶曰乐有特钟特磬有编钟编磬编钟编磬是中间奏者特钟特磬是首尾用者时举云所谓玉振者只是石耶还真用玉曰只是石耳但大乐亦有玉磬所谓天球者是也
　　【不知何氏録春官大司乐】
　　黄问周礼祀天神地人鬼之乐何以无商音曰五音无一则不成乐非是无商音只是无商调先儒谓商调是杀声鬼神畏商调
　　【陈淳録春官大司乐】
　　问周礼祭不用商音或以为是武王用厌胜之术窃疑圣人恐无此意曰这个也难晓湏是问乐家如何不用商尝见乐家言是有杀伐之意故祭不用然也恐是无商调不是无商音他那奏起来五音依旧皆在又问向见一乐书温公言本朝无徴音窃谓五音如四时代谢不可缺一若无徴音则本朝之乐大叚不成説话曰不特本朝从来无那徴不特徴无角亦无之然只是太常乐无那宴乐依旧有这个也只是无徴调角调不是无徴音角音如今人曲子所谓黄钟宫大吕羽这便是调谓如头一声是宫声尾后一声亦是宫声这便是宫调若是其中按拍处那五音依旧都用不只是全用宫如説无徴便只是头声与尾声不是徴这却不知是如何其中有个甚麽欠缺处所以做那徴不成徽宗尝令人硬去做然后来做得成却只是头一声是徴尾后一声依旧不是依旧走了不知是如何平日也不曾去理会这湏是乐家辨得声音底方理会得但是这个别是一项未消得理会
　　【黄义刚録春官大司乐】
　　问温公论本朝乐无徴音如何曰其中不能无徴音只是无徴调如首以徴音起而末复以徴音合杀者是徴调也徴调失其传乆矣徽宗令人作之作不成只能以徴音起而不能以徴音终如今俗乐亦只有宫啇羽三调而已
　　【陈淳録春官大司乐附】
　　俗乐中无徴声葢没安排处及无黄钟等四浊声【黄防録春官大司乐附】
　　今之曲子亦各有某宫某宫云今乐起处差一位【滕璘録春官大司乐附】
　　唐太宗不晓音律谓不在乐者只是胡説
　　【林赐録春官大司乐附】
　　仁宗以胡安定阮逸乐书令天下名山藏之意思甚好【杨道夫録春官大司乐附】
　　蔡京用事主张喻世清作乐尽破前代之言乐者因作中声正声如正声九寸中声只八寸七分一按史记七字多错乃是十分一其乐只是杜撰至今用之【万人杰録春官大司乐附】
　　徽宗时一黥卒魏汉律造雅乐一部皆杜撰也今太学上丁用者是此乐
　　【包録春官大司乐附】
　　洛阳有带花刘使名几于俗乐甚明葢晓音律者范蜀公徒论钟律其实不晓但守死法若以应钟为宫则君民事物皆乱矣司马公比范公又低二公于通典尚不曾看通典自説得分晓史记律书説律数亦好此葢自然之理与先天图一般更无安排但数到穷处又湏变而生之却生变律
　　【万人杰録春官大司乐附】
　　刘几与伶人花日新善其弟厌之令勿通几戒花吹笛于门外则出与相见其弟又令终日吹笛乱之然花笛一吹则刘识其音矣
　　【万人杰録春官大司乐附】
　　向见一女童天然理会得音律其歌唱皆出于自然葢是禀得这一气之全者
　　【万人杰録春官大司乐附】
　　今之士大夫问以五音十二律无能晓者要之当立一乐学使士大夫习之乆后必有精通者出
　　【黄升卿録辛亥所闻先生六十二岁饶録二十一卷中】
　　【春官大司乐附】
　　今朝廷乐章长短句者如六州歌头皆是俗乐鼓吹之曲四言诗乃大乐中曲本朝乐章会要国史中只有数人做得好如王荆公做得全似毛诗甚好其他有全做不成文章横渠只学古乐府做辞拗强不似亦多错字
　　【不知何氏録春官大司乐附】
　　如今郊礼合祭天地周礼有圜丘方泽之説后来人却只説地便是后土见于书传言郊社多矣某看来不要如此也自还有方泽之祭但周礼其他处又都不説亦未可晓
　　【钱木之録春官大司乐】
　　周礼不言祭地止于大司乐一处言之旧见陈君举亦云社稷之祭乃是祭地却不曾问大司乐祭地祗之事
　　【万人杰録春官大司乐】
　　乐律自黄钟至中吕皆属阳自蕤賔至应钟皆属隂此是一个大隂阳黄钟为阳大吕为隂太簇为阳夹钟为隂每一阳间一隂又是一个小隂阳
　　【李闳祖録春官大师】
　　自黄钟至中吕皆下生自蕤賔至应钟皆上生以上生下皆三生二以下生上皆三生四
　　【李闳祖録春官大师】
　　十二律自黄钟而生黄钟是最浊之声其余渐渐清若定得黄钟是便入得乐都是这里才差了些子其他都差只是寸难定所以易差
　　【杨道夫録春官大师】
　　律吕有十二用时只使七个自黄钟下生至七若更挿一声便拗了
　　【陈淳録春官大师】
　　律十有二作乐只用七声惟宫声筵席不可用用则賔主失欢力行云今人揲卦得乾卦者多不为吉故左传言随元亨利贞有是四德乃可以出曰然
　　【王力行録字近思同安人辛亥所闻先生六十二嵗饶録十八卷中】
　　【春官大师】
　　七声之説国语言之
　　【万人杰録春官大师附】
　　问国语云律者立均出度韦昭注云均谓均钟木长七尺系之以不知其制如何曰韦昭是个不分晓底人国语本自不分晓更着他不晓事愈见鹘突均只是七均如以黄钟为宫便用林钟为徴大簇为商南吕为羽姑洗为角应钟为变宫蕤賔为变徴这七律自成一均其声自相谐应古人要合声先湏吹律使众声皆合律方可用后来人想不解去逐律吹得京房始有律凖乃是先做下一个母子调得正了后来只依此为凖国语谓之均梁武帝谓之通其制十三一是全律底黄钟只是散声又自黄钟起至应钟有十二要取甚声用柱子来逐分十二柱取定声立均之意本只是如此古来解书最有一个韦昭无理会且如下文六者中之色六字本只是黄字阙却上面一截他便就这六字上解谓六声天地之中六者天地之中自是数干色甚事
　　【陈文蔚録春官大师附】
　　南北之乱中华雅乐中絶隋文帝时郑译得之于苏祗婆苏祗婆乃自西域传来故知律吕乃天地自然之声气非人之所能为译请用旋宫何安耻其不能遂止用黄钟一均因言佛与吾道不合者葢道乃无形之物所以有差至如乐律则有数器所以合也【李闳祖録春官大师附】
　　十二律皆在只起黄钟之宫不得所以起不得者尺不定也
　　【黄升卿録春官大师附】
　　问古尺何所考曰羊头山黍今不可得只依温公様他考必仔细然尺亦多様隋书载十六等尺説甚详王莽货泉钱古尺径一寸因出二尺曰短者周尺长者景表尺
　　【黄义刚録春官大师附】
　　律骨只吹得中声为定季通尝截小竹吹之可騐若谓用周尺或羊头山黍虽应准则不得中声终不是大抵声太高则噍杀低则啴缓牛鸣盎中谓此又云此不可容易杜撰刘歆为王莽造乐乐成而莽死后荀朂造于晋武帝时即有五部之乱和岘造于周世宗时世宗亦死惟本朝太祖神圣特异初不曾理会乐但听乐声嫌其太高令降一分其声遂和唐太宗所定乐及本朝乐皆平和所以世祚乆长笑云如此议论又却似在乐不在德也
　　【廖德明録春官大师附】
　　无声做管不成
　　【廖德明録春官大师附】
　　因论乐律云尺以三分为增减葢上生下生三分损一益一故湏一寸作九分一分分九厘一厘分九丝方如破竹都通得去其制作通典亦畧备史记律书汉律歴志所载亦详范蜀公与温公都枉了相争只通典亦未尝看蜀公之言既踈温公又在下
　　【黄防録春官大师附】
　　【録中尺以三分为增减以下七句万人杰録云律管只以九寸为准则上生下生三分益一损一如破竹矣】
　　司马迁説律只是推一个通了十二个皆通
　　【不知何氏録春官大师附】
　　范蜀公谓今汉书言律处折了八字蜀中房庶有古本汉书有八字所以与温公争者只争此范以古本为正蜀公以上党粟一千二百粒实今九寸为准温公以一千二百粒排今一尺为准溪书云不甚顺又粟有大小遂取中者为之然下粟时顿则粟又下了又不知如何为正排又似非是今世无人晓音律只凭器论造器又纷纷如此古人晓音律风角鸟占皆能之太史公以律论兵意出于此仁宗时李照造乐蜀公谓差过了一音每思之为之痛心刘羲叟谓圣上必得心疾后果然
　　【包録春官大师附】
　　【録中实今九寸为准下一本有濶九寸】
　　自唐以前乐律尚有制度可考唐以后都无可考如杜佑通典所算分数极精但通典用十分为寸作算法颇难算蔡季通只以九分算本朝范马诸公非惟不识古制自是于唐制亦不曾详看通典又不是隐僻底书不知当时诸公何故皆不看只如沈存中愽覧笔谈所考器数甚精亦不曾看此使其见此则所论过于范马远甚吕伯恭不喜笔谈以为皆是乱説与某言未可恁地説恐老兄欺他未得在只是他做人不甚好耳因令将五音十二律冩作图子云且湏晓得这个其他却又商量
　　【杨道夫録春官大师附】
　　季通律书分明是好却不是臆説自有按据
　　【杨道夫録春官大师附】
　　问季通律书难晓曰甚分明但未细考耳问空围九分便是径三分曰古者只説空围九分不説径三分葢不啻三分犹有竒也问算到十七万有余之数当何用曰以定管之长短而出是声如太簇四寸惟用半声方和大抵考究其法是如此又未知可用与否耳节五声湏是知音律之人与审騐过方见得
　　【廖法明録春官大师附】
　　季通理会乐律大叚有心力看得许多书也是见成文字如史记律歴书自无人看到这里他近日又成一律要尽合古法近时所作律逐节吹得却和怕如今未必如此这个若促些子声便噍杀若长些子便慢荡
　　【叶贺孙録春官大师附】
　　乐声黄钟九寸最浊应钟最清清声则四寸半八十一五十四七十二六十四至六十四则不齐而不容分矣
　　【万人杰録春官大师】
　　音律如尖塔様濶者浊声尖者清声宫以下则太浊羽以上则太轻皆不可为乐惟五声者中声也
　　【万人杰録春官大师】
　　乐之六十声便如六十甲子以五声合十二律而成六十声以十干合十二支而成六十甲子若不相属而实相为用遗书云三命是律五星是歴即此説也只晓不得甲子乙丑皆属木而纳音却属金前辈多论此皆无定説
　　【沈僴録春官大师】
