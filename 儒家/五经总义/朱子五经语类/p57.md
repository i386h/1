<!-- { "loadSidebar": true } -->
　　【李方子录舜典】
　　在璿玑玉衡以齐七政注谓察天文审已当天心否未必然只是从新整理起此是最当先理防者故从此理防去
　　【辅广录舜典】
　　类只是祭天之名其义则不可晓与所谓旅上帝同皆不可晓然决非是常祭
　　【辅广录舜典】
　　问六宗曰古注説得自好郑氏宗读为禜即祭法中所谓祭时祭寒暑祭日祭月祭星祭水旱者如此説则先祭上帝次禋六宗次望山川然后徧及羣神次序皆顺问五峰取张髦昭穆之説如何曰非唯用改易经文兼之古者昭穆不尽称宗唯祖有功宗有德故云祖文王而宗武王且如西汉之庙唯文帝称太宗武帝称世宗至唐庙乃尽称宗此不可以为据【吴雉录舜典】
　　汪季良问望禋之説曰注以至于岱宗柴为句某谓当以柴望秩于山川为一句
　　【杨道夫录舜典】
　　问辑五瑞旣月乃日觐四岳羣牧班瑞于羣后恐只是王畿之诸侯辑敛瑞玉是命圭合信如点检牌印之属如何曰不当指杀王畿如顾命太保率东方诸侯毕公率西方诸侯不数日间诸侯皆至如此之速【万人杰录舜典】
　　协时月正日只是去合同其时日月尔非谓作歴也每遇廵狩凡事理防一遍如文字之类
　　【辅广录舜典】
　　同律度量衡修五礼五玉三帛二生一死贽如五器卒乃复旧説皆云如五器谓即是诸侯五玉之器初旣辑之至此礼旣毕乃复还之防来似不如此恐书之文颠倒了五器五礼之器也五礼者乃吉凶军賔嘉之五礼凶礼之器即是衰绖之类军礼之器即是兵戈之类吉礼之器即是簠簋之类如者亦同之义言有以同之使天下礼器皆归于一其文当作五玊三帛二生一死贽同律度量衡修五礼如五器卒乃复言诸侯旣朝之后方始同其律度量衡修其五礼如其五器其事旣卒而乃复还也
　　【林子防録未详所闻年岁饶后录十七卷中】
　　【洪范】
　　问修五礼吴才老以为只是五典之礼唐虞时未有吉凶军賔嘉之名至周时方有之然否曰不然五礼只是吉凶军賔嘉如何见得唐虞时无此因説舜典此叚疑有错简当云肆觐东后五玊三帛二生一死贽协时月正日同律度量衡修五礼如五器卒乃复如者齐一之义卒乃复者事毕复归也非谓复归京师只是事毕还归故亦曰复前説班瑞于羣后则是还之也此二句本横渠説
　　【董铢录舜典】
　　五玊三帛二生一死贽乃倒文当云肆觐东后五玊三帛二生一死贽协时月正日同律度量衡修五礼如五器卒乃复五器谓五礼之器也如周礼大行人十一年同数器之谓如即同也卒乃复言事毕则囘之南岳去也又曰旣见东后必先有贽见了然后与他整齐这许多事一遍
　　【辅广录舜典】
　　问贽用生物恐有飞走曰以物束缚之故不至飞走【黄义刚录舜典】
　　卒乃复是事毕而归非是以贽为复也
　　【黄义刚録舜典】
　　汪季良问五载一廵狩还是一年遍歴四方还是止于一方曰恐亦不能徧问卒乃复曰説者多以为如五器辑五瑞而卒复以还之某恐不然只是事卒则还复尔鲁可几问古之廵狩不至如后世之千骑万乗否曰今以左氏观之如所谓国君以乗卿以旅国君则以千五百人卫正卿则以五百人从则天子亦可见矣可几曰春秋之世与茆茨土堦之时莫不同否曰也不然如黄帝以师为卫则天子卫从亦不应大叚寡弱也
　　【杨道夫录舜典】
　　或问舜之廵狩是一年中遍四岳否曰观其末后载归格于艺祖用特一句则是一年遍廵四岳夫问四岳惟衡山最逺先儒以为非今之衡山别自有衡山不知在甚处曰恐在嵩山之南若如此则四岳相去甚近矣然古之天子一岁不能遍　四岳则到一方境上会诸侯亦可周礼有此礼
　　【辅广録舜典】
　　【董铢录云唐虞时以潜山为南岳五岳亦近非是一年只在一处】
　　五载一廵狩此是立法如此若一岁间行一遍则去一方近处会一方之诸侯如周礼所谓十有二岁廵狩殷国殷国即是会一方之诸侯使来朝也又云廵狩亦非是舜时创立此制盖亦循袭将来故黄帝纪亦云披山通道未尝宁居
　　【辅广录舜典】
　　舜廵狩恐不解一年周遍得四岳皆至逺也
　　【包扬录舜典】
　　廵狩只是去回礼一番
　　【黄义刚录舜典】
　　肇十有二州冀州尧所都北去地已狭若又分而为幽并二州则三州疆界极不多了青州分为营州亦然叶氏曰分冀州西为并州北为幽州青州又在帝都之东分其东北为营州
　　【辅广录舜典】
　　象以典刑流宥五刑鞭作官刑朴作教刑金作赎刑象者象其人所犯之罪而加之以所犯之刑典常也即墨劓剕宫大辟之常刑也象以典刑此一句乃五句之纲领诸刑之总括犹今之刑皆结于笞杖徒流绞斩也凡人所犯罪名不同而为刑固亦不一然皆不出此五者之刑但象其罪而以此刑加之所犯合墨则加以墨刑所犯合劓则加以劓刑剕宫大辟皆然犹金人之法伤人者偿创折人手者亦折其手伤人目者亦伤其目之类流宥五刑者其人所犯合此五刑而情轻可恕或因过误则全其肌体不如刀锯但流以宥之屏之逺方不与民齿如五流有宅五宅三居之类是也鞭作官刑者此官府之刑犹今之鞭挞吏人盖自有一项刑专以治官府之胥吏如周礼治胥吏鞭五百鞭三百之类朴作教刑此一项学官之刑犹今之学舍榎楚如习射习艺春秋教以礼乐冬夏教以诗书凡教人之事有不率者则用此刑朴之如侯明挞记之类是也金作赎刑谓鞭朴二刑之可恕者则许用金以赎其罪如此解释则五句之义岂不粲然明白象以典刑之轻者有流以宥之鞭朴之刑之轻者有金以赎之流宥所以寛五刑赎刑所以寛鞭朴圣人斟酌损益低昻轻重莫不合天理人心之自然而无毫厘杪忽之差所谓旣竭心思焉继之以不忍人之政者如何説圣人专意只在教化刑非所急圣人固以教化为急若有犯者须以此刑治之岂得置而不用问赎刑非古法曰然赎刑起周穆王古之所谓赎刑者赎鞭朴耳夫旣已杀人伤人矣又使之得以金赎则有财者皆可以杀人伤人而无辜被害者何其大不幸也且杀之者安然居乎乡里彼孝子顺孙之欲报其亲者岂肯安于此乎所以屏之四裔流之逺方彼此两全之也
　　【沈僴录舜典】
　　问象以典刑如何为象曰此言正法象如悬象魏之象或谓画为五刑之状亦可此叚舜典载得极好有条理又轻重平实象以典刑谓正法盖画象而示民以墨劓剕宫大辟五等肉刑之常法也流宥五刑为流法以宥犯此肉刑之正法者盖其为恶害及乎人故虽不用正法亦必须迁移于外鞭作官刑朴作教刑此二者若可悯则又为赎刑以赎之葢鞭朴是罪之小者故特为赎法俾听赎而不及于犯正法者葢流以宥五刑赎以宥鞭朴如此乃平正精详眞舜之法也至穆王一例令出金以赎便不是不成杀人者亦止令出金而免故萧望之赎刑议有云如此则富者得生贫者独死恐开利路以伤治化其説极当大率圣人作事一防义理当然不为苟且姑息也
　　【董铢录舜典】
　　问五刑吴才老亦説是五典之刑如所谓不孝之刑不悌之刑曰此是乱説凡人有罪合用五刑如何不用荀子有一篇专论此意説得甚好荀子固有不好处然此篇却説得尽好
　　【董铢录舜典】
　　五流所以寛五刑赎刑又所以寛鞭朴之刑石林説亦曾入思量郑氏説则据他意胡説将去尔
　　【辅广录舜典】
　　或问钦哉钦哉惟刑之恤哉曰多有人解书做寛恤之恤某之意不然若做寛恤如被杀者不令偿命死者何辜大率是説刑者民之司命不可不谨如断者不可复续乃矜恤之恤耳
　　【郭友仁录字德元山阳人戊午所闻先生六十九岁池录四十二卷中】
　　【舜典】
　　放驩兠于崇山或云在今澧州慈利县
　　【黄义刚录舜典】
　　殛鲧于羽山想是偶然在彼而殛之程子谓时适在彼是也若曰罪之彰著或害功败事于彼则未可知也大抵此等隔渉遥逺又无证据只説得个大纲如此便了不必説杀了才説杀便受折难
　　【辅广录舜典】
　　四凶只縁尧举舜而逊之位故不服而抵于罪在尧时则其罪未彰又他毕竟是个世家大族又未有过恶故动他未得
　　【辅广录舜典】
　　流放窜不是死刑殛伊川言亦不是死
　　【吴振录舜典】
　　尧崩百姓如丧考妣此是本分四海遏宻八音以礼论之则为过为天子服三年之丧只是畿内诸侯之国则不然为君为父皆服斩衰君谓天子诸侯及大夫之有地者大夫之邑以大夫为君大夫以诸侯为君诸侯以天子为君各为其君服斩衰诸侯之大夫却为天子服齐衰三月礼无二斩故也公之丧诸达官之长杖达官谓通于君得奏事者各有其长杖其下者不杖可知文蔚问后世不封建诸侯天下一统百姓当为天子何服曰三月天下服地虽有逺近闻丧虽有先后然亦不过三月
　　【陈文蔚录舜典】
　　问明四目达四聪是达天下之聪明否曰固是曰孔安国言广视听于四方如何曰亦是以天下之目为目以天下之耳为耳之意
　　【万人杰录舜典】
　　柔逺能迩柔逺却説得轻能迩是奈何得他使之帖服之意三就只当从古注五宅三居宅只训居
　　【万人杰录舜典】
　　惇德允元只是説自己德使之厚其德信其仁难字只作平声任如字难任人言不可轻易任用人也【辅广录舜典】
　　问亮采惠畴曰畴类也与俦同惠畴顺众也畴咨若予采举其类而咨询也
　　【万人杰录舜典】
　　禹以司空行宰相事汝平水土则是司空之职惟时懋哉则又勉以行百揆之事
　　【辅广录舜典】
　　禹以司空宅百揆犹周以六卿兼三公今以户部侍郎兼平章事模様
　　【黄义刚录舜典】
　　问尧德化如此久何故至舜犹曰百姓不亲五品不逊曰也只是怕恁地又问蛮夷猾夏是有苖否曰也不专指此但此官为此而设
　　【黄义刚录舜典】
　　敬敷五教在寛圣贤于事无不敬而此又其大者故特以敬言之在寛是欲其优游浸渍以渐而入也【林夔孙录舜典】
　　五服三就若大辟则就市宫刑则如汉时就蚕室其墨劓剕三刑度亦必有一所在刑之旣非死刑则伤人之肌体不可不择一深宻之所但不至如蚕室尔【辅广录舜典】
　　五刑三就用三刑就三处故大辟弃于市宫刑下蚕室其他底刑也是就个隐风处不然牵去当风处割了耳鼻岂不割杀了他
　　【林夔孙录舜典】
　　问五流有宅五宅三居曰五刑各有流法然亦分作三项如居四海之外九州之内或近甸皆以轻重为差五服三就是作三处就刑如斩人于市腐则下蚕室劓刖就僻处盖劓刖若当风处必致杀人圣人旣全其生不忍如此
　　【董铢录舜典】
　　孟子説益烈山泽而焚之是使之除去障翳驱逐禽兽耳未必使之为虞官也至舜命作虞然后使之养育其草木禽兽耳
　　【辅广录舜典】
　　问命伯夷典礼而曰夙夜惟寅直哉惟清何也曰礼是见成制度夙夜惟寅直哉惟清乃所以行其礼也今太常有直清堂
　　【万人杰録舜典】
　　问夙夜惟寅直哉惟清曰人能敬则内自直内直则防得那礼文分明不糊涂也
　　【辅广录舜典】
　　惟寅故直惟直故清
　　【黄义刚录舜典】
　　古者教人多以乐如舜命夔之类盖终日以声音养其情性亦须理防得乐方能听
