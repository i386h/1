<!-- { "loadSidebar": true } -->
　　安卿问何縁无宣王书曰是当时偶然不曾载得又问康王何縁无诗曰某切以昊天有成命之类便是康王诗而今人只是要解那成王做王业后便不可晓且如左传不明说作成王诗后韦昭又且费尽气力要解从那王业上去不知怎生地
　　【黄义刚録】
　　汉人亦不见今文尚书如以大尉司徒司空为三公当时只见牧誓有所谓司马司空司徒亚旅遂以为古之三公不知此乃为诸侯时制古者诸侯只建三卿如周官所谓三太三少六卿及周礼书乃天子之制汉皆不及见又如中庸一戎衣解作殪戎殷亦是不见今武成一戎衣之文
　　【黄义刚録】
　　国秀问穆王去文武成康时未逺风俗人心何縁如此不好曰天下只有一般不好底气象圣人有那礼乐刑政在此维持不好底也能革面至维持之具一有废弛处那不好气质便自露出来和那革面底都无了所以恁地不好人之学问逐日恁地恐惧修省得恰好才一日放倒便都壊了
　　【林恪録字叔恭天台人癸丑所闻先生六十四嵗池録二十二卷饶録四十六卷中】

　　朱子五经语类卷四十二
　　钦定四库全书
　　朱子五经语类卷四十三
　　钱塘程川撰
　　书三
　　虞书一
　　若稽古帝尧作书者叙起
　　【吴振録尧典】
　　林少頴解放勲之放作推而放之四海之放比之程氏説为优
　　【辅广录尧典】
　　显道问尧典自钦明文思以下皆説尧之德则所谓克明俊德者古注作能明俊德之人似有理曰且防文势不见有用人意又问纳于大麓烈风雷雨弗迷説者或谓大录万机之政或谓登封太山二説如何曰史记载使舜入山林烈风雷雨弗迷其道当从史记【万人杰录尧典】
　　安安只是个重叠字言尧之聪明文思皆本于自然不出于勉强也允则是信实克则是能
　　【辅广录尧典】
　　安安若云止其所当止上安字是用下安字是体成性存存亦然又恐只是重字若小心翼翼安安存存亦然皆得
　　【吴振录尧典】
　　允恭克让从张纲説谓信恭能让作书者赞咏尧德如此
　　【廖德明录字子晦南剑人癸巳以后所闻先生四十四岁池录一卷饶录四十六卷中】
　　【尧典】
　　允恭克让程先生説得义理亦好只恐书意不如此程先生説多如此诗尤甚然却得许多义理在其中【吴振录尧典】
　　格至也格于上下上至天下至地也
　　【辅广录尧典】
　　克明俊德只是説尧之德与文王克明德同
　　【辅广录尧典】
　　克明俊德是明明德之意
　　【廖德明录尧典】
　　克明后德只是明己之德词意不是明俊德之士【吴振录尧典】
　　任道问尧典以亲九族説者谓上至高祖下至元孙林少頴谓若如此只是一族所谓九族者父族四母族三妻族二是否曰父族谓本族姑之夫祖姑之夫女子之夫家母族谓母之本族母族与姨母之家妻族则妻之本族与其母族是也上杀下杀旁杀只防所尽宗族图可见
　　【万人杰录尧典】
　　九族且从古注克明德是再提起尧德来説百姓或以为民或以为百官族姓亦不可攷姑存二説可也厘则训治厘降只是他经理二女下降时事尔
　　【辅广录尧典】
　　九族以三族言者较大然亦不必如此泥但其所亲者皆是子朱做丹朱説甚好然古有国尧所举又不知是谁鲧殛而禹为之用圣人大公无毫髪之私禹亦自知父罪当然
　　【吴振录尧典】
　　平章百姓只是近处百姓黎民则合天下之民言之矣典谟中百姓只是説民如罔咈百姓之类若是国语中説百姓则多是指百官族姓
　　【辅广录尧典】
　　尧舜之道如平章百姓黎民于变时雍之类皆是几时只是安坐而无所作为
　　【潘履孙录字坦翁源人甲寅所闻先生六十五岁池录卅二卷中】
　　【尧典】
　　百姓畿内之民非百官族姓也此家齐而后国治之意百姓昭明乃三纲五常皆分晓不鹘突也
　　【万人杰录尧典】
　　百姓昭明百姓只是畿内之民昭明只是与它分别善恶辨是与非以上下文言之即齐家治国平天下之事
　　【黄防录尧典】
　　羲和即是那四子或云有羲伯和伯共六人未必是【黄义刚录尧典】
　　羲和主歴象授时而已非是各行其方之事
　　【廖德明录尧典】
　　歴是古时一件大事故炎帝以鸟名官首曰鳯鸟氏歴正也岁月日时旣定则百工之事可考其成程氏王氏两説相兼其义始备
　　【辅广录尧典】
　　歴是书象是器无歴则无以知三辰之所在无玑衡则无以见三辰之所在
　　【辅广录尧典】
　　古字宅度通用宅嵎夷之类恐只是四方度其日景以作歴耳如唐时尚使人去四方观望
　　【辅广录尧典】
　　问寅賔出日寅饯纳日如何曰恐当从林少頴解寅賔出日是推测日出时候寅饯纳日是推测日入时候如土圭之法是也旸谷南交昧谷幽都是测日景之处宅度也古书度字有作宅字者东作南讹西成朔易皆节候也东作如立春至雨水节之类寅賔则永之于日星鸟则永之于夜厥民析因夷隩非是使民如此民自是如此因者因其析后之事夷者万物收成民皆优逸之意孶尾至氄毛亦是鸟兽自然如此如今歴书记鸣鸠拂羽等事程防之解旸谷南交昧谷幽都以为筑一台而分为四处非也古注以为羲仲居治东方之官非也若如此只是东方之民得东作他处更不耕种矣西方之民享西成他方皆不敛获矣大抵羲和四子皆是掌歴之官观于咨汝羲曁和之辞可见敬致乃冬夏致日春秋致月是也春秋分无日景夏至景短冬至景长
　　【万人杰录尧典】
　　平秩东作之类只是如今糓雨芒种之节候尔林少頴作万物作之作説即是此意
　　【辅广录尧典】
　　东作只是言万物皆作当春之时万物皆有发动之意与南讹西成为一类非是令民耕作羲仲一人东方甚广如何管得许多
　　【廖德明录尧典】
　　敬致只是冬夏致日之致寅賔是賔其出寅饯是饯其入敬致是致其中北方不説者北方无日故也【辅广录尧典】
　　朔易亦是时候岁亦改易于此有终而复始之意在察也
　　【辅广录尧典】
　　尧典云期三百六旬有六日而今一岁三百五十四日者积朔空余分以为闰朔空者六小月也余分者五日四分度之一也
　　【余大雅录尧典】
　　读尚书只拣其中易晓底读如期三百有六旬有六日以闰月定四时成岁此様虽未晓亦不要
　　【甘节录字吉甫永嘉人癸丑以后所闻先生六十四岁池录二十五卷中】
　　【尧典】
　　自畴咨若时登庸到篇末只是一事皆是为禅位设也一举而放齐举子再举而驩兠举共工三举而四岳举鲧皆不得其人故卒以天下授舜
　　【辅广录尧典】
　　包显道问朱先称启明后又説他嚚讼恐不相协曰便是放齐以白为黑以非为是所以舜治他但那人也是﨑峣且説而今暗昧底人解与人徤讼不解惟其启明后方解嚚讼又问尧旣知鲧如何尚用之曰鲧也是有才智想见只是狠拗自是所以弄得恁地狼当所以楚辞説鲧婞直以亡身必是他去治水有不依道理处壊了人多弄八九年无收杀故舜殛之【黄义刚录尧典】
　　【林夔孙录云问启明与嚚讼相反静言庸违者不能成功却曰方鸠僝功曰便是驩兠以白为黑云云】
　　伯恭説子朱启明之事不是此乃为放齐翻欵尧问畴咨若时登庸放齐不应举一个明于为恶之人此只是放齐不知子朱之恶失于荐扬耳
　　【廖德明录尧典】
　　共工驩兠防得来其过恶甚于放齐子朱
　　【辅广录尧典】
　　象恭滔天滔天二字羡因下文而误
　　【辅广录尧典】
　　异哉是不用亦可试可乃已言试而可则用之亦可已而已之也
　　【辅广录尧典】
　　尧知鲧不可用而尚用此等事皆不可晓当时治水事甚不可晓且如滔天之水满天下如何用工如一处有一处无尚可旣洪水滔天不知如何掘地注海今水深三尺便不可下工如水甚大则流得几时便自然成道亦不用治不知禹当时治水之事如何【包扬录尧典】
　　庸命方命之命皆谓命令也庸命者言能用我之命以巽朕位也方命者言止其命令而不行也王氏曰圆则行方则止犹今言废阁诏令也葢鲧之为人悻戾自用不听人言语不受人教令也
　　【辅广录尧典】
　　先儒多疑舜乃前世帝王之后在尧时不应在侧陋此恐不然若汉光武只是景帝七世孙已在民间耕稼了况上古人寿长转数世后经歴之逺自然有微而在下者
　　【辅广录尧典】
　　烝烝东莱説亦好曾氏是曾彦和自有一本孙曽书解孙是孙惩
　　【辅广录尧典】
　　女于时观厥刑于二女皆尧之言厘降二女于沩汭嫔于虞乃史官之词言尧以女下降于舜尔帝曰钦哉是尧戒其二女之词如所谓徃之女家必敬必戒也若如此説不解亦自分明但今解者便添入许多字了説
　　【辅广录尧典】
　　嫔于虞帝曰钦哉尧戒女也
　　【吴振录尧典】

　　朱子五经语类卷四十三
　　钦定四库全书
　　朱子五经语类卷四十四
　　钱塘程川撰
　　书四
　　虞书二
　　舜典自虞舜侧微至乃命以位一本无之直自尧典帝曰钦哉而下接起愼徽五典所谓伏生以舜典合于尧典也德难晓书传中亦无言者今人避讳多以为元也其他如黄之本黑色若云元黄是子畏于康之类也旧来颁降避讳多以为眞字如防作眞防武作眞武伯丰问旣讳黄帝名又讳圣祖名如何曰旧以圣祖为人皇中之一黄帝自是天降而生非少典之子其説虚诞盖难凭信也【万人杰录舜典】
　　问舜不惟德盛又且才高嗣位未几如齐七政觐四岳协时月正日同律度量衡肇十二州封十二山及四罪而天下服一齐做了其功用神速如此曰圣人作处自别故书称三载底可绩
　　【廖德明录舜典】
　　濬哲文明温恭允塞细分是八字合而言之却只是四事濬是明之发处哲则见于事也文是文章明是明着易中多言文明允是就事上説塞是其中实处【辅广录舜典】
　　濬哲文明温恭允塞是八德慎徽五典是使之掌载纳于百揆是使之宅百揆賔于四门是使之为行人之官纳大麓恐是为山虞之官曰若为山虞则其职益卑且合从史记説使之入山虽遇风雨弗迷其道也【万人杰录舜典】
　　纳于大麓当以史记为据谓如治水之类弗迷谓舜不迷于风雨也若主祭之説某不敢信且雷雨在天如何解迷仍是舜在主祭而乃有风雷之变岂得为好【黄义刚录舜典】
　　烈风雷雨弗迷只当如太史公説若从主祭説则弗迷二字説不得弗迷乃指人而言也
　　【辅广录舜典】
　　尧命舜曰三载汝陟帝位舜让于德弗嗣则是不居其位也其曰受终于文祖则是摄行其事也故舜之摄不居其位不称其号只是摄行其职事尔到得后来舜逊于禹不复言位止曰总朕师尔其曰汝终陟元后则今不陟也率百官若帝之初者但率百官如舜之初尔
　　【辅广录舜典】
　　舜居摄时不知称号谓何观受终受命则是已将天下分付他了
　　【辅广录舜典】
　　尧舜之庙虽不可考然以义理推之尧之庙当立于丹朱之国所谓修其礼物作賔于王家盖神不歆非类民不祀非族故礼记有虞氏禘黄帝而郊喾祖颛顼而宗尧伊川以为可疑
