<!-- { "loadSidebar": true } -->
　　问坤为十月阳气剥于上必生于下则此十月阳气已生但微而未成体至十一月一阳之体方具否曰然凡物变之渐不惟月变日变而时亦有变但人不觉尔十一月不能顿成一阳之体须是十月生起云云【林学履録复彖辞本义】
　　问十月是坤卦阳已尽孚曰隂阳皆不尽至此则微微一线畧通因而复发耳
　　【余大雅録复彖辞本义】
　　味道举十月无阳曰十月坤卦皆纯隂自交过十月节气固是纯隂然潜阳在地下已旋生起来了且以一月分作三十分细以时分之是三百六十分阳生时逐旋生生到十一月冬至方生得就一画阳这一画是卦中六分之一在地下二画又较在上靣则个至三阳则全在地上矣四阳五阳六阳则又层层在上靣去不解到冬至时便顿然生得一画所以庄子之徒説道造化密移畴觉之哉又曰一气不顿进一形不顿亏葢见此理隂阳消长亦然如包胎时十月具方成个儿子
　　【潘植録复彖辞本义】
　　义刚曰十月为阳月不应一月无阳一阳是生于此月但未成体耳曰九月隂极则下已阳生谓如六阳成一叚而一叚又分为三十小叚从十月积起至冬至积成一爻不成一阳是陡顿生亦须以分毫积起且如天运流行本无一息间断岂解一月无阳且如木之黄落时萌芽已生了不特如此木之冬青者必先萌芽而后旧叶方落若论变时天地无时不变如楞严经第二卷首叚所载非惟一嵗有变月亦有之非惟月有变日亦有之非惟日有变时亦有之但人不知耳此説亦是
　　【黄义刚録复彖辞本义】
　　问十月何以为阳月先生因诘诸生令思之云程先生于易传虽发其端然终説得不透彻诸生答皆不合复请问先生曰剥尽为坤复则一阳生也复之一阳不是顿然便生乃是自坤卦中积来且一月三十日以复之一阳分作三十分从小雪后便一日生一分上靣防得一分下靣便生一分到十一月半一阳始成也以此便见得天地无休息处
　　【潘时举録复彖辞本义】
　　问复卦刚反当作一句曰然此二字是解复亨下云动而以顺行是解出入无疾以下大抵彖辞解得易极分明子细寻索尽有条理
　　【不知何氏録复彖传】
　　圣人説复其见天地之心到这里微茫发动了最可以见生气之不息也只如此看便见天只有个春夏秋冬人只有个仁义礼智此四者便是那四者所以孟子説四端犹四体阙一不可人若无此四者便不足为人矣心是一个运用底物只是有此四者之理更无别物只此体验可见
　　【不知何氏録复彖传】
　　问复见天地之心之义曰十月纯隂为坤卦而阳未尝无也以隂阳之气言之则有消有息以隂阳之理言之则无消息之间学者体认此理则识天地之心故在我之心不可有间断也
　　【王过録字防观鄱阳人甲寅以后所闻先生六十五嵗饶録卅卷中】
　　【复彖传】
　　居甫问复见天地之心曰复未见造化而造化之心于此可见某问静亦是心而心未见曰固是但又须静中含动意始得曰王弼説此似把静作无曰渠是添一重説话下自是一阳如何説无上五隂亦不可説无説无便死了无复生成之意如何见其心且在人身上一阳善也五隂恶也一阳君子也五隂小人也只是有一善未尝不知知之未尝复行且看一阳对五隂是恶五而善一才复则本性后明非天心而何【郑可学録复彖传】
　　问复其见天地之心生理初未尝息但到坤时藏伏在此至复乃见其动之端否曰不是如此这个只是就隂阳动静阖辟消长处而言如一堆火自其初发以至渐渐发过消尽为灰其消之未尽处固天地之心也然那消尽底亦天地之心也但那个不如那新生底鲜好故指那接头再生者言之则可以见天地之心亲切如云利贞者性情也一元之气亨通发散品物流形天地之心尽发见在品物上但丛杂难看及到利贞时万物悉已收敛那时只有个天地之心丹青着见故云利贞者性情也正与复其见天地之心相似康节云一阳初动处万物未生时葢万物生时此心非不见也但天地之心悉已布散丛杂无非此理呈露倒多了难见若防看者能于此观之则所见无非天地之心矣惟是复时万物皆未生只有一个天地之心昭然着见在这里所以易看也
　　【沈僴録复彖传】
　　问复见天地之心曰天地所以运行不息者做个甚事只是生物而已物生于春长于夏至秋万物咸遂如收敛结实是渐欲离其本之时也及其成则物之成实者各具生理所谓硕果不食是已各具生理者固各继其生而物之归根复命犹自若也如説天地以生物为心斯可见矣又问既言心性则天命之谓性命字有心底意思否曰然流行运用是心
　　【万人杰録复彖传】
　　复见天地心动之端静中动方见生物心寻常吐露见于万物者尽是天地心只是冬尽时物已成性又动而将发生此乃可见处
　　【杨方録复彖传】
　　天地生物之心未尝须臾停然当气侯肃杀草木摇落之时此心何以见曰天地此心常在只是人看不见故必到复而后始可见
　　【沈僴録复彖传】
　　问天地之心虽静未尝不流行何为必于复乃见曰三阳之时万物蕃新只见物之盛大天地之心却不可见惟是一阳初复万物未生冷冷静静而一阳既动生物之心闯然而见虽在积隂之中自藏掩不得此所以必于复见天地之心也铢曰邵子所谓酒味方淡太音声正希正谓此否曰正是此意不容别下注脚矣又问天心无改移谓何曰年年嵗嵗是如此月月日日是如此又问纯坤之月可谓至静然昨日之静所以养成今日之动故一阳之复乃是纯隂养得出来在人则主静而后善端始复在天地之化则是终则有始贞则有元也曰固有此意但不是此卦大义大象所谓至日闭闗者正是于已动之后要以安静养之葢一阳初复阳气甚微劳动他不得故当安静以养微阳如人善端初萌正欲静以养之方能盛大若如公説却是倒了
　　【董铢录复彖传】
　　天地之心未尝无但静则人不得而见尔
　　【杨道夫录复彖传】
　　天地之心动后方见圣人之心应事接物方见出入向来只做人説觉不劳攘
　　【防渊录复彖传】
　　问复以动见天地之心而主静亲复者又何谓曰复固是动主静是所以养其动动只是这静所养底一阳动便是纯坤月养来曰此是养之于未动之前否曰此不可分前后但今日所积底便为明日之动明日所积底便为后日之动只管恁地去观复是老氏语儒家不説老氏爱説动静万物并作吾以观其复谓万物有归根时吾只观他复处
　　【不知何氏録复彖传】
　　论复见天地之心程子曰圣人无复故未尝见其心且尧舜孔子之心千古常在圣人之心周流运行何徃而不可见若言天地之心如春生发育犹是显著此独曰圣人无复未尝见其心者只为是説复卦系辞曰复小而辨于物葢复卦是一阳方生于羣隂之下如幽暗中一防白便是小而辨也圣人賛易而曰复见天地之心今人多言惟是复卦可以见天地之心非也六十四卦无非天地之心但于复卦忽见一阳来复故即此而賛之尔论此者当知有动静之心有善恶之心各随事而看今人乍见孺子将入于井因发动而见其恻隠之心未有孺子将入井之时此心未动只静而已众人物欲昏蔽便是恶底心及其复也然后本然之善心可见圣人之心纯于善而已所以谓未尝见其心者只是言不见其有昏蔽忽明之心如所谓幽暗中一防白者而已但此等语话只可就此一路看去才转入别处便不分明也不可不知【周谟録复彖传程传】
　　举圣人无复故不见其心一节语学者曰圣人天地心无时不见此时圣人因賛易而言一阳来复于此见天地之心尤切正是大黒暗中有一防明
　　【郑可学録复彖传程传】
　　上云见天地之心以动静言也下云未尝见圣人之心以善恶言也
　　【杨道夫録复彖传程传】
　　问圣人无复未尝见其心天地之气有消长进退故有复圣人之心纯乎天理故无复曰固是又问鼔舞万物而不与圣人同忧天地则任其自然圣人賛化育则不能无忧曰圣人也安得无忧但圣人之忧忧得恰好不过忧耳
　　【林夔孙録复彖传程传】
　　伊川言一阳复于下乃天地生物之心一叚葢谓天地以生生为徳自元亨利贞乃生物之心也但其静而复乃未发之体动而通焉则已发之用一阳来复其始生甚微固若静矣然其实动之机其势日长而万物莫不资始焉此天地流行之初造化发育之始天地生生不已之心于是而可见也若其静而未发则此心之体虽无所不在然却有未发见处此程子所以以动之端为天地之心亦举用以该其体尔【程端防録复彖传程传】
　　问一阳复于下乃天地生物之心也先儒皆以静为见天地之心窃谓十月纯坤不为无阳天地生物之心未尝间息但未动耳因动而生物之心始可见曰十月阳气收敛一时闗闭得尽天地生物之心固未尝息但无端倪可见惟一阳动则生意始发露出乃始可见端绪也言动之头绪于此处起于此处方见得天地之心也因问在人则喜怒哀乐未发时而所谓中节之体已各完具但未发则寂然而已不可见也特因事感动而恻隠羞恶之端始觉因事发露出来非因动而渐有此也曰是
　　【董铢録复彖传程传】
　　问程子言先儒皆以静为见天地之心不知动之端乃天地之心动处如何见得曰这处便见得阳气发生其端已兆于此春了又冬冬了又春都从这里发去事物间亦可见只是这里见得较亲切郑兄举王辅嗣説寂然至无乃见天地心曰他説无是胡説若静处説无不知下靣一画作甚麽寓问动见天地之心固是不知在人可以主静言之否曰不必如此看这处在天地则为隂阳在人则为善恶有不善未尝不知知之未尝复行不善处便是隂善处便属阳上五隂下一阳是当沉迷蔽锢之时忽然一夕省觉便是阳动处齐宣王兴甲兵危士臣搆怨于诸侯可谓极矣及其不忍觳觫即见善端之萌肯从这里做去三王事业何患不到
　　【徐寓録复彖传程传】
　　问程子以动之端为天地之心动乃心之发处何故云天地之心曰此须就卦上看上坤下震坤是静震是动十月纯坤当贞之时万物收敛寂无踪迹到此一阳复生便是动然不直下动字却云动之端端又从此起虽动而物未生未到大叚动处凡发生万物都从这里起岂不是天地之心康节诗云冬至子之半大雪子之初气冬至子之中气天心无改移一阳初动处万物未生时酒味方淡太音声正希此言如不信更请问包羲可谓振古豪杰
　　【陈淳録复象传程传】
　　伊川与濓溪説复字亦差不同用之云濓溪説得复字就归处説伊川就动处説曰然濓溪就坤上説就囘来处説如云利贞者诚之复诚心复其不善之动而已矣皆是就归来处説伊川却正就动处説如元亨利贞濓溪就利贞上説复字伊川就元字头説复字以周易卦爻之义推之则伊川之説为正然濓溪伊川之説道理只一般非有所异只是所指地头不同以复卦言之下靣一画便是动处伊川云下靣一爻正是动如何説静得雷在地中复云云看来伊川説得较好王弼之説与濓溪同
　　【沈僴録复彖传程传】
　　国秀问旧见蔡元忠説先生説复卦处静极而动圣人之复恶极而善常人之复是否曰固是但常人也有静极而动底时节圣人则不复有恶极而善之复矣【沈僴録复彖传本义】
