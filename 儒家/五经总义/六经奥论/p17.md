<!-- { "loadSidebar": true } -->
　　言天文者以斗建以昏中皆定戌时如此则六经之书凡言见者见于辰也凡言正者正于午也凡言中者中于未也凡言流者流于申也凡言伏者伏于戌也中星之说虽经传无明文要之其说有二有正于午者谓之中【方位】有中于未者谓之中【星宿之伏见】尧典四仲迭建之星则以午为中月令昏旦之星则以未为中以午为中者谓人君南面而听天下考中星以正四时故以午为中若夫论星辰之出没则又不然天倾西北地不满东南天势东南髙而西北下凡星辰之运始则见于辰终则伏于戌自辰至戌正于午中于未焉故以未为中且以火星论之惟其以午为正故尧典言日永星火以正仲夏【五月】惟其以未为中故月令言季夏【六月】昏火中惟其至申为流故诗曰七月流火惟其以辰为见以戌为伏故传曰火见于辰火伏而后蛰者毕不特火星为然诸星亦然如诗曰定之方中亦以十月取中于未也大扺己午未皆南方则以午为中辰巳午未申酉戌为火见伏之始终则以未为中两言尽之矣尧典则举四时之正而言之月令则举十二时之中而言之此其所以不同也【尧典言分至之中　月令言昏旦之中
<经部,五经总义类,六经奥论,卷六>】
　　分野辨
　　案保章氏以星土辨九州之地所封所域皆有分星如此则分星之说其来尚矣然古之星经至汉散亡保章氏分星不可考今堪舆所载虽有郡国所入度非古数也郑氏所引十二次之分本汉地理志大略见于左氏国语然汉费直班固蔡邕魏陈卓唐李淳风僧一行诸家之说大同小异其为十二州之分星明矣然尝疑之青正东枵在正北雍正西鹑首在其南扬在东南而星纪在北冀在东北而大梁在正西徐在东而降娄在西豫与三河居天下之中而大火在正东鹑火在西南此其最差者也并在北而娵訾在北荆正南而鹑尾在南此其正得躔次者也益在西南而实沈在西幽在东北而析木在东兖在东而差北而寿星反在东此其得躔次之微差者也又何邪国语伶州鸠曰昔武王伐商嵗在鹑火周分又云嵗之所在即我分野贾公彦取为正义曰分星者以诸国始分封之年值嵗星所在之辰以为之分次此说非不知国有分星盖古人封国之初命以主祀之意昔尧舜封阏伯于商丘主辰则辰为商星商人是因封实沈于大夏主参则参为夏星唐人是因【今晋阳县是也】唐后为晋参为晋星如此则是古人始封国命以主祀之意无疑辰为商星参为晋星其来久矣非因封国始有分星使封国之时嵗星所在即为分星不应相土因阏伯晋人因实沈其为封国命祀之意可考矣汉魏诸儒言星土者或以州或以国辰次度数各因当时厯数与嵗星迁徙亦非天文之正不可为据又况魏徙大梁则西河合于东井秦拔宜阳则上党入于舆鬼【幷鬼皆秦分】方战国未灭时星象之言要有明騐今则同在甸畿之内或者又执汉书地理以求之则非也善乎唐一行之言十二次也惟以云汉始终言之云汉江河之气也认山河脉络于两戒识云汉升沈于四维下参以古汉郡国其于区处分野之所在如指诸掌
<经部,五经总义类,六经奥论,卷六>
<经部,五经总义类,六经奥论,卷六>

　　五服九服辨
　　周礼所以难通者有五一曰职方之说万里与禹贡五千里之制不同二曰封国公五百里与孟子王制公百里之制不同三曰载师田税用十二与三代什一之制不同四曰遂人沟洫之数与匠人多寡之制不同五曰比闾族党之读法无乃重扰吾民乎惟此五者之疑未释故后世疑周礼非圣人之书令皆案经文分析合而一之以释五者之

　　疑则知古者制度无不相合然后周礼得以为全书亦见先儒考古之未精耳
　　禹贡有五服各五百里是禹之时地方五千里职万有九服亦各五百里并王畿千里则周之时地方万里矣五服九服之制虽若不同详考制度无不相合禹之五服各五百里自其一面而数之职方九服各五百里自其两面而数之也周之王畿即禹之甸服各方千里禹贡之甸服五百里据一面而数之周畿千里不在九服之内王畿之外定制为九服各五百里以两面相方而数之大抵周之王畿即禹之甸服周之侯甸即禹之侯服周之男采即禹之绥服周之卫蛮即禹之要服周之镇夷即禹之荒服大率二畿当一服而周人鎭服之外又有五百里藩服去王城二千五百里乃九州之外地增于禹贡五百里而已故行人之职其言九州之外谓之藩服则九州之外又有五百里之藩服明矣且禹贡五服而止周人必加以五百里藩服何也求之禹贡亦莫不然禹贡旣叙五服又曰东渐于海西被于流沙朔南曁声敎讫于四海是九州之外地也又如益稷曰弼成五服至于五千州十有二师外薄四海咸建五长谓四海之外各建诸侯为之长岂非周之藩服乎详考制度无不相合求之里数未始不同先儒有禹加弼百里之说周斥大封疆之说后人又为图以实之皆考古未精耳然尚书之周官周礼之行人又有六服承辟六服一朝之文何也盖王巡守及于六服六服之外夷服鎭服即禹之荒服言六服则不及夷鎭言九州之内则不及藩服明矣如此不特见二畿当一服藩服当四海之外今制而为图则周之王畿有郷遂稍县都即禹之甸服纳总铚秸粟米之地也周之侯服即禹采男之地周之甸服即禹诸侯之地周之男服即禹揆文教之地周之采服即禹奋武卫之地周之卫服即禹三百里夷之地周之要服即禹二百里蔡之地周之夷服即禹三百里蛮之地周之鎭服即禹二百里流之地周之藩服即禹九州之外地【此系周礼第一疑难考之禹贡分毫皆合见图】
　　六服朝礼
　　元年【侯】　二年【侯甸】三年【侯男】四年【侯甸采】五年【侯卫】六年【侯甸男要】七年【侯】　八年【侯甸采】九年【侯男】十年【侯甸卫】十一年【侯】十二年【王巡守】
　　自甸服以下计之元年七年十一年惟侯服朝五典并无朝礼郑氏谓于此年诸侯各使其大夫来殷頫也案尚书王制云六年六服一朝乃朝于京师又六年王乃巡守诸侯各朝于方岳是朝于巡守之所然周礼有春朝夏宗秋觐冬遇之名何也盖来以春则曰朝来以夏则曰宗来以秋则曰觐冬亦然犹汉法春曰朝秋曰请呉王春不朝使人为秋请之礼是也

<经部,五经总义类,六经奥论,卷六>
<经部,五经总义类,六经奥论,卷六>
<经部,五经总义类,六经奥论,卷六>

　　诸侯之地当如孟子所言至开方之则如王制所记薛常州开方法百里之国开方得百里之国四是谓侯四百里七十里之国开方得七十里之国四是谓伯三百里四七二十八二百八十里举成数曰三百里五十里之国开方得五十里之国四是谓子二百里

<经部,五经总义类,六经奥论,卷六>
　　封国辨【附图　公五百里之制与百里之制不同】
　　王制与孟子皆言公侯方百里伯七十里子男五十里书曰列爵惟五分土惟三子产曰古者列国一同【百里】今大国数圻【千里】若无侵小何以至此孟子曰周公之封于鲁太公之封于齐地非不足也而俭于百里【如孟子曰海内之地方千里者九亦开方之法也】又曰今滕絶长补短将五十里孔子以大国为千乗之国又曰安见方六七十如五六十而非邦也者以开方之法计之千乗百里之国方百里者以为方十里者百古者十井出一乗千井出百乗孟子曰千乗百乗之家谓万取千千取百是也此古者封国之制也
　　案尚书王制孟子公孙侨皆谓诸侯爵分五等地分三等惟周礼大司徒则有公五百里侯四百里伯三百里子二百里男一百里之文先儒以为斥大封疆从而封建固不可后人又谓周礼所言五百里盖并兼一易再易与夫附庸山川而言之孟子所言百里者举民赋实数言之也【谓山川林麓不可以食】其说若善而未尽也五百里封公自有周礼以来说者纷纷不一到薛常州开方二百五十里之说无以易【今基田出于司马法乃文王治岐之制】孟子曰天子之地方千里公侯方百里王制曰方千里者为方百里者百方百里者为方十里者百此孟子所谓方者以纵横之数计之也周礼大司徒曰公侯五百里四百里职方曰凡千里之地以方五百里封公则四公以四百里封侯则六侯此薛常州所谓开方者以四面之数计之也诸侯之地当如孟子所言至开方之说则当如司徒所记王畿千里以五百里开方之得百里者百公五百里以二百五十里开方之得百里者二十五侯四百里以二百里开方之得百里者十六伯三百里以百五十里开方之得百里者九子二百里以百里开方之得百里者四男一百里以五十里开方之得百里者二如此则百里之国开方之得百里之国四是谓侯四百里七十里之国开方之得七十里之国四是谓伯三百里【四七二十八为二百八十里举成数曰三百】五十里之国开方之得五十里之国四是谓子二百里凡千里之地以五百里封公则四公以四百里封侯则六侯以三百里封伯则十一伯以二百里封子则二十五子以百里封男则百男周惟有一公余不曽封盖假设言之以是为建国之率耳非定数也苟如先儒之说尽九州之地以封五等诸侯则汉之七国唐之藩鎭之祸作于周久矣大扺周礼所言五等诸侯但言其班爵耳若夫分土实无过三等自夏殷以来未之有改何以知之如大司马之职曰大国三军次国二军小国一军则周亦三等矣以至司服之服掌客之礼行人之冕章司仪之賛见皆分公一等侯伯一等子男一等是周亦三等无疑矣司徒则举四封而言之故曰封疆方五百里四百里三百里二百里一百里况夫地虽五等食亦三等司徒云公之地五百里其食者半【半入天子】侯伯之地四百里三百里其食三之一【一入天子】子男之地二百里一百里其食四之一【一入天子】是周官之地有五等而食亦三等明矣如此则知周虽五等封爵其分土亦无过三等与孟子之言合也

　　贡助彻法【论制田取民之法　彻取透彻为义始于张横渠无公田之说始于李泰伯】
