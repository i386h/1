<!-- { "loadSidebar": true } -->
　　或问用田赋之説曰春秋书变古者三初税亩作丘甲用田赋是也先儒言初税亩谓公田十一之外履其余亩而税之也如是则是公田之助既十取一矣又于其余田而十取一也是为十取二愚谓初税亩乃是初变古法也恐未应遽至此所谓初税亩只是废助法而用税法耳宣公之三十六年书饥七年书大旱十年大水而复大饥十三年螽十五年复螽水旱凶荒相继不絶则公田之入薄矣于是废助法而田税法则嵗取十一以为常所谓凶年粪其田而不足必取盈者是也此讥变法之始也故书初作丘甲之説先儒或以为古者四丘为甸甸出甲士三人是一甸而出一乗车也今丘十六井也而同为甲是丘赋一乗也若然则顿增四倍之赋于理亦未宜然故夫丘甲只是每丘而出一甲士耳至于用田赋之説先儒或谓宣公税亩始什二而税今又什二而敛其财曰用田赋者言用田以为财赋之率也果如是则四倍于古矣亦恐非也或谓以丘赋一乗为未足故又以田赋之田赋之者家一人以为兵也然九夫为井四井为邑四邑为丘四丘为甸古者甸出革车一乗则是五百七十六夫而出七十五人也今又不足而以田赋则是凡受田者皆出一人以为兵比之于古则已七倍矣亦恐加兵不至如是之甚贾逵以为使一井之间出一丘之赋则是多于常赋十六倍于理亦不宜然案左氏季孙欲以田赋使冉有访诸仲尼仲尼曰君子之行也度于礼施取其厚事举其中敛从其薄如是则丘亦足矣若不度于礼贪冒无厌则以田赋又将不足愚谓丘赋者即丘十六井出戎马一匹牛三头是赋之常法也所谓以田赋者葢于丘赋之外又计田而出赋也田出税丘出赋初税亩则无寛弛之法税且重矣作丘甲则有益兵之扰赋又重矣今曰用田赋则是丘既出赋而田又出赋也田出税矣今又出赋所谓取二也然赋有二有军赋有财赋四丘为甸甸出革车一乗此军赋也周礼九赋之法此财赋也二者皆赋于民故均谓之赋所谓用田赋者恐是计田而出财赋耳孔子谓计丘而出军赋矣则又不应计田而出财赋也要之重赋尔
　　螽
　　或问冬十二月螽左氏失闰之説信乎曰案左氏载仲尼之言曰火伏而后蛰者毕今火犹西流司厯过也以是为失闰之故然观今年书十二月螽明年九月螽又十二月螽恐不専为失闰然则何以书纪灾也
　　公防晋侯及吴子于黄池
　　或问春秋书吴事但书曰吴而已而书吴子者三何也曰其来聘则以吴子使而书之也以其与我接也战于柏举则以蔡侯以吴子而书之也书吴子则吴楚敌也防于黄池则以晋侯防吴子而书之也书吴子则吴晋敌也凡皆着其强也或以为吴能辞尊称居卑称则误矣抑愚读公防晋侯及吴子之言而有感焉春秋之作托之鲁者以鲁有可以至道之资故也齐桓首倡伯业而鲁之君独迟迟而不防岂非其趋向之近正邪当时之善觇人国者不曰鲁秉周礼未可动也则曰周礼尽在鲁矣是鲁之君臣犹知有典礼也中国之有伯虽王道之不幸也而犹世道之一幸也不幸而有楚而犹幸而有晋又不幸而有吴焉楚蛮也吴亦蛮也愈降而愈为中国患此正中国之诸侯之所宜同心勠力以附伯主而庶几其足以息强暴之焰以为中国之防可也晋既不足以宗诸侯而开门延盗以来被发文身之吴于中国者乃在于周公之子孙礼义之望国防之伐齐而使之逞其志于中国者鲁也防于黄池而使之偃然与晋伯为敌者亦鲁也不惟依吴以为国而又导之至以陵中国之诸侯圣人望鲁之意至是絶矣是故春秋于是终焉斯义也先儒偶未之及故明之以俟知者









　　春秋或问卷二十
　　春秋或问跋
　　春秋者几百家其説大抵以褒贬赏罚为主葢三倡之而诸儒和之也惟朱文公以为不然今其载于门人之所纪录者略见一二独恨未及成书耳广文吕先生加惠潮士诸士有以春秋请问者先生出五论示之咸骇未闻因并求全藳先生又出集或问二书葢本文公之説而发明之有五论以开其端有集説以详其义又有或问以极其辨难之指归而春秋之防明白矣噫夫子之心至文公而明文公之论至先生而备先生亦有功于世教矣梦申预闻指教不敢私秘与朋友谋而锓诸梓庶几广其云时寳祐甲寅正阳之月门人元公书院堂长何梦申敬跋




　　钦定四库全书
　　春秋五论　　　　　　　宋　吕大圭　撰论一
　　春秋之作何为乎曰春秋者扶天理而遏人欲之书也春秋鲁史尔圣人从而修之则其所谓扶天理而遏人欲者何在曰惟皇上帝降衷于下民若有恒性而绥猷之责则后实任之尧舜禹汤文武达而在上所以植立人极维持世道使太极之体常运而不息天地生生之理常发达而不少壅者为其能明天理以正人心也周辙东王政息政教失风俗壊修道之教不立而天命之性率性之道几若与之俱泯泯昧昧而不存者君臣之道不明也上下之分不辨也夷夏之辨未明也长幼之序未正也义利之无别也真伪之溷淆也诸侯僣天子大夫僣诸侯而世莫知其非也臣弑君子弑父强并弱下篡上而世莫知其乱也其所施为尽反王制而失人道之正而世莫知其不然也孔子虽圣不得位则绥猷修道之责谁实尸之然而不忍絶也于是以其明天理正人心之责而自任焉六经之书皆所以垂世教也而春秋一书尤为深切故曰我欲托之空言不如载之行事之深切着明也鲁史之所书圣人亦书之其事未尝与鲁史异也而其义则异矣鲁史所书其于君臣之义上下之分或未辨也而吾圣人则一正之以君臣之义上下之分内外之辨有未明者吾明之长幼之序有未正者吾正之义利之无别也吾别之真伪之溷淆也吾明之其大要则主于扶天理于将萌遏人欲于方炽而已此正人心之道也故曰禹抑洪水而天下平周公惩荆舒驱猛兽而百姓宁孔子成春秋而乱臣贼子惧孔子成春秋不过空言尔而其功配于大禹及周公则岂非以其正人心之功尤大于放龙蛇驱虎豹之功乎故曰春秋天子之事也何者人性之动始于恻隠而终于是非恻隠发于吾心而是非公乎天下世之盛也天理素明人心素正则天下之人以是非为荣辱世之衰也天理不明人心不正则天下之人以荣辱为是非世之所谓乱臣贼子恣睢跌荡纵人欲以灭天理者岂其悉无是非之心哉故虽肆意所为莫之或制而其心实未尝不知其非而恶夫人之议已此其一髪未亡之天理不足以胜其浸淫日滋之人欲是以迷而不复为而不厌而其所谓自知其非者终自若也则其心未尝不欲紊乱天下之是非以托己于莫我议之地既上幸无明君为之正王法以定其罪而又幸世教不明人心不正习熟见闻以为当然曽莫有议其非者则为乱臣贼子者又何其幸之又幸邪是故唐虞三代之上天理素明人心素正是非善恶之论素定则人之为不善者有不待刑罚加之刀锯临之而自然若无所托足于天地间者世衰道防天理不明人心不正是非善恶之论几于倒置然后乱臣贼子始得以自容于天地之间而不特在于礼乐征伐之无所出而已也孔子之作春秋也要亦明是非之理以诏天下与来世而已是非者人心之公理而圣人因而明之则固自有犁然当乎人心者彼乱臣贼子闻之固将不惧于身而惧于心不惧于明而惧于暗不惧于刀锯斧钺之临而惧于倐然自省之顷不惧于人欲浸淫日滋之际而惧于天理一发未亡之时此其扶天理遏人欲之功顾不大矣乎孟子断然以为有一治之効盖具有见乎此矣使先王之纪纲法度既已荡然不存天子之礼乐征伐既已不能自制其所恃以仅不泯者独有人心是非之公理耳而又颠倒错乱贸贸不明则三极果何恃以立人道果何恃而存乎此固春秋一书所以有功于万世也自世儒不明乎孟子之说遂以春秋之作乃圣人赏善罚恶之书而所谓天子之事者谓其能制赏罚之权而已夫谓天子之事止于制赏罚之权而绥猷修道之责乃不暇问则是刘汉以后之天子而非唐虞三代之天子矣为是说者不惟不知春秋抑亦不知所谓天子之事也彼徒见夫春秋一书或书名或书字或书人或书爵或不书氏或书氏于是为之说曰其书字书爵书氏者襃之也其书名书人不书氏者贬之也襃之故予之贬之故夺之予之所以代天子之赏夺之所以代天子之罚赏罚之权天王不能自执而圣人执之所谓章有徳讨有罪者圣人固以自任也春秋鲁史也夫子匹夫以鲁国而欲以僣天王之权以匹夫而欲以操天王之柄借曰道之所在独不曰位之所不可得乎夫子本恶天下诸侯之僣天子大夫之僣诸侯下之僣上卑之僣尊为是作春秋以正名分而己自蹈之将何以律天下圣人宜不如是也盖是非者人心之公不以有位无位而皆得以言故夫子得以因鲁史以明是非赏罚者天王之柄非得其位则不敢专也故夫子不得不假鲁史以寓赏罚是非道也赏罚位也夫子者道之所在而岂位之所在乎或曰夫子之为是也非以私诸己也夫子以鲁有可以变而至道之质是以托诸鲁以律天下之君大夫其赏之也非曰吾赏之也鲁赏之也其罚之也非曰吾罚之也鲁罚之也鲁周公之后而圣人之祚嗣也赏罚之权天子不能以自执推而予之于鲁鲁亦不能以自有推而本之于周周之典礼周公之为也以周公之后而行周公之典礼而律天下之君大夫或者其庶几乎此圣人之意也且夫夫子匹夫也固不得以擅天王之赏罚鲁诸侯之国也独可以擅天王之赏罚乎鲁不可以擅天王赏罚之权而夫子乃因推而予之则是夫子为其实而鲁独受其名夫子不敢以自僭而乃使鲁僣之圣人尤不如是也大抵学者之失往往在于尊圣人太过而不明乎义理之当然于是过为之论意欲尊夫子而实背之或谓兼三代之制其意以为夏时商辂周冕韶乐圣人之所以告顔渊者不见诸用而寓其说于春秋此皆一切缪妄之论其大要皆主于以礼乐赏罚之权为圣人自私之具尔夫四代礼乐孔子之所以告顔渊者亦谓其得志行道则当如是尔岂有无其位而修当时之史乃遽正之以四代礼乐之制乎夫子鲁人也故所脩者鲁史其时周也故所用者时王之制此则圣人之大法也谓其于修春秋之时而窃礼乐赏罚之权以自任变时王之法兼三代之制不几于诬圣人乎学者学不知道妄相袭其为伤教害义于是为甚后之观春秋者必知夫子未尝以礼乐赏罚之权自任而后可以破诸儒之说诸儒之说既破而后吾夫子所以修春秋之防与夫孟子所谓天子之事者皆可以得而知之矣
　　论二
