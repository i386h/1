<!-- { "loadSidebar": true } -->
　　或问春秋书齐桓之事北杏之防首出齐爵固予齐以伯矣然自北杏之后凡有征伐皆书曰人未甞书其爵至召陵之役然后书爵晋文始见于经一有征伐则书其爵何也曰齐桓之功着于三十余年之后晋文之功着于一旦之间齐桓之楚虽曰猾夏败蔡师执蔡侯又一伐蔡三伐郑然蔡郑特近楚之国未至偃然与中国并驱争先故齐桓犹可以徐为之谋晋文之楚则执中国盟主而在防者不敢与争战于而宋以先代之后不能与之敌鲁至于如楚乞师而戍谷逼齐四国合兵以围宋而曹卫亦受其节制此荆楚之极盛也故晋文不得不速与之战召陵之盟一得其屈完之盟而退师城濮之役不至于楚师败绩不已也盖桓公之所为将以服强楚之心而晋文之举事所以挫强楚之气也二公所过之敌不同故其用计亦异而立功之缓急亦如之其为有功于中国则一也然甞思之则有以见齐桓之正而晋文之谲也何也召陵之师规模既定区处既当则堂堂之陈正正之旗声其罪而伐之楚亦屈服而不敢校此正也晋文欲救宋而侵曹伐卫此固兵计之所当然及宋围既解而又惧楚之遽退师于是为之执曹伯以畀宋人楚方爱曹而怒宋也其肯遽退师乎迨子玉使宛春告晋以释曹卫则又私许复曹卫而执其使者楚怒于使者之见执也能不请战乎及其将战则又辟楚三舍名曰报施而实则示怯以诱子玉也子玉刚而无礼怒晋之顽喜晋之怯能不进战乎一致师之间而其诡计如此孔子断以一言而谓之谲岂不信哉然则城濮之战春秋固予其功而无取其道矣齐桓晋文均伯之盛也然齐桓图楚之功三十年而后有召陵之师防诸侯之事亦三十余年屡防屡盟而后有葵丘之盛若文公则侵曹伐卫胜楚围许盟践土防于温两致天王执曹伯复曹伯执卫侯复卫侯凡伯者之事为之略尽而皆在于一年之内故齐桓犹有近正之意若晋文则太谲矣齐桓犹有近厚之心若晋文则太廹矣
　　卫侯郑自楚复归于卫
　　或问谷梁曰自楚楚有奉也信乎曰案是时楚经城濮之战胆丧气沮又杀其大夫得臣是晋再胜而楚再败也又安能奉卫侯而使之反国乎盖为叔武受盟而请于晋以复卫侯无可疑矣案春秋书自之例如季孙意如至自晋与蔡季自陈归于蔡卫侯郑自楚归于卫曹伯归自京师盖一例耳盖季孙意如昔在晋而今归鲁蔡季昔在陈而今归蔡卫侯郑昔在楚而今归卫曹伯昔在京师而今归曹其义甚明何必费辞哉然书归之义有书其所自者有不书其所自者书其所自者着之也不书其所自者略之也卫侯自楚归于卫着其自楚也言归自楚则背华即楚之罪可见矣曹伯归自京师着其自京师也言自京师则晋侯执曹伯归于京师之义得矣卫侯郑之再执也亦归自京师而不言归自京师者晋文之执卫侯与晋厉之执有间矣
　　卫杀其大夫元咺及公子瑕
　　或问左氏元咺归于卫立公子瑕则公子瑕甞为君矣何以不书曰春秋书公子瑕不以成君之例书之亦不以未成君之例书之则非君也假使元咺立瑕为君则当书云卫杀其公子瑕及其大夫元咺可也今此先咺而后瑕则是重在杀咺而轻在杀瑕也卫侯之出奔楚也其防盟书卫子则是武叔甞在位也故其归也书曰卫侯郑复归于卫卫侯之被执也书公子瑕无异辞则是公子瑕未甞在位也故其归也但书曰卫侯郑归于卫书复则是失位也书归则是未甞失位也由是观之则公子瑕未甞立也其杀而书及则以咺之故而延及于瑕尔
　　天王使宰周公来聘
　　或问王臣来聘之文僖文之前屡见僖文以下则间见焉何也曰王臣来聘者八隠七年凡伯九年南季桓四年宰渠伯纠五年仍叔之子八年家父荘二十三年祭叔僖三十年宰周公宣十年王季子来聘凡八桓王之聘于鲁者五自隠七年至桓八年家父之聘是也在恵襄定之世各一自定以下则王臣无下聘者矣盖桓王在位不能自强屡遣王臣下聘列国此周室之所以衰也定王而下则周室浸微王臣之聘不足以为列国之轻重而王臣下聘之文亦不复见于经此周室之极衰也始也使凡伯宰渠伯纠之属皆以畿内诸侯或大夫来至于僖三十年之聘书宰周公则已尊矣至于宣十年之聘书王季子则益尊矣王室日衰诸侯日横顾如此哉然自荘二十三年祭叔来聘之后不书王臣下聘者四十余年盖齐桓之伯尊王人殊世子不盟宰周公其尊周之意明矣故王臣无下聘之文至僖三十年而使宰周公来聘者盖晋文之伯两致天王盟王子其抗周之迹着故王臣行下聘之事于鲁如此则于齐晋也可知矣又至宣十年而后书王季子之聘者岂其间悉无王臣下聘之事哉或恐如南季家父之类皆不见于经耳必如王季子而后见于经也观此则桓文之优劣可见矣
　　公子遂如京师遂如晋
　　或问大夫出竟有可以安社稷利国家者専之可也公子结媵妇遂及齐侯宋公盟与其与齐宋盟也公子遂遂如晋与其如晋也或谓书遂皆讥其専也二説当孰从曰不然盖春秋书遂皆继事之辞耳若其事之得失则存乎其事如祭公来遂逆王后于纪书曰来则非受命而来也其遂逆王后于纪则始以私礼来而终逆王后以归也如公子结媵陈人之妇则始受命以媵妇而终以己意及齐宋盟也公子遂如京师遂如晋皆书曰如则以二事出也不可例以为専也
　　取济西田
　　或问案左氏公羊皆以为曹田而经不系之曹何也曰先儒以为鲁故田是也或谓此曹田也而得之于晋故不可系之晋亦不可系之曹故但曰济西田耳此説非也郜大鼎微物也圣人必书其所自曰取郜大鼎于宋曷不可言取曹济西田于晋乎故僖三十一年取济西田不系之曹则济西田鲁故田也成二年取汶阳田不系之齐则汶阳田亦吾故田也汶济皆近鲁之地也然汶阳济西之田则言取郓讙隂田则言归言取非其所欲也非彼所欲而我取之曰取言归其所欲也非我强之而彼自归曰归
　　夏四月四卜郊不从乃免牲犹三望
　　或问书郊之义曰案春秋书郊凡九僖三十一年【云云】宣三年春正月郊牛之口伤改卜牛牛死乃不郊犹三望成七年正月鼷鼠食郊牛角改卜牛鼷鼠又食其角乃免牛夏五月不郊犹三望十年夏四月五卜郊不从乃不郊十七年九月辛丑用郊襄七年夏四月三卜郊不从乃免牲十一年夏四月四卜郊不从乃不郊定十五年春鼷鼠食郊牛角牛死改卜牛夏五月辛亥郊哀元年春鼷鼠食郊牛角改卜牛夏四月辛巳郊郊者三不郊者六盖郊天子之祭也非鲁之所当用也鲁自恵公请郊祭之礼于平王鲁之子孙縁是僭礼非一世矣孔子谓言偃曰鲁之郊禘非礼也周公其衰矣盖讥其僭也然自僖公以前不书郊至僖公而始书郊用见恵公虽请郊祭之礼而鲁犹未以为常也至僖公而后欲用之书郊者九惟成十七年直书曰用郊用见僖公虽欲用之而不果至成公之十七年则直用之而已恵公虽请之而鲁犹未以为常者是人心犹有疑也卜而不从则僖公亦可以己矣然而犹三望焉是意在于用恵公之请而不顾其非礼也僖公欲用之而不果宣公欲用之而不果成公始欲用之而不果者三是鲁礼犹未大失也至于直曰用郊则不复言卜矣是意在于用僭郊之礼而不复审其可否也自是而后襄公虽不用之而定哀则皆用之矣始而有疑焉中而不果焉终而皆用焉圣人备书其事以见失礼之僭其由来者渐矣或曰史克之颂曰皇皇后帝皇祖后稷是僖公甞用郊矣而子以为僖公不用郊何也曰吾以春秋攷之而知其然诗人之言不过侈颂其后帝后稷之歆享尔非必实有是事也况自恵公以来已有请郊之説则诗人因是而侈言之固无足怪春秋固实録诗人多侈谈岂相妨哉郊禘皆鲁之失礼也然禘礼常用而郊礼罕用盖禘礼主于文王而郊礼则主于后稷以诸侯而祀天子盖东周以来之失礼也宋祖帝乙郑祖厉王不特鲁为然当时固不以此为异事也若郊天之事则鲁犹秉礼之国故常迟疑而未敢遽用由此观之则禘礼常用而郊礼罕用亦可知矣然则所谓卜郊何也王者以冬至祭天于圆丘盖有常时矣鲁不敢尽同王者故卜谓卜郊者卜其日也所谓卜牛者卜其牲也牲亦牛也或谓之免牲或谓之免牛卜而养之曰牛养成而将用曰牲曰免牲则是不郊也牲已可用而免之也故不曰不郊而但曰免牲曰免牛而又曰不郊者牛未可用而免之也故既曰免牛而又曰不郊左氏曰啓蛰而郊谓建寅之月也然案经宣三年正月郊牛之口伤成七年正月鼷鼠食郊牛角乃免牛则是鲁亦用建子月矣僖三十一年成十年襄七年哀元年皆书四月则建卯之月也成七年定十五年皆书五月则建辰之月也此先儒所以有歴卜三正而后用之説赵子曰鲁郊不以至之日避王室也卜用夏正于耕之始也或恐鲁之常郊皆用夏正之孟春盖合于啓蛰而郊之説而用于建子建卯建辰之月则皆非时矣若成十七年九月用郊则又其非时之甚者然圣人所书非特以其非时书之以事之变而书之也非以其卜郊不从而书之则以其郊牛伤食而书之惟成十七年直书曰用郊则犹前此之所未见也用者不宜用也于郊则曰用郊不宜郊而郊也于禘则曰禘于太庙用致夫人不宜致而致也至于卜郊不从而书郊牛伤食而书此则圣人着鲁郊之非礼而天道之果不僭也夫一卜再卜而不从犹可曰时日之未协也至于三卜四卜五卜而不从则非时日之未协也鼷鼠一食其角犹可曰有司之不谨也至于改卜牛而鼠又食其角则非有司之不谨也书免牲书不郊矣而曰犹三望者圣人之意若曰不郊可也免牲可也而犹三望何哉春秋书犹之义有二犹朝于庙幸其犹朝于庙也犹三望谓其可已而不已也然则圣人所书之防亦可见矣刘氏曰吾以谓使鲁郊者必非成王也其殆平王以下乎陈君举曰诸侯之有郊禘东迁之僭礼也故曰秦襄公始列于诸侯作西畤祠白帝僭端见矣位在藩臣而胪于郊祀君子惧焉则平王以前未有也鲁之郊禘恵公请之也齐桓欲封禅而晋欲郊鲧皆僭礼也然则春秋何以始见于僖公向者荘公之观齐社也曹刿谏曰天子祀上帝诸侯防之受命焉诸侯祀先公卿大夫佐之受命焉用见恵公虽请之而鲁郊犹未率以为常也僖公始作颂以郊为夸焉于是四卜不从犹三望故特书之以其不胜讥讥其甚焉者耳又曰记礼者以为鲁礼皆成王赐之以康周公案卫祝鮀之言曰周公相成王以尹天下于周为睦分鲁以大路大旂夏后氏之璜封父之繁弱殷民六族以昭周公之徳予之土田陪敦祝宗卜史备物典册官司彛器则成王命鲁不过如此隠公考仲子之宫问羽数于众仲周公阅来聘享有昌歜白黒形盐周公以为备物辞不敢受卫甯武子来聘宴之赋湛露及彤弓武子不答赋曰诸侯朝正于王于是赋湛露诸侯敌王所忾而献其功于是乎赐之彤弓陪臣其敢干大礼以自取戾假如明堂位之言得用郊禘兼四代服器官祝鮀不应不及况鲁僭天子之礼乆矣则羽数何以始问于隠公昌歜形盐以之享天子之上公安用固辞湛露彤弓甯武子何以不答且致讥焉于以见鲁僭未乆上自天子之宰至于兄弟之国之卿茍有识者皆疑怪逊谢而鲁人并无一语及于成王之赐以自解故郊禘之礼当从刘恕太史公博极羣书定以为僭郊礼始于秦襄而恕亦该洽倘自史角之事之外有记与明堂位合则外纪岂独遗佚乎












　　春秋或问卷十二
　　钦定四库全书
　　春秋或问卷十三　　　　宋　吕大圭　撰
　　文公　　春王正月公即位【元年】
