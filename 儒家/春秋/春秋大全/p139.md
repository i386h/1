<!-- { "loadSidebar": true } -->
　　三望者公羊曰祭泰山河海夫天子有天下凡宇宙之内名山大川皆其所主也故得祭天而有方望无所不通诸侯有一国则境外之山川他人所主者而可以望乎季氏旅于泰山冉求不能救而夫子责之者为【去声】泰山鲁侯所主也大夫何与【音预】焉季氏不得旅泰山则河海非鲁之封内其不得祭亦明矣【朱子曰天子祭天地诸侯祭其国之山川只縁是他属我故我祭得他若不属我则气便不与之相感如何祭得他】犹者可已不当为之词【临川吴氏曰天子郊祀上帝必望祭山川望祭在郊祀之后因郊而望也鲁诸侯也以成王之赐许用王礼四望阙其一杀于天子然郊礼既废则望礼可以不举鲁既不郊而犹三望故书以讥其非礼汪氏曰襄七年三卜不吉而免牲十一年成十年四卜五卜不吉而不郊虽曰不郊非其本意然因是而止犹庶几焉僖公末三免牲犹三望此年成七年不郊犹三望可已不已不当为而为其过益甚矣】
　　葬匡王
　　四月而葬王室不君其礼畧也【髙氏曰前期而葬者简也且着王室之微罪诸侯之不正也家氏曰桓王七年而后葬讥缓也匡王四月而亟葬讥速也】微者往防鲁侯不臣其情慢也或曰宣王亲之者也而常事不书非矣崩葬始终之大变岂以是为常事而不书也【永嘉吕氏曰经书王崩而葬者四葬桓王葬匡王则不书其人葬襄王则叔孙得臣也葬景王则叔鞅也或谓桓王匡王之葬皆公亲往然以他文考之葬诸侯而使卿者则备而书之其他不书其人者皆为公亲往可乎】
　　附録【左传晋侯伐郑及郔郑及晋平士防入盟】
　　楚子伐陆浑之戎
　　【左传楚子伐陆浑之戎遂至于雒观兵于周疆定王使王孙满劳楚子楚子问鼎之大小轻重焉对曰在德不在鼎昔夏之方有德也逺方图物贡金九牧铸鼎象物百物而为之备使民知神奸故民入川泽山林不逢不若魑魅魍魉莫能逢之用能协于上下以承天休桀有昏德鼎迁于商载祀六百商纣暴虐鼎迁于周德之休明虽小重也其奸回昏乱虽大轻也天祚明德有所底止成王定鼎于郏鄏卜世三十卜年七百天所命也周德虽衰天命未改鼎之轻重未可问也杜氏曰允姓之戎居陆浑在秦晋西北僖二十二年秦晋迁之于伊川遂从戎号】
　　洛邑天地之中为畿辅之重地而陆浑在王都之侧实逼处此亦京师之忧也楚又至洛观兵于周疆问鼎之大小轻重焉故特书于策以谨内外之辨禁肆逆之阶【陈氏曰楚伐陆浑窥周室也】
　　夏楚人侵郑
　　【左传郑即晋故也】
　　按左氏晋侯伐郑郑及晋平而经不书者仲尼削之也【汪氏曰后此七年郑及晋平八年陈及晋平经皆不书惟十五年宋及楚平则书之不与中国之服于夷狄也】郑本以晋灵不君取赂释贼为不足与似也而往从楚非矣今晋成公初立背僭窃伪邦而归诸夏则是反之正也春秋大改过许迁善书楚人侵郑者与郑伯之能反正也故独着楚人侵掠诸夏之罪尔郑既见侵于楚则及晋平可知矣【家氏曰晋灵惟货是徇是以失郑成公继世虽未有大过人而郑遽弃异即同葢贵华贱夷人心义理之同然非威驱势迫所能得也不然赵盾合诸侯之师以伐郑畧无成功今息兵逾年郑何为而自至乎春秋继伐陆浑而书楚人侵郑恶楚庄图伯之急也】
　　秋赤狄侵齐
　　【赤狄始见经张氏曰赤狄狄之一族谓之赤狄白狄俗尚赤衣白衣也地谱洛州春秋赤狄之地襄陵许氏曰楚侵其南狄侵其北此中国栋挠之时也】
　　宋师围曹
　　【左传宋文公即位三年杀母弟须及昭公子武氏之谋也使戴桓之族攻武氏于司马子伯之馆尽逐武穆之族以曹师伐宋秋宋师围曹报武氏之乱也】
　　按左氏宋文公即位尽逐武穆之族二族以曹师伐宋然不书于经者二族以见逐而举兵非讨罪也及宋师围曹报武氏之乱而经书之者端本清源之意也武穆二族与曹之师奚为至于宋哉不能反躬自治恃众强以报之兵革何时而息也宋虽有不赦之罪莫之治也故书法如此【髙氏曰武氏之乱非曹人所致也宋不能安睦九族而兴兵以围人之国不亦左乎】
　　冬十月丙戌郑伯兰卒
　　【左传冬郑穆公卒初郑文公有贱妾曰燕姞梦天使与已兰曰余为伯儵余而祖也以是为而子以兰有国香人服媚之如是既而文公见之与之兰而御之辞曰妾不才幸而有子将不信敢徴兰乎公曰诺生穆公名之曰兰文公报郑子之妃曰陈妫生子华子臧子臧得罪而出诱子华而杀之南里使盗杀子臧于陈宋之间又娶于江生公子士朝于楚楚人酖之及叶而死文娶于苏生子瑕子俞弥俞弥早卒泄驾恶瑕文公亦恶之故不立也公逐羣公子公子兰奔晋从晋文公伐郑石癸曰吾闻姬姞耦其子孙必蕃姞吉人也后稷之元妃也今公子兰姞甥也天或启之必将为君其后必蕃先纳之可以亢宠与孔将鉏侯宣多纳之盟于大宫而立之以与晋平穆公有疾曰兰死吾其死乎吾所以生也刈兰而卒】
　　葬郑穆公【穆公作缪】
　　【临川吴氏曰葬速礼不备也】
　　【丙定王辰二年】四年【晋成二齐惠四衞成三十祭文七郑灵公夷元年弑曹文十三陈灵四杞桓三十二宋文六秦共四卒楚庄九】
　　春王正月公及齐侯平莒及郯莒人不肯公伐莒取向【左传非礼也平国以礼不以乱伐而不治乱也以乱平乱何治之有无治何以行礼公羊传此平莒也其言不肯何辞取向也谷梁传及者内为志焉尔平者成也不肯者可以肯也伐犹可取向甚矣莒人辞不受治也伐莒义兵也取向非也乗义而为利也杜氏曰向莒邑张氏曰郯已姓国秦有郯郡汉属东海郡故城】心不偏党之谓平【汪氏曰偏则不中党则不公无一毫私欲而后可以称物平施也】以此心平物者物必顺以此心平怨者怨必释惟小人不能宅心之若是也虽以势力强之而有不获成者矣夫以齐鲁大国平郯莒小邦宜其降心听命不待文告之及也然而莒人不肯则以宣公心有所私系失平怨之本耳故书取以着其罪【髙氏曰莒郯相怨而郯乃鲁婚姻之国公欲为郯平莒而挟齐以为重公之义不足以服莒之心莒所以不肯也肯者心以为然而从之也曰莒人见其不肯者非特其君也不知自反而取邑于人亦已甚矣公既无以得莒后书郯伯姬来归则郯亦不能固其好也张氏曰易曰贞吉悔亡憧憧往来朋从尔思圣人所以感人心而天下和平者此心之公正自足以感之也以宣公而平二小国若出于公不必假齐一言而彼已服今挟齐为重而莒尚不肯伐莒而齐不复与取向以自益春秋深以着此心之不公而终之以为利也庐陵李氏曰宣公平莒郯而伐莒取向正与桓公平宋郑而伐宋战宋相类葢二公皆不义失平怨之本也】及所欲也【汪氏曰及有二义及齐公之志也及郯以大及小也】平者成也取者盗也不肯者心弗允从莫能强之者也以利心图成虽强大不能行之于弱小春秋书此戒后世之不知治其本者故行有不得者反求诸已斯可矣【刘氏曰两怨相仇能辨其曲直使人信之者唯已有道也小邾射以邑归鲁鲁使大夫盟之辞曰使子路纳我无所用盟千乗之国不信其盟而信子路之一言子路可谓能以言信矣推子路之心居郯莒之间岂有不听者哉使子路动而违义言而废信不可以决乡党之平况千乗之国乎家氏曰事有大而书之畧事有小而书之详此书公及齐侯平莒及郯莒人不肯公伐莒取向辞繁而不厌示后人以持平救偏正义辨利之要夫莒郯所以争为不平故耳齐鲁求其平髙者抑之下者举之以我之平而平彼之不平庶乎其可也而鲁之于莒积不相下徒挟齐人之威力而要莒以必从其不肯也宜哉宣公遽以兵加莒而取其一邑以已之不平求人之平况又因以为利无道甚矣以济西赂齐而责偿于莒春秋首书公及而终之以取向深责之也汪氏曰凡书侵伐多不言其所事惟晋阳处父伐楚先言伐而后言以救江宣公伐莒先言平莒不肯而后言伐皆指言其事然救江虽非其道而其名则善平莒之名虽善以不肯而至于伐取则又甚焉属辞比事春秋之权衡见矣○啖氏曰公羊云其言不肯何辞取向也圣人设教岂为鲁欲取向而妄加莒事乎赵氏曰谷梁云弗肯者可以肯也按书不肯者明莒非以他事见伐且讥公又曰伐莒义兵也按非王命又非侯伯安得称义乎】
　　秦伯稻卒
　　夏六月乙酉郑公子归生弑其君夷
　　【左传楚人献鼋于郑灵公公子宋与子家将见子公之食指动以示子家曰他日我如此必尝异味及入宰夫将解鼋相视而笑公问之子家以告及食大夫鼋召子公而弗与也子公怒染指于鼎尝之而出公怒欲杀子公子公与子家谋先子家曰畜者犹惮杀之而况君乎反谮子家子家惧而从之夏弑灵公书曰郑公子归生弑其君夷权不足也君子曰仁而不武无能达也凡弑君称君君无道也称臣臣之罪也郑人立子良辞曰以贤则去疾不足以顺则公子坚长乃立襄公襄公将去穆氏而舍子良子良不可曰穆氏宜存则固愿也若将亡之则亦皆亡去疾何为乃舍之皆为大夫程氏曰有欲乱之人而无与乱者则虽有强力弗能为也今有刼人以杀人者则先治刼者而杀者次之将以垂训于后世则先杀者而后刼者春秋书郑公子归生弑其君夷是也】
　　首谋弑逆者公子宋也惧谮而从之者归生也而以归生为首恶何也夫乱臣贼子欲动其恶而不从者未有能全其身而不死也故季子然问仲由冉求其从之者欤子曰弑父与君亦不从也是以死节许二
