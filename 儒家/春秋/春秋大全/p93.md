<!-- { "loadSidebar": true } -->
　　里克弑二君与一大夫不以讨贼之词书者惠公杀之不以其罪也【孙氏曰公立惧克害己以是杀克故不得从讨贼之词蜀杜氏曰明惠公不以弑君之罪罪之也】杀之不以其罪奈何里克所为【干伪反下同】弑者为重【平声】耳也夷吾曰是又将杀我也则谓克曰尔既杀夫二孺子矣又将图寡人为尔君者不亦病乎里克对曰不有废也君何以兴欲加之罪何患无词臣闻命矣伏劒而死若惠公既立而谓克曰先君命大夫为世子傅世子死非其罪而大夫不之恤若奚齐者既有先君之命矣而大夫又杀之以及卓大夫虽杀之独不念先君之命乎【左传语】则克必再拜而死不复【扶又反】有言矣惠公乃曰又将图寡人是杀之不以其罪也故称国以杀而不去【上声】其官【茅堂胡氏曰里克前諌献公谓冡嗣不可使将君子称其善乎父子之间后杀奚齐协国人之望可谓善矣然不能使申生之难致晋国大乱者五世纵卓子立而又杀之圣人书弑其君此则恶矣此里克之迹至难明也凡弑君者皆贼也若谓不死申生之难而有弑君之恶何以书杀其大夫又不与州吁无知为比乎此里克之事至难断也夫春秋大法赏善罚恶不容秋毫里克弑二君其罪显矣使惠公上告天王傍连方伯受命而立奉词伐罪以讨里克弑君之恶则里克将何辞焉圣人必书曰晋人杀里克今惠公上不顾兄下不恤弟外赂秦伯内赂里防将以求入则里克之弑惠公心所利耳又惧得立而克志在文公将复不利于己乃私憾而杀之此岂所谓声罪致讨者哉故惠公之杀克内歉而懐愧克之受讨势屈而心不服谷梁所谓懐恶而讨虽死不服者斯之谓矣圣人安得削其大夫哉衞侯衎许政由甯氏喜遂弑剽衞侯得入恶喜之专遂杀之夷吾衎之赂里甯以图复国其事正同克喜之见忌而死其实不异故其杀皆书以官朱子语书晋杀其大夫不以弑君之罪讨之也张氏曰里克在献公父子则为贼而惠公幸奚齐卓子之死而得立初未尝有讨里克之心独以其志在重耳而不在已惧其又将以已为奚齐卓子是以杀之葢其事与专杀大夫者无异故不以讨贼之词书之也陈氏曰讨贼不言大夫其曰大夫克犹在位也克犹在位则是杀大夫耳在位独里克之督相宋庄翚相鲁桓前乎此矣里克杀以他故而后见焉自宋万而下弑君无讨者凡贼再见犹夫人也若里克甯喜杀以他故而后见书曰大夫则犹夫人而已矣虽然有荀息在焉则犹有臣子也汪氏曰防郑非弑君之贼而惠公亦杀之则知里克之杀非讨贼矣讨贼不以其罪不书人其君杀之则犹曰大夫里克甯喜是也非君杀之则以两下相杀为文楚公子比蔡般是也问荀息不能正君之非而能守君之命里克防郑欲从君之义而不从君之惑二者孰正潜室陈氏曰效荀息不得犹刻鹄不成尚类鹜效里克不得则画虎不成反类狗矣　啖氏曰公羊云曷为不书惠公之入晋之不言出入者踊为文公讳也按此不知有不告则不书之义故穿凿】
　　秋七月
　　附录【左传晋侯改葬共大子秋狐突适下国遇大子大子使登仆而告之曰夷吾无礼余得请于帝矣将以晋畀秦秦将祀余对曰臣闻之神不歆非类民不祀非族君祀无乃殄乎且民何罪失刑乏祀君其图之君曰诺吾将复请七日新城西偏将有巫者而见我焉许之遂不见及期而往告之曰帝许我伐有罪矣敝于韩　防郑之如秦也言于秦伯曰吕甥郤称冀芮实为不从若重问以召之臣出晋君君纳重耳蔑不济矣】
　　冬大雨雪【雨于付反雪公作雹】
　　【公羊传何以书记异也髙氏曰春秋书大雨雪者三隐以日书桓以月书此以时书申酉戌月皆非大雨雪之时也故此尤为异】
　　附录【左传冬秦伯使泠至报问且召三子郤芮曰币重而言甘诱我也遂杀防郑祁举及七舆大夫左行共华右行贾华叔坚骓歂累虎特宫山祈皆里防之党也防豹奔秦言于秦伯曰晋侯背大王而忌小怨民弗与也伐之必出公曰失众焉能杀达祸谁能出君】
　　【壬襄王申三年】十有一年【齐桓三十七晋惠二衞文十一蔡穆二十六郑文二十四曹共四陈宣四十四成六宋襄二秦穆十一楚成二十三】
　　春晋杀其大夫防郑父【防蒲悲反】
　　【左传春晋侯使以防郑之乱来告谷梁传称以国杀罪累上也】
　　按左氏防郑言于秦伯请出晋君则郑有罪矣曷为称国以杀而不去【上声】其官惠公以私意杀里克故其党皆惧郑之有此谋由杀里克致之也春秋以大义公天下为诛赏故书法如此其称国者兼罪用事大夫不能格君心之非至于多忌滥刑危其国也【胡氏曰称国以杀国君大夫与闻其事而不请于天子张氏曰惠公志于得国而无君人之度外则失信于秦内则忌克多杀故防郑虽有私谋贰心而春秋以累上之辞书之也髙氏曰防郑父者里克之党也惠公以私意杀里克故其党皆惧谋召重耳是懐二心以事君也郑之死虽可伤亦可罪也汪氏曰郑父名也若庆父林父行父处父之类或以为命大夫称字非是传但言郑者省文如经书乐祈犂而传言之乐祈经书箕郑父胥甲父而传止称箕郑胥甲】
　　附録【左传天王使召武公内使过赐晋侯命受玉惰过归告王曰晋侯其无后乎王赐之命而惰于受瑞先自弃也已其何继之有礼国之干也敬礼之舆也不敬则礼不行礼不行则上下昏何以长世】
　　夏公及夫人姜氏防齐侯于阳谷
　　襄陵许翰曰先乎阳谷之防为大雨雪后乎阳谷之防为大雩僖公贤君不能礼佐齐桓儆其怠忽而更与之俱肆于宠乐是以见戒于天如此以公夫人阳谷之防观之齐桓伯业怠矣故楚人伐黄不能救凡此类属词比事直书于策而义自见【音现】者也【杜氏曰妇人送迎不出门见兄弟不逾阈与公俱防齐侯非礼孙氏曰参讥之也薛氏曰夫人齐侯之女也归宁可也为防而从夫于外非归宁之礼也张氏曰男女无别则渎乱生诸侯防伯主而妇人与焉君臣之大义天下之大计凡所当讲者必有所不及而般乐纵肆浸淫日长宜桓公自是以往黄亡不救徐救不力女宠盛行伯业遂衰而鲁僖之怠弃国政亦自此始矣髙氏曰公之娶夫人之归皆不书者合礼故也此防于阳谷则非礼矣公稔闻桓庄之失而不改其辙齐侯亲见两国之事亦循其迹以两君相防而使妇人厠于其间何以示侍衞仆从之臣乎家氏曰桓公之始伯愤齐女之无度以哀姜为首戮诸夏肃然而咸服桓公之号令者实在于是齐襄衞宣污染之习为之一扫庶乎占方伯之遗烈矣及其暮年志得而骄乃复与僖姜为阳谷与下之防伯业其衰矣乎汪氏曰书及以防所以别男女也桓公如齐称公与姜氏此称及则僖公犹能防制云耳鲁颂称声姜为令妻则声姜必无文姜之行矣】
　　附录【左传夏拒泉臯伊雒之戎同伐京师入王城焚东门王子带召之也秦晋伐戎以救周秋晋侯平戎扵王】
　　秋八月大雩
　　【谷梁传雩月正也雩得雨曰雩不得雨曰旱临川吴氏曰诸侯旱而雩礼也大雩祀及上帝非礼也】冬楚人伐黄
　　【左传黄人不归楚贡冬楚人伐黄】
　　按谷梁子曰贯之盟管敬仲言于桓公江黄远齐而近楚楚为利之国也若伐而不能救则无以宗诸侯矣桓公不听遂与之盟管仲死楚伐江灭黄桓公不能救故君子闵之也远国慕义能去逆効顺所谓出自幽谷迁于乔木春秋之所取也被【皮寄反】兵城守更歴三时告命已至而援【去声】师不出则失救患分灾遏冦乱安与国之义矣灭灭温皆不书伐灭黄而书伐者罪桓公既与防盟而又不能救也【陈氏曰灭不言伐此书伐病桓公也以贯之盟杨谷之防徒以亡其国耳张氏曰中国外域之势相为消长而未有不原于心故曰毋怠毋荒四夷来王桓公怠荒之心见于阳谷之防楚人已占之于江汉之间而遂兴伐黄之师也临川吴氏曰楚之强暴凡近楚之国皆责之以纳职贡如事天子之礼黄既从齐霸故不归楚贡而楚伐之至于亡也汪氏曰管仲虽非王佐之才其辅相桓公致霸业之盛则其功大矣据齐语则咫尺天顔俯伏下拜以敬君命者皆仲讽谏之力也葢葵丘以后管仲既卒则侈然自肆凡所以安中国而遏冦乱者皆懈怠苟简而非前日之比矣然左传记明年冬使管仲平戎于王史记管仲之卒在桓公四十一年当僖公十五年则灭黄之时葢未卒也岂史记之説有不足信抑或仲谏桓公以救黄而不从欤】
　　【癸襄王酉四年】十有二年【齐桓三十八晋惠三衞文十二蔡穆二十七郑文二十五曹共五陈宣四十五卒成七宋襄三秦穆十二楚成二十四】
　　春王三月庚午日有食之
　　附录【左传春诸侯城衞楚丘之郛惧狄难也】
　　夏楚人灭黄
　　【左传黄人恃诸侯之睦于齐也不共楚职曰自郢及我九百里焉能害我夏楚灭黄谷梁传贯之盟管仲曰江黄远齐而近楚楚为利之国也若伐而不能救则无以宗诸侯矣桓公不听遂与之盟管仲死楚伐江灭黄桓公不能救故君子闵之也】
　　春秋灭人之国其罪则一而见灭之君其例有三以归者既无死难【乃旦反】之节又无克复之志贪生畏死甘就执辱其罪为重许斯顿牂【作郎反】之类是也出奔者虽不死于社稷有兴复之望焉托于诸侯犹得寓礼【礼记郊特牲诸侯不臣寓公】其罪为轻子温子之类是也若夫国灭死于其位是得正而毙【毗祭反】焉者矣于礼为合于时为不幸若江黄二国是也其书灭者见【音现】蛮荆之强罪诸夏之弱责方伯连帅【去声】之不修其职使小国贤君困于强暴不得其所公羊子所谓亡国之善词上下之同力者也【汪氏曰江黄二国之灭皆不书以其君归亦不书其君奔者葢君臣同力效死以守而待中国之故也君灭不书伐而黄则书伐江则书围齐不救黄其罪可知晋虽救江而所以救之者非其道与不救无以异也】
　　秋七月
　　附録【左传王以戎难故讨王子带秋王子带奔齐冬齐侯使管夷吾平戎于王使隰朋平戎于晋王以上卿之礼飨管仲管仲辞曰臣贱有司也有天子之二守国髙在若节春秋来承王命何以礼焉陪臣敢辞王曰舅氏余嘉乃勲应乃懿徳谓督不忘往践乃职无逆朕命管仲受下卿之礼而还君子曰管仲之世祀也宜哉让不忘其上诗曰恺悌君子神所劳矣】
　　冬十有二月丁丑陈侯杵臼卒
　　【甲襄王戌五年】十有三年【齐桓三十九晋惠四卫文十三蔡穆二十八郑文三十六曹共六陈穆公欵元年成八宋襄四秦穆十二楚成二十五】
　　春狄侵衞
　　齐桓公为阳谷之防是肆于宠乐【音洛】其行【去声】荒矣楚人伐黄而救兵不起是忽于简书其业怠矣然后狄人窥伺【斯义反】中国本年侵衞明年侵郑近在王都之侧淮夷亦来病而不忌也伯益戒于舜曰无怠无荒四夷来王此至诚无息帝王之道春秋之法也齐桓晋文若此类者其事则直书于策其义则游圣门者黙识于言意之表矣故曰仲尼之徒无道桓文之事者【张氏曰楚既灭黄而莫之恤狄侵衞之师所以肆行也临川吴氏曰方狄之强桓公未尝膺之管仲犹有伯业方盛狄人犹敢肆行伐邢入卫而灭温况今管仲已亡霸业浸衰则狄之无所顾惮固其宜也】
　　附录【左传春齐侯使仲孙湫聘于周且言王子带事毕不与王言归复命曰未可王怒未怠其十年乎不十年王弗召也】
　　夏四月葬陈宣公
　　公会齐侯宋公陈侯衞侯郑伯许男曹伯于咸
