<!-- { "loadSidebar": true } -->
　　附录【左传秋晋搜于清原作五军以御狄赵衰为卿】
　　冬伯姬来求妇
　　【公羊传其言来求妇何兄弟辞也其称妇何有姑之辞也谷梁传妇人既嫁不逾竟杞伯姬来求妇非正也】荡伯姬来逆妇而书者以公自为之主失其班列书也伯姬敌矣其来求妇曷为亦书见妇人之不可预国事也王后之诏命不施于天下夫人之教令不施于境中昏姻大事也独无君乎而夫人主之也故特书于策以为妇人乱政之戒【家氏曰内女适人者而来必谨记其事示有别远嫌疑也】母为子求妇犹曰不可况于他乎此义行无吕武之祸矣【汪氏曰前汉吕后以高帝时与政遂致临朝称制擅王诸吕几危刘氏唐武后以高宗时与政遂致废黜中宗自登大宝革唐为周临川吴氏曰伯姬自来求妇葢疑不自来求则妇不可得也求而得僖公之女叔姬为桓公夫人经不书归昏姻常事皆不书也至成公世被出乃见经伯姬于庄公时一防一来已非礼矣僖五年挟其长子代君父来朝长子成公既卒次子桓公继立朝而遭卑国又见入故二十八年伯姬又来此年又来求妇是时伯姬年近七十矣不顾其行之越礼意欲亲鲁借援以扶其小弱也张氏曰成公世叔姬之不终或者权舆于此与　陆氏曰经文直书之以志其非礼尔公羊云兄弟之辞有何义乎】
　　狄围衞
　　【蜀杜氏曰狄人围衞国晋文不能攘之书以志其过临川吴氏曰狄去年侵齐今又围衞若无晋霸然岂以晋文居狄之久而俾之与】
　　十有二月衞迁于帝丘【于谷作于】
　　【左传卜曰三百年衞成公梦康叔曰相夺予享公命祀相甯武子不可曰鬼神非其族类不歆其祀鄫何事相之不享于此久矣非卫之罪也不可以间成王周公之命祀请改祀命】
　　帝丘东郡濮阳颛【音专】顼之虚亦衞地也狄尝迫逐黎侯黎侯寓于衞而衞不能修方伯连率之职【见诗旄丘小序】戎尝伐凡伯于楚丘而衞不能救王臣之患【见隐公七年】其后遂为狄人所灭东徙渡河矣齐桓公攘戎狄封之而衞国忘亡【见僖公二年】今又为狄所围其迁于帝丘避狄难也而中国衰微强暴慿陵衞侯不能自强于政治晋文无救与国安诸夏之功莫不见矣【张氏曰狄以闵二年入衞齐桓救而封之自此狄不敢加兵于衞桓公之力也齐桓即世衞文忘齐之大徳从宋襄伐齐杀冡嗣而立不正于是狄人乃假义伐衞衞人忘恩而启狄攻寇葢始于此自晋文兴不复侵伐相攻矣今复迫衞致其迁都此胡氏所以罪晋文也家氏曰齐桓晩年不能救黄犹曰黄远而力不逮也衞近于晋非其力之不及而休戚不相闗尚何以为盟主哉】
　　附录【左传郑泄驾恶公子瑕郑伯亦恶之故公子瑕出奔楚】
　　【癸襄王二巳十四年】三十有二年【晋文八齐昭五衞成七蔡庄十八郑文四十五卒曹共二十五陈共四桓九宋成九秦穆三十二楚成四十四】
　　春王正月
　　附录【左传春楚鬬章请平于晋晋阳处父报之晋楚始通】
　　夏四月己丑郑伯捷卒【捷公作接】
　　衞人侵狄秋衞人及狄盟
　　【左传夏狄有乱衞人侵狄狄请平焉秋衞人及狄盟】
　　按左氏狄有乱衞人侵狄【杜氏曰报前年狄围衞临川吴氏曰衞畏狄之强迁都以避之今乗其乱始敢以兵攻其境言侵不言伐不敢声其罪而讨之也】狄请平焉衞人及狄盟其不地者盟于狄也再书衞人而称及者所以罪衞也【汪氏曰书及则是盟乃衞人所欲】盟防中国诸侯之礼衰世之事已非春秋之所贵况与戎狄豺狼即其庐帐刑牲防血以要之哉【蜀杜氏曰衞人不遂讨狄反与之平就而结盟春秋防戎狄犹不可况盟之乎张氏曰非我族类而就其庐帐以与盟于是始有如唐徳宗召平凉之辱者矣所以特书以示戒也】
　　冬十有二月己卯晋侯重耳卒
　　【左传冬晋文公卒庚辰将殡于曲沃出綘柩有声如牛卜偃使大夫拜曰君命大事将有西师过轶我击之必大捷焉子自郑使告于秦曰郑人使我掌其北门之管若潜师以来国可得也穆公访诸蹇叔蹇叔曰劳师以袭远非所闻也师劳力竭远主备之无乃不可乎师之所为郑必知之勤而无所必有悖心且行千里其谁不知公辞焉召孟明西乞白乙使出师于东门之外蹇叔哭之曰孟子吾见师之出而不见其入也公使谓之曰尔何知中寿尔墓之木拱矣蹇叔之子与师哭而送之曰晋人御师必于殽殽有二陵焉其南陵夏后臯之墓也其北陵文王之所辟风雨也必死是间余收尔骨焉秦师遂东】
　　按左氏载秦伯纳晋文公及杀懐公于髙梁其事甚详而春秋不书者以为不告也徐邈曰诸侯有朝聘之礼赴告之命所以敦交好通忧虞若邻国相望而情志否隔存亡祸福不以相关则他国之史无由得书鲁政虽陵典刑犹在史策所录不失常法其文足证仲尼修之事仍本史有可损而不能益也【啖氏曰他国之事不凭告命何由得书但书所告之事定其善恶以文褒贬耳亦书且列国至多若盟防征伐丧纪不告亦书则不胜书矣汪氏曰左传所载诸国事春秋不书者甚多如王杀周公黒肩王子克奔燕陈陀杀太子免郑弑昭公及子亹子仪衞成公杀叔武曹公子负刍杀太子之类皆当时不告于鲁鲁史不书于策故春秋不得而书非削之也葢左氏所据者诸国之史而夫子笔削据鲁国之史宜其详畧不同也庐陵李氏曰晋文以二十四年入国至二十八年城濮始主伯迄三十二年凡五年李氏曰晋有二文之业葢文侯文公也书录文侯之命捍王于艰锡以秬鬯为东周贤侯春秋详文公之伯葢文侯家法也文公之兴其事易于齐桓固有自来矣然文公既入国而事之不载于经者凡四年虽以纳王之懿功削而不见至二十八年一简之中乃五挈晋侯不以为繁何哉葢自武公以支代宗并吞专立读无衣之诗虽晋之臣民不能自安也春秋为是黜晋不书文公奔而复国内何所承上何所禀经复畧之勤王固为大美然特以求诸侯之利心而为之岂真知有君臣之义哉至二十八年晋楚之事乃关天下之盛衰非系一国之得失春秋抑楚之深故与晋之亟则晋亦不为无绩于中国矣此其与桓公并称欤大抵桓文虽并称而文固非桓匹也桓公二十余年蓄威养鋭始能问罪于楚文公一驾而城濮之功多于召陵桓公屡盟屡防迟回晩嵗始防宰周公文公再合而温之事敏乎葵丘桓公终身与诸侯防鄄失鲁盟幽失衞首止失郑葵丘失陈文公三防而大侯小伯莫有不至其得诸侯又盛乎桓公而曰文非桓匹何也文公之功多于桓公者罪亦多于桓公也事速就乎桓公者义尤壊乎桓公者也名盛乎桓公者实衰乎桓公者也春秋不以功葢罪不以罪掩义不以名诬实此其非桓匹欤桓公得江黄而不用于伐楚文公谓非致秦则不可与楚争楚抑而秦兴矣此桓公之不肯为也桓公防则不迩山川盟则不加王人文公防畿内则抗矣盟子虎则悖矣此桓公之不敢为也桓公宁不得郑不纳子华惧其奖臣抑君不可以训文公为元咺执君则三纲五常于是废矣此又桓公不忍为也夫子正谲之辨独不深切着明哉】
　　【甲襄王二午十五年】三十有三年【晋襄公驩元年齐昭六衞成六蔡庄十九郑穆公兰元年曹共二十六陈共五杞桓十宋成十秦穆三十三楚成四十五】
　　春王二月秦人入滑
　　【左传秦师过周北门左右免胄而下超乗者三百乗王孙满尚幼观之言于王曰秦师轻而无礼必败轻则寡谋无礼则脱入险而脱又不能谋能无败乎及滑郑商人髙将市于周遇之以乗先牛十二犒师曰寡君闻吾子将步师出于敝邑敢犒从者不腆敝邑为从者之淹居则具一日之积行则备一夕之衞且使遽告于郑郑穆公使视客馆则束载厉兵秣马矣使皇武子辞焉曰吾子淹久于敝邑唯是脯资饩牵竭矣为吾子之将行也郑之有原圃犹秦之有具囿也吾子取其麋鹿以间敝邑若何子奔齐逢孙杨孙奔宋孟明曰郑有备矣不可冀也攻之不克围之不继吾其还也灭滑而还谷梁传滑国也茅堂胡氏曰秦人灭滑而书入者不能有其地非未灭之也而肆其悖心无故灭人之罪着矣张氏曰孟明视西乞术白乙丙不书罪之也汪氏曰滑国伯爵庄十六年同盟于幽僖二十年郑公子士泄堵寇帅师尝入滑矣葢国近于郑故秦虽灭之而不有其地也】
　　齐侯使国归父来聘
　　【左传齐国庄子来聘自郊劳至于赠贿礼成而加之以敏臧文仲言于公曰国子为政齐犹有礼君其朝焉臣闻之服于有礼社稷之衞也临川吴氏曰二十六年有伐齐取谷之怨二十八年晋文既伯公子遂聘齐以解仇而讲好越六年而归父来报公子遂之聘也】
　　夏四月辛巳晋人及姜戎败秦于殽【败必迈反败秦下左谷有师字程子曰晋不称君居防未不可从戎也忘亲背惠其恶甚矣秦为无道越晋越周以袭人众所共愤故书晋人其称及姜戎亦然】
　　癸巳葬晋文公
　　【谷梁传日葬危不得葬也髙氏曰此见襄公父死未葬而寻干戈也】
　　狄侵齐
　　【左传因晋丧也临川吴氏曰三十年狄侵齐传以为间晋之有郑虞此年狄侵齐传以为因晋丧狄之所以敢侵齐者间晋之虞因晋之丧则狄未尝无畏晋之心也晋纵狄而莫之攘是为可罪焉尔】
　　公伐邾取訾娄【訾子斯反訾娄公作丛谷作訾楼】
　　秋公子遂帅师伐邾
　　【左传公伐邾取訾娄以报升陉之役邾人不设备秋襄仲复伐邾】
　　按左氏公伐邾取訾娄报升陉之役邾人不设备襄仲复伐之此皆不胜忿欲报怨贪得恃强陵弱不义之兵也直书其事而罪自见矣或曰取须句訾娄有为为之也伐邾至于再三念母勤矣夫念母者必当止乎礼义平王不抚其民而远屯戍于母家诗人刺之夫子录之【见诗杨之水小序】僖公以成风之有功于已也越礼以尊其身【八年禘于太庙用致为夫人】违义以报其怨残民动众取人之邑曽是以为可乎【张氏曰僖公懐升陉之忿以晋文方伯而未敢兴报怨之师今晋文方没秦狄内讧故君臣间有事而交伐邾以取利其事直书其罪见矣薛氏曰升陉之役十嵗矣邾未始侵伐我也夏公伐邾取其邑秋公子遂又伐之无名甚矣家氏曰齐桓之没宋楚争伯鲁乗之以伐邾嵗至于再今晋文方没秦晋交兵鲁又乗之而伐邾嵗至于再毎乗伯国之多事而侵陵小国春秋备书所以贬也】
　　晋人败狄于箕
