<!-- { "loadSidebar": true } -->
　　孟子吴女昭公之夫人其曰孟子云者讳取【音娶后同】同姓也【蔡氏曰同姓不可书曰夫人姬氏薨故曰孟子卒朱子曰讳之使若宋女子姓者然】礼取妻不取同姓买妾不知其姓则卜之厚男女之别也【何氏曰为同宗共祖乱人伦与禽兽无别】同姓从宗合族属异姓主名治际防名著而男女有别矣四世而缌【音思】服之穷也五世而袒免【音问】杀【色界反】同姓也六世亲属竭矣其庶姓别于上戚单于下【汪氏曰戚亲也单尽也】昬姻可以通乎缀【株卫反记作系音计】之以姓而弗别合【记作缀】之以食【音嗣】而弗殊虽百世而昬姻不通周道然也【礼记大传疏同姓父族也从宗从大小宗也合娶族人使昭穆异列同时食故曰合族属异姓谓他姓之女来为已姓之妻主为母妇之名治昬姻交结防合之事多着则男女尊卑异等名有分别不相淫乱四世同承髙祖服缌麻五世共承髙祖之父服袒免而无正服减杀同姓也六世共承髙祖之祖各为氏族四从兄弟亲尽于下别自为宗昏姻可以通乎周法虽庶姓别于上而有世系连系之以本姓若姬氏姜氏大宗百世不改连合族人以饮食之礼而不殊异虽相去百世而昬姻不得通】昭公不谨于礼欲结好【呼报反】强吴以去【上声】三家之权忍取同姓以混男女之别【吕氏曰鲁之君岂苟为无礼以乱男女之别哉廹于强吴之威而欲自固其国也徇目前之急忘长久之虑不知以礼自防遂至流于无义无别而不辞也】不命于天子以弱其配【礼记杂记夫人之不命于天子自昭公始也刘氏曰夫人之必命于天子犹诸侯之必命于天子也桓公不受命终身无王孟子亦不受命身死不得称夫人其义一也】不见【音现】于庙不书于策以废其常典礼之大本丧【息浪反】矣其失国也宜故陈司败问昭公知礼乎子曰知礼子退揖巫马期而进之曰吾闻君子不党君子亦党乎君娶于吴为同姓谓之吴孟子君而知礼孰不知礼巫马期以告子曰丘也幸苟有过人必知之【朱子曰孔子不可自谓讳君之恶又不可以娶同姓为知礼故受以为过而不辞或问昭公娶同姓之事若天王举法则如何断曰此非昭公故为之当时吴盛强中国无霸昭公借其势不得已而然非贪其色也天王举法则罪固不免亦须原情自有处置况不曰孟姬而曰孟子昭公亦已自知其非矣】书孟子卒虽曰为【于伪反】君隐而实亦不可掩矣【髙氏曰国人不以为非而昭公乃知避其名春秋亦因其实而书之曰孟子卒薛氏曰知其非礼而异其名虽欲葢而名彰○何氏曰不言薨不书葬者深讳之范氏曰葬当书姓讳故亦不书葬临川吴氏曰固是以同姓而不书夫人薨亦以见鲁臣不以夫人之礼丧之也昭公君也尚且逐出之而葬不备礼况其夫人乎一书卒而三义具焉王氏曰是时季氏当国孔子与吊而季孙不絻孔子亦放绖而拜是知当时不以小君待之矣汪氏曰或谓旧史固书夫人孟子薨春秋不书夫人而书卒示天下后世娶同姓之必不可也然小君之薨必书夫人某氏当时既鹘突称呼曰孟子则国史必不可书夫人孟子薨春秋因鲁史之文而非礼之实已见矣按传襄二十三年晋嫁女于吴则同姓之婚非自昭公始春秋于孟子以隐辞书之所以深责秉礼之鲁欤】
　　公防吴于槖臯
　　【左传吴子使大宰嚭请寻盟公不欲使子贡对曰盟所以固信也故心以制之玉帛以奉之言以结之明神以要之寡君以为苟有盟焉弗可改也已若犹可改日盟何益今吾子曰必寻盟若可寻也亦可寒也乃不寻盟杜氏曰槖臯在淮南逡遒县东南张氏曰吴地逡遒故城在庐州巢县东南家氏曰防柤防鄫防槖臯吴皆以号举楚之也阖庐称子以其功也夫差称号以其罪也柏举有攘椘之功艾陵有肆乱之罪此春秋所为进退也王氏曰吴欲寻盟非卫赐之言不可却故曰不有君子其能国乎】
　　秋公防卫侯宋皇瑗于郧
　　【左传吴征防于卫初卫杀吴行人且姚而惧谋于行人子羽子羽曰吴方无道无乃辱吾君不如止也子木曰吴方无道国无道必弃疾于人吴虽无道犹足以患卫往也长木之毙无不摽也国狗之瘈无不噬也而况大国乎秋卫侯防吴于郧公及卫侯宋皇瑗盟而卒辞吴盟吴人藩卫侯之舍子服景伯谓子贡曰夫诸侯之防事既毕矣侯伯致礼地主归饩以相辞也今吴不行礼于卫而藩其君舍以难之子盍见大宰乃请束锦以行语及卫故大宰嚭曰寡君愿事卫君卫君之来也缓寡君惧故将止之子贡曰卫君之来必谋于其众其众或欲或否是以缓来其欲来者子之党也其不欲来者子之雠也若执卫君是堕党而崇雠也夫堕子者得其志矣且合诸侯而执卫君谁敢不惧堕党崇雠而惧诸侯或者难以霸乎大宰嚭説乃舍卫侯卫侯归效夷言子之尚幼曰君必不免其死于夷乎执焉而又説其言从之固矣杜氏曰郧发阳也广陵海陵县东南有发繇亭盟不书畏吴窃盟王氏曰初卫人杀吴行人且姚故卫侯畏吴而窃盟鲁宋吴怒藩卫侯之舍子贡陈堕党崇雠之説而卫侯归然则子贡于父母之邦亦有功矣故孟子曰君子居是邦也其君用之则安富尊荣】宋向巢帅师伐郑
　　【左传宋郑之间有隙地焉曰弥作顷丘玉畅嵒戈锡子产与宋人为成曰勿有是及宋平元之族自萧奔郑郑人为之城嵒戈锡九月宋向巢伐郑取锡杀元公之孙遂围嵒十二月郑罕达救嵒丙申围宋师庐陵李氏曰自皇瑗取郑师之后书宋公宋人伐郑者再宋兵亦可以释怨矣而向巢之师复起是必欲杀平元之族而后已也全师复役亦蹈前日郑人之覆辙佳兵不祥其事好还信哉】
　　冬十有二月螽
　　【左传季孙问诸仲尼仲尼曰丘闻之火伏而后蛰者毕今火犹西流司歴过也公羊传何以书记异也何异尔不时也杜氏曰周十二月今十月是岁应置闰而失不置虽书十二月寔今九月九月之初尚温故得有螽○永嘉吕氏曰左氏以为失闰之故然明年九月螽又十二月螽恐不专为失闰家氏曰十二月螽气燠也宣十五年冬蝝生与此记同左氏所録疑非圣人之言也】
　　【已敬王三未十八年】十有三年【晋定三十齐简三卫出十一蔡成九郑声十九陈闵二十闵五宋景三十五秦悼十楚惠七吴夫差十四】
　　春郑罕达帅师取宋师于嵒
　　【左传宋向魋救其师郑子賸使徇曰得桓魋者有赏魋也逃归遂取宋师于嵒获成讙郜延以六邑为虚公羊传其言取之何易也其易奈何诈反也谷梁传取易辞也以师而易取宋病矣孙氏曰报雍丘之师也二国覆师以相偿报其恶如此家氏曰春秋书取师诛取者之不仁以多杀为功也先书宋取郑师责宋也今书郑取宋师亦责郑也】
　　夏许男成卒
　　【汪氏曰元公也国灭后楚立之】
　　公防晋侯及吴子于黄池
　　【书防止此左夏公防单平公晋定公吴夫差于黄池公羊吴何以称子吴主防也谷梁传】
　　【吴东方之大国也累累致小国以防诸侯以合乎中国吴能为之则不臣乎吴进矣王尊称也】
　　【子卑称也辞尊称而居卑称以防乎诸侯以尊天王吴王夫差曰好冠来孔子曰大矣哉夫差】
　　【未能言冠而欲冠也汪氏曰黄池或以为在卫或以为在晋或以为在宋在郑据杜预所释陈留封丘县南地近济水则在郑卫之境也】
　　楚公子申帅师伐陈
　　【髙氏曰楚畏吴之强无如之何故乘吴之出防而伐陈也】
　　于越入吴
　　【左传六月丙子越子伐吴为二隧畴无余讴阳自南方先及郊吴太子友王子地王孙弥庸寿于姚自上观之弥庸见姑蔑之旗曰吾父之旗也不可以见雠而弗杀也太子曰战而不克将亡国请待之弥庸不可属徒五千王子地助之乙酉战弥庸获畴无余地获讴阳越子至王子地守丙戌复战大败吴师获太子友王孙弥庸寿于姚丁亥入吴吴人告败于王王恶其闻也自刭七人于幕下】
　　吴自柏举以来凭陵中国黄池之防遂及夏盟可谓强矣而春秋继书于越入吴所谓因事属辞垂戒后世而见【音现下同】深切着明之义也曾子曰戒之戒之出乎尔者反乎尔【见孟子】老氏曰佳兵不祥之器其事好【呼报反】还【音旋道徳经偃武篇夫佳兵不祥之器物或恶之非君子之器不得已而用之俭武篇以道佐人主者不以兵强天下其事好还】夫以力胜者人亦以力胜之矣吴尝破越遂有轻楚之心及其破楚又有骄齐之志既胜齐师复【扶又反】与晋人争长【展两反】自谓莫之敌也而越已入其国都矣吴侵中国而越灭之越又不监而楚灭之楚又不监而秦灭之秦又不监而汉灭之老氏曾子其言岂欺也哉春秋初书于越入吴在柏举之后再书于越入吴在黄池之后皆因事属辞垂戒后世不待贬絶而见深切着明之义也而可废乎【孙氏曰吴子方防越乘其无备而入之也薜氏曰吴子不戒争中国之诸侯而越卒入吴所谓无逺虑有近忧矣吴子亡不共戴天之耻而求诸侯于外此越之所以霸诸侯乎】
　　附録【左传秋七月辛丑盟吴晋争先吴人曰于周室我为长晋人曰于姬姓我为伯赵鞅呼司马寅曰日旴矣大事未成二臣之罪也建鼓整列二臣死之长幼必可知也对曰请姑视之反曰肉食者无墨今吴王有墨国胜乎太子死乎且夷德轻不忍久请少待之乃先晋人吴人将以公见晋侯子服景伯对使者曰王合诸侯则伯帅侯牧以见于王伯合诸侯则侯帅子男以见于伯自王以下朝聘玉帛不同故敝邑之职贡于吴有丰于晋无不及焉以为伯也今诸侯防而君将以寡君见晋君则晋成为伯矣敝邑将改职贡鲁赋于吴八百乘若为子男则将半邾以属于吴而如邾以事晋且执事以伯召诸侯而以侯终之何利之有焉吴人乃止既而悔之将囚景伯景伯曰何也立后于鲁矣将以二乘与六人从迟速谁命遂囚以还及戸牖谓太宰曰鲁将以十月上辛有事于上帝先王季辛而毕何世有职焉自襄以来未之改也若不防祝宗将曰吴寔然且谓鲁不共而执其贱者七人何损焉大宰嚭言于王曰无损于鲁而只为名不如归之乃归景伯吴申叔仪乞粮于公孙有山氏曰佩玉繠兮余无所系之旨酒一盛兮余与褐之父睨之对曰粱则无矣麤则有之若登首山以呼曰庚癸乎则诺王欲伐宋杀其丈夫而囚其妇人太宰嚭曰可胜也而弗能居也乃归】
　　秋公至自防
　　【髙氏曰吴人主防故书至以危之】
　　晋魏曼多帅师侵卫
