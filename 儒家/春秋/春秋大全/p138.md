<!-- { "loadSidebar": true } -->
　　【左传晋灵公不君厚敛以雕墙从台上弹人而观其辟丸也宰夫胹熊蹯不熟杀之寘诸畚使妇人载以过朝赵盾士季见其手问其故而患之将谏之士季曰谏而不入则莫之继也防请先不入则子继之三进及溜而后视之曰吾知所过矣将改之稽首而对曰人谁无过过而能改善莫大焉诗曰靡不有初鲜克有终夫如是则能补过者鲜矣君能有终则社稷之固也岂唯羣臣頼之又曰衮职有阙唯仲山甫补之能补过也君能补过衮不废矣犹不改宣子骤谏公患之使鉏麑贼之晨往寝门辟矣盛服将朝尚早坐而假寐麑退叹而言曰不忘恭敬民之主也贼民之主不忠弃君之命不信有一于此不如死也触槐而死秋九月晋侯饮赵盾酒伏甲将攻之其右提弥明知之趋登曰臣侍君宴过三爵非礼也遂扶以下公嗾夫獒焉明搏而杀之盾曰弃人用犬虽猛何为鬭且出提弥明死之初宣子田于首山舍于翳桑见灵辄饿问其病曰不食三日矣食之舍其半问之曰宦三年矣未知母之存否今近焉请以遗之使尽之而为之箪食与肉寘诸橐以与之既而与为公介倒防以御公徒而免之问何故对曰翳桑之饿人也问其名居不告而退遂自亡也乙丑赵穿攻灵公于桃园宣子未出山而复太史书曰赵盾弑其君以示于朝宣子曰不然对曰子为正卿亡不越境反不讨贼非子而谁宣子曰呜呼我之懐矣自诒伊慼其我之谓矣孔子曰董狐古之艮史也书法不隐赵宣子古之良大夫也为法受恶惜也越竟乃免宣子使赵穿逆公子黒臀于周而立之壬申朝于武宫谷梁传穿弑也盾不弑而曰盾弑何也以罪盾也其以罪盾何也曰灵公朝诸大夫而暴弹之观其辟丸也赵盾入谏不听出亡至于郊赵穿弑公而后反赵盾史狐书贼曰赵盾弑公盾曰天乎天乎予无罪孰为盾而忍弑其君者乎史狐曰子为正卿入谏不听出亡不远君弑反不讨贼则志同志同则书重非子而谁故书之曰晋赵盾弑其君夷臯者过在下也曰于盾也见忠臣之至于许世子止见孝子之至程子曰赵穿弑君人谁不知若赵盾之罪非春秋书之更无人知也】
　　赵穿手弑其君董狐归狱于盾其断【都乱反下同】盾之狱词曰子为正卿亡不越竟反不讨贼以是书断而盾也受其恶而不敢辞仲尼因其法而不之革其义云何曰正卿当国任事之臣也国事莫酷于君见弑不于其身而谁责乎【薛氏曰君将杀盾而穿行弑君之事则主弑者盾也穿受命而加刃者也在律家人共犯止坐尊长威力使令被使为从此春秋之义也】亡而越境谓去国而不还也然后君臣之义絶【汪氏曰君子违不适雠国未臣而有伐之奔命焉死之可也去国不返必如宋子哀洁身去乱然后君臣之义絶】反而讨贼谓复雠而不释也然后臣子之事终【汪氏曰反而讨贼苟如羽父讨于蒍氏不足以逭大恶之诛必如衞石碏之诛不避亲无一毫阿私之意而竭力为君复雠然后臣子之事终】不然是盾伪出而实闻乎故也假令不与闻者而纵贼不讨是有今将之心而意欲穿之成乎弑矣恶莫惨乎意今以此罪盾乃闲臣子之邪心而谨其渐也盾虽欲辞而不受可乎【蜀杜氏曰盾知灵公欲杀之而心欲弑之是不止同谋而实将弑也春秋不可并书穿盾而择首罪者以书之亦义之所宜也临川吴氏曰赵盾专晋国之政几二十年境内境外知有盾而不知有公灵公既长不堪其专遂欲杀盾鉏麑受命不肯杀盾而死提弥明救盾而鬭死灵辄内叛倒防免盾于死则盾之私属与公徒敌无复有臣礼矣君臣既为仇敌非盾弑公则公杀盾势固不两立也穿盾之族子平日所爱信之人也弑公而盾乃复穿之弑为盾弑也盾为首恶穿特承意行事者耳盾徉为不知谋以求自免弑君之罪将谁欺乎夫子书曰赵盾弑其君诛首恶也自三传以来説者多方为盾分释则是乱贼不可以欺圣人而乃可以欺后儒也髙邮孙氏曰盾隂弑其君而阳逃其迹实行其计而穿受其名者也故孔子以弑贼诛之必待亲弑然后罪之则奸臣贼子得以计免而庸愚无知者常当其实矣】以髙贵乡公之事观焉抽戈者成济倡谋者贾充而当国者司马昭也为天吏者将原司马昭之心而诛之乎亦将致辟成济而足也故陈泰曰惟斩贾充可以少谢天下耳昭问其次意在济也泰欲进此直指昭也【三国志魏髙贵乡公纪帝见威权日去不胜其忿曰司马昭之心路人所知也吾不能坐受废辱遂率殿中宿衞官童数百鼓噪而出中防军贾充逆战南阙下太子舍人成济问充曰当如何充曰司马公畜养汝等正为今日济抽戈刺帝刃出于背昭闻之大惊自投于地入殿中召羣臣防议尚书左仆射陈泰曰独有斩贾充可以少谢天下耳昭久之曰更思其次曰泰言惟有进此不知其次昭乃不复言以太后令追废帝为庶人昭言成济大逆不道夷三族】然则赵穿弑君而盾为首恶春秋之大义明矣微夫子推见至隐垂法后世乱臣贼子皆以诡计获免而至愚无知如史太邓扈乐【音洛】之徒皆蒙归狱而受戮焉【邓扈乐事见公羊传闵公元年唐书昭宗纪上至洛阳朱全忠以帝有英气恐变生于中乃遣李振与蒋晖及朱友恭氏叔琮等图之晖选牙官史太等百人夜叩宫门杀宫人裴贞一帝在椒殿遽起绕柱走太追弑之昭仪李渐荣以身蔽帝太亦杀之晖矫诏称贞一渐荣弑逆全忠闻之阳惊哭自投于地曰奴辈负我令我受恶名于万代至东都恸哭杀朱友恭氏叔琮汪氏曰赵盾之专晋犹司马昭朱全忠之专政于魏唐也灵公之欲杀盾犹髙贵乡公之欲杀司马昭唐昭宗之谋朱全忠也赵穿弑灵公犹成济史太之弑髙贵乡公与昭宗也盾未出山而复犹昭全忠之阳惊自投于地也魏唐旧史及通鉴皆书成济史太弑帝而邵子经世书及朱子纲目则笔之曰魏司马昭弑其主髦朱全忠弑帝葢取法春秋诛赵盾之义也司马昭族诛成济朱全忠尽杀友恭叔琮等尚不免君子直笔之讨况盾使穿逆成公于周以固新君之宠则元恶之诛不于盾而谁任乎】君臣父子不相率以至于禽兽也几希故曰春秋成而乱臣贼子惧【茅堂胡氏曰夷臯虽无道未为独夫君臣之分犹在也知此则明文王事纣之道又曰异姓之卿君有大过则谏反覆之而不听则去赵盾亡而不反可也反而讨贼亦可也盾能讨穿司马昭能讨贾充则可免弑君之罪矣故曰春秋诛意二人之不讨罪意在于弑君也家氏曰晋襄托其孤于赵盾曰此子有才吾受子之赐不才吾惟子之怨其属于盾者为何如盾乃与诸大夫谋外求君及畏逼不得已而后立灵公则灵公之立非盾意也窃疑盾所以谋其君者非一朝夕之故矣齐商宋鲍弑君簒国晋为盟主所当治也盾合诸侯将有讨于齐宋已而受赂不惟不讨又为之定簒窃之位无君之心久已萌矣堂上之甲方兴桃园之攻随至灵公固在赵氏罝网之内欲无及得乎○赵氏曰左氏云仲尼曰惜也越竟乃免按董狐云亡不越竟言行未远而君被弑反又不讨贼状涉同谋尔非谓越竟即无罪也作传者不达此意遂防为此言若然者奸臣令人弑君身越竟而还即为无罪乎朱子曰左氏见识甚卑云孔子曰惜哉越竟乃免如此则专是回避占便宜者得计圣人作春秋而乱臣贼子惧岂反为之解免耶】
　　附録【左传初骊姬之乱诅无畜羣公子自是晋无公族及成公即位乃宦卿之适子而为之田以为公族又宦其余子亦为余子其庶子为公行晋于是有公族余子公行赵盾请以括为公族曰君姬氏之爱子也微君姬氏则臣狄人也公许之冬赵盾为旄车之族使屏季以其故族为公族大夫】
　　冬十月乙亥天王崩
　　【乙定王卯元年】三年【晋成公黒臀元年齐惠三衞成二十九蔡文六郑穆二十二卒曹文十二陈灵八桓三十一宋文五秦共三楚庄八】
　　春王正月郊牛之口伤改卜牛牛死乃不郊
　　【公羊传其言之何缓也曷为不复卜养牲养二卜帝牲不吉则扳稷牲而卜之帝牲在于涤三月于稷者唯具是视郊则曷为必祭稷王者必以其祖配王者则曷为必以其祖配自内出者无匹不行自外至者无主不止谷梁传之口缓辞也伤自牛作也改卜牛牛死乃不郊事之变也乃者亡乎人之辞也】
　　乃不郊为牛之口伤改卜牛而牛又死也【家氏曰此鲁宣除丧始郊而天示之谴也一书十有六言辞烦而不厌着其变异异乎常郊之卜不吉者矣宣公篡弑逆理乱常持是飨帝故天谴之也】不然郊矣礼为天王服斩衰周人告丧于鲁史策已书而未葬也祀帝于郊夫岂其时而或谓不以王事废天事礼乎【张氏曰此因事之变以明鲁郊之非礼葢僭礼之中复有忘哀从吉之罪三年之丧乃臣子斩衰奔赴之时岂可僭天子越绋行事之礼春秋所以持书之】春秋已来丧纪寖废有不奔王丧而逺适他国【王氏曰桓公不奔桓王丧而防于齐之艾文公成公不奔顷王定王之丧而同盟于郑之新城虫牢襄公不奔灵王之丧而如楚且送楚子昭之葬于西门之外】有不脩吊礼而自相聘问【汪氏曰简王之丧襄公不吊而邾子来朝衞剽晋荀防来聘】固将以是为可举而不废也卒至汉文以日易月【前汉书文帝纪遗诏曰死者天地之理物之自然奚可甚哀当今之世咸重服以伤生吾甚不取朕幸以天年得供养于髙庙其奚哀念之有其令天下吏民令到出临三日皆释服母禁嫁娶祠祀殿中当临者皆以旦夕各十五举声已下服大红十五日小红十四日纎七日释服服防云皆当言大功小功布也纎细布也应邵曰红者中祥大祥以红为领縁纎者禫也凡三十六日为释服此以日易月也顔师古曰红与功同此文帝自率已意创而为之非有取于周礼何为以日易月乎三年之丧其实二十七月岂有三十六月之文禫又无七月也应氏既失之于前而近代因循谬説未之思也荀悦曰三年之丧天下之通丧由来者尚矣今而废之以亏大化非礼也】后世不能复其所由来渐矣春秋备书其义自见【髙氏曰鲁僭郊礼久矣隠桓庄闵不书者圣人不敢无故斥言君父之过故因变异而书也汪氏曰天王崩三月天下服王崩至是已三月海内诸侯皆当斩衰苴绖杖绞带冠绳缨菅屦鲁为同姓之宗国而不服其服则无王也郊之祭也丧者不敢哭凶服不敢入国门苟释凶服而从事于大礼是慢天也且天子常禘郊社簠簋既陈诸侯祭社稷俎豆既陈闻天子崩后之丧皆废其礼况可闻丧而犹治祭事乎王制所纪祭天地社稷越绋而行事亦以已卜时日而忽有丧则大臣越绋而摄祭耳春秋书郊牛灾而改卜者四此年改卜之牛又死成七年鼷防又伤改卜之牛故皆废郊定十五年哀元年鼷防伤郊牛改卜牛而不复变异皆行郊礼故知不郊者非悔非礼而不郊实以郊牛之臶有灾伤不得已而不郊特书乃不郊犹言乃还乃复乃克葬乃者继事之辞所以着不郊之由系于郊牛之变异也经书不郊者四成十年襄十一年皆以卜不吉而废郊则鲁君之诚意不足以格天此年成七年牛灾废郊而皆犹三望则天示谴告之意而不知止也】
　　犹三望
　　【左传不郊而望皆非礼也望郊之属也不郊亦无望可也】
