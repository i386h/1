<!-- { "loadSidebar": true } -->
　　【左传莒子庚舆虐而好劒苟铸劒必试诸人国人患之又将叛齐乌存帅国人以逐之庚舆将出闻乌存执殳而立于道左惧将止死苑羊牧之曰君过之乌存以力闻可矣何必以弑君成名遂来奔齐人纳郊公】左氏曰庚舆虐而好【呼报反】劔苟铸劔必试诸人国人患之又将叛齐乌存帅国人逐之庚舆来奔齐人纳郊公【杜氏曰庚舆着丘公之弟郊公着丘公子十四年奔齐】三代之得失天下仁与不仁而已矣苟无仁心甚则身弑国亡不甚则身危国削庚舆免死道左而出奔于鲁幸耳入国不书而书其出奔恶【乌故反】之也【髙氏曰庚舆不正而立又不安其国而出奔与郑突同】郊公出入皆不书微之也所谓以其人而微之者也【家氏曰郊公在丧不慼乱臣持以为过而逐之不能君而可微者也】微之为义或以位或以人或以事春秋书法达王事名氏不登于史策若此类亦众矣
　　戊辰吴败顿胡沈蔡陈许之师于鸡父胡子髠沈子逞灭获陈夏齧
　　【左传吴人伐州来楚防越帅师及诸侯之师奔命救州来吴人御诸钟离子瑕卒楚师熸吴公子光曰诸侯从于楚者众而皆小国也畏楚而不获已是以来吾闻之曰作事威克其爱虽小必济胡沈之君防而狂陈大夫齧壮而顽顿与许蔡疾楚政楚令尹死其师熸帅贱多宠政令不壹七国同役而不同心帅贱而不能整无大威命楚可败也若分师先以犯胡沈与陈必先奔三国败诸侯之师乃揺心矣诸侯乖乱楚必大奔请先者去备薄威后者敦陈整旅吴子从之戊辰晦战于鸡父吴子以罪人三千先犯胡沈与陈三国争之吴为三军以系于后中军从王光帅右掩余帅左呉之罪人或奔或止三国乱呉师击之三国败获胡沈之君及陈大夫舍胡沈之囚使奔许与蔡顿曰吾君死矣师噪而从之三国奔楚师大奔书曰胡子髠沈子逞灭获陈夏齧君臣之辞也不言战楚未陈也谷梁传中国不言败此其言败何也中国不败胡子髠沈子逞其灭乎其言败释其灭也获者非与之辞也上下之称也】
　　呉伐州来楚令尹帅师及诸侯之师与呉战曷为不书楚令尹既丧【息浪反】楚师已熸【子僣反杜氏曰火灭为熸军之重主丧亡故其军人无复气势】六国先败楚师遂奔是以不书楚也【刘氏曰疑楚本与诸侯同救州来既而令尹卒楚军留而诸侯之师先至呉以诡计胜之楚师实未与呉相接故经不书楚也汪氏曰左传记令尹卒楚师熸吴光设诈先犯胡沈与陈三国既败又纵其囚使奔许与蔡顿而许蔡顿之师亦奔六国败奔之】
　　【后然后楚师大奔则楚师未尝与吴师相接明矣髙氏曰此见呉之强而楚人益弱夫顿】
　　【胡沈蔡陈许皆楚与国也吴伐州来楚人帅六国之师以救之于是吴人御之尽败其师】
　　【于鸡父也】诸侯之师曷为畧而不序顿胡沈则其
　　君自将蔡陈许则大夫帅师言战则未陈也
　　言败绩则或灭或获其事亦不同也故总言
　　呉人以诈取胜于前而以君与大夫序六国
　　于后胡沈书爵书名书灭者二国之君幼而狂不能以礼自守役属于楚悉师以出一败而
　　身与众俱亡也其曰胡子髠沈子逞灭者若
　　曰非有能灭之者咸其自取焉耳亦犹梁亡
　　自亡也郑弃其师自弃也齐人殱遂自殱也
　　或曰灭或曰获别君臣也【杜氏曰国君社稷之主与宗庙共其】
　　【存亡者故称灭大夫轻故曰获获得也】君死曰灭胡子髠沈子
　　逞是也生得曰获秦晋战于韩原获晋侯是
　　也大夫生死皆曰获郑获宋华元生也呉获
　　陈夏齧死也【啖氏曰凡战而死者君曰灭言与国灭同也生禽曰获大夫生】
　　【死皆曰获诸侯灭则书名以其死也】书其败不以国分而以君大夫为序书其死不以事同而以君臣为别皆
　　所以辨上下定民志虽颠沛必于是也其义
　　行而乱自熄矣【孙氏曰春秋之战书败者多矣未有诸侯之师畧而不序者此六国之师畧而不序贱其舍中国而与蛮荒故胡子髠沈子逞灭者深恶二国之君不得其死皆以自灭为文也】
　　天王居于狄泉尹氏立王子朝
　　【左传夏四月乙酉单子取訾刘子取墙人直人六月壬午王子朝入于尹癸未尹圉诱刘佗杀之丙戌单子从阪道刘子从尹道伐尹单子先至而败刘子还己丑召伯奂南宫极以成周人戌尹庚寅单子刘子樊齐以王如刘甲午王子朝入于王城次于左巷秋七月戊申鄩罗纳诸庄宫尹辛败刘师于唐丙辰又败诸鄩甲子尹辛取西闱丙寅攻蒯蒯溃公羊传此未三年其称天王何着有天子也谷梁传始王也其曰天王因其居而王之也立者不宜立者也朝之不名何也别嫌乎尹氏之朝也】
　　立者不宜立也王猛当立而不能立故称大臣以之而不言立敬王当立又能立矣故直称居于狄泉而不言立【茅堂胡氏曰春秋与敬王者以其为王猛之母弟得继正统也称天王者既葬已逾年矣春秋之法未葬未逾年则不称王已葬而未逾年亦不称王已逾年而未葬亦不称王既葬又逾年则称王高氏曰敬王始立而遽称天王者景王崩已逾年矣不可旷年无王故称之且明正也着天下已有王而子朝不可以乱之也陈氏曰敬王居狄泉在王城之东谓之东王子朝在王城谓之西王书曰天王居于狄泉黜子朝也薛氏曰狄泉不书出在王畿之内也】子朝庶孽夺正以贱妨贵基乱周室不当立者也故特称立而目尹氏【杜氏曰尹氏周世卿也书尹氏立王子朝明非周人所欲立刘氏曰卫人立晋众人所欲立也不曰公子君位定矣尹氏立王子朝独尹氏所欲立也已僣位号犹称王子言莫之君也孙氏曰嗣子有常位不言立立者簒辞髙氏曰卫人立晋众人同欲立犹曰不可今尹氏一己之私而立之以乱周室罪尹氏也尹氏即尹子此称氏者着其世执国柄也】尹氏天子之卿也王朝公卿书爵而变文称氏者见世卿之擅权乱国为后戒也或曰称氏者时以氏称之也诗云王谓尹氏此大雅美宣王诗也亦讥世卿欤为此説者误矣诗人主文而不以害意有美而或过有刺而或深以意逆之可也春秋所书或称爵或称字或称名或称氏或称子或称人名分所由立是非所由定礼义所由出皆断自圣心游夏不能与也徇时之所称而称之岂其然乎【陆氏曰大夫称氏者皆讥世卿也言氏则世卿之意可见矣时世卿既多不可胜讥因尹氏私赴不以名武氏以子代父尹氏立王子朝奔楚皆以世卿乱王室故从而书之讥此数者足以见世卿之恶也陈氏曰书居黜子朝也言尹氏独尹氏所欲立也将以王天下独尹氏立之则莫之与也庐陵李氏曰卫晋之立书卫人众立之词也子朝之立书尹氏簒立之词也书卫人而复书公子则嫌于当立书尹氏而不书王子则嫌于外姓此春秋之精意也○刘氏曰公羊意谓未三年不当言天王非也王者虽谅闇三年然逾年之后臣子可以天王称之矣毛伯求金不称天王明命自上下不合称之也天王君于狄泉臣子称之理自得称天王也谷梁云朝之不名别嫌乎尹氏之朝也亦非也春秋岂嫌于尹氏之朝哉茅堂胡氏曰谷梁曰朝之不名别嫌乎尹氏之朝也释者谓据卫人立晋不称公子窃恐未然卫人既讨弑君之贼国无君矣众奉晋而立之疑其可也不去其公子则无以明其不当立子朝则异乎是既书王居于狄泉又书尹氏立之则其为簒可知矣固不待去其王子而后明也书王子乃所以见景王宠庶间嫡之失尔】
　　八月乙未地震
　　【左传八月丁酉南宫极震苌谓刘文公曰君其勉之先君之力可济也周之亡也其三川震今西王之大臣亦震天弃之矣东王必大克杜氏曰经书地震鲁地也南宫极为屋所压而死周地亦震也江氏曰王城地震而有子朝之奔鲁地震而有阳州之孙天之示人显矣】
　　附録【左传楚大子建之母在郹召吴人而启之冬十月甲申呉大子诸樊入郹取楚夫人与其宝器以归楚司马防越追之不及将死众曰请遂伐吴以徼之防越曰再败君师死且有罪亡君夫人不可以莫之死也乃缢于防澨】
　　冬公如晋至河有疾乃复
　　【左传公为叔孙故如晋及河有疾而复公羊传何言乎公有疾乃复杀耻也谷梁传疾不志此其志何也释不得入乎晋也】
　　昭公两朝于晋而一见止【汪氏曰五年晋欲止公不果十五年晋人止公】五如晋而四不得入焉【汪氏曰二年十二年十三年二十一年】今此书有疾乃复杀耻也【汪氏曰杀犹灭也何氏曰因有疾以杀畏晋之耻杨士勋曰公之如晋四不得入假言有疾实由季孙之不入今实有疾别于无疾而反也】以周公之胄千乘之君执币帛修两君之好而不见纳斯亦可耻矣有耻而后能知愤知愤而后能自强自强而后能为善为善而后能立身身立而后能行其政令保其国家以昭公内则受制于权臣外则见陵于方伯此正忧患疢疾有德慧术智保生免死之时也而安于屈辱甘处微弱无愤耻自强之心其失国出奔死于境外其自取之哉【汪氏曰是时叔孙婼拘囚于晋未有赦命昭公是行本以请婼而中惧晋之不见纳故托疾而返春秋因其托疾而书之以免其不得至晋之耻也人臣将命以修聘虽有疾亦不当复不可壅君命也人君修邻国之好有疾则不可复既有疾则不得成礼故也】
　　附録【左传楚囊瓦为令尹城郢沈尹戌曰子常必亡郢苟不能卫城无益也古者天子守在四夷天子卑守在诸侯诸侯守在四邻诸侯卑守在四竟慎其四竟结其四援民狎其野三务成功民无内忧而又无外惧国焉用城今吴是惧而城于郢守已小矣卑之不获能无亡乎昔梁伯沟其公宫而民溃民弃其上不亡何待夫正其疆修其土田险其走集亲其民人明其伍候信其邻国慎其官守守其交礼不僭不贪不懦不耆完其守备以待不虞又何畏矣诗曰无念尔祖聿修厥德无亦监乎若敖蚡冐至于武文土不过同慎其四竟犹不城郢今土数圻而郢是城不亦难乎】
　　【癸敬王未二年】二十有四年【晋顷八齐景三十卫灵十七蔡昭公申元年郑定十二曹悼六陈惠十二平十八卒宋元十四秦哀十九楚平十一吴僚九】
　　春
　　附録【左传春王正月辛丑召简公南宫嚚以甘桓公见王子朝刘子谓苌曰甘氏又往矣对曰何害同德度义泰誓曰纣有亿兆夷人亦有离德余有乱臣十人同心同德此周所以兴也君其务德无患无人戊午王子朝入于邬】
　　王二月丙戌仲孙貜卒
　　【汪氏曰孟僖子也子何忌嗣为大夫是为懿子】
　　叔孙舍至自晋
　　【左传晋士弥牟逆叔孙于箕叔孙使梁其踁待于门内曰余左顾而欬乃杀之右顾而笑乃止叔孙见士伯士伯曰寡君以为盟主之故是以久子不腆敝邑之礼将致诸从者使弥牟逆吾子叔孙受礼而归二月婼至自晋尊晋也谷梁传大夫执则致致则挈由上致之也】
