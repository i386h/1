<!-- { "loadSidebar": true } -->
　　甲戌齐国书帅师及吴战于艾陵齐师败绩获齐国书【书战书获止此齐鲁交兵止此左传为郊战故公防吴子伐齐五月克壬申至于嬴中军从王胥门巢将上军王子姑曹将下军展如将右军齐国书将中军髙无防将上军宗楼将下军陈僖子谓其弟书尔死我必得志宗子阳与闾丘明相厉也桑掩胥御国子公孙夏曰二子必死将战公孙夏命其徒歌虞殡陈子行命其徒具含玉公孙挥命其徒曰人寻约吴髪短东郭书曰三战必死于此三矣使问多以琴曰吾不复见子矣陈书曰此行也吾闻鼔而已不闻金矣甲戌战于艾陵展如败髙子国子败胥门巢王卒助之大败齐师获国书公孙夏闾丘明陈书东郭书革车八百乘甲首三千以献于公将战吴子呼叔孙曰而事何也对曰从司马王赐之甲劒铍曰奉尔君事敬无废命叔孙未能对卫赐进曰州仇奉甲从君而拜公使大史固归国子之元寘之新箧褽之以纁加组带焉寘书于其上曰天若不识不衷何以使下国杜氏曰艾陵齐地茅堂胡氏曰吴伐齐获国书晋不主盟制在蛮荒圣人伤之也刘氏曰吴之无道犯间上国涉数千里之地以伐人之邦固求药疾于人与之俱靡焉耳国书之用齐也内不能安其君外不能交邻国而轻与之战其不爱百姓也不亦甚乎故善战者服上刑所谓为志乎此战者也髙氏曰书不战公者没公乃所以深贬公也且书及吴我师战于艾陵不可也书及公吴战于艾陵不可也先言公防吴伐齐继书及吴战则公与贬可知矣书获国书与宋华元同然华元生获而国书死获故公使太史固归国子之元也庐陵李氏曰此战以国书主之者吴之来伐齐人皆知其不可御而必败矣苟能全民兵严守备屈之以义而勿与交锋则齐可以坐困强吴而却之矣今乃以伐鲁方归之罢兵未息肩未解甲而快志于一朝之忿师败身获为国大殃故艾陵之战以国书主之者深罪之也】
　　附録【左传吴将伐齐越子率其众以朝焉王及列士皆有馈赂吴人皆喜唯子胥惧曰是豢吴也夫谏曰越在我心腹之疾也壤地同而有欲于我夫其柔服求济其欲也不如早从事焉得志于齐犹获石田也无所用之越不为沼吴其泯矣使医除疾而曰必遗类焉者未之有也盘庚之诰曰其有颠越不共则劓殄无遗育无俾易种于兹新邑是商所以兴也今君易之将以求大不亦难乎弗听使于齐属其子于鲍氏为王孙氏反役王闻之使赐之属镂以死将死曰树吾墓槚槚可材也吴其亡乎三年其始弱矣盈必毁天之道也】
　　秋七月辛酉滕子虞母卒
　　附録【左传秋季孙命修守备曰小胜大祸也齐至无日矣】
　　冬十有一月葬滕隐公
　　卫世叔齐出奔宋
　　【左传冬卫大叔疾出奔宋初疾娶于宋子朝其娣嬖子朝出孔文子使疾出其妻而妻之疾使侍人诱其初妻之娣寘于犂而为之一宫如二妻文子怒欲攻之仲尼止之遂夺其妻或淫于外州外州人夺之轩以献耻是二者故出卫人立遗使室孔姞疾臣向魋纳美珠焉与之城鉏宋公求珠魋不与由是得罪及桓氏出城鉏人攻大叔疾卫庄公复之使处巢死焉殡于郧葬于少禘初晋悼公子憖亡在卫使其女仆而田大叔懿子止而饮之酒遂聘之生悼子悼子即位故夏戊为大夫悼子亡卫人翦夏戊孔文子之将攻大叔也访于仲尼仲尼曰胡簋之事则尝学之矣甲兵之事未闻之也退命驾而行曰鸟则择木木岂能择鸟文子遽止之曰圉岂敢度其私访卫国之难也将止鲁人以币召之乃归髙氏曰春秋书内外大夫奔者凡六十葢君之股肱故重而书之然春秋之末何其出奔之多也是时政在大夫各欲自专始则相猜相忌终乃相攻相逐也】附録【左传季孙欲以田赋使冉有访诸仲尼仲尼曰丘不识也三发卒曰子为国老待子而行若之何子之不言也仲尼不对而私于冉有曰君子之行也度于礼施取其厚事举其中敛从其薄如是则以丘亦足矣若不度于礼而贪冒无厌则虽以田赋将又不足且子季孙若欲行而法则周公之典在若欲苟而行又何访焉弗听】
　　【戊敬王三午十七年】十有二年【晋定二十九齐简二卫出十蔡成八郑声十八陈闵十九闵四宋景三十四秦悼九楚惠六吴夫差十三】
　　春用田赋
　　【左传春王正月用田赋公羊传何以书讥何讥尔讥始用田赋也谷梁传古者公田什一用田赋非正也】哀公问于有若曰年饥用不足如之何有若对曰盍彻乎曰二吾犹不足如之何其彻也曰百姓足君孰与不足百姓不足君孰与足古者公田什一助而不税鲁自宣公初税畎【朱子曰宣公税亩什而取二】后世遂以为常而不复矣至是二犹不足故又以田赋也夫先王制土籍田以力而砥其逺迩赋里以入而重其有无【国语注制其肥硗之地以为差等籍田税也以力者三十受田百亩二十者五十亩砥平也里廛也谓商贾所居之区域朱子曰赋其廛者谓收其市地钱】今用田赋军旅之征【何氏曰田谓一井之田赋者敛取其财物也言用田赋者若汉家敛民钱以田为率矣单赋十井不过一乘哀公外慕强吴空尽国储故复用田赋陆氏曰以田多少出军赋也孙氏曰言用田以为财赋之率番阳万氏曰周制岁时登其夫家之众寡辨其可任者国中自七尺以及六十野自六尺以及六十有五皆征之今哀公以计口率泉为不足于用又计田而使之出泉以为赋】非矣田以出粟为主而足食赋以出军为主而足兵【前汉书刑法志税以足食赋以足兵】周制宅不毛者有里布无职事者征夫家漆林之税二十而五【周礼载师注宅不种桑麻者罚之出一里二十五家之泉民无常产者罚之使出一夫百亩之税一家力役之征出士徒车辇给繇役汪氏曰漆林之税十分中税二分半以其地产漆故重其税若今之税茶税竹木也】则弛力薄征当以农民为急而増赋竭作不使末业者独幸而免也今二犹不足而用田赋是重困农民而削其本何以为国书曰用田赋用者不宜用也近世议弛商贾之征达于时政者欲先省国用首寛农民后及商贾【宋鉴庆厯中议弛茶盐之禁及减商税范仲淹不可曰茶盐商税但分减商贾之利今国用未减既不取之商贾复取之农恐害农也】知春秋讥田赋之意矣【临川吴氏曰宣公税亩首坏井田什一之法则赋民之财也非古矣成公作丘甲赋民之力者非古矣至哀公用田赋而民财民力竭矣陈氏曰以丘赋为未足又以田赋之也田赋之也者家一人也家一人管子内政之法也诸侯之益兵自齐始晋次之春秋之季鲁亦行之矣是故作丘甲用田赋不书初庐陵李氏曰孔子恶冉求聚敛附益之言盖在此时○永嘉吕氏曰陈君举谓以丘赋一乘为未足又以田赋之田赋之者家一人以为兵也然九夫为井六十四井为甸甸出革车一乘则是五百七十六夫而出七十五人今凡受田者皆出一人为兵比古七倍恐加兵不至如是之甚贾逵以为周制十六井赋戎马一匹牛三头今使一井之田出十六井之赋是多于常赋十六倍于理亦未宜然汪氏曰杜预范密皆云丘赋之法因其田财通出马一疋牛三头今别其田及家财各出此赋然丘甲之法増三之一今别其田及家财各为一赋则是比先王之制而加倍不翅矣亦未可信要之计田而敛取民财以充军赋之用而其数之多寡则不可考尔孔子云丘亦足矣盖以计丘而出兵车乃赋之常法安可计田而又赋其财哉观哀公年饥用不足以二吾犹不足如之何其彻也之言则为敛财以足用可知矣庐陵李氏曰田赋之説杜氏以为丘赋之法因其田财通出马一疋牛三头今欲别其田及家财各为一赋则是一丘出马二疋牛六头也范氏注谷梁同之然杜氏于作丘甲条内已曰今鲁使丘出甸赋是一丘十六井已出马四疋牛十二头矣安得复以为出马一疋牛三头乎此其前后自相戾也况家财有无难均何得别之贾氏以为一井之田而欲出十六井之赋葢以为井出兵赋也夫一井八家而使出一马三牛之赋可乎故胡氏独用国语国语载孔子对冉有之言曰先王制土借田以力而砥其逺迩赋里以入而量其有无任力以夫而议其老防于是乎有鳏寡孤疾有军旅之出则征之无已其岁收田一井出稷禾六百四十斛秉刍二百四十斗缶米十六斗不过是也先王以为足君子季孙欲其法也则有周公之籍矣大率以为田主出粟而赋则取于商贾之里廛今鲁以商贾所当出之赋而令农民出之则非古人重本抑末之意矣吕氏亦曰古者田出租里出赋要之二家説为长盖收区域之征以备马牛车乘若汉家收田赋泉以补车马亦其遗意也縁此赋止里廛出之而今赋于田土故讥之耳然则司马法所谓甸出一乘者其止出一乘之人欤观春秋传所载多临事而始授以甲授以车则知马牛车乘决非丘甸所出也何氏説近之陈氏非是】
　　夏五月甲辰孟子卒
　　【左传夏五月昭夫人孟子卒昭公娶于吴故不书姓死不赴故不称夫人不反哭故不言葬小君孔子与吊适季氏季氏不絻放绖而拜公羊传孟子者何昭公之夫人也其称孟子何讳娶同姓葢吴女也谷梁传孟子者何也昭公夫人也其不言夫人何也讳取同姓也】
