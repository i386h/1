<!-- { "loadSidebar": true } -->
　　夏四月辛卯夜恒星不见夜中星陨如雨【辛卯夜谷夜作昔见音现陨于闵反公作霣凡霣字后同】
　　【左传恒星不见夜明也星陨如雨与雨偕也公羊传恒星者何列星也列星不见则何以知夜之中星反也如雨者何如雨者非雨也非雨则曷为谓之如雨不修春秋曰雨星不及地尽而复君子修之曰星霣如雨何以书记异也谷梁传恒星者经星也日入至于星出谓之防不见者可以见也夜中星陨如雨其陨也如雨是夜中与春秋着以传着疑以传疑中之几也而曰夜中者着焉尔何用见其中也失变而录其时则夜中矣其不曰恒星之陨何也我知恒星之不见而不知其陨也我见其陨而接于地者则是雨説也着于上见于下谓之雨着于下不见于上谓之陨岂雨説哉杜氏曰辛卯四月五日月光向微葢时无云日光不以昏没恒星不见而云夜中者以水漏知之】
　　恒星者列星也如雨者言众也【啖氏曰星陨如雨谓奔流者众如雨之多李陵云谋臣如雨皆言多尔孙氏曰恒星星之常见者常见而不见此异之大者也陨坠也如雨言陨坠者众也临川吴氏曰恒星谓有名之经星星谓无名之众星夜无日光则暗而星见昼有日光则明而星不见恒星不见者夜明如昼故也大星之常见者不见则小星之无名者亦无也陨谓自天而陨没于半空而不至地如雨言众多不可为数也】人事感于下则天变动于上前此者五国连衡旅拒王命后此者齐桓晋文更霸中国政归盟主而王室遂虚其为法度废絶威信凌迟之象着矣【何氏曰列星天之常宿分守度周之四月夏之二月昏参伐狼注之宿当见参伐主斩艾主仪狼注主持衡平也皆灭者法度废絶威信凌迟之象】汉成帝永始中亦有星陨之异而五侯擅权贼莽居摄【前汉书永始二年二月星陨如雨长二丈绎绎未至地灭元延元年四月有流星东南行四面如雨河平二年封王谭为平阿侯啇为成都侯立为红阳侯根为曲阳侯逢时为髙平侯五人同日封故世谓之五侯刘向言五侯骄奢僭盛并作威福系断自恣尚书九卿州牧郡守皆出其门平帝元始五年安汉公王莽弑帝太皇太后诏莽居蹑践阼】汉之宗支扫荡几尽天之示人显矣春秋谨于天象至矣【朱氏曰日见于昼星明于夜天道常理今夜有日光常星不见此隂不隂阳不阳君不君臣不臣之应也张氏曰葢王运将终而伯统方作之祥自此尧舜禹汤文武之纪纲法度扫灭殆尽矣汪氏曰经星没而不见乃天地常经泯灭之象众星奔流乃诸侯放恣互相凌驾之证也是时王纲废弛列国争衡故天变应之经书星变者四此年星变以王人不能胜五国之兵而王命益不行于天下也文十四年星孛以桓文迹熄而宋齐晋之君皆有祸乱也昭十七年星孛以王朝庶孽夺正而兵刃交于王都之内也哀十三年星孛以强吴争伯而中国诸侯皆为之服役也凡此皆变之大者而王霸衰乱之兆也庐陵李氏曰经书星陨陨石陨霜于陨字有先后之异者葢星在天有象先见星而后见其陨石与霜皆陨而后见也○刘氏曰左氏云与雨偕也非也谷梁以如犹而言星陨且雨亦非也春秋记星陨为异耳夜中而雨何足记乎又曰着于上见于下谓之雨以言雨螽可也以言雨雪则何着于上之有又曰着于下不见于上谓之陨以言陨石可也以言星陨则何不见于上之有公羊説不修春秋曰雨星不及地尺而复若实尺而复无为不书也】
　　秋大水无麦苗
　　【左传秋无麦苗不害嘉谷也公羊传无苗则曷为先言无麦而后言无苗一灾不书待无麦然后书无苗何以书记灾也谷梁传髙下有水灾曰大水无麦苗麦苗同时也杜氏曰周之秋今五月平地出水漂熟麦及五稼之苗何氏曰苗者禾也生曰苗秀曰禾】
　　书大水畏天灾也无麦苗重民命也畏天灾重民命见王者之心矣忽天灾而不惧轻民命而不图国之亡无曰矣春秋所以谨之也【张氏曰书大水为异非常也葢文姜宣淫隂盛不制之所感也周之秋今五月麦熟苗将秀因水漂尽故麦与苗俱无民食之絶有国之大事故书蜀杜氏曰洪范八政食为之先一谷不登礼谓之歉庄公不徳屡致灾异此年大水麦苗见害圣人录之以示忧民之教俾后世人君以重民命为心也刘氏曰左氏云不害嘉谷也无麦苖矣犹谓不害嘉谷妄也圣人为记灾而书耳言不害于嘉谷何益于教乎公羊云曷为先言麦而后言苗一灾不书待无麦然后书无苗非也若一灾不书岂爱民之谓乎审如待无麦乃书无苗则何不曰无苗麦乎】
　　冬夫人姜氏防齐侯于谷
　　【公羊传妇人不防防非正也杜氏曰谷齐地济北谷城县】
　　防鲁地也谷齐地也初防于禚次享于祝丘又次如齐师又一岁而再防焉其为恶益逺矣明年无知弑诸儿其祸淫之明验也【张氏曰文姜元年以罪孙于齐后复宣淫自至今详书于策敝笱载驱録于齐风论其时世与衞之鹑之奔奔墙有茨诸篇皆一时之事鲁衞先王之后妇行放逸同播其恶于万民夫子曰鲁衞之政兄弟也葢不特周公康叔之盛而其世衰俗薄末政之陵夷亦相似也其后庆父乱鲁齐几取之与衞灭同时圣人以鲁事详于春秋而齐诗及鲁事者不删夫二南之风后妃不待闲而徳足以化天下后世闲有家之道废而亡国败家之祸同一轨辙诗春秋之防葢相表里也汪氏曰齐诗南山载驱刺襄公而皆曰鲁道有荡不一言之深责鲁庄不能防闲其母猗嗟称美其威仪技艺之美无所不至若曰独少此耳圣人于春秋一则曰夫人姜氏防齐侯二则曰夫人姜氏防齐侯虽国恶有不容讳其垂戒岂不远哉】
　　春秋大全卷七
　　钦定四库全书
　　春秋大全卷八
　　明　胡广等　撰
　　庄公中
　　【乙庄王十未一年】八年【齐襄十二弑晋缗十九卫惠十四蔡哀九郑厉十五子仪八曹庄十六陈宣七靖十八宋闵六秦武十二楚文四】
　　春王正月师次于郎以俟陈人蔡人
　　【公羊传次不言俟此其言俟何托不得已也谷梁传次止也俟待也】
　　用大众曰师次止也伐而次者有整兵慎战之意其次善之也遂伐楚次于陉是也救而次者有缓师畏敌之意其次讥之也次于匡于聂北于雍榆是也【汪氏曰聂北于匡缓师而怠于救患雍榆畏敌而怯于救患】俟而次者有无名妄动之意次于郎以俟陈人蔡人是也【赵氏曰师驻曰次恶兴师也无冦而次是欲自为冦也陆氏曰非奉王伯之命以讨罪救乱则不当兴之恶其兴师无名故书次张氏曰不由王命妄兴师众久次于外无名而动期防莫应故书师次又书俟以深责之】何俟乎陈蔡或曰陈蔡将过我俟而邀之也【范氏曰时陈蔡欲伐鲁故出师以待之】或曰鲁将与陈蔡有事于邻国而陈蔡不至故次于郎以待之也【杜氏曰期共伐郕陈蔡不至故驻师于郎以待之】若是皆非义矣其曰次曰以俟者深贬之也【陈氏曰此吾君将也何以称师庄之防齐皆讥也莫甚于及围郕是故一贬之师行不言次必久而无功也而后言次吾师尝久外矣而庄公特书次以庄之不竞于齐也俟陈蔡不至及齐围郕郕降于齐师以正月治兵及秋而还斯可以言次矣汪氏曰十二公惟庄公书次者三昭公书次者三庄公忘亲释怨欲救纪与鄣而不能俟陈蔡不至而遂及齐围郕昭公失国而祈哀乞怜于齐晋卒至客死皆恶之大者故书以示戒是以他公之次皆不书庐陵李氏曰春秋书内外之次十三胡氏分三例伐而次善之也救而次贬之也次而俟无名之师也庄三年公次滑三十年师次成皆可入救而次之例襄元年仲孙茂防四国次鄫可入伐而次之例庄十年来宋次郎可入无名之例人有次而伐者亦贬之楚蔡次厥貉齐卫次五氏垂葭蘧蒢也胡氏例明矣独次而救救而次亦当有分别而胡氏未及之则啖子説可取也见聂北下】
　　甲午治兵【治公作祠】
　　【左传治兵于庙礼也公羊传祠兵者何出曰祠兵入曰振旅其礼一也皆习战也何言乎祠兵为久也曷谓为久吾将以甲午之日然后祠兵于是谷梁传出曰治兵习战也入曰振旅习战也治兵而陈蔡不至矣兵事以严终故也善陈者不战此之谓也善为国者不师善师者不陈善陈者不战善战者不死善死者不亡】此治兵于郎也俟而不至暴【步木反】师露众役久不用则有失伍离次逃亡溃散之虞故复【扶又反】申明军法以整齐之其志非善之也讥黩武也【孙氏曰先书师次于郎以俟陈人蔡人后言甲午治兵恶内不知战也张氏曰久次于外而所俟者不至众心不一故申明约束以训齐其众而不知出不以律已失治兵之本矣虽欲治之其将能乎书曰治兵治者不治者也汪氏曰周礼大司马因秋狝治兵以教战公谷皆言出而治兵故楚将用师于中国则子文治兵于暌子玉治兵于为子庚治兵于汾今庄公不以仲秋田狩而教战又不治兵于出兵之时而治兵于次郎之后皆非礼也葢庄公之治兵非预备不虞之意实久役不得已而治之尔大阅治兵皆一经之特笔而桓公有所畏而大阅非其时庄公有所俟而治兵非其地故皆特书以示贬不然常事不书　刘氏曰左氏云治兵于庙礼也非也以春治兵非其时何以为礼乎庙中非治兵之地若师之出先谋于庙是则可尔于是焉习号令钟鼓丁宁旌旗不乃太渎乎谷梁意谓春秋多之亦非也先出兵而后治治又非其常地故记其非常尔春秋非教战之书岂贵其善战而不战也庐陵李氏曰周礼中春教振旅遂以搜中夏教茇舍遂以苗中秋教治兵遂以狝中冬教大阅遂以狩然春秋有书治兵大阅者其只讲武而不及于狝狩乎有书搜书狩者其兼及于振旅大阅乎谷梁治兵之义甚善但注者以为于庄公能以严终则失之矣】
　　夏师及齐师围郕郕降于齐师【郕公作成降户江反】
　　【左传仲庆父请伐齐师公曰不可我实不徳齐师何罪罪我之由夏书曰臯陶迈种徳徳乃降姑务修徳以待时乎公羊传成者何盛也盛则曷为谓之成讳灭同姓也曷为不言降吾师辟之也谷梁传其曰降于齐何不使齐师加威于郕也】
　　书及齐师者亲仇雠也围郕者伐同姓也郕降于齐师者见伐国无义而不能服也于是庄公之恶着矣【张氏曰书及内之志也鲁与郕皆文王之昭葢同姓兄弟之当亲者庄公忘亲而志于取郕始俟陈蔡而陈蔡不来然后要齐以围之所以郕不服鲁而降于齐春秋直书以见其从讐而贪利资人以虐小二国同役而不同心敌遂得以间之鲁师之出大无功也故略公而书师以着其轻用民力之罪临川吴氏曰説者谓鲁欲取郕而结陈蔡同伐陈蔡不至乃借力于齐按鲁弱于齐齐岂肯为鲁役鲁亦何敢役之哉葢齐欲围郕而征兵于鲁与陈蔡尔郕畏齐而不畏鲁故齐鲁同围而郕独降齐也庐陵李氏曰春秋书圉国三十五始于此而终于宋人之围曹○刘氏曰公羊以谓成者盛也谓灭同姓也不言降吾师辟之也非也实共围盛改谓之郕实灭其国改谓之降实降于鲁又独言齐皆非圣人之文也圣人讳国恶如改白为黑亦不可传世矣谷梁云不使齐师加威于郕故使若齐无武功而郕自降审如此春秋为纵失齐师之恶也】
　　秋师还【还音旋后同】
　　【左传秋师还君子是以善鲁庄公公羊传还者何善乱也此灭同姓何善尔病之也曰师病矣曷为病之非师之罪也谷梁传还者事未毕也遯也】
