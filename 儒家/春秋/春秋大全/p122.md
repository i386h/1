<!-- { "loadSidebar": true } -->
　　【左传王使荣叔来含且赗召昭公来防葬礼也谷梁传防葬之礼于鄙上程子曰天子以妾母同嫡乱天理也故不称天圣人于此尤谨其戒杜氏曰召伯天子卿也召采地伯爵也】
　　王臣下聘桓公冡宰书名示贬【桓四年书宰渠伯纠】而大夫再聘则无讥焉【桓五年仍叔八年家父书字不书名】或以为从同同也或以为同则书重也成风薨王使荣叔归含且赗既不称天矣及使召伯来防葬又与贬焉何也归含且赗施于妾母已稠叠矣又使卿来防葬恩数有加焉【汪氏曰春秋君夫人葬惟僖公及成风王使大夫来防】是将祔之于庙也而致礼于成风尽矣聘一也含赗而又葬则其事益隆乱人伦废王法甚矣再不称天者圣人于此尤谨其戒而不敢略也【蜀杜氏曰薨而赗含尚曰不可况又使卿防葬乎故复去天以示义家氏曰天子之于诸侯有防葬之礼非所以施之妾母也元年书叔服此年书召伯五年之间后先两防葬或称天王或王不称天比事而观其义岂不甚明乎陈氏曰王不称天于追锡桓公见之至是再见以夫人之礼丧成风也庄僖之际天下知有盟主而已而襄王之季年更有事于诸侯于是叔服防葬毛伯锡命尤汲汲于鲁也尤汲汲于鲁而何为乎成风一人赗含之一人葬之以是懐诸侯吾见周之益陵夷矣宰咺尝以赗妾母贬则召伯何以不贬王公一体也宰书名则王不待贬而自见王不称天则召伯不待贬而自见矣桓以少簒长成风以庶乱嫡王道熄矣而庄襄不能正又从而褒赏之是以天命施之天讨也故皆不称天○刘氏曰左氏曰礼也非也庶子为君为其母无服不敢贰尊者也妾母称夫人王不能正又使公卿防葬何礼之有何休谓去天者不及事天子防葬诸侯而有早晩小失耳未可即以为过也何至遂贬去天乎】
　　夏公孙敖如晋
　　【髙氏曰王含且赗又来防葬矣舍天王而谨事晋不待贬而恶见也临川吴氏曰三年之冬公朝晋今又使往聘焉鲁之谨于事霸主也鲁臣如晋聘凡二十四致遂防葬者又四焉始于公子遂而终于季孙斯仲孙何忌或疏或数或无所为或有所为考其时与事而得失见矣】
　　秦人入鄀【音若】
　　【左传初鄀叛楚即秦又贰于楚夏秦人入鄀杜氏曰鄀本在商密秦楚界上小国迁于南郡鄀县髙氏曰鄀葢微国秦以其叛而入之后遂为楚所并楚昭王复国之后畏吴之强去郢而都鄀矣】
　　秋楚人灭江
　　【左传六人叛楚即东夷秋楚成大心仲归帅师灭六冬楚公子燮灭蓼臧文仲闻六与蓼灭曰臯陶庭坚不祀忽诸徳之不建民之无援哀哉汪氏捕曰地谱寿州安丰县有六国故城临川吴氏曰晋襄公死期将及故其志气不能如初年之盛绍霸之业浸以衰微西戎之秦南蛮之楚敢于肆行中国吞噬弱小而无所忌也】冬十月甲申许男业卒
　　【僖公也在位三十三年子锡我嗣是为昭公】
　　附録【左传晋阳处父聘于衞反过甯甯嬴从之及温而还其妻问之嬴曰以刚商书曰沈潜刚克髙明柔克夫子壹之其不没乎天为刚徳犹不干时况在人乎且华而不实怨之所聚也犯而聚怨不可以定身余惧不获其利而离其难是以去之○晋赵成子栾贞子霍伯臼季皆卒】
　　【庚襄王三子十一年】六年【晋襄七卒齐昭十二衞成十四蔡庄二十五郑穆七曹共三十二陈共十一杞桓十六宋成十六秦穆三十九楚穆五】
　　春葬许僖公
　　附録【左传春晋搜于夷舍二军使狐射姑将中军赵盾佐之阳处父至自温改搜于董易中军阳子成季之属也故党于赵氏且谓赵盾能曰使能国之利也是以上之宣子于是乎始为国政制事典正法罪辟狱刑董逋逃由质要治旧洿本秩礼续常职出滞淹既成以授大阳子与大师贾陀使行诸晋国以为常法】
　　夏季孙行父如陈
　　【左传臧文仲以陈衞之睦也欲求好于陈夏季文子聘于陈且娶焉杜氏曰臣非君命不越竟故聘而自为娶范氏曰行父季友孙临川吴氏曰此亦行父欲迎归于陈而请于君借聘礼以行前此鲁陈未尝有邦家也汪氏曰季友如陈者再今行父之往葢因其祖之旧好假公室之聘而图昏耳春秋特书公子友葬原仲至行父之娶于陈公孙兹娶于弁婴齐娶于莒皆止书如所以贬季友之私行而不予行父兹婴齐因聘以济其私欲也自逆犹可敖如莒涖盟而代弟逆婼聘宋而为意如逆则又甚矣】
　　附録【左传秦伯任好卒以子车氏之三子奄息仲行鍼虎为殉皆秦之良也国人哀之为之赋黄鸟君子曰秦穆之不为盟主也宜哉死而弃民先王违世犹诒之法而况夺之善人乎诗曰人之云亡邦国殄瘁无善人之谓若之何夺之古之王者知命之不长是以并建圣哲树之风声分之采物着之话言为之律度陈之艺极引之表仪予之法制告之训典教之防利委之常秩道之以礼则使母失其土宜众赖之而后即命圣王同之今纵无法以遗后嗣而又收其良以死难以在上矣君子是以知秦之不复东征也】
　　秋季孙行父如晋
　　【左传秋季文子将聘于晋使求遭丧之礼以行其人曰将焉用之文子曰备豫不虞古之善教也求而无之实难过求何害朱子曰季文子三思而后行如使晋而求遭丧之礼以行亦其一事也汪氏曰王制诸侯于天子比年一小聘三年一大聘五年一朝文公即位六年君朝于晋者再而贵卿比年往聘过于事天子之礼而京师之朝终其世不见于经葢诸侯知有霸主而不知有为王也】
　　八月乙亥晋侯驩卒【驩唤官反公作讙】
　　【左传晋襄公卒灵公少晋人以难故欲立长君赵孟曰立公子雍好善而长先君爱之且近于秦秦旧好也置善则固事长则顺立爱则孝结旧则安为难故故欲立长君有此四徳者难必抒矣贾季曰不如立公子乐辰嬴嬖于二君立其子民必安之赵孟曰辰嬴贱班在九人其子何震之有且为二嬖淫也为先君子不能求大而出在小国辟也母淫子辟无威陈小而远无援将何安焉社祁以君故让偪姞而上之以狄故让季隗而已次之故班在四先君是以爱其子而仕诸秦为亚卿焉秦大而近足以为援母义子爱足以威民立之不亦可乎使先蔑士防如秦逆公子雍贾季亦使召公子乐于陈赵孟使杀诸郫庐陵李氏曰晋自襄公继文世主夏盟是时秦穆亦号伯西戎春秋列之夷狄曽不得与邾莒之国以爵先后况授之伯哉襄起僖三十一年尽文六年凡七年李氏云齐孝公不能率齐桓之烈晋襄能继晋文之綂孝公初宋有抑齐之志襄公初秦懐驾晋之谋宋启甗之争秦寻殽之衅此皆争霸之端也孝公不能抗宋而襄公首能挫秦此晋之所以未失伯则殽之战春秋亦幸晋有功矣乃削而人之何哉曰卒之者振兵服逺以权之未失也削之者丧不兴戎以义之不可也岂得以小功妨大义乎虽然襄公复伯则实始于此文公之没三强并兴秦雄西陲狄狃北师楚复强于南苟纵一敌则晋伯去矣襄公夏战殽以却秦秋败箕以剪狄冬伐许以离楚一年之间三敌悉退亦可谓有伯者之略此其能继文者也苟有伯者之略则襄公之烈何为仅止乎此曰外患既息举动即异伐衞则损威矣防公孙敖则毁烈矣士縠主盟则权散矣处父救江则谋怠矣越一二载事不逮初况能持久乎是以君子不贵速成而图全于其终不志小利而虑患于其远襄之规模又后于文公甚矣】
　　冬十月公子遂如晋
　　【杜氏曰卿共葬事文襄之制汪氏曰郑子大叔曰先王之制诸侯之葬士吊大夫送葬稽之于经前此未有使卿送葬者虽桓文之霸止遣微者防葬葢晋文昉为霸令使大夫吊卿共葬事故叔孙婼葬平公季孙意如葬昭公驯致少姜以妾媵而诸侯使卿防葬矣】
　　葬晋襄公
　　【左传襄仲如晋葬晋襄公杜氏曰三月而葬速汪氏曰赵盾患秦之送公子雍欲御秦师故急于襄事也】晋杀其大夫阳处父晋狐射姑出奔狄
