<!-- { "loadSidebar": true } -->
　　文约而事详者经也春如齐朝惠公夏如齐奔其丧若是虽不致可也而皆致者甚之也【汪氏曰礼诸侯卒有服者奔丧无服者防葬公之于齐非有服也而亲奔其丧谄谀甚矣以谄事齐不问礼之当否有取危之道故春夏两如皆志之】天王之丧不奔欲行郊礼而汲汲于奔齐惠公之丧天王之葬不防使微者往而公孙归父防齐惠公之葬其不顾君臣上下尊卑之等所谓肄人欲灭天理而无忌惮者也词繁而不杀圣人之情见矣【薛氏曰行不以礼而源源不已何公之不惮烦也家氏曰天王之丧鲁不奔不赙今也懐辅簒之私恩如齐奔丧事之悖也春而书公如齐公至自齐曽未数月又书公如齐公至自齐备书所以贬之也汪氏曰鲁君亲往奔丧送葬者三春秋于此年书齐侯元卒公如齐公至自齐于成十年书晋侯儒卒公如晋明年三月公至自晋襄二十八年书公如楚楚子昭卒明年正月公在楚五月公至自楚虽不言奔丧送葬而其实了然矣春秋厯十有二王惟叔孙得臣叔鞅送襄景之葬公孙敖奔襄王丧而不至鲁之不知所尊至于此极他何望焉驯至昭公之吊少姜至河乃复以国君之重奔嬖妾之丧却而不纳益可伤矣】
　　癸巳陈夏徴舒弑其君平国
　　【左传陈灵公与孔宁仪行父饮酒于夏氏公谓行父曰徴舒似女对曰亦似君徴舒病之公出自其廐射而杀之二子奔楚】
　　陈灵公之无道也而称大夫之名氏以弑何也祸莫大于拒谏而杀直臣忠莫显于身见杀而其言騐泄冶所为不惮斧钺尽言于其君者正谓灵公君臣通于夏徴舒之家恐其及祸不忍坐观故昧死言之灵公不能纳又从而杀之卒以见弑而亡其国此万世之大戒也特书徴舒之名氏以见泄冶忠言之騐灵公见弑之由使有国者必以远色修身包容狂直开纳谏诤为心也【家氏曰君无道称国以弑陈灵朋淫杀谏而弑者以氏名书葢不着徴舒氏名无以见祸乱之所从生讨徴舒亦所以治平国也】以为罪不及民故称大夫以弑者非经意矣【张氏曰古人以礼为防闲而人君之尊有妃偶嫔御之侍有居处出入之奉有亷耻羞恶之限所以养其尊贵者至矣何至驱驰于株林以为乐哉泄冶之谏夏南之诗皆以其舍人道而躬为禽兽之行也考之外传前年单子如楚过陈时泄冶未死也单子归而告王以陈侯帅其卿佐南冠以淫于夏氏陈侯不有大咎国必亡已见之于三年之前矣能无及乎观春秋所书弑君如陈平国齐光蔡固以千乗之主而自侪于闾巷小人所不为者心术之惑可不戒哉髙氏曰灵公弑而子午嗣是为成公成公不讨弑君父之贼则知灵之恶播于国人而徴舒之罪国人所不憝也汪氏曰礼称诸侯非问疾吊丧而入诸臣之家是谓君臣为谑注者谓陈灵公数如夏氏以取弑焉夫人君之举动尚谨于嫌疑之际而不可轻也况可紊男女之别恣鸟兽之行其不为朱温之万段者几希矣】
　　六月宋师伐滕
　　【左传滕人恃晋而不事宋六月宋师伐滕】
　　前围滕称人刺伐丧也此伐滕称师讥用众也宋大国爵上公霸王之余业力非不足也今邻有弑逆不能声罪致讨【张氏曰宋鲍以簒弑得国视陈郑逆乱恬不为怪】乃用大众以伐所当矜恤之小邦且滕不事已无乃已徳犹有所阙而滕何尤焉故特称师以着其罪而汲汲于诛乱臣讨贼子之意见矣【家氏曰宋鲍间晋之多故而用师于滕围之未服又从而伐之未必无宋襄执婴齐之心襄且不能有成而况于鲍乎春秋书之所以贬之也象山陆氏曰宋大国也滕小国也滕安能害宋宋之伐滕陵蔑小弱以逞所欲尔左氏谓滕人恃晋而不事宋然晋之伯业方不竞滕固微国何恃之有或者事晋之故而有阙于宋欤宋亦何义而责滕之事已大当字小恤其不及焉可也去年因其丧而围之今年又兴师而伐之其为陵蔑小弱以逞所欲明矣陈恒弑其君孔子朝鲁侯而请讨之前月陈方以弑君告宋为邻邦不知此何时耶而牟牟焉兴师伐滕以逞所欲尚得为有人心者乎庐陵李氏曰滕自宋人执婴齐之后滕遂为宋私属故宋之盟叔孙豹曰滕宋私也成周之灭仲几曰滕宋役也小国之偪于强暴非一日矣】
　　公孙归父如齐葬齐惠公
　　归父仲遂之子贵而有宠宣公深徳齐侯之能定其位而又以济西田归之也故生则倾身以事之而不辞于屈辱没则亲往奔丧而使贵卿防其葬亦不顾天王之礼阙然莫之供也比事考辞义自见矣【汪氏曰春秋以卿防葬惟襄王景王晋之襄平昭公此年齐惠及宋平滕成入见而已天子之丧动天下属诸侯遣卿送葬夫亦亡于礼者之礼耳晋之诸君犹曰霸国也齐惠之葬乃宣公所以报私恩而宋平则意如所以厚私姻也若滕则其君屡防葬于鲁矣当时诸侯慢于至尊而谨于强大莫不皆然灵王之丧郑简公在楚印段实往王吏不讨子太叔反以为口实积习所致可胜叹哉】
　　晋人宋人衞人曹人伐郑
　　【左传郑及楚平诸侯之师伐郑取成而还】
　　按左氏郑及楚平诸侯伐郑取成而还【襄陵许氏曰自晋灵以来成景相继力争陈郑而无以服楚】其称人贬也郑居大国之间从于强令岂其罪乎不能以徳镇抚而用力争之是谓五十步笑百步庸何愈于楚自是责楚益轻罪在晋矣【张氏曰舍乱臣贼子之大恶而轻动干戈以讨迫于强令无所适从之小国家氏曰人四国所以人晋也夫躬天下之难而后可以责人之从己未闻躬天下之易而责人以强从也桓文所以得诸侯以其内奬王室外攘荆楚救灾恤患汲汲焉躬天下之难诸侯有所恃外夷有所畏是以得成霸业自晋襄没灵成景皆不克负荷而楚庄日以盛强北向而争诸侯侵陈侵郑观兵周疆将逞其所大欲晋人谨出偏师畏缩不敢犯荆楚之锋惟伺其去释憾于小国今又讨郑纵能服之岂保楚之不再出乎夫翦簒锄凶霸政之最先自赵盾为政宋齐鲁皆弑其君盾内有所慊置而不问今郤缺为政又不能治侯国之贼其君者乃率三国争郑而以讨逆遗楚遂使夷国挟仗义之名以风示天下晋霸自是愈衰矣象山陆氏曰左氏谓郑及楚平诸侯伐郑取成而还诸侯伐郑而称人贬也晋楚争郑为日久矣春秋常欲晋之得郑而不欲楚之得郑与郑之从晋而不与郑之从楚是贵晋而贱楚也晋之所以可贵者以其为中国也中国之所以可贵者以其有礼义也郑介居二大国之间而从于强令亦其势然也今晋不能芘郑致其从楚陈又有弑君之贼晋不能告之天王声罪致讨而乃汲汲于争郑是所谓礼义者灭矣其罪可胜诛哉书人以贬圣人于是絶晋望矣】
　　秋天王使王季子来聘
　　【王聘止此左传刘康公来报聘公羊传王季子者何天子之大夫也其称王季子何贵也其贵奈何母弟也谷梁传其曰王季王子也其曰子尊之也聘问也】
　　公羊传曰王季子者王之母弟也【杜氏曰字季子即康公其后食采于刘】王有时聘以结诸侯之好礼也宣公享国至是十年不朝于周而比年朝齐不奔王丧而奔齐侯丧不遣贵卿防匡王葬而使归父防齐侯之葬纵未举法勿聘焉犹可也而使王季子来王灵益不震矣自是王聘春秋亦不书矣【襄陵许氏曰自是王灵益亡王聘益轻春秋不复録矣陈氏曰自顷王而下王室无聘鲁者于是再聘而王季子实来则已尊矣汪氏曰宣公简慢于王知有齐而不知有周所以君臣朝夕奔走于临淄之境者其心必曰济西之田未复不可不曲意事之而不思鲁封七百里之地秋毫皆君赐也而拔本塞源其罪应诛定王始则徴聘于鲁中则厚贿于仲孙终则命贵弟报聘是犹为人父而不责子之狠傲乃三揖于定省之常礼而徳色于借耰之微恩也宣公既不知所当尊而王亦不能自尊矣故来求之书止于文公来聘之书止于宣公锡命之书止于成公非削之而不纪葢王命不足为轻重而王亦不复遣使于诸侯耳寥寥百有余年而石尚以归脤録自是天王之名号不见于经矣】
　　公孙归父帅师伐邾取绎
　　【左传师伐邾取绎杜氏曰绎邾邑鲁国邹县北有绎山张氏曰诗保有鳬绎邾文公卜迁于绎皆此山之地为邾鲁二国之境】
　　用贵卿为主将举大众出征伐不施于乱臣贼子奉天讨罪而陵弱侵小近在邦域之中附庸之国是为盗也当此时陈有弑君之乱既来赴告藏在诸侯之策矣曾不是图而有事于邾不亦傎【音颠】乎故四国伐郑贬而称人鲁人伐邾特书取绎以罪之也【髙氏曰自文公时邾鲁有隙宣公簒立而邾子首朝之自是絶迹鲁庭者又十年故归父伐之家氏曰滕何负于宋而宋伐之邾何负于鲁而鲁伐之皆由中国无盟主强陵弱众暴寡而莫之或禁也象山陆氏曰鲁之伐邾无异于宋之伐滕特书取绎罪益着矣汪氏曰无瑕者始可以讨人宣公簒立惴惴然自保惟恐诸侯之动干戈而问子赤之故也其不能讨陈宜矣而犹称兵于邾以夺其地者葢以晋伯之不振而强齐为之援故耳不几硕鼠期人之不见而窃食于盆盎之间乎下书归父为邾故如齐则鲁之为鲁可知矣】
　　大水
　　【何氏曰先是城平阳取根牟及数役重民怨之所生张氏曰隂盛阳微夷狄乗衅之徴家氏曰宣即位以来六年螽七年大旱今复大水咎徴频仍未有甚于此时旱而书大水而书大以变常书也宣尝以臣弑君以子逐母罪大恶极天讨未加发而为水旱之灾民受其虐书以示戒也】
　　季孙行父如齐冬公孙归父如齐
　　【宣公聘齐盟止此左传季文子初聘于齐冬子家如齐伐邾故也】
　　按左氏行父如齐初聘也归父如齐邾故也齐侯嗣立宣公亲往奔其父丧又使贵卿防葬矣若待逾年然后修聘未晩也而季孙亟行归父继往则以宣公君臣不知为国以礼而谓妄説取人可以免于讨也归父贪于取绎畏齐而往葢礼曲则气必馁矣能无畏乎哉春秋备书而不削以着其罪为后世鉴也【髙氏曰以伐邾故恐齐人以为讨遂谋伐莒焉甚矣鲁之惧齐也二嵗之间而公与大夫五如齐矣汪氏曰自反而缩则可以自立何畏于齐宣公行已有慊故君臣相及于齐而犹惧其获戾矣】
　　齐侯使国佐来聘
　　【左传国武子来报聘】
　　葬之速也太不懐也又未逾年而以君命遣使聘于邻国则哀戚之情忘矣孟子曰养生不足以当大事惟送死可以当大事滕文公五月居庐未有命戒及至葬顔色之戚哭泣之哀吊者大悦而有愿为其氓者葢礼义人心之所同然也齐顷【音倾】公嗣位之初举动如此丧师失地几见执获岂特妇人笑客之罪哉已失守身之本矣【髙氏曰嗣子逾年即位始称君未逾年称子故葵丘之防称宋子葢齐桓方倡大义以尊中国故宋公虽在丧而来与防亦不深责以其不获已而趍急务尔鲁之于齐与国也聘虽后时亦何害耶惠公之葬既速又未逾年而以君命遽遣使来聘焉议伐莒也当凶衅而行吉礼忘哀思而结懽好书曰齐侯着其恶也象山陆氏曰宣公是年身如齐者二使其臣如齐者三闻天王使王季来聘矣未闻身如京师与使其臣如京师也不待详考其事而罪已着矣左氏载行父出莒濮之事陈谊甚髙且曰先大夫臧文仲教行父事君之礼行父奉以周族弗敢失坠齐惠公之卒公既亲奔其丧矣王季子之聘鲁未易时而行父仆仆往聘于齐知事君之礼而奉以周旋者果如是乎归父之往则以取绎之故齐惠公卒未逾年而国佐实来徇私弃礼见利而不顾义安然行之不畏于天不愧于人人心之冺灭一至于此吁可畏哉】

