<!-- { "loadSidebar": true } -->
　　左氏以为郑与宋战公羊以为宋与鲁战谷梁以为纪与齐战赵匡考据经文内兵则以纪为主而先于郑外兵则以齐为主而先于宋独取谷梁之説【赵氏曰据经文内兵以纪为主外兵以齐为主若实为宋郑战何得主齐纪乎岂齐以三国之师伐纪欲灭之公与郑救之而胜焉不然纪惧威之不暇岂敢主兵而助郑乎】葢齐纪者世雠也齐人合三国以攻纪鲁郑援【去声】纪而与战【临川吴氏曰昔郑庄助齐谋纪者也鲁桓数数为郑防宋继又同郑伐宋郑厉德鲁故助鲁救纪而反其父之所为】战而不地于纪也不然纪惧灭亡不暇何敢将兵越国助鲁郑以增怨乎齐为无道恃强陵弱此以纪为主何也彼为无道加兵于已必有引咎责躬之事礼仪辨喻之文犹不得免焉则亦固其封疆效死以守上诉诸天王下告诸方伯连率与邻国之诸侯其必有伸之者矣不如是而愤然与战岂已乱之道乎力同度徳动则相时小国雠大国而幸胜焉祸之始也息伐郑而亡【事见左传隐公十一年】郑胜蔡而惧【事见左传襄公十八年】蔡大败楚而灭【事见左传定公四年哀公元年】今纪人不度徳不量力不徴词轻与齐战而为之援者弑君之贼簒国之人也不能保其国自此战始矣春秋以纪为主省徳相时自治之意也【永嘉吕氏曰纪以垂亡之国而获战胜之功此可喜也齐以大国之威而畜必报之憾甚可惧也桓公之所以为纪谋者既无以为保纪之道而徒挟郑以战幸而胜齐彼将谓可固纪矣而不知所以促纪之亡者在此役也迨夫纪惧亡之不给然后为黄之盟求以安纪亦晩矣○赵氏曰左氏云宋责赂于郑且责赂小事止当二国自不和无容诸侯为战也公羊云曷为后日恃外也得纪侯郑伯然后能为日也按先防而后日成防而后战也恃外有无义也又曰何以不地近也葢不地者有纪都也无他义刘氏曰左传所载不书所战后也若宋郑相怨为此战郑当序纪上宋当序齐上何故反颠倒乎公虽不及其防期而及其战期自当齐战也何故反没战地乎公羊云近故不地则郎之战非为近也而曰郎犹可以地不亦诬乎庐陵李氏曰经书内外之战二十三书败绩十五书战例左氏曰皆陈曰战胡氏曰两兵相接曰战书及例胡氏曰战而言及主乎是战者也赵子曰战而书及以主及客也以华及夷也战不言及交为主也书败绩例左氏曰大崩曰败绩何氏曰绩功也诸説皆通】
　　三月葬衞宣公
　　葬自内録也既与衞人战曷为葬宣公怨不弃义怒不废礼【临川吴氏曰二月己巳之战齐纪为敌怨衞助齐灭纪鲁为纪御齐鲁衞非敌怨也故不废防葬之礼】是知古人以葬为重也礼丧在殡孤无外事衞宣未葬朔乃即戎已为失礼又不称子是以吉服从金革之事其为恶大矣【杜氏曰宣公未葬惠公称侯以接邻国非礼也陈氏曰凡君在丧恒称子衞宣未葬而称衞侯不以居丧之礼出也张氏曰朔与兄伋夀争国者志于立乎其位忘哀戚之心故未葬称爵】凡此类据事直书年月具存而恶自见也【赵氏曰凡诸侯在丧而有境外之事以丧行者称子以吉行者称爵志恶之浅深也○汪氏曰春秋在丧而出预防盟征伐及遣使邻国者有十此年衞惠防战纪僖九年宋襄防葵丘二十五年衞成防洮二十八年陈共防温三十三年晋襄败秦于殽宣十年齐顷使国佐聘成三年宋共衞定伐郑四年郑悼伐许定四年陈懐防召陵侵楚是也然宋襄衞成陈共懐皆称子则见其未易吉服其罪犹可末减此年衞惠称爵防战则以吉服从戎其罪益甚矣然战纪非朔主兵故直书而恶自见晋襄败秦则忘亲背惠墨缞绖而以诈取胜视朔尤甚故不称爵而以微者纪之宋共衞定未葬而已越葬期齐顷郑悼虽已葬而未逾年但直书而罪恶着矣】
　　夏大水
　　【张氏曰隂盛之灾王氏曰经书水灾者九而桓居其二庄居其三是大水之灾二公居三之二矣岂桓公积恶不悛庄公释雠不复怨气蕴结有以致之欤】
　　秋七月
　　冬十月
　　【癸桓王二未十二年】十有四年【齐僖三十三卒晋缗七衞惠二蔡桓十七郑厉三曹庄四陈庄二靖六宋庄十二秦出子六楚武四十三】
　　春正月公防郑伯于曹
　　【左传春防于曹曹人致饩礼也杜氏曰以曹地曹与防临川吴氏曰前年鲁郑同救纪而败齐衞之师葢虞齐衞之报怨也故为防以谋之曹素与鲁协故鲁防郑于其地王氏曰公于郑突比之至矣十二年屡防以平宋郑而不克则为武父之盟为宋之伐十三年偕纪侯之战今又防于曹同恶相济明矣】
　　无氷
　　【公羊传何以书记异也谷梁传时燠也】
　　按豳风七月周公陈王业之诗也其词曰二之日凿氷冲冲三之日纳于凌隂四之日其蚤献羔祭韭【朱子曰凿氷取氷于山也冲冲凿氷之意纳藏也藏氷所以备暑也凌隂氷室也蚤蚤朝也献羔祭韭而后启之月令仲春献羔开氷先荐寝庙是也】周官凌人之职颁氷于夏其藏之也固隂沍寒于是乎取其出之也賔食丧祭于是乎用藏之周用之徧亦理隂阳天地之一事也今在仲冬之月燠而无氷【何氏曰周之正月夏之十一月法当坚氷无氷者温也张氏曰隂不能成物之灾髙氏曰凡不宜无曰无】则政治纵弛不明之所致也【刘氏曰豫恒燠若此政事舒缓纪纲纵弛善恶不明赏罚不行之象周失之舒秦失之急故周衰无寒嵗秦灭无燠年】故书于策夫春秋所载皆经邦大训而书法若此其察于四时寒暑之变详矣【茅堂胡氏曰春秋极谨天变如无氷李梅实六鹢退飞无麦苗鸜鹆来巢之类以今观之其事若甚小然春秋一一书之则不可谓小事矣永嘉吕氏曰古者藏水发氷所以节阳气之盛也夫阳气在天地间譬犹火之着于物也故常有以解之十二月阳气蕴伏锢而未发其盛在下则纳氷于地中至二月四阳作蛰虫起阳始用事则亦始启氷而庙荐之及四月阳气毕达隂气将絶则氷于是大发食肉之禄老病丧浴氷无不及是以四时无愆阳伏隂凄风苦雨故夫藏氷发氷者燮调之一事也春秋之书无氷不独志常燠之异而亦以见备暑之无其备也或谓开氷而书无氷岂有建寅之月遽开氷乎春秋所书螽蝝李梅实陨霜之类皆据目前之灾异而志之岂必待开氷而后书无乎或者又援大无麦禾之例谓嵗终防计而后书大无麦禾犹开氷而后书无氷也不知大无麦禾与书大有年为一类谓嵗终防计而后知也开氷之事亦可与防于嵗终者比乎汪氏曰此年正月书无氷成元年二月书无氷襄二十八年书春无氷则知因阳盛气燠而随时以纪之苟以发氷而知无氷则当常以二月而不在正月矣若曰或藏氷无氷而书无或发氷无氷而书无抑何纪事之错乱乎】
　　夏五
　　【公羊传夏五者何无闻焉尔谷梁传孔子曰听远音者闻其疾而不闻其舒望远者察其貌而不察其形立乎定哀以指隐桓隐桓之日远矣夏五传疑也杜氏曰不书月阙文】
　　夏五传疑也疑而不益见圣人之慎也故其自言曰吾犹及史之阙文也【括苍赵氏曰史阙文传记不备不敢参以己意如夏五郭公之类也】其语人曰多闻阙疑慎言其余则寡尤【朱子曰疑而不阙则流于缪妄】而世或以私意改易古书者有矣盍亦视此为鉴可也然则春秋何以谓之作曰其义则断自圣心或笔或削明圣人之大用其事则因旧史有可损而不能益也【东坡苏氏曰宋咸以私意改周易五经数十去处多见其不知量也】
　　郑伯使其弟语来盟【语谷作御】
　　【左传郑子人来寻盟且修曹之防谷梁传诸侯之尊弟兄不得以属通其弟云者以其来我举其贵者也来盟前定也不日前定之盟不日程子曰使来盟盟前定矣与高子不同】
　　来盟称使则前定之盟也【临川吴氏曰正月鲁郑二君防曹而未盟故郑伯使弟语来鲁与公盟也】其不称使如楚屈完齐髙子则权在二子盟不盟特未定也诸侯之弟兄例以字通而书名者罪其有宠爱之私非友于之义也【髙氏曰将命者大夫之事不可使弟语为子人氏实远君命其宠任之葢有事来矣来盟于我彼欲之之辞也涖盟于彼我欲之之辞也郑鲁同恶而屡盟可恶之甚也苏氏曰凡外大夫来盟于鲁内大夫莅盟于他国皆盟其君也汪氏曰春秋书来盟者六郑语衞孙良夫皆前定之盟也髙子屈完宋华孙皆未定之盟也杞子则君自来其盟亦非前定者也大夫因聘而盟则先书聘而后书及盟非聘而特来结盟则但书来盟然皆所以着大夫之敌君也庐陵李氏曰来盟例五郑语衞良夫称使者前定之盟也谓已有约言未足效信而释疑复遣使固结之也楚屈完齐高子不称使者权在二子谓齐楚二君遣使之时未尝有命令盟也宋华孙不称使者华孙权臣专行不受君命也屈完非求鲁亦书来者内桓师也】
　　秋八月壬申御廪灾
　　【公羊传御廪者何粢盛委之所藏也御廪灾何以书记灾也】
　　门观灾而新作则书御廪粢盛【音成】之所藏【杜氏曰御廪公所亲耕以奉粢盛之仓临川吴氏曰君之在车与御者最相亲近故君所亲近之人谓之御御史御妻之类是也君所亲用之物亦谓之御后世所谓御食御书御药之类及此御廪是也御廪者以贮人君躬耕籍田之米专供宗庙之粢盛而不敢他用者髙氏曰御廪灾此将不得奉其宗庙之祥也君躬耕夫人献种稑以供粢盛而灾焉咎在君夫人矣宗庙鬼神之怒兆见于此】其新必矣何以不书营宫室以宗庙为先【礼记君子将营宫室宗庙为先廐库为次居室为后】重本也御廪灾而新则不书常事也【汪氏曰据世室新宫亳社皆不书新作】以为常事而不书垂教之意深矣知其説者然后知有国之急务为政之先后虽勤于工筑而民不怨劳【汪氏曰如文王以民力筑灵台而民欢乐之之类】与妄兴土木困民力以自奉者异矣【汪氏曰妄兴土木如秦皇汉武之类今按宫庙志灾者六御廪西宫新宫亳社讥不能戒谨而致灾也雉门两观桓宫僖宫讥其非礼而宜灾也】
　　乙亥尝
