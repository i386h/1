<!-- { "loadSidebar": true } -->
　　【左传卿不行非礼也君子是以知出姜之不允于鲁也曰贵聘而贱逆之君而卑之立而废之弃信而壊其主在国必乱在家必亡不允宜哉诗曰畏天之威于时保之敬主之谓也公羊传其谓之逆妇姜于齐何畧之也髙子曰娶乎大夫者略之也谷梁传其曰妇姜为其礼成乎齐也其逆者谁也亲逆而称妇或者公与何其速妇之也曰公也其不言公何也非成礼于齐也曰妇有姑之辞也其不言氏何也贬之也何为贬之也夫人与有贬也程子曰纳币在丧中与丧婚同也称妇姜已成妇也不称夫人不可为小君奉宗庙也不书逆者虽卿亦失其职矣】
　　逆皆称女以未成妇而女者在父母家之所称也【礼记曽子问女未庙见未成妇】往逆而称妇入国不书至何哉此春秋诛意之効也禫制未终【禫徒感反汪氏曰除服制名郑氏曰澹澹然平安之意】思念娶事是不志哀而居约矣方逆也而已成为妇未至也而如在国中原其意而诛之也不称夫人姜氏者亦与有贬焉妇人不专行使国乱子弑齐人不能鉴微知著冒礼而往使其女不允于鲁皆失于不正其始之过也夫妇之际人伦之首礼不可不谨也故交贬之以为后鉴【刘氏曰夫妇之际人伦之首文公闇弱愔慢不能率礼而行以谓苟若而可何礼之守故夫人不安其位终卒至于祸又非独文公之罪虽夫人预有罪矣夫人不能早避丧娶之辱冒大礼以往国人皆贱之遂无所据依以危其身而亡其子由本不正故也殆而呼天不亦晩乎文公之不能保其后嗣者由无以刑其妻夫人之不能安其位由无以谨于礼也张氏曰圣人严吉凶之辨葢人之所以异于禽兽者正以有父子之亲而三年之丧哀戚之至也国君为风教之首而纳币于丧中春秋变逆女为逆妇姜不成其夫人之礼以见人伦之本已失何以正是国人为后嗣之基乎赵氏曰公自逆常事不书以成礼于齐所以变文云逆妇以讥之○陈氏曰吉凶之礼苟公不自行大夫不涖事则第书其事不书其人则必微者斯春秋之规矩也文公使卿纳币而使微者逆是公以礼聘之而不以礼逆之宜其不终也汪氏曰春秋一经书逆夫人惟此年最略既不书逆者名氏又不书如齐不称夫人不言氏不书至岂非圣人责文公首紊通丧之礼而然欤宣公之娶尢亟而书法加详事同而既贬则从同同也○刘氏曰左氏云卿不行非礼也假令卿行独可谓之礼乎公羊云娶乎大夫略之也此虽无他证据然鲁初纳币乃用上卿审取大夫者礼岂如此崇乎谷梁云逆者谁也亲逆而称妇或者公与曰公也非也谷梁既云亲迎而称妇则称妇宜也又何以见其非成礼于齐乎且令非成礼于齐云公如齐逆妇姜足矣文不当没公】
　　狄侵齐
　　【汪氏曰狄自箕之败至是始复侵齐以晋襄无攘却之谋而齐伯不绍故也王氏曰大国如齐狄侵者四则其他邢衞鲁郑不足怪也】
　　秋楚人灭江
　　【左传楚人灭江秦伯为之降服出次不举过数大夫谏公曰同盟灭虽不能救敢不矜乎吾自惧也君子曰诗云惟彼二国其政不获惟此四国爰究爰度其秦穆之谓也张氏曰江之不祀晋襄之无远谋也临川吴氏曰三年之秋楚人围江晋人阳为救之之名而无救之之实江之受围周一朞而其国竟灭中国不竞而荆蛮得以肆其虐于小国可哀也夫汪氏曰公羊云入不言围书其重者江黄二国从中国而致灭黄书伐而江书围皆着中国之不能救也灭者亡国之善辞上下之同力江黄之君不书奔不书以归则能固守待援而死于其位又可知矣】
　　晋侯伐秦
　　【左传围邧新城以报王官之役程子曰秦逞忿以伐晋晋畏而避之其见报乃常情也秦至此能悔过矣故不复报晋圣人取其能迁善也称晋侯不复加讥见秦宜得报而自悔不复修怨乃其善也】
　　晋人三败秦师【汪氏曰僖三十三年败殽文二年春战彭衙冬伐秦取汪及彭衙】见报乃当情耳而穆公济河焚舟则贬而称人秦取王官及郊未至结怨如晋师之甚也襄公又报之于常情过矣而得称爵何也圣人以常情待晋襄而以王事责秦穆所以异乎【朱子曰谓书晋侯而以常情待晋襄书秦人而以王事责秦穆恐未必如此程子所谓微辞隐义未易言也】襄公忘亲背惠大败秦师败狄伐许怒鲁侯之不朝也而以无礼施之是专尚威力先事加人莫知省徳而后动也今又报秦不足罪矣穆公初败于殽悔过自誓増修徳政宜若过而知悔悔而能改又有济河之役则非誓言之意所以备责之也然晋襄见伐而报犹无讥焉秦穆至是见伐而不报善可知矣不讥晋侯所以深善秦伯春秋大改过嘉释怨王者之事也故仲尼定书列秦誓于百篇之末以见悔过能改而不责人虽圣贤诰命不越此矣【茅堂胡氏曰穆公悔过极晩取王官封殽尸之后晋侯来伐秦伯于是悔改不复往报圣人所以取之以此见与人为善之路广矣张氏曰晋襄以王官之役不报为耻未若商臣得志于江为耻之大也报秦而不诛商臣使乱臣贼子得以夷灭小弱逞其凶毒晋襄之为盟主末矣比事书之深罪晋侯不以江亡为耻而敌秦怨也家氏曰春秋书楚人灭江晋侯伐秦责其当救而不救不当伐而伐罪晋深矣书晋侯非善之以其徇私报怨之过甚亟战而不知戢故目其人而责之王氏曰隐公以来政在诸侯若大夫专政则例贬称人文公以后政在大夫若诸侯有罪则出爵以贬此例之变也犹宣九年齐侯伐莱成四年郑伯伐许皆贬之也庐陵李氏曰秦穆晋襄五年之间交兵者五止此】
　　衞侯使甯俞来聘
　　【左传衞甯武子来聘公与之宴为赋湛露及彤弓不辞又不答赋使行人私焉对曰臣以为肄业及之也昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功王于是乎赐之彤弓一彤矢百玈弓矢千以觉报宴今陪臣来继旧好君辱贶之其敢干大礼以自取戾临川吴氏曰按左氏所载晋文公之季年诸侯朝晋衞成公独不朝又使孔达侵郑伐緜訾及筐晋襄公既祥使告于诸侯而伐衞围戚取之衞不服罪而孔达敢伐伯主其明年晋防诸侯于垂陇将伐衞幸得陈侯为之请成执孔达以説于晋而衞遂得免于伐自孔达遭执之后葢甯俞代之为政至次年春衞从晋伐沈自此衞服霸主而无事矣至次年春晋遂归孔达其夏衞侯朝晋至秋而来聘鲁焉事大睦邻以安社稷或者皆出甯俞之谋也夫子称其知可及者葢如此】
　　冬十有一月壬寅夫人风氏薨
　　【左传冬成风薨程子曰自成风以后妾母称夫人嫡妾乱矣仲子始僭尚未敢同敌也杜氏曰庄公妾僖公母风姓也赴同祔姑故称夫人】
　　风氏僖公之母庄公妾也而称夫人自是敌妾乱矣语曰邦君之妻邦人称之曰君夫人称诸异邦曰寡小君【冯氏曰是时嫡妾不正称号不审夫子尝言古礼如此故记之正其名所以责其实也】葢敌体之称也若夫妾媵则非敌矣其生亦以夫人之名称号之【汪氏曰据僖八年用致夫人乃成风也】其没亦以夫人之礼卒葬之【陈氏曰夫人某氏嫡称也丧之以夫人之礼也隐公之丧桓母犹有疑焉是故别庙也祔姑称諡伉然如夫人则自文公之丧成风始】非所以正其分也以妾媵为夫人徒欲尊宠其所爱而不虞卑其身以妾母为夫人徒欲崇贵其所生而不虞贱其父卑其身则失位贱其父则无本越礼至是不亦悖乎夫礼庶子为君为其母无服不敢贰尊者也【仪礼丧服传大夫以上为庶母无服礼记服问君之母非夫人则羣臣无服】春秋于成风记其卒葬各以实书不为异辞者谨礼之所由变也【薛氏曰妾母为夫人僭也僭则何以取乎春秋不没其实也朱子曰僖公成风与晋简文帝郑太后一也皆所以着妾母之义汪氏曰嫡妾之分乃人君所当谨以妾母为夫人必致以妾为嫡以妾为嫡必致庶孽夺正之祸敬嬴之杀恶及视乃视习僖文之尊成风而动于为恶也后世妾母皆称太后或妾死而加以皇后之号又其甚则唐髙宗立武昭仪为后而致移其宗社矣朱子于纲目书尊帝母贵人为太后又或书立贵嫔某氏为皇后或曰立婕妤某氏为皇后或曰立婢某氏为后葢取法春秋讥成风之例然春秋隐其辞而纲目直斥本称者春秋乃本国之史而纲目则笔削前代之史故不同也】
　　【己襄王三亥十年】五年【晋襄六齐昭十一衞成十三蔡庄二十四郑穆六曹共三十一陈共十桓十五宋成十五秦穆三十六楚穆四】
　　春王正月王使荣叔归含且赗
　　【公羊传含者何口实也其言归含且赗何兼之兼之非礼也谷梁传含一事也赗一事也兼归之非正也其曰且志兼也其不言来不周事之用也赗以早而含已晩程子曰天子成妾母为夫人乱伦之甚失天理矣不称天义已明称叔存礼也范氏曰荣叔天子之上大夫也荣采地叔字】
　　珠玉曰含【何氏曰天子以珠诸侯以玉大夫以碧士以贝春秋之例也】车马曰赗归含且赗者厚礼妾母也【汪氏曰据仲子止归赗此兼含赗杜氏曰成风庄公之妾天子以夫人礼赗之】不称天王者弗克若天也【书泰誓夏桀弗克若天注不能顺天】春秋系王于天以定其名号者所履则天位也所治则天职也所勑而惇之者则天之所叙也所叙而庸之者则天之所秩也所赏所刑者则天之所命而天之所讨也夫妇人伦之本王法所尤谨者今成风以妾僭嫡王不能正又使大夫归含赗焉而成之为夫人【陈氏曰赗常事不书惟赗仲子成风特书之则遂命为夫人也春秋之初犹以为非常事也宣之敬嬴襄之定姒昭之齐归虽命为夫人不复书矣孟子卒不赴于京师孔子曰夫人之不命于天子自昭公始也】则王法废人伦乱矣是谓弗克若天而悖其道非小失耳故特不称天以谨之也【刘氏曰不知者乃谓天子赗人之妾小过耳而讥之深求车杀母弟大恶也而讥之略是不及知春秋正人伦之意也君臣也父子也夫妇也治之三纲也道莫先焉桓以臣弑君而王命之成风以妾僭嫡而王成之于是三纲废矣是失人之所以为人也王之无天不亦明乎汪氏曰礼经天子诸侯于妾无服而周官职丧掌诸侯之丧及卿大夫士凡有爵者之丧亦不及邦国夫人之丧也今王臣含赗则是鲁以成风之丧赴于京师矣夫人之丧犹不当赴于王况妾母乎王之赐以含赗其责己深而鲁之往赴其罪亦不可揜矣春秋王礼之施于鲁者惟桓文二公为数且盛而紊渎三纲有如此者亦可悲夫○赵氏曰公谷皆云兼之非礼也据礼含赗禭止一人兼行尔若每事须一人则罄王朝之臣不足以克丧礼之使也刘氏曰邻国含赗禭犹共一大夫况王者于其臣妾乎谷梁又云其不言来不周事之用也亦非也宰咺言来岂周事之用者乎】
　　三月辛亥葬我小君成风
　　【公羊传成风者何僖公之母也】
　　仲子虽聘非惠公之嫡也春秋之初尚以为疑故别为立宫而羽数特异此虽非礼之正然不祔于姑犹有辨焉至是成风书葬乃有二夫人祔庙而乱伦易纪无复辨矣故礼之失自成风始也【苏子曰仲子非惠公之嫡故特为之立宫而不祔不书其葬葢礼之正也自成风以来妾母皆葬葢祔也鲁礼之变自此始矣髙氏曰既以夫人之礼薨之复以小君之礼葬之又别为之諡焉书实以示讥也汪氏曰后世以妾母为正嫡至于丧事乃黜正嫡而嬖妾合葬焉如中宗之葬干陵严善思谏而弗止循袭而莫知其失矣孰有如汉之孝文自谓侧室之子而不以为嫌者乎】
　　王使召伯来防葬【召谷作毛】
