<!-- { "loadSidebar": true } -->
　　【左传春复会焉齐始霸也谷梁传复同会也张氏曰谓始霸指诸侯始定而言然鲁未信服是后宋人犹或主兵卫郑未免复叛葢齐霸骎骎而定诸侯之心犹未一也刘氏曰伯则主诸侯诸侯莫先焉此年伐郳宋序齐上明年伐郑宋亦序齐上齐之未主诸侯明矣十六年九国盟幽之时齐自此始为诸侯主矣襄陵许氏曰十三年十四年会至是又会三合诸侯而不盟以示重慎是以盟则众信莫敢渝也杜氏曰陈国小每盟会皆在衞下齐桓始霸楚亦始强陈介于二大国而为三恪故齐桓自此年进之以在衞上遂终于春秋汪氏曰是后惟召陵侵楚陈序衞下葢陈在丧称子故也】
　　夏夫人姜氏如齐
　　【谷梁传妇人既嫁不逾境逾境非礼也襄陵许氏曰鄄之再会鲁尚未从桓公未能比近无以示逺务求合于鲁是以受文姜以昭亲亲而齐鲁之交卒合然而礼防一失夫人复啓越境之恣遂成于莒之奸张氏曰文姜不如齐八年矣至此复如齐桓公欲求鲁好以定伯业而不知拒也文姜播恶于襄公之世桓公絶之义也以欲求鲁之故而不鉴覆车之辙岂未闻行一不义虽得天下不为之法乎春秋特书以累桓也】
　　秋宋人齐人邾人伐郳【郳公作儿】
　　【左传诸侯为宋伐郳】
　　伯者之先诸侯専征也非伯者而先诸侯主兵也【杜氏曰宋主兵故序齐上班序上下以国大小为次征伐则主兵为先春秋之常也张氏曰小邾宋之附庸不服宋桓公为宋伐之齐桓霸体未全正此役为宋而兴宋序齐上亦犹伐宋之师邾人为道而序郑之上也】此齐桓之师何以序宋下犹未成乎伯也二十七年同盟于幽天下与之然后成乎伯矣【刘氏曰当是时桓未成乎伯未成乎伯而伐人犹诸侯之相伐也诸侯之相伐则必推主兵者上之是以宋先序蜀杜氏曰齐桓内不能率诸侯以朝天子外不能遏冦乱以救中国为宋讨一附庸以求其服从斯徳之小乎汪氏曰石氏为郳有二郳黎来乃小邾国三国伐郳乃宋之附庸今考伐郳而后经不书郳惟书小邾城成周之役经书小邾人而宋仲几曰郳吾役也昭二十年称郳中杜氏曰小邾穆公子必有所据则郳为小邾明矣】
　　郑人侵宋
　　【左郑人间之而侵宋张氏曰间诸侯伐郳而侵宋不诚服齐以背二鄄之会郑之反覆于齐楚之间葢始于此故书侵以恶之】
　　侵伐之义三不同左氏曰有钟鼓曰伐无钟鼓曰侵先儒或非其説以为声罪致讨曰伐无名行师曰侵【陆氏曰凡师声罪致讨曰伐无名行师曰侵据左氏之説则齐侯侵蔡晋侯侵楚之类皆用大师而总数国若无钟鼓何以行师又狄师亦有称伐者岂是能有钟鼔乎则左氏之例非矣公羊云觕者曰侵精者曰伐以谓深者为精浅者为觕前后有侵师至破其国伐师不深者殊多则公羊之例又非矣谷梁云苞人民殴牛马曰侵斩树木坏宫室曰伐齐桓伐楚不战而服无坏宫室伐树木之事又岂二百四十二年行师悉皆如此暴乱乎则知谷梁亦非也】未有以易之者也然考诸五经皆称侵伐在易谦之六五曰利用侵伐征不服也书之泰誓曰我武惟侵于之疆诗之皇矣曰依其在京侵自阮疆周官大司马以九伐之法正邦国而曰贼贤害民则伐之负固不服则侵之【郑氏曰伐者兵入其境侵者兵加其境而已】而以为无名行师可乎【汪氏曰陆淳谓不言罪名但行杀掠非谓师出无名然语辞未明有以啓后人之疑也】然则或曰侵或曰伐何也声罪致讨曰伐潜师掠境曰侵声罪者鸣钟击鼔整众而行兵法所谓正也潜师者衔枚卧鼔出人不意兵法所谓竒也【国语伐备钟鼔声其罪也袭侵无声为蹔事也汪氏曰侵伐二字必皆当时行师之名故虽外兵亦书伐而霸者之兵亦书侵其义之是非系乎其事之得失不以是为褒贬也然有当书伐而书侵当书侵而书伐者春秋之变例也庐陵李氏曰按左氏郑厉公以去年自栎侵郑傅瑕杀子仪而纳之厉公杀傅瑕及原繁原繁曰子仪在位十四年矣而谋召君者庸非贰乎庄公之子犹有八人若皆以官爵行赂劝贰而可以济事君其若之何由此观之则忽亹仪虽死而庄公之子尚多也齐桓若能明大义告诸侯声厉公簒夺之罪而废之岂不为伯业之光哉不此之顾首列于二鄄之会及其反覆三国伐之又以宋故为词亦何足以服之矣宜乎于幽既成而旋有郑詹之执也】
　　冬十月
　　【癸僖王卯四年】十有六年【齐桓八晋缗二十七灭武公称三十八年衞惠二十二蔡哀十七郑厉二十三曹庄二十四陈宣十五杞共三宋桓四秦武二十楚文十二】
　　春王正月
　　夏宋人齐人衞人伐郑
　　【南北争郑于是始左传诸侯伐郑宋故也孙氏曰郑背鄄之两防侵宋故齐桓帅诸侯伐之齐序宋下与伐郳同张氏曰伐郑不止为宋而已葢郑不服则诸侯之心未一也襄陵许氏曰中国诸侯宋为大既为之服郳又为之服郑宋葢自是与齐为一宋亲而中国诸侯定矣蒙氏曰郑突以庶簒嫡昭得返国突复据栎以逼之昭以弑死突之为也齐桓始霸当声突旧恶请于王以正其罪宣示逺近以警群听今为宋而伐郑非名也汪氏曰此伐郑与二十六年伐徐皆以齐序宋下齐未成乎伯而宋犹主兵也】
　　秋荆伐郑
　　【左传郑伯自栎入缓告于楚狄楚伐郑及栎为不礼故也孙氏曰自桓公之立而荆为中国患矣十年败蔡师十四年又入蔡今复伐郑而桓公不能讨圣人详书之以累桓也汪氏曰齐方图伯楚亦浸强北侵不已陈蔡郑许适当其冲郑之要害尤在所先中国得郑则可以拒楚楚得郑则可以窥中国故郑者齐楚必争之地也自是郑被兵于中国者三十有九于楚者二十春秋备书以见天下之盛衰焉张氏曰齐伯未定楚威侵及中国自桓二年郑已惧楚至此三十余年而后受兵楚之威不轻用如此至是始为中国患矣庐陵李氏曰郑桓公始寄帑于虢鄫得十邑而国之前华后渭左洛右济主芣騩而食溱洧实春秋要领之国而南北之枢纽也故楚祸及郑始此而终春秋为伯主之轻重焉又曰经书荆伐郑二始此年楚人伐郑四始僖元年书楚子伐郑五始宣四年书大夫伐郑四始成六年楚会诸侯伐郑二始襄二十四年】
　　附録【左传郑伯治与于雍纠之乱者九月杀公子阏刖强鉏公父定叔出奔衞三年而复之曰不可使共叔无后于郑使以十月入曰良月也就盈数焉君子谓强鉏不能衞其足】
　　冬十有二月会齐侯宋公陈侯衞侯郑伯许男滑伯滕子同盟于幽【公作公会许男下公谷有曹伯】
　　【左传冬同盟于幽郑成也公羊传同盟者何同欲也谷梁传同者有同也同尊周也不言公外内寮一疑之也杜氏曰言同盟服异也滑国都费河南缑氏县幽宋地薛氏曰许男何以先乎曹滑大也非礼班之序也桓公倡伯而乱周班之序非长诸侯之道也】
