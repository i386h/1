<!-- { "loadSidebar": true } -->
　　郑伯欲以泰山之祊易许田前此来输平者以言请之矣【汪氏曰六年输平传不言请归祊然经书平例六他皆不言输故知输平请归祊也髙氏曰前年来输平然口输而实不至薛氏曰与我则曷谓之归前年赂我矣】未入地也至是来归祊者其地既输矣未易许也周制六年五服一朝故于天子之郊有朝宿之地又六年王乃时巡诸侯各朝于方岳故于泰山之旁有汤沐之邑【何氏曰巡狩祭天当沐浴洁齐以致其敬故曰汤沐邑所以尊待诸侯而共其费取足舍止供藁谷而已】诸侯于王畿之内方岳之下皆有是乎成王以周公有大勲劳故特赐之许田为朝宿之地如皆有焉尽天子之郊不足为其地矣宣王以郑伯母弟懿亲故特赐之祊田为汤沐之邑如皆有焉尽泰山之旁不足为其邑矣【杜氏曰成王营王城有迁都之志故赐周公许田以为鲁国朝宿之邑后世因而立周公别庙焉郑桓公宣王之母弟封郑有助祭泰山汤沐之邑在祊范氏曰诸侯有大功盛德于王室者京师有朝宿之邑泰山有汤沐之邑鲁周公之后郑宣王母弟若此有赐邑其余则否许慎曰若令诸侯京师皆有朝宿之邑周有千八百诸侯尽京师之地不足以容汪氏曰王制谓方伯为朝天子皆有汤沐之邑于天子之县内视元士则方伯之外他诸侯无可知然定四年祝鮀言衞取有阎之土以共王职取相士之东都以防王之东搜则衞亦有朝宿汤沐之邑矣庐陵李氏曰汤沐之邑何氏以为四井为邑邑方二里东方二州四百二十国凡为邑广田十里裒四十二里取足舍止共藁谷是则诸国皆有矣范氏以为诸侯有大功德于王室者京师有朝宿之邑泰山有汤沐之邑所以供祭祀也其余则否胡氏从范説为是】祊近于鲁许邻于郑各以其近者相易何以不可乎用是见郑有无君之心而谓天王不复【扶又反】能巡狩矣【杜氏曰郑以天子不能复巡狩故欲以祊易许田各从本国所近之宜欲为鲁祀周公逊辞以有求也○范氏曰王室微弱无复方岳之防诸侯骄慢亦废朝觐之事】用是见郑有无亲之心而敢与人以先祖所受之邑矣其言我入祊者祊非我有也入者不顺之词义不可而强入之也【赵氏曰入祊之义与归入之入同言不当入与用兵之入不同邑者先祖所受命于天子而以与人其罪着矣陈氏曰入未有言我者言我交讥之辞也张氏曰此因郑之归我使吏治其地政而主有之也既不以力得则当如齐人归我济西田不必书入祊可也书入者逆词义不当受而据有之也东迁以来诸侯不朝王天子无复巡狩遂各以其所近之邑相易此谋始于郑伯输平之时先以祊归鲁以固鲁之好而未敢及许其辞则以为释泰山之祀而祀周公所以免鲁人不共先祖之罪而犹未易许田也郑庄不惮委先祖所受王邑于人所谓将欲取之必固与之卒使鲁隠间齐于宋以成败宋入许之计又终得许田于鲁见郑庄为小人之雄罪之不可胜诛也永嘉吕氏曰郓讙隂不言入葢郓讙隂我故物也此言入则非我故物也左氏言以祊易许经文未见以祊易许之事是时郑结鲁非鲁结郑前年来输平则约之以言今年来归祊则啗之以利虽然其归祊也固已觊觎许田矣特以祊求结于鲁故姑缓之既而桓公篡立于是要其许田始取偿于鲁左氏以其事比言而谓之易也髙氏曰郑始于结鲁以拒敌故归祊以市鲁鲁桓篡君以求援故赂田以偿郑其地虽若相易而事不相涉也郓讙隂本我之邑归则有之矣此特书入者以其非我之有不当入也孟子谓子哙不得与人燕子之不得受燕于子哙郑之归鲁之入其罪均也汪氏曰郓讙隂书来归此亦书来归葢郑庄贪鲁人之易许而归祊齐景服圣人之德化而归郓讙隂虽其义利不侔而皆出于中心之诚非勉强使之归也故皆书曰来归美恶不嫌同辞然此年书入以示其不顺则非郓讙隂之比矣○啖氏曰公羊云齐亦欲之按书我者言鲁入尔何闗齐事乎】附録【左传夏虢公忌父始作卿士于周○四月甲辰郑公子忽如陈逆妇妫辛亥以妫氏归甲寅入于郑陈鍼子送女先配而后祖鍼子曰是不为夫妇诬其祖矣非礼也何以能育】
　　夏六月己亥蔡侯考父卒
　　【谷梁传诸侯日卒正也】
　　辛亥宿男卒
　　【谷梁传宿微国也未能同盟故男卒也】
　　天王崩告于诸侯则不名诸侯薨以名赴而自别于大上礼也【范氏曰名所以相别居人之大在民之上故无所名家氏曰王一而已可不名诸侯众也乌得不名赵氏曰诸侯卒名之着易代且降于天子也】古者死而不諡不以名为讳周人以諡易名于是乎有讳礼【汪氏曰书称尧舜禹皆不讳名至商汤始不称名大戊武丁称中宗髙宗则不特周始讳名但至周而文始备耳】故君薨赴于他国则曰寡君不禄敢告执事春秋之时遵用此礼凡赴者皆不以名矣经书其终虽五霸强国齐桓晋文之盛莫不以名者是仲尼笔之也【汪氏曰诸侯卒书名不惟别尊卑之等亦所以纪逺近别同异】赴不以名而书其名者与鲁通也已通而不名者旧史失之尔【汪氏曰宿男元年同盟杞与鲁结昬而成公卒不书名滕同伐秦而成十六年滕子卒不名皆史失之】未通而名者有所证矣【汪氏曰如此年蔡宣公及晋献公惠公之类】故传此义者记于礼篇曰诸侯不生名夫生则不名死则名之别于大上示君臣尊卑之等葢礼之中也诸侯薨赴不以名而仲尼革之必以名书变周制矣春秋鲁史圣人脩之也而孟子谓之作以此类也
　　秋七月庚午宋公齐侯衞侯盟于瓦屋
　　【此参盟之始左传齐人卒平宋衞于郑秋防于温盟于瓦屋以释东门之役礼也谷梁传外盟不日此其日何也诸侯之参盟于是始故谨而日之也诰誓不及五帝盟诅不及三王交质子不及二伯】
　　程氏曰宋为主盟与郑絶也【杜氏曰齐侯尊宋使主防也汪氏曰此后齐郑伐宋入郕入许则宋虽欲絶郑而齐终不肯与郑絶也张氏曰春秋之初皆离防之盟至此则三君共要质于神以示明信然宋殇王者之后齐僖东方大国衞亦北州大国也正可因此为讲信修睦之事成鸠民息肩之图而盟年防防之后伐宋取邑视今日盟誓之言不复顾忌比诸小人平时指天日为誓他日临小利害不一引手救反挤之又下石者正相似也呜呼春秋于瓦屋之盟列数三君而又书日以谨之所以伤世变之甚也庐陵李氏曰瓦屋之盟左氏以为齐卒平宋衞于郑而郑不与何也葢宋衞忿郑之谋未息故也大抵列国之忿争皆以强弱为进退齐最强宋衞次之郑则小国也传曰宋衞实难郑何能为则宋衞之所畏者在齐而不在郑矣故瓦屋之盟宋衞虽屈于齐而终不与郑平也程子曰与郑絶也其説精矣然郑庄固挟齐以自强齐僖亦资郑以纠合故瓦屋虽以王爵尊宋而明年宋公不王之罪又发于郑人是齐僖阳尊宋衞而隂固郑党宋衞不悟而僖襄之小伯桓公之创伯皆原于此矣】大道隠而家天下然后有诰誓忠信薄而人心疑然后有诅盟盟诅烦而约【于妙反】剂乱然后有交质【音置】子至是倾危之俗成民不立矣春秋革薄从忠于参盟书日谨其始也【陈氏曰诸侯初参盟也有参盟然后有主盟矣春秋之初宋鲁衞陈蔡一党也齐郑一党也郑有志于叛王而合诸侯于是乎输平于鲁齐亦为艾之盟以平鲁为瓦屋之盟以平宋衞东诸侯之交盛矣髙氏曰诸侯自相盟王法所不容况京师近地而三国敢盟于此故详日以谨之】周官设司盟掌盟载之法凡邦国有疑则请盟于防同听命于天子亦圣人待衰世之意尔德又下衰诸侯放恣其屡盟也不待防同其私约也不繇【音由】天子口血未干【音干】而渝盟者有矣【汪氏曰此盟齐背宋元年盟蔑盟宿鲁背渝盟】其末至于交质子犹有不信者焉【汪氏曰隠三年王子狐为质于郑郑公子忽为质为周四月郑祭足取温之麦秋取成周之禾周郑交恶昭二十年宋华向取太子栾与母弟辰公子地以为质公亦取华向子以为质冬公杀华向之质而攻之】　春秋谨参盟善胥命美萧鱼之防以信待人而不疑也【汪氏曰参盟者齐盟之端胥命于蒲防于萧鱼春秋之不盟者也】葢有志于天下为公之世凡此类亦变周制矣【家氏曰春秋初年有两国相盟者鲁盟邾盟宋纪莒之密齐郑之石门惟两国为盟也今而参盟宋为首责在宋也春秋初年有两国自相攻伐者莒入向无骇入极郑伐卫莒伐为两国自相伐也四年宋陈蔡衞合兵以伐郑于是始有四国之伐宋为首亦责在宋也春秋于参盟防伐皆以宋为首正无王之罪也永嘉吕氏曰瓦屋周地也三国防于此既不入觐于王而刑牲歃血私相要结于畿甸之近境其蔑视王室之罪可胜诛哉是盟也闗于世道升降之机尤不细也王氏曰自入春秋书盟者七前此皆两国交盟犹之可也今宋齐衞参盟则合党之心炽矣故臯鼬之盟防者凡十八国而王朝之元老如刘文公亦与焉此参盟之积也前此防盟各于其境今之瓦屋乃在周地无王之迹彰矣故秋泉之盟七国入王城而王卿如王子虎者亦与焉此瓦屋之积也】
　　八月葬蔡宣公
　　【公羊传卒何以名而葬不名卒从正而葬从主人卒何以日而葬不日卒赴而葬不告谷梁传月葬故也程子曰速也诸侯五月而葬不及期简也○赵氏曰公羊云卒名葬不名卒从正葬从主人按葬时举諡不须重言名史体当然不要立义】
　　附録【左传八月丙戌郑伯以齐人朝王礼也】
　　九月辛卯公及莒人盟于浮来【浮公谷作包】
　　【此好莒之始亦鲁君特防外大夫之始左传以成纪好也公羊传公曷为与微者盟称人则从不疑也谷梁传可言公及人不可言公及大夫程子曰邻国之交讲信脩睦可也安用盟为公屈已与臣盟义非安也杜氏曰浮来纪邑张氏曰浮来莒地】
　　莒小国人微者而公与之盟故特言及以讥失礼且明非大夫之罪也【赵氏曰莒小国若不书公则嫌乎非公也凡经书公及大夫皆讥公屈礼而与之盟其书外大夫名则是罪外大夫及处父盟是也陆氏曰非大夫敢盟公公自欲与之盟尔特书公所以讥公之失礼且明非大夫之罪也】易曰谦尊而光卑而不可逾【朱子曰人能谦则居尊者其德愈光居卑者人亦不能过】隠公可谓谦矣何以讥之为失礼曰谦亨君子以裒【蒲侯反】多益寡称【尺证反】物平施【始防反程子曰谦有亨之道损过益不及以施于事称物之宜以均其施与使得其平也】屈千乗之尊下与小国之大夫盟岂称物平施之谓乎大卑而可逾非谦德矣【髙氏曰莒虽小国入向伐其力犹能及他人故公结此盟以求援张氏曰传称以成纪好隠公于小国不惮屈已而不明大义故犹汲汲于盟诅以国君之贵下比小国之大夫降班失列而不自知特书公及以着非莒人之敢敌诸侯公葢自失人君之体也家氏曰凡公与强国之大夫为盟不书公及讳强国之以无道加于公也与小国之大夫为盟则不讳公以公自欲与之为盟非彼小国之大夫要公必欲为此盟也齐髙傒晋处父强国之大夫也莒人小国之大夫也鲁莒自春秋以来有未平之怨前此纪人为之平之今隠公欲降心以消二国之患而及其臣为盟以望国之君而盟小国之臣谦而不中于礼者也○刘氏曰公羊谓实莒子称人则从不疑也夫公及小国君盟何不可而反随微者卑称乎谷梁传可言公及人不可言公及大夫莒人即莒大夫微故称人耳若可言人及晋处父盟何不曰及晋人乎】
　　螟
