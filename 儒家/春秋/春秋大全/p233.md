<!-- { "loadSidebar": true } -->
　　冬十有二月吴灭徐徐子章羽奔楚
　　【左传吴子使徐人执掩余使钟吾人执烛庸二公子奔楚楚子大封而定其徙使监马尹大心逆吴公子使居养莠尹然左司马沈尹戌城之取于城父与胡田以与之将以害吴也子西谏曰吴光新得国而亲其民视民如子辛苦同之将用之也若好吴边疆使柔服焉犹惧其至吾又疆其雠以重怒之无乃不可乎吴周之胄裔也而弃在海濵不与姬通今而始大比于诸华光又甚文将自同于先王不知天将以为虐乎使翦丧吴国而封大异姓乎其抑亦将卒以祚吴乎其终不逺矣我盍姑亿吾鬼神而宁吾族姓以待其归将焉用自播焉王弗听吴子怒冬十二月吴子执钟吾子遂伐徐防山以水之己卯灭徐徐子章禹断其髪携其夫人以逆吴子吴子唁而送之使其迩臣从之遂奔楚楚沈尹戌帅师救徐弗及遂城夷使徐子处之啖氏曰徐子名者初已服吴吴子唁而送之非能自奔也常山刘氏曰齐灭谭楚灭狄灭温君奔皆不名者强暴加于小弱力不能胜而奔义未絶也诉于天子方伯则理可伸而国可复岂可遽絶之哉章羽既已服吴而后奔楚则既降矣安有兴复之志哉故名之以着其絶也陈氏曰奔非其罪莫甚于被兵者也虽不死社稷犹不名也其名徐子臣吴而后奔也灭国有三辞以归臣之之辞也奔犹弗臣之之辞也不言归若奔死之之辞也是故奔者不必名以归而后名之徐子不名则疑于谭子子温子矣】
　　附録【左传吴子问于伍员曰初而言伐楚余知其可也而恐其使余往也又恶人之有余之功也今余将自有之矣伐楚何如对曰楚执政众而乖莫适任患若为三师以肄焉一师至彼必皆出彼出则归彼归则出楚必道敝亟肄以罢之多方以误之既罢而后以三军继之必大克之阖庐从之楚于是乎始病】
　　【庚敬王寅九年】三十有一年【晋定公午元年齐景三十七衞灵二十四蔡昭八郑献三曹声四陈惠十九杞悼七宋景六秦哀二十六楚昭五吴阖庐四】
　　春王正月公在干侯
　　【左传言不能外内也杜氏曰公内不容于臣子外不容于齐晋所以久在干侯】
　　季孙意如防晋荀跞于适歴
　　【左传晋侯将以师纳公范献子曰若召季孙而不来则信不臣矣然后伐之若何晋人召季孙献子使私焉曰子必来我受其无咎季孙意如防晋荀跞于适歴荀跞曰寡君使跞谓吾子何故出君有君不事周有常刑子其图之季孙练冠麻衣跣行伏而对曰事君臣之所不得也敢逃刑命君若以臣为有罪请囚于费以待君之察也亦唯君若以先臣之故不絶季氏而赐之死若弗杀弗亡君之惠也死且不朽若得从君而归则固臣之愿也敢有异心杜氏曰适歴晋地】
　　左氏曰晋侯将以师纳公士鞅曰若召季孙而不来则信不臣矣然后伐之若何晋人召季孙鞅使私焉曰子必来我受其无咎意如出君不事专有鲁国晋实主盟不能致讨而宠以防礼不亦悖哉或曰季孙事君如在国未知其罪而君伐之是昭公之过也则非矣行货齐晋使不纳公祷于炀宫求君不入及其复也犹欲絶其兆域加之恶諡安在乎事君如在国犹曰未知其罪乎齐晋不能诛乱禁奸悖君臣之义不知其从自及也陆淳以谓逐君之臣晋不之罪而反与为防书曰意如防晋荀跞于适歴晋侯之为盟主可见矣荀跞之为人臣可知矣此不待贬絶而罪恶见【音现】者也得春秋所书之意矣【陈氏曰季氏出其君而纳邾快黒肱卒大夫防葬晋宋滕薛晏然如二君矣君在外虽卿有事不书必有诸侯之事而后书故文公在晋敖防垂陇襄公在晋宿防邢丘皆伯令也昭公在干侯意如防适歴非诸侯之事也则何以书以晋之释君而助臣也士鞅防诸侯之大夫于扈将以纳公取货于季孙而遂不果荀跞复为此防昭公所以死于外也襄昭之际大夫无君之祸晋人为之也书公如晋次于干侯公在干侯意如防晋荀跞于适歴公薨于干侯皆罪晋之辞也永嘉吕氏曰昭公在外托于齐晋而皆不果纳未尝不叹世道之薄而乱贼之无所惧也夫以臣逐君意如之罪易见也昭公奔愬二国其情亦可矜也苟有人心者孰不愤意如而慼昭公而况齐晋乎齐大国也鄟陵之防晋国同之伐季氏以纳昭公何不可之有而所以不克纳公者则以梁丘据之受赂也晋盟主也扈之防六国同之伐季氏以纳昭公尤易为力而所以不克纳者以士鞅之取货也自其为义之心不胜其贪利之心而其为义者不勇矣此齐晋纳公之谋所以姑为之名而卒之无功欤抑不但其货利之行而已也观晋侯欲以师纳公而士鞅使人私于意如则其互为唇齿久矣当是时晋之六卿犹意如也晋君犹昭公也其肯并心一意以诛其臣而纳其君哉汪氏曰意如之练冠麻衣跣行卑辞伏罪皆外饰诈伪以欺晋晋定既惑于范鞅之巧言而知跞亦堕其计而不悟非惟奉命与之好防又导之叛逆而不恤鲁君有汲汲求哀之请不亦甚乎千载而下説春秋者如何休杜预犹谓意如负捶谢过以示忧慼则其奸谲之志不惟可以欺当年而且可以欺后世也】
　　夏四月丁巳薛伯谷卒
　　【左传同盟故书】
　　晋侯使荀跞唁公于干侯
　　【左传夏四月季孙从知伯如干侯子家子曰君与之归一慙之不忍而终身慙乎公曰诺众曰在一言矣君必逐之荀跞以晋侯之命唁公且曰寡君使跞以君命讨于意如意如不敢逃死君其入也公曰君恵顾先君之好施及亡人将使归粪除宗祧以事君则不能见夫人已所能见夫人者有如河荀跞掩耳而走曰寡君其罪之恐敢与知鲁国之难臣请复于寡君退而谓季孙君怒未怠子姑归祭子家子曰君以一乗入于鲁师季孙必与君归公欲从之众从者胁公不得归谷梁传唁公不得入于鲁也曰既为君言之矣不可者意如也陆氏曰在晋地故不言来吴氏曰齐侯唁公于野井晋侯使荀跞唁公于干侯言大国盟主皆不能讨乱无助顺向正之意也髙氏曰荀跞既防季孙于适歴复以晋侯之命唁公于干侯葢季孙有不纳公之言故荀跞唁公之不得入必使荀跞然从意如之意得通乎君矣夫不恤见逐之君而信不臣者之言隂交其臣阳唁其君空言无实卒使六卿之疆遂分晋国而有之则晋侯亦鲁侯而已】
　　秋葬薛献公
　　附録【左传秋吴人侵楚伐夷侵潜六楚沈尹戌帅师救潜吴师还楚师迁潜于南冈而还吴师围左司马戍右司马稽帅师救及豫章吴师还始用子胥之谋也】
　　冬黒肱以滥来奔
　　【左传冬邾黒肱以滥来奔贱而书名重地故也君子曰名之不可不慎也如是夫有所有名而不如其已以地叛虽贱必书地以名其人终为不义弗可灭已是故君子动则思礼行则思义不为利回不为义疚或求名而不得或欲葢而名章惩不义也齐豹为衞司寇守嗣大夫作而不义其书为盗邾庶其莒牟夷邾黒肱以土地出求食而已不求其名贱而必书此二物者所以惩肆而去贪也若艰难其身以险危大人而有名章彻攻难之士将奔走之若窃邑叛君以徼大利而无名贪冒之民将寘力焉是以春秋书齐豹曰盗三叛人名以惩不义数恶无礼其善志也故曰春秋之称微而显婉而辨上之人能使昭明善人劝焉淫人惧焉是以君子贵之公羊传文何以无邾娄通滥也曷为通滥贤者子孙宜有地也贤者孰谓谓叔术也何贤乎叔术让国也其让国奈何当邾娄顔之时邾娄女有为鲁夫人者则未知其为武公与懿公与孝公幼顔淫九公子于宫中因以纳贼则未知其为鲁公子与邾娄公子与臧氏之母养公者也君幼则宜有养者大夫之妾士之妻则未知臧氏之母者曷为者也养公者必以其子入养臧氏之母闻有贼以其子易公抱公以逃贼至凑公寝而弑之臣有鲍广父与梁买子者闻有贼趍而至臧氏之母曰公不死也在是吾以吾子易公矣于是负孝公之周诉天子天子为之诛顔而立叔术反孝公于鲁顔夫人者妪盈女也国色也其言曰有能为我杀杀顔者吾为其妻叔术为之杀杀顔者而以为妻有子焉谓之盱夏父者其所为有于顔者也盱幼而皆爱之食必坐二子于其侧而食之有珍怪之食盱必先取足焉夏父曰以来人未足而盱有余叔术觉焉曰嘻此诚尔国也夫起而致国于夏父夏父受而中分之叔术曰不可三分之叔术曰不可四分之叔术曰不可五分之然后受之公扈子者邾娄之父兄也习乎邾娄之故其言曰恶有言人之国贤若此者乎诛顔之时天子死叔术起而致国于夏父当此之时邾娄人常被兵于周曰何故死吾天子通滥则文何以无邾娄天下未有滥也天下未有滥则其言以滥来奔何叔术者贤大夫也絶之则为叔术不欲絶不絶则世大夫也大夫之义不得世故于是推而通之也谷梁传其不言邾黒肱何也别乎邾也其不言滥子何也非天子所封也来奔内不言叛也杜氏曰黒肱邾大夫滥东海昌虑县不书邾史阙文襄陵许氏曰邾快黒肱相继来奔季孙当国以类至也○刘氏曰公羊云通滥非也以叔术为贤贤既不足又悬隔数十世之外而通叛君之黒肱使当有国谁能信之乎唐陈氏曰不曰邾史阙文二传不言其阙互相穿凿汪氏曰二传皆云邾黒肱而公谷经文不系邾者阙文耳有习于公谷而不得其义者或以为通滥为国或以为别乎邾皆妄説也齐楚大国且未尝分其地以封子弟况蕞尔之邾乎苟别于邾而自为国又何为挟地以归他国乎惟左氏所引经文则曰邾黒肱故啖赵纂列从之亦加邾字今左传所附之经则杜预别以经文搀入而亦阙邾字如襄十七年齐髙厚围坊左传经文独阙齐字不可以为非齐之髙厚也或者又谓滥乃天下之地而黒肱乃天子之命吏此尤穿凿之臆説夫王吏守土则得自专其地矣何为奔于诸侯邪岂以二百四十二年之久而天子守土之吏仅一见也左传又何以皆称滥为邾地邪庐陵李氏曰此条大例本只与庶其牢夷书法同左氏得之但左氏于齐豹书盗之説先儒多不取已见衞絷下注独黒肱不繋邾杜氏谓阙文亦是公羊通滥之事出于传闻不可信刘敞极非之是矣然谷梁亦曰别乎邾也注曰邾以滥邑封黒肱故别之若国陈氏亦曰不系之邾滥尝自别于邾也二家又本公羊葢未可据】
　　十有二月辛亥朔日有食之
　　【左传是夜也赵简子梦童子臝而转以歌旦占诸史墨曰吾梦如是今而日食何也对曰六年及此月也吴其入郢乎终亦弗克入郢必以庚辰日月在辰尾庚午之日日始有谪火胜金故弗克】
　　【辛敬王卯十年】三十有二年【晋定二齐景三十八衞灵二十五蔡昭九郑献四曹声五陈惠二十悼六宋景七秦哀二十七楚昭六吴阖庐五】
　　春王正月公在干侯
　　【左传言不能外内又不能用其人也薛氏曰公居干侯晋大夫出防城成周晋侯之令固行于鲁也公之不入晋之罪也○刘氏曰左传之説非也以三十年始居干侯春秋嵗嵗书之传亦嵗嵗为説説之尽异此不知春秋之本意也设公今嵗未死明年正月亦书之复以何事为解乎】
　　取阚
