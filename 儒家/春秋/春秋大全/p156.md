<!-- { "loadSidebar": true } -->
　　秋七月齐侯使国佐如师己酉及国佐盟于袁娄【左传秋七月晋师及齐国佐盟于袁娄使齐人归我汶阳之田公羊传君不使乎大夫此其行使乎大夫何佚获也其佚获奈何师还齐侯晋郤克投防逡巡再拜稽首马前逢丒父者顷公之车右也面目与顷公相似衣服与顷公相似代顷公当左使顷公取饮顷公操饮而至曰革取清者顷公用是佚而不反逢丒父曰吾頼社稷之神灵吾君已免矣郤克曰欺三军者其法奈何曰法斮于是斮逢丒父己酉及齐国佐盟于袁娄曷为不盟于师而盟于袁娄前此者晋郤克与臧孙许同时而聘于齐萧同侄子者齐君之母也踊于棓而闚客则客或跛或于是使跛者迓跛者使者迓者二大夫出相与踦闾而语移日然后相去齐人皆曰患之起必自此始二大夫归相与率师为鞌之战齐师大败齐侯使国佐如师郤克曰与我纪侯之甗反鲁卫之侵地使耕者东亩且以萧同侄子为质则吾舍子矣国佐曰与我纪侯之甗请诺反鲁衞之侵地请诺使耕者东亩是则土齐也萧同侄子者齐君之母也齐君之母犹晋君之母也不可请战一战不胜请再再战不胜请三三战不胜则齐国尽子之有也何必以萧同侄子为质揖而去之郤克聅鲁衞之使使以其辞而为之请然后许之逮于袁娄而与之盟谷梁传鞌去国五百里袁娄去国五十里一战县地五百里焚雍门之茨侵车东至海君子闻之曰夫甚甚之辞焉齐有以取之也齐之有以取之何也败卫师于新筑侵我北鄙敖郤献子齐有以取之也袁娄在师之外郤克曰反鲁衞之侵地以纪侯之甗来以萧同侄子之母为质使耕者皆东其亩然后与子盟国佐曰反鲁衞之侵地以纪侯之甗来则诺以萧同侄子为质则是齐侯之母也齐侯之母犹晋君之母也晋君之毋犹齐侯之母也使耕者尽东其亩则是终土齐也不可请一战一战不克请再再不克请三三不克请四四不克请五五不克举国而授于是而与之盟张氏曰齐国治临淄去洛阳东千八百里县西有袁娄】齐国佐如师与楚屈完来一也然陉之役则曰来盟于师盟于召陵鞌之战则曰及国佐盟于袁娄何也荆楚暴横凭陵诸夏齐桓公仗义声罪致讨威行江汉之上不待加兵而楚人帖服其书来盟于师者楚人自服而求盟也盟于召陵者桓公退舍礼与之盟也在春秋时斯为善矣若夫袁娄则异于是齐虽侵虐未若荆楚之暴也诸国大夫含愤积怒欲雪一笑之耻至于杀人盈野非有击强扶弱之心国佐如师将以赂免非服之也【髙氏曰国佐受成命于君而可否在晋之大夫非服晋而往也直畏晋强赂晋而请盟尔故不曰来盟而曰齐侯使如师师在齐境故书如】晋大夫又不以德命使齐人尽东其亩而以萧同叔子为质夫萧同叔子齐君之母也则亦悖矣由是国子不可请合余烬背城借一【汪氏曰欲与城下复借一战】揖而去之郤克使鲁卫之使以其词为之请【何氏曰郤克耻伤其威故使鲁衞大夫以国佐辞为国佐请】逮于袁娄而与之盟【何氏曰逮及也追及国佐于袁娄也】则汲汲欲盟者晋也故反以晋人及之【汪氏曰求盟在楚故称来欲盟在晋故称及】若此类见曲直之绳墨矣是故制敌莫如仗义天下莫大于理而强有力不与焉亦可谓深切着明矣【刘氏曰郤克一战胜齐反鲁衞之侵地功大矣人皆多郤子之能伸其意而春秋犹绌之为其先力而后礼也张氏曰晋所以令齐者恃其战胜强力而以非义之故国佐得以正义直辞责之而晋人义不胜而辞屈故国佐之至与屈完之来初若不异然齐桓伸中国之大义而屈完情屈而不敢校故曰来盟于师盟于召陵见义在中国而彼自服以求盟也郤克挟主盟之势以行其私愤一旦战胜而以不义求多于齐反为国佐以礼折之而气遂馁书曰齐侯使国佐如师言齐非有诚服之心也曰及国佐盟于袁娄言汲汲在晋齐不得已而盟也临川吴氏曰楚服齐桓之义故使屈完来受盟于师其盟己前定也故书来盟桓公又退舍而与之盟盟于召陵齐有礼矣齐师既败于鞌使国佐来纳赂以求成许不许在晋郤克其盟未前定也故书如师晋之义既不足以服齐之心故国佐径去四国进师追及国佐近逼齐都而与盟袁娄此晋之无义又无礼也家氏曰召陵之师诸侯皆在兵力甚强而桓公乃能以不战服楚退师而礼与之盟鞌之战郤克既败齐师极其兵力之所至迨于袁娄去国都五十里进师将及其城而强与之盟退而盟盟之以其礼也近而盟盟之以其力也春秋书来盟与及盟一字褒贬深切着明矣汪氏曰齐桓末年公孙敖帅师及诸侯之大夫救徐征伐自大夫出矣而未尝盟防也晋文末年翟泉之盟以诸侯之大夫上盟王子虎礼乐自大夫出矣而非征伐也今此鲁以四卿帅师防霸国之上卿与衞曹之卿大夫败齐侯于鞌又盟齐国佐于袁娄而礼乐征伐皆自大夫出矣厥后晋悼以复伯之贤首以诸侯之大夫围彭城城虎牢盟陈袁侨征伐盟防悉付之大夫而萧鱼之后凡役皆以大夫以翟泉之大夫贬称人此不胜贬则从同同也陈氏曰屈完不言使而国佐言使屈完不言使而退盟之于召陵以礼于楚使国佐言使而进盟之于袁娄以逼齐君桓公之所不敢而使国之臣敢为之甚矣鞌战之忿也　刘氏曰公羊云君不行使乎大夫此其行使乎大夫何佚获也非也夫两国治戎将在军君命有所不受其重且专可知矣行使何伤诸侯防晋师于棐林可言晋师不可言赵盾此言晋师足矣何以为不行使大夫乎庐陵李氏曰此条三传畧同公羊序事与谷梁相出入但以使齐为臧孙许及郤克斮丒父等小不合又左氏作萧同叔子以为同叔萧君之字其子齐君之母也此説得之公羊作萧同侄子以萧同为国名侄子者萧同君侄娣之子嫁于齐生顷公谷梁作萧同侄子之母以为萧国也同姓也侄子字也其母更嫁齐惠公生顷公楚人灭萧随母在齐其説无据】
　　附録【左传公防晋师于上鄍赐三帅先路三命之服司马司空舆帅正亚旅皆受一命之服】
　　八月壬午宋公鲍卒
　　【左传八月宋文公卒始厚葬用蜃炭益车马始用殉重器备椁有四阿棺有翰桧君子谓华元乐举于是乎不臣臣治烦去惑者也是以伏死而争今二子者君生则纵其惑死又益其侈是弃君于恶也何臣之为】庚寅衞侯速卒
　　【左传九月衞穆公卒晋三子自役吊焉哭于大门之外衞人逆之妇人哭于门内送亦如之遂常以葬】附録【左传楚之讨陈夏氏也庄王欲纳夏姬申公巫臣曰不可君召诸侯以讨罪也今纳夏姬贪其色也贪色为淫淫为大罚周书曰明徳慎罚文王所以造周也明徳务崇之之谓也慎罚务去之之谓也若兴诸侯以取大罚非慎之也君其图之王乃止子反欲取之巫臣曰是不祥人也是天子蛮杀御叔弑灵公戮夏南出孔仪丧陈国何不祥如是人生实难其有不获死乎天下多美妇人何必是子反乃止王以与连尹襄老襄老死于邲不获其尸其子黒要烝焉巫臣使道焉曰归吾聘女又使自郑召之曰尸可得也必来逆之姬以告王王问诸屈巫对曰其信知防之父成公之嬖也而中行伯之季弟也新佐中军而善郑皇戌甚爱此子其必因郑而归王子与襄老之尸以求之郑人惧于邲之役而欲求媚于晋其必许之王遣夏姬归将行谓送者曰不得尸吾不反矣巫臣聘诸郑郑伯许之及共王即位将为阳桥之役使屈巫聘于齐且告师期巫臣尽室以行申叔跪从其父将适郢遇之曰异哉夫子有三军之惧而又有桑中之喜宜将窃妻以逃者也及郑使介反币而以夏姬行将奔齐齐师新败曰吾不处不胜之国遂奔晋而因郤至以臣于晋晋人使为邢大夫子反请以重币锢之王曰止其自为谋也则过矣其为吾先君谋也则忠忠社稷之固也所葢多矣且彼若能利国家虽重币晋将可乎若无益于晋晋将弃之何劳锢焉　晋师归范文子后入武子曰无为吾望尔也乎对曰师有功国人喜以逆之先入必属耳目焉是代帅受名也故不敢武子曰吾知免矣郤伯见公曰子之力也夫对曰君之训也二三子之力也臣何力之有焉范叔见劳之如郤伯对曰庚所命也克之制也燮何力之有焉栾伯见公亦如之对曰燮之诏也士用命也书何力之有焉】
　　取汶阳田
　　【公羊传汶阳田者何鞌之赂也杜氏曰汶阳田汶水北地汶水出泰山莱芜县西入济张氏曰汉志鲁国汶乡县顔师古注即汶阳田兖州泗水县东南有汶阳故城】
　　汶阳之田本鲁田也【汪氏曰僖元年公赐季友汶阳之田孙氏曰汶阳鲁地也齐人侵之今复取之不言取之齐明本非齐地】取者得非其有之称不曰复而谓之取何也恃大国兵力一战胜齐得其故壤而不请于天王以正疆理则取之不以其道与得非其有奚异乎【汪氏曰晋使齐还鲁故书取不以好得故不言归】然则宜奈何考于建邦土地之图若在封域之中则先王所锡先祖所受经界世守不可乱矣不然侵小得之【汪氏曰侵小如灭项取根牟之类】春秋固有兴灭国继絶世之义必有处也鲁在战国时地方五百里而孟氏语慎子曰如有王者作在所损乎在所益乎【朱子曰鲁地之大皆并吞小国而得之有王者作则必在所损矣】经于复其故田而书取所损益亦可知矣【家氏曰取汶阳田与取济西田其事同故书法不异葢济西本鲁田为曹所侵晋人取以归鲁汶阳亦鲁田为齐所侵晋人命以归鲁皆鲁侵疆也今而得归春秋不以为归而以为取为其因霸国之力而得之也霸国复不禀命于王分正疆理而擅其予夺所以书取若此田非鲁之旧疆必系之于齐不直书取汶阳田矣石氏曰内取外邑皆曰取如取郜取防取訾娄外归鲁地皆曰归如济西龟隂及讙阐汶阳田鲁地也齐人以归于我当曰归今而曰取者葢因晋力而取之也归者其意也取者我也非其志也于后齐复事晋故八年使韩穿来言归之于齐然此年齐归我田书曰取八年齐取我田乃曰归者取之自晋归之自晋以见鲁国之命制于晋而已矣虽我田也而不得偃然有之其犹寄尔故齐归我田书曰取犹若取之于外者齐取我田书曰归犹若齐之所有也汪氏曰赵氏云凡力得之曰取齐归汶阳而称取言借晋之力以复之而得之之难也谷梁云归易辞也齐取汶阳而称归言奉晋之命以反之而失之之易也庐陵李氏曰汶阳田侵于齐久矣一反于曹沬之盟再复于鞌之战又失于韩穿之来言直至孔子为政然后有郓讙灶隂之归郓讙龟隂左氏亦曰汶阳之田也】
　　冬楚师郑师侵卫
　　【髙氏曰郑以中国从夷狄而首伐衞丧是授戈与防而攻其亲戚罪不胜诛矣列郑于下所以深罪郑也】十有一月公防楚公子婴齐于蜀
　　【楚书公子自婴齐始左传宣公使求好于楚庄王卒宣公薨不克作好公即位受盟于晋防晋伐齐衞人不行使于楚而亦受盟于晋从于伐齐故楚令尹子重为阳桥之役以救齐将起师子重曰君弱羣臣不如先大夫师众而后可诗曰济济多士文王以宁夫文王犹用众况吾侪乎且先君庄王属之曰无徳以及远方莫如惠恤其民而善用之乃大戸已责逮鳏救乏赦罪悉师王卒尽行彭名御戎蔡景公为左许灵公为右二君弱皆强冠之冬楚师侵衞遂侵我师于蜀使臧孙往曰楚远而久固将退矣无功而受名臣不敢楚侵及阳桥孟孙请往赂之以执斵执鍼织纴皆百人公衡为质以请盟楚人许平谷梁传楚无大夫其曰公子何也婴齐亢也杜氏曰蜀鲁地】
