<!-- { "loadSidebar": true } -->
　　【左传季武子伐莒取郓莒人告于防楚告于晋曰寻盟未退而鲁伐莒渎齐盟请戮其使乐桓子相赵文子欲求货于叔孙而为之请使请带焉弗与梁其踁曰货以藩身子何爱焉叔孙曰诸侯之防卫社稷也我以货免鲁必受师是祸之也何衞之为人之有墙以蔽恶也墙之隙坏谁之咎也衞而恶之吾又甚焉虽怨季孙鲁国何罪叔出季处有自来矣吾又谁怨然鲋也贿弗与不已召使者裂裳帛而与之曰带其褊矣赵孟闻之曰临患不忘国忠也思难不越官信也图国忘死贞也谋主三者义也有是四者又可戮乎乃请诸楚曰鲁虽有罪其执事不辟难畏威而敬命矣子若免之以劝左右可也若子之羣吏处不辟汚出不逃难其何患之有患之所生汚而不治难而不守所由来也能是二者又何患焉不靖其能其谁从之鲁叔孙豹可谓能矣请免之以靖能者子防而赦有罪又赏其贤诸侯谁不欣焉望楚而归之视逺如迩疆埸之邑一彼一此何常之有王伯之令也引其封疆而树之官举之表旗而着之制令过则有刑犹不可壹于是乎虞有三苗夏有观扈商有姺邳周有徐奄自无令王诸侯逐进狎主齐盟其又可壹乎恤大舍小足以为盟主又焉用之封疆之削何国蔑有主齐盟者谁能辩焉吴濮有衅楚之执事岂其顾盟莒之疆事楚勿与知诸侯无烦不亦可乎莒鲁争郓为日久矣苟无大害于其社稷可无亢也去烦宥善莫不竞劝子其图之固请诸楚楚人许之乃免叔孙令尹享赵孟赋大明之首章赵孟赋小苑之二章事毕赵孟谓叔向曰令尹自以为王矣何如对曰王弱令尹彊其可哉虽可不终赵孟曰何故对曰彊以克弱而安之彊不义也不义而彊其毙必速诗曰赫赫宗周褒姒灭之彊不义也令尹为王必求诸侯晋少懦矣诸侯将往若诸侯其虐滋甚民弗堪也将何以终夫以彊取不义而克必以为道道以淫虐弗可久已矣公羊传运者何内之邑也其言取之何不听也程子曰乗莒之乱而取之故隠避其辞】
　　按左氏季孙宿伐莒取郓莒人诉于防楚告晋曰寻盟未退而鲁伐莒渎齐盟请戮其使有欲求货于叔孙豹而为之请者豹弗与曰诸侯之防衞社稷也我以货免鲁必受师是祸之也何衞之为虽怨季孙鲁国何罪赵孟闻之请于楚曰鲁虽有罪其执事不避难子若免之以劝左右可也莒鲁争郓为日久矣苟无大害于其社稷可无亢也【汪氏曰亢御也】乃免叔孙其不曰伐莒取郓者乗莒乱而取邑故不悉书为内讳也【问伐莒取郓何以不书莒或以为郓国也然否茅堂胡氏曰郓莒邑也伐国而夺其地者王法所当诛鲁乗莒乱夺其邑故隠避其词特书取郓尔与书外事词固异也以郓为国者误矣汪氏曰文十二年城诸及郓实莒鲁争郓之始○刘氏曰公羊云运者内之邑也非也运常见于春秋皆与莒事相附此运本属莒明矣庐陵李氏曰季孙伐莒取郓与归父伐邾取绎何异而书法不同程氏胡氏以为乗乱取邑故隠讳其词然则不乗乱而取之者不贬乎陈氏曰归父伐邾犹公命也此则专取邑而已此亦未当然则云何曰书伐莒是以讨贼予鲁也不书伐而书取则收夺而已矣】
　　附録【左传夏四月赵孟叔孙豹曹大夫入于郑郑伯兼享之子皮戒赵孟礼终赵孟赋叶子皮遂戒穆叔且告之穆叔曰赵孟欲一献子其从之子皮曰敢乎穆叔曰夫人之所欲也又何不敢及享具五献之笾豆于幕下赵孟辞私于子产曰武请于冢宰矣乃用一献赵孟为客礼终乃宴穆叔赋鹊巢赵孟曰武不堪也又赋采蘩曰小国为蘩大国省穑而用之其何实非命子皮赋野有死麕之卒章赵孟赋常棣且曰吾兄弟比以安尨也可使无吠穆叔子皮及曹大夫兴拜举兕爵曰小国赖子知免于戾矣饮酒乐赵孟出曰吾不复此矣○天王使刘定公劳赵孟于颍馆于雒汭刘子曰美哉禹功明德逺矣微禹吾其鱼乎吾与子弁冕端委以治民临诸侯禹之力也子盍亦逺绩禹功而大庇民乎对曰老夫罪戾是惧焉能恤逺吾侪偷食朝不谋夕何其长也刘子归以语王曰谚所谓老将知而耄及之者其赵孟之谓乎为晋正卿以主诸侯而侪于隶人朝不谋夕弃神人矣神怒民叛何以能久赵孟不复年矣神怒不歆其祀民叛不即其事祀事不从又何以年○叔孙归曽夭御季孙以劳之旦及日中不出曽夭谓曽阜曰旦及日中吾知罪矣鲁以相忍为国也忍其外不忍其内焉用之阜曰数月于外一旦于是庸何伤贾而欲赢而恶嚣乎阜谓叔孙曰可以出矣叔孙指楹曰虽恶是其可去乎乃出见之○郑徐吾犯之妹美公孙楚聘之矣公孙黑又使彊委禽焉犯惧告子产子产曰是国无政非子之患也唯所欲与犯请于二子请使女择焉皆许之子晳盛饰入布币而出子南戎服入左右射超乗而出女自房观之曰子晳信美矣抑子南夫也夫夫妇妇所谓顺也适子南氏子晳怒既而櫜甲以见子南欲杀之而取其妻子南知之执戈逐之及冲击之以戈子晳伤而归告大夫曰我好见之不知其有异志也故伤大夫皆谋之子产曰直钧幼贱有罪罪在楚也乃执子南而数之曰国之大节有五女皆奸之畏君之威听其政尊其贵事其长养其亲五者所以为国也今君在国女用兵焉不畏威也奸国之纪不听政也子晳上大夫女嬖大夫而弗下之不尊贵也幼而不忌不事长也兵其从兄不养亲也君曰余不女忍杀宥女以逺勉速行乎无重而罪五月庚辰郑放游楚于吴将行子南子产言于大叔大叔曰吉不能亢身焉能亢宗彼国政也非私难也子图郑国利则行之又何疑焉周公杀管叔而蔡蔡叔夫岂不爱王室故也吉若获戾子将行之何有于诸游】
　　夏秦伯之弟鍼出奔晋
　　【左传秦后子有宠于桓如二君于景其母曰弗去惧选癸卯鍼适晋其车千乗书曰秦伯之弟鍼出奔晋罪秦伯也后子享晋侯造舟于河十里舍车自雍及绛归取酬币终事八反司马侯问焉曰子之车尽于此而已乎对曰此之谓多矣若能少此吾何以得见女叔齐以告公且曰秦公子必归臣闻君子能知其过必有令图令图天所賛也后子见赵孟赵孟曰吾子其曷归对曰鍼惧选于寡君是以在此将待嗣君赵孟曰秦君何如对曰无道赵孟曰亡乎对曰何为一世无道国未艾也国于天地有与立焉不数世淫弗能毙也赵孟曰天乎对曰有焉赵孟曰其几何对曰鍼闻之国无道而年谷和熟天賛之也鲜不五稔赵孟视防曰朝夕不相及谁能待五后子出而告人曰赵孟将死矣主民翫嵗而愒日其与几何公羊传秦无大夫此何以书仕诸晋也曷为仕诸晋有千乗之国而不能容其母弟故君子谓之出奔也谷梁传诸侯之尊弟兄不得以属通其弟云者亲之也亲而奔之恶也】
　　按左氏秦后子有宠于桓如二君于景【杜氏曰后子鍼也桓公子景公母弟其权宠如两君】其母曰弗去惧选【杜氏曰数也恐景公数其罪而加戮】鍼遂出奔书此见人君宠爱其子不差以礼是祸之也鍼之适晋其车千乗司马侯问焉曰子之车尽于此乎对曰此谓多矣若能少此吾何以得见叔齐曰秦公子必归能知其过必有令图令图天所赞也后五年秦伯卒后子归书曰弟者罪秦伯也夫后子出奔其父过之而罪秦伯何也春秋以均爱望人父以能友责人兄父母有爱妾犹没身敬之不衰况兄弟乎兄弟翕而后父母顺矣故不曰公子而特称秦伯之弟云【○刘氏曰公羊云秦无大夫仕诸晋也非也如传所説当书曰秦伯放其弟鍼于晋今经言奔何以见秦伯仕之于晋乎所谓秦无大夫者直虚言尔】
　　附録【左传郑为游楚乱故六月丁巳郑伯及其大夫盟于公孙段氏罕虎公孙侨公孙段印段游吉驷带私盟于闺门之外实薫隧公孙黒强与于盟使太史书其名且曰七子子产弗讨】
　　六月丁巳邾子华卒
　　晋荀吴帅师败狄于大卤
　　【左传晋中行穆子败无终及羣狄于大原崇卒也将战魏舒曰彼徒我车所遇又阨以什共车必克困诸阨又克请皆卒自我始乃毁车以为行五乗为三伍荀吴之嬖人不肯即卒斩以徇为五陈以相离两于前伍于后专为右角参为左角偏为前拒以诱之翟人笑之未陈而薄之大败之公羊传此大卤也曷为谓之太原地物从中国邑人名从主人原者何上平曰原下平曰隰谷梁传传曰中国曰太原夷狄曰大卤号从中国名从主人杜氏曰大卤太原晋阳县】
　　大卤太原也按六月宣王北伐之诗其辞曰薄伐玁狁至于太原而诗人美之者谓不穷追逺讨及封境而止也【朱子曰至于太原言逐出之而已不穷追也先王治戎狄之法如此】然则太原在禹服之内而狄人来侵攘斥宜矣其过在毁车崇卒以诈诱狄人而败之非王者之师耳使后世车战法亡崇尚步卒【汪氏曰如魏之武士秦之戎卒】争以变诈相髙日趍苟简皆此等启之矣书败狄讥之也【髙氏曰箕与交刚之役皆晋人至是卿帅师则晋益衰矣陈氏曰晋自悼公以来狄师不出败狄至是而再见其再见何晋弥衰也悼公之霸也魏绛誎曰劳师于戎而楚伐陈必弗能救是弃陈也诸华必叛获戎失华母乃不可乎盖是时晋悼公卒复有事于戎狄至伐鲜虞春秋遂狄晋矣】
　　秋莒去疾自齐入于莒
　　【左传莒展舆立而夺羣公子秩公子召去疾于齐秋齐公子鉏纳去疾】
　　天下国家定于一吴楚僭号经不书葬土无二王也以忽系之郑则突不称国以小白系之齐则纠不书子国无二君也展舆乃莒子而去疾曷为又以国氏乎程氏曰去疾假齐之力以入莒讨展舆之罪正也其以国氏与去疾之讨有罪也此莒之公子曷为不称公子自谓先公之子可以有国不疑遂立乎其位而无所禀也其书入者难词也【陈氏曰前言齐无知弑其君后言小白入于齐前言莒人弑其君后言去疾入于莒则不与弑之辞也前言衞侯入于夷仪后言衞甯喜弑其君前言齐阳生入于齐后言齐陈乞弑其君与弑之辞也故曰属辞比事春秋教也】
　　莒展舆出奔吴
　　【左传展舆奔吴程子曰为弑君者所立而以国氏者罪诸侯也】
　　展舆莒子也曷为不称爵为弑君者所立既立乎其位而不能讨贼则是与【音预】闻乎故也斯不可以有国矣【赵氏曰郑忽曹羁未逾年出奔不称爵言不能嗣先君也莒展虽逾年不称爵其罪大也刘氏曰莒展子也而不谓之子展失子之道也凡人之所以称乎臣者以有君也所以称乎子者以有父也君弑矣而臣不讨贼父杀矣而子不复雠是固无臣子之理也展之见夺不亦宜乎鲁叔孙氏之竖牛杀孟丙仲壬以立昭子昭子既立杀竖牛仲尼闻之曰叔孙昭子不赏私劳不可能也岂其掩义隠贼而忘君父哉】不可以有国则曷为以国氏程子曰罪诸侯之与其立也虢之防展舆无列何以见诸侯之与其立乎莒虽以乱未能预防然诉鲁取郓而在防者欲报叔孙则知诸侯之与其立矣亦以国氏恶崇乱也【髙氏曰莒人弑君诸侯不共讨之是时楚人方听莒人之诉而欲执鲁大夫是不以莒人为可讨也展不称爵圣人不予其为君也庐陵李氏曰此条莒去疾与齐小白之例同固无疑矣独展舆以国氏程氏谓罪诸侯之与其立此意似晦窃意国无二君常例也衞衎与剽莒展与去疾皆以二君书者变例也彼突方入国纠方争国故不得书国书子今展舆既立逾年成君矣其不书爵已足以见絶之之意若又不书莒何以见其已立乎陈佗以讨贼书亦系以国则展舆之系国不必求他义也若州吁无知之被讨不系国则上文已见矣】
　　叔弓帅师疆郓田
