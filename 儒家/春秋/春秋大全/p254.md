<!-- { "loadSidebar": true } -->
　　【左传季康子欲伐邾乃飨大夫以谋之子服景伯曰小所以事大信也大所以保小仁也背大国不信伐小国不仁民保于城城保于德失二德者危将焉保孟孙曰二三子以为何如恶贤而逆之对曰禹合诸侯于涂山执玉帛者万国今其存者无数十焉唯大不字小小不事大也知必危何故不言鲁德如邾而以众加之可乎不乐而出秋伐邾及范门犹闻钟声大夫谏不听茅成子请告于吴不许曰鲁击柝闻于邾吴二千里不三月不至何及于我且国内岂不足成子以茅叛师遂入邾处其公宫众师昼掠邾众侯于绎师宵掠以邾子益来献于亳社囚诸负瑕负瑕故有绎邾茅夷鸿以束帛乘韦自请救于吴曰鲁弱晋而逺吴冯恃其众而背君之盟辟君之执事以陆我小国邾非敢自爱也惧君威之不立君威之不立小国之忧也若夏盟于鄫衍秋而背之成求而不违四方诸侯其何以事君且鲁赋八百乘君之贰也邾赋六百乘君之私也以私奉贰唯君图之吴子从之公羊传入不言伐此其言伐何内辞也若使他人然邾娄子益何以名絶曷为絶之获也曷为不言其获内大恶讳也谷梁传以者不以者也益之名恶也春秋有临天下之言焉有临一国之言焉有临一家之言焉其言来者有外鲁之辞焉范氏曰恶其不能死社稷】
　　春秋隐君之恶故灭国书取婉以成章【左传】而不失其实也恃强凌弱无故伐人而入其国处其宫昼夜掠以其君来献于亳社囚于负瑕此天下之恶也吴师为【于伪反下人为同】是克东阳齐人为是取吾二邑【并在明年】辱国亦甚矣何以备书于策而不讳乎圣人道隆而德大人之有恶务去【起吕反下司】之而不积也则不念其恶而进之矣以邾子益来恶也归邾子益于邾是知其为恶能去之而不积也故书以邾子来而不讳者欲见【音现下同】后书归邾子之为能去其恶而与之也圣人之情见矣明此然后可以操【仓力反】赏罚之权不明乎此以操赏罚之权而能济者鲜【上声】矣【薛氏曰伐邾本三家而公自为之不得已也公内迫于三家三家归过于上也刘氏曰益何以名贱之也贱之奈何虏服也苏氏曰鲁入邾以邾子益来而不书灭何也邾大夫茅夷鸿保于茅请救于吴明年吴为之伐鲁鲁复邾子故不言灭也在外曰以归在内曰以来内外之别也○刘氏曰公羊云入不言伐其言伐内辞也使若他人然非也初秋伐之八月入之理当并书无取于内辞也入邾娄使若他人犹可诿以邾娄子益来又可云他人乎又曰曷为不言其获内大恶讳也亦非也诸侯擅入人之国为大恶矣此自入而以归不得以获解也谷梁云其言来者外鲁之辞亦非也直书入邾又言以邾子益来于君亲之过而无所隐义已足矣岂以一失之故遂外其君乎且令不外其君当曰以邾子益归乎夫归可施于人不可施于我来可施于我不可施于人此春秋之文也唐陈氏曰夹阵而获其君则曰获入国灭国而以其君归则曰以书于诸侯则曰归于鲁则曰来】
　　宋人围曹冬郑驷帅师救曹
　　【左传宋人围曹郑桓子思曰宋人有曹郑之患也不可以不救冬郑师救曹侵宋初曹人或梦众君子立于社宫而谋亡曹曹叔振铎请待公孙彊许之旦而求之曹无之戒其子曰我死尔闻公孙彊为政必去之及曹伯阳即位好田弋曹鄙人公孙彊好弋获白鴈献之且言田弋之説説之因访政事大説之有宠使为司城以听政梦者之子乃行彊言霸説于曹伯曹伯从之乃背晋而奸宋宋人伐之晋人不救筑五邑于其郊曰黍丘揖丘大城钟邘髙氏曰曹伯奸宋是以致讨然宋之伐曹数矣今又围之亦已甚矣故贬而人之苟将卑师少岂能围之乎郑与曹疎所以救曹非志于义也欲报皇瑗之师也家氏曰中国无盟主诸侯擅侵伐更相吞噬不夺不餍春秋书宋围曹罪宋也书郑救曹与郑也春秋与郑之能救所以愧齐晋诸大国之不能救也陈氏曰书救曹何曹卒灭于宋也自鲁救晋凡晋楚之救皆不书六十年矣其再见以中国无霸而诸侯自相救也诸侯自相救犹可也吴救陈诸夏几于亡矣庐陵李氏曰谢氏曰曹之病于宋久矣大国无一为之援而郑能帅师救之善之也】

　　春秋大全卷三十六
　　钦定四库全书
　　春秋大全卷三十七
　　明　胡广等　撰
　　哀公
　　【甲敬王三寅十三年】八年【晋定二十五齐悼二卫出六蔡成四郑声十四曹阳十五国亡陈闵十五僖十九卒宋景三十秦悼五楚惠二吴夫差九】
　　春王正月宋公入曹以曹伯阳归
　　【左传春宋公伐曹将还禇师子肥殿曹人诟之不行师待之公闻之怒命反之遂灭曹执曹伯及司城彊以归杀之公羊传曹伯阳何以名絶曷为絶之灭也曷为不言其灭讳同姓之灭也何讳乎同姓之灭力能救之而不救也】
　　此灭曹也曷为不言灭灭者亡国之善辞上下之同力也【何氏曰言灭者臣子与君戮力一心共死之辞也】曹伯阳好【乎报反】田弋鄙人公孙彊获白鴈献之且言田弋之説因访政事大説【音悦】之疆言霸説于曹伯因背【音佩】晋而奸【音干】宋宋人伐之晋人不救书宋公入曹以曹伯阳归而削其见灭之实犹虞之亡书晋人执虞公而不言灭也【苏氏曰此灭曹也其不书灭言自灭也】春秋轻重之权衡故书法若此有国者妄听辩言以乱旧政自取灭亡之祸可以鉴矣【陈氏曰桧亡东周之始也曹亡春秋之终也夫子之删诗也系曹桧于国风之后于桧之卒篇曰思周道也伤天下之无王也于曹之卒篇曰思治也伤天下之无伯也春秋作于定哀之际文武之所褒大诸侯亡国多矣莫强于齐晋晋赵鞅归于晋则晋亡之渐也齐陈乞弑其君荼则齐亡之渐也夫子尝喟然于此矣兴灭国继絶世修废官举逸民葢常有此言也于是曹不言灭○刘氏曰公羊云不言其灭讳同姓之灭非也当此时鲁人自救不暇岂有不救同姓之灭春秋遂责之乎且责鲁不救而讳曹之灭纵失宋公之恶苟责无罪之鲁甚无理也】
　　吴伐我
　　【书伐我始此左传吴为邾故将伐鲁问于叔孙辄叔孙辄对曰鲁有名而无情伐之必得志焉退而告公山不狃公山不狃曰非礼也君子违不适雠国未臣而有伐之奔命焉死之可也所托也则隐且夫人之行也不以所恶废乡今子以小恶而欲覆宗国不亦难乎若使子率子必辞王将使我子张病之王问于子泄对曰鲁虽无与立必有与毙诸侯将救之未可以得志焉晋与齐楚辅之是四雠也夫鲁齐晋之唇唇亡齿寒君所知也不救何为三月吴伐我子泄率故道险从武城初武城人或有因于吴竟田焉拘鄫人之沤菅者曰何故使吾水滋及吴师至拘者道之以伐武城克之王犯尝为之宰澹台子羽之父好焉国人惧懿子谓景伯若之何对曰吴师来斯与之战何患焉且召之而至又何求焉吴师克东阳而进舍于五梧明日舍于蚕室公賔庚公甲叔子与战于夷获叔子与析朱鉏献于王王曰此同车必使能国未可望也明日舍于庚宗遂次于泗上微虎欲宵攻王舍私属徒七百人三踊于幕庭卒三百人有若与焉及稷门之内或谓季孙曰不足以害吴而多杀国士不如已也乃止之吴子闻之一夕二迁吴人行成将盟景伯曰楚人围宋易子而食析骸而爨犹无城下之盟我未及亏而有城下之盟是弃国也吴轻而逺不能久将归矣请少待之弗从景伯负载造于菜门乃请释子服何于吴吴人许之以王子姑曹当之而后止吴人盟而还】
　　吴为【于伪反】邾故兴师伐鲁兵加国都而盟于城下经书伐我不言四鄙及与吴盟者讳之也【苏氏曰不言四鄙而直言伐我兵加于国都也于是为城下之盟而还不书讳之也】来战于郎直书不讳之盟于城下何讳之深也楚人围宋易子而食析骸而爨亦云急矣欲盟城下则曰有以国毙不能从也晋师从齐齐侯致赂晋人不可国佐对曰子若不许请合【如字又音閤】余烬【似力反】背【音佩】城借一敝邑之幸亦云从也遂盟于袁娄而春秋与之今鲁未及亏不能少待遂有城下之盟是弃国也夫弃国者其能国乎使有华【尸化反】元国佐之臣则不至此矣故春秋不言四鄙及与吴盟者欲见【音现】其实而深讳之以为后世谋国之士不能以礼义自强偷生惜死至于侵削陵迟而不知耻者之戒也【家氏曰吴伐我以救邾而书伐无褒辞者春秋之责救贵义也茅成子之请救于吴也动吴子以利吴子悦于利而动是以率师造于鲁之城下不责鲁以存邾遽受盟而返何救之足言其后吴责报于邾者不已执其君而扰乱其国存亡国者顾如是乎汪氏曰哀公即位七年加兵于邾者五而且入其国俘其君自入春秋鲁恃强陵弱未有若是之甚也此年书吴伐我比事以观则鲁之受伐葢有由矣前此书侵伐必言四鄙见鲁之国都犹足为守也至于是年吴兵直抵鲁之城下则鲁之四竟藩屏荡然而国不足为国矣哀公之经两书伐我若曰我能入邾吴能为邾而伐我我能防吴伐齐齐能兴师而伐我虽据事直书而详味书法亦有反已自咎之意焉庐陵李氏曰春秋伐我者必书四鄙不使难迩我国也独此与明年国书伐我为特笔葢曲在我也胡氏讳城下之盟其説本苏氏谢氏曰不至国都则书某鄙至国都则书伐我亦是又曰是时鲁政虽陵无以为国然观左氏所记尽忠死难之士皇多有之此所以为礼义之国欤公山不狃以叛亡之人而处心尚能如此贤于人逺矣孔子之欲往岂无意夫】
　　夏齐人取讙及阐
　　【左传齐悼公之来也季康子以其妹妻之即位而逆之季鲂侯通焉女言其情弗敢与也齐侯怒夏五月齐鲍牧帅师伐我取讙及阐公羊传外取邑不书此何以书所以赂齐也曷为赂齐为以邾娄子益来也谷梁传恶内也杜氏曰阐在东平刚县北程子曰内失邑不书君辱当讳也不能保其土地民人是不君也已与之彼以非义而受则书取此与济西田是也鲁入邾而以其君来致齐怒吴伐故赂齐以説之襄陵许氏曰外取邑不书以即归我故书之也王氏曰鲁以兵召衅固不容无过齐以私愤取非其有故称人○家氏曰公谷以齐为邾故取讙阐左氏则以季姬未归故齐人来讨观齐之兵端当从二传非以女故葢齐取二邑要鲁以存邾尔唐陈氏曰凡用兵而取先书伐次书取用兵而取苐书取】
　　附録【左传或谮胡姬于齐侯曰安孺子之党也六月齐侯杀胡姬】
　　归邾子益于邾
　　【左传齐侯使如吴请师将以伐我乃归邾子邾子又无道吴子使大宰子余讨之囚诸楼台栫之以棘使诸大夫奉太子革以为政谷梁传益之名失国也何氏曰书者善鲁能悔过归之张氏曰凡取邑之类少有复归之者今鲁不遂其恶而归之故以顺辞言之也】
　　秋七月
　　附録【左传秋及齐平九月臧賔如如齐涖盟齐闾丘明来涖盟且逆季姬以归嬖○鲍牧又谓羣公子曰使女有马千乘乎公子愬之公谓鲍子或谮子子姑居于潞以察之若有之则分室以行若无之则反子之所出门使以三分之一行半道使以二乘及潞麋之以入遂杀之】
　　冬十有二月癸亥伯过卒
　　齐人归讙及阐
　　【左传季姬嬖故也程子曰不云我田既归邾子亦归其田非以为惠也】
