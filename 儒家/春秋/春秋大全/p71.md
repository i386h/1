<!-- { "loadSidebar": true } -->
　　公子友如陈葬原仲私行也【啖氏曰书原仲之葬见季友私事出境】人臣之礼无私交大夫非君命不越境何以通季子之私行而无贬乎曰春秋端本之书也京师诸夏之表也祭伯以寰【音县】内诸侯而来朝祭叔以王朝大夫而来聘尹氏以天子三公来告其丧诬上行私表不正矣是故季子违王制委国事越境而会葬【杜氏曰季友违礼会外大夫葬具见其事亦所以示讥】齐髙固莒庆以大夫即鲁而图婚其后陈庄子死赴丧于鲁鲁人欲勿哭缪公召县【音】子而问焉曰古者大夫束修之问不出境虽欲哭焉得而哭诸【礼记檀弓注以其不外交】今之大夫交政于中国虽欲勿哭焉得而勿哭【檀弓注时君弱臣强政在大夫専盟会以交接】末流可知矣春秋深贬王臣以明始乱【汪氏曰祭伯不书朝祭叔不称使尹氏不书爵】备书诸国大夫而无讥焉则以着其効也凡此皆正其本之意【陆氏曰臣无境外之交况以私事而出境乎此不待贬絶而恶见者也蜀杜氏曰外大夫未有书葬者原仲所以书者季子与原仲有旧已为大夫不由君命而以私旧之故特往葬之大夫非君命不越境况适他国而葬大夫乎髙氏曰公子遂如晋葬晋防公叔弓如宋葬宋共姬皆再举国此不言葬陈原仲明非国事也临川呉氏曰无会葬邻国大夫之礼季友与原仲有旧欲往会其葬以大夫不可私行出境请于公而公命之行故书大夫无私交公之遣行友之会葬原氏之受皆非礼也参讥之汪氏曰僖五年公孙兹如牟娶焉文六年季孙行父如陈聘且娶文七年公孙敖如莒涖盟且逆女成八年公孙婴齐如莒自为逆昭二十五年叔孙婼如宋为季平子逆经皆不书逆此书如陈葬原仲无异于葬诸侯之使是季友请于公矣文定但言私行而不云庄公使之者以其非礼虽请于公是亦私行耳按曲礼大夫私行出疆必请反必有献此盛世之事春秋大夫私行而遂交政于他国圣人特书公子友葬原仲以示戒者防微杜渐之意也○陆氏曰按春秋前后无有虚设其事以为义者且书葬之意直讥季友之行尔陈国大夫安得书卒乎谷梁之説非也刘氏曰公羊云何通乎季子之私行避内难也非也是时内难未作何避之有若季子见几逺举是忘宗国之乱也况去庄公没尚数年而遂云避内难出奔乎】
　　冬杞伯姬来
　　【左传归宁也凡诸侯之女归宁曰来出曰来归夫人归宁曰如某出曰归于某公羊传其言来何直来曰来大归曰来归】
　　左氏曰归宁也礼父母在嵗一归宁若归而合礼则常事不书其曰杞伯姬来者不当来也【赵氏曰凡内女称来不宜来也合礼者常事不书葢非礼而来故书尔岂二百四十二年内女唯两度归寜乎】女子有行远父母兄弟春会于洮矣冬又归鲁故知其不当来也来而必书春秋于男女往来之际严矣【髙氏曰伯姬春方出与公会而冬又来何其不安于杞也杞伯不能制其妻如其国何张氏曰志其来往之数非嵗一归宁之义所以厚男女之别也汪氏曰春秋内女之适诸侯惟杞伯姬四书来一书会则伯姬之越礼可知矣伯姬之后惟书齐髙固及子叔姬来亦非礼也】
　　附録【左传晋侯将伐虢士蒍曰不可虢公骄若骤得胜于我必弃其民无众而后伐之欲御我谁与夫礼乐慈爱战所畜也夫民让事乐和爱亲哀丧而后可用也虢弗畜也亟战将讥】
　　莒庆来逆叔姬
　　【公羊传莒庆者何莒大夫也莒无大夫此何以书讥何讥尔大夫越境逆女非礼也谷梁传诸侯之嫁子于大夫主大夫以与之来者接内也不正其接内故不与夫妇之称也】
　　莒庆莒大夫也叔姬庄公女也何以称字大夫自逆则称字【杜氏曰卿自为逆则称字】为其君逆则称女【汪氏曰如纪裂繻来逆女】尊卑之别也【范氏曰君不敌臣陈氏岳曰内女适大夫则称字不书归如齐髙固来逆叔姬不书归于齐】何以书诸侯嫁女于大夫而公自主之非礼也【董子曰大夫无束脩之餽无诸侯之交越境逆女纪罪之刘氏曰莒庆非有君命也叔姬非适诸侯也何以得书乎以公之自主之公之自主之则敌敌则书矣陈氏曰诸侯嫁女于大夫必使大夫同姓者主之曷为公亲焉则莒庆抗也莒无大夫于是书莒庆隐桓庄之际莒尝为强国入向取杞牟娄纳公子庆父吾君特会外大夫自浮来之盟始以是知庆之敢抗也汪氏曰宣公以簒传国倚齐为援而齐人止公为髙固共婚鲁人以为大辱莒庆微国之大夫而庄公以女妻之又自为之主其不君亦甚矣○刘氏曰谷梁云不正其接内故不与夫妇之称也非也不曰逆女乱于君夫人者也书叔姬自其理然】
　　杞伯来朝
　　【髙氏曰致伯姬也杞伯不能制其内緃伯姬之数出又来朝而致之其卑弱可知矣何氏济川曰杞先代子孙也方东楼公始封与微子啓无异得郊祭而用天子礼乐入春秋已失公爵降而曰侯后或称伯或称子都无定限足知其微弱辟陋张氏曰杞国小力微故降爵以自侪于小国杞之自侯而伯自伯而子葢浸以微弱也汪氏曰桓公之编三书杞侯公谷皆作纪此书杞伯以后并书伯惟僖二十三年书杞子卒二十七年书杞子来朝防二十九年书杞子来盟文定据左传谓杞用夷礼故贬称子朱子又谓杞国最小所以文献不足徴初称侯已而称伯已而称子葢其朝觐贡赋之属率以子男之礼从事圣人因其实而书之然春秋未尝书杞公亦不可攷姑阙疑以俟知者庐陵李氏曰杞姒姓公爵夏禹之裔也武王克殷求禹后得东楼公而封之九世至成公见春秋自桓以来本称侯爵后为时王所黜故庄二十七年来朝称伯成公用夷礼故僖二十三年贬称杞子卒二十七年来朝称杞子至文十二年成四年十八年来朝复称伯防二十九年来盟复贬称子此左氏杜氏之言也若如公羊之言则凡桓公篇称杞侯者皆作纪而杞则王者之后本称公但春秋黜杞而伯之后之称子者以微弱为徐莒所胁而贬之也胡氏于杞子卒下云杜预谓杞实称伯而书子者成公始行夷礼终其身故仲尼贬之则胡氏意亦以为本伯爵故于此条下无注矣然胡氏本不信时王黜陟之説则是弃杜预之前説而用杜预之后説也窃尝考之周封三恪独微子以三仁之贤得以统承先王修其礼物故其命之曰庸建尔于上公尹兹东夏杞虽王者之后然东楼本无大功徳岂遽锡以公侯之上爵乎入春秋之始莒以微国尚伐杞而取其邑则之微乎微可知已不待夫子之时而文献不足也是故论三恪之实则宋以微子之贤作賔王家陈以武王之赖其利器用妻以元女故宋爵公而陈爵侯杞之为侯本无所据但胡氏略而不言注公羊者拘于王者之后称公注左氏者泥于桓公编侯之误为是纷纷耳】
　　附録【左传王使召伯廖赐齐侯命且请伐衞以其立子頽也】
　　公防齐侯于城濮
　　【杜氏曰赐齐侯命为侯伯会于城濮将讨衞也张氏曰齐欲讨衞而会鲁于此定其交而后加兵于人所以见其谋之审也汪氏曰相会于衞地而后伐衞则为谋伐衞明矣然鲁兵不与伐衞者亦犹鲁齐谋伐戎而鲁不与伐戎也】
　　【乙惠王十卯一年】二十有八年【齐桓二十晋献十一衞懿三蔡穆九郑文七曹僖十四陈宣二十七惠七宋桓十六秦宣十楚成六】
　　春王三月甲寅齐人伐衞衞人及齐人战衞人败绩【左传春齐侯伐衞战败衞师数之以王命取赂而还公羊传伐不日此何以日至之日也战不言伐此其言伐何至之日也春秋伐者为客伐者为主故使衞主之也曷为使衞主之衞未有罪尔败者称师衞何以不称师未得乎师也谷梁传于伐与战安战也战衞战则是师也其曰人何也微之也何为微之也今授之诸侯而后有侵伐之事故微之也其人衞何也以其人齐不可不人衞也衞小齐大其以衞及之何也以其微之可以言及也其称人以败何也不以师败于人也】
