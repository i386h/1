<!-- { "loadSidebar": true } -->
　　王人下士也内臣之微者莫微于下士外臣之贵者莫贵于方伯公侯今以下士之微序乎方伯公侯之上外轻内重不亦偏乎春秋之法内臣以私事出朝者直书曰来【隐公元年祭伯来】以私好【去声】出聘者不称其使【庄公二十三年祭叔来聘】以私情出讣者止録其名【文公三年王子虎卒定公四年刘卷卒】不以其贵故尊之也以王命行者虽下士之微序乎方伯公侯之上不以其贱故轻之也然则班列之髙下不在乎内外特系乎王命尔圣人之情见矣尊君之义明矣【孙氏曰王人微者也序于诸侯之上者春秋尊王故王人虽微序于诸侯之上也张氏曰齐桓虽主防而先王人可以训矣髙氏曰王室有叔带之难世子之位犹未定葢惠王疾惠后主叔带故王人使齐求援而齐防诸侯以谋之临川吴氏曰左氏以为惠王已崩然天王之崩天下所闻岂有一年秘不发丧之理窃疑此时王虽未崩或是有疾襄王唯恐一旦大故而叔带簒立周之大臣亦有能为襄王谋者故遣下士告难于齐桓公于是合诸侯以谋之王人本不当与盟葢以所谋者王室之事而王人特为此事而来故亦与盟至冬王崩而襄王得安其位者齐桓之力也】乞者卑逊自屈之辞欲与是盟而未知其得与否也【杜氏曰乞不保得之辞庐陵李氏曰春秋书乞六乞盟一乞师五得未得未可知也】始而逃归今则乞盟于以见举动人君之大节不可不慎也【孙氏曰郑世子华虽受盟甯母郑伯犹惧见讨故自乞盟于此张氏曰郑伯欲与于盟而不可得足以见伯权之重而可以使郑伯之自反临川吴氏曰郑伯前年徇惠王之邪心逃首止之盟葢不欲定世子也今见齐桓再防诸侯结盟以定世子之位襄王将嗣位为王矣故郑伯惧后祸悔前非而乞与此盟也髙氏曰楚为中国患郑先受患自庄十六年书荆伐郑至二十八年荆又伐郑僖元年楚人伐郑二年楚又侵郑三年楚又伐郑齐桓召陵之役楚始慑服则楚之不复加兵于郑小白之力也郑伯曷为背齐而附楚耶圣人备书其逃盟乞盟之事以罪郑伯见义之不明自此至十七年小白卒楚人絶迹于郑桓之伯功盛矣汪氏曰春秋书王人者三盟洮书王人常例也救衞书王人子突褒之也盟翟泉书王人贬之也于洮诸侯皆书爵而翟泉诸国之大夫称人则王子虎为贬可知矣春秋凡伯者主防必书公防而序伯者于诸侯之上首止防王世子而书公及齐侯则王世子在防而不以齐侯主防之辞也此书公防而序齐侯于王人之下亦不以齐侯主防之辞也后此葵丘翟泉柯陵鸡泽平丘书法皆同然葵丘不盟宰周公而翟泉以后皆不以王事而盟王室之卿王则晋伯非桓比矣郑伯乞盟不言使大夫则郑伯亲至于防也不言如防则郑伯得与于盟矣然不序列而别言乞盟以见郑伯在防而卑屈以请与于盟耳苟非在防而后至则当如防侨如防屈完如师先书如防而继书盟矣然襄三年晋士匄乞盟于齐不书此特书者以见其轻于逃义故不惮屈已以请服也庐陵李氏曰经书王臣与盟者于洮王人下士也翟泉王人王子虎也女栗苏子柯陵尹单鸡泽单子平丘刘子皆卿士也左氏释例曰未有臣而盟君臣而盟君是子可盟父故春秋王世子以下防诸侯者皆同防而不同盟是言王臣正法不与诸侯盟也践土王子虎黑壤王叔桓公黄池单平公皆监临之而已不同歃也若天子初立王室不安命臣使结盟诸侯以安王室虽非正法事势宜然既无褒美亦无贬责故于洮王人传曰王室有难也女栗苏子传曰顷王立故也鸡泽单子杜云周灵王新即位使王官伯出与诸侯盟以安王室也此三事情义可许故无贬文惟翟泉之盟于时诸侯辑睦王室无虞而王子虎下盟列国以渎大典故贬称王人春秋王臣与诸侯防盟凡十有余事讥与不讥皆从此例此説亦可通但以胡氏鸡泽下注观之则皆可贬　啖氏曰公谷皆云乞盟者处其所而请与也葢酌之也按乞者卑里之辞耳言酌与之迂辞甚矣假如乞师又如何酌之庐陵李氏曰洮之盟左氏事迹稍详当从之公羊以为桓公徳衰甯母之防常防者不至而陈郑又遣世子故上假王人之重以自助非也】
　　夏狄伐晋
　　【左传晋里克帅师梁由靡御虢射为右以败狄于采桑梁由靡曰是无耻从之必大克里克曰惧之而已无速众狄虢射曰期年狄必至示之弱矣夏狄伐晋报采桑之役也复期月襄陵许氏曰晋时强且远不与齐合是以狄得侮之临川吴氏曰齐桓尝存邢卫而不能挫狄师故狄无所忌而伐晋春秋伤齐霸之不能攘之也】秋七月禘于大庙用致夫人
　　【左传秋禘而致哀姜焉非礼也凡夫人不薨于寝不殡于庙不赴于同不祔于姑则弗致也公羊传用者何用者不宜用也致者何致者不宜致也禘用致夫人非礼也夫人何以不致姜氏贬曷为贬讥以妾为妻也其言以妾为妻奈何葢胁于齐媵女之先至者也谷梁传用者不宜用者也致者不宜致者也言夫人必以其氏姓言夫人而不以氏姓非夫人也立妾之辞也非正也夫人之我可以不夫人之乎夫人卒葬之我可以不卒葬之乎一则以宗庙临之而后贬焉一则以外之弗夫人而见正焉范氏曰刘向曰夫人成风也致之于太庙立之以为夫人】
　　按礼大禘升歌清庙下而管象朱干玉戚以舞大武八佾以舞大夏【礼记祭綂成王康王追念周公所以勲劳者而欲尊鲁故赐以重祭此天子之乐也康周公故以赐鲁也注清庙颂文王之诗也管象吹管而舞武象之乐也朱干赤盾戚斧也以玉饰其柄此武象之舞所执也佾犹列也大夏禹乐文舞也执羽籥文武之舞皆八列互言之又见明堂位】此天子之礼乐也践其位则行其礼奏其乐【汪氏曰其指先王言履先王之位则可行先王之礼而奏先王之乐也】故雝禘太【音泰】祖周颂也而其诗曰相【去声】维辟公天子穆穆【朱子曰言诸侯助祭而天子有穆穆之容也】周公人臣不践其位鲁侯国而用天子之礼乱名犯分【扶问反】莫大乎是故夫子志之曰郊社之礼所以事上帝也宗庙之礼所以祀乎其先也鲁侯国而以王礼祀太庙是诬伪不诚而非所以事乎其先矣【程子曰周公之功固大矣皆臣子之分所当为鲁独安得用天子礼乐哉成王之赐伯禽之受皆非也】故夫子伤之曰禘自既灌而往者吾不欲观之夫灌以降神乃祭之始而已不欲观是自始至终皆非礼矣【朱子曰灌者方祭之始用郁鬯之酒灌地以降神也鲁之君臣当此之时诚意未散犹有可观自此以后则浸以懈怠而无足观矣葢鲁祭非礼夫子本不欲观至此而失礼之中又失礼焉故发此叹也汪氏曰文定説微与朱子不同然夫子言不欲观则讥僭礼之意在其中矣】用者不宜用也致者不宜致也【赵氏曰讥禘又讥致也】夫人者风氏也初成风闻季友之繇【直救反】遂事之而属僖公焉故季子立之公赐季友汶阳之田及费又生而命之氏俾世其卿而私门强矣于成风则举大事于始祖之庙立以为夫人而嫡妾乱矣【范氏曰夫人者正嫡之称谓非崇妾之嘉号以妾体君则上下无别虽尊其母是卑其父礼有君之母非夫人者庶子为后为其母缌是妾不为夫人明矣】以私劳宠其臣而卑公室以私恩崇其母而轻宗庙皆越礼之罪也经书夫人而不书姓氏其贬深矣【刘氏曰春秋虽乱世未有妾母称夫人者也自成风始矣此礼之所由失教之所由废上下之所由乱嫡庶之所由争其恶乃比于无父无君已之母父之妾也今皆死而使之配此所谓知母而不知父故曰无父凡立小君嫡子必天子命之者今以其私亲而建之非有天子之命也故曰无君无父无君王法所禁天子不能正是王无天故舍赗会葬皆以王之无天为讥也孙氏曰禘天子大祭夫人成风也不言风氏者成风僖公妾母嫁非庙见不得与祭僖公既君欲尊其母故因此秋禘祭用夫人之礼致于太庙使之与祭也妾母称夫人僭之大者故不言风氏以贬之按夫人文姜孙于齐贬去姜氏此不言风氏其贬可知矣家氏曰夫人不氏明其为妾无当尊之理也薨葬称夫人非谓成风可以僭夫人也非谓妾母可以配先君也正以僖公尝为非礼之礼致其母为夫人及文公立又以祖母事之以夫人薨葬之故于此书用致夫人者以其开薨葬夫人之端也汪氏曰哀公欲以嬖妾为夫人使宗人衅夏献其礼对曰以妾为夫人古无其礼也夫自僖公致成风以妾母为夫人自后宣公致敬嬴襄公致定姒昭公致齐归皆以妾母为夫人不复志于经矣而衅夏犹谓以妾为夫人则无其礼葢虽立妾母而未尝立妾也于以见鲁衰之甚而旧典犹存也　赵氏曰左氏云致哀姜焉按元年哀姜称夫人以薨明用夫人丧礼已久矣何乃八年始致之乎公羊云议以妾为妻也葢胁于齐媵之先至者按若娶于齐则不当媵先至若娶于他国而公亲往未还则无人受胁而立齐媵刘氏曰谷梁云言夫人而不言氏姓立妾之辞也近之矣未尽也夫称夫人而谓之用致此立妾之辞也不言氏姓不为见其妾也葢有深义非谷梁所能见左氏云凡夫人不薨于寝不殡于庙不赴于同不祔于姑则弗致也按哀姜于此四者唯不薨于寝尔苟谓四者不备不致于庙设令夫人归宁而死亦将不致乎永嘉吕氏曰葢僖公尊妾母成之为夫人自此年禘于太庙始也若谓僖公娶声姜因禘而庙见何以不称姜氏哉庐陵李氏曰夫人之説左氏以为哀姜也因禘祭而致之于庙夫左氏隐三年例曰不赴于诸侯不祔于姑故不曰薨不称夫人故不言葬今哀姜以元年薨既称夫人以薨矣何得谓之不赴于同不祔于姑而弗致乎公羊以为僖公本聘楚女为嫡齐女于媵齐先至其女胁僖公使用为嫡夫僖公作颂贤君纵为齐所胁岂得以媵为夫人乎赵子以为致声姜则姜声未闻有罪何得不称氏姓故刘向以为成风者是而刘氏胡氏皆从之】
　　冬十有二月丁未天王崩
　　【左传冬王人来告丧难故也是以缓临川吴氏曰葢惠王前年之冬有疾今年嵗终乃崩也　赵氏曰左氏云七年闰月惠王崩襄王恶大叔之乱不发丧而告难于齐八年正月防于洮谋王室也襄王定位而后发丧据此则正月二月位已定何得直至十二月而后告丧于诸侯则左氏此説不足恶也】
　　附录【左传宋公疾太子兹父固谓曰目夷长且仁君其立之公命子鱼子鱼辞曰能以国让仁孰大焉臣不及也且又不顺遂走而退】
　　【庚襄王午元年】九年【齐桓三十五晋献二十六卒衞文九蔡穆二十四郑文二十二曹共二陈宣四十一杞成四宋桓三十一卒秦穆九楚成二十一】
　　春王正月丁丑宋公御説卒【正月公谷作三月御鱼吕反公谷作御説音悦左传春宋桓公卒未葬而襄公防诸侯故曰子凡在丧王曰小童公侯曰子公羊传何以不书葬为襄公讳也胡氏曰左氏云凡在丧王曰小童公侯曰子按王猛在丧不曰小童又伯子男在丧亦当称子独言公侯亦】
　　【误也公羊曰不书葬为襄公讳讳不葬者鲁不防耳为襄公讳有何义乎】
　　夏公防宰周公齐侯宋子衞侯郑伯许男曹伯于葵丘
　　【左传夏防于葵丘寻盟且修好礼也王使宰孔赐齐侯胙曰天子有事于文武使孔赐伯舅胙齐侯将下拜孔曰且有后命天子使孔曰以伯舅耋老加劳赐一级无下拜对曰天威不违顔咫尺小白余敢贪天子之命无下拜恐陨越于下以遗天子羞敢不下拜下拜登受公羊传宰周公者何天子之为政者也谷梁传天子之宰通于四海宋其称子何也未葬之辞也礼柩在堂上孤无外事今背殡而出防以宋子为无哀矣程子曰天子之宰与世子礼异故不殊防杜氏曰陈留外黄县东有葵丘】
