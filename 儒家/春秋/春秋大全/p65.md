<!-- { "loadSidebar": true } -->
　　媵浅事【啖氏曰媵卑者之事也常事不书为遂事起本】陈人微者公子往焉是以所重临乎礼之轻者也齐侯伯主宋公王者之后盟国之大事也大夫辄与焉是以所轻当乎礼之重者也【薛氏曰正卿送媵礼之过也遂盟非其事也蒙氏曰媵女事之常而盟者国之重事况于盟伯主可以遂事往乎】礼者不失己亦不失人失己与人宼之招也是故结书公子而曰媵陈人之妇讥其重以失己也齐宋书爵而曰遂讥其轻以失人也【赵氏曰大夫特盟公侯非礼也】遂者専事之词【何氏曰遂犹造也専事之辞孔氏曰遂擅成事也】聘礼大夫受命不受辞出境有可以安社稷利国家则専之可也【杜氏曰结鲁大夫也出境有可以安社稷利国家者则専之可也结在鄄闻齐宋有会权事之宜去其本职遂与二君为盟故备书之本非鲁公意而又失媵陈之好故冬各来伐】谓本有此命得以便宜从事特不受専对之辞尔【丘氏曰既曰受命则不可専命矣但曰不受辞则不过权其事宜而専制应对之辞而已】若违命行私虽有利国家安社稷之功使【去声】者当以矫制请罪有司当以擅命论刑何者终不可以一时之利乱万世之法是春秋之旨也【孙氏曰结矫命専盟故曰遂以恶之蜀杜氏曰诸侯専相为盟犹曰不可况以大夫不奉君命而専之乎故明书以示讥吕氏曰使结既盟而齐宋不来伐犹当以擅命之罪加之况无益而有害乎○刘氏曰公羊以为陈人者陈侯也非也云公子结以妾媵归陈侯之妇则文理不成又无故贬损陈侯使从人称非正名之义谷梁传辟要盟也亦非也鲁诚欲自托于大国岂敢以媵妇之名而遣使以取戾于伯主哉使者衔媵妇之命而遂要大国之盟是乃要盟矣何谓辟要盟乎汪氏曰前汉冯奉世矫制发兵击破莎车议封奉世萧望之曰矫制发兵虽有功勋不可为后法陈汤矫制发兵与甘延夀袭斩郅攴单于军还论功匡衡等以延夀汤擅兴师矫制幸得不诛不宜复加爵土先儒谓奉世延夀汤矫制以成功望之衡以为不可封者春秋讥遂事之法也今考朱子独曰凡此类悉以矫制书之岂非取法春秋讥公子结之遗意乎然考之注説谷梁者以谓公子结之媵与盟皆出君命左传注疏则谓鲁使公子结往媵而盟非鲁公意临江张氏临川呉氏又以盟出君命而媵乃结之私事据文定则二事皆非君命窃考经文不书如陈送媵而书媵陈人之妇则非奉君命而媵陈之微者矣微事不见于经书者讥其因事于齐宋盟耳若齐宋之盟出于公命当如公孙兹如牟因聘而娶经但书聘而不书娶此亦但书盟而不书媵矣庐陵李氏曰鲁大夫书遂始于此僖三十年公子遂遂如晋襄公十三年季孙宿遂入郓大夫之専国有渐然盟聘而専犹可也兵事而専甚矣然胡氏释遂字又有専事两事生事之殊要之皆不宜遂也公羊以为善谷梁以为鲁实使之此非经旨】
　　夫人姜氏如莒
　　【谷梁传妇人既嫁不逾竟逾竟非正也杜氏曰非父母国而往书奸张氏曰为国君之母非父母国而出入纵恣此行比于诗之所刺谓鲁道有荡齐子岂弟者抑又甚矣庄公既无复防闲之意而执国政者无人抑又可知安得不成淫风而致簒弑之祸也临川呉氏曰夫人自齐襄弑后八年不出因十五年又一至齐葢假托国事以愚其昏懦之子庄公不能制故于今如莒也父母殁不得归宁虽兄弟之国且不可往况往他国乎】附録【左传初王姚嬖于庄王生子颓子頽有宠蒍国为之师及惠王即位取蒍国之圃以为囿边伯之宫近于王宫王取之王夺子禽祝跪与詹父田而收膳夫之秩故蒍国边伯石速詹父子禽祝跪作乱因苏氏○秋五大夫奉子頽以伐王不克出奔温苏子奉子頽以奔衞衞师燕师伐周冬立子颓】
　　冬齐人宋人陈人伐我西鄙
　　【此见伐之始谷梁传其曰鄙逺之也其逺之何也不以难迩我国也程子曰齐桓始霸责鲁不恭其事故来伐也何氏曰鄙者边陲之辞】
　　奉词曰伐其称人将卑师少也结方与二国盟则其来伐我何也齐桓始霸责鲁不恭所谓失己与人以招宼也【临川呉氏曰鲁之臣送己女为媵而遂与伯主大国盟不恭也是以与其罪而伐之陈亦以结媵其国人之妇而轻慢伯主故与齐宋同兴问罪之师结不知礼而为师为公两失欢好礼之不可不谨也如是】或以结能为鲁设免难之防为齐宋画讲好之计身在境外而权其国家为春秋予之故称公子非矣【啖氏曰结必非命卿嘉其能与齐宋盟以安社稷故特书公子刘氏曰王者之制诸侯不得擅相伐而有观亲友贤善邻之义此结所以得为鲁设免难之策为齐宋画讲好之计俱合于道其功甚美而身固在境外也与専命君侧者异指是乃春秋与结也蒙氏曰是嵗周有子颓之乱衞师燕师称兵伐周立子頽天子播迁于外桓公不能讨乃以三国伐鲁是春秋所责也汪氏曰或谓齐讨郑詹之纳夫詹之来已三年苟为郑詹而讨则不在斯时兴兵矣○庐陵李氏曰经书齐伐我十四始于此莒伐我三邾伐我三呉伐我一皆书鄙谷梁説是也惟哀公之编呉伐我齐国书伐我不书鄙者胡氏各有説又曰齐之伐鲁虽由公子结之不恭然鲁自受郑詹而背盟幽之信已得罪于齐矣齐宋伐鲁之谋恐公羊亦得之但公子结又重齐之忿耳】
　　【丁惠王未三年】二十年【齐桓十二晋献三衞惠二十六蔡穆侯元年郑厉二十七曹庄二十八陈宣十九杞共七宋桓八秦宣二楚堵敖熊囏元年】
　　春王二月夫人姜氏如莒
　　【谷梁传妇人既嫁不逾境逾境非正也】
　　十有五年夫人姜氏如齐至是再如莒【范氏曰夫人比年如莒过而不改无礼尤甚】而春秋书者礼义天下之大防也其禁乱之所由生犹坊止水之所自来也【礼记经解疏礼禁乱之所从生乱生之处则豫禁之若深宫固门阍等守之诸侯夫人父母没不得归宁之类坊谓堤坊又作防古字通用】衞女嫁于诸侯父母终思归宁而不得故泉水赋许穆夫人闵衞之亡思归唁其兄而阻于义故载驰作圣人録于国风以训后世【朱子曰衞有妇人之诗自共姜至宋襄公之母六人焉皆止乎礼义而不敢过也夫以衞之政教淫僻风俗伤败然而女子乃有知礼而畏义如此者则以先王之化犹有存焉者故也】使知男女之别自逺于禽兽也今夫人如齐以宁其父母而父母已终以宁其兄弟又义不得【杜氏曰夫人父母在则礼有归宁没则使卿宁】宗国犹尔而况如莒乎妇人从人者也夫死从子而庄公失子之道不能防闲其母禁乱之所由生故初会于禚次享于祝丘又次如齐师又次会于防于谷又次如齐又再如莒此以旧坊为无所用而废之者也【礼记经解以旧坊为无所用而坏之者必有水败以旧礼为无所用而去之者必有乱患】是以至此极观春秋所书之法则知防闲之道矣【临川呉氏曰此年书夫人往它国以奸而鲁庄若罔闻知昔年犹可诿曰年未长也今年既长矣而如此其不子也甚矣张氏曰春秋详书葢与诗之变风相应当是时一反闗雎麟趾之化而中国之俗于是大乱夫一国之事系一人之本此圣人所以详书文姜之行欤髙氏曰春秋迹其淫乱不可胜书故于将薨复三见之要其由恶以终为万世妇人之戒汪氏曰文姜以桓三年至自齐至是葢年六十矣淫姣之行老而弥甚比嵗如莒备书不削虽国恶不容讳也唐武后年且八十多选美少年为奉宸内供奉丑恶无耻不可胜纪朱子纲目于武曌将殂之际屡书周以张易之为奉宸令周赐张昌宗爵邺国公其亦春秋志姜氏如莒之遗旨欤】
　　附録【左传春郑伯和王室不克执燕仲父夏郑伯遂以王归王处于栎秋王及郑伯入于邬遂入成周取其寳器而还冬王子頽享五大夫乐及徧舞郑伯闻之见虢叔曰寡人闻之哀乐失时殃咎必至今王子頽歌舞不倦乐祸也夫司宼行戮君为之不举而况敢乐祸乎奸王之位祸孰大焉临祸忘忧忧必及之盍纳王乎虢公曰寡人之愿也】
　　夏齐大灾
　　【公羊传大灾者何大瘠也大瘠者何防也何以书记灾也外灾不书此何以书及我也谷梁传其志以甚也杜氏曰来告故书天火曰灾张氏曰齐人来告而鲁往吊之也○啖氏曰公羊云大灾者何大瘠也若以大灾为大瘠新宫灾亦是新宫瘠乎灾天火也大之者其灾大也】
　　秋七月
　　冬齐人伐戎【戎公作我】
　　【张氏曰齐桓于是举攘戎狄之兵戎在徐州之域最近齐鲁故先治之家氏曰周有子頽之乱齐桓为盟主若罔闻知郑伯虢公胥命于弭以兵讨乱杀子頽王入于王城齐不能预也去年伐鲁今年伐戎大率逐利以自私于王室何有○汪氏曰谷梁传作伐我葢误也经书外伐我十有九皆书西鄙惟哀八年呉兵至城下十一年齐师伐我战于郊两书伐我此言齐人则将卑师少安能深入乎当从左传作伐戎】
　　【戊惠王申四年】二十有一年【齐桓十三晋献四衞惠二十七蔡穆二郑厉二十八卒曹庄二十九陈宣二十杞共八宋桓九秦宣三楚堵敖二】
　　春王正月
　　夏五月辛酉郑伯突卒
　　【左传二十一年春胥命于弭夏同伐王城郑伯将王自圉门入虢叔自北门入杀王子頽及五大夫郑伯享王于阙西辟乐备王与之武公之略自虎牢以东原伯曰郑伯效尤其亦将有咎五月郑厉公卒】
　　杜预称庄公四年郑伯遇于垂者乃子仪也【汪氏曰十四年杜氏注郑子庄四年称伯会诸侯】而以为厉公者按春秋突归于郑之后其出奔蔡入于栎皆以名书犹系于爵虽簒而实君虽君而实簒不没其实也忽虽世子其出奔犹不得称子其复归犹不得称伯以其实不能君也而况子仪虽乗间得立其为君微矣岂敢轻去国都与诸侯会于外乎故知遇于垂者乃厉公也其始终书爵不没其实也亦可以为居正而不能保者之戒矣【髙氏曰髙渠弥弑昭公立子亹齐人杀亹祭仲立子仪春秋皆没而不书以突为郑伯故也永嘉吕氏曰入于栎书郑伯卒书郑伯始终书爵明其能君故着其实耳张氏曰突庄公之孽子庄公既没夺忽之位中间虽为祭仲所逐入于栎卒取郑国故不复着忽亹仪之在位以其不能君也论者以为突始终能君夫簒弑窃国之人而春秋终始君之且复记其卒于位所以着小人肆志乱贼得终王法不行而世之所由乱也】
　　秋七月戊戌夫人姜氏薨
　　【谷梁传妇人弗目也范氏曰妇人无外事居有常所故不书地张氏曰文姜之行恶矣而卒以国君之母宠荣终身一用小君之礼此鲁之祸所以未艾必至于庄公之终两君弑哀姜庆父诛而后鲁乱始息也】附録【左传王巡虢守虢公为王宫于玤王与之酒泉郑伯之享王也王以后之鞶鉴予之虢公请器王子之爵郑伯由是始恶于王冬王归自虢】
　　冬十有二月葬郑厉公
　　【杜氏曰八月乃葬缓王氏曰据左氏郑伯有纳惠王之功勲在王室然不免諡为厉者其始以赂而簒立中以虐而出奔周室虽衰公议尚在臣子私諡不敢妄加美名古意犹可攷也】
　　【已惠王酉五年】二十有二年【齐桓十四晋献五衞惠二十八蔡穆三郑文公捷元年曹庄三十陈宣二十一杞惠公元年宋桓十秦宣四楚堵敖三】
　　春王正月肆大【所景反公作省】
