<!-- { "loadSidebar": true } -->
　　按左氏伐沈以其服于楚也沈溃民逃其上也【杜氏曰溃众散流移若积水之溃自壊之象也】五国皆称人将【去声】非命卿也【薛氏曰晋初有志于诸侯垂陇使士縠涖之伐沈命其微者怠也】沈在汝南平舆县北未尝与中国防盟而南服于楚师入其境而民人逃散【常山刘氏曰一被侵伐而民散君之不能可知矣蔡溃沈溃许溃是也】虽非义举比于报复私怨之兵则有间矣故其辞无褒贬凡此类欲示后世用师者知权而本之以正也【家氏曰霸者当伸大义于天下或当为而不为或不必为而为之失其道矣楚商臣负滔天之罪于今二年使晋襄仗义而前师壮辞直天下诸侯孰不鼔勇而从纵未能污猪其宫楚人必能以商臣为戮更立君而听命于中国晋之霸业有光于前人矣乃视非己事使元凶得以树其羽翼胁从诸小国以抗衡中夏懐贰者岂独沈哉襄公舍其大而议其细以诸侯之兵伐沈而溃之避射虎而猎狐儿虽溃百沈何益于成败之数乎故春秋贬人之髙氏曰鲁使卿往则诸国必非微者独得臣书名氏者详内且明诸国皆卿行书人以贬之也文公三年之间遂敖得臣累见于经则知鲁政尽在诸臣矣汉五行志文公时大夫始专政信夫王氏曰霸国大夫防诸大夫伐国自伐沈始防诸大夫救患自救郑始春秋皆贬人之不与大夫之专政也葢举兵伐人使之畏服所谓威也率众救人使免于患所谓福也威福人主之利器诸侯擅之则有害于天下大夫擅之则有害于国圣人见微知著故于此二役皆贬之所以戒威福之不可下移也】
　　附録【左传衞侯如陈拜晋成也】
　　夏五月王子虎卒
　　【左传夏四月乙亥王叔文公卒来赴吊如同盟礼也公羊传王子虎者何天子之大夫也外大夫不卒此何以卒新使乎我也谷梁传叔服也此不卒者也何以卒之以其来防葬我卒之也或曰以其尝执重以守也】王子虎不书爵讥之也天子内臣无外交【赵氏曰臣无外交之礼今死而赴故书以讥临川吴氏曰王臣无外交以其尝与鲁同盟故来赴然非礼也】或曰礼称情而为之节文者也叔服新使乎我则宜有恩礼矣仲尼脱骖【音参】于旧馆虽卒叔服可也夫脱骖于旧馆恶夫涕之无从而为之者【辅氏曰义之所可则脱骖于旧馆而不吝淮泽陈氏曰恶夫涕之无从者从自也若不脱骖以之则是于死者无故旧之情而此涕为无自而出矣】非理之经也天子内臣无外交而以新使乎我致恩礼焉是以私情害公义失轻重之权矣　【赵氏曰左氏云吊如何盟礼也按天子大夫无与诸侯盟之礼而曰礼也岂春秋之意乎啖氏曰谷梁云叔服也叔服若是王子则防葬之时何不书王子乎汪氏曰经未有前书字而后书名者惟尹氏或书子则非一人刘卷前书子而后书名则子者爵也非字也左氏于王子虎称王叔文公于叔服称内史叔服则非一人明矣岂有甫越一年而名字异称邪或者谓虎与卷皆夹辅天子于艰难危困之中故春秋贤而卒之然单穆公旗与刘文公翼赞敬王以安周室亦不书卒窃疑王子虎盟诸侯于王庭刘文公为王官伯尹氏世执朝权皆王室之秉政者故特赴于诸侯而鲁史记其卒春秋存而不削以示王臣不当赴丧于列国耳庐陵李氏曰后十四年星孛之变又载叔服之言则与王子虎分明两人矣啖子陈氏亦以公谷为非不知胡氏何据且胡氏于星孛之下则亦不以左氏为非矣不知何不照应如此】
　　秦人伐晋
　　【左传秦伯伐晋济河焚舟取王官及郊晋人不出遂自茅津济封殽尸而还遂霸西戎用孟明也君子是以知秦穆公之为君也举人之周也与人之壹也孟明之臣也其不解也能惧思也子桑之忠也其知人也能举善也诗曰于以采繁于沼于沚于以用之公侯之事秦穆有焉夙夜匪懈以事一人孟明有焉诒厥孙谋以燕翼子子桑有焉程子曰搆怨连祸残民以逞晋人畏之而不敢出秦人极其忿而后悔过圣人取其终能悔耳】按左氏秦伯伐晋济河焚舟封殽尸而还其称人何也圣人作易以惩忿窒欲为损卦之象其辞曰损徳之修也春秋诸侯之知徳者鲜矣穆公初听子之请违蹇叔之言其名为贪兵是欲而不能窒也及败于殽归作秦誓庶几能改将窒其欲矣复起彭衙之师报殽函之役其名为愤兵是忿而不能惩也【张氏曰穆公既归自殽而作秦誓矣然彭衙及此役犹以报复为事岂非悔过之心不能胜其耻败之心而至此乎】今又济河取郊人之称斯师也何义哉晋人畏秦而不出穆公逞其忿而后悔自是见伐不报始能践自誓之言矣是故于此贬而称人备责之也【茅堂胡氏曰济河焚舟之师非义举也自是而后不复报晋圣人取其终能悔而改尔仲尼以恕与人君子大改过陈氏曰此秦伯也曷为贬称人殽之誓孔子有取焉而秦穆之连兵无虚嵗故自韩原秦不以爵见于经汪氏曰穆公自誓之言追咎既往之失而冀将来之善不贵勇夫而贵良士恶媢疾而思彦圣期以保邦为念谆谆恳恻诚可为有天下国家者之法则夫子取之以终四代之书而门人引之以释大学平天下章可谓善言矣胡乃不践其言终用孟明报复至再必以胜晋而后已故书取其言而春秋责其事也説春秋者因左传有霸西戎之一语而史记谬称穆公益国十二开地千里天子使召公贺以金鼓然考传之所记则逾二年而穆公卒其谓焚舟伐晋而遂霸者已非事实况证以经之书法自战韩称爵其后终穆公之身并以人书殽之役且以号举反不若楚庄之见于经并纪其爵则许穆公以伯者妄矣庐陵李氏曰左氏以此役为秦伯西戎之始且称其举人之周与人之一孟明之不解子桑之知人而胡氏诸説皆以为贬者左氏得其事胡氏论其义也】
　　秋楚人围江
　　【左传楚师围江晋先仆伐楚以救江薛氏曰报沈之役也临川吴氏曰自齐桓之霸江黄以近楚之国而从齐故楚憾之之深前既灭黄矣而未加兵于江者葢江犹能守其国也故至今年有围江之师髙氏曰贯泽之盟江从中国楚自城濮之役亦不敢侵伐今晋文既没襄公不能讨商臣弑逆之恶故楚人轻视中国复有窥诸侯之意而围江以试之也庐陵李氏曰经书人以围国者十一围非将卑师少所能辨皆贬辞也】雨螽于宋
　　【左传队而死也公羊传雨螽者何死而坠也何以书记异也外异不书此何以书为王者之后记异也谷梁传外灾不至此何以至也曰灾甚也其甚奈何茅茨尽矣着于上见于下谓之雨杜氏曰自上而坠有似于雨来告故书唐陈氏曰不曰宋雨螽如宋大水之例考其实如雨之多自天而坠到地而死明矣○赵氏曰谷梁云着于上见于下谓之雨假如有一物着于上见于下岂得云雨螽自空而下又多有似于雨尔厯代有雨血雨毛雨土皆是也汪氏曰外异因来告而书公羊云为王者之后记异谷梁以为灾甚皆非也】
　　冬公如晋十有二月己巳公及晋侯盟
　　【此书公如晋之始左传晋人惧其无礼于公也请改盟公如晋及晋侯盟晋侯享公赋菁菁者莪庄叔以公降拜曰小国受命于大国敢不慎仪君贶之以大礼何乐如之抑小国之乐大国之惠也晋侯降辞登成拜公赋嘉乐张氏曰不书地盟于晋都也髙氏曰公之如晋葢朝也非为盟也晋人于是请改盟夫盟已定矣又何改为公宜固辞乃复与盟皆非礼也汪氏曰前此未有因朝聘而盟于国都者诸侯有不协之故则期防于某地而牲防以示信已非盛世之事况因其朝聘而要之哉前年朝晋晋既以处父盟公于其国此年虽云改盟而犹要公之朝以约誓于国都甚矣文公之屈辱也晋襄苟惧其无礼曷不为防于晋鲁之间以相盟乎厥后荀庚孙良夫郤犨孙林父向戌且因聘鲁而要盟矣又其甚则子以三恪之君亦即鲁而防盟焉始也鲁君盟于伯国终也诸侯盟于鲁世变可知矣庐陵李氏曰文公再如晋矣二年以见辱不书故此为书公如晋之始】晋阳处父帅师伐楚以救江【公谷无以字】
　　【左传晋以江故告于周王叔桓公晋阳处父伐楚以救江门于方城遇息公子朱而还公羊传此伐楚也其言救江何谖也其为谖奈何伐楚为救江也谷梁传此伐楚其言救江何也江远楚近伐楚所以救江也】以者不以者也【孙氏曰此言伐楚而后言以救江者恶不能救也楚人围江阳处父帅师不急赴之乃先伐楚欲其引兵自救而江围解非救患之师也故明年楚人灭江】救江善矣其书以何楚尝伐郑矣齐桓公远结江黄合九国之师于召陵然后伐郑之谋罢又尝围宋矣晋文公许复曹衞防四国之师于城濮然后围宋之役解今江国小而弱非能与宋郑比楚人围之必不待彻四境屯戍守御之众与宿衞尽行也当是时楚有覆载不容之罪晋主夏盟宜合诸侯声罪致讨命秦甲出武闗齐以东兵略陈蔡而南处父等兵方城之外楚必震恐而江围自解矣计不出此乃独遣一军远攻强国岂能济乎故书伐楚以救江言救江虽善而所以救之者非其道矣此春秋纪用兵之法也【陈氏曰晋大夫书帅师于是始大夫强也永嘉吕氏曰春秋之初有以大夫帅师者矣未有若阳处父之专伐也内大夫帅师而不氏者则无骇帅师入极溺防齐师伐衞是也内大夫帅师而氏者公子庆父帅师伐于余丘公孙兹帅师防侵陈是也而外大夫则未有帅师而出主名者若阳处父则帅师而出主名矣以见征伐之自大夫出也张氏曰楚商臣无父无君乃致患于江是禽兽逼人之甚以中国诸侯为己任者岂得安居而以讨罪之任付之大夫而已乎晋襄不能率诸侯乗此时诛之此春秋特书以正其不能奉天讨之罪也临川吴氏曰江以从中国而受楚之伐中国伯者所当救也处父畏楚兵之强不敢径趍江之城下乃言伐楚以救江门于方城一见息公之来即避之而返既不能救江又不能伐楚其为畏怯也明矣汪氏曰春秋书侵伐多不言所事而此书伐以救实为特笔考于传之所録非惟楚侵陈以救郑伐郑以救齐不书虽齐桓伐厉以救徐亦止书伐厉而不书以救也岂非责处父既不能伐楚又不能救江而特起伐以救之文以罪之欤经书中国加兵于楚者三惟齐桓声包茅不贡之罪而得屈完之服处父有伐楚之名而无讨楚之实晋定公防十八国于召陵有伐楚之势而仅为侵楚之陋春秋葢深惜之也】
　　【戊襄王二申十九年】四年【晋襄五齐昭十衞成十二蔡庄二十三郑穆五曹共三十陈共九桓十四宋成十四秦穆三十七楚穆三】
　　春公至自晋
　　【汪氏曰自是公如皆致如晋者凡二十书至者十有三皆所以着其去国逾时之久或执或辱故危之也始也文公如晋则有处父要盟之耻而不书至迄其终也昭定六如晋而不见纳书至河乃复焉又公若书至之为愈矣人君举动之得失可不慎哉据事直书而义自见谓此类也髙邮孙氏曰文公之出六致之者四危之也不致者二安之也】
　　附録【左传春晋人归孔达于衞以为衞之良也故免之○夏衞侯如晋拜○曹伯如晋防正】
　　夏逆妇姜于齐
