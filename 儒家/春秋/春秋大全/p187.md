<!-- { "loadSidebar": true } -->
　　【公羊传此同围齐也何以致伐未围齐也未围齐则其言围齐何抑齐也曷为抑齐为其亟伐也或曰为其防蹇使其世子处乎诸侯之上也谷梁传春秋之义已伐而盟复伐者则以伐致盟不复伐者则以防致祝柯之盟盟复伐齐与曰非也然则何为以伐致也曰与人同事或致其君或取其地李氏集义曰防书围而致书伐书勲劳则围为重辨曲直则代为善○刘氏曰公羊云未围齐非也春秋记事之书而非记意之书若实未尝围齐何得书之乎谷梁云何为以伐致与人同事或执其君或取其地非也执君取地邾事也以伐致齐事也书执邾子贬晋已明矣书取邾田刺鲁已明矣又何以齐起邾乎庐陵李氏曰此条致伐之义胡氏最精谷梁之意以为晋执邾君鲁取邾地若盟后复伐也夫以致伐而证其取邾之罪已为迂矣况上二例亦止可施之亳比萧鱼而他处多不通乎故不可取公羊又以为鲁本与邾以漷为竟后漷移入邾界鲁随而有之亦无据之言也】
　　取邾田自漷水
　　【左传遂次于泗上疆我田取邾田自漷水归之于我晋侯先归公享晋六卿于蒲圃赐之三命之服军尉司马司空舆尉候奄皆受一命之服贿荀偃束锦加璧乗马先吴寿梦之鼎荀偃瘅疽生疡于头济河及着雍病目出大夫先归者皆反士匄请见弗内请后曰郑甥可二月甲寅卒而视不可含宣子盥而抚之曰事吴敢不如事主犹视栾懐子曰其为未卒事于齐故也乎乃复抚之曰主苟终所不嗣事于齐者有如河乃瞑受含宣子出曰吾浅之为丈夫也公羊传其言自漷水何以漷为竟也何言乎以漷为竟漷移也谷梁传轧辞也其不日恶盟也杜氏曰取邾田以漷水为界漷水出东海合乡县西南经鲁国至髙平湖陆县入泗苏氏曰成二年晋人败齐于鞌使齐归我汝阳之田书曰取汶阳田不言齐田鲁地也今以晋命取田于邾故曰取邾田非鲁地也家氏曰左传云疆我田复旧疆也取邾田自漷水言鲁人因复旧疆挟霸国之威多取田于邾也髙氏曰邾之病鲁信有罪矣鲁以诸侯之力前既执其先君此又执其嗣君取其田葢已甚矣书取田于至自伐齐之后明公独取之非诸侯取之专罪公之意也又云自漷水者随漷水以为界葢着其取之多也汪氏曰后此哀二年取漷东田则又不止自漷水矣于此见鲁之陵弱小而深为利也张氏曰前年执邾子以归以伐鲁也邾人宜有所惩戒而伐鲁不忌如此伯令之不足以令诸侯可以自反矣不言以归释之也言取邾田则非鲁之旧可知异于济西汶阳之取而恃伯威以强取明矣鲁肆强夺邾失漷田而庶其畀我相继来奔邾自是衰乱矣○刘氏曰公羊云漷移也非也鲁以漷自移而取田春秋乃坐其君以盗地乎】
　　季孙宿如晋
　　【左传季武子如晋拜师晋侯享之范宣子为政赋黍苗季武子兴再拜稽首曰小国之仰大国也如百谷之仰膏雨焉若常膏之其天下辑睦岂惟敝邑赋六月临川吴氏曰谢讨齐且取邾田也】
　　曹成公
　　夏衞孙林父帅师伐齐
　　【左传晋栾鲂帅师从衞孙文子伐齐张氏曰栾鲂不书孙林父并将也夫讨强暴之罪而使逐君之大夫尸其事则晋何以服齐故特书林父主兵以罪之髙氏曰十四年林父逐衞侯衎奔于齐故独伐齐林父逐君伯主所当讨而与之防伐则晋平之伯业可知矣】
　　附録【左传季武子以所得于齐之兵作林钟而铭鲁功焉臧武仲谓季孙曰非礼也夫铭天子令德诸侯言时计功大夫称伐今称伐则下等也计功则借人也言时则妨民多矣何以为铭且夫大伐小取其所得以作彞器铭其功烈以示子孙昭明德而惩无礼也今将借人之力以救其死若之何铭之小国幸于大国而昭所获焉以怒之亡之道也】
　　秋七月辛卯齐侯环卒【环公作瑗】
　　【左传齐侯娶于鲁曰顔懿姬无子其侄鬷声姬生光以为大子诸子仲子戎子戎子嬖仲子生牙属诸戎子戎子请以为太子许之仲子曰不可废常不祥间诸侯难光之立也列于诸侯矣今无故而废之是专黜诸侯而以难犯不祥也君必悔之公曰在我而已遂东大子光使髙厚傅牙以为太子夙沙衞为少傅齐侯疾崔杼微道光疾病而立之光杀戎子尸诸朝非礼也妇人无刑虽有刑不在朝市夏五月壬辰晦齐灵公卒庄公即位执公子牙于句渎之丘以夙沙衞易已衞奔髙唐以叛】
　　晋士匄帅师侵齐至谷闻齐侯卒乃还
　　【左传晋士匄侵齐及谷闻丧而还礼也公羊传还者何善辞也何善尔大其不伐丧也此受命乎君而伐齐则何大乎其不伐丧大夫以君命出进退在大夫也谷梁传还者事未毕之辞也受命而诛生死无所加其怒不伐丧善之也善之则何为未毕也君不尸小事臣不专大名善则称君过则归已则民作让矣士匄外专君命故非之也然则为士匄者宜奈何宜墠惟而归命乎介】
　　谷齐地也还者终事之词【杜氏曰详録所至及还者善得礼】古之为师不伐丧大夫以君命出境有可以安国家利社稷者则专之可也世衰道微暴行交作利人之难以成其私欲者众矣士匄乃有恻隠之心闻齐侯卒而还不亦善乎【刘氏曰天下无王诸侯擅命征伐各自己出利人之难以成其私故伐人之丧者比比而士匄乃还师不侵不亦善乎】或曰君不尸小事臣不专大名为士匄者宜墠帷而归命乎介【范氏曰除地为墠于墠张帷反命于介介归告君君命乃还不敢专也】则非矣【苏氏曰夫将在军君命有所不受有善而专之君与有焉必君命而后可则安用将矣】使士匄未出晋境如是焉可也已至齐地则进退在士匄矣犹欲墠帷而归命乎介则非古者命将不从中覆专制境外之意【何氏曰礼不从中御外临事制宜当敌为师唯义所在】而况丧必不可伐非进退可疑而待请者故至谷闻齐侯卒乃还善之也【朱子曰春秋分明处只是晋士匄侵齐至谷闻齐侯卒乃还这分明是与他王氏曰春秋之时侵伐四出或背殡帅师或冒丧伐人者众矣而士匄奉命出征旣至齐地闻丧而还善矣汪氏曰公追齐师至酅弗及不当往而往也公救成至遇叔孙豹救晋次于雍揄当往而不往也士匄侵齐不当往而不往也观此数者而行师进退之义可见矣○刘氏曰公羊云大夫以君命出进退在大夫也非也若兵未出境岂得擅还哉书至谷乃所以明境外得专之也陆氏曰谷梁云士匄者宜墠帷而归命乎介按不伐丧常礼也更待君命是诈让小善非人臣尽忠之道也】
　　附録【左传于四月丁未郑公孙虿卒赴于晋大夫范宣子言于晋侯以其善于伐秦也六月晋侯请于王王追赐之大路使以行礼也】
　　八月丙辰仲孙蔑卒
　　【汪氏曰此文伯之子孟献子也子速嗣为大夫是曰庄子】
　　齐杀其大夫髙厚
　　【左传秋八月齐崔杼杀髙厚于洒蓝而兼其室书曰齐杀其大夫从君于昏也髙氏曰齐髙厚尝帅师伐我矣晋新行义于齐齐侯始立而欲亲晋故归罪于髙厚而杀之以説于晋此明年所以与澶渊之盟也张氏曰杀髙厚者崔杼也杼虽擅诛杀之柄亦庄公之所欲也故以累上之词言之汪氏曰微崔杼之力庄公固不得立然杼杀髙厚庆封讨夙沙衞明年复使庆佐为大夫而诛牙余党崔庆自是专权而射股之祸兆于此矣】郑杀其大夫公子嘉【嘉公作喜】
　　【左传郑子孔之为政也专国人患之乃讨西宫之难与纯门之师子孔当罪以其甲及子革子良氏之甲守甲辰子展子西帅国人伐之杀子孔而分其室书曰郑杀其大夫专也子然子孔宋子之子也士子孔圭妫之子也圭妫之班亚宋子而相亲也士子孔亦相亲也僖之四年子然卒简之元年士子孔卒司徒孔实相子革子良之室三室如一故及于难子革子良出奔楚子革为右尹郑人使子展当国子西听政立子产为卿】按左氏初盗杀郑三卿于西宫之朝公子嘉知而不言既又欲起楚师以去诸大夫故楚人伐郑至于纯门而返至是嘉之为政也专国人患之乃讨西宫之难与纯门之师子展子西率国人杀嘉而分其室不称郑人者嘉则有罪矣而子展子西不能正以王法肆诸市朝与众同弃乃利其室而分之有私意焉故称国以杀而不去其官此春秋原情定罪之意【王氏曰子展子西不能窒欲乃率国人杀之而分其室则郑无政矣汪氏曰庄公二十二年传例曰称国以杀大夫者国君大臣与谋其事不请于天子而擅杀之也故强杀有罪亦书其官嘉召楚人伐其国则是背叛之臣国人之所同恶使子展子西正名诛之而不利其室则当如杀良霄之例称人以杀而削其官矣】
　　冬葬齐灵公
　　【髙氏曰齐鲁仍世昏姻之国前虽有怨今已易世故不废丧纪示不忘好】
　　附録【左传齐庆封围髙唐弗克冬十一月齐侯围之见衞在城上号之乃下问守备焉以无备告揖之乃登闻师将傅食髙唐人殖绰工偻防夜缒纳师醢衞于军】
　　城西郛
　　【左传惧齐也王氏曰鲁备齐难城其国之郛则凡西境亦不敢保足见鲁之弱而齐之强矣汪氏曰郛乃外城此云西郛实国都外城之西郭而所谓中城为鲁国都之内城可知矣】
　　叔孙豹防晋士匄于柯
　　【左传齐及晋平盟于大隧故穆叔防范宣子于柯穆叔见叔向赋载驰之四章叔向曰肸敢不承命杜氏曰魏郡内黄县东北有柯城郑氏曰柯衞地后属晋髙氏曰鲁犹惧齐故为柯之防以自固蜀杜氏曰襄公之时政在大夫甚矣专相为防故详録之尔】
　　城武城
　　【左传穆叔归曰齐犹未也不可以不惧乃城武城杜氏曰泰山南武城县汪氏曰子游为武城宰即此武城鲁于是时苟能信任仁贤修明政事使民效死而弗去则将制挺以挞邻国之坚甲利兵而何畏于强齐今乃君弱臣惰安于不竞内则疲民于亟城之劳外则徼惠于霸国之援曽无一毫自立之志使齐庄而有报怨之图则鲁之祸未有纪极也】
　　附録【左传衞石共子卒悼子不哀孔成子曰是谓蹷其本必不有其宗】
　　【戊灵王十申九年】二十年【晋平五齐庄公光元年衞献二十四殇六蔡景三十九郑简十三曹武二陈哀十六孝十四宋平二十三秦景二十四楚康七吴诸樊八】
　　春王正月辛亥仲孙速防莒人盟于向
　　【左传及莒平孟庄子防莒人盟于向督之盟故也杜氏曰向莒邑莒数伐鲁前年诸侯盟督扬以和解之故二国复自共盟结其好髙氏曰向本莒邑宣四年取之者也莒鲁结好自是十五年不交兵速代父为卿未练而从政无复三年之丧也汪氏曰孟献子禅县而不乐则始不三年其昉于速与羯与夫子称孟庄子之孝其他可能也可者仅可而有所未尽之辞耳】
　　夏六月庚申公防晋侯齐侯宋公衞侯郑伯曹伯莒子邾子滕子薛伯杞伯小邾子盟于澶渊
　　【左传夏盟于澶渊齐成故也杜氏曰澶渊在顿丘县南今名繁污衞地近戚田髙氏曰齐以晋不伐其丧而感服居丧而出盟薛氏曰齐之无道诸侯围之而不服以士匄闻丧而还师遂防于澶渊修德来逺不诬也哉汪氏曰齐庄以既废而赖崔杼以有国崔杼以杀公子牙立庄公而专其国髙厚夙沙衞之余党岂无其人邦之杌陧固不敢搆怨于诸侯夫是以受盟之速也亦犹崔杼弑庄立景而同盟于重丘也特以牙实庶孽庄公极胜先君之邪心而得嗣世则是掩父之恶故春秋于澶渊之盟无讥焉耳孔氏曰于经服异则书同盟此齐成而盟不言同者往年齐与晋平盟于大隧已服非于此始服故不言同也襄陵许氏曰自文十四年新城之役诸侯参盟则书同同盟云者名生于不足也平公祝柯澶渊之盟不言同此悼公之遗例也欤】
　　秋公至自防
