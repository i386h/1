<!-- { "loadSidebar": true } -->
　　【公羊传何以书以重书也张氏曰王政以民食为重故积贮天下之大命也前此百有余年水旱虫螟之灾多矣不以饥书今大水之后特书饥者者宣公烦于事外国用无节上下用竭故一遇水旱遂致乏食耳象山陆氏曰作之君师所以助上帝宠绥四方故君者所以为民也书曰天视自我民视天听自我民听嵗之饥穰百姓之命系焉天下之事孰重于此春秋书饥葢始于是圣人之意岂特以责鲁之君哉】
　　楚子伐郑
　　【左传楚子伐郑晋士防救郑逐楚师于頴北诸侯之师戍郑】
　　经有词同而意异者比事以观斯得之矣九年楚子伐郑称爵者贬词也若曰国君自将恃强厌弱凭陵中夏之称也知然者以下书晋郤缺帅师救郑则贬楚可知矣此年楚子伐郑称爵者直词也若曰以实属辞书其重者而意不以楚为罪也知然者以传书晋士防救郑逐楚师于頴北而经削之则责晋可知矣此类兼以传为按者也【髙氏曰晋士防救郑及诸侯戍郑而春秋削之者责晋虽得郑而不能有之也家氏曰士防用偏师无益于救郑是嵗郑即楚故略而不书耳象山陆氏曰当是时晋伯既不复可望齐鲁之间熟烂如此楚子之肆行其谁遏之伐郑之书圣人所伤深矣左氏所载士防逐楚师于頴北不见于经纵或有之亦不足为轻重也】
　　附録【左传郑子家卒郑人讨幽公之乱斵子家之棺而逐其族改葬幽公諡之曰灵】
　　【癸定王亥九年】十有一年【晋景二齐顷公无野元年衞穆二蔡文十二郑襄七曹文二十陈成公午元年桓三十九宋文十三秦桓七楚庄十六】
　　春王正月
　　夏楚子陈侯郑伯盟于辰陵
　　【左传春楚子伐郑及栎子良曰晋楚不务徳而兵争与其来者可也晋楚无信我焉得有信乃从楚夏盟于辰陵陈郑服也朱子曰宣公之时楚庄甚强主盟中国杜氏曰辰陵陈地颍川长平县东南】
　　晋楚争此二国为日久矣今陈郑背【音佩】晋从楚盟于辰陵而春秋书之无贬词者岂与其下乔木入幽谷乎【汪氏曰诗伐木出自幽谷迁于乔木今按孟子以乔木崇髙譬中国以幽谷卑下譬蛮荆】
　　附録【左传楚左尹子重侵宋王待诸郔令尹蒍艾猎城沂使封人虑事以授司徒量】
　　【功命日分财用平板榦称畚筑程土物议远迩略基趾具糇粮度有司事三旬而成不愆】
　　【于素】
　　公孙归父防齐人伐莒
　　【张氏曰莒恃晋而不事齐鲁从齐而伐之兵不讨乱而挟强陵弱深着齐鲁之罪也蜀杜氏曰】
　　【称齐人以示贬人齐亦以人鲁也必书公孙归父亦以志大夫之专也汪氏曰伐邾伐莒皆以】
　　【归父将重兵而后此防齐侯防楚子皆归父特防国君以见宣公之徳仲遂而宠其子便专权】
　　【于鲁也至笙之逐得非肇端于此欤】
　　秋晋侯防狄于欑函
　　【左传晋郤成子求成于众狄众狄疾赤狄之役遂服于晋秋防于欑函众狄服也是行也诸大】
　　【夫欲召狄郤成子曰吾闻之非徳莫如勤非勤何以来人能勤有继其从之也诗曰文王既勤】
　　【止文王犹勤况寡徳乎】
　　中国有乱天王不能讨则方伯之责也又不
　　能讨则四邻诸侯宜有请矣而鲁方防齐伐
　　莒晋方求成于狄是失肩而养其一指不能
　　三年而缌小功之察【南轩张氏曰孟子所譬言舍大狥小】不亦
　　傎乎凡此直书其事不待贬絶而义自见者
　　也【陈氏曰楚方倡义于天下而晋孜孜于羣狄至往防焉晋卑甚矣是故楚庄之春秋】
　　【晋有诸侯之事不悉书也宣三年晋侯伐郑不书荀林父伐陈不书张氏曰晋侯为盟主】
　　【而徃与狄防舍夏徴舒以遗楚讨使楚举大义以加于中国又欲与楚争郑楚直晋老所】
　　【以败于邲也汪氏曰晋景就狄地为防与僖三十二年卫人及狄盟义同】
　　冬十月楚人杀陈夏徴舒
　　【公羊传此楚子也其称人何贬曷为贬不与外讨也不与外讨者因其讨乎外而不与也虽内讨亦不与也曷为不与实与而文不与文曷为不与诸侯之义不得专讨也诸侯之义不】
　　【得专讨则其曰实与之何上无天子下无方伯天下诸侯有为无道者臣弑君子弑父力】
　　【能讨之则讨之可也谷梁传此入而杀之也其不言入何也外徴舒于陈也其外徴舒于】
　　【陈何也明楚之讨有罪也】
　　丁亥楚子入陈
　　【程子曰人众辞大恶众所欲诛也诛其罪义也取其国恶也】
　　称人者众辞也【杜氏曰不言楚子而称人讨贼词也范氏曰变楚子言人】
　　【者弑君之贼若曰人人所得杀也陈氏曰楚亟称子矣自宋万而下无讨贼者虽讨之不】
　　【以其罪且百年于此则楚之讨徴舒其不曰楚子何讨贼不以内外贵贱恒称人髙邮孙氏曰讨贼虽诸侯虽大夫虽国人虽外裔必皆曰人】大恶人人之所同恶
　　人人之所得讨其称楚人杀徴舒诸夏之罪
　　自见矣【吕氏曰楚人杀陈夏徴舒讨贼之辞且众同欲也故曰楚人入陈非众志】
　　【也故曰楚子】按左氏传楚子为夏氏乱故谓陈人
　　无动将讨于少西氏【杜氏曰少西徴舒之祖子夏之名】遂入
　　陈杀徴舒轘诸栗门而经先书杀后书入者
　　与楚子之能讨贼故先之也【陈氏曰不书入而后杀予之以】
　　【讨贼之义也则讨贼一事入一事也入虽君将贬人之于是称楚子楚强甚矣荘王一篇】
　　【虽围灭无贬词固进楚也亦忧楚也汪氏曰晋文执曹伯非伯讨故先书入曹后书执曹】
　　【伯楚灵杀齐庆封虽杀有罪而不以讨贼杀之故先书伐呉而后书杀庆封亦不系之楚】
　　【人则知此以讨贼予楚庄也】讨其贼为义取其国为贪舜
　　跖之相去远矣其分乃在于善与利耳楚庄
　　以义讨贼勇于为善舜之徒也以贪取国急
　　于为利跖之徒矣为善与恶特在一念须臾
　　之间而书法如此故春秋传心之要典不可以不察者也或曰圣人大改过楚虽县陈能听申叔时之説而复封陈可谓能改过矣犹书入陈以贬之何也曰楚庄意在灭陈虽复封之然乡取一人焉以归谓之夏州【杜氏曰州乡属示讨夏氏所获也】而又纳其乱臣是制人之上下使不得其君臣之道也【范氏曰二人与君昏淫当絶之而恃彊纳之执国威柄制其君臣傎倒上下错乱邪正】晋人以币如郑问驷乞之立故子产对曰若寡君之二三臣而晋大夫专制其位是晋之县鄙也何国之为辞客币而报其使晋人舍之【事见左传昭公十九年】他国非所当与也而必欲纳其乱臣存亡兴灭其若是乎【茅堂胡氏曰南唐李氏既臣于周以进退大臣之事请之而世宗无所可否以他国非所当与也】仲尼重伤中国深美其有讨贼之功故特从末减不称取陈而书入虽曰与之可矣【陆氏曰楚子之讨正也故书人入人之国又纳淫乱之臣邪也故明书其爵以示不正春秋之义彰善瘅恶纎芥无遗称事原情瑕瑜不掩斯之谓也汪氏曰春秋予楚庄之讨徴舒而称楚人亦犹吴阖庐之救蔡而战于栢举称吴子也楚子入陈目其人而贬之亦犹吴入郢之举号也辞虽不同意实无异葢楚庄阖庐实非有讨贼救患之诚心故书法予夺如此也使楚庄真有讨贼之心则辰陵之盟执徴舒而诛之一匹夫之力耳奚俟于以重兵造其国都而后戮之哉使其素有讨贼之志则四年之伐郑俘归生而轘诸桔柣之门而仗义之名著于中国矣奚待于三月之围失贼不讨而受肉袒之降哉由其本无是心而假其事以为功故不足以进于此也文定谓假于讨贼以县陈信矣论者以楚庄居五霸之列亦取其讨贼之一节如秦穆之悔过耳抑方诸吴阖庐夫差之暴横而或者亦以霸许之则秦穆楚庄犹为此善于彼者欤庐陵李氏曰楚假讨贼之义以有事于中国者四杀徴舒也执庆封也诱蔡般也执陈招也惟杀徴舒得讨贼之义故特书人执庆封亦无贬辞但楚灵之暴非庄比矣○刘氏曰公羊云此楚子也其称人何贬也非也此譬犹蔡人杀陈陀耳且外讨弑君之贼何不得乎谷梁云此入而杀其不先言入何也外徴舒于陈也非也言楚人杀者乃明徴舒有罪尔且先言入后言杀即可谓内徴舒于陈乎】
　　纳公孙宁仪行父于陈
　　【左传冬楚子为陈夏氏乱故伐陈谓陈人无动将讨于少西氏遂入陈杀徴舒轘诸栗门因县陈陈侯在晋申叔时使于齐反复命而退王使让之曰夏徴舒为不道弑其君寡人以诸侯讨而戮之诸侯县公皆庆寡人女独不庆寡人何故对曰犹可辞乎王曰可哉曰夏徴舒弑其君其罪大矣讨而戮之君之义也抑人亦有言曰牵牛以蹊人之田而夺之牛牵牛以蹊者信有罪矣而夺之牛罚已重矣诸侯之从也曰讨有罪也今县陈贪其富也以讨召诸侯而以贪归之无乃不可乎王曰善哉吾未之闻也反之可乎对曰可哉吾侪小人所谓取诸其怀而与之也乃复封陈乡取一人焉以归谓之夏州故书曰楚子入陈纳公孙宁仪行父于陈书有礼也公羊传此皆大夫也其言纳何纳公党与也谷梁传纳者内不受也辅人之不能民而讨犹可入人之国制人之上下使不得其君臣之道不可程子曰致乱之臣国所不容也故书纳】
　　此二臣者从君于昏宣淫于朝诛杀谏臣使其君见弑葢致乱之臣也肆诸市朝与众同弃然后快于人心今乃诡辞奔楚托于讨贼复雠以自脱其罪而楚庄不能察其反覆又使陈人用之是犹人有饮毒而死者幸而复生又彊以毒饮之可乎故圣人外此二人于陈【贾逵曰二子不系之陈絶于陈也】而特书曰纳纳者不受而强纳之者也为楚庄者宜奈何潴【音诸】徴舒之宫封泄冶之墓尸孔宁仪行父于朝谋于陈众定其君而去其庶几乎【髙氏曰二子之恶乃其君之所由以弑者亦与徴舒何异岂可复居陈大夫之位哉已絶于陈故不系于陈而书纳张氏曰孔宁仪行父必因奔楚诱楚子以利故楚子杀徴舒而县陈微申叔时之言则陈遂亡矣楚庄怀肆虐贪婪之志而尚能以义自克故封陈而不取然见善不明而非有改过不吝之心所以虽封陈而终宥陈之乱臣复纳诸国圣人予善之待人之公先旌其讨贼之义然后着其入陈自纳乱臣之罪使楚庄之善恶功罪显然明白详味此论非圣人莫能修之也汪氏曰孔宁仪行父不书奔书奔则是宁行父请讨于楚也其归不系陈不使得为陈之臣也经凡书纳皆非所宜纳书曰楚子入陈纳公孙宁仪行父于陈曰入曰纳则二臣之罪与楚庄纳之之恶皆见矣庐陵李氏曰春秋书纳公子纠捷菑争国者也顿子比燕伯失国者也世子蒯瞆不当世国者也惟此以大夫而书纳谷梁胡氏得之○啖氏曰左氏云书有礼也若以纳乱臣为有礼孰为非礼】
　　附録【左传厉之役郑伯逃归自是楚未得志焉郑既受盟于辰陵又徼事于晋】









　　春秋大全卷二十
<经部,春秋类,春秋大全>
　　钦定四库全书
　　春秋大全卷二十一
　　明　胡广等　撰
　　宣公下
　　【甲定王子十年】十有二年【晋景三齐顷二衞穆三蔡文十五郑襄八曹文二十一陈成二杞桓四十宋文十四秦桓八楚庄十七】
　　春葬陈灵公
　　【公羊传讨此贼者非臣子也何以书葬君子辞也楚已讨之矣臣子虽欲讨之而无所讨也杜氏曰贼讨国复二十二月然后得葬】
