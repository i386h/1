<!-- { "loadSidebar": true } -->
　　程氏曰遇于谷盟于扈皆为要结姻好也称男子二十而冠冠而列丈夫三十而不娶则非礼矣然天子诸侯十五而冠者以娶必先冠【礼记昏义疏三十而娶庶人礼也文王十五而生武王知人君之昏娶不可以年三十重昏嗣也】而国不可久无储贰欲人君早有继体故因以为节也鳏者老而无妻之称舜方三十未娶而师锡帝尧已曰有鳏在下矣妻帝之二女则不告于父母以为告则不得娶而废人之大伦尧亦不告而妻焉其欲及时而无过如此也今庄公生于桓公之六年至是三十有六载矣以世嫡之正诸侯之贵尚无内主同任社稷之事何也葢为文姜所制使必娶于母家【孙氏曰桓公六年九月丁卯子同生公十四嵗即位又二十四年如齐逆女年三十七始昏者文姜制之不得以时而昏耳故母丧未终如齐纳币图昏之速也陈氏曰庄公制于其母必齐女也而后娶汪氏曰汉恵帝制于吕氏立姊鲁元公主女为后虽娶甥女而不顾与庄公事颇相类】而齐女待年未及故庄公越礼而不顾如此其急齐人有疑如此其缓而遇于谷盟于扈要结之也【张氏曰至此又盟以结其言而后许之也】娶夫人奉祭祀为宗庙之主而母言是听不以大义裁之至于失时不孝甚矣春秋详书于策为后戒也【汪氏曰越礼要盟逺至郑地而不耻者促昏期也临川呉氏曰遇谷以请而齐犹难之故盟以要其信而后许也夫求昏者可求则求不可则已许昏者可许则许不可则却鲁欲求齐昏不以媒妁往觇其可不可公乃自与齐髙傒盟以求之未得齐诺而公遽亲纳币是与彊委禽者同也彊纳币而犹未诺则又往观社以请观社以请而犹未诺则又遇于谷以请遇谷之后宜若可矣又必盟于扈而后可焉何其难之之甚也二国之昏姻不以礼不以义如此哀姜之不终也宜哉○汪氏曰诸传皆谓庄公受制于母俾娶讐女今考庄公以文姜葬后求昏于齐自盟防而会遇者三自纳币而如齐并三汲汲奔走不惮烦劳而且盛饰祢宫以夸示其配使庄公果以文姜遗命而娶齐女亦纵欲而不能自克耳非迫于义而不敢违也庐陵李氏曰齐桓之编会盟惟此盟及葵丘书日此盟公羊以为危之范以为喜之二説各不同谷疏行虽有桓盟不日信之文亦有不日数逾恶之事故知此日者喜伯者与盟也此时齐桓威德既盛与公结盟同德有危故范氏以为臣子所庆而详之也然以上文三书至之法观之则公羊説亦是】

　　春秋大全卷九
　　钦定四库全书
　　春秋大全卷十
　　明　胡广等　撰
　　庄公
　　【辛惠王亥七年】二十有四年【齐桓十六晋献七卫惠三十蔡穆五郑文三曹僖公赤元年陈宣二十三杞惠三宋桓十二秦宣六楚成二】
　　春王三月刻桓宫桷
　　【左传春刻其桷皆非礼也御孙谏曰臣闻之俭德之共也侈恶之大也先君有共徳而君纳诸大恶无乃不可乎公羊传何以书讯何讥尔刻桓宫桷非礼也谷梁传礼天子之桷斵之砻之加宻石焉诸侯之桷斵之砻之大夫斵之士斵本刻桷非正也夫人所以崇宗庙也取非礼与非正而加之于宗庙以饰夫人非正也刻桓宫桷丹桓宫楹斥言桓宫以恶庄也】
　　公将迎姜氏丹桓宫之楹刻其桷【杜氏曰刻镂也桷椽也张氏曰于砻斵之外又加刻镂之工】为盛饰以示之此非特有童心而已御孙諌曰俭德之共也侈恶之大也先君有共德而君纳诸大恶无乃不可乎自常情观之丹楹刻桷宜若小失而春秋详书于防御孙以为大恶何也桓公见杀于齐则不能复而盛饰其宫夸示仇人之女乃有乱心废人伦悖天道而不知正者也御孙知为大恶而不敢尽言春秋谨礼于防正后世人主之心术者也故详书于防斥言桓宫以恶庄为后鉴也【王氏曰楹以黝垩桷以斵砻皆天子之制丹楹刻桷则僭侈甚矣鲁用天子礼乐而庄公又过之以夸示仇女圣人备书而恶自见矣家氏曰鸟兽知有母而不知有父人知有父而复泝其父之従出而知有祖焉有曽祖焉有髙祖焉又泝其曽髙之所従出而有始祖焉皆为之庙以祀之圣人囙为之制宗庙祀享之礼自天子至公侯卿大夫士隆杀有等然后尽于礼不以逾礼为荣也不以僣礼为孝也今庄公忘父之仇徇母之欲娶仇女为夫人知有母而不知有父既又丹桓宫之楹而刻其桷以盖其无父之耻不思庙有常制独于桓宫而丹楹刻桷是悖礼也以悖礼施之亲庙不足以荣其亲适足以悖其祖知有母而不知有父无父也隆于其父而薄于其祖无祖世无父无祖禽兽之道也春秋书丹桓宫楹刻桓宫桷以见五庙并列而桓庙独违制而盛饰深着庄公之罪也永嘉吕氏曰或谓成三年新宫灾亲庙切近不忍称故称新宫桓宫乃亲庙切近也不言新宫以恶庄也是不然宣宫神主未入庙而遇灾故书新宫若桓宫则固已久矣宜其不称新宫也】
　　葬曹庄公
　　夏公如齐迎女
　　【公羊传何以书亲迎礼也谷梁传亲迎桓事也不志此其志何也不正其亲迎于齐也○庐陵李氏曰逆女例五目见桓三年此条诸皆同惟公羊杜氏以为合礼非也】
　　秋公至自齐
　　【谷梁传迎者行见诸舍见诸先至非正也】
　　谷梁子曰亲迎常事也不志此其志何也不正其亲迎于齐也【陈氏曰亲迎女不书惟庄公特书之则以聚齐女也】或曰常事不志嵗事之常也亲迎可以常乎则其説误矣所谓常者其事非一有月事之常则视朔是也有时事之常则搜狩是也有嵗事之常则郊祀雩祭之类是也有合礼之常则婚姻纳币迎女至归之类是也凡此类合礼之常则不志矣其志则于礼不合将以为戒者也【啖氏曰凡婚姻合礼者皆不书如鲁往他国亲迎皆常事不书他国来亦如之凡书者皆讥也赵氏曰凡男女之礼人伦之本也风教之始也是以先王敬之故纪其阙耳】若夫崩薨卒葬即位之类不以礼之合否而皆书此人道始终之大变也其于亲迎异矣【临川吴氏曰亲迎常事不书公纳币越三年而后得亲迎以非常而书故致之以示讥也张氏曰王裒读蓼莪之诗而哀痛终其身庄公思妃偶之合两年之间三至齐廷而念不及其父春秋所以详书而诛其心也欤汪氏曰鲁十二公娶夫人惟庄公书纳币则讥其亲纳币而娶仇女也文公书纳币则讥其防未毕而国婚也桓文宣成书迎皆讥不亲迎庄公亲迎于仇国则亦讥也僖公之纳币迎女合礼则不书矣○陆氏曰公羊云亲迎礼也按合礼则常事不书故知谷梁讥迎于齐是也蜀杜氏曰公羊杜元凯皆以为礼不明春秋常事不书之防耳】
　　八月丁丑夫人姜氏入
　　【左传秋哀姜至公羊传其言入何难也其言曰何难也其难柰何夫人不偻不可使入与公有所约然后入谷梁传入者内弗受也日人恶入者也何用不受也以宗庙弗受也其以宗庙弗受何也娶仇人子弟以荐舍于前其义不可受也】
　　何以不致【汪氏曰据文姜穆姜齐姜皆书至】不可见乎宗庙也【刘氏曰言入非致庙之文也】姜氏齐襄公之女【临川吴氏曰若以为齐僖女则僖卒巳二十八年岂有未嫁之女且未应娶母妹为夫人若以为齐桓女则计齐桓之年盖下于鲁庄应未有可嫁之女可婿鲁庄也其齐襄之遗女耳】入者不顺之词以宗庙为弗受也昏义以正始为先而公不与夫人皆至姜氏不従公而入【汪氏曰公以七月至而姜氏八月乃入】已失夫妇之正弑闵孙邾之乱兆【孙氏曰公亲迎于齐不俟夫人而至失夫之道也妇人従夫者也夫人不従公而入失妇之道也夫不夫妇不妇何以为国不乱何待故曰入以恶之临川吴氏曰凡卿为君迎夫人本非礼也犹且以夫人同至公亲往迎而不与同至失礼甚矣】庄公不胜其母越礼逾时俟仇人之女荐舍于宗庙【范氏曰荐进舍置也】以成好合卒使宗嗣不立弑逆相仍防至亡国故春秋详书其事以着庄公不孝之罪为后戒也【陛氏曰夫人至书月以娶仇女之故特变文书入而又书日张氏曰妻者齐也书八月丁丑入见后公而至之日多也陈氏曰制于其母必俟齐女而后娶齐人重要之为之亲纳币而观社遇谷盟扈一嵗而三见于齐丹楹刻桷以饰夫人夫人犹逾时然后入是故书迎书至而后书入夫人未有书入者入逆词也书迎以病庄公书入以恶哀姜也亦以讥齐桓也春秋之书夫人未有详于此者也家氏曰不书至或谓其娶仇丽女不敢以见于庙彼丹楹刻桷崇奢丽以示之何以能知愧而不使见于庙乎谷梁所谓宗庙有弗受焉耳髙氏曰夫妇人伦之本所以成孝敬也孝敬备然后夫人之职举桓公见杀于齐而庄公乃以齐女为夫人欲责其孝则彼尝贼臣子之所疾也欲责其敬则我方仇彼鬼神之所弃也是不可以奉祭祀不可以当夫人之职矣○啖氏曰公羊云其言入何难也以义不当入故言入尔有何难乎】
　　戊寅大夫宗妇觌用币
　　【左传公使宗妇觌用币非礼也御孙曰男贽大者玉帛小者禽鸟以章物也女贽不过榛栗枣脩以告防也今男女同贽是无别也男女之别国之大节也而由夫人乱之无乃不可乎公羊传宗妇者何大夫之妻也觌者何见也用者何用者不宜用也见用币非礼也然则曷用枣栗云乎脯脩云乎谷梁传觌见也礼大夫不见夫人不言及不正其行妇道故列数之也男子之贽羔雁雉腒妇人之贽枣栗脯脩用币非礼也用者不宜用者也大夫国体也而行妇道恶之故谨而日之也】
