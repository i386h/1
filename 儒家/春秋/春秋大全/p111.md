<!-- { "loadSidebar": true } -->
　　【左传夏公防王子虎晋狐偃宋公孙固齐国归父陈辕涛涂秦小子憖盟于翟泉寻践土之盟且谋伐郑也卿不书罪之也在礼卿不防公侯防伯子男可也程子曰晋文连年防盟皆在王畿之侧而此盟复迫王城又与王人盟强逼甚矣故讳公诸侯贬称人恶之大也杜氏曰翟泉洛阳城内大仓西南池水也晋侯始霸诸侯辑睦王室无虞而王子虎下盟列国以渎大典诸侯大夫上敌王人公侯亏礼伤教故贬诸大夫讳公与盟】按左氏公防王子虎晋狐偃宋公孙固齐国归父陈辕涛涂秦小子愸【鱼觐反】盟于翟泉则皆列国之贵大夫与王子而公与防也其贬而称人讳不书公何也翟泉近在洛阳王城之内而王子虎于此下与列国盟是谓上替诸侯大夫入天子之境虽贵曰士【曲礼列国之大夫入天子之国曰某士】而于此上盟王子虎是谓下陵而无君之心着矣故以为大恶讳公而不书诸国之卿贬称人而王子亦与焉者此正其本之义也【刘氏曰盟于翟泉岂诸侯大夫国皆微者在王城之内而列国之卿乱王室之礼王子虎不能正也使陪臣盟天子之侧此所谓下陵上替也子云曰节莫差于僭此之谓矣陈氏曰晋初以大夫盟王子也践土之役王子虎不书涖盟也今以大夫盟王子文公之志荒矣大夫之交政于是始文公为之也不斥言王子虎为尊者讳也以其徧人诸侯之大夫不可不人王子虎以其人王子虎不可不没公也临川吴氏曰盟不寒则不必寻也践土之盟有齐宋蔡郑及后至之陈今齐宋陈蔡皆在而郑独不至郑已怠于从晋矣葢文公既归衞侯而又执之筮史受曹伯之赂而后复之合十一国以围许诸侯皆不用命而许竟不服葢其所为烦扰谬戾已失诸侯之心威重挫损渐起诸侯之慢郑之怠于从晋当自反矣而即谋伐之是不以徳义懐人而专以威力胁人与齐桓异矣故明年围郑卒不能得郑也尝谓齐桓之伯至葵丘之盟极盛而即渐衰矣汪氏曰春秋内讳公而外以微者书惟于齐翟泉二盟焉然于齐之盟紊内外之辨也翟泉之盟无上下之分也故皆变文以谨之也或谓左氏记事多浮夸而失实安知非微者之相为盟乎是不然于洮盟王人而列国之君同防乌有七国之微者而敢偃然盟王人于王城之内而无君与贵大夫居其间哉且列国之君大夫盟王子于天王之侧皆所当贬左氏但责卿不防公侯误矣苟责卿不防公侯则公子结之盟齐侯宋公胡为不贬也庐陵李氏曰晋文公三大盟防本皆非礼践土于温致天王翟泉盟王子其视齐桓之尊王人不敢盟世子周公者大不侔矣然春秋诛心之法则践土王实自劳非晋之罪于温召王事虽逆而情顺故皆讳之以存其尊王之名若翟泉则羣然蕞聚于王都之侧上与王子虎防血以约言既非践土子虎涖盟之比又无于温懐自嫌之心春秋不得不重贬之以显其慢王之实矣葢至此方结正晋文之罪是亦望其始而不足其终也其三防不书公説已见庄十六年又按晋侯受命郑伯傅王践土于温二防成在郑无叛晋之状而此防谋伐郑者得非文公过郑不礼焉前日之防黾勉以大义受之而内懐宿恨尚未释欤外传载文公诛观状以伐郑及其阵郑人以名宝行成公弗许欲得叔詹而烹之以詹一言而止则伐郑者报怨未已也春秋重贬翟泉之盟而明年书秦晋围郑岂无意哉】
　　秋大雨雹
　　【左传为灾也】
　　正蒙【横渠先生张子着】曰凡隂气凝聚阳在内者不得出则奋击而为雷霆阳在外者不得入则周旋不舍而为风【鄱阳沈氏曰隂既凝聚则雷与风皆为所间震以一阳在下为上二隂所闭而不得出故奋击而为雷巽以二阳在上为下一隂所隔而不得入故周旋不舍而为风有雷之奋击又有风之披拂吹嘘则隂之凝聚皆散矣】和而散则为霜雪雨露不和而散则为戾气曀霾【鄱阳沈氏曰其气之散一也有和不和之分以霜雪雨露而散者气之和者也以戾气曀霾而散者气之不和者也】隂常散缓受交于阳则风雨调寒暑正【鄱阳沈氏曰隂凝聚则其散常缓非交于阳则风雨寒暑不能调而正也】雹者戾气也隂胁阳臣侵君之象【范氏曰阳气之在水雨则温热隂气薄而胁之不相入转而为雹】当是时僖公即位日久季氏世卿公子遂专权政在大夫萌于此矣【汪氏曰春秋书大雨雹者四僖公初见于十年而再见于此昭公迭见于三年四年但僖公颇能勤于政事以销天变故及末年始有失政之渐遂为文公纵权之张本若昭公则昏懦不立怠于国政即位之初而公室四分政权尽失卒不免干侯之辱天之示人显矣】
　　冬介葛卢来
　　【左传以未见公故复来朝礼之加燕好介葛卢闻牛鸣曰是生三牺皆用之矣其音云问之而信陈氏曰春秋以一字为褒贬于介乎何费辞也详始以着未也三月癸酉大雨震电庚辰大雨雪正月己夘烝夏五月丁丑烝将着其末不可不详其始也庐陵李氏曰春秋两书介来以其事言则远人慕中国当从何氏以其实言则远人窥中国当从陈氏要之陈氏説是春秋不以例之郳犁来而以例之白狄则非予介可知矣辛襄王二卯十二年】三十年【晋文六齐昭三衞成五蔡庄十六郑文四十三曹共二十三陈共二桓七宋成七秦穆三十楚成四十二】
　　春王正月
　　夏狄侵齐
　　【左传晋人侵郑以观其可攻与否狄间晋之有郑虞也夏狄侵齐】
　　左氏曰晋人伐郑以观其可攻与否狄间晋之有郑虞也遂侵齐诗不云乎戎狄是膺荆舒是惩四夷交侵所当攘斥晋文公若移围郑之师以伐之则方伯连帅之职修矣上书狄侵齐下书围郑此直书其事而义自见者也【蜀杜氏曰外兵之犯与国霸者当攘而驱之书者讥晋文之不救也髙氏曰狄之侵齐自背其盟也齐桓召陵之后书狄侵晋晋文城濮之后书狄侵齐狄之辄敢陵侮如此而二伯不攘斥之临川吴氏曰二十八年之冬防温以围许而许竟不服二十九年之夏盟翟泉谋伐郑而郑亦不畏至此年之夏狄敢于乗间而侵齐故晋文自城濮践土而下伯业浸浸以衰至此亦可以自反矣而犹不然不图攘狄而乃围郑可以见霸谋之不远也】
　　秋衞杀其大夫元咺
　　【左传晋侯使医衍酖衞侯甯俞货医使薄其酖不死公为之请纳玉于王与晋侯皆十瑴王许之秋乃释衞侯衞侯使赂周歂冶厪曰苟能纳我吾使尔为卿周冶杀元咺及子适子仪公入祀先君周冶既复将命周歂先入及门遇疾而死冶厪辞卿谷梁传称国以杀罪累上也以是为讼君也衞侯在外其以累上之辞言之何也待其杀而后入也】
　　元咺讼君为恶君归则已出君出则已归无人臣之礼信有罪矣则称国以杀而不去其官何也春秋之法躬自厚而薄责于人君子之道譬诸射失诸正鹄反求诸已衞侯之躬无乃有阙盍亦省徳而内自讼乎夫称国以杀者君与大夫专杀之也衞侯在外其称国以杀何也谷梁子曰待其杀而后入也待其杀而后入是志乎杀咺瑕者也兵莫憯于志镆鎁【也嗟反】为下衞侯未入称国以杀此春秋诛意之效也【蜀杜氏曰衞侯使赂周歂冶厪而使杀之亦君杀之意矣】然则大臣何与焉从君于恶而不能止故并罪之也【临川吴氏曰衞侯未入国而杀元咺称国杀者实衞侯使人杀之也夫元咺以臣讼君君被执而咺偃然归国假伯主之权而易置其君如奕棋然其不臣之罪所当诛也今以国杀为文而无讨罪之辞者衞侯未尝正名其罪而隂使人杀之诛之不以其罪也】
　　及公子瑕
　　【公羊传衞侯未至其称国以杀何道杀也谷梁传公子瑕累也以尊及卑也】
　　公子瑕未闻有罪而杀之何也元咺立以为君故衞侯忌而杀之也然不与衞剽同者【刘氏曰瑕已为君当与衞剽同不当冠公子而名之】是瑕能拒咺辞其位而不立也【赵氏曰瑕元咺所假立而自秉国权瑕亦未如君也故以君杀大夫之辞言之而在元咺下】不与陈陀同者【刘氏曰国人不与诸侯不助者当与陈佗同不当仍冠公子】是瑕能守节不为国人之所恶【临川吴氏曰瑕立为君逾年矣今但曰公子者瑕不居其位也】故经以公子冠瑕而及见瑕无罪事起元咺以咺之故延及于瑕【髙邮孙氏曰瑕见立于元咺以咺及之者言瑕之见杀由于咺咺存则瑕存咺死则瑕死也髙氏曰杀而书及者以某之故而累及某也如文九年士谷及箕郑父襄二十三年庆虎及庆寅皆是也不书及者其罪同其杀之之志均也成八年赵同赵括十七年郤锜郤犨郤至是也王氏笺义曰叔武君命奉之以受盟故称衞子若瑕者元咺君之非君而君者也今与咺同戮葢咺尝君之矣不可无异辞故言及而称公子者不与咺君之也】而衞侯忌克专杀滥刑之恶着矣
　　衞侯郑归于衞
　　【公羊传此杀其大夫其言归何归恶乎元咺也曷为归恶乎元咺元咺之事君也君出则已入君入则已出以为不臣也】
　　衞侯出奔于楚则不名见执于晋则不名今既归国复有其土地矣何以反名之乎不名者责晋文公之以小怨妨大徳名之者罪衞侯郑之以忮【之豉反】害戕本支古者天下为公选贤与能不以为异况于戚属岂有疑间猜忌之心哉末世隆怨薄恩趋利弃义有国家者恐公族之轧已至网罗诛杀无以芘其本根而社稷倾覆如六朝者众矣【汪氏曰晋未诛剪宗室宋废帝杀江夏王义恭等又杀南阳王敬猷等明帝杀安陆王绥等十三人又杀庐江王祎等齐明帝杀鄱阳公锵等七人杀衡阳王钧等四人杀西阳王子明等三人又杀河东王等十人梁元帝杀桂阳王慥豫章王栋又杀武陵王纪及其诸子北齐后主杀赵郡王睿琅琊王俨兰陵王长恭南阳王绰皆寻至灭亡】衞侯始归而杀叔武再归而及公子瑕是葛藟之不若而春秋之所恶也故再书其名【髙氏曰先王之法贼杀其亲则正之故生名之】为后世戒此义苟行则六朝之君或亦少省矣【临川吴氏曰已杀元咺则无人拒之有周冶等纳之而势易故书归髙氏曰晋文受赂免衞侯委罪于天子而又私释之故不言归自京师汪氏曰衞成货医纳玉而获免与曹共之货筮史而得归国实无以异故其归皆书名然衞侯之忌克戕杀二弟其罪又浮于曹伯故其归不称复也庐陵李氏曰诸侯执不书归僖十九年滕子成九年郑伯襄十六年莒子邾子十九年邾子之类是也惟晋文之执曹衞书归陈氏曰危不得归也又晋厉之执曹伯书归胡氏曰言天王之释有罪也又曰衞侯归之于京师而书归于衞讥不在王室也曹伯亦归于京师而书归自京师讥不在晋也　刘氏曰公羊云其言归何归恶乎元咺也非也公羊云例以归者出入无恶复归者出有恶归无恶纵春秋归恶于元咺书复归亦足矣又谓之出入无恶可乎】
　　晋人秦人围郑
