<!-- { "loadSidebar": true } -->
　　仲孙速帅师伐邾
　　【左传邾人骤至以诸侯之事弗能报也秋孟庄子伐邾以报之襄陵许氏曰祝柯之防既执邾子又取其田报亦足矣而复伐之讥已甚矣且澶渊在彼何以盟为】
　　蔡杀其大夫公子燮蔡公子履出奔楚【燮谷作湿】
　　【左传蔡公子燮欲以蔡之晋蔡人杀之公子履其母弟也故出奔楚】
　　按左氏初蔡文侯欲事晋曰先君与于践土之盟晋不可弃且兄弟也畏楚不能行而卒楚人使蔡无常公子燮求从先君以利蔡谋国之合于义者也国人乃不顺焉而杀燮此何罪矣故称国而不去其官【髙氏曰燮葢常为郑所获者欲舍荆楚而之中国正也追先君之志而成之顺也楚政无常求寛其民利也而用事者安楚弗欲惧燮之起晋争也而杀之非所谓可杀者也而以国杀者蔡侯以为罪也】公子履其母弟也进不能正国退不能逺害惧祸而奔从于荆楚书者罪之也【家氏曰履燮之同母弟不奔中国而奔蛮荆不与其兄同志书所以贬】
　　陈侯之弟黄出奔楚【黄公谷作光后同】
　　【左传陈庆虎庆寅畏公子黄之偪愬诸楚曰与蔡司马同谋楚人以为讨公子黄出奔楚初蔡文侯欲事晋曰先君与于践土之盟晋不可弃且兄弟也畏楚不能行而卒楚人使蔡无常公子燮求从先君以利蔡不能而死书曰蔡杀其大夫公子燮言不与民同欲也陈侯之弟黄出奔楚言非其罪也公子黄将出奔呼于国曰庆氏无道求专陈国暴蔑其君而去其亲五年不灭是无天也谷梁传诸侯之尊弟兄不得以属通其弟云者亲之也亲而奔之恶也髙氏曰黄与履何以奔楚自理也黄以宠任太过权逼其卿庆氏谮之而陈侯不能为之辨明是以一国之大不能容一弟也襄陵许氏曰二庆执陈之权外介大国以奔其君之弟而哀公力不能正则国何恃而不亡家氏曰黄不奔他国而奔楚甘于从夷书奔楚亦所以贬庐陵李氏曰杜释例曰兄而害弟者称弟以章兄罪此例可施于陈黄秦鍼衞鱄宋辰弟而害兄则去弟以罪弟此例可施于郑段然于通例不甚合又左氏以为罪公子燮不与民同欲者谬矣】
　　叔老如齐
　　【左传齐子初聘于齐礼也杜氏曰齐鲁有怨朝聘礼絶今复继好息民王氏曰齐屡陵鲁及澶渊而始平今叔老之修聘欲固齐好也】
　　冬十月丙辰朔日有食之
　　季孙宿如宋
　　【左传冬季武子如宋报向戌之聘也褚师段逆之以受享赋常棣之七章以卒宋人重贿之归复命公享之赋鱼丽之卒章公赋南山有台武子去所曰臣不堪也杜氏曰鲁自萧鱼以后连嵗与强齐邾莒交兵是以不遑朝聘往来之事虽向戌来聘而亦未之报也今始平于齐遂交好于隣国以寻旧好耳庐陵李氏曰鲁之报齐邾已甚故聘齐以解仇聘宋以求援耳】
　　附録【左传衞甯惠子疾召悼子曰吾得罪于君悔而无及也名藏在诸侯之策曰孙林父甯殖出其君君入则掩之若能掩之则吾子也若不能犹有鬼神吾有馁而已不来食矣悼子许诺惠子遂卒】
　　【巳灵王二酉十年】二十有一年【晋平六齐庄二衞献二十五殇七蔡景四十郑简十四曹武三陈哀十七杞孝十五宋平二十四秦景二十五楚康八吴诸樊九】
　　春王正月公如晋
　　【左传春公如晋拜师及取邾田也汪氏曰僖公取济西田则使公子遂如晋拜之成公取汶阳田襄公取邾田则君亲往拜其赐受霸主尺寸之惠而不忘其德如此也然鲁君袭奕世之封端冕委弁以临于七百里之侯国而水木本原不察所自襄公之立逾二十年未闻遣一介行李至于京师其何以为秉礼之子孙也哉】邾庶其以漆闾丘来奔
　　【左传邾庶其以漆闾丘来奔季武子以公姑姊妻之皆有赐于其从者于是鲁多盗季孙谓臧武仲曰子盍诘盗武仲曰不可诘也纥又不能季孙曰我有四封而诘其盗何故不可子为司寇将盗是务去若之何不能武仲曰子召外盗而大礼焉何以止吾盗子为正卿而来外盗使纥去之将何以能庶其窃邑于邾以来子以姬氏妻之而与之邑其从者皆有赐焉若大盗礼焉以君之姑姊与其大邑其次皁牧舆马其小者衣裳剑带是赏盗也赏而去之其或难焉纥也闻之在上位者洒濯其心壹以待人轨度其信可明徴也而后可以治人夫上之所为民之归也上所不为而民或为之是以加刑罚焉而莫敢不惩若上之所为而民亦为之乃其所也又可禁乎夏书曰念兹在兹释兹在兹名言兹在兹允出兹在兹惟帝念功将谓由已壹也信由已壹而后功可念也庶其非卿也以地来虽贱必书重地也公羊传邾娄庶其者何邾娄大夫也邾娄无大夫此何以书重地也谷梁传以者不以者也来奔者不言出举其接我者也漆闾丘不言及小大敌也任氏曰兖州邹县即南平阳也后汉山阳南平乡有漆亭山阳南平阳有闾丘亭汪氏曰定十五年成漆即庶其邑】
　　庶其邾大夫也春秋小国之大夫不书其姓氏微也其以事接我则书其姓氏谨之也莒庆以大夫即鲁而图昏接我不以礼者也邾庶其以地叛其君而来奔接我不以义者也以欲败礼则身必危以利弃义则国必乱春秋礼义之大宗故小国之大夫接我以利欲则特书其姓氏谨之也【汪氏曰庆庶其书名不书姓氏此传云特书其姓氏葢传写误下文云书地书名葢以庶其牟夷黒肱皆名耳】漆一邑闾丘一邑而不言及者庶其之私邑所受于君而食之者也此叛臣何以不书叛书名书地而窃邑叛君之罪见矣【杜氏曰以邑出为叛何氏曰举地言奔则鲁坐受与庶其叛两明故省文范氏曰人臣无专禄以邑叛之道陆氏曰以地来即叛也不言叛为内讳也讳受叛臣也王氏曰叛而归他国曰叛叛而归鲁曰来奔内外异辞也】夫弃僻陋从诸夏其慕义之心疑可与也然有据城以求援者君子犹以为不可受【唐书文宗太和五年吐蕃维州副使悉怛谋请降牛僧孺谓不可受诏以城归吐蕃司马公曰荀吴围鼓鼓人以城叛弗许】而况邻国乎书来奔而鲁受叛臣纳其地之罪亦见矣【孙氏曰书者恶鲁受邾叛人邑薛氏曰天下之恶一也纳人之叛而疾人之叛己不可以言理矣公在晋而叛臣之受鲁之无政甚矣陈氏曰于是公在晋季孙宿纳之也春秋诛叛人苟纳之虽无公命必谨而书之蜀杜氏曰诸侯之地皆天子所封为天子守之也诸侯之臣皆王之臣故曰天子之陪臣也周衰诸侯之国地有侵轶者必志而罪之臣有奔叛者必録而贬之永嘉吕氏曰春秋书以地来奔者三今年庶其昭五年莒牟夷三十一年邾黒肱是也人臣之奔必适仇国晋栾盈之奔也必楚秦鍼之奔也必晋而庶其之奔也必鲁岂非南鄙之怨欤鲁之于邾也既执其君取其田又伐其国而纳其叛人甚矣汪氏曰莒太子仆弑其君以其宝玉来奔纳诸宣公则季孙行父使司寇出诸竟邾庶其以土地来奔襄公朝晋未返而季孙宿以君姬氏妻之且有赐焉于此见行父之忠于公室而逺于利宿之贪利而忘君也庐陵李氏曰经书三叛人此年邾庶其昭五年莒年夷昭三十一年黒肱左氏所谓名其人终为不义者是也然春秋纳大恶讳郑詹之逃来春秋犹以不信讳公今直书不讳者何哉葢此三叛之受皆我公不在国而季孙受之地季孙受而不讳正犹公在防未归而师灭项不书取而书灭也观文十八年莒仆以宝玉来奔纳诸宣公而春秋不书则知在君则讳在大夫则不讳矣】
　　附録【左传齐侯使庆佐为大夫复讨公子牙之党执公子买于句渎之丘公子鉏来奔叔孙还奔燕○夏楚子庚卒楚子使防子冯为令尹访于申叔豫叔豫曰国多宠而王弱国不可为也遂以疾辞方暑阙地下冰而牀焉重茧衣裘鲜食而寝楚子使医视之复曰瘠则甚矣而血气未动乃使子南为令尹】
　　夏公至自晋
　　秋晋栾盈出奔楚
　　【左传栾桓子娶于范宣子生懐子范鞅以其亡也怨栾氏故与栾盈为公族大夫而不相能桓子卒栾祁与其老州賔通几亡室矣懐子患之祁惧其讨也愬诸宣子曰盈将为乱以范氏为死桓主而专政矣曰吾父逐鞅也不怒而以宠报之又与吾同官而专之吾父死而益富死吾父而专于国有死而已吾蔑从之矣其谋如是惧害于主吾不敢不言范鞅为之徴懐子好施士多归之宣子畏其多士也信之懐子为下卿宣子使城着而遂逐之秋栾盈出奔楚宣子杀箕遗黄渊嘉父司空靖邴豫董叔邴师申书羊舌虎叔罴囚伯华叔向籍偃人谓叔向曰子离于罪其为不知乎叔向曰与其死亡若何诗曰优哉游哉聊以卒嵗知也乐王鲋见叔向曰吾为子请叔向弗应出不拜其人皆咎叔向叔向曰必祁大夫室老闻之曰乐王鲋言于君无不行求赦吾子吾子不许祁大夫所不能也而曰必由之何也叔向曰乐王鲋从君者也何能行祁大夫外举不弃雠内举不失亲其独遗我乎诗曰有觉德行四国顺之夫子觉者也晋侯问叔向之罪于乐王鲋对曰不弃其亲其有焉于是祁奚老矣闻之乗驿而见宣子曰诗曰惠我无疆子孙保之书曰圣有謩勲明徴定保夫谋而鲜过惠训不倦者叔向有焉社稷之固也犹将十世宥之以劝能者今壹不免其身以弃社稷不亦惑乎鲧殛而禹兴伊尹放太甲而相之卒无怨色管蔡为戮周公右王若之何其以虎也弃社稷子为善谁敢不勉多杀何为宣子説与之乗以言诸公而免之不见叔向而归叔向亦不告免焉而朝初叔向之母妒叔虎之母美而不使其子皆諌其母其母曰深山大泽实生龙蛇彼美余惧其生龙蛇以祸女女敝族也国多大宠不仁人间之不亦难乎余何爱焉使往视寝生叔虎美而有勇力栾懐子嬖之故羊舌氏之族及于难栾盈过于周周西鄙掠之辞于行人曰天子陪臣盈得罪于王之守臣将逃罪罪重于郊甸无所伏窜敢布其死昔陪臣书能输力于王室王施惠焉其子黡不能保任其父之劳大君若不弃书之力亡臣犹有所逃若弃书之力而思黡之罪臣戮余也将归死于尉氏不敢还矣敢布四体唯大君命焉王曰尤而效之其又甚焉使司徒禁掠栾氏者归所取焉使出诸轘辕刘氏曰不以范匄逐之为文而以盈之自出为説使盈无可逐之衅则匄不得逐矣匄之罪易见盈之失难知此春秋所以深探其情而大正其本也道莫难于治天下而天下之治在国国之治在家家之治在身身不治国家不可得治也诗之首周召书之首尧舜皆从此生矣春秋述尧舜者也是以谨于人道之治闺门之内易曰闲有家悔亡家之不闲悔不亦宜乎髙氏曰盈不能防闲其母遂为范匄所逐既取奔亡复有作乱之志故特奔于楚焉以楚强大今日可恃以逃难他日可挟以复归也汪氏曰士鞅之言曰栾黡汰虐已甚而盈又自言黡不能保任其父之劳则栾氏之稔恶有自来矣不然夫岂无秋毫之过而遽离于罪乎庐陵李氏曰栾盈以此年奔楚明年自楚适齐晋为商任沙随之防以锢之二十三年齐助之入曲沃齐遂伐晋其冬晋杀栾盈栾氏亡又曰春秋正本之书故凡国君见逐及大夫见逐皆不书所逐之人而皆以自奔为文者明其自有取奔之道也独宋子哀得见几之善故书字贵之】
