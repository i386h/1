<!-- { "loadSidebar": true } -->
　　按左氏楚子重自陈伐莒围渠丘城恶众溃楚师围莒莒城亦恶庚申莒溃楚遂入郓孟子曰凿斯池也筑斯城也与民守之效死而民弗去是则可为也夫凿池筑城者为国之备所谓事也效死而民不去为国之本所谓政也莒恃其陋不修城郭浃辰之间【汪氏曰戊申至庚申十二日也】楚克其三都信无备矣然兵至而民逃其上不能使民效死而不去则昧于为国之本也虽隆莒之城何益乎故经于莒溃特书日以谨之者以明城郭沟池重门击柝皆守邦之末务必以固本安民为政之急耳【程氏曰此婴齐也向也于防蜀称婴齐于盟称人今也于伐莒称婴齐于入郸称人一人之身俄而进退焉春秋于楚无所不尽其辞也是以于栢举战称人奔称囊瓦何氏曰责中国无信同盟不能相救家氏曰楚之伐莒以救郑也莒同盟马陵及蒲晋坐视其危亡而莫之恤春秋所恶也郑防楚则执其君以伐之莒敝于兵则置不问盟主之道固如是乎　刘氏曰谷梁云其日莒虽荒裔犹中国也然则蔡亦中国蔡溃何以不日乎又曰大夫溃莒而之楚亦非也经但云溃不云之楚且溃者非大夫何故专以大夫解之乎】
　　秦人白狄伐晋
　　【左传诸侯贰故也】
　　郑人围许
　　【左传示晋不急君也是则公孙申谋之曰我出师以围许为将改立君者而纾晋使晋必归君髙氏曰郑以晋人执其君故追咎于许而围之张氏曰君在外而兴师复怨大臣之罪也汪氏曰环其国而攻之非将卑师少所能郑称人贬也】
　　城中城
　　【左传书时也谷梁传城中城者非外民也】
　　经世安民视道之得失不倚城郭沟池以为固也谷梁子谓凡城之志皆讥其説是矣【唐陈氏曰凡书土功者重民力也故得时则书以示之不时则书以戒之僭奢则书以惩之】莒虽恃陋不设备至使楚人入郓苟有令政使民效死而不溃冦亦岂能入也城非春秋所贵而书城中城其为儆守益微矣王公设险以守其国非欤曰百雉之城七里之郭设险之大端也谨于礼以为国辨尊卑分贵贱明等威异物采凡所以杜絶陵僭限隔上下者乃体险之大用也独城郭沟池之足恃乎【髙氏曰葢以莒无备而溃楚人入郓惧而城之也薛氏曰中城者郛之内范宫之外也不能自治而夹城重险故谷梁氏谓之外民也范氏曰讥公恃城自固不能卫其人民家氏曰谷梁于定六年城中城云三家张也以是观之中城者国中之城耳非杜氏所谓廪丘者矣汪氏曰襄十九年书城西郛西郛者国都外城之西郭则两书中城为国都之内城明矣文定于此年着传特详且引莒渠丘公不备城郭为喻则亦以为国中之城耳夫诸侯有道守在四邻诸侯卑守在四境不务修政抚民而仅完国中之城以自守其能保乎庐陵李氏曰经书城中城二又见定六年】附録【左传十二月楚子使公子辰如晋报钟仪之使请修好结成】
　　【庚简王辰五年】十年【晋景十九卒齐灵公环元年卫定八蔡景十一郑成四曹宣十四陈成十八桓五十六宋共八秦桓二十四楚共十吴寿梦五】
　　春
　　附録【左传晋侯使籴茷如楚报大宰子商之使也】
　　卫侯之弟黑背帅师侵郑
　　【左传衞子叔黒背侵郑晋命也】
　　按左氏卫子叔黑背侵郑晋命也【髙氏曰受大国之命而轻用其师者皆书侵与六卿侵宋同临川吴氏曰晋既执郑伯矣又命栾书伐郑矣今又使衞侵之伯国之所为如此其何以服郑之心乎】其曰卫侯之弟者子叔黑背生公孙剽【四妙反】孙林父甯殖【市吏反】出卫侯衎【苦旦反】而立剽亦以父有宠爱之私故得立耳此与齐之夷仲年无异其特书弟以为后戒可谓深切着明矣【永嘉吕氏曰或谓不书爵命氏族者未命也未命则一匹夫耳来聘来盟匹夫而代大夫之事也帅师匹夫而代诸侯之权也师者人之司命而治乱安危所系寄之匹夫亦已轻矣吁此説非也夫既命之盟聘帅师矣焉有非大夫而可以任国事哉其书弟者葢以见其私尔仁人之于兄弟固亲爱之而已矣待之过厚亦非所以为中齐年之子无知黒背之子剽皆致簒立春秋以弟书者岂非以宠爱之私闻于邻国而史册书之孔子因以记之乎周天王弟佞夫陈黄衞鱄秦鍼陈招衞絷宋辰或杀或奔或叛书之所以见其薄友爱之义也一则以厚一则以薄悉书于经而兄弟之义着矣庐陵李氏曰称弟例详见弟年夫外范氏称弟例有四一接我称弟一罪兄称弟一恶之称弟一贤称弟此説有得有失不可皆从】
　　夏四月五卜郊不从乃不郊
　　【公羊传其言乃不郊何不免牲故言乃不郊也谷梁传夏四月不时也五卜强也乃者亡乎人之辞也临川吴氏曰二月下旬初卜三月上旬再卜三月中旬三卜不从则当止而不郊矣乃于三月下旬四卜又于四月上旬五卜五卜不从而后不郊渎神甚矣髙氏曰鲁不当郊也今之不郊非据礼也五卜不从乃不郊尔师氏曰卜至于五其渎甚矣皇天飨道果可以僭而徼其吉耶庐陵李氏曰卜郊不从四条惟此年五卜详见僖三十一年左正义曰五卜者当是三月三卜四月四卜二卜皆不吉乃止也】
　　五月公防晋侯齐侯宋公卫侯曹伯伐郑
　　【左传郑公子班闻叔申之谋三月子如立公子繻夏四月郑人杀繻立髠顽子如奔许栾武子曰郑人立君我执一人焉何益不如伐郑而归其君以求成焉晋侯有疾五月晋立太子州蒲以为君而防诸侯伐郑郑子罕赂以襄钟子然盟于修泽子驷为质辛巳郑伯归髙氏曰郑已立君故晋防诸侯伐郑而归郑伯因与之成焉晋既败人之国使其君臣变乱而后伐之而归其君春秋恶其首乱不以舍服与之也○刘氏曰左氏谓晋人生立太子州蒲以为君按经但言晋侯也无以明其是州蒲若欲贬晋书其名乃可明尔此大事也仲尼岂忘之哉信经足矣家氏曰君在而立君者郑也非晋也左传所记传闻之误耳汪氏曰废立之际圣人所谨王猛已称王而其卒书子昭公丧已至自干侯而定公始书即位所谓一年不二君也岂以一国二君而圣人无贬乎或谓春秋因其称爵从而志之见其悖礼此亦惑于左传而为是説也庐陵李氏曰左氏以为此经所书晋侯者太子州蒲也晋生立子为君父不父子不子经因书晋侯其恶明矣然公谷胡氏皆无传未知然否】齐人来媵
　　【公羊传媵不书此何以书录伯姬也三国来媵非礼也曷为皆以录伯姬之辞言之妇人以众多为侈也赵氏曰齐人来媵先书晋衞者九女既足而又来媵所以为失礼髙氏曰伯姬嫁已久诸侯以其贤犹来媵之然晋衞已备其数岂可复加乎】
　　丙午晋侯獳卒
　　【左传晋侯梦大厉被髪及地抟膺而踊曰杀余孙不义余得请于帝矣壊大门及寝门而入公惧入于室又坏户公觉召桑田巫巫言如梦公曰何如曰不食新矣公疾病求医于秦秦伯使医缓为之未至公梦疾为二竪子曰彼良医也惧伤我焉逃之其一曰居肓之上膏之下若我何医至曰疾不可为也在肓之上膏之下攻之不可达之不及药不至焉不可为也公曰良医也厚为之礼而归之六月丙午晋侯欲麦使甸人献麦馈人为之召桑田巫示而杀之将食张如厠陷而卒小臣有晨梦负公以登天及日中负晋侯出诸厠遂以为殉庐陵李氏曰晋景公立于宣公九年至是十八年同盟五大战二救郑三】
　　附録【左传郑伯讨立君者戊申杀叔申叔禽君子曰忠为令徳非其人犹不可况不令乎】
　　秋七月公如晋
　　【左传秋公如晋晋人止公使送葬于是籴茷未反冬葬晋景公公送葬诸侯莫在鲁人辱之故不书讳之也】此葬晋侯也而不书讳之也【刘氏曰不言葬不与葬晋侯也】天子之丧动天下属诸侯诸侯之丧动通国属大夫公之葬晋侯非礼也唯天子之事焉可也传以晋人止公送葬诸侯莫在焉鲁人辱之故讳而不书非矣假令诸侯皆在鲁人不以为辱而可书乎【髙氏曰公昔不奔天王之丧今乃奔晋侯之丧又为晋人所执使之送葬故圣人于景公之葬没而不书家氏曰州蒲傲惰无状止望国之君使之送葬是以王礼自居也】
　　冬十月【公无此三字】
　　【庐陵李氏曰公羊经无此三字何氏以为去冬者恶成公前既怨怼不免牲今又如晋过郊乃反无事天正意当絶之其説迂谬不可取】













　　春秋大全卷二十三
<经部,春秋类,春秋大全>
　　钦定四库全书
　　春秋大全卷二十四
　　明　胡广等　撰
　　成公下
　　【辛简王已六年】十有一年【晋厉公州蒲元年齐灵二衞定九蔡景十二郑成五曹宣十五陈成十九杞桓五十七宋共九秦桓三十五楚共十一吴寿梦六】
　　春王三月公至自晋
　　【左传晋人以公为贰于楚故止公公请受盟而后使归汪氏曰襄公留于楚者七月书正月公在楚传者谓存君也今成公在晋不书公在晋者晋虽恃强见止犹在中国也襄公见止而在外夷则外矣书法不同葢有华夷之别】
　　晋侯使郤犫来聘己丑及郤犫盟
　　【左传郤犫来聘且涖盟声伯之母不聘穆姜曰吾不以妾为姒生声伯而出之嫁于齐管于奚生二子而寡以归声伯声伯以其外弟为大夫而嫁其外妹于施孝叔郤犫来聘求妇于声伯声伯夺施氏妇以与之妇人曰鸟兽犹不失俪子将若何曰吾不能死亡妇人遂行生二子于郤氏郤氏亡晋人归之施氏施氏逆诸河沈其二子妇人怒曰已不能庇其伉俪而亡之又不能字人之孤而杀之将何以终遂誓施氏临川吴氏曰晋景公卒成公旋往奔丧可谓谨于事大矣而晋不礼之止之使送葬已大辱矣送葬毕又不使归公遂请受盟以明其非贰故于三月而后得归才及国而郤犫已至岂诚心行聘礼也哉直欲迫公使盟尔髙氏曰公留于晋者九月晋侯不与公盟乃反公于国而使大夫盟之见晋侯无礼于公甚矣汪氏曰贬郤犫称及不系之国与荀庚同庐陵李氏曰此沙随不见公之权舆也】
　　夏季孙行父如晋
　　【左传季文子如晋报聘且涖盟也张氏曰公之至自晋也既受盟矣及文子之聘也亦且涖盟焉春秋皆不书而独书郤犫之涖盟何也葢成公自汶阳之归齐欲贰晋而不果然嫌隙竟章无以自明晋因公之朝而止之数月公请受盟而后使归又使郤犫来聘而涖盟鲁使行父往则又从而盟之据强大之势要君臣之盟皆鲁之耻也惟犫聘而盟春秋以荀庚孙良夫例而书之若成公之受盟与行父之涖岂能得晋君而盟之乎亦大夫盟之耳不书而讳皆鲁之耻也临川吴氏曰郤犫既归而行父遄往报聘畏晋故尔左氏以为且涖盟盟与不盟未可知也】
　　附録【左传周公楚恶惠襄之偪也且与伯舆争政不胜怒而出及阳樊王使刘子复之盟于鄄而入三日复出奔晋】
　　秋叔孙侨如如齐
　　【左传秋宣伯聘于齐以修前好薛氏曰由鞌之胜始交好于齐也张氏曰侨如之聘葢谢战鞌之师捐归汶阳之忿而行之迫于晋之辱而不得已也襄陵许氏曰鲁葢激晋之德礼不施将贰于齐而未能者欤】冬十月
