<!-- { "loadSidebar": true } -->
　　宣公因齐得国故刻意事之虽易世犹未怠也及顷公不能谨礼怒晋鲁上卿而郤克当国决策讨之晋方强盛齐少懦矣于是背齐而事晋其于邦交以利为向背无忠信诚慤之心者也按左氏归父欲去三桓以张公室与公谋而聘于晋欲以晋人去之夫轻于背与国易于谋大家而不知其本未有能成而无悔也然则公室不可张乎务引其君当道正心以正朝廷礼乐刑政自已出也其庶几乎必欲倚外援以去之是去疥而复腹心之疾也庸愈哉【家氏曰归父为宣公谋去三家以张公室其心虽未可知其事未见非正而谋之不臧乃欲因大国之力锄而去之岂不思晋之诸卿自赵盾秉权而后怙党植私渐至不制鲁宣欲去强宗夫岂晋卿之所愿哉宜其谋之不遂也庐陵李氏曰宣公聘晋止此一事】
　　冬十月壬戌公薨于路寝
　　【谷梁传正寝也汪氏曰桓公弑立则毙于齐宣公亦弑立而获正终然鲁君自是失政而三家强盛不复可制矣】
　　归父还自晋至笙遂奔齐
　　【左传冬公薨季文子言于朝曰使我杀适立庶以失大援者仲也夫臧宣叔怒曰当其时不能治也后之人何罪子欲去之许请去之遂逐东门氏子家还及笙坛惟复命于介既复命括髪即位哭三踊而出遂奔齐书曰归父还自晋善之也公羊传还者何善辞也何善尔归父使于晋还自晋至柽闻君薨家遣墠帷哭君成踊反命乎介自是走之齐谷梁传还者事未毕也自晋事毕也与人之子守其父之殡捐殡而奔其父之使者是亦奔父也遂继事也】
　　仲尼称孟庄子之孝其不改父之臣与父之政是难能也【朱子曰人固有用父之臣者然稍拂他私意便自容不得】又曰三年无改于父之道可谓孝矣【刘氏曰三年无改者孝子之心有所不忍故也】夫仁人孝子于其父之臣非有大不可如晋悼公于夷羊五之属【左传成公十八年悼公即位逐不臣者七人注夷羊五之属】必存始终进退之礼而不遽也归父以君命出使未反而君薨在聘礼有执圭复命于殡之文升自西阶子臣皆哭情亦戚矣【仪礼聘礼篇君若薨于后归执圭复命于殡升自西阶不升堂子即位不哭辩复命如聘子臣皆哭出袒括髪入门右即位踊】今宣公犹未殡而东门氏逐忍乎哉书曰归父还自晋者已毕事之词也【杜氏曰大夫还不书春秋之常也今书归父还奔善其能以礼退茅堂胡氏曰出使而反或曰复或曰还复者事未毕还者事已毕之词也归父受命而聘晋虽已至于晋而反矣然而如未复命于殡则不可谓已终事也归父欲入而复命则必见杀见杀则増君之恶其出奔贤于入也况又坛惟复命于介袒括发即位哭三踊而出不失礼乎曰还曰至以终事之辞免归父也】至笙遂奔齐者罪成公君臣死君而忘父逐之亟也谷梁子曰捐殡而奔其父之使者是亦奔父也【范氏曰归父奉父命未反而已逐之是与亲奔父无异】得经意矣君薨家遣方寸宜亦乱而造次颠沛不失礼焉非志于仁者弗能也词繁而不杀归父之善自着矣比事以观则见当国者有无君之心此春秋所以作不可不察也【髙氏曰夫先君未殡而逐其臣是死其君而忘其父也归父既毕使事尽哀而奔是知死亡之不免而能不失度于颠沛造次之时异乎他大夫之奔矣虽然人臣之正受命而出虽君薨犹当致命于殡前若其有罪待命于新君可也今归父还未及鲁境还即奔齐则有恶于新君矣○家氏曰季氏不以君薨为戚肆出悖言追仇既往首逐其腹心用事之臣此时此心犯上作乱何所不为春秋于公薨之后继书归父奔齐所以着季氏不臣之迹其防微矣自兹以往政在强家鲁君不复能君祸端乱本实肇于此彼簒人之国季氏亦窃其国出尔反尔尚复谁尤春秋书之所以致乱贼之讨垂将来之戒云汪氏曰公孙敖如京师不至而复丙戌奔莒则壅君命而废使事者也归父如晋还自晋至笙遂奔齐则能达君命而尽使事者也然楚箴尹克黄使于齐还及宋闻若敖氏既灭其人曰不可以入矣箴尹曰弃君之命独谁受之君天也天可逃乎遂归复命而自拘于司败归父苟能不避斧钺之诛而归复命于殡斯为尽人臣之职矣庐陵李氏曰宣公即位十八年乃不义之君也大畧与桓公相类除即位有年书法同桓公外其余事同则从同同矣宣公因齐得国终身事齐自黒壤见止之后南逋于楚当是时晋之伯事不振故鲁亦得以自纵数侵犯小国以自益而晋问不及焉直至十七年断道之盟始背齐事晋则以季孙之愤也于是归父逐而三家之张成矣先儒季氏曰赂田求昏君大夫奔走无宁嵗以为昏齐之谋不防于扈不盟于清丘而无事晋之志一逞于兵则伐莒伐邾犹未已也而伐莱伐一放于利则取向取绎犹未厌也而取根牟此宣之所以无良图也斯言得之矣】










　　春秋大全卷二十一
<经部,春秋类,春秋大全>
　　钦定四库全书
　　春秋大全卷二十二
　　明　胡广等　撰
　　成公上
　　公名黒肱宣公子母穆姜夫人齐姜在位一十八年諡法安民立政曰成
　　周　鲁成公五年定王崩子简王立
　　郑　鲁成公四年襄公卒悼公费立成六年悼公卒弟
　　成公睔立
　　齐　鲁成公九年顷公卒子灵公环立
　　宋　鲁成公二年文公卒子共公固立成十五年共公
　　卒子平公成立
　　晋　景公继霸时却克为政鲁成公四年栾书为政成十年景公有疾晋人立太子州蒲以为君伐郑是为厉公是年景公卒十八年厉公弑悼公周立是年韩厥为政
　　卫　鲁成公二年穆公卒子定公臧立成十四年定公
　　卒子献公衎立
　　蔡　详见宣公元年
　　曹　鲁成公十三年宣公卒弟成公负刍立
　　滕　鲁成公十六年文公卒成公原立
　　陈　详见宣公元年
　　　详见僖公元年
　　薛　详见僖公元年
　　莒　鲁成公十四年莒子朱卒一名渠丘公黎比公密
　　州立又名买朱鉏
　　邾　鲁成公十七年定公卒宣公牼立
　　许　鲁成公十五年许迁于叶
　　小邾　详见僖公元年
　　楚　鲁成公二年载令尹子重救齐成十六年司马子反将中军子重将左战于鄢陵败绩晋射共王中目楚杀子反
　　秦　鲁成公十四年桓公卒子景公立
　　吴　鲁成公七年吴伐郯始见经即吴子寿梦也寿梦
　　一名乘
　　越　详见隐公元年
　　【辛定王十未七年】元年【晋景十年齐顷九年衞穆十年蔡景二年郑襄十五年曹宣五年陈成九年杞桓四十七年宋文二十一年秦桓十五年楚共王审元年】
　　春王正月公即位
　　【张氏曰虽无王命而有父命故书即位传例承国于先君则得书即位以别于内复无所承者】
　　二月辛酉葬我君宣公
　　无氷
　　【谷梁传终时无氷则志此未终时而言无氷何也终无氷矣加之寒之辞也】
　　寒极而无氷者常燠【于六反】也【杜氏曰周二月今之十二月而无氷书冬温京氏曰当寒而温倒置也】按洪范传曰豫恒燠若此政事舒缓纪纲纵弛之象成公防弱政在三家公室不张其象已见【何氏曰成公幼少季孙行父专权而任之之所致】故当涸隂沍寒而常燠应之【涸与固同寒凝闭也】古者日在北陆而藏冰献羔而啓朝之禄位賔食丧祭氷皆与焉此亦燮调愆伏之一事也【永嘉吕氏曰阳气之在天地间譬犹火之着于物也故常有以解之十二月阳气蕴伏锢而未发其盛在下则纳氷于地中二月四阳作蛰虫起阳始用事则亦始启氷而庙荐之四月阳气毕达隂气将絶则氷于是大发食肉之禄老病丧浴氷无不及故藏氷发氷所以节阳气也】今既寒而燠遂废凌人之职然策书所载皆经大训人有微而不登其姓名【汪氏曰微者但书人】事有小而不记其本末【汪氏曰内女嫁大夫不书归大夫出不致卒不书葬】雨雹氷雪何以悉书【汪氏曰七书不雨三书雨雹及无氷再书陨霜亦三书雨雪】天人一理也万物一气也观于隂阳寒暑之变以察其消息盈虚此制治于未乱慎于微之意也每慎于微然后王事备矣【庐陵李氏曰经书无氷三惟此书在三月之上则二月也正义曰竟春无氷则书今此月寒最甚此月无氷则终无氷矣　啖氏曰二月今之十二月举此无氷则一时无氷可见矣若待终时乃书则今之正月岂可更言无氷乎谷梁之説非也】
　　附録【左传春晋侯使瑕嘉平戎于王单襄公如晋拜成刘康公徼戎将遂伐之叔服曰背盟而欺大国此必败背盟不祥欺大国不义神人弗助将何以胜不听遂伐茅戎三月癸未败绩于徐吾氏】
　　三月作丘甲
　　【左传为齐难故作丘甲公羊传何以书讥何讥耳讥始丘使也谷梁传作为也丘为甲也丘甲国之事也丘作甲非正也丘作甲之为非正何也古者立国家百官具农工皆有职以事上古者有四民有士民有商民有农民有工民夫甲非人人之所能为也丘作甲非正也杜氏曰讥重敛故书】
