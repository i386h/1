<!-- { "loadSidebar": true } -->
　　【公羊传定何以无正月正月者正即位也定无正月者即位后也即位何以后昭公在外得入不得入未可知也曷为未可知在季氏也定哀多微辞主人习其读而问其传则未知已之有罪焉尔谷梁传不言正月定无正也定之无正何也昭公之终非正终也定之始非正始也昭无正终故定无正始不言即位丧在外也】元年必书正月谨始也【何氏曰本有正月者正诸侯之即位】定何以无正月昭公薨于干侯不得正其终定公制在权臣不得正其始【唐陈氏曰春秋诸公即位之嵗有书即位者有不书即位者然其备正始以谨其始唯定公即位苐书以元年春王而不书正月刘氏曰其非正始奈何定公者公子宋也昭公之弟也昭薨于干侯季孙逆其丧废太子衍及务人而立公子宋焉丧至于壊隤公子宋先入以主社稷葢受之季氏也非受之先君者也定无正不言正月微辞也】鲁于是旷年无君春秋欲谨之而不可也季氏废太子衍及务人而立公子宋宋者昭公之弟其主社稷非先君所命而专受之于意如者也故不书正月见【音现】鲁国无君定公无正主人习其读而问其传【林恋反】则未知己之有罪焉耳【何氏曰主人谓定哀读谓经传谓训诂设使定哀习其经而读之问其传解诂则不知己之有罪孙氏曰不书正月者定公未立不与季氏承其正朔所以黜强臣而存公室也张氏曰昭公自去年十二月薨于干侯鲁国之政听命强臣不书正月见一国之无主而正朔之无所承也家氏曰子恶之弑宣公之立襄仲立之也春秋犹书正月今昭薨定立季氏立之而不书正月者正月者天王以颁朔于诸侯诸侯受之而颁之国中者也恶弑宣篡是虽为篡而鲁犹有君今昭公之丧未返公子宋未立鲁无君也鲁无君而季氏自以为君颁朔于庙如常礼春秋黜之故书王不书正书王明王法以治季氏也不书正月正朔非季氏所得而颁也前此公虽在外而嵗首必书公在存公也存公是故颁朔今公已卒于外嗣子为贼臣所废鲁国无君是故不书正月见鲁国无正王朔在庙非贼臣所得颁也蜀杜氏曰定公元年之正月政无所繋故不书正月然必书王者春秋树王法不可不书王以端本也且王者所以正天下天下不可无王故不可以不存也正者所以繋一国今国之政无所禀故不复出正月之文以见鲁国无正而不与季氏之专也薛氏曰元年书正以正其始昭公已卒定公未克践阼是昭公之末世未得为定公之始年也沙随陈氏曰定公未立先书元年春者追书之也汪氏曰秦以前皆逾年即位汉惠以后即位于先君即世之年然犹逾年改元自汉帝禅即位改元于昭烈崩之次月厥后皆一年二君而两建元矣然朱子纲目必大书先君之年分注嗣君之改元以为君臣父子之教所闗甚大皆取法于春秋逾年改元之意此年虽定公未即位而追书元年春者以昭公已薨则是年实嗣君之年不可不书元年春亦犹晋建武元年愍帝既废元帝始于三月即晋王位而纲目追书建武元年春正月也庐陵李氏曰隠元年事在三月庄元年亦事在三月定元年亦事在三月然隠庄皆书正月则定公之无正始可知矣葢隠庄虽无正始而即位皆在正月定即位在六月故也又曰定哀多防辞公羊之言是也然何氏指定定公无正新作雉门丧夫国宝黄池之防获麟五事以当之则非本防矣】
　　三月晋人执宋仲几于京师
　　【大夫专执于是始左传春王正月辛巳晋魏舒合诸侯之大夫于狄泉将以城成周魏子涖政衞彪傒曰将建天子而易位以令非义也大事奸义必有大咎晋不失诸侯魏子其不免乎是行也魏献子属役于韩简子及原寿过而田于大陆焚焉还卒于甯范献子去其柏椁以其未复命而田也孟懿子防城成周庚寅栽宋仲几不受功曰滕薛郳吾役也薛宰曰宋为无道絶我小国于周以我适楚故我常从宋晋文公为践土之盟曰凡我同盟各复旧职若从践土若从宋亦唯命仲几曰践土固然薛宰曰薛之皇祖奚仲居薛以为夏车正奚仲迁于邳仲虺居薛以为汤左相若复旧职将承王官何故以役诸侯仲几曰三代各异物薛焉得有旧为宋役亦其职也士弥牟曰晋之从政者新子姑受功归吾视诸故府仲几曰纵子忘之山川鬼神其忘诸乎士伯怒谓韩简子曰薛徴于人宋徴于鬼宋罪大矣且已无辞而抑我以神诬我也启宠纳侮其此之谓矣必以仲几为戮乃执仲几以归三月归诸京师城三旬而毕乃归诸侯之戍齐髙张后不从诸侯晋女叔寛曰周苌齐髙张皆将不免苌叔违天髙子违人天之所壊不可支也众之所为不可奸也公羊传仲几之罪何不蓑城也其言于京师何伯讨也伯讨则其称人何贬曷为贬不与大夫专执也曷为不与实与而文不与文曷为不与大夫之义不得专执也谷梁传此其大夫其曰人何也微之也何为微之不正其执人于尊者之所也不与大夫之伯讨也】
　　按左氏诸侯防城成周宋仲几不受功曰滕薛郳吾役也【杜氏曰欲使三国代宋受功役】为【于伪反】是执之则有罪矣书晋人执仲几于京师则贬辞也以王事讨有罪何贬乎按周官司隶掌凡因执人之事属于司寇【汪氏曰周礼司隶乃大司寇刑官之属】凡诸侯之狱讼定以邦典凡卿大夫之狱讼断【丁乱反】以邦法则大司寇之职也不告诸司寇而执人于天子之侧故虽以王事讨有罪犹贬凡此类皆篡弑之萌履霜之渐执而书其地【汪氏曰春秋书执三十有一皆不书地】谨之也每谨于初而祸乱熄矣【孙氏曰春秋之义诸侯不得专执况大夫乎宋仲几防城成周韩不信陪臣也非天子命执仲几于天子之侧甚矣故曰晋人执于京师疾之也髙邮孙氏曰诸国之大夫相率而城天子之都义也仲几不受功不义也以义而讨不义当也然而在尊者之侧请命而后执可也既不请命则归于王可也诸侯执人而自治之犹以为不可在尊者之侧既不请命又不归于王其无王甚矣其称人以为虽执得其罪不与其专也汪氏曰左传云防城成周而执仲几是执之于成周也不曰成周而曰京师所以尊王室而正晋大夫无王之罪也城成周不称京师所以见周室下同于列国无自尊之实也执仲几于成周特称京师者所以诛晋人视周室比于小国失常尊之分也地非两地而或曰成周或曰京师圣人之意葢有在矣○啖氏曰前年冬十月城成周左氏云防于狄泉此年正月又言合诸侯之大夫于狄泉按此説重也一用夏正一用周正以此误也临川吴氏曰左传有归于京师四字据经所书但见其执于京师不见其归于京师也庐陵李氏曰此条以事言之则以王事讨有罪以义言之则大夫专执人于王侧而不归之王吏故春秋亦不与以伯讨谷梁胡氏是矣公羊以为大夫不得专执则是以于京师为伯讨则非左氏序仲几不受功之事则实以为执以归晋复归诸京师则恐非事实矣杨士勋曰不书所归唯举其地者此晋自治之效是也】
　　夏六月癸亥公之丧至自干侯戊辰公即位
　　【左传叔孙成子逆公之丧于干侯季孙曰子家子亟言于我未尝不中吾志也吾欲与之从政子必止之且听命焉子家子不见叔孙易几而哭叔孙请见子家子子家子辞曰羁未得见而从君以出君不命而薨羁不敢见叔孙使告之曰公衍公为实使羣臣不得事君若公子宋主社稷则羣臣之愿也凡从君出而可以入者将唯子是听子家氏未有后季孙愿与子从政此皆季孙之愿也使不敢以告对曰若立君则有卿士大夫与守在羁弗敢知若从君者则貌而出者入可也寇而出者行可也若羁也则君知其出也而未知其入也羁将逃也丧及壊隤公子宋先入从公者皆自壊隤反六月癸亥公之丧至自干侯戊辰公即位公羊传癸亥公之丧至自干侯则曷为以戊辰之日然后即位正棺于两楹之间然后即位子沈子曰定君乎国然后即位即位不日此何以日録乎内也谷梁传殡然后即位也定无正见无以正也逾年不言即位是有故公也言即位是无故公也即位授受之道也先君无正终则后君无正始也先君有正终则后君有正始也戊辰公即位谨之也定之即位不可不察也公即位何以日也戊辰之日然后即位也癸亥公之丧至自干侯何为戊辰之日然后即位也正君乎国然后即位也沈子曰正棺乎两楹之间然后即位也内之大事日即位君之大事也其不日何也以年决者不以日决也此则其日何也着之也何着焉逾年即位厉也于厉之中又有义焉未殡虽有天子之命犹不敢况临诸臣乎周人有丧鲁人有丧周人吊鲁人不吊周人曰固吾臣也使人可也鲁人曰吾君也亲之者也使大夫则不可也故周人吊鲁人不吊以其下成康为未久也君至尊也去父之殡而往吊犹不敢况未殡而临诸臣乎范氏曰诸侯五日而殡今以君始死之礼治之故六日而后即位赵氏曰即位皆于朔日故不书日定公待昭公丧至既殡而即位故书日】
