<!-- { "loadSidebar": true } -->
　　【程子曰为灾也民以食为命故有灾必书髙氏曰书螟者三隠二庄一螽十有一桓一余皆僖公之后螟食苗心螽无所不食其为灾也螟轻而螽重春秋之初灾之轻者亦书之及其久也轻者不胜书书其重者耳不然岂庄公之后二百年皆无螟耶】
　　附録【左传冬齐侯使来告成三国公使众仲对曰君释三国之图以鸠其民君之惠也寡君闻命矣敢不承受君之明德】
　　冬十有二月无骇卒【骇公谷作侅】
　　【左传羽父请諡与族公问族于众仲众仲对曰天子建德因生以赐姓胙之土而命之氏诸侯以字为諡因以为族官有世功则有官族邑亦如之公命以字为展氏公羊传此展无骇也何以不氏疾始灭也故终其身不氏谷梁传无骇之名未有闻焉或曰隠不爵大夫也或説日故贬之也程子曰未赐族书名而已杜氏曰公孙之子以王父字为氏公子展之孙故为展氏卒而后赐氏故不书氏】
　　无骇书名未赐族也诸侯之子为大夫则称公子其孙也而为大夫则称公孙公孙之子与异姓之臣未赐族而身为大夫则称名无骇侠【音协】之类是也已赐族而使之世为大夫则称族如仲孙叔孙季孙之类是也古者置卿必求贤德不以世官春秋之初犹为近古故无骇与侠皆书名耳其后官人以世无不赐之族或以字或以諡或以官或以邑【汪氏曰字鲁三桓郑七穆之类諡宋戴氏卫齐氏之类官如晋士氏中行氏之类邑如晋韩氏魏氏之类】而先王之礼亡矣至于三家专鲁六卿分晋诸侯失国出奔者相继职此由也按礼天子寰【音县】内诸侯世其禄而不嗣然则诸侯所置大夫嗣其位而不易岂礼也哉【礼记王制天子之县内诸侯禄也外诸侯嗣也又曰诸侯之大夫不世爵禄】观春秋所书而是非之迹着矣治乱之效明矣【张氏曰春秋无骇侠之卒与季友仲遂之卒实因卿大夫之告终以谨世变所以着无骇侠之未赐族不为薄而季友仲遂之恩实过于厚过厚若隆于恩而先王之礼毫厘之过则生乱启衅常必由之学者不可以不攷也○汪氏曰谷梁谓隠不爵命大夫然传称司空无骇而又帅师出境则为大夫明矣特未赐族耳】
　　【丁桓王卯六年】九年【齐僖十七晋哀四衞宣五蔡桓侯封人元年郑庄三十曹桓四十三陈桓三十一武三十七宋殇六秦宁二楚武二十七】
　　春天王使南季来聘
　　【谷梁传南氏姓也季字也聘问也问诸侯非正也程子曰周礼大行人时聘以结诸侯之好王法之行时加聘问以懐抚诸侯乃常礼也春秋之时诸侯不脩臣职朝觐之礼废絶王法所当治也不能正典刑而反聘之又不见答失道甚矣】
　　按周礼行人王者待诸侯有时聘以结好间问以谕志【周礼注时聘者亦无常期间问者间嵗一问诸侯谓存省之属】而谷梁子何以独言聘诸侯非正也【庐陵李氏曰周礼天子时聘以结诸侯之好殷覜以除邦国之慝间问以谕诸侯之志归脤以交诸侯之福贺庆以賛诸侯之喜致禬以补诸侯之灾故谷梁非正之説范甯以为防详而赵子亦曰王政行也天子使使聘诸侯所以治恩惠考政典也然胡氏独取谷梁者葢周礼乃古者王室亲诸侯之常典而谷梁氏则深究夫春秋王聘之失不可非也】古者诸侯于天子比年一小聘三年一大聘五年一朝【礼记王制注比年每嵗也小聘使大夫大聘使卿周礼邦畿外五百里侯服嵗一见又五百里甸服二嵗一见又五百里男服三嵗一见又五百里采服四嵗一见又五百里衞服五嵗一见又五百里要服六嵗一见】天子于诸侯不可以若是恝【若八反】故亦有聘问之礼焉隠公即位九年于此而史策不书遣使如周则是未尝聘也亦不书公如京师则是未尝朝也一不朝则贬其爵再不朝则削其地如隠公者贬爵削地可也刑则不举遣使聘焉其斯以为不正乎【孙氏曰桓王不能兴衰振治綂制四海以复文武之业反同列国之君使使来聘桓王之为天子可知也朱子曰诸侯不朝于周而周反下聘于列国是甚道理】经书公如京师者一【成公十三年】朝于王所者二【僖二十八年】卿大夫如京师者五【僖三十年公子遂文元年叔孙得臣八年公孙敖宣九年仲孙蔑襄二十四年叔孙豹又文九年叔孙得臣昭二十二年叔鞅防葬故不数然敖亦吊丧不至葢据经文如京师无吊丧之文故并及之】举鲁一国则天下诸侯怠慢不臣可知矣书天王来聘者七【七年凡伯此年南季桓四年宰渠伯纠五年仍叔之子八年家父僖三十年宰周公宣十年王季子】锡命者三【庄元年荣叔文元年毛伯成八年召伯】则问于他邦及齐晋秦楚之大国又可知矣王之不王如此征伐安得不自诸侯出乎诸侯之不臣如此政事安得不自大夫出乎君臣上下之分易矣陪臣执国命荆蛮制诸夏矣其原皆自天王失威福之柄也春秋于此葢有不得已焉尔矣【髙氏曰前年凡伯来聘而戎辄伐之诸侯莫有救王臣之难者王臣不问复使南季来聘又不见答失道甚矣张氏曰隠公十年之间宰咺凡伯南季三至鲁庭以鲁为周公之胄而欲亲之也公不明尊王之义而朝聘之礼不行于王室春秋详王使之来鲁读者自知隠公之罪矣○汪氏曰隠公之立既不禀命于周宰咺祭伯接踵鲁庭而不类见于平王武氏子来求又不奔丧防葬及桓公即位又不入觐而奄然受王臣之两聘接滕薛之旅朝终其世不遣一介行李造于京师苟曰摄而不君则若何比嵗出防诸侯耶春秋録王臣之聘惟隠桓之世最数隠不克终桓负大恶不善之积葢有由矣】
　　三月癸酉大雨震电
　　【公羊传何以书记异也何异尔不时也谷梁传震雷也电霆也】
　　庚辰大雨雪【雨于付反】
　　【左传三月癸酉大雨霖以震书始也庚辰大雨雪亦如之书时失也凡雨自三日以往为霖平地尺为大雪公羊传何以书记异也何异尔俶甚也谷梁传志疏数也八日之间再有大变隂阳错行故谨而日之也雨月志正也程子曰隂阳运动有常而无忒凡失其度皆人为感之也故春秋灾异必书汉儒传其説而不达其理故所言多妄三月大雨震电不时灾也大雨雪非常为大亦灾也】
　　震电者阳精之发雨雪者隂气之凝周三月夏之正月也雷未可以出电未可以见而大震电此阳失节也【汪氏曰或谓春秋用夏正故建辰之月雨雪为异苟实建辰之月则震电不必书矣髙氏曰大雨震电者大雨而又震电也】雷已出电已见则雪不当复降而大雨雪此隂气纵也【何氏曰雷电阳气也有声曰雷无声曰电周之三月雨当隂雪杂下雷当闻于地中电未可见而大雨震电此阳气大失其节日者一日之中也凡灾异一日者日歴日者月歴月者时歴时者变文为异平地七尺雪者盛隂之气天怒也】夫隂阳运动有常而无忒凡失其度人为感之也今阳失节而隂气纵公子翚之谗兆矣钟巫之难萌矣春秋灾异必书虽不言其事应而事应具存惟明于天人相感之际响应之理则见圣人所书之意矣【髙氏曰凡称大者皆非常之词夫天反时为灾人反德为乱隠公以让国为名乃从事兵争此反德也利将反为害亲将反为贼天之儆戒深矣而弗敬弗戒以及于难○刘氏曰左传云大雨霖以震经无霖字传无电字传误耳又云雨三日以往为霖平地尺为大雪是二百四十二年之中三日雨平地尺雪各一而已且非可怪者也】
　　挟卒【挟公谷作侠】
　　【公羊传挟者何吾大夫之未命者也谷梁传挟者所挟也弗大夫者隠不爵大夫也隠之不爵大夫何也不成为君也杜氏曰挟鲁大夫未赐族王氏曰凡爵未至大夫谓之微者不列于春秋苟列则大夫矣】夏城郎
　　【左传书不时也汪氏曰郎鲁邑】
　　城者御暴保民之所而城有制役有时大都不过三国之一邑无百雉之城制也【礼记坊记制国不过千乗都城不过百雉家富不过百乗】鲁尝城费【音秘】城郈其后复堕【许规反】焉【汪氏曰襄七年城费定十二年堕郈堕费今按城郈不见于经然经书堕郈则郈城不度可知】则越礼而非制矣凡土功龙见而戒事火见而致用水昏正而栽【才代反又音再】日至而毕时也【汪氏曰龙见谓今九月周十一月龙星角亢晨见东方三务始毕戒民以土功事火见谓大火心星次角亢见者致筑作之物水昏正谓今十月定心昏而中于是树板榦而兴作日至日南至微阳始动故土功息】隠公城中丘城郎而皆以夏则妨农务而非时矣城不逾制役不违时又当分财用平板榦称畚筑程土物议逺迩畧基址揣厚薄仞沟洫具糇粮度有司量功命日不愆于素【林氏曰财用筑作具也分之使均榦桢也立榦而后施板以筑而平之畚盛土器筑实土器称量其轻重取土用物作为程限议逺察迩均其劳役城基址足行其广狭度髙曰揣度深曰仞具备也糇干食也量度监主之有司计工约日不过素所虑之期也】然后为之可也况失其时制妄兴大作无爱养斯民之意者其罪之轻重见矣【襄陵许氏曰七年城中丘而后伐邾今城郎而后伐宋于时动众恃城保国亦已末矣髙氏曰鲁自受祊之后将为郑伐宋又恐他国之议其后者故城郎以备之汪氏曰城者所以御暴而保民今既城郎宜可以御暴矣后此桓十年齐衞郑来战于郎庄十年齐师宋师次于郎不能御暴反以召乱是知御暴禁乱不在乎城郭之固苟能力于为善自强于政能治其国家则谁敢侮之哉公之元年费伯已帅师而城郎九年之间再兴土功他日庄公筑台于郎文公毁郎台昭公筑郎囿鲁之诸君其劳民于郎亦已甚矣庐陵李氏曰郎鲁近邑在髙平方与县东南隠再城之而桓之世三国来战于此庄之世陈蔡之侯亦次于此齐宋以兵窥鲁又宿师于此则郎岂非鲁之要地乎厥后筑台筑囿又皆在此始也犹有警惧之心终也遂为游观之地矣】
　　秋七月
　　【谷梁传无事焉何以书不遗时也】
　　冬公防齐侯于防【防公作邴】
　　【左传宋公不王郑伯为王左卿士以王命讨之伐宋宋以入郛之役怨公不告命公怒絶宋使秋郑人以王命来告伐宋冬公防齐侯于防谋伐宋也谷梁传防者外为主焉尔杜氏曰防鲁地髙氏曰防宋地明年鲁遂取之】
