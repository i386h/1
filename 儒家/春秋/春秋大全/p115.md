<!-- { "loadSidebar": true } -->
　　【左传狄伐晋及箕八月戊子晋侯败狄于箕郤缺获白狄子先轸曰匹夫逞志于君而无讨敢不自讨乎免胄入狄师死焉狄人归其元面如生初臼季使过冀见冀缺耨其妻馌之敬相待如賔与之归言诸文公曰敬徳之聚也能敬必有徳徳以治民君请用之臣闻之出门如賔承事如祭仁之则也公曰其父有罪可乎对曰舜之罪也殛鲧其举也兴禹管敬仲桓之贼也实相以济康诰曰父不慈子不只兄不友弟不共不相及也诗曰采葑采菲无以下体君取节焉可也文公以为下军大夫反自箕襄公以三命命先且居将中军以再命命先茅之县赏胥臣曰举郤缺子之功也以一命命郤缺为卿复与之冀亦未有军行丘任辅曰白狄狄别种西属雍州近于秦杜氏曰太原阳邑县南有箕城临川吴氏曰秦晋同围郑秦擅及郑盟晋文不忍伐其师狄尝侵齐又围衞晋文从其寇中国葢出亡在狄归国由秦皆尝受其惠也今晋襄绍伯虽恐伯威不立而伯业遂衰故汲汲焉以衰服从戎既败秦而又败狄也陈氏曰晋帅天下诸侯以兴霸业前年狄侵齐去年狄围衞衞为之迁帝丘而晋不能救于是伐晋葢仅而后胜之故晋侯贬称人病晋也家氏曰将卑兵微非中国诸侯之敌故不书战而止书败】
　　冬十月公如齐十有二月公至自齐
　　【张氏曰比事观之间晋而虐邾所以因齐聘而朝之以自托也蜀杜氏曰讥公亲往以报大夫之聘薛氏曰周公下聘而卿入拜邻国聘而君往朝轻重不伦不可以言礼矣汪氏曰天王使宰周公来聘以三公冢宰之尊下临于鲁实非常之礼也僖公不能入觐京师恭拜宠光而使公子遂报聘又以二事出几若邾滕之交耳今齐侯使国归父来聘不过交邻之常礼命大夫往答其勤斯云可矣顾乃躬往朝之于所厚者薄而其所薄者厚经自庄公娶雠女之后如齐不致此特书至危公之慢王而畏大国也庐陵李氏曰晋襄初立伯事未定秦之窥郑齐之聘鲁皆有志于争伯也晋襄惟外患之是忧而置齐鲁之交于度外故不逾年而伯事复盛焉亦善于继承者矣春秋书败秦败狄如齐伐许于一年之间其晋伯絶续之防三强睥睨之秋欤】
　　乙巳公薨于小寝
　　【左传冬公如齐朝且吊有狄师也反薨于小寝即安也谷梁传小寝非正也】
　　左氏曰即安也【杜氏曰小寝内寝也讥公就所安不终于路寝】周制王宫六寝路寝一小寝五君日出而防朝退适路寝听政使人防大夫退然后适小寝释服是路寝治事之所也而小寝燕息之地也公羊以西宫为小寝曽子以诸侯有三宫则列国之制葢降于王其以路寝为正则一尔君终不于路寝则非正矣曽子曰吾得正而毙又何求哉古人贵于得正乃如此凡此直书而义自见矣【家氏曰于小寝殁不以其地也鲁诸君没于路寝者三没于小寝台下楚宫髙寝者各一当疾革而居于正寝所谓以齐终者也成王将终洮颒水被冕服凭玉凡以发命于其公卿大臣俾辅元子引济多囏此人君没于正寝之事也非夫存养有素神明不乱岂能尽将终之礼哉庐陵李氏曰僖公在位三十三年实为鲁之贤君当其初嵗内用公子友臧文仲外则坚事齐桓故能去庆父之奸蠧使鲁国既危而复安自十七年以前除从齐防盟征伐外鲁事之见经者甚少观诗之所颂如务农重谷则勤于为民也春秋享祀则谨于奉先也立閟宫复泮宫克淮夷牧垌野虽一时夸大之辞有过其实然礼乐政事之修明君臣上下之协治概可想矣但盟柽未返遽有邾师之败葵丘稍怠遽肆阳谷之乐则公岂真能以礼信辅齐耶厥后宋襄继起虽其伯事有不足以得鲁然与其南向以从楚孰若尊奬先代协賛姻邻以为中国之重乃乞师荆蛮导之以伐齐宋其失大矣葢自十六年季友卒后臧文仲之窃位公子遂之专权如灭项防楚之失备见于经向非晋文肇造一战胜楚则中原左衽之祸僖公何以逭其责哉先儒曰弃夏盟而即楚则有从狄之非先晋室而后周则无敬君之节须句之功不足掩升陉之辱取谷之师不足洗至酅之耻此僖之不得全为贤侯也况乎季友受费而季孙氏始公孙兹帅师而叔孙氏始公孙敖帅师而孟孙氏始三桓之基皆肇于僖公之编则僖公亦鲁国功之首罪之魁也欤】
　　陨霜不杀草李梅实
　　【公羊传何以书记异也何异尔不时也谷梁传未可杀而杀举重也可杀而不杀举轻也实之为言犹实也】哀公问于仲尼曰春秋记陨霜不杀草何为记之也曰此言可杀也夫宜杀而不杀则李梅冬实天失其道草木犹干犯之而况君乎【何氏曰周之十二月夏之十月也草霣霜而不杀万物至当霣霜之时根生之物复荣隂假阳威此禄去公室政在公子遂之应临川吴氏曰霜当重而不能杀草李梅再花而结成实皆冬暖之咎徴也刘氏曰九月其卦为剥卦落万物始大杀矣明隂从阳命臣受君令而后杀也陨霜不能杀草此君诛不行舒缓之应也金氏曰李梅当剥落反实先花而后实不书花举重也隂成阳事象臣专君作威福】是故以天道言四刑失其序则其施必悖无以綂万象矣以君道言五刑失其序则其权必丧无以服万民矣哀公欲去三桓张公室问社于宰我宰我对以使民战栗葢劝之断也仲尼则曰成事不説既往不咎【觉轩蔡氏曰哀公之问宰我葢谋讨三桓而为廋辞宰我之对因戮人于社附防于周人之木以启时君杀伐之心故夫子责之】其自与哀公言乃以为可杀何也在圣人则能处变而不失其常在贤者必有小贞吉大贞凶之戒矣其论陨霜不杀草则李梅冬实葢除恶于微虑患于早之意也【襄陵许氏曰僖公寛仁过厚其失也豫而文公以闇弱继之三桓之盛自僖公始卒以专鲁咎徴着矣蜀杜氏曰春秋详记灾异不遣微细所以谨人君之戒也此陨霜不杀草李梅实从而录之者因以仍天下之应隂阳之大生杀动植之类皆系人君之徳必详志之以示戒尔庐陵李氏曰陨霜二此年不杀草定元年杀菽谷梁皆谓举重也】
　　晋人陈人郑人伐许
　　【左传晋陈郑伐许讨其贰于楚也张氏曰许自文公所不能致襄公今年败秦败狄又伐先世所不能至之许孔子曰远人不服则修文徳以来之今襄公承业之志自以为勤然不知忘丧毒民失道之甚也】附录【左传楚令尹子上侵陈蔡陈蔡成遂伐郑将纳公子瑕门于桔柣之门瑕覆于周氏之汪外仆髠屯禽之以献文夫人敛而葬之鄫城之下　晋阳处父侵蔡楚子上救之与晋师夹泜而军阳子患之使谓子上曰吾闻之文不犯顺武不违敌子若欲战则吾退舍子济而陈迟速唯命不然纾我老师费财亦无益也乃驾以待子上欲涉大孙伯曰不可晋人无信半涉而薄我悔败何及不如纾之乃退舍阳子宣言曰楚师遁矣遂归楚师亦归太子商臣谮子上曰受晋赂而辟之楚之耻也罪莫大焉王杀子上葬僖公缓作主非礼也凡君薨卒哭而祔祔而作主特祀于主烝尝禘于庙】

　　春秋大全卷十六
<经部,春秋类,春秋大全>
　　钦定四库全书
　　春秋大全卷十七
　　明　胡广等　撰
　　文公上
　　公名兴僖公子母声姜夫人出姜在位十八年諡法慈惠爱民曰文
　　周　鲁文公八年襄王崩子顷王立文十四年顷王崩
　　子匡王立
　　郑　详见僖公元年
　　齐　鲁文公十四年昭公卒子舍立九月舍弑懿公商
　　人立文十八年懿公弑惠公元立
　　宋　鲁文公七年成公卒昭公杵臼立文十六年昭公
　　弑弟文公鲍立
　　晋　襄公继霸鲁文公六年襄公卒子灵公夷臯立是
　　年赵盾为政
　　衞　详见僖公元年
　　蔡　鲁文公十五年庄公卒子文公申立
　　曹　鲁文公九年共公卒子文公寿立
　　滕　详见隐公元年鲁文公十二年滕昭公来朝陈　鲁文公十三年共公卒子灵公平国立
　　　详见僖公元年
　　薛　详见隐公元年及僖公元年
　　莒　鲁文公十八年莒大子仆弑纪公庶其子季佗立邾　鲁文公十三年邾文公卒子定公貜且立
　　许　鲁文公五年僖公卒昭公锡我立
　　小邾　详见僖公元年
　　楚　鲁文公元年冬成王遇弑子穆王商臣立文十年次于厥貉文十三年穆王卒子庄王立　楚庄王争霸
　　秦　秦用孟明以为政鲁文公二年秦伯伐晋济河焚舟遂霸西戎史记穆公三十七年益国十二开地千里天子使召公过贺穆公以金鼔文六年穆公卒子康公防立文十八年康公卒子共公稻立
　　吴　详见隐公元年
　　越　详见隐公元年
　　【乙襄王二未十六年】元年【晋襄二年齐昭七年衞成九年蔡庄二十年郑穆二年曹共二十七年陈共六年桓十一年宋成十一年秦穆三十四年楚成四十六年弑】
　　春王正月公即位
　　【谷梁传继正即位正也】
