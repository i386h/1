<!-- { "loadSidebar": true } -->
　　经书行父如齐而不言其故谓纳赂以请防者传也经有不待传而著者比事以观斯得矣下书公防齐侯于平州则知此防行父请之也又书齐人取济西田则知其请葢以赂也虽微传其事着矣诸侯立卿为公室辅犹屋之有楹也而谋国如此亦不待贬絶而恶自见者也【髙氏曰公既昏矣然后季文子如齐纳赂请列于防葢春秋时国君不以其道立苟得一预诸侯之防他国不得复讨其罪所以季文子不惮自行者欲假大国之权以定宣公之位也宣公之位定则一时臣子党乱误国之罪皆可以逃矣】不然以行父之勤劳恭俭相三君而无私积【子赐反事见襄公五年】必能以其君显名与晏婴等矣【朱子曰季文子三思而后行可谓虑事详审而宜无过举矣而宣公簒立文子乃不能讨反为之使齐而纳赂焉岂非私意起而反惑与吕氏曰君母不正孽子簒立而国之大臣恃大国以免施施肆肆无所忌惮行父名大夫也而犹若是先王之泽泯矣张氏曰文公世子之死在官当诛者公子遂其首行父次之观春秋所书则知之矣家氏曰季友受托孤之寄酖叔牙戮庆父立僖公鲁之宗社頼以再安行父其孙也乃为贼使齐而归先君之母今又为之再使纳赂请防有忝厥祖多矣】
　　晋放其大夫胥甲父于衞
　　【左传晋人讨不用命者放胥甲父于衞而立胥克先辛奔齐公羊传放之者何犹曰无去是云尔然则何言尔近正也此其为近正奈何古者大夫已去三年待放君放之非也大夫待放正也古者臣有大丧则君三年不呼其门已练可以弁冕服金革之事君使之非也臣行之礼也闵子要绖而服事既而曰若此乎古之道不即人心退而致仕孔子葢善之也谷梁传放犹屏也称国以放放无罪也杜氏曰胥甲下军佐胥臣之子】放犹羁置毋去其所【杜氏曰放者受罪黜免宥之以远孙氏曰放逐也】比于专杀者其罪薄乎云尔【李氏尧俞曰称国以放与称国杀大夫同】或以为近正非矣大夫当官既不请于天子而自命以为有罪又不告于司寇而擅行犹不远于正乎【蜀杜氏曰周衰诸侯擅恣法度而有屏放其臣者春秋不得不讥之张氏曰诸侯不专放大夫其书者僭天子之事也永嘉吕氏曰书放大夫恶专放也称国以放君与大夫咸与焉晋放胥甲是也称人以放国乱无政而众人擅放之蔡人放公孙猎是也】秦晋战于河曲挠臾骈之谋者赵穿也若讨其不用命则当以穿为首止治军门之呼【去声事见左传文公十二年】偕贬可也而独放胥甲父则以赵盾当国穿其族子而盾庇之也【张氏曰穿以盾之侧室而独免刑之偏颇如此非所以治有罪主诸侯也】桃园之罪其志固形于此矣故称国以放见晋政之在私门而成上侵为后戒也【临川吴氏曰河曲之战及今八年岂有不用命之罪八年而后讨哉必胥甲以他事取恶于赵盾而逐之也汪氏曰放胥甲者弑夷臯之兆也杀胥童者弑州蒲之兆也髙氏曰诸侯之大夫有罪当请于天子或杀或放今晋专放其大夫可乎况舜讨驩兜之罪而放之崇山者投之远方也崇山犹在封疆之内非蛮夷外国也晋人于衞同为列国而放其有罪之臣于衞是鄙衞也衞人受晋之逐臣而不辞岂亦迫于大国之势欤刘氏曰秦穆公悔不用百里奚之言以亡三帅自改其过而作秦誓晋灵公耻不得志于秦而追咎善谋放胥甲于衞人之度量相越岂不远哉使晋之君臣因胥甲之言推而广之修已而不责人邻国将来服奚患秦哉春秋书放其胥甲以其无罪而讥晋之滥也　啖氏曰公羊云近正也此传是三年待放之义乃三谏不从以礼而去者今放名虽同而实殊传不见事迹故云尔髙邮孙氏曰谷梁云称国以放放无罪也按称人自为与其下为别也安得以称国而见其无罪乎】
　　公防齐侯于平州
　　【左传防于平州以定公位杜氏曰平州齐地】
　　按左氏曰防于平州以定公位鲁宣簒立逾年举国臣子既从之矣若之何位犹未定而有待于平州之防也春秋以来弑君簒国者已列于诸侯则不复致讨故曹人以此请负刍于晋【事见左传成公十六年】夫簒弑之贼毁灭天理无所容于天地之间身无存没时无古今其罪不得赦也以列于防而不复讨是率天下而爲乱臣贼子之归此仲尼所为惧春秋所以作也然欲定其位者鲁宣宜称及齐而曰防者讨贼之法也凡讨乱臣贼子必深絶其党而后为恶者孤也【张氏曰凡乱臣贼子之所以不敢纵其欲者以有霸主大国能讨之也齐乃鲁之邻其力足以正鲁而惠公不明于义利邪正之辨始许仲遂以乱鲁之适庶终防平州以定贼子之位则乱贼复何畏而不逞哉防者外为志鲁宣欲求宠以定位而书齐惠之志以治党恶之罪与桓公郑庄垂之防一也晋为主盟诸侯所取正而齐宋弑君威弗能加鲁乱不治见晋之无能为也汪氏曰齐惠因歜职之逆得立乎其位故鲁宣纳赂求防驩然而从葢同恶相济耳特齐之强大足以庇鲁故宣公君臣殚意以固结之也】
　　公子遂如齐
　　【左传东门襄仲如齐拜成】
　　宣公簒立之罪仲遂主谋为首恶初请于齐遂为上客而并书介使者罪叔孙得臣不能为有无亦从之也大夫有以死争者矣然削而不书者以叔仲惠伯死非君命失其所也【汪氏曰孔父仇牧荀息非以君命而死皆特书于策窃疑忠义之臣扞君之难固不可待召命而后致死也杜氏谓史畏襄仲不敢书杀惠伯其理或然】遂及行父则一再见于今矣如齐拜成虽削之可也又再书于防者于以着其始终成就弑立之谋【汪氏曰遂得臣同如齐见公子接而请立之逆谋之始也今既定宣公而拜成于齐逆谋之终也】以戒后世人臣或内交官禁以固其宠或外结藩镇以为之援至于杀生废置皆出其手而人主不悟者【汪氏曰唐武三思李辅国通韦后张后而擅杀五王迁上皇于西内崔崔昭纬结王行瑜李茂贞朱全忠而胁帝杀杜让能王抟苏桧贬陆扆王溥】其虑深矣凡此皆直书于策而义自见者也
　　六月齐人取济西田
　　【左传齐人取济西之田为立公故以赂齐也公羊传外取邑不书此何以书所以赂齐也曷为赂齐为弑子赤之赂也谷梁传内不言取言取授之也以是为赂齐也程子曰宣公不义得国赂齐以求助齐受之以助不义故书取不义不能保其土故不云我非为强取故不讳不能有而失者皆讳张氏曰济西鲁故地僖三十一年取之曹者】
　　鲁人致赂以免讨而书齐人取田者所以着齐罪【髙邮孙氏曰齐侯之罪隐而难见故明书取田以着其罪春秋取田邑皆贬之曰人罪其擅取也惟齐景为昭公取郓以其取不为己得特书其爵】春秋讨贼尤严于利其为恶而助之者所以孤其党夫齐鲁邻国盟主之余业也子恶弑出姜归而宣公立不能声罪致讨务宁鲁乱首与之防是利其为恶而助之也弑君簒国人道所不容而货赂公行免于诸侯之讨则乱臣贼子无所惧而人类将絶其祸乃自不知以义为利而以利之可以为利而为之也孟子为梁王极言利国者必至于弑夺而后餍葢得经书取田之意举法如此然后人知保义弃利乱臣贼子孤立无徒而乱少弭矣【张氏曰桓公簒立求援于郑而诱以许田宣公夺嫡主齐以自立而赂以济田以利自固前后一辙使郑庄齐惠不贪其利则桓宣必不能以自立矣曰假曰取蔽罪郑齐诛其贪利而成乱也大学论治国平天下深戒以利为利孟子论先利后义不夺不餍皆拔本塞源知春秋之微意也欤家氏曰鲁桓之弑君郑不预也鲁畏其讨以是为赂故书假讳之也鲁宣之弑君谋出于襄仲事实成于齐惠故直书其事以两讨之葢田者先祖受之于王鲁国之封疆也宣公既簒人之国又割先祖所受之土疆以为齐赂齐惠既辅人之簒又受其赂田以为己有此所谓盗窃之取其罪有大扵侵伐之取矣陈氏曰外取邑不书襄二十六年齐取我髙鱼不书必有归之者然后书是故济西田书取讙阐书取永嘉吕氏曰春秋书取田邑有伐而书取者如隐四年莒人伐取牟娄十年公败宋师取郜取防僖二十二年公伐邾取须句二十六年公以楚师伐齐取谷三十三年公伐邾取訾娄宣四年公伐莒取向九年齐侯伐莱取根牟十年公孙归父伐邾取绎是用兵力以取之也有直书取者如僖三十一年春取济西田我取之曹也此年齐人取济西田齐取之我也成二年取汶阳田以鞍之战而齐以归我也此则不用兵力而取之也】
　　秋邾子来朝
　　【茅堂胡氏曰凡经于朝聘皆不徒书未有书而无义者也宣公为弑君者所立邾子来朝而无贬文者既于朝桓贬矣公羊曰其余从同同】
　　楚子郑人侵陈遂侵宋
　　【左传宋人之弑昭公也晋荀林父以诸侯之师伐宋宋及晋平宋文公受盟于晋又防诸侯于扈将为鲁讨齐皆取赂而还郑穆公曰晋不足与也遂受盟于楚陈共公之卒楚人不礼焉陈灵公受盟于晋楚子侵陈遂侵宋谷梁传遂继事也】
　　楚书爵而人郑者贬之也郑伯本以宋人弑君晋不能讨受赂而还以此罪晋为不足与也遂受盟于楚今乃附楚以亟【去声】病中国何义乎【张氏曰不讨有罪固晋之无义而亦未至如僭王肆逆之罪大也郑舍晋从楚附无王之荒裔以为中国患故人之】书侵陈遂侵宋者以见潜师掠境肆为侵暴非能声宋罪而讨之也【家氏曰使郑穆公从楚之后能以楚师讨宋声于境上问昭公之故宋人必能以鲍为戮更议立君则不失其弃晋之初志今乃与楚子俱侵陈遂侵宋此侵暴无名之师凌驾中夏非讨乱之举也】　既正此师为不义然后中国之师可举矣【永嘉吕氏曰盟防而书楚子自孟始征伐而书楚子自侵陈始次厥貉尝书楚子矣未加兵于中国也伐麇书楚子矣不过加兵于其与国也征伐而书爵者皆伯之之词侵蔡遂伐楚侵曹伐衞书齐侯晋侯喜中国之有伯也侵陈遂侵宋书楚子伤中国之无伯而蛮荆得以执伯权也陈氏曰书遂伐楚言志不在蔡也书遂侵宋言志不在陈也南北之势于是始也后十五年而宋楚平后五十年晋赵武楚屈建同盟于宋诸夏之君分为晋楚之从矣自是讫春秋师再有事无言遂者言遂者非与国伐盟主则盟主伐与国也庐陵李氏曰楚庄以文十三年即位数年之间不闻有肆逆之师休养以有为也至此而争伯矣又曰楚自僖二十七年围宋至是而再侵宋中国又无伯也】
　　晋赵盾帅师救陈
　　【左传晋赵盾帅师救陈宋谷梁传善救陈也】
　　郑在王畿之内而附蛮夷陈先代帝王之后而见侵逼此门庭之寇利用御之者也【汪氏曰门庭门内之庭寇盗至此则不得不击伐之王者以诸夏为庭户四夷为藩篱】晋能救陈则存诸夏攘荆楚之师故特褒而书救凡书救者未有不善之也如解倒悬如拯民于涂炭之中【汪氏曰涂炭犹言水火如孟子言民以为拯已于水火之中】知此义则知春秋用兵之意矣传称师救陈宋经不书宋此非阙文乃圣人削之也前方以不能讨宋上卿贬而称人诸侯防而不序今若书救宋则典刑紊矣【张氏曰陈无罪而蒙伐当救也宋有弑君之罪不当救故略之家氏曰书救陈与其能救陈也不书救宋不与其救宋也宋负弑君大恶晋人受赂不能讨而楚伐之虽楚之存心未必诚于为义然弑逆之贼夫人得而讨之也楚讨晋救之故春秋不与其救与】
　　宋公陈侯衞侯曹伯防晋师于棐林伐郑
