<!-- { "loadSidebar": true } -->
　　【左传夏宋成公卒于是公子成为右师公孙友为左师乐豫为司马鳞矔为司徒公子荡为司城华御事为司寇昭公将去羣公子乐豫曰不可公族公室之枝叶也若去之则本根无所庇廕矣葛藟犹能庇其本根故君子以为比况国君乎此谚所谓庇焉而纵寻斧焉者也必不可君其图之亲之以徳皆股肱也谁敢携贰若之何去之不听穆襄之族率国人以攻公杀公孙固公孙郑于公宫六卿和公室乐豫舍司马以让公子卬昭公即位而葬书曰宋人杀其大夫不称名众也且言非其罪也公羊传何以不名宋三世无大夫三世内娶也谷梁传称人以杀诛有罪也杜氏曰不称杀者及死者名杀者众死者无罪】
　　书宋人者国乱无政非君命而众人擅杀之也【详见左传庄公二十六年杜氏曰二子在公宫为乱兵所杀髙氏曰贬责无所寄直志其众乱无政而已】大夫不名义系于杀大夫而其名不足纪也【陆氏曰非君意而杀之者众不可书名特加人字以别之又明死者无罪临川吴氏曰穆襄之族率国人人众非一人也故称宋人死者不幸而遭乱兵非有可杀之罪故不书名陈氏曰终昭公之世不名其大夫春秋有天下之辞有一国之辞有一人之辞于晋灵公凡防盟皆不序诸侯是天下之辞也于鲁庄公凡防齐襄皆书人是一国之辞也于鲁桓公凡大夫将皆不言大夫于宋昭公凡大夫不名是一人之辞也汪氏曰宋昭方居谅隂而欲去羣公子以启乱阶致公族之悖逆而大夫受其咎明年复杀司马而逐司城经书宋公王臣卒宋人杀其大夫明年又书宋人杀其大夫司马宋司城来奔以见嗣君之无政先君在殡而国人作乱以戮其大夫逾年而掌兵之官见诛守国之官见逐皆书宋人而昭公之为君可知矣曽未十年而有帅甸之弑经以大恶系之宋人所以备责昭公不足为宋人之君也○赵氏曰以三世内娶便云三世无大夫公羊之説不近人理若实杀有罪何以不书死者之名乎谷梁之説非也】
　　戊子晋人及秦人战于令狐晋先蔑奔秦【令力呈反蔑公作昧奔上有以师字】
　　【左传秦康公送公子雍于晋曰文公之入也无衞故有吕郤之难乃多与之徒衞穆嬴日抱太子以啼于朝曰先君何罪其嗣亦何罪舍适嗣不立而外求君将焉寘此出朝则抱以适赵氏顿首于宣子曰先君奉此子也而属诸子曰此子也才吾受子之赐不才吾唯子之怨今君虽终言犹在耳而弃之若何宣子与诸大夫皆患穆嬴且畏偪乃背先蔑而立灵公以御秦师箕郑居守赵盾将中军先克佐之荀林父佐上军先蔑将下军先都佐之步招御戎戎津为右及堇隂宣子曰我若受秦秦则賔也不受寇也既不受矣而复缓师秦将生心先人有夺人之心军之善谋也逐寇如追逃军之善政也训卒利兵秣马蓐食潜师夜起戊子败秦师于令狐至于刳首己丑先蔑奔秦士防从之先蔑之使也荀林父止之曰夫人太子犹在而外求君此必不行子以疾辞若何不然将及摄卿以往可也何必子同官为寮吾尝同寮敢不尽心乎弗听为赋板之三章又弗听及亡荀伯尽送其帑及其器用财贿于秦曰为同寮故也士防在秦三年不见士伯其人曰能亡人于国不能见于此焉用之士季曰吾与之同罪非义之也将何见焉及归遂不见公羊传晋先昧以师奔秦此偏战也何以不言师败绩敌也此晋先昧也其称人何贬曷为贬外也其外奈何以师外也何以不言出遂在外也谷梁传不言出在外也辍战而奔秦以是为逃军也杜氏曰令狐晋地在河东汪氏曰此中府猗氏县有令狐城】按左氏襄公卒太子幼晋人欲立长君赵孟使先蔑如秦逆公子雍秦康公以师纳之襄夫人日抱太子以啼于朝曰舍适嗣不立而外求君将焉寘此诸大夫畏逼乃背先蔑立灵公赵盾将中军以御秦潜师夜起败秦师于令狐先蔑奔秦程氏以为晋不谢秦秦纳不正皆罪也故称人【王氏笺义曰既贬宣子又贬秦伯罪各当诛陈氏曰宋襄公纳齐孝公战于甑称师秦康公送晋公子雍战于令狐贬称人秦晋之交兵于是再世自令狐之后不悉书矣八年秦伐晋取武城不书十年晋伐秦取少梁不书】晋惧秦之不肯已而击之是晋人为志乎是战者也故书及其贬之如此者使后世臣子慎于废立之际不可忽也治乱存亡系国君之废立事莫重于此矣而可以有误乎奕者举棋不定不胜其耦况置君而可以不定乎【张氏曰如左氏説则当书晋人败秦师于令狐今书晋及秦战又不言败者交败之也然二国之兵晋罪尤甚故秦伯赵盾皆称人而特以晋及且不书秦师之败深罪晋人置君而不定也先蔑书奔使秦而逆公子雍罪之也髙氏曰先蔑以自令狐复如秦故不言出也汪氏曰晋襄以前年八月卒十月葬矣秦人岂不知其已立君而至是始纳公子雍耶葢赵盾始议求长君而中变其説秦人虽知其立灵公而欲以重兵强纳公子雍以争国也夫康公始为太子送舅氏而念母之不见故作渭阳之诗是固良心也今乃纳庶孽而夺嫡甥之位自是兵卒不息岂非怨欲害乎良心而然欤不然春秋释秦而专罪赵盾矣庐陵李氏曰秦晋之交兵又始于此十年有少梁北徴之师十二年有河曲之战宣元年二年有侵崇之报伐左氏本末独详公谷以先蔑为逃军者葢不知事实耳】
　　狄侵我西鄙
　　【左传狄侵我西鄙公使告于晋赵宣子使因贾季问酆舒且让之酆舒问于贾季曰赵衰赵盾孰贤对曰赵衰冬日之日也赵盾夏日之日也张氏曰间秦晋之争也襄陵许氏曰狄惩箕之败四年间一侵齐而未敢肆至是复侵鲁侵齐侵宋侵衞晋襄既没莫知忌矣髙氏曰鲁间晋难而伐邾则狄亦间晋难而侵鲁圣人书此罪鲁之不自正也】
　　秋八月公防诸侯晋大夫盟于扈
　　【左传齐侯宋公衞侯陈侯郑伯许男曹伯防晋赵盾盟于扈晋侯立故也公后至故不书所防凡防诸侯不书所防后也后至不书其国辟不敏也公羊传诸侯何以不序大夫何以不名公失序也公失序奈何诸侯不可使与公盟眣晋大夫使与公盟也谷梁传其曰诸侯略之也程子曰文公怠政事多废缓既约晋盟而复后至故书往防而隐其不及不序诸侯以见其不在故明年公子遂再往与晋盟也杜氏曰扈郑地荥阳卷县西北有扈亭】
　　诸侯防晋赵盾盟于扈为晋侯立也赵盾内专废置其君外强诸侯为此盟其不名者见大夫之强也【襄陵许氏曰诸侯何以不序大夫何以不名大夫而主盟诸侯自扈之防始也】诸侯不序见公之不及于防也【赵氏曰诸侯不序公不得与之盟也而曰公防诸侯盟者言公附于载书也载书不可从附与盟主之大夫敌焉也责公不早赴而自取其耻尔】文公怠惰事多废缓既约晋盟而复后至故隐其不及罪公之不能自强于政治鲁自是日益衰矣【陈氏曰诸侯何以不序晋始失伯也凡称诸侯必前目而后凡也前有王人后无王人书曰诸侯盟于某如首止葵丘则王人尝不与也前无吾君后有吾君书曰公防诸侯盟于某如盟薄盟宋则吾君尝不与也未始有不与者也而但曰诸侯一役而再有事遂围许盟祝柯盟重丘是也非一役而再有事则非凡辞也非凡辞侯散辞也临川吴氏曰经书诸侯者皆前目后凡此年以前并无诸国之目若无左传则不知其为齐宋衞陈郑许曹七国之君不列叙诸国而但言诸侯以无盟主而大夫强合诸国之君故略之也汪氏曰经书大夫之盟不书名氏者三庄公九年书及齐大夫盟时襄公已弑桓公未入齐无君当国大夫自为主而与庄公盟故大夫不书名氏此年赵盾初立灵公专执晋政强防八国之君而自主盟亦若晋无君然故赵盾亦不书名氏溴梁之防诸侯亦但书大夫盟扈之盟书晋大夫霸主失政也溴梁之盟书大夫诸侯皆失政矣○刘氏曰左氏云公后至不书所防非也按经公与盟矣何谓后防乎杜云公后防而及其盟此饰非之言防盟同地防所以为盟也今及其盟不得云后防盟重防轻不当诮责其轻又已称公防诸侯矣岂不及其防者乎公羊云诸侯不可使与公盟眣晋大夫使与公盟亦非也诸侯既与公盟矣又何公眣晋大夫乎庐陵李氏曰文公之编三防于扈皆止书诸侯左氏以十五年盟扈书诸侯无能为也十七年防扈书诸侯无功也是则总称诸侯者皆罪诸侯也此总称诸侯为公后至也诸侯皆在公独后至故讳公罪而归责于诸侯若言诸侯无功然所以辟公之不敏也赵子曰不书诸侯责公不早赴而自取其耻也胡氏从此公谷説虽小异亦可通于左氏若陈氏则以不序诸侯为不系之伯者之词亦有见也】
　　冬徐伐莒
　　【髙氏曰徐本戎也厥后自进于中国数与中国诸侯盟防僖十五年楚人伐徐齐桓为之大合中国诸侯以救之为其能去逆效顺不侵犯中国故也今辄兴兵而伐莒以中国无盟主是以敢尔故圣人复弃絶之汪氏曰僖十五年败徐委林此年伐莒徐皆举号文定昭五年传曰徐伯益之后始僭称王王非诸侯所当称故春秋外之】
　　公孙敖如莒涖盟【涖公谷作莅】
　　【左传穆伯娶于莒曰戴已生文伯其娣声已生惠叔戴已卒又聘于莒莒人以声已辞则为襄仲聘焉冬徐伐莒莒人来请盟穆伯如莒涖盟且为仲逆及鄢陵登城见之美自为娶之仲请攻之公将许之叔仲惠伯谏曰臣闻之兵作于内为乱于外为寇寇犹及人乱自及也今臣作乱而君不禁以启寇雠若之何公止之惠伯成之使仲舍之公孙敖反之复为兄弟如初从之谷梁传莅位也其曰位何也前定也其不日前定之盟不日也髙氏曰莒为徐所伐故来求援而请修洮之盟敖娶于莒故许其盟而请往涖之临川吴氏曰鲁臣每欲娶妇必请于君行聘防之礼假公事以遂其私君之无政臣之无礼也况敖代弟逆名尤不正卒以淫奔禽兽之行也】
　　附录【左传晋郤缺言于赵宣子曰日衞不睦故取其地今已睦矣可以归之叛而不讨何以示威服而不柔何以示懐非威非懐何以示徳无徳何以主盟子为正卿以主诸侯而不务徳将若之何夏书曰戒之用休董之用威劝之以九歌勿使壊九功之徳皆可歌也谓之九歌六府三事谓之九功水火金木土谷谓之六府正徳利用厚生谓之三事义而行之谓之徳礼无礼不乐所由叛也若吾子之徳莫可歌也其谁来之盍使睦者歌吾子乎宣子説之】
　　【壬襄王三十寅三年崩】八年【晋灵二齐昭十四衞成十六蔡庄二十七郑穆九曹共三十四陈共十三杞桓十八宋昭公杵臼元年秦康二楚穆七】
　　春王正月
　　附録【左传春晋侯使解归匡戚之田于衞且复致公壻池之封自申至于虎牢之竟】
　　夏四月
　　附録【左传夏秦人伐晋取武成以报令狐之役】
　　秋八月戊申天王崩
　　【世子王臣嗣位左传秋襄王崩】
