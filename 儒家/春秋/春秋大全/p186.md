<!-- { "loadSidebar": true } -->
　　【左传衞孙蒯田于曹隧饮马于重丘毁其瓶重丘人闭门而訽之曰亲逐而君尔父为厉是之不忧而何以田为夏衞石买孙蒯伐曹取重丘曹人愬于晋汪氏曰孟子曰有人于此其待我以横逆则君子必自反也孙蒯犯上之臣凡民罔不恶者也越竟田猎而遭曹人之辱葢亦内自省耳乃挟贵卿将重兵以攻其国不亦甚乎经之书伐所谓欲加之罪不患无辞者也】
　　秋齐侯伐我北鄙围桃齐髙厚帅师伐我北鄙围防【左传齐人以其未得志于我故秋齐侯伐我北鄙围桃髙厚围臧纥于防师自阳闗逆臧孙至于旅松聊叔纥臧畴臧贾帅甲三百宵犯齐师送之而复齐师去之齐人获臧坚齐侯使夙沙衞唁之且曰无死坚稽首曰拜命之辱抑君赐不终姑又使其刑臣礼于士以杙抉其伤而死杜氏曰桃鲁地弁县东南有桃虚髙氏曰齐之君臣同来伐我分兵以围吾二邑其恃众暴寡如此齐鲁世姻之国而数年之间见伐不已齐之不道可知也】九月大雩
　　宋华臣出奔陈
　　【左传宋华阅卒华臣弱皋比之室使贼杀其宰华吴贼六人以铍杀诸卢门合左师之后左师惧曰老夫无罪贼曰皋比私有讨于吴遂幽其妻曰畀余而大璧宋公闻之曰臣也不唯其宗室是暴大乱宋国之政必逐之左师曰臣也亦卿也大臣不顺国之耻也不如葢之乃舍之左师为已短策苟过华臣之门必骋十一月甲午国人逐瘈狗瘈狗入于华臣氏国人从之华臣惧遂奔陈髙氏曰华臣暴其宗室而乱宋政不有国讨失政刑矣君子违不适雠国陈乃宋雠而奔焉尤可诛也】
　　冬邾人伐我南鄙
　　【左传为齐故也杜氏曰齐未得志于鲁故邾助之薛氏曰乗齐之围报执之雠也髙氏曰邾之先君以伐鲁而为晋所执既归而卒嗣子在丧而复兴师伐我者叛晋与齐齐人使之修先君之怨也此祝柯之防所以复执也王氏曰鲁之四鄙而莒伐其东齐伐其北邾伐其南鲁之微弱不振亦可知矣国有政虽弱而强国无政虽大必弱鲁搜于红革车千乗岂曰无兵而陵夷至此者三家分政民不知有君故也】
　　附録【左传宋皇国父为太宰为平公筑台妨于农功子罕请俟农功之毕公弗许筑者讴曰泽门之晳实兴我役邑中之黔实慰我心子罕闻之亲执扑以行筑者而扶其不勉者曰吾侪小人皆有阖庐以辟燥湿寒暑今君为一台而不速成何以为役讴者乃止或问其故子罕曰宋国区区而有诅有祝祸之本也○齐晏桓子卒晏婴麤缞斩苴绖带杖菅屦食鬻居倚庐寝苫枕草其老曰非大夫之礼也曰唯卿为大夫】
　　【丙灵王十午七年】十有八年【晋平三齐灵二十七衞献二十二殇四蔡景三十七郑简十一曹成二十三陈哀十四杞孝十二宋平二十一秦景二十二楚康五吴诸樊六】
　　春白狄来
　　【左传春白狄始来】
　　刘敞曰蕃服于中国无事焉其于天子世一见【音现周礼大行人九州之外谓之蕃国世一见各以所贵宝为贽】则诸侯虽善其交际不得而通也是以春秋亦不与其朝不与其朝者惩淫慝一内外也周公致太平越裳氏重九译【汪氏曰译释也犹言誊也以彼此言语相誊檡而通之也重叠也通译其言至于九变而始达中国】而献其白雉公曰君子德不及焉不享其贽【后汉书南蛮传周公制礼作乐而天下大服交趾南有越裳氏重译而献白雉周公曰德泽不加君子不享其贽译曰吾受命吾国之黄耉曰天之无烈风淫雨海不扬波三年矣意者中国有圣人乎盍往朝之周公归之于王称先王神致荐于宗庙】此乃天子而让也况列国之君乎守藩之臣乎【髙氏曰春秋书白狄于是焉止书白狄之来与介葛卢同汪氏曰西旅献獒太保作旅獒以训于王葢要荒以外王者羁縻待之中国因其来而自知所戒以礼义外之可也若汉光武之谢絶西域则所谓以礼义外之者也庐陵李氏曰不能行朝礼之説公羊及范氏杜氏皆同而刘氏独不取之其説曰王者正朔不及夷狄岂责以行朝礼哉苟焉顺其俗而至者其有慕中国之心斯可谓朝矣是则不书朝者实以彼不当朝鲁亦不当受其朝也】
　　夏晋人执衞行人石买
　　【左传夏晋人执衞行人石买于长子执孙蒯于纯留为曹故也谷梁传称行人怨接于上也杜氏曰因其为使执之故称行人刘氏曰石买以君命聘于晋晋人执之晋能知买伐曹之为恶矣而未能知孙氏逐君之为恶也假晋欲明天子之禁修方伯之义莫如正孙蒯之恶而诸侯服矣今置所先而收所后急所轻而缓所重伯者之讨固若是乎张氏曰石买之执有三失焉舍大而治小一也行人非所执二也不归于京师三也三者有一不得为伯讨而况于兼而有之乎】
　　秋齐师伐我北鄙冬十月公防晋侯宋公衞侯郑伯曹伯莒子邾子滕子薛伯杞伯小邾子同围齐
　　【左传秋齐侯伐我北鄙中行献子将伐齐梦与厉公讼弗胜公以戈击之首队于前跪而戴之奉之以走见梗阳之巫臯他日见诸道与之言同巫曰今兹主必死若有事于东方则可以逞献子许诺晋侯伐齐将济河献子以朱丝系玉二瑴而祷曰齐环怙恃其险负其众庶弃好背盟陵虐神主曽臣彪将率诸侯以讨焉其官臣偃实先后之苟捷有功无作神羞官臣偃无敢复济唯尔有神裁之沈玉而济冬十月防于鲁济寻溴梁之言同伐齐齐侯御诸平隂堑防门而守之广里夙沙衞曰不能战莫如守险弗听诸侯之士门焉齐人多死范宣子告析文子曰吾知子敢匿情乎鲁人莒人皆请以车千乗自其乡入既许之矣若入君必失国子盍图之子家以告公公恐晏婴间之曰君固无勇而又闻是弗能久矣齐侯登巫山以望晋师晋人使司马斥山泽之险虽所不至必斾而疏陈之使乗车者左实右伪以斾先舆曳柴而从之齐侯见之畏其众也乃脱归丙寅晦齐师夜遁师旷告晋侯曰鸟乌之声乐齐师其遁邢伯告中行伯曰有班马之声齐师其遁叔向告晋侯曰城上有乌齐师其遁十一月丁卯朔入平隂遂从齐师夙沙衞连大车以塞隧而殿殖绰郭最曰子殿国师齐之辱也子姑先乎乃代之殿衞杀马于隘以塞道晋州绰及之射殖绰中肩两矢夹脰曰止将为三军获不止将取其衷顾曰为私誓州绰曰有如日乃弛弓而自后缚之其右具丙亦舍兵而缚郭最皆衿甲面缚坐于中军之鼓下晋人欲逐归者鲁衞请攻险己卯荀偃士匄以中军克京兹乙酉魏绛栾盈以下军克邿赵武韩起以上军围卢弗克十二月戊戌及秦周伐雍门之萩范鞅门于雍门其御追喜以戈杀犬于门中孟庄子斩其橁以为公琴己亥焚雍门及西郭南郭刘难士弱率诸侯之师焚申池之竹木壬寅焚东郭北郭范鞅门于扬门州绰门于东闾左骖迫还于东门中以枚数阖齐侯驾将走邮棠太子与郭荣扣马曰师速而疾畧也将退矣君何惧焉且社稷之主不可以轻轻则失众君必待之将犯之太子抽剑断鞅乃止甲辰东侵及潍南及沂谷梁传非围而曰围齐有大焉亦有病焉非大而足同焉诸侯同罪之也亦病矣程子曰书同围见诸侯之恶齐】凡侵伐围入未有书同者而独于此书同围齐何也齐环背盟弃好陵虐神主【杜氏曰神主民也谓数伐鲁残民人】肆其暴横数伐邻国观加兵于鲁则可见矣【薛氏曰晋悼之防齐侯傲然自肆非世子则其卿大夫也于诸侯之事葢未之谨也六年灭莱十五年伐鲁围成十六年两伐北鄙十七年异道围桃及防今夏大举未始不身亲之也襄陵许氏曰四年之中六伐鄙而四围邑又纵邾莒以助其虐诸侯之陵暴未有若是之甚者也是以动天下之兵几亡其国】诸侯所共恶疾故同心而围之也【杜氏曰齐数行不义诸侯同心俱围之陆氏曰齐背盟主数伐小国诸侯同心围之故特曰同围孙氏曰齐为不道数侵诸侯言同者诸侯同心疾齐也襄陵许氏曰环而攻之焚其四郭故谓之围曰同围齐言得罪于天下也】同心围齐其以伐致何也见齐环无道宜得恶疾大诸侯之伐而免其围齐之罪辞也春秋于此有沮【在吕反】横逆抑强暴之意孟子曰国必自伐而后人伐之自作孽不可逭其齐侯环之谓矣尚谁怼哉【家氏曰或谓鞌之战晋为鲁衞而伐齐春秋不与也今晋平为鲁伐齐而春秋与之何耶传曰事有似同而实异者两伐齐是也鞌之战虽曰为鲁衞出师其实大夫逞其私憾春秋不与也今兹伐齐则齐灵背盟好战以兵加于鲁晋为之合诸侯以问齐人凭陵与国之罪从众欲而出师非为其私也故书同围齐此出于圣人之特笔非因乎旧史者也汪氏曰于鞌以四国及战而不书伐则贬晋可知防于鲁济同围齐而经不书地防则与于襄伐郑异矣陈氏曰同围齐不但晋志也自围齐之后晋师无君将虽大夫之师出无与于诸夏之义矣○刘氏曰谷梁云非围而曰围非也春秋信史也若未围而言围岂得为信史哉】
　　曹伯负刍卒于师
　　【谷梁传闵之也襄陵许氏曰负刍之恶不容于尧舜之世春秋书卒书葬以刺王政之不行也○刘氏曰谷梁云闵之也非也是亦记事而已矣何闵之有】
　　楚公子午帅师伐郑
　　【左传郑子孔欲去诸大夫将叛晋而起楚师以去之使告子庚子庚弗许楚子闻之使扬豚尹宜告子庚曰国人谓不谷主社稷而不出师死不从礼不谷即位于今五年师徒不出人其以不谷为自逸而忘先君之业矣大夫图之其若之何子庚叹曰君王其谓午懐安乎吾以利社稷也见使者稽首而对曰诸侯方睦于晋臣请尝之若可君而继之不可收师而退可以无害君亦无辱子庚帅师治兵于汾于是子蟜伯有子张从郑伯伐齐子孔子展子西守二子知子孔之谋完守入保子孔不敢防楚师楚师伐郑次于鱼陵右师城上棘遂涉颍次于旃然蒍子冯公子格率鋭师侵费滑胥靡献于雍梁右回梅山侵郑东北至于虫牢而反子庚门于纯门信于城下而还涉于鱼齿之下甚雨及之楚师多冻役徒几尽晋人闻有楚师师旷曰不害吾骤歌北风又歌南风南风不竞多死声楚必无功董叔曰天道多在西北南师不时必无功叔向曰在其君之德也薛氏曰楚公子午之伐间郑伯之出也乗人不备而迄无成功黩武而已矣庐陵李氏曰此萧鱼之后楚兵又至郑也】

　　春秋大全卷二十六
　　钦定四库全书
　　春秋大全卷二十七
　　明　胡广等　撰
　　襄公下
　　【丁灵王十未八年】十有九年【晋平四齐灵公二十八卒衞献二十三殇五蔡景三十八郑简十二曹武公滕元年陈哀十五杞孝十三宋平二十二晋景二十三楚康六吴诸樊七】
　　春王正月诸侯盟于祝柯
　　【左传诸侯还自沂上盟于督扬曰大毋侵小杜氏曰前年同围齐之诸侯也张氏曰后汉志平原郡祝柯地谱齐州禹城县齐邑孙氏曰诸侯不序前且后凡也汪氏曰防有王臣而盟无王臣则再举诸侯防盟皆有王臣则不再言诸侯但曰盟于某防盟无王臣而再举诸侯间有异事若防盟殊地也故祝柯之盟书诸侯重丘之盟亦书诸侯经予诸侯同围齐故盟无褒贬而其辞平防夷仪不能讨齐故盟于重丘特书同着其同心为恶也】
　　晋人执邾子
　　【左传执邾悼公以其伐我故髙氏曰既来同防又与同盟而乃执之非伯讨也故称人刘氏曰此其非伯讨奈何邾人伐鲁晋人疾之执其君以刼其地不言以归释之也未得其地故刼之已得其地故释之执君取地不以王命而皆出于大夫何以服人心而正其罪乎襄陵许氏曰执之舍之削取其田不以王命虽当罪非正也】公至自伐齐
