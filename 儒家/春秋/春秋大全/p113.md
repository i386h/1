<!-- { "loadSidebar": true } -->
　　记礼者曰祭帝于郊所以定天位也礼行于郊而百神受职焉【礼记礼运疏天子至尊而犹祭于郊以行臣礼而事天也百神天之羣神郊祭而备礼则星辰不忒故曰受职】鲁诸侯何以有郊成王以周公有大勲劳于天下命鲁公世世祀周公以天子之礼乐是故鲁君孟春乗大辂戴弧韣【音独】旂十有二旒日月之章祀帝于郊配以后稷天子之礼也【礼记明堂位注大辂殷之祭天车也弧旌旗所以张幅也其衣曰韣天子之旌旗画日月】以人臣而用天子之礼可乎是成王过赐而鲁公伯禽受之非也【程子曰周公之功固大矣皆臣子之分所当为鲁安得独用天子礼乐哉是成王之赐而伯禽之受皆非也】子曰天子之制诸侯庸节节莫差于僭僭莫重于祭祭莫重于地地莫重于天【子重黎篇注天子用礼节以制驭五等诸侯各有序不可僭礼之差失莫大于僭僭之大者莫大于僭祭祀既盗土地又盗祭天】诸侯而祀天其僭极矣圣人于春秋欲削而不存则无以志其失为后世戒悉书之乎则遂事之常有不胜书者是故因礼之变而书于策【三山林氏曰三传之説不过罪其屡卜之渎养牲之慢求小礼而昧于大礼不知圣人要其非礼之大者也】或以卜【襄七年三卜此年襄十一年四卜成十年五卜】或以时【宣三年成七年定十五年哀元年牛伤皆在正月此年成十年襄七年十一年卜郊哀元年郊皆在四月定十五年郊在五月成十七年郊在九月】或以望【此年宣三年成七年犹三望】或以牲【此年襄七年免牲】或以牛【宣三年成七年定十五年哀元年皆牛伤改卜宣三年定十五年牛死成七年免牛】于变之中又有变焉者悉书其事【朱子曰如四卜五卜牛伤牛死是失礼之中又失礼也刘氏曰鲁之郊非礼也明矣于非礼之中又非礼焉陈氏曰以其不胜讥讥其甚者尔】而谓言偃曰鲁之郊禘非礼也周公其衰矣之郊也禹也宋之郊也契也是天子之事守也【礼记礼运疏郊禹宋郊契葢是夏殷天子之事杞宋是其子孙所当守】言宋夏商之后受命于周作賔王家綂承先王修其礼物其得行郊祀而配以其祖非列国诸侯之比也【张氏曰宋之郊则为其为二王之后也鲁用天子礼乐必是成王之意不敢臣周公即以二王之后待鲁然而非周公本意也以成王尊徳乐道之心则善矣伯禽不当受故曰鲁之郊禘非礼也周公其衰矣谓周公必不享其祀】是故天子祭天地诸侯祭社稷祝嘏莫敢易其常古易则乱名犯分人道之大经拂矣【蒋氏曰杞宋存禹契之后是宜以禹契配天周祀未絶鲁以周公配天于周公能无愧是周公之所弗居祭之始也祝以主人之辞而告神祭之终也嘏以神之辞而致福于主二者皆依旧礼无敢易其常事古法今以诸侯僭天子之事不因其常古则忠孝报反之义名称位号之别素乱变更而失其正也】故曰郊社之礼所以事上帝也宗庙之礼所以祀乎其先也明乎郊社之礼禘尝之义治国其如示诸掌乎夫庶人之不得祭五祀大夫之不得祭社稷诸侯之不得祭天地非欲故为等衰葢不易之定理也知其理之不可易则安于分守无欲僭之心矣为天下国家乎何有【家语定公问曰寡人闻郊而莫同孔子曰郊之祭也迎长至之日也大报本而主日配以月故周之始郊其月以日至其日用上辛至于启蛰之月则又祈谷于上帝此二者天下之礼也鲁无冬至大郊之事降杀于天子是以不同上帝之牛角茧栗必在涤三月稷牛唯具牲用骍尚赤也用犊贵诚也扫地而祭贵其质也器用陶匏象天地之性也臣闻天子卜郊则受命于祖庙而作龟于祢宫卜之日王亲立于泽宫以听誓命既卜献命于库门之内啖氏曰天子以冬至祭上帝又以夏之孟春祈谷于上帝于郊故谓之郊鲁以周公之故特以孟春祈谷于上帝亦谓之郊郊皆用辛日故以二月卜三月上辛不吉则卜中辛又不吉则卜下辛所】【谓吉事先近日也卜三旬皆不吉则不郊凡牲必养二牲一以祀上帝一以祀后稷帝牛有变则改卜稷】【牛以代之而别以他牛为稷牛若卜稷牛不吉及稷牛又死亦皆不郊凡卜郊皆卜免牲卜免牲吉则免之不吉则但不郊而已不敢免系牲待明年免牲时卜用未成牲曰牛牲伤亦曰牛孙氏曰鲁诸侯而用天子之祭僭孰甚焉故或因其渎乱不时或因其灾异示变以着其僭天子之恶也临川吴氏曰经书郊者九龟违者四牛灾者四非时大不敬者一葢鲁郊虽僭行之巳久视为常事故不悉书惟卜之不从牛】【之有变及时之大异于常而后书因以见其僭礼也三卜不从而不郊正也三不吉而至四卜四不吉而】【至五卜渎甚矣牛灾荐作亦可见鲁郊之僭鬼神弗与也四月五月固为不时犹夏时之春也九月夏之】【孟秋不卜日不卜牲而强用其礼焉特书用月时不敬之大也汪氏曰左传家语皆云鲁以启蛰而郊朱】【子谓夏正之孟春汉大初以前以启蛰为正月中气也然啖氏谓以周之二月卜三月且辨谷梁以周之】【十二月卜正月非是今考宣三年成七年定十五年哀元年之改卜牛皆在正月葢成王所赐止是祈谷之郊乃夏之孟春啖氏所言卜起二月下旬而尽于三旬者礼之正也谷梁所言卜起十二月者礼之未失也故子服惠伯云鲁将以十月上辛有事于上帝孟献子曰正月日至可以有事于上帝而明堂位注疏以孟春为周之正月郊特牲疏崔氏皇氏用王肃之説又以鲁冬至郊天建寅之月又郊以祈谷皆因鲁郊之非时而误也圣证论引谷梁言鲁止一郊或用子月或用寅月葢鲁郊非时或僭天子日至之期而失之太早或逾启蛰之节则失之后时也或谓卜自建子之月而始又谓郊非祈农事则与程子冬祀圜丘春祈谷之説异矣庐陵李氏曰鲁之有郊何也程子曰成王以周公有大勲劳赐鲁重祭也此主礼记明堂位及礼运等説三传皆同独临江刘氏以为成王周之盛王未必过赐故以为鲁之有郊惠公请之引史记曰鲁惠公使宰让请郊庙之礼于天子天子使史角往公止之其后实为墨翟之学于鲁陈氏用其説厯举东迁以来秦襄祠西畤齐桓欲封禅晋郊鲧等事证谓此皆东迁之后礼且引定四年祝鮀举成王命鲁之词不及郊祀等辨难甚至桓文用事不知所出而祝鮀之言亦有备物典册语则又未敢以此而尽弃礼记诸书也又曰郊之用卜何也古者大事皆决于卜公羊以为天子之郊常事则不卜鲁郊非常是以卜之卜止于三吉则为凶则已左氏以为常礼不卜止卜牲与日按周祀五帝前期太宰帅执事而卜日则天子亦卜也但所卜者不过卜日与牲而已春秋所书亦卜日与牲也】
　　不从乃免牲
　　【公羊传曷为或言免牲或言免牛免牲礼也免牛非礼也免牛何以非礼伤者曰牛谷梁传免牲者为之缁衣熏裳有司端奉送至于南郊免牛亦然乃者亡乎人之辞也范氏曰亡乎人言无贤人讥僖公不共杜氏曰免犹纵也】
　　古者大事决于卜【周礼太宰前期十日帅执事而卜日遂戒大宗伯凡祀大神帅执事而卜日】故洪范稽疑独以龟为主【书洪范龟从筮逆作内吉注内谓祭事等事】卜而不从则不郊矣故免牲【刘氏曰所谓不从者谓日不吉也不吉则不敢郊故须免牲也汪氏曰免牲不言不郊葢卜免牲而吉则不可郊矣免牛则犹可再卜牛故复言不郊庐陵李氏曰不郊而或言免牲或言免牛何也凡不郊皆卜免牲卜免牲吉则免之不吉则否书免牲则见其不郊矣僖三十一年襄七年止书免牲是也若不郊而不行免牲之礼则不书免牲成十年襄十一年止书不郊何也若牛死则无可免矣宣二年牛死乃不郊是也独成七年既书免牛又书不郊何也谷梁传免牲不日不郊免牛亦然此经复书不郊者葢以僖公免牛与三望同时故略去不郊之文今此春免牛而夏三望故须书不郊以见之也免牲者为之缁衣纁裳奉之南郊天位归之于阳也已伤曰牛而尚不免何也尝置之上帝矣卜而后免之不敢专也】
　　犹三望
　　【左传四卜郊不从乃免牲非礼也犹三望亦非礼也礼不卜常祀而卜其牲日牛卜日曰牲牲成而卜郊上怠慢也望郊之细也不郊亦无望可也公羊传三望者何望祭也然则曷祭祭泰山河海曷为祭泰山河海山川有能润于百里者天子秩而祭之触石而出肤寸而合不崇朝而徧雨乎天下者唯泰山尔河海润于千里犹者何通可以已也何以书讥不郊而望祭也谷梁传犹者可以已之辞也】
　　望祭也【杜氏曰望而祭之也】有虞氏受终而望因于类巡守而望因于柴【书舜典肆类于上帝望于山川蔡氏曰非常祀而告祭于天其礼依郊祀为之故曰类又云至于岱宗柴望秩于山川传柴燔柴以告天也】皆天子之事也今鲁不郊而望故特书曰犹犹者可以已之词【啖氏曰郊后必望祭若不郊则不当望书犹非礼也朱子曰犹三望是不必望而犹望也犹绎是不必绎而犹绎也汪氏曰犹三望犹绎讥其可以已而不知已不当为而为者也犹朝于庙幸其不可已而不遂己当为而为者也美恶不嫌同词庐陵李氏曰春秋书犹三犹三望犹朝于庙犹绎也三望与绎讥其可已而不已之词也朝庙幸其不可已而不已之词也】其言三望何也天子有方望无所不通【何氏曰谓祭四方羣神日月星辰风伯雨师五岳四渎及余山川尽八极之内天之所覆地之所载无所不至】诸侯非名山大川在其封内者则不祭【何氏曰故知鲁郊非礼礼记王制诸侯祭名山大川之在其地者】鲁得用重礼视王室则杀故望止于三比诸侯则隆故河海虽不在其封而亦祭然非诸侯之所得为也【茅堂胡氏曰三代命祀祭不越望夫子以为知大道不践其位不行其礼临川吴氏曰天子郊祀上帝必望祭山川望祭在郊祀之后因郊而望也鲁诸侯也以成王之赐许用王礼四望阙其一杀于天子然郊礼既废则望礼可以不举鲁既不郊而犹三望故书以讥其非礼汪氏曰周官四望葢望四方今鲁三望葢泰山在鲁西海在鲁东而河在鲁北杀天子之礼也刘氏曰左氏云牛卜日曰牲牲成而卜郊上怠慢也非也系者即牲牲之名久矣岂必卜日哉且鲁人必不先卜牲日而后卜郊卜郊卜其日吉否也非卜其郊可否也葢疑鲁之卜卜郊可否也是以误之尔孙氏曰公羊谓泰山河海郑氏谓海岱淮杜预称分野之星及境内山川据郑杜止以诸侯祭其封内云耳况河海淮非鲁封内又诸侯无祭分野星辰之事且鲁既僭天子葢于四望之中祭其大者三耳公羊得之张氏曰郑杜恐臆説葢天子四望王虽令鲁郊止行祈谷之郊今鲁得望特比天子阙其一故三望与郊书之无异而书曰犹言不当望而望祭也如使鲁望不出境何为言犹以讥之若壬午犹绎之书乎公羊之説必有所传庐陵李氏曰三望之异同何也説左氏者以为分野星其封内山川説公羊者以为泰山河海説谷梁者以为海岱淮据三家皆不以三望为非礼止讥其舍郊而望此已失之况望乃祭山川之名何得以为分野之星若以三望为鲁之封内鲁所得祭则常事不书矣胡氏取公羊説以为泰山河海泰山鲁所得祀河海非鲁封内故不当祀然既曰鲁视王室则杀故望止于三而又用朱常文之説曰礼天子有四望鲁惟得祭泰山余三望僭礼故书之则是鲁祭泰山之外犹有三望之祭也与前説稍不合矣要之后説是又曰三望书犹何也犹者可已之词三传皆合但诸传皆以大礼之不举为恨胡氏则独以僭礼之未尽除为讥则词虽同而意异矣胡氏説是苏氏曰如此而犹如此者甚之之词也不如此而犹如此者幸之之词也此説发明二犹字甚佳但以犹三望为幸之之词则失之矣】
　　秋七月
