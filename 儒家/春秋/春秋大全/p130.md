<!-- { "loadSidebar": true } -->
　　邾文公元妃齐姜生定公二妃晋姬生捷菑文公卒邾人立定公捷菑奔晋赵盾以诸侯之师八百乗纳捷菑于邾邾人辞曰齐出貜且长宣子曰非吾力不能纳也义实不尔克也引师而去之故君子善之而书曰弗克纳也【何氏曰大其不以已非夺人之是赵氏曰弗克纳言失之于前而得之于末愈乎遂也】在易同人之九四曰乗其墉弗克攻吉象曰乗其墉义弗克也其吉则困而反则也【朱子曰乗其墉矣则非其力之不足也特以义之弗克而不攻耳能以义断困而反于法则故吉也】其赵盾之谓矣圣人以改过为大过而不改将文过以遂非则有怙终之刑【书舜典怙终贼刑注怙谓有恃终谓再犯】过而能悔不贰过以远罪则有迁善之美其曰弗克纳见【音现】私欲不行可以为难矣然则何以称人大夫而置诸侯非也【刘氏曰闻义而改见义而徙奚为而不免于贬曰不耻过怍非仅得免怙终之刑耳何足以言贤夫贤者之事其君言必谋于义行必顺于道是以无过举奚有用贱陵贵用少陵长以力为之者哉】闻义能徙故为之讳内以讳为贬外以讳为善【陆氏曰废置诸侯王者之事人臣专之罪莫大焉夫子善其闻义能徙故为之讳也凡事不合理而心可嘉者皆以讳为善汪氏曰宣子执伯国之政奉不正而夺正虽曰隐之而其罪亦甚矣赵氏曰左氏云赵盾以诸侯之师八百乗纳捷菑于邾若实用诸侯师经不合不书故知妄也唐陈氏曰文六年赵盾将中军持国政郤克宣十七年方代士防将中军则纳捷菑乃宣子明矣庐陵李氏曰此条三传之义皆同但公谷以为郤缺郤克者失之正义曰捷菑不言邾者下有于邾之文犹纳子纠不言齐者上有伐齐之文也顿子北燕伯旧是国君故称其国纳衞世子蒯聩于戚者以上下无衞文故称国也】
　　附録【左传周公将与王孙苏讼于晋王叛王孙苏而使尹氏与启讼周公于晋赵宣子平王室而复之　楚庄王立子孔潘崇将袭羣舒使公子燮与子仪守而伐舒蓼二子作乱城郢而使贼杀子孔不克而还八月二子以楚子出将如商密庐戢黎及叔麇诱之遂杀鬭克及公子燮初鬭克囚于秦秦有殽之败而使归求成成而不得志公子夑求令尹而不得故二子作乱】
　　九月甲申公孙敖卒于齐
　　【左传穆伯之从已氏也鲁人立文伯穆伯生二子于莒而求复文伯以为请襄仲使无朝听命复而不出三年而尽室以复适莒文伯疾而请曰谷之子弱请立难也许之文伯卒立惠叔穆伯请重赂以求复惠叔以为请许之将来九月卒于齐告丧请葬弗许谷梁传奔大夫不言卒而言卒何也为受其丧不可不卒也其地于外也范氏曰卒在常所则不地婴齐卒貍蜃仲遂卒于垂或逾境或不逾境皆书地陆氏曰奔大夫不书卒非我臣也既许其归即我臣也故书之且明君臣之义死生一也髙氏曰敖废命奔莒此诛废之罪也已而奔齐主齐而请复公于是乎许之则其卒也是亦大夫而已矣所以特书其卒以典刑之壊且为齐人归丧起也张氏曰特书卒于齐见其俯仰愧怍无所容于天地之间死而无所宁其身也】
　　齐公子商人弑其君舍
　　【左传齐人定懿公使来告难故书以九月齐公子元不顺懿公之为政也终不曰公曰夫已氏公羊传此未逾年之君也其言弑其君舍何已立之已杀之成死者而贱生者也谷梁传舍未逾年其曰君何也成舍之为君所以重商人之弑也商人其不以国氏何也不以嫌代嫌也舍之不日何也未成为君也】
　　州吁弑君则以国氏商人独称公子何也以国氏者累【劣伪反】及乎上称公子者诛止其身夫州吁宠爱有匹嫡夺正之渐庄公养成其恶而莫之禁至于弑逆则有以致之矣故曰以国氏者累及乎上按左氏鲁叔妃配齐昭公生舍叔姬无宠舍无威商人心知其孤危寡特可以取而代也于是骤施于国而多聚士然则商人弑逆出于其身之所为而非昭公有以致之也故曰称公子者诛止其身舍未逾年而成之为君者谷梁子曰成舍之为君所以重商人之弑也【陆氏曰春秋之作本以惩奸恶若未逾年之君被弑而不曰君则逆乱之臣皆以未逾年而肆其凶恶故原情立义而以弑君书晋奚齐本不正故异于此孙氏曰嫌未逾年与成君异故诛商人为万世戒髙邮孙氏曰人子之心则未逾年而称子国人弑君则未逾年而称君此春秋所以辨君臣之分而防簒弑之祸汪氏曰子般子赤不成之为君者夫子鲁臣为国讳恶与笔削他国事不同葢成舍之为君所以别其与奚齐异而与他弑君同苟不成其为君则商人与他弑异矣○赵氏曰公羊云其言弑何已立之已杀之假如非已立之得不为君乎临川吴氏曰叔姬书子乃文公女左氏以叔姬为舍母夫文公即位才十四年岂有女配齐昭公而生子可立为君者哉齐昭公以僖二十八年即位叔姬配昭公当在僖公末年时文公尚为世子岂有世子年幼而有女嫁邻国年长之君为夫人者乎况文四年逆妇姜于齐葢昭之女也岂有齐昭既娶鲁文之女而鲁文又娶齐昭之女者乎故知左氏以舍母为文公女者妄也】
　　宋子哀来奔
　　【左传宋髙哀为萧封人以为卿不义宋公而出遂来奔书曰宋子哀来奔贵之也公羊传宋子哀者何无闻焉尔谷梁传其曰子哀失之也】
　　宋昭公无道髙哀为萧封人以为卿不义宋公而出遂来奔书曰子哀贵之也【杜氏曰贵其不食污君之禄辟祸速也】易曰几者动之微吉之先见者也君子见几而作不俟终日【汪氏曰谓见几而作审择所处不待其微之着也夫子所谓乱邦不居是也】宋子哀有焉昔微子去纣列于三仁之首子哀不立于危乱之邦而春秋书字谓能贵爱其身以存道也若偷生避祸而去国出奔亦何取之有【陆氏曰奔者皆有罪而子哀独以宋公不义不贪其禄而去之出奔之美者春秋所未有故书字以褒之孙氏曰子哀亦公弟叔肸之比张氏曰自宋昭公在位终始无一善可称大臣死祸出奔者比比皆是独子哀洁身而去不蹈陨身濡尾之悔观荡意诸再归而卒不免则子哀之见几而作岂非既明且哲之流哉故书字以与之髙氏曰春秋之法自外至者非有罪则不名自内出者非有罪则不书若但书子哀之来则不见奔义若书名书奔则与有罪者等故特书字而季子来归不书出奔葢为此也汪氏曰或以子哀为昭公之子若子纠子同之类然见父之危舍之而去未必书子或又以为宋公族子子姓哀名然诸国之臣未有以国姓为氏者当从子哀书字为是】
　　冬单伯如齐齐人执单伯
　　齐君舍鲁之甥也商人弑舍固忌鲁矣鲁使单伯如齐齐人意欲辱鲁故执单伯并子叔姬而诬之以罪【髙邮孙氏曰不言及者非单伯累之齐人自执子叔姬尔髙氏曰齐人诬单伯以淫子叔姬而并执之不言及者不可及也两书齐人执者以明单伯子叔姬之无是事也别而言之若二事焉所以重齐人之罪也明年书单伯至自齐又书齐人来归子叔姬则知齐人执之者诬也】不称行人公羊所谓以己执之者也【何氏曰己者己大夫自以大夫之罪执之也王氏曰谓自以单伯已罪执之非为鲁也○刘氏曰左氏云王使单伯如齐非也若单伯为周大夫何以书至自齐乎公羊云道淫也谷梁云私罪也皆非也张氏曰单伯自庄元年至今已八十余年未必一人或其子若孙欤汪氏曰晋栾书栾黡父子同称栾伯士渥浊士弥牟祖孙同称士伯而家父仍叔诗序皆有之或世称之也春秋因其本称而称之若髙子是也公谷云道淫乃齐之诬辞耳】
　　齐人执子叔姬
　　【左传襄仲使告于王请以王宠求昭姬于齐曰杀其子焉用其母请受而罪之冬单伯如齐请子叔姬齐人执之又执子叔姬公羊传执者曷为或称行人或不称行人称行人而执者以其事执也不称行人而执者以己执也单伯之罪何道淫也恶乎淫淫于子叔姬然则曷为不言齐人执单伯及子叔姬内辞也使若异罪然谷梁传私罪也单伯淫于齐齐人执之齐人执子叔姬叔姬同罪也程子曰商人弑君之恶已显而执叔姬之事圣人不独罪商人也齐人不讨贼俱北面事之又敢执其君母齐之人均有罪焉故曰齐人】
　　子叔姬者齐君舍之母也弑其君执其母皆商人所为而以为齐人执之何也商人弑君之罪已显而齐人党贼之恶未彰商人骤施【去声】于国而多聚士是以财诱齐国之人而济其恶也齐人懐商人之私惠忘君父之大伦弑其君而不能讨执其母而莫之救则是举国之人皆有不赦之罪也【张氏曰执无罪书人者固春秋之例也然其君无罪则其臣当为之用而罪在上其君当讨之贼而臣为之用则罪在下而不在上矣齐人不以商人为不共戴天之雠而相帅以为之用执邻国之命卿与其君母则商人无责焉而罪齐国之人也】假有人焉正色而立于朝谁敢致难【去声】其君与执其母而不之顾乎故圣人书曰齐人执子叔姬所以穷逆贼之党与而治之也其讨罪之防严矣故曰春秋成而乱臣贼子惧【陆氏曰左氏言叔姬乃齐君母春秋例无执本国人者此乃鲁女嫁齐齐不受而执之尔临川吴氏曰窃详事意齐舍年幼新立急欲求配居丧而娶文公之女故其逆其归皆不书姬归当是九月之末至齐而舍己被弑姬无所从故十月之初鲁遣单伯往请叔姬商人恶鲁与舍为昏因单伯来诬以暧昧之罪将以辱鲁单伯乃叔姬归齐之后如齐而非送叔姬也】
　　【己匡王酉元年】十有五年【晋灵九齐懿公商人元年衞成二十三蔡庄三十四卒郑穆十六曹文六陈灵二杞桓二十五宋昭八秦康九楚庄二】
　　春季孙行父如晋
　　【左传春季文子如晋为单伯与子叔姬故也张氏曰鲁不能闲暇明政刑以义讨齐而反因晋以求于齐行父为大夫不能请讨弑君之贼晋为盟主不能奉天讨于商人皆罪也临川吴氏曰齐商人有可讨之罪而鲁弱不敢当齐之强使人与君女遭其执辱故上卿往聘于晋欲借伯主之重请于齐以释之也】
　　三月宋司马华孙来盟【华戸化反】
　　【左传宋华耦来盟其官皆从之书曰宋司马华孙贵之也公与之宴辞曰君之先臣督得罪于宋殇公名在诸侯之策臣承其祀其敢辱君请承命于亚旅鲁人以为敏谷梁传司马官也其以官称无君之辞也来盟者何前定也不言及者以国与之也】
