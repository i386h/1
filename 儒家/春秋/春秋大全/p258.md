<!-- { "loadSidebar": true } -->
　　【霸国侵伐止此公羊传此晋魏曼多也曷为谓之晋魏多讥二名二名非礼也襄阳许氏曰晋以范中行之难伐卫伐鲜虞间齐之难而一侵之又再侵卫而诸侯卒莫之宗师虽数出能侵而已髙氏曰蒯瞆在戚十有二年矣晋人不能以此讨卫乃以范中行故而数兴师故书侵庐陵李氏曰晋事止于此李氏曰读隐桓之春秋而知王泽之竭也读昭定哀之春秋而知伯烈之坏也晋伯复盛于悼公浸衰于平昭而遂废于项定夫晋以奕世九君之业岂无积累之功着在中夏至项定一坏而不可复收呜呼废兴存亡未有无故而然者也千寻之木物能蠧之必其中先腐坏戕蚀而后蠧生焉尝原晋事之颠末而察其所由失矣或曰晋之微也大变在夷狄有楚弗攘有吴弗抑二强并立伯权遂弱自召陵拥十八国之众不能振旅至于戎蛮之执晋俛焉北面而事楚以京师之礼自吴灭巢灭徐伐陈伐齐晋不能谁何迄乎黄池之防吴哆然操方伯之令而下以列国于晋春秋由是絶笔焉则晋之失伯寔由吴之强也曰中国苟合矣彼岂能间乎其端在诸侯之先贰当时以齐景卫灵宋景之君其国皆强戮力周旋何畏于吴楚今也齐景公有抑晋伐兴之志宋卫鲁郑之君无非攘臂以从齐者也葢晋执行人叔孙婼与邾大夫坐而失鲁执宋仲几乐祁犂而失宋涉佗成何诟卫而失卫荀寅辞蔡而失蔡假羽毛于郑而失郑是以齐得以尽取诸侯郑则与齐盟于咸防于安甫矣卫则与齐盟于沙次于五氏矣鲁则与齐会于牵宋则与齐防于洮矣终而齐侯卫侯且伐晋矣则晋之失伯乃诸侯之离也曰晋国苟治诸侯安得背乎其原在大夫之先叛使六卿诸臣如先大夫之肃皆尽忠以辅公何忧乎齐卫今也强家多门各求封殖而削弱之祸独归宗国自赵鞅取卫贡五百家动晋阳之甲自韩不信执宋命卿不顾践土之盟自魏舒南面涖政敢干位以命大事而赵借魏斯韩防为诸侯之萌也成矣则晋之失伯乃大夫之擅也曰晋之礼义素明则大夫岂得擅乎利胜而义微此上下之所以不夺不餍也范鞅请冠而鲁使蒙执赵鞅受楯而宋卿贾祸邯郸争贡而三卿乱国或取季孙之贿而昭公弗纳或求蔡侯之货而伐楚之师徒出或索十牵而吴人借为口寔孟子曰上下交征利而国危矣晋伯之衰又谁咎欤此春秋所以谨义利之辩察天理人欲之分正君臣上下之位而示后世以防微杜渐反本澄源之道也顷公自昭三十一年即位至是凡三十一年至哀公二十年卒】
　　葬许元公
　　九月螽
　　【髙氏曰周之九月夏之七月也其为农灾又非冬十二月之比也】
　　冬十有一月有星孛于东方
　　【公羊传孛者何彗星也其言于东方何见于旦也何以书记异也杜氏曰平旦众星皆没而孛乃见故不言所在之次孙氏曰光芒四出曰孛何氏曰周十一月夏九月日在房心房心天子明堂布政之庭于此旦见于日争明者诸侯代主治典法灭絶之象汪氏曰星孛东方乃东方悖乱吴争强而越灭之征也】
　　盗杀陈夏区夫
　　【髙氏曰区夫征舒之后征舒弑逆楚人杀之而陈人犹使世执国政春秋由其为盗所杀而书之与华孙同意盗杀蔡侯申盗杀陈夏区夫当春秋之季世变之甚至于盗兴而专弑国君卿大夫则乱已极矣】十有二月螽
　　【吕氏曰此年九月螽十二月又螽又此年十二月螽隂阳错乱甚矣当世君臣亦可以自省矣襄陵许氏曰春秋书鲁人事至用田赋书鲁天人至于二年三螽见其重赋害民伤和致异民力已穷天命已去君子之心于鲁已矣】
　　附録【左传吴及越平】
　　【庚敬王三申十九年】十有四年【晋定三十一齐简四卫出十二蔡陈十郑声二十陈闵二十一杞闵六宋景三十六秦悼十一楚惠八吴夫差十五】
　　春西狩获麟
　　【左传春西狩于大野叔孙氏之车子鉏商获麟以为不祥以赐虞人仲尼观之曰麟也然后取之公羊传何以书记异也何异尔非中国之兽也然则孰狩之薪采者也薪采者则微者也曷为以狩言之大之也曷为大之为获麟大之也曷为为获麟大之麟者仁兽也有王者则至无王者则不至有以告者曰有麕而角者孔子曰孰为来哉孰为来哉反袂拭面涕沾袍顔渊死子曰噫天丧予子路死子曰噫天祝予西狩获麟孔子曰吾道穷矣春秋何以始乎隐祖之所逮闻也所见异辞所闻异辞所传闻异辞何以终乎哀公十四年曰备矣君子】【曷为为春秋拨乱世反诸正莫近诸春秋则未知其为是与其诸君子乐道尧舜之道与末不亦乐乎尧舜之知君子也制春秋之义以俟后圣以君子之为亦有乐乎此也谷梁传引取之也狩麟不地不狩也非狩而曰狩大获麟故大其适也其不言来不外麟于中国也其不言有不使麟不恒于中国也程子曰旧隐周之衰也】【终麟感之始也世衰道不行有述作之意旧矣但因麟而发耳麟不出春秋亦必作也春秋之作不过因鲁国之史而天地四时之无穷所以察其迁变而纪其差忒者无一畧也中国外裔之广莫所以録其交际而别其典礼者无一遗也故曰言天下之至动而不可乱也言天下之至而不可恶也夫子之赞易者即其所以脩春秋也以区区一鲁国之史而春秋周齐晋宋诸国之事其尊卑小大统属之序秩然无毫髪之不顺尽书治忽失得陵僭乱贼之变森然一循乎条理而无一之非法故曰非圣人谁能修之观西狩之获而知天瑞之类应圣人先天后天而天且不违而春秋之终不外乎此也孔子感麟而作春秋或谓不然如何曰春秋不害感麟而作然麟不出春秋岂不作孔子之意葢亦有素因此一事乃作故其书之成复以此终大抵须有发端处】【如画八卦因见河图洛书果无河图洛书八卦亦必作成问麟鳯和气所生太平之应也凤鸟不至孔子曰吾已矣夫而麟见获于春秋之季何也曰圣人之生乃天地之交感五行之秀防也以仲尼元圣尚生于春秋之时而况麟乎汪氏曰麟者仁兽圣王之嘉瑞也时无明王出而遇获仲尼伤周道之不兴感嘉瑞之无应故因鲁春秋而修诸侯之政絶笔于获麟之一句者所感而作因所以为终也冬猎曰狩葢虞人修常职故不书狩者大野在鲁西故曰西狩孔氏曰麟麕身牛尾狼额马蹄有五采腹下黄髙丈二一角而戴肉设武备而不为害含仁怀义音中钟吕行步中规折旋中矩游必择土翔必有处不履生虫不折生草】
