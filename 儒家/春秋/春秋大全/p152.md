<!-- { "loadSidebar": true } -->
　　书同盟者志同欲也大国率之小国畏威而从命非同欲也【汪氏曰如宋襄公盟于曹南】小国诉之大国勉强而应焉非同欲也【汪氏曰如莒人请盟于鲁公孙敖如莒涖盟】若断道之盟诸侯同心谋欲伐齐释其愤怒非有不得已而要之者也【汪氏曰鲁卫曹邾皆迫于齐故同有伐齐之心而晋又欲讨其贰防逢其适观明年晋衞伐齐又二年四国与齐战鞌则此盟为同谋伐齐可知矣鞌战邾人不与者国小不能以兵从也陈氏曰同盟至新城而再见断道之后不曰同盟者寡矣】或以为防同天子之事筑宫为坛设方明如方岳之盟故书同【刘氏曰同所以名盟焉耳非同时之谓也以周礼言之殷见曰同同者巡狩殷国也以仪礼言之则设方明王日月而命事者同盟也觐礼诸侯觐于天子为宫方三百步四门坛十有二寻深四尺加方明于其上方明者木也方四尺设六色六玉以方明者上下四方神明之象也防同而盟明神鉴之王巡狩至于方岳之下诸侯防之亦为此宫以见之】疑其説之误矣【汪氏曰襄十八年书同围齐未尝讲防礼岂亦行防同之礼传纪楚公子罢戎与郑人同盟于中分邾人郑人徐人防宋公同盟于虫初无五等诸侯亦岂能用防同之制哉庐陵李氏曰此盟诸传皆以为谋齐而谷梁独以为外楚葢拘于同尊同外之例恐非事实然此举出于宋及楚平之后而徴防于齐则初意为盟诚因惧楚但郤克既怒齐遂就起伐齐之谋耳谷説亦不为无据详见庄十六年又曰此盟独鲁衞曹者即谷梁所谓鲁行父晋郤克衞孙良夫曹公子首同日使齐皆见笑辱者也故鞌战亦具列四子然谷梁以四子聘齐在成元年故此不以为谋齐之盟恐谷梁得其事而失其时耳】
　　附録【左传秋八月晋师还○范武子将老召文子曰燮乎吾闻之喜怒以类者鲜易者实多诗曰君子如怒乱庶遄沮君子如祉乱庶遄已君子之喜怒以已乱也弗已者必益之郤子其或者欲已乱于齐乎不然余惧其益之也余将老使郤子逞其志庶有豸乎尔从三子唯敬乃请老郤献子为政】
　　秋公至自防
　　【汪氏曰宣公防盟两书至黒壤之防事齐而不事晋危晋之见讨而不得释也断道之盟背齐而与晋谋伐齐危齐人之见讨也宣自即位以来卑屈事齐惟恐获戾末年遽有伐之之意初乞师于楚寻复求助于晋齐近于鲁而远借援于大国以间朝夕之好岌岌乎其殆哉】
　　冬十有一月壬午公弟叔肹卒【肹讦乙反】
　　【左传公母弟也凡太子之母弟公在曰公子不在曰弟凡称弟皆母弟也谷梁传其曰公弟叔肹贤之也其贤之何也宣弑而非之也非之则胡为不去也曰兄弟也何去而之与之财则曰我足矣织屦而食终身不食宣公之食君子以是为通恩也以取贵乎春秋】
　　称弟得弟道也称字贤也【汪氏曰佞夫齐年郑语宋辰秦鍼陈光招衞黒背鱄称弟不称字许叔蔡叔蔡季纪季称字不称弟何氏曰宣公簒立叔肹不仕其朝不食其禄终身于贫贱故孔子曰笃信好学守死善道危邦不入乱邦不居天下有道则见无道则隐此之谓也礼盛徳之士不名】何贤乎叔肹宣弑而非之也非之则胡为不去也兄弟无絶道故虽非之而不去也与之财则曰我足矣终身不食宣公之禄君子以是为通恩也论情可以明亲亲言义可以厉不轨所以取贵乎春秋书曰公弟而称字以表之也【茅堂胡氏曰叔肹书弟明其得弟道比于衞鱄又足贵焉故特书字以褒之有偏爱之私情则称弟无亲亲之公义则称弟以先公之子而称公子史策常文】公子为正大夫而书卒贵也不为大夫而特书卒贤也【啖氏曰叔肹非卿卒而特书之嘉其行合于义曰公弟明其得弟道也谷梁于鱄言合于春秋此言取贵于春秋既合义又足贵也故书字以褒之孙氏曰不曰公子公孙以见叔肹无禄而卒也王氏曰叔肹之生不名于策书则非卿矣死不目为公子则未仕矣变文曰公弟令名与字卒之者知其贤而得书也】或以为叔肹宠弟在宣公有私亲之爱故生而赐氏俾世其卿与季友仲遂比则其説误矣诚使叔肹有宠生而赐氏则是贵戚用事之卿岂有不见于经者齐年郑语在外之见于经者季友仲遂在内之见于经者势必与闻政事执国命矣况宣公之时烦于聘问防朝之礼遂蔑季孙归父交于邻国众矣【汪氏曰遂三如齐蔑如京师防齐髙固行父再如齐归父亦再如齐一如晋伐邾取绎防齐伐莒防齐侯又防楚子】而独叔肹不与焉其非生而赐氏俾世其卿亦明矣【刘氏曰叔肹不仕宣公则非大夫非大夫而书于春秋以叔肹之义则固可以为大夫矣见公弟之重者所以非宣公之弑也举叔肹之字者知其人之贤也肹非贤则不得字字而不称弟则与季友仲遂乱故见其重而后贤之此春秋之举逸民也逸民十人不同操然而不降其志不辱其身身中清废中权叔肹兼之矣陈氏曰公弟者何见非大夫也非大夫而卒贤之也贤之所以恶宣公也凡先君之子称公有谓称弟是故宋弟辰兄弟也一篇之间讥称宋公之弟辰无讥则从其恒称为公子地陈公子招一人也讥称陈侯之弟招无讥则从其恒称为公子招故不弟称弟不友称弟传曰陈侯之弟招杀陈世子偃师罪在招也秦伯之弟鍼出奔晋罪秦伯也叔肹称弟恶宣公也汪氏曰成二年书公孙婴齐帅师自是终春秋之世世为大夫葢叔肹辞禄不受而宣公以母弟懿亲命其子为大夫也庐陵李氏曰三传母弟之説杜氏曰母弟之宠异于众弟葢世縁然之情以养母氏之志所以隆友于之恩然庶弟不得称公弟而母弟或称公子若嘉好之事则仍旧史之文唯相杀害然后据例以示义此论先儒多不取详见隐七年又曰兄弟先公之子当称公子诸侯之兄弟当称字其称弟称名若齐年郑语衞黒背陈招之类者罪其兄有宠爱之私亦罪其人之恃宠而当国也陈光秦鍼宋辰衞鱄佞夫之类罪其兄薄友爱之义亦罪其人之不能尽道以取祸也蔡季许叔纪季蔡叔鲁季子等称字者春秋之正例无贬词也无贬即贤之也其不称公子者不以贵戚累之其不称弟者不以私与薄累其兄也止系国者言与国一体也季子不可称国则以子系之美之也叔肹书字而书弟此春秋之变例称弟者明其得弟道称字者着其贤也惟其称字所以异于其余称弟者也陈氏説亦好但以公子地为无讥此语直碍又曰谷梁曰叔肹不去取贵于春秋鱄之去合乎春秋者杨士勋曰易称君子之道或出或处鱄以衞侯恶而难亲恐罪及已故弃之而去使君无杀臣之恶兄无害弟之愆故得合于春秋此叔肹以君有大逆不可受其禄者又是孔懐之亲不可奋飞使君臣之节两通兄弟之情俱畅故亦取贵于春秋叔肹书字鱄直称名者叔肹内可以明亲亲外足以厉不轨比鱄也贤乎远矣故贵之称字鱄虽合于春秋无大善可褒故直书名而已此説是也】
　　【庚定王十午六年】十有八年【晋景九齐顷八衞穆九蔡景公固元年郑襄十四曹宣四陈成八桓四十六宋文二十秦桓十四楚庄二十三卒】
　　春晋侯卫世子臧伐齐
　　【左传晋侯衞大子臧伐齐至于阳谷齐侯防晋侯盟于缯以公子彊为质于晋晋师还蔡朝南郭偃逃归】保国以礼为本者也齐顷公不谨于礼自已致防所谓国必自伐而后人伐之矣诸侯上卿皆执国命取必于其君以行其克伐怨欲之私故盟于断道师于阳谷大战于鞍【音安】逞其志而后止春秋详书于策见伐与伐者之罪皆可以为鉴矣【汪氏曰齐自翟泉以来不与于晋之防盟而恃其强大侵暴小国是以晋景欲振奕世之霸业始则君率衞以伐齐既而正卿举合境之兵偕鲁卫曹以战齐葢非专以妇人笑客之故也薛氏曰齐不与于诸侯之防而伐之也书衞之世子伐父掌兵非子道也临川吴氏曰防朝与伐国皆非世子之所宜也】
　　公伐杞
　　【髙氏曰自文十六年来朝而复至故伐之已不修徳而欲人朝已亦不思之甚矣徐氏曰公伐莒莱邾杞凡近鲁小国无不被伐公之恶也悉矣陈氏曰自是内不书君将征伐在大夫矣庐陵李氏曰自此以前侵伐十四凡九书公自此以后侵伐十二惟四书公】
　　夏四月
　　附録【左传夏公使如楚乞师欲以伐齐】
　　秋七月邾人戕鄫子于鄫
　　【左传凡自虐其君曰弑自外曰戕公羊传戕鄫子于鄫者何残贼而杀之也谷梁传戕犹残也戕杀也】戕者残贼而杀之也于鄫者刺臣子不能救君难也【何氏曰刺鄫无守备】夷貉【音麦】无城郭宫室百官有司单车使者直造其庐帐虏其酋长者则有之矣【前汉书昭帝元鳯四年遣骏马监傅介子使楼兰诈诱其王安归斩之】中国则重门击析亷陛等威侍卫守御之严奚至于坐使其君为邾人残贼杀之而莫御乎邾人葢尝执鄫子用之【孙氏曰僖十九年邾人执鄫子用之天子不能诛故此肆然复戕鄫子于鄫也】则不共戴天之世讐也既不能复又使邾人得造其国都而戕杀其君曰于鄫者所以深责鄫之臣子至此极也【何氏曰支觧节断之故变杀言戕杜氏曰弑戕皆杀也弑者积微而起所以相测量非一朝一夕戕者卒暴之名薛氏曰戕者杀异国之君也邾力足以加鄫而屡无道于鄫则鲁以强大加邾葢出乎尔者也汪氏曰邾称人葢邾子而贬之也使果微者则当书曰盗杀鄫子某今曰邾人则为邾子明矣邾文公用鄫子邾定公戕鄫子皆黜称人恶其奕世凶虐灭人理而悖天常也蔡灵蔡昭见杀则录其名而鄫之二君不名葢无罪而受祸尔】
　　甲戌楚子旅卒
　　【楚始书卒左传楚庄王卒楚师不出既而用晋师楚于是乎有蜀之役公羊传何以不书葬吴楚之君不书葬辟其号也】
　　楚僭称王降而称子者是仲尼笔之也【汪氏曰鲁史必书楚王某卒圣人革其僭号故曰楚子某卒】其不书葬者恐民之惑而避其号是仲尼削之也【孔记坊记春秋不称楚越之王丧恐民之惑也杜氏曰吴楚之葬僭而不典故絶而不书同之夷蛮以息求名之伪】若楚若吴若徐皆自王降而称子【史记楚世家周夷王之时王室微熊渠甚得江汉间民和熊渠立为王厉王暴虐熊渠畏其伐去王号十一世至熊达伐随令请王室尊为王王室不听乃自立为武王吴世家至寿梦始大称王通鉴外纪徐夷作乱穆王分东方诸侯命徐子主之得朱弓朱矢以为天瑞自号偃王陆地而朝三十六国汪氏曰楚至僖二十一年成王防盂始书子至庄王始书卒呉至襄十二年寿梦始书子书卒徐至昭四年驹王章羽书子】若滕自侯降而称子若自伯降而称子四夷虽大皆曰子【礼记曲礼注九州之外长虽有侯伯之地本爵亦无过子】其降而称子者外之也或谓春秋不擅进退诸侯乱名实则非矣述天理正人伦此名实所由定也奚名为乱哉【汪氏曰朱子纲目于七雄称王皆书曰某君汉以后僭国称帝者皆书曰某主葢取法于春秋呉楚书子之义也然吴楚称子特从天子所封之本爵而黙其僭号也后世僭国非有朝廷封爵而自称皇帝故但曰某主耳髙氏曰前此不书楚子之卒者外蛮荒也此书之者以楚入为中国之害甚于前日中国不能自正乃与荆蛮相为朝聘相与盟誓相通问好故自此详志其卒也庐陵李氏曰楚庄立于文公十三年至是二十三年自宣公十年以后春秋多子楚之辞】
　　公孙归父如晋
　　【左传公孙归父以襄仲之立公也有宠欲去三桓以张公室与公谋而聘于晋欲以晋人去之】
