<!-- { "loadSidebar": true } -->
　　【左传莒纪公生太子仆又生季佗爱季佗而黜仆且多行无礼于国仆因国人以弑纪公以其宝玉来奔纳诸宣公公命与之邑曰今日必授季文子使司寇出诸竟曰今日必达公问其故季文子使大史克对曰先大夫臧文仲教行父事君之礼行父奉以周旋弗敢失队曰见有礼于其君者事之如孝子之养父母也见无礼于其君者诛之如鹰鹯之逐鸟雀也先君周公制周礼曰则以观徳徳以处事事以度功功以食民作誓命曰毁则为贼掩贼为藏窃贿为盗盗器为奸主藏之名頼奸之用为大凶徳有常无赦在九刑不忘行父还观莒仆莫可则也孝敬忠信为吉徳盗贼藏奸为凶徳夫莒仆则其孝敬则弑君父矣则其忠信则窃宝玉矣其人则盗贼也其器则奸兆也保而利之则主藏也以训则昏民无则焉不度于善而皆在于凶徳是以去之昔髙阳氏有才子八人苍舒隤梼戭大临尨降庭坚仲容叔达齐圣广渊明允笃诚天下之民谓之八恺髙辛氏有才子八人伯奋仲堪叔献季仲伯虎仲熊叔豹季貍忠肃共懿宣慈惠和天下之民谓之八元此十六族也世济其美不陨其名以至于尧尧不能举舜臣尧举八恺使主后土以揆百事莫不时序地平天成举八元使布五教于四方父义母慈兄友弟恭子孝内平外成昔帝鸿氏有不才子掩义隐贼好行凶徳丑类恶物顽嚚不友是与比周天下之民谓之浑敦少皥氏有不才子毁信废忠崇饰恶言靖谮庸回服谗搜慝以诬盛徳天下之民谓之穷竒颛顼氏有不才子不可教训不知话言告之则顽舍之则嚚傲狼明徳以乱天常天下之民谓之梼杌此三族也世济其凶增其恶名以至于尧尧不能去缙云氏有不才子贪于饮食冒于货贿侵欲崇侈不可盈厌聚敛积实不知纪极不分孤寡不恤穷匮天下之民以比三凶谓之饕餮舜臣尧賔于四门流四凶族浑敦穷竒梼杌饕餮投诸四裔以御魑魅是以尧崩而天下如一同心戴舜以为天子以其举十六相去四凶也故虞书数舜之功曰慎徽五典五典克从无违教也曰纳于百揆百揆时叙无废事也曰賔于四门四门穆穆无凶人也舜有大功二十而为天子今行父虽未获一吉人去一凶矣于舜之功二十之一也庶几免于戾乎公羊传称国以弑何称国以弑者众弑君之辞啖氏曰称国以弑自大臣也不书大夫君无道也或问滕薛邾莒事辞多简窃疑莒弑其君庶其薛弑其君比乃是彼国告辞既略国史亦略书之非如晋州蒲与国欲弑之者又庶其比不见其大恶是否茅堂胡氏曰他事则略至于弑君则必记其所由故或称国或称人○刘氏曰左氏云莒大子仆因国人弑之则子弑其父也父虽无道子可弑乎子弑父可匿其罪乎其以君无道书庶几也临川吴氏曰称国以弑者一国臣民之众所欲弑也如左氏之言则莒仆以太子弑父也春秋何以书国弑乎且仆既与国人同弑君则当自立矣又何以奔鲁乎疑仆因国人之下以字当作之谓仆因国人之弑君惧并及祸而来奔也汪氏曰文定于襄三十一年莒人弑君密州据赵氏以为传之误大略与此相类读者当互考】
　　附録【左传宋武氏之族道昭公子将奉司城须以作乱十二月宋公杀母弟须及昭公子使戴庄桓之族攻武氏于司马子伯之馆遂出武穆之族使公孙师为司城公子朝卒使乐吕为司寇以靖国人】

　　春秋大全卷十八
<经部,春秋类,春秋大全>
　　钦定四库全书
　　春秋大全卷十九
　　明　胡广等　撰
　　宣公上
　　公名倭一名接文公妾敬嬴之子夫人穆姜在位十八年諡法善问周达曰宣
　　周　鲁宣公二年匡王崩弟定王立
　　郑　鲁宣公三年穆公卒灵公夷立宣四年灵公弑弟
　　襄公坚立
　　齐　鲁宣公十年惠公卒子顷公无野立
　　宋　详见文公元年
　　晋　赵盾为政鲁宣公二年灵公弑成公黒臀立宣八年郤缺为政宣九年成公卒子景公儒立宣十二年荀林父为政宣十六年士防为政宣十七年郤克为政
　　衞　鲁宣公九年成公卒子穆公遫立
　　蔡　鲁宣公十七年文公卒子景公固立
　　曹　鲁宣公十四年文公卒子宣公卢立
　　陈　鲁宣公十年灵公弑子成公午立
　　　详见僖公元年
　　薛　详见僖公元年
　　莒　详见文公元年
　　邾　详见文公元年
　　许　鲁宣公十七年昭公卒灵公立
　　小邾　详见僖公元年
　　楚　鲁宣公十一年盟辰陵讨陈春秋始子楚庄王以伯宣十一年楚孙叔敖为令尹宣一十二年败晋于邲宣十八年庄王卒共王立
　　秦　鲁宣公四年共公卒桓公立
　　吴　详见隐公元年及成公元年
　　越　详见隐公元年
　　【癸匡王丑五年】元年【晋灵十三年齐惠公元元年衞成二十七年蔡文四年郑穆二十年曹文十年陈灵六年桓二十九年宋文三年秦共公稻元年楚庄六年】
　　春王正月公即位
　　【公羊传继弑君不言即位此其言即位何其意也谷梁传继故而言即位与闻乎故也】
　　宣公为弑君者所立受之而不讨贼是亦闻乎弑也故如其意焉而书即位以着其自立之罪而不嫌于同辞美一也有小大则褒词异恶一也有小大则贬词异一美一恶无嫌于同【张氏曰宣公受弑贼之立而居其位其罪同于桓公而十八年之间皆书王与桓公不同者法已举于前矣天理不可以常亡王法不可以久废故存王以举大法亦所以正宣公之罪也髙邮孙氏曰桓弑隐而立春秋月而不王以罪天王之不能诛之宣弑子赤而立春秋书月书王不罪天王之不讨者非赦之也天王不王自平王而下桓公之时王道之不行未久有王者兴则桓公在可诛之域不于在位当于其将终竟桓公之死王不能诛圣人不忍周道之衰而弑君者得志也十八年间书王者四终始反覆欲其见讨而竟不能于是月而不王以为法于万世至于宣公则王道之不行百余年矣乱贼接迹而起而王者未尝诛之非天下无王何至是也宣弑子赤自立晏然无所忌惮春秋于即位之月书王以明王道之行不容一日息也惟其无王是以书王尔桓公之时王犹可望则待王之诛宣公之时王不足望故书王以讨也】
　　公子遂如齐逆女
　　【左传尊君命也】
　　鲁秉周礼丧未期年遣卿逆女何亟乎太子赤齐出也仲遂杀子赤及其母弟而立宣公惧于见讨故结昏于齐为自安计越典礼以逆之如此其亟而不顾者必敬嬴仲遂请齐立接之始谋也【家氏曰宣公继世之初斩焉在疚而首遣大夫如齐逆女所遣者又同恶之大夫春秋书之所以着敬嬴襄仲弑君簒国之本谋亦以见齐元无道党其臣而使之弑君也葢请昏割地鲁所以自结于齐者皆在遂与得臣如齐之时故即位未几而襄仲随有逆女之行无何又以割地而出春秋书即位书逆女书遂以夫人妇姜至自齐书齐人取济西田着鲁人结齐之援以弑其君着齐人辅鲁之簒俾弑其君葢明王法以治齐鲁之罪二国皆有讨也王氏曰赤齐之甥也忧齐之有所党故欲急昏于齐也公谷谓讥丧娶不知丧娶之不足罪也可罪者丧娶之故也】其后滕文公定为三年丧父兄百官皆不欲曰吾宗国鲁先君莫之行也【朱子曰谓鲁不行三年之丧者乃其后世之失非周公之法本然也】丧纪寖废夫岂一朝一夕之故自文宣莫之行矣此所谓不待贬絶而罪恶见者也【杜氏曰不讥丧娶者不待贬絶而自明也薛氏曰公薨夫人出大夫逆女乱伦而娶齐人不创夫人之出而违礼昏媾皆罪也临川吴氏曰文公使公子遂纳币已非礼况宣公逆夫人而可遣僖祖之弟乎然负簒弑之罪而急于结齐昏以定其位者乃恶之大丧娶卿逆之非礼则其恶之小者尔汪氏曰文公未终禫制而图昏春秋深加贬黜不书逆者姓名不书如齐不称夫人不称氏以着其罪宣公未及期年而亟于丧娶春秋书使卿逆女书夫人至仅去夫人之氏此非特从同同之例葢以宣公之恶有大于丧娶者故详録之以见其纵私欲而紊典礼实欲结大援而逭天讨也石氏曰翚弑隐公遂杀子赤桓公之立逆女使翚宣公之立逆女使遂斯二人者在国以为贼而桓宣以为忠也故终桓宣之世翚遂皆称公子无异辞】
　　三月遂以夫人妇姜至自齐
　　【左传尊夫人也公羊传遂何以不称公子一事而再见者卒名也夫人何以不称姜氏贬曷为贬讥丧娶也丧娶者公也则曷为贬夫人内无贬于公之道也内无贬于公之道则曷为贬夫人夫人与公一体也其称妇何有姑之辞也谷梁传其不言氏丧未毕故略之也其曰妇縁姑言之之辞也遂之挈由上致之也程子曰脱氏字】
　　有不待贬絶而罪恶见者不贬絶以见恶夫人与有罪焉则待贬而后见故不称氏【范氏曰夫人不能以礼自固故与有贬刘氏曰妇人不专行在家制于父母夫人有贬则父母与有罪矣髙氏曰古者六礼不备女不肯行故诗曰虽速我讼亦不女从虽速我狱室家不足庐陵李氏曰哀姜去姜而书氏今此去氏而书姜哀姜之罪重】也夫人其如何知恶无礼如野有死麕【音囷】能以礼自防如草虫愆期有待如归妹之九四【程子曰所以愆期者由已而不由彼女子居贵髙之地有贤明之资人情所愿娶其过时未归葢自有非不售也】则可免矣凡称妇者其词虽同立义则异逆妇姜于齐病文公也【汪氏曰不称女而称妇着文公之亟于成昏也】以妇姜至自齐责敬嬴也【汪氏曰有姑则以妇礼至无姑则专以夫人礼至不称姜氏而称妇姜着敬嬴之欲速以姑自居也张氏曰公子遂宣公之为乱臣贼子明矣不待贬絶也书妇着敬嬴之罪也】敬嬴嬖妾私事襄仲以其子属之杀世适兄弟出主君夫人援成风故事即以子贵为国君母斩焉在衰服之中请昏纳妇而其罪隐而未见也故因夫人至特称妇姜以显之此乃春秋推见至隐着妾母当国用事为后世鉴者也槩指为有姑之辞而不察其防则精义隐矣【赵氏曰书以者不当以也髙氏曰不直书夫人妇姜至自齐而称遂以者明公子遂不当以夫人归也婚礼莫重于亲迎岂容他人得以之归哉遂葢公族之尊者尤不可也家氏曰夫人非大夫所得以也遂挟齐以弑其君娶齐女为簒君之妇鲁之家国实制于遂书以者着其罪也公谷言妇有姑之辞妇姜之嫡姑则出姜也经于子卒之后书夫人姜氏归于齐于宣公始立书遂以妇姜至自齐所以责齐受人之出母而与之妇所以责鲁弃母于齐而娶齐女事悖妾以为姑也絶灭天理甚矣　刘氏曰左传称族尊君命舍族尊夫人非也一事而再见卒名耳必若云然公子结遂及齐宋盟非受命亦称族归父豹意如其往也氏其至也不氏无有夫人居间也何以舍族耶】
　　夏季孙行父如齐
　　【左传季文子如齐纳赂以请防】
