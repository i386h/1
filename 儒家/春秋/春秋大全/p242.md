<!-- { "loadSidebar": true } -->
　　蜀人冯山曰【汪氏曰山字允南普州人着春秋通解十二卷】昭公至是始得从祀于大庙其説是也季氏逐君而制其死生之命公薨干侯不得终于正寝既薨七月又不得以时归葬既葬絶其兆域又不得同于先君【汪氏曰沟絶其兆域不使与先君同】而在墓道之南至孔子为司防然后沟而合诸墓则其主虽久未得从昭穆而祔祭宜矣及意如巳卒阳虎专季氏将杀季孙斯而乱鲁国托于正以售【承呪反】其不正始以昭公之主从祀大庙葢欲着季氏之罪以取媚于国人然其事虽顺其情则逆春秋原情制法故不书禘事与日【王氏笺义曰从祀先公大事也不由公命而由阳虎故不书禘又不书日刘氏曰从祀先公正也所以从祀先公则非正矣其非正奈何季氏专鲁阳虎专季氏欲去三桓而代之从祀先公以説焉非能正者也从祀为祫邪宜曰大事于太庙为禘邪宜曰禘于太庙为时享邪宜曰有事于某宫所以不正言之者其事可丑出于阳虎故也阳虎将作乱而恶不得民心故于是为小正以售其大不正立小义以遂其大不义从祀先公其事则顺矣其情则逆春秋原情情诚善而功恶弗诛也情诚恶而功善弗与也】特曰从祀先公于盗窃宝玉大弓之上【李氏瑾曰此二事也问无他文同辞而书之】见【音现】事出阳虎而不可详也其亦深切着明矣【薛氏曰从祀者何顺祀也鲁之祭也跻僖公外昭公从祀之祀始正其礼也髙氏曰从顺也不曰顺者其事则顺其意则非故变其辞曰从也夫鲁祀之不顺多矣武公公在所当祧僖公闵公在所当正昭公则又当祀而不祀者也今但称先公则尽从典礼不止为一公设也然不举所祀之名不指所祀之所者非时妄祀其事可丑出于阳虎之矫举故虽礼之复正者而圣人实书之在盗窃宝玉大弓之上所以诛阳虎之乱也所谓定哀多微辞者意在言外也呜呼千载之下奸伪之迹祸乱之变彼假托以济其私者岂特一阳虎而已哉○汪氏曰三传皆以从祔为顺祀闵僖二公惟冯氏谓祔祭昭公而文定引其説薛氏髙氏两用之今考之经昭公之葬称諡疑已祔祭祖庙而从祀不称昭公与禘于庄公书法不侔则三传似亦可通或者谓升闵降僖非当时之急务然阳虎虽祔祭昭公而道南之墓犹待孔子为司防而合乎先君之兆域则又何也刘原父云阳虎恶季氏以臣而陵君犹僖公以子而先父故先正逆祀以微谕其意其説亦佳姑记以俟来哲庐陵李氏曰从祀之説三传及诸家皆以为正闵僖之位独胡氏不取葢阳虎之意正暴明季氏之罪故从祀昭公以説于国人若文公逆祀则臧文仲为政之时夏父弗忌所为而非季氏之恶也且春秋每书宫庙必举其諡此则不书闵僖而直云先公故以为昭公无疑也】
　　盗窃宝玉大弓
　　【左传壬辰将享季氏于蒲圃而杀之戒都车曰癸巳至成宰公敛处父告孟孙曰季氏戒都车何故孟孙曰吾弗闻处父曰然则乱也必及于子先备诸与孟孙以壬辰为期阳虎前驱林楚御桓子虞人以铍盾夹之阳越殿将如蒲圃桓子咋谓林楚曰而先皆季氏之良也尔以是继之对曰臣闻命后阳虎为政鲁国服焉违之徴死死无益于主桓子曰何后之有而能以我适孟氏乎对曰不敢爱死惧不免主桓子曰往也孟氏选圉人之壮者三百人以为公期筑室于门外林楚怒马及衢而骋阳越射之不中筑者阖门有自门间射阳越杀之阳虎刼公与武叔以伐孟氏公敛处父帅成人自上东门入与阳氏战于南门之内弗胜又战于棘下阳氏败阳虎説甲如公宫取宝玉大弓以出舍于五父之衢寝而为食其徒曰追其将至虎曰鲁人闻余出喜于徴死何暇追余从者曰嘻速驾公敛阳在公敛阳请追之孟孙弗许阳欲杀桓子孟孙惧而归之子言辨舍爵于季氏之庙而出阳虎入于讙阳闗以叛公羊传盗者孰谓谓阳虎也阳虎者曷为者也季氏之宰也季氏之宰则微者也恶乎得国寳而窃之阳虎专季氏季氏专鲁国阳虎拘季孙孟孙与叔孙氏迭而食之睋而锓其板曰某月某日将杀我于蒲圃力能救我则于是至乎日若时而出临南者阳虎之出也御之于其乘焉季孙谓临南曰以季氏之世世有子子可以不免我死乎临南曰有力不足臣何敢不勉阳越者阳虎之从弟也为右诸阳之从者车数十乘至于孟衢临南投策而坠之阳越下取策临南駷马而由乎孟氏阳虎从而射之矢着于庄门然而甲起于琴如弑不成却反舍于郊皆説然息或曰弑千乘之主而不克舍此可乎阳虎曰夫孺子得国而已如丈夫何睋而曰彼哉彼哉趣驾既驾公敛处父帅师而至慬然后得免自是走之晋寳者何璋判白弓绣质青纯谷梁传宝玉者封圭也大弓者武王之戎弓也周公受赐藏之鲁非其所以与人而与人谓之亡非其所取而取之谓之盗杜氏曰盗谓阳虎也家臣贱名氏不见故曰盗孙氏曰盗微贱之称宝玉大弓国之重器国之重器而盗得窃之则定公为国可知也常山刘氏曰宝玉大弓天子所赐先君之分器藏之于国子孙世世保之不可失坠而为盗所窃国慢无政可知矣故书窃以志不恭之大也何氏曰宝者世世宝用之辞此皆鲁始封之锡不言取而言窃者正名也苏氏曰阳虎将杀季孙斯不胜而出败宝玉大弓于公宫以行其称盗陪臣也宝玉大弓鲁之分器也是时阳虎以郓讙隂叛奔齐十年侯犯以郈叛及昭十二年南蒯以费叛皆以贱不书其书窃宝玉大弓何也分器重于地也分器重于地者贱货而贵命也茅堂胡氏曰先王分器不能谨守而盗得窃诸公宫此无政之验也故失地则讳失寳玉大弓则书失之书得之书重其事也陈氏曰虎陪臣也取周公之分器以出鲁莫之禁书曰盗窃宝玉大弓鲁无人之辞也是故陪臣皆不书书阳虎为盗是治陪臣也君子之作春秋治至于陪臣斯极矣庐陵李氏曰谢氏云宝玉象德大弓象武先君以文德武功受此宝玉厯世守而传之以为国之宝镇国之寳镇盗得而窃焉则人君不能守其国子孙不能保其镇可知矣○汪氏曰何休谓季氏逐昭公取宝玉藏于其家阳虎拘季孙夺其宝玉然昭公之经不书失宝玉而此书盗窃则阳虎窃取于公宫而非取之于季氏也】
　　附録【左传郑驷歂嗣子大叔为政】
　　【庚敬王十子九年】九年【晋定十一齐景四十七卫灵三十四蔡昭十八郑献十三卒曹伯阳元年陈闵公越元年杞僖五宋景十六秦哀三十六卒楚昭十五吴阖庐十四】
　　春王正月
　　附録【左传春宋公使乐大心盟于晋且逆乐祁之尸辞伪有疾乃使向巢如晋盟且逆子梁之尸子明谓桐门右师出曰吾犹衰绖而子击钟何也右师曰丧不在此故也既而告人曰已衰绖而生子余何故舍钟子明闻之怒言于公曰右师将不利戴氏不肯适晋将作乱不然无疾乃逐桐门右师○郑驷歂杀邓析而用其竹刑君子谓子然于是不忠苟有可以加于国家者弃其邪可也静女之三章取彤管焉干旄何以告之取其忠也故用其道不弃其人诗云蔽芾甘棠勿翦勿伐召伯所茇思其人犹爱其树况用其道而不恤其人乎子然无以劝能矣】
　　夏四月戊申郑伯虿卒
　　得寳玉大弓
　　【左传夏阳虎归宝玉大弓书曰得器用也凡获器用曰得得用焉曰获六月伐阳闗阳虎使焚莱门师惊犯之而出奔齐请师以伐鲁曰三加必取之齐侯将许之鲍文子谏曰臣尝为于施氏矣鲁未可取也上下犹和众庶犹睦能事大国而无天菑若之何取之阳虎欲勤齐师也齐师罢大臣必多死亡已于是乎奋其诈谋夫阳虎有宠于季氏而将杀季孙以不利鲁国而求容焉亲富不亲仁君焉用之君富于季氏而大于鲁国兹阳虎所欲倾覆也鲁免其疾而君又收之无乃害乎齐侯执阳虎将东之阳虎愿东乃囚诸西鄙尽借邑人之车锲其轴麻约而归之载防灵寝于其中而逃追而得之囚于齐又以葱灵逃奔宋遂奔晋适赵氏仲尼曰赵氏其世有乱乎公羊传何以书国宝也丧之书得之书谷梁传其不地何也寳玉大弓在家则羞不目羞也恶得之得之堤下或曰阳虎以解众也】
　　谷梁子曰宝玉封圭大弓武王之戎弓【范氏曰封圭始封之圭戎弓武王征伐之弓】周公受赐藏之鲁或曰夏后氏之璜【音黄】封父之繁【扶元反】弱也【杜氏曰璜美玉名封父古诸侯繁弱大弓名】子孙世守罔敢失坠以昭先祖之德存肃敬之心耳古者告终易代璧琬【于阮反】琰【以冉反】天球夷玉兑之戈和之弓垂之竹矢【蔡氏曰皆先王所寳器物璧大璧也琬琰圭名球鸣球也夷常也兑和皆古之巧工尧舜时共工制作精巧中法度故歴代传宝之】莫不陈列非直为美观也先王所宝传及其身能全而归之则可以免矣鲁去其政陪臣擅权【汪氏曰陪重也大夫为诸侯之臣家臣又为大夫之臣故曰陪臣】虽先公分【扶问反】器犹不能守而盗得窃诸公宫其能国乎故失之书得之书所以讥公与执政之臣见【音现】不恭之大也此义行则有天下国家者各知所守之职不敢忽矣【蜀杜氏曰鲁不能保守国器以致失今得而复书之不正其得之于盗也直书曰得以明其失而复得也孙氏曰不曰盗归宝玉大弓者盗微者不可再见番阳万氏曰宝玉大弓三传之説不同然圣经之大法不在乎是所以谨其盗窃与得之而已夫先王分宝玉于伯叔之国宜世守勿失而定公见窃于陪臣迨夫阳虎以为无益于近用秖以为名而自归之鲁有四封而诘其盗不得其盗以正国之典刑仅得宝玉大弓政刑之失一至于此岂不重可怜邪噫纳莒仆之宝玉曷若不失此分器之宝玉反楚灵之大屈曷若不失此分物之大弓始也贪人之所有今不能保已之所有故春秋讥之○赵氏曰左氏云凡获器用曰得得用焉曰获按得者对失也器用皆合言得则宋大鼎何不言得乎谷梁云不地羞也按縁未出境而得故但以得为名且书窃犹不羞书地有何羞乎汪氏曰杜预谓国之分器得之足以为荣故重而书之按失之固足以为辱然得之于盗而不能讨其罪未足为荣适以彰其失之之耻耳庐陵李氏曰谢氏曰谓之得者以明既失而复得也先王所赐非盛德不能受而传之窃之书得之书尊之也此説得之陆列曰用力禽之曰获获人获兽是也非用力禽之曰得宝玉是也故疑谷梁得其实若左氏以为阳虎归之恐无此理杜氏反以为无益近用而只为名故归之夫虎岂惮窃玉之为恶名哉葢既奔而追者获之耳又曰是年孔子年五十定公以孔子为中都宰一年四方则之】
　　六月葬郑献公
　　秋齐侯衞侯次于五氏
