<!-- { "loadSidebar": true } -->
　　【左传宋华弱与乐辔少相狎长相优又相谤也子荡怒以弓梏华弱于朝平公见之曰司武而梏于朝难以胜矣遂逐之夏宋华弱来奔司城子罕曰同罪异罚非刑也专戮于朝罪孰大焉亦逐子荡子荡射子罕之门曰几日而不我从子罕善之如初髙氏曰不言逐而以自奔为文者朝廷尚敬而弱渎慢如此所以罪弱也】秋葬桓公
　　滕子来朝
　　【左传秋滕成公来朝始朝公也】
　　莒人灭鄫
　　【左传鄫恃赂也谷梁传非灭也家有既亡国有既灭灭而不自知由别之而不别也莒人灭鄫非灭也非立异姓以莅祭祀灭亡之道也】
　　谷梁子曰莒人灭鄫非灭也立异姓以莅祭祀灭亡之道也【范氏曰莒是鄫甥立以为后非其族类神不歆其祀故言灭】公羊亦云莒女有为鄫夫人者葢欲立其出也【何氏曰言灭者以异姓为后非兵灭南轩张氏曰原民之生与万物并于天地之间父天而母地本一而已而于其身莫不有父母之亲兄弟之爱以至于宗支之属厘分缕析血脉贯通分虽殊而本实一此性之所具而天之所为也圣人有作立姓以别其系严宗以谨其承亦因夫性之自然理之所不可易者而已苟惟强离其所系而合于其所不可合是岂性也哉是故神不歆非祀而民不祀非族以此防民而春秋之时犹有身为诸侯而立异姓以莅祭祀如鄫子之为者圣人书之曰莒人灭鄫谓其先无血食之理也岂不深切着明哉】或曰鄫取莒公子为后罪在鄫子不在莒人春秋应以梁亡之例而书鄫亡不当但责莒人也今直罪莒舍鄫何哉曰莒人之以其子为鄫与黄歇进李园之妹于楚王【史记春申君传楚考烈王无子赵人李园求事春申君为舍人进其女弟即幸于春申君知其有身园与女弟説春申君进于楚王王召入幸之遂生子男立为太子是为幽王】吕不韦献邯郸之姬于秦公子【史记吕不韦传秦昭王太子华阳夫人无子太子中男名楚质于赵不韦见之曰此竒货可居请以奇物玩好求见华阳夫人姊而以献夫人因言子楚贤夫人乘间言于太子以为适嗣不韦取邯郸姬絶美者与居知有身子楚见而请之不韦佯怒既而献之期年生子政子楚立是为庄襄王政即始皇帝也】其事虽殊其欲灭人之祀而有其国则一也春秋所以释鄫而罪莒欤以此防民犹有以韩谧为世嗣昏乱纪度如郭氏者【晋书贾传子黎民蚤卒无嗣及薨妻郭槐欲以外孙韩谧为世孙曹轸谏曰礼无异姓为后之文槐表陈克遗意帝许之大常议諡博士秀曰充悖礼溺情以乱大伦昔鄫养外孙莒公子为后春秋书莒人灭鄫按諡法昏乱纪度曰荒请諡荒家氏曰周衰伦教不明有以他姓为继嗣者灭人之国而人自以为非灭如鄫事者往往有之圣人特于此垂训焉苟以为莒实灭鄫则是时晋悼主盟岂有莒灭同盟之国而全置不问哉刘氏曰五年秋穆叔以属鄫为不利使鄫人听命于防故经书吴人鄫人是鲁已絶鄫鄫无赋于鲁矣尚何所恃而取灭耶左氏恃赂之説非也庐陆李氏曰灭鄫之説先儒所以不取左氏者岂非以昭四年复有鲁取鄫之文故以此为非实灭乎赵子按其事情以为莒人以兵破鄫立其子使守之而为附庸其子又鄫之外甥令奉鄫祀然神不歆非类是使鄫絶祀故须书灭公谷但传得立鄫甥守祀之説而不知事实耳莒今灭为附庸后鲁取鄫之故复书取也究此则三传亦互相通此恐得其实又曰四年公如晋请属鄫晋以鄫属鲁其冬邾人莒人伐鄫灭孙纥救鄫侵邾败于狐骀五年穆叔觌鄫太子巫如晋九月防于戚穆叔以属鄫为不利使鄫大夫听命于防六年莒人灭鄫晋人来讨季武子如晋谢亡鄫此左传鄫事之本末也】
　　冬叔孙豹如邾
　　【左传冬穆叔如邾聘且修平髙氏曰公初即位邾子来朝四年有狐骀之战至是往聘修平以无忘旧好也庐陵李氏曰春秋书鲁聘邾止此一条】
　　季孙宿如晋
　　【左传晋人以鄫故来讨曰何故亡鄫季武子如晋见且听命杜氏曰宿始代父为卿见大国襄陵许氏曰鲁既世卿而大夫无复三年之丧哀典废于下矣张氏曰晋不讨莒而讨鲁偏矣宜乎无以正小国之罪○赵氏曰左传晋人以鄫故来讨按前年防戚已令鄫听命于鲁即明不私属鲁今鄫亡自不闗鲁事何得来讨据事情季孙初嗣位而不往见霸主耳】
　　十有二月齐侯灭莱
　　【左传十二月齐侯灭莱莱恃谋也于郑子国之来聘也四月晏弱城东阳而遂围莱甲寅堙之环城傅于堞及杞桓公卒之月乙未王湫帅师及正舆子棠人军齐师齐师大败之丁未入莱莱共公浮柔奔棠正舆子王湫奔莒莒人杀之四月陈无宇献莱宗器于襄宫晏弱围棠十一月丙辰灭之迁莱于郳髙厚崔杼定其田公羊传曷为不言莱君出奔国灭君死之正也王氏曰莱姜姓子爵国于东夷齐灭之然春秋之例灭同姓则名故卫文公灭邢经称名以贬之今齐灵公灭莱独免于名者葢莱居东夷事在所畧耳张氏曰子产尝对晋人侵小之问以为武献以下兼国多矣然则晋葢吞灭之首宜其无以戢诸侯之相灭也】
　　【乙灵王未六年】七年【晋悼七齐灵十六卫献十一蔡景二十六郑僖五卒曹成十二陈哀三孝公匄元年宋平十秦景十一楚共二十五吴寿梦二十】
　　春郯子来朝
　　【左传始朝公也髙氏曰郯少皥氏之后也前世圣贤之后所封之国皆逼近四裔先王之意非特以蕃王室葢欲渐王化也后世子孙往往多忘其祖者反渐其习俗然也】
　　夏四月三卜郊不从乃免牲
　　【左传孟献子曰吾乃今而后知有卜筮夫郊祀后稷以其农事也是故启蛰而郊郊而后耕今既耕而卜郊宜其不从也谷梁传夏四月不时也三卜礼也乃者亡乎人之辞也汪氏曰公谷啖氏皆以三卜为合礼朱子亦云四卜五卜失礼然春秋四书卜郊唯此年三卜亦书之者盖三卜虽得礼而卜郊止于二月今书四月而三卜不从则过时不敬以致渎故书以讥非时而非讥其渎卜也】
　　小邾子来朝
　　【左传小邾穆公来朝亦始朝公也】
　　城费
　　【左传南遗为费宰叔仲昭伯为隧正欲善季氏而求媚于南遗请城费吾多与而役故季氏城费】费季氏邑也按左氏南遗为费宰叔仲昭伯为隧正欲善季氏而求媚于南遗谓遗请城费吾多与而役故季氏城费夫文子相三君无衣帛之妾无食粟之马无藏金玉无重器备则固忠于公室而不顾其所食之私邑也及行父卒宿之不忠遂专鲁国之政羣小媚之无故劳民妄兴是役季氏益张其后孔子行乎季孙三月不违至于帅师堕费其越礼不度可知矣然则书城费乃履霜坚氷之戒强私家弱公室之萌据事直书而义自见矣用人不惟其贤惟其世岂不殆哉【汪氏曰此书城费而昭十三年书围费定十二年书堕费后十五年书城成郭而昭二十六年定十二年书公围成比事以观则知大夫之强恃其城郭之固由人君不谨其初之所致也公室卑而大夫专大夫弱而家臣叛夫岂无自而然哉庐陵李氏曰费鲁强邑隐元年传称费伯即其邑大夫也僖元年赐季友汶阳之田及费于是为季氏邑矣自南遗既城之后费邑强南蒯继为费宰非特季氏世卿而陪臣亦世其邑昭十二年南蒯欲出季氏不克以费叛如齐十三年叔弓围费弗克败焉十四年费人叛南氏蒯奔齐齐来归费及季桓子立公山不狃为费宰定八年不狃以费叛十二年始用子路堕三都不狃叔孙辄帅费人袭鲁孔子命申句须乐颀伐之二子奔齐遂堕费此一费之始终也而季氏之盛衰可考矣】
　　秋季孙宿如卫
　　【左传秋季武子如卫报子叔之聘且辞缓报非贰也汪氏曰比书滕郯小邾来朝而志大夫如晋如卫着邦交之烦而畏大慢小之情见矣】
　　八月螽
　　【杜氏曰为灾故书髙氏曰庄公以前螟犹书之庄公以后螟不复书螽然后书以是知灾异之益多矣春秋不胜其书举重以见轻尔】
　　附録【左传冬十月晋韩献子告老公族穆子有废疾将立之辞曰诗曰岂不夙夜谓行多露又曰弗躬弗亲庶民弗信无忌不才让其可乎请立起也与田苏游而曰好仁诗曰靖共尔位好是正直神之聴之介尔景福恤民为德正直为正正曲为直参和为仁如是则神听之介福降之立之不亦可乎庚戌使宣子朝遂老晋侯谓韩无忌仁使掌公族大夫】
　　冬十月卫侯使孙林父来聘壬戌及孙林父盟
　　【左传卫孙文子来聘且拜武子之言而寻孙桓子之盟公登亦登叔孙穆子相趋进曰诸侯之防寡君未尝后卫君今吾子不后寡君寡君未知所过吾子其少安孙子无辞亦无悛容穆叔曰孙子必亡为臣而君过而不悛亡之本也诗曰退食自公委蛇委蛇谓从者也衡而委蛇必折王氏曰礼升降之仪臣后君一等而孙子之聘公登亦登兹伉之甚】
　　楚公子贞帅师围陈
　　【庐陵李氏曰围国书大夫自公子贞始陈氏曰楚强甚矣】
　　十有二月公防晋侯宋公陈侯卫侯曹伯莒子邾子于鄬
　　【左传楚子囊围陈防于鄬以救之杜氏曰鄬郑地谋救陈陈侯逃归不成救故不书救也髙氏曰晋悼将修文公之业复有志于攘楚而楚先围陈陈侯遂出防诸侯以求救于晋晋悼于是遽为之合诸侯也汪氏曰书楚围陈书防于鄬书陈侯逃归而不言救陈所以着荆楚肆暴之强晋悼安攘之怠而陈侯弃楚即华之心不固也自是凡防同无陈矣】
　　郑伯髠顽如防未见诸侯丙戌卒于鄵
　　【左传郑僖公之为太子也于成之十六年与子罕适晋不礼焉又与子丰适楚亦不礼焉及其元年朝于晋子丰欲愬诸晋而废之子罕止之及将防于鄬子驷相又不礼焉侍者谏不听又谏杀之及鄵子驷使贼夜弑僖公而以疟疾赴于诸侯简公生五年奉而立之公羊传鄵者何郑之邑也诸侯卒其封内不地此何以地隐之也何隐尔弑也孰弑之其大夫弑之曷为不言其大夫弑之为中国讳也曷为为中国讳郑伯将防诸侯于鄬其大夫谏曰中国不足归也则不若与楚郑伯曰不可其大夫曰以中国为义则伐我丧以中国为强则不若楚于是弑之郑伯髠顽何以名伤而反未至乎舍而卒也未见诸侯其言如防何致其意也谷梁传未见诸侯其曰如防何也致其志也礼诸侯不生名此其生名何也卒之名也卒之名则何为加之如防之上见以如防卒也其见以如防卒何也郑伯将防中国其臣欲从楚不胜其臣弑而死其不言弑何也不使荒逺之民加乎中国之君也其地于外也其日未逾竟也日卒时葬正也杜氏曰不欲再称郑伯故约文书其名于防上】陈侯逃归
　　【左传陈人患楚庆虎庆寅谓楚人曰吾使公子黄往而执之楚人从之二庆使告陈侯于防曰楚人执公子黄矣君若不来羣臣不忍社稷宗庙惧有二图陈侯逃归谷梁传以其去诸侯故逃之也】
