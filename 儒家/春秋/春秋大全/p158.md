<!-- { "loadSidebar": true } -->
　　【左传拜汶阳之田张氏曰汶阳之田特书曰取足以见疆埸之令不出于王矣今为取田而拜往赐于霸国晋偃然受之而八年复使韩穿来言汶阳之田归之于齐足见私情之纳侮于晋也汪氏曰僖公取济西田而使公子遂如晋拜赐已非正矣况以成公取汶阳而躬朝于晋乎济西汶阳鲁之故田也以为霸国之私惠而聘之朝之见鲁之不振也庐陵李氏曰成公朝晋者四三年四年十年四年不见敬十年见止张氏所谓纳侮者信矣惟十八年悼公即位之朝无讥焉】
　　郑公子去疾帅师伐许
　　【左传许恃楚而不事郑郑子良伐许张氏曰晋方怒郑之不服其为国忧未有底止也乃怒许之不事已而使大夫动大众以伐之见其兴兵之不度徳量力也髙氏曰疲命于晋楚而以伐之君子以是恶郑也】公至自晋
　　宣公薨至是三年之丧毕矣宜入朝京师见天子受王命然后归而即政可也嗣守社稷之重而不朝于周以拜汶阳田之故而往朝于晋其行事亦悖矣此春秋所为作也公行多不至其书公至自晋何其至也必有以也【家氏曰诸侯既除丧而入见于王受黻冕之赐然后成其为君自东迁此礼废然亦未有除丧而入见大国以事王之礼而事大国者也宣公挟强齐之援弑君簒国凡可以谄齐而求悦者无不为矣未除丧而防既除丧而朝今成公借援于晋率循先公之旧其无王之罪大矣书如书至所以讥也汪氏曰成公一经此年如晋明年再如晋十年又如晋十八年又如晋过于事天子之礼葢当时诸侯知有霸者而不知有王不以为异耳春秋莫不书至比事以观义自着矣】
　　附録【左传晋人归楚公子谷臣与连尹襄公之尸于楚以求知防于是荀首佐中军矣故楚人许之王送知防曰子其怨我乎对曰二国治戎臣不才不胜其任以为俘馘执事不以衅鼓使归即戮君之惠也臣实不才又谁敢怨王曰然则徳我乎对曰二国图其社稷而求纾其民各惩其忿以相宥也两释累囚以成其好二国有好臣不与及其谁敢徳王曰子归何以报我对曰臣不任受怨君亦不任受徳无怨无徳不知所报王曰虽然必告不谷对曰以君之灵累臣得归骨于晋寡君之以为戮死且不朽若从君惠而免之以赐君之外臣首首其请于寡君而以戮于宗亦死且不朽若不获命而使嗣宗职次及于事而帅偏师以修封疆虽遇执事其弗敢违其竭力致死无有二心以尽臣礼所以报也王曰晋未可与争重为之礼而归之】
　　秋叔孙侨如帅师围棘
　　【左传叔孙侨如围棘取汶阳之田棘不服故围之公羊传棘者何汶阳之不服邑也其言围之何不听也杜氏曰棘汶阳之邑在济北蛇丘】
　　按左氏取汶阳之田棘不服故围之【赵氏曰凡内自围者皆叛邑何氏曰不言叛者为内讳】复故地而民不听至于命上将用大师环其邑而攻之何也鲁于是时初税亩作丘甲税役日益重矣棘虽复归故国所以不愿为之民也欤成公不知薄税敛轻力役修德政以来之而肆其兵力虽得之亦必失之矣【何氏曰不先以文徳来之而便以兵围之当与围外邑同罪刘氏曰不察已之所以失而疾人之不我服强国之行若五伯之事则有之非王道也庐陵李氏曰春秋内叛书围者七始于此昭十三年围费二十六年围成定六年围郓十年围郈围费十二年围成】
　　大雩
　　晋却克衞孙良夫伐廧咎如
　　【左传讨赤狄之余焉廧咎如溃上失民也杜氏曰廧咎如赤狄别种茅堂胡氏曰经不书廧咎如溃者晋常灭赤狄潞氏甲氏及留吁矣其余党散入廧咎如又欲尽殄灭之非仁人之心也段纪明请灭羌种羌虽灭汉亦亡后世岂尝絶羌患哉廧咎如溃削而不书圣人之情见矣惟不使之侵扰华夏斯止矣家氏曰克与良夫得志于鞌不知自戢更为此举春秋书之诛善战也楚方躏借中原晋人不务修明霸业图其远者大者既灭潞氏又殄留吁以为未快复兴此役此逐利之师春秋之屡书皆所以贬】
　　冬十有一月晋侯使荀庚来聘
　　【晋来聘之始】
　　卫侯使孙良夫来聘丙午及荀庚盟丁未及孙良夫盟【聘而遂盟之于是始左传冬十一月晋侯使荀庚来聘且寻盟衞侯使孙良夫来聘且寻盟公问诸臧宣叔曰中行伯之于晋也其位在三孙子之于衞也位为上卿将谁先对曰次国之上卿当大国之中中当其下下当其上大夫小国之上卿当大国之下卿中当其上大夫下当其下大夫上下如是古之制也衞在晋不得为次国晋为盟主其将先之丙午盟晋丁未盟衞礼也公羊传此聘也其言盟何聘而言盟者寻旧盟也谷梁传其日公也来聘而求盟不言及者以国与之也不言其人亦以国与之也不言求两欲之也何氏曰恶二国既修礼相聘不能相亲信反复相疑故不重举连聘而言之徐氏曰春秋之义举重畧轻若来盟则不言聘而言盟今言聘言盟嫌其生事也】
　　刘敞曰诸侯有聘无盟聘礼也盟非礼也庚与良夫不务引其君当道而生事专命为非礼不信以干先王之典故不系于国以见其遂事之辱非人臣之操此説然也其言及者公与之盟而不言公见二卿之抗也盟者春秋所恶于恶之中又有恶焉者此类是也【苏氏曰此公及庚良夫盟也不书公者二子抗也二子来聘不能以信相亲反要公以盟非抗而何故言聘言盟以恶之番阳万氏曰聘者故出于其君之命而及盟则出于其臣之私也况夫大夫之于诸侯五等之君皆其君也诸侯之于大夫列国之臣皆其臣也今也列国之臣忘其分之卑而盟五等之君五等之君屈其分之尊而盟列国之臣岂非一时之大夫既不知自有其君而专盟于外则不知有列国之君而敢于与之同盟也乎髙氏曰庚晋之下卿良夫卫之上卿而鲁人盟之先晋后卫岂非畏晋之强乎○庐陵李氏曰聘而遂盟例五此年荀庚良夫十一年郤犨襄七年林父十五年向戌其皆书日一则以别于微者一则以别于前定也】
　　郑伐许
　　附録【左传十二月甲戌晋作六军韩厥赵括巩朔韩穿荀骓赵旃皆为卿赏鞌之功也○齐侯朝于晋将授玉郤克趋进曰此行也君为妇人之笑辱也寡君未之敢任晋侯享齐侯齐侯视韩厥韩厥曰君知厥也乎齐侯曰服改矣韩厥登举爵曰臣之不敢爱死为两君之在此堂也○荀防之在楚也郑贾人有将寘诸褚中以出既谋之未行而楚人归之贾人如晋荀防善视之如实出已贾人曰吾无其功敢有其实乎吾小人不可以厚诬君子遂适齐】
　　【甲定王二戌十年】四年【晋景十三齐顷十二衞定二蔡景五郑襄十八卒曹宣八陈成十二桓五十宋共二秦桓十八楚共四】
　　春宋公使华元来聘
　　【左传宋华元来聘通嗣君也王氏曰宋入春秋未甞聘鲁文十一年公子遂虽往而宋不报也华元之来其为共公谋昏张本乎临川吴氏曰晋衞二国相继来聘以三年春同防伐郑交结和好也庐陵李氏曰经书宋聘鲁始此终春秋宋聘鲁四此年及八年华元襄十五年向戌昭十二年华定】
　　三月壬申郑伯坚卒
　　杞伯来朝
　　【左传归叔姬故也杜氏曰将出叔姬先修朝礼言其故】
　　夏四月甲寅臧孙许卒
　　【汪氏曰文仲之子宣叔也子纥嗣为大夫是为武仲】
　　公如晋
　　【左传夏公如晋晋侯见公不敬季文子曰晋侯必不免诗曰敬之敬之天惟显思命不易哉夫晋侯之命在诸侯矣可不敬乎张氏曰晋景公胜齐而骄也髙氏曰公连嵗如晋者以尝即楚故也汪氏曰成公此年朝晋而取敖忽之辱岂非礼愈繁而身愈卑徒自屈而已耳】
　　葬郑襄公
　　【汪氏曰丧未五月葬之速也大不懐也】
　　秋公至自晋
　　【左传秋公至自晋欲求成于楚而叛晋季文子曰不可晋虽无道未可叛也国大臣睦而迩于我诸侯听焉未可以贰史佚之志有之曰非我族类其心必异楚虽大非吾族也其音字我乎公乃止家氏曰甚哉鲁成中无所主逐变而屡迁也始与晋人连兵伐齐以有鞌之胜谓当与晋为睦曽未几月率先诸侯受盟于楚犹幸晋人之无讨也去年如晋今年又如晋正所以救前日匮盟之过一不为所礼又将叛而即夷春秋于鲁成之从楚适晋备书以贬之也】
　　冬城郓【公作运】
　　【杜氏曰公欲叛晋故城而为备孔氏曰鲁有二郓此西郓也成十六年传晋人执季文子公待于郓即此任公辅曰鲁西邑东郡廪丘东有郓城即东郓家氏曰郓有三莒之别邑亦曰郓九年楚人入郓是也鲁自有二郓文十三年城诸及郓此东郓莒鲁所争者也成十六年公待于郓此西郓今此所城也春秋讥鲁人不务安静而轻于用民力郓虽城何益哉】
　　郑伯伐许
　　【左传冬十二月郑公孙申帅师疆许田许人败诸展陂郑伯伐许取鉏任泠敦之田晋栾书将中军荀首佐之士燮佐上军以救许伐郑取泛祭楚子反救郑郑伯与许男讼焉皇戌摄郑伯之辞子反不能决也曰君若辱在寡君寡君与其二三臣共听两君之所欲成其可知也不然侧不足以知二国之成程子曰称郑伯见其不复为丧以吉礼从戎】
　　前此郑襄公伐许既狄之矣今悼公又伐许乃复称爵何也丧未逾年以吉礼从金革之事则忘亲矣称爵非美词所以着其恶也【何氏曰未逾年君称伯者乐成君位亲自伐许故如其意以着其恶家氏曰父所为义已继之为孝父挟夷楚之援陵暴小国嵗再用师其子继世而不能改是之谓济恶庸得为孝乎不书子而书爵絶之于名教也　庐陵李氏曰郑自隐十一年入许之后郑许世雠至此凡书于经者又四侵伐矣然考左氏所记则邲战之役郑许首如楚蜀之役许乗楚车是许与郑皆南面事楚者郑方从楚何得如此晋楚之救不书于经事未可信也】
　　附録【左传晋赵婴通于赵庄姬】
　　【乙定王二十亥一年崩】五年【晋景十四齐顷十三卫定三蔡景六郑悼公费元年曹宣九陈成十三杞桓五十一宋共三秦桓十九楚共五】
　　春王正月叔姬来归
　　【谷梁传妇人之义嫁曰归反曰来归】
　　前书伯来朝左氏以为归叔姬也【汪氏曰叔姬始嫁不见于经与郯伯姬同婚姻得礼常自不书】此书叔姬来归则出也【家氏曰此与他悖义之出者不同必叔姬自不安于杞或以疾而来归非之絶之也故春秋书其逆丧归葬无贬辞临川吴氏曰僖三十一年杞伯姬为其子求妇而僖公以次女叔姬与之归为桓公夫人至今四十四年夫妇年皆六十之上而姬始被出而归疑是叔姬无子桓别有妾子为太子叔姬心不自安而愿归鲁故叔姬既卒而桓复来逆其丧以归也】春秋于内女其归其出録之详者男女居室人之大伦也男子生而愿为之有室女子生而愿为之有家父母之心人皆有之而不能为之择家与室则夫妇之道苦淫僻之罪多矣王法所重人伦之本録之详也为世戒也【汪氏曰郯伯姬杞叔姬皆出而来归然叔姬书伯逆丧以归而郯伯姬来归之后不复见于经则其善恶优劣不可以防观矣】
　　附録【左传春原屏放诸齐婴曰我在故栾氏不作我亡吾二昆其忧哉且人各有能有不能舍我何害弗听婴梦天使谓已祭余余福汝使问诸士贞伯贞伯曰不识也既而告其人曰神福仁而祸淫淫而无罚福也祭其得亡乎祭之之明日而亡】
　　仲孙蔑如宋
　　【左传孟献子如宋报华元也汪氏曰蔑与华元交相聘问其情厚矣而明年蔑侨如逼于留令速兴侵晋之师朝玉帛而暮干戈谨于邦交者固如是乎】
　　夏叔孙侨如防晋荀首于谷【首公作秀】
