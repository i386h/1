<!-- { "loadSidebar": true } -->
　　【此大夫专防诸侯之始左传秋晋侯疆戚田故公孙敖防之杜氏曰礼卿不得防公侯戚衞地在顿丘衞县西薛氏曰卿始防诸侯也大夫而专防诸侯政不在公室矣临川吴氏曰凡鲁卿防外君直书不隐以见其非永嘉吕氏曰春秋之初葢有以大夫而防诸侯者矣未若公孙敖之专防也外大夫有防公者矣内没公而名大夫则及齐髙傒防于防是也内不没公而不名大夫则公及齐大夫盟于蔇是也或没公或不名大夫皆有所讳也内大夫有防盟诸侯者矣柔防宋公陈侯蔡叔盟于折则柔犹不氏也公子结遂及齐侯宋公盟犹为遂事非专防也若公孙敖防晋侯则专防矣以见礼乐之自大夫出也庐陵李氏曰内大夫特防外诸侯五敖防晋侯于戚行父防齐侯阳谷归父防齐侯于谷归父防楚子于宋叔弓防楚子于陈也此为大夫特防诸侯之始而胡氏特发传于归父之下不知所谓】
　　冬十月丁未楚世子商臣弑其君頵【頵俱伦反公谷作髠】
　　【左传初楚子将以商臣为太子访诸令尹子上子上曰君之齿未也而又多爱黜乃乱也楚国之举恒在少者且是人也蠭目而豺声忍人也不可立也弗听既又欲立王子职而黜太子商臣商臣闻之而未察告其师潘崇曰若之何而察之潘崇曰享江而勿敬也从之江怒曰呼役夫宜君王之欲杀汝而立职也告潘崇曰信矣潘崇曰能事诸乎曰不能能行乎曰不能能行大事乎曰能冬十月以宫甲围成王王请食熊蹯而死弗听丁未王缢諡之曰灵不瞑曰成乃瞑穆王立以其为太子之室与潘崇使为大师且掌环列之尹谷梁传日髠之卒所以谨商臣之弑也夷狄不言正不正】
　　书世子弑君者有父之亲有君之尊【礼记文王世子君之于世子也亲则父也尊则君也有父之亲有君之尊啖氏曰楚僭号已久世子必不誓于天子今以商臣之逆故特书世子以明其罪】而至于弑逆此天理大变人情所深骇春秋详书其事欲以起问者察所由示惩诫也唐世子受左氏春秋至此废书叹曰经籍圣人垂训何书此耶郭瑜对曰春秋义存褒贬以善恶为劝戒故商臣千载而恶名不灭曰非惟口不可道故亦耳不忍闻愿受他书瑜请读礼世子从之【见唐孝敬皇帝传】呜呼圣人大训不明于后世皆腐儒学经不知其义者之罪耳夫乱臣贼子虽陷穽【才性反】在前斧钺加于颈而不避顾谓身后恶名足以系其邪志而惩于为恶岂不谬哉持此晓人可谓茅塞其心意矣若语之曰为人君父而不通于春秋之义者必蒙首恶之名为人臣子而不通于春秋之义者必陷簒弑诛死之罪圣人书此者使天下后世察于人伦知所以为君臣父子之道而免于首恶之名诛死之罪也则世子而闻此必将【音耸悚同】然畏惧知春秋之不可不学矣学于春秋必明臣子之义不至于奏请怫防而见酖矣【唐书本传帝语侍臣仁孝賔礼大臣未尝有过而武后将骋志奏请数咈防后酖杀之】传者案也经者断也考于传之所载可以见其所由致之渐岂隐乎嫡妾必正而楚子多爱立子必长而楚国之举常在少者养世子不可不慎也而以潘崇为之师【汪氏曰使楚頵择贤得如宋左衞率表淑以傅世子则祸不作矣】侍膳问安世子职也而多置宫甲降而不憾憾而能眕者鲜矣乃欲黜兄而立其弟谋及妇人宜其败也而使江芈【音弭】知其情是以不仁处其身而以不孝处其子也其及宜矣楚頵僭王凭陵中国战胜诸侯毒被天下【汪氏曰楚頵以庄二十三年簒立在位四十六年召陵之前伐郑侵郑者四召陵之后围许败徐灭黄齐桓既没益肆凭陵执襄公伐宋而献捷于鲁战而宋襄遂殒其身既而伐齐戌谷合诸侯围宋天下之祸憯矣】然昧于君臣父子之道祸发萧墙而不知觉也不善之积岂可掩哉【王氏曰頵亦弑其兄熊囏而得位者终不免商臣之祸天道好还岂不昭然】君不君则臣不臣父不父则子不子春秋书世子弑其君者推本所由而着其首恶为万世之大戒也然则商臣无贬矣曰弑父与君之贼其恶犹待于贬而后着乎【陈氏曰楚国未志其志頵何世子弑君不可以楚不志也张氏曰裔夷无道之极感应之理故至于此后世如匃奴头曼魏拓拔珪唐安禄山史思明朱全忠西夏曩霄皆以外夷盗贼毒被天下中国不能制而受祸于其子积不善之余殃千载一律故商臣之恶特书之使为君父者知谨履霜之戒以此防人犹有骤欲废立以启劭广之祸者汪氏曰商臣怨子上止王立已谮之致死楚成于此可以自省矣而犹有废立之志狐疑不决是速其毙也今考世子弑君父实莫大之变经书世子弑君者三楚商臣蔡般皆其君有以致之许止不尝药亦悼公敎之未至耳有国有家者视此可不知所儆乎○刘氏曰谷梁云日髠之卒所以谨商臣之弑非也即不日者乃不谨其弑乎】
　　公孙敖如齐
　　【左传穆伯如齐始聘焉礼也凡君即位卿出并聘践修旧好要结外援好事邻国以衞社稷忠信卑让之道也忠徳之正也信徳之固也卑让徳之基也何氏曰书者讥丧娶刘氏曰左氏云礼也杜云明诸侯谅闇则国事皆用吉礼皆非也左氏见诸侯废丧而聘故推以为礼杜氏见左氏有得礼之言遂推以为当丧而吉皆反经越礼不可以教后世者也汪氏曰左氏于凡诸侯朝聘悉以为礼既不察其不能谨天下之通丧又不考其尊周交邻之疏数刘氏辨之当矣僖公三十年宰周公来聘而公子遂报聘于京师且初聘于晋此年毛伯锡命则得臣往拜而敖亦初聘于齐比事以观不贬而恶自见】
　　附录【左传殽之役晋人既归秦帅秦大夫及左右皆言于秦伯曰是败也孟明之罪也必杀之秦伯曰是孤之罪也周芮良夫之诗曰大风有隧贪人败类听言则对诵言如醉匪用其良覆俾我悖是贪故也孤之谓矣孤实贪以祸夫子夫子何罪复使为政】
　　【丙襄王二申十七年】二年【晋襄三齐昭八衞成十蔡庄二十一郑穆三曹共二十八陈共七桓十二宋成十二秦穆三十五楚穆王商臣元年】
　　春王二月甲子晋侯及秦师战于彭衙秦师败绩【左传春秦孟明视帅师伐晋以报殽之役二月晋侯御之先且居将中军赵衰佐之王官无地御戎狐鞫居为右甲子及秦师战于彭衙秦师败绩晋人谓秦拜赐之师战于殽也晋梁御戎莱驹为右战之明日晋襄公秦囚使莱驹以戈斩之囚呼莱驹失戈狼瞫取戈以斩囚禽之以从公乗遂以为右箕之役先轸黜之而立续简伯狼瞫怒其友曰盍死之瞫曰吾未获死所其友曰吾与女为难瞫曰周志有之勇则害上不登于明堂死而不义非勇也共用之谓勇吾以勇求右无勇而黜亦其所也谓上不我知黜而宜乃知我矣子姑待之及彭衙既陈以其属驰秦师死焉晋师从之大败秦师君子谓狼瞫于是乎君子诗曰君子如怒乱庶遄沮又曰王赫斯怒爰整其旅怒不作乱而以从师可谓君子矣秦伯犹用孟明孟明増修国政重施于民赵成子言于诸大夫曰秦师又至将必辟之惧而増徳不可当也诗曰毋念尔祖聿修厥徳孟明念之矣念徳不怠其可敌乎程子曰越国袭人秦罪也忘亲背惠晋恶也秦经人之国以袭人虽忿无以为辞矣故其来不称伐晋不谕秦而与战故书晋及忿以取败故书败绩杜氏曰彭衙秦地冯翊邰阳县西北有彭衙城】
　　战而言及者主乎是战者也【王氏曰彭衙秦地而晋师在焉亦知晋之欲战矣】夫敌加于已不得已而起者谓之应兵争恨小故不忍忿怒者谓之忿兵按左氏秦孟明帅师伐晋报殽之役此所谓忿兵疑罪之在秦也而以晋侯主之何哉处已息争之道远怨之方也然则敌加于已纵其侵暴将不得应乎曰敌加于已而已有罪焉引咎责躬服其罪则可矣已则无罪而不义见加谕之以辞命犹不得免焉亦告于天子方伯可也若遽然兴师而与战是谓以桀攻桀何愈乎故以晋侯为主者处已息争之道远怨之方王者之事也【家氏曰秦有大惠于晋不可忘也前日秦乗晋丧而袭郑襄公惧其凌轧逼弗获已衰绖即戎幸而一胜亦云可矣今孟明再至而晋襄负气好胜亲将御敌复败秦师以怨报徳故君子责之且文公退三舍避楚施之所必报乃义之所当然也秦之惠尤大而晋襄亟战莫之恤岂惟背惠实忘亲矣春秋以是贬汪氏曰秦师伐晋而经不书伐罪晋而免秦也】
　　丁丑作僖公主
　　【左传书不时也公羊传作僖公主者何为僖公作主也主者曷用虞主用桑练主用栗用栗者藏主也作僖公主何以书讥何讥尔不时也其不时奈何欲久丧而后不能也谷梁传作为也为僖公主也立主丧主于虞吉主于练作僖公主讥其后也作主坏庙有时日于练焉壊庙壊庙之道易檐可也改涂可也】
　　作主者造木主也【范氏曰主葢神之所凭依其状正方穿中央达四方天子长一尺二寸诸侯长一尺】既葬而反虞虞主用桑【何氏曰礼平明而葬日中而反虞以阳求隂谓之虞者亲丧已下圹皇皇无所亲求而虞事月之虞犹安神也用桑者取其名所以副孝子之心】期年而练祭【礼记丧服四制十三月而练汪氏曰小祥易练冠故曰练祭】练主用栗【何氏曰期年练祭埋虞主于两阶之间易用栗也夏后氏以松殷人以柏周人以栗礼虞主虞祭曰桑主不文吉主皆刻而諡之】用栗者藏主也【何氏曰藏于庙室中常所当奉事也】何以书僖公薨至是有五月【何氏曰礼作练主当以十三月】然后作主慢而不敬甚矣夫慢而不敬积恶之原也以为无伤而不去至于恶积而不可掩所以谨之也【髙氏曰周人卒哭而袝袝而易主是谓虞主既期而练练而易主是谓练主僖公薨十有五月非虞练之时而方作主犹未祔庙也犹未祔庙者欲跻之故也是以谨而日之蜀杜氏曰十二公作主祔庙未尝书之今书作僖公主必有所讥也张氏曰事亡如事存故作主以象神而祭之礼既葬作主于墓不终日而虞祭不忍一日忘亲也僖公元年四月葬今乃作主慢而违礼甚矣汪氏曰左氏云卒哭而祔服氏云造木主立几筵焉特祀在寝三年丧毕遭烝尝乃于庙郑氏又云唯祔与练祭在庙祭讫主反于寝其大祥与禫祭其主自然在寝祭之谷梁谓吉主于练于练焉壊庙则待练而始祔今考檀弓云殷既练而祔周卒哭而祔孔子善殷窃谓祔庙则当吉祭苟卒哭而迁庙遂用吉祭不近人情故文定取谷梁言练祭易栗主而后祔庙也刘氏曰左氏僖三十三年传云葬僖公缓作主非礼也杜氏读缓字以上为一句作字下为一句非也僖公以十二月薨文元年四月葬凡五月不得云缓传云葬僖公而作主缓耳公羊云刺欲久丧而后不能非也文公自惰缓不作主耳何以知其欲久丧】
　　三月乙巳及晋处父盟
　　【因朝而盟始此左传晋人以公不朝来讨公如晋夏四月己巳晋人使阳处父盟公以耻之书曰及晋处父盟以压之也适晋不书讳之也公羊传此晋阳处父也何以不氏讳与大夫盟也谷梁传不言公处父伉也为公讳也何以知其与公盟以其日也何以不言公之如晋所耻也出不书反不致也】
