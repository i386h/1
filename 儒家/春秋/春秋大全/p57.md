<!-- { "loadSidebar": true } -->
　　齐小白入于齐
　　【左传公伐齐纳子纠桓公自莒先入公羊传曷为以国氏当国也其言入何簒辞也谷梁传大夫出奔反以好曰归以恶曰入齐公孙无知弑襄公公子纠公子小白不能存出亡齐人杀无知而迎公子纠于鲁公子小白不让公子纠先入又杀之于鲁故曰齐小白入于齐恶之也陈子曰桓公子纠襄公之二子也桓公兄而子纠弟襄公死则桓公当立春秋书桓公则曰齐小白言当有齐国也于子纠而止曰纠不言齐以不当有齐也不言子非君之嗣子也公谷并注四家皆书纳纠左传独言子纠误也然书齐言取子纠杀之者齐大夫尝与鲁盟于蔇既纳纠以为君又杀之故书子是二罪也又曰纠与小白皆公子非当立而小白长则当立也今纠争立故皆不言子及杀之然后言子纠葢谓既以立之矣故须以未逾年君称之以此校之则管仲之去纠事小白皆非正去就轻也非如建成既为太子而秦王夺之魏征去建成而事秦王不义之大也】
　　左氏书子纠二传曰伐齐纳纠君子以公谷为正纳者不受而强致之称【永嘉吕氏曰凡书纳皆内不受而强致之公伐齐纳纠欲纳之而实未能纳也故纳而得入则书其国楚人纳顿子于顿楚子纳公孙宁仪行父于陈是也虽至其国而未得入则书弗克纳晋人纳捷菑于邾是也未得国而入于邑则书邑齐髙偃纳北燕伯于阳晋赵鞅纳世子蒯聩于戚是也庄公纳子纠也以国则小白已君以邑则纠未能入故但书纳以见其不能纳也陈氏曰襄公吾讐也而纳其亡公子以为徳是纳不宜纳也】入者难词【汪氏曰有当入而言入者难词也有不当入而言入者逆词也许叔之入小白之入当入者也郑突之入衞朔之入不当入者也齐阳生入于齐与此书法虽同然下书陈乞弑荼则知阳生之入所以篡荼矣读经当合上下文观之】纠不书子者明纠不当立也以小白系齐者明小白宜有齐也【临川吴氏曰襄公诸儿公子纠公子小白皆齐僖公之子襄公遭弑而无嗣则纠与小白皆可君齐齐人初欲迎纠既而当国者知纠之不如小白故拒纠而召小白先入于国而奉以为君小白之立葢齐国公议为社稷计也则小白乃齐国之所共戴而纠特鲁君之所私纳故曰齐小白言其当为齐君也入者难辞虽齐大夫之所欲立然有鲁兵见伐奉纠争国故小白亦借莒兵防送而后得入齐非如归之易也】所以然者襄公见杀纠与小白皆以庶子出奔而纠弟也又未尝为世子按史称周公诛管蔡以安周齐桓杀其弟以反国【前汉书淮南厉王传王骄恣不法上令薄将军昭与厉王书諌数之】是纠防而小白长其有齐宜矣宜则何以不称公子内无所承上不禀命故以王法絶之也桓公于王法虽可絶视子纠则当立故管仲相桓为徙义而圣人称之曰微管仲吾其被发左袵矣召忽死于子纠为伤勇比诸匹夫匹妇之谅自经于沟渎而莫之知也【朱子曰程子以薄昭之言证桓公之为兄而荀卿尝谓桓公杀兄以争国其言固出于薄昭之前未可以此证其必然但以公谷春秋所书之文为据以夫子答子路子贡之言断之葢圣人之于人功罪不相掩今但称管仲之功而不言其罪则可见不死子纠之难无害于义而桓公子纠之长少亦从以明矣王氏曰杜氏注小白僖公庶子子纠小白庶兄公羊谓小白称入为簒辞谷梁谓小白不让子纠太史公序小白次子纠皆以子纠为兄小白为弟且谓皆僖公子韩宣子亦谓齐桓卫姬之子有宠于僖而程子谓襄公子似据左传公子小白公子纠蒙襄公立而言今考小白与纠其为僖公或襄公之子则不可考然以经考之忽系郑而突不系郑羁系曹而赤不系曹则嫡庶之辨也捷菑不系邾而书弗克纳则长幼之辨也今小白系齐则郑忽曹羁之例也纠不称子而称纳则捷菑之例也是则小白当立而纠不当立明矣以经别传之真伪则公谷杜氏不可信也况夫子盛称管仲之功而不责其忘君事讐别其长幼是非岂不灼然可见哉鲁庄忘讐而纳其公子奉少夺长兴师以助不正卒至于败书公伐书纳而罪恶着矣茅堂胡氏曰庄公为齐纳子纠既絶父子君臣之伦矣鲁国臣子则而象之故子般闵公皆不得其死而鲁不絶如线仲尼为此惧一书再书屡书特书而每书必加贬絶以着其释怨忘讐之罪也庐陵李氏曰春秋书纳七皆不当纳也纠不书公子与捷菑同公之伐齐与晋之弗克纳异纠捷菑以庶孽书纳蒯聩以世子亦书纳蒯聩无亲之罪大也蒯聩得书世子而纠捷菑不书公子者书世子以着灵公之失也楚之纳顿子纳公孙宁仪行父齐之纳北燕伯皆内弗受之辞也纳郜鼎同此义又曰公子入国而系国者齐小白莒去疾齐阳生皆宜有国者也刘氏曰公羊云纳者入词也非也纳者纳辞耳得入不得入未可知也非入辞也又云纠不称公子君前臣名亦非也纠失国在鲁本非鲁臣何故责以君前臣名乎】
　　秋七月丁酉葬齐襄公
　　【杜氏曰九月乃葬乱故张氏曰无知已诛可以葬矣】
　　八月庚申及齐师战于干时我师败绩【干音干】
　　【左传师及齐师战于干时我师败绩公防戎路传乗而归秦子梁子以公旗辟于下道是以皆止公羊传内不言败此其言败何伐败也曷为伐败复讐也此复讐乎大国曷为使微者公也公则曷为不言公不与公复讐也曷为不与公复讐复讐者在下也程子曰及其师非卿也公战讳败凡言败绩大败也小小胜负不书杜氏曰干时齐地时水在乐安界岐流旱则竭涸故曰干时】
　　内不言败此其言败者为与雠战虽败亦荣也【何氏曰复讐以死败为荣刘氏曰以谓生而辱不如死而荣也】按左氏战于干时公丧戎路传乘而归则败绩者公也能与雠战虽败亦荣何以不言公贬之也公本忘亲释怨欲纳雠人之子谋定其国家不为复雠与之战也是故没公以见贬若以复雠举事则此战为义战当书公冠于败绩之上与沙随之不得见平丘之不与盟为比以示荣矣【汪氏曰沙随平丘皆非鲁罪故不讳耻见成公十六年昭公十三年】惟不以复雠战也是故讳公以重贬其忘亲释怨之罪其义深切着明矣【汪氏曰书齐师书我师则非师少矣上文书公及齐大夫盟公伐齐则此战乃公及之战不待考传而知之也然不书公而以微者之辞及战者所以着公志在于纳纠而不在于敌讐也经书内战者三书败外师者八言败者胜彼言战者为彼所胜也内讳败言战乃败矣故奚升陉皆不言败绩升陉讳公不书为公讳败也独此书败绩为与讐战故虽败绩犹不以为耻耳抑详略之际皆圣人之微意也】
　　九月齐人取子纠杀之
　　【左传鲍叔帅师来言曰子纠亲也请君讨之管仲讐也请受而甘心焉乃杀子纠于生窦召忽死之管仲请囚鲍叔受之及堂阜而脱之归而以告曰管夷吾治于高傒使相可也公从之公羊传其取之何内辞也胁我使我杀之也其称子纠何贵也其贵柰何宜为君者也谷梁传外不言取言取病内也取易辞也犹曰取其子纠而杀之云耳十室之邑可以逃难百室之邑可以隐死以千乗之鲁而不能存子纠以公为病矣】取者不义之词【説文取捕取也谓义不可强而取之也】前书纳纠不称子者明不当立也此书杀纠复称子者明不当杀也【双峯饶氏曰春秋于纠上一无子字一有子字始以纳之为非故去子以明其不当纳终以杀之为非故又称子以明其不当杀】或夺或予于义各安春秋精意也仁人之于兄弟不藏怒焉不宿怨焉亲爱之而已纠虽争立越在他国置而勿问可也必请于鲁杀之然后快于心其不仁亦甚矣后世以传让为名而取国者必杀其主以为一人心防后患意与此同流毒岂不逺哉【汪氏曰按通鉴宋髙祖刘裕受晋禅杀晋恭帝齐太祖萧道成受宋禅杀宋顺帝尽灭其族梁武帝萧衍受齐禅杀齐和帝陈武帝霸先受梁禅杀梁敬帝隋文帝杨坚受周禅杀周静帝后梁髙祖朱晃受唐禅杀唐昭宣帝】故孟子曰五伯三王之罪人也仲尼之徒无道桓文之事者【高氏曰桓公杀子纠书齐人者并其国人罪之也书曰取杀之重之也张氏曰纠者桓公之兄弟也以其不当争而争立则为罪以其骨肉之至亲则不可杀为齐桓者当列其罪以告鲁人且明示亲亲之义而全其生则恩义两得矣夫杀兄弟当自君而称齐人者废立之际杀生予夺寄于当国大臣之手毫厘之差霄壤之谬今齐大夫始以纠为先君之子而盟欲立之始谋不审已为罪矣及桓公得国又不体其君天伦之恩从议亲之辟以赦其罪而必杀之废兴生死轻率甚矣故加子于纠又书齐人书取书杀以责其举国君臣忘亲失义之罪也葢天伦之重苟未至如管叔之得罪宗庙先君与天下之民则必当以亲亲而全其生此圣人以至公之心示后世异于私天下为己又欲絶乱本祸根而推刃于先君之遗体者矣临川吴氏曰齐立小白鲁亦立纠以与小白争国小白立而鲁师还则纠乃一亡公子寄寓于鲁者尔何罪而齐欲杀之乎今齐有君而鲁又立纠是齐有二君矣势固不两立也鲁兵战败力不敌齐故齐声子纠争国之罪偪鲁杀之鲁不能庇遂杀之于生窦杀之者虽鲁从齐令也是犹齐人取之于鲁鲁以畀齐而杀之焉尔所以着子纠之死皆鲁之罪也汪氏曰王者之道自修身正家以及于为国桓公杀子纠晋文杀懐公以取国夫子纠懐公论长幼之序虽不当立而桓文之杀亦非也以是得国而霸诸侯其本固已不正矣此仲尼之门五尺童子所以羞称五霸也杀懐公之事不见于经非削之也旧史不存耳　庐陵李氏曰子纠书法与子般子野同故公谷皆以为贵而当立殊不知前不书子责子纠以天伦之义此复书子责桓公以天伦之恩也赵氏曰左氏谓鲁杀子纠按论语云桓公杀公子纠则知齐自杀之罪鲁杀也若鲁实杀当云齐人使我杀子纠不应云取刘氏曰谷梁曰言取病内也非也言取病齐耳内何病乎】
　　冬浚洙
　　【公羊传洙者何水也浚之者何深之也曷为深之畏齐也曷为畏齐辞杀子纠也谷梁传浚洙者深洙也着力不足也】
　　固国以保民为本轻用民力妄兴大作邦本一揺虽有长江巨川限带封域洞庭彭蠡河汉之险犹不足凭而况洙乎书浚洙见【音现】劳民于守国之末务而不知本为后戒也【张氏曰洙水在鲁北齐伐鲁之道也鲁虽杀子纠犹有畏齐之心故浚而深之以备齐师之至书此以见其不能明政刑结人心使大国畏之而重劳民力务以深险自守不知困民于无益古人彻彼桑土绸缪牖户之意不如是之陋也王氏曰随有季梁楚不敢伐郑有子产晋不能屈不有君子其能国乎庄纳子纠而不知义洙水近在城北而劳民末务特儿戏耳汪氏曰城郭沟池有国者之所不可废然有当守而不可不守者有不必徒恃于守者春秋书灭下阳书城虎牢责虢郑之不能守也书浚洙书内筑城邑者二十有四所以责鲁之徒恃于守而重困民力也】
　　【丁庄公十酉三年】十年【齐桓二晋缗二十一卫恵十六蔡哀十一郑厉十七子仪十曹庄十八陈宣九靖二十宋闵八秦武十四楚文六】
　　春王正月公败齐师于长勺【勺上酌反】
