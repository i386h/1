<!-- { "loadSidebar": true } -->
　　致隠让国立不以正惠公之罪也【茅堂胡氏曰立嗣必适无适则长其所从来逺矣所以定名分窒乱源也隠桓之母皆妾耳桓幼而隠长何得而徇爱憎之私乱长幼之序属意于非所当立者而使长嗣不敢安其位乎故曰致隠让国惠公之罪也晋平公宠少姜为制夫人之服及诸侯往吊则固辞曰非伉俪也由此知春秋时邦君之元妃卒宠妾终不敢正以为夫人而指其子为嫡也审矣】致桓弑君几不早断隠公之失也既有谗人交乱其间忧虞之象着矣而曰使营莵裘吾将老焉是犹豫留时辨之弗早辨也【东莱吕氏曰当授即授何谓将授当营即营何谓将营进退可否决之在我又安有所谓将耶茅堂胡氏曰决者智之君需者事之贼故曰致桓弑君隠公之失也汪氏曰羽父进谗之际乃吉凶祸福之几投几之顷间不容髪隠而果让桓则宜亟召桓而授之位若不让桓则宜急杀翚以杜谗佞不容斯须少缓今乃当危疑臲卼之时而有趦趄狐疑之意使翚得以觇其迹而动于恶彼翚之凶逆见利而不顾其君杀桓之言不纳则弑隠之谋进矣】其及也宜隠公见弑鲁史旧文必以实书【茅堂胡氏曰书羽父使贼弑公于寪氏鲁史本文也】其曰公薨者仲尼亲笔也古者史官以直为职而不讳国恶【茅堂胡氏曰晋董狐齐太史皆直书弑君君子乐道人善恶称其恶况于君父乎仲尼作春秋然后于鲁公书薨不书弑示臣子于君父当隠讳其恶而不忍道者】仲尼笔削旧史断自圣心于鲁君见弑削而不书者葢国史一官之守春秋万世之法其用固不同矣【刘氏曰鲁史一官之守而春秋天下之法圣人之志此其所以不同也】不书弑示臣子于君父有隠避其恶之礼【茅堂胡氏曰春秋鲁事多讳如公薨不地出奔称孙灭国曰取易地言假之类非没其实使后世无攷证也但微婉其辞不直书尔是故内失地则不书师败绩则不书亲送葬则不书朝而不见纳则不书】不书地示臣子于君父有不没其实之忠【张氏曰书君薨必详其地以示正终不地者不暇辨其正不正而有不忍言者葢弑也何氏曰若书曰公薨于寪氏桓翚之罪非徒不讨后世无由识之矣汪氏曰或以不地为阙文而谓隠公非弑是惑于明堂位鲁君臣未尝相弑之言尔记礼者不通春秋不地之义遂谓鲁未尝弑君也】不书葬示臣子于君父有讨贼复雠之义【啖氏曰凡公葬皆书唯隠闵不书言贼不讨如不葬然也张氏曰不书葬者君弑臣子当戮立讨贼以复君父之雠故贼未讨则不敢葬其不知讨贼而遂葬者春秋绌其葬以见臣子之不忠孝而忘君父之雠也】非圣人莫能脩谓此类也夫贼不讨雠不复而不书葬则服不除寝苫【如苫反】枕戈【礼记檀弓子夏问曰居父母之雠如之何子曰寝苫枕戈弗与共天下也】无时而终事也以此法讨贼至严矣故曰春秋成而乱臣贼子惧【陈氏曰春秋之法内外恒异辞遇弑君父之大变也则吾何忍言之故书薨薨十二公所同也不地不葬隠闵所独也然则虽讳而乱臣贼子之狱具矣髙氏曰君终不于正寝而于他处则着其不正终所以危之也至于不书地则知其为弑矣君见弑而忍言焉是无臣子之心故书薨而不地所以深罪当时在朝之臣而显诛一时预弑之贼也贼未讨不书葬见为人臣子者纵贼不问又使之得立为君皆甘心北面事之是与乎弑也一时臣子皆与乎弑则葬之者谁欤虽葬犹不葬也夫诸侯无二嫡桓不得为嫡子立庶以长隠之立为得正使隠公以长自处请命天子正位君鲁以奉周公之祀谁曰不然乃探先君之邪志自谓为桓而立窃让国之名冀桓之信已桓日冀其归政而隠偃然欲终其身遂致见弑葢由隠公不知大义以至此耳然则有国者不可以不知春秋陆氏曰谷梁谓十年无正讥隠合居其位而不正以贻其祸也髙氏曰不自正者非隠当时不自有之乃圣人罪其当正而不正也王之正月而公不自正何也天子颁厯于诸侯诸侯告朔于庙而后布政公欲让桓若政不自已出者也王氏曰隠十年无正书春而无月者六非皆事不必月而月所不能该也所以正隠也隠元年有正月二年以后无正月定元年无正月二年以后有正月隠不有其位欲授国于桓以召乱定得国于季孙意如故或正其始而不正其终或不正其始而终正之各因其事以见法焉庐陵李氏曰隠公立十一年自六年以前党于宋自六年以后党于齐郑原其即位虽以次当立然本非惠公之命而出于诸大夫之拔已故元年盟仪父其秋盟宋二年盟戎四年遇清春秋皆书及葢隠欲结诸国以自安也虽欲自安而大夫之专迭见于无骇翚帅师之时矣输平以后隠渐得志故伐邾而忘蔑之信伐宋而弃宿之盟入祊入许无所不至而有寪氏之祸使隠公初立上请王命则长幼之义自明君臣之分自定又何必屈己于诸侯委权于大夫以成后日之变哉杜氏以为让国之贤君吾未之见也○刘氏曰左氏云不书葬不成丧也非也桓潜谋弑君欲人不知故归罪于寪氏岂更令其丧礼不成以自发露也】
　　右隠公十有一年书于经者其事七十有六以为经世之典拨乱反正之书百王不易之大法【丹阳洪氏曰三代各立一王之法其末皆有弊春秋经世之大法通万世而无弊】其详可得闻乎谓一为元则知祖述宪章以体元为人主之职谓周正为春则知立制度改正朔以夏正为可行之时谓正月为王正则知天下之定于一也隠公不书即位则知父子君臣之大伦不可废也与邾仪父宋人盟而皆书曰及则知以忠信诚慤为先而盟誓不足贵也大叔出奔共而书曰郑伯克段则知以亲爱为主而恩义之轻重不可偏也来赗仲子而冢宰书名则知夫妇人伦之本而嫡妾之名分不可乱也祭伯朝鲁直书曰来则知人臣义无私交而朋党之原不可长也公子益师书卒则知春秋贵大臣而恩礼之哀荣不可恝【苦八反】也元者何仁是也仁者何心是也建立万法酬酢万事帅驭万夫统理万国皆此心之用也尧舜禹以天下相授尧所以命舜舜亦以命禹首曰人心惟危道心惟微周公称乃考文王惟克厥宅心乃克立兹常事故一心定而万物服矣春之为夏正何也夫斗指寅然后谓之春建已然后谓之夏故易曰兑正秋也以兑为正秋则坎为正冬必矣今以冬为春则四时易其位春秋正名之书岂其若是哉故程氏谓周正月非春也假天时以立义耳商人以建丑革夏正而不能行之于周周人以建子革商正而不能行之于秦秦人以建亥为正固不可行矣【汪氏曰商与秦未尝改丑亥为正月但以丑亥为嵗首论者不以词害意可也】自汉氏改用夏时经歴千载以至于今卒不能易谓为百王不易之大法指此一事可知矣仲尼岂以欺后世哉王正月之定于一何也天无二日土无二王家无二主尊无二上道无二致政无二门故议常经者黜百家尊孔氏诸不在六艺之科者勿使并进此道术之归于一也【前汉书董仲舒传春秋大一綂者天地之常经古今之通谊也今师异道人异论百家殊言指意不同是以上亡以持一统法制数变下不知所守臣以为诸不在六艺之科孔子之术者皆絶其道勿使并进邪僻之説灭息然后统纪可一法度可明民知所从矣】言致理者欲令政事皆出中书【唐书李德裕传致理之要在于辨羣臣之邪正慎择贤才以为宰相有奸罔者立黜去之常令政事皆出中书则政何忧不理哉】而变礼乐革制度则流放窜殛之刑随其后【礼记王制变礼易乐者为不从不从者君流革制度衣服者为畔畔者君讨】此国政之归于一也【茅堂胡氏曰典礼赏刑四者春秋之纲领其命自天其断在人主其法出于朝庭百司遵守于内而不敢违牧守将帅奉承于外而不敢变此王正月之定于一也】若乃辟私门废公道各以便宜行事是人自为政缪于春秋大一綂之义矣【前汉书王吉传春秋所以大一綂者六合同风九州共贯也今俗吏一切权谲自任是以百里不同风千里不同俗户异政人殊服诈伪萌生刑罚无极】盟于昧而书及公所欲也盟于宿而书及公立而求成焉非若小国之于大国不得已而要盟者【汪氏曰如纪侯盟黄鄫子防盟于邾之类】后七年为宋而伐邾昧之盟其刑牲防血果何为也后十年为郑而伐宋宿之盟要质鬼神又安在乎比事以观而盟不足贵亦审矣世衰道微民彞泯乱若宋殇之于冯也衞侯郑之于叔武瑕也皆为利争不胜计也【事见左传隠公三年僖公二十八年三十年】而庄公独以顺母为辞养成段恶夫中也养不中才也养不才故人乐有贤父兄也仁人之于兄弟不藏怒焉不宿怨焉亲爱之而已矣象忧亦忧象喜亦喜恩掩义也使吏治其国而象不得有为义胜恩也【汪氏曰齐僖公于夷仲年不能以义断恩卒有无知之祸宋景公于母弟辰公子地不能以恩掩义卒致入萧之畔】恩义并立而中持衡焉段虽凶逆焉攸乱此春秋责庄公之意也太宰建邦六典以佐王治邦国者也而承命以赗【抚凤反】诸侯之妾不知其不可是为不智知其不可而不言是为不忠不忠不智之人而可以居百僚之长乎故贬而书名贱之也或曰安知咺【况阮反】之不言如其不用何言而不用则辞其位而不居礼也今奉命而来则知其阿谀顺防无体国爱君之义矣其贬而书名非宰也夫危而不持颠而不扶则将焉用彼相若以其尝为冢宰不论功罪而曲以礼貌加之非春秋责相之意矣君子有更相汲引交好以为公【唐书李德裕传孔子与顔回子贡更相称誉不为朋党禹稷与臯陶转相汲引不为比周】小人有互相朋党比周以为私其迹虽同而情异不可不察也祭伯朝鲁安知其为私而不与乎隠公之立未尝请命王法所当治也祭伯为王卿士不能诏王以正典刑而逺来朝之其为阿私审矣故尹氏来讣不称爵祭叔来聘不言使皆以明人臣之义杜朋党之原耳大夫书卒见君臣之义也不书葬明尊卑之等也或日或不日着礼貌之差也名而不书氏者身自为卿而非世也其称公子以贵贱故使为卿也不书官者不请于王而自命也其有将兵而防战奉使而出疆名姓已登于史册如公子翚者而不书卒何也迷国误朝躬行弑逆则有天讨之刑矣公子遂之罪亦同而书卒何也因事之变以明卿卒不绎之礼而义不繋于遂也季孙意如无事之变而书卒独何欤春秋有变例定哀多微辞【太史公曰孔子着春秋隠桓之间则彰定哀之际则微】季氏逐昭公杀务人【即公为昭公太子】而立宋若有汉髙帝之公【前汉书季布传丁公为项羽将窘帝彭城西帝急顾曰两贤岂相戹哉丁公乃还及项王灭丁公谒见帝斩之以徇曰使后为人臣无效丁公】不赏私劳则三家退听公室张矣定公幸于祸而忘其雠诱于利而忘其辱以意如为大夫而不讨先君之贼也天理灭矣是故比事以观其异同可见触类而长其指意无穷以一年之事考之则二百四十二年之行事皆可见矣以为经世之典拨乱反正之书百王不易之大法岂不信夫

　　春秋大全卷三
　　钦定四库全书
　　春秋大全卷四
　　明　胡广等　撰
　　桓公上
　　公名轨史记名允惠公之子隠公之弟母仲子夫人文姜在位十有八年諡法辟土服逺曰桓
　　周　鲁桓公十五年桓王崩子庄王立
　　郑　鲁桓公十一年庄公卒子昭公忽立是年忽奔衞厉公突立桓十五年厉公奔蔡昭公归郑秋郑伯突入于栎桓十七年昭公弑立子亹桓十八年齐杀亹郑祭仲立子仪
　　齐　鲁桓公十四年僖公卒子襄公诸儿立
　　宋　鲁桓公二年殇公弑庄公冯立
