<!-- { "loadSidebar": true } -->
　　按左氏衞甯殖将死语其子曰吾得罪于君名在诸侯之策曰孙林父甯殖出其君夫所谓诸侯之策则列国之史也诸侯则若晋若鲁是也史则若晋之乗鲁之春秋是也今春秋书衞侯出奔齐而不曰孙林父甯殖出其君者葢仲尼笔削不因旧史之文也【刘氏曰仲尼作春秋皆删掇大义不与众史同也谓春秋即用旧史从史文从赴告者皆谬妄矣】欲知经之大义深考旧文笔削之不同其得之矣或曰孙甯出君众所同疾史策书之是也圣人曷为掩奸藏恶不暴其罪而以归咎人主何哉曰臣而逐君其罪已明矣【啖氏曰或曰臣出其君而其罪不彰无乃掩奸乎曰出君之罪史氏知之也春秋举王纲正君则而治道与矣不善之积莫非已招也】人君擅一国之名宠神之主而民之望也爱之如父母仰之如日月敬之如神明畏之如雷霆何可出也所为见逐无乃肆于民上纵其淫虐以弃天地之性乎故衞侯出奔使祝宗告亡且告无罪而定姜曰有罪若何告无春秋端本清源之书故不书所逐之臣而以自奔为名【杜氏曰诸侯之策书孙甯逐衞侯春秋以其自取奔亡之祸故诸侯失国者皆不书逐君之贼也】所以警乎人君者为后世鉴非圣人莫能修之为此类也【襄陵许氏曰逐君之恶未有若林父者矣郑厉衞惠犹以礼去者也春秋之季君弱臣强衞献出奔不名所以抑强臣而存大义也刘氏曰奔而名者两君之辞剽已立矣而衎不名何耶剽以公孙为贵卿交于诸侯逐其君而自取之恶有甚焉故絶其两君之称以见所恶也叔武摄位而郑不名剽篡国而衎不名其不名也同而所以不名异叔武称子而剽称侯称子者让之意也称侯者篡之实也美恶不嫌同辞家氏曰春秋自林父出奔归衞至入戚以叛林父之名氏十见于经具书不削皆所以着其专国逐君之罪也庐陵李氏曰此年衞侯奔剽立二十年甯殖卒遗命其子喜纳衞侯二十五年晋人令衞与之夷仪衞侯入夷仪其冬使与甯喜言求复国二十六年喜弑剽衎复国二十七年杀喜子鲜奔晋又曰凡人君奔例书名罪其失地言非复诸侯也郑突衞朔燕欵蔡朱莒庚舆邾益是也独衞成公之奔楚不名者归罪于晋侯衞献公之奔齐不名者归功于弟鱄也及其复国则皆书名皆书复归矣是二公之书法正同也○汪氏曰王氏笺义云衞侯不道失国当从公羊书名今考二十五年八夷仪三传皆不名经必有义不可强合失国书名之例葢衎之立以正非突朔之比剽之篡又非可以忽黔牟例故衎不名程子谓春秋前已立例到后来书得全别若依前例观之殊失之也正此类耳】
　　附録【左传师归自伐秦晋侯舍新军礼也成国不过半天子之军周为六军诸侯之大者三军可也于是知朔生盈而死盈生六年而武子卒彘裘亦幼皆未可立也新军无帅故舍之○师旷侍于晋侯晋侯曰衞人出其君不亦甚乎对曰或者其君实甚良君将赏善而刑淫养民如子葢之如天容之如地民奉其君爱之如父母仰之如日月敬之如神明畏之如雷霆其可出乎夫君神之主而民之望也若困民之主匮神乏祀百姓絶望社稷无主将安用之弗去何为天生民而立之君使司牧之勿使失性有君而为之贰使师保之勿使过度是故天子有公诸侯有卿卿置侧室大夫有贰宗士有朋友庶人工商皁隶牧圉皆有亲昵以相辅佐也善则赏之过则匡之患则救之失则革之自王以下各有父兄子弟以补察其政史为书瞽为诗工诵箴谏大夫规诲士传言庶人谤商旅于市百工献艺故夏书曰遒人以木铎徇于路官师相规工执艺事以谏正月孟春于是乎有之谏失常也天之爱民甚矣岂其使一人肆于民上以从其淫而弃天地之性必不然矣】
　　莒人侵我东鄙
　　【杜氏曰报入郓髙氏曰莒自灭鄫之后四伐我矣是无晋也汪氏曰溴梁之执葢有由矣】
　　秋楚公子贞帅师伐吴
　　【左传秋楚子为庸浦之役故子囊师于棠以伐吴吴不出而还子囊殿以吴为不能而弗儆吴人自皋舟之隘要而撃之楚人不能相救吴人败之获楚公子宜谷汪氏曰楚既不得志于中国故致怨于吴也】附録【左传王使刘定公赐齐侯命曰昔伯舅大公右我先王股肱周室师保万民世胙大师以表东海王室之不壊繄伯舅是赖今余命女环兹率舅氏之典纂乃祖考无忝乃旧敬之哉无废朕命】
　　冬季孙宿防晋士匄宋华阅衞孙林父郑公孙虿莒人邾人于戚
　　【左传晋侯问衞故于中行献子对曰不如因而定之衞有君矣伐之未可以得志而勤诸侯史佚有言曰因重而抚之仲虺有言曰亡者侮之乱者取之推亡固存国之道也君其定衞以待时乎冬防于戚谋定衞也范宣子假羽毛于齐而弗归齐人始贰杜氏曰定立剽戚衞地襄陵许氏曰衞人立剽非正也而谋定之则正弗胜矣林父在防是以知其谋定剽也薛氏曰衞乱不讨防其贼以定之非义也髙氏曰诸国书卿明皆林父之俦也张氏曰前书衞侯之奔此列孙林父于防晋为霸主抑君而臣是助具书于策则晋大夫之党林父罪恶具见左氏所载师旷中行偃之言专罪其君情可见矣家氏曰晋悼用师于郑衞衎无防不往无役不从今为其臣所逐晋当防诸侯纳衞君诛孙甯以伸伯讨乃盟主职分之所宜为既不能然反听贼臣守君而为防以定其位此春秋之所甚恶也陈氏曰襄昭之际大夫无君之祸晋为之也悼公之德衰矣汪氏曰防七国之大夫于贼臣之私邑而定逐君之贼此晋之强家所为悼公末年怠于政事惑于其臣而不之省也庐陵李氏曰衞侯出奔而林父防于戚昭公在干侯而季孙防适歴释君助臣之祸前后一辙悼公霸业尽丧矣荀偃亲弑君之人而以此问之悼公之聪明不逮少年矣齐人之贰岂待假羽毛哉于戚之防诸传无文当从张氏许氏】附録【左传楚子囊还自伐吴卒将死遗言谓子庚必城郢君子谓子囊忠君薨不忘増其名将死不忘衞社稷可不谓忠乎忠民之望也诗曰行归于周万民所望忠也】
　　【癸灵王十卯四年】十有五年【晋悼十五卒齐灵二十四衞献十九殇公剽元年蔡景三十四郑简八曹成二十陈哀十一孝九宋平十八秦景十九楚康二吴诸樊三】
　　春宋公使向戌来聘二月己亥及向戌盟于刘
　　【左传春宋向戌来聘且寻盟见孟献子尤其室曰子有令闻而美其室非所望也对曰我在晋吾兄为之毁之重劳且不敢间杜氏曰报二年豹之聘寻十一年亳之盟郑氏曰刘鲁地襄陵许氏曰不盟于国而盟于刘崇向戌故公弱甚矣汪氏曰诸侯有聘无盟聘礼也盟非礼也不系国着向戌遂事之专不言公见其伉也聘而遂盟已为非礼况以千乗之君而降尊失列与之盟于国都之外乎公尝如晋而及晋侯盟长樗此霸主谦逊以懐望国而非诸侯待隣国大夫之所当施也朝聘而盟于外惟此两见而已】
　　刘夏逆王后于齐
　　【左传官师从单靖公逆王后于齐卿不行非礼也公羊传刘夏者何天子之大夫也刘者何邑也其称刘何以邑氏也外逆女不书此何以书过我也谷梁传过我故志之也杜氏曰官师刘夏也天子官师非卿】刘夏何以不称使不与天子之使夏也昏姻人伦之本王后天下之母刘夏士也【孔氏曰官师中士下士也】士而逆后是不重人伦之本而轻天下之母矣然则何使卿往逆公监之礼也官师从单靖公逆王后于齐书刘夏而不书靖公是知卿往逆公监之礼也【汪氏曰天子不亲迎上卿逆而公监之】春秋昏姻得礼者常事不书【髙邮孙氏曰春秋二百四十二年周十三王书逆王后者唯二非礼则书也临川吴氏曰王后天下母上仪天王犹干之有坤可不重欤祭公遂行逆后而纪姜遄归京师其逆其归两从苟蕳故书逆书归刘夏以士逆后而齐之归女无违于礼书逆故不书归得礼者不书失礼然后书夫鲁桓八年乃桓王之十六年鲁襄十五年乃灵王之十四年今周衰礼废昏姻之制不时圣人因祭公之来刘夏之过我而书以示讥也】
　　附録【左传楚公子午为令尹公子罢戎为右尹蒍子冯为大司马公子槖师为右司马公子成为左司马屈到为莫敖公子追舒为箴尹屈荡为连尹养由基为宫廏尹以靖国人君子谓楚于是乎能官人官人国之急也能官人则民无觎心诗云嗟我懐人寘彼周行能官人也王及公侯伯子男甸采衞大夫各居其列所谓周行也○郑尉氏司氏之乱其余盗在宋郑人以子西伯有子产之故纳赂于宋以马四十乗与师茷师慧三月公孙黒为质焉司城子罕以堵女父尉翩司齐与之良司臣而逸之托诸季武子武子寘诸卞郑人醢之三人也师慧过宋朝将私焉其相曰朝也慧曰无人焉相曰朝也何故无人慧曰必无人焉若犹有人岂其以千乗之相易淫乐之蒙必无人焉故也子罕闻之固请而归之】
　　夏齐侯伐我北鄙围成公救成至遇
　　【公羊传其言至遇何不敢进也杜氏曰遇鲁地书至遇公畏齐不敢至成髙氏曰衞侯在齐季孙宿为成之防以定衞而齐不与焉齐固有憾于诸侯矣伐我北鄙以此之故鲁于是时三分其民而公室卑弱已不足以当敌故书公救成至遇常山刘氏曰武备不谨成郛见围救患当速乃复畏避公之所为可知矣陈氏曰自宣之季年内不言君将于是救成而不敢进无惑乎三家之专鲁也家氏曰鲁本非弱国自季氏专政务丰植其私门城费矣又取公室之丘甸卒乗自归其私于是鲁君拱手于上邾莒交侵齐亦屡伐譬之百金之家犹足自立而盗起于内莫知所以制之则外寇之来亦付之无可奈何而已庐陵李氏曰此齐之弱鲁第五役也自鞍战之后齐兵不至鲁者三十余年则以畏晋之故也于是再见晋悼衰矣三年之间伐鲁者六而有同围之师又曰此隳成不服之始事也春秋书齐之围成者二此年及明年公之围成者二昭二十六年定十二年始则疆事之无备终则家臣之恃强】
　　季孙宿叔孙豹帅师城成郛
　　【左传齐侯围成贰于晋故也于是乎城成郛常山刘氏曰由不能救成故成郛见壊而城也张氏曰先事之无备敌去而后城亦已晩矣诗曰迨天之未隂雨彻彼桑土绸缪牖户孔子曰能治其国家谁敢侮之髙氏曰此孟孙之邑而季孙叔孙帅师以城之者见三家相党以备齐为名而兴役之众故其城坚固可守卒为鲁患而不可堕也郛葢外城也蜀杜氏曰春秋凡帅师而城者甚之也况此二卿以师城之其讥可知矣汪氏曰此言城郛则凡言城某者非独郛也】
　　秋八月丁巳日有食之
　　【张氏曰悼公卒政逮大夫之徴也】
　　邾人伐我南鄙
　　【左传秋邾人伐我南鄙使告于晋晋将为防以讨邾莒晋侯有疾乃止冬晋悼公卒遂不克防髙氏曰邾贰于晋以与齐党于莒故来伐襄陵许氏曰政在君则民一民一则国强政在臣则民二民二则国弱鲁自文公失政大夫益窃国柄齐与邾莒交伐其国不竞甚矣无他民分于三桓故也】
　　冬十有一月癸亥晋侯周卒
