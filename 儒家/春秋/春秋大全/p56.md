<!-- { "loadSidebar": true } -->
　　书师还讥役久也按左氏仲庆父请伐齐师庄公不可是国君上将亲与围郕之役也然其次其及其还皆不称公者重众也【王氏笺义曰公围郕而始未称师者刺之也】春秋正例君将不称帅师则以君为重今此不称公又以为重众何也轻举大众妄动久役俟陈蔡而陈蔡不至围郕而郕不服歴三时而后还则无名黩武非义害人未有如此之甚也至是师为重矣义系于师故不书公以着劳民毒众之罪为后戒也春秋王道轻重之权衡此类是矣【孙氏曰春秋用师多矣未有言师还恶其与强讐伐同姓师逾时方还薛氏曰师还何幸之也何幸乎师之还公欲取郕而力不足借力于齐而齐取之以夏降郕及秋而反公谋击齐而遂不果故迟迟也庄公忘国之大耻灭同姓亲讐敌暴师之久书之为辞也陈氏曰书次书俟书治兵书还皆特笔也内书师莫详于此也张氏曰春秋书鲁用师未有如是之详者葢庄公此年之师尤为非义无故次郎可谓无名甲午治兵可谓黩武围郕而郕降齐可谓无功厯三时而师还可谓害民夫逆天道亲仇讐围同姓勦民力与国不信伐国不服故圣人备书之以见其恶汪氏曰庄公之伐卫纳朔与僖公之侵蔡伐郑围新城成公之如京师伐秦定公之防召陵侵楚皆歴三时而始反皆不书师还考其时而久役黩武之罪自见独此年无名兴戎出师无功春秋没公不书以深贬之苟不书师还则不见其久役大众之恶故备书始末结正庄公之罪也况诸公之出师皆逼于霸者之令惟庄公二役贪利务得至于久烦民而不顾昧于卫宝之赂而几有降郕之隙所谓于恶之中又有恶焉者庄之谓矣赵氏曰左氏云君子是以善鲁庄公劳师防讐何善之有且齐强鲁弱自当不敢争也刘氏曰公羊曰善辞也又曰病之也然则理实贬之何言善之乎谷梁曰还者事未毕也遯也云欲避灭同姓之国示不卒事非也郕虽降齐国实未灭向云不使齐师加威于郕独齐师耳岂可谓鲁灭同姓哉庐陵李氏曰春秋书还例四归父还自晋公还自晋士匄侵齐闻丧乃还皆善辞也独此年师还则异乎是矣故胡氏皆不从二传之説】
　　冬十有一月癸未齐无知
　　无知曷为不称公孙而以国氏罪僖公也弑君者无知于僖公何罪乎不以公孙之道待无知使恃宠而当国也按无知者夷仲年之子年者僖公母弟也私其同母异于他弟施及其子衣服礼秩如嫡此乱本也故于年之来聘特以弟书于无知之弑不称公孙着其有宠而当国也垂戒之义明矣古者亲亲与尊贤并行而不相悖故尧亲九族必先明俊德而后九族睦周封同姓必庸康叔蔡仲而后王室强徒知宠爱亲属而不急于尊贤使为仪表以明亲亲之道必有簒弑之祸矣【陈氏曰弑君者连称管至父而专罪无知者君弑而无知受之则贼不在二子矣张氏曰不书氏与翚州吁同例举于此从皆称氏从同同也汪氏曰文定谓州吁不氏责卫庄不待以公子之道无知不氏责齐僖不待以公孙之道斯亦一义然督万亦以国氏葢隐桓庄之春秋凡贼皆名之大义既明于初与后皆以氏称张氏之言乃程子之意也】
　　弑其君诸儿
　　【左传齐侯使连称管至父戌蔡丘时而往曰及而代期戌公问不至请代弗许故谋作乱僖公之母弟曰夷仲年生公孙无知有宠于僖公衣服礼秩如嫡襄公绌之二人因之以作乱连称有从妹在公宫无宠使间公曰捷吾以女为夫人冬十二月齐侯游于姑棼遂田于贝丘见大豕从者曰公子彭生也公怒曰彭生敢见射之豕人立而啼公惧队于车伤足防屦反诛屦于徒人费弗得鞭之见血走出遇贼于门刼而束之费曰我奚御哉袒而示之背信之费请先入伏公而出鬬死于门中石之纷如死于阶下遂入杀孟阳于牀曰非君也不类见公之足于户下遂弑之而立无知初襄公立无常鲍叔牙曰君使民慢乱将作矣奉公子小白出奔莒乱作管夷吾召忽奉公子纠来奔初公孙无知虐于雍廪谷梁传大夫弑其君以国氏者嫌也弑而代之也】按左氏齐侯游于姑棼【扶云反】遂田于贝【补葢反】丘徒人费遇贼于门先入伏公出而鬭死石之纷如死于阶下是能死节者也春秋重死节之臣而法有特书【汪氏曰据孔父仇牧荀息皆特书】其不见于经何也如费等所谓便嬖私昵之臣逢君之恶田猎毕弋而不修民事使百姓苦之者也【国语齐语桓公曰吾先君襄公筑台以为髙位田狩毕弋不听国政注毕掩雉兔之网弋缴射也】与大臣孔父仇牧义形于色不畏强御以身死其职则异矣当是时管仲隰朋鲍叔皆沉于下寮不见庸也而徒人费石之纷如乃得居左右襄公之所疎逺亲信者如此故以齐国之强大一也桓公用之则九合诸侯不以兵车由亲贤人逺小人所以兴也襄公用之不能保其身死于户下由亲小人逺贤人所以亡也此二人虽死于难与自经于沟渎而莫之知者犹不逮焉乃致乱之臣死不偿责又何取乎【汪氏曰徒人费石之纷如孟阳死于襄公之弑贾举州绰邴师公孙敖封具铎父襄伊偻堙祝佗父申蒯死于庄公之弑皆不得以死节书葢近防嬖幸之臣从君于昏而任其祸未可以死节许之也张氏曰齐襄之见弑以祸本言之则无知之乱嫡积渐于僖公之时而襄公之恶积不可掩如抗王伐卫杀鲁桓公色荒禽荒防比小人以至祸发萧墙身歼贼手考其即位至今所书齐事无非亡国戕身之媒所谓积不善之余殃也庐陵李氏曰齐自僖公九年入春秋以赐履之旧得十二之强石门瓦屋之盟已骎骎乎有纠合之渐然迹其平生始于资郑继而求鲁继而平宋卫及其势盛党合于是伐宋入许立督无所不至至善曹之盟襃然为三国之长矣自是以来无非谋许之日至桓之十四年而襄公立定许叔而托继絶之礼诛髙渠弥以假讨罪之义即位之初犹有可言至于鲁桓之弑天理灭絶庄元年而迁邢鄑鄫矣三年而伐卫矣四年而灭纪矣五年而合五国以纳朔矣六年而郕又降矣虽祸淫之騐卒贼其身然东州小伯规模略定余威振于殊俗久矣桓公袭三世积累之余九合之盛夫岂无其故哉○刘氏曰谷梁曰以国氏者弑而代之非也宋万岂亦弑而代之乎公子啇人岂非弑而代之乎】
　　【丙庄王十申二年】九年【齐桓小白元年晋缗二十卫恵十五蔡哀十郑厉十六子仪九曹庄十七陈宣八靖十九宋闵七秦武十三楚文五】
　　春齐人杀无知
　　【左传九年春雍廪杀无知谷梁传无知之挈失嫌也称人以杀大夫杀有罪也】
　　杀无知者雍廪也而曰齐人者讨贼之辞也弑君之贼人人之所恶【去声】夫人之所得讨故称人人者众辞也【可堂吴氏曰圣人以讨贼寄之人人乱臣贼子无容足之地矣】无知不称君已不能君齐人亦莫之君也【陈氏曰州吁之弑卫人为之变不逾年卒讨之无知之弑齐人亦为之变逾年卒讨之故无知不成君而雍廪得书人国犹有臣子也春秋之初王道犹未坠人心犹止于礼义也齐诗为襄公作者六以齐襄不道诗人屡致意焉冀幸一悟而长恶不已至于遇弑然犹不忘讨贼之义也家氏曰齐啇人楚防旷嵗厯年然后假手他人以迄天讨既为臣民所君虽欲用州吁无知之例名之曰贼以匹夫讨有不可得矣汪氏曰春秋之例称人以杀而但名之则讨有罪也称人以杀而不去其官则非讨贼也经书杀弑贼者十州吁无知陈佗夏徴舒晋里克卫喜齐啇人楚防公子比蔡般是也州吁无知国人能自讨贼陈佗徴舒待蔡人楚人讨之无臣子矣然皆以讨贼书之也晋惠因里克弑君而得国卫献因喜弑君而复国利其所为使复为大夫既又忌而杀之非讨贼也故以国杀大夫为文楚弃疾诱比以为君之利而俾当弑君之名既而杀之意在代其位亦非讨贼也故以两下相杀为文齐商人楚防蔡般则国人君之诸侯防之不知其为贼矣故春秋亦不得用讨贼之例也　刘氏曰无知弑君以代其位不可复氏公子上有齐人下有无知明无知者齐人之贼亦不烦再氏国又无知非大夫而以杀大夫例觧之谷梁之説非也】
　　公及齐大夫盟于蔇【蔇其器反公谷作暨】
　　【左传齐无君也公羊传公曷为与大夫盟齐无君也然则何以不名为其讳与大夫盟也使若众然谷梁传公不及大夫大夫不名无君也盟纳子纠也不曰其盟渝也当齐无君制在公矣当可纳而不纳故恶内也杜氏曰蔇鲁地琅琊缯县北有蔇亭】
　　及者内为志【高氏曰此盟葢公意】大夫不名者义系于齐而不系于大夫之名氏也【张氏曰大夫齐之太宰称大夫以其任一国之事而表异之故不名杜氏曰来者非一人故不名范氏曰春秋之义内大夫可以防外诸侯公不可以盟外大夫所以明尊卑定内外也今齐国无君要当有任其盟者故不得不以权通礼君前臣名齐无君故大夫不名】曰公及齐大夫盟者讥公之释父怨亲仇雠也【赵氏曰纳讐人之子捐礼而盟大夫故盟书公及言大夫以明非大夫之罪也所以异于高傒及处父也】或曰以德报怨寛身之仁何以讥之也曰德有轻重怨有深浅怨莫甚于父母之雠而德莫重乎安定其国家而图其后嗣也【刘氏曰仲尼正天下之义明徳怨之处以谓徳不可以报怨设若诡其理则去正逺矣故怨莫甚乎父母之仇而徳莫重乎君国子民岂可相贸易哉】有父之雠而不知怨乃欲以重德报之也则人伦废天理灭矣然则如之何以直报怨以德报德【朱子曰以直报怨者不以私害公不以曲胜直当报则报不当报则止一观夫理之当然圣人之心终不使人忘怨而没其报复之名者亦以见乎君父之讐有不得不报者而伸夫忠臣孝子之心也若于其所怨而反报之以徳诚若忠且厚矣而于君父之讐亦将有时而忘之岂不悖夫理之甚也哉或曰君父之讐亦有当报不当报之别乎曰周礼有之杀人而义者令勿讐此不当报者也春秋传曰父不受诛子复讐可也此当报者也当报而报不当报而止是即所谓直也汪氏曰庄公素无报怨之念自以为出于齐倚齐为援故于襄之死要齐大夫至于鲁地而谋立纠以为君为植党市恩之计初非以徳报怨实欲以徳报徳也使庄公幡然悔悟思其父之所以没因无知之乱伸大义而伐之斵其棺而暴其罪谋于齐众择僖公之贤子而立之岂不为桓公之孝子而为春秋之贤君也哉圣人于髙傒处父荀庚孙良夫郤犨孙林父向戌之盟皆不书公及独于齐大夫盟蔇书曰公及者葢深疾其情于理而又伤其不能勇于事也○啖氏曰谷梁曰无君制在公矣当可纳而不纳故恶内也按讐人之子本不当纳有何恶乎下伐齐纳纠义同庐陵李氏曰春秋于蔇之盟书齐大夫扈之盟书晋大夫其词虽同然齐无君而书大夫非贬词又书公及则大夫无抗公之嫌而罪公之及齐盟矣晋灵初即位而赵盾书大夫则赵盾之专可知其书公防虽讥公之后至然乃所以见赵盾之强诸侯为此盟也大夫不名疑杜氏説是又曰子纠三传皆以为当纳赵子程子胡氏以为不当纳所以然者杜氏以子纠小白并齐僖之子而纠长故当立谷梁传齐无知弑襄公公子纠公子小白出亡似若以为襄公子矣而终以纠为兄故亦以为当立独程子用史记证之而定以纠为襄公子于是鲁纳讐之罪明定以纠为小白弟于是纠不当立之义着然后纠不书子小白之系齐管仲之不死鲁之忘亲释怨皆得其説矣】
　　夏公伐齐纳纠
　　【左传作纳子纠公羊传纳者何入辞也其言伐之何伐而言纳者犹不能纳也纠者何公子纠也何以不称公子君前臣名也谷梁传当可纳而不纳齐变而后伐故干时之战不讳败恶内也高氏曰齐不受纠而公尚以蔇之盟彊欲纳之书伐齐纳纠罪公也】
