<!-- { "loadSidebar": true } -->
　　附録【左传冬梗阳人有狱魏戊不能断以狱上其大宗赂以女乐魏子将受之魏戊谓阎没女寛曰主以不贿闻于诸侯若受梗阳人贿莫甚焉吾子必谏皆许诺退朝待于庭馈入召之比置三叹既食使坐魏子曰吾闻诸伯叔谚曰唯食忘忧吾子置食之间三叹何也同辞而对曰或赐二小人酒不夕食馈之始至恐其不足是以叹中置自咎曰岂将军食之而有不足是以再叹及馈之毕愿以小人之腹为君子之心属厌而已献子辞梗阳人】
　　【戊敬王子七年】二十有九年【晋顷十三齐景三十五衞灵二十二蔡昭六郑献公虿元年曹声二陈惠十七悼五宋景四秦哀二十四楚昭三吴阖庐二】
　　春公至自干侯居于郓
　　【杜氏曰以干侯至不得见晋侯故何氏曰不致以晋者未至晋】
　　齐侯使髙张来唁公
　　【左传春公至自干侯处于郓齐侯使髙张来唁公称主君子家子曰齐卑君矣君祗辱焉公如干侯谷梁传言公不得入于鲁也杜氏曰张髙偃子唁公至晋不见受何氏曰言来者居郓从国内辞】
　　遣使【疏吏反】来唁【襄陵许氏曰荀跞唁公也髙张不地以公居郓犹以鲁志也故称来焉髙氏曰唁于野井齐地也唁于干侯晋地也今在郓乃鲁地故但书来而已】浅事也亦书于经者罪齐侯不能脩方伯连帅【所类反】之职也昔狄人迫逐黎侯黎侯寓于衞衞人弗恤黎之臣子劝其君以归而赋式微其一章曰微君之故者以事求人而人不有其事是谓微君之故若昭公见逐出奔而齐莫之讨淹恤日久而齐莫之纳微君之故矣其二章曰微君之躬者以身下人而人不有其身是谓微君之躬若齐侯设礼以享而使宰献【仪礼聘礼大夫聘公拜送醴宰夫荐笾豆脯醢】遣使来唁而称主君【杜氏曰比公于大夫】微君之躬矣诸侯失国托于诸侯礼也诸侯失国诸侯纳之正也齐之先世尝主夏盟而太公受先王五侯九伯之命矣鲁为邻境甥舅之国也昭公朝夕立于其朝曾不能陈师境上讨意如逐君之罪而遣使唁公岂得礼乎【家氏曰唁虚礼也茅堂胡氏曰归唁衞侯妇人之事也齐晋大国亦止唁公而不能讨意如之罪春秋书唁讥之也汪氏曰衞献公出奔齐臧纥如齐唁衞侯春秋不书以是为不足书也而昭公之孙齐侯野井之唁髙张之唁晋荀跞之唁莫不悉书所以讥齐晋之徒能唁公而不能纳公也齐侯始亲唁犹有恤患之意今使髙张来而吊其至晋不见受且比公于大夫适以耻公而已奚益哉】
　　附録【左传三月己卯京师杀召伯盈尹氏固及原伯鲁之子尹固之复也有妇人遇之周郊尤之曰处则劝人为祸行则数日而反是夫地其过三嵗乎夏五月庚寅王子赵车入于鄻以叛隂不佞败之】
　　公如晋次于干侯
　　【左传平子每嵗贾马具从者之衣屦而归之于干侯公执归马者卖之乃不归马衞侯来献其乗马曰启服堑而死公将为之椟子家子曰从者病矣请以食之乃以帏裹之公赐公衍羔裘使献龙辅于齐侯遂入羔裘齐侯喜与之阳谷公衍公为之生也其母偕出公衍先生公为之母曰相与偕出请相与偕告三日公为生其母先以告公为为兄公私喜于阳谷而思于鲁曰务人为此祸也且后生而为兄其诬也久矣乃黜之而以公衍为太子襄陵许氏曰书次于干侯复不见受也髙氏曰齐侯比公于大夫故复如晋冀晋见恤也而晋复不受故次于干侯诸侯出奔狼狈未有如公之甚者汪氏曰窃疑意如刚忍凶悖必无归马之事昭公居郓四年始适干侯郓犹未溃而左氏云每嵗归马于干侯不亦谬乎脱有是事亦郑庄射王中肩使祭足劳王且问左右之类耳加刃于人而以手抚之此小人之欲掩其恶者也又云昭公黜公子务人而以公衍为太子是昭公在外无宗庙朝廷何暇易太子乎】
　　夏四月庚子叔诣卒
　　【谷梁传季孙意如曰叔倪无病而死此皆无公也是天命也非我罪也髙氏曰叔诣欲纳公而卒】秋七月
　　附録【左传秋龙见于绛郊魏献子问于蔡墨曰吾闻之虫莫知于龙以其不生得也谓之知信乎对曰人实不知非龙实知古者畜龙故国有豢龙氏有御龙氏献子曰是二氏者吾亦闻之而不知其故是何谓也对曰昔有飂叔安有裔子曰董父实甚好龙能求其耆欲以饮食之龙多归之乃扰畜龙以服事帝舜帝赐之姓曰董氏曰豢龙封诸鬷川鬷夷氏其后也故帝舜氏世有畜龙及有夏孔甲扰于有帝帝赐之乗龙河汉各二各有雌雄孔甲不能食而未获豢龙氏有陶唐氏既衰其后有刘累学扰龙于豢龙氏以事孔甲能饮食之夏后嘉之赐氏曰御龙以更豕韦之后龙一雌死潜醢以食夏后夏后飨之既而使求之惧而迁于鲁县范氏其后也献子曰今何故无之对曰夫物物有其官官脩其方朝夕思之一日失职则死及之失官不食官宿其业其物乃至若泯弃之物乃坻伏郁湮不育故有五行之官是谓五官实列受氏姓封为上公祀为贵神社稷五祀是尊是奉木正曰句芒火正曰祝融金正曰蓐收水正曰冥土正曰后土龙水物也水官弃矣故龙不生得不然周易有之在干之姤曰潜龙勿用其同人曰见龙在田其大有曰飞龙在天其夬曰亢龙有悔其坤曰见羣龙无首吉坤之剥曰龙战于野若不朝夕见谁能物之献子曰社稷五祀谁氏之五官也对曰少皥氏有四叔曰重曰该曰脩曰熈实能金木及水使重为句芒该为蓐收脩及熈为防世不失职遂济穷桑此其三祀也颛顼氏有子曰犂为祝融共工氏有子曰句龙为后土此其二祀也后土为社稷田正也有烈山氏之子曰柱为稷自夏以上祀之周弃亦为稷自商以来祀之】
　　冬十月郓溃
　　【公羊传邑不言溃此其言溃何郛之也曷为郛之君存焉尔谷梁传溃之为言上下不相得也上下不相得则恶矣亦讥公也昭公出奔民如释重负】
　　民逃其上曰溃【汪氏曰上失民也孙氏曰季氏专鲁民不辅公故郓溃】自是昭公削迹于鲁尺地一民皆非其有矣公之出奔处郓四年民不见德亡无爱徴【知陵反】至于溃散岂非昏迷不返自纳于罟【音古】擭【胡化反】陷穽【才性反】之中其从【才用反】者又皆艾【鱼昔反与刈同】杀其民视如土芥其下不堪所以溃欤【范氏曰公既出奔不能改德脩行居郓小邑复使溃散德之不建如此之甚】然则去宗庙社稷出奔而犹不惕然恐惧蕲改过以补前行【下孟反】之愆也自弃甚矣欲不亡得乎噫故建以为后世戒【茅堂胡氏曰郓本鲁邑书齐人取郓而居昭公言郓非鲁地也又书郓溃则民之不与昭公可知皆称罪昭公之意髙氏曰昭公居于国而国人逐之出居于郓而郓溃见鲁民皆叛但知畏季氏也汪氏曰或谓意如问公如干侯诱其民而使之溃夫苟昭公之德泽足以固结其民而民心不忘昭公则虽诱之使叛其民亦必深思逺念而不忍叛去也燕乐毅以秦魏韩赵之师破齐与楚淖齿共杀齐涽王分其地未期年而王孙贾一呼齐人皆袒右攻贼以季氏之彊孰与六国而鲁人之思昭公不若齐人之思念其君何也岂非昭公失民既久而若是耶然则郓民之见诱于季氏实以耳濡目染之有素而非一朝一夕之故也】
　　附録【左传冬晋赵鞅荀寅帅师城汝濵遂赋晋国一鼓铁以铸刑鼎着范宣子所为刑书焉仲尼曰晋其亡乎失其度矣夫晋国将守唐叔之所受法度以经纬其民卿大夫以序守之民是以能尊其贵贵是以能守其业贵贱不愆所谓度也文公是以作执秩之官为被庐之法以为盟主今弃是度也而为刑鼎民在鼎矣何以尊贵贵何业之守贵贱无序何以为国且夫宣子之刑夷之搜也晋国之乱制也若之何以为法蔡史墨曰范氏中行氏其亡乎中行寅为下卿而干上令擅作刑器以为国法是法奸也又加范氏焉易之亡也其及赵氏赵孟与焉然不得已若德可以免】
　　【己敬王丑八年】三十年【晋顷十四卒齐景三十六衞灵二十三蔡昭七郑献二曹声三陈惠十八杞悼六宋景五秦哀二十五楚昭四吴阖庐三】
　　春王正月公在干侯
　　【左传不先书郓与干侯非公且徴过也谷梁传中国不存公存公故也何氏曰闵公郓溃无尺土之居逺在干侯故以存君】
　　公去社稷于今五年每嵗首月不书公者在鲁四封之内则无适而非其所也至是郓溃客寄干侯非其所矣嵗首必书公之所在者葢以存君不与季氏之专国也【陆氏曰此时郓溃公无所容寄在干侯既非其地不得书居故每嵗首皆书所在刘氏曰其言公在干侯何正月以存公也曷为存公公在外也公在外久矣曷为于此乎存公居于郓有鲁也在干侯无鲁也公虽无鲁鲁不可以无公向曰居今日在向也鲁而今也晋一民莫得使焉尺地莫得有焉今故曰干侯之君耳而春秋则以为吾君也薛氏曰郓溃而遂不反故书公在干侯郓之书居干侯书在内外之别也王氏曰天子所在称居土者以天下为家示无外也故襄王奔郑曰出居于郑诸侯在其国称居寄他国称在示有尊也故昭公于郓称居于干侯称在】而罪臣子讥诸侯之意具矣【常山刘氏曰君失其居在干侯而不得归故因朝正之时而书公所在则存君父罪臣子讥诸侯之意皆可具见也】唐武后废迁中宗革命自立史臣列于本纪欲着其罪而君子以为非春秋之法其言曰天下者唐之天下中宗受之于其父武后安得絶先君之世复【扶又反】系嗣君之年黜武氏之号自以为窃取春秋之义信矣【范氏祖禹曰季氏出其君鲁无君者八年春秋每嵗必书公之所在不与季氏之专国也唐史列武后于本纪欲不杀其实以着其恶窃以为不然中宗之有天下受之于髙宗天下者唐之天下也武氏安得而间之复繋嗣圣之年黜武氏之号窃取春秋之义虽获罪于君子而不辞也庐陵李氏曰经书公在楚一公在干侯三皆于正月以存公也○刘氏曰左传云不先书郓与干侯非公且徴过也非也向者公虽去国然犹居郓古人所谓君在竟内则犹君也是以不嵗首书郓耳去年公如晋次于干侯但谓暂时次止之名犹以郓为居自然不得书公在干侯也今郓又溃散公无所入羇旅他国国非其有故书公在以繋一国之事是圣人至意深浅各有所出岂但徴过哉公虽有过不若季氏之悖也其宁纵释季氏专攻公身而已汪氏曰杜氏云释不朝正于庙夫鲁之诸君不朝正者多矣惟襄公之留于楚昭公之次干侯则书公所在者葢襄公为季宿擅其国而不得入昭公为意如所逐越在他竟故特志所在以系臣民之望也或谓春秋不与季氏以颁朔夫昭公自二十五年奔窜在外不朝正颁朔于今五年意如摄祭专国之罪不书而自见矣何独至是始书哉】
　　夏六月庚辰晋侯去疾卒八月葬晋顷公
　　【左传夏六月晋顷公卒秋八月葬郑游吉吊且送葬魏献子使士景伯诘之曰悼公之丧子西吊子蟜送葬今吾子无贰何故对曰诸侯所以归晋君礼也礼也者小事大大字小之谓事大在共其时命字小在恤其所无以敝邑居大国之间共其职贡与其备御不虞之患岂忘共命先王之制诸侯之丧士吊大夫送葬惟嘉好聘享三军之事于是乎使卿晋之丧事敝邑之间先君有所助执绋矣若其不间虽士大夫有所不获数矣大国之惠亦庆其加而不讨其乏明底其情取备而已以为礼也灵王之丧我先君简公在楚我先大夫印段实往敝邑之少卿也王吏不讨恤所无也今大夫曰女盍从旧旧有丰有省不知所从从其丰则寡君幼弱是以不共从其省则吉在此矣唯大夫图之晋人不能诘汪氏曰是时公在晋地不吊其丧不送其葬者晋不受公公亦淹恤在外不能备其礼也】
