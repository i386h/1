<!-- { "loadSidebar": true } -->
　　昭公之薨已越葬期犹未得返至于六月癸亥然后丧至【汪氏曰桓公薨于齐二十有二日而丧至昭公薨七月丧始至已逾五月而葬之期故春秋详书日以诛季氏也】而定之即位乃在是月之戊辰葢迟速进退为意如所制不得专也【孙氏曰定公继奔亡之后制在季氏故昭公之丧至六日而始得即位此制在季氏可知也故书以着其恶程子曰定公至六月方即位以见季氏之制也】以周书顾命考之成王之崩在四月乙丑宰臣太保即于是日命仲桓南宫毛俾爰齐侯吕伋以二干戈虎贲【音奔】百人逆王世子钊【音昭】于南门之外延入翼室宅忧为天下主【吕氏曰成王方崩大保以冢宰命桓毛二臣使齐侯吕伋逆太子钊入自端门延入翼室为忧居之宗示天下不可一日无綂也】不待崇朝而后定也今昭公丧至在葬期之后公子宋自壊隤【徒回反】先入犹未得立是知为意如所制不得以时定非谓正棺乎两楹之间【礼记檀弓殷人殡于两楹之间注两楹之间南面向明人君听治正坐之处】故定之即位不可不察也夫即位大事也宗嗣先定则变故不生葢代君享国而主其祭宜戚宜惧【三国志魏志辛毗女宪英曰太子代君主宗庙社稷者也代君不可以不戚主国不可以不惧宜戚宜惧】一失几防或萌窥伺【音笥】之心至于生变则为不孝矣古人所以贵于早定国家之本也今昭公之薨定公之即位春秋详书于策非为后法乃见【音现】诸行事为永鉴耳【张氏曰意如亲逐其君既薨暴露七月而后返国黜适而立不正至于丧归君立乃欲辩区区之礼文而行之岂非所谓不能三年之丧而缌小功之察乎春秋详书以见乱臣擅国定公不正三纲沦斁鲁之君臣罔不尽伤心之时大本既失而进退举指尚何理之足言哉此所谓为永鉴者也髙氏曰国不可一日无君昭公薨至今綂纪之絶若是其久也故日以谨之季氏既逐其君君薨又不即以国君丧礼迎之今又废其嫡嗣而专立其弟宋不择所处污于伪诱于利昭公丧至五日而殡遂自即位此非受之先君而专受之意如者也既为意如所立故不复讨意如之罪家氏曰定公之立不书即位正也今书即位以其篡君之子受位于贼特书即位以正之也定公而能执子臧季札之让逃而去之夫然后于义为尽今也受位于贼臣曽不曰先君有嫡子在我不当立偃然自以为己之所当得是与篡何逺哉春秋书即位从桓宣之例夫岂与之亦以诛之也汪氏曰定公为逐君者所立受之而不讨贼幸于祸而忘其雠訹于利而忘其辱故虽内无所承上不禀命亦如其意而书即位以着其自立之罪比于文成襄昭哀而无贬者美恶不嫌同词○庐陵李氏曰公谷所谓定君乎国然后即位者谓诸侯五日而殡今以君始死之礼治之故须殡而后即位也胡氏之説得其大指但所引康王延入翼室之事则此乃柩前之定位而非告庙临羣臣之即位也】
　　秋七月癸巳葬我君昭公
　　【左传季孙使役如阚公氏将沟焉荣驾鹅曰生不能事死又离之以自旌也纵子忍之后必或耻之乃止季孙问于荣驾鹅曰吾欲为君諡使子孙知之对曰生弗能事死又恶之以自信也将焉用之乃止秋七月癸巳葬昭公于墓道南孔子之为司寇也沟而合诸墓髙氏曰昭公薨半载余始以丧归归及逾月而遽葬见鲁之臣子无恩于先君如此吕氏曰葬必曰我君所以隆君父之恩尽忠爱之义至于此时详味书法然后有以大警动于其臣下者庐陵李氏曰昭公书葬罪鲁不以季氏为逆也】
　　九月大雩
　　【谷梁传雩月雩之正也秋大雩非正也冬大雩非正也秋大雩雩之为非正何也毛泽未尽人力未竭未可以雩也雩月雩之正也月之为雩之正何也其时穷人力尽然从雩雩之正也何谓其时穷人力尽是月不雨则无及矣是年不艾则无食矣是谓其时穷人力尽也雩之必待其时穷人力尽何也雩者为旱求者也求者请也古之人重请何重乎请人之所以为人者让也请道去让也则是舍其所以为人也是以重之焉请哉请乎应上公古之神人有应上公者通乎隂阳君亲帅诸大夫道之而以请焉夫请者非可诒托而往也必亲之者也是以重之薛氏曰有三年之丧而行大雩之礼见三桓之无上也○啖氏曰公谷言月雩正秋冬大雩皆非正也毛泽未尽人力未竭未可雩按雩者以祈雨也若待毛泽尽人力竭虽雨何救哉葢传以日月为例故有此分别】
　　立焬宫
　　【左传昭公出故季平子祷于炀公九月立炀宫公羊传炀宫者何炀公之宫也立者何立者不宜立也立炀宫非礼也谷梁传立者不宜立者也】
　　炀公伯禽之子其曰立者不宜立也丧事即逺有进而无退宫庙即逺有毁而无立【张氏曰季氏妄祷而逾祀典以立久祧之宫圣人特书必有曽谓炀公不如林放之叹乎鄱阳万氏曰炀公考公之弟也鲁之以弟继兄而立葢始乎此昭公之在鲁已立公为为大子及其居郓又黜公为而立公衍则国固有适嗣矣季孙舍适嗣不立而立定公定公乃昭公之弟季孙恐人之议已于是而立炀宫其意若曰炀公以弟而继兄鲁一生一及之所自始今定公以弟而继昭公则亦炀公之以弟而继考公者也则舍公衍公为而立定公者非吾之私意葢鲁国之旧制尔汪氏曰季孙行父立武宫已为非礼矧炀公至昭公已二十世庙毁已久而复立意如得罪于鲁之先祖擢髪不足数而犹欲谄事炀宫以徼福吾知炀公之不享其祭也】
　　附録【左传周巩简公弃其子弟而好用逺人】
　　冬十月陨霜杀菽
　　【公羊传何以书记异也此灾菽也曷为以异书异大乎灾也谷梁传未可以杀而杀举重可杀而不杀举轻其曰菽举重也】
　　谷梁子曰菽举重也未可以杀而杀举重【范氏曰建酉之月陨霜杀菽非常之灾举杀豆则杀草可知】可杀而不杀举轻其象则刑罚不中【陟仲反】之应【于证反刘氏曰周十月今八月隂气未至君位而杀诛罚不由君出在臣下之象何氏曰八月微阳用事未可杀菽定公得位不念先君黜逐之耻故天示以当早诛季氏苏氏曰于其不杀而言草言其广也于其杀而言菽言其所害也髙氏曰菽草之难杀者也言杀菽则草皆死矣言不杀草则知菽亦不死也○汪氏曰或言春秋用夏正引孔氏正义谓耐霜之菽为霜所推是以为异若十月陨霜不应专杀豆苗不及余谷今考僖三十三年陨霜不杀草亦但举易杀者而言非霜杀他苗而不杀草也此年杀菽则举难杀者而言他苗亦伤可知矣苟禾稼已收则耐霜晩熟之菽为霜所杀又何足以烦圣人之笔乎王莽地皇二年秋陨霜杀菽亦谓其独杀耐霜之菽可乎庐陵李氏曰此条谷梁得之疏曰传嫌独杀菽不害余物故以轻重别之菽易长而难杀故以杀之为重重者杀则轻者死矣轻而不死重者不杀居然可知苏氏之説亦近之若何氏以为止杀菽而不及他物恐非又且以菽为五谷第三以比季氏其説亦凿】
　　【癸敬王十巳二年】二年【晋定四齐景四十衞灵二十七蔡昭十一郑献六曹隠二陈惠二十二悼十宋景九秦哀二十九楚昭八吴阖庐七】
　　春王正月
　　附録【左传夏四月辛酉巩氏之羣子弟贼简公】
　　夏五月壬辰雉门及两观灾
　　【公羊传其言雉门及两观灾何两观微也然则曷为不言雉门灾及两观主灾者两观也主灾者两观则曷为后言之不以微及大也何以书记灾也谷梁传其不曰雉门灾及两观何也灾自两观始也不以尊者观灾也先言雉门尊尊也杜氏曰雉门公宫之南门两观阙也天火曰灾何氏曰天子诸侯台门天子外阙两观诸侯外阙一观孔氏曰雉门公宫南门之中门观谓之阙阙在门两旁中央阙然为道也其上县法象其状巍然髙大谓之象魏使之观之谓之观两观也象魏也阙也一物而三名也观与雉门俱灾则两观在雉门之两旁也崔氏豹曰葢为一台于门外作楼观于上两观双值中不为门蜀杜氏曰鲁以周公之故立雉门两观僭天子也鲁之僭礼圣人讥之必因其事而托义焉此雉门两观其僭久矣若不灾则不可得而録之今灾及而书实讥其僭也○刘氏曰公羊云两观微也主灾者两观也非也灾有先后据见而书又云曷不言雉门灾及两观其意以下新作雉门及两观为比亦非也新作不可序下灾不可序上亦常理尔谷梁云灾自两观始亦非也汪氏曰何休云雉门两观僭天子不可言虽在春秋中犹不书今考延廏南门之新作皆书而郊禘僭礼皆不讳则雉门两观之作葢在春秋之前故不见耳抑岂所谓新作南门者即雉门之类欤庐陵李氏曰此条公谷惑于僖宫桓宫灾不言及之説遂以为此两观先灾春秋不以微及大不以卑及尊故先言雉门尊之也此説非大概桓宫僖宫二庙分明故不必言及此若不言及则嫌于雉门之两观独灾耳文法合如此何疑】秋楚人伐吴
　　【左传桐叛楚吴子使舒鸠氏诱楚人曰以师临我我伐桐为我使之无忌秋楚囊瓦伐吴师于豫章吴人见舟于豫章而潜师于巢冬十月吴军楚师于豫章败之遂围巢克之获楚公子繁襄陵许氏曰自襄三年书楚伐吴终于入之则楚力竭矣于是有吴入郢自昭三十二年书吴伐越终于越再入吴于是吴亡吴楚介在南荒蛮夷相攻不可殚録故删取其要如此以为伐国之戒七书楚伐仅能一克于朱方他役皆败无功书伐而不书败者积其陵暴首兵之咎将至于祸败失国也陈氏曰此囊瓦也贬人之庐陵李氏曰经书楚伐吴七止也】附録【左传邾庄公与夷射姑饮酒私出阍乞肉焉夺之杖以敲之】
　　冬十月新作雉门及两观
　　【公羊传其言新作之何脩大也脩旧不书此何以书讥何讥耳不务乎公室也谷梁传言新有旧也作为也有加其度也此不正其以尊者亲之何也虽不正也于美犹可也】
