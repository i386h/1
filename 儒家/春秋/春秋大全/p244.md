<!-- { "loadSidebar": true } -->
　　【左传秋二子及齐师复围郈弗克叔孙谓郈工师驷赤曰郈非唯叔孙氏之忧社稷之患也将若之何对曰臣之业在杨水卒章之四言矣叔孙稽首驷赤谓侯犯曰居齐鲁之际而无事必不可矣子盍求事于齐以临民不然将叛侯犯从之齐使至驷赤与郈人为之宣言于郈中曰侯犯将以郈易于齐齐人将迁郈民众凶惧驷赤谓侯犯曰众言异矣子不如易于齐与其死也犹是郈也而得纾焉何必此齐人欲以此偪鲁必倍与子地且盍多舍甲于子之门以备不虞侯犯曰诺乃多舍甲焉侯犯请易于齐齐有司观郈将至驷赤使周走呼曰齐师至矣郈人大骇介侯犯之门甲以围侯犯驷赤将射之侯犯止之曰谋免我侯犯请行许之驷赤先如宿侯犯殿每出一门郈人闭之及郭门止之曰子以叔孙氏之甲出有司若诛之羣臣惧死驷赤曰叔孙氏之甲有物吾未敢以出犯谓驷赤曰子止而与之数驷赤止而纳鲁人侯犯奔齐齐人乃致郈】
　　郈叔孙氏邑也侯犯以郈叛不书于策书围郈则叛可知矣再书二卿帅师围郈则彊亦可知矣天子失道征伐自诸侯出而后大夫彊诸侯失道征伐自大夫出而后家臣强其逆弥甚则其失弥速故自诸侯出十世希不失矣自大夫出五世希不失矣陪臣执国命三世希不失矣【朱子曰论语孔子曰天下有道并禄去公室二章疑皆定公时语】三家专鲁为日已久至是家臣争叛亦其理宜矣春秋制法本忠恕施诸已而不愿亦勿施诸人故所恶【乌故反下同】于上不以使下所恶于下不以事上二三子知倾公室以自张【如字】而不知家之拟其后也凡此类皆据事直书深切着明矣【蜀杜氏曰大夫攻叛邑自夏至秋再围以兵春秋离其文而书之不待贬而贬着也朱子曰春秋之初只是诸侯抗衡后来诸侯才不奈何便被大夫专权及大夫稍没奈何又被陪臣擅命如唐之藩镇其初是节度抗衡后来牙将孔目官虞侯之属皆杀了节度亦来握权夫子説礼乐征伐自天子出一章极分晓汪氏曰鲁以诸侯而僭天子三桓以大夫而专鲁侯犯以家臣而叛叔孙皆上行而下效也叔孙不知改过迁善退守臣职使家感化而帅重师以围其邑又不能暴明其罪讨而诛之乃使犯之僚属驷赤多方为诈谖之谋诱之出走是敎通国之又习为罔上之举也失政刑矣谄诡欺诳诬伪不诚下执此以叛其上上执此以危其下虽幸胜之其何以保有国家乎】
　　宋乐大心出奔曹
　　【髙氏曰辞使非大谴而谗言乘之罪累上矣王氏曰宋公信谗而刑罚无章固可罪矣然大心不能任象国之难而进退无据且挟诈以避事岂能自安乎故经亦直书以志其过】
　　宋公子地出奔陈
　　【左传宋公子地嬖蘧富猎十一分其室而以其五与之公子地有白马四公嬖向魋魋欲之公取而朱其尾鬛以与之地怒使其徒抶魋而夺之魋惧将走公闭门而泣之目尽肿母弟辰曰子分室以与猎也而独卑魋亦有颇焉子为君礼不过出竟君必止子公子地出奔陈公弗止王氏曰君虽不君臣不可以不臣若地者亦骄伉矣故春秋以自奔为文○庐陵李氏曰经书公子地宋公之弟辰左氏亦止称公子地母弟辰是未尝直指未为景公弟也杜氏因辰有迋吾兄之説遂有指地为景公之弟辰之兄若然则书法何以一则曰公子一则曰弟乎縁三传皆有母弟称弟之文于是以公子地为庶弟而先儒不主母弟称弟之説则又难通矣且胡氏亦曰宋公以嬖魋故而失二弟何耶故窃疑公子地以辈行虽为景之弟而其实非同父之弟也】冬齐侯衞侯郑游速防于安甫
　　【张氏曰安甫齐地家氏曰前此齐与郑卫盟咸盟沙矣今而三国复为此防无所惮于晋矣前此鲁受命于晋而以兵加卫今而盟夹谷弃晋不复顾矣然诸侯虽叛晋而齐亦不能因诸侯之从而复伯也庐陵李氏曰谢氏云防于安甫以卫有晋难也】
　　叔孙州仇如齐
　　【左传武叔聘于齐齐侯享之曰子叔孙若使郈在君之他竟寡人何知焉属与敝邑际故敢助君忧之对曰非寡君之望也所以事君封疆社稷是以敢以家勤君之执事夫不令之臣天下之所恶也君岂以为寡君赐杜氏曰谢致郈也齐以致郈徳叔孙叔孙言义在讨恶非所以赐寡君髙氏曰夹谷之防归我郓讙隂田侯犯以郈奔齐齐人又致郈是以叔孙如齐谢焉】
　　宋公之弟辰暨仲佗石彄出奔陈
　　【左传辰为之请弗听辰曰是我迋吾兄也吾以国人出君谁与处冬母弟辰暨仲佗石彄出奔陈杜氏曰暨与也宋公宠向魋不听辰请辰忿而将大臣出奔虚请自忿称弟示首恶也仲佗石彄皆为国卿不能匡君靖难而为辰所率出奔称名亦罪之也】
　　按左氏宋公子地有白马四公以与桓魋【徒回反】地怒抶【敇乙反】魋夺之魋惧将走公泣之母弟辰曰子为君礼不过出境君必止子地出奔陈公弗止辰为【于伪反】之请弗听辰曰是我廷【求狂古况二反欺也】吾兄也吾以国人出君谁与处书曰宋公之弟辰暨仲佗石彄出奔陈其弟云者罪宋公以嬖魋故以失二弟无亲亲之恩暨云者罪辰以兄故帅其大夫出奔无尊君之义【家氏曰辰于君为同母弟而地则众公子也景公以嬖臣之故而奔其二弟辰以地故而自絶于君兄又率仲佗石彄与之偕行佗彄身为卿佐有世不事而与辰俱奔兄不友弟不悌臣不忠此一书而并贬也】夫暨者不得已之词又以见【音现】仲佗石彄见胁【肸业反】于辰不能自立无大臣之节也【孙氏曰佗彄为宋大臣不能以道事君为辰彊牵而去故曰暨交讥之也○刘氏曰何休云辰言暨者明佗彄强与俱出非也若然辰罪为轻何故反序上乎又何为入萧书及乎公羊云暨犹暨暨也不得已也未知谓已不得已乎谓他人不得已乎以吾观之则暨使他人不得已是也暨之意彊也亲也故曰暨暨以暨暨之故人不得已从之此可知矣庐陵李氏曰暨字之义如公谷説则是辰为仲佗石彄所胁如杜氏胡氏刘氏则是仲佗石彄为辰所胁以左氏事迹考之则胡刘之説得之但于暨字字义不通如公谷説则与暨齐平字义稍合然又于事迹相左独谢氏曰仲佗石彄首恶搆乱公子辰不能拒絶而从之故书暨辰縁母弟之宠权势隆盛以至二卿挟之以乱故书弟暨者彼为之首而我与之出及者我为之主而彼从我入出奔书暨者以逆首归仲佗石彄而罪之也入萧书及者以逆首归宋公之弟辰而罪之也以主公谷疑得经意】
　　【壬敬王二寅十一年】十有一年【晋定十三齐景四十九卫灵三十六蔡昭二十郑声二曹阳三陈闵三僖七宋景十八秦惠二楚昭十七吴阖庐十六年】
　　春宋公之弟辰及仲佗石彄公子地自陈入于萧以叛【谷梁传宋公之弟辰未失其弟也及仲佗石彄公子地以尊及卑也自陈陈有奉焉耳入于萧以叛入者内弗受也以者不以也叛直叛也○刘氏曰谷梁云辰未失其弟也非也公子不去国而辰弃亲出奔挟党为乱谓之未失其弟何妄甚也】
　　夏四月
　　秋宋乐大心自曹入于萧
　　【左传宋公母弟辰暨仲佗石彄公子地入于萧以叛秋乐大心从之大为宋患宠向魋故也杜氏曰萧宋邑】出奔陈则称暨入于萧以叛则称及及非不得已之词得已而不已者也夫事君者可贫可贱可杀而不可使为乱今不得已而轻于去国犹之可也得已不已而果于叛君则无首从【才用反】之别【笔列反】其罪一施之故不称暨而称及【刘氏曰暨非欲之也有不得已为不得已非大臣也而况乎得已而不已者乎其出也谓之暨其入也谓之及及非不得巳之言也得已而不已之説也事君者可贫可贱可杀而不可使为乱君亲无将将而诛焉况据邑以伐其君者乎其罪一施之何氏曰辰言及者后汲汲当坐重】四卿在萧以叛而大心自曹从之其叛可知矣故不书叛而书入于萧【杜氏曰入萧从叛人叛可知故不书叛】入逆词也书自陈自曹者结邻国以入叛陈与曹之罪亦着矣【范氏曰自陈陈以力助庐陵季氏曰此条及字公羊注得之胡氏説本刘氏详其意葢以前暨字为辰不得已而胁二卿以出后及字为辰得已不已而胁二卿以叛也然语意不明终若上暨字属仲佗石彄下及字属宋辰为可疑耳】
　　冬及郑平叔还如郑涖盟
　　【左传始叛晋也杜氏曰平六年侵郑取匡之怨鲁自僖公以来出服于晋至今始叛还叔诣曽孙家氏曰自文公之霸鲁常事晋中间虽即楚即齐而不敢显然与晋絶去年及齐平今又及郑平既背晋不得不树党以自固焉耳临川吴氏曰及郑平者我欲之故郑卿不来盟而我卿往涖盟也陈氏曰书输平以志诸侯之合书及郑平以志诸侯之散此春秋之所以始终也襄陵许氏曰夫晋之为晋自若也定亦未有他恶而诸侯离心者政在多门货贿谗慝汨昏其间则无以令天下极于执乐祁犂也庐陵李氏曰晋伯至此诸侯皆叛矣然鲁叛晋本始于平齐之时不于平齐言叛晋者葢春秋之间鲁于齐晋本两事之也此条当与郑输平同看癸敬王二卯十二年】十有二年【晋定十四齐景五十卫灵三十七蔡昭二十一郑声三曹阳四陈闵四杞僖八宋景十九秦惠三楚昭十八吴阖庐十七年】
　　春薛伯定卒
　　【汪氏曰在位十三年子比嗣】
　　夏葬薛襄公
　　【髙氏曰春秋书薛卒者三葬者不日不月史文畧也】
　　叔孙州仇帅师堕郈
　　【谷梁传堕犹取也髙邮孙氏曰堕毁也是时三桓之邑皆为城以自固故其家臣因之以叛于是堕毁之】衞公孟彄帅师伐曹
　　【左传夏卫公孟彄伐曹克郊还滑罗殿未出不退于列其御曰殿而在列其为无勇乎罗曰与其素厉宁为无勇杜氏曰彄孟絷子家氏曰此及十三年再书卫彄伐曹者着中国之无盟主也】
　　季孙斯仲孙何忌帅师堕费
　　【左传仲由为季氏宰将堕三都于是叔孙氏堕郈季氏将堕费公山不狃叔孙辄帅费人以袭鲁公与三子入于季氏之宫登武子之台费人攻之弗克入及公侧仲尼命申句须乐颀下伐之费人北国人追之败诸姑蔑二子奔齐遂堕费公羊传曷为帅师堕郈帅师堕费孔子行乎季孙三月不违曰家不藏甲邑无百雉之城于是帅师堕郈帅师堕费雉者何五板而堵五堵而雉百雉而城何氏曰书者善定公任大圣复古制强国势也又曰八尺曰板百雉凡二万尺周十里三十三步三尺公侯之制也】
