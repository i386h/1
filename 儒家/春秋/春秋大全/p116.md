<!-- { "loadSidebar": true } -->
　　即位者告庙临羣臣也【何氏曰即者就也先谒宗庙明继祖也还之朝正君臣之位也事毕而反丧服焉】国君嗣世定于初丧必逾年而后改元书即位者縁始终之义一年不二君縁臣民之心不可旷年无君【家氏曰即位必以嵗首改元亦必以嵗首若嵗首不书即位而嵗月书之则非元年正始之义然服皆如未丧之服未成其为君髙氏曰文成定即位于未葬之前皆称公者既逾年也一年不可二君故终年称子又不可旷年无君故逾年虽未葬称公也】按书载舜禹受终传位之事在舜则曰月正元日格于文祖【汉孔氏曰舜服尧丧三年毕将即政故复至文祖庙告】在禹则曰正月朔旦受命于神宗率百官若帝之初【苏氏曰神宗尧庙也禹授摄帝之命于神宗之庙总率百官其礼一如帝舜受终之初事也】夫于文祖神宗则告庙也率百官若帝之初则临羣臣也自古通丧三年其以凶服则不可入宗庙其以吉服则斩焉在衰绖之中不可既成而又易之也如之何而可子张问于孔子髙宗谅隂三年不言何谓也子曰何必髙宗古之人皆然君薨百官总已以听于冡宰三年则告庙临羣臣固有摄行之礼矣按周书称太甲元年伊尹祠于先王则摄而告庙之证也百官总已以听冡宰则摄而临羣臣之证也其曰祗见厥祖者言伊尹以奉嗣王之事祗见太甲之祖也【蔡氏曰古者王宅忧祠祭则冡宰摄而告庙又摄而临羣臣太甲服仲任之丧伊尹祠于先王奉太甲以即位改元之事祗见厥祖则摄而告庙也侯服甸服之羣臣咸在百官总已之职以听冡宰则摄而临羣臣也】至三祀十有一月伊尹以冕服奉嗣王则免丧从吉之证也【蔡氏曰丧既除以衮冕吉服奉迎以归也】然顾命康诰记成王之崩其君臣皆冕服何也当是时成王方崩就殡犹未成服故用麻冕黼裳入受顾命已受命诰诸侯而后释冕反丧服者于是成服而宅忧也或以为康王释服离次而即吉则误矣【问康王释丧服而被衮冕诸家皆以为礼之变独苏氏以为失礼未知当此际合如何区处朱子曰天子诸侯之礼与士庶人不同故孟子有吾未之学之语谓此类耳如伊训元祀十有二月朔亦是新丧伊尹以奉祀王祗见厥祖固不可用凶服矣汉唐新王即位皆行册礼君臣亦皆吉服追述先帝之命以告新君葢易世传授国之大事当严其礼而王侯以国为家虽先君之丧犹以为已私服也啖氏曰嗣子为君明年正月朔就位南面改元勉斋黄氏曰人君即位之别有四始死正嗣子之位既殡之后嗣君即继体之位君逾年合正改元之位三年合正践阼之位如春秋书元年即位则是逾年正改元之位也帝乃殂落三载四海遏密八音月正元日舜格于文祖伊尹以冕服奉嗣王归于亳则是三年正践阼之位也然崩薨之日或在嵗终则葢有未殡而逾年者矣汪氏曰文定及九峯蔡氏皆以即位之事冡宰摄告庙摄临羣臣朱子则以他事可摄即位不可摄而又谓嗣君以先君之丧为已私服其意葢欲权一时之宜如借吉之例以继世正綂而三年之服不可废也窃详春秋以前必有摄告庙临羣臣之礼故孔子言君薨百官总已以听于冡宰三年而书有伊尹祠于先王之文苟太甲涖政则伊尹不得祠先王矣然春秋诸侯皆逾年朝庙改元而命大夫聘问邻国或以吉服躬莅防盟侵伐之事汉以后则不待逾年而即位矣贾谊谓植遗腹朝委裘而天下不乱岂古者典礼素明纪纲素定而大臣之摄即位不致生变欤国君即位之礼后世虽无传然昭公十年诸侯之大夫葬晋平公既葬诸大夫欲因见新君叔向辞之曰以嘉服见则丧礼未毕以丧服见是重受吊也襄三十一年子产相郑伯如晋晋侯以鲁襄公之丧未之见则春秋诸侯丧礼犹未尽废也庐陵李氏曰鲁自隐至文六君惟文公承国于先君得书即位故胡氏于此始发告庙临羣臣之礼彼隐庄闵僖非不行此典也但春秋削之耳】
　　二月癸亥日有食之
　　天王使叔服来防葬
　　【左传春王使内史叔服来防葬公孙敖闻其能相人也见其二子焉叔服曰谷也食子难也收子谷也丰下必有后于鲁国公羊传其言来防葬何防葬礼也谷梁传葬曰防其志重天子之礼也杜氏曰叔氏服字诸侯丧天子使大夫防葬礼也】
　　凡崩薨卒葬人道始终之大变也不以得礼为常事而不书【周礼职丧掌诸侯之丧何氏曰书天子之厚以起诸侯之薄】其或失礼而害于王法之甚者圣人则有削而不存以示义者矣【汪氏曰失礼如成公亲葬晋景公害于王法如见弑贼不讨及吴楚僭称王之类家氏曰天子所以厚诸侯是以无贬桓公之薨王使荣叔锡命王不称天为追命簒贼而贬也成风之葬召伯来防王亦不称天以其用夫人之礼于妾母而讥之也僖公鲁之贤君书天王使叔服来防葬无贬也汪氏曰诸侯五月而葬僖公薨至是三月而王臣来防葬者岂王室谨礼以懐诸侯唯恐失期而先至也欤僖公未尝遣使防惠王之葬而襄王遣使防僖公之葬比事以观得失见矣】
　　附录【左传于是闰三月非礼也先王之正时也履端于始举正于中归余于终履端于始序则无愆举正于中民则不惑归余于终事则不悖】
　　夏四月丁巳葬我君僖公
　　【谷梁传薨称公举上也葬我君接上下也僖公葬而后举諡諡所以成徳也于卒事乎加之矣】
　　天王使毛伯来锡公命
　　【公羊传锡者何赐也命者何加我服也谷梁传礼有受命无来锡命锡命非正也杜氏曰毛国伯爵诸侯为王卿士者】
　　诸侯终丧入见则有锡嵗时来朝则有锡能敌王所忾则有锡黻冕圭璧因其终丧入见而锡之者也礼所谓丧毕以士服见天子已见赐之黻冕圭璧然后归是已【杜氏曰诸侯即位天子赐以命圭合瑞为信僖十一年王赐晋侯命亦其比也】车马衮黼因其嵗时来朝而锡之者也诗所谓君子来朝何锡予之虽无予之路车乗马又何予之衮及黼是已【诗采菽朱子传天子燕诸侯而答诸侯颂美之诗也君子诸侯也路车金路以赐同姓象路以赐异姓衮衣而画以卷龙也黼如斧形绣之于裳也言诸侯来朝则必有以赐予之今虽无以予之然已有路车乗马衮及黼之赐矣书文侯之命王曰其视尔师用赉尔柜鬯一卣彤弓一彤矢百卢弓一卢矢百马四匹父往哉左传僖二十八年王享醴命晋侯有赐之大路之服戎路之服】彤弓玈【音卢】矢因其敌忾献功而锡之者也诗所谓彤弓弨兮受言藏之我有嘉賔中心贶之钟鼓既设一朝享之是已【诗彤弓朱子传天子燕有功诸侯而锡以弓矢之诗东莱吕氏曰受言藏之言其重也弓人所献藏之王府以待有功不敢轻予人也中心贶之言其诚也中心实欲贶之非由外也一朝享之言其速也以王府宝藏之弓一朝举以畀人无迟留顾惜之意也左传文四年甯武子曰诸侯敌王所忾而献其功于是乎赐之彤弓一彤矢百玈弓矢千以觉报宴】今文公继世丧制未毕【汪氏曰僖公前年十二月薨至是始越五月】非初见继朝而献功也何为来锡命乎故谷梁子曰礼有受命无来锡命来锡命非正也【何氏曰文公新即位功未足施而锡之非礼也蜀杜氏曰诸侯即位当朝于王奉天子之命而为诸侯文公不朝于京师而王反锡之命故书天王以正其号录锡命以志其过或问赵子谓直讥其赏无功尔安得云无锡命乎茅堂胡氏曰谷梁子云无来锡命不言无锡命也来锡命者如唐遣中官即藩鎭立节度之类刘氏曰锡命者命为诸侯也诸侯在丧称子逾年即位丧毕以士服见于王王乃于庙命之丧未毕而命之非礼也既丧毕而不受命于天子亦非礼也汪氏曰诸侯之嫡子必誓于王以为世子及其君薨必告于王王遣使省其终事遂命世子嗣为诸侯三年丧毕乃以士服入京师见天子于庙而受命焉未受命不敢服其服曰见天子锡之黻冕之服与命圭合瑞于是服之以归设奠于宗庙然后临其臣民焉春秋诸侯立世子既不誓于王及其嗣位又不请命于京师王不能罪因而命之两失之矣公羊以锡命为加服刘氏辨其非或者谓命为诸侯非赐命服并文定之説为疑夫黻冕圭璧乃所以命为诸侯也葢天王之锡命有以始立而锡命者有以有功而锡命者有既没而追命之者此年毛伯锡命及虢公命曲沃武公为晋侯召武公赐晋惠公命皆始立而赐命者也召伯廖赐齐桓公命尹氏王子虎内史叔兴父策命晋文公皆以其有功而锡命者也荣叔锡桓公命及成简公追命衞襄公皆既死而追命之者也若召伯之赐成公命则始立未赐命歴八年而后命之耳刘定公之赐齐灵公命虽非有功王将娶于齐故以私恩命之也春秋之书锡命莫非讥耳苟谓诸侯不往拜命为贬而天王之锡命无责则曷为不待其来见而命之哉庐陵李氏曰三锡命説已见庄元年此条据杜氏以为诸侯初即位天子赐以命圭如侯执信圭之类公羊以为赐以命服以晋惠初立王赐之命而晋侯受玉惰证之则杜氏得之晋武公以请命于王而诗人有子之衣安且吉之辞证之则公羊亦得之故顾氏取礼经黼冕圭璧之説然后其议始备】
　　晋侯伐衞
　　【左传晋文公之季年诸侯朝晋衞成公不朝使孔达侵郑伐緜訾及匡晋襄公既祥使告于诸侯而伐衞及南阳先且居曰效尤祸也请君朝王臣从师晋侯朝王于温先且居胥臣伐衞五月辛酉朔晋师围戚六月戊戌取之获孙昭子王氏笺义曰衞成怨晋文执归京师故季年不朝而且侵其邻国示不从盟主也襄公嗣位欲修伯业先以衞侯之罪告于诸侯复听且居之言朝于王所乃命大夫伐衞取其戚田诸侯于是畏威复归于晋昔年齐桓公卒五公子争立霸业遂废今襄公克缵父功继为盟主首能威服诸侯故春秋书曰晋侯伐衞贵之也陈氏曰春秋苟其君意虽卿帅不书故伐衞书晋侯不书先且居成十三年伐秦书晋侯不书栾书襄十年灭福阳书晋侯不书荀偃士匄哀元年伐晋书衞侯不书孔圉所谓深探其本也汪氏曰文宣以后大夫专政凡征伐防盟君虽在而大夫任其事故经书晋侯而传言大夫也】
　　叔孙得臣如京师
　　【左传王使毛伯衞来锡公命叔孙得臣如周拜杜氏曰谢赐命得臣叔牙之孙髙邮孙氏曰文公即位未尝如周而周锡之命受命矣又不自朝而使臣往不臣之甚也蜀杜氏曰受王之宠命苟躬朝于京师犹曰缓也况不朝而使卿拜命乎故直书以示讥汪氏曰文公之立天子既使大夫防僖公之葬又使畿内诸侯来锡命不亲往拜而仅使得臣焉襄王犹不之罪且使荣叔归成风含赗继使召伯防成风葬而文公在位十有八年歴襄顷匡王三世终其身不朝于京师观春秋所书比事以考之其罪不可揜】
　　衞人伐晋
　　【左传卫人使告于陈陈共公曰更伐之我辞之衞孔达帅师伐晋君子以为古古者越国而谋张氏曰霸主声罪致讨不自反其不仁无礼之罪乃称兵报伐故书人罪孔达也汪氏曰春秋不书晋之取戚而人孔达予晋而罪卫也庐陵李氏曰春秋与国伐伯者三衞人伐晋齐侯伐衞遂伐晋齐侯衞侯伐晋皆有闗于衞】秋公孙敖防晋侯于戚
