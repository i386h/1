<!-- { "loadSidebar": true } -->
　　【左传九月甲午晋侯秦伯围郑以其无礼于晋且贰于楚也晋军函陵秦军汜南佚之狐言于郑伯曰国危矣若使烛之武见秦君师必退公从之辞曰臣之壮也犹不如人今老矣无能为也已公曰吾不能早用子今急而求子是寡人之过也然郑亡子亦有不利焉许之夜缒而出见秦伯曰秦晋围郑郑既知亡矣若亡郑而有益于君敢以烦执事越国以鄙远君知其难也焉用亡郑以陪邻邻之厚君之薄也若舍郑以为东道主行李之往来共其乏困君亦无所害且君尝为晋君赐矣许君焦瑕朝济而夕设版焉君之所知也夫晋何厌之有既东封郑又欲肆其西封若不阙秦将焉取之阙秦以利晋唯君图之秦伯説与郑人盟使子逢孙杨孙戍之乃还子犯请击之公曰不可微夫人之力不及此因人之力而敝之不仁失其所与不知以乱易整不武吾其还也亦去之初郑公子兰出奔晋从于晋侯伐郑请无与围郑许之使待命于东郑石甲父侯宣多逆以为太子以求成于晋晋人许之】
　　按左氏传晋侯秦伯围郑以其无礼于晋而经书晋人秦人者贬之也【王氏笺义曰晋侯为盟主用兵以报私怨秦伯逾晋越周千里而袭人围郑皆劳民危国之道故称人以示贬】于秦晋何贬乎初晋公子重耳出亡过郑而郑文公亦不礼焉为是兴师而围郑孟子曰有人于此待我以横逆则君子必自反也我必不仁无礼与不忠欤仁且有礼而忠矣其横逆犹是也此亦妄人耳矣而君子葢终不之校也故行有不得者皆反求诸已而已矣今郑伯之于晋公子特不能厚将迎赠送之礼而未尝以横逆加之也坐此见围为列国者不亦难乎故晋侯秦伯贬称人者晋文以私忿勤民动众围人之国秦伯惟利为向背从烛之武之言不以义举也而二国结衅连兵暴骨原野自此始矣【汪氏曰翟泉之盟实谋讨郑而郑不请服故是春晋人侵郑侵之而犹不服故晋文复阶秦以围之葢以郑二心于楚而数加兵非专为释私忿而已也然诸侯不见徳而惟虐是闻岂伯者服贰之道哉况二国同役而不同心春秋贬而人之葢有在矣庐陵李氏曰秦晋之争始此夫秦以非子之余践岐丰之地春秋所书大抵皆与晋兵争之迹尔自穆公释韩之憾而从晋于城濮之功于是盟于温于翟泉借役于齐郑戮力同心未始有隙由烛之武一语而秦辅晋之心变矣文公既卒而殽战启衅厥后彭衙之战令狐之战河曲之战秦之伐晋者六晋之伐秦者亦六兴数十年报复之师更四君而未已葢至襄公十一年战栎十三年十三国之伐然后交伐之文始絶于经然则有穆公之贤而其所就仅止此岂非贪利忘义之失哉】
　　介人侵萧
　　【杜氏曰萧宋附庸国张氏曰介再来鲁而次年遂侵萧求援而后举兵也与荆人秦术之聘同】
　　冬天王使宰周公来聘
　　【左传冬王使周公阅来聘飨有昌歜白黒形盐辞曰国君文足昭也武可畏也则有备物之飨以象其徳荐五味羞嘉谷盐虎形以献其功吾何以堪之谷梁传天子之宰通于四海杜氏曰宰周公天子三公兼宰】公子遂如京师
　　【此聘周之始】
　　遂如晋
　　【此聘晋之始左传东门襄仲将聘于周遂初聘于晋公羊传大夫无遂事此其言遂何公不得为政尔谷梁传以尊遂乎卑此言不敢叛京师也杜氏曰如京师报宰周公既命聘周又命自周聘晋故曰遂】
　　大夫出疆有以二事出者【汪氏曰谓本受二事之命也谷梁云遂继事之辞】有以一事出而专继事者【汪氏曰谓但受一事之命而复专命再行一事公羊云遂者何生事也注专事之辞】其书皆曰遂公子遂如周及晋与祭公自鲁逆王后皆所谓以二事出者也【汪氏曰聘问之币非已所能给婚姻之事非巳所敢专故知皆受命于君何休谓公子遂横生事矫君命误矣】公子结往媵而及齐宋盟则专继事者也【汪氏曰季孙宿救台遂入郸亦专继事】是非得失则存乎其事矣冡宰上兼三公其职任为至重而来聘于鲁天王之礼意莫厚焉【张氏曰天子三公兼冡宰而使来聘鲁用见周室陵夷大臣失职也陈氏曰自桓王以下王室无聘鲁者于是再聘而宰周公实来则已尊矣】鲁侯既不朝京师而使公子遂往又以二事出夷周室于列国【陈氏曰以其如京师不敢不如晋是夷周于晋】此大不恭之罪履霜坚氷之渐春秋之所诛而不以听者也则何以无贬乎有不待贬絶而罪恶见者不贬絶以见罪恶【临川吴氏曰鲁素不与晋通好自文公霸后未尝聘本欲初聘于晋但以王室既先来聘则不容不报故因聘晋之使令先至周而后如晋也慢王畏霸之情可见矣汪氏曰经书天王来聘者七惟此使冡宰兼三公下聘葢非常之礼莫大之宠自春秋以来未之有也或者以僖公有两朝王所之勤而报之欤经书卿大夫如周聘者四而惟此以二事出自入春秋未尝朝聘于京师以鲁之望国僖之贤君而对天子之休命者如是其简慢况晋未聘鲁而鲁即往聘周先聘鲁而鲁苟答聘是尊王之礼不如事霸之谨也虽然犹胜于隐桓之受聘而不报者也王朝冡宰四见于经咺纠以渎王纲而书名阅之来聘礼虽过厚视赗宠妾命簒弑者则其罪薄乎云尔庐陵李氏曰此条与公如京师遂防伐秦皆是王事书遂此本以二事出春秋则以如晋为遂事不敢以王事同于伯事也彼本以伐秦出春秋则以伐秦为遂事不欲先伯事而后王事也○赵氏曰公羊云大夫无遂事此亦受命于君而何得指大夫也又云此其言遂何公不得为政尔按僖公未失政此説非也按京师回便如晋故言遂尔谷梁谓不敢叛京师有何理乎】
　　【壬襄王二辰十三年】三十有一年【晋文七齐昭四衞成六蔡庄十七郑文四十四曹共二十四陈共三桓八宋成八秦穆三十一楚成四十三】
　　春取济西田【济子礼反】
　　【左传春取济西田分曹地也使臧文仲往宿于重馆重馆人告曰晋新得诸侯必亲其共不速行将无及也从之分曹地自洮以南东傅于济尽曹地也公羊传恶乎取之取之曹也曷为不言取之曹讳取同姓之田也此未有伐曹者则其言取之曹何晋侯执曹伯班其所取侵地于诸侯也晋侯执曹伯班其所取侵地于诸侯则何讳乎取同姓之田久也杜氏曰济水自荣阳东过鲁之西至乐安入海孙氏曰济西田本鲁地】公羊曰取之曹也晋侯执曹伯班其所侵地于诸侯【髙邮孙氏曰左氏以为晋侯分曹地以与诸侯而鲁取济西之田然经书与汶阳田无异葢鲁济西之田尝见侵入于曹晋侯执曹伯而反诸侯之侵地鲁于是乎取之】不系国者吾故田也【赵氏曰凡内取之邑不系国者皆本是鲁邑曽为外国所夺今却取之既是本邑不可系之他国耳薛氏曰曷为不书曹之田济西固我之有失之曹也】复吾故田而谓之取何也【赵氏曰凡力得之曰取虽取本邑亦无异辞不当取也】春秋之法不以乱易乱【髙氏曰凡取人之有其恶易见而取巳之有不以道者其罪难知圣人亦止名曰取所以显微也张氏曰复鲁之旧地亦与非其有而取之者同葢无王命以正疆理皆取之不以其道也况晋夺之曹以与鲁本以其私憾而非有至公之义乎或问晋为盟主诸侯擅相侵夺晋讨而归之正也其犹有贬乎家氏曰此春秋责备晋文之意也夫土地皆王之所有诸侯擅相侵夺无王也盟主治其侵夺之罪固职分之宜为更能禀命于王还以锡鲁夫然后尽尊王之义春秋以是责晋责其所可责也永嘉吕氏曰取济西田不系曹则济西田鲁故田也取汶阳田不系齐则汶阳田亦鲁故田也汶济皆近鲁之竟也然汶阳济西则言取郓讙龟隂讙阐则言归言取者非彼所欲也非彼所欲我取之曰取言归其所欲也非我强之而彼自归曰归汪氏曰春秋书内取者十有七以兵力取他国之地则书战伐若败宋师取郜取防伐齐取谷伐莒取向伐邾取訾娄取绎取漷东田及沂西田是也借大国之威不以兵力而复故地则不出侵伐而止书取济西汶阳之田是也非故地则系之国取邾田自漷水是也取附庸之小国而灭之则讳不言侵伐而亦止书取取根牟取鄟取邿取鄫是也取之而存其祀则伐邾取须句是也若取郓则乗乱取邑故不详录取阚则昭公在外而取内邑又春秋之变例也或谓济西乃晋人侵鲁之故疆是时晋霸方强岂肯归地于鲁况鲁晋非接壤之国何谬之甚哉庐陵李氏曰济西田左氏谷梁皆以为曹田公羊以为曹所侵鲁之故田胡氏从公羊济西田首末三见于经此年取之曹宣元年以赂齐宣十年齐人以归我又曰经书田十桓元年假许田宣元年齐取济西田十年齐归济西田成二年取汶阳田八年韩穿来言汶阳田襄十九年取邾田定十年齐归郓讙龟隂田哀二年取漷东田沂西田及此年也不系国者吾故田也非吾田则系国邾田是也漷东沂西田不系国者承上文伐邾文也○刘氏曰左氏云使臧文仲往非也若实臧文仲往不应不书注谓非聘享防同故不书按告籴乞师皆书何为请田独不书哉又云分曹地自洮以南东傅于济若然当书取曹田自济水不得云取济西田而已公羊云讳取同姓之田言本为晋侯所还当时不敢久而取之故坐取邑亦非也诸侯受封自有分矣后虽侵夺丧失有王者作皆当还之虽取同姓之田何足讳哉】
　　公子遂如晋
　　【左传襄仲如晋拜曹田也髙氏曰晋未尝来聘而公子遂去冬既聘今春又往谢取济西之田何厚于晋而薄于周也汪氏曰宰周公来而使公子遂报聘则以二事出以复济西之田则使遂再如晋僖公曽不思奄有龟蒙尺地皆天子之赐也胡乃慢于尊周而谨于事晋不亦傎乎】
　　夏四月四卜郊
　　【公羊传曷为或言三卜或言四卜三卜礼也四卜非礼也三卜何以礼四卜何以非礼求吉之道三禘尝不卜郊何以卜卜郊非礼也卜郊行以非礼鲁郊非礼也鲁郊何以非礼天子祭天诸侯祭土天子有方望之事无所不通诸侯山川有不在其封内者则不祭也谷梁传夏四月不时也四卜非礼也杜氏曰郊所以祭天不言郊天者让不敢斥尊】
