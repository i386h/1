<!-- { "loadSidebar": true } -->
　　春秋纪兵及者为主齐人主兵而伐衞衞人见伐而受兵则其以衞及之何也按左氏衞尝伐周立子頽至是王使召【音邵】伯廖【功肜反】赐齐侯命且请伐衞则齐人举兵乃奉王命声衞立子颓之罪以讨之也为衞计者诚有是罪则当请归司宼服刑可也【周礼立秋官司宼使帅其属而掌邦禁以佐王刑邦国诘四方】若惠徼康叔不泯其社稷使得自新亦唯命则可以免矣今不征词请罪而上逆王命下拒方伯之师直与交战则是衞人为志乎此战故以衞主之也战不言伐伐不言日而书日者战之日也见齐人奉辞伐罪方以是日至而衞人不请其故直以是日与之战所以深疾之也而圣人之情见矣齐称人将【去声】卑师少也【五峰胡氏曰春秋之时上下无号令甚矣衞惠既死王命讨之虽为后时然犹胜终不讨也齐桓承王命而不动大众亦得轻重之宜矣为衞侯者即日因齐桓之京师请归死于司宼以忠孝葢前人之愆可也齐师以是日至直以是日与之战甚矣故义系于衞而非系于齐也赵氏曰败称人罪衞之不服王命故异其文髙氏曰初衞兴兵助子颓簒王而齐为霸主不能奔救及郑伯既纳王王乃锡齐侯命使讨之于是乎伐衞曰伐者讨得其罪也然既败衞乃取赂而还嗟夫齐桓以能尊王室霸诸侯而所为乃若是张氏曰衞尝受盟于幽前年同盟不至伐不服罪乃以齐来伐之日而急击之不能敌齐节制之师而败以衞为主罪之也不地于衞都也临川呉氏曰前年冬齐侯出会鲁于衞地矣今年伐衞称人者葢齐师待于城濮但遣微者往伐意欲以不战屈之也而衞不服罪敢与齐战轻躁寡谋不量其力自取败衂也王氏曰战不言伐而书伐伐不言日而书日被伐不言及而书及败绩不言人而书人皆罪衞也汪氏曰衞立子颓其罪固不容诛然已越十年而衞君又易世矣当其时不能治后之人何罪且受赂而不能伸天讨虽曰齐以将卑师少称人非贬而此事观之齐桓亦不可以无责矣又按经书及战者二十文定于此战与纪齐之战于衞于甗升陉于城濮彭衙令狐于邲新筑于鞌皆谓书及以贬之干时鄢陵长岸虽贬主是战者而不以及为贬于奚于铁无传唯于柏举与吴子而不以及为褒若大棘则郑伐宋而经不书伐是与于韩例同艾陵书伐书及则两俱有罪也然及之为言不过为志乎是战而非褒贬所系故救患之兵则为美辞而贪愤之兵皆为贬辞也善战者服上刑而春秋无义战故凡书战皆讥而惟于排难解纷颇有取焉尔陈氏曰齐称人贬之也数之以王命取赂而还是桓公不以王命讨衞也向也王室有四方之事虽伐郑不服救衞无功而执芮伯立晋侯于是犹讨樊仲皮也自讨樊仲皮而王命不见于传记桓公为之也○赵氏曰公羊云春秋伐者为客伐者为主注云伐人者为客见伐者为主夫文字本以记分别今同其文谁能了之又曰败者称师衞何以不称师未得乎师也按经文成列而战矣何名未得师乎谷梁云战则是师也其曰人何微之按衞称人者罪逆王拒大国以取败微之有何义乎刘氏曰谷梁谓衞小齐大其以衞及之以其微之可以言及也非也衞欲战则衞及齐齐欲战则齐及衞不为国大小也又云其称人以败何也不以师败于人也亦非也设令齐将尊师众而败衞将卑师少而胜岂得不书师败于人哉庐陵李氏曰伐衞之役三传皆贬桓公公羊以为去年同盟衞懿公以未终丧之故不能与会则衞未有罪也谷梁以为齐方受方伯之任不宜遽有侵伐之举左氏虽有王命之説然取赂之罪不可掩矣独胡氏以为予齐罪衞之文与三家皆不合窃原其意葢以春秋书伐而战者三齐伐衞而战宋伐齐而战呉伐齐而战其事同然甗战以宋及齐此不以齐主之则非贬齐可知矣春秋战书人而败书师者三纪战之燕人城濮柏举之楚人败皆称师此独书衞人败绩则贬衞可知矣艾陵之战日在伐下纪之战日在战上而此以日加于伐之上则齐方至而衞即战可知矣此胡氏所以为考据之精也然考之去年同盟于幽衞已不至桓公毋亦本有怒衞之心因假王命以伐之欤当十九年衞燕立子頽之际桓公方图伯事固当声罪致讨以明王之义乃邈然不顾今而讨之又以取赂而还其事何足详哉故以左氏锡命之説为有则齐侯战衞之説不可谓无以王命之説为有则取赂之説亦不可谓无春秋书齐人而不书侯正与楚丘縁陵之城不列序髙子之来盟不称使同一书法不然果奉王命讨有罪何不书齐侯以大之与伐楚同乎胡氏拘于将卑师少之例意有未备当兼陈氏説为是】
　　附録【左传晋献公娶于贾无子烝于齐姜生秦穆夫人及太子申生又娶二女于戎大戎狐姬生重耳小戎子生夷吾晋伐骊戎骊戎男女以骊姬归生奚齐其姊生卓子骊姬嬖欲立其子赂外嬖梁五与东闗嬖五使言于公曰曲沃君之宗也蒲与二屈君之疆也不可以无主宗邑无主则民不威疆埸无主则启戎心戎之生心民慢其政国之患也若使大子主曲沃而重耳夷吾主蒲与屈则可以威民而惧戎且旌君伐使俱曰狄之广莫于晋为都晋之啓土不亦宜乎晋侯説之夏使大子居曲沃重耳居蒲夷吾居屈羣公子皆鄙唯二姬之子在绛二五卒与骊姬谮羣公子而立夷齐晋人谓之二五耦】
　　夏四月丁未邾子琐卒【琐素果反】
　　【汪氏曰琐在位十二年子籧篨嗣是为文公】
　　秋荆伐郑
　　【谷梁传荆者楚也其曰荆州举之也】
　　公会齐人宋人救郑
　　【宋人下公有邾娄人左传楚令尹子元欲蛊文夫人为馆于其宫侧而振万焉夫人闻之泣曰先君以是舞也习戎备也今令尹不寻诸仇讐而于未亡人之侧不亦异乎御人以告子元子元曰妇人不忘袭讐我反忘之秋子元以车六百乗伐郑入于桔柣之门子元鬭御疆鬬梧耿之不比为斾鬬班王孙游王孙喜殿众车入自纯门及逵市县门不发楚言而出子元曰郑有人焉诸侯救郑楚师夜遁郑人将奔桐丘谍告曰楚幕有乌乃止谷梁传善救郑也程子曰齐桓伯主鲁望国宋王者之后此救郑制楚之始天下大势所在】
　　按左氏楚令尹子元【公子元文王弟】无故以车六百乗伐郑入自纯门是陵弱暴寡之师也故以州举外之也【孙氏曰来聘称人此不称人者以其创艾中国复外之也】郑人将奔桐丘诸侯救之楚师夜遁是得救急恤邻之义也故书救郑善之也齐宋称人将卑师少桓公主兵遏冦乱安中国之事见矣【朱子曰齐桓晋文所以有功于王室者当时楚最强大时复加兵于郑郑则在王畿之内楚在春秋时他国皆不及其强向非桓文有以遏之则周室为其所并矣张氏曰是时楚文王卒成王防子元伐郑师出无名故郑人示以闲暇而不敢入闻诸侯之救而遂遁汪氏曰楚自十六年伐郑至是又伐而中国救之三十三年齐宋又遇梁丘以谋之僖元年楚复伐郑而诸侯会柽以图之二年三年荆楚荐致侵伐于郑齐桓于是大举次陉之师以声罪于楚自是荆蛮帖服矣然首止之盟郑伯诿于抚女之命又怀贰而逃归明年诸侯伐郑围新城又明年齐人伐郑而郑伯乞盟请服矣自是郑服中国终桓公之世桓公甫殁而郑伯即朝于楚然则齐桓攘楚安夏之功岂可少哉孔子曰微管仲吾其被发左衽矣实予其却楚而救郑也经书救者二十有二而齐桓居其五桓公视他伯者为愈矣庐陵李氏曰经书桓公之救五此年及闵二年救邢僖元年救邢六年救邢十五年救徐也此为桓公安攘之始事然齐宋将卑师少而公独亲行公亦善相齐桓矣是时楚文王卒国有内难楚兵不至中国者十年今子元又以尝试齐也我公不顾荆人一聘之私而勇往于伯主之义春秋所予也】
　　冬筑郿【郿芒悲反公谷作微】
　　【左传非都也凡邑有宗庙先君之主曰都无曰邑邑曰筑都曰城谷梁传山林薮泽之利所以与民共也虞之非正也赵氏曰郿鲁下邑王氏曰帝乙子封于微东平寿张县西北有微子郿】
　　郿邑也凡用功大曰城小曰筑【番阳万氏曰工役之多者书之以城工役之小者书之以筑】故馆则书筑台则书筑囿则书筑郿邑而书筑者创作邑也其志不视嵗之丰凶而轻用民力于其所不必为也则非人君之心矣【张氏曰冬用民力之时而下书大无麦禾则筑郿之不时也可知矣吕氏曰十二公兴力役莫甚于庄公筑馆者一筑邑者一筑台者三城邑者二新延廐者一比事以考之而庄公之罪着矣其不城一邑不筑一囿爱民力而重农事者惟僖公耳　啖氏曰谷梁云山林川泽之利所以与民共也虞之非正也此当施于筑囿之下不宜滥在此刘氏曰左氏云邑曰筑都曰城非也筑者作邑耳邑与都相较无几而殊筑城之名则国亦当殊京师又当殊而通以城名之何耶庐陵李氏曰三皆以为筑邑但公谷此条与成十八年筑鹿囿皆云虞之非正也似以为田猎之地恐未必然】
　　大无麦禾
　　【公羊传冬既见无麦禾矣曷为先言筑郿而后言无麦禾讳以凶年造邑也谷梁传大者有顾之辞也于无禾及无麦也】
　　麦熟于夏禾成在秋而书于冬者庄公惟宫室台榭是崇是饰费用浸广调度不充有司会计嵗入之多寡虚实然后知仓廪之竭也故于嵗杪而书曰大无麦禾【汪氏曰王制冡宰制国用必于嵗之杪五谷皆入然后制国用故桓宣有年大有年皆书于冬】大无者仓廪皆竭之词也【汪氏曰言大无见举国皆无也】古者三年耕余一年之食九年耕余三年之食今庄公享国二十八年当有九年之积【子赐反】而虚竭如此所谓寄生之君也民事古人所急食者养民之本不敦其本而肆侈心何以为国故下书臧孙告籴以病公而戒来世为国之不知务也【刘氏曰经无水旱之变忽无麦禾惟验事实由鲁不务蓄积日损月削以至于麦禾大尽而后觉之非今嵗之事也是以不言水旱亦不言饥或云实秋水伤稼讳之不言或云土不稼穑二物不成或云不劝农事故无灾而饥皆失也汪氏曰二谷不升谓之饥五谷不升为大饥今大无麦禾则黍稷稻二麦俱无葢禾者谷之总名故凡谷字皆从禾是不止二谷不升而已然不书饥者以着人事之变而非天时之灾也僖公之时大旱而传言饥而不害宣襄书饥则由大水螽蝝之所致庄公无水旱螽蝝之灾而书大无麦禾所以着费出之无经蓄积之不素救荒之不预至于末如之何而乞籴于邻国则庄公不君与国之无贤皆可见矣张氏曰不言水旱而言大无麦禾天时人事两不足也○啖氏曰公羊云曷为先言筑郿而后言无麦禾讳以凶年造邑也按筑郿冬之初也无麦禾嵗终诸谷皆入而无此二谷乃书依先后记事尔何闗讳乎谷梁云大者有顾之辞也按大者言其甚也称有顾如何为义也】
　　臧孙辰告籴于齐
　　【左传冬饥臧孙辰告籴于齐礼也公羊传告籴者何请籴也何以不称使以为臧孙辰之私行也曷为以臧孙辰之私行君子之为国也必有三年之委一年不熟告籴讥也谷梁传国无三年之蓄曰国非其国也一年不升告籴诸侯告请也籴籴也不正故举臧孙辰以为私行也国无九年之蓄曰不足无六年之蓄曰急无三年之蓄曰国非其国也诸侯无粟诸侯相归粟正也臧孙辰告籴于齐告然后与之言内之无外交也古者税什一丰年补败不外求而上下皆足也虽累凶年民弗病也一年不艾而百姓饥君子非之不言如为内讳也杜氏曰臧孙辰鲁大夫臧文仲】
