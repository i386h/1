<!-- { "loadSidebar": true } -->
　　防者公也不书公讳也【陈氏岳曰凡空书会某侯是公自会也诸侯皆序非微者明矣】其讳公何也程氏曰齐桓始霸仗义以盟而鲁首叛盟故讳不称公恶失信也【汪氏曰据十七年受郑詹】其曰同盟何也程氏曰上无明王下无方伯列国交争桓公始霸天下与之故书同盟志同欲也【陈氏曰诸侯初主盟也自是无特相盟者矣盟未有言同者于是言同盟以齐桓之初主盟也夫主盟者举天下而听于一邦也王者不作举天下而听于一邦古未之有也于其始书也曰同盟同众辞也犹未与之専主是盟也再盟于幽之后天下知有齐桓而已矣内不言公讳之也临川吴氏曰齐自北杏以后屡合诸侯有会无盟者诸侯之心未一也至此而郑服始合九国之君而为此盟此桓公纠合诸侯一匡天下之始自入春秋以来所未尝有之事也然犹未敢専主盟之权故曰同盟至僖二年盟贯齐始为盟主而自此以后不复书同矣何氏曰同心欲盟也同心为善善必成同心为恶恶必成故重而言同盟也汪氏曰同盟之义论者不同然实皆不出于公羊之説杜预言服异葢以左氏于幽之盟一则曰郑成一则曰陈郑服于新城曰从于楚者服于虫牢于戏曰郑服也于马陵曰且莒服故也于鸡泽曰晋为郑服故合诸侯于重兵平丘曰齐成曰齐服也推是论之则清丘断道之讨贰于蒲以诸侯之贰皆所以服异于戚则郑伯听成而郑已服柯陵毫北伐郑而同盟则郑服可知虚柯则悼公初立而诸侯新服也是则因服异而言同盟也谷梁于二幽之盟皆曰同尊周于新城断道鸡泽平丘皆曰同外楚杨士勋疏谓鲁庄之世楚国未强齐桓初霸直取同尊周而已鲁文之时楚人强盛而中国畏之新城书同云外楚则清丘亦是外楚省文也举断道以包上下则虫牢马陵蒲之与戚柯陵虚朾之类亦是省文鸡泽复发者楚人转盛中国外之弥甚则戏盟亳城重丘亦其意也平丘又重发外楚之文是后中国微弱不复能外楚矣是则谓晋伯十有四盟皆为外楚新城发着其始平丘发着其终断道鸡泽举上下以包其余也文定以诸侯同欲而书同又以恶其反覆而书同二幽新城清丘断道皆云同欲马陵云同病楚柯陵鸡泽平丘云同惧楚皆同欲也以例推之于戚同欲讨曹虚朾同欲救宋也于蒲之盟罪其失信而寻盟亳北之盟恶其既同而又叛皆恶其反覆而书同者也以例推之于戏亦既同而又叛也惟虫牢恶其皆不臣重丘恶其受赂而不讨贼即何休所谓同心为恶恶必成者也谷梁云尊周外楚即所谓同心为善善必成者也恶其反覆而书同谓其既同而复异也杜预言服异谓其昔异而今同也愚故谓论者不同皆不出于公羊同欲之説也唐孔氏云载辞称同啖赵谓盟辞同而无彼此之异葢惟其同欲是以载书同辞也薛氏又谓同力乎中国亦同心之意也若夫刘原父引殷见曰同谓设方明如方岳之盟故书同然襄九年楚公子罢戎与郑人同盟于中分昭十九年邾人郳人徐人防宋公同盟于虫岂亦能设方明而用殷同之礼乎新城虚朾皆大夫与盟清丘则四国之大夫当时大夫虽僭然未必能备天子之礼也季姬及鄫子遇于防安得用天子冬见曰遇之礼乎止斋陈氏临川呉氏皆谓同者众辞列国相与盟而莫适为主然前此瓦屋恶曹后此鄟陵臯鼬皆莫适为主而不书同齐桓晋悼皆伯者之盛不可谓其不専主盟也或者又谓霸业未盛霸业既衰则书同盟然齐桓幽之再盟不可谓霸业未盛牡丘霸业已衰而不言同晋悼之盛始终书同盟而祝柯澶渊晋霸已衰皆不书同则霸业之盛衰固不系于书同盟与不书同盟也】自古皆有死民无信不立故圣人以信易食答子贡之问君子以信易生重桓王之失春秋之讳公与是盟也岂不以信之重于生与食乎先儒或以为不书公者讳与讐盟误矣【范氏曰诸侯同共推桓而鲁与齐讐公可事齐不会不书公以着疑焉】果以桓为讐而讳与盟者曷不于柯之盟讳之也【汪氏曰霸者合诸侯而同盟外示同欲而出于中心之诚者葢寡先儒谓恶其反覆而书同葢书同盟而反覆之恶自着故于幽为同盟之始而鲁则失信于齐桓平丘为同盟之终而晋则辞鲁昭使不与盟是皆反覆之易见者也説者皆疑郑詹逃来在明年不当先讳公而贬之夫春秋为国讳恶苟不书郑詹之来则失事实书詹来而盟幽不讳公则又彰庄公之失信故没公不书使若微者同歃则庄公之罪不甚显而所以讥之者至矣况圣人笔削一经属辞比事以寓赏罚必详上下文及前后事而后识其指归安可谓不当先讳公乎公子翚未弑隐公而去其族齐无知未弑襄公而弟年书名纪叔姬全节守义以妾媵而特书归于纪季子贤而不书出奔皆所以详本末而垂法戒非可以常例而议之也朱子于纲目书魏苟攸书司空梁文惠公狄仁杰汉未为魏而言魏仁杰未赠司空而称司空亦先事而致褒贬岂非取法春秋之遗意乎○赵氏曰谷梁云不言公外内寮一疑之也按庄公与齐防往来未尝有阻岂于桓公更有疑哉此直夫子定贬责之防何闗内外寮也庐陵李氏曰经书同盟十六齐桓伯二此年幽二十七年盟幽是也晋灵伯一文十四年新城是也景伯五宣十二年清丘十七年断道成五年虫牢七年马陵九年蒲是也晋厉伯二成十五年戚十七年柯陵是也晋悼伯四成十八年虚朾防三年鸡泽九年戏十一年亳城北是也平昭各一襄二十五年重丘昭十三年平丘是也胡氏有二例有诸侯同欲而称同者有恶其反覆而同者除于蒲亳城北恶其反覆外其余可皆入同欲之例矣谷梁有二例曰同尊周也同外楚也除二幽为尊周外其余皆可入外楚之例矣但不可以同欲为皆美故二幽马陵于戚鸡泽虽可褒而清丘断道虫牢亦书同新城虚朾于戏虽无贬而重丘平丘亦书同此公羊所谓同心为善善必成同心为恶恶必成者也要之二説皆有通处当考为是刘氏以同盟为殷同之盟同盟之礼见于觐礼为坛祀方明方伯临之桓非受命之伯假同盟之礼率诸侯以尊天子葢自是始伯也张氏因其説曰古者方岳有同盟以示其考礼尊徳以事天子之意桓公至是以诸侯既授以事而霸业定因举是礼约束诸侯尊周以掩其无王之事自此欲制诸侯而胁从之者皆书同而善恶则各系其事焉刘氏説胡氏虽不取然亦是一説也但施之清丘大夫之盟有不合耳余见新城及亳北下又曰左氏经文防不言公者三此年幽及僖十九年齐二十九年翟泉也杜氏以幽与齐皆微者独翟泉为讳公谷梁以此会为去公以着疑于齐为内之卑者翟泉又有公字公羊于三会皆有公字三家之异如此啖赵胡氏陈氏皆从左氏经文赵子以此会为讳与讐盟于齐翟泉皆讳公与大夫盟则三会皆公与也胡氏以此会讳公失信于齐为讳与楚盟翟泉为讳与王子盟则三会亦皆公与也陈氏以为齐初主盟不言公楚初与盟不言公晋大夫初防盟不言公则三会亦皆公与也要之胡氏与陈氏二説皆可通谷梁疑之之説据其本旨则公本与盟但以诸侯皆疑故去公以见之而説者以鲁疑而不会则又郢书而燕説矣】
　　邾子克卒
　　【谷梁传其曰子进之也范氏曰附齐而尊王室王命进其爵杜氏曰克仪父名称子者葢齐桓请王命以为诸侯髙氏曰不能五十里为附庸若有功加地满五十里则列为子男邾本附庸齐桓始霸从其征伐有功王室以是请王命而爵之为子圣人因其卒而着之陈氏曰向也曰仪父今曰邾子已赐之爵也春秋之初诸侯犹禀命于天子是年王使虢公命曲沃伯为晋侯诗人为之赋无衣则诸侯犹有黜陟也】
　　附録【左传王使虢公命曲沃伯以一军为晋侯○初晋武公伐夷执夷诡诸寪国请而免之既而弗报故子国作乱谓晋人口与我伐夷而取其地遂以晋师伐夷杀夷诡诸周公忌父出奔号惠王立而复之】
　　【甲僖王五辰年崩】十有七年【齐桓九晋武三十九卒衞惠二十三蔡哀十八郑厉二十四曹庄二十五陈宣十六杞共四宋桓五秦徳公元年楚文十三】
　　春齐人执郑詹
　　【左传郑不朝也公羊传郑詹者何郑之微者也此郑之微者何言乎齐人执之书甚佞也谷梁传人者众辞也以人执与之辞也郑詹郑之卑者卑者不志此其志何也以其逃来志之也逃来则何志焉将有其末不得不録其本也郑詹郑之佞人也】
　　书齐人执詹恶【去声】齐之词也【刘氏曰执詹书人责齐之词也不称行人非使】郑既侵宋又不朝齐詹为执政葢用事之臣也【孔氏曰曰郑有叔詹堵叔师叔先言詹是詹最贵也齐以不朝责郑郑令詹诣齐谢罪齐人执之】其见执宜矣而以恶齐何也以责人之心责己则尽道以爱己之心爱人则尽仁【黄氏曰即人之身而得治己之道治己之道初不难见观其责于人者而已即己之身而得待人之道待人之道不必逺求观其施于己者而已】此春秋待齐之意也【襄陵许氏曰宋大郑小齐桓葢徳宋而威郑文王之兴大邦畏其力小邦懐其徳而桓反之是以为伯道也至于宋防执鄫之虐则桓不为矣张氏曰詹不氏与柔弱同桓执郑詹讨郑不朝之罪当书齐侯而称人以非伯讨贬也诸侯不服不能脩徳以来之而执其大夫则小国之从齐皆出于力不赡而非有心悦诚服之意为可见矣○赵氏曰公谷皆云詹郑之微者书甚佞也言微者不当书特为佞书诸见执者岂无罪乎何独特书此佞谷梁又云以其逃来志之若执犹不书奔何足书乎若未来鲁但言自齐逃来足知见执何必先书之刘氏曰春秋未有微者而得书于经谷梁曰人者众辞以人执与之辞也非也宋人执郑祭仲邾人执鄫子亦可谓与之乎庐陵李氏曰郑詹説左氏是公谷皆以詹为佞人此无据之言杜氏以称人为贱之谷梁文以称人为与齐皆非】
　　夏齐人殱于遂【殱子廉反公作殱】
　　【左传夏遂因氏颌氏工娄氏须遂氏飨齐戍醉而杀之齐人殱焉公羊传殱者何殱积也众杀戍者也谷梁传殱者尽也然则何为不言遂人尽齐人也无遂之辞也无遂则何为言遂其犹存遂也存遂奈何曰齐人灭遂使人戍之遂之因氏饮戍者酒而杀之齐人殱焉此谓狎敌也】
