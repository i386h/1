<!-- { "loadSidebar": true } -->
　　【左传春季武子将作三军告叔孙穆子曰请为三军各征其军穆子曰政将及子子必不能武子圄请之穆子曰然则盟诸乃盟诸僖闳诅诸五父之衢正月作三军三分公室而各有其一三子各毁其乗季氏使其乗之人以其役邑入者无征不入者倍征孟氏使半为臣若子若弟叔孙氏使尽为臣不然不舍公羊传三军者何三卿也作三军何以书讥何讥尔古者上卿下卿上士下士谷梁传作为也古者天子六师诸侯一军作三军非正也杜氏曰季氏欲专其民人因以改作三子三分国之民众又各自壊其车乗以足成三军季氏使车乗之人率其邑役入季氏者无公征不入季氏者则使公家倍征之设利病欲驱使入已孟氏取其子弟之半四分其乗之人以三归公而取其一叔孙氏尽取子弟以其父兄归公不如是则三家不舍其故而改作也孔氏曰如上所分则三家所得各以父兄子弟分为四季氏尽取四分叔孙氏取子弟而以父兄归公孟氏止取其子弟之半而以三归公葢分国民为十二三家得七公得五也役今之丁也邑今赋税也万二千五百人为军】三军鲁之旧也古者大国三军次国二军小国一军鲁侯封于曲阜地方数百里天下莫强焉及僖公时能复周公之宇而史克作颂其诗曰公车千乗説者以为大国之赋也【毛氏曰大国之赋千乗】又曰公徒三万説者以为大国之军也【郑氏曰大国三军三万七千五百人三万举成数也朱子曰车千乘法当用十万人而为步卒七万二千人然尽用之是举国而行故其用三军而已三军为车三百七十五乗三万七千五百人其为步卒不过二万七千人举其中以成数言故曰三万】故知三军鲁之旧尔然车而谓之公车则臣下无私乗也徒而谓之公徒则臣下无私民也若有侵伐诸卿更帅以出事毕则将归于朝车复于甸甲散于兵卒还于邑将皆公家之臣兵皆公家之众不相系也文宣以来政在私门襄公幼弱季氏益张废公室之三军而三家各有其一季氏尽征焉而旧法亡矣是以谓之作【永嘉吕氏曰孟氏稍弱所以只使半为臣季氏彊直欲尽无公室也齐氏曰周公封曲阜地方七百里诗颂僖公复周公之宇云公徒三万则鲁本有三军后以伯主之令军多则贡重故减为二军今复増置中军耳军旧属公有事则三卿更互帅之今三家以公幼弱故分军征各入已也或问王制大国三军次国二军周公之封于鲁得用郊禘之礼设两观乗大路岂独受二军而已哉是知自伯禽以来固已有三军矣往往自文宣而下军政隳壊不补其阙自此年以前国之三军皆属于公有事则诸卿分帅以行然当时诸卿私乘必多于公车矣至是季武子欲专主一军故请于叔孙穆子欲重新整顿作三军申明约束一也三家各毁其私乗以补足三军之数二也三子各主一军专其役邑而公无与焉三也故谓之作三军乎公无与焉而不疑葢公年十四生于帷墙之中不知君国子民之道殆与晋悼异矣茅堂胡氏曰是也鲁自有三军而谓作者变其法制尔先儒为舍中军所误故以鲁本二军而有复古之説汪氏曰费誓称鲁人三郊三遂説者谓大国三军故三郊三遂则鲁旧有三军明矣然春秋书作三军葢是时军政隳壊而公室之三军不能备王制之旧是以季氏借改作之名而专兵权也孔氏正义谓僖公复古制作三军至文公以来霸国以军多贡重遂自减为二军至此复作三军然成二年四卿并将则三军未尝废也特以僖公而后世卿强盛既有三桓又有臧孙氏仲氏叔氏之类是以采邑所取既多而公室之兵军数废阙及是三家三分公室又坏已之车乗以复三军之本制其实欲夺公家之兵为已私尔圣人不以作三军系之三家者其意曰鲁国虽失兵权而圣王之大法则不使兵权不在公室也经凡书作者不宜作也如作丘甲作南门作雉门两观皆讥也三军鲁之旧制而亦书作学者习其读而问其传则知罪之在矣】其明年季孙宿救台遂入郓又其后享范献子而公臣不能具三耦民不属公可知矣春秋书其作舍以见昭公失国定公无正而兵权不可去公室有天下国家者之所宜鉴也　【陈氏曰书作三军志三家之分公室也　家氏曰析三军以为三而三家各有其一为国君者仅拥虚器于上国非其国干侯之祸权舆于此春秋书城费于前书作三军于后所以垂人臣负固跋扈之戒　赵氏曰公羊云三卿也按鲁卿素已有四五不止三也谷梁又云诸侯一军按国有小大军制当异周礼小国一军据鲁初封时最为大国非一军明矣　庐陵李氏曰此条其制国分民之説左氏得之而正义尤详胡氏张氏诸家多从之但杜氏以为鲁旧二军今増立中军为三军胡氏以为鲁本有三军今不过废公室之三军而三家各有其一故谓之作耳此处小不合然疏又曰成王封周公时必有三军后以军多贡重故自减为二军耳非是鲁众不满三军也若如此説则亦无碍于胡氏之义矣但观成公作丘甲之后四卿并将则鲁未必止三军也当从胡氏舍中军见昭五年】
　　夏四月四卜郊不从乃不郊
　　【谷梁传夏四月不时也四卜非礼也临川吴氏曰因四卜之渎以着鲁郊之僭汪氏曰僖三十一年亦四卜郊不从但书免牲不书不郊葢免牲则不郊可知此云不郊则卜免牲不吉而不敢免也髙氏曰鲁不当郊郊非礼也今不郊者非知其非礼故也乃卜不从故耳直书不郊则不复免牲矣】
　　郑公孙舍之帅师侵宋
　　【左传郑人患晋楚之故诸大夫曰不从晋国几亡楚弱于晋晋不吾疾也晋疾楚将辟之何为而使晋师致死于我楚弗敢敌而后可固与也子展曰与宋为恶诸侯必至吾从之盟楚师至吾又从之则晋怒甚矣晋能骤来楚将不能吾乃固与晋大夫説之使疆埸之司恶于宋宋向戌侵郑大获子展曰师而伐宋可矣若我伐宋诸侯之伐我必疾吾乃听命焉且告于楚楚师至吾又与之盟而重赂晋师乃免矣夏郑子展侵宋杜氏曰欲以致诸侯】
　　公防晋侯宋公衞侯曹伯齐世子光莒子邾子滕子薛伯杞伯小邾子伐郑
　　【此三驾之二左传四月诸侯伐郑己亥齐大子光宋向戍先至于郑门于东门其莫晋荀防至于西郊东侵旧许衞孙林父侵其北鄙六月诸侯防于北林师于向右还次于琐围郑观兵于南门西济于济隧髙氏曰以前伐未得志而郑复来侵宋故也○庐陵李氏曰世子光屡以先至而进列悼公一时借以劝诸侯之趋事然庄公之所以易晋者葢始于此矣】
　　秋七月己未同盟于亳城北
　　【左传郑人惧乃行成秋七月同盟于亳范宣子曰不慎必失诸侯诸侯道敝而无成能无贰乎乃盟载书曰凡我同盟母蕰年毋壅利毋保奸毋留慝救灾患恤祸乱同好恶奬王室或间兹命司慎司盟名山名川羣神羣祀先王先公七姓十二国之祖明神殛之俾失其民队命亡氏踣其国家程子曰郑服而同盟也随复从楚伐宋云同见其反覆杜氏曰亳城郑地汪氏曰偃师也故汤都庐陵李氏曰悼公四同盟止此正义曰盟告诸神而先称二司知其是天神也觐礼诸侯觐于天子为宫方三百步坛十有二寻深四尺加方明于其上方明者木也方四尺设六色青赤白黒黄设六玉圭璋琥鐄璧琮公侯伯子男皆就其旂而立天子祀方明礼日月四渎山川丘陵郑云方明者上下四方神明之象也防同而盟明神鉴之谓之天之司盟有象者犹宗庙之有主乎观正义此言则似亦可以同盟为觐礼之同盟姑存于此又曰啖子以戏与亳三盟郑皆不与故此盟止言十二国葢郑未服而诸侯自同盟也以柯陵之盟观之则杜氏所谓伐而书同盟郑与盟可知之説不通矣故啖説疑是】
　　公至自伐郑
　　【谷梁传不以后致盟后复伐郑也临川吴氏曰以前事致者见虽同盟而未得郑也范氏曰传例曰已伐而盟复伐者则以伐致盟不复伐者则以防致庐陵李氏曰此盟后致伐以先事致与伐楚盟召陵致伐书法同然彼以服楚为大则书致伐者宜也此则未能服郑正与柯陵事同而书至异者何也谷梁疏以柯陵为公不同乎伐郑故以防为大此为楚强诸侯畏之故以伐为大此説亦强通以此为盟后更伐柯陵独不盟后复伐乎以此为楚强柯陵楚独不强乎葢厉公三伐终不能服郑则只以常例书之此则三驾之后萧鱼序绩方以防至故两书至伐以见兵事之未可息而终书至防以见中国之所以安所谓不一劳者不永逸也欤】楚子郑伯伐宋
　　【左传楚子囊乞旅于秦秦右大夫詹帅师从楚子将以伐郑郑伯逆之丙子伐宋】
　　盟于亳城北郑服而同盟也【杜氏曰伐郑而书同盟郑与盟可知】寻复【扶又反】从楚伐宋故书同盟见【音现】其既同而又叛也既同而又叛从子展之谋欲致晋师而后与之也【髙氏曰葢用公孙舍之之谋以伐宋自信于楚而数叛晋使楚道敝而固与晋以托国焉】故亳之盟其载书曰或间兹命明神殛之俾失其民队命亡氏踣其国家虽渝此盟而不顾也噫慢鬼神至于此极而盟犹足恃乎
　　公防晋侯宋公衞侯曹伯齐世子光莒子邾子滕子薛伯杞伯小邾子伐郑防于萧鱼
