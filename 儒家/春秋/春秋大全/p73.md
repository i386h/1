<!-- { "loadSidebar": true } -->
　　刘敞曰不言如齐告籴而曰告籴于齐者言如齐则其辞缓告籴于齐则其情急所以讥大臣任国事治名而不治实之蔽也鲁人悦其名而以急病让夷为功君子责其实而以不能务农重谷节用爱人为罪【国语鲁饥臧文仲言于公曰国病矣盍以名器请籴于齐公曰谁使对曰国有饥馑卿出告籴古之制也辰也备卿请如齐公使往从者曰君不命而请之其为选事乎文仲曰贤者急病而让夷居官当事不避难我不如齐非急难也在上不恤下居官而惰非事君也文仲以鬯圭与玉磬如齐齐人归其玉而与之籴张氏曰一年不熟而上下相顾无以粒民重臣自往告籴若不遇齐桓则鲁之民必至转于沟壑矣赵氏曰讥臧孙为政无蓄也故以自行为文汪氏曰经书王臣来求金则有求于我也书如楚乞师则有求于彼也今外传纪如齐告籴而春秋变文书曰告籴于齐与归粟于蔡同一书法所以着鲁人请籴之急且没公命以罪庄公之不君也然不书齐人归粟于我者葢春秋记约而志详复书归粟则辞费苟齐人不予之籴必不书臧孙之告籴矣葵丘五禁曰无遏籴齐桓救灾恤患之心其亦霸者之贤欤○赵氏曰左氏云礼也据讳是讥非善之也谷梁云诸侯无粟诸侯相归粟正也告然后与之言内之无外交也此若不告彼何由知之】
　　【丙惠王十辰二年】二十有九年【齐桓二十一晋献十二衞懿四蔡穆十郑文八曹僖六陈宣二十八杞惠八宋桓十七秦宣十一楚成七】
　　春新延廐
　　【左传新作延廐书不时也凡马日中而出日中而入公羊传新延廐者何脩旧也脩旧不书此何以书讥何讥尔凶年不脩谷梁传延廐者法廐也其言新有故也有故则何为书也古之君人者必时视民之所勤民勤于力则功筑罕民勤于财则贡赋少民勤于食则百事废矣冬筑郿春新延廐以其用民力为已悉矣】言新者有故也【杜氏曰言新者皆旧物不可用更造之辞】何以书昔韩昭侯作髙门屈宜臼曰不时所谓时者非时日也人固有利不利时前年秦拔宜阳今年旱君不以此时恤民之急而顾益奢此所谓时绌【曲勿反】举赢者也【徐广曰时衰耗而作奢侈】故谷梁子曰古之君人者必时视民之所勤民勤于力则功筑罕民勤于财则贡赋少民勤于食则百事废矣大无麦禾告籴于齐冬筑郿春新延廐以其用民力为已悉矣【家氏曰延廐马闲之名或曰新其旧而又延广之义周礼天子十二闲诸侯六闲孔氏正义每廐为一闲闲有二百一十六疋刘氏曰春秋二百四十二年所新作脩旧多矣不必书也延廐南门葢微耳何独书哉新宫灾太室房坏不能不脩而经不书雉门两观灾记新作焉以此参之脩旧不足书其书者皆非礼之制延廐者天子之廐非诸侯之廐也南门者天子之门非诸侯之门也延廐之僭非庄公也过在可革而不革故曰新茅堂胡氏曰书新延廐者为大无麦禾民勤于食则仍旧可也王氏曰养马欲其富故马廐谓之延延长也犹库藏欲其有余而谓之长府也礼凶年嵗不登马不食谷驰道不除去冬大无麦禾而今春新延廐廐有肥马民有饥色可谓不恤国矣孙氏曰大无麦禾告籴于齐则民饥矣延廐虽坏未新可也庄公不爱民力若此汪氏曰兴工作以聚失业之人亦荒政之一事也而春秋书筑郿新延廐以讥庄公何哉夫国有储蓄仓廪实府库充则兴工作以聚穷民使无转徙之患亦云可也今大无麦禾仓廪虚竭乞籴于邻邦以救朝夕之急而犹兴不急之役何庄公之不知务乃至此极耶○赵氏曰左传云新作延廐若新作但当云作延廐不当云新啖氏曰左传云书不时也凡马日中而入此説亦非马虽出入有时廐何妨农隙作之】
　　夏郑人侵许
　　【左传凡师有钟鼔曰伐无曰侵轻曰袭汪氏曰许郑世讐也然许自盟幽之后不与齐桓之会郑人侵之或齐之命与自后始许从中国】
　　秋有蜚【蜚扶味反】
　　【左传为灾也凡物不为灾不书公羊传何以书记异也谷梁传一有一亡曰有刘歆曰负蠜性不食谷食谷为灾介虫之孽刘氏曰蜚色青非中国所有南越盛暑男女同川淫风所生为虫臭恶公取齐淫女故蜚至天戒以为将生臭恶闻于四方也新安罗氏曰负蠜今谓之蜚盘虫好以清旦集稻上食稻花田家率以蚕作掇拾置他所日出则散去既食稻花又其气臭恶能熯稻使不审春秋书之当由此尔刘氏曰蜚状若牛而白首一目蛇尾行水则竭行草则死见则其国大疫曰有者所以明其无也鸜鹆不逾济而蜚非中国之物蹔而一至故不可言多而言有麋中国所有也有之不足异而多则为异故不言有而言多螽螟中国所多也多不足怪而为灾则害故不言多而言灾汪氏曰尔雅通志本草皆以蜚为虫独山海经以蜚为兽但负蠜当有当如书螽书螟不当书有姑并识以俟参攷○啖氏曰左氏云凡物不为灾不书春秋纪异多矣何必为灾乃书】冬十有二月纪叔姬卒
　　纪已灭矣其卒之何见纪侯去国终不能自立异于古公亶父之去故特书叔姬卒而不卒纪侯以明其不争而去则可能使其民从而不释则微矣【杜氏曰纪国虽灭叔姬执节守义故系之纪贤而録之临川呉氏曰叔姬娣也鲁纪之待叔姬与叔姬之自待其身皆与伯姬同春秋备书之此葢庄公以为姑而为服大功之服也与叔姬庄十三年归酅此卒于也纪灭而犹系之纪葢国亡无所依托虽寄寓于以待死其为纪国夫人之娣则如初也家氏曰春秋以叔姬不为国亡变其所守特録之以劝后世以此坊民犹有俪体宸居国亡不能死委身以事仇如晋之惠后者可为恸哭流涕者矣】
　　城诸及防
　　【左传书时也凡土功龙见而毕务戒事也火见而致用水昏正而栽日至而毕谷梁传可城也以大及小也杜氏曰诸防皆鲁邑诸陈阳诸县又曰今九月周十二月角亢晨见东方三务始毕戒民以土功之事大火心星次角亢而见者致筑作之物十月定星昏而中树板干而兴作日南至微阳始动而息范氏曰传例凡城之志皆讥此之可城者得土功之节则讥之浅失土功之时则责之深不谓作城无讥也临川呉氏曰凡书土功虽时非善之也愈于非时者尔其间亟兴土功而亟书之不系乎时与不时皆贬也若此前年冬筑郿大饥而告籴此年春新延廐于是又城诸防岂不为亟而讥之乎○啖氏曰谷梁云以大及小也此但依先后次第何必小大乎刘氏曰若言诸防则似一城故从所先城记尔汪氏曰左氏以谓书时也谷梁以为可城特拘于常例农隙之时而不知庄公之城非其时也】
　　附録【左传樊皮叛王】
　　【丁惠王十巳三年】三十年【齐桓二十二晋献十二衞懿五蔡穆十一郑文九曹僖七陈宣二十九杞惠九宋桓十八秦宣十二楚成八】
　　春王正月
　　附録【左传春王命虢公讨樊皮夏四月丙辰虢公入樊执樊仲皮归于京师】
　　夏师次于成
　　【谷梁传次止也有畏也欲救鄣而不能也不言公耻不能救鄣也杜氏曰齐将降鄣故设备张氏曰任公辅曰人微师少不见于经当从公谷书师戍鲁地赵氏曰鲁葢欲防齐围鄣至成待命闻鄣已降不复行耳以前会城濮明年献捷考之理必然也陈氏曰次于滑也书公于郎贬之也此其但书次何以是为不足书也甚矣庄之不竞于齐也君父死焉不能讨谋纪而齐灭纪及齐围郕而郕降于齐于是次成齐人降鄣虽罪齐桓也讫庄公之身不可以不贬也汪氏曰赵氏谓鲁欲会齐围鄣至成待命夫欲救患而复不能谋凌弱而为援皆罪也然鄣乃纪之附庸观鲁之加恩礼于纪叔姬则未必合兵以灭鄣葢鲁庄有姑息之爱妇人之仁而畏齐强盛不敢援鄣故佯为救鄣之书名犹次滑之意耳】
　　附録【左传楚公子元归自伐郑而处王宫鬭射师谏则执而梏之○秋申公鬭班杀子元鬭谷于莵为令尹自毁其家以纾楚国之难】
　　秋七月齐人降鄣【降戸江反鄣音章】
　　【公羊传鄣者何纪之遗邑也降之者何取之也取之则曷为不言取之为桓公讳也外取邑不书此何以书尽也谷梁传降犹下也鄣纪之遗邑也杜氏曰鄣纪附庸国东平无盐县东北有鄣城】
　　降者胁服之词【杜氏曰小国孤危不能自固葢齐遥以兵威胁使降服赵氏曰凡服从内附曰降不言鄣降降由于齐】前书郕降于齐师意责鲁也【汪氏曰二国同围郕郕不降于鲁而降于齐见鲁不能服郕】此言齐人降鄣専罪齐也【汪氏曰不书郕降于齐则见齐以威力逆胁而强使降服非郕降之也】鄣者纪之附庸【汪氏曰鄣葢须句颛臾之类耳】微乎微者也齐人不道肆其强力胁使降服不书鄣降而曰降鄣者以齐之强故罪之深以鄣之微故责之薄春秋之法扶弱抑强明道义也霸者之政以强凌弱急事功也故曰五霸三王之罪人仲尼之徒无道桓文之事者【番阳万氏曰以齐桓之贤尝有存亡继絶之功得鄣之地不足以为广并鄣之众不足以为强乃必降而有之使纪之土地人民无复孑遗圣人所以书降鄣而深致其诛贬也家氏曰齐鲁围郕郕降于齐师降于力既屈之后齐人降鄣畏威而降降于兵未加之前郕虽降而犹存鄣则不复见矣○啖氏曰公谷云鄣纪之遗邑按鄣自是小国尔纪之全国犹不敢敌齐岂一邑之民而能二十余年独拒齐乎刘氏曰公羊云降之者取之也不言取之为桓公讳也亦非也取之固曰取之降之固曰降之迁之固曰迁之非可假借为避讳也】
　　八月癸亥葬纪叔姬
　　【公羊传外夫人不书葬此何以书隐之也何隐尔其国亡矣徒葬乎叔尔谷梁传不日卒而日葬闵纪之亡也】灭国不葬此何以葬贤叔姬也纪侯既卒不归宗国而归于【音擕】所谓秉节守义不以亡故而暌【苦圭反】妇道者也故系之于纪而録其卒葬【髙氏曰复系之纪不以易纪也】先儒谓贤而得书是也贤而得书所以为后世劝也【家氏曰娣媵不葬此以贤叔姬故与伯姬俱得葬刘氏曰非叔姬之贤则不足葬髙邮孙氏曰叔姬之卒又録其葬以为于丧灭之中能以义节自守故嘉之也张氏曰纪叔姬从一而终不以存亡贰其心故详録其生死又纪鲁之往葬皆以夫人之礼书之所以明妇行以示后法也汪氏曰春秋国灭而书葬者三书齐侯葬纪伯姬以见齐侯迫灭纪国夫人在殡而不及葬也书葬陈哀公以见楚虽灭陈而陈人尚能葬其君也惟纪叔姬则以其贤故因鲁人往葬而特书之然国灭而葬其君夫人若娣媵皆闵其亡灭而存之之意也故朱子纲目书魏葬汉献帝晋葬魏元帝宋葬晋恭帝亦圣人存亡继絶之遗旨也】
　　九月庚午朔日有食之鼓用牲于社
　　冬公及齐侯遇于鲁济【济子礼反】
　　【左传冬遇于鲁济谋山戎也以其病燕故也谷梁传及者内为志焉尔遇者志相得也杜氏曰济水歴齐鲁界在齐界为齐济在鲁界为鲁济葢鲁地张氏曰简礼以议军旅之事汪氏曰齐侯入鲁境则齐侯之意也襄陵许氏曰齐桓伐郳伐郑伐徐皆以宋人主兵与公会城濮而后伐衞与公遇鲁济而后伐戎以是知齐桓之伯不自恃也用兵行师每资武于宋桓取策于鲁庄公治国也一则仲父二则仲父用人之能以为能集人之功以为功遂能力正天下泽润生民○刘氏曰谷梁云及者内为志焉尔非也设若外为志便云公会齐侯遇于鲁济乎】
　　齐人伐山戎
