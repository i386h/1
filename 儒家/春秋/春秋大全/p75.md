<!-- { "loadSidebar": true } -->
　　【左传初公筑台临党氏见孟任从之閟而以夫人言许之割臂盟公生子般焉雩讲于梁氏女公子观之圉人荦自墙外与之戏子般怒使鞭之公曰不如杀之是不可鞭荦有力焉能投葢于稷门公疾问后于叔牙对曰庆父材问于季友对曰臣以死奉般公曰乡者牙曰庆父材成季使以君命命僖叔待于鍼巫氏使鍼季酖之曰饮此则有后于鲁国不然死且无后饮之归及逵泉而卒立叔孙氏公羊传何以不称弟杀也杀则曷为不言刺为季子讳杀也曷为为季子讳杀季子之遏恶也不以为国狱縁季子之心而为之讳季子之遏恶奈何庄公病将死以病召季子季子至而授之以国政曰寡人即不起此病吾将焉致乎鲁国季子曰般也存君何忧焉公曰庸得若是乎牙谓我曰鲁一生一及君已知之矣庆父也存季子曰夫何敢是将为乱乎夫何敢俄而牙弑械成季子和药而饮之曰公子从吾言而饮此则必可以无为天下戮笑必有后乎鲁国不从吾言而不饮此则必为天下戮笑必无后乎鲁国于是从其言而饮之饮之无累氏至乎王堤而死公子牙今将尔辞曷为与亲弑者同君亲无将将而诛焉然则善之与曰然杀世子母弟直称君者甚之也季子杀母兄何善尔诛不得辟兄君臣之义也然则曷为不直诛而酖之行诛乎兄隐而逃之使托若以疾死然亲亲之道也杜氏曰牙庆父同母弟】
　　牙有今将之心而季子杀之其不言刺者【陈氏曰虽酖之而立叔孙氏荣以大夫之礼也】公羊以为善之也季子杀母兄何善尔诛不得避兄君臣之义也【陈氏曰季友以君命酖牙縁君臣之义不得私其亲】曷为不直诛而酖之使托若以疾死然亲亲之道也【周礼小司宼同族有罪不即市注刑于甸师市礼记文王世子刑于隐者不与国人虑兄弟也】陆淳曰季子恩义俱立变而得中夫子书其自卒以示无讥也得之矣【刘氏曰公子牙杀也而卒之杀之当其罪故遂其隐之之意也当是时鲁人知牙之罪而莫知季友之谋也闻牙之死而莫谓季友之诛也使季子谋不縁君诛不当罪则春秋犹将探其専诛之恶以示后世矣圣人原情议狱以季子之为忠于国而适于权内得亲亲之理外得尊尊之义故平其文使若自死然茅堂胡氏曰季子诛牙不曰刺者事适于权故以讳为善或曰周公诛管蔡而正其罪何也曰二叔之罪彰矣故不得而掩也石氏曰兄弟之亲君臣之义皆不可废也一之于爱则义有所不立一之于义则爱有所不行于此之际非圣贤不能处也武王终管蔡导武庚以叛周公顾兄弟之爱则国必败君必危周公不以天下徇一人之私不以私爱废君臣之义仗大义而诛之后世不以为不仁叔牙欲立庆父季友顾兄弟之爱则庆父必立鲁国必乱季子不以私恩害天下之公不以一人易一国之利奋大公而酖之后世必有以察之周公诛管蔡则暴其罪季友酖叔牙则微其迹二叔之罪已彰僖叔之罪尚隐而不可知也故以自卒为文也张氏曰或谓虽杀叔牙无补于后日子般闵公之祸是不然文姜以来胎养乱本至此已成使牙不诛则庄公之薨庆父叔牙强盛虽有季子之忠秉礼之俗亦无所措其手矣故牙之诛乃鲁国存亡之几庆父成败之决也春秋所以原其心而为之讳也○陆氏曰公羊云不称弟杀也按书公子常例也叔书弟自特书尔不得引以为义汪氏曰或谓牙乃叔孙氏之祖其卒距公薨时尚一月苟以是诛牙则庆父何为尚执国柄且书法全不寓微意牙实自卒夫季友非不欲诛庆父以其握兵权而莫如之何也苟谓经不寓意则当时季友隐其迹圣人因之而书卒以示季友之杀兄无罪若疑叔孙之有后则共仲以罪自经亦有后也况春秋之乱贼如齐杀无知而其后有仲孙湫宋杀督而其后有华耦华喜陈杀征舒而其后有夏齧夏区夫安得谓为恶之臣而不以为祖耶庐陵李氏曰叔牙之事惟公羊详诸家皆从之若如左氏则只以庆父材一语而遂杀之亦无此理杜氏曰牙庆父同母弟諡僖叔又曰庆父庄公庶兄又曰公子友庄公之母弟是庆父与牙同母而庄公与友同母也庄二十七年公羊传曰公子庆父公子牙公子友皆庄公之母弟也二家不同要之杜氏得之葢庆父伐于余丘时庄公年方十五不得有弟长主兵曰庆父以孟为氏是长庶之明证也传称季友文姜之爱子与公同生是友为庄公母弟之证也但庆父本孟氏而经皆书仲孙者仲其字也共仲其諡也其后子孙以字为氏而时人犹以其长房而称孟氏也刘以为庆父欲同于正适言已少次庄公为三家之长故以庄为伯而已为仲也其説亦通此三家之由始故详具于此】
　　八月癸亥公薨于路寝
　　【左传子般即位次于党氏公羊传路寝者何正寝也谷梁传路寝正寝也寝疾居正寝正也男子不絶于妇人之手以齐终也】
　　赵匡曰君终必于正寝就公卿也大位奸之窥也危病牙之伺【音笥】也若蔽于隐是女子小人得行其志矣【啖氏曰庄公正终而嗣祸分位不明而闺闱不脩也故宗嗣素定之兵权散主之闺闱严节之女子小人不尸重任贤良受托鼎足交辅则簒弑之祸曷由至哉】然则庄公以世适承国不为不贵周公之后奄有蒙不为不强即位三十有二年不为不久薨于路寝不为不正而嗣子受祸几至亡国何也大伦不明而宗嗣不定兵柄不分而主威不立得免其身幸矣【啖氏曰凡公薨必书其所详内事重凶变也若遇弑则不地张氏曰书月书日谨之庐陆李氏曰鲁十二公得终于路寝者三公庄宣成而已又曰庄公在位三十二年乃无志不立之君也春秋自九年以前书逆王姬防伐衞次于滑狩于禚及围郕盟蔇纳纠皆罪其忘复雠之义也自十年以后齐桓方兴国事未立故长勺之役鲁势稍振两败宋师劫齐归地齐桓亦屈意结鲁以成伯业故数年之间鲁国无事正当明其政刑以贻后嗣而乃受制文姜娶仇女以续宗祀三年三至齐廷遇谷盟扈皆为姻好而出未闻秉礼之君若是也故自二十四年以前书纳币观社丹楹刻桷逆女用币皆为一经之特笔然多麋有大水日食之迭见天意未忘乎鲁荆人祭叔萧叔杞伯之迭至人心尚归乎鲁幽之盟城濮之会鲁济之遇伯主亦有资乎鲁宜可以有为也而乃勤民纵欲筑郿新廐城诸防城小谷一嵗而三筑台焉坐置其国于宴安沈酣之域欲无危得乎至于乱本之成始于文姜成于哀姜而孟任之嬖女公子之侮家道泯然矣岂特庆父之得兵权而已哉故张氏谓春秋罪其为风教之本而不免于首恶之诛也得之矣】
　　冬十月己未子般卒【己未公谷作乙未般音班】
　　【左传冬十月己未共仲使圉人荦贼子般于党氏成季奔陈立闵公公羊传子卒云子卒此其称子般卒何君存称世子君薨称子某既葬称子逾年称公子般卒何以不书葬未逾年之君也有子则庙庙则书葬无子不庙不庙则不书葬谷梁传子卒日正也不日故也有所见则日】
　　初公筑台临党【音掌】氏见孟任生子般焉般尝鞭圉人荦【音洛】公薨般即位次于党氏庆父使荦贼般成季奔陈立闵公昔舜不告而娶恐废人之大伦以怼父母君子以为犹告也庄公过时越礼谬于易基乾坤诗始闗雎大舜不告而娶之义甚矣而子般乃孟任之所出也胡能有定乎虽享国日乆获终路寝而嗣子见弑几至亡国有国者可不以为戒哉【啖氏曰未逾年曰卒未成君也未葬则名之既葬不名礼记杂记君薨太子号称子待犹君也张氏曰子般见弑而书卒者讳之也庄公主鲁之社稷而君道不立上不能正其母使出入淫纵配耦不早致冡嗣之位不足举自定内失闲家之道而使圉人荦得以戏女公子观其告子般之言非不知荦之可诛而欲以诛杀之权委其子亦能不能杀而贻身后之患春秋自夫人孙齐以来三十年间备载庄公内治之失而终之以此所以辠其为风教之本而不免于首恶也或问子般子赤故弑而书卒子野过毁亦书卒不覩传文何以知之茅堂胡氏曰闵公内无所承不书即位则子般之杀可知下书夫人姜氏归于齐上书公子遂叔孙得臣如齐赤之卒也不日则子赤之弑可知与子野异矣庐陵李氏曰鲁嗣子卒者三子般子赤子野先君未葬则名之父前子名也既葬不名亦是也○刘氏曰谷梁之説非也若有所见又不日岂不益名乎何苦日之与正卒相乱哉汪氏曰或谓般之卒书日书名非遇弑今以经攷之庄公之薨十一月始葬季友之出隐而不书闵立二年而即见弑则庄死之时内乱可知矣属辞比事论之般非令终传必有据苟谓子般自卒而庆父请于齐以立闵公则庆父曷为又弑之耶苟以子般之卒与子野同则昭公以姊之子穆叔不欲而卒立之国以无事昭公又书即位与闵公异何耶】
　　公子庆父如齐
　　【谷梁传此奔也其曰如何也讳莫如深深则隐苟有所见莫如深也】
　　子般之卒庆父弑也宜书出奔其曰如齐见庆父主兵自恣国人不能制也【杜氏曰庆父既弑子般季友出奔国人不与故惧而适齐欲以求援】昔成王将终命大臣相康王方是时掌亲兵者太公望之子伋也宰臣召公奭【音释】命仲桓南宫毛取二千戈虎贲百人于伋以逆嗣子伋虽掌兵非有宰臣之命不敢发也召公虽制命非二诸侯将命以往伋亦不承也兵权散主不偏属于一人可知矣【东莱吕氏曰发命者冡宰传命者两朝臣承命者勲戚之诸侯体统尊严枢机周密防危虑患之意深矣】今庄公防年即位専以兵权授之庆父嵗月既久威行中外其流至此故于余丘法不当书而圣人特书庆父帅师以志得兵之始而卒书公薨子般卒庆父如齐以见其出入自如无敢讨之者以示后世其垂戒之义明且逺矣【汪氏曰内大夫以君命适他国皆书如庆父弑子般而出春秋书之无异辞者既书子般卒则知其无君命矣庆父専兵日久上下畏之宜其出入自如而莫敢谁何也张氏曰庆父自庄公即位已専兵柄而庄公昏庸耽乐不防国事致庆父肆行奸宄阴为他日取国之计观庄公与叔牙问答之辞使非季子应时诛之则般不复得立矣今般虽弑而尚未能取国非特季子之党未顺亦见鲁俗秉礼人心未尽从也故因闵公之立告于霸主以为自托之计齐桓以方伯自任齐鲁为邻且亲岂不知庆父为弑君之贼容其来使使之复归以遗鲁国之后祸即此已见其无讨贼之实意而有取鲁之私心春秋书庆父如齐着庄公不君养成其恶使得以出入自如而齐桓失方伯连帅之职也永嘉吕氏曰先书公子牙卒继书公薨继书子般卒下书公子庆父如齐未二年又书公薨夫人姜氏孙于邾公子庆父奔莒则庆父之罪亦不可掩矣其书曰孙曰奔者葢其罪已着内不容于国人而惧罪以出是鲁犹有臣子也其直书曰如者葢其専权恣横出入自如而莫之制是鲁无有讨贼之人也然则微而显矣庐陵李氏曰经书内臣如齐不以他故者二十始于此○刘氏曰谷梁云奔也其曰如何也讳莫如深深则隐苟有所见莫如深也非也闵公不书即位足以起子般之弑尔不足以见庆父之贼也庆父弑君此鲁人之难奈何反掩匿蔽覆出其罪不见乎文十八年书子卒下书季孙行父如齐则行父亦弑子赤者耶】
　　狄伐邢
　　【此狄入伐之始杜氏曰邢姬姓周公之国在广平襄国县张氏曰狄北狄前此虽未见于经然自伐邢而灭衞三年之间涂炭两国自以伐书着其强也】









　　春秋大全卷十
<经部,春秋类,春秋大全>
　　钦定四库全书
　　春秋大全卷十一
　　明　胡广等　撰
　　闵公
　　公名启方史记名开葢为汉景帝讳庄公子年九岁即位在位二年諡法在国逢难曰闵
