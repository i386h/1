<!-- { "loadSidebar": true } -->
　　附録【左传初平王之东迁也辛有适伊川见被髪而祭于野者曰不及百年此其戎乎其礼先亡矣秋秦晋迁陆浑之戎于伊川　晋太子圉为质于秦将逃归谓嬴氏曰与子归乎对曰子晋太子而辱于秦子之欲归不亦宜乎寡君之使婢子侍执巾栉以固子也从子而归弃君命也不敢从亦不敢言遂逃归○富辰言于王曰请召大叔诗曰协比其邻昬姻孔云吾兄弟之不协焉能怨诸侯之不睦王説王子带自齐复归于京师王召之也】
　　秋八月丁未及邾人战于升陉【陉音邢】
　　【左传邾人以须句故出师公卑邾不设备而御之臧文仲曰国无小不可易也无备虽众不可恃也诗曰战战兢兢如临深渊如履薄冰又曰敬之敬之天惟显思命不易哉先王之明德犹无不难也无不惧也况我小国乎君其无谓邾小蠭虿有毒而况国乎弗听八月丁未公及邾师战于升陉我师败绩邾人获公胄县诸鱼门谷梁传内讳败举其可道者也不言其人以吾败也不言及之者为内讳也程子传公战也杜氏曰升陉鲁地】邾人以须句故出师公卑邾不设备战于升陉我师败绩邾人获公胄县【音】诸鱼门【杜氏曰鱼门邾城门】记称邾娄【力俱切】复之以矢葢自战于升陉始也【礼记檀弓注邾师虽胜死伤亦甚无衣可以招魂】鲁既败绩邾亦几亡轻用师徒害及两国亦异于诛暴禁乱之兵矣故讳不言公而书及内以讳为贬【张氏曰书及公战也不言败讳耻也观此则知春取须句非有存亡继絶之公心审矣汪氏曰经书内及战者三干时以纳雠人之子而致败此则因取妾母之家而激怨皆无义之战故皆讳公以贬之于奚虽疆事之桡然内兵书及是亦贬耳内战常讳败而干时直书败绩以与雠战犹为彼善于此故不讳败也】
　　冬十有一月己巳朔宋公及楚人战于宋师败绩【左传楚人伐宋以救郑宋公将战大司马固谏曰天之弃商久矣君将兴之弗可赦也已弗听冬十一月己巳朔宋公及楚人战于宋人既成列楚人未既济司马曰彼众我寡及其未既济也请击之公曰不可既济而未成列又以告公曰未可既陈而后击之宋师败绩公伤股门官殱焉国人皆咎公公曰君子不重伤不禽二毛古之为军也不以阻隘也寡人虽亡国之余不鼓不成列子鱼曰君未知战勍敌之人隘而不列天赞我也阻而鼓之不亦可乎犹有惧焉且今之勍者皆吾敌也虽及胡耉获则取之何有于二毛明耻教战求杀敌也伤未及死如何勿重若爱重伤则如勿伤爱其二毛则如服焉三军以利用也金鼓以声气也利而用之阻隘可也声盛致志鼓儳可也公羊传偏战者日尔此其言朔何春秋辞繁而不杀者正也何正尔宋公与楚人期战于之阳楚人济而来有司复曰请迨其未毕济而击之宋公曰不可吾闻之也君子不厄人吾虽丧国之余寡人不忍行也既济未毕陈有司复曰请迨其未毕陈而击之宋公曰不可吾闻之也君子不鼓不成列已陈然后襄公鼓之宋师大败故君子大其不鼓不成列临大事而不忘大礼有君而无臣以为虽文王之战亦不过此也谷梁传日事遇朔曰朔春秋三十有四战未有以尊败乎卑以师败乎人者也以尊败乎卑以师败乎人则骄其敌襄公以师败乎人而不骄其敌何也责之也之战以为复雩之耻也雩之耻宋襄公有以自取之伐齐之丧执滕子围曹为雩之防不顾其力之不足而致楚成王成王怒而执之故曰礼人而不答则反其敬爱人而不亲则反其仁治人而不治则反其知过而不改又之是谓之过襄公之谓也古者被甲婴胄非以兴国也则以征无道也岂曰以报其耻哉宋公与楚人战于水之上司马子反曰楚众我少鼔险而击之胜无幸焉襄公曰君子不推人危不攻人厄须其出既出旌乱于上陈乱于下子反曰楚众我少击之胜无幸焉襄公曰不鼓不成列须其成列而后击之则众败而身伤焉七月而死倍则攻敌则战少则守人之所以为人者言也人而不能言何以为人言之所以为言者信也言而不信何以为言信之所以为信者道也信而不道何以为道道之贵者时其行势也杜氏曰水名】
　　之战宋襄公不阨人于险不鼓不成列先儒以为至仁大义【太史公曰襄公修仁行义】虽文王之战不能过也而春秋不与何哉物有本末事有终始顺事恕施者王政之本也襄公伐齐之丧奉少夺长【展两反】使齐人有杀无亏之恶有败绩之伤此晋献公之所以乱其国者罪一也桓公存三亡国以属诸侯义士犹曰薄德而一防虐二国之君罪二也曹人不服盍姑省德无阙然后动而兴师围之罪三也凡此三者不仁非义襄公敢行而独爱重伤与二毛则亦何异盗跖之以分均出后为仁义【庄子胠箧篇跖之徒问于跖曰盗亦有道乎跖曰何适而无有道邪妄意室中之藏圣也入先勇也出后义也知可否知也分均仁也】陈仲子以辟兄离母居于【音乌】陵为亷乎【孟子朱子注饰小行而妨大伦先王所诛而不以听者也】夫计末遗本饰小名妨大德者春秋之所恶【去声】也故词繁不杀而宋公书及以深贬之也【苏氏曰宋襄被执见释而犹争诸侯楚以蛮荆而干中夏故之战虽曲在宋而春秋词无所予张氏曰春秋以襄公主是战则知圣人罪其愎谏求欲昧大义而徇小节以取败国殄民自及其身之祸楚子救郑而不言救又贬称人恶党乱也王氏笺义曰楚子称人恶蛮荆之败中国也故微之微楚子亦所以讥宋公也以千乘之宋不能胜楚之微者宋公病之矣汪氏曰宋以卫侯许男滕子伐郑而战止书宋公者葢夏首伐郑之师既归及秋楚救郑不及因遂伐宋宋公帅师往逆之而与战欲雪盂之耻而不度其力之不能也宋公自伤而不言宋公败绩犹为中国讳辱耳若楚君败绩则直书之矣　啖氏曰公羊美宋襄之守信云文王之战亦不过此夫文王以仁义行师不应似宋襄徒守匹夫之信不知事机也刘氏曰文王徳不加焉则不以力争义不过焉则不以威制渐之以道摩之以仁而四方自服尔今襄公不务脩文王之业而亟大功以残百姓徒守咫尺之信乃比之文王其不知圣人亦甚矣庐陵李氏曰春秋中国与楚交战者城濮邲鄢陵虽胜负不同然皆以中国及之赵子曰内中国而外蛮荆也此説亦是但以处已息争之道言之则战皆非春秋所与宋晋之汲汲与楚战不及齐桓晋悼逺矣故胡氏得之公羊之説胡氏辨之详矣谷梁説亦好】附録【左传丙子晨郑文夫人芉氏姜氏劳楚子于柯泽楚子使师缙示之俘馘君子曰非礼也妇人送迎不出门见兄弟不逾阈戎事不迩女器丁丑楚子入飨于郑九献庭实旅百加笾豆六品飨毕夜出文芉送于军取郑二姬以归叔詹曰楚王其不没乎为礼卒于无别无别不可谓礼将何以没诸侯是以知其不遂伯也】
　　【甲襄王十申五年】二十有三年【宋襄十四卒齐孝六晋惠十四卫文二十三蔡庄九郑文三十六曹共十六陈穆十一成十八卒秦穆二十三楚成三十五】
　　春齐侯伐宋围缗【缗忙中切谷作闵后同】
　　【左传以讨其不与盟于齐也公羊传邑不言围此其言围何疾重故也谷梁传伐国不言围邑此其言围何也不正其以恶报恶也杜氏曰缗宋邑髙平昌邑县东南有东缗城张氏曰汉志山阳郡东缗县】
　　齐霸国之余业也【见乐毅传】宋襄公既败于荆楚之势益张矣齐侯既无尊中国遏寇乱恤灾患畏简书之意又乘其约而伐之此尤义之所不得为者也故书伐国而言围邑以着其罪【何氏曰襄公欲行霸为楚所败诸夏之君宜杂然助之反因其困而伐之不仁也临川吴氏曰楚与诸侯盟于齐乘间以干中夏耳齐侯不悟而受其盟宋之不与盟于齐不愆义也齐反借此为名以责宋伐之于败伤之后悖理甚矣家氏曰齐孝非宋襄之力则不能有国顾忘纳已之德乘其败而围其邑所谓以怨报德刑戮之民也齐侯书爵以其背大惠而忍于为不义故目其人而诛之书伐书围皆所以贬也孙氏曰楚人败宋于齐侯视之不救而又加之以兵故伐围并书以诛其恶】然则桓公伐郑围新城【六年】何以不为贬乎郑与楚合凭陵中国桓公伐之禁暴乱也宋与楚战兵败身伤齐侯伐之残中夏也其事异矣美恶不嫌同词【汪氏曰春秋无义战彼善于此则有之经书伐国围邑者四齐桓伐郑围新城讨其弃盟从楚之罪予之也宋殇忌公子凭而迁怒伐郑围长葛楚頵虐中国而图伯伐宋围缗与此年齐孝之忘大德而脩小怨皆贬之也葢讨得其罪则诸侯遂围许围宋彭城同围齐春秋不以为讥不能脩德而徒恃兵力则虽攻内邑之背叛如围棘围费围郓围郈而春秋未尝与之也】
　　夏五月庚寅宋公兹父卒
　　【左传夏五月宋襄公卒伤于故也公羊传何以不书葬盈乎讳也谷梁传兹父之不葬何也失民也其失民何也以其不教民战则是弃其师也为人君而弃其师其民孰以为君哉茅堂胡氏曰宋襄公不书葬治其罪也张氏曰时僖公已有志于附楚故不防宋公之葬庐陵李氏曰宋襄之立在僖九年十八年宋始称伯迄二十三年凡六年李氏曰谓春秋不与宋襄之伯则曹南之文与北杏城濮主诸侯之词无异谓春秋为予宋襄之伯则兹父之卒畧不书葬与秦楚之君无别葢春秋忠厚之法致意乎始而不足乎终也何以致意乎始宋以先代文献之后爵居庶邦侯伯之长齐晋犹可伯岂宋不可伯乎既伯矣何以不足乎终伐丧以立威仁悖之甚致楚以谋夏义隳之大襄公非特无功而又阶乱伯将何赖焉】
　　秋楚人伐陈
　　【左传秋楚成得臣帅师伐陈讨其贰于宋也遂取焦夷城顿而还子文以为之功使为令尹叔伯曰子若国何对曰吾以靖国也夫有大功而无贵仕其人能靖者与有几临川吴氏曰曹南之盟陈不从宋伐郑之役陈亦不从宋盟齐则陈従楚防盂执宋公伐宋则陈従楚考之经唯见陈之服扵楚不见陈之贰扵宋今楚讨陈之贰葢以伐宋之后郑畏而朝楚而陈未朝楚即诬以贰宋之罪伐之而取其二邑积其势不至于灭陈不已也张氏曰成得臣最于肆恶而鬭谷于莵赏以贵仕春秋人之意可见矣庐陵李氏曰陈顿之争始此二十五年楚围陈以纳顿襄四年陈人围顿】
　　冬十有一月子卒
　　【髙氏曰不名者史佚之】
