<!-- { "loadSidebar": true } -->
　　礼夫人至大夫郊迎明日执贽【音致】以见【何氏曰日者礼夫人至大夫郊迎明日大夫宗妇皆见故着其明日也杜氏曰礼小君小大夫执贽以见明臣子之道】宗妇大夫之妻也【杜氏曰宗妇同宗大夫之妇髙氏曰特牲馈食则宗妇统于主妇此曰宗妇则凡宗族之妇盖主妇在其中矣】公事曰见私事曰觌【徒列反朱子曰以事礼见也】见夫人礼也曷为以私言之夫人不可见乎宗庙则不可以临羣臣故以私言之也觌用币何以书男贽大者玉帛小者禽鸟以章物也【杜氏曰公侯伯子男执玉诸侯世子附序孤卿执帛卿执羔大夫执雁士执雉章所执之物别贵贱】女贽不过榛【侧巾反】栗枣脩以告防也【礼记曲礼妇人之贽椇榛脯脩枣栗杜氏曰取其名以示敬何氏曰妇人见舅姑以枣栗见女姑以脯脩为贽见夫人至尊兼而用之枣栗取其枣自谨敬脯脩取其断断自脩】今男女同贽是无别也【杜氏曰庄公欲夸示夫人故使大夫宗妇同日俱见茅堂胡氏曰大夫宗妇觌讥同见也故不称及者币讥同贽故特书用若大夫不觌只书宗妇足矣以丹楹刻桷等事考之其使大夫觌宜有之矣张氏曰夫人至大夫见于宗庙妇见于内礼也并觌同贽是失男女之别】公子牙庆父之乱兆矣春秋详书正始之道也【杜氏曰庄公婚礼书之详者志大恶也桓公惟不谨于文姜之际身杀而庄公为累不惩其事则又甚焉纳仇人之女以共祭祀惧无以悦乎夫人丹楹刻桷于桓之庙又使大夫宗妇觌而用币往往加乎先王之礼而重之以奢僣其所欲厚于夫人者无所不至夫妇之际先王正始之道岂有始不正而终克正者乎临川吴氏曰楚懐王客死于秦其子顷襄王迎妇于秦司马氏痛之曰忍其父而昏其仇彼父但为秦所拘畱而己未尝被杀也司马氏犹痛之况鲁庄之父为齐所杀而又娶其女则忍父昏仇之罪奚啻数十倍于楚顷襄也哉方且饰桓宫用觌币以富盛于齐女庄之庸愚一至此极异日淫縦弑迎之祸殆势之所必至也汪氏曰男女有别人伦之本也庄公以大夫宗妇同贽俱觌而致哀姜通共仲弑嗣君之祸唐髙宗以百官命妇同宴于麟德殿而致武后淫毒遂移唐祚嫌疑之际可不慎夫春秋书娶夫人惟哀姜最详自盟防纳币于始至宗妇觌用币于终见于经书其事十有四以其礼之非常故辞繁而不杀也○刘氏曰谷梁谓礼大夫不见夫人非也君祭于庙大夫夫人俱在其中可得弗见乎殆不常见耳今夫人始至而大夫见之是礼然矣何谓非礼乎】
　　附録【左传晋士蒍又与羣公子谋使杀游氏之二子士蒍告晋侯曰可矣不过二年君必无患】
　　大水
　　【何氏曰隂盛所致汪氏曰庄公娶仇女又奢僣以示之故有隂沴之应唐髙宗立太宗才人武氏为昭仪而万年宫夜大雨水几溺其身天人相感之际焉可诬也】
　　冬戎侵曹曹覊出奔陈赤归于曹
　　【公羊传曹覊者何曹大夫也曹无大夫此何以书贤也何贤乎曹覊戎将侵曹曹覊谏曰戎众以无义君请勿自敌也曹伯曰不可三谏不従遂去之故君子以为得君臣之义也】
　　杜预谓覊盖曹公子也曹伯已葬犹不称爵者以防弱不能君故为戎所逐尔【临川吴氏曰上年十二月庄公卒今年三月葬则覊以世子嗣位葬其先君至是冬在位期年矣为戎所逐而出不书爵而书名义与郑忽同】赤者曹之庶公子【贾氏曰赤戎之外孙】归易词也【杜氏曰赤曹僖公也盖为戎所纳故曰归】宋人执郑祭仲而忽出突归权在宋也戎侵曹而覊出赤归制在戎也使郑忽曹覊明而能断虽有宋戎之众突赤之孽何縁而起以国储君副不能自定其位于谁责而可故虽以国氏皆不书爵为居正者之戒【赵氏曰覊未逾年之君出奔不书爵言不能嗣先君也陈氏曰君在防称子其曰曹覊不能为子也侵浅事也以千乗之国不能守不可以言子矣然奔君未有言故者言故犹愈于自奔也刘氏曰突因宋赤因戎皆夺其君然而春秋一贬之无上下之异春秋治治不治乱也使郑忽曹覊事亲而孝为上而礼在防而哀临事而恭大夫顺之国人信之虽有宋戎之众突赤之孽何縁而起然而君臣交争兄弟为仇者上有失故下得也薛氏曰覊者曹之嗣赤者子之非正者戌间曹之兄弟争国侵其疆塲而覊奔赤反亦曹覊无立之罪也张氏曰覊系于曹与郑忽同明其正也赤不系国庶孽也赤以庶逐嫡戎以裔谋夏天子方伯不能正髙氏曰戌而敢専制诸夏废置人君亦以病齐桓也汪氏曰突归于郑郑忽出奔卫莒去疾入于莒莒展舆出奔吴与此书法相似皆一君出而一君归也然去疾以国氏而突赤不氏者去疾正而突忽不正也忽展舆皆以突去疾入而后出今覊闻赤入而先奔则弱不能立又甚矣○陆氏曰曹覊者义同郑忽公羊云是曹大夫非也刘氏曰公羊云曹无大夫非也曹伯伯也郑伯亦伯也若以小国无大夫郑亦宜无大夫岂独曹哉似见曹之大夫着于经者少耳陈氏岳曰戎既侵曹而覊曰奔是曹惧戎而出其君明矣覊既出赤乃入是戎出覊而纳赤亦明矣讵可谓覊大夫欤】
　　郭公
　　【公羊传赤归于曹郭公赤者可曹无赤者盖郭公也郭公者何失地之君也谷梁传赤盖郭公也何为名也礼诸侯无外归之义外归非正也杜氏曰盖经阙误】
　　此郭公也义不可晓而先儒或以为郭亾者【刘氏曰郭亾亡国之亡也郭之所以亡者与他国异他国之亡者所善不善所恶不恶也】于传有之【见管子】齐桓公之郭问父老曰郭何故亡曰以其善善而恶恶也公曰若子之言乃贤君也何至于亡父老曰郭公善善不能用恶恶不能去所以亡也考其时与事谓之郭亡理或然也夫善善而不能用则无贵于知其善恶恶而不能去则无贵于知其恶未之或知者犹有所觊【音冀】也夫既或知之矣不能行其所知【汪氏曰不能用之弊至于怨不能去之弊至于乱】君子所以髙举逺引小人所以肆行而无忌惮也【孔子家语尊贤而不能用贱不肖而不能去虽欲无亡岂可得乎】然则非有能亡郭者郭自亡尔【茅堂胡氏曰天行健君子以自强不息未有不勤而能存者语云有朝廷不能洒扫四邻谋取其国家而不知诸葛孔明称海岱之间论安言计动引圣人今嵗不战明年不征自取灭亡者不可胜数汲汲以兴复为事恐蜀之坐亡也○赵氏曰公谷皆云赤者盖郭公也按郭公自是阙文赤者曹公子也文义都不相关误甚矣刘氏曰谷梁谓赤者郭公之名然春秋不曰郭公赤归于曹岂颠倒迷错若此梁亡郑弃其师纪侯大去其国虽防意卓佹然文义自明未有改曷首尾如此者也汪氏曰説文亡字従人従已与公字相似故传误】
　　【壬惠王子八年】二十有五年【齐桓十七晋献八卫惠三十一卒蔡穆六郑文四曹僖一陈宣二十四惠四宋桓十三秦宣七楚成三】
　　春陈侯使女叔来聘
　　【此诸侯交聘之始左传陈女叔来聘始结陈好也嘉之故不名谷梁传其不名何也天子之命大夫也杜氏曰女氏叔字季友相鲁原仲相陈二人有旧故女叔来聘季友冬亦报聘髙邮孙氏曰诸侯之大夫天子赐之邑使之归国则书氏书字郑祭仲鲁单伯陈女叔是也陈氏曰前乎此非王室若姻邻无聘者矣于是交聘自女叔之后诸侯之防数而朝聘皆知乎盟主矣○啖氏曰左传云嘉之故不名按聘者常事尔有何可嘉谷梁之説是也汪氏曰齐晋大国无命大夫盖强大而専命耳】
　　夏五月癸丑卫侯朔卒
　　【何氏曰朔犯逆天子命故去葬汪氏曰朔之入国鲁庄与有力焉未必不防其葬所谓治其罪而不葬者也】六月辛未朔日有食之鼔用牲于社
　　【左传非常也惟正月之朔慝未作日有食之于是乎用币于社伐鼓于朝公羊传日食则曷为鼔用牲于社求乎隂之道也以朱丝营社或曰胁之或曰为闇恐人犯之故营之谷梁传言日言朔食正朔也鼔礼也用牲非礼也天子救日置五麾陈五兵五鼓诸侯置三麾陈三鼔三兵大夫击门士撃柝言充其阳也杜氏曰鼔伐鼔也用牲以祭社】
　　按礼诸侯旅见天子入门不得终礼者四而日食与焉【礼记曽子问诸侯旅见天子入门不得终礼废者防孔子曰四太庙火日食后之防雨霑服失容则废如诸侯皆在而日食则従天子救日】古者固以是为大变人君所当恐惧修省以答天意而不敢忽也故夏书曰乃季秋月朔辰弗集于房瞽奏鼓啬夫驰庶人走【书征蔡氏传言日月防次不相和辑而掩蚀于房宿也日食之变天子恐惧于上啬夫庶人奔走于下】周官鼓人救日月则诏王鼔大仆凡军旅田役賛王鼔救日月亦如之【周礼注救日月食王必亲撃鼔賛佐也击其余靣范氏曰鼔有声举阳事以压隂气】诸侯用币于社伐鼔于庙退而自责【杜氏曰诸侯用币于社伐鼔于庙退而自责以明隂不宜侵阳臣不宜掩君以示大义】皆恐惧修省以答天意而不敢忽也然则鼓用牲于社何以书讥不鼓于朝而鼔于社又用牲则非礼矣【永嘉吕氏曰天子伐鼓于社社隂之神也日食则隂胜阳也天子尊故责神诸侯卑自责而已诸侯鼔于社非正也复用牲非礼也牲者祭祀之事牛必在涤三月三月之后方成牲日食而用牲取具于临时耳张氏曰日食隂盛阳防之微事关天下固不止为一鲁而诸侯亦有臣民则因天变以自省如洪范五事敬谨于视聴言动思之间一失其正则咎必应之古人应天以实而不以文故髙宗肜日洪范之言乃古人之所先务如征周礼所载乃礼文之末耳一时遭变礼文固不可废然正其本而后末可理也今庄公于充阳之本盖藐然矣鼔何益乎又用牲而欲以物求免书此以见本末之皆失也孙氏曰凡救日食皆鼓不书者常事也鼓于社而用牲者三变常也变常故书汪氏曰庄公之世日食者四而鼔用牲者二大水者三而鼓用牲者一鼔于所不当鼔则逾制用其所不宜用则非常僣天子之制失诸侯之常以是而答天变其过不既甚乎魏明帝太和初大史奏日当食请于灵星祈祷帝诏曰天之于人犹父之于子未有父欲责子而可献馔求免也今具祈禳于古未闻羣臣其勉修厥职辅朕不逮其贤于鲁庄逺矣临川吴氏曰社者祭地示也其祭有常礼其日有常日其事为常事故皆不书经所书社凡四非为社书也以遭日食大水之变而乃用牲于社为非礼故书尔○赵氏曰郊禘天子之礼社与尝诸侯所自有祭统云成王赐鲁重祭郊社禘尝盖撰礼者见春秋书尝社以为郊禘同遂妄言耳公羊云鼔用牲于社求乎隂之道凡此皆失礼乃书若言求隂之道乃为得礼又云以朱丝营社据书礼无此文○刘氏曰左氏云非常也惟正月之朔慝未作于是用币于社伐鼓于朝非也夏书记季秋月朔亦有伐鼔之事岂必正阳之月哉所以书者讥其不鼓于庙朝乃鼓于社又用牲耳】
　　伯姬归于
　　【谷梁传其不言逆何也逆之道防无足道焉尔】
　　其不言迎何也迎者非卿其名姓不登于史防则书归以志礼之失也【孙氏曰迎者非大夫故不言迎】大夫来迎名姓已登于史防足以志其失矣犹书归者以别于大夫之自迎者也犹书归者纪伯姬是也【汪氏曰叔姬郯伯姬不书归】自迎者莒庆齐髙固是也【杜氏曰伯姬庄公女汪氏曰或以为桓公女谓时君之女则加子字然庄二十七年书叔姬若皆桓公之女则伯姬盖三十余矣未应二女皆失时若是且伯姬以僖三十一年求妇则年逾七十而犹至鲁似未可必其为桓女也】
　　秋大水鼓用牲于社于门
