<!-- { "loadSidebar": true } -->
　　冬十月齐师灭谭谭子奔莒
　　【此灭国之始左传齐侯之出也过谭谭不礼焉及其入也诸侯皆贺谭又不至冬齐师灭谭谭无礼也谭子奔莒同盟故也公羊传何以不言出国已灭矣无所出也】
　　灭而书奔责不死位也【范氏曰谭子国灭不名葢无罪也凡书奔责不死社稷】不书出国亡无所出也国灭身奔而不能守其富贵何以书爵乎已无取灭之罪为横逆所加而力不能胜至于出奔则亦不幸焉尔矣其义盖未絶也按左氏齐侯之出也过谭谭不礼焉及其入也诸侯皆贺谭又不至责其失事大之礼可矣坐此见灭可乎【张氏曰齐侯方有志为政于天下非特不能兴灭继絶而以私憾覆灭小国其罪大矣】齐师灭谭谭子奔莒楚人灭子奔黄狄灭温温子奔卫三国所以皆存其爵不比于失地之君而名之也【孙氏曰奔莒不名者谭本无恶也】然则吴灭徐徐子章羽奔楚何以独名按左氏吴伐徐徐子断其髪携其夫人以逆吴子既已屈服而后奔岂有兴复之志乎独书名所以絶之也【家氏曰国灭而奔者义不事仇志存兴复犹为春秋所予若甘于事仇不以为耻或为所执以归则春秋之所贱恶者也以此示万世犹有国亡不能死甘于为禅为皓为愍懐为叔宝者吁可叹哉】春秋之义虽在于抑强扶弱又责弱者之不自强于为善也故其书法如此【茅堂胡氏曰管仲相桓公伯诸侯只是诡遇如谭有恨便灭之鄣可取便降之若学圣人则行一不义杀一不辜而得天下不为也王氏曰此管仲攻瑕之计也薛氏曰五伯桓公为盛威陵诸侯以图伯功首灭天子之建侯以肆威耳儒者之不道也宜哉陈氏曰书灭始于此纪侯大去宋人迁宿未可以言灭必若齐桓而后可以言灭也然则灭国自齐桓乎前此矣曷为以首灭罪齐微桓公则灭国之祸不接迹于天下春秋灭国三十六五伯为之也汪氏曰齐桓图伯之初灭谭灭遂降鄣迁阳专以威力陵暴小弱以恐惧天下之诸侯其后虽能存三亡国而功不足以掩过矣或者乃引仲虺之诰谓兼弱攻昧取乱侮亡成汤仗义以正天下圣人于齐桓示威于楚是以书师夫以五伯三王之罪人乃以其虐小之事为恶恶之比不亦惑乎春秋书荆败蔡师于莘以蔡侯献舞归齐师灭谭谭子奔莒则齐桓亦熊赀之为耳不待贬絶而恶自见矣○庐陵李氏曰春秋书灭三十六啖子曰凡灭国直书灭者罪来灭者甚于见灭者言力屈而死也如萧邢之类则遂黄顿江六庸舒蓼甲氏留吁舒庸菜舒鸠頼蔡州来巢不书君奔当入此例凡书灭又书其君奔者则两罪之且责其不死社稷也如谭温徐之类是也凡书灭又书以归又书名者既责其不死又无兴复之志如潞婴儿沈嘉许斯顿牂胡豹之类也其书灭鄫非灭而书灭下阳不当书灭而书灭则又变例也以偪阳子归不书陆浑子奔楚不书免其罪也胡髠沈盈一战而身国俱亡也楚灭陈不书所奔陈无君也夔子不名无罪也徐子书名已屈节也已上胡氏皆用啖子之説故详録之左氏曰用大师曰灭公羊曰灭者亡国之善辞上下之同力也皆可通外传曰军谭遂而不有也言以地分诸侯葢夸大桓公之辞耳】
　　【戊庄王十戌四年】十有一年【齐桓三晋缗二十二卫惠十七蔡哀十二郑厉十八子仪十一曹庄十九陈宣一靖二十一宋闵九秦武十五楚文七】
　　春王正月
　　夏五月戊寅公败宋师于鄑【鄑子斯反】
　　【左传夏宋为乗丘之役故侵我公御之宋师未陈而薄之败诸鄑凡师敌未陈曰败某师皆陈曰战大崩曰败绩得隽曰克覆而败之曰取某师京师败曰王师败绩于某谷梁曰内事不言战举其大者其曰成败之也宋万之获也杜氏曰鄑鲁地张氏曰宋师再至再败兵祸旋及其君鲁虽再胜国亦困于兵矣王氏曰宋既败而不知惩鲁既胜而不知止其黩武甚矣书日者所以谨之也汪氏曰传言侵我经不书侵与长勺义同庐陵李氏曰鲁败宋三惟此书日谷梁説亦有理】
　　秋宋大水
　　【左传秋宋大水公使吊焉曰天作雨害我粢盛若之何不吊对曰孤实不敬天降之灾又以为君忧拜命之辱臧文仲曰宋其兴乎禹汤罪已其兴也浡焉桀纣罪人其亡也忽焉且列国有凶称孤礼也言惧而名礼其庶乎既而闻之曰公子御説之辞也臧孙逹曰是宜为君有恤民之心公羊传何以书记灾也外灾不书此何以书及我也谷梁传外灾不书此何以书王者之后也高下有水灾曰大水】
　　凡外灾告则书【杜氏曰公使吊之故书】所谓灾者害及民物如水火兵戎之冦是也诸侯于四邻有恤病救急之义则告为得礼而不可以不吊【张氏曰比嵗交兵怨不废礼葢古意之犹存而未泯者也】故四国同灾许人不吊君子以是知许之先亡也【见左传昭公十八年】凡志灾见春秋有谨天戒恤民隐之心王者之事也【刘氏曰异者天所以遣人君使修徳也故异至则内自省而已耳非所待于外也不当告而告为失礼失礼则书灾者害之及民物者也诸侯于四邻固有恤病救急之义是所待于外也不可不吊吊为得礼得礼则书公羊云外灾不书及我也按春秋内其国而外诸夏若水灾及鲁自可记鲁灾无为详宋而畧我也谷梁云外灾不书此何以书王者之后也非也杞亦王者之后未尝记其灾何欤庐陵李氏曰外灾告则书吊则书左氏注是公谷非】
　　冬王姬归于齐
　　【左传冬齐侯来逆共姬公羊传何以书过我也谷梁传其志过我也】
　　按周制王姬嫁于诸侯车服不系其夫下王后一等【诗何彼秾矣传周王之女姬姓故曰王姬王姬虽嫁于诸侯然其车服制度与他国之夫人不同甚言其贵盛之极郑氏曰下王后一等谓车乗厌翟勒面绩总服则揄翟】礼亦隆矣春秋之义尊君抑臣其书王姬下嫁曷为与列国之女同辞而不异乎曰阳倡而隂和夫先而妇从【仪礼士昏礼賔出妇从壻乗其车先】天理也述天理训后世则虽以王姬之贵其当执妇道与公侯大夫士庶人之女何以异哉故舜为匹夫妻帝二女而其书曰嫔【毗賔反】于虞【书尧典注嫔妇也使行妇道于虞氏】西周王姬嫁于齐侯亦执妇道成肃雍之德其诗曰曷不肃雍王姬之车【诗宋子传肃敬也雍和也言此何不肃肃而敬雍雍而和乎乃王姬之车也葢王姬贵盛如此而不敢挟贵以骄其夫家故见其车者知其能敬且和以执妇道也】自秦而后尤欲尊君抑臣为治而不得其道至谓列侯尚公主【初学记周末以天子嫁女于诸侯使诸侯同姓者主之始谓之公主秦因之汉制帝女为公主姊妹为长公主诸王女为翁主】使男事女夫屈于妇逆隂阳之位故王阳条奏世务指此为失【前汉书王吉传吉字子阳上疏言汉家列侯尚公主诸侯国人承翁主使男事女夫屈于妇逆隂阳之位故多女乱宣帝以其言迂阔不甚宠异】而长乐王回亦以其弊至父母不敢畜【许六反下同】其子舅姑不敢畜其妇【汪氏曰宋王回字深父福州长乐人举进士不仕隐居著述】原其意虽欲尊君抑臣为治而使人伦悖于上风俗壊于下又岂所以为治也其流至此然后知春秋书王姬侯女同词而不异垂训之义大矣【高氏曰公不可主齐昏故重而重见之王氏曰主襄公之昏其罪大故书之详主桓公之昏其罪小故书之畧张氏曰王姬即齐侯之夫人王姬是也鲁于齐为雠然已易世故齐侯之来逆不书止书王姬之归而已王女下嫁无异于诸侯之女适人者葢夫妇之道乃三纲之所系不可不早正故因其始嫁而一之于诸侯女归之辞焉若曰往之女家必敬必戒常礼不可紊也汪氏曰后世公主出嫁无王姬执妇道之风莫不庸奴其夫虽尚主者极有才名而势屈于崇贵吞悲茹气无所逃诉故晋人有无事取官府之説至六朝其失尤甚江斆尚临海公主让昏表有云制勒甚于仆则其敝可知矣春秋书王姬之归与时相表里实万世之法也陆氏曰公谷皆云志其过我也按书其归为鲁主婚尔谷梁他处即云为之中者归之与此自相反矣】附録【左传乗丘之役公以金仆姑射南宫长万公右歂孙生之宋人请之宋公靳之曰始吾敬子今子鲁囚也吾弗敬子矣病之】
　　【已庄王十亥五年崩】十有二年【齐桓四晋缗二十三卫惠十八蔡哀十三郑厉十九子仪十二曹庄二十陈宣十一靖二十二宋闵十弑秦武十六楚文八】
　　春王三月纪叔姬归于酅
　　【公羊传其言归于酅何隐之也何隐尔其国亡矣徒归于叔尔也谷梁传国而曰归此邑也其曰归何也吾女也失国喜得其所故言归焉尔啖氏曰非嫁而归故加纪字何氏曰酅不系齐者时齐听后五庙故国之】庄公四年纪侯去国叔姬至此始归于酅者纪侯方卒故叔姬至此然后归尔归者顺词以宗庙在酅归奉其祀也【汪氏曰叔姬虽伯姬之娣然诸侯夫人既卒则次妃摄治内事故叔姬虽媵妾当奉纪之祭祀】鲁为宗国妇之有来归之义纪既亡矣不归于鲁【家氏曰夫死无子而终于父母家者非正也终于夫家正也】所谓全节守义不以亡故而亏妇道者也【杜氏曰叔姬全守节义以终妇道故系之纪贤之也】鲁人髙其节义恩礼有加焉【汪氏曰当时必有馈问吊葬之礼故史册録之】是故其归于酅其卒其葬史册悉书夫子修经存而弗削使与卫之共【音恭】姜同垂不朽【诗鄘伯舟小序共姜自誓也衞世子共伯蚤死其妻守义父母欲夺而嫁之誓而弗许】为后世劝若夏侯令女曹爽之弟妇也寡居守志父母欲夺而嫁之誓而弗许而曰曹氏全盛之时尚欲保终况今衰亡何忍弃之【三国志魏曹爽传注夏侯文寜女名令女妻爽弟文叔文叔蚤死家欲嫁之以刀截两耳居止常依爽爽诛曹氏尽死文宁以曹氏无遗类冀其意沮使人风之令女以刀断鼻或曰夫家夷灭已尽守此欲谁为哉令女曰仁者不以盛衰改节义者不以存亡易心曹氏全盛之时尚欲保终况今衰亡何忍弃之禽兽之行吾岂为乎】闻者为之感动其闻叔姬之风而兴起者乎【刘氏曰纪侯之殁不书叔姬何以得书春秋因叔姬之行以明纪季之以酅入齐非利之也凡欲存国耳试使纪季见宗国之危析地以求利比邾庶其莒牟夷何异春秋当絶之矣张氏曰叔姬伯姬之娣隐七年归于纪者伯姬既死叔姬实摄内事而能不以国之存亡贰其事君子之心不以身之荣悴变其奉宗庙之志故必归于酅以终其身易曰能视利幽人之贞于叔姬见之矣春秋可不录其本末以示妇道之正乎陈氏曰纪亡矣曷为谓之纪叔姬存纪也国灭而复见者善辞也是故纪亡书纪叔姬陈亡书陈灾刘氏曰邑何故不得言归乎酅者纪之别也纪者叔姬之家也人归其家可不曰归乎以为喜得其所乃言归何哉谷梁之説非也家氏曰公羊谓归于酅者归于其叔叔其可归乎葢纪之宗庙在焉义当归也汪氏曰或谓叔姬归于叔非其所归乱也夫叔姬归于酅酅乃纪五庙之所在叔姬之归以奉祭祀而非归于纪季也夏侯令女之依爽与叔姬正同岂可亦责之依其伯乎春秋书内女惟纪叔姬宋伯姬录本末甚详非贤而得若是乎】
　　夏四月
