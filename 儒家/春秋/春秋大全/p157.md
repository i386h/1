<!-- { "loadSidebar": true } -->
　　按左氏鲁卫受盟于晋从于伐齐故楚为阳桥之役令尹子重曰师众而后可于是王卒尽行二国称师着其众也侵卫则书侵我师于蜀致赂纳质没而不书非讳也【杜氏曰公赂之而退故不书侵】书其重者则莫重乎其以中国诸侯降班失列下与蛮荆之大夫防也【家氏曰晋以鲁衞大举伐齐可谓有徳辙未及息遽为此行书公防楚公子婴齐着其背徳弃信以望国之君而屈于楚之公子鲁之辱也春秋责之深不复为之讳自楚人僣王其公子亦僭而称王子久矣今书楚公子春秋革之也】季孙行父为国上卿当使其君尊荣其民免于侵陵之患而危辱至此特起于忿忮肆其褊心而不知制之以礼也书曰必有忍乃其有济惩忿窒欲德之修也【易损卦大象君子以惩忿窒欲大传损徳之修也】不忮不求行之善也【朱子曰若能不忮害不贪求则何为不善乎】躬自厚而薄责于人逺怨之方也季孙忿忮弗能惩也而辱逮君父不亦憯乎故春秋史外传心之要典也考其行事深切着明于以反求诸已则亦知戒矣【临川吴氏曰楚用子重之谋以救齐为名加兵于鲁卫鲁纳赂请平又约诸国防盟公先往防婴齐不没婴齐之氏名者欲见其挟众威鲁而以臣伉君也陈氏曰凡吾君防诸侯则有大夫得称其大夫故洮书莒庆向书衞甯速苟无诸侯则不以大夫敌吾君故莒无大夫则曰莒人齐有大夫则曰齐大夫及髙傒盟及处父盟始以大夫敌吾君矣皆不书公以是为齐晋之讥则讳公焉耳此其曰公防楚公子婴齐是公自与婴齐夷也于楚之防孟公后诸侯至于楚之围宋公亦后诸侯至鲁犹重从楚也公与婴齐夷楚何讥焉不足为公讳焉尔是故自屈完以来楚大夫无氏族也而书公子自婴齐始汪氏曰公与外臣特相防二百四十二年唯此一书故备录楚大夫之氏名以见贬焉齐之盟没公不书而楚书人隐其从楚之失也蜀之防书公不讳而楚大夫书氏名著其从楚之辱也书公子婴齐而与之防者实公也夫楚子不见望国之君下夷于楚大夫盟不书楚人将恐天下后世以荆蛮之臣可以主中国之防盟而无恶而中国诸侯之卿大夫又可以云合景从以服属于荆蛮之臣而无贬也齐之盟春秋犹不忍书也蜀之防春秋不胜讳则详纪之而具文见意耳庐陵李氏曰公子防外大夫止此】
　　丙申公及楚人秦人宋人陈人卫人郑人齐人曹人邾人薛人鄫人盟于蜀
　　【左传十一月公及楚公子婴齐蔡侯许男秦右大夫説宋华元陈公孙宁卫孙良夫郑公子去疾及齐国之大夫盟于蜀卿不书匮盟也于是乎畏晋而窃与楚盟故曰匮盟蔡侯许男不书乗楚车也谓之失位君子曰位其不可不慎也乎蔡许之君一失其位不得列于诸侯况其下乎诗曰不懈于位民之攸塈其是之谓也公羊传此楚公子婴齐也其称人何得一贬焉尔谷梁传楚其称人何也于是而后公得其所也防与盟同月则地防不地盟不同月则地防地盟此其地防地盟何也以公得其所申其事也今之屈向之骄也程子曰楚为强盛陵轹中国诸侯苟能保固疆圉要结邻好岂有不能自存之理乃惧而服从与之盟约故皆书人以见其衰弱责诸侯则鲁可知矣杜氏曰齐在郑下非卿】
　　盟而鲁与必先书公尊内也次书主盟者众所推也此书公及楚人则知主盟者楚也【李氏曰前此楚与中国盟皆序诸国之下此序诸国之上欲见楚之主盟也汪氏曰书及则内为志而非楚主盟也然鲁之弱久矣岂能主诸国之盟哉前此僖公二十一年盟薄二十七年盟宋皆书公防诸侯不以楚主盟此书公及亦不以楚主盟之辞也序楚于十国之上而书及正其名而不没其实也】公子婴齐秦右説宋华元陈公孙宁卫孙良夫郑去疾皆国卿也何以称人楚僭称王春秋黜之不齿列国晋虽不竞犹主夏盟诸侯苟能任仁贤修政事保固疆圉要结邻好同心择义坚事晋室荆楚虽大何畏焉今乃西向服从而与之盟不亦耻乎夫鲁天下之望也亦不知所择乃是之从亦为不善择矣经于鲁君盟防不信则讳公而不书不臣则讳公而不书弃中国从蛮荆则讳公而不书【汪氏曰不信庄十六年同盟于幽不臣僖二十九年盟于翟泉从蛮荆僖十九年盟于齐是也】蜀之盟弃晋从楚书公不讳何也事同而既贬则从同同正始之义也从荆楚而与盟既讳公于僖十九年齐之盟矣是以于此不讳而人诸国之大夫以见意也【陈氏曰曷为贬称人楚大夫初防盟也是故诸侯之大夫复不序晋大夫初防盟则不言公楚大夫初防则其言公何公固与婴齐夷矣无足讳焉尔汪氏曰贬诸国之大夫而称人亦所以人公也春秋盟防一书人者凡四盟齐盟蜀贬从夷也盟翟泉讥慢王也防澶渊刺不讨贼也其所以重内轻外尊君父讨乱贼之意切矣临川吴氏曰婴齐于此盟降称人而前防称氏名者欲见楚人及公子婴齐也蔡许之君不书者以其为楚之车左车右降在臣列同于楚臣刘氏曰盟于蜀是婴齐也其以力为功薄于义而陋于礼与郤克一耳郤克不得称诸侯之大夫故婴齐亦不得以其名通也此文异而意等也项氏曰蜀之盟与棐林之师皆事之难言也棐林之师难以赵盾将诸侯也故先书赵盾之出师而后书诸侯之防晋师蜀之盟难以婴齐主盟中国也故先书婴齐之防而后书诸侯之微者盟庐陵李氏曰列人诸国之大夫者惟翟泉澶渊及此三役翟泉讳公不书澶渊没鲁大夫不书惟此书公又曰合此一年之事观之晋葢竭力以事齐故无力以制楚胜齐之得小而纵楚之害大矣○刘氏曰防时一国盟时十一国此乃两防也各自书地乃其理矣何申之有谷梁之説非也庐陵李氏曰楚专主中国其理莫盛于此以楚成之强所得者陈蔡郑许四国而已而宋之盟止书诸侯商臣之暴所得者陈蔡郑宋四国而已而厥貉之次止书蔡虽以庄王之盛而陈陵之盟亦不过陈蔡二国从之今蜀之盟诸侯从之者十一国晋不敢争其后四十三年然后晋楚之从交相见又八年楚灵求诸侯于晋皆蜀之役启之也春秋安得不重贬之哉一防一盟前不书婴齐之名氏无以见楚之强后不贬诸国无以见中国之弱惟贬诸国之卿不得不贬楚贬楚及诸国则不讳公可也胡氏陈氏説得之谷梁以为前书婴齐者婴齐之亢后书楚人者婴齐能自降以从盟故春秋于防蜀不讳公疑其説之误矣】
　　附録【左传楚师及宋公衡逃归臧宣叔曰衡父不忍数年之不宴以弃鲁国国将若之何谁居后之人必有任是夫国弃矣是行也晋避楚畏其众也君子曰众之不可已也大夫为政犹以众克况明君而善用其众乎泰誓所谓商兆民离周十人同者众也晋侯使巩朔献齐捷于周王弗见使单襄公辞焉曰蛮夷戎狄不式王命淫湎毁常王命伐之则有献捷王亲受而劳之所以惩不敬劝有功也兄弟甥舅侵败王畧王命伐之告事而已不献其功所以敬亲昵禁淫慝也今叔父克遂有功于齐而不使命卿镇抚王室所使来抚余一人而巩伯实来未有职司于王室又奸先王之礼余虽欲于巩伯其敢废旧典以忝叔父夫齐甥舅之国也而大师之后也宁不亦淫纵其欲以怒叔父抑岂不可谏诲士庄伯不能对王使委于三吏礼之如侯伯克敌使大夫告庆之礼降于卿礼一等王以巩伯宴而私贿之使相告之曰非礼也勿籍】
　　【癸定王十酉九年】三年【晋景十二齐顷十一卫定公臧元年蔡景四郑襄十七曹宣七陈成十一桓四十九宋共公固元年秦桓十七楚共三】
　　春王正月公会晋侯宋公卫侯曹伯伐郑
　　【左传诸侯伐郑次于伯牛讨邲之役也遂东侵郑郑公子偃帅师御之使东鄙覆诸鄤败诸丘舆皇戌如楚献捷】
　　按左氏诸侯伐郑讨邲【音弼】之役也遂东侵郑公子偃帅师御之覆诸鄤【芒袁反】败诸丘舆【汪氏曰覆伏兵也杜氏曰鄤丘舆皆郑地晋偏军为郑所败】夫讨邲之役则复怨勦民非观衅也遂东侵则潜师掠境非以律也覆而败诸则专用诈谋非正胜也【李卫公问对兵法先正而后竒先仁义而后权谲】度彼参此皆无善也畧而不纪胜负微也晋侯称爵而以伐书何也初为是役必以郑之从楚也附蛮荆扰中国则盟主有词于伐耳【髙氏曰去冬之役郑为楚导而宋鲁衞曹虽盟于蜀犹不敢背晋故罢盟而遂防晋伐郑焉郑罪当讨故春秋正诸国之爵以示义郑败晋防兵于丘舆使皇戍如楚献捷终郑襄公之身不复从晋矣家氏曰伐郑所以攘楚攘楚所以尊中国鲁宋衞去强盛之楚而从衰弱之晋以伐有罪之国是春秋之所嘉也前之盟十有一国大夫一以人书抑强楚也此四国仅从而书爵序晋为首存晋霸也见春秋权衡衮斧之意固不以众寡强弱爲进退也】宋卫未葬曷为称爵背殡越境以吉礼从金革之事也【杜氏曰宋衞未葬而称爵以接邻国非礼也范氏曰自同于正君故书公侯以讥之家氏曰春秋与宋衞之防晋伐郑不与其纯吉从戎也庐陵李氏曰此邲之后晋再伐郑而不服也汪氏曰左氏云郑皇戌如楚献捷则曰覆曰败皆指郑而言非诸侯之败郑也经书伐而不书败所以尊中国也】
　　辛亥葬卫穆公【穆公作缪】
　　【髙氏曰此见衞侯背殡出师不临先君之丧王氏曰六月乃葬非礼也】
　　二月公至自伐郑
　　【临川吴氏曰虽未逾时伐郑无功亦危之而致也】
　　甲子新宫灾三日哭
　　【公羊传新宫者何宣公之宫也宣宫则曷为谓之新宫不忍言也其言三日哭何庙灾三日哭礼也新宫灾何以书记灾也谷梁传新宫者祢宫也三日哭哀也其哀礼也迫近不敢称諡恭也其辞恭且哀以成公为无讥矣】
　　庙灾而哭礼也得礼为常事则何以书缑【音钩】氏刘绚曰【绚字质夫程子门人着春秋传十二卷】新宫者宣宫也不曰宣宫者神主未迁也知然者丹楹刻桷皆称桓公此不举諡故知其未迁也宫成而主未入遇灾而哭何礼哉宣公薨至是二十有八月缓于迁主可知矣言灾则不恭之致亦自见矣此説据经为合或曰礼称有焚其先人之室则三日哭【礼记檀弓注火烧其宗庙哭者哀精神之有亏伤汪氏曰文定专意与郑氏异】新宫将以安神主也虽未迁而哭不亦可乎曰先人之室葢尝寝于斯食于斯防族属于斯其居处笑语之所在皆可想也事死如事生故有焚其室则哭之礼也神主未迁而哭于人情何居【音姬髙氏曰君子于是乎知有天道也宣公弑君簒立生不能诛死方立庙遽遇火灾春秋志此示有天道故谨而书之○汪氏曰公羊以谓不言宣宫不忍言也谷梁谓迫近不敢称諡然则庄公之世何以称桓宫乎庐陵李氏曰此条诸传皆以为得礼惟胡氏不合】
　　乙亥葬宋文公
　　按左氏文公卒始厚葬益车马重器备君子谓华元乐举于是乎不臣考于经未有以验其厚也数其葬之月则信然矣天子七月诸侯五月大夫三月士逾月以降杀迟速为礼之节不可乱也文公之卒国家安靖外无危难曷为越礼逾时逮乎七月而后克襄事哉【髙氏曰七月而葬天子之礼也以葬月攷之知其僭礼】故知华元乐举之弃君于恶而益其侈无疑矣夫礼之厚薄称人情而为之者也宋公在殡而离次出境从金革之事哀戚之情忘矣顾欲厚葬其君亲此非有所不忍于死者特欲夸耀淫侈无知之人耳世衰道微礼法既坏无以制其侈心至于秦汉之间穷竭民力以事丘陇其祸有不可胜言者【史记秦始皇纪葬骊山以水银为百川江河大海机相灌输上具天文下具地理竒器珍怪徙藏满之后宫无子者皆令从死令匠作机弩矢有穿近者辄射之工匠尽闭墓中】春秋据事直书而其失自见此类是也岂不为永戒哉
　　夏公如晋
