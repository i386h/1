<!-- { "loadSidebar": true } -->
　　【书盗始此左传初子驷与尉止有争将御诸侯之师而黜其车尉止获又与之争子驷抑尉止曰尔车非礼也遂弗使献初子驷为田洫司氏堵氏侯氏子师氏皆丧田焉故五族聚羣不逞之人因公子之徒以作乱于是子驷当国子国为司马子耳为司空子孔为司徒冬十月戊辰尉止司臣侯晋堵女父子师仆帅贼以入晨攻执政于西宫之朝杀子驷子国子耳刼郑伯以如北宫子孔知之故不死书曰盗言无大夫焉子西闻盗不儆而出尸而追盗盗入于北宫乃归授甲臣妾多逃器用多丧子产闻盗为门者庀羣司闭府库慎闭藏完守备成列而后出兵车十七乗尸而攻盗于北宫子蟜帅国人助之杀尉止子师仆盗众尽死侯晋奔晋堵女父司臣尉翩司齐奔宋子孔当国为载书以位序听政辟大夫诸司门子弗顺将诛之子产止之请为之焚书子孔不可曰为书以定国众怒而焚之是众为政也国不亦难乎子产曰众怒难犯专欲难成合二难以安国危之道也不如焚书以安众子得所欲众亦得安不亦可乎专欲无成犯众兴祸子必从之乃焚书于仓门之外众而后定谷梁传称盗以杀大夫弗以上下道恶上也程子曰盗杀三卿不称大夫失卿职也】
　　按左氏郑公子騑当国【汪氏曰摄君事也】发为司马辄为司空騑与尉止有争及为田洫司氏堵氏侯氏子师氏皆丧田故五族聚羣不逞之徒以作乱入西宫杀三卿于朝不称大夫程氏以为失卿职也卿大夫者国君之陪贰【汪氏曰陪伴也贰副也】政之本也本强则精神折冲闻有偃息谈笑而却敌国之兵胜千里之难者矣【汪氏曰其上者如孔子相定公夹谷一言而却莱夷之兵免鲁君于难其次如栁下惠使展喜犒齐师称先王之盟言而齐侯乃还又其次如蔺相如从赵王防秦王于渑池秦王请赵王鼓瑟相如亦请秦王撃缶左右欲刃相如相如叱之左右皆靡秦终不能有加于赵】乃至于身不能保而盗得杀之于朝安在其为陪贰乎故削其大夫为当官失职者之鉴也【王氏曰易曰小人而乗君子之器盗思夺之矣上慢下暴盗思伐之矣郑三卿之祸其近是乎陈氏曰盗贱者也以贱者而一日杀三卿郑之失政甚矣书盗自此始春秋之季小臣图柄臣甚者陪臣执国命矣张氏曰郑之从楚以劳中国皆公子騑之罪也郑成公卒之初诸大夫欲从晋矣騑以官命未改止之及鄵之役僖公如防以从中国而騑弑之及楚子囊伐郑子展欲坚守以待晋而騑请从楚以任其咎故騑者从夷之人弑君之贼也而发辄惟騑是从恶积而不可掩郑不能讨而盗得杀之此所以不称杀其大夫也欤庐陵李氏曰春秋书盗四始于此此条之説张氏最得之夫子騑之罪岂可以失职蔽之耶不书大夫当讨之贼也不书郑人不以讨贼之义予尉止等也书大夫则疑于衞絷书郑人则疑于雍廪又曰正义曰凡言其者是其所有也君是臣之君故书弑其君臣是君之臣故书杀其大夫盗者寇贼之名被杀者非盗之所有既以盗为文故不得言其大夫此义甚精但春秋若欲书大夫独不可依蔡侯申例而书曰盗贼郑大夫某人乎故不书大夫之説程氏得之而所以不书大夫之説张氏得之】
　　戍郑虎牢楚公子贞帅师救郑
　　【左传诸侯之师城虎牢而戍之晋师城梧及制士鲂魏绛戍之书曰戍郑虎牢非郑地也言将归焉郑及晋平楚子囊救郑十一月诸侯之师还郑而南至于阳陵楚师不退知武子欲退曰今我逃楚楚必骄骄则可与战矣栾黡曰逃楚晋之耻也合诸侯以益耻不如死我将独进师遂进己亥与楚师夹颍而军子蟜曰诸侯既有成行必不战矣从之将退不从亦退退楚必围我犹将退也不如从楚亦以退之宵涉颍与楚人盟栾黡欲伐郑师荀防不可曰我实不能御楚又不能庇郑郑何罪不如致怨焉而还今伐其师楚必救之战而不克为诸侯笑克不可命不如还也丁未诸侯之师还侵郑北鄙而归楚人亦还公羊传孰戍之诸侯戍之曷为不言诸侯戌之离至不可得而序故言戌也诸侯已取之矣曷为系之郑诸侯莫之主有故反系之郑谷梁传其曰郑虎牢决郑乎虎牢也】
　　虎牢之地城不系郑者责在郑也戍而系郑者罪诸侯也【孙氏曰此伐郑诸侯戍郑虎牢也】曷为责郑设险所以守国有是险而不能设牺牲玉帛待盟境上使其民人不享土利辛苦垫隘【汪氏曰犹委顿也】无所底告然后请成故城不系郑者责其不能有也【程子曰责郑不能守故不系于郑】曷为罪诸侯夫郑人从楚固云不义然中国所以城之者非欲断荆楚之路为郑蔽也驻师阨险以逼之尔至是伐而复戍焉犹前志也则可谓以义服之乎故戍而系郑者若曰郑国分地受诸天子非列国所得专所以罪诸侯也【张氏曰罪诸侯者责霸主之寡谋前年戍陈不能制楚以保陈矣又踵前辙而劳诸侯以戍守罢敝中国恃力逼小岂霸主服人之道乎故反系之郑以罪之汪氏曰陈已服而悼公命诸侯戍之春秋书戍陈着其人心不协保陈不终遂致陈侯之逃也郑未服而悼公戌虎牢以逼之春秋书戌郑虎牢着其据地利以胁郑而反使楚人得以窃救患之名也是故戍陈虽善而后书陈侯逃归则戍陈为无功矣戍虎牢虽未为不善而下书楚救郑则中国为有罪矣故陈氏谓凡戍不书惟晋悼公之戍陈郑也特书之】圣人既以虎牢还系于郑又书楚公子贞帅师救郑诸侯之罪益明矣夫以救许楚所以深罪诸侯不能保郑肆其陵逼曽荆楚之不若也亦可谓深着明也哉【蜀杜氏曰诸侯伐郑而戍虎牢圣人于其伐也书其爵而于其戍没言之是与其伐而不与其戍也今书楚公子之救者所以疾诸侯也汪氏曰楚屡救郑矣宣元年蒍贾二年鬭椒成九年子重十六年楚子十七年子重及公子申之类皆不书其志在于争中国不可许之以救也然圣人之作春秋爱而知其恶憎而知其善晋中国之侯伯也楚肆乱之蛮荒也晋文公懐怨以攻衞过于侵暴则书楚人救衞晋悼公据险以阨郑肆其陵逼则书楚公子贞救郑皆所以备责霸者之不仁而见荆蛮反有救患之善也既而楚救衞而终不能保衞楚救郑而终不能争郑又以着外不胜内之常理耳虽然前书晋悼救陈而陈卒属于楚此书楚救郑而郑遂服于晋得郑而弃陈悼公葢惑于诸大夫之言以为陈近于楚是以计近功而背大义急于此而缓于彼也○庐陵李氏曰虎牢系郑三传亦不同公羊注与左氏通谷梁説无意义不可从胡氏葢因下文有楚救郑之书凡救者善则伐者不善故罪诸侯此义甚精而张氏责伯主寡谋之説亦发明得春秋特书三戍之义又曰陈氏曰不系之郑者为天下城之者也系之郑者为郑戍之也是故楚丘不系之衞縁陵不系之梁山沙鹿不系之晋皆非一国之辞也邢鄑郚系之纪彭城系之宋皆一国之辞也此亦一説所谓为天下城之者岂非何氏所谓欲共拒楚者欤又曰陈氏曰书救陈见晋之终失陈书救郑见楚之终失郑此虽与例不合然亦足以见晋悼公之编特书晋楚二救之义】
　　公至自伐郑
　　【襄陵许氏曰书楚救郑而致公知诸侯之避楚也】
　　附録【左传王叔陈生与伯舆争政王右伯舆王叔陈生怒而出奔及河王复之杀史狡以説焉不入遂处之晋侯使士匄平王室王叔与伯舆讼焉王叔之宰与伯舆之大夫瑕禽坐狱于王庭士匄听之王叔之宰曰筚门闺窦之人而皆陵其上其难为上矣瑕禽曰昔平王东迁吾七姓从王牲用备具王赖之而赐之骍旄之盟曰世世无失职若筚门闺窦其能来东厎乎且王何赖焉今自王叔之相也政以贿成而刑放于宠官之师旅不胜其富吾能无筚门闺窦乎唯大国图之下而无直则何谓正矣范宣子曰天子所右寡君亦右之所左亦左之使王叔氏与伯舆合要王叔氏不能举其契王叔奔晋不书不告也单靖公为卿士以相王室】
　　【已灵王亥十年】十有一年【晋悼十一齐灵二十衞献十五蔡景三十郑简四曹成十六陈哀七孝五宋平十四秦景十五楚共二十九吴寿梦二十四】
　　春王正月作三军
