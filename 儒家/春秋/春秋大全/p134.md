<!-- { "loadSidebar": true } -->
　　按左氏齐懿公即位刖邴歜【音触】之父而使歜仆纳阎职之妻而使职骖乗二人者实弑懿公然则于法宜书曰盗【茅堂胡氏曰臣弑其君子弑其父非一朝一夕之故而义各不同如阎职弑君不书盗而曰齐人须熟看传文思圣人之意使弑君则书弑君夫人而能为春秋也】而特变其词以为齐人何也乱臣贼子之动于恶必有利其所为而与之者人人不利其所为而莫之与则孤危独立无以济其恶簒弑之谋熄矣惟利其所为而与之者众是以能济其恶天下胥为禽兽而莫之遏公子商人骤施于国而多聚士尽【津忍反】其家而贷【音忒】于公有司是以财诱齐国之人也齐人贪公子一时之私施不顾君臣万世之大伦弑其国君则腼面以为之臣而不能讨执其君母则拱手以听其所为而不能救故于懿公见杀特不书盗反以弑君之罪归诸齐人【茅堂胡氏白商人当诛之贼也于法本从州吁无知之例而圣人书齐人弑其君者所以深罪齐国之人也髙邮孙氏曰齐人杀商人自以其私非讨贼也春秋之义弑君大恶之人杀之必正其罪苟不讨其罪又以其私则亦曰弑君也所以原情定罪而大为之防也欤】以诛乱贼之党弭簒弑之渐所谓拔本塞源惩祸乱之所由也故曰春秋成而乱臣贼子惧【陈氏曰职歜微不称盗而称齐人所以罪商人也髙氏曰书齐人弑以诛乱贼之党且见齐无臣子而商人得遂为君也张氏曰商人固当讨之贼然齐人不以为贼北面称臣而君之者三年以为贼则不当事以为君则不可弑今三年事之一旦弑之乱作于大分已定之后故曰弑其君也况商人骤施聚士以成弑舍之谋则齐人乃同恶之党所以歜职杀商人而特书齐人汪氏曰歜职以仆御之贱既毙商人舍爵而行略不畏忌如肆行于无人之境则齐人固恶商人而欲其毙也春秋以弑君系之齐人宜矣然商人前书弑舍今既不从州吁无知之例以讨贼书又不从楚比之例以盗杀书葢罪齐人既以为君而又杀之也朱子纲目于隋前书太子广弑帝后书宇文化及弑其君广葢取法春秋书商人之例耳此李存孝之叛其养父而归朝廷君子不予以徙义而豫让之不肯委质为臣而报雠者所以见称于史防也】
　　六月癸酉葬我君文公
　　秋公子遂叔孙得臣如齐
　　【左传秋襄仲庄叔如齐惠公立故且拜葬也文公二妃敬嬴生宣公敬嬴嬖而私事襄仲宣公长而属诸襄仲襄仲欲立之叔仲不可仲见于齐侯而请之齐侯新立而欲亲鲁许之谷梁传使举上客而不称介不正其同伦而相介故列而数之也】
　　使举上客将称元帅此春秋立文之常体也其有变文书介副者欲以起问者见事情也子赤夫人之子今卒于弑不着其实是为【去声】国讳恶无以传信于将来而春秋之大义隐矣故上书大夫并使下书夫人归于齐中曰子卒则见祸乱邪谋发于奉使之日而公子遂弑立其君之罪着矣【刘氏曰春秋之文有常有变变之甚微读者难知也则以为史耳乃春秋则欲起问者见善恶也仲遂将弑君谋之齐而后决经书子卒其实尚隐故原其祸乱之始邪谋之发着之奉使之日以见其非常也齐与人之大臣谋弑其君春秋所以异而恶之也汪氏曰遂縁使事修聘于齐请立宣公得臣非介葢并命也春秋累数而不特书者诛其奸也临川吴氏曰公子遂将杀适立庶而先聘齐以请故托贺立君及拜葬二事以行也髙氏曰一卿将命可兼他事岂可每事一卿乎遂将弑嗣君故二卿偕往罪不容诛汪氏曰公子遂当僖公之世入伐邾已得兵权文公即位遂执鲁国之政特盟霸国之卿专防诸侯之师重以文之庸闇怠于政事无君之心非一日矣故假使齐之行挟得臣同往结援强邻以定弑立之计春秋列书使介分恶于得臣也】
　　冬十月子卒
　　【左传冬十月仲杀恶及视而立宣公书曰子卒讳之也仲以君命召惠伯其宰公冉务人止之曰入必死叔仲曰死君命可也公冉务人曰若君命可死非君命何听弗听乃入杀而埋之马矢之中公冉务人奉其帑以奔蔡既而复叔仲氏公羊传子卒者孰谓谓子赤也何以不日隐之也何隐耳弑也弑则何以不日不忍言也谷梁传子卒不日故也杜氏曰杀视不书贱之】
　　诸侯在丧称子【陈氏曰恶位未定则其称子卒何成之为在丧之君也凡君在丧恒称子未葬称子某于是公子遂杀恶而立宣公故成之为在丧之君以弑罪罪宣公也】继世不忍当也既葬不名终人子之事也逾年称君縁民臣之心也子卒何以不日遇弑不忍言也【赵氏曰鲁君未逾年而见杀但书卒不可斥言也】既葬而不名不名而遇弑者不日以见其弑子赤是也【孙氏曰成君弑不地子赤未逾年故不日以别之】逾年而称君称君而遇弑者不地以见其弑闵公是也何以知其贼乎上书大夫并使【去声】下书子卒夫人归则知罪之在公子遂矣孙于邾出奔莒则知罪之在夫人与庆父矣【汪氏曰翚弑隐公而伐郑伐宋不称公子庆父弑闵公子遂弑子恶经不削其族事同而既贬从同同也】继世之恩终事之重情文之节隐恶之礼记事之信【汪氏曰继世谓在丧称子终事谓既葬不名情文谓继世不忍遽称君见人情之恩爱已葬嗣子不名见礼文之尊敬隐恶谓不书弑记事谓不泯子恶见弑之实也】诛乱臣讨贼子之义备矣【茅堂胡氏曰子赤之生不见于经葢文公不知重嫡庶之义故仲尼削之张氏曰私事公子遂敬嬴夺嫡之心也然其敢启是心者嬖故也有夫人太子而嬖宠妾则文公所以怠于政事者有自来矣国君昏于嬖宠慢弃国政故妾媵大臣相与谋贼君嗣而不能察所谓前有谗而不见后有贼而不知者文公之谓矣叔彭生身为大臣既无以救文公之失政又不能挠仲遂之邪谋有公冉务人之忠言不能用甘心就死无一毫扶持之实没而不书有以也哉○汪氏曰庄十二年传谓惠伯死非君命故不得以死节书窃疑仲遂杀惠伯而埋之史官畏遂威权不敢书曰公子遂杀叔仲彭生夫子作春秋当哀公之时而宣公乃时君之祖考故亦仍旧史为国讳恶而不敢增也苟曰必死君命而后为死节则人臣扞君于患难之际待召而往亦已晚矣或谓惠伯不发重遂之谋令君及祸故不书卒夫以季文子孟献子之贤皆党遂逆谋反得书卒而独责备于惠伯圣笔之讨罪抑不如是之偏也何休以惠伯先见杀与荀息异然孔父先见杀而得书则亦非矣】
　　夫人姜氏归于齐
　　【左传大归也将行哭而过市曰天乎仲为不道杀适立庶市人皆哭鲁人谓之哀姜谷梁传恶宣公也有不待贬絶而罪恶见者有待贬絶而恶从之者侄娣者不孤子之意也一人有子三人缓带一曰就贤也】书夫人则知其正【汪氏曰以氏系姓以姓系号与妾媵不同】书姜氏则知其非见絶于先君【汪氏曰据文姜不称姜氏】书归于齐则知其无罪【赵氏曰言归不反之辞也】异于孙于邾者【汪氏曰哀姜与弑闵公故称孙】而鲁国臣子杀适立庶敬嬴宣公不能事主君存适母其罪不书而并见【音现】矣【髙氏曰书夫人姜氏归于齐于子卒之下则知恶及视皆死而无所依矣张氏曰文定于九年夫人姜氏至自齐曰出姜至是葢不安于鲁适庶之乱未有不始于妾上僭夫人失位而致之者是以知文公之首恶也家氏曰齐人弑舍而归叔姬于鲁鲁人弑赤而归出姜于齐弑君出母后先一辙王纲隳頽伯政废弛莫有声其罪而讨之者圣人书此重为慨叹矣汪氏曰文公已葬而夫人出则知嗣子之没于弑而不容于鲁也文姜哀姜预闻弑君皆书曰孙出姜书号书姓书氏书归而无贬辞则知责鲁之臣子而姜氏为无罪矣此圣人属辞之深切着明欲人有考于是而知子恶之所以弑与公子接之所以立也○赵氏曰左氏云出曰归于某按夫人公薨之后以子见杀自归父母之家非被出也若有罪见绌则当云出归于某不得但言归也】
　　季孙行父如齐
　　【张氏曰告宣公之立也沙随程氏曰遂得臣行父三人皆与谋以其前后如齐而知之也髙氏曰前乎子卒书如齐后乎子卒书如齐齐实闻乎故所以恶齐也宣十八年行父云使我杀适立庶者仲也夫乃返仲族则行父实与谋弑恶而立宣公故出姜归齐而行父遽如齐焉恶实齐之甥恐齐人听夫人之诉而来讨于是议纳赂而请平焉行父之罪固不待贬而鲁国臣子皆不可胜诛也家氏曰经书行父如齐于夫人大归之后则行父亦与于弑矣君薨太子立正也非奸臣之利也舍嫡立庶奸臣之利非国之福也强家擅弑立以市恩于新君而专权自兹始矣史墨云鲁自东门遂杀嫡立庶鲁君于是乎失国政在季氏于昭公也四君矣或者以行父为社稷臣误矣】
　　莒弑其君庶其
