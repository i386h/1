<!-- { "loadSidebar": true } -->
　　【左传春齐卫围戚求援于中山公羊传齐国夏曷为与卫石曼姑帅师围戚伯讨也此其为伯讨奈何曼姑受命乎灵公而立辄以曼姑之义为固可以拒之也辄者曷为者也蒯瞆之子也然则曷为不立蒯聩而立辄蒯聩为无道灵公逐蒯聩而立辄然则辄之义可以立乎曰可其可奈何不以父命辞王父命以王父命辞父命是父之行乎子也不以家事辞王事以王事辞家事是上之行乎下也谷梁传此卫事也其先国夏何也子不围父也不系戚于卫者子不有父也】
　　按左氏灵公游于郊公子郢御公曰余无子将立汝对曰郢不足以辱社稷君其改图君夫人在堂三揖在下【杜氏曰卿大夫士】君命只【音攴】辱灵公卒夫人曰命公子郢为大【音泰】子君命也对曰郢异于他子且君没于吾手若有郢必闻且亡人之子辄在乃立辄以拒蒯瞆蒯聩前称世子者所以深罪辄之见立不辞而拒其父也辄若可立则蒯瞆为未絶未絶则是世子尚存而可以拒乎主兵者卫也何以序齐为首罪齐人与卫之为恶而党之也公孙文仲主兵伐郑而序求为首以诛殇公【事见隐公四年】石曼姑主兵围戚而序齐为首以诛国夏训天下后世讨乱臣贼子之法也【唐陈氏曰先国夏后曼姑是圣人恶其不义以齐为兵首孙氏曰襄元年书围宋彭城此不言围卫戚者不与国夏助辄围父也髙氏曰曼姑为子围父逆乱人伦莫甚于此齐国夏帅师助之故为恶首齐与晋为仇若蒯瞆入则卫从晋矣此齐所以助辄也薛氏曰佐人之子攻人之父齐之罪有浮于卫也襄陵许氏曰晋以君臣称兵而齐为臣伐君卫以父子争国而齐助子围父以是令于诸侯君子是以知齐之不伯而将有乱也】古者孙从祖【刘歆曰孙居王父之处正昭穆则孙常与祖代张纯曰父子不并坐而孙从王父】又孙氏王父之字【杜氏曰诸侯之孙以王父字为氏】考于庙制昭常为昭穆常为穆【周礼小宗伯注自始祖之后皆父曰昭子曰穆】不以父命辞王命礼也辄虽由嫡孙得立然非有灵公之命安得云受之王父辞父命哉故冉有谓子贡曰夫子为卫君乎子贡曰诺吾将问之入曰伯夷叔齐何人也曰古之贤人也曰怨乎曰求仁而得仁又何怨出曰夫子不为也伯夷以父命为尊而让其弟叔齐以天伦为重而让其兄仲尼以为求仁而得仁者也【朱子曰夷齐皆求合乎天理之正而即乎人心之安视弃其国犹敝屣尔若卫辄之据国拒父而惟恐失之其不可同年而语明矣】然则为辄者奈何宜辞于国曰若以父为有罪将从王父之命则有社稷之镇公子在我焉【于防反】得为君以为无罪则国乃世子之所有也天下岂有无父之国哉而使我立乎其位如此则言顺而事成矣是故辄辞其位以避父则卫之臣子拒蒯瞆而辅之可也辄利其位以拒父则卫之臣子舍【音舍】爵禄而去之可也【朱子曰蒯瞆父子之事其进退可否只看辄之心如何尔若辄有拒父之心则固无可论若有避父之心则卫之臣子以君臣之义当拒蒯瞆而辅之若其必辞则请命而更立君可矣设若辄贤而不听其去则为辄者又当权轻重而处之使君臣父子之间道并行而不相背苟不能然则逃之而已矣但不可有毫髪私意于其间耳】恶有父不慈子不孝争利其国灭天理而可为者乎【茅堂胡氏曰意林曰夷齐求仁得仁故无怨不以能有国家为贵而以能全其志义为安故孔子称之春秋抑曼姑于齐以明臣之不可侵其君离戚于卫以明子之不可加其父一言而君臣父子之道正矣为曼姑之义宜明言于其君曰子无讨父之道臣不足为三军将也为辄之义亦宜明言于其国曰臣无乘君之道我不可为千乘主也若是上让下竞而兵偃不用矣又何其纷纷哉此义精矣其上国夏者诛贼子之党也庐陵李氏曰卫石曼姑围戚与宋华元围宋彭城相对然宋事以晋首兵者善晋之讨逆也卫事以齐首兵者不以子围父也彭城书宋者正彭城归于宋也戚不书卫者不以子制父也谢氏得之○刘氏曰杜氏曰曼姑知其不义故推齐为首非也春秋苟从告为不义者饰非乎汪氏曰公羊以围戚为伯讨然则曷为不书围卫戚与宋彭城比乎又云辄不以父命辞王父命是不以家事辞王事岂可逆父子之伦而可谓之王法乎礼记子弑父凡在宫者杀无赦説之者曰除子以外皆得杀其弑父之人葢子弑父而其子杀之杀之者之子又将得而杀之是圣人之法教人以父子相残也岂理也哉唐李存孝以克用养子叛其父而请命于朝廷先儒以为不可受葢知春秋贬国夏之义矣】
　　夏四月甲午地震
　　五月辛夘桓宫僖宫灾
　　【左传夏五月辛卯司铎火火逾公宫桓僖灾救火者皆曰顾府南宫敬叔至命周人出御书俟于宫曰庀女而不在死子服景伯至命宰人出礼书以待命命不共有常刑校人乘马巾车脂辖百官官备府库慎守宫人肃给济濡帷幙郁攸从之蒙葺公屋自太庙始外内以悛助所不给有不用命则有常刑无赦公父文伯至命校人驾乘车季桓子至御公立于象魏之外命救火者伤人则止财可为也命藏象魏曰旧章不可亡也富父槐至曰无备而官办者犹拾沈也于是乎去表之槖道还公宫孔子在陈闻火曰其桓僖乎公羊传此皆毁庙也其言灾何复立也曷为不言其复立春秋见者不复见也何以不言及敌也何以书记灾也谷梁传言及则祖有尊卑由我言之则一也杜氏曰桓僖亲尽而庙不毁宜为天所灾故孔子闻火知其必桓僖】
　　桓僖亲尽矣其宫何以存季氏者出于桓立于僖世专鲁国之政其诸以是为悦而不毁欤【髙邮孙氏曰桓公者哀公之十世祖也僖公者哀公之七世祖也诸侯五庙而十世七世之庙存焉非礼矣髙氏曰诸侯五庙亲尽则毁桓僖不毁三家者存之僭天子也圣人因其灾而并録之君子于是乎知有天道也家氏曰季氏悖礼僭上罪不胜诛故天灾桓僖庙以示警戒或问汉髙庙园殿灾董相谓髙庙不当居辽东园殿不当居陵旁何所据而言然茅堂胡氏曰此是推本孔子在陈闻鲁灾知桓僖之意也】何以不称及等也【何氏曰亲过髙祖亲疏适等范氏曰逺祖恩无差等如一故不言及】称及则祖有尊卑矣或谓祖有功宗有德所以劝也则如之何曰孝子慈孙事其祖考仁也或七庙或五庙自是而衰【初危反杀也】礼也奚问其功德之有无也必若此言是子孙得选择其祖宗而尊事之矣岂理也哉【朱子曰商之三宗周之世室见于经典皆有明文而功德有无之实天下后世自有公论若必以此为嫌则秦政之恶子议父臣议君而除諡法者不为过矣程子晩年尝论宋朝庙制太祖太宗皆当百世不迁则知前説若非记者之误则或一时之言而未必终身之定论也汪氏曰家语记孔子对陈侯之言曰礼祖有功而宗有德故不毁其庙焉今桓僖之亲尽矣又功德不足以存其庙而鲁不毁是以天灾加之葢桓公簒立无功德可言季氏存桓僖初非以其有功德实所以隆私恩焉耳又家语记孔子在齐闻周先王庙灾曰此必僖王之庙今考景王之时上距僖王已八世僖王在位日浅亦无功德可称其庙亦在当毁故天灾及之与鲁桓僖之庙灾无以异也然晋之悼公朝于武宫晋顷公时献俘于文宫则当时诸侯之祖庙亲尽而不毁者无国无之故春秋特书桓僖灾以示戒欤庐陵李氏曰左氏载此年救火之事如南宫敬叔至命周人出御书子服景伯至命宰人出礼书季桓子命藏象魏曰旧章不可亡也此亦见鲁为儒书之国○刘氏曰公羊云复立也不言复立见者不复见也非也古之人省文不若是且必若云作三军舍中军曷为独言哉】
　　季孙斯叔孙州仇帅师城啓阳【启公作开】
　　【陆氏曰开者避汉景帝讳杜氏曰启阳琅琊开阳县鲁党范氏故惧晋比年四城汪氏曰益都路沂州临沂县有故开阳城襄陵许氏曰所城近敌故帅师焉地震庙灾变异弗图而取田城邑兵役相继可谓不畏天命矣中失而外键本亡而末务此鲁之季世也】
　　宋乐髠帅师伐曹
　　【薛氏曰讨乐大心之乱也髙氏曰曹本属宋既而叛之庐陵李氏曰此葢曹公孙彊为政之时襄陵许氏曰宋始窥曹曹不量力而奸强国不脩德而图大功则适足以取亡而已此年乐髠伐六年向巢伐七年围八年入而以曹伯阳归矣】
　　附録【左传刘氏范氏世为婚姻苌事刘文公故周与范氏赵鞅以为讨六月癸卯周人杀苌】
　　秋七月丙子季孙斯卒
　　【左传秋季孙有疾命正常曰无死南孺子之子男也则以告而立之女也则肥也可季孙卒康子即位既葬康子在朝南氏生男正常载以如朝告曰夫子有遗言命其圉臣曰南氏生男则以告于君与大夫而立之今生矣男也敢告遂奔卫康子请退公使共刘视之则或杀之矣乃讨之召正常正常不反庐陵李氏曰朱子曰康子夺嫡即此】
　　蔡人放其大夫公孙猎于吴
　　【杜氏曰公子驷之党髙氏曰放大夫者国也而称人众人逐之也其放之于吴召乱之道也厥后后蔡以公孙氏岂猎之党与○庐陵李氏曰谷梁注放胥甲父称国放无罪也此称人放有罪也谢氏亦以猎得罪于国人故称人以放胡氏不取以书其大夫观之胡氏得之】
　　冬十月癸卯秦伯卒
　　叔孙州仇仲孙何忌帅师围邾
　　【髙氏曰邾子已受盟于句绎今二卿逾年而围之是自败其盟也虽邾政不修有以致冦然鲁之弃信亦已甚矣自是盟不足恃春秋不志也庐陵李氏曰来防来朝来奔丧犹不免伐取郭沂田受绎盟犹不免围不至于以邾子益来不止也小国水火甚矣诸侯无伯害哉】
　　附録【左传冬十月晋赵鞅围朝歌师于其南荀寅伐其郛使其徒自北门入已犯师而出癸丑奔邯郸十一月赵鞅杀士臯夷恶范氏也】
　　【庚敬王二戌十九年】四年【晋定二十一齐景五十七卫出二蔡昭二十八杀郑声十曹阳十一陈闵十一僖十五宋景二十六悼公元年楚昭二十五吴夫差五】
　　春王二月庚戌盗杀蔡侯申
　　【左传蔡昭侯将如吴诸大夫恐其又迁也承公孙翩逐而射之入于家人而卒以两矢门之众莫敢进文之锴后至曰如墙而进多而杀二人锴执弓而先翩射之中肘锴遂杀之故逐公孙辰而杀公孙姓公孙旴公羊传弑君贱者穷诸人此其称盗以弑何贱乎贱者也贱乎贱者孰谓谓罪人也谷梁传称盗以弑君不以上下道道也内其君而外弑者不以弑道道也春秋有三盗微杀大夫谓之盗非所取而取之谓之盗辟中国之正道以袭利谓之盗】
