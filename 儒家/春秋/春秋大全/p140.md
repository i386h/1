<!-- { "loadSidebar": true } -->
　　子矣【南轩张氏曰弑君父不从何必由求而能之曽不知顺从之臣始也惟利害之徇履霜坚氷之不戒驯致蹉跌以至从人弑逆者多矣】归生惧谮而从公子宋特无求路不可夺之死节耳书为首恶不亦过乎曰归生与宋并为大夫乃贵戚之卿同执国政可以不从一也尝綂大师与宋战获其元帅已得兵权可以不从二也闻宋逆谋登时而觉先事诛之犹反手耳夫据杀生之柄仗大义以制人使人听已犹犬羊之伏于虎也何畏于人惧其见杀而从之也哉计不出此顾以畜老惮杀比方君父归生之心悖矣故春秋舍公子宋而以弑君之罪归之为后世鉴若司马亮沈庆之等苟知此义则能讨罪人不至于失身为贼所制矣【晋书惠帝纪贾后专恣杀太傅杨骏废太后杨氏徴汝南王髙为太宰亮欲悦众论诛杨骏功侯者千八十一人亮权势日盛贾后欲夺其权使楚王玮夜围亮府杀之南史沈庆之权庆之既发顔师伯栁元景之谋遂昵子业蔡兴宗劝庆之弑子业不从及子业诛何迈量庆之必入谏闭诸桥絶之庆之果往不得进而还乃使沈攸之赐药酒杀之陆氏曰子公弑君之贼也其恶易知子家纵其为逆罪莫大焉书之以为首恶所以教天下之为人臣者也春秋之作圣人本以明微葢谓此也与书赵盾之弑义同髙氏曰春秋之作常施于可疑而不施于所不疑宋之罪无疑也归生或疑于可免故以治归生则宋罪自见非重归生而轻宋也陈氏曰归生为正卿而宋有无君之心非归生孰禁之于归生乎谋先然而弗禁则贼由归生而已矣故归生之弑公子宋启之不以罪宋而罪归生张氏曰归生位为上卿久执大权国事由己乃不能镇服奸邪遏絶萌蘖又胁于邪谋挠而从之位尊责重故春秋定为戎首以戒大臣不能持正而阿附恶人者所以示国讨之法而明事君之义也永嘉吕氏曰宋欲弑而不敢发先以语归生则归生必有以制其可否之势势在归生而轻以徇人其为首恶宜矣○临川吴氏曰左传所载事迹猥陋疑不可信葢归生贵戚之卿秉国重权嗣君新立必有所不获于君者因宋之有邪谋阳为畜老惮杀之言隂实假手于宋以除其君此乱臣之首而宋特其从也汪氏曰十年传载郑人讨幽公之乱斵归生之棺而逐其族则郑人当时已以归生为首罪矣】
　　赤狄侵齐
　　【髙氏曰以齐之强而连年为狄所侵则惠公之无政可知矣】
　　秋公如齐公至自齐
　　君行告至常事不书宣公比年如齐而皆致者危之也【汪氏曰比年明年九月十年四朝齐十年又吊齐惠公之丧皆书至张氏曰危之者与桓二年公至自唐同意】夫以篡弑谋于齐而取国以土地赂齐而请防【汪氏曰谓遂得臣如齐齐取济西田防平州也】以卑屈事齐而求安【髙氏曰公始即位公子遂季孙行父一嵗而三聘齐至是亟朝于齐谨事大国以自固也】上不知有天王下不知有方伯惟利交是奉而可保乎髙固之事亦殆矣故比年如齐而皆致以戒后世之欲利有攸往者惟义之与比为可安耳【汪氏曰宣公以篡得国上不畏司马九伐之诛下不畏邻国大夫沐浴之请固以始谋于齐继荐贿焉而惠公援之甚力为足恃也而不知彼能制吾死生之命安危荣辱系于齐君大夫嚬笑之顷明年髙固使齐侯止公宣公得不甚惧矣乎盟防之书至始于桓公之盟唐朝大国而屡书至始于宣公之于齐春秋葢危桓宣之不得反而又叹其不见讨也】附録【左传初楚司马子良生子越椒子文曰必杀之是子也熊虎之状而豺狼之声弗杀必灭若敖氏矣谚曰狼子野心是乃狼也其可畜乎子良不可子文以为大慼及将死聚其族曰椒也知政乃速行矣无及于难且泣曰鬼犹求食若敖氏之鬼不其馁而及令尹子文卒鬭般为令尹子越为司马蒍贾为工正譛子杨而杀之子越为令尹已为司马子越又恶之乃以若敖氏之族围伯嬴于轑阳而杀之遂处蒸野将攻王王以三王之子为质焉弗受师于漳澨秋七月戊戌楚子与若敖氏战于臯浒伯棼射王汰辀及鼓跗着于丁宁又射汰辀以贯笠毂师惧退王使巡师曰吾先君文王克息获三矢焉伯棼窃其二尽于是矣鼓而进之遂灭若敖氏初若敖娶于防生鬭伯比若敖卒从其母畜于防淫于防子之女生子文焉防夫人使弃诸梦中虎乳之防子田见之惧而归夫人以告遂使收之楚人谓乳谷谓虎于莵故命之曰鬬谷于莵以其女妻伯此实为令尹子文其孙箴尹克黄使于齐还及宋闻乱其人曰不可以入矣箴尹曰弃君之命独谁受之君天也天可逃乎遂归复命而自拘于司败王思子文之治楚国也曰子文无后何以劝善使复其所改命曰生】
　　冬楚子伐郑
　　【左传郑未服也杜氏曰前年楚侵郑不获成故曰未服髙氏曰中国诸侯不问郑国弑君之罪而楚人兴兵以讨之所以病中国也张氏曰楚自去年至十年侵伐郑者凡四至十一年盟郑辰陵而郑又徼事晋于是明年围郑入之遂败晋于邲而后郑服楚晋之不振有自来矣王氏曰三年楚侵郑称人此年伐郑复称爵何也三年所伐者穆公也此年所伐者襄公也穆公舍楚归晋则讨之为无名襄公为弑君者所立不讨贼盟主不能问而楚庄伐之是中国之君不若荒裔之知类矣故曰进荆楚所以伤中国也庐陵李氏曰此书子者胡氏所谓归生弑君诸侯未有致讨者而楚人至焉故与之也晋成公即位之后楚兵再至郑矣】
　　【丁定王已三年】五年【晋成三齐惠五衞成三十一蔡文八郑襄公坚元年曹文十四陈灵十杞桓三十三宋文七秦桓公荣元年楚庄十】
　　春公如齐
　　【左传公如齐髙固使齐侯止公请叔姬焉】
　　夏公至自齐
　　【左传书过也杜氏曰往朝见止压尊毁列辱其先君而于庙行饮至之礼故书以示过汪氏曰宣公五如齐唯此年逾时始返经虽讳止公之迹而比事观之其实亦不可揜矣然则宣公之朝齐皆有危殆之忧而此行尤甚也】
　　秋九月齐髙固来逆子叔姬【左无子字】
　　【左传齐髙固来逆女自为也故书曰逆叔姬卿自逆也谷梁传诸侯之嫁女于大夫主大夫以与之来者接内也不正其接内故不与夫妇之称也杜氏曰适诸侯称女适大夫称字所以别尊卑也不书女归降于诸侯】按左氏公如齐髙固使齐侯止公请叔姬焉书夏公至自齐秋齐髙固来逆子叔姬罪宣公也其曰来者以公自为之主【范氏曰来者谓髙固固齐之大夫而与君接婚姻之礼与】称子者或谓别于先公之女也【赵氏曰时君之女故加子字以别姑姊妹汪氏曰春秋书子叔姬者三余不书子恐非皆姑姊妹】诸侯嫁女于大夫主大夫以与之者为体敌也【范氏曰婚礼主人设几筵于庙以待迎者诸侯大夫尊卑不敌故使大夫为之主】而公自为之主压尊毁列卑朝廷慢宗庙矣夫以郑国褊小楚公子围之贵骄强大来娶于郑子产辞而郤之使馆于外欲野赐之几不得抚有其室【事见左传昭公元年】而宣公以鲁国周公之后逼于髙固请婚其女强委禽焉而不能止惟不知以礼为守身之干是以得此辱也春秋详书为后世鉴欲人之必谨于礼以定其位不然卑巽妄説不近于礼奚足逺耻辱哉【髙氏曰髙固之娶叔姬之嫁齐许之来鲁与之婚皆非礼也家氏曰闾巷之人为强有力者胁之而昏且犹不受况于堂堂之侯国乎胁而求昏已为不可而又以大夫伉礼于国君所以陵暴鲁国者甚矣宣公用齐之力篡弑得国固不以是为辱鲁之宗社重为之辱矣呜呼以千乗之国涕出而女于吴且犹羞之而况于女邻国之大夫者乎春秋书之责鲁也责齐也正髙固陵犯之罪也临川吴氏曰宣公负篡国之罪倚齐以安数朝数聘卑身事齐犹以为未甚至齐之臣强娶其女甘心与之而不敢违自为之主如敌体然葢身为不义故忍耻忍辱而屈于人下如此曹子臧吴季札强与之国义不肯受不降其志而常伸于人上者果何人哉刘氏曰谷梁云不正其接内故不与夫妇之称非也不曰逆女别于逆君夫人者也】
　　叔孙得臣卒
　　【王氏曰庄叔也子侨如嗣是为宣伯】
　　内大夫卒无有不日者以春秋鲁史也其或不日则见【音现】恩数之畧尔仲遂如齐谋弑子赤叔孙得臣与之偕行在宣公固有援立之私其恩数岂畧而不书日是圣人削之也君臣父子妃妾适庶人道之大伦也方仲遂以杀适立庶往谋于齐而与得臣并使也若懵然不知其谋或知之而不能救则将焉用彼相矣春秋治子赤之事专在仲遂以其内交宫禁外结强邻大恶无所分也而叔孙得臣有同使于齐之罪故特不书日以贬之若曰大夫而不能为有无者不足加以恩数云尔【何氏曰不日者知公子遂欲弑君为人臣知贼而不言明当诛】
　　冬齐髙固及子叔姬来
　　【左传冬来反马也公羊传何言乎髙固之来言叔姬之来而不言髙固之来则不可子公羊子曰其诸为其双双而俱至者与谷梁传及者及吾子叔姬也为使来者不使得归之意也】
　　左氏曰反马也礼嫁女留其送马不敢自安及庙见成妇遣使反马【孔氏曰天子诸侯嫁女留其乗车髙固反马则大夫亦留其车留车妻之道也反马壻之义也妇至质明见于舅姑若舅姑既没则妇入三月乃祭因以三月为反马之节舅姑存者亦当以三月反马也法当遣使不合亲行故经传具见其事以示讥】则髙固亲来非礼也又礼女子有行逺父母者嵗一归宁今见逆逾时未易嵗也而叔姬亟来亦非礼也故书及书来以着齐罪也大夫适他国必有君命与公事否则礼法之所禁而可犯乎【啖氏曰大夫非公事与妻出竟非礼也薛氏曰舍公事而从妇归宁且非度髙固之无忌惮也】惠公许其臣越礼恣行而莫遏髙固委其君逾境自如而不忌则人欲已肆矣凡婚姻常事不书【髙氏曰归宁常事不书反马亦常事不书】而书此者则以为非常为后世戒也【髙氏曰子叔姬不冠夫氏者承上髙固及之也家氏曰反马不躬至归宁无并行髙固列国之卿而挟妇俱来前日以臣抗君犹以为未足更挟妇以要鲁宣馆甥之礼宣固无所嫌而鲁之宗庙朝廷实重为之辱矣○陆氏曰按经文直书其事以见非礼耳公羊何用曲为义乎】
　　楚人伐郑
　　【左传楚子伐郑陈及楚平晋荀林父救郑伐陈髙氏曰去冬之伐称楚子所以讥郑也今称人又罪其数犯中国也家氏曰经书楚伐而不书晋救者归生弑君晋当出师讨贼今既更嵗因楚师之来而以兵救郑是当讨而不当救也晋人苟能为郑讨贼即所以存郑楚师将不御而自去何劳救乎张氏曰屡失机防大义不立营营救郑以致楚人益陵诸侯携贰兹晋之所以失道欤庐陵李氏曰此书人者即胡氏所谓兴师动众贼则不讨惟服郑之为事故传称子经书人贬之也楚兵三至郑矣】
　　【戊定王午四年】六年【晋成四齐惠六衞成三十二蔡文九郑襄二曹文十五陈灵十一桓三十四宋文八秦桓二楚庄十一】
　　春晋赵盾衞孙免侵陈
