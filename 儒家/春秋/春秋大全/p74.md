<!-- { "loadSidebar": true } -->
　　【公羊传此齐侯也其称人何贬曷为贬之司马子曰葢已操之为已蹙矣此葢战也何以不言战春秋敌者言战桓公之与山戎驱之尔谷梁传齐人者齐侯也其曰人何也爱齐侯乎山戎也其爱之何也桓内无因国外无从诸侯而越千里之险北伐山戎危之也则非之乎善之也何善乎尔燕周之分子也贡职不至山戎为之伐矣】
　　齐人者齐侯也其称人讥伐戎也自管仲得政至是二十年未尝命大夫为主将亦未尝兴大众出侵伐故鲁庄十一年而后凡用兵皆称人者以将卑师少尔今此安知其非将卑师少而独以为齐侯何也以来献戎捷称齐侯则知之矣【汪氏曰上遇鲁济谋山戎下献捷皆以齐侯书则知伐山戎非微者矣】夫山戎病燕【音烟】职贡不至桓公内无因国外无从诸侯越千里之险为燕辟地【史记齐世家山戎伐燕桓公救燕遂伐山戎至于孤竹命燕君纳贡于周诸侯闻皆从之】可谓能脩方伯连帅之职何以讥之乎桓不务徳勤兵逺伐不正王法以讥其罪则将开后世之君劳中国而事外蕃舍近政而贵逺略困吾民之力争不毛之地其患有不胜言者故特贬而称人以为好武功而不脩文徳者之戒也【刘氏曰桓公之威行乎天下其重过于万乗又越境以伐山戎诸侯震惧乃沛然自得矜功而语受命此君子所恶故贬而人之】然则伐楚之役何以美之其谓退师召陵责以大义不务交兵而强楚自服乎观此可以见圣人强本治内柔服逺人之意矣【茅堂胡氏曰楚频侵郑郑乃内地故称桓伐楚圣人取之山戎逺地也齐桓为燕而伐戎圣人则贬之于此可见帝王用兵之意矣如汉武之穷兵其不败幸耳文帝则不然匈奴候骑至上林烽火通甘泉便作细柳等军正与伯禽征徐夷宣王伐玁狁无异志在爱民非黩武也三代用兵意全在是才差之毫厘便是齐侯伐山戎不可也张氏曰中国之声教未洽近有荆楚为中国患尚未正辠而勤兵于逺其治之先后兵之次第皆失之矣故齐侯自出而书人以讥之王氏曰荆内也患近而不可缓戎外也势逺而不足恤近者养之而不讨逺者伐之以为劳葢楚患未已则诸侯可要伐戎有功则诸侯皆服此桓公之志也故贬之○刘氏曰谷梁云其曰人何也爱诸侯乎山戎也又曰则非之乎善之也非也春秋以人贬之云尔】
　　【戊惠王十午四年】三十有一年【齐桓二十三晋献十四衞懿六蔡穆十二郑文十曹僖八陈宣三十杞惠十宋桓十九秦成公元年楚成九】
　　春筑台于郎
　　【公羊传何以书讥何讥尔临民之所潄浣也徐氏曰郎泉台也未成为郑台既成为泉台】
　　何以书厉民也【刘氏曰讥厉民也去国而筑台是乐而已矣】天子有灵台以候天地诸侯有时台以候四时【诗灵台注天子有灵台以观天文有时台以观四时施化】去国筑台于逺而不縁占候是为游观之所厉民以自乐也【何氏曰四方而髙曰台台髙逺望人情所乐动而无益于民虽乐不为也】厉民自乐而不与民同乐则民欲与之偕亡虽有台岂能独乐乎【杜氏曰书筑台刺奢且非土功之时董子曰讥骄溢不恤下也孙氏曰庄比年兴作今又一嵗而三筑台妨农害民莫甚于此家氏曰凡筑台与囿不以时不时皆讥也是嵗三筑台皆书重戒之也庄公暮年骄恣尤甚天灾见于上嵗比不登而土功无虚嵗其违礼败度可以想见鲁之衰实由庄公始汪氏曰楚灵为章华之台伍举极谏以为先君为台髙不过望国氛大不过容宴豆其所不夺穑地其为不匮财用瘠硗之地于是乎为之四时之隙于是乎成之非聚民利以自封而瘠民也使鲁臣有如伍举者言于庄公则三台之筑或少省矣】
　　夏四月薛伯卒
　　【张氏曰薛始称伯葢降班而告终也庐陵李氏曰薛以隐十一年来朝称侯今称伯诸传皆无文杜氏于滕纪降爵皆以为时王所黜此独不注或以为齐桓所黜亦未有考胡氏于此亦无传不知用何例张氏或主沙随程氏已见桓公二年滕子下】
　　筑台于薛
　　【公羊传何以书讥何讥尔逺也杜氏曰薛鲁地】
　　六月齐侯来献戎捷
　　【左传非礼也凡诸侯有四夷之功则献于王王以警于夷中国则否诸侯不相遗俘公羊传齐大国也曷为亲来献戎捷威我也其威我奈何旗获而过我也谷梁传齐侯来献捷者内齐侯也不能使内与同不言使也献戎捷军得曰捷戎菽也】
　　军获曰捷凡诸侯有四裔之功则献于王王以警于逺中国则否诸侯不相遗俘献者下奉上之辞齐伐山戎以其所得躬来夸示书来献者抑之也【张氏曰齐桓伐功而不知礼鲁不当纳而轻受之皆罪也】后世宰臣有不赏边功以沮外徼生事之人【徼吉吊反汪氏曰境也塞也】得春秋抑戎捷之意【前汉书陈汤传匈奴郅支单于杀汉使者西走康居汤为西域副校尉矫制发兵与都防甘延夀袭匈奴郅支单于于康居斩之得汉使节凡斩阏氏大子名王以下千五百一十八级生虏百四十五人降千余人军既至论功丞相匡衡以为汤延夀擅兴师矫制幸得不诛如复加爵土则后奉使者争欲乗危徼幸生事于蛮夷为国招难渐不可开诏欲封汤等千戸衡复争乃封延夀义成侯汤闗内侯王氏曰伐山戎则称人献捷则称爵亦桓未能镇绥中国而勤兵于逺有恃胜危师之道故抑而称人今以方伯而躬献戎捷于侯国有矜功失节之耻故愧之而称爵圣人抑之道不可一端求也汪氏曰春秋书来献捷者二齐桓献捷而书齐侯所以着其夸服戎之功而讥之也楚成献捷而书楚人所以微其挟肆暴之威而抑之也然于齐书戎捷而于楚不书宋捷则所以尊中国而贱荆蛮也昭昭矣○刘氏曰谷梁云内齐侯不言使也非也去年伐山戎知其当为齐侯者正以献捷乃齐侯也今此何以见其是使人乎鲁虽欲内齐岂可便不殊齐侯之使今既称齐又曰来献安见内乎又云戎菽也不近事理疑菽者北狄字也北字类竹狄字类菽传写讹谬并为一字耳庐陵李氏曰献捷例二胡氏于此条兼用左氏公羊之説谷梁以为内齐侯而不称使葢拘于楚人使宜申之例不知此乃齐侯自伐戎归道经鲁而躬来也其言军获曰捷者得之又曰戎菽者葢因管子有出戎菽及防布之天下之説故以戎为豆非也】
　　秋筑台于秦
　　【公羊传何以书讥何讥尔临国也谷梁传不正罢民三时虞山林薮泽之利且财尽则怨力怨则怼君子危之故谨而志之也或曰倚诸桓也桓外无诸侯之变内无国事越千里之险北伐山戎为燕辟地鲁外无诸侯之变内无国事一年罢民三时虞山林薮泽之利恶内也范氏曰秦鲁地杜氏曰东平范县西北有秦亭张氏曰庄公一嵗三筑台所谓及是时般乐怠敖者则治国治家之当务荒废多矣此所以逾年身死而萧墙之祸至奕世而不能定也可不鉴哉○啖氏曰谷梁云虞山林薮泽之利此当施于筑囿下又曰倚齐桓公外无诸侯之变故筑台此説无益于为教又曰公羊三筑台各有説一云讥临民之所浣潄一云讥逺也一云讥临国按一嵗三筑台假如皆得其所岂无妨于人乎何用三讥其处也】
　　冬不雨
　　【公羊传何以书记异也何氏曰京房传曰旱异者旱久而不害物也斯禄去公室福由下作故阳虽不施而阴道独行以成万物也先是比筑三台庆父叔牙専政之应程氏曰一嵗三筑台明年春城小谷故冬书不雨闵之深也张氏曰庄公无闵雨之志独酉戌亥之月不雨故不得歴时而言也家氏曰是嵗三筑台而冬不雨明年春又城小谷与大无麦禾告籴而筑郿新延廐书法相类王氏曰春秋书不雨者常旸之微然及月者书月及时者书时再歴时者书累月今曰冬不雨则一时无雨矣周之冬夏之八九十月也当是时谷已成实阅时不雨虽未甚害亦见阴阳不调为嗣嵗之灾也故特书之吕氏曰僖文之不雨或歴三时或歴四时此年才一时不雨尔二百四十二年一时不雨者岂止一年而已而此特书之者庄公亟兴土功屡见灾异故详志之也庐陵李氏曰经书不雨七赵子曰凡经时不雨告庙盟书此年及僖二年冬三年春夏雨书皆每时而一书也文二年十年十三年三书皆歴时而总书也】
　　【已惠王十未五年】三十有二年【齐桓二十四晋献十五衞懿七蔡穆十三郑文十二曹僖九陈宣三十一杞惠十一宋桓二十秦成二楚成十】
　　春城小谷
　　【左传为管仲也范氏曰小谷鲁地孙氏曰曲阜西北有小谷城薛氏曰庄公六年后无麦苗大无麦禾螟麋蜚相继而有大水者三中君尚当少警而公之军旅盟会未尝休息至于侈心一起因娶而观社丹楹刻桷告籴之时筑郿次年新廐城诸防去年三筑台而不雨今又城小谷平嵗犹不可况洊饥而轻用民力乎○髙氏曰杜预以小谷为齐邑左传云为管仲城之若然圣人亦当异其文而系之齐且公虽感齐桓之私岂肯为管仲城邑昭十一年传云齐桓城谷而寘管仲焉齐自有谷如文十七年盟谷宣十四年防谷此齐谷也非鲁之小谷沙随程氏曰齐地别有谷在济北有管仲并非小谷也公及齐侯盟谷归父防谷乃济北之谷也】夏宋公齐侯遇于梁丘
　　【左传齐侯为楚伐郑之故请会于诸侯宋公请先见于齐侯夏遇于梁丘谷梁传遇者志相得也梁丘在曹邾之间去齐八百里非不能从诸侯而往也辞所遇遇所不遇大齐桓也杜氏曰梁丘在髙平昌邑县西南张氏曰在济州齐不以霸主自居以梁丘近宋而先之也汪氏曰何休谓遇礼近者为主逺者为賔然隐八年庄四年两遇于垂垂衞地而衞序齐宋下葢盟会则序主会者居上若遇则以简礼相见比于不期而邂逅莫适为主故以爵之尊卑为序爵同则以国大小为序耳庐陵李氏曰齐侯欲伐衞而先会鲁欲谋郑而先遇宋鲁宋之辅伯诚有功矣】
　　附録【左传秋七月有神降于莘惠王问诸内史过曰是何故也对曰国之将兴明神鉴之鉴其徳也将亡神又降之观其恶也故有得神以兴亦有以亡虞夏商周皆有之王曰若之何对曰以其物享焉其至之日亦其物也王从之内史过往闻虢请命反曰虢必亡矣虐而听于神神居莘六月虢公使祝应宗区史嚚享焉神赐之土田史嚚曰虢其亡乎吾闻之国将兴听于民将亡听于神神聪明正直而壹者也依人而行虢多凉徳其何土之能得】
　　秋七月癸巳公子牙卒
