<!-- { "loadSidebar": true } -->
　　曷为列书三卿哀公得国不张公室三卿并将【去声】鲁众悉行伐国取地以盟其君而已不与【音预】焉适越之罪兆矣定公之薨邾子来奔丧事鲁恭矣而不免于见伐徒自辱焉不知以礼为国之故也邾在邦域之中不加矜恤而诸卿相继伐之既取其田而又强【其丈反】与之盟不知以义睦邻之故也故详书以着其罪【髙氏曰定公之薨邾子来奔丧非能行礼也知三家者欲并其地故事鲁不敢不恭然卒不免故元年伐邾至是三卿同伐而取漷沂之田入春秋未有伐国取田者也师氏曰前此尝取邾田自漷水矣今又取其漷东之田犹以为未足故又取沂西之田则其贪欲无厌必至于尽取而后已可知也以区区之邾国而鲁两纳其叛人之邑三取其田时无王霸强陵弱之乱至于如此家氏曰俱书三卿帅师着三家覆出为恶擅兵权为已之私有其主不得而制也书取漷东田及沂西田着鲁人之逐利而不知止也】三人伐则曷为二人盟盟者各盟其所得也【范氏曰季孙不得田故不与盟】莫强乎季孙何独无得季氏四分公室有其二昭公伐意如叔孙氏救意如而昭公孙【音逊】阳虎囚桓子孟孙氏救桓子而阳虎奔今得邾田葢季氏以归二家而不取也【王氏笺义曰邾近鲁鲁屡伐之邾人愬于晋晋人来讨今晋不能主盟诸侯皆叛故邾子惧比来会来朝来奔丧鲁人犹以为憾三卿帅师伐之取其赂田而复盟以要之三子皆书不举重者政不自公出罪三子也汪氏曰内臣并使始于文十八年公子遂叔孙得臣之如齐而未尝并将也内臣并将始于成二年季孙行父臧孙许叔孙侨如公孙婴齐之战鞌而未尝并防也内臣并防始于襄十四年季孙宿叔老之防吴而未尝并盟也今此三卿并将以伐国取地二卿又并盟他国之君是鲁之诸卿与列国诸侯无异大夫之强僭极于此时矣前此昭十一年仲孙貜尝盟邾子而非鲁志也定三年何忌盟拔虽鲁之志而一卿独盟之耳今三卿以兵攻之夺取其地而二卿又胁之以盟陵弱之暴岂不太甚乎盟蔑与句绎为春秋书盟之始终于此可以考世变矣陈氏曰自是内外盟皆不书不足书也是故七年鄫衍盟吴不书八年莱门盟吴不书甚者十二年防于郧虽三国盟亦不书庐陵李氏曰谢氏曰邾子来防来朝来奔丧犹不免难以鲁之所欲者邾之土地也书取罪其不义也书漷东沂西田邾之分地也书及罪其无厌也此説好】
　　夏四月丙子卫侯元卒
　　【左传初卫侯游于郊子南仆公曰余无子将立汝不对他日又谓之对曰郢不足以辱社稷君其改图君夫人在堂三揖在下君命祗辱夏卫灵公卒夫人曰命公子郢为太子君命也对曰郢异于他子且君没于吾手若有之郢必闻之且亡人之子辄在乃立辄】
　　滕子来朝
　　【滕朝止此诸侯来朝亦止此汪氏曰哀公新立故滕顷公来朝自襄六年成公朝鲁三十一年防葬定十五年顷公再防葬至是复朝不朝之中七十有三年矣诸国之朝滕曹邾居多杞之朝七而止于成十八年曹之朝五而止于襄二十一年小邾之朝亦五而止于昭十七年邾之朝七而止于定十五年滕之朝五始于隐十一年而止于是年滕与鲁皆侯国而自隐至哀栖栖于两观之间葢微弱甚矣】
　　晋赵鞅帅师纳卫世子蒯聩于戚
　　【左传六月乙酉晋赵鞅纳卫太子于戚宵迷阳虎曰右河而南必至焉使太子絻八人衰绖伪自卫逆者告于门哭而入遂居之公羊传戚者何卫之邑也曷为不言入于卫父有子子不得有父也谷梁传纳者内弗受也帅师而后纳者有伐也何用弗受也以辄不受也以辄不受父之命受之王父也信父而辞王父则是不尊王父也其弗受以尊王父也何氏曰明父得有子而废之子不得有父所有故夺其国】
　　世子不言纳位其所固有国其所宜君谓之储副则无所事乎纳矣凡公子出奔复而得国者其顺且易【以防反】则曰归有奉焉则曰自其难也则曰入【汪氏曰郑世子忽以顺而书归郑突曹示以易亦书归楚公子比书自晋齐小白莒去疾书入是也】不称纳矣况世子哉今赵鞅帅师以蒯聩复国而书纳者见【音现】蒯聩无道为国人之所不受也国人不受而称世子者罪卫人之拒之也所以然者縁蒯聩出奔灵公未尝有命废之而立他子及公之卒大臣又未尝谋于国人数【上声】聩之罪选公子之贤者以主其国乃从辄之所欲而君之以子拒父此其所以称世子也人莫不爱其亲而志于杀莫不敬其父而忘其丧莫不慈其子欲其子之富且贵也而夺其位蒯聩之于天理逆矣何疑于废黜然父虽不父子不可以不子辄乃据国而与之争可乎故特系纳卫世子蒯聩于戚于赵鞅帅师之下而鞅不知义灵公与卫国大臣不能早正国家之本以致祸乱其罪皆见【音现】矣【茅堂胡氏曰或谓世子世世子也君没而称世子者正疑乎不正君子与之继世焉必若此言亲可杀父可忘子得国可夺而有之也人之不为禽兽也几希岂春秋立言垂范之意乎晋献公之丧穆公使人吊公子重耳曰亡国恒于斯得国恒于斯丧亦不可久也时亦不可失也重耳曰身丧父死不得与哭泣之哀父死之谓何或敢有他志而穆公纳之今灵公方卒而蒯聩御鞅因以为利不太甚乎书赵鞅帅师罪鞅以大夫忧诸侯之事也书曼姑围戚诛辄未尝受灵公之命特国人以蒯瞆不当得国以辄为可立而立之尔安得为受之王父而辞父命哉髙氏曰灵公卒卫人以世子在外遂立其子辄使辄知已之得立者以父为世子故因逆其父而还以位则子道得而乱息矣奈何他人纳其父而反拒之耶孙氏曰其言于戚者见蒯聩为辄所拒而不得入于卫也吴氏曰于戚内弗受也辄拒父也后十三年而蒯聩自戚入于卫卫侯辄来奔则是辄拒父也家氏曰为辄者能逆其父而君之人情之顺也为蒯瞆者能反躬自咎以已得罪于先君无君国之理脱屣千乘而莫之顾天理之正也乃皆不能然父不父子不子更为争国之计春秋莫适与也○刘氏曰汪熙曰若灵公废蒯聩立辄则蒯聩不得复称世子称蒯瞆为世子则灵公不命辄然则从王父之言谷梁传失之其説是矣庐陵李氏曰程子曰蒯聩得罪于父不得复立辄亦不得背父而不与其国为辄计者委于所可立使不失君之社稷而身从父则义矣公谷王父命之説非是此説得之大抵蒯瞆父子一段胡氏围戚下一条説极正但君亲无将将而必诛使瞆果有杀母之事则罪在必诛天地所不容不论灵公有命无命决无得国之理亦何必曲折如此故不如二刘氏之论明白洞达而无疑也张氏曰蒯瞆必无杀母之事二刘氏辨之于定十四年出奔宋之传矣观春秋再以世子书则知蒯瞆为无辜而被此名以出故春秋正其名而谓之世子所谓与之继世者也】
　　秋八月甲戌晋赵鞅帅师及郑罕达帅师战于铁郑师败绩
　　【左传秋八月齐人输范氏粟郑子姚子般送之士吉射逆之赵鞅御之遇于戚阳虎曰吾车少以兵车之斾与罕驷兵车先陈罕驷自后随而从之彼见吾貌必有惧心于是乎防之必大败之从之卜战焦乐丁曰诗云爰始爰谋爰契我谋协以故兆询可也简子誓曰范氏中行氏反易天明斩艾百姓欲擅晋国而灭其君寡君恃郑而保焉今郑为不道弃君助臣二三子顺天明从君命经德义除诟耻在此行也克敌者上大夫受县下大夫受郡士田十万庶人工商遂人臣圉免志父无罪君实图之若其有罪绞缢以戮桐棺三寸不设属辟素车朴马无入于兆下卿之罚也甲戌将战邮无恤御简子卫太子为右登铁上望见郑师众太子惧自投于车下子良授太子绥而乘之曰妇人也简子巡列曰毕万匹夫也七战皆获有马百乘死于牖下羣子免之死不在冦繁羽御赵罗宋勇为右罗无勇麇之吏诘之御对曰痁作而伏卫太子祷曰曽孙蒯瞆敢昭告皇祖文王烈祖康叔文祖襄公郑胜乱从晋午在难不能治乱使鞅讨之蒯瞆不敢自佚备持矛焉敢告无絶筋无折骨无面伤以集大事无作三祖羞大命不敢请佩玉不敢爱郑人击简子中肩毙于车中获其蠭旗太子救之以戈郑师比获温大夫赵罗太子复伐之郑师大败获齐粟千车赵孟喜曰可矣传傁曰虽克郑犹有知在忧未艾也初周人与范氏田公孙龙税焉赵氏得而献之吏请杀之赵孟曰为其主也何罪止而与之田及铁之战以徒五百人宵攻郑师取蠭旗于子姚之幕下献曰请报主德追郑师姚般公孙林殿而射前列多死赵孟曰国无小既战简子曰吾伏弢呕血鼔音不衰今日我上也太子曰吾救主于车退敌于下我右之上也邮良曰我两靷将絶吾能止之我御之上也驾而乘材两靷皆絶杜氏曰铁卫地在戚城南刘氏曰战而言及者主之者也犹曰赵鞅为主乎此战也云尔孙氏曰皆言帅师者其众敌也汪氏曰郑之党叛人固罪也然鞅不思所以致乱者已实为之苟能引咎责躬改过迁善返国权于其君修明政事复兴伯业则诸侯畏之范中行将覆亡是惧焉敢怙乱今乃纳蒯瞆而见拒于卫遇郑师而震栗失措既而幸胜且以隽功相与矜夸不思黩武勦民搆怨与国以力胜人奚足恃乎春秋以赵鞅主乎是战处已息争之道逺怨之方也庐陵李氏曰春秋舍齐秦楚外无能与晋战者葢无能与晋敌也今以蕞尔之郑而晋赵鞅及之战虽胜不武矣书而夷晋于列国也况赵鞅既胜而争功故羣下皆自伐其不复振也宜哉谢氏以为罕达为卫讨蒯聩赵鞅为蒯瞆御之故二师交战于铁未知是否】
　　冬十月葬衞灵公
　　【范氏曰七月而葬蒯瞆之乱故也】
　　十有一月蔡迁于州来蔡杀其大夫公子驷
　　【书迁止此左传吴泄庸如蔡纳聘而稍纳师师毕入众知之蔡侯告大夫杀公子驷以説哭而迁墓冬蔡迁于州来】
　　州来吴所灭也【髙氏曰初武王封叔度于汝南上蔡蔡叔以叛被诛成王复以封其子及平侯卒徙于新蔡至昭侯乃徙九江下蔡即州来是也】蔡虽请迁于吴而中悔吴人如蔡纳聘而师毕入蔡侯告大夫杀公子驷以説【如字】哭而迁墓如此则实吴人之所迁也而经以自迁为文何也楚既降【戸江反】蔡使疆于江汝蔡人听命而还【音旋】师矣复【扶又反下有复同】背【音　下同】楚请迁于吴而又自悔也其谋之不臧甚矣【杜氏曰畏楚而请迁故以自迁为文】夫迁国大事也盘庚五迁利害甚明众犹胥怨不适有居至于丁宁反复【音覆】播告之修而后定也【书盘庚不适有居注言民不肯往适有居也】今蔡介【间厠也】于吴楚二大国之间背楚诳吴及其事急又委罪于执政其谁之咎也故经以自迁为文而杀公子驷则书大夫而称国言君与用事大臣擅杀之也放公孙猎则书大夫而称人言国乱无政众人擅放之也驷与猎其以请迁于吴为非者乎而委之罪以説谁敢有复尽忠而与谋其国者哉【襄陵许氏曰蔡悔请迁及吴师入而委罪于驷焉称国以杀杀无罪也圣人杀一不辜虽得天下不为而况于国乎故蔡自杀公子驷上下危疑遂以祸败】
　　【已敬王二酉十八年】三年【晋定二十齐景五十六卫出公辄元年蔡昭二十七郑声九曹阳十陈闵十僖十四宋景二十五秦惠九卒楚昭二十四吴夫差四】
　　春齐国夏卫石曼姑帅师围戚
