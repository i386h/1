<!-- { "loadSidebar": true } -->
　　秋八月甲午宋万弑其君捷及其大夫仇牧【捷公作接左传宋万弑闵公于蒙泽遇仇牧于门批而杀之遇太宰督于东宫之西又杀之立子游羣公子奔萧公子御説奔亳南宫牛猛获帅师围亳公羊传及者何累也弑君多矣舍此无累者乎孔父荀息皆累也舍孔父荀息无累者乎曰有有则此何以书贤也何贤乎仇牧仇牧可谓不畏强御矣其不畏强御柰何万尝与庄公战获乎庄公庄公归散舍诸宫中数月然后归之归反为大夫于宋与闵公博夫人皆在侧万曰甚矣鲁侯之淑鲁侯之美也天下诸侯宜为君者唯鲁侯尔闵公矜此妇人妬其言顾曰此虏也尔虏焉故鲁侯之美恶乎至万怒搏闵公絶其脰仇牧闻君弑趋而至遇之于门手劒而叱之万臂杀仇牧碎其首齿着乎门阖仇牧可谓不畏彊御矣谷梁传宋万宋之卑者也卑者以国氏及其大夫仇牧以尊及卑也仇牧闲也】
　　君弑而大夫死于其难春秋书之者其所取也大夫死于弑君之难而有不书者故知孔父牧息皆所取也夫仇牧可谓不畏强御矣然徒杀其身不能执贼无益于事也亦足取乎食焉不避其难义也徒杀其身不能执贼亦足为求利焉而逃其难者之训矣何名为无益哉夫审事物之重轻者权也权重轻而处之得其宜者义也太宰督亦死于闵公之难削而不书者身有罪也【汪氏曰桓二年春弑殇公】惠伯死于子恶之难亦削而不书者非君命也【事见左传文公十八年茅堂胡氏曰董卓召皇甫嵩往见执而亡汉与惠伯同死不得其所也使知春秋之义则不往可也】召忽死于子纠之难孔子比于匹夫匹妇之谅自经于沟渎而莫之知者所事不正也崔杼弑君晏平仲曰人有君而人弑之吾焉得死之而焉得亡之君子不以是罪晏子者齐庄公不为社稷死而晏子非其私昵之臣也【事见左传襄公二十五年】若仇牧荀息立乎人之本朝执国之政而君见弑不以其私也虽欲勿死焉得而勿死圣人书而弗削以为求利焉而逃其难者之劝也【范氏曰仇牧扞卫其君故见杀臣既死君不忍称其名今仇牧书名则知宋君先弑】惟此义不行然后有视弃其君犹土梗弁髦【庄子田子方篇真土梗耳注土梗土人也遇雨则壊杜氏曰董子垂髦始冠三加成礼而弁其始冠】曾莫之省而三纲絶矣【汪氏曰春秋襃死节之臣所以为千万世事君者之劝后世春秋之义不行是以乱贼簒弑而将相大臣皆党恶朋凶恬不之耻如汉王舜等之事王莽魏王沈王业之事司马昭晋傅亮谢晦等之事刘裕宋禇渊王俭之事萧道成唐张文蔚杨涉等之事朱温甚至如冯道歴事五代皆任公师之贵不以为辱而反以为荣比明皇之象昭宗之猿而有愧矣岂非所谓弃其君如土梗弁髦而莫之省乎○王氏曰据左氏宋公相靳之后万病其言而肆恶古者贤君待其臣以礼出入起居罔有不钦则戯谑之谈言外之忧何由至哉闵公反此所以及祸也临川吴氏曰公羊言庄公获万舍诸宫中数月然后归之反为大夫于宋万有力无徳战败免罪已幸矣又以之为大夫宋闵用人如此其遭弑自取之也○庐陵李氏曰孔父仇牧荀息胡氏皆以为名独公谷啖子以孔父为书字疑公谷先君死之説亦通葢考传皆合也】
　　冬十月宋万出奔陈
　　【左传冬十月萧叔大心及戴武宣穆庄之族以曹师伐之杀南宫牛于师杀子游于宋立桓公猛获奔卫南宫万奔陈以乗车辇其母一日而至宋人请猛获于衞衞人欲勿与石祁子曰不可天下之恶一也恶于宋而保于我保之何补得一夫而失一国与恶而弃好非谋也衞人归之亦请南宫万于陈以赂陈人使妇人饮之酒而以犀革裹之比及宋手足皆见宋人皆醢之】
　　按左氏宋万弑闵公于蒙泽奔陈【范氏曰宋久不讨贼致令得奔孙氏曰万八月弑君十月方出奔是宋之臣子缓于讨贼】宋人请万于陈以赂陈人使妇人饮之酒而以犀革裹之宋人醢万然则贼已讨矣曷为不书陈人杀万而葬闵公乎【汪氏曰据州吁无知已杀则卫桓齐襄皆书葬】夫天下之恶一也陈人不以万为贼而纳之又受宋人之赂而使妇人饮之酒是与贼为党非政刑也特书万出奔陈而闵公不葬以着陈人与贼为党之罪而不能正天讨其法严矣故曰春秋成而乱臣贼子惧【陈氏曰向也合四国之君而后华督免于讨今万得奔陈自是无讨贼者矣张氏曰陈容其奔罪已大矣受赂而后归之与所谓杀其人污其官而猪焉之意何其异哉临川吴氏曰陈人当如昔年之执州吁者以执万今乃受其奔是为逆贼之逋逃主也宋臣虽能逐贼而立君然贼既遁去后始得而诛之视石碏讨州吁之义则有愧矣故不言宋人杀万汪氏曰春秋书逆贼出奔一以责国人之失贼一以责邻国之不当受也陈人既受贼及贪贿而后以徂诈戮之则非天讨矣庆父弑闵公奔莒莒人亦受贿而后归之及境而缢事与此同葢亦不能正天讨故闵公亦不书葬也里克喜皆已杀而卓剽不葬葢晋卫讨乱臣不以其罪而又不以君礼葬卓剽也蔡般未讨而蔡景书葬乃变例而责诸侯之不能讨贼也考经之上下文与经之前后事而其义见矣属辞比事春秋教也此之谓也庐陵李氏曰经书外大夫出奔三十五始于宋万】
　　【庚僖王子元年】十有三年【齐桓五晋缗二十四卫惠十九蔡哀十四郑厉二十子仪十三曹庄二十一陈宣十二靖二十三卒宋桓公御説元年秦武十七楚文九】
　　春齐侯宋人陈人蔡人邾人防于北杏【齐侯谷作齐人】
　　【左传春防于北杏以平宋乱遂人不至谷梁传是齐侯宋公也其曰人何也始疑之何疑焉桓非受命之伯也将以事受之者也曰可矣乎未乎举人众之辞也杜氏曰北杏齐地】
　　桓何以及四国之微者防是宋公邾子也【汪氏曰桓率诸侯以平宋乱宋公决不以微者防邾小国尤不敢以微者防公侯】然则何以称人春秋之世以诸侯而主天下防盟之政自北杏始其后宋襄晋文楚庄秦穆交主夏盟迹此而为之者也桓非受命之伯【孙氏曰周礼九命作伯得专征诸侯若五伯者皆亦命伯召伯赐齐侯命尹氏策命晋侯春秋皆不録之故孟子曰三王之罪人】诸侯自相推戴以为盟主是无君矣故四国称人以诛始乱正王法也【杨氏曰春秋之世以诸侯而主天下防盟之政由北杏之防始以大夫而主天下防盟之政由文七年扈之盟始以诸侯主天下之政诸侯之无王也诸侯无天子之命而自相推戴桓公为盟主圣人苟不贬于其始则后世迹此而乱故独书齐侯而宋陈蔡邾之君皆称人则无王命而推齐侯为伯之罪者矣厥后宋襄晋文楚庄交争天下之盟主而王道絶者袭桓之为也永嘉吕氏曰方伯图之未兴也列国诸侯更相吞噬间有若郑庄齐僖之流虽能雄长于一时而终未能执伯主之柄天下纷纷莫之统一然心犹知有周也及伯图既兴则翕然唯伯主之为听下以号令诸侯上以胁制天子一时气势声熖赫奕中国頼以少事自是王命浸微矣是故有北杏之防则有幽之盟有幽之盟而后有葵丘之盟则宰周公在防矣然犹末也至温之防则天王实狩焉比事以观而善恶自见矣】齐侯称爵其与之乎上无天子下无方伯有能防诸侯安中国而免民于左衽则虽与之可也诛诸侯者正也与桓公者权也【陈氏曰春秋非主兵皆序爵也于是序齐于宋之上而独爵齐将予齐以伯也晋文之简曰晋侯齐师宋师秦师皆始伯之辞也自是无特相防者矣髙氏曰齐桓始谋合诸侯皆人之而独举齐爵抑之辞也自此执郑詹伐山戎执辕涛涂二十余年不予齐桓以爵】或曰桓公始平宋乱遂得诸侯故四国称人言众与之也【杜氏曰宋有弑君之乱齐桓欲修伯业故防于北杏以平之家氏曰齐桓创伯以平宋乱春秋与之齐侯书爵褒之也诸侯书人着众望之所同属也周衰王纲陵夷诸侯恣擅齐桓能以尊王室正诸夏攘冦乱为事故春秋予之也张氏曰东迁以来王政不行乱贼得志强暴肆行天下思得贤伯之兴久矣齐桓一防而宋陈蔡邾并来受命可见天下归之几如水之就下然桓公苟能于宋万初弑君之时举兵讨之则不劳告谕而天下翕然宗齐矣临川吴氏曰是时管仲为政四年矣教齐桓纠合诸侯以图伯而始为此防也按上年宋有弑君之乱萧叔大心仅能率五族殄乱贼立桓公御説平宋乱者定御説之位也以平宋乱防诸侯其名正矣然列国仅有陈蔡小国仅有邾并宋四国而已若鲁若卫最近于齐而皆不防是齐桓之信未能孚于诸侯也○庐陵李氏曰春秋始伯之书有三北杏独书齐侯曹南独书宋公城濮独书晋侯是也然胡氏止于北杏发予齐侯之説陈氏兼及城濮至于曹南二家皆不予之葢以鹿上复人宋则非始伯之辞矣然则曹南予宋亦可又曰此为齐桓伯事之始桓公自莒反齐得管仲于鲍叔而任之首惩襄公田猎毕戈之戒于是管仲得以尽行其术制国以为二十一乡工商之乡六士乡十五与国髙各帅五乡焉作内政而寄军令兴盐防以尽海上之利春搜秋狩有士三万人以力行天下而又以三选择贤始于乡长之推继于官长之选复亲自赀相于是民皆勉于为善相地而度征山泽各致其时于是民各安其居正封疆重聘币号召天下之游士以犀甲赎罪择其淫乱者而先征之反棠潜于鲁使为南伐之主反台原漆里于卫使为西伐之主反柴失吠狗于燕使为北伐之主故齐国之境南至隂西至济北北至于河东至于纪酅有革车八百乘即位数年东南多乱者莱莒徐夷吴越一战帅服三十一国是虽伯者之事然规模次第亦有自矣左氏于桓公事多畧故具于此内政之法十五乡出三万人五家为轨轨有长十轨为里里有司四里为连连有长十连为乡乡有良人五乡一师故万人为一军帅帅之比之周制万二千五百人为一军者诚简便矣故曰桓公节制之师】
　　夏六月齐人灭遂
　　【左传夏齐人灭遂而戍之谷梁传遂国也其不日微国也杜氏曰遂国在济北蛇丘县东北】
　　灭国之与见灭罪孰为重取国而书灭夺人土地使不得有其民人毁人宗庙使不得奉其祭祀非至不仁者莫之忍为见灭而书灭亡国之善词上下之同力也其亦不幸焉尔语有之曰兴灭国继絶世天下之民归心焉【南轩张氏曰兴灭国不欲忘其先之功徳也继絶世不忍坠人之宗祀也】今乃灭人之国而絶其世罪莫重矣齐人灭遂其称人微者尔凡书灭者不待再贬而恶已见【家氏曰遂人不防北杏固为有罪然未至于可灭也伯者假公义以济私欲灭谭矣又灭遂不过为拓土开疆之计春秋于三年之间聨书二灭以着齐桓之罪功过不相掩也高氏曰齐桓未见救中国之功而示威小国以灭之以胁大国圣人深责之】
　　秋七月
　　冬公防齐侯盟于柯
　　【左传冬盟于柯始及齐平也公羊传何以不日易也其易柰何桓之盟不日其防不致信之也其不日何以始乎此庄公将防乎桓曹子进曰君之意何如庄公曰寡人之生则不若死矣曹子曰然则君请当其君臣请当其臣庄公曰诺于是防乎桓庄公升坛曹子手劒而从之管子进曰君何求乎曹子曰城壊压境君不图与管子曰然则君将何求曹子曰愿请汶阳之田管子顾曰君许诺桓公曰诺曹子请盟桓公下与之盟已盟曹子摽劒而去之要盟可犯而桓公不欺曹子可雠而桓公不怨桓公之信着乎天下自柯之盟始焉谷梁传曹刿之盟也信齐侯也桓盟虽内与不日信也杜氏曰柯齐之阿邑】
