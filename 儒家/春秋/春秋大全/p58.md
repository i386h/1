<!-- { "loadSidebar": true } -->
　　【左传齐师伐我公将战曹刿请见其乡人曰肉食者谋之又何间焉刿曰肉食者鄙未能远谋乃入见问何以战公曰衣食所安弗敢专也必以分人对曰小惠未徧民弗从也公曰牺牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战战则请从公与之乘战于长勺公将鼓之刿曰未可齐人三鼓刿曰可矣齐师败绩公将驰之刿曰未可下视其辙登轼而望之曰可矣遂逐齐师既克公问其故对曰夫战勇气也一鼓作气再而衰三而竭彼竭我盈故克之夫大国难测也惧有伏焉吾视其辙乱望其旂靡故逐之谷梁传不日疑战也疑战而曰败胜内也杜氏曰长勺鲁地】
　　齐师伐鲁经不书伐意责鲁也诈战曰败【范氏曰不尅日而战以诈相袭】败之者为主【啖氏曰凡鲁胜则曰败某师】或曰长勺鲁地而齐师至此所谓敌加于己不得已而后应者也疑若无罪焉何以见责乎善为国者不师善师者不阵善阵者不战故行使则有文告之词而疆则有守御之备至于善阵徳已衰矣而况兵刄相接又以诈谋取胜乎故书鲁为主以责之皆已乱之道寡怨之方王者之事也【张氏曰书败而不书战恶诈战也用民力以战争古有司马车战之法定日刻期两陈相向以决胜负虽败而奔亦无多杀之祸若诈战而出其不意或举众而覆之则不仁之甚者也庄公政刑不修制军无法齐师之来以诈谋而侥幸一胜春秋深讥之汪氏曰春秋书外败者八内败者一败中国者七而庄公居其三何庄公习于诈胜若是耶或谓庄公与雠国为敌圣人幸其胜而志之也嗟夫使庄公于即位之初悉索敝赋以问罪于齐而有再战再胜之功则为善矣今乃挟不能纳紏之愤而逞其狙诈何有于敌雠苟以为敌雠则侵宋再败宋师非敌雠也　刘氏曰按左氏齐师伐我公将鼓之曹刿曰未可齐人三鼓刿曰可矣齐师败绩杜氏注齐人虽成列鲁以权谲稽之列成而不得用故以未阵为文非也本设皆阵曰战未阵曰败之例者见正不正也此既皆阵矣是正也要是所载者当时杂记妄出曹刿及战事不足为据】
　　二月公侵宋
　　【此书侵之始公羊曷为或言侵或言伐捔者曰侵精者曰伐战不言伐围不言战入不言围】
　　【灭不言入书其重者也谷梁侵时此其月何也乃深其怨于齐又退侵宋以众其敌恶之故】
　　【谨而月之王氏曰宋闵以庄二年即位二君未尝有隙何为而侵宋耶以诈败齐乗胜侵宋皆】
　　【召兵之道非保国之谋也张氏曰庄公以侥幸得志于齐遂举无名之师以掠宋境此所以致】
　　【郎之师也蜀杜氏曰周官九伐之法负固不服则侵之此葢天子命诸侯使侵之非列国可得】
　　【而専春秋之世侵伐战围者甚众必详録之以示讥也汪氏曰赵氏纂例驳三侵伐之説而】
　　【谓声罪致讨曰伐无名行师曰侵然齐桓侵蔡刘文公侵楚岂可谓无名行师乎文定改之曰】
　　【潜师掠境曰侵其义当矣详具十五年】
　　三月宋人迁宿
　　【此迁国之始公羊传迁之者何不通也以地还之也子沈子曰不通者葢因而成之也谷梁传迁亡辞也其不地宿不复见也迁者犹未失其国家以往者也】
　　其曰迁宿者宿非欲迁为宋人之所迁也【杜氏曰宋强迁之而取其地故文异于邢迁赵氏曰徙而臣之曰迁某陆氏曰移入封内以为附庸也】怀土当物之大情迁国重事也虽违害就利去危即安犹或恐沈于众不肯率从【书盘庚注自祖乙都耿圯于河水盘庚欲迁于殷而大家世族安土重迁胥动以浮言恐动之以祸患沈陥之于罪恶乃话民之弗率】而况迫于横逆非其所欲弃久宅之田里刈新徙之蓬翟道途之勤营筑之劳起怨谘伤和气岂不恻然有隐乎肆行莫之顾也其不仁亦甚矣凡书迁不再贬而恶已见矣【高氏曰宿介于宋鲁之间属于宋而亲鲁宋人以为贰于鲁而迁之王氏曰驱而属之为附庸自是宿不复见则亦已矣宋闵所为如此阅三载而弑于贼臣岂不曰天道好还哉或问圣人恶人迁国序书何以取盘庚茅堂胡氏曰有不利焉意欲自迁则何恶矣或介乎大国或迫于戎狄为人之所迁者春秋闵之襄陵许氏曰迁之使未失其国家以往其义犹有所难则是王泽之未竭也僖文以后有灭国无迁国矣汪氏曰书迁国邑者三书自迁者七宋迁宿齐迁纪郱鄑郚迁阳皆强迁之而取其地者也邢迁夷仪卫迁帝丘许迁叶夷白羽容城蔡迁州来皆以自迁为文者也然惟邢卫乃迫于狄而自迁蔡许为吴楚所迁亦书自迁者葢虽为强暴所迁然迁而不灭则曰某国迁于某迁而遂灭则曰某人迁某国也邢迁如归齐桓得兴灭继絶之义春秋二百余年之最善者后莫有继之者矣○赵氏曰公羊云以地还之也据此乃将己地绕之非迁彼之义庐陵李氏曰三传左氏谷梁同公羊因而臣之之説亦是而不通之词迂僻无义故不取谷梁未失其国家以往本言自迁者注説得之而许氏因其説又曰迁之使未失其国以往其义犹有所难则是王泽之未竭也僖文以后有灭国无迁国矣以此通之迁纪迁阳降鄣等皆同】
　　夏六月齐师宋师次于郎公败宋师于乘丘【乗绳证反左传齐师宋师次于郎公子偃曰宋师不整可败也宋败齐必还请撃之公弗许自雩门窃出蒙臯比而先犯之公从之大败宋师于乗丘齐师乃还公羊传其言次于郎何伐也伐则其言次何齐与伐而不与战故言伐也我能败之故言次也谷梁传次止也畏我也不曰疑战也疑战而曰败胜内也杜氏曰乗丘鲁地】齐宋轻举大众深入他境肆其报复之心诚有罪也鲁人若能不用诈谋奉其辞令二国去矣偷得一时之防而积四邻之忿此小人之道故次者不以其事胜者不以其理交讥之【汪氏曰大众据二国称师他境据郎乗丘皆鲁地报复齐报长勺宋报公侵不以其事据不书伐不以其理据不书战而止书败是也刘氏曰齐宋轻用其众兵整旅以侵人之国而不名所伐欲窥利乗便快其攻取之意使鲁人恫疑忧恐出竒计诈谋以自救覆灭其军百姓父子无辜陷没此人君贪利轻用其众之罪也鲁人诚能不用诈谋推忠信奉辞令以止齐宋之师齐宋去矣其所以弭患止乱安国便民不益坚且久耶偷得一时之胜而忘长世之虑此小人衅于勇啬于祸之咎故次者不以义胜者不以道交讥之也襄陵李氏曰齐桓始入未抚其民而轻用之是以再不得志于鲁晋文之入五年而后用其民葢监此也陈氏曰其言次何以桓公之图伯而未集也外师未有书次者桓公所甚汲汲者鲁也苟不得鲁不可以合诸侯宿师于郎将以诎鲁尔而北杏之防不至鄄防不至则犹未得志于鲁也于是书次用见桓之未得志于诸侯也是故书齐宋次郎以志齐伯之难书楚蔡次厥貉以志楚伯之难于此焉可以知人心矣不苟于从齐是人心犹有周也不苟于从楚是人心犹有晋也有王者作天下归往之矣齐一变至于鲁鲁一变至于道孔子所以有志于鲁也汪氏曰齐宋书师着兵力之强也书次见其师出之无名也鲁书公书败见其以千乗之君而胜人不以其道也记称战于乗丘马惊败绩公队佐车授绥则虽能胜宋鲁亦殆矣此春秋所以曰公而讥之也欤赵氏曰公羊云齐与伐而不与战故言伐也按经文实未伐而败故不言伐尔又曰我能败之】
　　【故言次若然则但书败义不明乎何假言次庐陵李氏曰齐之忿鲁始于子紏之纳宋之】
　　【忿鲁始于公之侵而其实则齐桓挟宋以图伯也故胡氏明于次败之防而陈氏深察】
　　【于齐宋之心二说兼用乃备】
　　秋九月荆败蔡师于莘以蔡侯献舞归【莘所巾反舞谷】
　　【作武】
　　【此荆强之始左蔡哀侯娶于陈息侯亦娶焉息妫将归过蔡蔡侯曰吾姨也止而见之弗賔】
　　【息侯闻之怒使谓楚文王曰伐我吾求救于蔡而伐之楚子从之秋九月楚败蔡师于莘以蔡】
　　【侯献舞归张氏曰荆楚故号周成王封熊绎于丹阳】
　　蔡侯何以名絶之也凡书败书灭书入而以
　　其君归皆名者为其服为臣虏故絶之也【刘氏】
　　【曰以归盖就虏而不耻者薛氏曰以蔡侯献舞归何执之而不反也其不言执不与荆之】
　　【执中国也不言获不忍诸侯之为荆获也临川吴氏曰蔡侯为荆所获而以之归留于楚】
　　【九年至庄公十九年卒】若蔡献舞潞婴儿沈嘉许斯顿
　　牂胡豹曹阳邾益之类是矣【汪氏曰宣十五晋灭潞以潞子】
　　【婴儿归定四蔡灭沈以沈子嘉归定六郑灭许以许男斯归定十四楚陈灭顿以顿子牂】
　　【归定十五楚灭胡以胡子豹归哀八宋入曹以曹伯阳归哀七入邾以邾子益来】国君死社稷正也逃之虽罪犹有耻焉虏甚矣楚人灭夔以夔子归独不名者夔子以无罪见讨虽国灭身为臣虏其义直其辞初不服也【汪氏曰夔子不祀祝融与鬻熊楚人让之对曰我先王熊挚有疾鬼神弗赦而自窜于夔吾是以失楚又何祀焉】是以独假之爵而不名也春秋之法诸侯不生名失地则生而名之比于贱者欲使有国之君战战兢兢长守富贵无危溢之行也【刘氏曰楚祝融之后其上世有元徳显功通于周室与中国冠带之君无异僭称王故贬其称张氏曰外荆蛮故不称师与人略之也名献舞而书以归责其不死位生降于楚也诸侯不生名名之则位已絶矣王政不行蛮荆侵陵中国楚自此得志天下者二百余年而周之子孙日已陵夷皆其有以自取之也高氏曰王室衰微不能自救齐桓始入威令不行是以荆人强暴敢肆毒于中国也临川吴氏曰荆为中国患宣王时已伐之入春秋侵弥甚其事不闻于鲁故不书蔡与齐鲁宋卫陈郑皆中国之望蔡首受祸此经书荆蛮入国之始陈氏曰荆败蔡师于莘是猾夏之始也吴败顿胡沈蔡陈许之师于鸡父则诸夏之不亡者寡矣故书荆自此始而春秋以吴终焉自防于邓诸侯惧楚矣而败邓不书败随不书败郧不书虽灭申灭邓灭息亦不书也败蔡师以献舞归于是始书之春秋之法灭国之君言以归徒败焉耳而言以归则是蔡服楚也是春秋之大变也庐陵李氏曰楚文王立于庄之四年方是时承武王之烈内有邓曼为之母外有令尹鬭祁莫敖屈重等为之臣为防汉汭而随人不能乗其防邓不血食而三甥无以谋其暴于是楚势不可遏矣庄之十年其王伯夷夏消长之一大防乎齐桓方谋鲁以图伯于东而荆亦执蔡以争强于南鲁蔡皆文昭之亲而所遇于此春秋岂无意乎其不知者以为伯事成而中夏盛其知者则以为王道消而诸夏微也故执君之祸灭国之祸皆始于此年天下无王齐为之天下无中国楚为之也又曰楚书荆始此年书荆人始庄二十三年书楚人始僖元年书楚大夫姓名始僖四年书楚子始僖二十一年汪氏曰史记周文王封祝融之苗裔熊绎于楚胙以子男之田夷王之时王室微熊渠甚得江汉间民和熊渠立为王厉王暴虐熊渠畏其伐去王号十一世至熊通伐随令请王室尊为王王不听乃自立为武王子文王始强陵江汉间小国败蔡即此时也公谷皆谓书荆以州举杜预谓荆其本号后改为楚今考檀弓谓天子将之荆晋语叔向谓荆败我则荆或是楚故号然商颂称荆楚则荆改号楚已久或者如郳改号小邾而仍称郳申称滕薛郳葢春秋畧之故举其故号耳尝考近楚之国自申息诸国既亡惟陈蔡为宻迩故二国屡受侵伐且见灭而仅存蔡之君自献舞已降死于楚者三焉春秋之书楚患始之以荆败蔡而终之以楚公子申伐陈圣人葢伤之也】
