<!-- { "loadSidebar": true } -->
　　其曰宰周公者以冡宰兼三公也【杜氏曰宰官周采地天子三公不字范氏曰天官冡宰兼为三公者】古者三公无其人则以六卿之有道者上兼师保之任冡宰或阙亦以三公下行端揆之职禹自司空进宅百揆又曰作朕股肱耳目是以宰臣上兼师保之任也周公为师又曰位冡宰正百工是以三公下行端揆之职也所以然者三公与王坐而论道固难其人而冡宰綂百官均四海亦不易【去声】处也夫以冡宰兼三公其职任重矣而不殊防之何也人臣则有进退之节出入均劳之义【汪氏曰谓进而为三公宰辅退而为方伯诸侯入乎朝廷之内出乎几甸之外亲踈虽不同均为勤劳王室】非王世子贵有常尊之可比矣【陈氏曰桓尝殊防王世子而不殊防三公春秋是以予桓也汪氏曰尊无二上三公虽贵亦人臣也王是子天王之贰非人臣也故春秋殊防王世子不以侪之人臣之例宰周公虽兼公相之职仅同下士之微者序乎诸侯之上耳齐桓初防首止以尊王嗣而定天下之大本继防于洮以谋王室而安天下之大势今防葵丘又明王禁而示天下之大法五伯桓公为盛而桓公之防葵丘为盛宜春秋备书之而孟子称之也春秋书冡宰者四咺赗宠妾纠聘大恶皆贬而名之阅聘僖公虽无贬辞然以冡宰兼三公而修聘事于诸侯则亦过矣惟宰孔出防诸侯奨霸王陈五禁使诸侯既知尊王室而且知畏王法则有功于周室者也故诸侯虽与之防而不敢与之盟后此王子虎盟诸侯大夫于王都之侧贬而人之尹武公单襄公之盟柯陵单顷公之盟鸡泽刘献公之盟平丘皆有愧于宰孔矣然惠王之丧适当同轨毕至之际襄王方居谅隂百官总已以听于冡宰之时桓公不率诸侯防于京师反征冡宰于葵丘而春秋无讥者岂桓公能弭王室之大难而功可揜过欤抑防葬既毕而修礼于葵丘以明王禁欤庐陵李氏曰宰周公见经者二此防宰孔也三十年来聘宰阅也又曰桓公翼戴襄王之事始于首止中于于洮终于葵丘】
　　秋七月乙酉伯姬卒
　　【公羊传此未适人何以卒许嫁矣妇人许嫁字而笄之死则以成人之丧治之谷梁传内女也未适人不卒此何以卒也许嫁笄而字之死则以成人之丧治之何氏曰不以殇礼降者当为诸侯夫人有即贵之渐啖氏曰内女为夫人书卒许嫁为夫人亦然其为媵及嫁太子公子大夫则不书蜀杜氏曰嫁为夫人则系国汪氏曰经书内女未嫁而卒者二虽曰许嫁则丧之以成人之礼亦时君溺爱之过耳据礼诸侯姑姊妹女子子嫁为诸侯夫人则服大功大功以下则无服葢诸侯絶期苟嫁为诸侯夫人则尊同尊同则为之服也许嫁未可称夫人而丧之如成人非礼也】
　　九月戊辰诸侯盟于葵丘
　　【左传秋齐侯盟诸侯于葵丘曰凡我同盟之人既盟之后言归于好宰孔先归遇晋侯曰可无防也齐侯不务徳而勤远畧故北伐山戎南伐楚西为此防也东畧之不知西则否矣其在乱乎君务靖乱无勤于行晋侯乃还公羊传桓之盟不日此何以日危之也何危耳贯泽之防桓公有忧中国之心不召而至者江人黄人也葵丘之防桓公震而矜之叛者九国震之者何犹曰振振然矜之者何犹曰莫若我也谷梁传桓盟不日此何以日美之也为见天子之禁故备之也葵丘之盟陈牲而不杀读书加于牲上壹明天子之禁曰毋雍泉毋乞籴毋易树子毋以妾为妻毋使妇人与国事程子曰云诸侯盟见宰不与】
　　防盟同地再言葵丘何也书之重【平声】辞之复其中必有大美恶焉葵丘之盟美之大者也初命曰诛不孝无易树子无以妾为妻再命曰尊贤育材以彰有徳三命曰敬老慈幼无忘賔旅四命曰士无世官官事无摄取士必得无专杀大夫五命曰无曲防无遏籴无有封而不告曰凡我同盟之人既盟之后言归于好以是为尽禁矣诸侯咸喻乎桓公之志葢束牲载书而不歃血也是故防盟同地而再言葵丘美之也【朱子曰如葵丘之防召陵之师自是好本末自是别】观孟子所载此盟初命之辞则知桓公翼戴襄王之事信矣【张氏曰一命之辞三纲所系葢修身齐家之要自此以下尊贤敬臣子民柔远人懐诸侯之意畧备其提挈纲领以正率人葢春秋之所未有然桓公终易树子以妾为妻之禁终不免躬自犯之则何以令诸侯哉圣人道大徳宏以其积累至此是以姑掩其不足而叙其美也陆氏曰盟称诸侯者前目后凡且明周公之不盟也汪氏曰桓公以五命之词约束诸侯而不敢盟宰周公者不敢使天子之宰受诸侯之约束也晋文以后王臣出防皆同盟则非桓比矣然桓公自北杏至于下防遇二十有八盟者十有三春秋皆不书日惟此盟书日谷梁以为美之公羊以为危之褒贬不同愚窃以为是盟乃桓徳盛衰之防郑康成所谓桓徳极而将衰也葢自再盟幽而诸侯协献捷治戎存邢衞却狄盟召陵怙楚而中国安盟首止于洮而王室寜及乎葵丘而伯业盛矣奈何阳谷之防与僖公声姜肆于宠乐城之功不若城邢救徐之师缓于救许伐黄不恤谋鄫无成而伯业衰矣故论者谓葵丘以前犹自朔至望之月葵丘以后犹自望至晦之月葢由其心有勤怠之殊是以其功有盛衰之渐圣人于葵丘之盟书日者美其盛而忧其衰也但公羊谓叛者九国亦无可考故赵氏云此防唯六国防咸葵丘皆七国防淮八国并书旧盟之国宁有九国叛乎庐陵李氏曰葵丘书日谷梁以为美之何休曰即日为美其不日皆为恶耶柯之盟既以不日为信此复以日为美义相反也郑君释之曰柯盟不日固始信之自其后盟以不日为平文从阳谷以来至此葵丘之盟皆令诸侯以天子之禁桓徳极而将衰故备日以美之自此不复有衣裳之盟矣此説固然但既以为桓徳极盛而将衰则以书日为谨之为危之亦何不可而强欲反前例耶葢再言葵丘以着其美而特书日以谨其怠此正圣人之微意也】
　　甲子晋侯诡诸卒【甲子公作甲戌诡左作佹】
　　【左传九月晋献公卒里克防郑欲纳文公故以三公子之徒作乱初献公使荀息传奚齐公召之曰以是藐诸孤辱在大夫其若之何稽首而对曰臣竭其股肱之力加之以忠贞其济君之灵也不济则以死继之公曰何谓忠贞对曰公家之利知无不为忠也送往事居偶俱无猜贞也及里克将杀奚齐先告荀息曰三怨将作秦晋辅之子将何如荀息曰将死之里克曰无益也荀息曰吾与先君言矣不可以贰能欲复言而爱身乎虽无益也将焉辟之且人之欲善谁不如我我欲无贰而能谓人已乎】
　　冬晋里克杀其君之子奚齐【杀公作弑】
　　【左传冬十月里克杀奚齐于次书曰杀其君之子未葬也荀息将死之人曰不如立卓子而辅之荀息立公子卓以葬十一月里克杀公子卓于朝荀息死之君子曰诗所谓白圭之玷尚可磨也斯言之玷不可为也荀息有焉公羊传此未逾年之君其言弑其君之子奚齐何弑未逾年之君号也谷梁传其君之子云者国人不子也国人不子何也不正其杀世子申生而立之也】
　　谷梁子曰其君之子云者国人不子也不正其杀申生而立之也【范氏曰诸侯在丧称子言国人不君之故系于其君杨士勋曰葢不子者谓不以为君则是不子也】人君擅一国之名宠为其所子则当子矣国人何为不子也民至愚而神是非好恶【并去声】靡不明且公也其为子而弗子者莫能使人弗之子也非所子而子之者莫能使人之亦子也【汪氏曰衞宣杀伋寿立朔而国人伤之赋二子乗舟之诗以悼伋寿之亡汉武竒爱少子因巫蛊事杀戾太子而壶闗三老田千秋等咸讼其寃隋文以谗谮废太子勇左右莫不闵黙文武大臣皆知其不可而弗敢言此皆人心天地之本然知嫡庶长幼之分不可紊也观献公讼其子于荀息自知废正恐有后患则天理之正非唯国人知之献公亦自知之矣】周幽王尝黜太子宜臼子伯服矣而犬戎杀其身【事见史记注在隐公元年】晋献公亦杀世子申生立奚齐矣而大臣杀其子诗不云乎天生蒸民有物有则民之秉好【去声】是懿徳【朱子曰天生众民有物必有法如君臣有义父子有亲是也乃民所执之常性故其情无不好此美徳者】此言天理根于人心虽以私欲灭之而有不可灭也春秋书此以明献公之罪抑人欲之私示天理之公为后世戒其义大矣以此防民犹有欲易太子而立赵王如意致夫人之为人彘者【前汉书髙帝纪定陶戚姬有宠生赵王如意上以太子仁弱谓如意类已欲废太子而立之及惠帝即位吕氏囚戚夫人使人持鸩饮之断其手足去眼煇耳饮瘖药使居厠中命曰人彘陆氏曰奚齐以本不正故曰君之子明国人意不以为嗣独君意立之明里克虽有罪而合晋人之心也卢氏曰书里克杀其君之子知晋人之不君奚齐也蜀杜氏曰曰杀其君之子犹曰晋君之子尔虽立为君春秋不成之为君也孙氏曰奚齐庶孽献公杀世子而立之春秋不与故曰君之子奚齐恶之也陈氏曰遇弑虽未逾年称君此其称君之子何献公杀申生绌重耳夷吾而立其嬖子晋之乱献公为之也故奚齐不称君而称君之子赵氏曰齐舍亦未逾年君也不云其君之子故谷梁国人不子之义是也张氏曰奚齐谓之其君之子以晋献杀嫡立庶而夺之也齐舍未逾年而谓之君以舍之正而与之也或抑或得是非之公可以观矣髙氏曰国人不君之而书曰君之子此春秋辨疑似之罪而曲尽人情之所难也】
　　附录【左传齐侯以诸侯之师伐晋及髙梁而还讨晋乱也令不及鲁故不书　晋郤芮使夷吾赂秦以求入曰人实有国我何爱焉入而能民土于何有从之齐隰朋帅师防秦师纳晋惠公秦伯谓郤芮曰公子谁恃对曰臣闻亡人无党有党必有雠夷吾弱不好弄能鬬不过长亦不改不识其他公谓公孙枝曰夷吾其定乎对曰臣闻之唯则定国诗曰不识不知顺帝之则文王之谓也又曰不僭不贼鲜不为则无好无恶不忌不克之谓也今其言多忌克难哉公曰忌则多怨又焉能克是吾利也　宋襄公即位以公子目夷为仁使为左师以听政于是宋治故鱼氏世为左师】
　　【辛襄王未二年】十年【齐桓三十六晋惠公夷吾元年衞文十蔡穆二十五郑文二十三曹共三陈宣四十三杞成五宋襄公兹父元年秦穆十楚成二十二】
　　春王正月公如齐
　　【孙氏曰公始朝齐也不至者朝桓安之与他国异也十五年如齐同此张氏曰庄公十三年柯之盟鲁已服齐虽庄公因昏姻一再如齐自此鲁不朝齐几二十年葢桓公伯业未盛不责诸侯以朝礼今僖公始朝齐见于葵丘之后霸体渐肆诸侯不朝天子而朝伯主自此始矣啖氏曰公及内卿往他国朝聘皆书如赵氏曰周之制朝聘也有数今春秋毕书之见如京师之简也所以伤王室之微着诸侯之不臣也临川吴氏曰僖公两朝齐桓事伯主也末年一朝齐昭继齐好也宣公四朝齐惠以簒立而求援也古者诸侯相朝之礼齐等之国往来报施互相朝也天下无道惟有小国朝大国故鲁所朝者齐晋楚三大国宋衞齐郑与鲁齐等则相聘而已齐晋伯国也以鲁朝之犹云可也楚蛮夷也晋衰不能与伉而鲁朝之辱莫甚焉庐陵李氏曰经书公如齐凡十五桓庄之编四书如皆非朝也独此为朝之始僖如齐三宣如齐六昭如齐二】
　　狄灭温温子奔衞
