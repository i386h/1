<!-- { "loadSidebar": true } -->
　　作丘甲益兵也古者九夫为井四井为邑四邑为丘四丘为甸甸地方八里旁加一里为成所取于民者出长毂一乘此司马法一成之赋也【前汉书刑法志殷周因井田而制军赋地方一里为井四井为邑四邑为丘丘十六井也四丘为甸甸六十四井也戎马四匹兵车一乗甲士三人步卒七十二人一同百里提封万井定出赋六千四百井兵车百乗一封三百一十六里提封十万井定出赋六万四千井兵车千乗周礼注司马法曰井十为通通为匹马三十家士一人徒二人通十为成成百井三百家革车一乗士十人徒二十人】为齐难作丘甲益兵备敌重困农民非为国之道其曰作者不宜作也唐太宗问李靖楚广【古旷反】与周制如何靖曰周制一乘步卒七十二人甲士三人以二十五人为一甲凡三甲共七十五人然则一丘所出十八人有积四丘而具一乘耳今作丘甲者即丘出一甲是一甸之中共百人为兵矣【孙氏曰谓丘出甲士一人古者九夫为井四井为邑四邑为丘出戎马一匹牛三头丘何甲士之有髙邮孙氏曰是丘出一甲而甸出甲士四人也往者三人而今増其一丘出一人焉】则未知其所作者三甸而増一乘乎每乘而增一甲乎鲁至昭公时尝搜于红革车千乘则计甸而増乘未可知也楚人二广之法一乘至用百有五十人【杜氏曰百人为卒二十五人为两车十五乗为大徧今广十五乗亦用旧徧法复以二十五人为承副】则鲁每乘而増一甲亦未可知也赋虽不同其实皆为益兵其数皆增三之一耳【茅堂胡氏曰成公以前甸赋车一乗每乗七十二人甲士三人凡二十五人为一甲是四丘共出三甲尔今作丘甲即一丘出一甲其于赋増三分之一也杜征南最号知兵及释此亦误予因看李卫公论车乗法方晓此】先儒或言甲非人人之所能为又以为丘出甸赋加四倍者误矣【刘氏曰鲁不务广徳而务广力不务益义而务益兵以王者之制论之则作丘甲之罪大矣王者之制诸侯不得擅赋其民擅税其民税为足食也赋为足兵也然而不得擅者先王之税既足以食矣先王之赋既足以用矣今不徇先王而以意为凖必乱之道也是以圣人禁之张氏曰每甲士綂二十四人必无増甲士而不増步卒之理故知李靖所谓二十五人为一甲者其考周制详矣番阳万氏曰四丘之甸共出甲士三人而成公使一丘出一甲士甲士之数既加则长毂牛马步卒之赋率加其四之一圣人恶其紊乱先王军赋之制故书以讥之汪氏曰兵制之变始坏于齐之内政而家一人焉继壊于晋之州兵而家五人焉长勺之战桓公自谓带甲十万车五千乗楚防启疆谓晋十家九县长毂九百其余四十县遗守四千叔向亦谓寡君有甲车四千乗则兵制之増益于古可知矣循袭效尤遂致鲁以秉礼之国亦増丘甲而不以为嫌也春秋之终且用田赋军旅之征而民力民财竭矣厥后楚之乗广魏之武士秦之戍卒穷兵极诈以快贪残而孙吴商白之徒皆身诛戮于前而国灭亡于后然兵农既分更厯千载虽有明君贤臣不能复古抑可叹哉春秋作丘甲之书其垂戒后世意深切矣庐陵李氏曰作例六直云作者三作僖公主作丘甲作三军新作三新作南门新延廐新作雉门也然延廐不书作刘氏曰公羊云是始丘使也何休云使丘民作甲非也谷梁云古者农工皆有职以事上甲非人人之所能为丘作甲非正也亦非也若恶使农夫为甲何不言井作甲邑作甲农作甲而必云丘作甲乎丘民作甲井民独不作甲乎杜氏又云长毂一乗甲士步卒七十五人此甸所赋今鲁使丘出之按丘者十六井尔甸乃六十四井使丘供甸赋是加四倍鲁亦必不为也且云丘甲不云丘乗庐陵李氏曰此条惟胡氏得之葢司马法旧制四丘出三甲三甲为七十五人今四丘出四甲四甲为百人四丘六十四井五百一十二家也公谷之説固无足取杜氏则又大过岂有一丘十六井一百二十八家而使之出一乗之赋故胡氏不取】
　　夏臧孙许及晋侯盟于赤棘
　　【左传闻齐将出楚师夏盟于赤棘】
　　初宣公谋以晋人去三桓归父为是见逐而奔齐矣初季孙当国恨齐人之立宣公纳归父又惧晋侯之或见讨也故往结此盟赤棘晋地也其称及鲁所欲也盟非春秋所贵而恶屡盟者非惟长乱亦国用民力所难给也成公即位之初方经大故未有施舍己责逮鳏寡救乏困之事也为齐难既作丘甲矣闻将出楚师又逺与晋寻盟岂固本保之道乎书及晋侯盟于赤棘非特备齐惧晋葢三桓怀忿怼君父之心将有事于齐而汲汲欲之者罪可见矣【髙氏曰许曷为及晋侯盟齐怨成矣晋援不可缓也故汲汲焉求为此盟汪氏曰自公孙敖防晋侯于戚而后季孙行父防齐侯于阳谷公子遂及齐侯盟于郪丘继而公孙归父防齐侯于谷防楚子于宋矣今也臧孙许及晋侯盟于赤棘以大夫盟霸主而不愧也昔也遂盟赵盾今也许盟晋侯益无忌惮矣春秋内大夫特盟外诸侯者五郪丘赤棘拔句绎皆书及唯祲祥书防夫盟齐盟晋鲁之汲汲可知于拔则定公之位未定如晋见郤故修好于邾句绎则二卿取邾田又胁邾子以盟之也故四盟皆鲁之志也祲祥外为志犹为彼善于此也家氏曰中世以后诸侯之大夫多自结于霸国鲁之季氏卫之孙氏宋之华氏皆结于晋者也不特外交其君又以贿结其大夫故君常见踈于霸国臣反挟霸国之援以胁制其君乱亡所从始也故春秋深着人臣外交之戒】
　　秋王师败绩于茅戎
　　【左传秋王人来告败公羊传孰败之葢晋败之或曰贸戎败之然则曷为不言晋败之王者无敌莫敢当也谷梁传不言战莫之敢敌也为尊者讳敌不讳败为亲者讳败不讳敌尊尊亲亲之义也然则孰败之晋也】程氏曰王师于诸侯不言败诸侯不可敌王也于外裔不言战外裔不能抗王也【杜氏曰不言战王者至尊天下莫之得校故以自败为文不书败地而书茅戎明为茅戎所败啖氏曰王师不书战无敌也败则但书败而已人臣无敌君之义也】不可敌不能抗者理也其敌其抗王道之失也桓王伐郑兵败身伤而经不书败存君臣之义立天下之防也刘康公邀戎伐之败绩于徐吾氏【杜氏曰康公王季子也欲要其无备徐吾氏茅戎之别种也】而经不书战辨内外之分立中国之防也【孙氏曰定王庸暗无宣王之烈王师为茅戎所败恶之大者故只书自败所以存周也】是皆圣人笔削非鲁史之旧文也然笔于经者虽以尊君父别内外为义而君父所以尊内外所以别则有道矣桓王不以讨贼兴师而急于伐郑康公不以惇信持国而轻于邀戎是失其所以君天下御外侮之道也书败绩于茅戎者言自败也其自反亦至矣【陆氏曰王者之于天下也葢之如天容之如地其有不庭之臣则告谕之训诲之如又不至则増修其徳而问其罪故曰王者之师有征无战今王师与茅戎为敌此取败之道非戎所能败也故以自败为文所以深讥王也家氏曰不言茅戎败之示王者无敌于天下也无敌而为戎败故以自败为文也刘氏曰不言战而言败此王术也以为天下莫之敢抗故不可言战而有天下者一失其道则人能夺之故不耻言败是以王者修己而不责于人也常山刘氏曰王者不能以义征四夷乃徼戎以自败岂不曰自取之乎圣人立法以垂后世一书王师败绩于茅戎而尊王之义与王自取败之道及诸侯不勤王之义咸得而见矣陈氏曰战然后言败绩此不战何以书败绩言自败也凡王有事讥不在诸侯诸侯有事讥不在臣子如天王出居于郑郑弃其师皆以自致之文书之虽有敌国亦自致也梁亡齐人殱于遂王师败绩于茅戎无敌国之辞也汪氏曰桓王战于繻葛讳不书败而此不讳败者茅戎正朔所不加可以言败而天子于诸侯不可言败此所以别内外之分也桓王不言败而刘康公言败又以正君臣之分也○啖氏曰公谷云晋败之若晋败王师而改曰贸戎是掩恶也如何惩劝乎】
　　冬十月
　　附録【左传冬臧宣叔令修赋缮完具守备曰齐楚结好我新与晋盟晋楚争盟齐师必至虽晋人伐齐楚必救之是齐楚同我也知难而有备乃可以逞谷梁传季孙行父秃晋郤克眇卫孙良夫跛曹公子手偻同时而聘于齐齐使秃者御秃者使眇者御者使跛者御跛者使偻者御偻者萧同侄子处台上而笑之闻于客客不悦而去相与立胥闾而语移日不解齐人有知之者曰齐之患必自此始矣范氏曰谷梁作传皆释经未有无其文而横发传者疑今冬十月下脱季孙行父如齐六字】
　　【壬定王十申八年】二年【晋景十一齐顷十衞穆十一卒蔡景三郑襄十六曹宣六陈成十桓四十八宋文二十二卒秦桓十六楚共二】
　　春齐侯伐我北鄙
　　【左传齐侯伐我北鄙围龙顷公之嬖人卢蒲就魁门焉龙人囚之齐侯曰勿杀吾与而盟无入而封弗听杀而防之城上齐侯亲皷士陵城三日取龙遂南侵及巢丘】
　　初鲁事齐谨甚虽易世而聘防不絶也及与晋侯盟于断【音短】道而后怨隙成再盟于赤棘而后伐吾北鄙【髙氏曰鲁絶齐而与晋盟齐遂即楚而伐我也】齐侯之兴是役非义矣鲁人为鞌之战岂义乎同曰愤兵务相报复而彼此皆无善者则亦不待贬而罪自见矣【家氏曰此齐人争鲁于晋也前日鲁宣专意事齐晋莫如之何也今鲁人去齐而即晋赤棘朝盟齐师暮至书齐侯伐我所谓目其人而贬之也夫既辱晋使又以兵加于鲁则其志在于与晋为敌好战而不度力其顷公之谓矣庐陵李氏曰此齐之弱鲁第四役也自齐懿公之后齐师不至鲁者二十年于是再见】
　　夏四月丙戌卫孙良夫帅师及齐师战于新筑卫师败绩
　　【左传衞侯使孙良夫石稷甯相向禽将侵齐与齐师遇石子欲还孙子曰不可以师伐人遇其师而还将谓君何若知不能则如无出今既遇矣不如战也夏有石成子曰师败矣子不少须众惧尽子丧师徒何以复命皆不对又曰子国卿也陨子辱矣子以众退我此乃止且告车来甚众齐师乃止次于鞫居新筑人仲叔于奚救孙桓子桓子是以免既卫人赏之以邑辞请曲县繁缨以朝许之仲尼闻之曰惜也不如多与之邑惟器与名不可以假人君之所司也名以出信信以守器器以藏礼礼以行义义以生利利以平民政之大节也若以假人与人政也政亡则国家从之弗可止也已杜氏曰新筑衞地】
　　齐师侵虐而以卫主此战何也卫侯初与晋同盟于断道矣又使世子臧与晋同伐齐矣又使孙良夫石稷将侵齐矣及与齐师遇石稷欲还良夫不可曰以师伐人遇其师而还将谓君何若知不能则如无出今既遇矣不如战也遂战于新筑故齐师虽侵虐而此战以卫主之也春秋善解纷贵逺怨而恶以兵刄相接故书法如此【张氏曰易曰师左次无咎凡战而不能胜者圣人立全师爱民之法所以重民命而存国体也良夫不从石稷之言必进而战致败其师几于丧身辱国此春秋所以罪良夫而以之主新筑之战也陈氏曰衞书大夫帅师于是始大夫强也良夫世为卿至林父出其君入于戚以叛是故孔达不言帅师必良夫而后言帅师】
　　六月癸酉季孙行父臧孙许叔孙侨如公孙婴齐帅师防晋郤克卫孙良夫曹公子首及齐侯战于鞌齐师败绩
