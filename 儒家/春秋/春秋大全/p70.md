<!-- { "loadSidebar": true } -->
　　【左传亦非常也凡天灾有币无牲非日月之不鼔公羊传其言于社于门何于社礼也于门非礼也谷梁传髙下有水灾曰大水既伐鼔而骇众用牲可以已矣救日以鼔兵救水以鼓众杜氏曰门国门也张氏曰比年大水隂盛阳防之变极矣庄公若思先王正厥事之意谨内外之防严夫妇之别使隂沴无浸长之渐则后日之祸犹可及正也徇其文而无实徒以牲牷求免不恐惧修省以正其本而礼文亦且缪戾此鲁之所以乱也髙氏曰古人遇水旱虽有雩禜祈禳之礼然靡神不举靡爱斯牲先王必以侧身修行为之本况于社于门非所以致水灾者也自古岂有伐鼓用牲救水灾之礼乎○刘氏曰公羊云于社礼也于门非礼也非也若于社为得礼春秋亦当不书矣】
　　附録【左传晋士蒍使羣公子尽杀游氏之族乃城聚而处之冬晋侯围聚尽杀羣公子】
　　冬公子友如陈
　　【杜氏曰报女叔之聘诸鲁出朝聘皆书如友庄公之母弟汪氏曰此季友私行之阶也啖氏曰凡公及内卿往他国朝聘皆书曰如赵氏曰凡内朝聘称如以异外也王氏曰春秋书内臣出聘凡六十有一如京师者五着诸侯之慢王室也如齐者十九如晋者二十五如宋者五如楚者一着诸侯之畏大国也如陈者二如卫如邾如莒如牟者各一着诸侯之交相聘也内臣以事出者凡十九纳币迎女者三致女者一涖盟者四防葬者十乞师者一比事以考之而是非善恶着矣庐陵李氏曰此内大夫出聘之始而亦季氏之始事也当隐桓庄之间上而周近而齐有来聘者矣鲁曽无报谢之礼而女叔一来季友旋造陈庆继又躬行以防原仲之葬则陈鲁之交盖出于季友原仲之私情矣至行父初立首讲陈好犹前志也春秋托始于此岂无意乎癸惠王丑九年】二十有六年【齐桓十八晋献九卫懿公赤元年蔡穆七郑文五曹僖三陈宣二十五惠五宋桓十四秦宣八楚成四】
　　春公伐戎
　　【公无春字张氏曰为追于济西之耻报怨也襄陵许氏曰隐桓世有戎盟至于庄公戎始变渝是以有济西之役于此伐戎义已胜矣齐鲁伐戎而中国崇矣】
　　附録【左传春晋士蒍为大司空夏士蒍城绛以深其宫】
　　夏公至自伐戎
　　【蜀杜氏曰伐戎无讥其致者公出师于外逾时而返故书至以危之张氏曰庄公治国家之政多阙而劳师于戎虽能复怨何益于内治乎逾时书至危之也】
　　曹杀其大夫
　　【此専杀大夫之始公羊传何以不名众也曷为众杀之不死于曹君者也君死乎位曰灭曷为不言其灭为曹覊讳也此盖战也何以不言战为曹覊讳也谷梁传言大夫而不称名姓无命大夫也无命大夫而曰大夫贤也为曹覊崇也】
　　称国以杀者国君大夫与谋其事不请于天子而擅杀之也义繋于杀则止书其官曹杀其大夫宋人杀其大夫是也【杜氏曰不称名非其罪啖氏曰但称大夫者无罪而死也刘氏曰称国以杀而不名者大夫无罪而君杀之也陈氏曰几杀大夫恒名之此其不名何恶君也庄公卒有戎难覊出奔陈赤于是簒曹簒而杀其大夫则必不义其君者也宋杵臼无道而杀大夫则亦不义其君者也是故曹僖公之大夫不名宋昭公之大夫不名】义繋于人则兼书其名氏楚杀其大夫得臣陈杀其大夫泄【息列反】冶之类是也【汪氏曰楚成少与之师而弃其将陈灵昏淫而杀諌臣三君固有罪矣然得臣刚而无礼泄冶尽言不隐其过虽有重轻而皆有致杀之由故兼书其名氏】然杀大夫而曰大夫与谋其事何也与谋其事者用事之大夫也【汪氏曰如公孙宁仪行父用事于陈而与谋杀泄冶之类】见杀者不得于君之大夫也所谓义系于杀者罪在于専杀而见杀者之是非有不足纪也故止书其官而不録其名氏也古者诸侯之卿大夫士命于天子而诸侯不敢専命也【周礼典命公之孤四命其卿三命其大夫爯命其士一命侯伯之卿大夫士亦如之子男之卿爯命其大夫一命】其有罪则请于天子而诸侯不敢専杀也【周礼大司冦凡诸侯之狱讼以邦典定之凡卿大夫之狱讼以邦法断之】及春秋时国无大小卿大夫士皆専命之而不以告于王朝有罪无罪皆専杀之而不以归于司冦无王甚矣五伯三王之罪人而葵丘之防犹曰无専杀大夫【汪氏曰齐桓晋文晋悼皆无専杀大夫之过视当时诸侯可谓彼善于此矣】故春秋明书于防备天子之禁也凡诸侯之大夫方其交政中华防盟征伐虽齐晋上卿止録其名氏至于见杀虽曹莒小国亦书其官【汪氏曰莒杀意恢称公子】或抑或或夺或予圣人之大用也明此然后可以司赏罸之权矣【张氏曰曹杀大夫曹伯赤杀之也岂于覊赤出入之际或不附戎而杀之若郑厉杀傅瑕原繁与髙氏曰除覊之党恐其内应也入春秋以来未有専杀大夫者而曹以小国首恶故春秋不显其名氏唯着其擅命尃杀之罪为万世之大戒凡杀大夫称国者疚在上也称人者乱在下也其书名氏者或以有罪足为世戒或无罪而昭其节或矜其不幸也刘氏曰公羊云不名众也然则杀三郤何故名乎又云不死于曹君者也宋杀其大夫又何以辨哉谷梁云大夫而不称名姓无命大夫也非也诸侯大国三卿皆命于天子次国三卿二卿命于天子小国三卿一卿命于天子説者不知王者诸侯之制度班爵云尔庐陵李氏曰曹杀大夫公羊以为前年曹覊諌曹伯御戎曹伯不聴而死于戎诸大夫不仗节死义嗣子立而诛之不书名者众也曹伯之死不书者为曹覊讳也谷梁以为此大夫即曹覊曹伯不用其言乃使出奔他国卒于受戮君子愍之不名者贤之也其説迂晦不明不可取大扺覊赤出归之际必有不附于赤者故赤杀之耳杜氏陈氏之説得之】
　　秋公防宋人齐人伐徐
　　【杜氏曰徐国在下邳鄞县张氏曰嬴姓国近齐鲁】
　　按书伯禽尝征徐戎则戎在徐州之域为鲁患旧矣【临川吴氏曰穆王之时徐僣称王帅九夷以伐宗国徐国虽小但春秋之前已尝僣王窃号】是年春公伐戎秋又伐徐者必戎与徐合兵表里为鲁国之患也故虽齐宋将卑师少而公独亲行其不致者役不淹时而齐人同防则无危殆之忧矣【杜氏曰宋主兵故序齐上汪氏曰宋先于齐而公书防则宋主兵明矣盖桓公伯业未隆亦若伐郳伐郑之先宋也明年盟幽于是而后授之诸侯则齐桓伯业盛矣故二十八年救郑宋序齐下】
　　附録【左传秋虢人侵晋冬虢人又侵晋】
　　冬十有二月癸亥朔日有食之
　　【甲惠王寅十年】二十有七年【齐桓十九晋献十卫懿二蔡穆八郑文六曹僖四陈宣三十六惠六宋桓十五秦宣九楚成五】
　　春公防伯姬于洮【徒刀反】
　　【左传非事也天子非展义不廵狩诸侯非民事不举卿非君命不越境杜氏曰鲁地】
　　左氏曰防于洮非事也天子非展义不廵守【杜氏曰廵守所以宣布德义】诸侯非民事不举卿非君命不越境伯姬庄公之女非事而特防于洮爱其女之过而不能节之以礼此春秋之所禁也【陆氏曰参讥之公及侯伯姬皆失正也】惟不节之以礼然后有使自择配如僖公之于季姬而典训亡矣【家氏曰于洮非归宁之地安有女子来宁父母疾驱于通道大都畧无所禁忌者乎髙氏曰妇人无相防之礼伯姬既归于复来与公防是与文姜齐襄无异也陈氏曰内女为夫人七见于经未有书公防者而防自伯姬始由是来朝其子由是来求妇伯姬之为皆未之前闻也汪氏曰公防伯姬于洮犹之可也季姬及鄫子遇于防则恶又甚矣妇人防遇固皆非礼而其罪有轻重焉】
　　夏六月公防齐侯宋公陈侯郑伯同盟于幽
　　【左传夏同盟于幽陈郑服也谷梁传同者有同也同尊周也于是而后授之诸侯也其授之诸侯何也齐侯得众也桓防不致安之也桓盟不日信之也信其信仁其仁衣裳之防十有一未尝有软血之盟也信厚也兵车之防四未尝有大战也爱民也程子曰同志而盟非率之也陈氏曰齐初主盟于是书公矣张氏曰爯举同盟之礼以伸伯令而一诸侯之心也鲁宋陈郑皆至而卫独不来故明年伐卫】
　　同盟之例有恶其反覆而书同盟有诸侯同欲而书同盟此盟郑伯之所欲而书同盟者也【范氏曰前同盟于幽诸侯尚有疑者今外内同心推桓为伯得専征伐之任成九合之功故传详其事也】凡盟皆小国受命于大国不得已而従焉者也【汪氏曰如鄫子防盟于邾之类】其有小国愿与之盟非出于勉强者则书同盟所以志同欲也前此郑伯尝贰于齐矣至是齐桓强盛有伯中国遏冦乱之势诸侯皆归之郑伯于是焉有畏服之心其得与于盟所欲也故特书同谷梁子所谓于是而后授之诸侯是也其授之诸侯齐侯得众也视他盟为愈矣【蜀杜氏曰诸侯同志而盟共戴天子齐桓主之家氏曰或谓前此防者九国而书同盟宜也今防者才五国而亦书同盟何哉大齐桓合诸侯不以兵车小大毕至而圣人与其同盟不然为时有合十有八年之君以甲车四十乗夸示诸侯而伯业遂衰乌在其为众也汪氏曰齐桓前盟于幽而郑复不朝至于执詹鲁又受郑詹之逃则既同而反覆矣此盟于幽鲁与盟而书公陈郑心服而不叛同以尊周为心不复携贰盖齐桓伯业之始盛也故春秋书同盟以美之○庐陵李氏曰衣裳兵车之盛止见谷梁传范氏曰自三十年北杏十四年防鄄十五年防鄄十六年盟幽二十七年盟幽僖元年防柽二年防贯三年防阳谷五年首载七年宁母九年葵丘此衣裳之防十有一也僖八年防洮十三年防咸十五年牡丘十六年防淮此兵车之防四也其兵车四防谷梁皆传固无可疑独衣裳十有一而论语则曰管仲相桓公九合诸侯不以兵车于是起诸儒之异説矣但衣裳兵车本只谷梁一家之言陆氏深所不取而论语尤合朱子亦用展喜之言训乃为紏则诸家纷纷可不必辨矣】
　　秋公子友如陈葬原仲
　　【左传非礼也原仲季友之旧也公羊传原仲者何陈大夫也大夫不书葬此何以书通乎季子之私行也何通乎季子之私行辟内难也君子辟内难而不辟外难内难者何公子庆父公子牙公子友皆庄公之母弟也公子庆父公子牙通乎夫人以胁公季子起而治之则不得与于国政坐而视之则亲亲因不忍见也故于是复请至于陈而葬原仲也谷梁传言葬不言卒不葬者也不葬而曰葬讳出奔也杜氏曰原氏仲字礼大夫既卒不名】
