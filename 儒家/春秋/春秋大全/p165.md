<!-- { "loadSidebar": true } -->
　　附録【左传晋郤至与周争鄇田王命刘康公单襄公讼诸晋郤至曰温吾故也故不敢失刘子单子曰昔周克商使诸侯抚封苏忿生以温为司宼与檀伯达封于河苏氏即狄又不能于狄而奔衞襄王劳文公而赐之温狐氏阳氏先处之而后及子若治其故则王官之邑也子安得之晋侯使郤至勿敢争○宋华元善于令尹子重又善于栾武子闻楚人既许晋籴茷成而使归复命矣冬华元如楚遂如晋合晋楚之成○秦晋为成将防于令狐晋侯先至焉秦伯不肯涉河次于王城使史颗盟晋侯于河东晋郤犫盟秦伯于河西范文子曰是盟也何益齐盟所以质信也防所信之始也始之不从其可质乎秦伯归而背晋成】
　　【壬简王午七年】十有二年【晋厉二齐灵三衞定十蔡景十三郑成六曹宣十六陈成二十杞桓五十八宋共七秦桓二十六楚共十二吴寿梦七】
　　春周公出奔晋
　　【左传春王使以周公之难来告书曰周公出奔晋凡自周无出周公自出故也公羊传周公者何天子之三公也王者无外此其言出何自其私土而出也谷梁传周有入无出其曰出上下一见之也言其上下之道无以存也上虽失之下孰敢有之今上下皆失之矣杜氏曰天子无外故奔不言出周公为王所复而自絶于周故书出罪之】
　　按左氏周公楚恶惠襄之偪且与伯舆争政不胜怒而出王使刘子复之盟于鄄而入三日复出奔晋夫人主无诚慤之心而下要大臣盟是谓君不君人臣无忠信之实而上与人主盟是谓臣不臣既已要质鬼神以入矣又叛盟失信而出奔则是自絶于天也【张氏曰盟誓衰世之事刘子奉王命以复周公而盟之于君臣之道两失之矣周公复背盟而出奔故书出以絶之】自周无出而书曰出者见周室衰微刑政号令不行于天下尔【髙氏曰周无出也天下皆周也周公为天子三公而不能同寅协恭乃与伯与争政不胜而出王既复之又违命而奔于诸侯之国是自絶于周故书出以为万世之戒是时王室衰微号令不行于天下故逋逃之臣诸侯敢受之书此而晋罪昭然矣髙邮孙氏曰春秋之义自周无出葢曰天下一周也何往而非周乎天王居郑周公奔晋特异之者孔子之意也王之所以为王以有其位而天下皆其有也王得言出是自絶其位而不能有天下也天下非其有则虽居郑不可不言出也周公之所以为公以其左右天王而与王共治也为三公而自絶于王是不能有三公之位虽止奔晋犹若出于四海之外也天下一王而王有三公春秋书出用见天下无王而王无三公也汪氏曰王子瑕王子朝之奔不言出葢瑕朝皆为逆乱无所容其身逃窜他国以逭诛戮如国灭之君与在外之臣非居位禄而出奔也其不书出乃书法之常耳襄王御万乗之尊周公都三公之贵皆当以天下为家其书出则为贬矣庐陵李氏曰王室书居三居皇居狄泉不书出惟襄王居郑书出王臣书奔三子瑕子朝不书出惟周公奔晋书出故谷梁曰上下一见之也许氏曰王公书出上一见后不复书存周也○陆氏曰公羊云王者无外此其言出自其私土而出也按周是畿内之国不当以私土为义谷梁云周有八无出上下一见之也按二百四十二年适有此二事耳非故见上下也】
　　夏公防晋侯衞侯于琐泽
　　【左传宋华元克合晋楚之成夏五月晋士燮防楚公子罢许偃癸亥盟于宋西门之外曰凡晋楚无相加戎好恶同之同恤菑危备救凶患若有害楚则晋伐之在晋楚亦如之交贽往来道路无壅谋其不协而讨不庭有渝此盟明神殛之俾队其师无克胙国郑伯如晋听成防于琐泽成故也梅溪林氏曰宋西门外之盟不书存中国也家氏曰晋楚为成闗系不细春秋畧而不书岂无意乎葢春秋所以待荆楚者乃帝王御外之道来寇则御之无王则伐之未有举中国之大而求与蛮荒为盟好者也齐桓之于楚讨而服之晋文之于楚败而却之而霸者之职举矣晋自灵成君昏闇而臣惰偷以避楚为得计至是因俘累以通意遂交聘而为成晋固苟求安佚而楚实怙其强大畧无息肩之意后三年渝盟伐郑无所恤也又其后宋向戌复持弥兵之説为盟而长楚遂使中国诸侯北面于夷楚之庭申之防冠屦倒置其祸端实兆于此故琐泽之防书法如此不与晋为此防也汪氏曰僖之三十二年楚鬭章请平于晋晋阳处父报之晋楚始通南北之交文公为之也刘氏曰琐泽之防本以合楚郑也今楚郑不至鲁衞是防何耶且合晋楚者宋也宋亦不与又何耶凡晋楚为平则应大合诸侯以申成好今三国防而已又何耶然则传之言未足信也髙氏曰攷事实与经不合夫晋厉之防实始于此畧诸国而致鲁卫则以见厉公之德不能谨始诸侯多解体矣庐陵李氏曰此防左氏以为晋楚为成经既不书晋楚之盟而公谷胡氏又无传独赵子曰若实华元合晋楚之盟则无不告诸侯之理经不应不书今琐泽之防楚不与焉何以证其成乎葢旧説有晋令钟仪归求成事竟不集左氏遂误附防为此耳未详是否姑具其説陈氏章指曰晋楚甞同盟矣不书至襄二十七年始书之】
　　秋晋人败狄于交刚
　　【左传狄人间宋之盟以侵晋而不设备秋晋人败狄于交刚郑氏曰交刚狄地髙氏曰此狄葢白狄也九年秦人白狄伐晋此先败狄而后伐秦是知报九年之役也陈氏曰楚方聘鲁平宋合诸】
　　【侯之大夫于蜀讨陈夏征舒观兵于雒矣而晋区区争地于羣狄是故宣成之春秋晋有事于】
　　【秦楚或畧不书而甚详于灭狄以是为晋衰者也】
　　冬十月
　　附録【左传晋郤至如楚聘且涖盟楚子享之子反相为地室而县焉郤至将登金奏作于下惊而走出子反曰日云莫矣寡君须矣吾子其入也賔曰君不忘先君之好施及下臣贶之以大礼重之以备乐如天之福两君相见何以代此下臣不敢子反曰如天之福两君】
　　【相见无亦唯是一矢以相加遗焉用乐寡君须矣吾子其入也賔曰若让之以一矢祸之】
　　【大者其何福之为世之治也诸侯间于天子之事则相朝也于是乎有享宴之礼享以】
　　【训共俭宴以示慈惠共　俭以行礼而慈惠以布政政以礼成民是以息百官承事朝而不夕此公侯之所以扞城其民也故诗曰赳赳武夫公侯于城及其乱也以诸侯贪冒侵欲不忌争寻常以尽其民畧其武夫以为已腹心股肱爪牙故诗曰赳赳武夫公侯腹心天下有道则公侯能为民干城而制其腹心乱则反之今吾子之言乱之道也不可以为法然吾子主也至敢不从遂入卒事归以语范文子文子曰无礼必食言吾死无日矣夫冬楚公子罢如晋聘且涖盟十二月晋侯及楚公子罢盟于赤棘】
　　【癸简王未八年】十有三年【晋厉三齐灵四衞定十一蔡景十四郑成七曹宣十七卒陈成二十一桓五十九宋共十一秦桓二十七楚共十三吴寿梦八】
　　春晋侯使郤锜来乞师
　　【左传春晋侯使郤锜来乞师将事不敬孟献子曰郤氏其亡乎礼身之干也敬身之基也郤子无基且先君之嗣卿也受命以求师将社稷是衞而惰弃君命也不亡何为谷梁传乞重辞也古之人重师故以乞言之也程子曰不以王命兴诸侯师故书乞也】
　　晋主夏盟行使诸侯徴防讨贰谁敢不从以霸主之尊而书曰乞师何也列国疏封虽有大小土地甲兵受之天子不相綂属鲁兵非晋所得专也今晋不以王命兴诸侯之师故特书乞【孔氏曰晋虽是侯伯恐鲁不与若言召兵或容辞説言乞则不得不与释例曰师乞者深求过礼之辞执谦以逼成其讨是解乞为谦意陈氏曰外乞师不书必盟主也而后书乞卑辞也见晋之无以今与国也常山刘氏曰虽晋之大命鲁兴师亦书曰乞所以正王法赵氏曰天子在上而诸侯自相请师非礼也】以见其卑伏屈损无自反而缩之意矣【张氏曰自齐桓以来召兵侵伐虽不出于王命然伐叛讨罪为中国举犹足以令诸侯也今晋以私怨报秦则其义不足以令诸侯矣故惧其不从而卑辞以乞之春秋直书以见其举事不公自贬伯体也】圣人作春秋无不重内而轻外至于乞师则内外同辞者【刘氏曰公子遂如楚乞师此内接外之辞也晋郤锜来乞师此外接内之辞也圣人作春秋无不轻外而重内至于乞师则内外同之者以兵为重也故霸主之尊犹以乞师为文】葢皆有报怨复雠贪得之心【髙氏曰非有天子之命以徴兵况又以报私雠乎】是以如此若夫诛乱臣讨贼子请于天王以大义驱之谁不拱手以听命何至于乞哉噫此圣人所以垂戒后世见诸行事之深切着明者也【王氏曰郤锜春乞师而夏方与诸侯防伐秦则晋之霸政亦衰矣或问春秋之世盟主兴诸侯之师多矣曷为晋厉将伐秦楚独言乞师茅堂胡氏曰秦楚皆大国也是时晋政多门秦楚强盛诸侯惮于兴师晋来乞师以伐之汪氏曰春秋书乞师者五其一则我乞兵于楚其三则晋郤锜栾黡荀防皆厉公徴兵于鲁悼公初立而士鲂来或者循袭厉公之遗法欤庐陵李氏曰晋厉公之乞师三郤锜为伐秦栾黡为战楚荀防为伐郑厉公不德人心未服矫以求诸侯也晋悼之乞师一士鲂为救宋悼公初兴伯事未定谦以接诸侯也】
　　三月公如京师
　　【谷梁传公如京师不月月非如也非如而曰如不叛京师也】
　　夏五月公自京师遂防晋侯齐侯宋公衞侯郑伯曹伯邾人滕人伐秦
