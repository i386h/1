<!-- { "loadSidebar": true } -->
　　殱尽也【啖氏曰殱者自灭之义】齐灭遂使人戍之遂之余民饮戍者酒而杀之齐人殱焉【杜氏曰齐人戍遂遂人讨而尽杀之故以自尽为文何氏曰称人众辞临川呉氏曰齐桓伯事方兴而以彊大吞小弱灭遂而虑遂之遗民不服故遣齐之民戍守其地以无罪灭遂固已失遂人之心矣而齐之戍者或又凌灭其旧民故遂人愤怒而尽杀之】春秋书此者见【音现】齐人灭遂恃强陵弱非伐罪吊民之师遂人书灭乃亡国之善辞上下之同力也夫以亡国余民能殱强齐之戍则申胥一身可以存楚【事见左传定公四年】楚虽三戸可以亡秦【史记范増传楚南公曰楚虽三戸亡秦必楚后之灭秦者皆楚人也韦昭曰三戸楚三大姓昭屈景也左传哀四三戸杜氏曰丹阳县北三戸亭服防曰三戸漳水津也】固有是理足为强而不义之戒而弱者亦可省身而自立矣【刘氏曰齐灭人之国而又戍之以自取死亡故令其文如齐人自死于遂也陆氏曰不曰遂人杀之齐自取也张氏曰絶灭社稷以及其君虑其民之思旧主而以兵力强制之不知彼心不服吾力稍怠必有出于意料之外者不言遂人殱齐戍而书其自殱所以申遂人复讐之志而着桓公不仁以至于自殱其众也襄陵许氏曰齐师灭谭谭子奔莒着其君不诎也齐人灭遂齐人殱于遂着其民不归也孟子谓伯者以力服人非心服也力不赡也荀子谓桓公诈邾袭莒并国三十五则所灭葢不尽书书灭谭灭遂上下一见之也汪氏曰谷梁谓无遂而存遂乃春秋存亡继絶之意亦犹纪已灭而书纪叔姬卒葬纪叔姬存纪也陈已灭而书葬陈哀公书陈灾存陈也○赵氏曰谷梁曰此谓狎敌也此説乃讥其不善用兵恐非实迹】
　　秋郑詹自齐逃来
　　【公羊传何以书书甚佞也曰佞人来矣佞人来矣谷梁传逃义曰逃】
　　谷梁子曰逃义曰逃【范氏曰执得其罪故也义也今而逃之是逃义也陆氏曰凡言逃者皆谓义当留而窃去也】逃者匹夫之事【杜氏曰詹不能仗节守死以解国患而遁逃苟免书逃以贱之言与匹夫逃窜无异】詹之见执若其有罪虽死可也傥曰无罪苟见免焉请从惠于会使诸侯闻之则不辱君命矣不能以理自明也而反效匹夫之行遁逃苟免越在他国不亦贱乎【常山刘氏曰詹为正卿不能自辨以理取直而归反如匹夫之逃越在他国斯可贱也】特书曰逃以着其幸免而不知命之罪也【刘氏曰书逃责詹之辞也詹自以为有罪邪虽死之可矣自以为无罪邪尚何逃之有詹恐其见杀因逃而苟免则是不知命也永嘉吕氏曰观逃之一字则詹之有罪无罪皆可知矣】齐桓始霸同盟于幽而鲁首叛盟受其逋逃亏信义矣书自齐逃来又以罪鲁也【陈氏曰外逃不书齐髙固髙厚逃归皆不书逃来则书之逃来讥与之接也张氏曰执列国大夫逾歴三时不令其服罪而去防闲也慢国囚亡逸齐之罪也窃身逃窜同于苟免之匹夫无大夫之行失节辱国詹之罪也为逋逃主以取伐于伯主鲁之罪也汪氏曰左传僖七年称郑有叔詹为政则詹虽逃奔鲁葢不久而归郑矣汪氏曰春秋书逃有三郑伯陈侯言逃归是为君而不知义者也郑詹逃来是为臣而不知义者也庐陵李氏曰书逃三此年及僖五年郑伯逃归不盟襄七年陈侯逃归也君臣同词皆匹夫之事也然宣十七年髙固逃归不书襄十六年髙厚逃归不书则春秋不以逃义罪二子也】
　　冬多麋
　　【公羊传何以书记异也】
　　麋【杜氏曰泽兽鹿之大者】鲁所有也多则为异【何氏曰言多者以多为异也京房曰废正作淫为火不明则国多麋山阴陆氏曰阴盛所感恶气之应】以其又害稼也故书此亦禹放龙蛇周公逺犀象之意也害稼则及人矣【髙邮孙氏曰以有为灾则书有有是也以无为异则书无无水是也麋者常有之物惟其多则书之髙氏曰圣人于灾之中各为之辨麋书多者以多为灾也蜚书有者以有为灾不系多少也麋则常少以多为灾不系于有也螟螽之书不以其有不以其多但为灾则书之】
　　【乙惠王巳元年】十有八年【齐桓十晋献公佹诸元年衞惠二十四蔡哀十九郑厉二十五曹庄二十六陈宣十七杞共五宋桓六秦徳二楚文十四】
　　春王三月日有食之
　　【谷梁传不言日不言朔夜食也何以知其夜食也曰王者朝日故虽为天子必有尊也贵为诸侯必有长也故天子朝日诸侯朝朔范氏曰天子冕而朝日于东门之外故始出而有亏伤之处是以知其夜食也吕氏曰夜食云者必在丑寅之间故晨兴而犹见】
　　附録【左传春虢公晋侯朝王王飨醴命之宥皆赐玉五瑴马三匹非礼也王命诸侯名位不同礼亦异数不以礼假人○虢公晋侯郑伯使原庄公逆王后于陈陈妫归于京师实惠后】
　　夏公追戎于济西
　　【左传不言其来讳之也公羊传此未有言伐者其言追何大其为中国追也此未有伐中国者则其言为中国追何大其未至而豫御之也其言于济西何大之也谷梁传其不言戎之伐我何也以公之追之不使戎迩于我也于济西者大之也何大焉为公之追之也杜氏曰济西济水之西】
　　此未有言侵伐者而书追戎是不觉其来已去而追之也【杜氏曰戎来侵鲁鲁人不知去乃追之孙氏曰齐人侵我西鄙公追齐师至酅先言侵而后言追此不言侵伐明不觉其来已去而追之也书者讥内无戎备】为国无武备啓戎心而不知警危道也【啖氏曰去社稷逺追戎危公】春秋之意其必未雨而彻桑土闲暇而明政刑【刘氏曰公追戎于济西此无爱民之意而有不仁之心任诈谋而尚奇功胜固不足多也况又不胜乎凡君之于其民也犹父母之于子子陷水火父母不避焦溺而救之岂坐视之待其然且没而施巧变哉髙氏曰敌胜而去则不可追追者敌之败者也敌缓而去则不必追追者敌之奔者也先王之法从缓不及逐奔不逺逐奔不逺则难诱从缓不及则难陷故敌知畏而遁斯止矣弗追也临川呉氏曰戎即隐桓与之盟者戎入鲁境鲁将御之而戎遄退故鲁庄以兵逺追之汪氏曰春秋书追者二追戎济西讥其在境而不能预备也追齐师至讥其出境而弗敢及之也奔既不克预修戎备遏于未来至于戎至境内又不克随时应变命将出师以胜非类之敌及其已退乃轻千乗之贵蹑其后而逐之何足取哉　啖氏曰左氏云不言其来讳之也据书追明不觉其来已去而追尔直书事实有何讳乎刘氏曰公羊以谓大其未至而预御之非也若未至而御何得谓之追乎谷梁云其不言戎之伐我何也以公之追之不使戎迩于我也非也戎若不来公则无追若不言伐不使戎迩于我则言伐者皆使其迩于我乎又曰于济西大之也亦非也但云公追戎未知追之于何所耶理所必书何大之之有】
　　秋有【又作蜮音或】
　　【左传为灾也公羊传何以书记异也谷梁传一有一亡曰射人者也】
　　鲁所无也故以有书夫以含沙射人其为物至微矣【杜氏曰短狐也含沙射人本草谓之射工孔氏曰洪范传云如鼈三足生于南越南越妇人多淫故其地多淫女惑乱之所生也陆机诗疏云一名射影在淮水中人在岸上影见水中投人影则杀之或谓含沙射人入皮肌其疮如疥徧身濩濩或或故为灾】鲁人察之以闻于朝鲁史异之以书于策何也山阴陆佃曰【佃字农师宋建中靖国时人着春秋后传二十卷】阴物也麋亦阴物也是时庄公上不能防闲其母下不能正其身阳淑消而阴慝长矣此恶气之应其説是也【张氏曰汉书五行志刘向董仲舒已有是説葢麋者迷也者惑也是时文姜为乱于闺门之内其遗毒余患至文姜卒再成簒弑之祸物类之感天之示人显矣】然则箫韶作而凤凰来仪春秋成而麟出于野何足怪乎【汪氏曰麋乃物异之恶者也凤麟乃物异之美者也】春秋书物象之应欲人主之慎所感也世衰道微邪説作正论消小人长善类退天变动于上地变动于下禽兽将食人而不知惧也亦昧于仲尼之意矣【汪氏曰春秋书螟螽蝝生志虫之害稼者也书多麋有有蜚有鸜鹆来巢志物之为异者也虫之害稼苟有蓄积以赈饥民则不为灾物之异常苟能脩德以消天变则不为异人为不善以致天变又不知警省而改过迁善以消悔怒则祸患之来弗能救矣或谓字以古较之作蟘即蠈也食苗叶者窃疑春秋书螽螟皆不言有此书有则为异而非蠈矣庐陵李氏曰记异书有三此年有庄二十九年有蜚昭二十五年有鸜鹆来巢公羊疏曰此不言来者乱气所生非自外来也】
　　冬十月
　　附録【左传初楚武王克权使鬬緍尹之以叛围而杀之迁权于那处使阎敖尹之及文王即位与巴人伐申而惊其师巴人叛楚而伐那处取之遂门于楚阎敖游涌而逸楚子杀之其族为乱冬巴人因之以伐楚】
　　【丙惠王午二年】十有九年【齐桓十一晋献二衞惠二十五蔡哀二十郑厉二十六曹庄二十七陈宣十八杞共六宋桓七秦宣公元年楚文十五卒】
　　春王正月
　　附録【左传春楚子御之大败于津还鬻拳弗纳遂伐黄败黄师于踖陵还及湫有疾夏六月庚申卒鬻拳葬诸夕室亦自杀也而葬于绖皇初鬻拳强谏楚子楚子弗从临之以兵惧而从之鬻拳曰吾惧君以兵罪莫大焉遂自刖也楚人以为大阍谓之太伯使其后掌之君子曰鬻拳可谓爱君矣谏以自纳于刑刑犹不忘纳君于善】
　　夏四月
　　秋公子结媵陈人之妇于鄄遂及齐侯宋公盟
　　【公羊传媵者何诸侯娶一国则二国往媵之以侄娣从侄者何兄之子也娣者何弟也诸侯一聘九女诸侯不再娶媵不书此何以书为其有遂事书大夫无遂事此其言遂何聘礼大夫受命不受辞出境有可以安社稷利国家者则専之可也谷梁传媵浅事也不志此其志何也辟要盟也何以见其辟要盟也媵礼之轻者也盟国之重也以轻事遂乎国重无説其曰陈人之妇畧之也其不曰数逾恶之也程子曰鄄之巨室嫁女于陈人结以其庶女媵之因与齐宋盟挈之以往结好大国所以安国息民乃以私事之小取怒大国故深罪之书其为媵而往盟为遂事】
