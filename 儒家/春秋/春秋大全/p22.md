<!-- { "loadSidebar": true } -->
　　兄弟先公之子不称公子贬也书盟书帅师而称兄弟者罪其有宠爱之私书出奔书归而称兄弟者责其薄友恭之义攷于事而春秋之情可见矣年者齐僖公母弟也程氏谓先儒谓母弟者葢縁礼有立嫡子同母弟之文其曰同母葢为嫡耳非以为加亲也此义不明久矣僖公私于同母宠爱异于他弟施及其子犹与适等而襄公绌之遂成篡弑之祸【汪氏曰齐侯非不爱其弟也迷于其义故以爱为害矣】故圣人于年来聘特变文书弟以示贬焉郑语来盟黒背帅师皆罪其私也书云于弟弗念天显乃弗克恭厥兄兄亦不念鞠子哀大不友于弟天惟与我民彞大泯乱【书康诰蔡氏传天显有天明尊卑显然之序也弟不念尊卑之序而不能敬其兄兄亦不念父母鞠养之劳而大不友其弟是兄弟相贼也则天之与我民彞必大泯灭而紊乱矣】陈光奔楚而称弟不念鞠子哀矣盗杀衞絷而称兄其亦不念天显矣秦鍼宋辰皆责其薄也仁人于兄弟絶偏系之私笃友恭之义人伦正而天理存其春秋以训天下与来世之意也【张氏曰亲亲之道尊其位重其禄非贤则不及以政齐僖爱其弟聘鲁致女交政邻国一一使之爱之之过遂致乱嫡庶之辨以启无知篡弑之祸圣人以其过于溺爱之私而失亲亲之义故特书其弟以贬之而着后日之祸始于僖公之不早辨也汪氏曰夫子作经虽不逆计其后日之事然于其宠爱之过特书弟以贬焉使后世之读是经者考无知篡弑之所由始则亦知戒矣春秋书弟者十一惟公弟叔书字葢贤之也诸侯之弟贬则书名不贬则书字故许叔蔡叔蔡季纪季皆贤而称字且不言弟胡氏传例在庄三年庐陵李氏曰春秋书弟十四书兄一齐年郑语衞黒背皆罪其私陈光秦鍼宋辰衞絷皆罪其薄衞鱄佞夫皆可入陈光之例陈招兄称公子而后称弟亦以陈侯有宠爱之私而致之也独叔称弟贤之也葢以其善处兄弟之变者也公羊左氏同母之説程子力辩之而时氏亦曰圣人之教虽及兄弟之子犹引而进之安有异母即见疎外乎余见叔下啖氏曰使使致问曰聘主人受之于庙以伸礼也孙氏曰大国聘而不朝小国朝而不聘凡书者恶之张氏曰聘者诸侯遣大夫通好与国见于仪礼之篇详矣然古者诸侯间于天子之事则有邦交殷聘之礼自隠公即位以来未尝朝聘于天子以鲁推之则诸侯葢可知矣齐僖因艾之盟遽遣使于鲁以结好忘君臣之大义植同列之私党故观年之聘则凡春秋书聘可以例推矣汪氏曰经书诸侯聘三十一齐聘者五始于弟年而终于庆封晋聘者十有一宋衞聘者各四陈郑秦吴聘者各一楚聘者三鲁以秉礼之国受同列之朝聘而尊王之礼寥寥罕见故悉书以示讥焉庐陵李氏曰春秋齐之聘鲁五年之再来齐僖纠合之时也归父之来晋襄未定之时也国佐之来齐顷有志于叛晋也庆封之来齐景初立而有志于争伯也皆出于私情矣然春秋之初齐尤加礼于鲁至桓既伯僖七年公子友如齐之后鲁使之聘齐者二十二而齐聘仅三至焉亦可以观理道矣】
　　秋公伐邾
　　【此伐邾之始左传秋宋及郑平七月庚申盟于宿公伐邾为宋讨也程子曰擅兴甲兵为人而伐人非义之甚也】
　　奉词致讨曰伐【汪氏曰传例曰声罪致讨曰伐此云奉词者执言以声其罪其义一也不称帅师者君行师从故君将不言帅师】按左氏公伐邾为宋讨也【汪氏曰公拒宋而与郑平今郑复与宋盟故惧而伐邾欲以求宋】宋人先取邾田故邾人入其郛鲁与仪父则元年盟于昧【音蔑】矣邾人何罪可声特托为辞説以伐之尔经之书伐非主兵者皆有言可执见伐者皆有罪可讨也传曰欲加之罪何患无词鲁为宋词非义甚矣而称伐邾所谓欲加之罪者也而不知渝昧之盟不待贬而自见矣【张氏曰夫和大所以恤小既平宋郑则邾宋之眦睚亦可和矣亲此而虐彼苟欲悦宋而忘蔑之盟子曰小人比而不周此足以见书为宋讨邾之防矣汪氏曰春秋一经鲁君大夫与邾特盟者五与诸侯及大夫同防者十九与诸侯及大夫防盟者十邾子来朝者六来防者一大夫如邾者一公伐邾者六大夫伐邾者七微者伐邾者一及他国伐邾者一大夫围邾者一及邾战者一公败邾师者一邾人伐我者三元年盟蔑乃与邾交好之始哀二年盟句绎乃与邾交好之终此年伐邾乃与邾交兵之始哀七年入邾以邾子来乃与邾交兵之终邾之事鲁不为不敬而鲁之虐邾愈甚比事以观而罪自着矣】
　　冬天王使凡伯来聘
　　【此王聘之始程子曰周礼时聘以结诸侯之好诸侯不脩臣职而聘之非王体也杜氏曰凡伯周卿士凡国伯爵汲郡淇县东南有凡城汪氏曰凡伯周公之诗板与瞻卬皆其所赋葢世为王臣】
　　戎伐凡伯于楚丘以归
　　【此戎患之始左传初戎朝于周发币于公卿凡伯弗賔冬王使凡伯来聘还戎伐之于楚丘以归公羊传凡伯者何天子之大夫也此聘也其言伐之何执之也执之则其言伐之何大之也曷为大之不与乎戎之执中国也其地何大之也谷梁传凡伯者何也天子之大夫也国而曰伐此一人而曰伐何也大天子之命也戎者衞也戎卫者为其伐天子之使贬而戎之也楚丘衞之邑也以归犹愈乎执也程子曰楚丘衞地伐见其以众天子之使道由于衞而我待以众伐之衞不能衞其罪可知言以归则非凡伯有失节之罪杜氏曰楚丘在济隂城武县西南】
　　国而曰伐此一人而曰伐见其以徒众也【薛氏曰言伐以兵刼之也董子曰执天子之使与伐国同罪】楚丘衞地以归易词也于楚丘者罪衞不救王臣之患【蜀杜氏曰凡伯过衞衞不当使及于难况又不救乎】以归者罪凡伯失节不能死于位也【张氏曰以者言能左右之而为之以者亦听其左右故凡言以归者多责其降服而事雠也】周之秩官敌国賔至闗尹以告候人为导司徒具徒司宼诘奸佃人积薪火师监燎【周礼司闗凡四方之賔客至闗则为之告注賔客谓朝聘者候人若有方治则帅而致于朝及归送之于境小司徒小賔客令野脩道委积注小賔客诸侯之使臣小司宼大賔客前王而辟注辟除奸人甸师率其徒以薪蒸役内外饔之事】其贵国之賔至则以班加一等益防至于王吏则皆官正涖事【汪氏曰天子之使过诸侯当候在疆埸膳宰致饩司里授馆犹惧不敬】今凡伯承王命以为过賔于衞而戎得伐之以归是蔑先王之官而无君父也故旄丘録于国风见衞不能脩方伯之职也【诗旄丘小序责衞伯也狄人迫逐黎侯黎侯寓于衞衞不能脩方伯连师之职】戎伐凡伯于楚丘以归见衞不救王臣之患也为狄所灭则有由矣【家氏曰天子之使戎得以邀而伐之天子不命之讨方伯连帅复不能为王敌忾春秋书之以见周室微弱天下无伯诸侯无王也汪氏曰裔戎朝于天子王臣虽不以礼貌加之不过失象胥之职特小过耳今王臣衔天子之命聘于望国过卫而戎报私怨以兵众刼之彼独不念天子之命乎苟不念天子之命如勿朝而已矣戎不足责衞人坐视王臣之俘于戎而不能救患尊君之义安在哉此书戎伐非以其执词而与之者其率兵徒之众凌虐王人是横行中国不特无天子而亦无诸夏矣经之书伐本非与其讨罪何况戎乎后此定王之臣单襄公聘楚而假道于陈则微弱益甚与滕莒小国无以异矣庐陵李氏曰春秋书王聘鲁七始于此而终于宣十年凡伯南季仍子家父皆不过大夫犹可也宰周公以三公之重王季子以介弟之尊而下聘礼益渎矣隠僖之得聘犹可也以宰纠而聘桓以季子而聘宣宠篡弑矣○啖氏曰公羊曰其曰伐大之也不与乎戎之执中国也其书戎狄侵伐灭入岂皆大之乎谷梁传戎者衞也若实衞伐改曰戎是为衞掩恶何以惩劝乎】
　　附録【左传陈及郑平十二月陈五父如郑涖盟壬申及郑伯盟歃如忘泄伯曰五父必不免不赖盟矣郑良佐知陈涖盟辛巳及陈侯盟亦知陈之将乱也○郑公子忽在王所故陈侯请妻之郑伯许之乃成昬】
　　【丙桓王寅五年】八年【齐僖十六晋哀三蔡宣三十五卒衞宣四郑庄二十九曹桓四十二陈宣三十武三十六宋殇五秦宁公元年楚武二十六】
　　春宋公衞侯遇于垂
　　【左传齐侯将平宋衞有防期宋公以币请于衞请先相见衞侯许之故遇于犬丘谷梁传不期而防曰遇遇者志相得也程子曰宋忌郑之深故与郑卒不成好无诸侯相见之礼故书曰遇杜氏曰垂卫地犬丘也张氏曰垂近鲁地私交以植党无诸侯相见之礼春秋之所恶也髙氏曰殇公常从州吁之请伐郑以图冯矣州吁诛宣公立冯不可不终图而未知宣公之从否故宋衞遇垂以谋郑十年入郑葢垂之谋也谋人之国不以礼见而阳若相遇春秋因实书之而贬寓焉陈氏曰宋衞之遇将以为参盟也遇例见四年庐陵李氏曰垂之遇左氏以为宋衞有怨于郑而齐欲平之葢郑之怨衞因公孙滑宋之怨郑因公子冯其説似有据然攷之于经后此瓦屋止三国参盟而不及郑十年入郑伐戴之师又三国为党以仇郑则宋衞此谋葢有志于从齐党而无意于释郑憾也齐僖亦不过假此以求诸侯耳岂真有平怨之本心与】
　　三月郑伯使宛来归祊【祊必彭反公谷作邴】
　　【左传郑伯请释泰山之祀而祀周公以泰山之祊易许田三月郑伯使宛来归祊不祀泰山也公羊传宛者何郑之微者也邴者何郑汤沐之邑也天子有事于泰山诸侯皆从泰山之下诸侯皆有汤沐之邑焉谷梁传名宛所以贬郑伯恶与地也程子曰鲁有朝宿之邑在王畿之内曰许郑有朝宿之邑近于鲁曰祊时王政不脩天子不巡狩鲁亦不朝故欲以祊易许田各取其近者故使宛来归祊始以祊居鲁未言易也朝宿之邑先祖受之于先王岂可相易也郑来归而鲁受之其罪均也杜氏曰宛郑大夫未赐族祊郑祀泰山之邑在琅邪费县东南陈氏曰曷为谓之来归五年郑伯始朝王不礼焉郑有志于叛王而合诸侯输平归祊皆逊词也纠合之道也庐陵李氏曰祊许之易其谋始于输平之时然不过借以固鲁之好而未敢及许也至是归祊以祀周公为辞者葢隠然致易许之请而隠公犹未许其易也郑庄委分地以合党而不吝所谓将欲取之必固与之者也隠公不察其深谋诡计而溺于一祊之入故于防中丘之防不能不徇之而败宋入许陷于大恶而不悟使隠公不死尚不能久有许况桓公不义之立郑伯适投其间而前日之谋尽行矣春秋所书不越数端而郑之奸情备见先儒谓郑庄小人之雄信哉又曰来归例除咺来归赗及内女来归外书来归者五郑祊衞俘之来以利而来也郓讙石尚之来以礼而来也要之皆自外至而非勉强之文其善恶则不同矣季子来归着国人之喜也】
　　庚寅我入祊
　　【公羊传其言入何难也其日何难也其言我何言我者非独我也齐亦欲之谷梁传入者内弗受也日入恶入者也邴者郑伯所受命于天子而祭泰山之邑也程子曰入者内弗受也义不可而强入之也】
