<!-- { "loadSidebar": true } -->
　　【左传夏防于咸淮夷病杞故且谋王室也秋为戎难故诸侯戍周齐仲孙湫致之谷梁传兵车之防也杜氏曰咸衞地东郡濮阳县东南有咸城汪氏曰十一年拒泉臯伊雒之戎同伐京师入王城焚东门王子带召之也十二年王以戎难讨王子带子带奔齐此谋王室为戎难也】
　　秋九月大雩
　　冬公子友如齐
　　【家氏曰阳谷甯母及咸之防其后公子友皆如齐葢伐楚服郑城縁陵之事鲁皆同之亦以见友之专鲁政也】附录【左传冬晋荐饥使乞籴于秦秦伯谓子桑与诸乎对曰重施而报君将何求重施而不报其民必携携而讨焉无众必败谓百里与诸乎对曰天灾流行国家代有救灾恤邻道也行道有福防郑之子豹在秦请伐晋秦伯曰其君是恶其民何罪秦于是乎输粟于晋自雍及绛相继命之曰泛舟之役】
　　【乙襄王亥六年】十有四年【齐桓四十晋惠五衞文十四蔡穆二十九卒郑文二十七曹共七陈穆二成九宋襄五秦穆十四楚成二十六】
　　春诸侯城縁陵
　　【左传春诸侯城縁陵而迁杞焉不书其人有阙也公羊传孰城之城也曷为城杞灭也孰灭之葢徐莒胁之曷为不言徐莒胁之为桓公讳也曷为为桓公讳上无天子下无方伯天下诸侯有相灭亡者桓公不能救则桓公耻之也然则孰城之桓公城之曷为不言桓公城之不与诸侯专封也曷为不与实与而文不与文曷为不与诸侯之义不得专封也诸侯之义不得专封则其曰实与之何上无天子下无方伯天下诸侯有相灭亡者力能救之则救之可也谷梁传其曰诸侯散辞也聚而曰散何也诸侯城有散辞也桓徳衰矣杜氏曰縁陵杞邑】
　　齐桓公城三国而书词不同城楚丘则没诸侯而不书城縁陵则书诸侯而不序城邢则再序三国之师何也邢以自迁为文故再列三师而书城邢者美其得救患分灾之义无封国之嫌也淮夷病诸侯防于咸城縁陵而迁焉则其事专矣故前目后凡直书诸侯而不序也【范氏曰直曰诸侯无小大之序陈氏曰但曰诸侯者不系之伯者之辞也但曰大夫者不系之君之辞也临川吴氏曰元年齐以救邢之诸侯城邢同在一年诸侯犹且再叙着齐桓之志方勤而伯业何盛也今以防咸之诸侯城縁陵各在一年而不重叙着齐桓之志已怠而伯业何衰也不曰縁陵者未迁也】衞为狄灭东徙渡河野处漕邑桓公使公子无亏戌以甲士归其祭服乗【绳证反】马凡为国之用其力尤勤其功尤大其事尤专而春秋责之尤重曰城楚丘而不书诸侯正王法也是故以功言之则楚丘为大以义言之则城邢为美春秋之法明其道不计其功正其义不谋其利者也详着城邢之师而深没楚丘之迹贵王贱霸羞称桓文以正待人之体也明此则知曽西不为管仲深畏仲由之説矣【刘氏曰诸侯不专封专封而善仅可以赎过故平其文不使伯者独享其功为人之迷于义而乃以专封为徳也专封而不善是冒王法而又勤诸侯故畧其文以见伯者之罪于专封而又有不善焉皆贵王贱伯羞称桓文之意比縁陵于城楚丘之功则楚丘善而縁陵不善矣比楚丘于王者之义则桓公救过之不给奚暇称贤哉春秋贵义不贵惠贵正不贵功畧小善而优大节以正待人而已矣家氏曰城縁陵之事葢与楚丘同而当是时齐桓拯救诸夏之志怠矣故经书详不如城邢畧不如楚丘亦轻重之权衡也蜀杜氏曰书城邢以国言之者善其救患全人之国也楚丘縁陵以一邑言之者谓其专封而不与之也永嘉吕氏曰城縁陵不如城邢楚丘不如縁陵故以楚丘縁陵之例观之当书曰城夷仪而乃曰城邢楚丘者衞之楚丘縁陵者杞之縁陵也以城邢之例观之当书曰城衞城杞而乃曰城楚丘城縁陵葢邢迁于夷仪固邢之夷仪也诸侯城邢得救灾恤邻之道也故详书而不杀予之也衞已灭而诸侯城楚丘以封衞故不曰城衞而曰城楚丘杞未迁而诸侯城縁陵以存故不曰城而曰城縁陵以诸侯而封诸侯非王法也楚丘之城没诸侯而不书讳之也若縁陵之城则以淮夷病杞之故而为之城以迁之犹未至如衞之已灭而后封之也故但曰诸侯而不序则其功亦有不足录者矣汪氏曰城之功器用不具城池未固不若城邢之美故不再序诸侯然祀未灭特不待其自迁而城縁陵以迁之未如封衞之专故诸侯以凡举而不削葢城縁陵之义不若城邢而功亦劣于楚丘也　陆氏曰公羊云曷为城灭也孰灭之葢徐莒胁之按明年楚伐徐诸侯救徐其谬可知家氏曰杞未闻受兵而公羊以为既灭葢前此城衞城邢皆在于既亡既溃之后故亦以为已亡左氏所谓病者得其实矣庐陵李氏曰桓公三城谷梁以城邢再列三师为美齐楚丘不言卫迁为齐之专縁陵不列序为诸侯之散至于公羊则皆以为专封春秋实与而文不与之辞胡氏于城邢城楚丘用谷梁城縁陵葢用公羊之説】
　　夏六月季姬及鄫子遇于防使鄫子来朝【鄫似绫反谷作缯后同左传鄫季姬来宁公怒止之以鄫子之不朝也夏遇于防而使来朝公羊传鄫子曷为使乎季姬来朝内辞也非使来朝使来请已也谷梁传遇者同谋也来朝者未请已也朝不言使言使非正也以病鄫子也张氏曰鄫国禹后姒姓汉属东海郡晋属琅耶】
　　春秋内女适人者明有所从则系诸国若杞伯姬是也其未适人者欲有所别则书其字若子叔姬是也季姬书字而未系诸国其女而非妇亦明矣及者内为志内女而外与诸侯遇讥鲁也朝不言使言使非正【何氏曰使者臣为君衔命文也】鄫子国君而季姬使之朝病鄫也鲁秉周礼男女之际岂其若是之甚乎葢鲁公钟爱其女使自择配故得与鄫子遇于防而遂以季姬归之尔有孟光之徳有伯鸾之贤【后汉书梁鸿传孟光择对不嫁年三十父母问其故曰欲得贤如梁伯鸾者鸿闻而聘之及嫁以装饰入门鸿不答光请曰切闻夫子髙义简斥数妇妾亦偃蹇数夫矣今而见择敢不请罪鸿曰吾欲裘褐之人可与俱隐深山尔光更为椎髻着布衣共入山中以耕织为业肃宗闻之求鸿不得】变而不失礼之正则犹可矣不然非所以为爱而厚其别也故称及称遇称使罪鲁与鄫以正男女之礼为后世戒也【孙氏曰季姬上无归鄫之文则是未嫁者此年遇防明年九月归鄫是季姬先与鄫子遇而后嫁也此季姬之行不正可知矣何氏曰礼男不亲求女不亲许鲁不防正其女乃使要遮鄫子淫佚使来请已与禽兽无异故卑鄫子使乎季姬以贱之张氏曰僖公爱女而使自择配鄫子听其使而朝鲁请之夫妇之始而不正如此书之所以讥僖公之不父鄫子之不夫季姬之不子且不妇也临川吴氏曰未嫁之女而与鄫子私相邂逅是淫奔也姬既私遇之后使鄫子朝鲁而请昬姬不足责也僖公不能正家如此何以居人上乎汪氏曰郑徐吾犯之妹美使之自择所配至于兄弟相残以乱郑国之政鲁秉周礼而季姬与鄫子道淫如此僖公正始之道亦可媿矣汪氏曰春秋书及及者为主以季姬为主则其与鄫子遇而使来请已可知矣　啖氏曰左氏谓季姬鄫子之夫人公怒鄫子不朝季姬使之朝按称季姬明鲁未嫁女也若是鄫夫人不当与鄫子遇又明年归于鄫明此时鄫子请娶之者言鲁之处女不当与诸侯防则文姜哀姜淫佚至甚刘氏曰若实来宁何故再书其归乎杞伯姬来何以不书归乎永嘉吕氏曰范甯谓鲁女无故远防诸侯此亦事之不然然春秋之世阃阈不严男女之别乱如文姜比年出防里巷匹妇尚或耻之则季姬出遇恐有此事然女子许嫁笄而字书曰季姬则字也妇人书字许嫁之辞也岂其许嫁于鄫而未归于鄫故遇之而使来请已乎】
　　秋八月辛卯沙鹿崩
　　【左传晋卜偃曰期年将有大咎几亡国公羊传沙鹿者何河上之邑也此邑也其言崩何袭邑也沙鹿崩何以书记异也外异不书此何以书为天下记异也谷梁传林属于田为鹿沙山名也无崩道而崩故志之也其日重其变也杜氏曰沙鹿山名平阳元城县东有沙鹿土山在晋地】
　　沙鹿晋地也卜偃曰期年必有大咎国几亡诗称百川沸腾山冡崒崩【朱子曰山顶曰冡崒崔嵬也山崩川溢灾异之大者】言西周之将亡也书沙鹿崩于前书获晋侯于后虽不指其事应【去声】而事应具存此春秋畏物之反常为异使人恐惧修省之意也其垂戒明矣【董子曰国家将有失道之败而天乃先出灾异以谴告之不知自省又出怪异以警惧之尚不知变而伤败乃至此见天心仁爱人君而欲止其乱也李氏啖曰服防曰沙山名鹿山足林属山曰鹿汉书元后传云后祖王翁孺自东平陵徙魏郡元城元城郭东有五鹿之墟即沙鹿也孙氏曰鹿山足也谓山连足而崩尔诗山冡崒崩犹以为异此异之甚也赵氏曰公羊云外异不书此何以书为天下记异也凡山崩不系国者以其自有常处不比陨星退鹢】
　　【也刘氏曰名山大泽不以封诸侯守之山不可以系国也圣人庸能独知沙鹿崩为天下异乎又曰沙鹿河上之邑亦非也此自山名之不须系山者以可知故也如禹贡桐栢积石皆不系山汪氏曰文定于梁山崩言为天下记异则沙鹿之崩疑亦非止一国之异矣】
　　狄侵郑
　　【张氏曰狄数犯畿内之诸侯而齐桓不能治自入衞伐邢灭温而至此霸图弱而王室卑诸侯受祸着桓公之怠也】
　　冬蔡侯肸卒【肸许乙反】
　　【谷梁传诸侯时卒恶之也汪氏曰穆公也父献舞见获于莘庄十九年留卒于楚而立　刘氏曰臣子慢则赴不具日月春秋不改者因文以见也若必以恶此君则郑厉衞惠何不恶之哉谷梁之説非也】
　　附录【左传冬秦饥使乞籴于晋晋人弗与庆郑曰背施无亲幸灾不仁贪爱不祥怒邻不义四徳皆失何以守国虢射曰皮之不存毛将安傅庆郑曰弃信背邻患孰恤之无信患作失援必毙是则然矣虢射曰无损于怨而厚于宼不如勿与庆郑曰背施幸灾民所弃也近犹雠之况怨敌乎弗听对曰君其悔是哉】
　　【丙襄王子七年】十有五年【齐桓四十一晋惠六衞文十五蔡庄公甲午元年郑文二十八曹共八陈穆三杞成十宋襄六秦穆十五楚成二十七】
　　春王正月公如齐
　　【张氏曰公十年朝齐此又朝齐纯用五年一朝之制同于事天子之礼矣　汪氏曰杜预谓诸侯五年再相朝礼也何休谓合古五年一朝之义皆非是周制诸侯之邦交但曰世相朝安得以五年为合礼乎庐陵李氏曰周官行人言春朝秋觐夏宗冬遇时见众同之礼此六者诸侯朝天子之礼也又曰侯服嵗一见旬服二嵗一见男服三嵗一见采服四嵗一见衞服五嵗一见要服六嵗一见此六服朝觐宗遇之嵗也又曰诸侯邦交嵗相问也殷相聘也世相朝也此诸侯相朝聘之礼也王制曰诸侯之于天子比年一小聘三年一大聘五年一朝天子五年一巡守与行人不同葢周衰损益之礼也左氏文十五年曰诸侯五年再相朝以修王命古之制也昭三年子大叔曰文襄之伯其务不烦诸侯令三嵗而聘五嵗而朝有事而防不协而盟不与行人不同而与王制畧相似故先儒皆以为此朝伯主之礼昭十三年叔向曰明王之制使诸侯嵗聘以志业间朝以请礼再朝而防以示威再防而盟以显昭明于是有十二年八聘四朝再防一盟之説与周官及礼家所录皆不同郑氏曰不知何代之礼又无所出不从其义左氏又曰凡诸侯即位小国朝之大国聘焉春秋书来朝及朝公者三十有五或得邦交世朝之义或用文襄五嵗而朝之制然皆非三代盛时朝王之礼也王道絶矣此兼山黄氏説也】
　　晋人伐徐
