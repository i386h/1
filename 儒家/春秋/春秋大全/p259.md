<!-- { "loadSidebar": true } -->
　　河出图洛出书而八卦画箫韶作春秋成而凤麟至事应【于证反下同】虽殊其理一也易曰【干文言】大人者先【悉荐反下同】天而天弗违后【胡豆反下同】天而奉天时【程子曰圣人先于天而天同之后于天而能顺天者合于道而已】舜孔子先天者也先天而天弗违志壹之动气也伏羲氏后天者也后天而奉天时气壹之动志也【朱子曰文定借孟子之言形容天地感格之意】有见乎此者则曰文成而麟至【范氏曰先王之道既麟感化而来应因事备而终篇故絶笔于斯年】无见乎此者以为妖妄而近诬【杜氏曰先儒以为制作三年文成致麟既已妖妄又引经至仲尼卒亦又近诬】周南闗雎之化王者之风而麟之趾关雎之应也【范氏曰关雎之化王者之风麟之趾应也然则斯麟之来归于王德春秋之文广大悉备义始于隐公道终于获麟】召南鹊巢之德先公之教而驺虞鹊巢之应也【王氏笺义曰诗称麟趾驺虞为关雎鹊巢之应故夫子作春秋遂以获麟终篇明王道之终乃致天瑞之应汪氏曰麟趾驺虞诗人但叹美公子公族之仁厚与其仁心德泽之广且盛者此借以喻麟读者不以辞害意可也】世衰道微暴行交作臣弑其君者有之子弑其父者有之夫子为是作春秋明王道正人伦气志天人交相感应之际深矣制作文成而麟至宜矣【何氏曰人道浃王道备必止于麟者欲见拨乱功成于麟犹尧舜之隆凤凤来仪故麟于周为异春秋纪以为瑞】商王恭黙思道帝赉良弼得于傅岩【书説命王庸作书以诰曰以台正于四方台恐德弗类兹故弗言恭黙思道梦帝赉予良弼其代予言乃审厥象俾以形旁求于天下説筑傅岩之野惟肖爰立作相】周公欲以身代其兄植璧秉珪而武王疾愈啓金縢之策天乃反风【书金縢王有疾弗豫周公植璧秉珪乃告太王王季文王纳策于金縢之匮中王翼日乃瘳武王既丧管叔及其羣弟流言于国周公居东秋大熟未获天大雷电以风王与大夫尽弁以啓金縢之书乃得周公所自以为功代武王之説王出郊天乃雨反风】出罪已之言荧惑退舍【吕氏春秋宋景公时荧惑在心子韦曰祸当君可移于宰相公曰宰相所与治国家也曰移于民公曰民死寡人将谁为君曰可移于岁公曰岁饥民饿必死谁以我为君乎子韦曰君有至德之言三天必三赏君荧惑果徙三舍】至于勇夫志士精诚所格上致日星之应召物产之祥葢有之矣【淮南子虞公与夏战日欲落公以劒指日日还不落鲁阳公与韩构难战酣日暮援戈而防之日反三舍战国策专诸刺僚彗星袭月聂政刺韩累白虹贯日前汉黄霸为颍川太守嘉禾生于府后汉书张堪为辽阳太守麦秀两岐晋书孟宗至孝母冬嗜笋宗入林哀泣笋忽自生刘殷曽祖母冬思堇殷于泽中恸哭视地堇生王祥性孝母尝欲生鱼时天寒冰冻祥解衣将剖冰求之忽冰解双鲤跃出毋又思黄雀炙有雀数十飞入其幕祥以供母】况圣人之心感物而动见【音现下见之同】于行事以遗【唯季反】天下与来世哉箫韶九奏凤仪于庭鲁史成经麟出于野亦当理尔诗以正情书以制事礼以成行乐以养和易以明变【庄子诗以道志书以道事礼以道行乐以道和易以道隂阳春秋以道名分文中子书以辩事诗以正性礼以制行乐以和德春秋以举往易以知来】垂教亦备矣则曷为作春秋子曰我欲载之空言不如见之于行事之深切着明也知我者其惟春秋乎何以约乎鲁史子曰我欲观夏道是故之而不足征【知陵反】也我欲观殷道是故之宋而不足征也我观周道幽厉伤之舍鲁何适矣何以适乎隐公三纲沦九法斁【音妬】天下无复【扶又反】有王也何以絶笔于获麟其以天道终乎【宋氏曰易始天道而终人事春秋始人事而终天道二百四十二年灾异妖怪无日无之独麟为瑞乱臣贼子无国无之独孔子为圣人天道否极则泰人事乱极则治春秋书极乱之事以求治至获麟而絶笔天人之际于斯见矣】圣人之于天道命也有性焉君子不谓命也是故春秋天子之事圣人之用拨乱反正之书考诸三王而不缪【音谬】建诸天地而不悖质诸鬼神而无疑百世以俟圣人而不惑其于格物修身齐家治国施诸天下无所求而不得亦无所处而不当【去声汪氏曰春秋之经自君臣父子夫妇兄弟以至邦交之常兵交之变人道之始终物异之大小逺而日星细而禽虫与夫宫室之兴革城池之筑浚器用之失得土地之予夺无所不纪学是经者辨其理则可以格物而致其知达其用则可以修身而复其性推而广之则可以齐家治国而平天下】何莫学夫春秋故君子诚有乐【音洛】乎此也由仲尼至于孟子百有余岁若顔曾则见而知之若孟子则闻而知之由孟子而来至于今千有余岁矣其书未亡其出于人心者犹在葢有不得已焉耳则亦有不得已焉耳矣【张氏曰麒麟之于走兽犹圣人之于人出类拔萃为人物之法则者也夫子生于周末而麟见于大野以仁圣之君子天锡仁兽之应乃理之当然韩愈氏曰麟为圣人出也圣人必知麟是以西狩之获必夫子观之而知为麟也然气数之不偶固异于尧舜之盛而王霸之道方穷亦非文王麟趾之时是以麟为夫子出然获于鉏商谓为不祥以赐虞人然后取之其与明王不兴而天下不能宗夫子何以异哉家氏曰杜元凯以为春秋感麟而】【作胡文定谓春秋成而麟至二义皆通宇宙间惟理与气而已理行气从固当有自然之应而况圣心之】【妙贯乎三极致中和而天地可位万物可育此作彼应固其理也然以当时之事而观春秋盖感麟而作】【以麟而终也夫子尝曰凤鸟不至河不出图吾已矣夫葢麟凤龙帝王之瑞夫子抱帝王之道将以大】【拯于斯世今也辙环天下迄无所遇自卫反鲁删诗定书系易正礼将载其道以垂之后世而麟应适至】【获而伤焉夫子知道之终不行然后修春秋以明一王之法春秋天子事也春秋成而圣人不复有用世意矣故春秋之修独后于五经葢感麟而作以麟而然也朱子曰春秋获麟某不敢指定是书成感麟亦不敢指定是感麟作大槩出非其时被人杀了是不祥○赵氏曰公羊谷梁二传以经不言狩人之名故有薪采引取之説不知举兽获之义是以尔也谷梁又云不言来不外麟于中国据鸜鹆来巢言之又云】【不言有不使麟不行于中国据有之类耳夫谓之获麟则不得言来以言其有为不使恒有有年岂使】【不恒有也庐陵李氏曰感麟而作春秋之説杜氏何氏程子谢氏吕氏张氏诸家多同絶笔获麟之説诸】【家皆不过以为所感而起因以为终而何氏独以为春秋之成文致太平托啓太平而瑞应至故就以麟】【终焉此其异也文成致麟之説本于范氏而胡氏因之其意应焉为孔子自卫反鲁即修春秋经成道备嘉瑞应焉而以天道终之比于关雎之应而能事毕矣葢亦祖于何休之遗意也汪氏曰説左氏者以春秋感麟而作作起获麟而文止于所起学公谷者以谓春秋文成致麟窃疑圣人作经絶笔于获麟之一句则非经成而麟至矣苟曰经成而后麟至则春秋笔絶于哀十三年十二月终殊无意义特世儒推尊孔子作经之效至于如是之盛故曰文成至麟耳子程子曰春秋应麟而作然麟不出春秋岂得不作葢麟为王者之祥获于鉏商圣人感而作经以垂法于万世若圣人不得用于时而垂世立教仪范百王也前年星孛东方今年西狩获麟东主生西主杀而戾气见于东仁兽获于西世衰之甚而天变之极也是乱臣贼子接迹于当世孔子惧作春秋哀王道之不行也春秋成而乱臣贼子惧圣人之道虽不行于当时而大行于后世矣为人君而法乎春秋则可以命德而讨罪跻斯世于至治为人臣而学乎春秋则可以善善而恶恶尊主而庇民其义得行则天理流行人欲壅遏孟子论孔子作春秋之功以为一治岂不信哉】

　　春秋大全卷三十七
