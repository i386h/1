<!-- { "loadSidebar": true } -->
　　按左氏蔡侯将如吴诸大夫恐其又迁也公孙翩逐而射之卒然则翩非微者其以盗称何也蔡侯背【音佩】楚诳吴又委罪于执政【见二年】其谋国如是则信义俱亡礼文并弃无以守身而自卫夫人得而害之矣故变文书盗以警有国之君也【蜀杜氏曰蔡侯为一国之君不能自正而为贱者所杀其贬可知也陈氏曰盗疏且贱者也称盗以杀则凡在官者无人也蔡杀其大夫公子驷蔡放其大夫公孙猎于吴蕞尔蔡也而连年诛放其大夫是贵近无人也是故杀翩不书以为不足讨也葬昭公以为不必不葬也张氏曰凡弑君称弑积渐之名也葢国君之尊其势位之崇髙非臣下所得轻而危之也故其谋必非一朝一夕之故而得行焉今蔡昭不道上得罪于大国下无道于其民忠谋不用无罪见杀人心以离故翩之事成于一旦春秋以盗杀书之所以见其几于独夫也余祭称弑上下之名犹存也蔡申称杀君道亡矣】翩弑君而畧其名氏姓与霍皆翩之党称国以杀而不去【起吕反】其官者二公孙葢尝谋国不使其君至于是而弗见庸者也故书法如此而或者以翩非微者而称盗苏辙以为求名而不得非矣天下岂有欲求弑君之名春秋又惜此名而不与者哉【髙氏曰宣十七年蔡侯申卒是为文公此蔡侯申于文公为曽孙周人以讳事神岂有曽孙与曽祖同名者乎必有一误庐陵李氏曰谷梁春秋有三盗微杀大夫谓之盗盗杀陈夏区夫是也非所取而取之谓之盗盗窃宝玉大弓是也辟中国之正道以袭利谓之盗盗杀蔡侯申是也言其辟中国之正道而行同盗贼不以礼义为主而侥幸以求名利若齐豹之类故抑而书盗】
　　蔡公孙辰出奔吴
　　【陈氏曰书君薨夫人姜氏孙于邾公子庆父出奔莒则夫人庆父与闻乎弑矣书盗杀蔡侯申蔡公孙辰出奔吴则辰与闻乎杀矣】
　　葬秦恵公
　　宋人执小邾子
　　【襄陵许氏曰天下无霸故宋人得以执小邾子伐郑入曹而无所忌汪氏曰称人以执非伯讨也不称名无罪也以私怨擅执小国之君又不归诸京师其罪大矣庐陵李氏曰伐曹执邾之役葢齐景图伯无成而宋亦有志于争权也当合宋襄执滕用鄫子围曹等看】
　　夏蔡杀其大夫公孙姓公孙霍
　　【汪氏曰霍即旰传见上】
　　晋人执戎蛮子赤归于楚
　　【书执止此左传夏楚人既克夷虎乃谋北方左司马贩申公寿余叶公诸梁致蔡于负函致方城之外于缯闗曰吴将沂江入郢将奔命焉为一昔之期袭梁及霍单浮余围蛮氏蛮氏溃蛮子赤奔晋隂地司马起丰析与狄戎以临上雒左师军于莵和右师军于仓野使谓隂地之命大夫士蔑曰晋楚有盟好恶同之若将不废寡君之愿也不然将通于少习以听命士蔑请诸赵孟赵孟曰晋国未宁安能恶于楚必速与之士蔑乃致九州之戎将裂田以与蛮子而城之且将为之卜蛮子听卜遂执之与其五大夫以畀楚师于三戸司马致邑立宗焉以诱其遗民而尽俘以归公羊传赤者何戎曼子之名也其言归于楚何子北宫子曰辟伯晋而京师楚也】楚围蛮氏子赤奔晋楚谓晋曰晋楚有盟好【呼报反】恶同之若将不废则寡人之愿也不然将通于少习以听命【杜氏曰少习商县武闗也将大开武闗以伐晋】赵鞅曰晋国未宁安能恶楚必速与之乃诈执蛮子以畀楚师其曰晋人云者罪之也蛮子赤何以名戎蛮也无罪见执亦书名外之也文公执曹伯则曰畀宋人今此曷云归于楚归于楚者犹云京师楚也晋主夏盟为日久矣不竞至此春秋所恶【唐陈氏曰霸主执列国之君归于京师正也今执而与楚宜书如曹伯畀宋人乃书与归于京师文无异是责晋不当执不宜归于楚而归于楚明矣髙氏曰诸侯有罪方伯请命于天子问罪然后执而归诸京师正也不请王命而执之归于京师若晋侯执曹伯归于京师其罪为轻若晋侯入曹执曹伯畀宋人执诸侯畀诸侯其罪已重今晋为中国盟主而执戎蛮子归于楚以君臣言则楚为君矣以强弱言则楚为伯矣家氏曰戎蛮虽迩于楚亦尝服属中夏昭十六年楚乘其乱诱其君而杀之楚实无道戎之叛之宜也于是自投归晋晋人倘畏楚之盛彊拒而弗纳可也听其去而适他国亦可也乃诈而执之以归于楚执人而归之蛮荆是以事京师者而事狂楚晋之罪大矣故书人以贬之】
　　城西郛
　　【杜氏曰鲁西郭备晋也】
　　六月辛丑亳社灾
　　【公羊传蒲社者何亡国之社也社者封也其言灾何亡国之社葢揜之揜其上而柴其下蒲社灾何以书记灾也谷梁传亳社者亳之社也亳亡国也亡国之社以为庙屏戒也其屋亡国之社不得达上也范氏曰亳即殷立亳社于庙外以为屏蔽程子曰书曰汤既胜夏欲迁其社不可作夏社国既亡则社自当迁汤存之以为后戒故但屋之则与迁之无异既为亡国之社则自王都至国都皆有之使为戒也记曰丧国之社屋之不受天阳也又曰亳社北牖使隂明也鲁有亳社灾屋之故有灾此制计之必始于汤也孔氏曰殷有天下作都于亳亳社殷社也葢武王伐纣使诸侯各立其社以戒亡国其社有屋故火得焚之灾天火也茅堂胡氏曰天子大社必受霜露风雨以达天地之气亡国之社屋之武王克商班其社于诸侯以为庙屏其灾者刘向以为人君纵心不能警戒之象汪氏曰亡国之社戒鲁之危亡也七年左传云以邾子来献于亳社则新作亳社之屋可知矣不书新作亳社者以其当作故不志也】
　　秋八月甲寅滕子结卒
　　【汪氏曰在位二十三年子虞母嗣是为隐公】
　　冬十有二月葬蔡昭公
　　【胡氏曰蔡昭书葬谓杀其大夫公孙姓等为贼已讨则当如卫人杀州吁例书之然后谓之贼今称国以讨而不去其官则不以二大夫为贼也若以为讨之不以其罪故书大夫则当从里克甯喜之例不书葬矣故知此例不通蔡昭之得书葬自别有义也髙氏曰国乱故缓春秋于定哀之际録蔡昭尤详者哀其不幸也当齐桓晋文之隆蔡犹不能自拔于楚凌迟至于摽季而昭公乃鋭然合中国以兴召陵之防卒能以吴破楚入郢此其志力有过人者遭晋德之不竞而不能逺抚使之卒陷于楚之祸君子是以哀昭之不幸而为之数见于经也使昭公出于晋悼之世其功烈当如何哉】
　　葬滕顷公
　　附録【左传秋七月齐陈乞施卫甯跪救范氏庚午围五鹿九月赵鞅围邯郸冬十一月邯郸降荀寅奔鲜虞赵稷奔临十二月施逆之遂堕临国夏伐晋取邢任栾鄗逆畤隂又盂壶口防鲜虞纳荀寅于柏人】
　　【辛敬王三亥十年】五年【晋定二十二齐景五十八卒卫出三蔡成公朔元年郑声十一曹阳十二陈闵十二僖十六宋景二十七悼二楚昭二十六吴夫差六】
　　春城毗
　　【杜氏曰备晋也】
　　夏齐侯伐宋
　　【髙氏曰齐之伐宋所以图霸也汪氏曰定十四年齐侯宋公防于洮距此六年未有衅端而景公忽兴师以伐宋岂以宋人伐曹执小邾子恃强凌弱故托是讨之以图霸欤然景公内不能正其国区区胁制以争伯权是以郑卫鲁宋虽从之而不心服也老将知而耄及之犹不知省无何身殁子弑卒以国与陈氏公孙丑称晏子以其君显抑未矣】
　　晋赵鞅帅师伐卫
　　【左传春晋围柏人荀寅士吉射奔齐初范氏之臣王生恶张栁朔言诸昭子使为柏人昭子曰夫非而讐乎对曰私讐不及公好不废过恶不去善义之经也臣敢违之及范氏出张栁朔谓其子尔从主勉之我将止死王生授我矣吾不可以僭之遂死于柏人夏赵鞅伐卫范氏之故也遂围中牟杜氏曰卫助范氏故也家氏曰辄以子拒父齐国夏为之围戚逆也蒯瞆以父伐子晋赵鞅为之伐卫其顺矣乎吁齐固失矣晋亦未为得也晋人倘欲脩明伯业陈大义以示天下当请之天王召诸侯伐卫执辄归诸京师命公子郢而立之然后于义为正若私于蒯瞆必求其入亦非春秋所许也况实以范氏之故而纳蒯瞆以为名乎庐陵李氏曰晋自侵楚之后惟此年伐卫明年伐鲜虞书伐葢讨范氏之党则师出庶几有名耳谢氏以此伐卫为蒯瞆未入故亦是一説】
　　秋九月癸酉齐侯杵臼卒
　　【左传齐燕姬生子不成而死诸子鬻姒之子荼嬖诸大夫恐其为太子也言于公曰君之齿长矣未有太子若之何公曰二三子间于忧虞则有疾疢亦姑谋乐何忧于无君公疾使国惠子髙昭子立荼寘羣公子于莱秋齐景公卒冬十月公子嘉公子驹公子黔奔卫公子鉏公子阳生来奔莱人歌之曰景公死乎不与埋三军之事乎不与谋师乎师乎何党之乎张氏曰景公在位五十八年前有管婴后有孔子晏婴告之以陈氏将窃其国孔子告以君君臣臣父父子子公亦知説而从之矣而卒不能用及大臣以未有太子告之反使之姑谋乐而勿忧无君卒致死肉未寒子弑国乱曽未十年陈恒弑简公而移其社稷真范祖禹所谓治愈久而政愈弊年弥进而德弥退者景公之卒葬书于春秋岂不为享国日久而曽无逺虑者之戒欤】
　　冬叔还如齐
　　【髙氏曰使卿吊且防葬也】
　　闰月葬齐景公
　　【公羊传闰不书此何以书丧以闰数也丧曷为以闰数丧数畧也谷梁传不正其闰也何氏曰恩杀故并闰数丧服大功以下以闰月为数刘氏曰丧以年断者不以闰数以月断者则以闰数孙氏曰闰月丧事不数葬齐景公非礼也讥其变常也唐陈氏曰三年之丧二十五月苟以闰数则三年之内已有二十五月安得谓之三年欤苟以闰数而书则诸书崩薨卒葬皆宜书矣奚独斯也】
　　附録【左传郑驷秦富而侈嬖大夫也而常陈卿之车服于其庭郑人恶而杀之子思曰诗曰不懈于位民之攸暨不守其位而能久者鲜矣商颂曰不僭不滥不敢怠皇命以多福】
　　【壬敬王三子十一年】六年【晋定二十三齐安孺子荼元年弑卫出四蔡成二郑声十二曹阳十三陈闵十三杞僖十七宋景十八秦悼三楚昭二十七卒吴夫差七】
　　春城邾瑕
　　【书城止此杜氏曰备晋也任城亢父县北有邾娄城髙氏曰瑕邾邑鲁未尝取于邾而遽城之见鲁之迫邾也是年冬伐邾明年遂入邾邾益微弱鲁以不义强城之也圣人因其城而系之邾者不与鲁之擅并人土也王氏曰邾瑕如鲁齐之类鲁有负瑕故称邾以别之鲁取不书恐如成之不见于经耳襄陵许氏曰定哀十六年间凡八城邑鲁既不得事晋诸侯方争是以髙城深池务守其国以捍祸乱然使鲁能脩其政如治城者则天下归之岂特自守而已三年以来岁书城邑以着鲁无德政劳民荐数如此后虽城邑不复志矣】晋赵鞅帅师伐鲜虞
　　【左传春晋伐鲜虞治范氏之乱也杜氏曰四年鲜虞纳荀寅于柏人薛氏曰昭十二年楚人伐徐之岁楚防方炽而书晋伐鲜虞十五年楚冦少安不能辑睦中夏而荀吴伐之定四年召陵能防楚有可乘之机而士鞅及卫孔圉伐鲜虞五年吴方入郢士鞅又伐鲜虞于是尽失诸侯又有赵鞅之伐则晋伯业之衰皆由陪臣封殖贪伐鲜虞故也】
　　吴伐陈
　　【左传复脩旧怨也楚子曰吾老君与陈有盟不可以不救乃救陈师于城父髙氏曰陈楚与也吴之入楚使召陈侯陈侯不来吴人怨之元年侵陈今复伐陈脩怨也陈自是与吴成张氏曰夫差脩怨黩兵以取灭亡故春秋复狄之】
　　夏齐国夏及髙张来奔
