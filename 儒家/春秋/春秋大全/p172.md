<!-- { "loadSidebar": true } -->
　　【戊简王十子三年】十有八年【晋厉八弑齐灵九衞献四蔡景十九郑成十二曹成五陈成二十六桓六十四宋平三秦景四楚共十八吴寿梦十三】
　　春王正月晋杀其大夫胥童
　　【家氏曰三郤之死晋厉杀之也胥童之死书偃杀之也春秋一以国杀为文着胥童道君作难而其君由是以殒童亦晋国之罪人也人臣与君俱死于难是之谓死节胥童与厉公先后死春秋系之国杀为其有当诛之罪也使童大节可録则必用孔父牧息之例继其君而书死矣髙氏曰宋督杀孔父而弑殇公春秋书及其大夫书偃杀胥童而弑厉公而书晋杀其大夫葢孔父忠于殇公者也胥童嬖于厉公者也嬖臣道君为不道亡其身以及其君故春秋两治之以为万世戒临川吴氏曰左传所载杀胥童者书偃也而书国杀葢二子当国而以国法杀之】
　　庚申晋弑其君州蒲
　　【左传春王正月庚申晋栾书中行偃使程滑弑厉公葬之于翼东门之外以车一乗使荀防士鲂逆周子于京师而立之生十四年矣大夫逆于清原周子曰孤始愿不及此虽及此岂非天乎抑人之求君使出命也立而不从将安用君二三子用我今日否亦今日共而从君神之所福也对曰羣臣之愿也敢不唯命是听庚午盟而入馆于伯子同氏辛巳朝于武宫逐不臣者七人周子有兄而无慧不能辨菽麦故不可立谷梁传称国以弑其君君恶甚矣汪氏曰晋人立襄公少子捷之孙周是为悼公】
　　弑君天下之大罪讨贼天下之大刑春秋合于人心而定罪圣人顺于天理而用刑固不以大霈释当诛之贼亦不以大刑加不弑之人然赵盾以不越境而书弑许世子止以不尝药而书弑郑归生以惮老惧谗而书弑楚公子比以不能效死不立而书弑齐陈乞以废长立幼而书弑晋栾书身为元帅亲执厉公于匠丽氏使程滑弑公而以车一乗葬之于翼东门之外而春秋称国以弑其君而不着栾书之名氏何哉仲尼无私与天为一奚独于赵盾许止归生楚比陈乞则责之甚备讨之甚严而于栾武子濶畧如此乎学者深求其防知圣人之诛乱臣讨贼子之大要也而后可与言春秋矣【问胡氏传栾书弑晋厉公事其意若许栾书之弑何也朱子曰文定之意葢以为栾书执国之政而厉公无道如此亦不得坐视为书之计厉公可废而不可弑也张氏言传中全不见此意曰文定既以为当如此作传虽不可明言岂不可微示其意乎今累数百言而其意絶不可晓不知何谓也○王氏曰经不罪栾书中行偃而称国以弑者以厉公之恶有以取之孟子曰闻诛一夫纣矣未闻弑君也知此然后知圣人之于天道张氏曰闻之师曰称国以弑者众弑其君之辞也孟子论贵戚之卿曰君有大过则谏反覆之而不听则易位厉公之过大矣既用小人杀戮无辜举朝诸卿不保首领书偃晋之世臣以社稷为心可以行易位之权而程滑遽弑之故称国以弑而不言二臣分其恶于众也悼公逐不臣者七人而不诛书偃非里克甯喜之比故也临川吴氏曰春秋之作正为诛乱臣贼子也赵穿弑灵公传不言盾使而经书赵盾弑君程滑弑厉公传以为栾书中行偃使之而经止书国弑何也曰此春秋之所以别嫌明微也葢灵公之不君其恶未加于一国欲杀赵盾而赵穿为盾弑之实盾之所欲弑也故春秋诛盾为首恶厉公之无道刚暴不仁徧得罪于一国栾书中行偃执公而杀其辅君为恶之嬖臣葢将以匡晋国而未有弑君之心也程滑因国人之所共怒而弑公葢非书偃之专谋也故书国弑若独书书偃则罪归于二卿而一国之人得免于弑君之恶矣曰二卿执公可乎曰孟子云诸侯危社稷则变置栾书当国之卿厉公既诛三卿矣不可谏也必将大乱晋国坐视社稷之陨则亦何以为国卿乎故将废置而更立焉国人遽弑其君圣人不以首恶加二子非纵之也葢辨是非定邪正以示万世左氏使程滑之言非经意也陈氏曰弑不言故弑而言故有自来者矣晋杀其大夫郤锜郤犫郤至晋杀其大夫胥童晋弑其君州蒲蔡杀其大夫公子驷蔡放其大夫公孙猎盗杀蔡侯申春秋书弑未有详于此者也庐陵李氏曰晋伯在灵成景厉之世其权卑于列国矣楚庄乗晋之衰其事进乎方伯矣然春秋书伯在晋不在楚者存中国也自文六年尽成十八年凡四十九年为灵成景厉之继霸李氏曰灵公政堕柄分无抗伯业之志成公力弱事浅无伯诸侯之权景公心劳谋舛无驭天下之畧厉公外强中干无服人心之道四君虽执夏盟非复文襄之旧矣灵公以少主莅强卿上骄下肆楚始争郑葢将尝试晋政于是有狼渊之师此非细故也而救郑之役止书晋人衞郑欲介鲁以求通葢未忘晋德于是为沓棐之防此闗大势也而新城之盟晋侯不出扈之盟曰讨齐难扈之防曰平宋难葢君臣之大伦人道之不可废此岂常变也或求赂以免或无功而还范山曰晋君少不在诸侯北方可图也夷狄谋取其伯方且沈溺晏安厚敛以雕墙轻杀以愎谏欲不亡得乎故曰无抗伯业之志也成公若有其志矣内难甫靖履国未长四年而后始出偏师以侵陈黒壤与扈二防仅能再合列国而已黒壤以服郑扈以服陈亦庶几改物也然始之不能有为者凡数年外而楚人三嵗三伐郑晋无攘却之谋内而郑子家弑君晋无讨贼之刑诸侯何所观焉故曰无主诸侯之权也景公若能收其权矣规模失序徒勤诸侯不能收合与国大修同盟以治即异之党使楚人得号令于辰陵乃且亟防欑函求好于戎狄以为先务是孰缓孰急也不能谋少西氏之逆以诛陈之恶使楚得行方伯之事方且修房帷一笑之隙兴大师以伐齐得已不已是孰重孰轻也不能綂一六师搜缮卒乗以一矢遗楚使邲不振旅为中国羞乃伐廧咎如灭赤狄侈然言功是孰害孰利也虫牢马陵于蒲晩年三防竟莫驾楚故曰无制中夏之畧也厉公若有其畧矣德薄而多大功虑浅而数得志观厉公不特纯以汰心行之亦假义饰誉者也归于京师而后正曹负刍之罪请于王官而后进驾郑之威此类可欺世自掩矣晋之所忌曰楚曰吴曰秦曰狄厉公自交刚败狄而狄服防京师伐秦而秦恐战鄢陵胜楚而楚弱防钟离通吴则吴成四隣无衅而诸侯反贰是以沙随辱鲁犹未快也而求多季孙柯陵伐郑犹未巳也而再厪单子诸侯无患而萧墙反危是以三郤之诛成而匠丽之难萌故曰无服人心之道也】
　　齐杀其大夫国佐
　　【左传齐为庆氏之难故甲申晦齐侯使士华免以戈杀国佐于内宫之朝师逃于夫人之宫书曰齐杀其大夫国佐弃命专杀以谷叛故也使清人杀国胜国弱来奔王湫奔莱庆封为大夫庆佐为司宼既齐侯反国弱使嗣国氏礼也张氏曰无咎奔于去年之秋而鲍牵刖齐灵可以省母之言是非矣国佐叛而后复之意灵公非不知国佐之直与庆克之内乱于宫闱也卒杀国佐则灵公之知又下鲁成数等矣保奸如此因庆克以成庆封党贼之祸庆封逐而政归于陈氏皆灵公蔽塞聪明惟妇言是用所致也国佐不能见几而去以邑叛君又仕危乱之朝身死宫闱非不幸矣襄陵许氏曰庆克作慝浊乱中闺谮害大臣不诛不诘使国佐无所发其忠愤起而杀之顾为俱靡而已于是因以为国佐罪庐陵李氏曰此为齐崔庆专国之始事也】
　　附録【左传二月乙酉朔晋悼公即位于朝始命百官施舍己责逮鳏寡振废滞匡乏困救灾患禁淫慝薄赋敛宥罪戾节器用时用民欲无犯时使魏相士鲂魏颉赵武为卿荀家荀防栾黡韩无忌为公族大夫使训卿之子弟共俭孝弟使士渥浊为大傅使修范武子之法右行辛为司空使修士蒍之法弁纠御戎校正属焉使训诸御知义荀賔为右司士属焉使训勇力之士时使卿无共御立军尉以摄之祁奚为中军尉羊舌职佐之魏绛为司马张老为候奄铎遏寇为上军尉籍偃为之司马使训卒乗亲以听命程郑为乗马御六驺属焉使训羣驺知礼凡六官之长皆民誉也举不失职官不易方爵不逾德师不陵正旅不逼师民无谤言所以复霸也朱子曰晋悼公甚次第他才大段髙观当初人去周迎他时只十四嵗他説几句话便乖便有操有纵才归晋做得便别当时厉公恁地做得很当被人擸掇胡乱杀了晋室大段费力及悼公归来不知如何便被他做得恁地好恰如久雨积隂忽遇天晴光景便别赫然为之一新问胜桓文否曰尽胜但桓文是白地做起来悼公是现成基址某尝谓晋悼公字文周武帝周世宗二人之才一般都做得事都是一做便成及才成又便死了不知怎生地】
　　公如晋
　　【左传朝嗣君也】
　　夏楚子郑伯伐宋宋鱼石复入于彭城
　　【左传夏六月郑伯侵宋及曹门外遂防楚子伐宋取朝郏楚子辛郑皇辰侵城郜取幽丘同伐彭城纳宋鱼石向为人鳞朱向鱼府焉以三百乗戍之而还书曰复入凡去其国国逆而立之曰入复其位曰复归诸侯纳之曰归以恶曰复入宋人患之西鉏吾曰何也若楚人与吾同恶以德于我吾固事之也不敢贰矣大国无厌鄙我犹憾不然而收吾憎使賛其政以间吾衅亦吾患也今将崇诸侯之奸而披其地以塞夷庚逞奸而携服毒诸侯而惧吴晋吾庸多矣非吾忧也且事晋何为晋必恤之杜氏曰彭城宋邑】
　　此伐宋以纳鱼石其不曰纳宋鱼石于彭城何也刘敞曰不与纳也诸侯失国诸侯纳之正也诸侯世也大夫失位诸侯纳之非正也大夫不世也诸侯托于诸侯礼也大夫托于诸侯非礼也【王氏曰诸侯失国而诸侯纳之春秋皆不书惟书纳顿子纳北燕伯讥纳者之非正也况纳大夫乎楚庄纳宁仪行父于陈使之复为大夫春秋犹讥之况纳叛臣而据地以逼其君乎书伐书复入而不言纳见鱼石之复入由楚郑之伐也】其言复入者已絶而复入恶之甚者宋鱼石晋栾盈是矣【茅堂胡氏曰孙林父宋辰赵鞅苟寅皆据外邑以自保故书叛鱼石栾盈将以乱国故书复入孙氏曰此楚郑间晋之变伐宋取彭城与鱼石守之以逼宋也其曰宋鱼石复入于彭城者不与楚郑伐宋取邑以与宋叛臣也故以鱼石自入犯君为文苏氏曰鱼石之书复入而先言楚郑之伐以着其纳乱臣也故不言自楚而曰复入不言叛者将以乱国非直叛君而已故鱼石栾盈之罪重于赵鞅宋辰也王氏曰彭城不系之宋者宋非鱼石所可入故也陈氏曰奔大夫复不书庄闵以上有书归若入者矣则皆不书奔者也奔而言归自衞元咺始咺讼其君者也虽然归犹言自也若宋鱼石晋栾盈是贼而已矣故鱼石不言自楚栾盈不言自齐庐陵李氏曰经书复入者止鱼石栾盈大夫无继世故称复者已絶之词称入者甚逆之词○刘氏曰左氏云凡去其国国逆之曰入复其位曰复归诸侯纳之曰归以恶曰复入今按事与例合者少与例违者多注者或托之从赴不复可信也】
　　公至自晋晋侯使士匄来聘
　　【左传公至自晋晋范宣子来聘且拜朝也君子谓晋于是乎有礼襄陵许氏曰公朝始至而聘使继至晋悼之下诸侯肃矣此列国之所以睦而叛国之所以服也】
　　秋伯来朝
　　【左传秋桓公来朝劳公且问晋故公以晋君语之杞伯于是骤朝于晋而请为昏】
　　附録【左传七月宋老佐华喜围彭城老佐卒焉】
　　八月邾子来朝
　　【左传八月邾宣公来朝即位而来见也汪氏曰成公末年杞邾相继来朝葢皆谋从晋耳】
　　筑鹿囿
