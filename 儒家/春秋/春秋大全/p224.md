<!-- { "loadSidebar": true } -->
　　【左传公如晋及河鼓叛晋晋将伐鲜虞故辞公襄陵许氏曰公失其重久矣故晋得轻进退之汪氏曰晋之伐鲜虞岂妨于邦交之礼如文三年晋将伐楚以救江而公如晋成三年晋将伐廧咎如而公亦如晋未闻辞公也况是年晋实未尝有事于鲜虞葢托辞以拒公耳髙氏曰鲁衰而朝于齐晋晋愈强则其往也愈数及鲁之益衰也则往而辞焉春秋葢伤鲁之削也滋甚而不能以义自强耳】







　　春秋大全卷三十一
　　钦定四库全书
　　春秋大全卷三十二
　　明　胡广等　撰
　　昭公
　　【辛景王二十巳五年崩】二十有二年【晋顷六齐景二十八卫灵十五蔡悼二郑定十曹悼四陈惠十杞平十六宋元十二秦哀十七楚平九吴僚七】
　　春齐侯伐莒
　　【左传春壬二月甲子齐北郭啓帅师伐莒莒子将战苑羊牧之谏曰齐帅贱其求不多不如下之大国不可怒也弗听败齐师于寿余齐侯伐莒莒子行成司马灶如莒涖盟莒子如齐涖盟盟于稷门之外莒于是乎大恶其君髙氏曰齐景矜而自功如此安能及逺哉】
　　宋华亥向寜华定自宋南里出奔楚
　　【左传楚防越使告于宋曰寡君闻君有不令之臣为君忧无寜以为宗羞寡君请受而戮之对曰孤不佞不能媚于父兄以为君忧拜命之辱抑君臣日战君曰余必臣是助亦惟命人有言曰唯乱门之无过君若惠保敝邑无亢不衷以奬乱人孤之望也唯君图之楚人患之诸侯之戌谋曰若华氏知困而致死楚耻无功而疾战非吾利也不如出之以为楚功其亦无能为也已救宋而除其害又何求乃固请出之宋人从之己巳宋华亥向宁华定华防华登皇奄伤省臧士平出奔楚宋公使公孙忌为大司马边卬为大司徒乐祁为司城仲几为左师乐大心为右师乐挽为大司冦以靖国人谷梁传自宋南里者专也】
　　华向诱杀羣公子又刼其君取其太子母弟为质又求助于吴楚蛮夷入披其国都以叛此必诛不赦之贼也宋宜竭力必讨之于内诸侯宜协心必救之于外楚子宜执叛臣之使而戮之于境今楚人释君而臣是助诸侯之戌怠于救患固请逸贼而宋又从之则皆罪也故晋荀吴齐苑何忌卫公子朝曹大夫皆畧而不书其曰自宋南里者讥宋之纵释有罪不能致讨出奔楚者不待贬絶而亢不衷奬乱人之恶自见矣【陈氏曰齐庆封卫公孟彄再奔皆不书必尝入叛也而后书晋栾盈郑良霄犹及杀之矣书奔讥佚贼也书奔犹可也书归若晋赵鞅甚矣家氏曰晋楚交兵百有余年宋人为之弭兵使楚得以窃霸权号召天下今宋大夫为乱于内楚乃从而羽翼之利人之难而欲伐取其国谓楚非夷不可也先书叛继书奔楚罪楚之纳叛臣也】
　　大搜于昌间
　　【谷梁传秋而曰搜此者也其曰搜何也以搜事也啖氏曰昌间鲁地】
　　昭公之时凡三书搜或以非其时【汪氏曰八年秋搜于红十二年夏大搜于比蒲】或以非其地【汪氏曰红比蒲昌间皆非搜田之常所】而大意在权臣专行公不与也【刘氏曰何以书讥何讥尔公不与非礼也葢不得与尔】三纲军政之本【茅堂胡氏曰三纲军政之本春秋寓军政于三纲以辨上下定民志孔子曰我战则克于春秋见之矣兵家上策先自治凡居于天地之间者有夫妇然后有父子有父子然后有君臣有君臣然后上下有上下然后礼义有所措此戡乱除残百战百胜之几也】古者春搜夏苗秋狝冬狩皆于农隙以讲事而所主者明贵贱辨等列顺少长习威仪则皆纳民于轨物而非驰射击刺之末矣【礼记仲尼燕居田猎有礼故戎事闲也】是故观于有莘少长有礼知可用也而文公遂霸【见左传僖公二十八年】临于洛阳【临力鸩反众哭日临】袒而伐丧为义帝也而汉祖遂王【见前汉书髙祖二年本纪】今鲁国其君则设两观乘大辂其臣则八佾舞于庭旅泰山以雍彻其宰则据大都【汪氏曰南蒯侯犯公山不狃】执国命【汪氏曰阳虎】而军政之本亡矣何以搜为此春秋所书为后戒之意也【襄陵许氏曰八年秋搜十一年夏搜以为书不时也今此春搜时矣而书则凡昭公书搜主刺大夫盛强公失其政兵戎是讲而礼防不兴也文王之时人伦既正而后军旅以律朝廷既治而后田野即功是以诗歌庶类蕃殖而搜田以时当鲁昭之季朝廷人伦逆乱极矣而惟搜田之是务是以屡书以刺之】
　　夏四月乙丑天王崩
　　【左传王子朝賔起有宠于景王王与賔孟説之欲立之刘献公之庶子伯蚠事单穆公恶賔孟之为人也愿杀之又恶王子朝之言以为乱愿去之賔孟适郊见雄鸡自断其尾问之侍者曰自惮其牺也遽归告王且曰鸡其惮为人用乎人异于是牺者实用人人牺实难已牺何害王弗应夏四月王田北山使公卿皆从将杀单子刘子王有心疾乙丑崩于荣锜氏戊辰刘子挚卒无子单子立刘蚠五月庚辰见王遂攻賔起杀之盟羣王子于单氏】
　　附録【左传晋之取鼔也既献而反鼔子焉又叛于鲜虞六月荀吴畧东阳使师伪籴者负甲以息于昔阳之门外遂袭鼓灭之以鼓子鸢鞮归使涉佗守之】
　　六月叔鞅如京师葬景王
　　【如京师止此髙氏曰天子崩天下诸侯九夷八蛮莫不奔其丧故七月而葬者尽天下臣子之心使逺近得防其葬也今天王崩诸侯无一奔丧者昭公但使叔鞅往防之又以三月而葬是天子而用大夫之礼也】王室乱
　　【左传丁巳葬景王王子朝因旧官百工之丧职秩者与灵景之族以作乱帅郊要饯之甲以逐刘子壬戌刘子奔单子逆悼王于庄宫以归王子还夜取王以如庄宫癸亥单子出王子还与召庄公谋曰不杀单旗不捷与之重盟必来背盟而克者多矣从之樊顷子曰非言也必不克遂奉王以追单子及领大盟而复杀挚荒以説刘子如刘单子亡乙丑奔于平畤羣王子追之单子杀还姑发弱鬷廷定稠子朝奔京丙寅伐之京人奔山刘子入于王城辛未巩简公败绩于京乙亥甘平公亦败焉叔鞅至自京师言王室之乱也闵马父曰子朝必不克其所与者天所废也公羊传何言乎王室乱言不及外也谷梁传乱之为言事未有所成也】何言乎王室乱王者以天下为家则以京师为室京师者本也周公作立政曰迪惟有夏乃有室大竞【蔡氏曰古之人行此道者惟有夏之君当王室大强之时】其作鸱鸮诗以遗成王亦曰既取我子无毁我室【朱子曰鸱鸮恶鸟攫鸟子而食室鸟自名其巢也以比武庚既败管蔡不可更毁我王室也】皆指京师言之也以京师为室王畿为堂诸夏为庭户四夷为藩篱治外者先自内治逺者先自近本乱而末治者否矣景王宠爱子朝使孽子配嫡以本乱者其言王室讥国本之不正也本正而天下定矣【茅堂胡氏曰易曰正家而天下定矣书王室乱讥景王任情溺爱不明庶嫡之分以讥致争乱失正家之道也不曰京师乱者京师众大之称吕氏曰言京师则通乎上下言王室则其父子兄弟自乱之耳刘氏曰言王室乱乱自内作者也】唐虞公天下则相禅而与贤三代家天下则相继而与子【礼记礼运大道之行天下为公选贤与能不独亲其亲子其子大道既隐天下为家各亲其亲各子其子大人世及以为礼】春秋兼帝王之道可公也则以达节为权故季札辞国贬而称名可家也则以居正为大故庄公始生即书于策郑突归而不氏以国阳生入而得系于齐此皆正本以及天下之义也其义苟行无易树子王室岂有乱离之祸乎春秋书子同生于前而记王室乱于后其为来世法戒明矣【髙氏曰春秋记事必指其实下书王猛子朝之事自足见王室之乱圣人乃于此不隐其辞何哉前此者王室衰微犹未至于乱也故圣人每扶而尊之言王则曰天王不混称于吴楚也言周则曰京师不下同于列国也王败于郑而曰蔡卫陈人从王伐郑以诸侯不可敌王故明君臣之大义也王与戎战而书王师败绩于茅戎以夷狄不可抗王故以自败为文也以至襄王出奔而书天王出居于郑晋侯召王而书天王狩于河阳王臣虽微者亦序诸侯之上则所以严其名分者至矣故凡王室可讥可贬者皆迁就其辞而为之隐避今景王不能正其家而致诸子之争立于是刘单立猛尹氏立朝遂以干戈相向迭胜迭负五年之间国无定主王室之乱莫此为甚故特书之子颓子带之乱不书景王之乱乃自取之是王室自乱有甚于惠襄也陈氏曰周乱不书书王室乱则天下无人纪矣昔者惠襄之世子頽乱郑虢讨之子带乱晋讨之春秋不书犹有臣子焉耳于是景王崩悼王即位既葬矣子朝欲簒悼王而立凡歴悼敬五年而后定而讫于佚贼则天下无人纪矣汪氏曰天子以四海为家故普天之下天子皆可居之然一家之内自门而堂自堂而室室者所常居之所也故春秋书王猛居于皇天王居于狄泉言天子之所当居也书天王出居于郑言居于所不当居也书王室乱则着其祸起于所常居之地也惠襄之世不书王室乱者頽带之乱周有君天下有王未足以言乱也景王崩王猛未能定其位子朝争国故特书王室乱○刘氏曰公羊云言不及外也非也谓王室乱者嫡庶并争乱在宗室者也本不得言京师乱成周乱王城乱耳】
　　刘子单子以王猛居于皇
　　【左传单子欲告急于晋秋七月戊寅以王如平畤遂如圃车次于皇公羊传其称王猛何当国也谷梁传以者不以者也王猛嫌也】
