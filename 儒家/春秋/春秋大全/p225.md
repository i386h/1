<!-- { "loadSidebar": true } -->
　　凡称以者不以者也【范氏曰不以者本非所得制今得以之也】师而曰以能左右之也地而曰以能取与之也人而曰以能死生之也尊不以乎卑贵不以乎贱大不以乎小刘蚠单旗臣也曷为能以王猛乎猛无宠于景王不能自定其位制在刘单其曰以者能废立之也【孙氏曰言刘单以王猛者猛位未定进退在二子安定胡氏奉王正也以王非正臣不宜以君也刘氏曰大不以乎小贵不以乎贱君顾可以乎臣哉夫臣者治烦去惑以道事君不可则止不挟君之势而以崇党者也今刘单之为天子臣也君昏则不谏国危则不忧祸已成矣然后挟天子以令诸侯此则奸雄之所以冀非望者也上下舛逆是谓之以王猛居于皇也大夫之以大夫有君命存焉刘单以王猛则专之尔陈氏曰凡以非予辞也以虢公郑伯晋侯不书以则非予二子也非予二子是单旗刘蚠以大夫专废置君也以大夫专废置君则曷为无贬前言王室乱后言二子以王猛居于皇入于王城则二子有不得已焉者而非其罪也是故杀子朝于楚儋翩率子朝之徒以作乱敬王尝处于姑莸逾年克之子朝不书杀天王不书出是予单刘以复辟之义也】按左氏景王太子寿以昭十五年卒至是八年矣猛与匄皆其母弟【杜氏曰太子寿卒王立子猛后复立子朝单刘以王子猛次正故立之王子匄猛母弟史记景王爱子朝欲立之防崩国人立长子猛子朝攻杀猛晋人攻朝立匄是为敬王汪氏曰杜説猛为次正葢太子寿之母弟或穆后姊娣之子汪氏曰传注皆不明言王猛为太子寿之母弟然春秋于猛直称王而不书立于朝则书立而称王子于匄则直称天王则猛匄与朝嫡庶之分明矣故文定谓猛匄皆太子母弟而安定先生则曰太子有母弟者王猛是也敬王又猛弟也吴兴沈文伯亦云以意推之太子子猛敬王皆后所生子猛适子之长子朝庶子之长猛当立而朝不当立也】礼无疑于当立然久而未立者王爱庶子朝欲立以为嗣未果而王崩故诸大臣竞立君诸王子争欲立以正则有猛以宠则有朝猛虽正而无宠其威不足以慑羣下朝虽宠而不正其分不足以服人心二子废立皆恃大臣强弱而后定者也故特称曰以而景王之弱其后嗣轻其宗社之罪亦着矣【李氏瑾曰景王立子而不能定宠不正而不能辨贱宗社之本啓祸乱之原莫此为大然则王室之乱非子朝之乱景王自乱之也】易曰王居无咎【涣九五象程子曰王居谓正位人君之尊位也】称居于皇者明其有土当得位之称也【襄陵许氏曰易曰王居无咎曰居于皇者春秋所正也其称王猛未即位也顾命康王当丧书王而悼王以名系之者书志事春秋书法也○刘氏曰谷梁云王猛嫌也非也若王猛嫌岂得云居乎】
　　秋刘子单子以王猛入王城
　　【左传刘子如刘单子使王子处守于王城盟百工于平宫辛卯鄩肸伐皇大败获鄩肸壬辰焚诸王城之市八月辛酉司徒丑以王师败绩于前城百工叛己巳伐单氏之宫败焉庚午反伐之辛未伐东圉冬十月丁巳晋籍谈荀跞帅九州之戎及焦瑕温原之师以纳王于王城庚申单子刘蚠以王师败绩于郊前城人败陆浑于社公羊传王城者何西周也其言入何簒辞也谷梁传以者不以者也入者内弗受也髙氏曰王城天子都而子朝之党在焉故言入】
　　猛未逾年何以称王示当立也【陈氏曰武氏子毛伯不称使则王在丧虽逾年犹未称王也此争立也其遂称王成猛之为王也猛宜立者也】既当立矣何以称名明嗣君也曰王猛者见居尊得正又以别乎诸王子也【茅堂胡氏曰王猛在丧不称子而称王明正也书名者别子朝也居于皇入于王城而书猛别嫌也刘氏曰王猛乃王矣未逾年是以不可称天王又不可以诸侯例称子也独言子则似鲁之子冠王于子又与他王子相乱故称王系猛张氏曰以经书鲁之法推之天王之丧未葬当称王子某既葬当称王子逾年称王今王猛当称王子者也适当子朝争立之际猛虽正而位未定不可以不名故书王猛焉以别嫌而明其正也】君前臣名刘单不名而王名不嫌于倒置乎曰君前臣名常礼也礼当其变臣有不名名其君而不嫌者矣王不当称未逾年而称王名不当称立为君而称猛【安定胡氏曰王不当称非王无以定尊位猛不当显非猛无以明嗣君】皆礼之变也惟可与权者能知其变而不越乎道之中再书刘子单子之以王何也春秋词繁而不杀者必有美恶焉刘子单子葢挟天子以令诸侯而专国柄者也书而未足故再书于策以着上下舛逆为后世之深戒也【张氏曰刘单辅猛苟能如诸葛亮辅后主则必不如是书矣陈氏曰居于皇言失京师也入于王城言始得京师也汪氏曰刘单当艰难之秋任托孤之寄拥悼立敬其功亦不细矣刘原父及文定公所以责二子者葢犹霍光骖乘之戒罪其太专无人臣之礼耳茅堂胡氏曰入者难词也○刘氏曰公羊云其言入何簒辞也若以入为簒下有天王入于成周亦可谓簒乎谷梁云入者内弗受也亦非也必以入为内弗受则天王入于成周亦弗受乎】
　　冬十月王子猛卒
　　【左传十一月乙酉王子猛卒不成丧也己丑敬王即位馆于子旅氏十二月庚戌晋籍谈荀跞贾辛司马督帅师军于隂于侯氏于谿泉次于社王师军于汜于解次于任人闰月晋箕遗乐徴右行诡济师取前城军其东南王师军于京楚辛丑伐京毁其西南公羊传此未逾年之君也其称王子猛卒何不与当也不与当者不与当父死子继兄死弟及之辞也谷梁传此不卒者也其曰卒失嫌也杜氏曰未即位故不言崩周人諡曰悼王茅堂胡氏曰未逾年不崩不葬卒而加子者正名也孙氏曰言王所以明当嗣之人也言子所以见未逾年之君也言猛所以别羣王子也不崩不葬降成君也安定胡氏曰生则书王明实为嗣死乃称子正未逾年未成天子之至尊临川吴氏曰子上加王字者表其为天王未逾年之子以别于诸侯未逾年之子也刘氏曰未逾年则以王系名通谓之小子王生名之死亦名之明尊未成也前书王猛是生名之也此书王子猛是死亦名之也王氏曰其称卒虽与王子虎同然书居于皇入于王城则见其正而当立矣陈氏曰未逾年之君虽有諡犹不列于庙次是故卫侯申虽谥曰戴公猛虽谥曰悼王均之为不成君也王猛矣则称王子猛何于其卒从其恒称尔春秋之谊苟废立也足以乱名实则不可弗辨苟非废立也无乱于名实则弗辨也是故成之为君则称王猛于其卒也从其恒称为王子猛不成之为君则称郑忽于其归也从其恒称为世子忽义不在焉则不没其实而已矣○刘氏曰公羊谓不与当父死子继兄死弟及之辞非也向言王猛者以文不可系子今言王子者死当以子礼治之言卒者未逾年之君犹子赤子般皆言卒也言卒则可言薨则不可不必未逾年之诸侯则称卒未逾年之王则当称薨也谷梁云其曰卒失嫌也亦非也谓之小子王卒固当告于诸侯猛未逾年不可言崩又不可言薨是以通言卒耳何嫌之失庐陵李氏曰公谷皆以子猛为簒故卒义不可从】十有二月癸酉朔日有食之
　　【壬敬王午元年】二十有三年【晋顷七齐景二十九卫灵十六蔡悼三卒郑定十一曹悼五陈惠十一平十七宋元十三秦哀十八楚平十吴僚八】
　　春王正月叔孙婼如晋
　　癸丑叔鞅卒
　　【汪氏曰叔弓之子輙之弟也子诣嗣为大夫】
　　晋人执我行人叔孙婼
　　【左传邾人城翼还将自离姑公孙鉏曰鲁将御我欲自武城还循山而南徐鉏丘弱茅地曰道下遇雨将不出是不归也遂自离姑武城人塞其前断其后之木而弗殊邾师过之乃推而蹷之遂取邾师获鉏弱地邾人愬于晋晋人来讨叔孙婼如晋晋人执之书曰晋人执我行人叔孙婼言使人也晋人使与邾大夫坐叔孙曰列国之卿当小国之君固周制也邾又夷也寡君之命介子服回在请使当之不敢废周制故也乃不果坐韩宣子使邾人聚其众将以叔孙与之叔孙间之去众与兵而朝士弥牟谓讳宣子曰子弗良图而以叔孙与其讐叔孙必死之鲁亡叔孙必亡邾邾君亡国将焉归子虽悔之何及所谓盟主讨违命也若皆相执焉用盟主乃弗与使各居一馆士伯听其辞而愬诸宣子乃皆执之士伯御叔孙从者四人过邾馆以如吏先归邾子士伯曰以刍荛之难从者之病将馆子于都叔孙旦而立期焉乃馆诸箕舍子服昭伯于他邑范献子求货于叔孙使请冠焉取其冠法而与之两冠曰尽矣为叔孙故申丰以货如晋叔孙曰见我吾告女所行货见而不出吏人之与叔孙居于箕者请其吠狗弗与及将归杀而与之食之叔孙所馆者虽一日必葺其墙屋去之如始至髙氏曰晋虽以取邾师为罪而执行人其实则为士鞅来聘以鲁为卑已故也胡氏曰晋听邾人之愬而执叔孙使与邾大夫坐婼以周礼争之乃不果坐又欲以叔孙与邾人婼去众与兵臣朝示必死之乃不果与又却范献子而拘申丰书执我行人则不所其罪也称晋人则非伯讨也家氏曰叔孙豹防于虢莒人诉取郓将戮之乐王鲋求货于叔孙使请带焉豹召使者裂裳帛而与之卒弗与贿婼豹之子也今为晋所执范鞅求货亦弗与父子所守如此亦可嘉矣鲁有贤大夫如此而昭公不与共图国事坐视强臣之胁制以至于亡悲夫】晋人围郊
　　【左传春王正月壬寅朔二师围郊癸卯郊鄩溃丁未晋师在平隂王师在泽邑王使告间庚戌还公羊传郊者何天子之邑也曷为不系于周不与伐天子也杜氏曰讨子朝也郊周邑】
　　按左氏晋籍谈荀跞【即狄反】帅师军于侯氏箕遗乐征【知陵反】济师军其东南正月二师围郊郊子朝邑也【髙氏曰郊王畿之邑不系国者天下皆王土也葢土无二王所以别异于诸侯也春秋诸侯更相侵伐未尝敢及于周其心实无王而不敢犯王室者惧天下诸侯执言而攻已也此围郊者子朝在焉故也】既不书大夫之名氏又不称师而曰晋人微之也所谓以其事而微之者也当是时天子蒙尘晋为方伯不奔问官守【手又反】省视器具徐遣大夫往焉勤王尊主之义若是乎书晋人围郊而罪自见【音现】矣【茅堂胡氏曰按传乃助天王攻子朝也然不书救王又无他褒异之辞与伐天子何别故公羊直以为伐天子也意者王室危乱之甚晋为方伯不躬率诸侯以赴其急伸臣子之义徒以微者帅偏师薄为之援乱不早定职此之由故不足美也薛氏曰着晋人之不急勤王也东莱吕氏曰当是时王必自以为无假于晋师故使之间而晋因此遂还然晋师还而子朝之势复炽若因郊溃遂取子朝不至如后日之难也汪氏曰明年晋侯使士景伯涖问周故然后辞王子朝不纳其使则是时虽遣师围郊尚来察于嫡庶是非之辨是以助敬王之不力也○赵氏曰公羊云不与伐天子也此实非伐天子也若实伐周岂为其掩恶哉庐陵李氏曰公羊注以郊为天子间田有大夫主之春秋不与伐天子故不系于周此不知事实者也陈氏曰向者子带之乱晋文尝围温矣不书以其讨乱也今敬王即位逾年而后围郊则讨乱非晋志也是故贬人之此説极是但围温不见经亦未知果与之否】
　　夏六月蔡侯东国卒于楚
　　【茅堂胡氏曰失德不葬若蔡侯东国是也王父杀父见用又奔之失德也髙氏曰因朝于楚而卒】秋七月莒子庚舆来奔
