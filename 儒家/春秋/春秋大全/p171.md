<!-- { "loadSidebar": true } -->
　　夏公防尹子单子晋侯齐侯宋公衞侯曹伯邾人伐郑【左传夏五月郑太子髠顽侯獳为质于楚楚公子成公子寅戍郑公防尹武公单襄公及诸侯伐郑自戏童至于曲洧杜氏曰单襄公王卿士晋未能服郑故假天子威周使二卿防之汪氏曰成王少子臻食邑于单至襄公世为王卿士髙氏曰晋假王命讨郑重以王之二卿士晋主兵先尹单以王命为重也夫晋厉之失道而能数合诸侯力捍强楚者由假王灵扶义以令天下也陈氏曰王人未有书二卿者书二卿皆与伐也】附録【左传晋范文子反自鄢陵使其祝宗祈死曰君骄侈而克敌是天益其疾也难将作矣爱我者唯祝我使我速死无及于难范氏之福也六月戊辰士燮卒】
　　六月乙酉同盟于柯陵
　　【左传寻戚之盟也谷梁传柯陵之盟谋复伐郑也程子曰诸侯同病楚也陆氏曰不重言诸侯讥尹单与盟苏氏曰齐晋之盛天子之大夫防而不盟尊周也柯陵之防尹单始与诸侯之盟自是习以为常非礼也薛氏曰前此征伐未尝出王官也未尝盟卿士也去年王官出今嵗卿士盟三伐郑而郑不服无益于事徒以为乱而已陈氏曰狄泉之盟讳王子虎于是不讳曷为不讳防伐未有书王人者唯厉公特书之防盟不足讳焉尔庐陵李氏曰王臣与盟而书同者三柯陵尹单鸡泽单子平丘刘子也诸侯要言以不信加王官无王甚矣春秋不重言诸侯所以见二子之与盟也至于书同则同外楚而已不为尹单刘子而书同也胡氏説详见鸡泽下】秋公至自防
　　【左传楚子重救郑师于首止诸侯还谷梁传不曰至自伐郑者公不周乎伐郑也何以知公之不周乎伐郑以其以防致也何以知其盟复伐郑也以其后防之人尽盟者也不周乎伐郑则何为日也言公之不背柯陵之盟也临川吴氏曰方欲声郑之罪以致伐而楚救已至诸侯畏楚而还未尝得致伐也故不以伐致而以防致张氏曰公得罪于晋未久而晋侯自是益骄则公之危不在于伐而在于防则致必以防録也○庐陵李氏曰此条伐后而盟故以防至此即谷梁二事偶则以后事致之例也与襄十一年伐郑防萧鱼至防定四年侵楚盟臯鼬至防书法同而谷梁于此乃曰不至自伐郑者公不周乎伐郑也解者曰周信也公逼诸侯为此盟尔意不欲更伐郑是自违前例为此无据之言矣张氏又曰公之危不在伐而在防以得免于伯主为幸故致必以防録也亦似穿凿】
　　齐髙无咎出奔莒
　　【左传齐庆克通于声孟子与妇人蒙衣乗辇而入于闳鲍牵见之以告国武子武子召庆克而谓之庆克久不出而告夫人曰国子谪我夫人怒国子相灵公以防髙鲍处守及还将至闭门而索客孟子诉之曰髙鲍将不纳君而立公子角国子知之秋七月壬寅刖鲍牵而逐髙无咎无咎奔莒髙弱以卢叛齐人来召鲍国而立之初鲍国去鲍氏而来为施孝叔臣施氏卜宰匡句须吉施氏之宰有百室之邑与匡句须邑使为宰以让鲍国而致邑焉施孝叔曰子实吉对曰能与忠良吉孰大焉鲍国相施氏忠故齐人取以为鲍氏后仲尼曰鲍庄子之知不如葵葵犹能衞其足襄陵许氏曰灵公不公其听自沈帷墙奔其世臣以长祸乱悲夫唯巧言能使闭门索客者为将不纳君也刘氏曰无咎身为卿佐而不能谋国正君以致疑间至于见逐亦不为无罪矣故书奔无异文】
　　九月辛丑用郊
　　【公羊传用者何用者不宜用也九月非所用郊也然则郊曷用郊用正月上辛或曰用然后郊谷梁传夏之始可以承春以秋之未承春之始葢不可矣九月用郊用者不宜用也宫室不设不可以祭衣服不备不可以祭车马器械不备不可以祭有司一人不备其职不可以祭祭者荐其时也荐其敬也荐其美也非享味也】郊之不时未有甚于此者也故特曰用郊用者不宜用也【何氏曰九月郊尤悖礼故言用范氏曰郊春祀也髙邮孙氏曰春秋卜牛于正月三月在涤则春秋之正月夏时之十一月也十一月而养牛二月可以郊矣春秋之九月夏时之七月渎乱尤甚故特书用以讥之临川吴氏曰九月乃夏时孟秋建申之月岂郊之时乎不卜日不卜牲而强用其礼焉故曰用非时之甚不敬之大也】或曰葢以人飨叩其鼻血以荐也古者六畜不相为用况敢用人乎【问刘原父谓用人于郊按左氏昭公十年季平子伐莒取郓献俘始用人于亳社臧武仲曰周公其不飨鲁祭乎周公飨义鲁无义左氏言始用人于亳社者谓此年初以人祭社也窃疑成公以九月祭天所谓用者不宜用也若以此年用人于郊则昭十年不应言始用人于亳社矣又左氏素好夸诞若成公果用人于郊岂不张大其事而记之乎如邾文公用鄫子于次雎之社楚师执蔡世子有用之冈山当时子鱼申无宇皆有言矣若成公果用人以祭岂举鲁国之人无一言乎按邾楚季氏皆是执获仇敌之人快意于山川之社成公之时未闻执获仇敌之人又无背叛之贼岂至杀一无罪祭上帝哉于理有必不然矣但书九月用郊其失时失礼自显然可见何必以为用人乎权衡曰公羊谓九月非所用郊也五月郊何以不加用乎五月岂所宜郊乎且如公羊之言但讥郊失时耳直曰九月郊理岂不明而加用乎按定十五哀元年上文皆言鼷防食郊牛改卜牛是故下文直云五月辛亥郊此上下皆无连文直书九月辛丑郊则文势不备故特书用字耳若以何必加用则禘于太庙用致夫人又何以加用乎茅堂胡氏曰郊之非时莫甚于此故特书用古者六畜不相为用况敢用人乎庐陵李氏曰春秋书用有用币用牲用田赋用鄫子用致夫人皆不宜用之文杜氏从史文之説无义理不可从】
　　晋侯使荀防来乞师
　　【师氏曰请王命以讨有罪宜纠合诸侯以尊王命奉辞以往无敢或后可也乃使大夫乞师于鲁耶以盟主而乞师已为卑辱况以王之卿士主兵乃言乞师其卑王室以误宠诸侯也甚矣夫欲仗天子之威以讨叛伐贰而乃先为此卑辱欲望郑畏威得乎哉薛氏曰伐秦之役公如京师故以郤锜乞师起事之端伐郑三出卿士而起之以栾黡荀防之使明诸侯之不以王命防且书王师之重犹役于诸侯也】
　　冬公防单子晋侯宋公衞侯曹伯齐人邾人伐郑【左传冬诸侯伐郑十月庚午围郑谷梁传言公不背柯陵之盟也孙氏曰郑与楚比周晋厉三假王命合诸侯以伐之而不能服中国不振可知也】
　　十有一月公至自伐郑
　　【左传楚公子申救郑师于汝上十一月诸侯还杜氏曰不书围畏楚救不成围而还汪氏曰王官下临诸侯景从以却已败之楚服懐贰之郑宜若振槁然夏伐郑楚师至而诸侯还冬伐郑楚师至而诸侯还望风却走何哉葢厉公既胜鄢陵骄佚放恣黩于用武慢于尊王是以诸侯无同心戮力之诚郑不畏而楚复肆非列国之力有不足葢厉公之德有歉尔有嗣霸之资而以无道行之惜哉庐陵李氏曰晋自鄢陵以后兵威非不振伯事非不举而郑卒不服者以厉公无服人之德也】
　　壬申公孙婴齐卒于貍脤
　　【左传初声伯梦涉洹或与已琼瑰食之泣而为琼瑰盈其懐从而歌之曰济洹之水赠我以琼瑰归乎归乎琼瑰盈吾懐乎惧不敢占也还自郑壬申至于貍脤而占之曰余恐死故不敢占也今众繁而从余三年矣无伤也言之之莫而卒公羊传非此月日也曷为以此月日卒之待君命然后卒大夫曷为待君命然后卒大夫前此者婴齐走之晋公防晋侯将执公婴齐为公请公许之反为大夫归至于貍轸而卒无君命不敢卒大夫公至曰吾固许之反为大夫然后卒之谷梁传十一月无壬申乃十月也致公而后録臣子之义也其地未逾竟也苏氏曰大夫卒不地其地在外也○刘氏曰春秋故史也有所不革子曰其事则齐桓晋文其文则史其义则丘窃取之矣公羊谓待君命然后卒大夫非也公孙致卒于齐彼不待君命何为卒之哉谷梁传壬申乃十月致公而后録臣子亦非也昭公在外叔孙婼卒何不待致公而録之乎陆氏曰二传不达文有谬误之理庐陵李氏曰以下文十二月丁巳朔推之则壬申为十月十五日故谷梁曰致公而后録其卒臣子之义也公羊曰待君命而后卒大夫也二説虽小异而大意则同独杜氏以为误恐杜氏是左氏纪梦琼瑰事怪不足取】附録【左传齐侯使崔杼为大夫使庆克佐之帅师围卢国佐从诸侯围郑以难请而归遂如卢师杀庆克以谷叛齐侯与之盟于徐闗而复之十二月卢降使国胜告难于晋待命于清】
　　十有二月丁巳朔日有食之
　　邾子貜且卒
　　【汪氏曰定公也在位四十年子牼嗣是为宣公】
　　晋杀其大夫郤锜郤犫郤至
　　【左传晋厉公侈多外嬖反自鄢陵欲尽去羣大夫而立其左右胥童以胥克之废也怨郤氏而嬖于厉公郤锜夺夷阳五田五亦嬖于厉公郤犫与长鱼矫争田执而梏之与其父母妻子同一辕既矫亦嬖于厉公栾书怨郤至以其不从已而败楚师也欲废之使楚公子茷告公曰此战也郤至实召寡君以东师之未至也与军帅之不具也曰此必败吾因奉孙周以事君公告栾书书曰其有焉不然岂其死之不恤而受敌使乎君盍尝使诸周而察之郤至聘于周栾书使孙周见之公使觇之信遂怨郤至厉公田与妇人先杀而饮酒后使大夫杀郤至奉豕寺人孟张夺之郤至射而杀之公曰季子欺余厉公将作难胥童曰必先三郤族大多怨去大族不逼敌多怨有庸公曰然郤氏闻之郤锜欲攻公曰虽死君必危郤至曰人所以立信知勇也信不叛君知不害民勇不作乱失兹三者其谁与我死而多怨将安用之君实有臣而杀之其谓君何我之有罪吾死后矣若杀不辜将失其民欲安得乎待命而已受君之禄是以聚党有党而争命罪孰大焉壬午胥童夷羊五帅甲八百将攻郤氏长鱼矫请无用众公使清沸魋助之抽戈结袵而伪讼者三郤将谋于榭矫以戈杀驹伯苦成叔于其位温季曰逃威也遂趋矫及诸其车以戈杀之皆尸诸朝胥童以甲刼栾书中行偃于朝矫曰不杀二子忧必及君公曰一朝而尸三卿余不忍益也对曰人将忍君臣闻乱在外为奸在内为轨御奸以德御轨以刑不施而杀不可谓德臣偪而不讨不可谓刑德刑不立奸轨并至臣请行遂出奔狄公使辞于二子曰寡人有讨于郤氏郤氏既伏其辜矣大夫无辱其复职位皆再拜稽首曰君讨有罪而免臣于死君之惠也二臣虽死敢忘君德乃皆归公使胥童为卿公游于匠丽氏栾书中行偃遂执公焉召士匄士匄辞召韩厥韩厥辞曰昔吾畜于赵氏孟姬之谗吾能违兵古人有言曰杀老牛莫之敢尸而况君乎二三子不能事君焉用厥也谷梁传晋祸于是起矣张氏曰郤氏虽多怨既为大夫则君之股肱也厉公不正其有罪无罪而用嬖幸胥童长鱼矫之计一朝杀三卿又刼栾书中行偃能无及乎此春秋所以列书而深罪之也】
　　楚人灭舒庸
　　【左传舒庸人以楚师之败也道吴人围巢伐驾围厘虺遂恃吴而不设备楚公子槖师袭舒庸灭之任公辅曰舒庸东夷偃姓之国地谱庐州城下舒城薛氏曰舒庸舒之别种也诗曰荆舒是惩则荆舒之国皆非一种也春秋之始荆舒皆以名见舒庸舒蓼舒鸠之灭荆舒一于楚矣髙氏曰楚既摧败而其余烈犹足以灭国于要荒使其得志于鄢陵则毒被华夏岂胜道哉晋败于邲之后书楚子灭萧是也此书灭舒庸着中国能折其锋使不得为我患者晋厉之成劳也葢厉公有宏才而无令德是以威震于外而乱生于内身虽不终功亦足録】附録【左传闰月乙卯晦栾书中行偃杀胥童民不与郤氏胥童道君为乱故皆书曰晋杀其大夫】
