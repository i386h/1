<!-- { "loadSidebar": true } -->
　　赵氏曰凡战不言及交为主也孙氏曰河曲晋地杜氏曰在河东蒲坂县南张氏曰河中府河东县南有河曲公羊曰不言师败绩敌也左氏曰秦为令狐之役故秦伯伐晋取羁马晋人御之赵盾将中军荀林父佐之郤缺将上军臾骈佐之栾盾将下军胥甲佐之范无恤御戎以从秦师于河曲臾骈曰秦不能久请深垒固军以待之从之秦人欲战秦伯谓士防曰若何而战对曰赵氏新出其属曰臾骈必实为此谋将以老我师也赵有侧室曰穿晋君之壻也有宠而弱不在军事好勇而狂且恶臾骈之佐上军也若使轻者肆焉其可秦伯以璧祈战于河十二月戊午秦军掩晋上军赵穿追之不及反怒曰裹粮坐甲固敌是求敌至不击将何俟焉军吏曰将有待也穿曰我不知谋将独出乃以其属出宣子曰秦获穿也获一卿矣秦以胜归我何以报乃皆出战交绥秦行人夜戒晋师曰两君之士皆未憖也明日请相见也臾骈曰使者目动而言肆惧我也将遁矣薄诸河必败之胥甲赵穿当军门呼曰死伤未收而弃之不惠也不待期而薄人于险无勇也乃止秦师夜遁复侵晋入瑕愚案此传颇详独称秦伯及交战事与经不合读者择焉可也孙氏曰二国之讐既易世矣二国之战可以已也而秦康晋灵犹寻旧怨残民以逞是彰父之不徳也义又见隐七年戎伐凡伯
　　季孙行父帅师城诸及郓【音运公羊作运】
　　诸见庄二十九年书及亦同前郓西郓鲁邑也即成四年城郓之郓杜氏谓莒鲁所争者非是辨见或问王氏曰城未有言帅师者季氏自帅其师专兵久矣二邑近费而介于莒此行父自为封殖之计也献可杜氏曰圣人重民力凡城筑之事皆志之况出师而城乎劳民甚矣○邦衡胡氏曰春秋城筑二十九独三言帅师尔此年及襄十五年季孙宿叔孙豹城郛哀三年季孙斯叔孙州仇城启阳是也帅师者欲因城而遂广其疆界书此者以见非惟劳民以城又毒众以争也
　　十有三年春王正月
　　夏五月壬午陈侯朔卒
　　此为明年陈侯居丧同盟起文也大意又见隐七年滕侯卒
　　邾子蘧蒢卒【蘧谷梁作蘧蒢公羊谷梁作篨】
　　此为明年正月邾人居丧伐鲁与叔彭生伐丧起文也大意又见隐七年滕侯卒
　　自正月不雨至于秋七月
　　义见庄三十年○愚案文公时两遭亢旱其所以修民事奉天时之道可知矣
　　大室屋壊【大音泰公羊作世】
　　大室杜氏曰大庙之室孔氏曰明堂位曰祀周公于大庙此周公之庙壊也不直言大庙壊而云大室屋坏者大庙之制其檐四阿而下室当其中又拔出为重屋此是大庙当中之室其上之屋壊非大庙全坏也左氏曰大室之屋坏书不共也公羊曰讥久不修也谷梁曰为社稷之主而先君之庙坏志不敬也○康侯胡氏曰自正月不雨则无壊道也而先君之庙坏不恭甚矣吕氏曰君子之于宫庙有斯须不敢忘者非以崇孝而厚逺也孝子之于亲心固如是也推是心以为政虽不中不逺矣鲁之为国至使大室屋坏其能及物乎
　　冬公如晋卫侯防公于沓【徒荅切公羊防下无公字】
　　杜氏曰沓地阙左氏曰公如晋朝且寻盟卫侯防公于沓请平于晋公还郑伯防公于棐亦请平于晋未详信否献可杜氏曰春秋诸侯不朝天子擅相朝防今如晋而卫侯防之其朝与防皆非典礼也愚谓诸侯非王事自相防且不可况因其经过而旋为防岂礼也哉此与庄二十三年公及齐侯防于谷而萧叔朝公意同义又见僖十年公如齐
　　狄侵卫
　　贯道王氏曰卫出防鲁而狄侵卫乘闲也义见隐七年戎伐凡伯○髙氏曰晋不能为中国御防乱使无侵轶而恶诸侯之贰此春秋所以矜小国之多虞也
　　十有二月己丑公及晋侯盟
　　义见隐元年盟于蔑
　　公还自晋郑伯会公于棐【芳味切又芳尾切公羊作斐公羊谷梁还上无公字】杜氏曰棐郑地义同防公于沓○孙氏曰公本朝晋既朝且盟又贪二国之防皆非天子之事也
　　十有四年春王正月公至自晋
　　髙氏曰公自去冬初如晋则因与卫防既盟晋而还则又因与郑防久于道路而不朝正书至以见之义又见桓二年公至自唐
　　邾人伐我南鄙叔彭生帅师伐邾
　　余氏曰君丧而伐人与伐人之丧其辠一也义又见隐二年郑伐卫○贯道王氏曰帅师伐邾彭生因事专兵也胡氏曰互兴甲兵以相伐其恶可知
　　夏五月乙亥齐侯潘卒
　　齐侯孝公弟昭公此为九月商人弑君起文也大意又见隐七年滕侯卒
　　六月公会宋公陈侯卫侯郑伯许男曹伯晋赵盾癸酉同盟于新城
　　赵氏曰他时但就诸侯行盟礼故云某日防某侯盟于某此本行防礼别日又行盟礼故书日杜氏曰新城宋地在梁国谷熟县西张氏曰即南京应天府也髙氏曰新城郑地未详是否左氏曰同盟于新城从于楚者服也黄氏曰从楚者宋郑许也自楚荐食中国诸侯无所依去年冬卫郑防鲁皇皇然求晋晋赵盾又方有求诸侯之心交相求而适相济是以同盟贯道王氏曰齐桓之为同盟殷同之义也赵盾不知其义而效为之亦曰同盟晋襄一没诸夏无主夷氛甚恶郑卫请平亦足见诸夏之依于晋者重也盾而忠于谋晋则奉十余岁之君以主诸侯夫岂不可今诸侯无主而求与盾盟以为安以赵盾而尸盟是大夫得专制诸侯也髙氏曰陈侯居丧出盟辠又可知也义又见庄十六年同盟于幽○愚案春秋凡书同盟十有六未有大夫主之者而赵盾主盟始于扈中于衡雍至此率天下诸侯举同盟焉宜其卒至于弑逆也
　　秋七月有星孛入于北斗
　　有与有有蜚之有同孙氏曰孛彗之属也偏指曰彗光芒四出曰孛言入于北斗者入于魁中也刘向曰君臣乱于朝政令亏于外则上浊三光之精五星赢缩变色逆行甚则为孛髙氏曰斗有环域而孛星自外入于其中此变之大者天之示人显矣春秋三书孛皆以谨人君之戒○献可杜氏曰天人相交甚于影响盖事作于下则象动于上是以人君饬正五事建大中以承天心则七政上齐而谴异不作矣
　　公至自防
　　义见桓二年公至自唐又可见诸侯本为防而旋为同盟也
　　晋人纳捷菑于邾弗克纳【捷公羊作接】
　　称晋人将卑师少也弗克纳纳而不胜之辞也左氏曰邾文公元妃齐姜生定公二妃晋姬生捷菑文公卒邾人立定公捷菑奔晋愚谓废置诸侯天子之事若废嫡立庶虽天子亦不可也赵盾以大夫而废嫡立庶辠莫大焉虽弗克纳其辠一也髙氏曰捷菑为人之子借他国之兵归篡其兄辠不容诛也
　　九月甲申公孙敖卒于齐
　　左氏曰穆伯之从己氏也鲁人立文伯穆伯生二子于莒而求复文伯以为请襄仲使无朝听命复而不出三年而尽室以复适莒文伯疾而请曰谷之子弱请立难也许之文伯卒立惠叔穆伯请重赂以求复惠叔以为请许之将来九月卒于齐告丧请弗许孙氏曰奔大夫不卒此卒者为明年齐人归其丧起莘老孙氏曰将有其末不得不録其本也愚谓亦以讥世卿也○贯道王氏曰敖奉鲁侯之命以吊天子之丧不至而复不忠莫大焉忘天属之尊而奔不义孰甚焉犯二大不韪周有常刑皆僇余也鲁不能讨且许其归欲絶之而不能也明年齐归其丧许归者鲁而归其丧者齐也鲁道衰矣髙氏曰此着与刑之坏也
　　齐公子商人弑其君舍
　　舎居丧未逾年当称子今曰弑其君者盖称子者缘人子之心也然一日嗣位则举国臣子固皆戴之为君矣故曰弑其君也左氏曰子叔姬妃齐昭公生舍叔姬无宠舍无威公子商人骤施于国而多聚士尽其家贷于公有司以继之夏五月昭公卒舍即位齐商人弑舍而让元元曰尔求之久矣我能事尔尔不可使多蓄憾将免我乎尔为之义见隐四年卫州吁事
　　宋子哀来奔
　　子哀字也命大夫也与齐仲孙王人子突之类同黎氏曰宋公之子经有子同子纠未详是否义见僖二十八年元咺奔晋○韩中甫曰司马死司城亡大夫奔见昭公之不可为国而见弑之渐也
　　冬单伯如齐齐人执单伯齐人执子叔姬
　　张氏曰单伯大夫之命于天子者自庄公元年至今已七十余年未必一人或其子若孙欤愚谓凡执人者史当称人子叔姬文公女不书及者先执单伯后执子叔姬不可以臣及君夫人故两书齐人无他义也杜氏曰不称夫人自鲁録之也愚谓鲁不讨商人弑逆之辠而区区为子叔姬之求故两被执以自取辱又见当时弑逆之贼不少知惧而执其母与诸侯之使则王法不行而天伦絶矣
　　十有五年春季孙行父如晋
　　左氏曰季文子如晋为单伯与子叔姬故也未详信否义见隐七年齐来聘
　　三月宋司马华孙来盟
　　左氏曰宋华耦来盟赵氏曰不称使意与楚屈完齐髙子来盟同愚谓诸侯为盟已干王法况司马掌一国之兵不能爰整其旅为国长城乃离军适鲁区区求盟失其职矣孔子曰王孙贾治军旅奚其丧司马之所务可知矣此亦昭公见弑之渐也○康侯胡氏曰称华孙者自督弑殇公诸侯受赂不讨使秉宋政及其后世继掌兵权春秋所禁者经曰华孙犹季孙叔孙仲孙臧孙之类不书名者义不系于名也未详是否
　　夏曹伯来朝
　　义见隐十一年滕薛来朝
　　齐人归公孙敖之丧
　　左氏曰齐人或为孟氏谋曰鲁尔亲也饰棺寘诸堂阜鲁必取之从之卞人以告惠叔犹毁以为请立于朝以待命许之取而殡之齐人送之书曰齐人归公孙敖之丧为孟氏且国故也视共仲孙氏曰敖废命奔莒辠当诛絶齐归鲁受皆非礼也○东莱吕氏曰奔大夫卒皆不书如公子庆父臧孙讫内大夫卒于外皆不至如仲遂公孙婴齐而公孙敖书卒以齐人归其丧起也书至以鲁人受其丧故也禄去公室三家之子孙盛强虽废命奔莒而其子文伯惠叔继立于朝大夫之汰可知以其子之汰请父之丧欲弗许得乎
　　六月辛丑朔日有食之鼓用牲于社
　　义见庄二十五年○髙氏曰庄二十五年三十年皆以日食而鼓用牲于社其非礼妄作义已着矣今文公亦复如此皆因陋承误愚谓创业垂统使可继者也一有非礼则子孙视为故事弗能改矣春秋慎始正指此类而非汉儒所谓五始者也
　　单伯至自齐
　　书至见此事之终也鲁至此又不能讨商人弑逆执母之辠亦既逾年幸其见释而归则鲁之为国单伯之为使从可知矣
　　晋郤缺帅师伐蔡戊申入蔡
　　左氏曰新城之盟蔡人不与晋郤缺以上军下军伐蔡曰君弱不可以怠戊申入蔡以城下之盟而还义见隐二年莒入向○存耕赵氏曰蔡从楚可伐也入之则己甚矣大夫交政专兵自文公以来帅师伐书阳处父帅师入书郤缺侵书赵穿有书大夫自为战有书与君战者
　　秋齐人侵我西鄙
　　商人弑君执母又伐母家不容诛矣亦鲁不能讨贼而区区请子叔姬以召之也义又见庄十年公侵宋
　　季孙行父如晋
　　左氏曰齐人侵我西鄙故季文子告于晋义见隐七年齐来聘
　　冬十有一月诸侯盟于扈
　　诸侯不序与七年盟于扈同益见史有详略不可以凡例求矣刘氏曰晋为伯主齐弑其君兴诸侯而莫能正晋则固有辠矣诸侯不亦病乎义又见隐元年盟于蔑
　　十有二月齐人来归子叔姬
