<!-- { "loadSidebar": true } -->
　　杜氏曰髙傒也齐侯使来平鲁乱僖公新立因遂结盟故不称使也鲁人贵之故不书名程子曰盟未前定也胡氏曰书法同屈完来盟义又见隠元年盟于蔑此则不讨庆父之乱而但使傒来定僖公则桓公之情亦可见矣○韩中甫曰子般弑闵公又弑夫人庆父奔为齐桓者宜具其事告诸天王讨鲁之贼命可立者立之则安危继絶之义庶矣乃命髙子一来识者本其心不过仗义服诸侯成伯业耳僖公者庄公之庶子也上不受于天王下不承于先君内倚成风属季子而立外邀大国之臣以定位擅王官之盟专废置之权説者谓傒能因事制宜故夫子称髙子以着其善者过矣盖鲁人当疑危之际幸傒来盟以自安故书之曰髙子云尔夫子因而不革付天下后世公论朱子以为如季子来归之类是也浚南赵氏曰读春秋者不可于细事上求程子亦曰后世以史视春秋襃善贬恶而巳至于经世大法则不知也其谓是欤
　　十有二月狄入卫
　　左氏曰狄人伐卫卫懿公好鹤鹤有乘轩者将战国人受甲者皆曰使鹤鹤实有禄位余焉能战公与石祁子玦与庄子矢使守曰以此賛国择利而为之与夫人绣衣曰聼于二子及狄人战于荧泽卫师败绩遂灭卫卫侯不去其旗是以甚败狄入卫遂从之又败诸河初惠公之即位也少齐人使昭伯烝于宣姜不可强之生齐子戴公文公宋桓夫人许穆夫人文公为卫之多患也先适齐及败宋桓公逆诸河宵济卫之遗民男女七百三十有三人益之以共滕之民为五千人立戴公以庐于曹许穆夫人赋载驰齐侯使公子无亏帅车三百乘甲士三千人以城曹归公乘马祭服五称牛羊豕鸡狗皆三百与门材归夫人鱼轩重锦三十两莘老孙氏曰案左氏以为卫灭而迁都然春秋但曰入盖狄虽廹卫至于奔亡而未尝居有其地其后卫复见于经非狄灭而取之故不曰灭尔皆未详信否张氏曰卫非特懿公好鹤而失人心盖自惠公即位宣姜淫恣耽乐防政习实为常公又重之亡形已具故狄人一至而涣然离散以卫为春秋初之大国方与齐侯胥命才四十年而沦于灭亡所以治国必齐其家而滛乱之祸不篡必灭可不戒哉义又见隠七年戎伐凡伯
　　郑弃其师
　　左氏曰郑人恶髙克使帅师次于河上久而弗召师溃而归髙克奔陈郑人为之赋清人公羊曰郑弃其师者何恶其将也郑伯恶髙克使之将逐而不纳弃师之道也康侯胡氏曰人君擅一国之名宠生杀予夺惟我所制尔使克不臣之辠巳着按而诛之可也情状未明黜而逺之可也爱惜其才以礼驭之可也恶有假以兵权委诸境上坐视其失伍离散而莫之恤乎○陆氏闻于师曰人臣之义可则竭节而进否则奉身而退髙克进退违义见恶于民辠亦大矣常山刘氏曰郑诗清人刺文公也髙克好利而不顾其君文公恶而欲逺之不能使髙克将兵而御敌于竟陈其师旅翺翔河上久而不召众散而归髙克奔陈公子素恶髙克进之不以礼文公退之不以道危国亡师之本故作是诗也观此诗序则郑弃其师之道的然着矣

　　春秋本义卷九
<经部,春秋类,春秋本义>
　　钦定四库全书
　　春秋本义卷十　　　　　元　程端学　撰僖公【名申荘公子闵公庶兄左氏曰成风闻成季之繇乃事之而属僖公焉故成季立之不书即位义同荘公】
　　元年春王正月齐师宋师曹师次于聂北救邢夏六月邢迁于夷仪齐师宋师曹师城邢【夷公羊作陈】
　　杜氏曰聂北夷仪皆邢地张氏曰舆地广记河北邢州龙冈县北一百五十里有夷仪岭即所迁也愚谓再书齐师宋师曹师者不可以前目后凡也苟不再书则若邢自城与鲁城之者矣皆文势当然无他义也莘老孙氏曰春秋之义凡次皆讥未有次而言救者力能救之则救之可也邢与凡蒋胙祭俱为周公之而狄伐之则仗大义帅诸侯往救之尔乃次于聂北曰救邢焉师巳次矣其能救乎实次而名救也齐桓用师未有曰师者师次所以见挟强师而不能救邢深辠之也邢为狄人所逐至于奔亡迁都夷仪书邢迁邢自迁也齐桓闵邢之亡率诸侯之师而为之城得救患分灾之道矣然方狄之伐邢齐桓早帅诸侯救之则不至于迁而夷仪不必为城也齐桓失救邢之义使邢至于迁也而为之城城邢未足以为功而不救之情益自显也义又见庄二十八年救郑○愚案以三国之大众正月救邢而六月邢迁盖半嵗矣则无志于救可知也况先书次于聂北而后书救邢乎狄既去乃以三国之大众城一邢焉所谓顚而不扶俟其既仆而以手抚之者也伯者假仁而无恻怛之心莫显于此先儒乃谓次聂北为按兵观衅城邢为救患分灾失春秋之防矣
　　秋九月戊辰夫人姜氏薨于夷齐人以归
　　公羊曰夷者齐地左氏曰哀姜孙于邾齐人取而杀之于夷以其尸归僖公请而之张氏曰书薨于夷讳国之恶也言齐人以归则为鲁诛其辠而以丧归可知矣髙氏曰庄公欲娶姜氏汲汲唯恐不得既不正其夫妇之始不数年闲卒成大恶几危鲁国此齐侯所亲见也故召之至于夷杀之而以之归齐侯杀之虽是然不当以归继书齐人以归言齐人不当取其尸归也而夫人又不当归之于鲁如之何则可曰即其死所而之可也○张氏曰自文姜弑桓公得逃致辟而淫纵益甚使鲁国三四十年之闲浊乱昏迷卒成再弑其君之祸至此庆父哀姜皆死诛不赦然后三纲稍明人伦粗正此纵辠诛恶得失之明验也
　　楚人伐郑
　　张氏曰荆至是称楚者盖荆乃州之名也商颂称奋伐荆楚则楚亦其国之旧名但自武文以来虽骎骎强盛而未暇正其国之号名故以州称及熊頵即位令尹子文得政始定改号曰楚以交于中国前此独来聘称人其侵败中国皆以州举自此始称号称人则浸强矣然终齐桓世虽伐小国止称人者以桓之力犹足以制之也及桓没而宋襄伯然后始列于会盟晏然主诸侯而春秋有以爵书者矣愚谓此本鲁史之辞辞随世变不自觉也孔子因之以见春秋世变之一端耳左氏曰楚人伐郑郑即齐故也义见庄十年荆败蔡师○莘老孙氏曰荆楚之俗中国道明则逃遁莫敢内向至其衰陵而中国无人也则伐其小国执其诸侯无所不至矣邦衡胡氏曰周室衰微楚人始与中国交聘而诸侯不思所以防之遂起其争强之心是诸侯有以啓之也其后与伯主敌僭号称王迹由此尔
　　八月公会齐侯宋公郑伯曹伯邾人于柽【勅呈切公羊作朾】杜氏曰柽宋地陈国陈县西北有柽城张氏曰即宛邱县也孙氏曰公有母丧出会非礼也义见隠九年会于防
　　九月公败邾师于偃【公羊作缨】
　　杜氏曰偃邾地未详信否康侯胡氏曰柽之会公与邾人咸与焉则是志同而谋协也今既会邾人于柽又败邾师于偃于此责公无攘外患安中国之诚矣凡此类书其事而义自见也愚谓公居丧而用兵又一辠也义又见庄十年公败齐师于长勺○吕氏曰公方会伯主而遽败邾师君子以齐桓之服诸侯仅矣
　　冬十月壬午公子友帅师败莒师于郦获莒拏【郦力知切公羊作犂谷梁作丽拏女居切】
　　大夫帅师见隠二年杜氏曰郦鲁地愚谓莒拏者莒大夫也公羊曰获者生得也左氏曰莒人来求赂公子友败诸郦公赐季友汶阳之田及费未详信否康侯胡氏曰辠在莒也然抑锋止锐谕以辞命使自知不缩而引去则善矣今至于兵刃既接擒其主将则鲁亦有辠矣愚谓以大夫专兵而获大夫王纲之壊甚矣义又见隠二年郑伐卫○存耕赵氏曰季友有立僖之功窃靖难之名遂攘鲁国之权而专主其师败莒有功季氏专制之形始兆干侯之祸由来渐矣
　　十有二月丁巳夫人氏之丧至自齐
　　杜氏曰不称姜阙文刘氏曰哀姜与乎乱杀二子几亡国齐桓讨而诛之是也且哀姜安可复配宗庙临羣臣哉鲁以臣子不得讨而齐以伯主得举法故臣子可縁伯主之命以尊宗庙伯主亦可縁天子之法以絶鲁私请今齐以公义而鲁以私意请之是鲁之不忍也而不可通于春秋○张氏曰案古者兵死者尚不入于兆况得辠于先君见诛于方伯而配宗庙秩烝尝乎
　　二年春王正月城楚丘
　　楚丘以经文推之当是鲁邑赵氏曰据城縁陵言诸侯此不言诸侯鲁自城耳若诸侯城之如此为文鲁自城之又何如分别乎且城小谷又是其证也义见隠七年城中丘○莘老孙氏曰三传皆以为楚丘卫邑齐桓率诸侯城之然案春秋之法诸侯城之者则书诸侯如城邢城縁陵城虎牢城成周是也未有与诸侯同城而不序诸侯者楚丘之城见于传记者皆以为卫邑卫诗定之方中序亦曰卫楚丘而诗中无之但曰楚宫楚室耳楚丘之名见于春秋者二隠之八年曰戎伐凡伯于楚丘以归当凡伯之来聘戎遂伐之以归经不言卫楚丘安知非鲁地乎于此城之又不言诸侯城楚丘益可疑也今地理楚丘属宋则凡伯自周聘鲁无縁更过宋也此盖可疑之事且当阙之
　　夏五月辛巳我小君哀姜
　　姜氏淫逆得辠宗庙其死也不于其地而以归鲁鲁人受之之以礼又别为之諡僖公知有母而不知有宗庙矣其十一月而葬非所论也○黄氏曰春秋书哀姜终之以礼如此则上文姜氏偶阙姜字而指以贬者过矣
　　虞师晋师灭下阳【下公羊谷梁作夏陆氏曰据上阳下阳俱虢邑左氏是也】
　　陆氏曰虞姬姓公爵张氏曰周大王子仲雍所封其都亦在平陆之地晋成王弟唐叔之后国都在太原府杜氏曰下阳虢邑在河东大阳县张氏曰虢文王弟虢叔之后下阳与上阳为对下阳虢之塞邑在陜州平陆县上阳在陜县虢所都也愚谓邑而言灭者毁其城杀其宰其与取为已邑者异也左氏曰晋荀息请以屈产之乘与垂棘之璧假道于虞以伐虢公曰是吾寳也对曰若得道于虞犹外府也公曰宫之竒存焉对曰宫之竒之为人也懦而不能强谏且少长于君君昵之虽谏将不聴乃使荀息假道于虞曰冀为不道入自颠軨伐鄍三门冀之既病则唯君故今虢为不道保于逆旅以侵敝邑之南鄙敢请假道以请辠于虢虞公许之且请先伐虢宫之竒谏不听遂起师夏晋里克荀息帅师会虞师伐虢灭下阳谷梁曰虞先晋何也为主乎灭下阳也下阳者虞虢之塞邑也灭下阳而虞虢举矣愚谓晋设诡计以灭同姓虞贪寳货而自伐其国卒丧其身故于此书虞晋灭下阳而后书晋人执虞公有以为后世鉴矣
　　秋九月齐侯宋公江人黄人盟于贯【公羊作贯泽】杜氏曰江国在汝南安阳县张氏曰即蔡州新息县之地黄嬴姓国在汝南弋阳县即光州定城县也杜氏曰贯宋地梁国蒙县西北有贳城贳与贯字相似张氏曰兴仁府济隂县有贯城左氏曰盟于贯服江黄也义见隠二年盟戎于唐又为十二年楚灭黄起文也○存耕赵氏曰楚强于江汉若徐若舒蓼皆属之江黄介其间以弱役强闻中国有伯而危者安亡者存故不逺而来愿就盟焉桓公之伯亦盛矣惜乎其为徳之不终也案管仲言曰江黄近楚楚为利之国也君必归之若伐而不能救则乱自此始公曰诺然不能从再与会盟黄恃诸侯之好曰自郢及我九百里焉能害我齐终莫之救卒灭于楚亦可伤也齐亦病矣
　　冬十月
　　此一时无事书首月也
　　不雨
