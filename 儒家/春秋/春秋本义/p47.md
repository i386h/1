<!-- { "loadSidebar": true } -->
　　孙氏曰不言公孙前见也谷梁曰自晋事毕也杜氏曰笙鲁境也左氏曰公薨季文子言于朝曰使我杀嫡立庶以失大援者仲也夫臧宣叔怒曰当其时不能治也后之人何辠子欲去之许请去之遂逐东门氏子家还及笙坛帷复命于介既复命袒括发即位哭三踊而出遂奔齐髙氏曰先君未殡而逐其臣是死其君而忘其父也虽然人臣之正受命而出虽君薨犹当致命于殡前若其有辠待命于新君可也今归父还自晋及鲁境遽即奔齐则有恶于新君矣故书以着其逃刑之辠义又见僖二十八年元咺奔晋○谷梁曰捐殡而奔其父之使者【谓归父】是亦奔父也康侯胡氏曰仲尼称孟庄子之孝其不改父之臣与父之政是难能也又曰三年无改于父之道可谓孝矣夫仁人孝子于其父之臣非有大不可如晋悼公于夷羊五之属必存终始进退之礼而不遽也归父以君命出使未返而君薨在聘礼有执圭复命于殡之文升自西阶子臣皆哭情亦戚矣宣公犹未殡而东门氏逐忍乎哉











　　春秋本义卷十七
<经部,春秋类,春秋本义>
　　钦定四库全书
　　春秋本义卷十八　　　　元　程端学　撰
　　成公【名黑肱宣公子母穆姜】
　　元年春王正月公即位
　　义见文公即位
　　二月辛酉葬我君宣公
　　义见葬桓公
　　无冰
　　义见桓十四年○宋氏曰宣公末年三桓强盛成公年幼三桓得政故冬暖无冰也昔吴归晋寿阳已东常雨已西常旸司马宣王问挚虞对曰寿阳已东属吴吴新破人民悲愁故常雨寿阳已西属晋晋新得吴君臣喜乐故常旸春秋志灾异际天人非所谓广记备言也
　　三月作丘甲
　　作者始作也丘甲者每丘出甲士一人甲士者二十四步卒之长也増甲士则増歩卒矣左氏曰为齐难故作丘甲杜氏曰周礼九夫为井四井为邑四邑为丘四丘为甸出长毂一乗甲士三人步卒七十二人康侯胡氏曰此司马法一乗之赋也唐太宗问李靖楚广与周兵制靖曰周制一乗步卒七十二人甲士三人以二十五人为一甲凡三甲共出七十五人然则一丘所出十有八人积四丘而具一乗耳今作丘甲者即丘出一甲是一甸之中共百人为兵矣其数増三之一益兵备敌重困农民非为国之道贯道王氏曰变乱王制竭用民力其后郑有丘赋襄公作三军哀公用田赋其来有渐休者少而役者多矣○叶氏曰先王赋于民有二有国赋有军赋国赋常赋也太宰所谓九赋敛财贿者是也军赋非常赋也有军旅之事则征之县师所谓受法于司马以作其众庶及牛马车辇使皆备旗鼓兵器而稍人作其同徒輂辇者是也然其为法不可得而详矣学者所言自丘出牛马至甸为一乗然后甲士步卒具焉者司马穰苴之法也然而司马法甸而后出车一乗甲士三人而周官或谓甸为乗自天子建国至于大夫皆以乗为差则甸固乗之所出司马法盖本于周特其损益不可知尔周制有言六畜车辇者则牛马在焉有言六畜兵器者则甲士在焉刘氏曰鲁不务广徳而务广力不务益义而务益兵以王者之制论之则作丘甲之辠大矣王者之制诸侯不得擅税赋其民税为足食也赋为足兵也足食足兵民信之矣然而不得擅者先王之税既足以食矣先王之赋既足以用矣今不循先王而以意为凖必乱之道也愚谓先王之制莫重于井田井田所出税与赋而已宣公初税畆而倍税成公作丘甲而益兵倍税则民困于财益兵则民困于力财力并困民乃死亡国以民为本宜鲁之先亡也春秋书此为后世鉴而好事者犹以厚敛强兵为务悲夫
　　夏臧孙许及晋侯盟于赤棘
　　许臧文仲之子宣叔也杜氏曰赤棘晋地左氏曰闻齐将出楚师盟于赤棘未详信否义见隐元年盟于蔑○康侯胡氏曰季孙当国恨齐人之纳归父又惧晋侯之或见讨也故往结此盟成公即位未有施舍已责逮鳏寡救困乏之事既作丘甲又逺与晋寻盟岂固本保邦之道乎书及晋侯盟非特备齐惧晋盖三桓怀忿怼君父之心将有事于齐辠可见矣邦衡胡氏曰大夫及诸侯盟见大夫之强也自公子遂及齐侯盟后益甚故仲孙何忌及邾子又甚非惟恶大夫之强亦恶诸侯之失其御也
　　秋王师败绩于茅戎【茅公羊谷梁作贸】
　　杜氏曰茅戎戎别种也左氏曰晋侯使瑕嘉平戎于王单襄公如晋拜成刘康公徼戎将遂伐之叔服曰背盟而欺大国此必败背盟不祥欺大国不义神人弗助将何以胜不听遂伐茅戎败绩程子曰王师于诸侯不言战诸侯不敢抗王也此理也其抗王道之失也圣人于此一编经世变存王道之意无不具常山刘氏曰王者不能以义征四方廼轻举以致败岂不曰自取之乎圣人立法以垂后世示之以意而已一书王师败绩于茅戎而尊王之义与王自取败之道咸得而见矣○髙氏曰此志王室衰弱之甚也王师败绩于茅戎而诸侯恬然莫之顾皆不臣也
　　冬十月
　　二年春齐侯伐我北鄙
　　左氏曰元年冬臧宣叔令修赋缮完具守备曰齐楚结好我新与晋盟晋楚争盟齐师必至虽晋人伐齐楚必救之是齐楚同我也知难而有备乃可以逞二年春齐侯伐我北鄙康侯胡氏曰初鲁事齐谨甚虽易世而聘防不絶也及与晋侯盟于断道而后怨隙成再盟于赤棘而后伐吾北鄙齐侯之兴是役非义矣鲁人为鞌之战岂义乎同曰愤兵务相报复则辠自见矣贯道王氏曰春秋纪兵争之所自成也义又见隐二年郑伐卫
　　夏四月丙戌衞孙良夫帅师及齐师战于新筑衞师败绩
　　杜氏曰新筑衞地左氏曰衞侯使孙良夫石稷甯相向禽将侵齐与齐师遇石子欲还孙子曰不可以师伐人遇其师而还将谓君何若知不能则如无出今既遇矣不如战也石城子曰师败矣子不少须众惧尽子丧师徒何以复命皆不对又曰子国卿也陨子辱矣子以众退我此乃止且告车来甚众齐师乃止次于鞫居新筑人仲叔于奚救孙桓子桓子是以免未详信否愚谓书孙良夫帅师大夫专兵也书及齐师战良夫主此战也良夫专兵轻进以取败辱国害民辠莫大焉衞侯使之战以致败亦辠也齐侯侵虐邻国虽得胜于一时遂来鞌之败绩亦辠也义又见隐二年郑伐衞○康侯胡氏曰齐师侵虐而衞主此战何也衞侯初与晋同盟于断道矣又使世子臧与晋同伐齐矣又使孙良夫石稷将侵齐矣及与齐师遇石稷欲还良夫不可遂战于新筑故齐师虽侵虐而此战则衞主之也春秋善解纷贵逺怨而恶以兵刃相接也君举陈氏曰衞大夫帅师自此始大夫强也良夫为世卿至林父出其君入于戚以叛
　　六月癸酉季孙行父臧孙许叔孙侨如公孙婴齐帅师防晋郤克衞孙良夫曹公子首及齐侯战于鞌齐师败绩【鞌音安首公羊谷梁作手】
　　侨如得臣之子宣伯也婴齐叔肸之子子叔声伯也杜氏曰鞌齐地谷梁曰鞌去齐五百里孔氏曰鞌与袁娄不知其处逺近无以验左氏曰孙桓子还于新筑不入遂如晋乞师臧宣叔亦如晋乞师皆主郤献子晋侯许之七百乗郤子曰此城濮之赋也有先君之明与先大夫之肃故捷克于先大夫无能为役请八百乗许之郤克将中军士燮佐上军栾书将下军韩厥为司马以救鲁衞臧宣叔逆晋师且道之季文子帅师防之师从齐师于莘六月壬申师至于靡笄之下齐侯使请战曰子以君师辱于敝邑不腆敝赋诘朝请见对曰晋与鲁衞兄弟也来告曰大国朝夕释憾于敝邑之地寡君不忍使羣臣请于大国无令舆师淹于君地能进不能退君无所辱命齐侯曰大夫之许寡人之愿也若其不许亦将相见也齐高固入晋师桀石以投人禽之而乗其车击桑本焉以徇齐垒曰欲勇者贾余余勇癸酉师陈于鞌邴夏御齐侯逢丑父为右晋解张御郤克郑丘缓为右齐侯曰余姑翦灭此而朝食不介马而驰之郤克伤于矢流血及屦未絶鼓音曰余病矣张侯曰自始合而矢贯余手及肘余折以御左轮朱殷岂敢言病吾子忍之缓曰自始合茍有险余必下推车子岂识之然子病矣张侯曰师之耳目在吾旗鼓进退从之此车一人殿之可以集事若之何其以病败君之大事也擐甲执兵固即死也病未及死吾子勉之左并辔右援枹而鼓马逸不能止师从之齐师败绩逐之三周华不注韩厥梦子余谓已曰且辟左右故中御而从齐侯邴夏曰射其御者君子也公曰谓之君子而射之非礼也射其左越于车下射其右毙于车中綦母张丧车从韩厥曰请寓乗从左右皆肘之使立于后韩厥俛定其右逢丑父与公易位将及华泉骖絓于木而止丑父寝于轏中蛇出于其下以肱击之伤而匿之故不能推车而及韩厥执絷马前再拜稽首奉觞加璧以进曰寡君使羣臣为鲁卫请曰无令舆师陷入君地下臣不幸属当戎行无所逃隐且惧奔辟而忝两君臣辱戎士敢告不敏摄官承乏丑父使公下如华泉取饮郑周父御佐车宛茷为右载齐侯以免韩厥献丑父郤献子将戮之呼曰自今无有代其君任患者有一于此将为戮乎郤子曰人不难以死免其君我戮之不祥赦之以劝事君者乃免之齐侯免求丑父三入三出每出齐师以帅退入于狄卒狄卒皆抽戈楯冒之以入于卫师卫师免之遂自徐闗入齐侯见保者曰勉之齐师败矣康侯胡氏曰大国三军次国二军此时鲁之旧制犹存尺地一民皆属公室成公初立主幼国危为季孙一怒埽境内兴师四卿并出然后政自季氏出矣四卿皆书非详内也坚冰之戒亦明矣贯道王氏曰齐伐鲁败卫合其争也祸之所自起也其辠大矣然四国大夫逼齐侯以战而败其师大夫强矣鲁创増军制五卿分帅四卿出而一居守仲孙蔑也于是三家之势成鲁不可救矣四国败齐而为盟七卿者卒皆乱国义又见隐二年郑伐衞○朴乡吕氏曰使举上介也而文公之末年书公子遂叔孙得臣如齐将称元帅也而成公之二年书季孙行父臧孙许叔孙侨如公孙婴齐帅师防战何也曰用以见大夫之争强也于是衞将书孙良夫曹书公子首晋于是有六军韩厥赵括巩朔韩穿荀骓赵旃皆为卿征伐皆在大夫矣董子曰齐顷公桓公之孙浸伯之余尊故难使防同而易使骄奢即位九年未尝一与防同之事有怒鲁衞之志而不从诸侯于清丘断道春往伐鲁顾反伐衞当是时方乗胜而志广大国往聘慢而弗敬晋鲁俱怒内悉其众外党与好衞曹四国相辅大困之鞌大辱身几亡国为天下笑张氏曰案兵法争恨小故不忍忿怒者谓之忿兵今晋为盟主兴师讨齐非有救乱诛暴之名而起于一怒之愤书晋鲁主战见晋鲁曹衞之大夫为志乎此战虽得一朝之胜不足道也
　　秋七月齐侯使国佐如师己酉及国佐盟于袁娄【袁谷梁作爰】
