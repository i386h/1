<!-- { "loadSidebar": true } -->
　　谷梁曰次止也俟待也杜氏曰期共伐郕陈蔡不至故驻师于郎以待之张氏曰不由王命妄兴师众久次于外期会莫应也○莘老孙氏曰郕与鲁为同姓之国庄公无亲亲之恩率诸侯以伐之春次于郎以俟陈蔡我俟之也及齐师以围之我约之也其为志者皆我也所以见内之辠也
　　甲午治兵【治公羊作祠陆氏曰非也周礼有治兵】
　　康侯胡氏曰此治兵于郎也俟而不至暴师露众役久不用则有失伍离次逃亡溃散之虞复申明军法以整齐之讥黩武也张氏曰将以训齐其众而不知师出以律已失治兵之本矣虽欲治之其将能乎○刘氏曰出曰治兵入曰振旅是以秋治兵春振旅今鲁以春治兵非其时矣又曰鲁先出兵而后治治又非其常地愚谓有文事者必有武备故治兵于闲暇之时而用之于不得已之际则师出以律矣今庄公轻次于外俟陈蔡而不应蹭蹬无聊众心离贰然后治之末矣
　　夏师及齐师围郕郕降于齐师【降户江切郕公羊作成】
　　康侯胡氏曰书及齐师者亲仇雠也围郕者伐同姓也郕降于齐师者伐国无义而不能服也于是庄公之恶着矣○张氏曰鲁与郕皆文王之昭盖同姓兄弟之当亲者庄公忘亲而志于取郕始择易制之陈蔡与之同事而陈蔡不来然后不得已而邀齐以围之所以郕不服鲁而宁降于齐春秋直书以见其从雠而贪利资人以虐小二国同役而不同心敌遂得以闲之鲁师之出大无功也
　　秋师还
　　崔氏曰歴三时而师还春秋所以始终其事而见其恶○索隐曰三时暴兵于外不修民政而夺其农时圣人因而书之以志庄公不臣之罪为后世黩武之戒常山刘氏曰春秋之世用师多矣未有所书如此之详者何则庄公此师尤为非义上既不用天王之命无故而兴师自正月次于郎以俟陈蔡而陈蔡不至可谓无名矣甲午治兵可谓黩武矣夏师及齐师围郕郕又降于齐可谓无义矣歴三时而师还可谓害民矣夫逆天道亲仇雠围同姓民力与国不信伐国不服故圣人备书之
　　冬十有一月癸未齐无知弑其君诸儿
　　无知不氏与州吁同左氏曰齐侯使连称管至父戍葵丘瓜时而往曰及瓜而代期戍公问不至请代弗许故谋作乱僖公之母弟曰夷仲年生公孙无知有宠于僖公衣服礼秩如适襄公绌之二人因之以作乱连称有从妹在公宫无宠使闲公曰捷吾以女为夫人齐侯游于姑棼遂田于贝丘见大豕从者曰公子彭生也公怒曰彭生敢见射之豕人立而啼公惧坠于车伤足丧屦反诛屦于徒人费弗得鞭之见血走出遇贼于门劫而束之费曰我奚御哉袒而示之背信之费请先入伏公而出鬬死于门中石之纷如死于阶下遂入杀孟阳于牀曰非君也不类见公之足于户下遂弑之而立无知初襄公立无常鲍叔牙曰君使民慢乱将作矣奉公子小白出奔莒乱作管夷吾召忽奉公子纠来奔张氏曰齐襄之见弑以祸本言之则无知之配嫡己积渐于僖公之时而襄公之恶积不可掩如抗王伐衞杀鲁桓公色荒禽荒昵比小人考襄公即位以至于今春秋所书齐事无一非亡国戕身之媒以至祸发萧墙身殱贼手所谓积不善之余殃者也义又见隐四年衞州吁事○存耕赵氏曰连称之徒盗贼之靡者因无知以作乱君弑而无知为君则主弑者无知也
　　九年春齐人杀无知
　　义见隐四年衞人杀州吁○东莱吕氏曰无知逾年不称爵盖弑君之贼尔若不以罪讨则亦不以讨贼之辞加之犹谓之大夫如里克者是已蔡世子般则楚子诱而杀之齐商人则齐人弑而讨之不以其罪故不加以讨贼之辞
　　公及齐大夫盟于蔇【其器切公羊谷梁作暨】
　　大夫无名氏众大夫也左氏公谷曰齐无君也杜氏曰蔇鲁地琅邪缯县北有蔇亭张氏曰后为沂州承县谷梁曰盟纳子纠也赵氏曰纳雠人之子损礼而盟大夫义又见隐元年盟于蔑○康侯胡氏曰德有轻重怨有浅深怨莫甚于父母之仇而德莫重于安定其国家而图其后嗣也有父之雠而不知怨乃欲以重德报之则人伦废天理灭矣然则如之何以直报怨以德报德
　　夏公伐齐纳子纠齐小白入于齐【公羊谷梁无子字】
　　子纠小白皆襄公庶子孙氏曰小白弟也左氏曰公伐齐纳子纠桓公自莒先入杜氏曰二公子各有党故虽盟而迎子纠当须伐乃得入又出在小白之后公羊曰其言入何篡辞也邦衡胡氏曰齐不受子纠而公必纳之故先书公伐齐见齐不受子纠也次书纳纠见公党仇人之子也齐小白曷书入盖子纠称子当立也小白不称子不当立也不当立则为篡○存耕赵氏曰鲁庄之伐齐似矣惜乎其以纳纠也使移此以为复雠之师鲁其庶乎春秋书其故以其非雠齐而德齐也莘老孙氏曰庄公忘君父之大雠伐齐而纳雠人之子书曰纳者不宜纳也公子纠虽非嫡长而桓公之庶兄庄公纳之虽不得于义而宜嗣齐襄而为君者惟纠焉故曰子纠书纳者见庄公纳之之辠书子纠者言其宜为齐君
　　秋七月丁酉葬齐襄公
　　杜氏曰九月乃葬乱故义见隐三年葬宋穆公
　　八月庚申及齐师战于干时我师败绩
　　此战公也不言公者蒙上公伐齐之文耳杜氏曰干时齐地时水在乐安界岐流旱则竭涸故曰干时左氏曰公丧戎路传乗而归秦子梁子以公旗避于下道是以皆止莘老孙氏曰齐为仇雠之国无时而通庄公受纠之来奔志欲纳之已盟其大夫伐齐而纳纠矣而小白先之既忘其雠矣又不量力而与齐战焉至于师徒崩丧而纠不免于死为庄公者其辠如何也○吕氏曰书我师败绩则凡例谓内不言败者缪矣春秋无义战凡相侵伐皆圣人所辠曽不是讳而讳败乎
　　九月齐人取子纠杀之
　　齐人取子纠杀之者齐人取之于鲁而杀之也孙氏曰子纠当立桓公争国取而杀之甚矣所以重桓公之篡也○康侯胡氏曰仁人之于兄弟不藏怒不宿怨亲爱之而已矣纠虽争立越在他国置而勿问可也齐必杀之然后快于心其不仁亦甚矣后世以传让为名而取国者必杀其主以为一人心防后患意与此同流毒岂不逺哉孟子曰五霸三王之辠人也仲尼之徒无道桓文之事者存耕赵氏曰小白不能容纠于鲁必置之死小白辠也庄公欲纳纠使齐得取而杀之庄公亦辠也经书之见小白器量之不宏病鲁之无主而与之杀也愚闻之邵子曰五伯者功之首辠之魁也功过不相掩先定五伯之功过而学春秋则大意立矣桓公入齐首杀子纠絶灭天伦辠之尤大者也其与王者行一不义杀一不辜而得天下不为者异矣此后凡伯者之事必辨其功过如邵子云
　　冬浚洙【浚苏俊切】
　　公羊曰浚之者何深之也曷为深之畏齐也杜氏曰洙水在鲁城北下合泗康侯胡氏曰固国以保民为本轻用民力妄兴大作邦本一揺虽有长江巨川限带封域洞庭彭蠡河汉之险犹不足凭而况洙乎书浚洙见劳民于守国之末务而不知本为后戒也○莘老孙氏曰春秋之义凡兴作书之皆辠

　　春秋本义卷六
　　钦定四库全书
　　春秋本义卷七　　　　　元　程端学　撰
　　庄公
　　十年春王正月公败齐师于长勺【上酌切】
　　不书伐而书败某师书法与隐十年公败宋师于菅同后不复解杜氏曰长勺鲁地左氏曰齐师伐我公将战曹刿请见其乡人曰肉食者谋之又何闲焉刿曰肉食者鄙未能逺谋乃入见问何以战公曰衣食所安弗敢专也必以分人对曰小惠未徧民弗从也公曰牺牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战战则请从公与之乘战于长勺公将鼓之刿曰未可齐人三鼔刿曰可矣齐师败绩公将驰之刿曰未可下视其辙登轼而望之曰可矣遂逐齐师既克公问其故对曰夫战勇气也一鼓作气再而衰三而竭彼竭我盈故克之夫大国难测也惧有伏焉吾视其辙乱望其旗靡故逐之未详信否存耕赵氏曰小白报干时之役也鲁师败矣子纠杀矣亦可以已乎愚谓鲁亦有以召之其幸而胜不足论也义又见隐二年郑伐衞
　　二月公侵宋
　　侵者侵其疆界也康侯胡氏曰诗曰侵自阮疆书曰侵于之疆是也髙氏曰公既败齐师又乘胜加兵于宋非义之甚也愚谓诸侯无王命而声辠致讨辠也况无王命以侵人之国残民黩武不容诛矣义与隐二年郑伐衞同○谷梁曰深其怨于齐又退侵宋以众其敌恶之贯道王氏曰所以啓次郎之师也春秋书侵五十八
　　三月宋人迁宿
　　迁国者夺其地利形势而徙其国都于他所或又以为附庸也不言迁于某地者叶氏曰以迁人为辠义不在地也宿见隐元年孙氏曰宿微国天子封之宋人迁之其恶可知也义又见元年齐迁纪郱鄑郚此则迁国甚矣○康侯胡氏曰迁宿者宿非欲迁为宋人之所迁也懐土常物之大情迁国重事也虽违害就利去危即安犹或恐沈于众不肯率从而况廹于横逆非其所欲弃久宅之田里刈新徙之蓬藋道途之勤营筑之劳起怨咨伤和气岂不恻然有隐乎肆行莫之顾也其不仁亦甚矣凡书迁恶自见矣
　　夏六月齐师宋师次于郎公败宋师于乘丘
　　杜氏曰乘丘鲁地张氏曰兴仁府乘氏县愚案齐宋之师次于郎而独败宋师于乘丘岂宋师先进于乘丘邪左氏曰齐师宋师次于郎公子偃曰宋师不整可败也宋败齐必还请击之大败宋师于乘丘齐师乃还常山刘氏曰二国扬兵驻师而不名所伐欲闚利乘便快攻取之意鲁又不能推忠信奉文告以止齐宋之师而覆败其军次者不以义胜者不以道交讥之也义又见隐二年郑伐衞○献可杜氏曰公不能复雠而反纳子纠以啓齐之寇又侵宋以众其敌致二国同次于郎公虽败宋不足为美
　　秋九月荆败蔡师于莘以蔡侯献舞归
　　杜氏曰荆楚本号后改为楚莘蔡地张氏曰成王初封熊绎于丹阳江陵之枝江县也自荆子熊通侵伐汉东诸侯其国始大僭号称王今其子熊赀始败蔡浸内侵矣左氏曰蔡哀侯娶于陈息侯亦娶焉息妫将归过蔡蔡侯曰吾姨也止而见之弗賔息侯闻之怒使谓楚文王曰伐我吾求救于蔡而伐之楚子从之未详信否张氏曰于此见王政不行楚尽汉阳诸姬之始陈氏曰春秋书之见王室之不匡也后仿此髙氏曰诸侯死社稷正也逃之辠也虏贱甚矣义又见隐七年戎伐凡伯○愚案隐公会戎盟戎致凡伯见伐戎祸稍息而狄伐邢卫荆楚伐蔡皆由王法大壊诸侯自相侵伐列国势分中外莫辨故荆楚内侵而近者首被其祸不可复制春秋之末渐主夏盟楚衰而吴继之吴衰而越继之蛮夷之盛至于越而春秋终矣王纲尽矣故君子常防患于未然而春秋比书其本末为履霜之戒也
　　冬十月齐师灭谭谭子奔莒【谭徒南切公羊作十一月】
　　杜氏曰谭国在济南平陵县西南张氏曰在济南府歴城县灭者夷其社稷覆宗絶祀也公羊曰何以不言出国已灭矣无所出也愚谓不名阙文也存耕赵氏曰谭虽小国先王所封王封之惟王灭之亦必当其辠也小白亦诸侯也可灭之乎胡氏曰言奔莒不死社稷也○陈氏曰书灭始于此春秋之际灭国三十六五伯为之也微桓公则灭国之祸不接迹于天下薛氏曰五伯桓公为盛威陵诸侯以图伯功首灭天子之建侯以肆威耳儒者之不道也宜哉
　　十有一年春王正月
　　夏五月戊寅公败宋师于鄑【子斯切】
