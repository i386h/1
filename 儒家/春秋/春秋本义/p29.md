<!-- { "loadSidebar": true } -->
　　义见隠三年葬宋穆公
　　八年春王正月公会王人齐侯宋公卫侯许男曹伯陈世子款盟于洮【公羊陈世子款下有郑世子华四字】
　　王人见庄六年公羊曰王人者何微者也曷为序乎诸侯之上先王命也杜氏曰洮曹地案庄二十七年杜氏以为鲁地未详啖氏曰王人与盟非礼也莘老孙氏曰春秋伯者多假王命以令诸侯名尊天子而实行其私齐桓是时致天王之命以会盟中国故王人而盟诸侯则王道之衰诸侯而盟王人则诸侯之伉盟者不信而后为之也义又见隠元年盟于蔑○献可杜氏曰案周礼邦国有疑诸侯会盟则为坛以盟之是诸侯从天子而受盟也末世列国专盟春秋讥之今不即会于周而盟于洮以见天子之弱就盟诸侯于下国也
　　郑伯乞盟
　　赵氏曰乞者卑重之辞左氏曰请服也莘老孙氏曰郑伯逃天下之盟主而附强暴之夷狄母之会虽尝遣其世子又恐惧不安亲来乞盟愚谓郑伯以诸侯之尊始于逃终于乞自取悔辱故君子作事谋始垂戒逺矣
　　夏狄伐晋
　　义见隠七年戎伐凡伯○存耕赵氏曰晋与狄邻故有疆埸之警啓土以居羣公子又为采桑之役内衅频仍狄安得不肆乎国必自伐而后人伐之晋之谓也
　　秋七月禘于太庙用致夫人
　　用者以也致者至自齐也赵氏曰夫人者时君之妻声姜也因其至特设禘礼以为荣观愚谓不言姜氏者义在禘以致夫人而不在姓氏又辠在僖公而不在声姜又夫人之下书姜氏则不成文故省文耳夫人至而告庙鲁有常礼鲁以诸侯而僭天子之禘已失礼矣又以夫人之至而禘于太庙是失礼之中又失礼也
　　冬十有二月丁未天王崩
　　天王惠王也一见诸侯遇王丧而致宰周公以嘉礼盟于葵邱二见僖公不服丧而朝齐三见齐侯许男伐北戎义又见隠三年
　　春秋本义卷十
　　钦定四库全书
　　春秋本义卷十一　　　　元　程端学　撰
　　僖公
　　九年春王三月丁丑宋公御说卒【御公羊谷梁作御】左氏曰桓公卒愚谓此为宋子出会葵邱起也○髙氏曰不书葬者宋子出会诸侯故诸侯并与天王之葬皆不会也
　　夏公会宰周公齐侯宋子卫侯郑伯许男曹伯于葵邱张氏曰宰冢宰周公名孔王之三公食来于周扶风雍县东北周城是也康侯胡氏曰宰周公者以冢宰兼三公也古者三公无其人则以六卿之有道者兼师保之任冢宰或阙则以三公下行端揆之职左氏曰宋桓公卒未葬而襄公会诸侯故曰子赵氏曰凡诸侯在丧而出以丧行者称子以吉行者称爵志恶之浅深也杜氏曰陈留外黄县东有葵邱张氏曰即开封雍邱县也刘氏曰七年左氏所云惠王崩襄王恶大叔带之难惧不立不发丧而告难于齐者实八年十二月事也八年盟于洮谋王室者实今葵邱事也理或然也髙氏曰惠王方崩诸侯不会其丧襄王在谅闇之中百官总己方听于冢宰而齐侯既不帅诸侯朝之反相会以致天子之宰以天子之宰反来下会诸侯大义乖矣夫君子不夺人之丧齐侯为伯主当遏宻之时大会诸侯又使宋子与会然则所仗大义果安在哉谷梁曰礼在堂孤无外事今背殡而出会以宋子为无哀矣义又见隠九年会于防○存耕赵氏曰襄王之立非惠王意也惠后犹在王虽立恐诸侯之或贰也故桓请王命以盟诸侯而王亦出重臣以临之齐虽忠于周而周以齐而轻矣案首止桓以定世子之位今襄王已立虽有子带之虑桓若率诸侯以朝王而听命焉则一正君而国定矣桓公管仲学不知此狃首止之殊盟而亦用之周公徒偃蹇于外以声势足以震荡诸侯天子亦依以为一日之安尔
　　秋七月乙酉伯姬卒
　　伯姬僖公未嫁姊妹也谷梁曰妇人许嫁笄而字之死则以成人之丧治之愚谓礼女子十有五年而笄二十而嫁然则未许嫁者固亦笄而字矣案礼期之丧诸侯絶惟姊妹侄不絶不降则僖公当为之服矣僖公于时不服则无亲以凶服临葵邱之会则吉凶紊矣齐桓夺人之丧而使之盟亦非礼也○髙氏曰公自出会闻伯姬之卒不复归临其丧无亲亲之义也莘老孙氏曰春秋内女许嫁而卒惟二尔伯姬子叔姬是也
　　九月戊辰诸侯盟于葵邱
　　陆氏曰盟称诸侯者前目后凡之义且明周公之不与盟也张氏曰其义与首止同孟子曰五伯桓公为盛葵邱之会诸侯束牲载书而不歃血初命曰诛不孝无易树子无以妾为妻再命曰尊贤育材以彰有徳三命曰敬老慈幼无忘賔旅四命曰士无世官官事无摄取士必得无专杀大夫五命曰无曲防无遏籴无有封而不告曰凡我同盟之人既盟之后言归于好左氏曰宰孔先归遇晋侯曰可无会也齐侯不务徳而勤逺略北伐山戎南伐楚西为此会也东略之不知西则否矣其在乱乎君务靖乱无勤于行晋侯乃还愚案此盟即会葵邱之事襄王有子带觊觎之难桓公率诸侯翼戴天子既会冢宰又自为盟使天下知有冢嫡有共主而襄王大位得以粗安齐桓之功亦大矣然不过假尊王之名以适吾之所便故不暇奔惠王之丧聴冢宰之命于朝既致冢宰于葵邱而又自为盟焉遥制朝政权自己出拂君臣之大经此其大辠也大功不可以不与大辠不可以不明故圣人直书以示戒其尊君抑臣贵王贱伯之义显矣义又见隠元年盟于蔑○胡氏曰孟子之言非与桓也当时中国倂为十二其乱又甚于春秋其曰五霸三王之辠人今之诸侯五霸之辠人孟子非美齐桓可知张氏曰一命之词三纲所系盖修身正家之要自此以下尊贤敬臣子民柔逺人懐诸侯之意略备其提挈纲领以正率人盖春秋之所未有虽然大学之道有诸已而后求诸人无诸已而后非诸人桓公于易树子以妾为妻之禁终不免躬自犯之固无以令诸侯正天下矣况道不足以治心诸侯方服而骄其视夫诸侯大会而作诰谓兹朕未知获戾于上下栗栗危惧若将陨于深渊以谨造邦匪彞慆淫之戒者何翅霄壤之殊哉
　　甲戌晋侯佹诸卒【佹九委切张氏曰左氏谷梁作甲子不应甲子在戊辰之后合从公羊作甲戌佹公谷作诡】
　　晋侯献公也此书卒为奚齐卓子见杀起也不书葬岂鲁从齐桓而不会其葬欤
　　冬晋里克杀其君之子奚齐【杀公羊作弑】
　　里克世子申生之傅也其君之子里克之君之子也非居丧称子之义奚齐晋献庶子骊姬所出疑荀息欲立奚齐而诸大夫不从故奚齐未立而里克杀之奚齐既非嫡嗣而又未立则固其君之子也故不书曰弑其君奚齐外传曰骊姬将杀申生而难太子之傅里克谋于优施饮里克酒为鸟乌集枯之歌以感动里克里克欲中立以免难称疾不朝骊姬遂得以成其杀申生之谋及献公卒乃杀奚齐卓子而欲纳重耳左氏曰献公卒里克防郑欲纳文公故以三公子之徒作乱初献公使荀息傅奚齐公疾召之曰以是藐诸孤辱在大夫其若之何稽首而对曰臣竭其股肱之力加之以忠贞其济君之灵也不济则以死继之公曰何谓忠贞对曰公家之利知无不为忠也送往事居耦俱无猜贞也及里克将杀奚齐先告荀息曰三怨将作秦晋辅之子将何如荀息曰将死之里克曰无益也荀叔曰吾与先君言矣不可以贰能欲复言而爱身乎虽无益也将焉辟之且人之欲善谁不如我我欲无贰而能谓人已乎冬十月里克杀奚齐于次荀息将死之人曰不如立卓子而辅之荀息立公子卓以愚谓里克为申生傅当晋献杀申生时不以死争而欲中立免难偷生失节矣及晋献死乃旋为申生报怨而杀奚齐夫奚齐虽庶孽乃其君之子也若不当立宜别立君而处奚齐于一所且杀申生者晋献也非奚齐也一旦杀奚齐则是臣报君怨非里克杀其君之子而何哉○朱子曰里克事只以左传所书未见其是非国语载骊姬隂托里克之妻其后里克守不定遂有中立之说他当时只难里克里克不变太子可安由是观之里克之辠明矣又曰他倒了处便在那中立上天下无中立之事自家若排得他便用排退他若奈何不得便用自死今一许骊姬中立他事便了便是他求生避祸
　　十年春王正月公如齐
　　啖氏曰凡公及内卿往他国朝聘皆书曰知愚谓如者往也故上下内外通言之然外诸侯大夫来鲁朝聘皆明书之鲁往他国朝聘皆但言如者亦内辞而孔子因之也又见桓五年齐郑如纪盖鲁不朝王而朝齐伯业愈盛而王纲愈坠矣鲁然则他国可知赵氏曰所以伤王室之微着诸侯之不臣也义又见隠十一年滕薛来朝○张氏曰庄公十三年柯之盟鲁已服齐虽庄公因婚姻一再如齐自此鲁不朝齐者几二十年盖桓公伯业未成不责诸侯以朝礼也今僖公始朝齐见于葵邱之后伯体渐肆诸侯不朝天子而朝伯主自是始矣
　　狄灭温温子奔卫
　　杜氏曰盖中国之狄张氏曰温即孟州温县本周畿内国成王时司防苏忿生之邑此见王灵不振畿内诸侯狄得灭之此天王出居郑之权舆也义又见隠七年戎伐凡伯○髙氏曰着狄益炽也伐邢矣入卫矣伐晋矣今又灭温灭天子之邑而逼逐天子之大臣齐侯可不治诸愚谓王畿有事诸侯奔命狄灭温桓公若不闻焉其夏乃伐北戎则伯主尊王假而已矣
　　晋里克弑其君卓及其大夫荀息【公羊卓下有子字】卓骊姬之娣所出者此称弑其君卓卓已立也事见杀奚齐张氏曰圣人以里克当申生未死之前不能以死正諌而中立以求免坐视太子无辠而死以成骊姬谗贼之谋及其终也而弑二君夫卓子虽庶孽既立乎其位则固里克之君也君臣之分已定而犯上作乱如此故正名其弑君髙氏曰荀息从君于昏固不足言然能后身先义亦可为偷生者之劝矣愚谓卓已立则里克尝北面事之矣而又杀之非里克弑其君而何哉然奚齐卓子躬无大恶而不得其死者其父致之也晋献嬖宠孽杀树子幸免其身卒及臣子晋国大乱后世君人者可以鉴此矣义又见桓二年宋督事○康侯胡氏曰里克是谓持禄容身速献公杀适立庶之祸者正其弑逆之辠虽欲辞而不受其可得乎使克明于君臣大义据经廷诤以动其君执节不贰以固太子其济则国之福也其不济则死于其职亦无歉矣人臣所明者义于功不贵幸而成所立者节于死不贵幸而免克欲以中立祈免自谓智矣而亦终不能免等死耳不死于世子而死于弑君其亦不知命之蔽哉为人臣而不知春秋之义者必陷篡弑诛死之辠克之谓也朱子曰荀息未见有可取者但始终守节死君之难亦可取尔刘氏曰里克能不聴优施之谋喜能不从孙林父之乱陈乞能不随景公之惑则晋无杀世子之祸卫无逐君之恶齐无嬖孽之变矣患在偷安苟容逢君之恶故春秋正其篡弑之辠也陈平之王吕氏诛少帝也似此皆不明于臣之分者也
　　夏齐侯许男伐北戎
　　杜氏曰北戎山戎也未详是否薛氏曰当时患有大于戎者狄及晋楚是也晋灭虢灭虞狄尝入卫逼邢前年伐晋又近灭温召陵之后楚灭围许岂可置而不图舍强图弱守卫果如是乎所谓不务徳而勤逺略况许方患楚而敺以伐戎非用人之道也义又见庄三十年伐山戎
　　晋杀其大夫里克
