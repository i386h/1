<!-- { "loadSidebar": true } -->
　　冬叔还如齐
　　高氏曰使卿吊且防葬非礼也
　　闰月葬齐景公
　　义见隐三年葬宋穆公
　　六年春城邾瑕【音遐公羊作葭】
　　刘氏曰邾瑕者何或曰邾之瑕也或曰内邑杜氏曰任城亢父县有邾娄城张氏曰济州任城县地是也高氏曰鲁未尝取于邾而遽城之者见鲁之迫邾也是年冬伐邾明年遂入邾则知邾益微弱鲁以不义强城之也未详是否义又见隐七年城中丘
　　晋赵鞅帅师伐鲜虞
　　义见隐二年郑伐衞
　　吴伐陈
　　左氏曰元年吴之入楚也使召陈懐公懐公朝国人而问焉逢滑曰臣闻国之兴也视民如伤其亡也以民为土芥吴日敝于兵暴骨如莽而未见徳焉祸之适吴其何日之有陈侯从之及夫差克越乃修先君之怨义见荘十年荆败蔡师
　　夏齐国夏及高张来奔
　　左氏曰齐陈乞伪事高国者毎朝必骖乗焉所从必言诸大夫曰彼皆偃蹇将弃子之命皆曰高国得君必偪我盍去诸固将谋子子早图之图之莫如尽灭之需事之下也及朝则曰彼虎狼也见我在子之侧杀我无日矣请就之位又谓诸大夫曰二子者祸矣将得君而欲谋二三子曰国之多难贵宠之由尽去之而后君定既成谋矣盍及其未作也先诸作而后悔亦无及也大夫从之夏六月戊辰陈乞鲍牧及诸大夫以甲入于公宫昭子闻之与惠子乗如公战于荘败国人追之国夏奔莒遂及高张来奔贯道王氏曰景公寄国于高国使其非义则当正谏以絶景公之私如以为是则主在与在主亡与亡可也及奔亡以免祸则托孤之寄有负于景公矣陈乞欲易君而去其大臣齐其为陈氏见于此矣义又见僖二十八年元咺奔晋○君举陈氏曰齐杀其大夫高厚齐崔杼弑其君光齐国夏及高张来奔齐陈乞弑其君荼圣人之垂戒深矣
　　叔还防吴于柤【荘加切】
　　柤见襄十年许氏曰叔还以吴在柤故往防之始结吴好也夫呉可以强盛服难以衰弱御以鲁政之不修务与吴亲以资其力君子志柤之防于此知鲁之将有吴患矣义又见成十五年防吴于钟离
　　秋七月庚寅楚子轸卒
　　义见文十八年秦伯卒
　　齐阳生入于齐齐陈乞弑其君荼【公羊作舎陆氏曰误也】
　　左氏曰五年齐燕姬生子不成而死诸子鬻姒之子荼嬖诸大夫恐其为大子也言于公曰君之齿长矣未有大子若之何公曰二三子闲于忧虞则有疾疢亦姑谋乐何忧于无君公疾使国惠子高昭子立荼寘羣公子于莱秋齐景公卒冬十月公子嘉公子驹公子黔奔衞公子鉏公子阳生来奔六年陈僖子使召公子阳生阳生驾而见南郭且于曰尝献马于季孙不入于上乗故又献此请与子乗之出莱门而告之故阚止知之先待诸外公子曰事未可知反与壬也处戒之遂行逮夜至于齐国人知之僖子使子士之母养之与馈者皆入立之将盟鲍子醉而往其臣差车鲍防曰此谁之命也陈子曰受命于鲍子遂诬鲍子曰子之命也鲍子曰女忘君之为孺子牛而折其齿乎而背之也悼公稽首曰吾子奉义而行者也若我可不必亡一大夫若我不可不必亡一公子义则进否则退敢不唯子是从废兴无以乱则所愿也鲍子曰谁非君之子乃受盟使胡姬以安孺子如赖去鬻姒杀王甲拘江说囚王豹于句窦之丘公使朱毛告于陈子曰微子则不及此然君异于器不可以二器二不匮君二多难敢布诸大夫僖子不对而泣曰君举不信羣臣乎以齐国之困困又有忧少君不可以访是以求长君庶亦能容羣臣乎不然夫孺子何辠毛复命公悔之毛曰君大访于陈子而图其小可也使毛迁孺子于骀不至杀诸野幕之下葬诸殳冒淳黄氏曰阳生虽长而荼少然荼己受景公之命为君矣陈乞乃召阳生立之而弑荼君举陈氏曰衞侯入于夷仪衞甯喜弑其君剽则喜为衞侯弑也齐阳生入于齐齐陈乞弑其君荼则乞为阳生弑也义又见隐四年衞州吁事○莘老孙氏曰阳生入齐而陈乞弑君则是阳生与闻乎弑也不以阳生首恶者阳生之入陈乞召之荼之弑陈乞为之加阳生以弑君之辠则陈乞之辠不明书阳生之入而陈乞弑君则陈乞之恶着而阳生与有辠也叶氏曰阳生景公长子也何以言入逆辞也景公欲废阳生而立荼陈乞不能争既伪许之而立荼矣景公死陈乞复诈国人立阳生而弑荼阳生虽得立而立之之道则逆弑荼者朱毛也曷以为陈乞主弑荼陈乞之所君也既召阳生则荼虽欲存而不可是以陈乞之辠不可以不正也愚案左氏载僖子不对而泣以下等语与经不合孙叶二说微信今以经考之本陈乞召阳生而弑其君荼耳阳生不免篡逆之辠而陈乞为弑君之贼然左氏叙前事颇详而孙叶多所发明不得尽废在读者详焉
　　冬仲孙何忌帅师伐邾
　　高氏曰鲁人必欲灭邾而后已自公即位以来四书邾役积明年入邾之乱也义又见隐二年郑伐衞
　　宋向巢帅师伐曹
　　高氏曰乐髠伐之犹未服且为入曹起也义见隐二年郑伐衞
　　七年春宋皇瑗帅师侵郑【瑗于眷切】
　　义见荘十年公侵宋○许氏曰定十五年郑伐宋始搆怨至是侵郑九年取郑师于雍丘十三年取宋师于嵒
　　晋魏曼多帅师侵衞
　　左氏曰晋师侵衞衞不服也高氏曰衞侯弃其父今六年矣犹未纳也晋不以此致讨而侵衞义又见荘十年公侵宋
　　夏公防吴于鄫
　　张氏曰鄫即旧鄫国左氏曰公防吴于鄫吴来徴百牢子服景伯对曰先王未之有也吴人曰宋百牢我鲁不可以后宋且鲁牢晋大夫过十吴王百牢不亦可乎景伯曰晋范鞅贪而弃礼以大国惧敝邑故敝邑十一牢之君若以礼命于诸侯则有数矣若亦弃礼则有淫者矣周之王也制礼上物不过十二以为天之大数也今弃周礼而曰必百牢亦唯执事吴人弗听景伯曰吴将亡矣弃天而背本不与必弃疾于我乃与之大宰嚭召季康子康子使子贡辞大宰嚭曰国君道长而大夫不出门此何礼也对曰岂以为礼畏大国也大国不以礼命于诸侯苟不以礼岂可量也寡君既共命焉其老岂敢弃其国大伯端委以治周礼仲雍嗣之断发文身臝以为饰岂礼也哉有由然也反自鄫以吴为无能为也义见成十五年防吴于钟离○张氏曰比年书防吴所以着哀公之失谋而始遗患于后日也邦衡胡氏曰前书叔还防呉恶大臣不能衞社稷而迩呉人也此书公防吴恶国君不能守社稷而狎呉人也
　　秋公伐邾八月己酉入邾以邾子益来
　　程子曰不曰归者以我而言内外异辞文体然也左氏曰季康子欲伐邾乃飨大夫以谋之子服景伯曰小所以事大信也大所以保小仁也背大国不信伐小国不仁民保于城城保于徳失二徳者危将焉保孟孙曰二三子以我为何如恶贤而逆之对曰禹合诸侯于涂山执玉帛者万国今其存者无数十焉唯大不字小小不事大也知必危何故不言鲁徳如邾而以众加之可乎不乐而出秋伐邾及范门犹闻钟声大夫谏不听茅成子请告于吴不许曰鲁击柝闻于邾吴二千里不三月不至何及于我且国内岂不足成子以茅叛师遂入邾处其公宫众师昼掠邾众保于绎师宵掠以邾子益来献于亳社囚诸负瑕康侯胡氏曰恃强凌弱无故伐人而入其国以其君来此天下之大恶也吴师为是伐我齐人为是取鲁二邑辱国亦甚矣义又见隐二年莒入向及荘十年以蔡侯归
　　宋人围曹
　　义见僖十九年宋围曹
　　冬郑驷帅师救曹
　　左氏曰宋人围曹郑桓子思曰宋人有曹郑之患也不可以不救冬郑师救曹侵宋木讷赵氏曰郑于曹无只介之好今据救之报宋之役也亦非为义也






　　春秋本义卷二十九
　　钦定四库全书
　　春秋本义卷三十　　　　元　程端学　撰
　　哀公
　　八年春王正月宋公入曹以曹伯阳归
　　义见隐二年莒入向及荘十年以蔡侯归
　　吴伐我
　　苏氏曰不言四鄙而直言伐我兵加于国都也左氏曰七年邾茅夷鸿以束帛乗韦自请救于吴曰鲁弱晋而逺吴冯恃其众而背君之盟辟君之执事以陵我小国邾非敢自爱也惧君威之不立君威之不立小国之忧也若夏盟于鄫衍秋而背之成求而不违四方诸侯其何以事君且鲁赋八百乗君之贰也邾赋六百乗君之私也以私奉贰唯君图之吴子从之八年吴为邾故伐我高氏曰公入人之国俘人之君以致呉人之来讨见公不能处已絶乱矣义又见荘十年荆败蔡师
　　夏齐人取讙及阐【阐尺善切公羊作僤下同】
　　讙见桓三年阐杜氏曰在东平刚县北地谱宛丘龚蛇县也孙氏曰公前年入邾以邾子益来益齐甥也故齐人取讙及阐贯道王氏曰鲁执邾子既召吴人之伐又致齐人取讙及阐为国而不义其害国如此夫愚谓邑天子所封非诸侯所得取鲁入人之国俘人之君辠不容诛也齐侯苟能告于天子声辠致讨大义庶矣乃因之以为利亦辠也
　　归邾子益于邾
　　邦衡胡氏曰先书吴伐我又书齐取二邑然后书归邾子于邾则是畏吴惧齐而归之也
　　秋七月
　　冬十有二月癸亥伯过卒
　　义见隐三年宋公卒
　　齐人归讙及阐
　　孙氏曰公既归邾子益于邾故齐人归讙及阐凡土地诸侯取之归之皆书者恶専恣也愚谓鲁之媿辱可知有国家者可以鉴此矣○吕氏曰吴之伐我齐之取讙及阐以鲁之入邾以邾子归也归邾子益于邾鲁畏吴齐故也齐人归讙及阐以我归邾子也诸侯纷纷如此苟徇目前无一人求出当世规模者日朘月削以至于亡而卒不悟也易曰困于葛藟于臲卼曰动悔有悔征吉能知动悔有悔求出乎是变心易虑惟贤是用改前之为则出乎困矣故曰征吉春秋之世诸国君臣束手待毙其亦不知征吉之理矣
　　九年春王二月葬僖公
　　杜氏曰三月而葬速义又见隐三年葬宋穆公
　　宋皇瑗帅师取郑师于雍丘
　　杜氏曰雍丘县属陈留张氏曰后属开封师氏曰郑人围宋雍丘宋皇瑗围之雍丘应于内皇瑗围于外腹背受敌无以支持而为宋所得故曰取许氏曰春秋之季曰寻干戈诈力相倾竒变滋起于是始志取人之师甚其谲恶其尽也郑以不义深入敌境此固丧师之道也愚谓郑有辠矣然不书郑伐宋而书宋取郑师者书其甚者也
　　夏楚人伐陈
　　义见荘十年荆败蔡师
　　秋宋公伐郑
　　存耕赵氏曰宋尝侵郑又取郑师矣虽曰雍丘之役始于郑独不曰侵郑之役谁实始祸欤佳兵不戢将自焚也嵒之祸基于此矣义又见隐二年郑伐卫
　　冬十月
　　十年春王二月邾子益来奔
　　高氏曰邾子先爲鲁所获而又来奔其不知耻甚矣义又见桓十五年郑伯奔蔡
　　公防吴伐齐
　　常山刘氏曰公防呉师伐中国诸侯具文可见其辠
　　三月戊戌齐侯阳生卒
　　义见隐元年宋公卒
　　夏宋人伐郑
　　许氏曰春取其师秋又伐之明年夏又伐之恶其修怨不己也义又见隐二年郑伐衞
　　晋赵鞅帅师侵齐
　　许氏曰助吴乱华伐齐之丧具文以见其辠义又见荘十年公侵宋
　　五月公至自伐齐
　　义见桓二年公至自唐
　　葬齐悼公
　　义见隐三年葬宋穆公
　　衞公孟彄自齐归于衞
　　自齐有奉也彄自定十四年出奔距今十二年倚大国而归衞当时大夫専恣如此义又见僖二十八年元咺归衞
　　薛伯夷卒【夷公羊作寅】
　　义见隐三年宋公卒
　　秋葬薛惠公
　　义见隐三年葬宋穆公
　　冬楚公子结帅师伐陈
　　义见荘十年荆败蔡师
　　吴救陈
