<!-- { "loadSidebar": true } -->
　　冬十有二月夫人姜氏防齐侯于禚【诸若切公羊作郜】
　　杜氏曰禚齐地左氏曰书奸也愚案周礼司马九伐之法内外乱鸟兽行则灭之齐襄之恶不容诛矣姜氏与弑而淫纵如此则庄公之不能齐家治国王法之不行于天下举可见矣○赵氏曰姜氏齐侯之恶着矣亦所以病公也曰子可以制母乎夫死从子通乎其下况国君乎君者人神之主风教之本也不能正家如正国何若庄公者哀痛以思父诚敬以事母威刑以驭下车马仆从莫不俟命夫人徒往乎夫人之往也则公哀敬之不至威命之不行也朱子曰诗南山雄狐前二章刺襄公居髙位而行邪行后二章刺鲁桓娶妻使之得穷其欲载驱刺文姜乘此车而来会襄公敝笱比庄公不能防闲文姜猗嗟极道庄公威仪技艺之美而不能以礼防闲其母叶氏曰诗言其情春秋着其法
　　乙酉宋公冯卒
　　义见隐三年宋公卒
　　三年春王正月溺会齐师伐衞
　　莘老孙氏曰不言帅师师少也谷梁曰恶其会仇雠而伐同姓义又见隐二年郑伐衞○胡氏曰将纳朔也何以知之桓十六年衞侯朔出奔齐庄五年冬公会齐宋陈蔡伐衞卒纳朔焉
　　夏四月葬宋庄公
　　义见隐三年葬宋穆公
　　五月葬桓王
　　王氏曰缓也天子七月而葬同轨毕至杜氏曰桓公十五年三月王崩七年乃葬故曰缓髙氏曰平王之崩求赙于诸侯然后克葬至于桓王崩七年乃葬者盖承诸侯背叛王师伤败之后力益不足矣圣人书之以着天下臣子之辠黄氏曰周之事势可知
　　秋纪季以酅入于齐【酅户圭切】
　　杜氏曰季纪侯弟酅纪邑在齐国东安平县张氏曰郓州之境左氏曰纪于是乎始判孙氏曰诸侯母弟未命者皆字蔡叔蔡季之类是也酅天子所封非纪季可得而有齐欲并纪季忘兄之亲取兄之邑以事齐其恶可知也○献可杜氏曰古之邦国分授疆土小大相维协和亲此一德以尊天子为之屏翰末世大偪小众暴寡以至灭亡王不能正故春秋详书之
　　冬公次于滑【乎八切公羊谷梁作郎】
　　谷梁曰次者止也杜氏曰滑郑地在陈留襄邑县西北张氏曰或曰滑州也常山刘氏曰诸侯非王命不出境卿大夫国政所属兵师民命所系凡非王命迁延次舎必详录之以正非法○刘氏曰曷为或以事书或不以事书以事书者止之以事者也不以事书者止之不以事者也君举于政师举于义止不以事者乱之道也
　　四年春王二月夫人姜氏享齐侯于祝丘【享公羊谷梁作飨】杜氏曰享食也祝丘鲁地两君相见之礼非夫人所用义又见二年会于禚皆淫乱也享甚矣○康侯胡氏曰享所以训恭俭也两君相见享于庙中礼也牺象不出门嘉乐不野合非两君相见又去其国而享诸侯甚矣戴氏曰甚矣文姜之恶也始焉逊于齐犹有所媿中焉会齐侯已无所惧今焉享齐侯其无忌惮甚矣张氏曰假先王之礼为禽兽之行大乱之道也汉人有云淫乱之渐其变为篡鲁人习之三十余年至子般闵公两君见弑圣人作易以闲有家为家人之始垂训逺矣
　　三月纪伯姬卒
　　孙氏曰纪伯姬隐二年纪裂繻所逆内女也礼诸侯絶傍朞姑姊妹女子嫁于国君者尊与已同则为之服大功九月常事也故内女不卒之此书卒者为夏纪侯大去其国齐侯葬纪伯姬起○胡氏曰内女不卒如郯伯姬纪两伯姬宋两伯姬不书卒惟此伯姬宋伯姬书盖为齐侯葬纪伯姬起文也
　　夏齐侯陈侯郑伯遇于垂
　　义见隐四年遇于清○许氏曰齐与陈郑遇垂盖谋取纪是以纪侯见难而去也未详是否
　　纪侯大去其国
　　常山刘氏曰大者纪侯之名生名之者失地也左氏曰违齐难也孙氏曰齐肆吞噬信不道矣纪侯守天子土有杜稷之重人民之众暗懦龌龊不能死难畏齐强胁弃之而去此其可哉○张氏曰案纪之本末自桓五年书齐郑如纪以至庄之元年三年凡关纪之存亡者一一备书之以见齐郑图纪之浅深有渐而卒成于今年也纪之图存虽其闲不能无失然而困于强暴之凌逼委宗社而去之所以责强大闵小弱而寓兴灭继絶之志于言意之表也愚谓齐襄贪肆残忍辠不胜诛矣然助桀为虐者郑伯也为纪侯者苟能修德任贤养民训兵上下一心固守疆土齐人虽众无能为也书曰大邦畏其力孔子曰能治其国家谁敢侮之乃不务此而求援弱鲁结婚夷王邀战为盟何益于国哉己而纪季先去国势遂分兵未接境委宗社弃人民妻不及葬而为髙士之逃世大夫之去国致伯姬见葬于雠人叔姬寄死于齐境国君死社稷之义安在哉经曰纪侯大去其国圣人恻怛之心虽以悯时王之无政强暴之吞齧然纪侯不能为国之意在其中矣
　　六月乙丑齐侯葬纪伯姬
　　陆氏曰葬者臣子之事非由邻国也齐侯并人之国而礼葬其妻是谓豺狼之行而为妇人之仁也愚谓齐侯之恶显矣然齐兵未至纪侯与其臣子弃殡去国使伯姬葬于雠人之手夫妇之恩臣子之情薄矣哉○康侯胡氏曰齐襄廹逐纪侯使之去国虽其夫人在殡而不及葬然后襄公之辠着矣髙氏曰齐襄以纪侯自去其国非我显灭之故葬伯姬以示己之恩以泯其迹甚矣齐人之诈也存耕赵氏曰不惟纪无臣子亦以病鲁不亲亲也献可杜氏曰春秋之世法度无所禀强暴者恣其贪危亡者无所托纪为齐所灭而伯姬为齐所葬圣人书之恶齐而闵纪也东莱吕氏曰内女不书葬而书葬者三宋共姬纪伯姬与叔姬皆非常也
　　秋七月
　　冬公及齐人狩于禚【禚公羊谷梁作郜】
　　狩见桓四年禚见庄二年孙氏曰父之雠不与共戴天庄公之父亲为齐杀而逺与齐人狩○杜氏曰公越境与微者狩失礼可知存耕赵氏曰狩以奉宗庙教兵守未有入他国而行之者也齐有望诸鲁有大野禚非狩所也康侯胡氏曰庄公于齐无时可通也而与之狩是忘亲释怨非人子矣夫狩者驰骋田猎其为乐下主乎已一为干豆其事上主乎宗庙以为有人心者宜于此焉变矣莘老孙氏曰庄公元年主其婚三年臣会其伐于是又亲与其臣狩盖公不孝而释雠也于此为甚
　　五年春王正月
　　夏夫人姜氏如齐师
　　杜氏曰书奸也戴氏曰齐侯出师在外姜氏往会之故书曰如齐师妇人在兵闲施面目于三军之中岂容以人道责哉愚谓齐侯之恶亦着矣莘老孙氏曰姜氏会齐侯之恶春秋皆据实书之传信后人也或会或享或如师一时之迹不侔而为行之恶则一○康侯胡氏曰曰会曰享犹为之名也至是如齐师羞恶之心亡矣夫人之行不可复制矣春秋书此戒后世谨礼于微虑患于早之意深矣
　　秋郳黎来来朝【郳五兮切公羊作倪黎左氏作犂】
　　公羊曰黎来者何名也其名何微国也常山刘氏曰凡外附庸书名张氏曰案宋仲几云滕薛郳吾役也则郳盖宋之附庸以郳属宋未知信否陆氏曰曹姓子爵挟之后也夷父顔有功于周其子友别封为附庸居于郳曽孙黎来始见春秋数从齐桓尊周室王命为小邾子未详是否杜氏曰东海昌虑县有郳城义见隐十一年滕薛来朝
　　冬公会齐人宋人陈人蔡人伐衞
　　左氏曰伐衞纳惠公也叶氏曰朔虽宣姜所生然诸侯不得再娶则朔不得为嫡子况杀二公子乎义又见隐二年郑伐衞
　　六年春王正月王人子突救衞【正月公羊谷梁作三月】
　　张氏曰王人下士也子突字也莘老孙氏曰衞侯朔谮杀二公子即位数年而见逐于黔牟黔牟在位八年矣去年冬齐帅诸侯之师伐衞而纳朔天王于是使子突救之髙氏曰子突以辞直之师不能胜党恶之诸侯见王命之不行也且王者有征而无救书救以见王室之微矣○贯道王氏曰朔以狗彘之种盗天子土地周公之刑所谓内外乱鸟兽行则灭之者也既失天讨矣及诸侯伐衞纳朔而后出救师吁惜乎其失机也君举陈氏曰救衞无功而后王命益不行于天下矣
　　夏六月衞侯朔入于衞
　　左氏曰衞侯入放公子黔牟于周放甯跪于秦杀左公子泄右公子职乃即位未详信否刘氏曰为诸侯受之君君不命而自取之虽有邻国之助大乱之道也存耕赵氏曰诸侯抗王命其逆可知矣○胡氏曰前年诸侯伐衞今年卒纳朔天子不克救朔卒为诸侯所纳公与诸侯之辠不容诛矣孙氏曰天子之威命尽矣
　　秋公至自伐衞
　　义见桓二年公至自唐此又见俟纳朔而后归也○存耕赵氏曰老师三时而朔卒入逾四时而告成事庄公之行十有九其致者五三至自齐以求婚于雠非所以告庙也一至自伐戎以逺伐戎也今至自伐衞以抗王命也胡氏曰凡公行一百七十三至者八十二悉书之烦不胜书止是出入逾时或衅深恶重即书此书者衅深恶重也
　　螟
　　义见隐五年
　　冬齐人来归衞俘【芳夫切公羊谷梁作宝】
　　俘军所获也张氏曰衞俘衞朔所赂诸侯之货宝齐人首恶故主衞之赂而分于党恶助乱之国邦衡胡氏曰诸侯逆王而纳朔志乃在于衞俘盖志于利则叛其君矣春秋书齐人归俘以见诸侯之逆王命盖本志于利也○康侯胡氏曰言归衞俘则知四国皆受朔之赂矣夫以弟弑兄臣弑君篡居其位上逆天王之命人理所不容矣彼诸侯者岂其弗察而援之甚力则未有以验其丧心失志迷惑之端也及书齐人归俘然后知其有欲货之心而后动于恶也世变道微暴行交作徇于货宝贿赂公行使君臣父子兄弟终去仁义怀利以相与不至于篡弑攘夺则不厌也春秋书此垂戒明矣愚谓先书公会齐宋陈蔡伐衞次书王人救衞次书衞朔入衞次书公至自伐衞及此又书齐来归俘属辞比事虽无有传其事岂不显乎其恶岂不着乎
　　七年春夫人姜氏会齐侯于防
　　杜氏曰防见隐九年义见庄二年会于禚○莘老孙氏曰姜氏齐侯辠均恶等
　　夏四月辛卯夜恒星不见夜中星陨如雨【见贤徧切夜谷梁作昔陆氏曰非也陨公羊作霣】
　　夜初昏以后也夜中夜半也公羊曰恒星者列星也孙氏曰星之常见者也星陨如雨谓陨坠者众也啖氏曰奔流如雨之多也康侯胡氏曰人事感于下则天变应于上前此者五国连衡旅拒王命后此者齐桓晋文更伯中国政归盟主王室遂虚其为法度废絶威信陵迟之象着矣○戴氏曰天者积气所为日月星辰丽焉故常与是气流转于其闲今星陨之多如雨则气之消散可知吕氏曰恒星不见星陨如雨变异之极而当世君臣莫能自省日趋于乱先王之道不复行于世矣尧舜禹汤文武之泽不复被于生民矣变异之极岂徒然哉
　　秋大水无麦苗
　　大水见桓元年黄氏曰麦苗麦之苗也凡植物始生曰苗康侯胡氏曰书大水畏天灾也无麦苗重民命也畏天灾重民命见王者之心矣忽天灾而不惧轻民命而不图国之亡无日矣○黄氏曰案经文本明白天时无可改之理周虽建子无改夏为秋之事春秋所谓秋即今之秋麦种于秋始种为苗秋有大水故无麦苗耳家氏曰中原之地种麦最早故月令仲秋劝种麦是岁以大水之故种麦失时或已种而为水所溺故曰无麦苗非谓己熟之麦也
　　冬夫人姜氏会齐侯于谷
　　杜氏曰谷齐地济北谷城县张氏曰后属郓州东阿县义见二年会于禚○康侯胡氏曰初会于禚次享于祝丘又次如齐师又一岁而再会焉其为恶益逺矣明年无知弑诸儿其祸淫之明验也
　　八年春王正月师次于郎以俟陈人蔡人
