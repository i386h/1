<!-- { "loadSidebar": true } -->
　　髙氏曰此书救者非善之也着卫国附楚之辠晋文果能致楚师之出也楚师既出故有城濮之战
　　三月丙午晋侯入曹执曹伯畀宋人
　　公羊曰畀者与也左氏曰晋侯围曹门焉多死曹人尸诸城上晋侯患之听舆人之谋曰称舍于墓师迁焉曹人凶惧为其所得者棺而出之因其凶也而攻之三月丙午入曹数之以其不用僖负羁而乘轩者三百人也且曰献状令无入僖负羁之宫而免其族宋人使门尹般如晋师告急公曰宋人告急舍之则絶告楚不许我欲战矣齐秦未可若之何先轸曰使宋舍我而赂齐秦借之告楚我执曹君以畀宋人楚爱曹卫必不许也喜赂怒顽能无战乎公説执曹伯以畀宋人杜氏曰执诸侯当归京师晋欲怒楚使战故以与宋康侯胡氏曰曹未狎晋政莫知所承晋文不修词令遽入其国执其君暴矣欲致楚师与之战而以曹伯畀宋人谲矣虽一战胜楚遂主夏盟举动不中于礼徒乱人上下之分无君臣之礼其功虽髙道不足尚也故曰五霸者三王之辠人也仲尼之徒无道桓文之事者义见隠二年莒入向○张氏曰自晋侯侵曹至此皆春秋着文公致楚与战之由也吕氏曰晋文公举动如此有意于为善乎
　　夏四月己巳晋侯齐师宋师秦师及楚人战于城濮楚师败绩
　　书晋齐宋秦及之者四国主乎此战也书法与桓十七年战于奚同城濮见二十七年左氏曰楚子入居于申使申叔去谷使子玉去宋曰无从晋师晋侯在外十九年矣而果得晋国险阻艰难备尝之矣民之情伪尽知之矣天假之年而除其害天之所置其可废乎子玉使伯棼请战曰非敢必有功也愿以间执谗慝之口王怒少与之师唯西广东宫与若敖之六卒实从之子玉使宛春告于晋师曰请复卫侯而封曹臣亦释宋之围子犯曰子玉无礼哉君取一臣取二不可失矣先轸曰子与之定人谓之礼楚一言而定三国我一言而亡之我则无礼何以战乎不许楚言是弃宋也救而弃之谓诸侯何楚有三施我有三怨怨雠已多将何以战不如私许复曹卫以携之执宛春以怒楚既战而后图之公説乃拘宛春于卫且私许复曹卫曹卫告絶于楚子玉怒从晋师晋师退军吏曰以君避臣辱也且楚师老矣何故退子犯曰师直为壮曲为老岂在久乎微楚之恵不及此退三舍避之所以报也背恵食言以亢其雠我曲楚直其众素饱不可谓老我退而楚还我将何求若其不还君退臣犯曲在彼矣退三舍楚众欲止子玉不可夏四月戊辰晋侯宋公齐国归父崔夭秦小子憖次于城濮楚师背酅而舍晋侯患之听舆人之诵曰原田每每舍其旧而新是谋公疑焉子犯曰战也战而捷必得诸侯战而不捷表里山河必无害也公曰若楚恵何栾贞子曰汉阳诸姬楚实尽之思小恵而忘大耻不如战也子玉使鬭勃请战晋车七百乘韅靷鞅靽晋侯登有莘之虚以观师曰少长有礼其可用也遂伐其木以益其兵己巳晋师陈于莘北胥臣以下军之佐当陈蔡子玉以若敖之六卒将中军曰今日必无晋矣子西将左子上将右胥臣蒙马以虎皮先犯陈蔡陈蔡奔楚右师溃狐毛设二斾而退之栾枝使舆曳柴而伪遁楚师驰之原轸郤溱以中军公族横击之狐毛狐偃以上军夹攻子西楚左师溃楚师败绩子玉收其卒而止故不败晋师三日馆谷及癸酉而还康侯胡氏曰荆楚恃强凭陵诸夏灭黄败徐戍谷逼齐合兵围宋战胜中国威动天下非有城濮之败则其狎主齐盟必矣而春秋所书如此何也仁人明其道不计其功正其义不谋其利文公一战胜而主夏盟以功利言则髙矣语道义则三王之辠人也愚谓正邵子所谓功过不相掩也义又见僖四年伐楚○张氏曰齐桓伐楚致屈完于召陵楚未大创也故次年即灭诱郑终桓公之伯楚为患而不能制文公欲伯天下以为楚不大创不足以定伯故欲战而胜楚以取威而后伯业定当是时楚为齐宋二国患救之宜也然文公致楚与战以取威乃不许卫盟执曹伯以快宋人之心因激楚人之怒而使之不得不战以取一胜之功其救患取威皆谲而不正之事虽楚自是大创而行不义杀不辜亦已多矣胡氏曰若春秋桓文不作何以为中国然召陵城濮虽迭胜强楚不能絶其僣号以尊天子故知一时之功耳向使有能兴起王道如宣王者则岂有齐桓晋文之事哉朴乡吕氏曰左氏载子玉告晋师曰请复卫侯而封曹臣亦释宋之围以经攷之则宋围之释己在楚人救卫之时矣使楚方围宋则所谓畀宋人何也城濮之战宋公与焉又何也今以左氏叙此事颇详録之而附见朴乡之説云
　　楚杀其大夫得臣
　　得臣子玉也左氏曰楚子玉既败王使谓之曰大夫若入其若申息之老何子西孙伯曰得臣将死二臣止之曰君其将以为戮及连谷而死晋侯闻之而后喜可知也曰莫余毒也已蒍吕臣实为令尹奉己而已不在民矣张氏曰楚子自得臣伐陈立为令尹授以兵柄令其围陈围宋所以导之无非佳兵狃胜之事师败而不能自反其平日求胜无厌之辠而輙杀之义又见庄二十六年曹杀大夫○愚谓楚杀得臣虽过然其穷兵黩武而卒丧其身可以为人臣之永鉴矣
　　卫侯出奔楚
　　不名者史失之或阙文也左氏曰卫侯闻楚师败惧出奔楚莘老孙氏曰卫侯之背晋之楚也辠眀矣然而晋文外假尊王之名内以私智逐卫侯晋之辠也
　　五月癸丑公防晋侯齐侯宋公蔡侯郑伯卫子莒子盟于践土陈侯如防
　　卫子未详何人左氏作公子瑕非是朴乡吕氏曰盖叔武也髙氏曰不以成君之礼故称子而在郑伯之下杜氏曰践土郑地刘氏曰如防者赴防也孙氏曰来不及盟故曰如防陈侯与楚楚败故归中国髙氏曰楚自齐桓没为中国害晋一战败之威震诸侯向之附防楚者皆防践土而请盟焉晋于是遂伯诸侯也义见隠元年盟于蔑及庄十六年同盟于幽此但不假同盟之礼为少异耳○邦衡胡氏曰二十四年天王出居于郑至是尚在郑也故晋文防盟践土以谋纳王践土郑地以天王在郑故就郑地以盟非自京师致天王来也是年天王方入于京师故下云晋人执卫侯归之于京师见晋侯践土之盟谋纳王也愚谓纳王者人臣职分所当为既所当为则为常事故不书耳
　　公朝于王所
　　赵氏曰王所即王之所在耳孙氏曰非礼也书曰六年五服一朝又六年王乃时廵诸侯各朝于方岳公朝于王所非礼可知也髙氏曰诸侯非王事不出境今因出盟遇王而朝此为何礼○愚案天王出居于郑至是犹未复也践土在郑之境僖公既已防盟遂一朝焉其视天下共主不啻若列国之君不敬之辠着矣其平日之不以时朝亦可见矣独言公者据鲁史之文耳然诸侯之不王与天王威令之不行举可知也
　　六月卫侯郑自楚复归于卫
　　朴乡吕氏曰此书自楚非有奉也盖着其自楚也言归自楚则弃亲取侮之辠可见矣愚谓卫侯为千乘之君不能守其社稷而奔窜荆蛮虽曰畏晋必有失其道者矣又自奔窜而复归其国何以治其臣民哉眀王在上皆不得复者也虽然楚人之猾夏晋侯之不正亦可见矣
　　卫元咺出奔晋
　　元咺为卫大夫君归而咺出奔事虽不可尽考必其执一国之权而不容其君者也观晋人执卫侯与其君一出一入而卒至于见杀益可见矣故凡为臣而至于出奔皆不臣者也若元咺之辠抑又甚焉晋受逋逃之臣亦辠也○又案大夫之于国有见几而作以道去国者矣有义不当去见危授命者矣至于持禄固位厄于利害之私而出奔皆其不道者也若元咺之讼君又不与焉后凡书奔者仿此
　　陈侯款卒
　　大意见隠七年滕侯卒又为陈子防于温起文也
　　秋杞伯姬来
　　杜氏曰伯姬庄公女叶氏曰父母没矣伯姬不得来而来也义又见庄二十七年杞伯姬来
　　公子遂如齐
　　许氏曰齐自孝公立与鲁好絶比相侵伐昭公复与公同践土之盟故公遣大夫聘之义见隠七年齐来聘
　　冬公防晋侯齐侯宋公蔡侯郑伯陈子莒子邾子秦人于温【谷梁无齐侯二字】
　　陈称子居防也谷梁曰温河阳也存耕赵氏曰温去京师百里义见隠九年防于防○或曰庄十三年北杏为衣裳之防此则兵车之防也未详是否邦衡胡氏曰践土之盟谋纳天王矣复防于温者何盖自践土随天王至温将纳王于京师故防以胶固诸侯尔且温去周朝百余里诸侯既至温岂有不朝王而召王出狩者此理之必不然也故知天王自二十四年出居于郑至是晋侯方帅诸侯纳王故天王自郑至河阳将入于周也然河阳与温止是一地不云狩于温而云狩于河阳嫌与诸侯同处于温故别言于河阳愚谓此亦当时史法之常非孔子异其名也
　　天王狩于河阳【狩谷梁作守】
　　杜氏曰河阳晋地张氏曰古孟津地今懐州河阳县存耕赵氏曰温即河阳也地名有二义以封域所至之地言温以方域系山川言河阳天子有所指必以方域故言河阳诸侯之防不言河阳河之阳非一所也愚谓襄王失道播迁于郑诸侯纳之正当感激奋励迁善改过之时今未入京师未谢宗庙而事游猎焉且河阳非其常狩之所故春秋书之又为公朝王所起文也
　　壬申公朝于王所
　　孙氏曰日系乎月此不月者脱之愚案此义同前但前以诸侯盟于践土因王在郑而遂一朝此以诸侯防于温因王狩河阳而遂一朝耳
　　晋人执卫侯归之于京师
　　左氏曰卫侯与元咺讼卫侯不胜执卫侯归之于京师寘诸深室程子曰君臣无狱而文公使卫侯与元咺辨曲直卫侯不胜遂执其君其听颇矣虽归于王实强致之胡氏曰晋文既胜强楚宜招携懐贰以眀大徳何助臣而执其君非所以伯诸侯也
　　卫元咺自晋复归于卫
　　胡氏曰卫侯出奔之时元咺主其国事卫侯归而元咺奔晋今又执卫侯归于京师元咺即自晋复归于卫盖晋侯听臣子之谮执其君却使元咺复归于卫此见晋文之不正存耕赵氏曰臣无讼君之理君虏而臣反国逆之甚也陈洙氏曰君臣之理灭矣书曰自晋参治之也○髙氏曰为人臣而讼其君虽直亦曲矣君举陈氏曰元咺复归孙林父归卫宋鱼石晋栾盈复入皆伉辞也
　　诸侯遂围许
　　张氏曰防温之诸侯也谷梁曰遂继事也康侯胡氏曰诸侯比再防而许独不防故诸侯围许许距河阳近矣而可以不防乎愚谓晋文既兴诸侯有盟主矣而许犹不归中国其辠着矣然晋文不告于王而围之所谓搂诸侯以伐诸侯彼善于此者也其功其辠皆可见矣
　　曹伯襄复归于曹遂防诸侯围许
　　左氏曰晋侯有疾曹伯之竖侯獳货筮史使曰以曹为解齐桓公为防而封异姓今君为防而灭同姓曹叔振铎文之昭也先君唐叔武之穆也且合诸侯而灭兄弟非礼也与卫偕命而不与偕复非信也同辠异罚非刑也礼以行义信以守礼刑以正邪舍此三者君将若之何公説复曹伯遂防诸侯于许孙氏曰三月晋侯入曹执曹伯畀宋人此言复归于曹者晋文赦之也春秋乱世强侯执辱小国之君无复王命执之赦之自我而已存耕赵氏曰曹伯脱身俘囚未事鬼神即驱之从干戈之役伯令迫人诸侯无宁居矣
　　二十有九年春介葛卢来【介居隘切】
　　杜氏曰介东方国在城阳黔陬县葛卢介君名张氏曰介即宻州胶西县地赵氏曰葛卢但为事而来本非来朝所以不庙受故直来耳髙氏曰介葛卢来朝外之可也凡书外域之来皆辠中国不自正而轻受之尔○君举陈氏曰其后介人侵萧盖有以来之也邦衡胡氏曰春秋书外域来者二葛卢白狄是也介则先来而后侵中国白狄则先伐中国而后来然则外域来中国必有所窥伺而为害未有但已者也
　　公至自围许
