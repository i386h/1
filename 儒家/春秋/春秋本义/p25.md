<!-- { "loadSidebar": true } -->
　　六月齐侯来献戎防
　　孔氏曰献者自下奉上之辞防者胜也战胜而有获献其获无囚而献其功亦称防也左氏曰非礼也凡诸侯有四裔之功则献于王王以警不庭中国则否诸侯不相遗俘莘老孙氏曰齐桓伯者不务徳以绥诸侯而专恃兵革逺以伐戎巳有过矣又以其伐戎之所得夸示诸侯以自矜大因使之威服焉春秋诛齐桓矜功威鲁之辠也张氏曰齐桓恃功而不知礼鲁不当纳之其辠皆可见矣
　　秋筑台于秦
　　杜氏曰东平范县西北有秦亭张氏曰案寰宇记范县属濮州亭尚存谷梁曰不正罢民三时财尽则怨力尽则怼君子危之故谨而志之也张氏曰庄公一嵗筑三台政所谓及是时般乐怠敖者则治国治家之当务荒废多矣此所以逾年身死而萧墙之祸至易世不能定也可不鉴哉义又见前○髙氏曰公比年兴役今又一嵗三时筑台又不在国中之地逺于于郎于薛于秦非所筑而筑既为失矣筑而又筑之抑又甚也管子曰台榭相望者亡国之庑也当是时庆父执政而通乎夫人故数筑台于逺地以为公游观之娱公亦为其所惑而不自知也
　　冬不雨
　　公羊曰记异也存耕赵氏曰隂阳和则为雨不雨气不和也鲁庄勤民力役怨气之所召也愚谓冬不雨不害禾稼而亦书者见圣人燮理隂阳无所不至不但为害稼书也盖致中和则天地自位风雨以时万物生育在其中矣○莘老孙氏曰春秋书不雨者七隂阳不和之异也人物在天地闲皆仰隂阳以生隂阳不和则物必不遂故春秋之法一时不雨则书不以为灾也异之大者不可不记也
　　三十有二年春城小谷
　　范氏曰小谷鲁邑孙氏曰曲阜西北有小谷城义见隠七年城中丘此则饥馑之后屡兴工役伤财害民甚矣○薛氏曰庄公自六年之后大无麦禾无麦苗螟麋蜚相继而有大水者三中君之性尚当少警而公之侈心日起丹楹刻桷告籴而有筑郿之役次年新廏城诸防去年三筑台今春又城小谷平嵗犹曰不可况荐饥而轻用民力乎愚谓此皆属辞比事为后日滛乱弑逆起文也
　　夏宋公齐侯遇于梁丘
　　杜氏曰梁丘在髙平昌邑县西南张氏曰在济州昌邑县愚谓伐国先书主兵会盟先书主会主盟以遇礼见仍以爵为首义见隠四年遇于清
　　秋七月癸巳公子牙卒
　　公子牙庆父同母弟即僖叔也髙氏曰牙卒其子乃公孙兹兹之后则有叔孙得臣叔孙侨如叔孙豹叔孙婼叔孙不敢叔孙州仇皆执鲁国之政者是以谨志其卒愚谓此记三桓之始与季友卒同义皆讥世卿也大意又见隠元年益师卒
　　八月癸亥公薨于路寝
　　谷梁曰路寝正寝也寝疾居正寝正也男子不絶于妇人之手以齐终也愚谓庄公薨于路寝得正矣正则为常事何以书乎为缓葬私諡起文也义又见隠三年宋公卒○赵氏曰庄公正终而嗣祸兴分位不明而闺帷不修也故宗嗣素定之兵权散主之闺闱严饬之小人女子不尸重任贤良受托鼎足交辅则簒弑之祸曷由而至哉
　　冬十月已未子般卒【公羊谷梁作乙未】
　　般庄公子也称子般者因其卒而名也赵氏曰子般子赤以被弑故不书地与隠同子野正卒亦不地疑经阙之左氏曰初公筑台临党氏见孟任从之生子般焉雩讲于梁氏女公子观之圉人荦自墙外与之戯子般怒使鞭之公曰不如杀之是不可鞭荦有力焉子般即位次于党氏共仲使圉人荦贼般于党氏成季奔陈立闵公张氏曰庄公主鲁之社稷而君道不立上不能正其母使出入滛纵配耦不早立是致冢嗣之位不足以自定内失闲家之道而贻身后之患易曰闲有家传曰欲治其国者先齐其家庄公反此使滛乱肆行虽其身免簒弑之祸而及其二子春秋自夫人孙齐以来三十年间备载庄公内治之失而终之以此所以辠其为风教之本而不免于首恶也
　　公子庆父如齐
　　刘氏曰庆父虽杀子般未敢便取其国利闵公之幼而立焉其如齐直告立君也愚谓亦恐齐之见讨故结纳其君臣耳啖氏曰书公子庆父如齐见臣子之辠也此言弑君之贼臣子不能讨之又非逐之而去明书如齐以见其辠陆氏曰齐为伯主而不能讨又许其来恶可知也○康侯胡氏曰子般之卒庆父弑也庄公幼年即位专以兵权授之庆父嵗月既久威行中外其流至此故于余丘而书庆父帅师以志得兵之始而卒书公薨子般卒庆父如齐以见其出入自如无敢讨之者其垂戒之义明且逺矣
　　狄伐邢
　　存耕赵氏曰此北狄也邢姬姓周公之杜氏曰国在广平襄国县张氏曰即邢州龙冈县莘老孙氏曰春秋之时周室既卑邢为同姓之国而伐于狄书之所以见诸姬之失序而狄人之盛强也王政不行简书莫畏于狄人何责哉高氏曰此为齐人救邢而书亦见中国之衰也义又见隠七年戎伐凡伯○贯道王氏曰戎乱曹鲁荆病蔡郑狄祸邢卫三害之始也许氏曰春秋戎先见荆次之狄次之而荆暴于戎狄又暴于荆当惠王世戎狄荆楚交伐中夏使无齐桓攘服定之岂复有中国哉愚谓此圣人所以与其功而议其过也





　　春秋本义卷八
　　钦定四库全书
　　春秋本义卷九　　　　　元　程端学　撰闵公【名开庄公子諡曰闵索隠曰系本名啓避汉景帝讳作开年八嵗】
　　元年春王正月
　　义见隠元年○不书即位义见庄公
　　齐人救邢
　　左氏曰狄人伐邢管仲言于齐侯曰戎狄豺狼不可厌也诸夏亲昵不可弃也宴安鸩毒不可懐也诗云岂不懐归畏此简书简书同恶相恤之谓也请救邢以从简书齐人救邢义见庄二十八年救郑
　　夏六月辛酉我庄公
　　十一月而左氏曰乱故是以缓义见桓公
　　秋八月公及齐侯盟于落姑【落公羊谷梁作洛】
　　杜氏曰落姑齐地义见隠元年盟于蔑○叶氏曰小白方伯诸侯闵公虽立而庆父之恶不可以不除则假齐之重以定公位者实季子之意此所谓因陈援以诉于齐使夫人庆父之恶不得隠而后鲁可为者也经所以书公及齐侯盟于落姑盖齐侯与公即其地以为盟其谋出于齐非出于鲁既盟而庆父之恶见其奸不得行则季子亦可挟齐以归鲁是盟固季子定公位非鲁人纳季子也愚以事势考之此盟多季子倚齐为归鲁计耳故既盟而季子来归
　　季子来归
　　季字子者男子通称孙氏曰庄公薨子般卒闵公幼冲庆父与夫人通势倾公室不朝夕国人汹汹得季友以平内难故曰季子来归朱子曰季子来归如髙子来盟齐仲孙来之类当时鲁国内乱得一季子归国则国人皆有慰望之意故史喜而书之夫子直书史家之辞其实季子无状观成风之事可见一书季子来归而季氏得政权去公室之渐皆由此起矣○胡氏曰季子既不能平姜氏之乱诛庆父之恶致使二人卒弑其君故其次年庆父书奔莒夫人孙于邾以见季友之过也沈僩问季友之为人朱子曰此人亦多可疑诸家多言季子来归为美之之词据某看此一句正是圣人着季氏所以专国为祸之基又成风闻季氏之繇乃事之左氏记此数语亦有説话此等人皆是鲁国之贼耳万人杰又问成风事季友与敬嬴事襄仲一般春秋何故襃季友如书季子来归是也人杰谓季子既归而闵公被弑庆父出奔季子不能讨贼是其意在立僖公也朱子曰纵失庆父之辠小季子自有大恶若春秋反襃之则不可晓盖如髙子仲孙之徒只是旧史书之圣人因其文而不革所以书之者欲见当时事迹付诸后人公议耳
　　冬齐仲孙来
　　仲孙齐大夫名湫字者天子命大夫也左氏曰齐仲孙湫来省难仲孙归曰不去庆父鲁难未巳公曰若之何而去之对曰难不巳将自毙君其待之存耕赵氏曰有命可仗必书使矣朴乡吕氏曰非盟也非聘也直书曰来其义见矣刘氏曰桓公不务修伯主之义讨有辠扶微国而更使智计之士觇伺虚实令庆父极恶鲁君再弑此由桓公仲孙谋不臧之故也春秋书之以见君使臣不以礼臣事君不以忠也田恒弑其君孔子沐浴而朝告于哀公请讨之夫事君之义舍孔子无可为者矣
　　二年春王正月齐人迁阳
　　杜氏曰阳国名张氏曰阳国汉志东海郡阳都县是盖桓公之强力施于可取者如此非有兴灭继絶之诚心也愚谓阳国天子所封也桓公以尊王为名而迁天子所封之国则其所以尊王者假之而已义又见十年宋迁宿○吕氏曰圣人作春秋功过不相掩齐人迁阳以兵力劫之辠之甚也
　　夏五月乙酉吉禘于庄公
　　赵氏曰禘王者之大祭也王者既立始祖之庙又推始祖所自出之帝祀之于始祖之庙而以始祖配之也叶氏曰何以言吉禘丧三年不祭惟天地社稷则越绋而行事庄公之丧二十二月矣未应吉而吉也禘祭于太祖之庙以其祖配之也君薨祔而作王特祀于寝三年升于庙庄公之主未升于庙即于寝而以庄公配之非所配而配也康侯胡氏曰程子曰天子禘诸侯祫大夫享庶人荐上下之杀也鲁侯耳而有禘祭春秋之中所以言禘不言祫也孔子曰鲁之郊禘非礼也周公其衰矣禘言吉者丧未三年行之大早也于庄公者方祀于寝非宫庙也一举三失礼焉春秋之所谨也○髙氏曰闵公幼何知焉圣人书此着季子之徒执国政者之辠也
　　秋八月辛丑公薨【丑公羊作酉】
　　左氏曰初公傅夺卜齮田公弗禁秋八月辛丑共仲使卜齮贼公于武闱公羊曰公薨何以不地隠之也何隠尔弑也孰弑之庆父也杜氏曰实杀书薨又不地者皆史策讳之邦衡胡氏曰于公薨之下书夫人孙邾庆父奔莒则弑君之迹自见矣黄氏曰庄公不能防闲其母播其恶于众又忘父事雠求婚于齐致哀姜通于庆父叔牙公没而谋簒弑二世殱焉庆父之后为孟孙叔牙之后为叔孙季友之后为季孙三桓擅政禄去公室鲁之衰自庄公始矣闵公生八嵗而庆父立之立二年而庆父弑之闵公盖可闵而未有是非之可议也义又见隠四年卫州吁事
　　九月夫人姜氏孙于邾公子庆父出奔莒
　　姜氏哀姜庄公夫人也左氏曰成季以僖公适邾共仲奔莒乃入立之以赂求共仲于莒莒人归之及宻使公子鱼请不许哭而往共仲曰奚斯之声也乃缢闵公哀姜之娣叔姜之子也故齐人立之共仲通于哀姜哀姜欲立之闵公之死也哀姜与知之故孙于邾髙氏曰先书公薨而继书此则知姜氏与庆父二人者实弑君也胡氏曰季子既归独执国命以鲁之众因齐之力取庆父弑君之贼而杀之其势甚易也而季子不能以至复弑闵公今又不讨使姜氏庆父得以出奔纵释同恶之人故书存耕赵氏曰二国保奸之辠亦莫能掩矣愚案虽书庆父之奔亦以着三桓之始也○叶氏曰子般之弑夫人与庆父矫立闵公而归狱于邓扈乐故夫人犹得安国中而庆父可以托君命以聘齐闵公之弑庆父簒而不得则夫人与庆父之计穷矣外已失齐援而恶暴于国人虽权在已亦无能为季子可诛而不诛犹使逃焉者以僖公为重而不遽讨之也康侯胡氏曰庄公防亲释怨无志复雠忘父子之恩絶君臣之义国人习而不察将以是为常事则亦不知有君之尊有父之亲矣庄公行之而不疑大臣顺之而不谏百姓安之而无愤疾之心也则人欲必肆天理必灭故庆父无君之心动圉人荦卜齮之刃交发于党氏武闱之门哀姜以国君母与闻乎故而不忌也当是时鲁君再弑几至亡国不亦防乎所谓治之于未乱保之于未危不可不察也
　　冬齐髙子来盟
