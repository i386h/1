<!-- { "loadSidebar": true } -->
　　朱子曰社者土神左氏曰公如齐观社非礼也曹刿谏曰不可夫礼所以整民也故会以训上下之则制财用之节朝以正班爵之义帅长幼之序征伐以讨其不然诸侯有王王有廵守以大习之非是君不举矣君举必书书而不法后嗣何观愚谓诸侯非王事不出境且诸侯各有其社舍所事而观他国之社巳非礼矣况齐为雠国又有新婚之嫌于此见庄公之弃国政无君父壊礼法忘廉耻纵游观辠具见矣○张氏曰社者古人祀地之名古制惟社事单出里惟为社田国人毕作东迁而后王制渐变祀事不存古意浸为美观襄公二十四年齐社搜军实使客观之其废祀典而夸愚俗兆于今矣外传曹刿曰齐弃太公之法观民于社君为是举而往观之非故业也天子祀上帝诸侯会之受命焉诸侯祀先公卿大夫佐之受命焉不闻诸侯之相会祀也愚案左氏鲁语载曹刿一时之言不同而俱有义故附见焉独观民于社一语未详是否
　　公至自齐
　　庄公非王事出境舍父雠忘亷耻事游观其何以告庙乎义又见桓二年公至自唐
　　荆人来聘
　　陆氏曰非列侯来聘称人君臣同辞啖氏曰言荆来聘则似举州皆来故加人字无他义髙氏曰是时楚頵方弑其君而自立中国不能治而反敢来聘凡受聘必于宗庙之中敬之重之也彼南蛮僣逆之人来聘中国中国当以礼义外之诗谓戎狄是膺荆舒是惩周公方且膺之后世子孙乃受其聘于宗庙之中此中国衰微无礼义之甚也献可杜氏曰书云四夷来王周礼象胥掌其国使亦谓其来王也荆南蛮也亟病中国来聘鲁而録之者惩其非来王来贡以荆蛮而行中国之礼鲁亦不当受其聘也○张氏曰楚自四五年来先加兵于蔡郑而以聘至鲁巳用逺交近攻之术圣人于此书其来聘中庸曰送往迎来嘉善而矜不能此三代柔逺人之道也然于此时以鲁而受楚之聘非有徳以怀来之彼以礼币至亦当审所以待之之术如班彪述汉宣戒边吏之言以为待遇得其情则却敌折冲应对入其数则反为轻欺观春秋书荆人来聘亦可见矣
　　公及齐侯遇于谷萧叔朝公
　　谷见七年杜氏曰萧附庸国张氏曰徐州萧县朴乡吕氏曰叔字也公羊曰其言朝公何于外也髙氏曰婚嫁犹未定故往见齐侯于谷此见公不恤国家之事唯婚姻之务公在糓遇齐侯巳无人君相见之礼萧叔又从而朝之失其所矣遇又见隠四年遇于清朝又见隠十一年滕薛来朝○康侯胡氏曰为礼必当其物与其所而后可以言礼大夫宗妇觌而用币则非其物也萧叔朝公于齐之谷则非其所也嘉礼不野合而朝公于外是委之于野矣故野非其所君子有不受必反之于正而后止此亦春秋拨乱之意也
　　秋丹桓宫楹
　　杜氏曰桓宫桓公庙也楹柱也存耕赵氏曰丹楹施丹雘也左氏曰丹桓宫之楹二十四年刻其桷皆非礼也御孙谏曰臣闻之俭徳之共也侈恶之大也先君有共徳而君纳诸大恶无乃不可乎谷梁曰礼天子诸侯黝垩大夫仓士黈丹楹非礼也髙氏曰庄公不能为桓复雠而反娶其女以奉祭祀故丹楹刻桷以示孝甚矣庄公之行诈也夫宗庙之饰国有彝典而妄肆奢丽加于襧宫乱王制渎先君不恭莫大焉圣人直书其事具文见意
　　冬十有一月曹伯射姑卒
　　义见隠三年宋公卒
　　十有二月甲寅公会齐侯盟于扈
　　杜氏曰扈郑地在荥阳卷县西北孙氏曰谋逆姜氏也公二年之中纳币观社及齐侯遇于谷今又盟于扈甚矣义又见隠元年盟于蔑○叶氏曰小白巳伯矣公复为离盟则非诸侯之政也以图婚于我而固其好焉尔前髙傒为防之盟而后公如齐纳币今齐侯为扈之盟而后公如齐逆女康侯胡氏曰程子曰遇于谷盟于扈皆为要结姻好也传称男子二十而冠冠而列丈夫三十而不娶则非礼矣然天子诸侯十五而冠者以娶必先冠而国不可久无储贰欲人君早有继体故因以为节也鳏者老而无妻之称舜方三十未娶而师锡帝尧巳曰有鳏在下矣妻帝之二女则不告于父母以为告则不得娶而废人之大伦尧亦不告而妻焉其欲及时而无过如此也今庄公生于桓公之六年至是三十有六载矣以世适之正诸侯之贵尚无内主同任社稷之事故庄公越礼不顾如此其急娶夫人奉祭祀为宗庙之主而不以大义裁之至于失时不孝甚矣春秋详书于策为后戒也
　　二十有四年春王三月刻桓宫桷
　　杜氏曰刻镂也桷椽也谷梁曰礼天子之桷斲之砻之加宻石焉诸侯之桷斲之砻之大夫斲之士斲本刻桷非正也夫人所以崇宗庙也取非礼与非正而加之宗庙以饰夫人非正也康侯胡氏曰自常情观之丹楹刻桷疑若小失而春秋详书于策何也桓公见杀于齐则不能复而盛饰其宫夸示仇人之女废人伦悖天道而不知正春秋谨礼于微正后世人主心术者也故详书于策为后鉴也○叶氏曰商人戒肜日曰典祀无丰于昵昵近也夫祀且不可丰而况宗庙之饰乎
　　曹庄公
　　义见隠三年宋穆公
　　夏公如齐逆女秋公至自齐
　　莘老孙氏曰其父见弑于齐而子婚雠女是无恩于父而尽礼于仇雠也公既亲迎于齐当与夫人偕至夫人未至而庄公先还告至于庙春秋志其告庙之实且辠其先夫人而至也义又见桓二年公至自唐○张氏曰诸侯无越境逆女之礼然则庄公无父之雠犹不可以亲至齐廷也况躬君弑于齐而舍宗庙之守往受其女于庙乎昔晋王裒读蓼莪之诗而哀痛终其身庄公思妃偶之合两年之闲三至齐廷而念不及于其父春秋所以详书而诛其心也愚案亲迎之礼见隠二年纪履緰逆女此又见庄公三十七年而始娶其书公至自齐又为姜氏入起也君举陈氏曰春秋之书夫人未有详于此者也
　　八月丁丑夫人姜氏入
　　夫人哀姜也不曰至自齐而曰入者以庄公先至夫人后入故不复言至自齐也孙氏曰公亲迎于齐不俟夫人而至失夫之道也妇人从夫者也夫人不从公而入失妇之道也夫不夫妇不妇非所以奉先公而绍后嗣也不乱何待○康侯胡氏曰昏义以正始为先而公不与夫人皆至姜氏不从公而入巳失夫妇之正弑闵孙邾之乱兆矣庄公越礼逾时娶仇人之女荐舍于宗庙以成好合卒使宗嗣不立弑逆相仍几至亡国故春秋详书其事以着庄公不孝之辠为后戒也愚案先书公至自齐后书八月丁丑夫人姜氏入则公不俟夫人夫人不从公昭然可见春秋属辞比事类多如此
　　戊寅大夫宗妇觌用币
　　胡氏曰大夫宗妇者同宗大夫之妇非谓大夫与宗妇也觌者见夫人也左氏曰哀姜至公使宗妇觌用币非礼也御孙曰男贽大者玉帛小者禽鸟以章物也女贽不过榛栗枣修以告防也今男女同贽是无别也男女之别国之大节也而由夫人乱之无乃不可乎○戴氏曰庄公至是年三十七嵗矣求婚于齐如恐失之亲如齐纳币再嵗而后逆亲如齐逆女既归而后入又使大夫之妻执币以觌违越礼制以为媚恱无所不至甚矣庄公之庸缪也向也桓公娶于齐致文姜之滛乱桓公不免其身今也庄公娶于齐致哀姜之逆乱鲁又几亡其国春秋备书于册辞烦而不杀为万世永戒也
　　大水
　　义见桓元年○戴氏曰庄公即位三十年书大水者三于羣公为最甚
　　冬戎侵曹曹羁出奔陈赤归于曹【羁公羊作羁】
　　存耕赵氏曰此徐州之戎也赵氏曰羁非嫡也康侯胡氏曰赤者曹之庶子愚案逾年之君称爵今羁不称爵未详盖戎侵曹曹羁惧而出奔故赤归而自立耳春秋书此见外域内侵而诸侯不能自存庶孽自立而不复请命于天子也然与郑突之事有间矣○王氏曰宋执祭仲立突而逐忽故先书突而后言忽明郑有君突篡之也今后言赤而先书羁明曹无君赤乃国人所逆耳愚案逆与不逆未可知今以经文观之王氏先后之説庶矣
　　郭公
　　杜氏曰经阙误也莘老孙氏曰郭公之事三传皆无义説公谷为曹赤理又不通案管子载郭亡之事以谓齐桓过郭问父老郭何以亡父老曰善善而恶恶也桓公曰善善而恶恶何至亡父老曰善善而不能用恶恶而不能去郭之所以亡也庄二十四年齐桓巳伯而管夷吾用事但见郭父老而问之不知在何时尔然则郭之事迹亦尝见于传记也春秋书梁亡言梁之自亡也管子载郭亡之迹盖亦曰郭自亡尔公与亡字相近疑经书郭公为郭亡也然疑误之事圣人阙之
　　二十有五年春陈侯使女叔来聘
　　杜氏曰女氏叔字谷梁曰其不名何也天子之命大夫也刘氏曰名也前説近是左氏曰始结陈好也义见七年齐来聘
　　夏五月癸丑卫侯朔卒
　　存耕赵氏曰朔拒王命而君卫竟以卫君卒春秋从而纪焉以着王命不胜党恶也○莘老孙氏曰不书者鲁不往会尔
　　六月辛未朔日有食之鼓用牲于社
　　鼓用牲于社者鼓于社又用牲于社也文十五年左氏曰非礼也日有食之天子不举伐鼓于社诸侯用币于社伐鼓于朝以昭事神训民事君示有等威古之道也叶氏曰天灾有币无牲诸侯而鼓于社僭也用牲于社非礼也○康侯胡氏曰案礼诸侯旅见于天子入门不得终礼者四而日食与焉古者固以是为大变人君所当恐惧修省以荅天意而不敢忽也故夏书曰乃季秋月朔辰弗集于房瞽奏鼓啬夫驰庶人走周官鼓人救日月则诏王鼓大仆凡军旅田役賛王鼓救日月亦如之诸侯用币于社伐鼓于朝退而自责皆恐惧修省以荅天意而不敢忽也然则鼓用牲于社何以书讥不鼓于朝而鼓于社又用牲则非礼矣张氏曰日食隂盛阳微之徴事闗天下固不止为一鲁而诸侯亦有臣民则因天变以自省如洪范五事敬谨于视聴言动思之间一失其正则咎必应之古人应天以实而不以文故髙宗肜日洪范之言乃古人之所先务至如征与周礼鼓人大仆所载乃礼文之末耳一时遭变礼文固不可废然正其本而后末可理也今庄公于充阳之本盖藐然矣鼓何益乎又用牲而欲以物求免书此以见本末之皆失也胡氏曰日食三十六书鼓用牲者三余不言鼓得常也
　　伯姬归于杞
　　存耕赵氏曰伯姬公姊妹也杜预以为公女误矣凡公女伯姬叔姬则加以子字如子叔姬之类公姊妹则但称伯叔如兄弟之辞是年始嫁过时矣愚谓又为二十七年公防伯姬与伯姬来起文也
　　秋大水鼓用牲于社于门
　　杜氏曰门国门也左氏曰鼓用牲于社于门亦非常也凡天灾有币无牲非日月之眚不鼓邦衡胡氏曰未闻大水而用牲者况伐鼓于门乎书者非惟恶为国之非礼恶其不务修政事以消患弭灾而为是区区淫巫瞽史之见也○张氏曰案比年大水隂盛阳微之变极矣庄公若思先王正厥事之意谨内外之防严夫妇之别使隂沴无浸长之渐则后日之祸犹可及止也鼓以充阳之事与后世减膳避寝之礼皆既其文而未必有正厥事之诚意实政也况徒以牲牷饮食求免乎书日食大水用牲等事以见庄公非惟不恐惧修省以正其本而礼文之末亦错矣此鲁之所以乱也
　　冬公子友如陈
　　公子友庄公之母弟即季子也杜氏曰诸鲁出聘皆书如报女叔之聘也存耕赵氏曰大夫出聘自友始春秋书之以着交政之渐且以着三桓之所自始也义又见隠七年齐来聘○莘老孙氏曰大夫之聘必书之于春秋者可以见其往来之国皆于其党而其行多非礼也有以私行者有以强大行者皆非周制聘问之常故谨録之也
　　二十有六年春公伐戎【公羊无春字脱也】
