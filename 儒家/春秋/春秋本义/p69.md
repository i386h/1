<!-- { "loadSidebar": true } -->
　　戊辰吴败顿胡沈蔡陈许之师于鸡父胡子髠沈子逞灭获陈夏齧父谷【梁作甫逞公羊作楹谷梁作盈】杜氏曰鸡父楚地安丰县南有鸡备亭属夀州国虽存君死曰灭夏齧徴舒孙刘氏曰疑楚本与诸侯同救州来既而令尹卒楚师留而诸侯先至故吴得独败之楚师实未与吴相接则无縁书楚也康侯胡氏曰诸之师曷为畧而不序顿胡沈则其君自将蔡陈许则大夫帅师言败则或灭或获其事不同也故总言朴乡吕氏曰序顿胡沈于蔡陈许之上者以君臣为序也左氏曰吴人伐州来楚防越帅师及诸侯之师奔命救州来吴人御诸钟离子瑕卒楚师熸吴公子光曰诸侯从于楚者众而皆小国也畏楚而不获已是以来吾闻之曰作事威克其爱虽小必济胡沈之君防而狂陈大夫齧壮而顽顿与许蔡疾楚政楚令尹死其师熸帅贱多宠政令不壹七国同役而不同心帅贱而不能整无大威命楚可败也若分师先以犯胡沈与陈必先奔三国败诸侯之师乃揺心矣诸侯乖乱楚必大奔请先者去备薄威后者敦陈整旅吴子从之戊辰晦战于鸡父吴子以辠人三千先犯胡沈与陈三国争之吴为三军以系于后中军从王光帅右掩余帅左吴之辠人或奔或止三国乱吴师击之三国败获胡沈之君及陈大夫舍胡沈之囚使奔许与蔡顿曰吾君死矣师噪而从之三国奔朴乡吕氏曰吴益强也不曰灭胡子沈子而曰胡子沈子灭者言自灭也愚谓楚势稍沮吴复强盛中国又生一楚矣六国从楚以致败灭擒获皆有自取之道也
　　天王居于狄泉
　　张氏曰狄泉即僖二十九年翟泉左氏曰夏四月单子取訾刘子取墙人直人六月王子朝入于尹尹圉诱刘佗杀之单子从阪道刘子从尹道伐尹单子先至而败刘子还召伯奂南宫极以成周人戍尹单子刘子樊齐以王如刘王子朝入于王城次于左巷秋七月鄩罗纳诸荘宫尹辛败刘师于唐又败诸鄩尹辛取西闱攻蒯蒯溃许氏曰逾年书王故敬王逾年即位而称天王朴乡吕氏曰王子猛卒弟匄立是为敬王子朝自京入于王城故敬王避子朝居于狄泉愚谓以天王而居于狄泉非其所也见王室之乱犹未巳也
　　尹氏立王子朝
　　尹氏见隐三年尹氏卒谷梁曰立者不宜立也孙氏曰立者篡辞嗣子有常位故不言立王猛敬王是也此言尹氏立王子朝其恶可知也陆氏曰又足以见世卿之恶也○吕氏曰既曰天王居于狄泉尊无二上断可知矣又曰尹氏立王子朝则王子朝之不正而争立辠亦明矣属辞比事春秋教也
　　八月乙未地震
　　义见文九年
　　冬公如晋至河有疾乃复【公羊谷梁有上有公字羡文也】左氏曰公为叔孙故如晋及河有疾而复义见二年愚谓此与前四如晋至河乃复不同者以其有疾而自复也可以见前四如晋皆不得入而复矣而此亦书者又以见公之不当如也义又见僖十年公如齐○孙氏曰凡公如晋不得入者六二年公如晋至河乃复十二年十三年二十一年此年定三年皆是也此书有疾明公自有疾而反尔余皆讥公数如晋而不纳以取其辱康侯胡氏曰以周公之胄千乗之君执币帛修两君之好而不见纳可耻矣有耻而后知愤知愤而后能自强自强而后能为善为善而后能立身立身而后能行其政令保其国家矣昭公内则受制于权臣外则见陵于方伯此正忧患疢疾有徳慧术智保生免死之时也而安于屈辱甘处防弱无愤悱自强之心其失国出奔死于境外自取之哉
　　二十有四年春王二月丙戌仲孙貜卒【貜俱防切】讥世卿也大意又见隠元年益师卒
　　婼至自晋
　　孙氏曰不言叔孙婼前见也愚谓此记婼见执首尾以见晋侯执之不以其辠而释之亦无为也
　　夏五月乙未朔日有食之
　　义见隠三年
　　秋八月大雩
　　义见桓五年
　　丁酉伯郁厘卒【郁公羊作鬰】
　　义见隠三年宋公和卒
　　冬吴灭巢
　　康侯胡氏曰巢楚之附庸与十三年吴灭州来同义又见僖三年徐取舒○木讷赵氏曰吴将谋楚先灭其与国灭州来灭巢灭徐皆楚之与国也
　　平公
　　义见隐三年宋穆公
　　二十有五年春叔孙婼如宋
　　义见隠七年齐来聘
　　夏叔诣防晋赵鞅宋乐大心卫北宫喜郑游吉曹人邾人滕人薛人小邾人于黄父【诣公羊谷梁作倪大心公羊作世心后同】诣叔弓之孙叔辄之子张氏曰黄父即黒壤晋地左氏曰二十四年郑伯如晋子大叔相见范献子献子曰若王室何对曰老夫其国家不能恤敢及王室抑人亦有言曰嫠不恤其纬而忧宗周之陨为将及焉今王室实蠢蠢焉吾小国惧矣然大国之忧也吾侪何知焉吾子其早图之诗曰缾之罄矣惟罍之耻王室之不宁晋之耻也献子惧而与宣子图之乃徴防于诸侯期以明年二十五年夏防于黄父谋王室也赵简子令诸侯之大夫输王粟具戍人曰明年将纳王宋乐大心曰我不输粟我于周为客若之何使客晋士伯曰自践土以来宋何役之不防而何盟之不同曰同恤王室子焉得辟之子奉君命以防大事而宋背盟无乃不可乎右师不敢对受牒而退未详信否愚谓王室之乱如此而诸侯之大夫自为防其后不见纳王事迹天下事势可知矣
　　有鸜鹆来巢【鸜公羊作鹳误】
　　左氏曰书所无也张氏曰邵子曰天下将治则天地之气自北而南天下将乱则天地之气自南而北禽鸟飞类得气之先者也春秋书六鹢退飞鸜鹆来巢气使之也鸜鹆不逾济而至鲁岂非气自南而北之验哉当此之先楚虽为中国患而齐晋犹足以抑之自此之后晋伯不竞吴楚越皆以南夷迭主夏盟诸侯敛衽事之驯至大乱则知鸜鹆来巢之祥不特昭公出奔之兆也○叶氏曰天有时地有气橘逾淮为枳鸜鹆不逾济貉逾汶则死地气也天有时以生有时以杀草木有时以生有时以死石有时以泐川有时以泽天反时为灾地反物为妖故天失其时则书霣霜杀菽陨霜不杀草李梅实无冰地失其气则鸜鹆来巢
　　秋七月上辛大雩季辛又雩
　　左氏曰秋书再雩旱甚也髙氏曰季辛不言大蒙上文也旱既太甚因一月再雩而志其僭且数也义又见桓五年○康侯胡氏曰圣人书此者以志御灾之非道而区区于祷祠之末也昭公之时雨雹地震四见于经旱干为虐相继而起季辛又雩灾之甚也若反身修徳信用忠贤灾异之来必可御矣昭公至是犹不知畏罔克自省而求于祷祠之末将能胜乎故书此为后世鉴
　　九月己亥公孙于齐次于阳州【己亥谷梁作乙亥阳公羊作杨】孙见庄元年杜氏曰阳州齐鲁境上邑未敢直前故次于境愚谓以后公至自齐居于郓观之直齐邑尔左氏曰初平子拘公思展执申夜姑将杀之公若将为之请平子使竖勿内公之使速杀之故公若怨平子季郈之鸡鬭季氏介其鸡郈氏为之金距平子怒益宫于郈氏且让之故郈昭伯亦怨平子臧昭伯之从弟防为谗于臧氏而逃于季氏臧氏执旃平子怒拘臧氏老将禘于襄公万者二人其众万于季氏臧孙曰此之谓不能庸先君之庙大夫遂怨平子公若献弓于公为且与之出射于外而谋去季氏公为告公果公贲公果公贲使侍人僚柤告公公寝将以戈击之乃走公曰执之亦无命也惧而不出数月不见公不怒又使言公执戈以惧之乃走又使言公曰非小人之所及也公果自言公以告臧孙臧孙以难告郈孙郈孙以可劝告子家懿伯懿伯曰谗人以君徼幸事若不克君受其名不可为也舍民数世以求克事不可必也且政在焉其难图也公退之辞曰臣与闻命矣言若泄臣不获死乃馆于公叔孙昭子如阚公居于长府九月戊戌伐季氏杀公之于门遂入之平子登台而请曰君不察臣之辠使有司讨臣以干戈臣请待沂上以察辠弗许请囚于费弗许请以五乗亡弗许子家子曰君其许之政自之出乆矣隐民多取食焉为之徒者众矣日入慝作弗可知也众怒不可蓄也蓄而弗治将蕴蕴蓄民将生心生心同求将合君必悔之弗听郈孙曰必杀之公使郈孙逆孟懿子叔孙氏之司马鬷戾言于其众曰若之何莫对又曰我家臣也不敢知国凡有季氏与无于我孰利皆曰无季氏是无叔孙氏也鬷戾曰然则救诸帅徒以徃陷西北隅以入公徒释甲执冰而踞遂逐之孟氏使登西北隅以望季氏见叔孙之旌以告孟氏执郈昭伯杀之于南门之西遂伐公徒子家子曰诸臣伪劫君者而负辠以出君止意如之事君也不敢不改公曰余不忍也与臧孙如墓谋遂行己亥公孙于齐次于阳州康侯胡氏曰以君伐臣曷为不胜鲁自东门氏杀嫡立庶鲁君于是乎失政禄去公室政在季氏于此君也四世矣作三军尽征其一舍中军兼有其二民赋入于其家半矣受命救台也遂入郓帅师取卞也不以闻军政在其手専矣行父片言而东门氏逐南蒯一动而公子憖奔鲁之羣臣亦无敢忠于公室而献谋者所谓屯难之时也昭公不明乎消息盈虚之理正身率徳择任忠贤待时循致不忍一朝之忿求逞其私欲而以羣小谋之其及也宜哉○石氏曰天下有道则礼乐征伐自天子出无道则自诸侯出盖十世希不失矣自大夫出五世希不失矣又曰禄之去公室五世矣政逮于大夫四世矣自周东迁天子始失政而诸侯専専自鲁隐始自隠至昭凡十世矣自东门襄仲杀适立庶鲁侯始失国而大夫専専自宣公始由宣至定凡五世也自季文子武子秉鲁以至平子又四世矣此宣公之末年归父欲去三桓张公室而未能也自是以来鲁君世从其失季氏世修其勤史墨所谓民不知君何以得国而乐祈子家驹亦谓鲁君失民季氏得众之乆也政在季氏已四世鲁君丧政已四公而以区区稠父而欲同诸大夫去之不亦妄乎宜其所以见逐也
　　齐侯唁公于野井【唁音彦】
　　唁吊生也何氏曰吊失国曰唁杜氏曰济南祝柯县东有野井亭齐侯来唁公公不敢逺劳故迎之徃至野井左氏曰齐侯将唁公于平隂公先至于野井齐侯曰寡人之辠也使有司待于平隂为近故也齐侯曰自莒疆以西请致千社以待君命寡人将帅敝赋以从执事惟命是听君之忧寡人之忧也公喜子家子曰天禄不再天若胙君不过周公以鲁足矣失鲁而以千社为臣谁与之立且齐君无信不如早之晋弗从公羊曰唁公者何昭将杀季氏告子家驹曰季氏为无道僭于公室乆矣吾欲杀之何如子家驹曰诸侯僭于天子大夫僭于诸侯乆矣昭公曰吾何僭矣哉子家驹曰设两观乗大辂朱干玉戚以舞大夏八佾以舞大武皆天子之礼也且夫牛马维娄委已者也而柔焉季氏得民众乆矣君无多辱焉昭公不从其言终杀之而败焉走之齐齐侯唁公于野井孙氏曰不能讨季氏之辠而徒能唁昭公于野井齐侯之恶亦可见矣○常山刘氏曰次于阳州不得入于齐也次于干侯不得入于晋也此言齐侯唁公于野井二十九年齐侯使髙张来唁公三十一年季孙意如防晋荀跞于适歴晋侯使荀跞唁公于干侯唁慰安之辞也齐大国也不能讨意如于鲁徒能唁公此齐侯之恶也季孙意如逐君之贼晋不能讨而戮之既与荀跞防于适厯又使荀跞唁公于干侯何所为哉晋侯之恶亦可见矣叶氏曰昭公徬徨于外以待二国者五年流离亦已甚矣而齐晋之君臣方且以空言款公故三书唁以表之康侯胡氏曰书曰唁公亦明其无纳公之实讥之也
　　冬十月戊辰叔孙婼卒
　　讥世卿也大意又见隠元年益师卒
　　十有一月己亥宋公佐卒于曲棘
