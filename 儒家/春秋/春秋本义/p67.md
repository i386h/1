<!-- { "loadSidebar": true } -->
　　八月甲戌同盟于平丘【甲谷梁作庚】
　　书同盟于平丘者先目后凡又以见刘子与盟也再言平丘者先防于平丘复盟于平丘不得不地与葵丘同义见上又见庄十六年同盟于幽
　　公不与盟
　　左氏曰邾人莒人愬于晋曰鲁朝夕伐我我防亡矣我之不共鲁故之以晋侯不见公使叔向来辞曰诸侯将以甲戌盟寡君知不得事君矣请君无勤子服惠伯对曰君信蛮夷之诉以絶兄弟之国弃周公之后亦惟君寡君闻命矣叔向曰寡君有甲车四千乗在虽以无道行之必可畏也况其率道其何敌之有牛虽瘠偾于豚上其畏不死南蒯子仲之忧其庸可弃乎若奉晋之众用诸侯之师因邾莒杞鄫之怒以讨鲁辠闲其二忧何求而弗克鲁人惧聴命愚谓平丘之役王臣下临诸侯大合虽非正道然晋侯犹有主中夏合诸侯之机不能协比崇奨王室乃离鲁君而自为盟其何以服众心哉然鲁以千乗之君而不得与盟其亦有取辱之道欤○孙氏曰自襄二十七年宋之防诸侯不出大夫専盟防者十年至昭四年申之防则又甚矣楚子恃两广之众横行中国戕灭陈蔡以厌其欲诸侯莫敢抗楚専盟防者又十年矣今晋昭一旦与刘子合诸侯同盟于此者其能与楚子抗乎不能与楚子抗也乗楚灵弑逆之祸尔乗楚灵弑逆之祸与刘子合诸侯同盟于此何所为哉公不与盟者晋侯不与公盟也晋侯与公同事而不同盟非所以宗诸侯也天下孰不解体故自定四年讫防于召陵诸侯复不出者二十四年至如昭二十六年鄢陵之防晋自不出此不足宗诸侯可知也
　　晋人执季孙意如以归
　　左氏曰晋人执季孙意如以幕蒙之使狄人守之晋人以平子归子服湫従康侯胡氏曰自文公以来公室微三家専而季氏辠之首也宿及意如尤为强偪元年伐莒疆郓十年又伐莒中分鲁国以自封殖而使其君食于其家其不臣甚矣晋人若告于诸侯以其辠执之请于天子以大义废之收私邑为公室之民使政令在君大夫臣顺则方伯之职修矣而徒以邾莒之言曰我之不共鲁故之以遂辞鲁君而执意如则是重在货财而不责其无君臣之分也何得为伯讨乎义又见庄十七年齐执郑詹
　　公至自防
　　义见桓二年公至自唐
　　蔡侯卢归于蔡陈侯吴归于陈
　　左氏曰楚之灭蔡也灵王迁许胡沈道房申于荆焉平王即位既封陈蔡而皆复之隠大子之子卢归于蔡悼大子之子吴归于陈愚案陈蔡国灭身死世子俱亡今经直书蔡侯庐归于蔡陈侯吴归于陈者非不许楚封诸侯而为此自归之文也考之左氏十三年四月楚比弑楚子之时观従曰今不封蔡蔡不封矣又曰依陈蔡人以国又曰陈蔡欲为名故请为武军乃藩为军于时陈蔡盖已立矣非至此始立也经不书者或鲁史所无或义见于此而不书其立尔今此则蔡侯庐陈侯吴各归其国也其名者别其为何君也不书自楚者不讥其有奉也其书归者一见陈蔡复国于强楚二见王不能理而诸侯乗机自复三见楚人制中夏兴灭之大柄皆圣人侧怛之心也○孙氏曰楚灵暴灭二国楚平既立故复二国之后然则楚平复之喜与非善也圣王不作诸侯不振二国之命制在楚人故也刘氏曰陈蔡复国于仇雠之楚忘其宗庙之辱社稷之耻殆匹夫所不为其道虽可复其行不可复恶足以君国子民哉是其祸乱相继至于灭亡而莫之振也岂不哀哉
　　冬十月葬蔡灵公
　　灵公蔡侯般也自楚防杀般三十有一月蔡侯庐归国而始得葬虽弑逆之贼人所不恤然王政不行蛮夷肆虐弱国无以自存亦可见矣义又见隠三年宋公卒
　　公如晋至河乃复
　　左氏曰公如晋荀吴谓韩宣子曰诸侯相朝讲旧好也执其卿而朝其君有不好焉不如辞之乃使士景伯辞公于河髙氏曰晋不与公盟今又执吾卿而公复朝之无耻甚矣愚谓晋之辠亦可见矣义又见二年
　　吴灭州来
　　苏氏曰州来楚之附庸赵氏曰近楚国自此见吴之强而灭国矣义见僖三年徐取舒
　　十有四年春意如至自晋
　　陈氏曰意如不称氏前见也左氏曰十三年季孙犹在晋子服惠伯私于中行穆子曰鲁事晋何以不如夷之小国鲁兄弟也土地犹大所命能具若为夷弃之使事齐楚其何瘳于晋穆子告韩宣子且曰楚灭陈蔡不能救而为夷执亲将焉用之乃归季孙惠伯曰寡君未知其辠合诸侯而执其老若犹有辠死命可也若曰无辠而惠免之诸侯不闻是逃命也何免之为请従君惠于防宣子患之使叔鱼见季孙曰鲋也闻诸吏将为子除馆于西河且泣平子惧先归惠伯待礼愚谓晋执意如不以其辠今又舎之亦无所为不惟晋之无王命且见其执其舎皆出于私喜怒而非有公天下之心也
　　三月曹伯滕卒
　　义见隠三年宋公卒
　　夏四月
　　秋葬曹武公
　　义见隠三年葬宋穆公
　　八月莒子去疾卒
　　左氏曰着丘公大意见隠七年滕侯卒
　　冬莒杀其公子意恢
　　莒子卒而莒乱杀其君之亲则莒之无政可知矣不曰杀其大夫而曰杀其公子者义不在于専杀大夫而在于杀君之亲也
　　十有五年春王正月吴子夷末卒【末公羊作昧】
　　义见文十八年秦伯卒
　　二月癸酉有事于武宫籥入叔弓卒去乐卒事
　　武宫即成六年所立者也籥见宣八年左氏曰叔弓涖事籥入而卒孙氏曰非礼也宗庙之祭羽籥既陈虽有卿佐之丧不可去也然卿佐之丧当有恩礼去乐则太甚故为之废绎是故宣八年书有事于大庙仲遂卒于垂壬午犹绎孔子讥其绎尔愚谓二月有事常礼也有事于武宫则失礼矣叔弓卒而去乐卒事是失礼之中又失礼也○啖氏曰宗庙大事大夫卒小事以理言之应待祭毕又礼记称卫侯曰柳庄者非寡人之臣也社稷之臣也如其卒虽当祭必告据此则明常礼不当告愚谓若如左氏说叔弓涖事而卒则不用告而知之矣啖氏之说施之卿卒在外告而后知者可也然左氏之说未知其实然否也
　　夏蔡朝吴出奔郑朝公【羊作昭】无【出字】
　　左氏曰楚费无极害朝吴之在蔡也欲去之乃谓之曰王唯信子故处子于蔡子亦长矣而在下位辱必求之吾助子请又谓其上之人曰王唯信吴故处诸蔡二三子莫之如也而在其上不亦难乎弗图必及于难夏蔡人逐朝吴朝吴出奔郑王怒曰余唯信吴故寘诸蔡且微吴吾不及此女何故去之无极对曰臣岂不欲吴然而前知其为人之异也吴在蔡蔡必速飞去吴所以翦其翼也未详信否义见僖二十八年元咺奔晋○朴乡吕氏曰蔡侯复国而朝吴出奔意者蔡侯不能容之而出邪
　　六月丁巳朔日有食之
　　义见隠三年
　　秋晋荀吴帅师伐鲜虞
　　义见十二年此则兼见大夫帅师尔○朴乡吕氏曰十二年伐之矣今又遣命卿帅师以伐之晋不能加于楚则従事于鲜虞而已
　　冬公如晋
　　左氏曰平丘之防故也愚案公屡见辞于晋而复徃畏晋甚矣非君国之道也义又见僖十年公如齐
　　十有六年春齐侯伐徐
　　左氏曰齐师至于蒲隧徐人行成徐子及郯人莒人防齐侯盟于蒲隧赂以甲父之鼎叔孙昭子曰诸侯之无伯害哉齐君之无道也兴师而伐逺方防之有成而还莫之亢也无伯也夫未详信否义见庄二十年齐伐戎
　　楚子诱戎蛮子杀之【蛮公羊作曼】
　　杜氏曰河南新城县有蛮城张氏曰伊阙县即新城也左氏曰楚子闻蛮氏之乱也与蛮子之无质也使然丹诱戎蛮子嘉杀之朴乡吕氏曰诱人而杀之前此未有也而楚君再为之
　　夏公至自晋
　　义见桓二年公至自唐
　　秋八月己亥晋侯夷卒【亥公羊作丑】
　　义见隠三年宋公卒
　　九月大雩
　　义见桓五年
　　季孙意如如晋冬十月葬晋昭公【公羊作十一月】杜氏曰三月而葬速髙氏曰卿共丧事非礼也义又见隠三年葬宋穆公
　　十有七年春小邾子来朝
　　左氏曰小邾穆公义见隠十一年滕薛来朝
　　夏六月甲戌朔日有食之
　　义见隠三年
　　秋郯子来朝
　　义见隠十一年滕薛来朝
　　八月晋荀吴帅师灭陆浑之戎
　　陆浑戎见宣三年左氏曰晋侯使屠蒯如周请有事于雒与三涂苌谓刘子曰客容猛非祭也其伐戎乎陆浑氏甚睦于楚必是故也君其备之乃警戎备晋荀吴帅师涉自棘津使祭史先用牲于雒陆浑人弗知师从之遂灭陆浑数之以其贰于楚也陆浑子奔楚其众奔甘鹿周大获宣子梦文公携荀吴而授之陆浑故使穆子帅师献俘于文宫木讷赵氏曰陆浑之戎逼近成周然俘而投之海外可也灭之亦酷矣义又见庄二十年齐伐戎
　　冬有星孛于大辰
　　孛见文十四年公羊曰其言于大辰何在大辰也大辰者何大火也大火为大辰伐为大辰北辰亦为大辰何以书记异也愚案冬月大火没于西矣伐即参也见于东方北辰长见不隠所谓大辰岂伐与北辰欤吕氏曰日月星辰谪见乎天霜雪风雨之不时以为民害皆政事之失有以取之也故君观其变以思戒察其详以改行则灾害可息而无危亡之祸其晏然不以为意则祸及之非不幸也圣人详书为世戒为人君者观春秋所书其可不致惧乎
　　楚人及吴战于长岸
　　杜氏曰长岸楚地地谱曰水战也康侯胡氏曰言战不言败胜负敌也左氏曰吴伐楚战于长岸子鱼先死楚师继之大败吴师获其乗舟吴公子光请于众曰丧先王之乗舟岂惟光之辠众亦有焉请借取之以救死众许之使长鬛者三人潜伏于舟侧曰我呼余皇则对师夜从之三呼皆迭对楚人从而杀之楚师乱吴人大败之取余皇以归愚谓吴伐楚楚主乎此战也献可杜氏曰吴楚争强交乱中国无能制也义又见僖三年徐取舒○木讷赵氏曰此后楚日削而吴日张矣
　　十有八年春王三月曹伯须卒
　　义见隠三年宋公卒
　　夏五月壬午宋卫陈郑灾
　　公羊曰同日而俱灾为天下记异也义又见庄二十年齐大灾
　　六月邾人入鄅【音禹或音矩】
　　杜氏曰鄅妘姓国在琅邪开阳县张氏曰属沂州临沂县左氏曰鄅人借稻邾人袭鄅鄅人将闭门邾人羊罗摄其首遂入之尽俘以归义见隠二年莒入向○黄氏曰案左氏称六月借稻则春秋用夏正也若改四月称六月则四月安有稻之可借
　　秋葬曹平公
　　义见隠三年葬宋穆公
　　冬许迁于白羽
　　张氏曰白羽一名析楚邑也即邓州内乡县愚按许一迁于叶再迁于夷三迁于白羽迫于强国靡有宁宇王纲不振小国穷困如此义又见成十五年
　　十有九年春宋公伐邾
　　左氏曰鄅夫人宋向戍之女也故向宁请师宋公伐邾义见隠二年郑伐卫
　　夏五月戊辰许世子止弑其君买
　　左氏曰许悼公疟饮大子止之药卒愚谓凡弑君父者不必亲加刃于其身据左氏饮止药而卒则是毒杀之耳非弑君而何哉三传得其事而不得其意故妄为之说义见襄三十年蔡般事○朴乡吕氏曰许悼公疟饮止之药而卒则是与闻乎故也使世子止之辠而止于不尝药也圣人不加之以弑名加之以弑名则非不尝药也明矣愚谓饮止药而卒不止乎与闻乎故而己
　　巳卯地震
　　义见文九年
　　秋齐髙发帅师伐莒
　　义见隠二年郑伐卫○存耕赵氏曰齐不伐莒乆矣景公乗晋楚之弱有代兴之志故侵欲小国也未详是否
　　冬葬许悼公
　　义见隠三年葬宋穆公○案许止不讨而悼公书葬则传所谓贼不讨不书葬者妄也
　　二十年春王正月
　　夏曹公孙防自鄸出奔宋【鄸谷梁作梦】
