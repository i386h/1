<!-- { "loadSidebar": true } -->
　　不言何辠执之者义不在辜而在于执也后仿此胡氏曰前年同盟于幽今春执之安用盟邦衡胡氏曰况无王命而专执乎愚谓又为郑詹逃来起文也○康侯胡氏曰恶齐之辞也以责人之心责己则尽道以爱已之心爱人则尽仁张氏曰诸侯不服则修德以来之而执其大夫则小国之从齐者皆出于力不赡而非有心悦诚服之意可见矣
　　夏齐人殱于遂【殱子亷切公羊作瀐】
　　殱者灭之尽也左氏曰齐人灭遂而戍之夏遂因氏颌氏工娄氏须遂氏飨齐戍醉而杀之齐人殱焉啖氏曰不言遂人殱之言齐人自取其灭也○张氏曰案十三年灭遂置戍今乃见殱于亡国之遗民盖絶灭社稷以及其君虑其民之思旧主而以兵力强制之不知彼心不服吾力稍怠必有出于意料之外者盖王者之道贵于兴灭继絶而齐人灭遂不止于杀一不辜而已以至于自殱其众也康侯胡氏曰春秋书此见齐人灭遂恃强陵弱非伐辠吊民之师夫以亡国余民能殱强齐之戍则申胥一身可以存楚楚虽三戸可以亡秦固有是理足为强而不义之戒而弱者亦可以省身而自立矣莘老孙氏曰春秋之义凡自取之者以自取为义齐人为遂所杀非遂人之辠齐自取之尔梁亡非人亡之梁自亡尔郑弃其师非他国败之郑自弃尔殱于遂辠齐之深而悯遂之灭也
　　秋郑詹自齐逃来
　　陆氏曰凡言逃者皆谓义当留而窃去者也康侯胡氏曰逃匹夫之事也詹效匹夫之行遁逃苟免不知命也同盟于幽而鲁首叛盟受其逋逃亏信义矣○邦衡胡氏曰齐桓无王而专执虽曰非义詹为大臣不能守死以纾国患而遁逃苟免非惟身之羞国之羞也刘氏曰讥逃也以为义死制云乎以为不义死道云乎君子不曰幸而免詹自以为有辠邪虽死之可矣自以为无辠邪尚何逃之有詹恐其无辠见杀因逃而苟免不足为大夫
　　冬多麇
　　张氏曰麋鹿之大者鲁所常有多则为异山隂陆氏曰隂盛所感恶气之应也公羊曰记异也○莘老孙氏曰春秋以有为灾则书有有是也以无为异则书无无冰是也至于麋者常有之物不可为异惟其多则书之康侯胡氏曰书此亦禹放龙蛇周公逺犀象之意也
　　十有八年春王三月日有食之
　　存耕赵氏曰不书日与朔旧史失之也义见隐三年○莘老孙氏曰春秋日食有书日书朔者有书日而不书朔者有日与朔皆不书者书日书朔日食正朔旧史之详备孔子因之以传信也日而不朔者食不在朔或在晦或在二日也日朔皆不书者旧史所无孔子阙之以传疑也春秋之闲日食不书朔与日者惟二而已亦足以知旧史所阙者少也愚谓或经成而后阙之亦不可知也
　　夏公追戎于济西
　　杜氏曰戎来侵鲁公逐之于济水之西莘老孙氏曰御戎之道来则拒之去则勿追啖氏曰去社稷逺追戎也
　　秋有【影逼切或作蜮】
　　康侯胡氏曰鲁所无也故以有书陆玑曰短狐也一名射影如鼈三足在江淮水中人在岸上影见水中投人影则射故曰射影或谓含沙射人皮肌其疮如疥公羊曰记异也左氏曰为灾也山隂陆氏曰隂物也麋亦隂物也阳淑消而隂慝长此恶气之应○张氏曰是时文姜为乱其遗毒余患至于哀姜卒成篡弑之祸物类之感天之示人显矣
　　冬十月
　　十有九年春王正月
　　夏四月
　　秋公子结媵陈人之妇于鄄遂及齐侯宋公盟
　　杜氏曰公子结鲁大夫刘氏曰媵者送女也陈人者陈大夫公羊曰大夫无遂事莘老孙氏曰陈人娶姬姓之女鲁使其臣公子结媵之结行至鄄遂盟齐侯宋公是时齐桓方伯而宋又强国公子结不终媵事而欲交欢伯主终之齐宋皆怒陈亦弃好是年之冬三国皆来伐我西鄙由公子结之遂事召之义又见隐元年盟于蔑○啖氏曰凡媵常事不书为公子结遂事起本也东莱吕氏曰凡书大夫遂者四公子遂如京师遂如晋仲孙蔑会晋荀防遂城虎牢季孙宿救台遂入郓与此公子结媵妇遂及齐宋盟也
　　夫人姜氏如莒
　　杜氏曰非父母之国而往书奸莘老孙氏曰妇人无专行之礼故虽父母之国惟父母在得归宁父母没虽兄弟不往况他国乎恶自见矣○张氏曰文姜比年如莒春秋详书盖与诗之变风相应当时一反关睢麟趾之化而中国之俗于是大乱
　　冬齐人宋人陈人伐我西鄙
　　杜氏曰鄙边邑常山刘氏曰诸侯来侵伐不至国都皆书某鄙髙氏曰公之事齐后于诸侯又受郑詹而公子结又以私事取怒焉故齐连陈宋来讨之愚谓齐人搂诸侯以伐诸侯固有辠也然鲁之君臣亦有以召之义又见隐二年郑伐衞○存耕赵氏曰春秋书鲁之被兵逺不及国则言鄙此类是也近国则书其地郎乗丘是也至言伐我则寇深矣
　　二十年春王二月夫人姜氏如莒
　　义见十九年○康侯胡氏曰十五年姜氏如齐至是再如莒而春秋书者礼义天下之防也其禁乱之所由生犹防止水之所自来也衞女嫁于诸侯父母终思归宁而不得故泉水赋许穆公夫人闵衞之亡思归唁其兄而阻于义故载驰作圣人录于国风以训后世使知男女之别自逺于禽兽也今夫人如齐以宁其父母而父母已终以宁其兄弟又义不得宗国犹尔而况如莒乎妇人从人者也夫死从子而庄公失子之道不能防闲其母禁乱之所由生故初会于禚次享于祝丘又次如齐师又次会于防于谷又次如齐如莒又再如莒此以旧防为无所用而废之者也是以至此极观春秋所书之法则知防闲之道也
　　夏齐大灾
　　灾见桓十四年此书大则灾之甚也人事不理则责见于天春秋书之使后世惧天威也惧天威则谨人事矣恶可曰适然而已乎○莘老孙氏曰春秋之时皇极之道汨没不叙而天下灾异不可胜纪故春秋但取其著者书之惟宋齐陈郑三数大国而已盖举近可以明逺记大可以知小也
　　秋七月
　　冬齐人伐戎【谷梁作我】
　　张氏曰戎在徐州之域最近齐鲁故先治之许氏曰戎自春秋之初即见荆乃后起故攘中国之患宜莫先戎真氏曰案大灾之余不知恐惧修省而遽勤兵以伐戎愚谓戎为中国患天子方伯不能治而齐桓伐之中国以宁此其功也然桓非受命之伯不告于王而专伐之此其辠也
　　二十有一年春王正月
　　夏五月辛酉郑伯突卒
　　夹漈郑氏曰厉公也立四年奔而昭公忽入立立二年遇弑而子亹立立一年齐人杀之而子仪立立十四年傅瑕杀之而纳厉公厉公复入七年卒而文公捷立未详信否张氏曰突郑庄公之孽子庄公既卒即夺忽之位而篡之中闲虽为祭仲所逐旋入于栎卒取郑国故论者以为始终能君夫篡弑窃国之人而春秋终始君之且复记其卒于位岂真与之哉所以着小人肆志乱臣贼子得以终于其位王法不行而世之所由乱也义又见隐三年宋公卒
　　秋七月戊戌夫人姜氏薨
　　张氏曰文姜之行恶矣而卒以国君之母宠荣终身一用小君之礼此鲁之祸所以未艾必至于庄公之终两君弑哀姜庆父诛而后鲁乱始息也○黄氏曰文姜之恶极矣春秋终始以夫人之礼书之然则孰谓春秋夺人之爵或至贬及天王哉亦实书其事而善恶自见耳
　　冬十有二月葬郑厉公
　　杜氏曰八月而葬缓慢也义见隐三年葬宋穆公春秋本义卷七
　　钦定四库全书
　　春秋本义卷八　　　　　元　程端学　撰
　　庄公
　　二十有二年春王正月肆大眚【公羊作省】
　　赵氏曰肆放也眚过也孙氏曰肆大眚辠恶无不赦之辞也康侯胡氏曰舜典曰眚灾肆赦易曰君子以赦过宥辠周官司刺掌赦宥之法一宥曰不识再宥曰过失三宥曰遗忘一赦曰孤弱再赦曰老耄三赦曰憃愚未闻肆大眚也大眚皆肆则废天讨亏国典纵有辠虐无辜恶人幸以免矣后有姑息为政数行恩宥惠奸宄贼良民而其獘益滋盖流于此故诸葛孔明曰治世以大徳不可以小惠其为政于蜀军旅数兴而赦不妄下蜀人久而歌思犹周人之思召公也斯得春秋之防矣胡氏曰眚灾肆赦天子之制也辠无大小俱赦诸侯不得行庄公肆大眚乱法易常愚谓肆大眚天子犹不可况诸侯乎○莘老孙氏曰庄公一切放纵奸恶有意于文姜之葬也庄公以文姜尝得罪于鲁而播于齐大恶无道鲁人切齿之深者庄公欲备礼之乃先赦国中以悦人心然后举故正月肆大眚而癸丑文姜愚案此意或有之比事可见然未可以此为本义也
　　癸丑我小君文姜
　　公羊曰文姜庄公之母也愚谓姜氏弑逆滛乱得辠宗庙国人所当诛也而得成礼而鲁之典礼废矣其不从夫諡与七月而乃其细事不暇论也
　　陈人杀其公子御寇【御左氏作御】
　　孙氏曰公子世子母弟也春秋之义非天子不得专杀此讥专杀也是故二百四十二年无天王杀大夫而书诸侯杀大夫者四十七古者诸侯之大夫皆命于天子诸侯不得专也大夫有辠则请于天子诸侯不得专杀也大夫犹不得专杀况世子母弟乎无王甚矣义又见后二十六年曹杀大夫○康侯胡氏曰陈乱无政众人擅杀之也莘老孙氏曰御寇以公子之贵而见杀于国人御寇有辠矣陈之君使公子而见杀焉亦未免乎有辠也愚案后二説从人字上取义未详是否
　　夏五月
　　孙氏曰春秋未有以夏五月首时者此言五月盖五月之下文有脱事尔髙氏曰非五月之下脱简则是误以四月为五月尔
　　秋七月丙申及齐髙傒盟于防
　　及之者内之微者也髙傒齐大夫也木讷赵氏曰谋婚也父雠不报母丧未除而求婚于齐非孝也义又见隠元年盟于蔑
　　冬公如齐纳币
　　孙氏曰案桓六年子同生公十四年即位二十四年如齐逆女三十有七嵗矣不得以时而婚故母丧未终如齐纳币图婚之速也莘老孙氏曰婚礼有六惟亲迎则诸侯自迎于境其他五礼皆使大夫庄公父弑于齐有不同戴天之雠文姜之死在去年七月至是之冬庄公犹在三年之丧也纳币大夫之事也而公亲焉忘君父之雠娶雠人之子又在三年之丧而行大夫之职书公如齐纳币所以见公无恩于母不孝于父无廉耻而纳币一举事而大恶者三也邦衡胡氏曰诸侯非朝王述职而擅越境以纳币无王甚矣不止其丧婚娶雠也
　　二十有三年春公至自齐
　　存耕赵氏曰庄公逾年而后反居丧告朔之礼俱废焉张氏曰庄公忘父雠而娶其女冒母丧而往纳币以此告庙以为有人心者宜于此焉变矣此与他日书至不可同日语也比事属辞示人之意显矣义又见桓二年公至自唐
　　祭叔来聘
　　朴乡吕氏曰祭采地叔字也刘氏曰曷为邑而字天子之下大夫也存耕赵氏曰祭有祭公祭伯祭叔意者叔其弟也犹蔡季许叔之类伯其爵也公其官也未详是否戴氏曰亲来聘鲁祭叔之私交也非有王命故不称使大意同隠元年祭伯来此则聘耳
　　夏公如齐观社
