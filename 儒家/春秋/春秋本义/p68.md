<!-- { "loadSidebar": true } -->
　　张氏曰鄸兴仁府乗氏县有大飨城古老云古鄸城也贯道王氏曰经书自某出奔者宋华亥自南里宋公之弟辰自萧及公孙防自鄸也华亥辰先书入书叛防无见焉则非据邑叛君者也鄸防之食邑也得辠而出由邑而奔也义见僖二十八年元咺奔晋
　　秋盗杀卫侯之兄絷【公谷作辄陆氏曰案卫侯之孙名辄故宜为絷】左氏曰公孟絷也孙氏曰盗者微贱之称以卫侯之兄而盗得杀之卫侯之无刑政也如此
　　冬十月宋华亥向宁华定出奔陈【宁公羊作后皆同】朴乡吕氏曰一宋国也而大夫同出奔以见君之不能待其臣而臣之不能事其君也义又见僖二十八年元咺奔晋
　　十有一月辛卯蔡侯庐卒
　　义见隠三年宋公卒
　　二十有一年春王三月葬蔡平公
　　义见隠三年葬宋穆公
　　夏晋侯使士鞅来聘
　　义见隠七年齐来聘
　　宋华亥向宁华定自陈入于宋南里以叛【公羊作畔】杜氏曰自外而至故曰入南里宋城内里名左氏曰宋华费遂生华防华多僚华登防为少司马多僚为御士与防相恶乃谮诸公曰防将纳亡人公惧使告司马司马叹曰必多僚也吾有谗子而弗能杀吾又不死抑君有命可若何乃与公谋逐华防子皮杀多僚劫司马以叛而召亡人壬寅华向入乐大心丰愆华牼御诸横华氏居庐门以南里叛宋城旧鄘及桑林之门而守之冬十月华登以吴师救华氏齐师宋师败吴师于鸿口华登帅其余以败宋师公欲出厨人濮曰吾小人可借死而不能送亡君请待之齐乌枝鸣曰用少莫如齐致死齐致死莫如去备彼多兵矣请皆用劒従之华氏北复即之遂败华氏于新里十一月公子城以晋师至曹翰胡防晋荀吴齐苑何忌卫公子朝救宋丙戌与华氏战于赭丘大败华氏围诸南里楚防越帅师逆华氏未详信否谷梁曰自陈陈有奉焉尔○邦衡胡氏曰经书入邑以叛者四戚不言卫朝歌不言晋萧不言宋此再言宋者彼但入于所食私邑而此则入于都城之内也入都城之内则逼君已甚三臣之恶不容诛矣然宋公不能立国使叛臣得投隙而逼都城则国之削亦甚矣义又见僖二十六年孙林父事○黄氏曰王伯两微叛臣横行如此
　　秋七月壬午朔日有食之
　　义见隠三年
　　八月乙亥叔辄卒【辄公羊作痤】
　　辄叔弓之子伯张也讥世卿也大意又见隠元年益师卒
　　冬蔡侯朱出奔楚【朱谷梁作东】
　　邦衡胡氏曰楚防诱杀蔡般执用蔡有盖蔡君不共戴天之雠朱乃奔而亲之恶何可言哉义又见桓十五年郑伯奔蔡
　　公如晋至河乃复
　　许氏曰公失其重久矣故晋得轻进退之义又见二年○戴氏曰宜乎季氏之强昭公之弱晋助其臣而不有其君久矣
　　二十有二年春齐侯伐莒
　　左氏曰齐北郭啓帅师伐莒莒子将战苑羊牧之谏曰齐帅贱其求不多不如下之大国不可怒也弗聴败齐师于夀余齐侯伐莒莒子行成司马灶如莒涖盟莒子如齐涖盟未详信否髙氏曰齐景矜而贪功如此安能及逺哉义又见隠二年郑伐卫
　　宋华亥向宁华定自宋南里出奔楚
　　朴乡吕氏曰其言自宋南里何以其尝据此而叛也左氏曰楚防越使告于宋曰寡君闻君有不令之臣为君忧无宁以为宗羞寡君请受而戮之对曰孤不佞不能媚于父兄以为君忧拜命之辱抑君臣日战君曰余必臣是助亦惟命人有言曰唯乱门之无过君若惠保敝邑无亢不衷以奬乱人孤之望也唯君图之楚人患之诸侯之戍谋曰若华氏知困而致死楚耻无功而疾战非吾利也不如出之以为楚功其亦无能为也已救宋而除其害又何求乃固请出之宋人从之宋华亥向宁华定华防华登皇奄伤省臧士平出奔楚未详信否愚谓三叛奔陈又自陈入宋据国以叛复出奔楚徃来三年出入自如无能讨之者三叛之辠着矣陈楚之恶明矣然宋公之为国亦可知也义又见僖二十八年元咺奔晋
　　大搜于昌闲【公羊作奸后同】
　　陆氏曰昌闲鲁地义见十一年○许氏曰八年秋搜十一年夏搜以为书不时也今此春搜时矣而书则凡昭公书搜为大夫咸强公失其政兵戎是务而礼防不兴上下相与以乐滔忧也文王之时人伦既正而后军旅以律朝廷既治而后田野即功是以诗歌庶类蕃殖而搜田以时当鲁昭之季朝廷人伦逆乱极矣而唯搜田之是务是以屡书之
　　夏四月乙丑天王崩
　　此为景王三月而葬与王室乱等事起也义又见隠三年
　　六月叔鞅如京师葬景王
　　叔鞅叔弓次子穆伯也三月而葬乱故也义见文九年得臣葬襄王
　　王室乱
　　左氏曰王子朝宾起有宠于景王王与宾孟说之欲立之刘献公之庶子伯蚠事单穆公恶宾孟之为人也愿杀之又恶王子朝之言以为乱愿去之宾孟适郊见雄鸡自断其尾问之侍者曰自惮其牺也遽归告王且曰鸡其惮为人用乎人异于是牺者实用人人牺实难已牺何害王弗应夏四月王田北山使公卿皆从将杀单子刘子王有心疾乙丑崩于荣锜氏戊辰刘子挚卒无子单子立刘蚠五月庚辰见王遂攻宾起杀之盟羣王子于单氏六月丁巳葬景王王子朝因旧官百工之丧职秩者与灵景之族以作乱帅郊要饯之甲以逐刘子壬戌刘子奔扬单子逆悼王于庄宫以归王子还夜取王以如庄宫癸亥单子出王子还与召庄公谋曰不杀单旗不捷与之重盟必来背盟而克者多矣从之樊顷子曰非言也必不克遂奉王以追单子及领大盟而复杀挚荒以说刘子如刘单子亡乙丑奔于平畤羣王子追之单子杀还姑发弱鬷延定稠子朝奔京丙寅伐之京人奔山刘子入于王城辛未巩简公败绩于京乙亥甘平公亦败焉叔鞅至自京师言王室之乱也闵马父曰子朝必不克其所与者天所废也刘氏曰何言乎王室乱乱自内作者也吕氏曰不言京师乱而言王室乱者言京师则通乎上下言王室则其父子兄弟自乱之耳康侯胡氏曰景王宠爱子朝使孽子配嫡以本乱者其言王室讥国本之不正也○髙氏曰春秋纪事必指其实前此者王室衰微犹未至于乱也景王不能正家而致诸子之争立于是尹氏召伯毛伯欲立子朝而刘子单子欲立王猛二子相逐遂以干戈相向迭胜迭负五年之间国无定主王室之乱莫此为甚夫天下不可一日无君而二子争立五年始定呜呼王室者诸夏之本也枝叶未有害本实先拨诗人尚以为戒况枝叶已雕瘁而本又蠧壊若此乎书之深悼周之不复兴且辠诸侯之不救也愚案传曰身脩而后家齐家齐而后国治国治而后天下平王室乱家不齐之极也家既不齐其何以治其国以平天下哉然家之不齐由乎身之不脩后世人君而知此义必躬行以教其家早定冡嗣礼训庶孽偏爱不萌窥伺不作此春秋所以为克己复礼之书也
　　刘子单子以王猛居于皇
　　刘子名蚠单子名旗天子之卿也髙氏曰皇者畿内邑也杜氏曰河南巩县西南有皇亭东汉志巩有皇亭西北有湟水左氏曰单子欲告急于晋以王如平畤遂如圃车次于皇刘子如刘单子使王子处守于王城盟百工于平宫鄩肸伐皇大败获鄩肸焚诸王城之市八月司徒丑以王师败绩于前城百工叛伐单氏之宫败焉反伐之伐东圉刘氏曰王猛乃王矣未逾年是以不可称天王而又不可以诸侯例称子也冠王于子又与他王子相乱故称王系猛者乃王者在丧之常称朴乡吕氏曰其名之何未成君之辞且以别于子朝也其言刘子单子以何猛制在刘单也愚谓此亦据实书之尔嗣王继位居丧有常所而刘单以之居于皇非其所矣见王室之乱也自此以后皆王室乱之事○叶氏曰猛太子夀之母弟所得立者也必无嫡而后可以立庶朝虽长所不得立也而朝之言曰王后无嫡则立长是谓太子为嫡而欲以长夺猛夫安知太子母弟亦嫡哉此固朝之所以絶于春秋也
　　秋刘子单子以王猛入于王城
　　杜氏曰王城郏鄏今河南县东莱吕氏曰洛诰我乃卜涧水东瀍水西惟洛食先儒以为今河南城所谓王城也成王定鼎于郏鄏是也平王东迁定都于王城左氏曰晋籍谈荀跞帅九州之戎及焦瑕温原之师以纳王于王城庚申单子刘蚠以王师败绩于郊前城人败陆浑于社愚谓刘子单子所辅者正而王又入于城常事也春秋之义所不书者也然以天王之尊依刘单居于皇又依刘单至是始得入于王城王室之乱如此故书以见义焉又为王子猛卒及天王居于翟泉起文也○朴乡吕氏曰其再言刘子单子何二事也居于皇一事也入于王城一事也一出一入是以两言之刘子单子以王猛居以王猛入刘单得无辠乎曰先书王室乱后书二子以刘单可以免辠矣继书曰尹氏立王子朝尹氏之辠可免乎
　　冬十月王子猛卒
　　左氏曰王子猛卒不成丧也敬王即位馆于子旅氏孙氏曰王猛卒其曰王子猛者言王所以明当嗣之人也言子所以见未逾年之君也不曰崩降成君也愚谓前两书王猛而此书王子猛者因其卒而书子皆所以明其为嫡也又以别居于翟泉者非王猛也○叶氏曰朝书尹氏立而敬王立不书敬王正也今猛立亦不言与敬王同猛亦正也猛之得立其辞与义固已具矣
　　十有二月癸酉朔日有食之
　　义见隠三年
　　春秋本义卷二十五
　　钦定四库全书
　　春秋本义卷二十六　　　元　程端学　撰
　　昭公
　　二十有三年春王正月叔孙婼如晋【婼勑略切公羊作舍下同】义见隠七年齐来聘又为晋执婼起文也
　　癸丑叔鞅卒
　　讥世卿也大意又见隠元年益师卒
　　晋人执我行人叔孙婼
　　苏氏曰执之称行人言非其辠也义又见庄十七年齐执郑詹
　　晋人围郊
　　髙氏曰郊王畿之邑不系之国者天下皆王土也所以别异于诸侯也康侯胡氏曰郊子朝邑也当是时天子蒙尘晋为方伯不奔问官守省视器具徐遣大夫徃焉勤王尊主义若是乎书晋人围郊而辠自见也
　　夏六月蔡侯东国卒于楚
　　朴乡吕氏曰前书蔡侯朱出奔楚而此书蔡侯东国卒于楚谷梁以朱为东谷梁所书疑是而又脱一国字尔何者朱无归入卒之文而东国无出奔之事疑只是一事诸侯卒于外书地东国失守社稷出奔仇雠已而身死于外书曰蔡侯东国卒于楚而东国之辠着矣
　　秋七月莒子庚舆来奔
　　左氏曰莒子庚舆虐而好劒苟铸劒必试诸人国人患之又将叛齐乌存帅国人以逐之庚舆将出闻乌存执殳而立于道左惧将止死苑羊牧之曰君过之乌存以力闻可矣何必以弑君成名遂来奔齐人纳郊公未详信否义见襄十四年卫侯奔齐
