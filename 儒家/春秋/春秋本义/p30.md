<!-- { "loadSidebar": true } -->
　　左氏曰九年晋郤芮使夷吾重赂秦以求入齐隰朋帅师会秦师纳晋惠公十年夏四月周公忌父王子党会齐隰朋立晋侯晋侯杀里克以说将杀里克公使人谓之曰微子则不及此虽然子弑二君与一大夫为子君者不亦难乎对曰不有废也君何以兴欲加之辠其无辞乎臣闻命矣伏劒而死于是防郑聘于秦且谢缓赂故不及谷梁曰里克弑二君与一大夫其杀之不以其辠也里克所为弑者为重耳也夷吾曰是又将杀我乎故杀之不以其辠也莘老孙氏曰春秋之法虽弑君之贼以其辠讨之则书之为人不以其辠讨之则为专杀里克虽有弑君之辠夷吾尝命为大夫矣又以已私杀之晋杀其大夫耳非讨贼也义又见庄二十六年曹杀大夫○康侯胡氏曰若惠公既立谓里克曰先君命大夫为世子傅世子死非其辠而大夫不恤若奚齐者既有先君之命矣而大夫又杀之以及卓大夫虽杀之独不念先君之命乎则克必再拜而死不复有言矣惠公乃曰又将图寡人是杀之不以其辠也叶氏曰晋里克卫喜皆弑其君者也然不书讨贼之辞而与杀大夫一施之何哉所以杀者非讨贼也卓死惠公求入里克实迎立焉则惠公固幸卓之死而窃其位者也卫献公之入立则固与闻乎弑矣是以求复于喜曰苟反政由氏祭则寡人此岂可责以讨贼者欤及其得国惠公则曰子弑二君一大夫为子君者不亦难乎而后杀克献公既以政许喜而患其专乃与公孙无地公孙臣谋攻氏免余杀喜而尸诸朝其讨克与喜者皆畏其害己而除之者也孔子曰名不正则言不顺其极至于刑不中无所措手足使惠献无媿于卓与剽归正二辠之臣而诛焉春秋如之何不书曰晋人杀里克卫人杀喜乎
　　秋七月
　　冬大雨雪【雨于付切公羊作雹】
　　公羊曰记异也莘老孙氏曰非常则为灾故志之尔○愚案冬而雨雪常也大雨雪则隂胜阳而极备凶矣春秋书雨雪者三而言大者二
　　十有一年春晋杀其大夫防郑父【防普悲切公羊作邳】左氏曰十年防郑之如秦也言于秦伯曰吕甥郤称冀芮实为不从若重问以召之臣出晋君君纳重耳蔑不济矣秦伯使泠至报问且召三子郤芮曰币重而言甘诱我也遂杀防郑未详信否义见庄二十六年曹杀大夫○苏氏曰防郑里克之党也惠公既杀里克防郑言于秦伯请出晋君而纳重耳郑则有辠矣然郑之谋由里克致之也未详信否
　　夏公及夫人姜氏会齐侯于阳谷
　　叶氏曰姜氏声姜也阳谷见三年邦衡胡氏曰鲁以文姜哀姜乱内外之限连丧三君而僖公不监徃辙又与夫人出会则男女之位复不正矣齐桓方务伯业不能以礼属诸侯而以乱终之所以不振也参讥之○张氏曰男女无别则渎乱生诸侯会伯主而妇人与焉君臣之大义中外之大计凡所当讲者必有所不及而般乐渎乱浸淫日长宜桓公自是以往黄亡不救徐救不力女宠盛行伯业遂衰而鲁僖之怠弃国政亦自此始矣可不戒哉
　　秋八月大雩
　　义见桓五年
　　冬楚人伐黄
　　左氏曰黄人不归楚贡冬楚人伐黄康侯胡氏曰黄人慕义背楚即齐被兵城守更歴三时告命已至而援师不出则失救患分灾御强暴安与国之义矣辠桓公既与盟而又不能救也义又见僖三年徐取舒亦为明年灭黄起也○张氏曰中国外裔之势相为消长而未有不原于心故曰毋怠毋荒四夷来王桓公怠荒之心见于阳谷之会矣楚人占之而遂兴伐黄之师也
　　十有二年春王三月庚午日有食之
　　义见隠三年
　　夏楚人灭黄
　　左氏曰黄人恃诸侯之睦于齐也不供楚职曰自郢及我九百里焉能害我夏楚灭黄谷梁曰贯之盟管仲曰江黄逺齐而近楚楚为利之国也若伐而不能救则无以宗诸侯矣桓公不聴遂与之盟管仲死楚伐江灭黄桓公不能救故君子闵之也康侯胡氏曰见荆楚之强诸夏之弱责方伯连帅之不修其职使小国困于强暴不得其所义又见僖三年徐人取舒○存耕赵氏曰不言奔上下同力死社稷也愚谓周道衰诸侯横江黄国小而近楚楚人固已视为几上肉矣然不有齐桓之盟或可缓数年之命未必见灭如是之速也齐桓既与之盟而不救则君子之责有所归矣夫齐桓未伯其求诸侯如此之勤也伯业既盛而弃江黄如敝屣者何也以徳行仁者徳愈盛而心愈固以力假仁者力尽志溢则怠矣故贵王贱伯春秋之大义也
　　秋七月
　　冬十有二月丁丑陈侯杵臼卒【杵公羊作处】
　　义见隠三年宋公卒又为陈侯居丧出会起文也
　　十有三年春狄侵卫
　　义见隠七年戎伐凡伯○张氏曰楚既灭黄而齐莫之恤侵卫之师所以肆行也
　　夏四月陈宣公
　　义见隠三年宋穆公
　　公会齐侯宋公陈侯卫侯郑伯许男曹伯于咸
　　杜氏曰咸卫地东郡濮阳县东南有咸城愚谓次年春有诸侯城縁陵事则此会谋城縁陵也义见隠九年会于防
　　秋九月大雩
　　义见桓五年
　　冬公子友如齐
　　义见隠七年齐来聘○张氏曰阳谷甯母及咸之会其后公子友皆如齐盖伐楚服郑城縁陵之事鲁皆同之足以见友专鲁政也
　　十有四年春诸侯城縁陵
　　赵氏曰此即上会咸之诸侯不列序者前目后凡耳縁陵汉书地理志北海营陵瓒曰春秋谓之縁陵张氏曰即潍州乐昌县愚案縁陵经不言国未详何为大意讥诸侯僭天子之权着伯者之功过也
　　夏六月季姬及鄫子遇于防使鄫子来朝【鄫似陵切谷梁作缯】季姬僖公妹赵氏曰鲁未嫁女也张氏曰鄫国禹后姒姓汉属东海郡晋属琅邪在沂州承县东北有鄫故城又有鄫山谷梁曰遇者同谋也公羊曰非使来朝使来请已也何氏曰男不亲求女不亲许鲁不防正其女乃使要遮鄫子淫泆使来请已与禽兽无异存耕赵氏曰夫妇之始不正如此书之以见僖公之不兄鄫子之不夫季姬之不可以为女矣○孙氏曰此年六月季姬鄫子遇于防使鄫子来朝明年九月季姬归于鄫是季姬先与鄫子遇于防而后嫁也此季姬之行不正可知矣
　　秋八月辛卯沙鹿崩
　　杜氏曰沙鹿山名阳平元城县东有沙鹿土山在晋地谷梁曰沙山名林属于山为鹿张氏曰汉书元后传作麓杜説近是刘氏曰山不可以系国名山大泽不以封公羊曰为天下纪异也○莘老孙氏曰王道大壊彞伦一斁而天下之人皆反皇极则天见其变而日食星孛地见其妖而川竭山崩所以召之在于天下沙鹿梁山崩虽在于晋不可以晋言也康侯胡氏曰诗称百川沸腾山冢崒崩言西周之将亡也沙鹿崩虽不指其事应而事应具存此春秋畏物之反常为异使人恐惧修省其垂戒明矣愚谓日星陨食山川崩竭繋之天下有天下者之责也然诸侯各有民社血脉贯通岂可委之天下而不自省哉夫灾异固不可指一事而言然沙鹿崩而天王居郑其山在晋而晋侯见获于秦他如齐桓卒而伯业衰楚氛益炽而遂主夏盟此其可见之大略也夫岂天心哉皆人事乱纪以召天地灾异而天地灾异复为生民害盖感必有应应复为感有天下国家者在于谨人事慎所感而已
　　狄侵郑
　　义见隠七年戎伐凡伯
　　冬蔡侯肸卒
　　大意见隠七年滕侯卒
　　十有五年春王正月公如齐
　　义见隠十一年滕薛来朝○献可杜氏曰鲁之所朝者惟齐晋楚
　　楚人伐徐
　　义见三年徐取舒
　　三月公会齐侯宋公陈侯卫侯郑伯许男曹伯盟于牡丘遂次于匡公孙敖帅师及诸侯之大夫救徐【谷梁无卫侯二字公羊有之而在陈侯之上帅公羊作率】
　　牡丘张氏曰齐地齐语曰筑五鹿中牟盖与牡丘以卫诸夏之地注云四塞诸夏之阙也地谱云与匡近杜氏曰匡卫地在陈留长垣县西南张氏曰即开封府长垣县西南杜氏曰公孙敖庆父之子左氏曰楚人伐徐徐即诸夏故也盟于牡丘寻葵丘之盟且救徐也孟穆伯帅师及诸侯之师救徐诸侯次于匡以待之康侯胡氏曰楚都于郢距徐亦逺而举兵伐徐暴横凭陵之辠着矣徐在山东与齐宻迩非有餽粮越险之难也今书盟于牡丘见诸侯救患之不协矣书次于匡见伯主号令之不严矣书大夫帅师而诸侯不行见桓徳益衰而御强暴安中国之志怠矣中庸曰至诚无息不息则久春秋谨始卒欲有国者敦不息之义也义又见庄二十八年救郑○愚案书公孙敖帅师见孟氏之专兵亦为下书楚人败徐起文也
　　夏五月日有食之
　　不书日阙文也义见隠三年
　　秋七月齐师曹师伐厉
　　杜氏曰厉楚与国义阳随县北有厉乡张氏曰即徐州徐县在徐楚之间左氏曰伐厉以救徐也十六年夏齐伐厉不克救徐而还未详信否愚谓于此可见齐之不专于救徐矣义又见隠三年郑伐卫○张氏曰兵法攻所必救谓之竒兵然继此楚败徐于娄林则厉在所不必救明年而后不克救而还正所谓未闻巧之久者况同盟不同心而宋已伐同役之曹乎
　　八月螽【公羊作】
　　义见桓五年
　　九月公至自会
　　义见桓二年公至自唐○髙氏曰公自正月如齐因而会盟暴师于外已逾三时以会致者始于此
　　季姬归于鄫
　　先书遇于防使来请已而继书归于鄫则男女之不正可知○髙氏曰去秋与鄫子遇于防因其自请而遂许之所谓不待父母之命媒妁之言而相从者也今公方自会至而季姬遽归于鄫厥后鄫子所以取祸者甚酷岂无自而然哉存耕赵氏曰鲁诸姑之失教由诸嫂始也女之失教由母始也文姜哀姜以淫恣声姜效之委姬遂狃以为习矣
　　己卯晦震夷伯之庙
　　赵氏曰晦者晦朔之晦公羊曰震之者雷电击夷伯之庙也杜氏曰夷伯鲁大夫展氏之祖父夷諡伯字左氏曰展氏有隠慝焉程子曰夷伯之庙震而言震夷伯之庙天应之也张氏曰天之击怒每在于恶熟而人不加诛之后君子知天之日监而畏其威所以事天也○张子曰凡隂气凝聚阳在内者不得出则奋击而为雷霆不善之积盖亦如此
　　冬宋人伐曹
　　义见隠二年郑伐卫○薛氏曰宋人内叛则桓徳之衰襄志之私皆可见矣君举陈氏曰诸夏之相加兵于是再见宋襄为之也许氏曰同盟始相攻桓不能一矣则何以禁外裔之乱伯徳方衰荒服闚夏至是而诸侯浸以贰矣威灵之陵夷可不慎哉愚谓齐桓图伯四十年闲诸夏莫争外裔稍沮其功大矣及其终也人心离贰同盟相伐身亲见之以力假仁其效如此
　　楚人败徐于娄林【娄力侯切】
　　杜氏曰娄林徐地下邳僮县东南有娄亭张氏曰在泗州临淮县左氏曰徐恃救也愚谓以七国之众不能敌楚千里之孤兵春秋书诸侯之盟之次大夫之帅师于前书齐曹伐厉宋人伐曹于中书楚人败徐于后则齐桓之无志诸侯之解体救徐之不力其情自见矣此皆以力假仁之效也
　　十有一月壬戌晋侯及秦伯战于韩获晋侯
