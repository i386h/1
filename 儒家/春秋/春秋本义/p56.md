<!-- { "loadSidebar": true } -->
　　吕氏曰齐世子光序诸侯上主防者爲之也春秋不改所以示讥言上下之无礼文专以强弱事势爲先后也愚谓薛杞二伯序于诸子之下亦然此亦功过之举义又见隐二年郑伐衞
　　冬盗杀郑公子騑公子发公孙辄【騑公羊谷梁作斐陆氏曰据字子驷冝爲騑】
　　騑子驷发子国辄子耳也孙氏曰盗者微贱之称左氏曰初子驷与尉止有争将御诸侯之师而黜其车尉止获又与之争子驷抑尉止曰尔车非礼也遂弗使献初子驷爲田洫司氏堵氏侯氏子师氏皆丧田焉故五族聚羣不逞之人因公子之徒以作乱于是子驷当国子国爲司马子耳爲司空子孔爲司徒尉止司臣侯晋堵女父子师仆帅贼以入晨攻执政于西宫之朝杀子驷子国子耳劫郑伯以如北宫子孔知之故不死书曰盗言无大夫焉子西闻盗不儆而出尸而追盗盗入于北宫乃归授甲臣妾多逃器用多丧子产闻盗爲门者庀羣司闭府库愼闭藏完守备成列而后出兵车十七乘尸而攻盗于北宫子蟜帅国人助之杀尉止子师仆盗众尽死侯晋奔晋堵女父司臣尉翩司齐奔宋子孔当国爲载书以位序听政辟大夫诸司门子弗顺将诛之子产止之请爲之焚书子孔不可曰爲书以定国众怒而焚之是众爲政也国不亦难乎子产曰众怒难犯专欲难成合二难以安国危之道也不如焚书以安众子得所欲众亦得安不亦可乎专欲无成犯众兴祸子必从之乃焚书于仓门之外众而后定髙氏曰爲大夫而见杀于盗则其所以在人上者可知也孙氏曰盗一日而杀三卿郑伯失刑政也○康侯胡氏曰卿大夫者君之陪贰政之本也本强则精神折冲闻有偃息谈笑而郤敌国之兵胜千里之难者矣乃至于身不能保而盗得杀之于朝安在其爲陪贰乎邦衡胡氏曰盗乘衅而至者也茍无衅隙盗岂敢犯哉三子者不能佐时忧国日寻干戈何异负贩小人而乗君子之器乎如此则盗之招也杀之何悔哉
　　戍郑虎牢
　　不言诸侯戍之者蒙上诸侯伐郑之文也城虎牢不言郑而戍言郑未详案左氏言郑及晋平岂爲郑戍之欤然下书楚救郑次年郑复侵宋则左氏之说又可疑姑阙以俟知者张氏曰前年戍陈不能制楚以保陈矣又踵前辙而劳诸侯以戍守罢敝中国岂伯主服人之道乎愚谓亦以见晋之眷郑如此而郑之反覆如彼也义又见五年戍陈○案成汤东征西夷怨南征北狄怨武王克商通道于九夷八蛮今晋之伯区区与楚争郑戍郑虽足以少戢问鼎之气而功烈之卑如此王伯之道厥效较然有天下者可以知所择矣
　　楚公子贞帅师救郑
　　左氏曰楚子囊救郑十一月诸侯之师还郑而南至于阳陵楚师不退知武子欲退曰今我逃楚楚必骄骄则可与战矣栾黡曰逃楚晋之耻也合诸侯以益耻不如死我将独进师遂进己亥与楚师夹颍而军子蟜曰诸侯旣有成行必不战矣从之将退不从亦退退楚必围我犹将退也不如从楚亦以退之宵涉颍与楚人盟栾黡欲伐郑师荀防不可曰我实不能御楚又不能庇郑郑何罪不如致怨焉而还今伐其师楚必救之战而不克爲诸侯笑克不可命不如还也丁未诸侯之师侵郑北鄙而归楚人亦还愚谓春秋凡书救皆彼善于此者也此书楚救郑非许之也见楚人之强而敢与中国争衡也楚强而与中国争衡则足反居上首顾居下王纲坠人道乱矣义又见庄十年荆败蔡师
　　公至自伐郑
　　义见桓二年公至自唐
　　十有一年春王正月作三军
　　杜氏曰万二千五百人爲军増立中军左氏曰季武子将作三军告叔孙穆子曰请爲三军各征其军穆子曰政将及子子必不能武子固请之穆子曰然则盟诸乃盟诸僖闳诅诸五父之衢正月作三军三分公室而各有其一三子各毁其乗季氏使其乗之人以其役邑入者无征不入者倍征孟氏使半爲臣若子若弟叔孙氏使尽爲臣不然不舍孔氏曰往前民皆属公国家自有二军若非征伐不属三子故三子自以其邑之民以爲己之私乗今旣三分公室所分得者即是已有不须更立私乗故三家各自坏旧时车乗部伍分以足成三军也役谓供官力役即唐之丁也邑谓赋税若唐之租调也季氏使所分得国内三分有一之人以其役与邑皆来入季氏者则无公征若不以入季氏者则使公家倍征之设利害以惧民敺之使入己耳民畏倍征则尽归季氏所分得者无一入公也叔孙氏臣其子弟不臣其父兄谓取二分而二归公也孟氏取其半又如叔孙所取其中止取其半又以半归公取一分而三分归公也故昭五年传云季氏尽征之叔孙臣其子弟孟氏取其半焉刘氏曰至襄而作三军也明襄之前未有三军也及其舍之也又曰舎中军明二军犹在也孙氏曰古者天子六军大国三军次国二军小国一军鲁次国而作三军乱圣王之制也莘老孙氏曰盖三桓而欲弱公室强私家不量其力之可否而顿作一军春秋以爲乱王制竭民力书曰作三军也○髙氏曰所谓大国三军次国二军小国一军乃兵数之大率如此其实皆藏于农歳役不过三日此先王之法也鲁次国也虽合二军必天子以牙璋起之然后取之于农耳亦何俟于作哉三分公室各取其一而作爲三军王法所不容也故不书作中军而云作三军者虽二军亦不可作所以辠三桓也
　　夏四月四卜郊不从乃不郊
　　义见成十年此但四卜少殊耳
　　郑公孙舎之帅师侵宋
　　左氏曰郑人患晋楚之故诸大夫曰不从晋国几亡楚弱于晋晋不吾疾也晋疾楚将辟之何爲而使晋师致死于我楚不敢敌而后可固与也子展曰与宋爲恶诸侯必至吾从之盟楚师至吾又从之则晋怒甚矣晋能骤来楚将不能吾乃固与晋大夫说之使疆埸之司恶于宋宋向戌侵郑大获子展曰师而伐宋可矣若我伐宋则诸侯之伐我必疾吾乃听命焉且告于楚楚师至吾乃与之盟而重赂晋师乃免矣夏郑子展侵宋未详信否献可杜氏曰甚哉郑之不道也介于晋楚不能以尊中国爲心以致二国交伐不已今复侵宋以起诸侯之伐义又见庄十年公侵宋
　　公会晋侯宋公衞侯曹伯齐世子光莒子邾子滕子薛伯杞伯小邾子伐郑
　　左氏曰诸侯伐郑己亥齐大子光宋向戌先至于郑门于东门其莫晋荀防至于西郊东侵旧许衞孙林父侵其北鄙六月诸侯会于北林师于向右还次于锁围郑观兵于南门西济于济隧髙氏曰齐光十年在滕子薛伯上已爲僭矣此会又在莒子邾子上于是爲甚见世子之益骄贯道王氏曰悼公进光不以礼光亦不自安于礼卒之见弑冝也愚谓此亦功过之举义又见隐二年郑伐衞
　　秋七月己未同盟于亳城北【亳公羊谷梁作京叶氏曰当从二传京郑邑太叔所封也未详孰是】
　　杜氏曰亳城郑地任氏曰偃师也故汤都左氏曰郑人惧乃行成同盟于亳范宣子曰不愼必失诸侯诸侯道敝而无成能无贰乎乃盟载书曰凡我同盟毋蕴年毋壅利毋保奸毋留慝救灾患恤祸乱同好恶奬王室或闲玆命司愼司盟名山名川羣神羣祀先王先公七姓十二国之祖明神殛之俾失其民队命亡民踣其国家义见庄十六年○师氏曰案去年秋诸侯伐郑者晋悼之初驾今伐郑而盟于亳城北者再驾也伐郑而防于萧鱼者三驾也左氏谓晋侯谋所以急民三驾而楚不能争者此也
　　公至自伐郑
　　义见桓二年公至自唐○叶氏曰前出而伐郑者未知郑服而盟也告伐郑而已今虽盟而非其出告之事故复以伐郑致也
　　楚子郑伯伐宋
　　郑至是与楚人三伐宋辠自见也义又见庄十年荆败蔡师
　　公会晋侯宋公衞侯曹伯齐世子光莒子邾子滕子薛伯杞伯小邾子伐郑会于萧鱼
　　杜氏曰萧鱼郑地郑服而诸侯会左氏曰诸侯悉师以复伐郑郑人使良霄大宰石防如楚告将服于晋曰孤以社稷之故不能怀君君若能以玉帛绥晋不然则武震以摄威之孤之愿也楚人执之诸侯之师观兵于郑东门郑人使王子伯骈行成晋赵武入盟郑伯郑子展出盟晋侯会于萧鱼赦郑囚皆礼而归之纳斥候禁侵掠晋侯使叔告于诸侯蘓氏曰郑与会也自八年后晋楚争郑三年之闲晋人四以诸侯伐郑楚辄救之晋用知防之谋未尝与楚人战至是楚不能应遂全师以服郑于是郑固与晋二十余年楚不能争程子曰郑不可信而晋悼公推诚以待人信之不疑至哉诚之能感人也邦衡胡氏曰所谓彼善于此者也其郤楚之功亦庶几召陵城濮之风焉义又见隐二年郑伐衞○黄氏曰案左氏所载郑之侵宋者郑子展谋欲从晋故伐宋以致诸侯之师而后与之也诸侯伐郑而同盟于亳城北者时郑方行成故盟诸侯使毋贰也楚子郑伯又伐宋者楚未知郑之隂已附晋尚率郑以伐宋而郑姑从之也晋又会诸侯伐郑而会于萧鱼者郑于是始决于从晋也楚执行人良霄者郑已从晋使告于楚楚无以制之而姑执其行人以泄愤也夫郑自公子騑公子发公子辄三人决于从楚故郑歳受晋楚迭至之兵三子旣爲盗所杀子展当国改谋从晋知所向背矣然不即安于晋必伐宋致师待晋师再伐已而后借以絶楚恐非谋国之要策若晋悼极力求郑卒成萧鱼之防则伯功之盛也
　　公至自会
　　程子曰兵不加郑故书至自会窃疑鲁大萧鱼之功出虽以伐郑告而归以会告尔然不敢质也义见桓二年公至自防
　　楚人执郑行人良霄【音消谷梁作宵】
　　杜氏曰良霄公孙辄之子伯有也左氏传见上文髙氏曰此着晋之所以得郑也郑伯使良霄告絶于楚楚人怒而执之虽执之亦不伐郑是不能得郑也不能得郑者势分于吴也势分于吴无如之何故执良霄以舒其愤懑不平之气自是不复出师以与晋争斯见楚力尽于此矣郑于是乎坚从晋也
　　冬秦人伐晋
　　报去年伐秦之役也晋无故伐秦秦又报复之皆愤兵也义见隐七年戎伐凡伯
　　十有二年春王三月莒人伐我东鄙围台季孙宿帅师救台遂入郓【台谷梁作邰】
　　台杜氏曰琅邪费县南有台亭郓东郓也见成九年孙氏曰莒背萧鱼之防伐我东鄙围台公羊曰大夫无遂事此其言遂事何公不得爲政尔谷梁曰受命而救台不受命而入郓恶季孙宿也康侯胡氏曰台在邦域之中而专行之非有无君之心者不敢爲也昭公逐定无正夫岂一朝一夕之故哉其所由来者渐矣义又见隐二年郑伐衞莒入向○贯道王氏曰鲁自鄫亡而莒实爲邻伐鲁东鄙屡矣小国旣灭鄫又求多于鲁台费之境也故宿出救而入郓他时取郓疆郓田而季氏之费广袤逾封君则实自宿始强也
　　夏晋侯使士鲂来聘
　　左氏曰晋士鲂来聘且拜师义见隐七年齐来聘
　　秋九月吴子乗卒
　　存耕赵氏曰吴前此不书卒自戚之会列于诸侯故乗以死赴于中国义见文十八年秦伯卒
　　冬楚公子贞帅师侵宋
　　义见庄十年荆败蔡师
　　公如晋
　　义见僖十年公如齐
　　十有三年春公至自晋
　　髙氏曰见公在外不朝正于庙也义又见桓二年公至自唐
　　夏取邿【音诗公羊作诗】
　　灭而言取见宣九年杜氏曰邿小国任城亢父县有邿亭义见庄十年齐灭谭
　　秋九月庚辰楚子审卒
　　髙氏曰楚共王也义见文十八年秦伯卒
　　冬城防
