<!-- { "loadSidebar": true } -->
　　杜氏曰鄑鲁地愚谓齐迁纪鄑邑当为纪地岂偶同名邪左氏曰宋为乘丘之役故侵我公御之败诸鄑存耕赵氏曰宋报复之师也屡役不胜可以已矣庄公以兵始祸屡胜邻国能无悔乎义又见隐二年郑伐衞○胡氏曰二年之中三败齐宋之师以深其怨
　　秋宋大水
　　康侯胡氏曰凡外灾告则书东莱吕氏曰其显然为众所知者亦不待告也义见桓元年○康侯胡氏曰凡志灾见春秋有谨天戒恤民隐之心东莱吕氏曰春秋之世灾异多矣圣人不能尽书取其一二甚者以为后世戒
　　冬王姬归于齐
　　刘氏曰我主之也孙氏曰羣公受命主王姬者多矣唯元年与此年书者恶公忘父之雠再与齐接婚也○邦衡胡氏曰婚姻之道不正其始则终必乱齐再娶王姬婚姻不正莫甚焉非惟恶公忘雠而主婚亦以志小白篡立王不能正反荐女以结之也存耕赵氏曰二姬皆庄王女一为姑一为妇非伦也未详是否
　　十有二年春王三月纪叔姬归于酅
　　叔姬即隐七年归于纪者也孙氏曰伯姬之媵也酅纪季以入齐之邑也啖氏曰称纪言纪之妇也宋氏曰国灭夫死托身雠国书归不当归也○献可杜氏曰纪侯去国则叔姬归父母之国可也愚谓国君死社稷其兄弟臣妾可知也纪国既亡叔姬死之可也而归依于叛兄之叔失节甚矣孙氏曰归于酅者归于季也归者嫁辞以伯姬之媵而归于季非其所归乱也未详是否
　　夏四月
　　秋八月甲午宋万弑其君捷及其大夫仇牧【捷公羊作接】张氏曰万南宫长万多力之士捷闵公名也左氏曰乘丘之役公以金仆姑射南宫长万公右歂孙生搏之宋人请之宋公靳之曰始吾敬子今子鲁囚也吾弗敬子矣病之秋宋万弑闵公于蒙泽遇仇牧于门批而杀之遇太宰督于东宫之西又杀之立子游公羊曰万尝与庄公战获乎庄公庄公归散舎诸宫中数日然后归之反为大夫于宋与闵公博妇人皆在侧万曰甚矣鲁侯之淑鲁侯之美也天下诸侯宜为君者唯鲁侯尔闵公矜此妇人妬其言顾曰此虏也尔虏焉故鲁侯之美恶乎至万怒搏闵公絶其脰仇牧闻君弑趋而至遇之于门手劒而叱之万臂摋仇牧碎其首齿着乎门阖孙氏曰及其大夫仇牧甚之也刘氏曰仇牧之智则未仇牧之忠则尽矣疾其疾而忘其力忧其忧而忘其生仇牧可谓不畏强御矣愚谓弑君之贼恶极辠大矣然宋湣逆王命纳衞朔逼迁宿国次师取败狎近宋万皆足以杀其身者也义又见桓二年宋督事○莘老孙氏曰春秋死难之臣三人而已孔子书之无异文孔子曰以道事君不可则止又曰既明且哲以保其身事君而至于杀身君子不为也事君之日久则君必信我而言必用也道不行言不信犹在其位苟禄也苟禄而事君固位而见杀孔子又何取乎三人者之谓善乃孔子为不能死者设耳非孔子之所谓善也
　　冬十月宋万出奔陈
　　孙氏曰弑君之贼当急讨之万八月弑湣公十月出奔宋之臣子缓不讨贼若此常山刘氏曰弑君叛国凡民罔不憝况均诸侯哉书所奔之国则受之之辠亦自见也
　　十有三年春齐侯宋人陈人蔡人邾人会于北杏【齐侯谷梁作齐人】
　　杜氏曰北杏齐地莘老孙氏曰齐侯称爵而诸侯皆称人者齐桓将伯诸侯未甚尊之但遣其臣往尔然齐方求诸侯亦不卑之而与之会也黄氏曰衣裳之会十有一北杏实为之首自周东迁诸侯纷纷若鬭兽今而后知尊周室矣故孔子曰九合诸侯一匡天下民到于今受其赐胡氏曰桓公徒有尊周之名无尊周之实观其贪土地之广恃甲兵之众强制诸侯约之以会要之以盟临之以兵其有不循者小则侵之伐之甚则执之灭之其实假尊周之名以自封殖耳孙氏曰案周礼九命作伯得专征诸侯若五伯者皆非命伯故孟子曰三王之辠人也愚案伯者之功过如此义又见隐九年会于防○孙氏曰二十七年王使召伯赐齐侯命僖二十八年内史叔兴父策命晋侯为侯伯此乱世之事非盛王意也康侯胡氏曰春秋之世以诸侯而主天下会盟之政自北杏始愚谓齐桓晋文盟会侵伐若有异于其他诸侯合党报复贪利黩武之为然其相去盖一闲耳孔子曰天下有道礼乐征伐自天子出天下无道礼乐征伐自诸侯出桓文既非命伯又不请命于天子其所令于诸侯者不过假大义以济私欲三王之道其名似存其实己去春秋一切书之为后世鉴所谓其事则齐桓晋文其义则丘窃取之者也盖自孟子而下知其意者惟董子焉故曰正其义不谋其利明其道不计其功或者乃谓圣人与之而无讥往往为説较伯业之大小而不及圣人之所指则误矣故愚于桓文之会盟侵伐一切书之曰义见某年某事明其与其他诸侯之不甚相逺也若其事之近义者则各着其説于本文之下盖孟子所谓彼善于此邵子所谓功过不相揜者在读者详焉
　　夏六月齐人灭遂
　　谷梁曰遂微国也存耕赵氏曰舜之后也杜氏曰遂国在济北蛇丘县东北髙氏曰北杏之会诸侯尚有未服者桓公于是灭遂以示威义见十年齐灭谭而此又为十七年齐人殱于遂起文也○王氏曰桓公图伯未为诸侯所附当崇礼义以懐来之而乃伐鲁灭谭今又灭遂皆强力以报私憾张氏曰于此见其已亡恻隐之心故凡其合于仁者孟子皆以为假
　　秋七月
　　冬公会齐侯盟于柯【古何切】
　　杜氏曰此柯济北东阿齐之阿邑张氏曰东平府东阿县左氏曰始及齐平也张氏曰庄公自齐桓入国屡与之战虽一再胜而齐方修军政以图伯鲁有见伐之虞至此始及齐平齐桓亦知鲁未可取故不复以用于谭遂者待鲁亦足以见桓公屈意和鲁皆伯术也愚案伯者之盟诸侯始此但此则离盟耳义又见隐元年盟于蔑
　　十有四年春齐人陈人曹人伐宋夏单伯防伐宋康侯胡氏曰称人者将卑师少也刘氏曰伐宋之时鲁本不与谋后闻乃遣大夫往耳左氏曰宋人背北杏之防春诸侯伐宋取成于宋而还程子曰齐自管仲为政庄十一年而后未尝兴大众也其赋于诸侯亦寡矣终管仲之身息养天下厚矣至于秦晋使之不竞而已不强致也是以功卑而易成邦衡胡氏曰齐桓非天王命而专伐亦春秋之所恶也孟子曰天子讨而不伐五伯搂诸侯以伐诸侯三王之辠人也义又见隐元年郑伐衞○康侯胡氏曰齐盖以节制用兵故能南摧强楚西抑秦晋或以为贬齐称人误矣
　　秋七月荆入蔡
　　义见庄十年荆败蔡师○髙氏曰十年荆败蔡师执其君今又入其国夷狄轻中国如此
　　冬单伯会齐侯宋公衞侯郑伯于鄄【音绢一音真】
　　孙氏曰经以单伯为文者凡盟会公或大夫皆以鲁主其会为文春秋鲁史故也存耕赵氏曰齐序宋上推齐伯也杜氏曰鄄衞地东郡鄄城也张氏曰濮州鄄城县左氏曰宋服故也义见隐九年会于防○胡氏曰夫礼别嫌明微制治于未乱自天子出者也列国之君自相会聚是礼自诸侯出矣以国君而降班以会大夫以大夫而出位以伉诸侯是礼自大夫出矣君若赘旒陪臣执命岂一朝一夕之故哉故易于坤之初六曰驯致其道至坚冰也易言其理春秋见诸行事若合符节可谓深切着明矣
　　十有五年春齐侯宋公陈侯衞侯郑伯会于鄄
　　陈入春秋居衞下今先衞者杜氏曰陈侯介于齐楚之闲为三恪之客齐桓因而进之未详是否左氏曰春复会焉齐始伯也义见隐九年会于防○孙氏曰桓公帅诸侯尊周室其实帅诸侯以尊己假尊王之名以令诸侯约之以会要之以盟临之以威制之以力也莘老孙氏曰齐桓欲成伯业故为鄄之会以帅诸侯然春秋书之与无事而会盟者等尔盖春秋之意以谓齐桓公功则可取而道犹未也春秋王道之极致故桓文之功其辞无襃
　　夏夫人姜氏如齐
　　莘老孙氏曰姜氏但归寜耳然经书之与齐襄之事等者盖妇人以夫家为归一适其夫则终身不返父母没虽兄弟不往所以预为之嫌而防逆乱之将萌也齐柦虽无齐襄之事盖非礼之迹同也姜氏之恶不可胜诛矣然为齐桓者不能无辠张氏曰文姜播恶于齐襄之时桓公欲图伯业则絶之于齐义也以欲求鲁之故而不监覆车之辙岂非未闻行一不义虽得天下不为之法乎此孔门所以不道伯者也○许氏曰鄄之会鲁尚未从齐侯以为未能比近无以示逺务在求好于鲁是以于此受文姜而不逆以昭亲亲而齐鲁之交卒合然礼防一弛则夫人复啓越境之恣而遂有如莒之事
　　秋宋人齐人邾人伐郳【五兮切公羊作儿】
　　范氏曰宋主兵故序齐上也愚谓诸侯亲伐则伯主序宋上今大夫主兵则宋仍序齐上耳左氏曰诸侯为宋伐郳未详信否郳见五年义见隐二年郑伐衞
　　郑人侵宋
　　左氏曰诸侯伐郳郑人闲之而侵宋张氏曰闲诸侯伐郳而侵宋不诚于服齐而背二鄄之会郑之反覆于齐楚之闲盖始于此义又见十年公侵宋
　　冬十月
　　十有六年春王正月
　　夏宋人齐人衞人伐郑
　　宋序齐上与伐郳同左氏曰诸侯伐郑宋故也愚谓郑有辠矣齐桓此伐有名矣惜乎齐桓非受命之伯以王道正之犹有辠也所谓彼善于此者皆此类也义又见隐二年郑伐衞
　　秋荆伐郑
　　义见十年荆败蔡师○莘老孙氏曰前年荆尝入蔡于是又伐郑焉所以见荆蛮之强中国之衰也戴氏曰楚将凭陵中国蔡当其冲首罹其害自郑从幽之盟楚不敢窥郑者十有余年齐桓之力也
　　冬十有二月公会齐侯宋公陈侯衞侯郑伯许男曹伯滑伯滕子同盟于幽【左氏谷梁无公字陈岳氏曰阙文也左氏无曹伯二字】杜氏曰滑国都费河南缑氏县或曰今滑州也幽宋地髙氏曰许男先于滑伯滕子者是时伯主以意升降或诸国自以强弱相上下圣人因书之以见先王之制不复列于当时也刘氏曰同盟者殷同之盟也古者诸侯之于天子春见曰朝夏见曰宗秋见曰觐冬见曰遇时见曰会殷见曰同同盟之礼见于觐礼为坛祀方明方伯临之古者六歳而会十二歳而盟桓非受命之伯假同盟之礼率诸侯以尊天子盖自是始伯也张氏曰古者方岳有同盟以示其考礼修德以尊天子之意桓公至此以诸侯既授以事而伯业定因举是礼约束诸侯尊周以掩其无王命之事与伐楚而举召康公之命相似自此欲制诸侯而胁从之者皆称同盟其无王命假古谊以制与国一也而善恶则各系于其事焉谷梁称桓公未尝有歃血之盟而孟子于葵丘之会亦曰诸侯束牲载书而不歃血夫子所谓桓公九合诸侯不以兵车此盖其衣裳大会之始也扬雄以习乱为春秋不得已而与齐晋盖得春秋之防矣君举陈氏曰王者不作举天下而听命于一邦古未之有也存耕赵氏曰桓公无王命而称伯俨然于列国之上诸侯不知有王也后仿此义又见隐元年盟于蔑○叶氏曰有盟有同盟者周官曰时见曰会殷见曰同又曰时会以发四方之禁殷同以施天下之政二者非诸侯见王之节王合诸侯而见之者也朝觐宗遇以礼见王而已若有征伐以讨不庭则命方伯连帅而诸侯从焉此之谓时会故曰发四方之禁王十二歳一廵狩诸侯会于方岳之下而受命王不廵狩则合诸侯受命于王国此之谓殷同故曰施天下之政小白图伯诸侯之从者日众故假殷同之礼而行焉故此年同盟于幽至二十七年而再同盟歴十有二年用天子殷见之礼也
　　邾子克卒
　　莘老孙氏曰克者仪父之嗣君至是始称子者尝从齐桓会盟侵伐故进之为子也陆氏曰克仪父名齐桓请王命以为诸侯故曰子皆无所考窃谓邾本子爵隐元年称邾仪父者大夫也大意见隐七年滕侯卒
　　十有七年春齐人执郑詹【公羊作瞻】
