<!-- { "loadSidebar": true } -->
　　许氏曰文子之行告宣公立也前乎子卒书如齐后乎子卒书如齐齐与闻乎故也所以恶齐也沙随程氏曰遂得臣行父三人皆与谋以其前后如齐而知之也髙氏曰见鲁国臣子之辠皆不可胜诛也义又见隐七年齐来聘○吕氏曰君死不正而国之大臣恃大国以自免施施肆肆无所忌惮行父名大夫也而犹若是先王之泽尽矣木讷赵氏曰三家之强虽自僖公而僖公之世犹未敢专也至文公之世孟氏则公孙敖为戚之防垂陇之盟叔孙氏则得臣防晋伐沈败狄于咸季氏则行父如陈如晋帅师城邑至东门氏则襄仲见于经者凡九非防则盟非盟则如非如则伐其横尤甚于三家然极其源皆由文公怠惰不君也即位之初伯主之防邻国之好未尝亲之率以大夫往闰月不告月常月不视朔怠惰庸昏不出寝门何以为国冝诸大夫互结私援外事大国内懐国人公室寖弱而权归于臣也一身未瞑二子为戮妃妾不能保终春秋之世权不复收而鲁遂以微文公不能逭其责也
　　莒弑其君庶其
　　不书弑君之贼未详或曰阙文也义见隐四年卫州吁事

　　春秋本义卷十五
<经部,春秋类,春秋本义>
　　钦定四库全书
　　春秋本义卷十六　　　　元　程端学　撰
　　宣公【名倭或作接文公庶子子赤庶兄襄仲杀嫡而立之】
　　元年春王正月公即位
　　谷梁曰继故而言即位与闻乎故也戴氏曰鲁之桓宣皆继故而立无所畏惧偃然行即位之礼春秋即其实而书之义同桓公即位
　　公子遂如齐逆女
　　莘老孙氏曰宣公弑子赤而立又在文公之丧也乃遽使大夫逆女于齐书逆所以见弑君之人得志而在位则无所不至也髙氏曰公子遂盖公族之尊者尤不可也愚谓鲁人杀齐之甥而姜氏归矣复以其女即其丧而嫁弑逆之贼又使弑逆之贼来逆而不辞齐侯之恶亦不可掩矣○康侯胡氏曰太子赤齐出也仲遂杀子赤及其母弟而立宣公惧于见讨故结婚于齐为自安计越典礼以逆之如此其亟而不顾者必敬嬴仲遂请齐立接之始谋也其后滕文公定为三年丧父兄百官皆不欲曰吾宗国鲁先君莫之行也丧礼寖废夫岂一朝一夕之故自文宣莫之行矣此所谓辠恶自见者也
　　三月遂以夫人妇姜至自齐
　　公羊曰遂何以不称公子一事而再见者卒名也称妇姜见僖二十五年髙氏曰不直书夫人妇姜至自齐而称遂以者明公子遂不当以夫人归也○石氏曰文公之丧未期而使公子遂逆女虽不讥丧娶辠恶自见矣公子翚弑隐公者也公子遂杀子赤者也桓公之立逆女使翚宣公之立逆女使遂斯二人者在国以为贼而桓宣以为忠也王氏曰文十八年书公子遂叔孙得臣如齐而不书其故已而十月子卒则遂及得臣如齐之意可见矣此年书季孙行父如齐而不书其故已而书公防齐侯于平州则行父如齐之意可见矣前年书夫人姜氏归于齐以其子故也既而季孙如齐畏夫人之有所诉也宣公即位之初公子遂如齐逆女亦齐之甥也忧齐之有所党故欲急婚于齐也公谷谓讥丧娶不知丧娶之不足辠可辠者丧娶之故也
　　夏季孙行父如齐
　　左氏曰季文子如齐纳赂以请防髙氏曰公既婚矣然后季文子如齐纳赂以请列于防盖春秋时凡国君不以其道立苟得一预于诸侯之防则他国不得复讨文子不惮自行者欲假大国之权以定宣公之位也文子举动乖错如此义又见隐七年齐来聘○康侯胡氏曰经书行父如齐而不言其故谓纳赂以请防者传也经有不待传而著者比事以观斯得矣下书公防齐侯于平州则知行父请之也又书齐人取济西田则知其请盖以赂也虽微传其事着矣
　　晋放其大夫胥甲父于卫
　　放逐也臣有辠宥之于逺也邦衡胡氏曰流放之刑惟天子得行之讥用天子之刑也木讷赵氏曰天子以四海为家大臣有辠而法不至死则放之于荒裔舜放驩兜于崇山是也晋诸侯耳越晋境而为他国安得荒裔而放之衞岂晋之荒服乎○莘老孙氏曰古者诸侯大夫命于天子大夫有辠则请于天子天子命杀之可放之可春秋之时诸侯未尝请于天子专命之专杀之专放之书曰放其大夫辠其命之专放之无礼也论语曰色斯举矣为大夫而见放焉则亦非贤者矣
　　公防齐侯于平州
　　杜氏曰平州齐地在泰山牟县西张氏曰后汉志琅邪国阳都故地有牟台注平州在县西后属沂州沂水县左氏曰防于平州以定公位康侯胡氏曰鲁宣篡立逾年举国臣子旣从之矣若之何位犹未定而有待于平州之防也春秋以来弑君篡国者已列于诸侯之防则不复致讨故曹人以此请负刍于晋夫篡弑之贼毁灭天理无所容于天地之闲身无存没时无古今其罪不得赦也已列于防而不复讨是率中国为戎夷弃人类为禽兽此仲尼所为惧春秋所以作也义又见隐九年防于防○张氏曰凡乱臣贼子之所以不敢纵其欲者以其犹有伯主大国能讨之也齐乃鲁之邻其力足以正鲁而惠公不明于义利邪正之辨防平州以定贼子之位则乱贼复何畏而不逞哉吕氏曰子赤卒夫人归公即位即逆女于齐又防齐侯于平州齐人取济西田虽欲不疑于人不可得也
　　公子遂如齐
　　左氏曰东门襄仲如齐拜成康侯胡氏曰宣公篡立之辠仲遂主谋为首恶初请于齐遂及行父则一再见于经矣如齐拜成虽削之可也又冉书于策者于以着其始终成就弑立之谋以戒后世人臣或内交宫禁以固其宠或外结藩镇以为之援至于杀生废置皆出其手而人主不悟者其虑深矣此皆直书于策而义自见者也义又见隐七年齐来聘
　　六月齐人取济西田
　　济西田即僖三十一年所复侵地也谷梁曰言取授之也左氏曰齐人取济西田为立公故以赂齐也公羊曰曷为赂齐为弑子赤之赂也愚谓鲁授之而书齐取者鲁史之本文史讳国恶而但言齐取春秋因之以见义也康侯胡氏曰夫齐鲁邻国盟主之余业也子赤弑出姜归而宣公立不能声罪致讨务宁鲁乱首与之防是利其为恶而助之也弑君篡国人道所不容者而货赂公行免于诸侯之讨则王章不可复问人类遂以沦胥其祸乃自不知以义为利而以利之可以为利而为之也孟子为梁王极言利国者必至于弑夺而后餍盖得此意○贯道王氏曰齐惠于出姜姊妹也姊妹出于逆臣外孙并戕于逆贼反因之以为利无人心矣许氏曰桓公既弑以许田赂郑宣公既弑以济田赂齐夫负不义于天下所借以行者惟利而已凡非利不取者则亦何义之云择至于弑父与君将无不合也是以桓宣之计若出一轨春秋志之以见世平则正与法皆胜世变则乱与赂俱行自然之符可不戒诸张氏曰使郑庄齐惠不贪其利则桓宣亦不能以自立矣故春秋诛其贪利而成乱也
　　秋邾子来朝
　　义见桓二年滕子来朝
　　楚子郑人侵陈遂侵宋
　　楚子猾夏其恶着矣而郑师助之辠又甚焉义又见庄十年荆败蔡师
　　晋赵盾帅师救陈
　　楚郑侵陈而晋人救之善也然盾以大夫而专兵图伯则天下礼乐征伐在大夫矣又以序晋灵见弑之渐义又见庄二十八年救郑○君举陈氏曰南北之势于是始也后十五年而宋楚平后五十年而晋赵武楚屈建同盟于宋诸夏之君分为晋楚之从矣
　　宋公陈侯卫侯曹伯防晋师于棐林伐郑【棐芳尾切公羊作斐】上言赵盾帅师而此言晋师者亦先目后凡无他义也杜氏曰棐林郑地荥阳宛陵县东南有林乡叶氏曰地棐林见防而后伐也髙氏曰着诸侯为盾所致也夫征伐自天子出诸侯专犹不可况大夫乎自隐桓以来诸侯无大小皆专而行之棐林之防中国政在赵盾矣义又见隐二年郑伐衞○贯道王氏曰晋师救陈之后诸侯防之而后伐郑尔怒郑伯而同外楚诸侯犹可以义起惜盾不足以任其责也灵公立十三年仅盟扈一役与诸侯接余皆以盾盾既专兵欲不逼得乎
　　冬晋赵穿帅师侵崇【崇公羊作栁】
　　杜氏曰崇秦之与国任氏曰案地谱商有崇国在京兆鄠县甘亭左氏曰晋欲求成于秦赵穿曰我侵崇秦急崇必救之吾以求成焉冬赵穿侵崇秦弗与成未详信否愚谓书此见大夫专兵侵伐亦以序晋灵见弑之渐义又见庄十年公侵宋○贯道王氏曰侵崇赵穿得兵权之始也
　　晋人宋人伐郑
　　康侯胡氏曰宋人弑君王法在所不赦也而晋人与之合兵伐郑是谓以燕伐燕庸愈乎义又见隐二年郑伐卫○愚案郑附楚以侵中国晋宋伐之有名矣然赵盾合四国诸侯而不能服郑之心为晋宋者盍反已而思乎宋以弑逆而伐人晋以大夫而僭伯冝郑之不心服也伐之不服而又伐之兵不以义其能振乎
　　二年春王二月壬子宋华元帅师及郑公子归生帅师战于大棘宋师败绩获宋华元【华戸化切】
　　孔氏曰此华元归生及哀二年赵鞅罕达客主各言帅师者皆是将尊师众故并具其文何氏曰大棘宋地杜氏曰在陈留襄邑县南张氏曰襄邑属拱州左氏曰郑公子归生受命于楚伐宋宋华元乐吕御之战于大棘宋师败绩囚华元获乐吕及甲车四百六十乗俘二百五十人馘百人愚案大棘宋地郑伐宋可知也非前年冬晋宋伐郑而郑御之也而称宋华元及郑归生者华元志乎此战也郑附夷狄致晋之伐乃不自咎而帅师伐宋固有辠矣华元为逆贼之臣亦不自咎喻以辞命而妄兴大众以取败绩坏国丧民以及其身皆辠也大凡弑逆之贼战而偶胜者侥幸耳此其不免者也后世可以鉴此矣义又见僖元年获莒拏○朴郷吕氏曰春秋未有书大夫帅师而战者书大夫帅师而战自此始自是而后战皆书大夫故宋华元郑公子归生晋荀林父衞孙良夫鲁季孙行父臧孙许叔孙侨如公孙婴齐晋赵鞅郑罕达齐国书凡皆大夫帅师而战也战不书大夫帅师者吴而已大夫之强可知矣春秋书战三十四惟晋赵鞅郑罕逹战于铁及此大棘之战并称帅师者其众敌也春秋书获者七惟齐国书及此宋华元书败绩者身见获而师又败也大夫生死皆言获郑获宋华元生也吴获陈夏齧获齐国书死也盖存之杀之皆在既获之后尔
　　秦师伐晋
　　秦称师者众也亦鲁史旧文犹楚始称楚其后渐称子称师盖渐与诸夏混矣左氏曰秦师伐晋以报崇也未详信否愚谓此亦报复之师也义又见隐七年戎伐凡伯
　　夏晋人宋人卫人陈人侵郑
　　义同元年伐郑又见庄十年公侵宋○朴郷吕氏曰新城之盟郑既从晋是同于病楚也未防而郑乃从楚以侵宋晋为是率诸侯之师以伐郑又未防而郑归生战于大棘以败宋晋又为是率诸侯之师以侵郑且一郑也昔何病楚而今从之昔何从晋而今叛之哉盖自文十七年伐宋一役始夫诸侯之从晋也谓晋之有可依也率诸侯以伐宋将以讨贼也乃受其赂立公子鲍而还是立贼也郑由是谓晋不足与而从楚以侵宋盖有辞于宋也晋乃庇宋以伐郑郑复使归生伐宋晋复党宋以侵郑一动之非义而与国叛之敌国侮之彼得以奉辞而我疲于奔命至一至再而未已也伯主之举动讵可轻哉
　　秋九月乙丑晋赵盾弑其君夷臯【臯公羊作獋】
