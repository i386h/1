<!-- { "loadSidebar": true } -->
　　存耕赵氏曰许与郑世仇言自许许有奉也刘氏曰何爲不言杀其大夫也讨贼之辞也左氏曰二十九年郑伯有使公孙黑如楚辞曰楚郑方恶而使余往是杀余也伯有曰世行也子晳曰可则往难则已何世之有伯有将强使之子晳怒将伐伯有氏大夫和之十二月己巳郑大夫盟于伯有氏三十年伯有耆酒爲窟室而夜饮酒击钟焉朝至未巳朝者曰公焉在其人曰吾公在壑谷皆自朝布路而罢旣而朝则又将使子晳如楚归而饮酒庚子子晳以驷氏之甲伐而焚之伯有奔雍梁醒而后知之遂奔许乙巳郑伯及其大夫盟于大宫盟国人于师之梁之外伯有闻郑人之盟已也怒闻子皮之甲不与攻已也喜曰子皮与我矣癸丑晨自墓门之渎入因马师颉介于襄库以伐旧北门驷带率国人以伐之伯有死于羊肆子产襚之枕之股而哭之敛而殡诸伯有之臣在市侧者旣而葬诸斗城愚谓爲人臣而至于出奔旣得辠矣又不自反而复入作乱其见杀也冝许奉叛臣以入亦辠也义又见襄二十二年晋人杀栾盈此言复彼言复入者史氏之辞不同耳初无异义也○张氏曰良霄之出公孙黑盖有辠焉春秋舍公孙黑专伐之辠而辠良霄何也曰耆酒而不恤政汰侈而好争伯有之所爲有丧家亡身之道焉虽微公孙黑其能免于死乎旣亡而不自省又入伐君而大乱其国此春秋所以正名讨贼之辞也春秋于丧国失家者皆不书所逐之人以明其身之有辠使有国有家者皆兢兢自谨而求所以保身也知保身则奔亡之祸逺矣春秋之义也
　　冬十月葬蔡景公
　　诸侯不讨乱臣贼子而但会其葬髙氏所谓皆无父无君者也七月方葬又其失礼之细者义又见隐三年葬宋穆公○案蔡般不讨而景公书葬则传所谓贼不讨不书葬者妄也
　　晋人齐人宋人衞人郑人曹人莒人邾人滕人薛人人小邾人会于澶渊宋灾故
　　十二国称人皆微者也不称鲁会鲁不会也宋灾故爲宋灾之故也澶渊见二十年刘氏曰晋人与诸侯之大夫凡爲宋灾故谋之也非务也何言乎非务蔡侯弑其君而不谋宋灾而谋之微矣君子虑所逺而小人恤所近夫灾虽诸侯所当救然而一时之变一国之祸也财足以周其乏粟足以济其用则已矣非所以爲天下之忧也彼天下之忧者臣弑其君一子弑其父二如是则禽兽矣故孔子论天下之信则曰宁去食论陈恒之变则曰请讨之其察于道之轻重缓急也审矣岂以姑息爱人哉○康侯胡氏曰蔡之乱犹人有腹心之疾而宋之灾譬如桐梓鸡犬之亡失也故言会之所爲以垂戒欲人自审于轻重之等也可谓深切着明矣
　　三十有一年春王正月
　　夏六月辛巳公薨于楚宫
　　左氏曰公作楚宫穆叔曰君欲楚也夫故作其宫若不复适楚必死是宫也公薨于楚宫杜氏曰公适楚好其宫归而作之不居先君之路寝而安所乐失其所也许氏曰公还自楚不能増修德政而反勤民伤财务作楚宫公之志亦荒矣其何振之有又况防本乐异乱国经常所以爲不祥之道也义又见僖公薨○吕氏曰若襄公者可谓安其危而利其灾乐其所以亡者矣
　　秋九月癸巳子野卒
　　孙氏曰子野襄公大子未逾年之君也不薨不地降成君也赵氏曰子野非被弑不书地阙文也愚案书卒之义未详左氏曰立胡女敬归之子子野次于季氏癸巳卒毁也康侯胡氏曰般赤弑而书卒子野亦书卒何以辨乎曰闵公不书即位则般之弑可知下书夫人姜氏归于齐上书公子遂叔孙得臣如齐则子赤之弑可知与子野异矣存耕赵氏曰襄公之庶长也传云毁也案经书癸巳子野卒辞同子般然子般云弑以传详之子野立次于季氏卒不于他所而于季氏此疑以传疑之辞子野卒而季氏必欲立裯是也俱未详是否
　　己亥仲孙羯卒
　　讥世卿也大意见隐元年益师卒
　　冬十月滕子来会葬
　　许氏曰子大叔曰先王之制诸侯之丧士吊大夫送葬滕子会葬非礼也髙氏曰此僭天子之礼也愚谓鲁不拒之以礼而受之皆非也○君举陈氏曰诸侯来会葬于是始改葬惠公也衞侯来会葬隐公不见春秋之初鲁犹秉礼也晋景公之丧成公吊焉亦已卑矣晋于是止公使送葬诸侯莫在鲁人辱之楚康王之丧公及陈侯郑伯许男送于西门之外则天下诸侯有会葬于楚者矣于是滕会葬于鲁是春秋之季也
　　癸酉葬我君襄公
　　义见隐三年葬宋穆公
　　十有一月莒人弑其君密州
　　称人见文十六年密州左氏曰犂比公也义见隐四年衞州吁事○案此又爲次年去疾入莒展舆奔莒起文也

　　春秋本义卷二十三
　　钦定四库全书
　　春秋本义卷二十四　　　元　程端学　撰
　　昭公【名稠襄公之子齐归所生】
　　元年春王正月公即位
　　义见文元年
　　叔孙豹防晋赵武楚公子围齐国弱宋向戍衞石恶陈公子招蔡公孙归生郑罕虎许人曹人于虢【公羊弱作酌左氏谷梁石恶作齐恶罕虎作轩虎后及罕逹同虢作漷谷梁作郭】
　　公子招者陈侯之弟也康侯胡氏曰公子者其本当称者也曰弟者因事而称之也髙氏曰卫石恶在陈蔡之上者上卿也宋之盟齐人不预焉今齐又从楚矣中国微弱可知也义见襄二十七年防于宋○叶氏曰自襄以来晋主夏盟齐楚皆未入防宋未尝不先诸侯鸡泽之防齐始以世子光来犹在邾下至邢丘而齐人居宋人上则齐已亢矣澶渊之防齐侯始入防遂居宋公上宋之防楚始入防屈建遂居蔡卫上至是楚公子围先国弱而向戍在三楚人愈强虽齐亦为屈而二王之后防矣
　　三月取郓【公羊作运后同】
　　灭而言取见宣九年郓东郓也见成九年义见庄十年齐灭谭
　　夏秦伯之弟鍼出奔晋
　　义见襄二十年陈侯弟奔楚
　　六月丁巳邾子华卒
　　义见隐三年宋穆公卒
　　晋荀吴帅师败狄于大卤【音鲁左氏经作卤传作原公羊谷梁经作原传作卤】箕与交刚皆书晋人而此书卿帅师者将尊师众也杜氏曰大卤大原晋阳县张氏曰公羊防云古文及晋阳人皆谓之大卤而今经及师读皆谓之大原说文西方谓之卤易曰兊为刚卤西方之泽也春秋大原为大卤亦西方也义见庄二十年齐伐戎
　　秋莒去疾自齐入于莒莒展舆出奔吴【公羊谷梁无舆字陆德明注左传云一本无舆字】
　　叶氏曰自齐有奉也言入逆辞也左氏曰莒展舆立而夺群公子秩公子召去疾于齐秋公子鉏纳去疾展舆奔吴未详信否愚谓展舆去疾皆庶孽也展舆不称子与庄二十四年曹羁同其事与桓十一年突归于郑郑忽奔卫同但郑忽为嫡展舆为庶耳书之以见展舆君弑不讨贼既立逾年而出奔其不能君可知若去疾之篡辠不容诛齐又奉之恶亦可见然天子方伯不能正而庶孽得以容其篡三纲不立又益以显矣
　　叔弓帅师疆郓田
　　杜氏曰春取郓今正其封疆刘氏曰疆之者沟封之也曷为沟封之别乎莒也愚谓取人之国而以兵力疆田恶可见矣盖叔弓为季氏党欲强其私家耳任氏曰春取郓而秋疆其田汲汲乎利其土地之甚也帅师而疆之岂独有虞于莒乎虽郓人亦不服所以必欲疆之也取郓为不善矣疆田又不善也疆田为不善矣帅师而疆之尤为不喜也
　　葬邾悼公
　　邾始书葬鲁防之也义见隐三年葬宋穆公○髙氏曰入春秋来邾始书葬盖邾滕薛皆小国也秦逺国也皆至昭公而书葬是时鲁衰甚矣小国如大国逺国如近国愚案此说与隠七年滕侯卒相表里参考可也
　　冬十有二月己酉楚子麇卒【麇九伦切公羊谷梁作卷】义见文十八年秦伯卒
　　楚公子比出奔晋
　　比左氏曰右尹子干也义见僖二十八年元咺奔晋○朴郷吕氏曰楚防立而比出奔意者其与防争国者乎木讷赵氏曰楚子卒而比出奔则比者必麇之孚有所不容于嗣君耳皆未详是否
　　二年春晋侯使韩起来聘
　　起韩宣子韩厥次子也义见隐七年齐来聘
　　夏叔弓如晋
　　左氏曰叔弓聘于晋报宣子也义见隠七年齐来聘
　　秋郑杀其大夫公孙黑
　　黑子晳也左氏曰元年郑徐吾犯之妹美公孙楚聘之矣公孙黑又使强委禽焉犯惧告子产子产曰是国无政非子之患也唯所欲与犯请于二子请使女择焉皆许之子晳盛饰入布币而出子南戎服入左右射超乗而出女自房观之曰子晳信美矣抑子南夫也夫夫妇妇所谓顺也适子南氏子晳怒既而櫜甲以见子南欲杀之而取其妻子南知之执戈逐之及冲击之以戈子晳伤而归告大夫曰我好见之不知其有异志也故伤大夫皆谋之子产曰直钧幼贱有辠辠在楚也乃执子南而数之曰国之大节有五女皆奸之畏君之威听其政尊其贵事其长养其亲五者所以为国也今君在国女用兵焉不畏威也奸国之纪不听政也子晳上大夫女嬖大夫而弗下之不尊贵也幼而不忌不事长也兵其从兄不养亲也君曰予不忍女杀宥女以逺勉速行乎无重而辠五月庚辰郑放游楚于吴将行子南子产咨于大叔大叔曰吉不能亢身焉能亢宗彼国政也非私难也子图郑国利则行之又何疑焉周公杀管叔而蔡蔡叔夫岂不爱王室故也吉若获戾子将行之何有于诸游二年秋郑公孙黑将作乱欲去游氏而代其位伤疾作而不果驷氏与诸大夫欲杀之子产在鄙闻之惧弗及乗遽而至使吏数之曰伯有之乱以大国之事而未尔讨也尔有乱心无厌国不女堪专伐伯有而辠一也昆弟争室而辠二也薰隧之盟女矫君位而辠三也有死辠三何以堪之不速死大刑将至再拜稽首辞曰死在朝夕无助天为虐子产曰人谁不死凶人不终命也作凶事为凶人不助天其助凶人乎请以印为褚师子产曰印也若材君将任之不才将朝夕从女女辠之不恤而又何请焉不速死司寇将至七月壬寅缢尸诸周氏之衢加木焉未详信否义见庄二十六年曹杀大夫
　　冬公如晋至河乃复季孙宿如晋
　　左氏曰晋少姜卒公如晋及河晋侯使士文伯来辞曰非伉俪也请君无辱公还季孙宿遂致服焉常山刘氏曰凡人君动止有度岂可非礼而行无故而乃复哉葢进退皆非礼义也康侯胡氏曰经书公如晋至河乃复季孙宿如晋而昭公失国之因季孙逐君之渐晋人下比之迹皆见矣○莘老孙氏曰公如晋朝而晋不纳至河乃复以公之自复爲文者臣子之心不欲其君见拒于人而公自复也昭公四如晋四至河而复又二十三年冬至河乃复书有疾焉公虽不见纳于晋然有疾而复犹可尔叶氏曰公自即位三十二年之间朝于晋者五唯其末言疾外此皆非公之自复晋辞公也晋岂得以辱公哉葢公尝为少姜卒而徃吊矣为季孙意如执而徃请矣以千乗之君吊嬖妾且为臣而亲行则晋人不得不易公也故或以莒人之愬而辞公或以鲜虞之伐而辞公使公知恭之不忘礼则一辞公固可以止何待至于再三而不已乎如是而流离于外不得志于齐犹有望于晋以为寄彷徨乎干侯卒至于死而不悟此春秋所以屡书不少杀独以有疾一着其实者所以志公之媿也刘氏曰为国以礼者处胜人之地矣
　　三年春王正月丁未滕子原卒【原公羊作泉】
　　义见隐三年宋公卒又为叔弓如滕起文也
　　夏叔弓如滕五月葬滕成公
　　髙氏曰入春秋来滕始书夫以卿共其葬非礼也以我襄公之葬滕子来防故鲁报之然与二十三年葬景王无辨矣义又见隠三年葬宋穆公
　　秋小邾子来朝
　　左氏曰穆公也义见隐十一年滕薛来朝
　　八月大雩
　　义见桓五年
　　冬大雨雹
