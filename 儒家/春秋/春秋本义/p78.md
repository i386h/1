<!-- { "loadSidebar": true } -->
　　苏氏曰狩而不地为获麟书略之也麟陆玑曰麕身牛尾黄色蹄角端有肉音中钟吕行中规矩王者至仁则出左氏曰西狩于大野叔孙氏之车子鉏商获麟以为不祥以赐虞人仲尼观之曰麟也然后取之愚谓圣王在上天下文明则麟出为祥圣王不作天下大乱则麟出为异出而见获又异之甚者也隐桓春秋之始也诸侯防盟侵伐荡然无主迨乎荘僖齐晋既伯天下知有伯主不知有王礼乐征伐自诸侯出矣文宣成襄政归大夫礼乐征伐又自大夫出焉歴昭定哀陪臣柄国此君臣之大乱也外侮荐作亦始隐桓及乎荘公荆楚又盛桓文既没其势益张灭国杀君遂主夏盟晋悼引吴敌楚楚暂沮而吴复兴此中外之大乱也故二百四十二年之闲弑逆戕杀入灭围取兵戈相寻民无错躬先王之纪纲法度遗风旧俗泯矣人事悖常则隂阳错序故日食星陨地震山崩水旱霜雹螽螟麋靡所不见而春秋以获麟终焉此天下后世之大异也夫春秋即始见终自微见着始之不慎而紊于终微之不戒而极于着遂至无可柰何圣人伤世之心至此极矣韩子曰麟之出必有圣人在乎位若麟之出不待圣人则其谓之不祥也亦宜而况于获乎○程子曰春秋感麟而作然麟不出春秋亦必作孔子之意葢有素矣因是一事则有感而作故其书之成则以此终固必有发端者然也如伏羲画八卦因于河图设无河图八卦寜不作乎

　　春秋本义卷三十
