<!-- { "loadSidebar": true } -->
　　二国称人者各以大夫为平而君不相见也左氏曰宋人使乐婴齐告急于晋晋侯欲救之伯宗曰不可古人有言曰虽鞭之长不及马腹天方授楚未可与争虽晋之强能违天乎谚曰髙下在心川泽纳污山薮藏疾瑾瑜匿瑕国君含垢天之道也君其待之乃止使解扬如宋使无防楚曰晋师悉起将至矣郑人囚而献诸楚楚子厚赂之使反其言不许三而许之登诸楼车使呼宋人而告之遂致其君命楚子将杀之使与之言曰尔既许不谷而反之何故非我无信女则弃之速即尔刑对曰臣闻之君能制命为义臣能承命为信信载义而行之为利谋不失利以卫社稷民之主也义无二信信无二命君之赂臣不知命也受命以出有死无霣又可赂乎臣之许君以成命也死而成命臣之禄也寡君有信臣下臣获考死又何求楚子舎之以归夏五月楚师将去宋申犀稽首于王之马前曰无畏知死而不敢废王命王弃言焉王不能答申叔时仆曰筑室反耕者宋必听命从之宋人惧使华元夜入楚师登子反之牀起之曰寡君使元以病告曰敝邑易子而食析骸以爨虽然城下之盟有以国毙不能从也去我三十里唯命是听子反惧与之盟而告王退三十里宋及楚平华元为质盟曰我无尔诈尔无我虞愚谓宋先代之后国虽小中夏之望也诸侯之门户也楚围三时诸侯莫敢救者宋势殚力竭而与之平则楚人横而中夏衰也甚矣○案楚顿兵三时财耗民罢使晋救之宋攻其内晋击其外一举而伯业定矣师不敢出则晋之不振而有蜀之盟也惜哉
　　六月癸卯晋师灭赤狄潞氏以潞子婴儿归
　　称师用大众也杜氏曰潞赤狄之别种潞氏国故称氏子爵也叶氏曰赤狄狄之总名也其别为潞氏及甲氏留吁见于经者自三种各以其别言之故皆冠以赤狄张氏曰潞氏即潞州潞城县左氏曰潞子婴儿之夫人晋景公之姊也酆舒为政而杀之又伤潞子之目晋侯将伐之诸大夫皆曰不可酆舒有三隽才不如待后之人伯宗曰必伐之狄有五辠焉隽才虽多何补焉不祀一也耆酒二也弃仲章而夺黎氏地三也虐我伯姬四也伤其君目五也怙其隽才而不以茂徳滋益辠也后之人或者将敬奉徳义以事神人而申固其命若之何待之不讨有辠曰将待后后有辞而讨焉毋乃不可乎夫恃才与众亡之道也商纣由之故灭天反时为灾地反物为妖民反徳为乱乱则妖灾生故文反正为乏尽在狄矣晋侯从之六月癸卯晋荀林父败赤狄于曲梁辛亥灭潞酆舒奔衞衞人归诸晋晋人杀之未详信否孙氏曰丰舒弑逆晋人讨正之可也灭则甚矣莘老孙氏曰潞氏之辠在可灭而晋专灭之犹无王也潞氏之辠在不可灭而晋灭之则晋亦狄也愚谓况虏其君以归乎○啖氏曰凡灭国直书灭辠灭者不责见灭者也言其力屈而亡且能死社稷也若自致灭亡之道则异其文梁亡是也凡书灭又书其君奔者则两辠之责其不死社稷也凡书灭又书以归者责其不死位又无兴复之志也贯道王氏曰楚焰莫扑诿之天授狄无晋虞而兼其土是养一指而失肩背也
　　秦人伐晋
　　此亦报复之师也义又见隐七年戎伐凡伯○案僖三十三年殽之战迄今三十余年晋秦凡十一战其始也二国背义以徼利侥幸以求功其终也惟报复是务忘其自责之心上干王法下毒生民财穷力耗然后已易曰作事谋始不其然乎
　　王札子杀召伯毛伯【札则八切】
　　杜氏曰王札子王子札也盖经文倒札字木讷赵氏曰王氏札子字也食采于王城而因以为氏者也前说近是毛伯见文元年召伯见文五年孙氏曰生杀之柄天子所持非天子不专杀王札子人臣也杀召伯毛伯于朝定王不能禁专孰甚焉邦衡胡氏曰天子在上而子弟敢以私怨专杀则生杀之柄下移于奸臣矣○许氏曰拓跋魏世髙欢覩张彞之变而生乱心梁武在位王侯专杀政法不施遂以乱亡无惑乎周之无以令天下也
　　秋螽
　　义见桓五年○康侯胡氏曰人事感于此则物变应于彼宣公为国虚内以事外去实而务华烦于朝防聘问赂遗之末而不知务本者也故戾气应之六年螽七年旱十年大水十有三年又螽十有五年复螽府库匮仓廪竭调度不给而言利克民之事起矣许氏曰税亩之法盖积贪虐之习而后能至者也观乎灾异则见政事观乎政事以知灾异是谓念用庶征
　　仲孙蔑防齐髙固于无娄【张氏曰无公羊作牟恐当从之声之误也】
　　杜氏曰无娄杞邑义见文十一年防于承筐
　　初税亩
　　杜氏曰公田之法十取其一今又履其余亩复十收其一故哀公曰二吾犹不足遂以为常故曰初公羊曰初者何始也税亩者何履亩而税也讥始履亩而税古者什一而借什一者天下之中正也多乎什一大桀小桀寡乎什一大貉小貉陆氏曰赋税者国之所治乱民国之本也取之甚则流亡国必危矣○左氏曰初税亩非礼也谷出不过借以丰财也叶氏曰鲁国有借矣而又税焉借者取井田之名所谓八家为井借其力以治公田者也税者取国中使人所治田之名所谓什一使自赋者也借取九一税取什一盖既借矣而取国中之税而亩加之其为法自是始非谓以税易亩也
　　冬蝝生【蝝悦全切字林尹绢切】
　　蝝董子曰蝗子杜氏曰螽子盖蝗即螽也康侯胡氏曰始生曰蝝既大曰螽秋螽未息冬又生子灾重及民也详志之者急民事谨天灾仁人之心王者之务也遇天灾而不惧忽民事而不修又为繁政重赋以感之国之危无日矣义又见桓五年螽
　　饥【公羊无此经】
　　义见十年○康侯胡氏曰春秋书饥者三而宣公独有其二是歳虽螽蝝而遽至于饥者宣公为国务华去实虚内事外烦于朝防聘问赂遗之末府库竭矣仓廪匮矣水旱螽蝝天降饥馑亦无以振业贪乏矣经两书饥以示后世为国之不可不敦本也张氏曰宣两书饥一在大水之后一在螽蝝之后甚言国无蓄积而民无以生也
　　十有六年春晋人灭赤狄甲氏及留吁
　　杜氏曰甲氏留吁赤狄别种晋既灭潞氏今又并尽其余党髙氏曰称及者所以别言二族也恶其穷兵荒服无复顾中国之念也义又见十五年灭潞氏○康侯胡氏曰春秋于外域攘斥之不使侵上国则止矣伯禽征徐夷东郊既开而止宣王伐玁狁至于太原而止武侯征戎泸服其渠帅而止必欲尽殄灭之无遗种岂仁人之心王者之事乎贯道王氏曰楚祸逼人中国无安处晋乃贪拓地于狄以自肥规模如此其何能伯
　　夏成周宣榭灾【榭音谢公羊作谢灾左氏作火案经未有书火者当依公谷】
　　刘氏曰成周周之东都东莱吕氏曰洛阳周公营下都以迁殷顽民是为成周洛诰所谓我又卜涧水东亦惟洛食者也尔雅曰无室曰榭杜氏曰宣榭讲武屋别在洛阳者张氏曰宣王南征北伐讲武于此诗所谓复防诸侯于东都者也康侯胡氏曰王室不复中兴矣天所以见戒乎○或曰宣榭宣王之庙也啖氏曰宣王之庙久已毁纵不毁止当在王城不当在成周也然则宣榭不过宣王讲武之屋耳非庙也
　　秋郯伯姬来归【郯音谈】
　　伯姬文公女宣公姊妹也左氏曰郯伯姬来归出也谷梁曰妇人之义嫁曰归反曰来归髙氏曰不能事乎舅姑之国而为夫所黜此辠伯姬者乃所以辠其父母失敎也君子之道造端乎夫妇是以春秋于内女夫人皆详志之○康侯胡氏曰诗记男女之际易叙咸恒为下经首春秋内女出夫人归详书于策所以使有国者谨于齐家之道正人伦之本也案内女出者二此与成五年杞叔姬是也
　　冬大有年
　　谷梁曰五谷大熟为大有年义见桓三年有年
　　十有七年春王正月庚子许男锡我卒丁未蔡侯申卒义并见隐三年宋公卒
　　夏许昭公蔡文公
　　义并见隐三年宋穆公
　　六月癸卯日有食之
　　义见隐三年○贯道王氏曰自宣公八年至此十嵗之闲日食者三岂可诿之常数哉用见中外君臣强弱之分隂阳消长之故矣
　　己未公防晋侯卫侯曹伯邾子同盟于断道【断直管切一音短】杜氏曰断道晋地义见庄十六年○黄氏曰时宋为楚得中国危甚幸而卫复反为中国晋恐曹卫复背而南向故为是盟以固鲁卫曹邾之心
　　秋公至自防
　　义见桓二年公至自唐
　　冬十有一月壬午公弟叔肸卒
　　叔肸字也称弟未为大夫而用事者也此记叔氏之始也肸文公子惠伯也肸之子公孙婴齐婴齐之子叔老老之子叔弓弓之子叔辄叔鞅辄之子叔诣叔弓之曽孙叔还皆世卿此亦讥世卿而肸其始也亦书公子牙公子季友卒之意也
　　十有八年春晋侯卫世子臧伐齐
　　左氏曰十七年春晋侯使郤克徴防于齐齐顷公帷妇人使观之郤子登妇人笑于房献子怒出而誓曰所不此报无能涉河献子先归使栾京庐待命于齐曰不得齐事无复命矣郤子至请伐齐十八年春晋侯衞太子臧伐齐至于阳谷齐侯防晋侯盟于缯以公子疆为质于晋师还未详信否邦衡胡氏曰以世子而专伐则见卫侯之失威义见隐二年郑伐卫○康侯胡氏曰保国以礼为本者也齐顷公不谨于礼自已致宼所谓国必自伐而后人伐之矣诸侯上卿皆执国命取必于君以行其克伐怨欲之私故大战于鞌逞其志而后止春秋详书于策见受伐与伐者之辠
　　公伐杞
　　义见隐二年郑伐卫○木讷赵氏曰杞世婚于鲁杞桓公鲁出而且娶鲁僖文之世各一来朝宣公杀恶及视以自立伯未尝来朝宣公憾之故躬伐之欤未详是否
　　夏四月
　　秋七月邾人戕鄫子于鄫【戕在良切鄫谷梁作缯】
　　戕抢也他国人来弑君之名左氏曰自外曰戕孙氏曰僖十九年邾人执鄫子用之天子不能诛故此肆然复戕鄫子于鄫也髙氏曰邾人肆无道之强戕同等之君辠恶大矣鄫子为国君而见戕于人必有以致之也杨氏曰于鄫恶臣子不能拒难○康侯胡氏曰塞外无城郭宫室百官有司单车使者直造其庐帐虏其君长者则有之矣中国则重门击柝廉陛等威侍卫守御之严奚至坐使其君为邾人残贼杀之而莫御乎邾人盖尝执鄫子用之则不共戴天之世雠也既不能复又使邾人得造其国都戕杀其君深责臣子至此极也木讷赵氏曰鄫未尝有一日之隙于邾徒以邾鄫为邻邾欲灭之以自广尔以邾之小而肆毒于鄫曽无一人诋诃之信乎其为春秋之世也愚谓王法不明其祸至此圣人之所以拳拳于斯世也
　　甲戌楚子旅卒【旅谷梁作吕】
　　左氏曰楚庄王卒刘氏曰楚至庄王国益大俗益变始以赴告与中国通是以其卒见于春秋愚谓春秋至此不特蛮夷横而已诸姬且日衰矣义又见文十八年秦伯卒
　　公孙归父如晋
　　左氏曰公孙归父以襄仲之立公也有宠欲去三桓以张公室与公谋而聘于晋欲以晋人去之康侯胡氏曰宣公因齐得国故刻意事之虽易世未怠也及顷公不能谨礼怒晋鲁上卿而郤克当国决策讨之晋方强盛齐少懦矣于是背齐而事晋其于邦交以利为向背无忠信诚慤之心者也况欲以晋人去三桓夫轻于背与国易于谋大家而不知其本未有能成而无悔也义又见隐七年齐来聘而此又为归父奔齐起文也
　　冬十月壬戌公薨于路寝
　　义见庄公薨
　　归父还自晋至笙遂奔齐【笙公羊谷梁作防】
