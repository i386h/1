<!-- { "loadSidebar": true } -->
　　左氏曰宋人围曹讨不服也子鱼言于宋公曰文王闻崇徳乱而伐之军三旬而不降退修教而复伐之因垒而降诗曰刑于寡妻至于兄弟以御于家邦今君徳无乃犹有所阙而以伐人若之何盍姑内省徳乎无阙而后动康侯胡氏曰盟于曹南口血未干今复围曹爱人不亲反其仁治人不治反其知襄公不能内自省徳急于令诸侯执婴齐非伯讨不足以示威盟曹南非同志不足以示信卒于兵败身伤不知反求诸己欲速见小利之过也经书襄公不越数端而知其操心之若此者仲尼笔削如化工赋像并其情不得遯焉非特画笔之肖其形耳愚谓诸侯之国天子所封以诸侯围诸侯辠可知矣○君举陈氏曰诸夏之书围国自此始
　　卫人伐邢
　　报去年之役也张氏曰卫不自省其从宋伐丧之辠而以报复为事辠也义又见隠二年郑伐卫
　　冬防陈人蔡人楚人郑人盟于齐【张氏曰公羊防上有公字以诸侯皆称人考之当从左氏谷梁】
　　范氏曰防无主名内卑者四国称人外卑者康侯胡氏曰楚之得与中国防盟自此始桓公既没中国无伯郑伯始朝于楚其后遂为此盟又二年复盟于鹿上至防于盂遂执宋公以伐宋而楚于是列于陈蔡之上矣圣人书此所以着楚人之强伤列国之衰莫能抗也愚谓齐桓为盟主者四十年既没而鲁陈蔡郑引楚入以盟于齐其辠着矣义又见隠二年盟戎于唐○邦衡胡氏曰夫逺人可正以法度不然则必啓其贪婪之心楚自晋文之后争主夏盟至楚灵即位遂大求诸侯为防于申执徐子杀庆封诱灭陈蔡而戕杀其君臣其后吴越继兴效楚一辙中国遂横溃幅裂无可奈何而春秋终焉本其由来皆诸侯有以啓之
　　梁亡
　　张氏曰梁嬴姓国伯爵虞伯翳之后梁地属同州韩城县左氏曰梁亡不书其主自取之也初梁伯好土功亟城而弗处民罢而弗堪则曰某寇将至乃沟公宫曰秦将袭我民惧而溃秦遂取梁公羊曰此未有伐者其言梁亡何自亡也其自亡奈何鱼烂而亡也○谷梁曰湎于酒淫于色心昏耳目塞上无正长之治大臣背叛民为寇盗梁亡自亡也梁亡郑弃其师我无加损焉正名而已矣莘老孙氏曰左氏以梁好土功谷梁以梁为淫湎而亡然孔子书梁亡尔不曰所以亡盖所取亡之道众一恶不足以尽之为人之君而不志于仁危亡之来皆自取之其自取亡之迹不必论也陆氏闻于师曰秦人肆其强暴取人之国没而不书其义安在曰乘人之危恶易见也灭人之国辠易知也自取灭亡其意微矣春秋之作圣人所以眀微也
　　二十年春新作南门
　　谷梁曰作为也有加其度也言新有故也非作也杜氏曰鲁城南门也本名稷门僖公更髙大之今犹不与诸门同改名髙门左氏曰书不时也公羊曰门有古常也孙氏曰案新延廐不言作此言作改旧可知讥其奢泰妨农功改旧制也○康侯胡氏曰讥用民力于所不当为也鲁人为长府闵子骞曰仍旧贯何必改作孔子曰夫人不言言必有中春秋凡用民力得其时制者犹书以见劳民为重事而况轻用于所不当为者乎然僖公尝修泮宫复閟宫矣奚斯董其役史克颂其事而经不书者宫庙以事其祖考学校以教国之子弟二者为国之先务虽用民力不可废也其垂教之意深矣
　　夏郜子来朝【郜占报切谷梁作邾】
　　杜氏曰郜姬姓国后汉志济隂成武有郜城义见隠十一年滕薛来朝
　　五月乙巳西宫灾
　　薛氏曰西宫鲁之贰室也公羊曰小寝也有西宫则有东宫矣何以书记异也存耕赵氏曰必有获谴于天也
　　郑人入滑
　　左氏曰滑人叛郑而服于卫夏郑公子士泄堵寇帅师入滑未详信否髙氏曰郑伯与滑伯同等诸侯而入滑强陵弱也义见隠二年入向○张氏曰记天王出居郑之始衅也
　　秋齐人狄人盟于邢
　　狄称人见十八年左氏曰齐狄盟于邢为邢谋卫难也于是卫方病邢莘老孙氏曰前年冬邢狄伐卫以救齐于是三国防盟于邢之国都愚谓狄尝伐邢邢至迁国齐桓亦尝帅曹宋以救邢矣齐孝不能继志述事而偕狄以盟于邢邢侯忘宗庙社稷之怨而受盟于国都均不孝也且中外杂盟又为不义不孝不义原于齐徳邢狄见救之小恵邢亦但知合党伐卫以报私怨而忘其为不义矣其后齐之不振邢之见灭于卫皆不知大义之所致也春秋比事见义垂戒逺矣义又见隠二年盟戎于唐
　　冬楚人伐随
　　陆氏曰随姬姓侯爵义见庄十年荆败蔡师
　　二十有一年春狄侵卫
　　张氏曰因邢之盟也存耕赵氏曰邢狄同救齐者也卫伐邢则狄侵卫虽曰患难相救而非狄之所得为也春秋所以严中外之辨也狄虽侵卫不足以存邢适以速邢之亡尔义又见隠七年戎伐凡伯○张氏曰齐孝公不能嗣父之业楚狄皆因之以为中国患此齐邢之盟所以两书而邢卫并受其祸也
　　宋人齐人楚人盟于鹿上
　　莘老孙氏曰三国皆微者尔宋实主之故序其上也杜氏曰鹿上宋地汝隂有原鹿县左氏曰宋人为鹿上之盟以求诸侯于楚楚人许之公子目夷曰小国争盟祸也宋其亡乎幸而后败张氏曰欲伯诸侯而求之于暴横乱常之楚此春秋所以着襄公之自取败辱也义又见隠二年盟戎于唐○存耕赵氏曰尊中国攘外裔伯者事也宋欲继齐者也亦尝思召陵之盟楚使屈完来盟于师之故乎今乃求诸侯于楚略不羞与楚伍适以启争长之暴莘老孙氏曰宋国小徳薄而求诸侯至见执见败几亡其国自兹始焉
　　夏大旱
　　大者非常之辞左氏曰公欲焚巫尫臧文仲曰非旱备也修城郭贬食省用务穑劝分此其务也巫尫何为天欲杀之则如勿生若能为旱焚之滋甚公从之未详信否公羊曰记灾也莘老孙氏曰隂阳不和非常为灾之辞也愚谓大意与不雨同而史氏所书详略轻重或异耳义又见庄三十一年不雨○献可杜氏曰春秋书大旱者二此年及宣七年是也皇极不立五事不正而咎应之详记灾变所以示戒也
　　秋宋公楚子陈侯蔡侯郑伯许男曹伯防于盂执宋公以伐宋【盂音于公羊作霍谷梁作雩】
　　叶氏曰楚子何以先诸侯宋襄欲图伯而防楚子诸侯推先楚子也杜氏曰盂宋地左氏曰诸侯防宋公于盂子鱼曰祸其在此乎君欲己甚其何以堪之于是楚执宋公以伐宋陈岳氏曰聨诸侯之防书之眀与楚国共执之宋既服诸侯复盟于薄以释之则共执之义显矣愚谓五伯盟防皆辠也然齐桓犹有攘楚之功宋襄不度徳量力以图伯反跻楚人于诸侯之上其辱身害国固宜然五国诸侯畏楚从令共执伐同类辠可知矣彼楚子者南蛮之雄先王之所膺击驱逐不与同中国者也尚何责哉春秋书此见中国之衰楚人之横由诸侯之自取也
　　冬公伐邾
　　义见隠二年郑伐卫
　　楚人使宜申来献捷
　　王氏曰宜申阏氏子西也献防见庄三十一年杜氏曰献宋捷也不言宋者秋伐宋冬来献捷事不异年从可知也愚谓诸侯同伐宋而楚独来献捷者主谋者楚也刘氏曰中国于四夷则有捷诸侯于天子则有献捷康侯胡氏曰诸侯从楚伐宋而鲁独不与故楚来献防以胁鲁为鲁者拒其使而不受可也请于天子而讨之可也宋先代之后作宾王家方修盟防而伏兵车又以军获遗献诸侯横逆甚矣○邦衡胡氏曰齐捷戎以内而捷外犹可言也楚捷宋以外而捷内不可言也
　　十有二月癸丑公防诸侯盟于薄释宋公
　　髙氏曰书防诸侯者以诸侯皆在是故前目后凡且见公之续至也任氏曰薄史记作亳汉山阳薄县汤所都也张氏曰案地谱拱州考城汉薄县即汤都古字通用左氏曰防于薄以释之子鱼曰祸犹未也不足以惩君愚谓鲁不能告天王眀大义以正诸侯与楚人执宋公之辠顾以一献防之威出为防盟求释宋公鲁既失义矣五国诸侯从楚之谋俟鲁宋屈辱而后释之则五国自损其中国之体矣宋公以诸侯而见释于诸侯难以在人上矣况楚人主此谋哉宜楚之益无忌惮而中国之益衰也故张氏曰书公防诸侯于薄释宋公盖以为中国之大耻而辠鲁与诸侯之无能为也○康侯胡氏曰此正天下之大变春秋所谨也或以为嘉我公之救患误矣
　　二十有二年春公伐邾取须句【权俱切公羊作朐后同】
　　莘老孙氏曰须句邾邑张氏曰东平府须城县义见隠四年莒伐亦为是年及邾战于升陉起文也
　　夏宋公卫侯许男滕子伐郑
　　左氏曰郑伯如楚宋公伐郑子鱼曰所谓祸在此矣张氏曰襄公尝困于楚矣疾疢虽甚而徳慧术知未有以增益其所不能谷梁氏所谓不能反其知以治人过而不改而又甚之者也义又见隠二年郑伐卫
　　秋八月丁未及邾人战于升陉【音刑】
　　不言公大夫也杜氏曰升陉鲁地髙氏曰邾来伐我而鲁遽及邾人战也公伐邾取须句以起此战愚谓鲁取邾邑而致寇僖公不反躬自责复其旧邑而驱民以战始终皆有辠矣不书邾伐我书法与桓十七年战于奚同义又见隠二年郑伐卫
　　冬十有一月己巳朔宋公及楚人战于宋师败绩不书楚伐宋而书及楚人战书法亦与桓十七年战于奚同盖宋公主乎此战也战称公者君行师从师不待言也败称师者见师众大败纪实事也杜氏曰水名左氏曰楚人伐宋以救郑宋公将战大司马固谏曰天之弃商久矣君将兴之弗可赦也已弗听宋公及楚人战于宋人既成列楚人未既济司马曰彼众我寡及其未既济也请击之公曰不可既济而未成列又以告公曰未可既陈而后击之宋师败绩公伤股门官殱焉国人皆咎公公曰君子不重伤不禽二毛古之为军也不以阻隘也寡人虽亡国之余不鼓不成列子鱼曰君未知战勍敌之人隘而不列天賛我也阻而鼓之不亦可乎犹有惧焉且今之勍者皆吾敌也虽及胡耉获则取之何有于二毛眀耻教战求杀敌也伤未及死如何勿重若爱重伤则如勿伤爱其二毛则如服焉三军以利用也金鼓以声气也利而用之阻隘可也声盛致志鼓儳可也孙氏曰宋襄无齐桓之资而欲绍齐桓之烈帅诸侯而致强楚故盂之防见执受伐今复与楚争郑以起此战师防身伤七月而死为中国羞义又见庄十年荆败蔡师○谷梁曰之战以为复雩之耻也雩之耻宋襄有以自取之也治人而不治则反其知过而不改又之是谓之过襄公之谓也刘氏曰宋襄不厄人于险不鼔不成列此至仁大义虽文王之战不能过之春秋恶之以其好战而不务本饰小名而妨大徳此无异盗跖之分均为仁出后为义也
　　二十有三年春齐侯伐宋围缗【缗亡巾切谷梁作闵】
　　杜氏曰缗宋邑髙平昌邑县东南有东缗城汉志山阳郡东缗县春秋时作缗张氏曰即济州金乡县康侯胡氏曰齐伯国之余业也宋襄既败于荆楚之势益张齐侯既无尊中国攘外裔恤患灾畏简书之意又乘其约而伐之此尤义之不得为者也义又见隠五年宋伐郑○谷梁曰不正其以恶报恶也
　　夏五月庚寅宋公兹父卒
　　左氏曰宋襄公卒伤于故也大意见隠七年滕侯卒此又以见宋襄之率意妄作穷困而死也
　　秋楚人伐陈
　　义见庄十年荆败蔡师
　　冬十有一月杞子卒
　　杞称子见桓二年滕子来朝髙氏曰不名者史逸之左氏曰杞成公卒大意见隠七年滕侯卒○髙氏曰入春秋以来始书杞卒
　　二十有四年春王正月
　　夏狄伐郑
　　义见隠七年戎伐凡伯
　　秋七月
　　冬天王出居于郑
