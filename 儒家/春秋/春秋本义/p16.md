<!-- { "loadSidebar": true } -->
　　康侯胡氏曰案周官典命凡诸侯嫡子誓于天子而摄其君则下其君之礼一等未誓则以皮帛继子男世子固有出防朝聘之仪矣然摄其君继子男者谓诸侯朝于天子有时而不敢后故老疾者使世子摄己事以见天子急述职也诸侯闲于王事则相朝其礼本无时曹伯旣有疾何急于朝桓使世子摄哉大位奸之窥也危病邪之伺也世子君之贰也君疾而储副出啓窥伺之心危道也逾月而终生卒其有疾明矣而使世子来终生之过也世子将欲已乎则方命矣孝子尽道以事其亲者也不尽道而苟焉以从命为孝又焉得为孝乎○谷梁曰使世子伉诸侯之礼而来朝曹伯失正矣诸侯相见曰朝以待人父之道待其子以内为失正也内失正曹伯失正世子可以已矣则是放命也张氏曰春秋以讨贼望诸侯今曹伯之使世子春秋所以直书而深责之戴氏曰使不幸未还而曹伯卒则国非其国也刘氏曰此后世所以多子祸也
　　十年春王正月庚申曹伯终生卒
　　义见隐三年宋公卒
　　夏五月葬曹桓公
　　义见隐三年葬宋穆公
　　秋公会衞侯于桃丘弗遇
　　公羊曰会者期辞也杜氏曰桃丘衞地济北东阿县东南有桃城衞侯与公为期中背公更与齐郑故公独往而不相遇也赵氏曰书不遇者见诸侯之无信朴郷吕氏曰衞不信也吕氏曰春秋之世专计利害不顾义理如此○髙氏曰在易屯之六三以隂居阳其身不正而轻躁妄动求应于五五应在二而弗见纳圣人戒之曰君子几不如舎往吝系辞曰几者动之微吉之先见者也君子安其身而后动易其心而后语定其交而后求夫桓公身负弑逆之辠而又轻躁妄动为人所弃正如屯之六三圣人为万世戒也黄氏曰郎之战兆此
　　冬十有二月丙午齐侯衞侯郑伯来战于郎
　　郎见隐九年程子曰来战于郎三国为主刘氏曰外为志乎此战也常山刘氏曰春秋之中诸侯加兵于鲁者为不少矣未有书来战者此不言侵伐而以来战为文则彼曲我直其义坦然义又见隐二年郑伐衞○康侯胡氏曰鲁桓弑立天下大恶人人所得讨也郑伯则首盟于越以定其位齐侯则继会于稷以济其奸曽不能修方伯之职驻师境上声辠致讨伸天下之大义也今特以私忿小怒亲帅其师战于鲁境尚为知类也哉愚谓鲁衞兄弟之国齐鲁累世之姻桓公又新娶于齐鲁郑尝会盟假田以缔交一有闲隙则忘亲背盟兴兵争战此春秋之时所以为大乱圣人比书其事为后世鉴
　　十有一年春正月齐人衞人郑人盟于恶曹
　　三国称人微者也吕氏曰盟我不与也其曰人不详也未详是否杜氏曰恶曹地阙愚谓诸侯专盟是无天子大夫专盟是无诸侯王纲之坏极矣圣人所尤惜也义又见隐元年盟于蔑○刘氏曰齐衞郑相与会盟而君不行委之大夫春秋正本谨始知其后必有大夫胁权交政之恶则又有陪臣执国干上之祸其势相召也
　　夏五月癸未郑伯寤生卒
　　义见隐三年宋公卒
　　秋七月葬郑庄公
　　杜氏曰三月而葬速义见隐三年葬宋穆公
　　九月宋人执郑祭仲突归于郑郑忽出奔衞
　　陆氏曰执大夫例称人愚谓义不在人而在执略之之辞也康侯胡氏曰祭仲郑之命大夫祭氏仲字也苏氏曰名也前説近是愚案突庄公庶子宋雍姞所出即厉公也忽庄公嫡子邓曼所出即昭公也叶氏曰凡出奔者皆书名盖廹逐者必有与之争国者内一君外亦一君不名无以为辨后仿此邦衡胡氏曰未逾年不称郑伯愚案居丧未逾年之君称子今不称子未详大凡出奔者多不书子与爵如曹羁之类是也左氏曰郑昭公之败北戎也齐人将妻之昭公辞祭仲曰必取之君多内宠子无大援将不立三公子皆君也弗从夏郑庄公卒初祭封人仲足有宠于庄公庄公使为卿为公娶邓曼生昭公故祭仲立之宋雍氏女于郑庄公曰雍姞生厉公雍氏宗有宠于宋庄公故诱祭仲而执之曰不立突将死亦执厉公而求赂焉祭仲与宋人盟以厉公归而立之秋九月丁亥昭公奔衞己亥厉公立谷梁曰权在祭仲也死君难臣道也今立恶而黜正恶祭仲也愚谓突以庶孽谋簒宋庄私突执祭仲夺嫡立庶祭仲执国柄不死节以辅正三者辠大恶极矣然郑庄之多宠以遗后祸与郑忽不能君举朝无忠臣而废置如反掌与天子方伯不修其职以致奸猾肆行而无所忌举可见矣○陈岳氏曰忽太子也兄也正也突公子也弟也非正也忽旣立则祭仲之君以君臣之义颠则扶之危则持之力不足则死之又知突在宋非会非聘为宋所诱其无谋甚矣往而被执不能死节归立厉公
　　柔会宋公陈侯蔡叔盟于折
　　孙氏曰蔡叔蔡侯之弟叔字也诸侯母弟未命为大夫者皆字朴乡吕氏曰折鲁地义见隐元年盟于蔑○张氏曰自去年鲁与齐衞为仇敌至今年桓公欲合党以敌之于是结宋与陈蔡要言歃血初无忠信诚慤相与之心又以再命大夫敌宋公陈侯故盟不足以恃矣
　　公会宋公于夫钟【夫音扶钟公羊作童】
　　杜氏曰夫钟郕地义见隐九年会于防○康侯胡氏曰臣与宋公盟于折君与宋公会于夫钟于阚于虚于皆存而不削何其辞费欤曰盟者春秋之所恶而屡盟以长乱会者诸侯所不得专而数会以厚疑圣人皆存而不削于以见屡盟而卒叛数会以卒离其事可谓着明矣
　　冬十有二月公会宋公于阚【口暂切】
　　杜氏曰阚鲁地在东平须昌县东南义见隐九年会于防
　　十有二年春正月
　　夏六月壬寅公会纪侯莒子盟于曲池【公羊作敺蛇纪左氏作杞公羊谷梁作纪今从程子所定作纪】
　　杜氏曰曲池鲁地鲁国汶阳县北有曲水亭义见隐元年盟于蔑
　　秋七月丁亥公会宋公燕人盟于谷丘
　　张氏曰南燕姞姓国汉属东郡今为滑州胙城县存耕赵氏曰居宋郑之间杜氏曰谷丘宋地张氏曰在应天府谷熟县义见隐元年盟于蔑
　　八月壬辰陈侯跃卒
　　杜氏曰厉公也大意见隐七年滕侯卒○张氏曰去年与柔盟于折不书葬鲁不会不恤同盟也
　　公会宋公于虚【公羊作郯】
　　杜氏曰虚宋地义见隐九年会于防
　　冬十有一月公会宋公于
　　杜氏曰宋地义见隐九年会于防○髙氏曰公委宗社人民而五出与宋会诸侯临涖一国之民民不可一日不治则国不可一日去之故先王之法诸侯无事不得出其四境朝事天子则出境天子廵狩则出境方伯率诸侯以征伐则出境若无事而出境则诛叶氏曰公始以柔会宋未几复自会于夫钟于阚于谷丘夫钟郕地阚鲁地谷丘宋地也公之求宋亟矣及是复会于虚于皆宋地而公即之公之求宋益亟矣盖自隐以来我之相与为厚为薄者惟宋与郑党郑则伐宋善宋则伐郑至郎之战惧郑之谋己故亟于求宋既而求郑以为武父之盟而成伐宋之役明年再会又明年复会其求于郑者亦如是其急郑适有突之乱知其不足恃乃复从而伐之孰有立国如是而可久者乎暴戾则无亲失道则寡援君子是以知桓之不终也
　　丙戌公会郑伯盟于武父【音斧】
　　郑伯突也东莱吕氏曰突篡位而以君书之不没其实也杜氏曰武父郑地陈留济阳县东北有武父城愚谓鲁桓与宋两盟四会不浃旬而背之以盟郑反覆如是比事而观其义自见义又见隐元年盟于蔑○张氏曰与人交之道忠信诚慤本乎中则有不期合而合者其人非有是心则其相与也不过以利合一旦争小利则相视忽如仇敌然公之会宋而盟郑其离合正如是春秋详书之以见王政不行鲁桓宋庄郑厉皆以篡国而立交相盟会纷纷离合惟利是视烦盟渎信祗以长乱王法之所必诛而不以听者也吕氏曰此年书盟会之数如此见诸侯无王放恣自若多事屡盟民不堪命如此之极也圣人伤之以为世戒后之人君有意于善者其知慎始守约爱民为急以合圣人之意乎
　　丙戌衞侯晋卒
　　孙氏曰丙戌羡文也此盟与卒同日耳经未有一日而再书者义见隐三年宋公卒
　　十有二月及郑师伐宋丁未战于宋
　　内不出主名微者也伐而言战者宋不服而逆战也言战而不言败绩无大胜负也两年之闲六盟会宋冝笃好也一与郑比则连郑伐宋郑突亦忘其立已之私恩而与鲁比此宋不服以至于战残民毒众辠恶极矣义又见隐二年郑伐衞○张氏曰兵法争恨小故不忍愤怒者谓之愤兵鲁桓郑突此役是也书及郑师伐宋辠鲁郑也又书丁未战于宋言鲁郑与宋亟争寻常残民暴骨两辠之也康侯胡氏曰来战者辠在彼战于郎是也往战者辠在内战于宋是也存耕赵氏曰鲁轨弑隐宋冯弑殇郑突篡忽三者皆逆贼周有常刑皆戮余也敢称兵为战见王法之不行也
　　十有三年春二月公会纪侯郑伯己巳及齐侯宋公衞侯燕人战齐师宋师衞师燕师败绩
　　此鲁侯来会纪郑也及者三国及之也燕称人微者也战称爵举重也败称师君存而师败也败绩者败其军功大败也公羊曰其不地于纪也赵氏曰内兵以纪为主外兵以齐为主莘老孙氏曰纪为齐侵削志欲灭之举宋衞燕三国之师往伐之纪于是要鲁郑之君以为之敌愚谓齐吞小国连诸侯以伐纪自取败绩辠不胜诛矣纪不量力又连鲁郑以战虽侥幸一胜卒灭宗社其相从诸侯各逞私忿合党报怨使无辜之民肝脑涂地皆辠也见王政不行诸侯纵恣甚矣杜氏曰衞宣公未葬惠公称侯以接邻国非礼也义又见隐二年郑伐衞○康侯胡氏曰齐为无道恃强陵弱此以纪为主何也彼为无道以加兵于己必有引咎责躬之事礼义辨喻之文犹不得免焉则亦固其封疆效死以守上诉天子下告方伯连帅与隣国之诸侯不如是而愤然与战岂己乱之道乎同力度德动则相时小国雠大国而幸胜焉祸之始也息伐郑而亡郑胜蔡而惧蔡败楚而灭今纪人不度德不量力不征词轻与齐战而为之援者弑君之贼篡国之人也不能保其国自此战始矣
　　三月葬衞宣公
　　义见隐三年葬宋穆公
　　夏大水
　　义见元年○存耕赵氏曰桓元年大水今又大水水天之所生以活人者也大而灾焉隂沴之证也夏见则妨农矣髙氏曰自尧有洪水之患使禹治之禹能疆理天下正其经界有畎有浍有沟有洫有川有遂遂无水患但有其利故年之丰凶一系农力水旱不能为之害或天时久雨则由畎注浍由浍注沟由沟注洫由洫入川由川入遂以次防导入河入江终至于海盖以决而不为灾也或天时久旱则于沟浍川遂之闲逓引其水以为灌溉又得其利焉春秋之时暴君污吏壊其经界使畎浍沟洫之属皆芜而不治于是遇大水而无以决遇大旱而无以溉民为兵战所驱无暇治田亩圣人书大水者上痛禹迹之亡下悼井田之废生民受其患无以极济之也
　　秋七月
　　冬十月
　　十有四年春正月公会郑伯于曹
　　义见隐九年会于防○髙氏曰公与郑伯皆有篡逆之大恶天下所不容今相会于曹曹之容恶可知也
　　无冰
