<!-- { "loadSidebar": true } -->
　　左氏曰晋灵公不君厚敛以雕墙从台上弹人而观其辟九也宰夫胹熊蹯不熟杀之寘诸畚使妇人载以过朝赵盾士季见其手问其故而患之将谏士季曰谏而不入则莫之继也防请先不入则子继之三进及溜而后视之曰吾知所过矣将改之稽首而对曰人谁无过过而能改善莫大焉君能有终则社稷之固也岂惟羣臣赖之犹不改宣子骤谏公患之使鉏麑贼之晨徃寝门辟矣盛服将朝尚早坐而假寐麑退叹而言曰不忘恭敬民之主也贼民之主不忠弃君之命不信有一于此不如死也触槐而死九月晋侯饮赵盾酒伏甲将攻之其右提弥明知之趋登曰臣侍君宴过三爵非礼也遂扶以下公嗾夫獒焉明搏而杀之盾曰弃人用犬虽猛何为鬭且出提弥明死之初宣子田于首山舎于翳桑见灵辄饿问其病曰不食三日矣食之舎其半问之曰宦三年矣未知母之存否今近焉请以遗之使尽之而为之箪食与肉寘诸橐以与之既而与为公介倒防以御公徒而免之问何故对曰翳桑之饿人也问其名居不告而退遂自亡也乙丑赵穿攻灵公于桃园宣子未出山而复太史书曰赵盾弑其君以示于朝宣子曰不然对曰子为正卿亡不越竟反不讨贼非子而谁宣子曰乌呼我之懐矣自贻伊慼其我之谓矣宣子使赵穿逆公子黒臀于周而立之壬申朝于武宫邦衡胡氏曰易曰弑父与君其所由来者渐矣盾自文六年当国盟防侵伐皆盾专之不复有君其来渐矣愚谓春秋歴书赵盾之事而终之以此鉴戒昭矣义又见隐四年衞州吁事○贯道王氏曰灵公之立非盾意也故君臣不相能而盾之无君之心乆矣盾狡而穿愚河曲之役委曲庇之将用之也且使为公壻则伏奸贼于君侧有年矣灵公不君与盾为仇此盾之所以先事而发也使穿侵崇是与之以兵权也事成机熟委君于穿而宿留境上谓非其情可乎穿弑君而反使之迎成公而立之是庇穿弑而免穿于讨也后人见传徒以事成于穿而盾负弑逆亦惑矣康侯胡氏曰赵穿手弑其君董狐归狱于盾其断盾之狱词曰子为正卿亡不越境反不讨贼以是书断而盾也受其恶而不敢辞仲尼因其法而不之革其义云何曰亡而越境谓去国而不还也然后君臣之义絶反而讨贼谓之复雠而不释也然后臣子之事终不然是盾伪出而实与闻乎故也假令不与闻者而纵贼不讨是有今将之心而意欲穿之成乎弑矣恶莫惨乎意今以此辠盾乃闲人子之邪心而谨其渐也微夫子推见至隐垂法后世乱臣贼子皆以诡计获免君臣父子不相夷以至于禽兽也防希
　　冬十月乙亥天王崩
　　书此为速及鲁郊起文也义又见隐三年
　　三年春王正月郊牛之口伤改卜牛牛死乃不郊犹三望
　　张氏曰郊牛者本养以事天之牛也髙氏曰不言伤之者牛自伤也宣公弑君篡位无天道矣岂足以对越在天乎祭天之牛或伤或死此天示变以警公也康侯胡氏曰乃不郊为牛之口伤改卜牛而牛又死也不然郊矣礼为天王服斩衰周人告丧于鲁史策已书而未也祀帝于郊夫岂其时而或谓不以王事废天事礼乎春秋已来丧纪寖废有不奔王丧而逺适他国有不修吊礼而自相聘问固将以是为可举而不废也卒至汉文以日易月后世不能复其所由来渐矣春秋备书其义自见鲁郊与犹三望义并见僖三十一年○赵氏曰鲁之僭郊天不从而鲁必为之卜而不从者四鼷防食牛者三牛口伤者一鲁不自咎其僭必将用之凡郊之不从牲之变故皆非人力所能为也不郊而犹三望不得僭于天而僭于地天地岂有异理天所不享地安得享之
　　匡王
　　杜氏曰四月而速康侯胡氏曰四月而王室不君其礼略也
　　楚子伐陆浑之戎【浑戸门切又戸困切陆公羊作贲公谷无之字】
　　张氏曰陆浑子本允姓居瓜州僖二十二年秦晋迁之于伊川在唐为河南陆浑县地宋河南府伊阳县北二十里有陆浑县故城康侯胡氏曰楚伐陆浑其志何也为陆浑在王都之侧故书于策以谨中外之辨禁防乱之阶愚谓陆浑在伊雒天子不能治诸侯不能驱而楚人得以伐之中国不振甚矣义又见僖三年徐取舒
　　夏楚人侵郑
　　义见庄十年荆败蔡师
　　秋赤狄侵齐
　　张氏曰赤狄狄之别种木讷赵氏曰隈姓潞甲及留吁皆赤狄也孔氏曰谓之赤狄白狄者俗尚赤衣白衣也地谱洛州春秋赤狄之地义见隐七年戎伐凡伯○木讷赵氏曰僖文之世岁有狄患至文十一年叔孙得臣败狄于咸狄患顿息狄衰而赤狄兴焉今其侵齐始见于经
　　宋师围曹
　　邦衡胡氏曰宋文弑立已为乱而欲治人之乱春秋所甚恶也愚谓逆贼逞志以围人之国见王政之坏极矣义又见僖十九年宋围曺
　　冬十月丙戌郑伯兰卒
　　义见隐三年宋公卒
　　郑穆公
　　木讷赵氏曰不月阙文也愚谓月日虽阙然冬卒而冬盖在三月之内速也义又见隐三年宋穆公
　　四年春王正月公及齐侯平莒及郯莒人不肯公伐莒取向【郯音谈向舒亮切】
　　张氏曰郯己姓国子爵秦有郯郡汉属东海郡故城在淮阳军下邳县北杜氏曰莒郯二国相怨故公与齐侯共平之向莒邑东海承县东南有向城左氏曰平国以礼不以乱以乱平乱何治之有刘氏曰平莒及郯义也莒人不肯吾有不义焉伐莒强也取向利也非君子之道也君子之道犹射射者正己而后发而不中不怨胜己者反求诸己而已矣○张氏曰易曰贞吉悔亡憧憧徃来朋从尔思圣人所以感人心而天下和平者此心公正自足以感之也今以宣公而平二小国若出于公不必假齐一言而彼己服今挟齐为重而彼尚不肯伐莒而齐不与复取向以自益春秋深以着宣公此心之不公而终之以为利也
　　秦伯稻卒
　　张氏曰秦伯共公也存耕赵氏曰自秦康公防卒书于经而秦同于中国矣于是书共公稻卒义见文十八年秦伯卒
　　夏六月乙酉郑公子归生弑其君夷
　　左氏曰归生子家也愚案先书归生帅师而终之以此见大夫专兵国之祸也鉴戒昭矣义又见隐四年卫州吁事
　　赤狄侵齐
　　义见三年
　　秋公如齐
　　义见僖十年但彼犹朝伯主此则朝其立己者耳
　　公至自齐
　　义见桓二年公至自唐
　　冬楚子伐郑
　　左氏曰郑未服也义见庄十年荆败蔡师○张氏曰案楚自去年至十年侵伐郑者凡五至十一年盟郑于辰陵而郑又徼事晋于是十二年围郑入之遂败晋于邲而后郑服楚晋人之不振有自来矣
　　五年春公如齐
　　义见四年此则去秋与今春两如齐甚矣
　　夏公至自齐
　　逾时而返也义又见桓二年公至自唐
　　秋九月齐髙固来逆子叔姬【张氏曰左氏无子字据髙固及子叔姬来有子字当从公羊谷梁】
　　子叔姬赵氏曰时君之女也左氏曰逆叔姬卿自逆也髙氏曰古者三十而娶五十而爵为大夫故大夫无出境亲迎者髙固为齐正卿而始与鲁为婚又越境逆女非礼可知义又见庄二十七年莒庆逆叔姬
　　叔孙得臣卒
　　张氏曰不日阙文也存耕赵氏曰谨三孙之世卿也大意又见隐元年益师卒
　　冬齐髙固及子叔姬来
　　啖氏曰大夫非公事与妻出境非礼也时叔姬始嫁未合归宁假令合归宁亦不当与髙固同来书之以明髙固之辠也○康侯胡氏曰礼女子有行逺父母者歳一归宁今见逆逾时未易歳也而叔姬亟来非礼也大夫适他国必有君命与公事否则礼法之所禁而可犯乎惠公许其臣越礼恣行而莫遏髙固委其君逾境自如而不忌则人欲己肆矣凡婚姻常事不书而书此者则以为非常为后世戒也
　　楚人伐郑
　　义见庄十年荆败蔡师
　　六年春晋赵盾卫孙免侵陈
　　左氏曰晋衞侵陈陈即楚故也髙氏曰赵盾弑君孙免为衞卿反与之比以兵加人之国因见当时习于悖乱不知君臣大义也义又见庄十年公侵宋○贯道王氏曰向也楚尝侵陈晋一救之陈遂从于侵郑陈非忘晋也郑以晋故三年三被楚师晋无一矢之救此陈所以畏而平楚也晋不自反偕卫以侵陈讨贰晋可知矣木讷赵氏曰晋楚争陈自此始
　　夏四月
　　秋八月螽【公羊作】
　　义见桓五年○康侯胡氏曰谓螽为谷灾虐取于民之效也军旅数起赋敛既繁戾气应之矣善恶之感萌于心而灾祥之应见于事宣公不知舎恶迁善以补前行之愆而用兵不息灾异数见年谷不登国用空乏卒至于改助法而税民盖自此始矣经于螽螟一物之变必书于策以示天人感应之理不可诬当慎其所感也
　　冬十月
　　七年春衞侯使孙良夫来盟
　　义见隐元年盟于蔑○愚案外大夫来盟者五而称使者二桓十四年郑伯使其弟语及此孙良夫是也直书来盟者三闵二年齐髙子僖四年楚屈完文十五年宋司马华孙是也凡书使前定也其君使之来盟也不书使未前定也大夫至其国随冝以盟者也大略如此又当随事见义不可执一而论
　　夏公防齐侯伐莱
　　杜氏曰莱国东莱黄县张氏曰登州黄县有莱山贯道王氏曰莱东方之国近于齐齐欲兼之而鲁宣以兵助其虐康侯胡氏曰公与齐侯俱不务徳合党连兵恃强陵弱是以为此举也
　　秋公至自伐莱
　　逾时也义见桓二年公至自唐
　　大旱
　　义见僖二十一年○张氏曰比年螽旱观其所感可见矣
　　冬公防晋侯宋公衞侯郑伯曹伯于黒壤
　　张氏曰黒壤晋地一名黄父义见隐九年防于防○邦衡胡氏曰自文公以来中国无盟主终晋灵之世未尝一合诸侯成立五年始有黒壤之防而大夫不与焉庶防桓文之事愚谓此防终不能以服楚不旋踵而灭舒蓼伐陈矣
　　八年春公至自防
　　冬防春至则正月告朔之礼废矣义又见桓二年公至自唐○髙氏曰古者国有凶荒则杀礼而不举公夏防伐莱而秋至冬防黒壤而此年春至其间大旱之不恤而区区以侵伐期防为急
　　夏六月公子遂如齐至黄乃复
　　孔氏曰黄齐境公羊曰其言至黄乃复何有疾也何言乎有疾乃复讥大夫以君命出闻丧徐行而不反聘礼曰賔入竟而死遂也若賔死未将命则既敛于棺造于朝介将命孙氏曰至黄乃复废君命也○东莱吕氏曰昭公如晋亦有疾乃复矣今不云有疾人臣不当以疾废君命昭公可以疾止仲遂不可以疾止也
