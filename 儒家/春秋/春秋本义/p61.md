<!-- { "loadSidebar": true } -->
　　舒鸠见宣八年左氏曰二十四年吴人爲楚舟师之役故召舒鸠人舒鸠人叛楚楚子师于荒浦使沈尹寿与师祈犂让之舒鸠子敬逆二子而告无之且请受盟二子复命王欲伐之防子曰不可彼告不叛且请受盟而又伐之伐无辠也姑归息民以待其卒卒而不贰吾又何求若犹叛我无辞有庸乃还二十五年舒鸠人卒叛楚令尹子朩伐之及离城吴人救之子朩遽以右师先子疆息桓子捷子骈子孟帅左师以退吴人居其闲七日子疆曰久将垫隘隘乃禽也不如速战请以其私卒诱之简师陈以待我我克则进奔则亦视之乃可以免不然必爲吴禽从之五人以其私卒先击吴师吴师奔登山以望见楚师不继复逐之傅诸其军简师会之吴师大败遂围舒鸠舒鸠溃八月楚灭舒鸠义见僖三年徐取舒○朩讷赵氏曰羣舒其先本与楚俱张荆舒是惩是也因其近楚爲楚蚕食至是尽矣宣八年灭舒蓼成十七年灭舒庸及是灭舒鸠
　　冬郑公孙夏帅师伐陈【夏公羊作虿】
　　左氏曰郑子产献捷于晋受之十月子展相郑伯如晋拜陈之功子西复伐陈陈及郑平愚谓陈从楚伐郑信有辠矣然犹廹于强楚而不得已也郑舎之入陈报之过矣至是而复伐之则又甚焉义又见隐二年郑伐衞
　　十有二月吴子遏伐楚门于巢卒【遏公羊谷梁作谒】
　　杜氏曰遏诸樊也门于巢攻巢门也贯道王氏曰巢门楚外城门也叶氏曰诸侯不生名吴子何以名吴子卒矣不可再见举卒之名加之伐楚之上无嫌也赵氏曰此与郑髠顽如会卒于鄵文义正同皆以便文尔莘老孙氏曰吴子攻巢之门而卒故曰门于巢卒也义见僖三年徐取舒
　　二十有六年春王二月辛卯衞喜弑其君剽【匹妙切】剽公孙剽也十四年衞侯衎奔齐衞人立剽左氏曰二十年衞惠子疾召悼子曰吾得辠于君悔而无及也名藏在诸侯之策曰孙林父殖出其君君入则掩之若能掩之则吾子也若不能犹有鬼神吾有馁而已不来食矣悼子许诺惠子遂卒二十五年冬衞献公自夷仪使与喜言喜许之大叔文子闻之曰乌呼诗曰夙夜匪懈以事一人今子视君不如奕棊其何以免乎奕者举棊不定不胜其偶而况置君而弗定乎必不免矣九世之卿族一举而灭之可哀也哉二十六年衞献公使子鲜爲复辞敬姒强命之对曰君无信臣惧不免敬姒曰虽然以吾故也许诺初献公使与喜言喜曰必子鲜在不然必败故公使子鲜子鲜不获命于敬姒以公命与喜言曰苟反政由氏祭则寡人喜告蘧伯玉伯玉曰瑗不得闻君之出敢闻其入遂行从近关出告右宰谷右宰谷曰不可获辠于两君天下谁畜之悼子曰吾受命于先人不可以贰谷曰我请使焉而观之遂见公于夷仪反曰君淹恤在外十二年矣而无忧色亦无寛言犹夫人也若不已死无日矣悼子曰子鲜在右宰谷曰子鲜在何益多而能亡于我何爲悼子曰虽然弗可以已孙文子在戚孙嘉聘于齐孙襄居守二月庚寅甯喜右宰谷伐孙氏不克伯国伤甯子出舍于郊伯国死孙氏夜哭国人召甯子甯子复攻孙氏克之辛卯杀子叔及大子角黄氏曰剽本篡立而书甯喜弑其君者喜尝事之爲君十三年也许氏曰君臣之分一正不可复易此圣人所以定天下之经也义又见隐四年衞州吁事○叶氏曰剽之与衎盖不两立以衎之归爲正则剽不得爲正矣何以名喜曰弑哉此剽与衎之说非喜与剽之说也夫所谓君臣者一日北面而事之皆君也方孙林父之逐衎殖以爲不然则去而违之旣与之立则殖之君也喜者受命于殖者也孰有北面事之十三年而不以爲君者乎爲衎则可以杀剽爲喜则不可以杀剽此喜与衎之说也喜受命而杀之非弑君而何以衎言之则公孙剽而已矣别嫌明微非春秋不能辨愚案此与文十八年齐人弑其君商人同意
　　衞孙林父入于戚以叛
　　戚见文元年赵氏曰据土背君曰叛髙氏曰献公之奔也林父实逐之今甯喜弑剽将纳献公故林父惧而入于戚以叛愚谓人臣而叛其君辠恶自见矣○君举陈氏曰春秋之季家有藏甲邑有百雉之城矣故书叛始于此
　　甲午衞侯衎复归于衞
　　黄氏曰衞侯归书名者剽弑衎归衞有二君名以别之也孙氏曰衞侯前年入于夷仪今喜弑剽四日而复归于衞此待弑而归也愚谓衞侯先入夷仪使甯喜弑其君而复归于衞夫国虽其国然其归也非正义明道之举也夫王法不行邪正莫辨势力诈谋强者得之如奕棊然此春秋所以作也
　　夏晋侯使荀吴来聘
　　杜氏曰荀吴偃子义见僖七年齐来聘
　　公会晋人郑良霄宋人曹人于澶渊【澶市延切】
　　晋宋曹称人微者也郑加宋上者郑以卿也澶渊见二十年义见隐九年会于防
　　秋宋公杀其世子痤【才何切公羊作座】
　　左氏曰初宋芮司徒生女子赤而毛弃诸堤下共姬之妾取以入名之曰弃长而美平公入夕共姬与之食公见弃也而视之尤姬纳诸御嬖生佐恶而婉大子痤美而很合左师畏而恶之寺人惠墙伊戾爲大子内师而无宠秋楚客聘于晋过宋大子知之请野享之公使徃伊戾请从之公曰夫不恶女乎对曰小人之事君子也恶之不敢逺好之不敢近敬以待命敢有贰心乎纵有共其外莫共其内臣请往也遣之至则歃用牲加书徴之而骋告公曰大子将爲乱旣与楚客盟矣公曰爲我子又何求对曰欲速公使视之则信有焉问诸夫人与左师则皆曰固闻之公囚大子大子曰惟佐也能免我召而使请曰日中不来吾知死矣左师闻之聒而与之语过期乃缢而死佐爲大子公徐闻其无辠也乃亨伊戾康侯胡氏曰贼世子者寺人矣而独辠宋公何哉谮言之得行也必有嬖妾配适以惑其心又有小人欲结内援者以爲之助然后爱恶一移父子夫妇之闲不能相保者众矣尸此者其谁乎直称君春秋正其本之意义又见僖五年晋侯杀世子○髙氏曰晋献公惑骊姬之谗而杀申生宋平公听伊戾之诈而杀痤春秋以晋侯宋公杀之直辠君之不明惑于谗慝爲后世戒汉武帝唐明皇犹蹈之盖晋宋不足道也呜呼自古谗人爲国患虽其君之父子不能相保况臣下乎春秋书此当三复其言
　　晋人执衞甯喜
　　公羊曰不以其辠执之也愚谓甯喜弑君之贼晋不之讨乃因其来而执之则旣失刑矣况旣执而不杀又使还衞次年书衞杀其大夫甯喜则知其舍之矣故曰不以其辠执之也
　　八月壬午许男甯卒于楚
　　左氏曰许灵公如楚请伐郑曰师不兴孤不归矣八月卒于楚髙氏曰以中国诸侯而死于蛮荆死非其所矣义又见隐三年宋公卒○贯道王氏曰君守宗庙出入必告不幸而死于道路犹爲弃社稷也许男死于楚是以四岳伯夷之血祀而委之蛮荆矣
　　冬楚子蔡侯陈侯伐郑
　　左氏曰楚子曰不伐郑何以求诸侯楚子伐郑郑人将御之子产曰晋楚将平诸侯将和楚王是故昩于一来不如使逞而归乃易成也夫小人之性衅于勇啬于祸以足其性而求名焉者非国家之利也若何从之子展说不御寇十二月乙酉入南里堕其城涉于乐氏门于师之梁县门发获九人焉涉于汜而归而后许灵公愚谓佳兵求伯楚辠大矣而陈蔡从之抑又甚焉义又见庄十年荆败蔡师
　　葬许灵公
　　义见隐三年葬宋穆公
　　二十有七年春齐侯使庆封来聘
　　杜氏曰景公即位通嗣君也义见僖七年齐来聘
　　夏叔孙豹会晋赵武楚屈建蔡公孙归生衞石恶陈孔奂郑良霄许人曹人于宋【奂公羊作瑗】
　　不序宋大夫者在宋故也在宋则宋与会可知后盟同左氏曰宋向戌善于赵文子又善于令尹子木欲弭诸侯之兵以爲名如晋告赵孟赵孟谋于诸大夫韩宣子曰兵民之残也财用之蠧小国之大菑也将或弭之虽曰不可必将许之弗许楚将许之以召诸侯则我失爲盟主矣晋人许之如楚楚亦许之皆告于小国爲会于宋五月甲辰晋赵武至于宋丙午郑良霄至戊申叔孙豹衞石恶至楚公子黑肱先至成言于晋宋向戌如陈从子木成言于楚子木谓向戌请晋楚之从交相见也陈孔奂蔡公孙归生曹许之大夫皆至以藩爲军晋楚各处其偏孙氏曰隐桓之际天子失道诸侯擅权宣成之闲诸侯错命大夫专国至宋之会则又甚矣何哉宋之会诸侯日微天下之政中国之事皆大夫专持之也故二十九年城三十年会澶渊昭元年会虢诸侯莫有见者此天下之政中国之事皆大夫专持之可知也君举陈氏曰晋楚初同主夏盟也以诸侯分爲晋楚之从于是始则是南北二伯也天下之大变也于溴梁而无君臣之分于宋而无夷夏之辨昭定哀之春秋将以终于吴越焉尔矣○邦衡胡氏曰诸侯之大夫会屈建欲以弭兵是以兵爲可弭而楚人可以信结乎愚亦甚矣自后三四年楚子大合诸侯于申伐吴灭赖执中国之君杀中国之大夫则弭兵之说果可信邪楚人果可以久处邪髙氏曰此事利害甚重不可轻举也而诸侯大夫不详其故始循其弭兵之名遂会于宋而与之盟自是大启戎心干盟偪好晋楚之从请交相见而诸侯亦俛首两事晋楚嗟乎桓文数十年之功业一朝而坏之天下之势遂大溃而不可收矣彼岂知天下之大计哉
　　衞杀其大夫喜
　　左氏曰衞喜专公患之公孙免余请杀之公曰微子不及此吾与之言矣事未可知只成恶名止也对曰臣杀之君勿与知乃与公孙无地公孙臣谋使攻氏弗克皆死公曰臣也无辠父子死余矣夏免余复攻氏杀喜及右宰谷尸诸门莘老孙氏曰喜弑贼也弑剽而归衎衞侯衎德喜之迎已反国复用之爲大夫未尝夺其位喜旣见执而归衞侯乃以其私杀之喜虽有辠然衞侯杀之不以其辠故曰杀其大夫也晋里克杀奚齐弑卓子而立夷吾夷吾杀之晋侯夷吾衞侯衎之杀大夫皆以其私而不以其辠故春秋皆曰杀其大夫也义又见庄十六年曹杀大夫
　　衞侯之弟鱄出奔晋【鱄市转切又音专谷梁作专】
　　鱄子鲜也左氏曰免余杀喜子鲜曰逐我者出纳我者死赏罚无章何以沮劝君失其信而国无刑不亦难乎且鱄实使之遂出奔晋公使止之不可及河又使止之止使者而盟于河托于木门不向衞国而坐木门大夫劝之仕不可曰仕而废其事辠也从之昭吾所以出也将谁愬乎吾不可立于人之朝矣终身不仕公丧之如税服终身未详信否义见二十年陈侯弟奔楚
　　秋七月辛巳豹及诸侯之大夫盟于宋
