<!-- { "loadSidebar": true } -->
　　义见桓二年公至自唐○贯道王氏曰书至于齐伐之后见诸侯之会未散而齐己抗矣
　　五月甲子地震
　　义见文九年
　　叔老会郑伯晋荀偃衞甯殖宋人伐许
　　髙氏曰晋卿主兵而先郑伯者臣不可过君也宋称人微者也宋当在诸国之上今列衞甯殖下故知微者也愚谓二者皆鲁史之文也邦衡胡氏曰衞甯殖出其君其恶大矣郑伯荀偃会之伐许是党恶也义又见隐二年郑伐衞
　　秋齐侯伐我北鄙围成【公羊作郕】
　　成见桓六年义见隐二年郑伐衞亦爲诸侯同围齐起文也
　　大雩
　　义见桓五年
　　冬叔孙豹如晋
　　左氏曰穆叔如晋聘且言齐故晋人曰以寡君之未禘祀与民之未息不然不敢忘穆叔曰以齐人之朝夕释憾于敝邑之地是以大请敝邑之急朝不及夕引领西望曰庶几乎比执事之闲恐无及也见中行献子赋圻父献子曰偃知辠矣敢不从执事以同恤社稷而使鲁及此见范宣子赋鸿鴈之卒章宣子曰匄在此敢使鲁无鸠乎义见隐七年齐来聘
　　春秋本义卷二十一
<经部,春秋类,春秋本义>
　　钦定四库全书
　　春秋本义卷二十二　　　元　程端学　撰
　　襄公
　　十有七年春王二月庚午邾子牼卒【牼苦耕切公羊谷梁作瞷】邾子宣公也大意见隐七年滕侯卒此又爲其冬邾人伐我南鄙起文也○孙氏曰前年晋人执邾子以归此书邾子卒者晋人寻赦之也
　　宋人伐陈
　　义见隐二年郑伐衞
　　夏衞石买帅师伐曹
　　左氏曰衞孙蒯田于曹隧饮马于重丘毁其缾重丘人闭门而訽之曰亲逐而君尔父爲厉是之不忧而何以田爲夏衞石买孙蒯伐曹曹人愬于晋未详信否义见隐二年郑伐衞又爲十八年晋执石买起文也
　　秋齐侯伐我北鄙围桃齐髙厚帅师伐我北鄙围防【桃公羊作洮左氏无齐字】
　　杜氏曰桃弁县东南有桃墟左氏曰齐人以其未得志于我故秋齐侯伐我北鄙围桃髙厚围臧纥于防师自阳关逆臧孙至于旅松聊叔纥臧畴臧贾帅甲三百宵犯齐师送之而复齐师去之髙氏曰齐爲二师以交攻鲁其恃众暴寡如此况齐鲁仍世昏姻之国也数年之闲见伐不已见鲁政之衰矣义又见隐二年郑伐衞亦爲诸侯同围齐起文也
　　九月大雩
　　义见桓五年
　　宋华臣出奔陈
　　义见僖二十八年元咺奔晋
　　冬邾人伐我南鄙
　　左氏曰爲齐故也愚谓邾宣公卒未逾年悼公居丧兴兵以伐鲁其辠着矣义又见隐二年郑伐衞○高氏曰邾之先君以伐鲁而爲晋所执旣归而卒嗣子在丧而复兴兵伐我者叛晋与齐也齐人使之修先君之怨此祝柯之防所以复见执也
　　十有八年春白狄来
　　义见僖二十九年介葛卢来○髙氏曰辠中国不当与之交接也且宣八年晋师白狄伐秦是晋强而附晋伐秦也成九年秦人白狄伐晋是秦强而附秦伐晋也刘氏曰蕃服于中国无事焉其于天子世一见则诸侯虽善其交际不得而通也是以春秋不与者所以惩淫慝一内外也周公致太平越裳氏九译而献白雉公曰君子德不及焉不享其贽此乃天子而让也况列国之君守藩之臣乎
　　夏晋人执衞行人石买
　　左氏曰晋人执衞行人石买于长子爲曹故也黄氏曰爲石买无故伐曹而执之也然不当因其爲行人而执之张氏曰案石买之执有三失焉舎大而治小一也行人非所执二也不归于京师三也义又见庄二十七年齐执郑詹○刘氏曰假晋欲明天子之禁修方伯之义黜叛夫而诛乱臣者则莫如正孙蒯之恶而诸侯服矣今置所先而收所后急所轻而缓所重伯者之讨固有若是乎夫赏不当其功罚不当其辠不祥莫大焉大恶不举小过必察犹不当其辠也
　　秋齐侯伐我北鄙【侯公羊作师左氏或作师】
　　许氏曰齐人四年之闲六伐我鄙而四围邑又从邾莒以助其虐虽鲁有以取之然诸侯相陵未有若是者也是以动天下之兵几亡其国义又见隐二年郑伐衞亦爲诸侯同围齐起文也
　　冬十月公会晋侯宋公衞侯郑伯曹伯莒子邾子滕子薛伯伯小邾子同围齐
　　同围者共围也诸不言同而此言同者因旧史之文而不革也刘氏曰同围之者犹曰环之也左氏曰齐侯伐我北鄙晋侯伐齐将济河献子以朱丝系玉二瑴而祷曰齐环怙恃其险负其众庶弃好背盟陵虐神主曾臣彪将率诸侯以讨焉其官臣偃实先后之苟捷有功无作神羞官臣偃无敢复济惟尔有神裁之沈玉而齐冬十月防于鲁济寻湨梁之言同伐齐齐侯御诸平隂堑防门而守之广里夙沙衞曰不能战莫如守险弗听诸侯之士门焉齐人多死范宣子告析文子曰吾知子敢匿情乎鲁人莒人皆请以车千乗自其乡入旣许之矣若入君必失国子盍图之子家以告公公恐晏婴闻之曰君固无勇而又闻是弗能久矣齐侯登巫山以望晋师晋人使司马斥山泽之险虽所不至必斾而防陈之使乗车者左实右僞以斾先与曳柴而从之齐侯见之畏其众也乃脱归丙寅晦齐师夜遁十一月丁夘朔入平隂遂从齐师夙沙衞连大车以塞隧而殿殖绰郭最曰子殿国师齐之辱也子姑先乎乃代之殿衞杀马于隘以塞道晋州绰及之射殖绰中肩两矢夹脰曰止将爲三军获不止将取其衷顾曰爲私誓州绰曰有如日乃弛弓而自后缚之其右具丙亦舎兵而缚郭最皆衿甲面缚坐于中军之皷下晋人欲逐归者鲁衞请攻险己夘荀偃士匄以中军克京兹乙酉魏绛栾盈以下军克邿赵武韩起以上军围卢弗克十二月戊戌及秦周伐雍门之萩范鞅门于雍门其御追喜以戈杀犬于门中孟庄子斩其槆以爲公琴己亥焚雍门及西郭南郭刘难士弱率诸侯之师焚申池之竹木壬寅焚东郭北郭范鞅门于扬门州绰门于东闾左骖迫还于东门中以枚数阖齐侯驾将走邮棠大子与郭荣扣马曰师速而疾略也将退矣君何惧焉且社稷之主不可以轻轻则失众君必待之将犯之大子抽劒断鞅乃止甲辰东侵及潍南及沂叶氏曰灵公以十五年伐我北鄙至是连伐我者五嵗再围成又围桃围防我之虐于诸侯未有甚于齐也故尝以叔孙豹请于晋于是荀偃从之而诸侯之师无不尽其力则是虽以鲁出而所以围齐不以鲁也故围齐之城周其四门非共恶之能若是乎周公封蔡曰睦乃四隣夫不能睦其邻亦不能睦其国也国何以守义又见僖十九年宋围曹
　　曹伯负刍卒于师
　　此亦纪实事以起葬曹成公之文耳义见隐三年宋公卒
　　楚公子午帅师伐郑
　　左氏曰郑子孔欲去诸大夫将叛晋而起楚师以去之使告子庚子庚弗许楚子闻之使杨豚尹冝告子庚曰国人谓不谷主社稷而不出师死不从礼不谷即位于今五年师徒不出人其以不谷爲自逸而忘先君之业矣大夫图之其若之何子庚叹曰君王其谓午怀安乎吾以利社稷也见使者稽首而对曰诸侯方睦于晋臣请尝之若可君而继之不可収师而退可以无害君亦无辱子庚帅师治兵于汾于是子蟜伯有子张从郑伯伐齐子孔子展子西守二子知子孔之谋完守入保子孔不敢会楚师楚师伐郑次于鱼陵右师城上棘遂涉颍次于旃然蔿子冯公子格率锐师侵费滑胥靡献于雍梁右回梅山侵郑东北至于虫牢而反子庚门于纯门信于城下而还涉于鱼齿之下甚雨及之楚师多冻役徒几尽晋人闻有楚师师旷曰不害吾骤歌北风又歌南风南风不竞多死声楚必无功董叔曰天道多在西北南师不时必无功叔向曰在其君之德也义见庄十年荆败蔡师○髙氏曰楚于是复争郑
　　十有九年春王正月诸侯盟于祝柯【公羊作阿】
　　杜氏曰前年围齐之诸侯也祝柯县属济南郡即督扬张氏曰后汉志平原郡祝柯地谱齐州禹城县齐邑左氏曰诸侯还自沂上盟于督扬曰大毋侵小髙氏曰盟者何平公修伯也虽盟焉楚闚于南齐易于后吴人且张一邾之微面从而背睽之盟奚益哉义又见隐元年盟于蔑
　　晋人执邾子
　　左氏曰执邾悼公以其伐我故张氏曰前年执邾子以其伐鲁故也邾人冝有所惩戒而伐鲁无忌刘氏曰邾人伐鲁晋人疾之执其君以劫其地不言以归释之也未得其地故劫之已得其地故释之执君取地不以王命何以服人心而正其辠乎髙氏曰旣来同会又与同盟而乃执之非伯讨也下书取邾田自漷水则知胁人之君而夺其地此平公之伯政也
　　公至自伐齐
　　贯道王氏曰此围齐也何以致伐盖以伐齐出而终之以围也刘氏曰围而以伐致者以伐告也义见桓二年公至自唐○案此与僖二十九年围许致围不同者盖彼以会出而遂围许故以围许告此以伐齐出而归以伐齐告围乃伐之一事耳皆鲁史之旧无他义也
　　取邾田自漷水【漷好虢切】
　　杜氏曰取邾田以漷水爲界也漷水出东北合乡县西南经鲁国至髙平湖陆县入泗左氏曰遂次于泗上疆我田取邾田自漷水归之于我张氏曰言取邾田则非鲁之旧可知异于济西汶阳之取而恃伯威以强取明矣髙氏曰邾之病鲁信有辠矣鲁以诸侯之力旣执其先君又执其嗣君亦可已矣又取其田盖已甚矣晋劫邾使与鲁岂伯者之举哉但书取邾田足矣又云自漷水者随漷水以爲界言其取之多也又辠其乱先王之疆理也○愚案邾屡伐鲁信不道矣爲鲁者上告天王下告方伯正名其辠以伐之可也因伐齐之举倚晋以执其君取其田则是挟诈以爲利也何以服人心哉春秋先书邾鲁之盟继之以执邾子又终之以取邾田则晋鲁过恶着矣后世鉴戒昭矣
　　季孙宿如晋
　　左氏曰季武子如晋拜师黄氏曰拜其爲鲁伐齐且取邾田以与鲁也义见僖七年齐来聘
　　曹成公
　　义见隐三年宋穆公
　　夏卫孙林父帅师伐齐
　　义见隐二年郑伐衞○案伐齐左氏以爲晋命也张氏曰讨强暴之辠而使逐君之大夫尸其事则晋何以服齐皆未详信否
　　秋七月辛夘齐侯环卒【环公羊作瑗】
　　义见隐三年宋公卒此又爲齐杀髙厚及二十年齐侯澶渊之盟起文也
　　晋士匄帅师侵齐至谷闻齐侯卒乃还
　　邦衡胡氏曰襄昭之际大夫专权凡帅师而专伐者多非君命春秋无义战彼善于此则有之士匄引师而还亦庶乎彼善于此之义矣愚谓诸侯非王命而侵伐人之国皆恶也况大夫帅师哉士匄闻齐侯卒而还其恶大其善小春秋纪其实以戒后世非独善之而已
　　八月丙辰仲孙蔑卒
　　讥世卿也盖庆父爲三桓之始以奔莒不书卒其子公孙敖亦奔莒至蔑而始书卒蔑之后仲孙速仲孙羯仲孙貜仲孙何忌皆执鲁政是以谨志其卒以见父卒而子继也大意又见隐元年益师卒又爲二十年仲孙速居丧盟莒伐邾起文也
　　齐杀其大夫髙厚
　　左氏曰齐侯娶于鲁曰顔懿姬无子其侄鬷声姬生光以爲大子诸子仲子戎子戎子嬖仲子生牙属诸戎子戎子请以爲大子许之仲子曰不可废常不祥闲诸侯难光之立也列于诸侯矣今无故而废之是专黜诸侯而以难犯不祥也君必悔之公曰在我而已遂东大子光使髙厚傅牙以爲大子夙沙衞爲少傅齐侯疾崔杼微逆光疾病而立之齐灵公卒庄公即位执公子牙于句渎之丘以夙沙衞易已衞奔髙唐以叛齐崔杼杀髙厚于洒蓝而兼其室愚案此必齐光旣立之后崔杼与光共杀之故以国杀而又曰杀其大夫也义见庄二十六年曹杀大夫○朩讷赵氏曰齐之权臣崔与髙也髙旣诛齐之权在崔而已故不旋踵而有崔杼之逆髙之杀崔之幸齐之不幸也
　　郑杀其大夫公子嘉【公羊作喜】
