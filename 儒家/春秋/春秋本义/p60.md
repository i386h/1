<!-- { "loadSidebar": true } -->
　　杜氏曰雍榆晋地汲郡朝歌县东有雍城莘老孙氏曰不救则惧晋之讨往救则畏齐之强常山刘氏曰晋有栾盈之难重以齐侯之伐鲁命豹救之义也豹怠弃君命不恤同姓之忧次于雍榆卒不能救豹辠明矣愚谓亦见三家之专而鲁君威命之不行也
　　己卯仲孙速卒【速公羊谷梁作遫】
　　此讥世卿与次年叔孙羯侵齐起文也大意又见隐元年益师卒
　　冬十月乙亥臧孙纥出奔邾
　　纥臧孙许之子臧武仲也左氏曰季武子无适子公弥长而爱悼子欲立之访于申丰申丰趋退访于臧纥臧纥曰饮我酒吾爲子立之季氏饮大夫酒臧纥爲客旣献臧孙命北面重席新樽絜之召悼子降逆之大夫皆起及旅而召公鉏使与之齿季孙失色季氏以公鉏爲马正孟孙恶臧孙季孙爱之孟氏之御驺丰防好羯也曰从余言必爲孟孙孟庄子疾丰防谓公鉏茍立羯请雠臧氏公鉏谓季孙曰孺子秩固其所也若羯立则季氏信有力于臧氏矣弗应己卯孟孙卒公鉏奉羯立于戸侧季孙至入哭而出曰秩焉在公鉏曰羯在此矣季孙曰孺子长公鉏曰何长之有唯其才也且夫子之命也遂立羯秩奔邾臧孙入哭甚哀多涕出其御曰孟孙之恶子也而哀如是季孙若死其若之何臧孙曰季孙之爱我疾疢也孟孙之恶我药石也美疢不如恶石夫石犹生我疢之美其毒滋多孟孙死吾亡无日矣孟氏闭门告于季孙曰臧氏将爲乱不使我葬季孙不信臧孙闻之戒冬十月孟氏将辟借除于臧氏臧孙使正夫助之除于东门甲从已而视之孟氏又告季孙季孙怒命攻臧氏乙亥臧纥斩鹿门之关以出奔邾蘧伯玉曰不以道事其君其出乎义又见僖二十八年元咺奔晋杜氏曰阿顺季孙爲废长立少以取奔亡
　　晋人杀栾盈
　　左氏曰晋人克栾盈于曲沃尽杀变氏之族党栾鲂出奔宋愚谓凡言杀其大夫者讥其专杀也栾盈作乱人所当讨故以讨贼之辞书之与郑良霄同亦衞州吁齐无知之类也可爲乱臣之戒矣
　　齐侯袭莒
　　轻行掩其不备曰袭左氏曰齐侯还自晋不入遂袭莒门于且于伤股而退明日将复战期于寿舒杞殖华还载甲夜入且于之队宿于莒郊明日先遇莒子于蒲侯氏莒子重赂之使无死曰请有盟华周对曰贪货弃命亦君所恶也昏而受命日未中而弃之何以事君莒子亲鼓之从而伐之获梁莒人行成莘老孙氏曰莒小国齐诸侯之强而世爲盟主以强攻弱又掩其不备书曰齐侯袭莒盖侵伐之中辠之尤大者也　黎氏曰春秋用兵虽多无书袭者此独曰袭讥诸侯行盗贼之事臧武仲于其伐晋亦云闻晋乱而后作抑君似鼠鼠昼伏夜动
　　二十有四年春叔孙豹如晋
　　左氏曰穆叔如晋杜氏曰贺克栾氏义见僖七年齐来聘
　　仲孙羯帅师侵齐
　　羯仲孙速之次子孝伯也左氏曰孟孝伯侵齐晋故也髙氏曰齐之伐晋也鲁使叔孙豹救之无功故仲孙羯于是乎侵齐羯代速爲卿未练而从政无复三年之丧辠自见矣义又见庄十年公侵宋○戴氏曰豹之如晋贺克栾氏羯之侵齐爲晋复怨夫当事而救不致力旣事而聘何益于晋当齐伐晋不能击齐旣退而侵何损于齐君子是以知其爲文具也
　　夏楚子伐吴
　　左氏曰焚子爲舟师以伐吴不爲军政无功而还义见僖三年徐取舒○朩讷赵氏曰楚怨吴之与晋虽吴与晋不交者已十年至是凡三伐吴矣髙氏曰于此见楚弱而吴强也自襄公言之十一年失郑十四年伐吴自是舍郑而不取置栾盈而不事又十年而一再伐吴以是而知楚弱而势分于吴方急吴而缓中国也
　　秋七月甲子朔日有食之旣
　　义见二十一年及隐三年
　　齐崔杼帅师伐莒
　　左氏曰齐侯闻将有晋师使陈无宇从防啓彊如楚辞且乞师崔杼帅师送之遂伐莒侵介根未详信否朩讷赵氏曰齐以盗窃之计袭莒无得故崔杼复伐莒成君之恶而已得行其奸义见隐二年郑伐衞邦衡胡氏曰自古奸臣篡弑之祸未有不本于其君假之以权之重而任之久也赵盾崔杼在春秋时奸恶最甚然非一日之积也皆假威弄权盟会侵伐无所不至其君信之深任之笃一旦变生肘腋而犹弗悟故圣人详録其渐凡一侵一伐必谨而志之以明兵柄倒持积而爲篡弑之祸故赵盾之将弑则先书其侵崇侵郑之渐崔杼之将弑则先书其伐莒伐鲁之渐易曰其所由来者渐矣可不鉴哉
　　大水
　　义见桓元年
　　八月癸巳朔日有食之
　　两月连食异之大者也义见二十一年及隐三年
　　公会晋侯宋公衞侯郑伯曹伯莒子邾子滕子薛伯伯小邾子于夷仪【夷公羊作陈】
　　夷仪见僖元年杜氏曰夷仪本邢地衞灭邢而爲衞邑左氏曰会于夷仪将以伐齐水不克叶氏曰晋之再会皆爲谋衞未详孰是髙氏曰伯居丧出会覩文见义义又见隐九年会于防○髙氏曰自盟柯陵之后齐有轻晋之心齐侯环卒而光新立乃受盟于澶渊及商任沙随之会晋失其令齐于是不賔明年乃伐衞遂伐晋又加兵于莒晋侯爲是爲夷仪之会帅十二国诸侯之师将以讨齐然会而不伐是有畏也国势不竞众志不一也未详是否
　　冬楚子蔡侯陈侯许男伐郑
　　三国附楚人以伐中国辠也义又见庄十年荆败蔡师
　　公至自会
　　义见桓二年公至自唐
　　陈鍼冝咎出奔楚【鍼其廉切】
　　义见僖二十八年元咺奔晋
　　叔孙豹如京师
　　左氏曰齐人城郏穆叔如周聘且贺城王嘉其有礼也赐之大路未详信否愚谓襄公即位未尝朝京师而使大夫徃聘大不敬也
　　大饥
　　谷梁曰五谷不升爲大饥谓之大侵大侵之礼君食不兼味台榭不涂弛侯廷道不除百官布而不制鬼神祷而不祀此大侵之礼也康侯胡氏曰古者救灾之政若国凶荒或发廪以赈之或移粟以通用或徙民以就食或爲粥溢以救饿莩或兴工作以聚失业之人缓刑舍禁弛力薄征索鬼神除盗贼弛射侯而不燕置廷道而不修杀礼物而不备虽有旱干水溢民无菜色所以备之者如此其至是年秋有隂沴之灾而冬大饥盖所以赈业之者有不备矣故书之以爲戒义又见宣十年饥

　　春秋本义卷二十二
　　钦定四库全书
　　春秋本义卷二十三　　　元　程端学　撰
　　襄公
　　二十有五年春齐崔杼帅师伐我北鄙
　　左氏曰齐崔杼帅师伐我北鄙以报孝伯之师也公患之使告于晋孟公绰曰崔子将有大志不在病我必速归何患焉其来也不冦使民不严异于他日齐师徒归存耕赵氏曰兵凶器也弗戢必自焚齐庄连歳用兵伐衞伐晋伐莒伐鲁三年之闲曾弗之戢而又授兵于好乱之夫蛟虬作于隂虎兕出于柙冝其终不免于祸也义又见隐二年郑伐衞○叶氏曰自襄以前庄僖文成之伐我者各一皆齐而已至文而邾复见于伐襄而莒复见伐是终其世三国见伐者十有三甚乎襄之不能爲国也齐伐其北莒伐其东邾伐其南齐侯之师遂至围成围桃围防莒亦进而围台则非特及其鄙而已我虽城防城西郛城武城曾不足以自守而区区方托晋爲雍榆之救固已兆怨矣又从而侵之岂吾所得已哉皆晋之故也此其所以讫不能振也春秋固志之矣
　　夏五月乙亥齐崔杼弑其君光
　　左氏曰齐棠公之妻东郭偃之姊也东郭偃臣崔武子棠公死偃御武子以吊焉见棠姜而美之使偃取之偃曰男女辨姓今君出自丁臣出自桓不可武子筮之遇困之大过史皆曰吉示陈文子文子曰夫从风风陨妻不可娶也且其繇曰困于石据于蒺防入于其宫不见其妻凶困于石徃不济也据于蒺防所恃伤也入于其宫不见其妻凶无所归也崔子曰嫠也何害先夫当之矣遂取之庄公通焉骤如崔氏以崔子之冠赐人侍者曰不可公曰不爲崔子其无冠乎崔子因是又以其闲伐晋也曰晋必将报欲弑公以恱于晋而不获闲公鞭侍人贾举而又近之乃爲崔子闲公夏五月莒爲且于之役故莒子朝于齐甲戌飨诸北郭崔子称疾不视事乙亥公问崔子遂从姜氏姜入于室与崔子自侧戸出公拊楹而歌侍人贾举止众从者而入闭门甲兴公登台而请弗许请盟弗许请自刃于庙弗许皆曰君之臣杼疾病不能听命近于公宫陪臣干掫有淫者不知二命公逾墙又射之中股反队遂弑之贾举州绰邴师公孙敖封具铎父襄伊偻堙皆死祝佗父祭于髙唐至复命不说弁而死于崔氏申蒯侍渔者退谓其宰曰尔以帑免我将死其宰曰免是反子之义也与之皆死崔氏杀鬷蔑于平隂晏子立于崔氏之门外其人曰死乎曰独吾君也乎哉吾死也曰行乎曰吾辠也乎哉吾亡也曰归乎曰君死安归君民者岂以陵民社稷是主臣君者岂爲其口实社稷是养故君爲社稷死则死之爲社稷亡则亡之若爲已死而爲已亡非其私昵谁敢任之且人有君而弑之吾焉得死之而焉得亡之将庸何归门啓而入枕尸股而哭兴三踊而出人谓崔子必杀之崔子曰民之望也舍之得民卢蒲癸奔晋王何奔莒叔孙宣伯之在齐也叔孙还纳其女于灵公嬖生景公丁丑崔杼立而相之庆封爲左相盟国人于大宫曰所不与崔庆者晏子仰天叹曰婴所不唯忠于君利社稷者是与有如上帝乃歃辛巳公与大夫及莒子盟大史书曰崔杼弑其君崔子杀之其弟嗣书而死者二人其弟又书乃舎之南史氏闻大史尽死执简以往闻旣书矣乃还崔氏侧庄公于北郭丁亥葬诸士孙之里四翣不跸下车七乗不以兵甲邦衡胡氏曰崔杼之弑其处心积虑盖二十有五年而后发其始也同盟于虚朾代君而盟次于鄫代君而会则专盟会之权矣其渐也会荀防而城虎牢其益恣也帅师而伐莒伐鲁则窃威福之柄矣一旦动于恶而人始知其弑君不知其非一日之积也易之防微矣愚谓齐光自爲世子而出与会盟侵伐或骄蹇序于诸侯之上及其即位则背丧出盟违盟伐衞遂伐盟主袭莒伐鲁莫非悖乱之举春秋厯书崔氏之世卿崔杼之专权又书齐光之悖乱而终之以此乱臣贼子惧矣人君鉴戒昭矣义又见隐四年衞州吁事○又案崔杼弑君而后无讨贼之文则春秋之时乱可知矣
　　公会晋侯宋公衞侯郑伯曹伯莒子邾子滕子薛伯伯小邾子于夷仪【夷公羊作陈下同】
　　义见隐九年会于防
　　六月壬子郑公孙舍之帅师入陈
　　左氏曰初陈侯会楚子伐郑当陈隧者井堙朩刋郑人怨之六月郑子展子产帅车七百乗伐陈宵突陈城遂入之陈侯扶其大子偃师奔墓愚谓郑伯出会而舍之入陈不特无王亦无其君也义又见隐元年莒入向
　　秋八月己巳诸侯同盟于重丘
　　杜氏曰夷仪之诸侯也重丘齐地张氏曰曹州乗氏县有故城愚谓齐桓之盟壹明天子之禁晋侯爲夷仪之会重丘之盟齐有弑君之贼而不能讨冝其六卿分晋诸侯解体蛮夷日炽而不支也然则此会此盟又齐桓之辠人矣义又见庄十六年
　　公至自会
　　义见桓二年公至自唐
　　衞侯入于夷仪
　　衞侯衎也不名阙文也愚谓衞国者衎之国也不能治其国而见逐于贼臣则旣不君矣犹当上告天子下告方伯以复之天子不能讨方伯不能正乃旋入夷仪以求复位无足道也然王政不纲而诸侯失位诸侯不君而庶孽篡窃大夫专恣冠屦倒置皆可爲后世鉴此当与次年喜弑其君剽衞侯衎复归于衞兼考可也
　　楚屈建帅师灭舒鸠
