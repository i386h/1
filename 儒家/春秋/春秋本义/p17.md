<!-- { "loadSidebar": true } -->
　　谷梁曰时燠也戴氏曰诗曰二之日凿冰冲冲三之日纳于凌隂二之日今之十二月三之日今正月也十二月取冰正月藏之今桓公春无冰无藏冰也去年十二月时燠无冰今年之春无冰可纳春秋于是时而书之愚谓此年正月为公会郑伯于曹而书若无冰则緫系之春耳藏冰出冰俱在其中与僖二年三年书不雨之法同义与成元年二月襄二十八年春书无冰同盖无冰不可系月故也康侯胡氏曰周官凌人之职颁冰于夏固隂沍寒于是乎取其出之也賔食丧祭于是乎用藏之周用之徧然亦理隂阳天地之一事也今燠而无冰则政治纵弛不明之所致也○胡氏曰雨雹冰雪何以悉书天人一理也万物一气也观于隂阳寒暑之变以察其消息盈虚此制治于未乱慎于微之事也毎谨于微然后王德全矣黄氏曰诸家皆以周之正月为今之十一月十一月无冰为灾故书然使果十一月无冰则尚有十二月尤寒冰之有无方于此决未可遽以十一月无冰为灾而先书之也盖至十二月无冰及春正月东风解冻终于无冰则无冰决矣始以灾而书尔
　　夏五郑伯使其弟语来盟【语谷梁作御】
　　杜氏曰不书月阙文叶氏曰经成而后亡也愚谓此及宣七年孙良夫皆称使来盟前定也使其弟见隐七年齐来聘此则盟以伉诸侯甚矣盟见隐元年盟于蔑此则篡贼之合党甚矣○莘老孙氏曰春秋诸侯使其弟来者皆辠其不当使也弟而可使则命而使之可也不命而使之徒曰弟焉辠之也来盟者盟于鲁也春秋主我使自外而至盟者书曰来盟不言其地盟于我之国都也存耕赵氏曰请会矣又请盟焉突盖德轨之排宋而党己也来盟涖盟彼此之辞也
　　秋八月壬申御廪灾乙亥尝【廪刀锦切】
　　公羊曰御廪者粢盛委之所藏也杜氏曰藏公所亲耕以奉粢盛之仓也尝祭名公羊曰秋曰尝愚谓灾者火之也当尝而火其粢盛之藏以桓公平日得辠于天不敬其祖之所致也不知省身改过以荅天谴卒敢腼然草蕞即复祭之甚矣其忽天而慢祖也○存耕赵氏曰御廪之灾在致斋三日之前春秋书之盖以尝之不谨而灾于齐之日也赵氏曰讥不改卜也献可杜氏曰八年书再烝见其渎也此年书御廪灾乙亥尝见其慢也
　　冬十有二月丁巳齐侯禄父卒
　　义见隐三年宋公卒
　　宋人以齐人蔡人衞人陈人伐郑【公羊衞人在蔡人上】叶氏曰伐言以已不能敌假人以为用也愚谓宋怨突之背已又有丁未之战己巳之败绩故用四国之兵以伐郑康侯胡氏曰列国之兵皆统乎天子而敢私用之与私为之用以伐人国大乱之道也义又见隐二年郑伐衞○髙氏曰折之盟陈蔡在焉纪之战齐衞在焉皆与宋同恶者也宋公不道执人之卿易人之君深怨突之背已而自量其力不足以加之于是复以齐蔡衞陈之兵伐郑宋公之辠斯为尤重存耕赵氏曰是搂诸侯以伐诸侯也齐子犹在哀疚相与从宋以兴戎木讷赵氏曰出忽立突者谁欤已立之而已疾之不仁哉宋庄也愚谓宋庄之罪着矣然郑突忘立己之恩结鲁以伐宋以致交怨报复杀戮无辜突真薄德哉
　　十有五年春二月天王使家父来求车
　　家父见八年孙氏曰诸侯贡赋不入周室财用不足也公羊曰王者无求求车非礼也常山刘氏曰世之治也天子命贡赋于天下而无敢不从无有求也诸侯奉贡赋于天子而无敢不恭不至于来求也世乱反此书此以见王室之微而着诸侯之辠也义又见隐三年求赙○叶氏曰天子有赐无求诸侯有贡无与古者邦国九贡车有器贡用有货贡诸侯不贡而伐之正也不能伐之又从而求之器不足而求车用不足而求金以是居人上非所以王天下也献可杜氏曰桓公篡立天子未尝讨之反屡聘之今又有车服之求圣人所以甚之也张氏曰家父为大夫而无所正救奉使侯国自取辱命之辠
　　三月乙未天王崩
　　案此一见鲁桓不奔王丧而会齐僖之葬二见鲁桓以嘉礼会齐侯于艾会宋蔡衞于曹三见诸侯之伐国不已四见桓王崩于此年而葬于六年之后也所为属辞比事为春秋教者皆此类也岂徒记其死生之变而已哉义又见隐三年
　　夏四月己巳葬齐僖公
　　髙氏曰鲁不供天王之丧而会齐僖之葬其颠倒甚矣义又见隐三年葬宋穆公
　　五月郑伯突出奔蔡
　　突书名见十一年郑忽出奔左氏曰祭仲专郑伯患之使其壻雍纠杀之将享诸郊雍姬知之谓其母曰父与夫孰亲其母曰人尽夫也父一而已胡可比也遂告祭仲曰雍氏舍其室而将享子于郊吾惑之以告祭仲杀雍纠尸诸周氏之汪公载以出曰谋及妇人宜其死也夏厉公出奔蔡张氏曰突以庶孽夺嫡固不可以有国又初与权臣比而篡位又为反覆盗贼之计以自取亡○陆氏曰逐君之臣其辠易知也君而见逐其恶甚矣圣人之教在乎端本清源故凡诸侯之奔皆不书所逐之臣而以自奔为名所以警乎人君康侯胡氏曰其説是也夫君实有国而出于臣乃自取焉耳本正而天下之事理矣
　　郑世子忽复归于郑
　　叶氏曰忽何以称世子言子则丧已除言爵则虽逾年而不居位所以别于突而明正也何以言复归凡诸侯出奔言复归诸侯世国者也虽失位不可絶也邦衡胡氏曰复归者既絶于国今始复来已失国之辞也二説相须乃备然本义则不在此存耕赵氏曰突归则忽出突出则忽归突忽之逆顺不难知而出入惟蔡仲之为听权臣擅国命而废置其君举国之人莫之违祭仲之事不可以训也愚谓春秋书此见天王失政而诸侯肆诸侯失权而庶孽乱嫡大夫执国命也
　　许叔入于许
　　杜氏曰许叔庄公弟也愚谓许叔入于许事无可考以书法观之必乘许之乱而谋篡者也夫世子受国于先君誓于天子而后为诸侯许叔弟也乘许之乱窃入而为君辠可知矣
　　公会齐侯于艾【公羊作鄗谷梁作蒿】
　　艾见隐六年髙氏曰鲁尝与齐絶矣自僖公卒襄公新立至是复通好焉而齐襄居丧出会越礼畔道自是与文姜为鸟兽之行而桓公之祸兆于此矣义又见隐九年会于防
　　邾人牟人葛人来朝【牟亡侯切】
　　杜氏曰牟国泰山牟县张氏曰后为登州牟平县杜氏曰葛国在梁国宁陵县东北张氏曰后为拱州宁陵县愚谓言人则三国之臣也三国以臣而行朝礼鲁以弑逆之贼而安受旅朝之仪见当时礼制之大坏矣
　　秋九月郑伯突入于栎
　　称郑伯尝君郑尔称名已奔之君皆无他义也入于栎窃入据邑也公羊曰栎者郑之邑也杜氏曰河南阳翟县张氏曰后属颍昌府左氏曰郑伯因栎人杀檀伯而遂居栎愚谓突以庶孽夺嫡篡位五年天子方伯不治之又不能君而出奔既奔而又窃入据邑终始乱郑举动莫非穿窬之谋春秋直书其事而辠恶自见矣○程子曰郑伯突入于栎突非正也存耕赵氏曰世子复归于郑突入于栎两辞之闲逆顺见矣于栎未得郑也然栎郑之险邑犹制与京也突虽未得国其后卒君郑实由栎而入许氏曰此诗所谓五公子争立兵革不息者也郑乱如此春秋弗志志突入栎而已语曰栎人实使郑子不得其位言国邑之大也忽失其政不能制突使斩郑而居之以生民心此乱根也故君子略其枝叶使谨夫乱之所自生愚案庄二十一年书郑伯突卒则突终复篡位比事而观春秋之时乱可知矣
　　冬十有一月公会宋公衞侯陈侯于袲伐郑【袲余支切公羊作侈】杜氏曰袲宋地在沛国相县西南先行会礼而后伐也左氏曰防于袲谋伐郑将纳厉公也弗克而还未详信否义见隐三年郑伐衞○康侯胡氏曰昭公之与突其是非邪正亦明矣然昭公虽正其才不足以君一国之人复归于郑日以微弱厉公虽篡其智足以结四邻之援既入于栎日以盛强诸侯不顾是非而计其强弱相与连兵动众纳篡国之公子也存耕赵氏曰宋冯前年方以四国之师伐突未几突出忽归又以三国之师纳突冯之无恒心可知矣未详是否
　　十有六年春正月公会宋公蔡侯衞侯于曹
　　左氏曰会于曹谋伐郑也义见隐九年会于防
　　夏四月公会宋公衞侯陈侯蔡侯伐郑
　　黄氏曰冬伐郑纳突未克今再纳突也未详是否义见隐二年郑伐衞○吕氏曰会于曹蔡先衞伐郑衞先蔡盖当时诸侯皆以一切强弱目前利害为先后不复用周班春秋因事纪实以见当时之乱无复礼也王氏曰突之未出也宋欲有所责故尝伐之突之既出宋惧无所得又欲纳之始郑不和鲁尝以郑伐宋及突既出鲁又与宋伐郑反覆皆私也存耕赵氏曰突也冯也轨也均篡贼也背公死党夺攘矫防此风一倡而夺嫡乱国之事相踵于世髙氏曰郑国之乱宋公实为之宋为首恶未详是否
　　秋七月公至自伐郑
　　孙氏曰助篡伐正逾时而返义又见桓二年公至自唐
　　冬城向
　　孙氏曰下言十有一月则城向在十月矣髙氏曰春秋有二向此我之邑木讷赵氏曰隐二年莒所入之向也计其后为莒所灭地在鲁莒境上故城之鲁莒之争自城向始未详孰是义见隐七年城中丘此虽得时然违王制而劳民力故书○存耕赵氏曰郑之伐既疲民于锋镝向之城复役民于畚锸终歳勤动民不得休息黄氏曰左氏曰书时也谓城以冬也自汉儒言三正而杜预谓周之冬今之秋诸家遂一变其説反以为讥非时不知周之改正不过以建子之月行朝飨之礼以示不沿商也天之四时岂可改也哉天岂以周建子而改冬为春也哉
　　十有一月衞侯朔出奔齐
　　左氏曰初衞宣公烝于夷姜生急子属诸右公子为之娶于齐而美公取之生寿及朔属寿于左公子夷姜缢宣姜与公子朔搆急子公使诸齐使盗待诸莘将杀之寿子告之使行不可曰弃父之命恶用子矣有无父之国则可也及行饮以酒寿子载其旌以先盗杀之急子至曰我之求也此何辠请杀我乎又杀之二公子故怨惠公十一月左公子泄右公子职立公子黔牟惠公奔齐愚谓衞朔之奔兆于宣公鸟兽行杀二子之时而成于朔为诸侯之后盖朔之君衞五年矣使能治其国家尚足以盖前人之愆而父丧未葬伐纪伐郑观春秋所书莫非悖乱之事其失国也宜义又见十五年郑突奔蔡○君举陈氏曰此衞人立公子黔牟而后出奔则其但书奔何以为自失国也春秋之法苟其道足以失国虽有篡公子亦以自致之文书之是故衞立黔牟而朔出蔡人立东国而邾出郕人立君而朱儒出书奔而已矣
　　十有七年春正月丙辰公会齐侯纪侯盟于黄
　　杜氏曰黄齐地左氏曰平齐纪也邦衡胡氏曰五年齐郑如纪谋欲袭之十三年纪与齐战齐纪之憾深矣公为黄之会以平之存耕赵氏曰鲁不量己之力不足以敌齐而轻挟纪以为战今不知己之力不足以平齐而轻会齐以为盟义又见隐元年盟于蔑○髙氏曰纪惧齐之见图每为之备而齐人多诈故为此盟示之以不疑俾之弛怠而不我虑是以寻盟既退鲁遂与齐战于奚二年齐遂迁纪之三邑足以知盟之无益而攻伐随之矣
　　二月丙午公及邾仪父盟于趡【趡翠轨切及左氏作会陆氏曰或作及故知误也】
　　杜氏曰趡鲁地义见隐元年盟于蔑○戴氏曰隐公初与邾盟于蔑其后躬自伐邾桓公今与邾盟于趡未数月即与宋衞伐邾
　　夏五月丙午及齐师战于奚【谷梁作郎公羊无夏字阙文也】
