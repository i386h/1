<!-- { "loadSidebar": true } -->
　　康侯胡氏曰风氏僖公之母庄公妾也与左氏合木讷赵氏曰风氏僖公之妾以秦人来归僖公成风之禭为证谓成风系之僖公犹以仲子系之恵公前説近是程子曰仲子始僣尚未敢同嫡也自成风已后妾母称夫人嫡妾乱矣啖氏曰自成风僣用夫人之礼故亦书薨着其非礼也愚谓又为成风王归含赗起文也○康侯胡氏曰语曰邦君之妻邦人称之曰君夫人称诸异邦曰寡小君盖敌体之称也若夫妾媵则非敌矣其生亦以夫人之名称号之其没亦以夫人之礼卒之非所以正其分也盖徒欲尊宠其所爱而不虞卑其身以妾母为夫人徒欲崇贵其所生而不虞贱其父卑其身则失位贱其父则无本夫礼庻子为君为其母无服不敢贰尊者也春秋于成风记其卒各以实书者谨礼之所由变也髙氏曰再娶不得称夫人而况妾乎鲁礼之变自此始圣人实书以示僣乱之由且见其无君父之恶后世乃有母以子贵之説凡妾母皆称太后甚至妾死而加以皇后之諡此皆不知春秋之防者也东莱吕氏曰宣之母嬴哀之母姒薨附称号迄无所异由成风始存耕赵氏曰成风之为夫人自僖公始非文公之辠愚谓文公虽不忍伤父之志然以义断之可改而不改则亦不可谓无辠矣
　　五年春王正月王使荣叔归含且赗
　　不曰天王阙文也胡氏曰荣叔天子大夫公羊曰含者口实也赗见隠元年孙氏曰成风僣夫人襄王不能正死又使荣叔含之赗之非礼可知也程子曰天王成妾母为夫人乱伦甚矣○君举陈氏曰以成风之丧讣京师也赗常事不书惟赗仲子成风书之刘氏曰春秋正人伦也君臣也父子也夫妇也道莫先焉桓以臣弑君而王命之成风以妾僣嫡而王成之于三纲废矣
　　三月辛亥我小君成风
　　小君者嫡夫人之称而妾母称之又私諡焉乱礼甚矣○康侯胡氏曰仲子虽聘非恵公之嫡也春秋之初尚以为疑故别为立宫而羽数特异虽非礼之正然不祔于姑犹有辨焉至是成风乃有二夫人祔庙而乱伦易纪无复辨矣故礼之失自成风始也髙氏曰以妾敌父则卑君父之体以妾并配则黩嫡母之尊礼曰妾不得体君又曰妾之事女君与妇之事舅姑等礼有君之母非夫人者又庻子为父后为其母缌盖尊者为一体不敢服其私亲也然则母以子贵非礼甚眀愚谓庻子为父后为其母缌者卿大夫士庻之礼耳若庻子为君为其母无服
　　王使召伯来防【召谷梁作毛】
　　不书天亦阙文也杜氏曰召伯天子之卿召采地伯爵也左氏曰召昭公献可杜氏曰赗含尚不可况天子之尊使卿防乎康侯胡氏曰含赗而防其事益隆乱人伦废王法甚矣○许氏曰丧服传曰庻子为父后者为其母可以缌也与尊为一体不敢私其亲也丧服母问曰君之母非夫人也则羣臣无服惟近臣及仆骖乘服唯君所服也此礼正也李氏曰天子之见于经者三十有二称天王者二十有五称王者六称天子者一三称并行故知王者之通称而史辞之异尔未详是否然愚直以为阙文衍字耳
　　夏公孙敖如晋
　　义见隠七年齐来聘○髙氏曰聘也王含且赗矣又来防矣舍天王而谨事晋辠自见矣
　　秦人入鄀【音若】
　　鄀张氏曰襄阳宜城县地有故城髙氏曰秦人入之后为楚邑楚昭王复国之后去郢都鄀左氏曰初鄀叛楚即秦又贰于楚秦人入鄀未详信否义见隠七年戎伐凡伯
　　秋楚人灭六
　　杜氏曰六国庐江六县任氏曰地谱夀州安丰县有六国故城张氏曰臯陶之后属安丰军左氏曰六人叛楚即东夷秋楚成大心仲归帅师灭六臧文仲曰臯陶不祀忽诸徳之不建民之无援哀哉义见庄十年荆败蔡师○髙氏曰楚人往年灭江今年灭六敢肆其恶逆如此者以中国不正其弑逆之辠故也
　　冬十月甲申许男业卒
　　义见隠三年宋公卒
　　六年春许僖公
　　义见隠三年宋穆公
　　夏季孙行父如陈
　　行父公子友之孙公孙佚之子也以王父字为氏左氏曰臧文仲以陈卫之睦也欲求好于陈夏季文子聘于陈且娶焉义见隠七年齐来聘
　　秋季孙行父如晋
　　木讷赵氏曰敖尝如晋行父如晋仲氏季孙争交于晋三家之张自文公始义见隠七年齐来聘
　　八月乙亥晋侯驩卒【驩公羊作讙】
　　义见隠三年宋公卒
　　冬十月公子遂如晋晋襄公
　　髙氏曰卿供丧事非礼也杜氏曰三月而速义又见隠三年宋穆公○莘老孙氏曰古者大国不过三卿而诸侯之一卿輙往则国家之事无阙乎故春秋之法诸侯使微者则无讥卿行则讥之以为强者胁弱而弱者畏强也
　　晋杀其大夫阳处父
　　义见庄二十六年曹杀大夫○案三载处父事举无足信然经书处父帅师防盟其擅晋之权而不以其道者欤当晋国扰攘之际正元臣秉节之时而首见杀焉夫専杀大夫辠也若处父者其道足以杀其身者欤
　　晋狐射姑出奔狄【射音亦一音夜谷梁作夜】
　　义见僖二十八年元咺奔晋○邦衡胡氏曰狐射姑之辠三之言未足为据是必处父之党处父既死故遂奔耳然又即狄则其恶可知也
　　闰月不告月犹朝于庙【告姑沃切又如字】
　　髙氏曰闰月曰告月常月曰告朔者闰月虽有晦朔而无时令可察唯朝庙告月而已朴乡吕氏曰告月即告朔也赵氏曰天子常以今年冬班眀年正朔于诸侯诸侯受之每月奉月朔甲子以告于庙所谓禀正朔也文公以闰非正不行告朔之礼而以其朔日至庙拜谒而已故曰犹朝于庙左氏曰闰以正时时以作事事以厚生生民之道于是乎在矣不告闰朔弃时政也何以为民○康侯胡氏曰迎日推策则有其数转玑观衡则有其象归竒于扐以象闰数也斗指两辰之间象也象数者天理也非人所能为也故以定时成嵗者唐典也以诏王居门终月者周制也班告朔于邦国不以是为附月之余而弗之数也莘老孙氏曰朝庙之礼为告月而设闰月不告月而但朝庙故曰犹朝于庙告月之礼废于文公于是闰不告月至于十六年而朔之不视凡四诸公相因而告朔之礼渐废故孔子于其废礼之始正其法也愚谓朝庙礼也朝庙而不告朔非礼也非谓既不告朔并朝庙可去之也使文公于闰告月而朝于庙则得礼矣此文意与犹三望似同而实异
　　七年春公伐邾三月甲戌取须句遂城郚【句权俱切公羊作朐郚音吾】
　　须句见僖二十二年盖春伐邾至此而取其邑赵氏曰不复系于邾者省文也杜氏曰郚鲁邑卞县南有郚城张氏曰属袭庆府泗水县胡氏曰案僖二十二年冬公伐邾取须句此又取须句者盖须句为鲁所取其后复入于邾今又伐取之其恶可知黄氏曰郚鲁下邑因伐邾之师而遂城之以备邾其陵虐小国不恤民力直书自见义又见隠四年莒伐杞及七年城中丘○张氏曰僖公伐邾取须句旋败于升陉邾复取之愚案升陉不书败绩未详信否
　　夏四月宋公王臣卒【王谷梁作壬盖传写之误也】
　　左氏曰宋成公愚谓此为宋杀其大夫司马及来奔诸事起文也
　　宋人杀其大夫
　　书宋人见庄二十二年左氏曰宋成公卒于是公子成为右师公孙友为左师乐豫为司马鳞矔为司徒公子荡为司城华御事为司寇昭公将去羣公子乐豫曰不可公族公室之枝叶也若去之则本根无所庇廕矣葛藟犹能庇其本根故君子以为比况国君乎此谚所谓庇焉而纵寻斧焉者也必不可君其图之亲之以徳皆股肱也谁敢携贰若之何去之不聼穆襄之族率国人以攻公杀公孙固公孙郑于公宫六卿和公室乐豫舍司马以让公子卬昭公即位而未详信否义见庄二十六年曹杀大夫○愚案自此歴叙宋大夫之见杀出奔来盟以着昭公见弑之由盖臣者君之股肱股肱既乱则腹心伤自然之势也故春秋比事为后世有国家者之戒
　　戊子晋人及秦人战于令狐【令力呈切】
　　刘氏曰战而言及之者主之者也犹曰晋人为志乎此战也云尔公羊曰何以不言师败绩敌也张氏曰令狐晋地河中府猗氏县有令狐城莘老孙氏曰秦晋自殽之败数年之间交兵者无虚嵗秦兵加晋不已者以殽之战未复也主殽之役者晋襄也晋襄死晋之嗣君何负于秦而秦乘其防求与之战邪木讷赵氏曰秦晋自殽凡五战今晋襄秦穆皆即世晋灵秦康之立可以一洗旧憾赵盾乃修先君之怨以为是战义又见隠七年戎伐凡伯
　　晋先蔑奔秦【公羊作先昧以师奔秦张氏曰其説无据当从左氏谷梁】
　　先蔑晋大夫孙氏曰不言出者眀自军中去谷梁曰辍战而奔秦以是为逃军也义又见僖二十八年元咺奔晋此则秦晋方交兵又秦为晋世仇而奔之其辠大矣
　　狄侵我西鄙
　　义见隠七年戎伐凡伯○黄氏曰间秦晋之争也木讷赵氏曰鲁有戎患未尝有狄患狄盖逺于鲁今狄越齐卫而侵鲁其患深矣
　　秋八月公防诸侯晋大夫盟于扈
　　诸侯不序未详或曰因鲁史之略也然义系于大夫主盟诸侯而不系诸侯之列序也大夫无名氏亦然杜氏曰扈郑地荥阳卷县西北有扈亭张氏曰卷县即郑州原武县也愚谓晋自文襄世主夏盟诸侯莫敢擅焉今晋复盟诸侯而灵公幼大夫専之则是大夫主诸侯盟也义与二年垂陇之盟同至此则其専甚矣义又见隠元年盟于蔑
　　冬徐伐莒
　　义见隠七年戎伐凡伯○髙氏曰徐本戎也厥后自进于中国数与中国诸侯盟防僖十五年楚伐徐齐桓为之大合中国诸侯以救之为其能去逆効顺不复侵犯中国故也今輙兴兵以伐莒必以中国无盟主是以敢尔
　　公孙敖如莒涖盟【涖公羊谷梁作莅】
　　涖盟见僖三年左氏曰徐伐莒莒人来请盟穆伯如莒涖盟义见隠三年盟于蔑○髙氏曰敖之奔莒夲此
　　八年春王正月
　　夏四月
　　秋八月戊申天王崩
　　书此为鲁晋雒戎之盟及敖与得臣如京师毛伯求金等事起文也义又见隠三年
　　冬十月壬午公子遂防晋赵盾盟于衡雍【盾杜本切雍于容切】孔氏曰衡雍郑地张氏曰后汉河南卷县有垣雝城古衡雍也与扈相近髙氏曰天王崩诸侯不奔赴其防而赵盾与遂皆国之正卿乃自相防盟于王畿之内恶莫大焉义又见隠元年盟于蔑○张氏曰自晋翟泉之盟付之诸大夫文公复以国事付之公子遂而不知一国之礼乐征伐皆自公子遂出此敬嬴所以得窥伺间隙私事之以肧胎杀适立庻之祸也愚谓赵盾弑灵公其不以此也哉故春秋屡书盾遂之事其为履霜之戒深矣
　　乙酉公子遂防雒戎盟于暴【雒音洛公羊防下有伊字】
　　雒戎戎居雒水间者髙氏曰暴亦王畿之采邑雒戎杂处于王畿之内而中国至与之盟则其于中国甚矣贯道王氏曰大夫専盟而雒戎与于防乱之极也圣人之作春秋也所以明君臣惩僣窃也公子遂为鲁大夫而盟晋于衡雍盟戎于暴无君甚矣襄仲既没东门氏虽以杀嫡立庶见逐于国而公室亦因此而遂衰有天下国家之责者观乎此亦有以知春秋之不可不学矣
　　公孙敖如京师不至而复丙戌奔莒【公羊无而字】
