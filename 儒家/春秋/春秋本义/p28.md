<!-- { "loadSidebar": true } -->
　　左氏曰晋献公娶于贾无子烝于齐姜生秦穆夫人及太子申生又娶二女于戎大戎狐姬生重耳小戎子生夷吾晋伐骊戎骊戎男女以骊姬归生奚齐其娣生卓子骊姬嬖欲立其子赂外嬖梁五与东闗嬖五使言于公曰曲沃君之宗也蒲与二屈君之疆也不可以无主若使太子主曲沃而重耳夷吾主蒲与屈则可以威民而惧戎晋侯悦之夏使太子居曲沃重耳居蒲城夷吾居屈羣公子皆鄙唯二姬之子在绛二五卒与骊姬谮羣公子而立奚齐晋作二军公将上军太子申生将下军以灭耿灭霍灭魏还为太子城曲沃士蒍曰太子不得立矣分之都城而位以卿先为之极又焉得立不如逃之无使辠至为呉太伯不亦可乎晋侯使太子申生伐东山臯落氏里克諌曰太子奉冢祀社稷之粢盛以朝夕视君膳者也故曰冢子君行则守有守则从从曰抚军守曰监国古之制也夫帅师专行谋誓军旅君与国政之所图也非大子之事也师在制命而已禀命则不威专命则不孝故君之嗣适不可以帅师君失其官帅师不威将焉用之且臣闻臯落氏将战君其舍之公曰寡人有子未知其谁立焉不对而退太子帅师公衣之偏衣佩之金玦狐突叹曰时事之徴也虽欲勉之狄可尽乎梁余子养曰死而不孝不如逃之罕夷曰君有心矣狐突欲行羊舌大夫曰不可违命不孝弃事不忠子其死之太子将战狐突谏曰不可昔辛伯谂周桓公云内宠并后外宠二政嬖子配适大都耦国乱之本也周公弗从故及于难今乱本成矣立可必乎孝而安民子其图之与其危身以速辠也初晋献公欲以骊姬为夫人卜人不可弗听立之生奚齐其娣生卓子及将立奚齐既与中大夫成谋姬谓太子曰吾梦齐姜必速祭之太子祭于曲沃归胙于公公田姬寘诸宫六日公至毒而献之公祭之地地坟与犬犬毙与小臣小臣亦毙姬泣曰贼由太子大子奔新城【事又见国语】公杀其傅杜原款或谓大子子辞君必辩焉太子曰君非姬氏居不安食不饱我辞姬必有辠君老矣吾又不乐曰子其行乎大子曰君实不察其辠被此名也以出人谁纳我十二月戊申缢于新城姬遂谮二公子曰皆知之重耳奔蒲夷吾奔屈晋侯使以杀大子申生之故来告陆氏曰申生虽有爱父之心而乃陷父于不义俾谗人得志国以乱离古人云小仁大仁之贼也愚谓晋献虽不操刃以杀申生然置之必死之地而不暇辨谗言之曲直非晋侯杀之而谁哉首恶之名不得辞矣此亦鲁史之直笔而圣人録之以示教者也○莘老孙氏曰申生之事见于传记备矣晋侯之恶见矣然人子之道至于见杀则不为孝矣舜之事瞽瞍瞽瞍亦允若而卒免于祸申生之于献公也献公听谗申生死之春秋举重者言之斥言晋侯而申生未免有辠也朴乡吕氏曰董子曰有国者不可以不知春秋前有谗而不见后有贼而不知为人臣者不可以不通春秋守经事而不知其宜遭变事而不知其权若献公者其诸所谓前有谗而不见此所以蒙首恶之名若申生者其诸所谓遭变事而不知其权此所以陷父于不义康侯胡氏曰春秋端本澄源之书也尸此者其谁乎春秋书之使后世有欲紊妃妾之名乱适庶之位纵人欲灭天理以败其家国者知所戒焉以此防民犹有以尧母名门使奸臣探逆其意有危皇太子之心以成巫蛊之祸者
　　杞伯姬来朝其子
　　伯姬僖公姑即庄二十五年归杞者在庄公时已不得归况僖公时乎张氏曰其子盖年十余嵗杞伯在而使其子随母以来也谷梁曰诸侯相见曰朝伯姬为志乎朝其子则是杞伯失夫之道矣以待人父之道待人之子非正也故曰杞伯姬来朝其子参讥也○愚案伯姬之子乃杞侯之冢嗣虽不行朝礼亦不当使之随母以来杞侯之为家国可知矣
　　夏公孙兹如牟
　　牟见桓十五年凡鲁聘他国皆言如此讥私相聘与三桓之用事耳义又见隠七年齐来聘
　　公及齐侯宋公陈侯卫侯郑伯许男曹伯会王世子于首止秋八月诸侯盟于首止【止公羊谷梁作戴】
　　杜氏曰王世子惠王太子郑也首止卫地陈留襄邑县东南有首乡张氏曰襄邑属拱州公羊曰曷为殊会王世子世子贵也愚谓齐桓致世子于首止而诸侯往会之故说者因谓之殊会其书法盖与会吴于善道之类同而非有他义也诸侯何以不序一事而再见者前目后凡也谷梁曰中无事而复举诸侯何也尊王世子而不敢与盟也左氏曰会王太子郑谋宁周也张氏曰初惠王娶陈妫为后生子郑及叔带爱叔带欲立之齐桓以其废长立幼将啓乱阶遂率诸侯会王世子于首止示天下戴之以为天王之贰扬氏曰惠王溺嬖宠诸侯苟欲正之贡以谏辞可也箴于朝觐可也合众国为会盟以正之则是以力制天子也于君臣之大义不亦戾哉愚谓惠王废长立幼其恶可知然齐桓未尝朝王而纳谏亦未见王之拒谏也辄召诸侯会王世子又盟诸侯示天子以意是要君也世子俨然出会是制父也夫齐桓之意善矣一旦定国本絶乱阶齐桓之功也惜其参之以权谋术数也至于制父要君则其辠大矣夫春秋正义不谋利明道不计功故苏氏曰首止之会非王志也帅诸侯以定世子为义也然而诸侯不以王命而会世子世子不以父命而出会诸侯衰世之事也义又见隠元年盟于蔑
　　郑伯逃归不盟
　　左氏曰秋诸侯盟王使周公召郑伯曰吾抚女以从楚辅之以晋可以少安郑伯喜于王命而惧其不朝于齐也故逃归不盟孔叔止之曰国君不可以轻轻则失亲失亲患必至病而乞盟所丧多矣君必悔之弗听逃其师而归献可杜氏曰齐桓合诸侯以谋宁周室徳虽不全亦有翼戴之名郑伯与会而逃盟春秋书之着其为诸侯而行匹夫之行也愚谓齐桓之举迹近尊王义实大悖郑伯诚能明谕臣不要君子不制父之大义不会不盟纵未必齐桓之顿服然天下后世必有是郑伯之言者矣今既会而逃之而其所以逃者非此之谓斯害义矣○常山刘氏曰郑伯逃盟故六年啓诸侯之伐致新城之围七年有甯母之会不敢与盟而使世子听命九年王人齐侯等盟于洮而郑伯乞盟噫以诸侯之尊而始于逃归终于乞盟甚乎郑伯之辠也
　　楚人灭子奔黄
　　杜氏曰国在弋阳轪县东南任氏曰地谱光州光山县故国愚谓子不名史有不详或阙文也左氏曰楚鬭谷于菟灭子奔黄于是江黄道柏方睦于齐皆姻也子恃之而不事楚又不设备故亡义见三年徐取舒此则灭国甚矣○张氏曰桓公于此时率诸侯以讨楚复岂不足以立中国之威而制楚之横与不能救以啓救郑围许之纷纷楚之灭黄亦自此始矣愚案楚受盟一年复灭小国祸尤炽焉虽楚人暴横亦齐桓有以致之也盖伯者之术非已有之而求人以力故人不心服而其效施于力之所及桓非命伯搂诸侯以侵伐诸侯降鄣迁阳灭谭与遂伐山戎而献捷执大夫而伐陈首止之会力制天子郑伯逃盟卫侯背约中国服从类可知矣舍近狄事逺戎而狄入卫救邢不力而邢迁其自为者如此诸侯归顺类可知矣宜其楚不心服而复窥中国也书曰东征西夷怨南征北狄怨又曰大邦畏其力小邦懐其徳天下曷敢有越厥志方之王道何翅碔砆美玉哉书屈完受盟于前书楚灭围许灭黄于后贵王贱伯鉴戒昭矣
　　九月戊申朔日有食之
　　义见隠三年
　　冬晋人执虞公
　　左氏曰晋侯复假道于虞以伐虢宫之竒谏曰虢虞之表也虢亡虞必从之晋不可啓冦不可翫一之谓甚其可再乎谚所谓辅车相依唇亡齿寒者其虞虢之谓也公曰晋吾宗也岂害我哉对曰太伯虞仲太王之昭也太伯不从是以不嗣虢仲虢叔王季之穆也为文王卿士勲在王室藏于盟府将虢是灭何爱于虞且虞能亲于桓庄乎桓庄之族何辠而以为戮不唯偪乎亲以宠偪犹尚害之况以国乎公曰吾享祀丰洁神必据我对曰臣闻之鬼神非人实亲惟徳是依故周书曰皇天无亲惟徳是辅又曰黍稷非馨明徳惟馨又曰民不易物惟徳繄物如是则非德民不和神不享矣神所凭依将在徳矣若晋取虞而明徳以荐馨香神其吐之乎弗听许晋使宫之竒以其族行曰虞不腊矣在此行也晋不更举矣八月甲午晋侯围上阳冬十二月丙子朔晋灭虢虢公丑奔京师师还馆于虞遂袭虞执虞公康侯胡氏曰书灭下阳于始而记执虞公于后可以见弃义趋利渎货无厌之能亡国败家审矣愚谓诸侯天子所封又晋虞同姓虞固愚也然晋献诡计执之恶不可掩矣○刘氏曰春秋之纪事原始见终不失其实者也虞之灭自下阳始下阳灭则虞亡矣宫之竒舟之侨皆知之独其君不知春秋书之使天下之为人君者从而省之可以戒于此矣故曰家有既亡国有既灭由别之不别也可不大哀乎人君莫不恶亡而好存莫能固亡而保存者是何也嗜欲之习近而忧患之未逺也凡书执诸侯者十有四
　　六年春王正月
　　夏公会齐侯宋公陈侯卫侯曹伯伐郑围新城
　　杜氏曰新城郑新宻即荥阳宻县张氏曰属郑州左氏曰诸侯伐郑以其逃首止之盟故也髙氏曰郑伯逃归不盟遂与楚通是啓诸侯之伐也义又见隠二年郑伐卫
　　秋楚人围许诸侯遂救许
　　叶氏曰围郑之诸侯不序一事再见也左氏曰楚子围许以救郑诸侯救许乃还愚谓春秋书此一以见中国衰而楚人横二以见齐桓不能服楚之心三以见郑伯背齐即楚以致此伐四以见犹幸齐桓之有此举也围许义又见庄十年荆败蔡师救许义又见庄二十八年救郑
　　冬公至自伐郑
　　存耕赵氏曰兵以夏出以冬反歴三时以伐郑出故以伐郑至也义又见桓二年公至自唐○邦衡胡氏曰不致故许而致伐郑者伐郑本志也救许遂事也髙氏曰救许因伐郑也
　　七年春齐人伐郑
　　左氏曰齐人伐郑孔叔言于郑伯曰谚有之曰心则不竞何惮于病既不能强又不能弱所以毙也国危矣请下齐以救国公曰吾知其所由来矣姑少待我对曰朝不谋夕何以待君愚谓诸侯以救许而解郑围不得志于郑故齐复伐之也夫齐桓以力服人未尽善也郑伯背齐即楚亦冥顽不识所趋哉义又见隠二年郑伐卫
　　夏小邾子来朝
　　小邾见庄五年倪黎来杜氏曰邾之别封故曰小邾未详是否义见隠十一年滕薛来朝
　　郑杀其大夫申侯
　　左氏曰初申侯申出也有宠于楚文王文王将死与之璧使行曰唯我知女女专利而不厌予取予求不女疵瑕也后之人将求多于女女必不免我死女必速行无适小国将不女容焉既葬出奔郑又有宠于厉公子文闻其死也曰古人有言曰知臣莫若君弗可改也已未详信否义见庄二十六年曹杀大夫
　　秋七月公会齐侯宋公陈世子款郑世子华盟于母【谷梁作宁】
　　杜氏曰髙平方与县东泥母亭音张氏曰鲁地孙氏曰齐人伐郑郑伯惧欲求成于齐故先使世子华受盟于母也左氏曰盟于母谋郑故也管仲言于齐侯曰臣闻之招携以礼懐逺以德德礼不易无人不懐齐侯修礼于诸侯诸侯官受方物未详信否义见隠元年盟于蔑
　　曹伯班卒【班公羊作般】
　　义见隠三年宋公卒
　　公子友如齐
　　义见隠七年齐来聘○木讷赵氏曰僖三年公子友如齐听伐楚之期而莅盟焉其后凡三年公不朝则季友聘终齐桓之世不怠也惟六年伐郑自春徂冬不暇朝聘故七年公子友如齐自是十年公如齐十三年公子友如齐十五年公如齐十六年公子友卒十七年而齐桓即世当齐之伯公与公子友同心事齐三年一聘之节未尝废黄氏曰事伯主而不事王公与大夫更迭如齐皆春秋之习而鲁不能自拔也
　　冬葬曹昭公
