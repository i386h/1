<!-- { "loadSidebar": true } -->
　　献可杜氏曰春秋书内女来归者三郯伯姬杞伯姬直曰来归此子叔姬曰齐人来归盖讥在齐也商人弑其子又絶其母辠不容诛矣况执之而又来归乎髙氏曰未有子而黜其母者也愚谓鲁于是可讨商人弑君执母黜母之辠而又不能焉则鲁之为国益可知矣○石氏曰子叔姬先书被执次书来归非郯杞之比夫商人弑君自立又虐其国君之母天子不能讨诸侯不能伐季孙行父再如晋诸侯为是盟于扈皆无能为而退徒得单伯之至子叔姬之归而已而兴兵以侵鲁者未已也于以见晋伯之不竞也于以见诸侯有弑君者而莫之讨也于以见齐之横而鲁之弱也
　　齐侯侵我西鄙遂伐曹入其郛
　　郛城外大郭也左氏曰齐侯侵我西鄙谓诸侯不能也遂伐曹入其郛讨其来朝也季文子曰齐侯其不免乎己则反天而又以讨人难以免矣愚谓商人弑君执母再伐母家入人郛郭辠大恶极不待言矣亦鲁不讨贼有以召之也义又见庄十年公侵宋隐二年郑伐卫○髙氏曰恶鲁及曹非理甚矣夫商人弑君而自立诸侯防于扈而不能讨益无顾忌侵我伐曹以肆其暴岂特齐有辠焉亦见诸侯之纵乱矣
　　十有六年春季孙行父防齐侯于阳谷齐侯弗及盟阳谷见僖三年公羊曰其言弗及盟何不见与盟也左氏曰及齐平公有疾使季文子防齐侯于阳谷请盟齐侯不肯曰请俟君闲张氏曰文公不能明政刑举大义以致命使执辱吾女边鄙被兵与国防伐又使大夫自屈以请盟而不见答可谓困心衡虑而无愤悱改图之心书此以见鲁之衰文公之无志也
　　夏五月公四不视朔
　　四不视朔范氏曰自二月不视朔至于五月也髙氏曰朔者天子之所颁也诸侯上禀天子之命下授万民之时故其奉王朔告于庙则谓之告朔退而视朝以授民则谓之视朔谷梁曰公四不视朔不臣也以公为厌政以甚矣
　　六月戊辰公子遂及齐侯盟于郪丘【郪音西乂七西切公羊作犀谷梁作师公羊防云正本作菑】
　　杜氏曰郪丘齐地左氏曰公使襄仲纳赂于齐故盟于郪丘谷梁曰复行父之盟也愚谓文公不能讨商人之辠而区区求盟不得而复之使乱臣贼子肆行于世而三纲于是大坏虽周道陵夷而然亦文公不能为国以自取之也孔子曰能治其国家谁敢侮之陈恒弑其君孔子请讨之观此可以知春秋所书之防矣义又见隐元年盟于蔑
　　秋八月辛未夫人姜氏薨
　　公羊曰文公母也愚谓此为毁泉台及声姜起文也
　　毁泉台
　　杜氏曰毁坏也泉台台名左氏曰有蛇自泉宫出入于国如先君之数声姜薨毁泉台未详信否公羊曰毁泉台何以书讥筑之讥毁之讥先祖为之已毁之不如勿居而已矣谷梁曰丧不贰事愚谓孔子曰三年无改于父之道可谓孝矣台作于先君初丧母而即毁之则思亲之意盖藐然矣况在谅闇之中而出令役民乎○康侯胡氏曰先祖为之非矣然台之存毁非安危治乱之所系也而必毁之是暴扬其失有轻先祖之心此履霜之渐弑父与君之萌春秋之所谨也故书
　　楚人秦人巴人灭庸
　　庸小国也左氏曰楚大饥戎伐其西南至于阜山师于大林又伐其东南至于阳丘以侵訾枝庸人帅羣蛮以叛楚廪人率百濮聚于选将伐楚于是申息之北门不启楚人谋徙于阪髙蒍贾曰不可我能往寇亦能往不如伐庸夫麇与百濮谓我饥不能师故伐我也若我出师必惧而归百濮离居将各走其邑谁暇谋人乃出师旬有五日百濮乃罢自庐以往振廪同食次于句澨使庐戢黎侵庸及庸方城庸人遂之囚子扬窗三宿而逸曰庸师众羣蛮聚焉不如复大师且起王卒合而后进师叔曰不可姑又与之遇以骄之彼骄我怒而后可克先君蚡冐所以服陉隰也又与之遇七遇皆北唯禆鯈鱼人实逐之庸人曰楚不足与战矣遂不设备楚子乘驿防师于临品分为二队子越自石溪子贝自仞以伐庸秦人巴人从楚师羣蛮从楚子盟遂灭庸义见僖三年徐取舒○张氏曰御变待敌亦制服之而已夷人宗社岂王法之所容乎
　　冬十有一月宋人弑其君杵臼【杵公羊作处】
　　孙氏曰称人微者也名不登于史策刘氏曰弑君者曷为或称名氏或不称名氏以氏通者称氏以名通者称名名氏不通者称人贵贱之序也愚谓书曰股肱喜哉元首起哉先书宋人杀其大夫与司马又司城与子哀来奔司马华孙来盟则是股肱既剪然后宋公见弑于宋人圣人之垂戒逺矣义又见隐四年卫州吁事
　　十有七年春晋人卫人陈人郑人伐宋
　　叶氏曰四国称人微者也愚谓四国伐宋得其伐矣然诸侯不亲而使微者行其后又不见讨贼之迹则非以讨贼举也此乱臣贼子所以接迹于世而晋灵亦亲被其祸大义不明故也○程子曰行天讨而成其乱失天职也
　　夏四月癸亥我小君声姜【声公羊作圣非也】
　　髙氏曰九月而缓也不称僖姜而别为之諡非礼也○贯道王氏曰用见文公怠弃国政虽亲丧亦不尽心
　　齐侯伐我西鄙
　　贯道王氏曰商人不母其母凭陵外家恃强陵弱必欲服鲁而后已此所以继有谷之盟也愚谓亦鲁不能讨贼有以召之也义又见隐二年郑伐卫
　　六月癸未公及齐侯盟于谷
　　谷见庄七年齐鲁皆诸侯也文公不能讨贼以自取辱至此而遂与弑逆之贼刑牲歃血以为盟其何以临民哉义又见隐元年盟于蔑○邦衡胡氏曰齐侯与遂盟于郪丘是年伐我则盟之无信已可知矣至是又与公盟于谷齐之叛盟固不容诛然公之昏庸不能为国以礼而汲汲以请盟深可耻也文公立十有八年大夫盟防十八九独此书公盟亦以见大夫之张也
　　诸侯防于扈
　　左氏曰公不与防齐难故也愚谓此防诸侯不序与七年盟于扈同十五年诸侯盟于扈既不能讨齐弑君之贼此诸侯复防于扈又不能讨宋弑君之贼此三纲大坏而诸侯不可以为国也春秋非特责其不朝天子而自盟防之辠而尤在乎不讨贼之事是晋灵不有桓文之功而徒有桓文之辠矣卒之不免也冝义又见隐九年防于防
　　秋公至自谷
　　文公不能自强其国而甘心事贼逾时而返义又见桓二年公至自唐○髙氏曰书公至自谷则不防于扈可知矣
　　冬公子遂如齐
　　左氏曰襄仲如齐拜谷之盟髙氏曰公已与齐侯盟而遂复往者政在遂故也且见齐侯以篡弑而诸侯反畏之如此义又见隐七年齐来聘○邦衡胡氏曰齐连年伐我而数遣使以聘之鲁之君臣岂不谓重币甘言可以己敌国之难乎呜呼不知立国区区以国与人虽竭力以事之彼岂以我为徳乎
　　十有八年春王二月丁丑公薨于台下
　　台下台之下也谷梁曰台下非正也莘老孙氏曰人君之薨必于路寝非路寝皆不正也其曰台下盖有甚焉○崔氏曰台下者泉台之下也其台毁矣而其下屋存焉未详是否
　　秦伯防卒
　　秦伯张氏曰康公也何氏曰穆公也案史记张氏近是髙氏曰秦虽伯益之后僻在西夷自秦仲始大至平王时秦襄始有功于周室列于诸侯赐爵为伯及穆公与于城濮之战自后与中国交聘盟防遂伯西戎九年来归僖公成风之襚始与鲁通好至是遂书其卒而吊其丧也愚谓外域之丧赴于中国而中国往吊焉则夷夏混殽大经紊矣盖其始也归成风之襚而不却使术来聘而受之其赴中国固冝春秋内中国外夷狄而常慎其始先书襚聘于前而终之以此垂戒逺矣
　　夏五月戊戌齐人弑其君商人
　　称人见十六年髙氏曰春秋之法弑君之贼以弑君讨之则以贼书商人弑君自立至于五年冝加讨贼之辞而称齐人弑其君者齐人恬不讨贼皆北面事之遂令商人专行无道而自以私怨杀之故曰齐人弑其君也左氏曰齐懿公之为公子也与邴歜之父争田弗胜及即位乃掘而刖之而使歜仆纳阎职之妻而使职骖乘五月公游于申池二人浴于池歜以扑抶职职怒歜曰人夺汝妻而不怒一抶汝庸何伤职曰与刖其父而弗能病者何如乃谋弑懿公纳诸竹中归舍爵而行齐人立公子元愚闻孔子曰人之生也直罔之生也幸而免弑君而偷生者幸而免者也若商人者盖不免者也商人弑君黜母恶极辠大幸免天下之诛而不免齐人之弑此天理也故春秋歴书商人之恶而终之以此垂戒逺矣义又见隐四年卫州吁事○或曰弑逆之贼而春秋书曰弑其君齐之臣子犹可戴商人为君乎曰篡位天子诸侯与天下之人一日不可待之为齐侯齐之臣子一日不可戴之为齐君苟齐之臣子北面拜之为君而以私怨杀之是弑君也春秋安得不正齐人弑君之辠哉豫让有言曰委质为臣而求杀之是二心也况以私怨乎齐人弑君之辠不可逃矣此与里克弑君而书晋杀其大夫里克之意同虽君大夫异势而其不以讨贼杀之则一也呜呼春秋正名此之谓也
　　六月癸酉我君文公
　　义见桓公
　　秋公子遂叔孙得臣如齐
　　左氏曰文公二妃敬嬴生宣公敬嬴嬖而私事襄仲宣公长而属诸襄仲襄仲欲立之叔仲不可仲见于齐侯而请之齐侯新立而欲亲鲁许之康侯胡氏曰祸乱邪谋发于并使之日而公子遂弑立其君之辠着矣义又见隐七年齐来聘○叶氏曰聘则何以二卿共使非常聘也其谋立宣公也自僖公以来三桓之子孙渐进四年公孙兹见文元年叔孙得臣见而叔孙氏强矣僖十五年公孙敖见而仲孙氏强矣文公六年季孙行父见而季孙氏强矣终春秋之世而莫之能去也僖之十六年公子友卒公孙兹卒三家子孙列于卿者惟公孙敖一人遂以二十八年得政虽后于敖者然视三家为最亲故敖自十五年救徐之后不复用事所往来齐晋楚三大国之间至于入杞伐邾皆遂为之鲁之政盖在遂焉文公立而益专及元年叔孙得臣见六年季孙行父见二氏虽复进而力未能与遂抗故其末年执政遂与叔彭生得臣行父四人彭生既以不从而杀则得臣行父不得不畏而听此其所以挟得臣与之偕行将以见此鲁执政之意而非己之私也齐侯于是许之宣公立季孙行父亦如齐公遂防齐侯于平州以定其位则二人盖皆与闻乎弑者欤
　　冬十月子卒
　　不名阙文也左氏曰名恶公羊曰名赤未详孰是弑而书卒义同庄三十二年子般卒左氏曰仲杀恶及视而立宣公书曰子卒讳之也仲以君命召惠伯其宰公冉务人止之曰入必死叔仲曰死君命可也公冉务人曰若君命可死非君命何听弗听乃入杀而埋之马矢之中公冉务人奉其帑以奔蔡既而复叔仲氏康侯胡氏曰何以知其贼乎上书大夫并使下书子卒夫人归则知辠之在公子遂矣愚谓嗣君之祸由于大夫之专而大夫之专由于文公之暗遂虽得政于僖公之末实张皇于文公之世故春秋歴叙文公之恶遂与得臣行父之辠而终之以此若文公者幸免其身而卒及其嗣大夫之专不至于弑君不已其为鉴戒显矣○张氏曰私事公子遂敬嬴夺嫡之心也然其敢启是心者嬖故也有夫人太子而嬖宠妾则文公所以怠于事伯急于盟齐简于视朔者有自来矣人君昏于嬖宠弃忘国政故妾媵大臣相谋弑国嗣而不能察身死之后冢嗣二人遂见戕弑所谓前有谗而不见后有贼而不知者文公之谓矣
　　夫人姜氏归于齐
　　姜氏杜氏曰恶视之母出姜也赵氏曰文公夫人左氏曰夫人姜氏归于齐大归也将行哭而过市曰天乎仲为不道杀嫡立庶市人皆哭鲁人谓之哀姜愚谓文公死骨肉未寒而子杀妻归不得终丧君闇臣专祸至于此春秋书之后世可以鉴矣而亦以着被弑之实也○张氏曰嫡庶之乱未有不始于妾上僭夫人失位而致之者是以知文公之首恶也
　　季孙行父如齐
