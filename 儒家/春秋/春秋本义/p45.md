<!-- { "loadSidebar": true } -->
　　叶氏曰王季子王之季子也髙氏曰天王不推至公选贤与能而使幼稚之子居大夫之任以交政于诸侯是示天下以私也贯道王氏曰周于鲁有君臣之分鲁宣篡立当讨朝齐者五聘齐者六于周则使蔑聘之周公之制三不朝则六师移之既不能行九伐之法乃汲汲焉有季子之报是周以列国自处惟恐有失名分既夷矣
　　公孙归父帅师伐邾取绎【音亦公羊作蘱】
　　杜氏曰绎邾邑鲁国邹县北有绎山夹漈郑氏曰绎山多矣邾文公迁于绎是邾都也非此绎也黄氏曰归父盖自广其邑也未详是否义见隐四年莒伐杞取牟娄○康侯胡氏曰用贵卿主将举大众出征伐不施于乱臣贼子奉天讨辠而陵弱侵小近在邦域之中附庸之国是为盗也当此之时陈有弑君之乱曽不是图有事于邾不亦傎乎
　　大水
　　义见桓元年
　　季孙行父如齐冬公孙归父如齐
　　左氏曰季文子初聘于齐冬子家如齐伐邾故也未详信否康侯胡氏曰齐侯嗣立宣公亲往奔其父丧又使贵卿防矣修聘未晩也而季孙亟行归父继往则以宣公君臣不知为国以礼而谓妄说取人之可以免讨也义又见隐七年齐来聘○黄氏曰不特宣公若行父归父之往亦自结于齐耳
　　齐侯使国佐来聘
　　左氏曰国武子来报聘东莱吕氏曰顷公未逾年而不称子邦衡胡氏曰当凶衅而行吉礼忘哀思而结昏好义又见隐七年齐来聘
　　饥
　　叶氏曰饥者何食不足也一谷不登曰嗛二谷不登曰饥三谷不登曰馑四谷不登曰康五谷不登曰大饥古者三年耕必有一年之畜故凶年可以补败是为敎民之道二谷不登而饥其为民者病矣何以于冬焉书五谷毕登之时也公羊曰以重书也○刘氏曰曷为或言饥或言大饥凶年补败不足曰饥死伤流亡曰大饥张氏曰王政以食为重故积贮天下之大命也前此百有余年水旱螟螽之灾多矣不以饥书今大水之后书饥者着宣公烦于外事国用无节上下用竭故一遇水旱遂致乏食耳荀卿论本末源流贾谊论蓄积皆明于为民而知春秋书饥之意者也愚案春秋凡书饥者四大饥者一庄二十八年大无麦禾臧孙辰告籴于齐亦一饥也
　　楚子伐郑
　　义见庄十年荆败蔡师○木讷赵氏曰郑一身饵楚五受楚兵从楚者六归晋者五乍晋乍楚不幸而处晋楚之闲不能自立也东莱吕氏曰自宣四年以后晋楚争欲服郑郑遂南北属此可见晋郑两国盛衰郑用子良之言两属晋楚子良曰与其来者可也郑始终谋策只出于此子产所谓玉帛以待于二境惟其强者从之与此一般
　　十有一年春王正月
　　夏楚子陈侯郑伯盟于辰陵【辰谷梁作夷】
　　楚子序于陈郑之上者陈郑屈服楚子主盟也杜氏曰辰陵陈地颍川长平县东南有辰亭张氏曰即淮宁府西华县左氏曰楚子伐郑及栎子良曰晋楚不务徳而兵争与其来者可也晋楚无信我焉得有信乃从楚夏楚盟于辰陵陈郑服也存耕赵氏曰楚洊伐郑郑之从楚犹可言也师不至陈陈亦受盟先声震也楚自是遂伯矣有辰陵之盟而有邲之战有邲之战而后有蜀之防盟是变端之大者矣春秋所谨也髙氏曰所以闵中国之衰也义又见庄十年荆败蔡师
　　公孙归父防齐人伐莒
　　髙氏曰自四年公及齐侯平莒莒人不肯公伐莒取向至是齐鲁同讨之夫辰陵之盟中国所冝震也而齐方务穷兵于莒黄氏曰此又见归父之横而附齐之固也义又见隐二年郑伐卫
　　秋晋侯防狄于櫕函【櫕才端切函音涵】
　　防者往防之也杜氏曰櫕函狄地左氏曰晋郤成子求成于众狄众狄疾赤狄之役遂服于晋秋防于櫕函众狄服也是行也诸大夫欲召狄郤成子曰吾闻之非徳莫如勤非勤何以求人能勤有继其从之也木讷赵氏曰楚子盟陈郑于辰陵而晋侯防狄于櫕函内失陈郑而外求狄得狄何益于晋国哉义又见隐二年公防戎于潜○康侯胡氏曰春秋正法亲内而逖外以逺乱也今中国有乱天王不能讨则方伯之责也又不能讨则四邻诸侯冝有请矣而鲁方防齐伐莒晋方求成于狄不亦傎乎直书其事而义自见也
　　冬十月楚人杀陈夏徴舒丁亥楚子入陈纳公孙宁仪行父于陈【宁公羊作】
　　先书楚人而后书楚子者楚子先使兵杀徴舒而后楚子入陈纪实事也书丁亥之日可见也左氏曰楚子为陈夏氏乱故伐陈谓陈人无动将讨于少西氏遂入陈杀夏徴舒轘诸栗门因县陈陈侯在晋申叔时使于齐反复命而退王使让之曰夏徴舒为不道弑其君寡人以诸侯讨而戮之诸侯县公皆庆寡人女独不庆寡人何故对曰犹可辞乎王曰可哉曰夏徴舒弑其君其辠大矣讨而戮之君之义也抑人亦有言曰牵牛以蹊人之田而夺之牛牵牛以蹊者信有辠矣而夺之牛罚已重矣诸侯之从也曰讨有辠也今县陈贪其富也以讨召诸侯而以贪归之无乃不可乎王曰善哉吾未之闻也反之可乎对曰可哉吾侪小人所谓取诸其懐而与之也乃复封陈乡取一人焉以归谓之夏州愚案此传与经少不合未详信否康侯胡氏曰公孙宁仪行父此二臣者从君于昏宣淫于朝诛杀谏臣使其君见弑盖致乱之臣肆诸市朝与众同弃然后快于人心今乃诡词奔楚托于讨贼复讐以自脱其辠楚庄不能察其反覆又使陈人用之犹人有饮毒而死者幸而复生又强以毒饮之可乎愚谓陈有弑君之贼天子诸侯与陈之臣子不能讨而楚庄讨之据迹而观人情所许也然视其所以者当观其所由楚庄之杀徴舒似义而其心之所由来者非义经书楚杀徴舒于前书入陈纳宁仪行父于后盖不待察其微而其心之所由来者显矣说者谓楚得窃义举以逞志可谓善诛心矣夫中国不自正而楚人假之以逞志君子能不伤乎○黄氏曰诸家多以讨贼誉楚案楚子初谓陈人无动将讨于少西氏已乃入陈是以盗贼之行绐而取之也徴舒弑陈灵者也公孙宁仪行父与陈灵昏淫致陈灵之弑者也以法则徴舒之辠重以情则公孙宁仪行父之辠重今杀徴舒而纳公孙宁仪行父讨贼如是乎善乎张氏之言曰孔宁仪行父必因奔楚诱楚子以利故楚子杀徴舒而入陈愚因张氏之说而推之则楚子受孔宁仪行父之奔故杀徴舒为二子报私忿欲因而利之耳诸家与楚讨贼过矣
　　十有二年春陈灵公
　　黄氏曰灵公昏淫见弑今二十有二月而盖其同为淫乱之臣孔宁仪行父方归自楚而之前此国人不也愚谓诸侯五月而陈灵淫乱不得其死三年始克又得恶諡焉春秋直书其事为后世大戒也义又见隐三年宋穆公
　　楚子围郑
　　义见庄十年荆败蔡师○髙氏曰陈郑之始即楚人是乃召楚人以自伐国也
　　夏六月乙卯晋荀林父帅师及楚子战于邲晋师败绩【邲扶必切音弼】
　　杜氏曰邲郑地地谱郑州城下管城县有邲城在县南左氏曰晋师救郑愚谓晋之救郑意则善矣使晋景上告天子下帅列国亲伐楚以救郑虽败于楚未失义也今书荀林父帅师及楚子战则是林父主乎此战也以大夫专兵主战而败其军于蛮夷中外之势自此倒置则晋景之任林父林父之专兵轻敌其辠大矣彼楚人之横何足责哉义又见庄十年荆败蔡师○张氏曰晋不能讨陈乱已失三纲军政之本乃欲恃力以争郑则知晋之所以败
　　秋七月
　　冬十有二月戊寅楚子灭萧
　　萧见庄二十三年义见庄十年荆败蔡师
　　晋人宋人卫人曹人同盟于清丘
　　同盟见庄十六年杜氏曰清丘卫地在濮阳县东南张氏曰地谱濮州临濮县东南有清丘程子曰晋为楚败诸侯惧而同盟既而皆渝愚谓诸侯同盟已得辠于天子况大夫同盟僭孰甚焉大夫同盟自此始且盟不旋踵宋伐陈而卫救之楚伐宋而三国不恤则僭礼之盟无益也尚矣义又见隐元年盟于蔑○康侯胡氏曰楚既入陈围郑败晋灭萧凭陵中国甚矣为诸侯计者冝信任仁贤修明政事自强于为善则可以保其国耳曽不是图而刑牲歃血要质鬼神蕲以御楚谋之不臧孰大于是
　　宋师伐陈卫人救陈
　　左氏曰宋为盟故伐陈卫人救之孔达曰先君有约言焉若大国讨我则死之未详信否康侯胡氏曰陈有弑君之乱宋不能讨而楚讨之宋人不能内自省德遽以大众伐之非义举矣若卫叛盟则恶自见义又见隐二年郑伐卫
　　十有三年春齐师伐莒【莒公羊作卫】
　　左氏曰莒恃晋而不事齐故也未详信否义见隐二年郑伐衞
　　夏楚子伐宋
　　黄氏曰陈叛中国而从楚清丘之盟陈不至而宋伐之故楚子伐宋盖为陈伐之也义见庄十年荆败蔡师○贯道王氏曰前此楚侵之今又伐之继又围之晋不一动心焉宋虽为晋而晋则莫宋庇也则终于为平而已愚案清丘之盟不足恃也如此
　　秋螽【公羊作】
　　义见桓五年
　　冬晋杀其大夫先縠
　　义见庄二十六年曹杀大夫
　　十有四年春衞杀其大夫孔达
　　义见庄二十六年曹杀大夫
　　夏五月曹伯寿卒
　　义见隐三年宋公卒
　　晋侯伐郑
　　左氏曰夏晋侯伐郑为邲故也告于诸侯搜焉而还中行桓子之谋也曰示之以整使谋而来康侯胡氏曰比事而观知其为报怨复讐之兵直书其事而义自见矣义又见隐二年郑伐卫○邦衡胡氏曰郑之从楚畏楚而叛晋也晋景不能攘楚而区区伐郑是中国自相残贼而楚人愈得志矣张氏曰屈而知伸败而能改可以兴矣晋所以败由大义不明而争与国也今败未两歳而复兴争郑之师
　　秋九月楚子围宋
　　左氏曰楚子使申舟聘于齐曰无假道于宋亦使公子冯聘于晋不假道于郑申舟以孟诸之役恶宋曰郑昭宋聋晋使不害我则必死王曰杀女我伐之见犀而行及宋宋人止之华元曰过我而不假道鄙我也鄙我亡也杀其使者必伐我伐我亦亡也亡一也乃杀之楚子闻之投袂而起屦及于窒皇劒及于寝门之外车及于蒲胥之市秋九月楚子围宋木讷赵氏曰伐宋而宋不屈继之以围其必宋之服也审矣楚将横行中夏许蔡已从陈郑已服则次及于宋宋中国之门户也得宋则齐鲁以之所以必服宋歴三时而围不解卒得宋平而后已义见庄十年荆败蔡师○康侯胡氏曰宋人要结盟誓欲以御楚已非持国之道轻举大众以伐陈见伐之由也国必自伐然后人伐之凡事其作始也简其将毕也必巨易于讼曰君子以作事谋始始而不谋必至于讼讼而不竟必至于师若宋是矣若楚人之围宋则亦明矣
　　曹文公
　　义见隐三年宋穆公
　　冬公孙归父防齐侯于谷
　　义见庄十四年单伯防诸侯于鄄○夹漈郑氏曰公子遂虽卒而鲁国之政犹在其子故归父今年防齐侯明年防楚子
　　十有五年春公孙归父防楚子于宋
　　左氏曰孟献子言于公曰臣闻小国之免于大国也聘而献物于是有庭实旅百朝而献功于是有容貌采章嘉淑而有加货谋其不免也诛而荐贿则无及也今楚在宋君其图之公说康侯胡氏曰楚围宋陵蔑中华甚矣诸侯纵不能畏简书攘外防存先代之后严兵固圉以为声援犹云可也乃以周公之裔千乗之国谋其不免不亦鄙乎比事以观则知当时列国盛衰之由春秋经世之略矣愚案此与僖二十七年楚及诸侯围宋公防盟于宋同
　　夏五月宋人及楚人平
