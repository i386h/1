<!-- { "loadSidebar": true } -->
　　左氏曰郑子孔之爲政也专国人患之乃讨西宫之难与纯门之师子孔当辠以其甲及子革子良氏之甲守甲辰子展子西率国人伐之杀子孔而分其室未详信否义见庄二十六年曹杀大夫
　　冬葬齐灵公
　　义见隐三年葬宋穆公
　　城西郛
　　左氏曰惧齐也义见隐七年城中丘○邦衡胡氏曰西郛国之内城夫惧齐而城其内城则鲁之弱滋甚矣书此以戒爲国家者修其政刑虽大国必畏之何区区劳民而城哉
　　叔孙豹会晋士匄于柯
　　杜氏曰魏郡内黄县东北有柯城愚案此柯非庄十三年之柯义见文十一年会于承筐○许氏曰宣十五年书仲孙蔑会齐髙固于无娄成五年书叔孙侨如会晋荀首于谷此书叔孙豹会晋士匄于柯以见政在大夫列国之事如此故屡书之
　　城武城
　　杜氏曰泰山南武城县左氏曰穆叔归曰齐犹未也不可以不惧乃城武城义见隐七年城中丘○髙氏曰襄公四书城邑非本务也使民饥而散虽城之孰与守之
　　二十年春王正月辛亥仲孙速会莒人盟于向【速公羊作遫】速仲孙蔑之子庄子也杜氏曰向莒邑左氏曰春及莒平孟庄子会莒人盟于向督扬之盟故也髙氏曰向本属莒宣四年取之莒是以数伐鲁前年诸侯盟于祝柯故二国复自盟以结好自是二十年莒鲁不交兵速代父爲卿未练而从政无复三年之丧此辠恶可见者也义又见隐元年盟于蔑
　　夏六月庚申公防晋侯齐侯宋公衞侯郑伯曹伯莒子邾子滕子薛伯伯小邾子盟于澶渊【澶市然切】
　　杜氏曰澶渊在顿丘县南今名繁汚衞地张氏曰唐置澶州后属开德府临河县左氏曰盟于澶渊齐成故也髙氏曰齐以晋不伐丧而感服居丧而出盟盖亦越礼畔道矣义又见隐元年盟于蔑
　　秋公至自会
　　髙氏曰逾时而返义又见桓二年公至自唐
　　仲孙速帅师伐邾【速公羊作遫】
　　许氏曰祝柯之会执邾子又取其田报亦足矣而复伐之讥已甚也且澶渊在彼何以盟爲义又见隐二年郑伐衞
　　蔡杀其大夫公子变蔡公子履出奔楚【夑谷梁作湿】
　　左氏曰蔡公子燮欲以蔡之晋蔡人杀之公子履其母弟也故出奔楚初蔡文侯欲事晋曰先君与于践土之盟晋不可弃且兄弟也畏楚不能行而卒楚人使蔡无常公子燮求从先君以利蔡不能而死未详信否义见庄二十六年曹杀大夫僖二十八年元咺奔晋此出奔楚尤辱尔
　　陈侯之弟黄出奔楚【黄公羊谷梁作光后同】
　　邦衡胡氏曰陈侯之弟而出奔甚其叛兄而失守也楚南蛮而即之恶又甚矣夫兄兄弟弟而家道正弟而出奔固可辠矣兄亦未爲得也讥千乗之国不能容其亲也○愚案异姓大夫不得于君有可去之义同姓无可去之道况兄弟乎爲人弟而出奔天伦絶矣
　　叔老如齐
　　齐与鲁平于是通聘义见隐七年齐来聘
　　冬十月丙辰朔日有食之
　　义见隐三年
　　季孙宿如宋
　　义见隐七年齐来聘
　　二十有一年春王正月公如晋
　　义见僖十年公如齐
　　邾庶其以漆闾丘来奔
　　叶氏曰以漆闾来奔者据其邑叛而归我也杜氏曰二邑在髙平南平阳县东北有漆乡西北有显闾亭任氏曰兖州邹县即南平阳也后汉山阳南平乡有漆亭山阳南平阳有闾丘亭左氏曰邾庶其以漆闾丘来奔季武子以公姑姊妻之皆有赐于其从者于是鲁多盗季孙谓臧武仲曰子盍诘盗武仲曰不可诘也纥又不能季孙曰我有四封而诘其盗何故不可子爲司冦将盗是务去若之何不能武仲曰子召外盗而大礼焉何以止吾盗子爲正卿而来外盗使纥去之将何以能庶其窃邑于邾以来子以姬氏妻之而与之邑其从者皆有赐焉若大盗礼焉以君之姑姊与其大邑其次皁牧舆马其小者衣裳劔带是赏盗也赏而去之其或难焉纥也闻之在上位者洒濯其心壹以待人轨度其信可明徴也而后可以治人夫上之所爲民之归也上所不爲而民或爲之是以加刑罚焉而莫敢不惩若上之所爲而民亦爲之乃其所也又何禁乎髙氏曰庶其叛其君又盗其土地来奔于鲁其辠大矣时公在晋而季氏遂纳其邑受其叛臣是之谓以利主逋逃恶自见也○木讷赵氏曰今一受庶其之叛其后莒牟夷邾黑肱接踵而至曲阜之地汇爲贼渊黄氏曰此所谓春秋三叛臣者也然鲁受之皆非君命襄公如晋而庶其以漆闾丘来昭公如晋而牟夷以牟娄防兹来昭公在干侯而黑肱以滥来然则实爲贼渊者惟季氏与
　　夏公至自晋
　　义见桓二年公至自唐
　　秋晋栾盈出奔楚
　　栾盈晋大夫怀子也左氏曰栾桓子娶于范宣子生怀子范鞅以其亡也怨栾氏故与变盈爲公族大夫而不相能桓子卒栾祈与老州賔通几亡室矣怀子患之祈惧其讨也愬诸宣子曰盈将爲乱以范氏爲死桓主而专政矣曰吾父逐鞅也不怒而以宠报之又与吾同官而专之吾父死而益富死吾父而专于国有死而已吾蔑从之矣其谋如是惧害吾主吾不敢不言范鞅爲之徴怀子好施士多归之宣子畏其多士也信之怀子爲下卿宣子使城着而遂逐之栾盈出奔楚髙氏曰盈旣取奔亡复有作乱之志故特奔于楚焉以楚强大今日可恃以逃难他日可挟以复归也义见僖二十八年元咺奔晋又爲二十三年栾盈入于晋起文也○邦衡胡氏曰凡书出奔楚者恶其失守出奔而又即安于蛮荆也当是时衞侯郑蔡公子履陈侯之弟黄陈鍼冝咎蔡侯朱宋华亥向宁华定王子朝徐子章羽皆奔楚者也此非特伤中国之衰日入于强楚盖深戒后世有国家者不可即安以贻悔也
　　九月庚戌朔日有食之冬十月庚辰朔日有食之许氏曰比年食今又比月食盖此八年之闲而日七食祸变重矣郭纲曰此不入食限而食焉政教之失然也义又见隐三年○髙氏曰连食两月变之大者厯家推步之术皆一百七十三日始一交会去度逺则日食渐少无频食之理而此年九月十月二十四年七月八月频食下至汉晋以来亦或有之不可委之天数之常故圣人必以爲谴异而书之以警人君之或怠后世任数而不修德德不修而祸未至益以爲天无心而数有定也惟天之仁又出灾异以申劝之且曰前旣无騐此奚爲哉亦数而已矣目习于见耳习于闻而不复思上帝之怒不足独当而下延祸于众庶于是斯民皆怨其上而民心离矣孟子曰王无辠歳斯天下之民至焉爲人君者可不戒哉
　　曹伯来朝
　　曹伯负刍之子左氏曰曹武公来朝始见也义见隐十一年滕薛来朝
　　公会晋侯齐侯宋公衞侯郑伯曹伯莒子邾子于商任【音壬】杜氏曰商任地阙邦衡胡氏曰会于商任沙随齐平故也自诸侯围齐至澶渊之会而齐始平故商任沙随齐侯与焉义见隐九年会于防
　　二十有二年春王正月公至自会
　　髙氏曰着不朝正于庙义又见桓二年公至自唐
　　夏四月
　　秋七月辛酉叔老卒
　　讥世卿也大意又见隐元年益师卒
　　冬公会晋侯齐侯宋公衞侯郑伯曹伯莒子邾子薛伯伯小邾子于沙随【公羊谷梁薛伯上有滕子二字】
　　沙随见成十六年义见隐九年会于防
　　公至自会
　　义见桓二年公至自唐
　　楚杀其大夫公子追舒
　　追舒令尹子南也义见庄二十六年曹杀大夫
　　二十有三年春王二月癸酉朔日有食之
　　义见隐三年
　　三月己巳伯匄卒【匄古害切】
　　义见隐三年宋公卒
　　夏邾畀我来奔【畀必利切公羊作鼻】
　　孙氏曰此言邾畀我来奔者恶内也恶卿受邾叛人邑今又纳叛人也义又见僖二十八年元咺奔晋
　　葬孝公
　　伯三月卒而葬于夏非二月而葬则三月四月耳可以见其速矣义又见隐三年葬宋穆公
　　陈杀其大夫庆虎及庆寅
　　义见庄二十六年曹杀大夫○案晋杀赵同赵括蔡杀公孙姓公孙霍皆不言及而此言及吕氏以爲庆虎庆寅之辠不等故言及愚谓此亦旧史之文耳不必执彼以例此也
　　陈侯之弟黄自楚归于陈
　　言自楚有奉也夫爲人弟而奔异国又倚异国而归陈其辠着矣
　　晋栾盈复入于晋入于曲沃
　　康侯胡氏曰曲沃者栾盈所食之地张氏曰在河东闻喜县左氏曰晋将嫁女于吴齐侯使析归父媵之以藩载栾盈及其士纳诸曲沃栾盈夜见胥午而告之对曰不可天之所废谁能兴之子必不免吾非爱死也知不集也盈曰虽然因子而死吾无悔矣我实不天子无咎焉许诺伏之而觞曲沃人乐作午言曰今也得栾孺子何如对曰得主而爲之死犹不死也皆叹有泣者爵行又言皆曰得主何贰之有盈出徧拜之四月栾盈帅曲沃之甲因魏献子以昼入绛初栾盈佐魏庄子于下军献子私焉故因之赵氏以原屏之难怨栾氏韩赵方睦中行氏以伐秦之役怨栾氏而固与范氏和亲知悼子少而听于中行氏程郑嬖于公唯魏氏及七舆大夫与之乐王鲋侍坐于范宣子或告曰栾氏至矣宣子惧桓子曰奉君以走固宫必无害也且栾氏多怨子爲政栾氏自外子在位其利多矣旣有利权又执民柄将何惧焉栾氏所得其惟魏氏乎而可强取也夫克乱在权子无懈矣公有姻丧王鲋使宣子墨衰冒绖二妇人辇以如公奉公以如固宫范鞅逆魏舒则成列旣乗将逆栾氏矣趋进曰栾氏帅贼以入鞅之父与二三子在君所矣使鞅逆吾子鞅请骖乗持带遂超乗右抚劒左援带命驱之出仆请鞅曰之公宣子逆诸阶执其手赂之以曲沃初斐豹隷也着于丹书栾氏之力臣曰督戎国人惧之斐豹谓宣子曰苟焚丹书我杀督戎宣子喜曰而杀之所不请于君焚丹书者有如曰乃出豹而闭之督戎从之逾隐而待之督戎逾入豹自后击而杀之范氏之徒在台后变氏乗公门宣子谓鞅曰矢及君屋死之鞅用劒以帅卒栾氏退摄车从之遇栾乐曰乐免之死将讼女于天乐射之不中又注则乗槐本而覆或以戟钩之断肘而死变鲂伤栾盈奔曲沃晋人围之孙氏曰此栾盈以曲沃之甲入晋败而奔曲沃也经言栾盈复入于晋入于曲沃者栾盈复入于晋犯君当诛曲沃大夫不可纳也入于曲沃明曲沃大夫纳之刘氏曰曷爲不言叛非叛者也劫众以敌君直乱而已矣○髙氏曰昔昭公分国以封沃沃盛强昭公微弱国将叛而归沃故诗人作扬之水椒聊杕杜之诗以见意然则沃者晋之繁衍强盛必叛之邑也愚案宋鱼石入于彭城将引楚作乱也晋栾盈入于晋自作乱也皆乱贼也春秋书之不特爲人臣之戒亦所以着君人者不能正身治国防微杜渐而封邑逾制假臣以权卒之乱国矣
　　秋齐侯伐衞遂伐晋
　　左氏曰秋齐侯伐衞自衞将遂伐晋晏平仲曰君恃勇力以伐盟主若不济国之福也不德而有功忧必及君崔杼谏曰不可臣闻之小国闲大国之败而毁焉必受其咎君其图之弗听陈文子见崔武子曰将如君何武子曰吾言于君君弗听也以爲盟主而利其难羣臣若急君于何有子姑止之文子退告其人曰崔子将死乎谓君甚而又过之不得其死过君以义犹自抑也况以恶乎齐侯遂伐晋取朝歌爲二队入孟门登大行张武军于荧庭戍郫邵封少水以报平隂之役乃还赵胜帅东阳之师以追之获晏牦髙氏曰齐侯因晋有栾氏之难而助之以报十八年之役也十八年诸侯同围齐者鲁之故也齐之所以数伐鲁者衞之故也故先伐衞晋不之问于是遂伐晋晋爲盟主而衞其同盟也旣伐同盟又伐盟主祸乱成于此矣义又见隐二年郑伐衞
　　八月叔孙豹帅师救晋次于雍榆【公羊谷梁作俞】
