<!-- { "loadSidebar": true } -->
　　叶氏曰天子以畿内为国诸侯以封内为国诸侯不以其道去其封曰出奔天子不以其道去其畿内曰出居出之为言耻也若曰虽有其国而不能守焉尔天子无外虽去其国谓之居焉愚谓春秋非専以二字见义义在一句之间若论字义不得不如叶氏云尔左氏曰王将以狄女为后富辰谏曰不可狄固贪惏王又启之女徳无极妇怨无终狄必为患王弗听初甘昭公有宠于恵后恵后将立之未及而卒昭公奔齐王复之又通于隗氏王替隗氏颓叔桃子遂奉大叔以狄师攻王王御士将御之王曰先后其谓我何宁使诸侯图之王遂出及坎欿国人纳之颓叔桃子奉大叔以狄师伐周大败周师获周公忌父原伯毛伯富辰王出适郑处于汜大叔以隗氏居温王使来告难曰不谷不徳得辠于母之宠子带鄙在郑地汜敢告叔父臧文仲对曰天子蒙尘于外敢不奔问官守王使简师父告于晋使左鄢父告于秦康侯胡氏曰王者以天下为家京师为室四方归往犹天之无不覆也东周降于列国既不能家天下矣又毁其室而不保则是寄生之君耳愚谓以天王而出居于郑必有失其道而见逐于其臣者而以自出为文何哉孔子曰能治其国家谁敢侮之此春秋所以正本也鉴戒昭矣○谷梁曰天王无出出失天下也髙氏曰且辠诸侯之不赴难也叶氏曰子带之乱方其奔齐或放焉或封焉亲爱之而勿杀可矣古之人有行之者舜也而王不能反召之使得终其恶及其以狄伐周则辠在可讨古之人有行之者固公也而王不能反避之使得夺其位若恵王者可谓丧匕鬯矣有天下而不及此则亦何以王天下哉张氏曰天王出居于郑王师败绩于茅戎皆言其自取之以见天难忱斯不易维王不可不戒也
　　晋侯夷吾卒
　　大意见隠七年滕侯卒及左方○左氏曰晋恵公卒懐公命无从亡人期期而不至无赦狐突之子毛及偃从重耳在秦弗召乃杀狐突卜偃称疾不出晋公子重耳之及于难也晋人伐诸蒲城重耳奔狄处狄十二年而行过卫及齐及曹及郑及楚子玉请杀之楚子曰晋公子广而俭文而有礼其从者肃而寛忠而能力晋侯无亲内外恶之吾闻姬姓唐叔之后其后衰者也其将由晋公子乎乃送诸秦二十四年正月秦伯纳之济河围令狐入桑泉取臼衰二月甲午晋师军于庐栁秦伯使公子絷如晋师师退军于郇辛丑狐偃及秦晋之大夫盟于郇壬寅公子入于晋师丙午入于曲沃丁未朝于武宫戊申使杀懐公于髙梁髙氏曰鲁尚未与晋通而此书恵公卒者以见文公之入也恵公立十四年而卒懐公立秦人纳文公而杀懐公焉然则文公篡立而不书其入者以晋献既杀世子申生则文公自以次当立故也皆未详信否
　　二十有五年春王正月丙午卫侯燬灭邢
　　朱子曰诸侯灭国未尝书名今经文只隔夏四月癸酉一句便书卫侯燬卒恐是因而传写之误左氏曰卫人将伐邢礼至曰不得其守国不可得也我请昆弟仕焉乃往得仕卫人伐邢二礼从国子廵城掖以赴外杀之礼至为铭曰余掖杀国子莫余敢止未详信否髙氏曰始则邢连狄以伐卫固可辠矣今卫遂举兵以灭之抑又甚焉义又见庄十年齐灭谭此灭同姓甚矣
　　夏四月癸酉卫侯燬卒
　　义见隠三年宋公卒
　　宋荡伯姬来逆妇
　　存耕赵氏曰伯姬公姊妹也杜氏曰伯姬鲁女为宋大夫荡氏妻自为其子来逆谷梁曰其曰妇何也縁姑言之之辞也莘老孙氏曰亲迎之礼自诸侯达于士庻人未有姑而逆妇者宋荡伯姬来逆妇非礼可知髙氏曰夫不亲迎而姑来迎鲁不能以礼正之是弃其亲戚也
　　宋杀其大夫
　　义见庄二十六年曹杀大夫
　　秋楚人围陈
　　义见庄十年荆败蔡师
　　纳顿子于顿
　　不言楚人者蒙上围陈之文也胡氏曰楚人围陈而回后乃纳顿子于顿故不言遂也张氏曰顿姬姓国杜氏注汝隂南顿县属陈州愚谓废置者天子大权而夷狄行之中夏之衰极矣○康侯胡氏曰中国不能修方伯连帅之职而使楚人纳之是外裔仗义正诸夏也其责中国深矣此亦正本自治之意也君举陈氏曰齐桓公卒楚始与诸夏盟于齐盟于鹿上执宋公纳顿子侈然欲废置诸侯春秋之所惧也
　　卫文公
　　义见隠三年宋穆公
　　冬十有二月癸亥公防卫子莒庆盟于洮
　　陆氏曰卫子在丧之称也莒庆莒国大夫杜氏曰洮鲁地愚谓诸侯擅盟已无王矣况卫子居丧而出盟莒庆以大夫而盟诸侯尤非礼也义又见隠元年盟于蔑
　　二十有六年春王正月己未公防莒子卫甯速盟于向【速公羊作遫】
　　左氏曰公防莒兹防公庄子盟于向存耕赵氏曰一事而屡盟不恊也义见隠元年盟于蔑
　　齐人侵我西鄙公追齐师至酅弗及【酅户主切公羊谷梁作巂】西鄙鲁国之西邉也啖氏曰追者寇已去而蹑之也陈岳氏曰酅齐地杜氏曰济北谷城县西有地名酅下张氏曰后汉属东郡后属东平府东阿胡氏曰侵言人追言师者盖不可言公追齐人也左氏曰讨是二盟也赵氏曰寇至不知追而不及内之无警备也愚谓齐孝不能继父之业而遣兵侵掠鲁境固可辠矣鲁僖无御侮之术而致寇又轻身越逐亦可辠也
　　夏齐人伐我北鄙
　　义见隠二年郑伐卫
　　卫人伐齐
　　左氏曰洮之盟故也义见隠二年郑伐卫
　　公子遂如楚乞师
　　遂庄公子仲遂也即东门襄仲乞见八年孙氏曰齐再伐我故公子遂如楚乞师夫国之大小师之众寡皆有王制不可乞也书者恶鲁不能修戎备而外乞师于楚人髙氏曰是不有天子而道外防以伐中国也○康侯胡氏曰卫人报徳以怨伐齐之丧助少陵长又迁怒于邢而灭其国不义甚矣公既与其君盟于洮又与其臣盟于向是党卫也故齐人既侵其西又伐其北齐师固亦非义矣而僖公不能省徳自反深思逺虑计安社稷乃乞楚师与齐为敌是昧于中外之辨也其书公子遂如楚乞师而恶自见矣叶氏曰召陵之盟桓公与我伐楚而楚服今我乃欲以楚伐齐而恃之以胜公之谋国可知矣愚谓自此至文公薨凡书公子遂之専政専兵亦为杀子赤起也
　　秋楚人灭夔以夔子归【夔求归切公羊作隈非是】
　　杜氏曰夔楚同姓国建平秭归县张氏曰宋之归州秭归及兴平县皆有夔子城程子曰不名者外域小国鲁史有所不能知不可得而纪故也左氏曰夔子不祀祝融与鬻熊楚人让之对曰我先王熊挚有疾鬼神勿赦而自窜于夔吾是以失楚又何祀焉秋楚成得臣鬬宜申帅师灭夔以夔子归未详信否刘氏曰贪而不义楚辠大矣圣王在上虽逺国各有限域不相侵夺今楚人灭同姓亦中夏之衰而然也义又见僖三年徐取舒
　　冬楚人伐宋围缗【谷梁作闵】
　　缗见二十三年左氏曰宋以其善于晋侯也叛楚即晋冬楚令尹子玉司马子西帅师伐宋围缗义见庄十年荆败蔡师
　　公以楚师伐齐取谷
　　以见桓十四年左氏曰公以楚师伐齐取谷置桓公子雍于谷易牙奉之以为鲁援楚申公叔侯戍之未详信否孙氏曰齐天子甥舅之国也公以楚师伐甥舅之国固己不可而又取邑公之恶可知○髙氏曰齐人加兵于鲁鲁欲报之当请命于天子防诸侯以同讨其辠夫楚豺狼也安可逺引其师来入华夏以伐亲邻之国乎
　　公至自伐齐
　　义见桓二年公至自唐
　　二十有七年春杞子来朝
　　杞称子见桓二年义见隠二年滕薛来朝
　　夏六月庚寅齐侯昭卒
　　义见隠三年宋公卒
　　秋八月乙未齐孝公
　　杜氏曰三月而速义又见隠三年宋穆公
　　乙巳公子遂帅师入杞
　　髙氏曰弱国既来朝而用师以报之杞鲁乃舅甥之国而伯姬在焉鲁人不义甚矣义又见隠二年莒入向○贯道王氏曰案公子遂自为一军始此东门氏之恶胚胎于此用见鲁之军政自僖公以来已紊矣
　　冬楚人陈侯蔡侯郑伯许男围宋
　　楚人大夫也叶氏曰楚何以先诸侯主兵也髙氏曰宋不与楚宗诸侯且有先君之怨又自以为伯国故终不与楚楚人前年伐之今又围焉夫楚以南蛮恣豺狼之强来犯中国而陈蔡郑许皆中国之诸侯反防楚人同伐之伸楚人之强屈中国之义辠昭然可见矣义又见庄十年荆败蔡师○愚谓楚之强暴甚矣然诸侯之屈服于楚亦其有以自取之也齐桓虽没其兵尚强诸侯苟能宗之其势犹足以敌楚而宋曹卫邾首伐齐鲁陈蔡郑又引楚人以盟于齐鲁又乞楚师以伐齐从约既觧楚遂得以凭陵中国今宋之被围陈蔡郑许之服役于楚皆始谋之不臧也故春秋慎始比事见义焉
　　十有二月甲戌公防诸侯盟于宋
　　叶氏曰此前围宋之诸侯也不序前目后凡也宋公犹在围则何以地宋盟于宋国之外是亦宋矣髙氏曰公畏楚之强而来为此盟亦报乞师之役愚谓夷狄搂诸侯以围诸侯僖公不念唇亡则齿寒方且来盟于宋其谋国可知矣其辠亦着矣义又见隠二年盟戎于唐○叶氏曰楚之得交中国自陈蔡楚郑盟于齐始后公虽不防于盂而为薄之盟以释宋公后五年伐齐之役乃乞师于楚而楚援之遂以取谷则何以得于楚乎晋文公之兴首伐卫以正楚而公为之戍卫又责公子买之不卒戍而刺之则公之附楚审矣围宋之役初虽不与防而为盟岂有意于救宋哉殆亦若戍卫以成楚志尔楚子居申而后使子玉去宋是防围非觧围也

　　春秋本义卷十二
<经部,春秋类,春秋本义>
　　钦定四库全书
　　春秋本义卷十三　　　元　程端学　撰
　　僖公
　　二十有八年春晋侯侵曹晋侯伐卫
　　赵氏曰曷为不言遂非因曹而伐卫异乎侵蔡而伐楚也此侵曹既返而后伐卫也朴乡吕氏曰晋侯伐卫所以解宋之围怒楚而致其师也左氏曰楚及诸侯围宋宋公孙固如晋告急先轸曰报施救患取威定伯于是乎在矣狐偃曰楚始得曹而新昏于卫若伐曹卫楚必救之则齐宋免矣于是乎搜于被庐作三军谋元帅乃使郤縠将中军狐偃将上军栾枝将下军二十八年春晋侯将伐曹假道于卫卫人弗许还自南河济侵曹伐卫晋侯齐侯盟于敛盂卫侯请盟晋人弗许莘老孙氏曰晋文之兴于兹五年一朝强兵侵曹伐卫夫强楚之侵陵久矣晋文而有志于中国当大会诸侯合心并力以从简书奨王室为义诸侯有不从者然后以师伐之曹卫附楚诚有辠矣然晋文未尝盟防而号令之遽以侵伐亦与齐桓异矣愚谓晋文侵曹伐卫致楚取胜正孔子所谓谲而不正者也义又见庄十年公侵宋隠二年郑伐卫○张氏曰案报施救患取威定伯者文公君臣之规模也故先侵曹伐卫若以大义兴师则当先于乞师伐齐从楚围宋之辠而鲁与陈蔡宜首加伐曹卫之新附岂侵伐所当先哉
　　公子买戍卫不卒戍刺之
　　杜氏曰公子买鲁大夫子丛也公羊曰刺之者杀之也内讳杀大夫谓之刺也杜氏曰义取于周礼三刺之法邦衡胡氏曰鲁杀大夫皆言刺无王命而専杀等耳卫以附楚晋侯伐之鲁乃戍卫恶亦甚矣故经言戍卫着鲁党卫附楚背华即夷之辠也义又见庄二十六年曹杀大夫○孙氏曰公叛晋与楚故公子买戍卫且以晋兵力非公子买所能抗也故买不卒戍而归公惧楚之见讨乃杀买以説焉公内残骨肉外以説强楚故书以着其恶愚谓买之戍卫以势则不敌以义则不可买不诤于戍卫之时而从君令以往既受命而不卒戍辠也僖公不自责其戍卫之过而専杀同姓大夫以説于夷亦辠也君臣胥失之矣
　　楚人救卫
