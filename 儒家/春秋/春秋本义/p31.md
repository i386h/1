<!-- { "loadSidebar": true } -->
　　秦嬴姓伯爵颛帝之后周孝王时分土为附庸邑秦之六世至襄公将兵救周送平王东迁有功封为诸侯叶氏曰秦伐晋惠公逆而请战故书晋侯及秦伯言晋之主此战也张氏曰韩后为韩国即同州韩城县获见元年秦舍晋君于外已而归之故不言以归也左氏曰晋侯之入也秦穆姬属贾君焉且曰尽纳羣公子晋侯烝于贾君又不纳羣公子是以穆姬怨之晋侯许赂中大夫既而皆背之赂秦伯以河外列城五东尽虢略南及华山内及解梁城既而不与晋饥秦输之粟秦饥晋闭之籴故秦伯伐晋晋侯谓庆郑曰冦深矣若之何对曰君实深之可若何公曰不孙卜右庆郑吉弗使歩扬御戎家仆徒为右乗小驷郑入也庆郑曰古者大事必乗其产生其水土而知其人心安其教训而服习其道唯所纳之无不如志今乗异产以从戎事及惧而变将与人易乱气狡愤隂血周作张脉偾与外彊中干进退不可周旋不能君必悔之弗聴九月晋侯逆秦师使韩简视师复曰师少于我鬬士倍我公曰何故对曰出因其资入用其宠饥食其粟三施而无报是以来也今又击之我怠秦奋倍犹未也公曰一夫不可狃况国乎遂使请战韩简退曰吾幸而得囚壬戌战于韩原晋戎马还泞而止公号庆郑庆郑曰愎谏违卜固败是求又何逃焉遂去之梁由靡御韩简虢射为右辂秦伯将止之郑以救公误之遂失秦伯秦获晋侯以归晋大夫反首拔舍从之穆姬闻晋侯将至以太子防与女简璧登台而履薪焉使以免服衰绖逆且告曰上天降灾使我两君匪以玉帛相见而以兴戎若晋君朝以入则婢子夕以死夕以入则朝以死唯君裁之乃舍诸灵台大夫请以入公曰获晋侯以厚归也既而丧归焉用之大夫其何有焉必归晋君乃许晋平晋隂饴甥会秦伯盟于王城改馆晋侯馈七牢焉晋侯归杀庆郑而后入是岁晋又饥秦伯又饩之粟于是秦始征河东置官司焉邦衡胡氏曰重耳兄也当立也夷吾弟也不当立也夷吾赂秦伯以求入篡也秦伯不纳重耳而纳夷吾以徼赂是贪而纳篡也晋惠背赂而不与故秦穆兴师以伐之厥辠惟均晋侯背施逆谏而失民自取获之道也愚谓自晋致戎又不自咎而逆战焉经曰晋侯及秦伯战则秦晋之曲直辠之重轻皆可见矣书法与桓十七年战于奚同○康侯胡氏曰秦伯伐晋而经不书伐专辠晋也谷梁曰韩之战晋侯失民矣以其民未败而君获也孙氏曰晋侯失道不顾人命以起此战春伯获之则又甚矣愚谓以诸侯之尊而至于见获一则夷吾之辠二则晋献杀世子之余孽也后世人主可以鉴此矣

　　春秋本义卷十一
　　钦定四库全书
　　春秋本义卷十二　　　　元　程端学　撰
　　僖公
　　十有六年春王正月戊申朔陨石于宋五是月六鹢退飞过宋都【陨公羊作霣是公羊作提误也鹢五歴切谷梁作鶂】
　　先石后五者犹书言牛一羊一豕一之意也杜氏曰是月陨石之月重言是月嫌同日鹢水鸟程子曰退飞倒逆飞必有气驱之存耕赵氏曰石静物也而陨自天鹢进物也而退飞异矣见于宋应在宋也○康侯胡氏曰圣人因灾异以明天人感应之理而着之于经垂戒后世如石陨于宋而书曰陨石此天应之也和气致祥乖气致异苟知其故恐惧修省变可消矣宋襄公亡国之余欲图伯业不自省其徳也后有盂之执之战天之示人显矣圣人所书之义明矣可不察哉
　　三月壬申公子季友卒
　　此记三桓之始友之后季孙行父季孙宿季孙意如季孙斯皆执鲁政至意如而逐昭公是以谨志其卒义又见闵元年季子来归大意又见隐元年盆师卒○刘氏曰春秋讥世卿莫甚于鲁鲁之大夫皆世卿然莫强于季氏仲氏季氏出昭公而仲氏弑子赤此皆世卿能成其祸者也是以春秋书之康侯胡氏曰大夫卒而书名则曷为书字闻诸师曰春秋时鲁卿有生而赐氏者季友仲遂是也生而赐氏者何命之世为卿也季子在僖公有翼戴之勤襄仲弑逆在宣公有援立之力此二君者不胜私情欲以异赏报之也故皆生而赐氏俾世其官经于其卒各以氏书者志变法乱纪之端贻权臣窃命之祸其垂戒逺矣
　　夏四月丙申鄫季姬卒【鄫谷梁作缯】
　　髙氏曰季姬嫁于鄫才及八月而卒然其所以为鄫之祸甚酷故春秋详志之以为后世之戒
　　秋七月甲子公孙兹卒【兹公羊作慈】
　　髙氏曰此公子牙之子也世秉鲁政至春秋之终而犹未絶存耕赵氏曰以着三桓之子孙也大意又见隠元年益师卒
　　冬十有二月公防齐侯宋公陈侯卫侯郑伯许男邢侯曹伯于淮
　　髙氏曰邢侯始与防而在郑许之下者此齐次之也淮杜氏曰临淮郡左右张氏曰后汉为下邳国后为泗州义见隠九年防于防○朴乡吕氏曰大要为淮夷而为此防其伯业既衰之时也
　　十有七年春齐人徐人伐英氏
　　张氏曰英氏臯陶后之封楚之与国左氏曰齐人为徐伐英氏以报娄林之役也邦衡胡氏曰楚人病徐齐桓不能服楚而伐其与国是迁戮也皆未详信否义又见庄三十年齐伐山戎
　　夏灭项
　　杜氏曰项国即汝隂项县张氏曰子爵汉属汝南即陈州项城县左氏曰淮之防公有诸侯之事未归而取项程子曰灭人之国辠恶大矣在君则当讳故鲁灭国书取灭项君在防季孙所为也故不讳愚谓先书灭项后书公至自防则大夫擅国政握兵权可知此亦昭公客死干侯之权舆也故曰礼乐征伐自大夫出五世希不失矣春秋书此一见王纲大壊而大夫灭国二见鲁君失政而三桓擅权三见齐桓未死而伯业已坠矣义又见庄十年齐灭谭○君举陈氏曰灭项失兵权之渐也襄公在晋书邾庶其来奔昭公在晋书莒牟来奔春秋之季大夫不禀命者非但鲁也郑伯防于夷仪郑公孙舍之帅师入陈蔡侯防于召陵蔡公孙姓帅师灭沈春秋必志之也
　　秋夫人姜氏防齐侯于卞【卞皮彦切公羊左氏作弁】
　　杜氏曰卞鲁国卞县张氏曰在袭庆府泗水县义见十一年此则公在防而夫人自出防渎乱极矣○存耕赵氏曰夫人前与公防齐侯于阳谷矣今又独防齐侯于卞失礼成俗习以为常奸与不奸未可知也圣人因其防而书之谨礼也惩恶也
　　九月公至自防
　　孙氏曰逾三时义见桓二年公至自唐此又见灭项防卞而公在防非特逾时而已
　　冬十有二月乙亥齐侯小白卒
　　义见隠三年宋公卒○东莱吕氏曰桓公虽能用管仲攘荆蛮伯诸侯有一匡天下之功然仲木无正心诚意格君之学徙急于一时之功利卒致五子之乱其所以有始无终者家法不正也
　　十有八年春王正月宋公曹伯卫人邾人伐齐【公羊宋公下有防字】
　　左氏曰齐侯之夫人三王姬徐姬蔡姬皆无子齐侯好内多内宠内嬖如夫人者六人长卫姬生武孟少卫姬生恵公郑姬生孝公葛嬴生昭公宻姬生懿公宋华子生公子雍公与管仲属孝公于宋襄公以为太子雍巫有宠于卫共姬因寺人貂以荐羞于公亦有宠公许之立武孟管仲卒五公子皆求立齐桓公卒易牙入与寺人貂因内宠以杀羣吏而立公子无亏孝公奔宋十八年春宋公以诸侯伐齐谷梁曰非伐丧也愚谓宋襄当齐桓盛时无役不从其事齐如此其谨也桓既卒而帅诸侯以伐丧者非特纳孝公也急求伯也不度徳不量力而求诸侯此其身见执国几亡也齐桓帅诸侯尊天子攘僣窃生民息肩四十年宜其既没而人益思之然死仅逾月而诸侯伐之者身不修而家不齐人不心服也吾观齐宋举可为永鉴矣义又见隠二年郑伐卫○张氏曰长幼有定分桓公管仲不能自制其尊卑正否之辨而轾属幼少以为乱阶公之君臣既失其制命之义矣今桓公未长子既立宋襄不能从宜因势顺其少长以抚定之使得以终桓公之丧乃成桓之私意帅四国之诸侯奉少夺长大乱齐国春秋深辠之也
　　夏师救齐
　　称师将卑师众也诸侯非王命不得擅兴师然诸侯伐齐而鲁救之犹为彼善于此但僖公之祖桓公见杀于齐为子孙者忍救之乎若桓公在时以伯事召则仅可耳
　　五月戊寅宋师及齐师战于甗齐师败绩【甗鱼免切】刘氏曰战而言及者主之者也犹曰宋师为志乎此战也杜氏曰甗齐地莘老孙氏曰幸其丧乘其乱伐之以为利宋有辠矣愚谓可见宋之急于图伯也义又见隠二年郑伐卫
　　狄救齐
　　髙氏曰此非善狄之能救也所以甚恶中国之不知义也诸侯伐人之防不义之甚而狄乃假义名以救之愚谓狄人而与中国之事则王纲之坠可知矣○邦衡胡氏曰自狄伐邢齐桓救邢仅次聂北而已其后侵轶中国无嵗不有狄师齐桓未尝一加兵焉至其卒而宋伐之中国莫与而狄乃救之其齐与狄交孚而相亲乎
　　秋八月丁亥齐桓公
　　康侯胡氏曰桓公九合诸侯不以兵车威令加乎四海几于改物虽名方伯实行天子之事不能慎终如始付托非人方在殡四邻谋动其国家而莫之恤至于九月而后以此见功利之在人浅矣义又见隠三年宋穆公○存耕赵氏曰五伯桓公为盛不及期何哉管仲既死而寺貂易牙乘时用事使桓公不能保其子以此见阉寺之为人国家害甚矣
　　冬邢人狄人伐卫
　　陆氏曰凡外域用兵唯举国号如诸侯列序侵伐盟防则称人以便文而君臣同辞愚谓邢既称人则狄亦称人以成文耳无他义也夫狄尝伐邢邢至迁国则狄者邢之仇也今邢忘其仇而又偕之以伐同姓邢之辠大矣亦为其后卫伐邢灭邢起文也义又见隠三年郑人伐卫及七年戎伐凡伯
　　十有九年春王三月宋人执滕子婴齐
　　左氏曰宋人执滕宣公髙氏曰此宋求伯也庄十六年幽之防齐桓始伯滕子与焉既而背之至齐侯卒凡三十七年衣裳兵车之防未尝列于其间宋襄既有求伯之心而首执滕子以令诸侯也然宋襄图伯当以徳懐徕之今乃肆已之彊擅执国君以陵轹诸夏亦己甚矣孙氏曰五等之国皆诸侯也其或有辠方伯请于天子天子命之执则执之不得専执也○存耕赵氏曰齐桓之伯执不及君已为薄矣宋襄效之而执虐人之君以是求伯难以免矣愚谓出乎尔者反乎尔故楚人效尤而执宋公矣
　　夏六月宋公曹人邾人盟于曹南【公公羊作人误也】
　　范氏曰曹南曹之南鄙莘老孙氏曰曹南之盟盖宋襄求伯而为之也曹邾皆称人者宋襄威徳未着曹邾但使其臣防之义又见隠元年盟于蔑
　　鄫子防盟于邾己酉邾人执鄫子用之【鄫谷梁作缯】鄫子防盟于邾者鄫子往邾国为盟也赵氏曰上言防盟下言用之縁盟用之同于牲也愚谓以诸侯执诸侯而为牲用见王纲大壊诸侯暴虐而无人心甚于禽兽之吞齧矣○胡氏曰诸侯相执犹不可况用之为牲乎天子视而不能诛周道陵迟甚矣愚谓齐桓既没而诸侯悖乱如此孔子所以有一匡天下之言也然王者化及人心遗风余泽久而未斩伯者使人革面骨未寒而乱作其祸有甚焉者王伯之效浅深逺近于斯可见
　　秋宋人围曹
