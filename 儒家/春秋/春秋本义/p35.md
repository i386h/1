<!-- { "loadSidebar": true } -->
　　胡氏曰公自二十八年防诸侯围许至今年春方回师出逾时义又见桓二年公至自唐○愚案公以防温出未知围许也而以围许致未详岂其事不一而当时止以围许告庙欤
　　夏六月防王人晋人宋人齐人陈人蔡人秦人盟于翟泉【公羊谷梁防上有公字诸国皆称人当从左氏翟公羊作狄】
　　内不书名氏外称人皆微者也王人见庄六年杜氏曰翟泉即洛阳城内大仓西南池水也东莱吕氏曰陪臣而敢伉天子之士以歃血要言其不臣甚矣王人亦与诸侯之大夫同盟失礼亦甚矣程子曰晋文连年防盟皆在王畿之侧而此盟复迫王城又与王人盟强逼甚矣义又见隠元年盟于蔑○君举陈氏曰大夫之交政于是始文公为之也
　　秋大雨雹【雨于付切雹溥学切】
　　大者非常之辞范氏曰阳气在水雨则温热隂气薄而胁之不相入转而成雹雹者隂胁阳臣侵君之象左氏曰大雨雹为灾也○献可杜氏曰春秋书大雨雹者三此年及昭三年四年也隂阳不调之所致耳必録之者所以警人君之戒也髙氏曰刘向以为盛阳雨水温暖而湿热隂气胁之不相入则转而为雹盛隂雨雪凝滞而冰寒阳气荡之不相入则散而为霰故雹者隂胁阳也霰者阳薄隂也春秋不书霰犹不书月食也
　　冬介葛卢来
　　存耕赵氏曰葛卢春来矣再至何为哉是为假道侵萧计也鲁独无以察其情何哉义又见前
　　三十年春王正月
　　夏狄侵齐
　　义见隠七年戎伐凡伯○康侯胡氏曰诗不云乎用戒戎作用逷蛮方四裔交侵所当攘斥晋文若移围郑之师以伐之则方伯连帅之职修矣上书狄侵齐下书围郑皆直书其事而义自见者也
　　秋卫杀其大夫元咺及公子瑕
　　左氏曰晋侯使医衍酖卫侯甯俞货医使薄其酖不死公为之请纳玉于王与晋侯皆十瑴王许之秋乃释卫侯卫侯使赂周歂冶厪曰苟能纳我吾使尔为卿周冶杀元咺及子适子仪愚谓瑕之辠不可考岂咺之党欤若元咺则可杀矣咺入则君出咺出则君入大逆之道也元咺可杀而书曰杀其大夫何也不正名其辠以杀之也况生杀者天子之权岂诸侯所得専乎为卫侯者具其事告于天王而诛之可也告于天王能诛之乎告于天王未必能诛之也天王不能诛之而春秋必以専杀大夫言者正义不谋利明道不计功也义又见庄二十六年曹杀大夫
　　卫侯郑归于卫
　　前书晋人执卫侯归之京师此当书归自京师而但曰归于卫者当时执之归之皆晋文之权襄王拥虚器以听命而已故不曰归自京师纪实迹也卫侯与元咺相为出入君臣之道废矣自晋侯伐卫至此凡八书可见伯权盛而王纲隳故诸侯大夫纵恣如此故曰尊君抑臣贵王贱伯春秋之大义也
　　晋人秦人围郑
　　此称人程子所谓不知众寡将帅名氏曰某人者也盖围郑之国其兵众矣不可以将卑师少言也使郑果贰于楚晋犹不免无王命而搂诸侯伐诸侯之辠如以私怨而围人之国则晋文之辠大矣○王氏曰晋侯为盟主用兵以报私怨秦人逾晋越周千里而助晋围郑皆劳民危国之道
　　介人侵萧
　　萧见庄二十三年髙氏曰介人数来我不能以礼义正之致敢称兵犯附庸之国义又见隠七年戎伐凡伯○张氏曰介再来鲁而次年遂侵萧求援而后举兵也与荆人秦术之聘同
　　冬天王使宰周公来聘
　　宰周公见九年左氏曰王使周公阅来聘贯道王氏曰冡宰总百官以辅一人者也承命以聘诸侯王失命阅失职莘老孙氏曰见周之衰而诸侯强盛也○愚案礼虽有天子聘诸侯之文然鲁未尝朝王不过因防盟晋侯朝于王所而已襄王不能正王法而下聘焉已失道矣况遣冡宰乎陵迟甚矣又为下书遂如京师起文也朴乡吕氏曰王臣来聘者八隠七年凡伯九年南季桓四年宰渠伯纠五年仍叔之子八年家父庄二十三年祭叔僖三十年宰周公宣十年王季子来聘桓王之聘于鲁者五自隠七年至桓八年家父之聘是也在恵襄定之世各一自定以下则王臣无下聘者矣盖桓王在位不能自强屡遣王臣下聘列国此周室之所以衰也定王而下则周室浸微王臣之聘不足以为列国之轻重而王臣下聘之文亦复不见于经此周室之极衰也始也使凡伯宰渠伯纠之属皆以畿内诸侯或大夫尔至于僖三十年之聘书宰周公则已尊矣至于宣十年之聘书王季子则益尊矣王室日衰诸侯日横顾如此哉
　　公子遂如京师遂如晋
　　孙氏曰天子至尊非诸侯可得伉僖与襄王交聘伉孰甚焉故书天王使宰周公来聘公子遂如京师焉康侯胡氏曰鲁侯既不朝京师而使公子遂往又以二事出夷周室于列国此大不防之辠在法当诛而不以听者也○康侯胡氏曰大夫出疆有以二事出者有以一事出而専继事者其书皆曰遂公子遂如周及晋与祭公自鲁逆王后皆所谓以二事出者也公子结往媵而及齐宋盟则専继事者也是非得失则存乎其事矣愚谓以二事出者辠在其君以一事出而専继事者辠在其臣辠各有所归也
　　三十有一年春取济西田
　　康侯胡氏曰不系国者吾故田也髙氏曰尝为邻国所夺今复取之常山刘氏曰凡力得之曰取不是其専夺虽复取本邑亦无异辞以其不能申眀直辞请于王而正疆理但専自用兵争夺不得正道故悉同辞言之此与成二年取汶阳田先本鲁地而皆书取盖春秋之意以治易乱不以乱易乱所正者本而已○常山刘氏曰凡取人之有其恶易见而取己之有不以其道者其恶难知春秋亦正名曰取以显微也
　　公子遂如晋
　　义见隠七年齐来聘○髙氏曰晋未尝来聘而公子遂去冬往聘之今春又聘焉何厚于晋而薄于周也愚谓可见当时诸侯举动皆不以义惟视强弱为趋舍而已然东门氏之専政亦不可掩也
　　夏四月四卜郊不从乃免牲犹三望
　　孙氏曰郊者祭天之名也刘氏曰卜郊者卜其日吉否也谷梁曰四月不时也郊自正月至于三月郊之时也我以十二月下辛卜正月上辛如不从则以正月下辛卜二月上辛如不从则以二月下辛卜三月上辛如不从则不郊矣杜氏曰免犹纵也朴乡吕氏曰卜而养之曰牛养成而将用曰牲公羊曰三卜礼也四卜非礼也求吉之道三鲁郊非礼也天子祭天诸侯祭土天子有方望之事无所不通诸侯山川有不在其封内者则不祭也三望者何望祭也然则曷祭祭泰山河海犹者何通可以已也何以书讥不郊而望祭也愚谓鲁以诸侯僣天子之郊大失礼矣而失礼之中又四失礼焉四月不时一失礼也四卜则渎二失礼也望祭则僣三失礼也既免牲而犹三望四失礼也圣人与天地合徳卜郊何有不从所以必设卜者诚之至义之尽也今四卜而不从则神不歆非类眀矣且犹望焉山川其飨诸○董子曰鲁曷为郊周公故也不于日之至避王室也比旬而卜之逺怠慢也必更三旬礼尽于三也孙氏曰天子祭天地无所不通诸侯祭其境内山川鲁诸侯也以诸侯而用天子之祭僣孰甚焉故或因其黩乱不时或从其灾异示变以着其僣天子之恶也朱长文曰鲁当祭泰山鲁之境也礼所得祭故不书三望僣天子之礼东莱吕氏曰凡书郊祭者九其八非卜不从则郊牛有伤独成十七年九月用郊非二者而书鲁之有郊非礼独于僖公始书縁其变而録之尔愚案公羊以三望为泰山河海未详是否
　　秋七月
　　冬杞伯姬来求妇
　　杞伯姬见二十八年称妇见二十五年刘氏曰姑无自求妇者也非礼也愚谓此与二十五年宋荡伯姬来逆妇同义但彼则逆而此则求尔○康侯胡氏曰妇人不可预国事也王后之诏命不施于天下夫人之教令不施于境中婚姻大事也杞独无君乎为夫人主之也故书以为妇人乱政之戒母为子求妇犹曰不可况于他乎此义行无吕武之祸矣张氏曰易曰归妹天地之大义人之终始也征防位不当也无攸利柔乗刚也杞伯姬求妇而逾境是杞伯之不能正其家也僖公容其来求是使柔乗刚而国事制于妇人也春秋闲有家之道严矣
　　狄围卫十有二月卫迁于帝丘
　　杜氏曰帝丘东郡濮阳县故帝颛顼之墟故曰帝丘张氏曰属开徳府康侯胡氏曰迁于帝丘避狄难也而卫国衰微狄人强盛成公不能自强于政治晋文公无敌王忾安诸侯之功莫不见矣○莘老孙氏曰春秋书之又见其劳民扰众去先君之土宇虽云避难而行然不能使难不加已而举国以避之其为劳且扰亦甚矣张氏曰齐桓即世卫从宋襄伐齐于是狄人始假义以伐卫启狄之宼盖始于此今复围卫卫迫于狄而迁都也
　　三十有二年春王正月
　　夏四月己丑郑伯防卒【防公羊作接】
　　杜氏曰文公也大意见隠七年滕侯卒
　　卫人侵狄秋卫人及狄盟
　　杜氏曰不地者就狄庐帐盟左氏曰夏狄有乱卫人侵狄狄请平焉秋卫人及狄盟义见隠二年盟戎于唐○康侯胡氏曰盟防中国诸侯衰世之事己非春秋所贵况乗人之乱刑牲歃血以要之哉
　　冬十有二月己卯晋侯重耳卒
　　义见隠三年宋公卒○贯道王氏曰重耳定伯功侪齐桓而圣人谲之借曹卫以致楚使宋舍晋而赂齐秦皆谲也然未尝灭人之国则犹贤于桓此所以身死而伯业不失也髙氏曰或问春秋孰贤曰东迁之后土疆不守职贡不奉朝觐之礼尽废征伐之事専出皆辠人也曰不有齐桓晋文乎周室既衰诸侯既炽以大吞小以强暴弱外域乘之横乎中国天子所存位与号耳是时二伯奋起齐桓仗大义倡之于前晋文眀大顺和之于后内率诸侯以尊王室外攘荒服以尊中国而皆谓辠人可乎曰齐桓晋文徒有尊周之名而无尊周之实虽曰内率诸侯以尊王室其实内率诸侯以尊己也假尊王室之名以令诸侯耳孔子作春秋以明王道以拨乱世故召陵之盟城濮之战与其攘楚人救中国一时之权也故孟子曰仲尼之徒无道桓文之事者又曰五霸三王之辠人也
　　三十有三年春王二月秦人入滑
　　滑见庄十六年义见隠七年戎伐凡伯
　　齐侯使国归父来聘
　　左氏曰齐国庄子来聘义见隠七年齐来聘
　　夏四月辛巳晋人及姜戎败秦师于殽【公羊无师字】
