<!-- { "loadSidebar": true } -->
　　朩讷赵氏曰鲁有二防一近宋隐十年伐宋取防是也一近齐隐九年公会齐侯于防是也鲁旣事晋而外齐惧有齐师故城防以备之明年齐卒有围成之役髙氏曰厥后齐髙厚伐我北鄙围防则城防者畏齐也义见隐七年城中丘○贯道王氏曰自季氏城费而后各城其私邑防臧氏之邑所谓以防求爲后于鲁者也武仲据邑以请非以其城池之固乎未详是否
　　十有四年春王正月季孙宿叔老会晋士匄齐人宋人衞人郑公孙虿曹人莒人邾人滕人薛人人小邾人会吴于向【虿勅蘧切公羊作虿下同】
　　叔老公孙婴齐子叔老齐子也书人微者也杜氏曰向郑地邦衡胡氏曰春秋书内大夫出会未有两卿同行者此言季孙叔老见襄公失政小人之用事者众矣义又见成十五年会吴于钟离髙氏曰四卿帅师自成公始二卿列会自襄公始邦衡胡氏曰两卿出会大夫旣见于襄两卿及盟诸侯又见于哀以戒后世小人不可使至众众必乱邦矣
　　三月乙未朔日有食之
　　义见隐三年
　　夏四月叔孙豹会晋荀偃齐人宋人衞北宫括郑公孙虿曹人莒人邾人滕人薛人人小邾人伐秦【括公羊作结】左氏曰诸侯之大夫从晋侯伐秦以报栎之役也晋侯待于竟使六卿帅诸侯之师以进及泾不济叔向见叔孙穆子穆子赋匏有苦叶叔向退而具舟鲁人莒人先济郑子蟜见衞北宫懿子曰与人而不固取恶莫甚焉若社稷何懿子说二子见诸侯之师而劝之济济泾而次秦人毒泾上流师人多死郑司马子蟜帅郑师以进师皆从之至于棫林不获成焉荀偃令曰鸡鸣而驾塞井夷灶唯余马首是瞻栾黡曰晋国之命未是有也余马首欲东乃归下军从之左史谓魏庄子曰不待中行伯乎庄子曰夫子命从帅栾伯吾帅也吾将从之从帅所以待夫子也伯游曰吾令实过悔之何及多遗秦禽乃命大还晋人谓之迁延之役未详是否髙氏曰春夏兴师烦扰中国邦衡胡氏曰秦强敌也其与晋交伐久矣十一年又伐晋是好乱也然非不可怀来者晋遽合诸侯之师以伐之而以征伐之权委诸大夫失刑政矣○朩讷赵氏曰用诸侯之兵以报已怨辠也然自是一伐秦终春秋之世秦不敢复侵晋
　　己未衞侯衎出奔齐【左氏谷梁无衎字叶氏曰阙文也】
　　左氏曰衞献公戒孙文子甯惠子食皆服而朝日旰不召而射鸿于囿二子从之不释皮冠而与之言二子怒孙文子如戚孙蒯入使公饮之酒使大师歌巧言之卒章大师辞师曹请爲之初公有嬖妾使师曹诲之琴师曹鞭之公怒鞭师曹三百故师曹欲歌之以怒孙子以报公公使歌之遂诵之蒯惧告文子文子曰君忌我矣弗先必死并帑于戚而入见蘧伯玉曰君之暴虐子所知也大惧社稷之倾覆将若之何对曰君制其国臣敢奸之虽奸之庸知愈乎遂行从近关出公使子蟜子伯子皮与孙子盟于丘宫孙子皆杀之四月己未子展奔齐公如鄄使子行于孙子孙子又杀之公出奔齐孙氏追之败公徒于阿泽鄄人执之初尹公佗学射于庾公差庾公差学射于公孙丁二子追公公孙丁御公子鱼曰射爲背师不射爲戮射爲礼乎射两軥而还尹公佗曰子爲师我则逺矣乃反之公孙丁授公辔而射之贯臂子鲜从公及竟公使祝宗告亡且告无罪定姜曰无神何告若有不可诬也有辠若何告无舎大臣而与小臣谋一辠也先君有冢卿以爲师保而蔑之二辠也余以巾栉事先君而暴妾使余三辠也告亡而已无告无辠衞人立公孙剽孙林父甯殖相之以听命于诸侯师旷侍于晋侯晋侯曰衞人出其君不亦甚乎对曰或者其君实甚良君将赏善而刑淫养民如子盖之如天容之如地民奉其君爱之如父母仰之如日月敬之如神明畏之如雷霆其可出乎夫君神之主也民之望也若困民之主匮神之祀百姓絶望社稷无主将安用之弗去何爲天生民而立之君使司牧之勿使失性有君而爲之贰使师保之勿使过度是故天子有公诸侯有卿卿置侧室大夫有贰宗士有朋友庶人工商皁隷牧圉皆有亲昵以相辅佐也善则赏之过则匡之患则救之失则革之自王以下各有父兄子弟以补察其政史爲书瞽爲诗工诵箴谏大夫规诲士传言庶人谤商旅于市百工献艺故夏书曰遒人以朩铎徇于路官师相规工执艺事以谏正月孟春于是乎有之谏失常也天之爱民甚矣岂其使一人肆于民上以从其淫而弃天地之性必不然矣康侯胡氏曰臣而逐君其辠已眀矣君擅一国之名宠神之主而民之望也何可出也所爲见逐无乃肆于民上纵其淫虐以弃天地之性乎春秋端本清源故不书所逐之臣而以自奔爲名所以警乎人君者爲后世鉴也愚谓自成七年书孙林父出奔晋十四年书孙林父自晋归于衞又见于钟离善道之会又来聘而遂盟而终之以衞侯出奔则权臣逆命晋厉党恶皆可爲后世鉴不特衞侯之不君也义又见桓十五年郑突奔蔡
　　莒人侵我东鄙
　　髙氏曰莒自灭鄫之后凡四伐我矣义见隐二年郑伐衞
　　秋楚公子贞帅师伐吴
　　义见僖三年徐取舒
　　冬季孙宿会晋士匄宋华阅衞孙林父郑公孙虿莒人邾人于戚
　　戚见文元年左氏曰晋侯问衞故于中行献子对曰不如因而定之衞有君矣伐之未可以得志而勤诸侯君其定衞以待时乎冬会于戚谋定衞也张氏曰前书衞侯之奔此列孙林父于衞足见晋伯主抑君而臣是助具书于策则晋大夫之党孙林父辠恶自见贯道王氏曰戚林父邑也合列国于孙氏私邑抑君而臣是助非正名之义矣是役列国之大夫爲会政在大夫不可反矣髙氏曰剽逐其君而篡其位王法所不容而晋合诸侯以定之无王之甚也义又见文十一年会于承筐○黄氏曰荀偃本亦弑贼故爲逆贼孙林父谋而成其乱于孙林父之私邑凡今年春列国之会于向者大半不至亦可见人心之公而晋悼坐荀偃之误不少矣自是至剽贼而衎归有二君者十年晋实爲之也以悼公之贤而有此惜哉盖公怠矣明年遂薨
　　十有五年春宋公使向戌来聘二月己亥及向戌盟于刘【髙氏曰凡因聘而盟者必在国内如成三年晋侯使荀庚来聘衞侯使孙良夫来聘丙午及荀庚盟丁未及孙良夫盟十一年晋侯使郤犫来聘己丑及郤犫盟襄七年衞侯使孙林父来聘壬戌及孙林父盟是也刘盖王畿采地岂有来聘鲁而逺盟于刘者乎盖下文有刘夏传者因以爲春夏之夏与文四年夏逆妇姜于齐同文故误增于刘二字耳】
　　义见成三年晋荀庚来聘
　　刘夏逆王后于齐
　　杜氏曰刘采地夏名也刘夏非卿故书名也任氏曰刘夏书名士也愚谓天子嫁女于诸侯使同姓主之娶后亦使同姓主之故鲁史得书于策而春秋因以见义耳常山刘氏曰昏姻者人伦之本王后者天下之母刘夏非三公而逆后是不重人伦之本不尊天下之母礼何以兴风化何以成乎○莘老孙氏曰天子无亲逆之礼逆后则使三公春秋书逆后者二祭公得行礼而又书之者讥遂事也刘夏之逆则以非三公讥之春秋周王十二而逆后者惟二足知非礼则书也
　　夏齐侯伐我北鄙围成公救成至遇
　　成见桓六年杜氏曰遇鲁地左氏曰齐侯围成贰于晋故也公羊曰其言至遇何不敢进也髙氏曰齐于是贰晋是时衞侯在齐季孙宿爲戚之会以定衞而齐不与齐固有憾于诸国矣而犹怀夫袁娄之耻者也伐我北鄙以此之故鲁于是时已三分其民而公室卑弱已不足以当敌故书公救成至遇以见意焉愚谓齐侯伐鲁固无王矣然自晋士匄会林父定衞剽而齐始背盟成鲁邑也而书救又书至遇则王纲不振襄不能君三家分鲁举形可见自此至十八年齐五伐鲁故又爲十八年诸侯同围齐起文也○君举陈氏曰自宣之季年内不言君将于是书救成而不敢进矣无惑乎三家之专鲁也
　　季孙宿叔孙豹帅师城成郛【成公羊作郕】
　　杜氏曰郛郭也髙氏曰成郛坏而以非时城之也此孟孙之邑而季孙叔孙帅师城之者见三家相党以备齐爲名而兴役之众故其城坚固可守卒爲鲁患而不可堕也定十二年公围成是也义又见隐七年城中丘○邦衡胡氏曰城筑二十有九大夫帅师而城者三见文襄之际大夫张矣故帅师而城者皆三家也
　　秋八月丁巳日有食之
　　义见隐三年
　　邾人伐我南鄙
　　左氏曰邾人伐我南鄙使告于晋晋将爲会以讨邾莒晋侯有疾乃止晋悼公卒遂不克会贯道王氏曰邾属于齐而党于莒齐莒来伐故邾亦效尤义见隐二年郑伐衞○许氏曰政在君则民一民一则国强政在臣则民二民二则国弱鲁自文襄失政大夫益窃国灵齐与邾莒交伐其国不竞甚矣无他民分于桓故也
　　冬十有一月癸亥晋侯周卒
　　义见隐三年宋公卒○黄氏曰悼公生十四年而立三十而卒其经营楚郑时方二十四五功视桓文而德过之呜呼盛哉朩讷赵氏曰晋室中偾三郤诛厉公弑悼公以公族自外入继即位之初慨然思复文公之业一爲宋围彭城而得诸侯再夺郑虎牢而得陈郑外抗强楚萧鱼之会不战不盟楚不敢争郑不忍叛虽召陵之役不是过也其功业直将俎豆文公于百载之上襄成灵厉有慙德矣以传观之所以成伯业者抑亦内外两治者欤其爲国也施舍已责逮鳏寡振废滞康乏困救灾患禁淫慝薄赋敛宥罪戾举不失职官不易方爵不逾德师不陵正旅不偪官民无谤言所以复伯业若传果无溢美则悼公直出桓文之上余见僖三十二年晋侯重耳卒
　　十有六年春王正月葬晋悼公
　　髙氏曰三月而葬简也义又见隐三年葬宋穆公存耕赵氏曰平公彪欲合诸侯以爲荣不待期而葬父使下从大夫之礼无人心矣
　　三月公会晋侯宋公衞侯郑伯曹伯莒子邾子薛伯伯小邾子于湨梁戊寅大夫盟【湨古阒切】
　　苏氏曰衞侯剽也二十五年衞侯入于夷仪衎也二君皆称衞侯犹郑突及仪皆称郑伯也孙氏曰湨梁晋地杜氏曰湨水出河内轵县东南至温入河鸡泽会重序诸侯今此闲无异事即诸侯大夫可知左氏曰平公即位羊舌爲傅张君臣爲中军司马祈奚韩襄栾盈士鞅爲公族大夫虞丘书爲乗马御改服修宫烝于曲沃警守而下会于湨梁命归侵田公羊曰诸侯在是其言大夫盟何信在大夫也君若赘旒然谷梁曰湨梁之会诸侯失正矣义又见隐元年盟于蔑○髙氏曰爲讨邾莒也邾莒连伐鲁鲁使告于晋晋悼公将爲会以讨之遇疾乃止平公即位遂成父志夫居丧而出会失盟主之礼矣是时齐有崔髙衞有孙甯六卿分晋三家柄鲁禄去公室浸以衰微圣人因此盟以着丧乱之阶康侯胡氏曰上二年春会于向十有四国之大夫也夏会伐秦十有三国之大夫也冬会于戚七国之大夫也此三会皆国之大事也使大夫专之而诸侯不与焉是列国之君不自爲政弗躬弗亲礼乐征伐已自大夫出矣况悼公旣没晋平初立无先公之明也君若赘旒而大夫张亦宜矣夫岂一朝一夕之故哉善恶积于至微而不可掩常情忽于未兆而弗预谋赵籍韩防魏斯爲诸侯之势见矣有国者谨于礼而不敢忽此春秋以待后世之意也
　　晋人执莒子邾子以归
　　左氏曰以我故执邾宣公莒犂比公且曰通齐楚之使刘氏曰邾莒交伐鲁将讨焉而悼公卒平公即位知莒子邾子之可以讨矣而未知己之不可以讨也用乱治乱用不肖治不肖祸乃始作非正本之意也孟子曰惟天吏则可以伐之夫孟子可谓知本矣何氏曰诸侯有辠当归京师不得自治之録以归恶其专也
　　齐侯伐我北鄙
　　义见隐二年郑伐衞亦爲诸侯同围齐起文也
　　夏公至自会
