<!-- { "loadSidebar": true } -->
　　义见隐三年
　　公至自黄
　　义见桓二年公至自唐
　　十有二月公围成
　　义见昭二十六年○莘老孙氏曰天子有天下诸侯有一国天下有逆命者则天子命诸侯伐之一国之邑有叛者则诸侯命其臣伐之故天子无伐其诸侯诸侯无讨于邑春秋之时天下无王而诸侯逆命者众故有王而伐郑者陪臣擅命而权在私家诸侯不得为政故有公而围成者成鲁邑而鲁围之书曰公围成以见诸侯之失道也
　　公至自围成
　　义见桓二年公至自唐
　　十有三年春齐侯衞侯次于垂葭【公羊作瑕谷梁无衞侯二字】左氏曰垂葭实郹氏杜氏曰高平钜野县西南有郹亭张氏曰属济州皆未详是否义见荘三年公次于滑
　　夏筑蛇渊囿【音又】
　　许氏曰鲁政不修而非时勤民筑囿奉己而已不及国也夫围成弗克而力此何振之有义又见成十八年筑鹿囿
　　大搜于比蒲【比音毗】
　　义见昭十一年○存耕赵氏曰三家分军私敛搜阅军实以自固也非时非制不足言也
　　衞公孟彄帅师伐曹
　　高氏曰衞比伐曹灵公志在军旅之事不知以礼为国故亟战如此义又见隐二年郑伐衞
　　秋晋赵鞅入于晋阳以叛
　　张氏曰晋阳唐曰太原府宋为并州义见襄二十六年孙林父事
　　冬晋荀寅士吉射入于朝歌以叛【射食亦切公羊寅下有及字】杜氏曰士射士鞅子张氏曰朝歌晋地衞州衞县有朝歌城南有牧野义见襄二十六年孙林父事○任氏曰未阅三时而三大夫以邑叛晋之君臣失道之甚也邦衡胡氏曰晋主夏盟威制海内反不能禁其臣之叛已不正也已帅以叛则下莫不叛矣天王在上晋侯不能帅诸侯以朝至于王室有难又不能勤王述职而使大夫城之又执人于天子之侧非叛王而何帅天下而叛故臣亦相帅以叛君以为乱臣贼子之戒不可一日而不臣也
　　晋赵鞅归于晋
　　左氏曰韩魏以赵氏为请十二月辛未赵鞅入于绛盟于公宫常山刘氏曰赵氏晋之强宗鞅叛当诛晋侯不能治而许之归国乱无刑矣愚谓见晋之衰而迫于强臣也○邦衡胡氏曰先书晋赵鞅入于晋阳以叛见鞅据地举兵以拒晋也次书晋赵鞅归于晋见君许之还也大夫出奔书归者君受之也书入者臣自入也今鞅大恶已着但以君许之归故书归责在君也吕氏曰春秋之世大义不明据城以要其君者皆叛也而不自知其为大恶臧武仲以防求后于鲁则亦叛而已矣晋献公使寺人披伐蒲重耳曰君父之命不校乃徇曰校者吾雠也逾墙而走其亦可以免于戾矣赵鞅归于晋以叛而归言其自如乱之甚也存耕赵氏曰三晋之形成于此矣
　　薛弑其君比
　　不书弑君之贼见文十八年义见隐四年衞州吁事
　　十有四年春衞公叔戍来奔衞赵阳出奔宋【衞公羊谷梁作晋】左氏曰初衞公叔文子朝而请享灵公退见史防而告之史防曰子必祸矣子富而君贪辠其及子乎文子曰然吾不先告子是吾辠也君既许我矣其若之何史防曰无害子臣可以免富而能臣必免于难上下同之戍也骄其亡乎富而不骄者鲜吾唯子之见骄而不亡者未之有也戍必与焉及文子卒衞侯始恶于公叔戍以其富也公叔戍又将去夫人之党夫人愬之曰戍将为乱十四年春衞侯逐公叔戍与其党故赵阳奔宋戍来奔未详信否义见僖二十八年元咺奔晋
　　二月辛巳楚公子结陈公孙佗人帅师灭顿以顿子牂归【牂子郎切二月公羊作三月公孙作公子牂作牄】
　　叶氏曰不别以归何国时楚强且主兵归楚可知左氏曰顿子牂欲事晋背楚而絶陈好二月楚灭顿未详信否任氏曰以中国诸侯大夫而从楚人以灭国岂特自强哉实有以资之耳愚谓以顿子归不死社稷也义又见荘十年荆败蔡师
　　夏衞北宫结来奔
　　左氏曰北宫结来奔公叔戍故也未详信否义见僖二十八年元咺奔晋○愚谓一国而三大夫出奔其为国可知矣
　　五月于越败吴于檇李【檇音醉公羊作醉】
　　杜氏曰檇李吴郡嘉兴县南醉李城张氏曰吴地今为秀州治所石氏曰不言爵不言师不书战非内地略之也义见僖三年徐取舒
　　吴子光卒
　　义见文十八年秦伯卒
　　公防齐侯衞侯于牵【公羊作坚】
　　牵杜氏曰魏郡黎阳县东北有牵城义见隐九年防于防
　　公至自防
　　义见桓二年公至自防
　　秋齐侯宋公防于洮【吐刀切】
　　洮见僖八年义见隐九年防于防
　　天王使石尚来归脤【市轸切】
　　公羊曰石尚者何天子之士也脤者何俎实也腥曰脤熟曰燔说文社肉也盛以蜃器故曰脤刘氏曰脤膰以亲兄弟之国受脤礼也归脤非礼也孙氏曰天子祭社稷宗庙有与诸侯共福之礼此谓助祭诸侯也鲁未尝助祭天王使石尚来归非礼也○东莱吕氏曰春秋録相朝见则见述职之本废矣书交聘则见闲问时见之礼缺矣详盟防则见防同之制壊矣书来赐命则见告命之道絶矣书归田假田则见廵狩之法替矣今归脤而复书之则法度之壊己甚诸侯不助祭以受脤天子而天子从遣士以归脤矣
　　衞世子蒯瞆出奔宋
　　左氏曰衞侯为夫人南子召宋朝防于洮大子蒯瞆献盂于齐过宋野野人歌之曰既定尔娄猪盍归吾艾豭大子羞之谓戏阳速曰从我而朝少君少君见我我顾乃杀之速曰诺乃朝夫人夫人见大子大子三顾速不进夫人见其色啼而走曰蒯瞆将杀余公执其手以登台大子奔宋尽逐其党故公孟彄出奔郑自郑奔齐刘氏曰葢蒯瞆闻野人之歌其心慙焉则以谓夫人夫人恶其斥已淫则嗁而走言大子将杀余以诬之灵公惑于南子言必听从故外则召宋朝内则逐公孙戍赵阳彼不耻召宋朝固亦不难逐蒯瞆矣此其真也不当如左氏所记又蒯瞆出乃奔宋宋南子家也蒯瞆负杀南子之名而走又入其家使真有此事者敢乎哉此亦一证也与常山刘氏张氏同任氏曰既曰世子而出奔父子不相安而天伦灭矣○石氏曰孟子称小弁为亲亲诗人伤二子乗舟争相为死为非义衞灵公失道南子嬖大子蒯聩不得于父又与伋夀逺矣书其出奔以见灭天性也
　　衞公孟彄出奔郑
　　事见上愚案春秋歴书彄帅师而继以出奔以见君假臣以兵权祸之所由起也未必皆以蒯瞆之党而见逐也义又见僖二十八年元咺奔晋　髙氏曰蒯瞆为南子所谮而出奔灵公信其谮言不亦蔽乎虽然蒯瞆则不能无辠者也人子处顽嚚则有道矣不至于以嫌见诬也而非蒯瞆之事也比年志公孟彄帅师此衞国用事之卿大夫况出奔者五人而衞侯独与南子处此灵公之无道也
　　宋公之弟辰自萧来奔
　　邦衡胡氏曰书公弟见宋公失兄之道也书自萧辠辰据邑以叛也书来奔辠鲁纳叛臣也义又见僖二十八年元咺奔晋
　　大搜于比蒲
　　义见昭十一年
　　邾子来防公
　　邾子左氏曰邾隐公石氏曰诸侯相见于郤地曰防考礼正刑一徳以尊天子春秋防礼非复如古之制也今公搜国内而邾子就防之非礼甚矣遇非所朝之地而萧叔朝公于谷搜非所防之处而邾子防公于搜防者既非受者亦失交讥之也
　　城莒父及霄
　　张氏曰皆鲁邑义见隐七年城中丘○石氏曰一时而城二邑书以讥之此年与桓七年无冬四年无秋冬昭十年无冬皆阙文也
　　十有五年春王正月邾子来朝
　　邾去年来防公而今年来朝见邾之衰而屡求于鲁皆非礼也义又见隐十一年滕薛来朝
　　鼷防食郊牛牛死改卜牛【鼷音兮】
　　范氏曰不言所食食非一处也赵氏曰尝旅于防稽时小防噬牛才伤皮肤辄死愚谓此与成七年事虽少异而义则同也
　　二月辛丑楚子灭胡以胡子豹归
　　楚灭人国辠不容诛矣然以胡子归又责其不死社稷也义又见僖三年徐取舒
　　夏五月辛亥郊
　　石氏曰五月非郊之时葢以改卜牛至此而后能郊也有言用郊有言郊用者不宜用也直言郊者以上之不能郊也义见成十七年用郊
　　壬申公薨于髙寝
　　杜氏曰髙寝宫名不于路寝失其所义又见僖公薨○许氏曰春秋所大正始与终礼卒以正终也内卒凡十四公得正而薨者惟荘宣成是以君子务力于礼而顺命之变又何求焉
　　郑罕达帅师伐宋【罕公羊作轩】
　　义见隐二年郑伐衞
　　齐侯衞侯次于蕖蒢【公羊作籧篨】
　　义见荘三年次于滑
　　邾子来奔丧
　　叶氏曰丧何以言奔急事也礼非天子父母之丧不奔见日而行见星而舍日行百里谓之奔诸侯而奔丧非礼也○常山刘氏曰当周之衰诸侯皆无奔丧防葬之事而邾滕始行于强大之国非礼明矣吕氏曰诸侯相为奔丧専以强弱利害为国礼义消亡可知矣
　　秋七月壬申姒氏卒【姒谷梁作弋非也下同】
　　孙氏曰姒氏姓哀公妾母谷梁曰妾辞也愚谓此为葬定姒起文也
　　八月庚辰朔日有食之
　　义见隐三年
　　九月滕子来防葬
　　邦衡胡氏曰邾滕奔丧防葬以天子之礼待鲁也礼天子崩诸侯奔丧防葬供臣子之职邾滕以是行之于鲁其无王甚矣○任氏曰以见大国恃力而小国因事以求悦也吕氏曰邾子来奔丧畏鲁甚也滕差逺而大于邾故但来防葬此専以强弱利害为国者也
　　丁巳葬我君定公雨不克葬戊午日下昊乃克葬【昊谷梁作稷乃古昊字】
　　乃犹始也宣八年葬敬嬴言而而此言乃者彼以日中此以次日日昊甚于日中故命辞有轻重耳孙氏曰雨不克葬讥不能葬也葬不为雨止戊午日下昊乃克葬言无备之甚也愚谓义与宣八年葬敬嬴同而此则失礼甚矣其私諡又见葬桓公○髙氏曰日下昊则失虞之时甚矣君子之于亲不忍一日离也故葬日虞者所以宁亲也乃克葬所以重孝子之情也
　　辛已葬定姒
　　髙氏曰春秋自成风后妾母皆僭称夫人讥不正也此不称小君以子未成君故母亦不敢称夫人而以夫人之礼葬尔此妾也而加以其君之諡非礼之甚也况襄五年葬我小君定弋是襄公之母也又岂可同諡乎义又见文五年葬成风○愚案哀公未成君故仅免夫人小君之称然原其情则亦以夫人之礼卒葬之矣又案曾子问并有丧则如之何子曰葬先轻而后重其奠也其虞也先重而后轻今定公葬居定姒之前是先重而后轻也又失礼矣
　　冬城漆
　　髙氏曰漆非鲁邑邾庶其以之来奔者鲁受叛人而以其地今将伐邾故又劳民城之以为备讥其非所城而城也夫前年城二邑国再大丧又劳民如此所谓不待言而恶自见者也○张氏曰定公之丧邾子来奔事鲁谨矣哀公初立不务善邻而以土地之故劳民力啓邻怨二年取其田七年俘其君卒使吴人乗闲以伐其国齐人问辠而取讙阐利未得而害随之谋国如此其不终也宜哉

　　春秋本义卷二十八
　　钦定四库全书
　　春秋本义卷二十九　　　元　程端学　撰
　　哀公【名蒋定公庶子定姒所生】
　　元年春王正月公即位
　　义见文公即位
　　楚子陈侯随侯许男围蔡
　　杜氏曰定六年郑灭许此复见者葢楚封之左氏曰楚子围蔡报柏举也里而栽广丈髙倍夫屯书夜九日如子西之素蔡人男女以辨使疆于江汝之闲而还蔡于是乎请迁于吴未详信否义见荘十年荆败蔡师
　　鼷鼠食郊牛改卜牛夏四月辛巳郊【谷梁郊牛下有角字】
