<!-- { "loadSidebar": true } -->
　　十月十一月十二月皆旱也○愚案此书冬十月及次年春王正月夏四月自是一时无事书首月耳与下文三不雨不相干三不雨亦与上文书首月不相蒙公谷误聨读之又以文公时不雨凡例求之遂有勤雨闵雨之说先儒因之又为冬十月不雨则十一十二月有雨春正月夏四月不雨则二三五月有雨之说独左氏谓自十月至于五月者得之盖冬一时不雨春一时不雨夏则至于六月始得雨耳经防本明读之者误也辨见或问
　　楚人侵郑
　　义见庄十年荆败蔡师
　　三年春王正月
　　此亦一时无事书首月也
　　不雨
　　正月二月三月皆旱也
　　夏四月
　　此亦一时无事书首月也
　　不雨
　　四月五月皆旱也左氏曰自十月不雨至于五月髙氏曰万物须雨以生须雨以成一时亢旱犹有所损况不雨几于弥年则其灾可知愚谓人物不得其所则害隂阳之和而雨泽不降八月不雨则谷种不入土饥馑可知矣圣人畏天灾忧民事莫甚于此故书之为后世有民土者之大戒也戒之者何敬吾身务民义以正天地之气耳义又见庄三十一年
　　徐人取舒
　　杜氏曰徐国在下邳僮县东南舒国庐江舒县张氏曰即庐州舒城县孙氏曰舒盖羣舒舒庸舒蓼舒鸠之类赵氏曰凡得国而不书灭者不絶其祀也愚谓先王建国而诸侯取之辠不容诛矣但比之灭国为少间耳徐与舒非列国也明王慎徳四夷咸賔彼皆各安其土不敢攻伐周徳既衰诸侯侵伐然后其属自相吞噬以肆冯凌矣春秋书之以为有天下者不可不慎徳也岂徒纪徐舒之相倂哉后仿此○张氏曰齐桓方伯而不能戢诸侯之吞倂小国亦降鄣迁阳等事有以教之无以令之也
　　六月雨
　　自去年十月不雨至此月始雨纪实事以见旱之久髙氏谓此记不雨之终者是也夫春耕夏耘而六月始雨则农不及事而民以困穷以至草木鸟兽咸不若其性矣○康侯胡氏曰观此义则春秋有惧天灾恤民隠之意遇天灾而不惧视民隠而不恤自乐其乐而不与民同也国之亡无日矣
　　秋齐侯宋公江人黄人会于阳谷
　　杜氏曰阳谷齐地在东平须昌县北张氏曰即东平府须城县北隋置阳谷县愚谓书齐宋江黄盟于贯又书会于阳谷见齐桓伯业之成虽江黄为楚与国犹服从于齐也江黄服则楚可伐而有攘夷狄之功矣然他日楚灭黄而齐不见救则此盟此会不足恃也假仁者无诚心勤于前而怠于后类此义又见隠二年会戎于潜
　　冬公子友如齐涖盟【谷梁友上有季字涖音利公羊谷梁并作莅】
　　孔氏曰涖临也公羊曰涖盟者往盟乎彼也木讷赵氏曰听伐楚之期也义见隠元年盟于蔑此又见友之专政也
　　楚人伐郑
　　左氏曰楚人伐郑郑伯欲成孔叔不可曰齐方勤我弃徳不祥义见庄十年荆败蔡师
　　四年春王正月公会齐侯宋公陈侯卫侯郑伯许男曹伯侵蔡蔡溃遂伐楚次于陉【音刑】
　　溃者散也众散流移若水之溃遂者继事之辞杜氏曰陉楚地颍川召陵县南有陉亭张氏曰即颍昌府郾城县孙氏曰蔡楚与国故先侵蔡俟其兵震威行然后大举蔡既溃遂次于敌境左氏曰楚子使与师言曰君处北海寡人处南海唯是风马牛不相及也不虞君之渉吾地也何故管仲对曰昔召康公命我先君大公曰五侯九伯女实征之以夹辅周室赐我先君履东至于海西至于河南至于穆陵北至于无棣尔贡包茅不入王祭不共无以缩酒寡人是徴昭王南征而不复寡人是问对曰贡之不入寡君之辠也敢不供给昭王之不复君其问诸水濵师进次于陉张氏曰楚自鲁桓二年蔡郑会邓已惧其为中国患大积五十年富强吞倂之力今比年伐郑气陵中国所幸齐自桓公入国举管仲以治民训兵至此方能率诸侯之师正其辠而讨之使其君臣震恐遣使如师可谓有功于中国矣然桓公本无汤武之学而管仲复未尝有闻于君臣之大义故揆之天吏讨辠之法则不奉天子之命未敢正其僭王之辠仅致屈完来师请服受盟不纯屈服时出干纪灭救郑故曽西得以鄙其功烈之卑愚案孔子曰桓公九合诸侯一匡天下民到于今受其赐微管仲吾其被髪左衽矣又曰管仲之器小哉孟子曰天子讨而不伐诸侯伐而不讨五霸者搂诸侯以伐诸侯者也三王之辠人也又曰以力假仁者霸孔孟论伯者之事即春秋所书之防而邵子所谓五伯功之首辠之魁功过不相掩者备矣○康侯胡氏曰桓公伐楚而楚人服辠孟氏何以独言春秋无义战也譬诸杀人者或曰人可杀欤曰可孰可以杀之曰为士师者则可以杀之矣国可伐欤曰可孰可以伐之曰为天吏则可以伐之矣楚虽暴横凭陵上国齐不请命擅合诸侯岂所谓为天吏以伐之乎春秋以义正名则君臣之分严矣
　　夏许男新臣卒【新公羊作辛】
　　髙氏曰卒者卒于其国也盖陉地近许许师虽已次于陉许男遇疾而归矣义见隠三年宋公卒
　　楚屈完来盟于师盟于召陵
　　张氏曰屈完者楚大夫之名氏也杜氏曰召陵颍川县也张氏曰在郾城县汉之颍川郡召陵县也愚谓不称使者未前定也盖完既来而求盟于师桓公则退军于召陵而与之盟也与齐髙子来盟同意左氏曰夏楚子使屈完如师师退次于召陵齐侯陈诸侯之师与屈完乗而观之齐侯曰岂不谷是为先君之好是继与不谷同好如何对曰君惠徼福于敝邑之社稷辱收寡君寡君之愿也齐侯曰以此众战谁能御之以此攻城何城不克对曰君若以徳绥诸侯谁敢不服君若以力楚国方城以为城汉水以为池虽众无所用之屈完及诸侯盟存耕赵氏曰齐桓之于楚服之而已次陉压境楚势顿沮屈完来请盟桓公于是退召陵与之盟义见前伐楚○愚谓盟者乱世之事况以中国诸侯之尊而下盟芋氏之大夫非礼之正也使有王者兴必将正其疆土复其灭国一就吾区昼品制然后已非但草蕞补其罅漏而足也而后世以此为甚盛之举则诚齐人而已然则孔子奚取焉曰彼善于此也周不能王列国吞齧楚人内侵向无齐桓将遂主盟中夏矣圣人之心寛宏恻怛与人为善取其所能而惜其未至故録其伐楚之事付后世公论然贵王贱伯尊内贼外之意昭然于笔削之间矣
　　齐人执陈袁涛涂【袁左氏作辕案释文左氏亦作袁云本亦作辕】
　　杜氏曰袁涛涂陈大夫袁氏也左氏曰陈袁涛涂谓郑申侯曰师出于陈郑之间国必甚病若出于东方观兵于东夷循海而归其可也申侯曰善涛涂以告齐侯许之申侯见曰师老矣若出于东方而遇敌惧不可用也若出于陈郑之间供其资粮屝屦其可也齐侯説与之虎牢执袁涛涂髙氏曰楚方受盟而退遽执同会之大夫齐侯之志骄矣是知齐侯之不可为周公而为三王之辠人也义又见庄十七年齐执郑詹○公羊曰古者周公东征则西国怨西征则东国怨桓公假涂于陈而伐楚则陈人不欲其反由己者师不正故也不修其师而执涛涂古人之讨则不然也董子曰齐桓合诸侯其后矜功自足而不修徳故楚人灭而志弗忧损人之国而执其大夫功未良成而志以溢矣故曰管仲之器小哉自是日衰九国叛矣
　　秋及江人黄人伐陈
　　髙氏曰非鲁及之蒙上齐人执袁涛涂之文也杜氏曰鲁受齐命讨陈之辠未详孰是髙氏曰陈侯方与诸侯同侵蔡同伐楚又同盟而齐侯遽执其大夫又率二国伐之不义莫大焉义又见隠二年郑伐卫
　　八月公至自伐楚
　　张氏曰师出三时见久役之劳也义又见桓二年公至自唐○愚案此亦可见诸侯已归而齐复帅其师以侵陈劳民黩武之甚也
　　葬许穆公【穆公羊作缪】
　　义见隠三年葬宋穆公
　　冬十有二月公孙兹帅师会齐人宋人卫人郑人许人曹人侵陈【兹公羊作慈】
　　公孙慈叔牙之子叔孙载伯也左氏曰叔孙戴伯帅师会诸侯之师侵陈陈成归袁涛涂君举陈氏曰公孙兹帅师见三家之专也邦衡胡氏曰涛涂误军则辠止涛涂耳何至伐其国哉岂有辠一臣而诸国合攻之也齐桓怒执其臣又伐之侵之甚矣义又见庄十年公侵宋○康侯胡氏曰扬子作法言或问为政有几曰思斁昔在周公征于东方四国是皇其思矣夫齐桓径陈陈不果纳执袁涛涂其斁矣夫桓公识明而量浅管仲器不足而才有余方楚人未帖而齐以为忧也致勤于郑振中夏之威会于阳谷惇逺国之信按兵于陉修文告之辞退舍召陵结会盟之礼何其念之深礼之谨也楚方受盟志已骄溢陈大夫一谋不协其身见执其国见伐见侵桓徳于是乎衰矣
　　五年春晋侯杀其世子申生
