<!-- { "loadSidebar": true } -->
　　曲棘杜氏曰宋地陈留外黄县城中有曲棘里地谱外黄在开封雍丘县愚谓不为王事而卒于他所非礼也义又见隐三年宋公卒○陆氏曰诸侯卒于他国及卒于防卒于师则书之虽在国不卒于其都亦书之晋侯卒于扈宋公卒于曲棘之类是也
　　十有二月齐侯取郓
　　郓西郓见成四年齐侯盖取之季氏也吕氏曰齐侯取郓以处公也不能讨意如以正君臣大义而独取郓以处公其无意于善而忽逺略可知也○髙氏曰齐侯若以取郓之力防诸侯讨季氏之辠以纳公犹反掌耳而区区取一邑居之无意于纳公也
　　二十有六年春王正月宋元公
　　杜氏曰三月而速义又见隠三年宋穆公
　　三月公至自齐居于郓
　　凡公行返而告庙则书至今昭公在外不告于庙明矣而亦书公至自齐盖公自齐至于鲁邑亦可谓公至自齐矣益知书法不可以凡例求也居处也居于郓不得入国都也国都者诸侯之所居故居于国都不书书居于郓则公失其所也公失其所其所由来渐矣故君子常谨其防惧其祸之着而莫之救也观昭公之事可为永鉴矣○黄氏曰春秋先五书公如晋至河乃复盖晋以政不在公不若厚季氏之为利其后两书公如齐如晋三书齐晋唁公五书居郓四书在干侯以至于薨呜呼悲夫
　　夏公围成【公羊作郕】
　　成见桓六年成者鲁邑而公自围其邑见公之失政甚矣康侯胡氏曰书公围成则季氏之不臣昭公之不君其辠咸具矣○孙氏曰其国内皆叛也
　　秋公防齐侯莒子邾子伯盟于鄟陵【鄟音専又市转切】杜氏曰鄟陵地阙左氏曰盟于鄟陵谋纳公也邦衡胡氏曰晋为盟主公数如晋而不纳及次干侯晋又见拒是伯主已不与矣平时同盟如宋卫陈郑皆不与矣齐莒邾何能为乎书四国同盟于鄟陵见诸侯与公者寡不与者众也内见弃于臣民外见絶于诸侯虽齐莒邾实欲纳公犹恐不克况徒盟而已乎义又见隐元年盟于蔑
　　公至自防居于郓
　　义见前
　　九月庚申楚子居卒
　　义见文十八年秦伯卒
　　冬十月天王入于成周
　　成周见宣十六年入于成周自狄泉而入也王至此仅入成周不得正位王城见王室之乱粗定而犹有所畏也○东莱吕氏曰平王东迁定都于王城王子朝之乱其党多在王城敬王畏之徙都成周
　　尹氏召伯毛伯以王子朝奔楚
　　王氏曰子朝天子之子谋乱王室兵败而奔夷狄辠不容诛矣然由三子所教导故曰尹氏召伯毛伯以王子朝奔楚存耕赵氏曰宠嫡不早别遂使两党相倾五六年而后定愚谓楚受四乱贼而不杀其辠大矣○髙氏曰先书天王居于狄泉而后书立王子朝先书天王入于成周而后书子朝奔楚者由嗣君不正故乱臣得以乗之及能反正然后辠人窜迹皆上之人有以召之也书奔楚者见王室之令不行于天下故逋逃辠戾之人楚敢受之而不归也康侯胡氏曰子朝有宠于景王为之党者众矣卒不能立至于奔楚何也是非有出于人之本心者不可以私爱是亦不可以私恶非卒归于公则止矣景王宠爱子朝将期于见是而天下不以为是疎薄子猛将期于见非而天下卒不以为非徒设此心两弃之也王猛子朝之际危亦甚矣春秋详书为后世戒可谓深切着明也哉
　　二十有七年春公如齐
　　为人之君而见逐于其臣求救于人而不见与可为永鉴矣
　　公至自齐居于郓
　　义见二十六年
　　夏四月吴弑其君僚
　　不书弑君之贼见文十八年义见隠四年卫州吁事
　　楚杀其大夫郤宛【郤谷梁作郄】
　　义见荘二十六年曹杀大夫
　　秋晋士鞅宋乐祁犂卫北宫喜曹人邾人滕人防于扈三国称人防者也扈见文七年义见文十一年防于承筐
　　冬十月曹伯午卒
　　义见隠三年宋公卒
　　邾快来奔
　　义见僖二十八年元咺奔晋○徐邈氏曰自此以前邾畀我庶其并来奔今邾快又至三叛人俱以鲁为主邾鲁邻国而聚其逋逃故悉书之
　　公如齐
　　左氏曰公如齐齐侯请飨之子家子曰朝夕立于其朝又何飨焉其饮酒也乃饮酒使宰献而请安子仲之子曰重为齐侯夫人曰请使重见子家子乃以君出存耕赵氏曰公淹恤于郓恃齐求复三年矣公之求齐勤矣齐无纳公之意而公不察也公至此悔亦晚矣义又见前
　　公至自齐居于郓
　　义见二十六年
　　二十有八年春王三月曹悼公
　　髙氏曰六月而慢也义又见隐三年宋穆公
　　公如晋次于干侯
　　杜氏曰干侯在魏郡斥丘县晋境内邑地谱大名府成安县东南有斥丘故城孙氏曰公连年如齐者再皆不见礼故如晋也次于干侯者不得入于晋也公既不见礼于齐又不得入于晋其穷辱若此○木讷赵氏曰晋之六卿即鲁之三家也其忍伤其类哉任氏曰齐晋大国也皆与季氏不恤昭公中国之不复有盟主宜哉
　　夏四月丙戌郑伯宁卒【宁公羊作甯】
　　义见隠三年宋公卒
　　六月郑定公
　　杜氏曰三月而速义又见隠三年宋穆公
　　秋七月癸巳滕子宁卒
　　义见隠三年宋公卒
　　冬滕悼公
　　髙氏曰公不在国凡丧之礼皆季氏専之也愚谓滕小国鲁未尝防其至此防者见季氏之求悦于邻国无所不至也义又见隠三年宋穆公
　　二十有九年春公至自干侯居于郓
　　杜氏曰以干侯至者不得见晋侯故义见二十六年公至自齐居于郓
　　齐侯使髙张来唁公
　　左氏曰齐侯使髙张来唁公称主君子家子曰齐卑君矣君祗辱焉公如干侯髙氏曰唁于野井齐地也今在郓乃鲁地故直言来而已齐侯今复唁公者以公自郓如晋不为晋所纳故使髙张来唁乃所以嗤公也鄱阳张氏曰诸侯失国托于诸侯礼也昭公见逐于强臣孙于齐齐侯宜修方伯连帅之职请于天王纠合邻国讨其臣而纳之可也乃徒使唁之是助季氏为虐也两唁皆浅事而悉书之乃深着齐侯之辠耳
　　公如晋次于干侯
　　髙氏曰公复如晋冀晋见恤也而晋复不受故次于干侯诸侯出奔狼狈未有如公者春秋书之所以深辠季氏之恶与诸侯之不救也愚谓晋侯坐视昭公之奔而不少恤其不为伯主也宜哉
　　夏四月庚子叔诣卒【诣公羊谷梁作倪】
　　讥世卿也大意又见隠元年益师卒
　　秋七月
　　冬十月郓溃
　　任氏曰昭公无徳可懐而季氏之威可畏欲托大国而齐不容欲适盟主而晋不受民以为不足系属也是以适然惊散所以甚言公之无托也○贯道王氏曰齐取郓公居郓畏齐不敢叛既舍齐而之晋故郓亦叛之自此一邑亦无有而终于干侯悲夫
　　三十年春王正月公在干侯
　　此与襄二十九年公在楚同意但彼在蛮荆而未返此则失国而客寄干侯犹曰以朝正之日而公在干侯乎其诛乱臣正名分伤世变之意自见于言外可以为永鉴矣
　　夏六月庚辰晋侯去疾卒
　　义见隠三年宋公卒
　　秋八月晋顷公
　　杜氏曰三月而速义又见隠三年宋穆公此又见鲁侯在外而季氏使防其尔
　　冬十有二月吴灭徐徐子章羽奔楚【羽公羊作禹】左氏曰吴子使徐人执掩余使钟吾人执烛庸二公子奔楚楚子大封而定其徙使监马尹大心逆吴公子使居养莠尹然左司马沈尹戍城之取于城父与胡田以与之将以害吴也子西谏曰吴光新得国而亲其民视民如子辛苦同之将用之也若好吾边疆使柔服焉犹惧其至吾又彊其雠以重怒之无乃不可乎吴周之胄裔也而弃在海滨不与姬通今而始大比于诸华光又甚文将自同于先王不知天将以为虐乎使翦丧吴国而封大异姓乎其抑亦将卒以祚吴乎其终不逺矣我盍姑亿吾鬼神而宁吾族姓以待其归将焉用自播扬焉王弗听吴子怒冬十二月吴子执钟吾子遂伐徐防山以水之己卯灭徐徐子章羽断其髪携其夫人以逆吴子吴子唁而送之使其迩臣从之遂奔楚楚沈尹戍帅师救徐弗及遂城夷使徐子处之义见僖三年徐取舒
　　三十有一年春王正月公在干侯
　　义见三十年
　　季孙意如防晋荀跞于适歴【跞力狄切公羊谷梁作栎适丁歴切】杜氏曰适歴晋地左氏曰晋侯将以师纳公范献子曰若召季孙而不来则信不臣矣然后伐之若何晋人召季孙献子使私焉曰子必来我受其无咎季孙意如防晋荀跞于适歴荀跞曰寡君使跞谓吾子何故出君有君不事周有常刑子其图之季孙练冠麻衣跣行伏而对曰事君臣之所不得也敢逃刑命君若以臣为有辠请囚于费以待君之察也亦惟君若以先臣之故不絶季氏而赐之死若弗杀弗亡君之惠也死且不朽若得从君而归则固臣之愿也敢有异心未详信否陆氏闻于师曰季孙逐君之臣也晋不辠之而反与之防书曰意如防晋荀跞于适歴晋侯之为盟主可见荀跞之为人臣可知矣○邦衡胡氏曰书之以见鲁之乱成乎晋也康侯胡氏曰齐晋不能诛乱禁奸悖君臣之义不知其从自及也朴乡吕氏曰士鞅意如互为唇齿相为囊橐乆矣当是时晋之六卿犹意如也晋君亦昭公也其肯并心一意以诛其臣而纳其君哉
　　夏四月丁巳薛伯谷卒
　　义见隠三年宋公卒
　　晋侯使荀跞唁公于干侯
　　左氏曰季孙从智伯如干侯子家子曰君与之归一慙之不忍而终身慙乎公曰诺众曰在一言矣君必逐之荀跞以晋侯之命唁公且曰寡君使跞以君命讨于意如意如不敢逃死君其入也公曰君惠顾先君之好施及亡人将使归粪除宗祧以事君则不能见夫人已所能见夫人者有如河荀跞掩耳而走曰寡君其辠之恐敢与知鲁国之难臣请复于寡君退而谓季孙君怒未怠子姑归祭子家子曰君以一乗入于鲁师季孙必与君归公欲从之众从者胁公不得归谷梁曰唁公不得入于鲁也曰既为君言之矣不可者意如也左氏近是莘老孙氏曰晋为大国又世为盟主昭公乆留于外寓于其国不得入而晋侯恬无纳公之意乃使其大夫防其叛臣而空言唁公书曰晋侯使荀跞来唁公所以见晋侯空言无实隂交其臣而阳唁其君也○陈洙氏曰昭公出奔齐侯唁于野井又使髙张唁于郓晋侯使荀跞唁公于干侯春秋一皆书之岂为区区吊唁之礼及鲁侯不得入书焉盖辠齐晋而哀天下防弱之甚也季孙意如逐君専国恶逆之大者也齐晋大国也世为牧伯主诸侯之盟讨而平之反掌耳不能即诛意如而纳昭公徒以屑屑之礼问之唁之皆从逆济乱辠之甚者也
　　秋葬薛献公
　　义见隠三年葬宋穆公○髙氏曰季氏恐失邻国之欢故使人防其丧葬愚谓亦与二十八年葬滕悼公意同
　　冬黒肱以滥来奔【肱公羊作弓吴氏诗补音云弓肱同音】孙氏曰不书国脱之也杜氏曰滥东海虑昌县义见襄二十一年邾庶其来奔○贯道王氏曰鲁公不在国而季氏受之季氏无君故叛君而来者无不容也
　　十有二月辛亥朔日有食之
　　义见隠三年
　　三十有二年春王正月公在干侯
　　义见三十年
　　取阚【口暂切】
　　杜氏曰阚鲁邑张氏曰案昭公之难叔孙如阚定元年季孙使役如阚公氏将沟焉此鲁地而公取之也吕氏曰取阚言公之无逺图求目下之利而戕其民无复国之虑也○石氏曰取阚如取鄟取邿之类公在干侯而内取阚非公意也未详是否
　　夏吴伐越
　　左氏曰始用师于越也义见僖三年徐取舒○髙氏曰前此越与楚子伐吴故始用师于越而国自是亡矣
　　秋七月
