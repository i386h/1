<!-- { "loadSidebar": true } -->
　　冬仲孙何忌防晋韩不信齐髙张宋仲几卫世叔申郑国参曹人莒人薛人人小邾人城成周【世谷梁作大公谷莒人下有邾人】
　　何忌仲孙貜之次子懿子也杜氏曰世叔申世叔仪孙也国参子产之子五国称人防者也成周见宣十六年左氏曰王使富辛与石张如晋请城成周天子曰天降祸于周俾我兄弟并有乱心以为伯父忧我一二亲昵甥舅不皇啓处于今十年勤戍五年余一人无日忘之闵闵焉如农夫之望歳惧以待时伯父若肆大惠复二文之业弛周室之忧徼文武之福以固盟主宣昭令名则余一人有大愿矣昔成王合诸侯城成周以为东都崇文徳焉今我欲徼福假灵于成王修成周之城俾戍人无勤诸侯用宁蝥贼逺屏晋之力也其委诸伯父伯父实重图之俾我一人无徴怨于百姓而伯父有荣施先王庸之范献子谓魏献子曰与其戍周不如城之天子实云虽有后事晋勿与知可也从王命以纾诸侯晋国无忧是之不务而又焉从事魏献子曰善使伯音对曰天子有命敢不奉承以奔告于诸侯迟速衰序于是焉在冬晋魏舒韩不信如京师合诸侯之大夫于狄泉寻盟且令城成周士弥牟营成周计丈数揣髙卑度厚薄仞沟洫物土方议逺迩量事期计徒庸虑财用书糇粮以令役于诸侯属役赋丈书以授帅而效诸刘子韩简子临之以为成命愚谓京师者天子之居使以时城之常事尔春秋在所不书今王不得居于王城仅入于成周而诸侯城之见王室之乱粗定而犹有所惧也况诸侯不共王事而使大夫则王室防弱诸侯惰慢大夫用事皆可见矣
　　十有二月己未公薨于干侯
　　左氏曰书曰薨于干侯言失其所也赵简子问于史墨曰季氏出其君而民服焉诸侯与之君死于外而莫之或辠也对曰友有大功于鲁受费以为上卿至于文子武子世增其业不废旧绩鲁文公薨而东门遂杀适立庶鲁君于是乎失国政在季氏于此君也四公矣民不知君何以得国是以为君慎器与名不可以假人








　　春秋本义卷二十六
<经部,春秋类,春秋本义>
　　钦定四库全书
　　春秋本义卷二十七　　　元　程端学　撰
　　定公【名宋襄公子昭公弟】
　　元年春王三月晋人执宋仲几于京师
　　鄱阳张氏曰国未有君而称元年追书以统月此史法之常也愚谓凡一公之始虽无事当书王正月今不书者亦以定公未立尔无他义也左氏曰孟懿子防城成周庚寅栽宋仲几不受功曰滕薛郳吾役也薛宰曰宋为无道絶我小国于周以我适楚故我常从宋晋文公为践土之盟曰凡我同盟各复旧职若从践土若从宋亦唯命仲几曰践土固然薛宰曰薛之皇祖奚仲居薛以为夏车正奚仲迁于邳仲虺居薛以为汤左相若复旧职将承王官何故以役诸侯仲几曰三代各异物薛焉得有旧为宋役亦其职也士弥牟曰晋之从政者新子姑受功归吾视诸故府仲几曰纵子忘之山川鬼神其忘诸乎士伯怒谓韩简子曰薛徴于人宋徴于鬼宋辠大矣且己无辞而抑我以神诬我也啓宠纳侮其此之谓矣必以仲几为戮乃执仲几三月归诸京师城三旬而毕乃归诸侯之戍未详信否孙氏曰春秋之义诸侯不得专执况大夫乎非天子命执仲几于天子之侧甚矣○康侯胡氏曰案周官司肄掌凡囚执人之事属于司寇凡诸侯之狱讼定以邦典凡卿大夫之狱讼断以邦法则大司寇之职也不告诸司寇而执人于天子之侧故虽以王事讨有辠犹不可也皆篡弑之萌履霜之渐每谨于初而祸乱熄矣
　　夏六月癸亥公之丧至自干侯戊辰公即位
　　陆氏曰凡公即位皆于朔日故不书日定公待昭公丧至既殡而即位故书日左氏曰叔孙成子逆公之丧于干侯季孙曰子家子亟言于我未尝不中吾志也吾欲与之从政子必止之且听命焉子家子不见叔孙易几而哭叔孙请见子家子子家子辞曰羁未得见而从君以出君不命而薨羁不敢见叔孙使告之曰公行公为实使羣臣不得事君若公子宋主社稷则羣臣之愿也凡从君出而可以入者将唯子是听子家氏未有后季孙愿与子从政此皆季孙之愿也使不敢以告对曰若立君则有卿士大夫与守在羁弗敢知若从君者则貌而出者入可也寇而出者行可也若羁也则君知其出也而未知其入也羁将逃也丧及壊隤公子宋先入从公者皆自壊隤反六月癸亥公之丧至自干侯戊辰公即位康侯胡氏曰昭公之薨已越葬期犹未得返至于六月癸亥然后丧至而定公即位乃在是月之戊辰盖迟速进退为意如所制不得专也昭公之薨定公之即位春秋详书于防乃见诸行事为永鉴尔张氏曰季氏亲逐其君暴露七月而后返国黜嫡而立不正至于丧归君立本此以见乱臣擅国定公不正三纲沦斁君子罔不衋伤心此所谓为永鉴也
　　秋七月癸巳葬我君昭公
　　左氏曰季孙使役如阚公氏将沟焉荣驾鹅曰生不能事死又离之以自旌也纵子忍之后必或耻之乃止季孙问于荣驾鹅曰吾欲为君諡使子孙知之对曰生弗能事死又恶之以自信也将焉用之乃止葬昭公于墓道南孔子之为司寇也沟而合诸墓义见葬桓公此又见八月而始得葬也
　　九月大雩
　　义见桓五年
　　立炀宫
　　公羊曰立者何不宜立也炀宫者何炀公之宫也杜氏曰炀公伯禽子也左氏曰昭公出故季平子祷于炀公九月立炀宫未详信否康侯胡氏曰丧事即逺有进无退宫庙即逺有毁而无立吕氏曰违礼背义言天下之乱无复有纲纪文章也○木讷赵氏曰小人为恶内有不安则谄鬼神以要福季氏逐君天地所不容何有于炀宫自炀至昭二十二世矣神灵何在立之所谓媚灶者也宗庙有常制鲁之庙已异矣成公立武宫固已违制又立炀宫是鲁祀八世也天子七庙而鲁之庙八其可训乎黄氏曰季氏果以私祷而立炀宫未必増附羣公昭穆之庙或者武宫炀宫皆以非礼创立亦同淫祀耳名虽炀而实则非矣未详孰是
　　冬十月陨霜杀菽【陨公羊作霣菽左氏或作叔】
　　菽先儒以为豆也以夏正言之此时无菽未详其义董子曰菽草之强者五行志曰菽草之难杀者也言杀菽则知草皆死矣未详是否然义则在于隂阳不和而寒极备耳
　　二年春王正月
　　夏五月壬辰雉门及两观灾【观古乱切】
　　范氏曰雉门公宫之南门两观阙也孔氏曰明堂位云库门天子臯门雉门天子应门是鲁之雉门公宫南门之中门也释宫云观谓之阙郭璞曰宫门双阙周礼大宰正月之吉县治象之法于象魏使万民观治象郑众曰象魏阙也刘熙释名云阙石门两旁中央阙然为道两观与象魏阙一物而三名两观与雉门俱灾则两观在雉门之旁矣贯道王氏曰子家羁曰设两观乗大辂天子之礼也鲁僭周天灾所以警鲁也愚谓亦为十月新作雉门及两观起文也
　　秋楚人伐吴
　　左氏曰桐叛楚吴子使舒鸠氏诱楚人曰以师临我我伐桐为我使之无忌秋楚囊瓦伐吴师于豫章吴人见舟于豫章而潜师于巢冬十月吴军楚师于豫章败之未详信否义见僖三年徐取舒
　　冬十月新作雉门及两观
　　此书新作与僖二十年新作南门意不同者彼但讥其侈肆此则讥其僭礼而不畏天谴也康侯胡氏曰书新作者讥僭王制而不能革也刘氏曰习旧而不知其非观变而不知以为戒无怪于季氏之胁其主矣○吕氏曰雉门两观僭矣既灾而又复作鲁之君臣非不知以是为僭也盖以为无足恤也以为无足恤也者弑父与君所由起也愚谓大室屋壊新宫桓宫僖宫御廪灾必新作之皆不书者义所当作常事也雉门两观独书者僭而不改非常也观乎此则春秋不书常事亦可见矣
　　三年春王正月公如晋至河乃复
　　李氏曰三传皆无其说不知何故复也义见昭二年
　　二月辛卯邾子穿卒【二月公羊谷梁作三月】
　　义见隐三年宋公卒此又为仲孙何忌及邾子盟起文也
　　夏四月
　　秋葬邾荘公
　　杜氏曰六月乃葬缓义见隐三年葬宋穆公
　　冬仲孙何忌及邾子盟于拔【皮八反公羊作枝】
　　杜氏曰拔地阙髙氏曰邾子居丧而以吉礼与鲁大夫盟则其微弱可知义又见隐元年盟于蔑○邦衡胡氏曰邾荘公卒未逾年而邾君出盟邾固可辠何忌与之盟又甚焉君子不夺人之亲亦不可夺亲也何忌不顾邾子之丧而与之盟夺人之亲邾子当丧而出盟夺亲也
　　四年春王二月癸巳陈侯吴卒
　　义见隐三年宋公卒此又为三月陈子侵楚起文也
　　三月公防刘子晋侯宋公蔡侯衞侯陈子郑伯许男曹伯莒子邾子顿子胡子滕子薛伯伯小邾子齐国夏于召陵侵楚
　　刘子见昭十三年召陵见僖四年防诸侯于召陵侵楚先防而后侵也张氏曰书十八国诸侯之众所以见其势之足以有为也而终之以侵楚深以辠其志卑而义不胜终之以无能为也而晋自此微矣愚谓陈子背殡出防辠亦可知○戴氏曰自鄢陵之后晋楚不复有大战一旦有召陵之役六七十年闲无此大举也天子之老元戎啓行中国诸侯大抵皆在未有若此其盛者仅侵而退自相盟于臯鼬当是时楚有可亡之势失此机防使吴人乗其后而收入楚之功倾天下之势折而入于吴中国之伯于是絶矣悲夫
　　夏四月庚辰蔡公孙姓帅师灭沈以沈子嘉归杀之【公羊作公孙归姓后同】
　　陆氏闻于师曰书灭辠蔡也书以归辠沈子不死于位也言杀之又辠蔡侯也义又见荘十年齐灭谭○吕氏曰蔡公孙姓灭沈至以沈子归杀之其辠极矣春秋之世诸侯君臣失道至此者皆由不知分义苟力所能制则为之矣此与禽兽奚辨
　　五月公及诸侯盟于臯鼬【由又切公羊作浩油】
　　黄氏曰即防于召陵之诸侯前目后凡故不再序陆氏曰重言诸侯刘子不与盟也杜氏曰繁昌县东南有城臯亭愚谓以十八国诸侯挟天子之大夫仅一侵楚无功而还此盟虽设诸侯解体可知也义又见隐元年盟于蔑
　　伯成卒于防【成公羊作戊】
　　贯道王氏曰侵楚无成既盟将散在防卒也故不得言卒于师愚谓言卒于防纪实事耳非有他义也义见隐三年宋公卒
　　六月葬陈惠公
　　髙氏曰此见陈侯背殡出会也义又见隐三年葬宋穆公
　　许迁于容城
　　任氏曰容城华容县亦析之近地也髙氏曰自叶迁也至是四迁其微弱可知义又见成十五年○贯道王氏曰安土重迁人之常情况有国乎许之四迁盖以小国而介乎强国之闲日见迫逐虽欲自保其社稷不可得矣终不免于灭也
　　秋七月公至自防
　　公始以防出故以防致逾时矣义又见桓二年公至自唐
　　刘卷卒【卷音权】
　　公羊曰刘卷者天子之大夫也杜氏曰即刘蚠也贯道王氏曰刘献公之庶子赵氏曰畿内诸侯不同列国故不言刘子卷卒亦讥来告故书之愚谓不特讥来告亦讥鲁卒之又为葬刘文公起也○石氏曰天子之大夫外大夫也外大夫不卒不葬春秋卒天子之大夫者三而书葬者一卒尹氏王子虎以其来赴也书刘卷卒又书葬以来赴而又我防之也自文公以前王室尚强至此愈微矣大夫之丧而鲁有往也昔者周人有丧周人吊鲁人不吊以为当亲之也今列国不防天子之丧而防大夫之葬甚矣礼人臣无外交况畿内诸侯乎
　　葬杞悼公
　　义见隐三年葬宋穆公
　　楚人围蔡
　　义见荘十年荆败蔡师
　　晋士鞅衞孔圉帅师伐鲜虞【圉公羊作圄】
