<!-- { "loadSidebar": true } -->
　　戎为中国患诸侯伐之是也故伯禽征徐戎而孔子録之于书然必请命于天子方伯然后行事今庄公擅兴师则无王矣况隠桓之际与戎会盟致有伐凡伯追戎济西之事不能防微杜渐使恃强暴横则劳民动众角力非类春秋书之所以警后世君人者不可不谨其始也义又见二十年齐伐戎
　　夏公至自伐戎
　　义见桓二年公至自唐
　　曹杀其大夫
　　孙氏曰不书名氏者脱之愚谓义在专杀大夫而不系乎名氏虽无名氏义亦着也康侯胡氏曰古者诸侯之卿大夫士命于天子而诸侯不敢专命也其有辠则请于天子而诸侯不敢专杀也及春秋时国无大小卿大夫士皆专命之而不以告于王朝有辠无辠皆专杀之而不以归于司寇无王甚矣五伯三王之辠人而葵丘之会犹曰无专杀大夫故春秋明书于策备天子之禁也后仿此
　　秋公会宋人齐人伐徐【左氏古本无公字公羊谷梁有公字张氏日案齐宋皆卑者内亦当然左氏为正】
　　宋序齐上者宋本公爵齐桓未伯每序齐上既伯乃序齐下今齐宋之大夫伐徐故仍序齐上耳未必宋主兵也徐张氏曰嬴姓国近齐鲁泗洲临淮县是也义见此年伐戎
　　冬十有二月癸亥朔日有食之
　　义见隠三年
　　二十有七年春公会伯姬于洮【徒刀切】
　　杜氏曰洮鲁地薛氏曰洮沟在济州张氏曰济南府是也愚案礼女子巳嫁父母在一嵗一归宁父母没使大夫归宁所以别嫌也伯姬无父母则无可归之理矣而庄公非王事弃国政会伯姬于洮非礼也陆氏曰参讥之公及杞侯伯姬俱失正矣○莘老孙氏曰伯姬前年归杞会公于洮三传皆无滛恶之迹春秋书之与夫人姜氏会齐侯于禚文同而无异者盖妇人无专行之道傅母不至不下堂伯姬无事而会公于洮安知其不为恶传无其事而经书之文同者犯礼之迹无异也戴氏曰夫人会诸侯古无是事也文姜数会齐侯不以为异杞伯姬踵而行之庄公亦安而受之先儒谓伯姬为庄公女非也
　　夏六月公会齐侯宋公陈侯郑伯同盟于幽
　　存耕赵氏曰距前盟十二年用殷同也义见十六年○张氏曰再举同盟之礼以申假令而一诸侯之心也鲁宋陈郑偕至而卫不来故明年伐卫
　　秋公子友如陈原仲
　　原仲称字与单伯同左氏曰原仲季友之旧杜氏曰陈大夫原氏仲字季友违礼会外大夫○康侯胡氏曰公子友私行也人臣之礼无私交大夫非君命不越境春秋端本之书也京师诸夏之表也祭伯以寰内诸侯而来鲁祭叔以王朝大夫而来聘尹氏以天子三公来告其丧诬上行私表不正矣是故季子违王制委国事越境而会其后陈庄子死赴丧于鲁鲁人欲勿哭缪公召县子而问焉曰古者大夫束脩之问不出境虽欲哭焉得而哭诸今之大夫交政于中国虽欲勿哭焉得而勿哭末流可知矣刘氏曰君不行使乎大夫君行使乎大夫内之失正也大夫不交诸侯大夫交诸侯原氏失正也内失正原氏失正季子可以巳矣则是从命也参讥之此说未详是否
　　冬杞伯姬来
　　莘老孙氏曰春秋内女适诸侯者多矣于其归宁未尝曰子某姬来归宁常事不书也伯姬非庄公子义不当归春秋以其归之非礼故书曰杞伯姬来也愚谓公与伯姬春会于洮其冬又来逾礼甚矣而此又为杞伯来朝起文也
　　莒庆来逆叔姬
　　莒庆莒大夫髙氏曰叔姬者伯姬之妹非庄公女也朴乡吕氏曰莒庆自为逆也叔姬何以称字大夫逆则称字为君逆则称女公羊曰此何以书讥大夫越境逆女非礼也董子曰大夫无束脩之餽无诸侯之交越竟逆女纪辠也莘老孙氏曰莒子为君不能制其臣而使之外交诸侯则不君矣莒庆庄公莒子皆有辠也
　　杞伯来朝
　　济川何氏曰杞先代子孙也方东楼公始封之时与微子唘无异得用天子礼乐才入春秋巳失公爵降而曰侯或称伯或称子亦足以知其微弱与桓二年滕称子同愚谓杞伯不朝王而朝鲁巳失礼矣况为伯姬之来而来朝夫既不能闲有家而复以身徇之宜其失礼之中又失礼也义又见隠十一年滕薛来朝
　　公会齐侯于城濮【音卜】
　　杜氏曰城濮卫地义见隠九年会于防
　　二十有八年春王三月甲寅齐人伐卫卫人及齐人战卫人败绩
　　齐卫称人者将卑师少也及卫及之也不地于卫也曰卫人及齐人战者齐人伐卫卫人不服而与齐战也夫齐桓之盟诸侯定伯业虽非至公然以安中国攘夷狄为名则固可与矣十六年卫既与齐同盟二十七年之盟乃背而去之齐之来伐有辞矣卫能引躬自咎则齐当自退乃不反已遂与齐战以至败绩使无辜之民肝脑涂地书曰卫人及齐人战卫辠为大而齐为彼善于此也义又见隠二年郑伐卫
　　夏四月丁未邾子琐卒
　　黄氏曰琐克之子也大意见隠七年滕侯卒
　　秋荆伐郑公会齐人宋人救郑
　　左氏曰楚令尹子元以车六百乘伐郑入于桔柣之门众车入自纯门及逵市县门不发楚言而出子元曰郑有人焉诸侯救郑楚师夜遁郑人将奔桐丘谍告曰楚幕有乌乃止愚谓外裔内侵天子方伯不能治向非齐桓率诸侯以救之则中国被其毒几何其不沦胥于败也此其功也然桓非命伯且不请于王又其所以救郑者不过仗大义为服诸侯计初无恳恻之诚心正孟子所谓非真有者此其过也春秋书之一以见中国衰微荆蛮暴横二以见敝壊之余赖有齐桓之举三以见天子失御方伯失职使诸侯自为礼乐征伐虽粗拯一时之危然王纲之壊至此而极盖圣人忧世之心乐善之诚并行而不相悖皆恻隠流行之实也○黄氏曰楚与中国争郑自此始
　　冬筑郿【公羊谷梁作微】
　　杜氏曰郿鲁下邑筑公羊曰造邑也莘老孙氏曰春秋书筑者七其六皆台囿也邑者惟一处耳今不谓之城而谓之筑言城者城旧邑也言筑者筑新邑也盖台囿无旧新为之者必皆曰筑然则筑郿者新城而为邑也不曰新无旧也不曰城无所因也春秋之法兴作皆书所以重民力谨天时也先书筑郿而下书大无麦禾则公之兴作不量力可知矣愚谓又见其违王制也
　　大无麦禾
　　大无者竭尽之辞冬书大无麦禾者夏悉无麦秋悉无禾至冬而总记之也莘老孙氏曰此书大无麦禾非常无之也无水旱虫螟而大无者嵗不收也举鲁之国无收者焉服防曰隂阳不和土气不养故禾麦不成愚谓政事乖缪则天地变常稼穑不成不可委之于数春秋书之所以戒有国者谨敕人事燮理隂阳而巳又为告籴起文也
　　臧孙辰告籴于齐【辰谷梁作臣】
　　臧孙辰鲁大夫臧文仲哀伯子外传曰文仲以鬯圭与玉磬如齐告籴曰不腆先君之敝器敢告滞积以纾执事齐人归其玉而与之籴卢氏曰一不登而告籴邻国责鲁无储蓄以拟凶灾无恤民忧下之心兵革力役不息以致荒耗又明人君当谨积聚省财用以备凶年也○莘老孙氏曰古之为国必有数嵗之备虽甚丰年民食之者不过四鬴也君取之者不过什一也民之食有节君之取有度则为国三年而余一年之蓄九年而余三年之蓄二十七年而余九年之蓄汤之旱七年尧之水九年而天下无饥者其蓄素具也水旱无常又无蓄以备之则是使民恃天而生也安得为民父母哉庄公在位二十八年虽九年之蓄可具也而于其无事夺民之力使不得尽力于耕耨又驱之战鬭而伤之一年不登告籴于外春秋讥庄公在位之久蓄积无素也
　　二十有九年春新延廏
　　新者彻其旧而一新之也延马廐名国虽无饥用民必在农隙去年大无麦禾告籴于齐上下困乏可知矣今春正当赈给劝耕惠鲜穷困而夺其力伤其财见庄公之无志于救荒而厉民以畜马有国家者知所鉴矣○刘氏曰春秋二百四十二年所兴作修旧多矣不必书也而延廐南门盖微耳何故独书哉又新宫灾鲁公之庙也灾与壊不能不修而经无修之之文雉门及两观灾记新作焉吾以此数者参之修旧不足书其书者皆非礼之制不务公室者也
　　夏郑人侵许
　　髙氏曰许郑邻也诸侯救郑而许不至故侵之张氏曰许与郑世雠也然自盟幽之后不与于齐桓之会郑人侵之或齐之命欤自后许始从中国未详孰是义见庄十年公侵宋
　　秋有蜚【扶味切】
　　蜚者臭恶之虫山海经云蜚如牛白首一目蛭尾行水则竭行草则枯见则有兵疫刘氏曰曰有者所以明其无也公羊曰记异也愚谓此皆人事反常中国正气衰耗故穷裔絶域恶气骎骎入焉有国家者致中和则阳淑长而隂慝消矣此与有同义○刘氏曰鸜鹆不逾济而蜚非中国之物暂而一至故不可言多而言有麋者中国之所有也有之不足异而多则为异故不可言有而言多螽螟者中国所多也多不足怪而为灾则书故不可言多而言灾此制言之体也
　　冬十有二月纪叔姬卒
　　叔姬失节归酅卒非其所也而鲁亦不当卒之又为明年叔姬起文
　　城诸及防
　　杜氏曰诸防皆鲁邑诸城阳诸县张氏曰宻州诸城县县又有故防城言及者别二邑也防见隠九年黄氏曰先诸及防也义见隠七年城中丘此则饥嵗劳民连城二邑甚矣○髙氏曰前年冬筑郿大饥告籴此年新延廐又城诸及防公不恤民而屡兴役无君人之心矣愚谓属辞比事此类是也
　　三十年春王正月
　　夏师次于成【左氏无师字任氏曰当从公谷】
　　张氏曰成鲁地地谱泰山钜平县东南愚谓诸侯非王命不得擅兴师况轻举次止而无所用乎夫兵不得巳而用之今师出无名不惟干犯王法亦使人心涣防必败之势也
　　秋七月齐人降鄣【音章】
　　杜氏曰东平无盐县东北有鄣城张氏曰即东平府须城县常山刘氏曰鄣微弱小国齐肆其强力胁而服之也不书鄣降而曰齐人降鄣者责齐之深也康侯胡氏曰伯者之政以强临弱急事功也故曰五伯三王之辠人也○莘老孙氏曰春秋书降者二降者降服之名也入年郕降于齐师不曰齐师降郕而曰郕降者是时齐鲁之师相会围郕郕不降于鲁而自降齐耳今书齐人降鄣非鄣欲降也齐强降之耳吕氏曰管仲所以相其君者功业可见矣
　　八月癸亥纪叔姬
　　髙氏曰叔姬停殡于酅逾歴九月始克孙氏曰媵而卒者归于酅卒于酅皆非其所也○献可杜氏曰叔姬者纪之媵耳纪既灭则当即归于鲁而又从纪季于酅非礼之甚卒固在于纪季矣
　　九月庚午朔日有食之鼓用牲于社
　　义见二十五年
　　冬公及齐侯遇于鲁济
　　杜氏曰济水歴齐鲁界在齐界为齐济在鲁界为鲁济盖鲁地义见隠四年遇于清
　　齐人伐山戎
　　朴乡吕氏曰山戎北戎也其称人以伐何非有大役也木讷赵氏曰山戎去中国逺在舜之营州古孤竹国之地东距辽北距燕康侯胡氏曰桓公不务徳勤兵逺伐不正王法则将开后世之君劳中国而事开边舍近政而贵逺略因吾民之力争不毛之地其患有不胜言者故以为好武功而不修文徳者之戒也义又见二十年齐伐戎○髙氏曰桓公徒欲耀威武于山戎以夸示逺近耳
　　三十有一年春筑台于郎
　　郎见隠九年何氏曰四方而髙曰台天子有灵台以天地诸侯有时台以四时登髙望逺人情所乐动而无益于民虽乐不为也愚谓春筑则夺农时于郎则非其地从耳目之欲而不恤国事刘氏所谓厉民以自乐者也
　　夏四月薛伯卒
　　薛始称伯见桓二年滕子来朝大意见隠七年滕侯卒
　　筑台于薛
　　杜氏曰薛鲁地义见前○莘老孙氏曰春筑台于郎夏筑台于薛庄公务一身之娱而劳民如此
