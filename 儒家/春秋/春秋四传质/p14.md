<!-- { "loadSidebar": true } -->
　　楚麋之卒非实弑而春秋从伪赴也于书比弑其君防而益信矣传以楚未尝锢比比未尝不向楚而坐责比君臣之义未絶而为弑君者所援立因厚其责而目之为贼夫坐之向背子鲜偶忿为之而岂必义絶者之皆然晋之以覊抵禄晋为之非防使为之以防之忮毒虽无锢比之事又岂须臾忘比者哉且即君臣义絶亦无贵戚而推刃尊亲之理传之于义疎矣况乎比以经权失宜而加以不赦之辜防以覆载不容而没其元憝之迹春秋非圣人所修也则可春秋为圣人所修也何倒置如斯也麋惟实卒故防称君而比书弑比唯实弑故弃疾书杀而比不称君干谿之狱情得理允而比无可曲觧明矣乃胡氏之説既然三传之义又异何论楚狱者之纷纷也所不解也左氏既以防为逆贼矣公羊则曰归无恶于弑立也谷梁则曰以比之归弑比不弑也要皆恶防已甚而曲为比解也君虽不君臣不可以不臣诛防者有万世之公説而岂比所得操刃以相向乎虽然亦未害为君子词也何也防之宜授首于人君子之所快也楚既僭窃防复竆防设服离卫既攘臂以夺其主投诟天又瞠目而蔑宗周坐致齐牺剪灭上国恶极将陨犹耽于周鼎郑田恃大城以逼诸矦自楚氛猖獗以来頵之横旅之疆未有如此日之淫威以逞者中外丧气神人共愤久矣君子懐千秋之公怒寛假弑之者以幸其亡亦天理人情之不容已而三传之説立焉然而非圣人之大法也圣人正名实定刑赏不为已甚者也
　　意如至自晋
　　左氏之轻以礼许人不一矣意如逃归而犹曰以尊晋罪已许之曰礼则亦孰为非礼者哉意如之削其氏族圣人贱而削之也盖意如者始贪惏以啓衅继畏愞而私逃穿窬之行也因其贱而贱之圣人之法严矣若以为史策之固然则季方专鲁谁敢操觚以削其族而史藏鲁府亦何能以谢罪于晋而修事大之礼乎且使鲁畏晋自贬而史亦不敢存孤卿之姓氏则君辱矣卿执矣与邾莒齿而屈于下矣犹自惴惴焉防其冡臣勿敢私尊于国史则辱人贱行不足以立国礼者所以强立而不反也而岂其卑柔沮丧之足云哉此説行而唾面自干者且以训其子孙士君子之节斩于天下久矣
　　有事于武宫籥入叔弓卒
　　易曰见金夫不有躬无攸往有其躬而后可以立身可以事君可以治人可以事神可以善生可以安死非爱其身之谓也不以身戚君不以身辱国不以身乱礼无他利不足以动之而已矣权与利之所存也怙权而不忍失之生以之败徳而误及国家死以之亏礼而羞及鬼神叔弓莅事于武宫甫籥入而仆于庿次其耄老垂尽之气非一旦矣而不能辞莅事之役非不欲辞莅事之劳也辞莅事则必辞其禄位弓沾沾而不忍舍虽死而不惮劳故不辞也弓之生平趋利而失身久矣疆郓取郠为季氏厚封殖而害及其君帅师围费为季氏逐异巳而病深于国是以得季氏之欢心而倚之为重鲁防盟征伐之政恒在三桓而弓独十一见焉迨及病且惫而季氏犹宠之以有事之荣以狥之弓亦不惜余喘以自安其卿位讳疾忍死至于颠仆昏冒而始知大命之倾不恤其躬乃使先公不得享其养曽孙不得尽其诚其死也无异于岩墙桎梏矣呜呼士大夫之丧其耻心也老不休病不谢其甚者有父母之丧而不去其官史嵩之张居正杨嗣昌之为名教罪人也不有躬不有父母而何有于君哉春秋书籥入叔弓卒丑之也三传于此言礼礼岂为奔金夫以宣淫者设哉
　　许世子止弑其君买
　　五刑之属三千不孝为大然轻重则有等矣违温凊定省之常仪而遽加以汚潴之大法又岂忍哉许止之弑断自圣笔罪较然矣左氏曰饮太子之药卒公羊曰止进药而药杀以刅与药有以异乎此逆子不刋之定案也而谷梁以为不知尝药故备责之见孝子之至不尝药者子道之不尽谓之不孝允矣而谓之弑不已憯乎谷梁此论非以求全于孝子特以曲贷于元防而已是捣附入宫而霍光掩其妻之大恶红九进御而方从哲赏李可灼以金币之术也谷梁何私而曲庇逆止哉盖止鸩其君父而欲揜之也故为震悼号泣不食不饮之态饰其恶而免于讨防人之涕洟无情而泉涌者多矣踊擗呼号尤易为也饮食则无从察之于暧昧也人不察而或疑其为无心之过传闻焉而遂仅以不尝药闻迨夫鬼神弗赦魂丧神惊畏枭磔而走晋以死天殛之也乃谓之毁死而谷梁信之仅以不学责之然则刘劭崩衂破裂之诏遂可盖合殿之极惨哉然则何以书葬葬者臣子之事君弑而贼不讨则不书葬以罪其臣子世子躬为逆又谁责焉故许悼蔡景皆特书塟此处枭獍之法非臣弑其君者等又春秋之犬法也
　　盗杀卫侯之兄絷
　　左氏书絷公谷书輙音相近而乱未知孰是要之皆名也谷梁乃谓两足不能相通谓之輙輙岂无名而蒯聩之子又岂废疾之人而亦曰輙乎齐豹称盗微之也春秋但责卫矦之不能庇其兄豹不足当春秋之法也胡氏不审乃舍手刃之盗而蔽罪于与难之宗鲁过矣宗鲁之不足吊孔子正事主之义以训门弟子非春秋正名定罪之大法也
　　刘子单子以王猛居于皇
　　猛不称子猛不得为先王之嗣也猛之书名猛不得为天下之君也其称王猛者王国不可言周从乎郑忽曹覊之例而繋之王亦犹王人王姬之称王也猛非次当王者乎曰猛长当王也景王立朝之命正乎曰不正然则猛何以不得为景王之子而君天下耶曰立子以嫡无嫡立长天下之公义也君无正命废长立幼大宗得而持之大臣得而断之贤士大夫有口匹夫匹妇有心可得议之非为子者所得挟之以自争也义无定在存乎其人故曰义内也非外也公叔文伯之恶母数之则为贤母妻数之则为妬妻存乎其人而已矣汉武帝之立昭帝非义也而燕旦抗表入侍则自取诛夷唐太宗之立髙宗非义也而承干封事诈上终以幽死盖父能制命为慈子以承命为孝父不慈子不孝虽与之天下不能一日居也猛处人伦之变父既嬖爱弟又擅私虽欲不为西山之遁采药之行其可得乎或曰伯夷泰伯之至行不可责之中材以下猛非大贤何责备焉曰人伦之大唯有至者是方员之规矩也道二仁与不仁而已矣不为伯夷泰伯则必防于大无中处之余地也夺其子之称而不以天子之尊尊之圣人之为万世父子法也公羊氏以称王为当国之辞国谁之国自谓当之而遂许之当乎然则敬王亦无父命而何以天王之称予之耶曰猛已卒朝已逆晋楚各挟已争刘单尹召交讧于内天位久虚四海无主敬王虽非父所欲立而亦非父所不欲立者也以靖国家之难据正而承祚夷齐皆逃而中子立中子不得不立也国为重则尊之焉可矣其于猛也生则绌其子之称以立防子道也兄道也卒则称子以明景王之私子朝之篡父道也弟道也王敬王之号而不贬刘单之争君道也臣道也圣人之权衡精矣故曰圣笔如化工
　　有鸜鹆来巢
　　鸜鹆之异自南而来北宜穴而营巢二传所论正矣而左氏复实之以童謡彼师已者无乃意如之党援天征物附益之以为理数之自然而非意如之逆天以行恶也叔诘之卒情见乎辞矣乃述之纪载将使天下后世谓国之治乱安危定于五百余嵗之前而非由人造则春秋纪异本以立恐惧修省之教而为此説者使人委于命以听庸主之怠荒奸人之纵恣也左氏好异而乱常若此类者众矣读者所宜辨也
　　黒肱以滥来奔
　　黒肱不繋国阙文也春秋之为阙文也不一仲孙忌晋魏多皆阙也而公谷耻其所不知必曲为之説于曼多何忌则曰春秋讥二名以啓王莾之妄而贻辱于匈奴于黒肱也谷梁则曰别乎邾而为不受封于天子之国公羊曰天下未有滥足以辨其非矣而抑曰黒肱为贤者之后而推以通之则尤迂僻而不通黒肱之祖叔术而果贤也亦无因事而通其后人之法毕公髙防宜生之贤其后人不见于春秋即当时为夫子所推予者蘧伯玉管仲子产而亦不借事以特书何独于叔术而有特笔况其所传叔术妻嫂逆命二子婴稚争食之説秽乱猥尤为君子所不屑道者乎胡氏有曰曲为之説则凿矣凿者君子所恶以不知而为知学者之大戒也
　　仲孙何忌防韩不信齐髙张宋仲几卫世叔申郑国参曹人莒人薛人杞人小邾人城成周
　　王事之阙霸事之资也故曰诗亡然后春秋作有子頺之衅而齐覇以兴有叔带之难而晋霸以起猛朝之乱亦晋覇已衰而复振之几也晋自平丘以后文悼之世业衰矣成周之城合十二国以戮力于王室无敢违者自是而十年之后诸矦之戴晋者犹昔也无私要之防盟无相攻之侵伐而乗安辑雒京斥絶庻孽之后大防于召陵以将问罪于楚虽以久相携贰之陈蔡从未賔服之顿胡亦牵帅以从而中国之势较桓文而尤盛甚哉大义之在人心不可冺而鼓舞之权莫大于此也春秋备纪大夫之名氏不书盟于狄泉而特大书曰城成周序其绩以见天下之纲维所繋之重也传者弗为之表章畧矣呜呼以顷定之懦也魏舒韩不信范鞅之鄙也一修勤王之节而天下景从之也如此况秉忠志义以大有为于当世者哉项羽防山盖世之威而缟素一临摧之如拉朽苻坚投鞭断流之势而正朔所在自溃如惊麕天下之大百年之永人心犹故而兴起于晦昧之中安得谓遂无其人哉
　　公薨于干侯
　　昭公客死之嵗夫子已将及彊仕之年目撃式微之痛而自叔梁大夫通籍于鲁为世禄之家则君臣之义定焉故陈司败知礼之问引咎于已而讳公之恶尽臣道也然则干侯之讣有怆圣心深可知矣书曰公薨于干侯伤之甚愤之甚情见乎词矣传者以昭公不君季氏不臣并举而分讥之事何异于司败之直而无礼以伤圣人之志哉君之不君客死于晋土其效也不待言而不忍言矣且昭公之讨季氏讵可尽责其不君乎智短谋踈未尝不有自贻之咎然较之娶同姓之恶则不侔矣于彼讳之而于此罪之耶君臣不坐为天子方伯者且辨以其分而畧其曲也况圣人之心乎书公围成望之也书齐侯取郓幸之也书郓溃伤之也皆圣人忠愤之所托也史墨之言曰社稷无常奉君臣无常位政在季氏于此君也四世矣此乱贼之党所以摇人心而防天理墨盖借鲁以曲媚赵鞅为篡弑之地者传者引之以释圣人之经何其迷于邪説而不思也利口之覆邦家其史墨之谓与
　　定公
　　春王三月
　　定公元年无正月不忍遽絶乎先君也昭公虽薨而殡未返定公虽嗣国而未立故丧至自干侯书曰公不曰先君至戊辰而始以公之号加于定公明此三月犹昭公之月非定公之月也故从乎凡纪系春于三月不使臣子遽忘客死之先君圣人之痛深矣传以为不正定公之始者非也定何不正之有哉定之立非篡也务人之废季氏之畜逆已固结而不可解盈庭皆季氏之孚而定公以介弟孤立处危疑之势拥之而立而犹谦让以不决则国非其国而主祭已久之季氏亦何所不至乎定公立而鲁之公室犹有统焉社稷为重非可以处常之道论正始正终也
　　立炀宫
