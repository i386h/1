<!-- { "loadSidebar": true } -->
　　宋楚之平左氏曰华元登子反之牀而起之是与曹沬操剑而刧盟者同一弗获已而以死刧之之计古人受刧而不能背其重然诺畏鬼神大槩然也公羊以为乗闉而语相告以情实而相勉以君子楚庄为君侧为相聛聣中国欲剪灭之以问周鼎何恤乎惫何慕乎君子元其敢轻以情实相告而楚其肯以虚名废垂成之实利乎公羊之言儿戏之説也胡氏据之以为论断误矣夫中国有可伸之大义而以贵大夫行曹沬荆轲之事胡氏以为贬之也似也然亦论其时而已宋受重困食絶于内援絶于外欲战而饥疲之卒不可用欲成而肉袒之羞不可忍弗获已而以身试不测之险刼其主帅而与之同死侧不得不从庄亦畏其必死之心而不得不聼退舍三十里以盟而免城下之辱蔺相如欲以颈血溅秦王于渑池张良使樊哙拥盾以刧项王皆此道也若如胡氏之词庄果贤侧果忠则徼幸以济矣不然对虎狼而戒以人之不可食岂不为天下笑乎至谓子反之不论命则尤非也受刧于人而待君之命刃己刘其胸矣是元有功而侧固无罪也于斯时也宋国之岌岌乎殆矣故春秋非奬刺客之书而于此有取焉圣人之难也书曰宋人及楚人平人众词国所依也平者平词也宋无所屈也以宋及之者平不平权在宋也
　　公会晋侯卫侯曹伯邾子同盟于断道
　　凡书同者必有其不同者矣靳靳然同其所同而不同其所不同之辞也是故首止葵丘翟泉践土皆不言同书有年可以知他年之歉书六羽可以知他庿之八此春秋之防词也于幽于蒲于平丘鲁弗同也于新城蔡弗同也于清丘卫弗同也于虫牢宋弗同也于马陵于柯陵于鸡泽郑弗同也然则断道之盟其为齐之不同可知矣其不同者何齐争覇也行人徴防房帷笑客齐之睥睨晋而思与代兴明矣是故不与于防而使者且止于中涂由是侵卫伐鲁力争诸侯至于鞍之败而后止皆争覇之实也前乎齐桓中国无霸桓创而晋袭之齐以为吾岂为晋先驱者哉忿忮生而思复其故争所以不能已也前乎顷公孝公争之后乎顷公霛公争之荘公争之景公继争之至于悼简之衰而争犹未已间亦姑屈于晋而忮忌终不忘也乃争之而卒不得者何也齐以为霸者吾之世业矣晋可世吾亦可世而抑知其不敌者不在诸矦之从违而在国中之不靖乎桓公五子而四子相踵以相夺羣臣之志不定万民之情不安司马氏有天下再传而大乱况列国之相雄长而欲人之奉已其可得乎夫齐而有勿忘先业之志欤无亦辑宁尔兄弟绥抚余臣民待晋之衰而布恩信于天下不此之务而唯力是争晋方世绍其业日与诸矦周旋拒楚而懐忿忮以争之其危辱也不亦宜乎景公承晋之敝而修鄟陵之盟急沙咸牵洮之好盖为愈矣乃有晏子而不能用且晏子者又俭不中礼成乎规模之狭隘者也既不足以生诸矦之敬忌而且君移柄于权臣父偏私于爱子徒以激天下之忌艾陵败而国敝于勾吴齐遂以终失其伯而天下亦因齐之争以解防呉越内讧三晋分宗周无恃以存而成乎战国争伯之为害也亦烈矣哉春秋恶齐之甚于断道书曰同以见齐之不同亦只以异而为乱首也若曰诸矦同心谋欲伐齐则郤克抱愤亦屡请而弗许矣内不能同其国人而况诸矦哉
　　成公
　　季孙行父臧孙许叔孙侨如公孙婴齐帅帅防晋郤克卫孙良夫曹公子首及齐矦战于鞍齐师败绩
　　史家之説非目见耳闻资之于传闻而流俗之言乱之茍不以理裁之必防于诬三传传经而记事则史也故皆有诬焉左氏之诬多在鬼神灾祥之异公谷之异则在人事委曲之情诬在鬼神者其説幻忽而不可测而或可借之以设敎诬在人事者适足资读者之笑而弗能为鉴戒公谷之説战鞍其尤已齐之得罪于晋与争伯也其结怨于鲁卫侵伐不一使之失地而防师也故合谋殚力以致死而必挫之即有妇人笑客之事亦其凌蔑晋霸而辱其使以示无惧耳而公谷増饰其説以为或跛或眇或秃或偻使如其状者御之以为笑资此适足为读者谐噱之具尔而岂其然哉人之有废疾不数数然也乌有一时四国之卿相聚一堂而各居一丑恶之状即使然矣齐廷之上又安得有此四人恰与相肖而御之且列国之相聘各有差等送逆车歩之逺近傧介之多少飨食燕飱之厚薄币帛庭实之轻重不一也主君延而见之不可一日而旅见故荀庚孙良夫之至鲁君臣议其先后聘与盟日各异也晋伯主曹小国未有相偕而入门者纵齐顷欲以辱晋而夷之于曹郤克之傲其肯听命而羣趋乎况齐顷虽不量力以争胜然观其既败以后吊死问疾七年不饮酒不御内则亦非挟童心以供妇人之欢者而何为其然耶鞍之战齐晋兴替鲁卫安危之机也备书四卿与列国之大夫以见当日公愤同力之情事奈之何以戯笑之俗传乱之
　　取汶阳田
　　春秋之世三代之泽将斩封建之法将亡之日也必欲立一王之制以定诸矦之封域则必有明天子起坐明堂朝诸矦议礼制度乃可正强者之兼并按山川而各画其封守乃其能宰制六合使震疉于威灵而不敢竞抑必先之以诛暴禁乱之天诛则于时必有勲贤之辅受茅土之封而取足于诸侯所侵之地非可防然按先王之版借以固守之也古之万国至周初而五存其一至春秋而见于经传者百二十四其僻处而弱小不见于经传者必无几也则列国之疆域已不可问矣如晋反鲁之侵地而因以取汶阳之田斯田也鲁以之封季友在数十年以内也前此者为齐地乎为鲁地乎且非齐非鲁而为已灭之国乎齐以是反于鲁鲁必请之天王则使非齐非鲁而为亡国之其子孙之有无不可问即幸存焉而降为编甿已不可为人君又将何以处之周室而既陵矣非鲁一旦以虗名一请而可返共主之权也鲁即请之晋固不聴之晋即聴之恐周亦不敢任之周即任之亦以虗名聊应之而固不能为有无矣荆呉僭王而不能革陆浑之戎近在王畿而不能驱南阳之田晋以兵力取之而不能禁灭国者数十而不能复乃一田之防明明齐侵而鲁复之而责其不按故府以辞受乎正天下者道也非徒法也齐威王朝周而为天下笑实不至而务其名耳故使孔子而为东周必有宰制之大用即当日之天下而厘正之非但狥名迹以尊王室狥名迹者未有能尊王室者也夹谷之防齐人归田以谢过夫子受之而不闻请正于周府然则独以责成公行父而不自责乎知此则知圣人经理天下之大权不在区区请命之间也
　　公防楚公子婴齐于蜀
　　传讥季文子肆忿忮之褊心而不能惩忿窒欲以取辱夫季孙实不能无罪而不可以此责之也以秃御秃而致忿传者之讹耳鲁背齐而结晋齐将出楚师以伐鲁为日久矣赤棘受盟臧孙急继守备未几而齐兵压境取龙矣侵及巢丘矣鲁欲弗忿而不可得矣此敌加于已不得已而应者也非忿之不惩也乃若鲁之不道以致辱则説在恒之九三矣不恒其徳或承之羞谓防顺极而处震动之下皇皇四顾不克自持以成风雷倐忽之徳之不恒也或之者疑之之也疑于羞而展转以思免然而羞卒承之弗能避之也躁人之无恒气不抑也愞人之无恒志不固也其足以承羞则一也行父鲁所恃为社稷之臣也楚自入春秋以来未尝有一矢之加于鲁而何为惴惴然贻君父以致赂纳质之羞乎行父三思而行者此正其三思之害非忿之不惩也鲁之依霸而戴之旧矣故楚祸不及而国以小康乃行父当国以来谋为宣公定其篡位舍晋而亟事齐已而顷公不逞郤克怒知齐之不可终恃矣又背齐而走晋倐合倐离占风候气以为从违自谓审之熟而知几早乃齐怨既深楚抑知其随风而靡之可多得志也如之何不胁之以威而恣其无已之求也蔡昭背楚诳呉卒致州来之哭司马欣反楚背汉卒致汜水之刭魏豹死于孤城吕布杀于急缚其左顾右盻以无定情夫岂躁而不恤祸哉沈思而得游移之术以为茍全之智皆忧疑太深进退失据人不信天不佑而死为天下僇者也春秋于侵蜀之师讳而不书甚为鲁耻之也耻其思屡变而无恒以召侮夫岂忿之无惩哉
　　叔孙侨如帅师围棘
　　胡氏谓鲁初税畆作丘甲棘不愿为之氓故劳大师以围之其説是矣乃齐自桓公以来变周之制弃太公之法顷公用兵已急征徭繁数岂能恤民而使民依之以不忘者乎齐犹鲁也何爱于齐而背其故主也于是而叹乱世之民蹙蹙靡骋从违不以其心既危其身家又防其忠孝大可恨而又深可悯也弱者失之强者攫之强者攫之弱者又争之争之不得假人之以图之图之既得又不能自强而为众庶之冯依岌岌然且将复失之则其民将何挟以自存而何恃以相亲其踌躇于笑啼不敢之时亦可为痛哭也矣勾践卧薪尝胆而呉终为沼燕昭卑躬下士而尽复故疆民亦有心孰不愿得故主而君之特无如其不能终保者何也棘本鲁地齐以强取之而使已属鲁君臣而能愤起有为折齐而下之使归已焉民之从之如流水固人情也乃巳之不振受兵而恇惧假晋之威以获无妄之福楚师一临于蜀惴惴焉纳赂质子之不遑鲁之不能终有棘也较然矣齐矦不御酒内决意于雪耻棘之人闻之而惴惴一旦舍强大而纳赋于鲁庭他日之隠忧民虽愚其虑之也必深也父老颦眉而相语子弟翘首而东望于是为观望之术者进曰待其围而后下他日可以谢齐围焉而下之抑可以谢鲁呜呼土吾土也民吾民也胡然使彼持两端而视我如防阱弱国之君臣众疑亲叛漠然无丘陇之情亦使其民而至于若此哉书围棘而棘人之忘忠孝亲仇讐牿防其良心者见矣鲁之君不君臣不臣无能镇抚其先世之遗民亦见矣自非志士孰能忘祸福以依君亲故曰可恨而亦可悯也
　　梁山崩
　　左氏载绛人之言降服乗缦彻乐出次祝獘史辞以礼焉而又足之曰其如此而已虽伯宗若之何其言正矣为此以尽修省之文而生其引咎责躬之心人君敬天以弥灾如是焉得矣糓梁谓壅河三日不流辇者曰君亲素缟帅羣臣而哭之既而祠焉则流何其诞也山之崩也以为朽壌之偶然欤则无所为而壅者固不以有所为而流以为君失徳而致灾欤则畏天以实非缟素祠哭之虚文所可格也三日而流者新溃之土不坚涨极而激湍浸灌必复决也乃哭之祠之弃人崇鬼巫觋之术而欲名山大川之我听必不然之数也其説昌而淫祀兴风俗壊诚敬弛政教废幽明失理非细故也二传之诬甚于左氏于此信矣
　　立武宫
　　左氏谓以鞍之战故立武宫而曰聼于人以救难不可以立武似谓宫非以祀武公而为别宫以夸胜绩乃以废宫桓宫僖宫之例求之而证以有事武宫之文其言非也故胡氏决为武公之庙而示即逺有终之义以讥之是矣而犹未尽也周制天子七庙有文武之世室焉鲁初祖周公而祀伯禽于世室世室一而已虽僭而犹不敢与天子等也至是乃更尊武公等之于武王而等鲁公于文王则世室二而纯乎天子矣世室者不祧者也故至于昭公尚有事焉故明堂位曰鲁公之庙文世室也武宫武世室也鲁之郊禘非礼久矣至此而一一皆与周匹是未有代徳而有二王其僭为已极矣故书曰立立者不宜立也炀宫因季氏之私祷而建故曰作以见其妄作此以本非所得而立故曰立以见其诬而僭立一字之贬圣人之意存焉非但世逺宜祧之谓也
　　取鄟
