<!-- { "loadSidebar": true } -->
　　公子友之如陈去庄公之薨九年庄公年方壮而政自己出牙与庆父弑般擅国之情形未能着也如其夙懐不轨而友虑及之身为公子立乎卿位弥缝而匡救之其任也祸机初发而遽逺引以避之焉用彼相哉二传以为避难出奔而托言防葬且曰春秋为之讳全躯以弃宗社之庸臣何足讳耶谷梁曰不言卒不葬者也不死而曰死不葬而曰葬将谁欺二传诘屈而诬于斯甚矣叔牙之诛友尚执政其奔陈也在子般既弑之后左氏之纪理势之无可疑者也此书如陈自以私交而出又何疑焉原仲之不卒外大夫之死史所畧也其书葬原仲者直言其事而友之罪自见胡氏谓归责王臣为私行之倡而列国无贬亦非也端本责上而下可无讥则尽春秋之文责周天子足矣其他又何求焉
　　齐人伐山戎
　　易曰王用三驱失前禽邑人不诫故裔戎遐处于荒郊者偶有不戢驱而逺之不欲勤兵以罢中国也若夫逼处五服之侧与我兄弟甥舅奉冠带祠春秋者相错也而吾土吾民以居以食秀者庠序朴者耕桑生以之奠俗以之美五帝三王劳心力而为民立极所争者此大防耳而与我为敌者越山度堑以践蹂而灭裂之则赴之也如救焚翦之也如除莠不可爱终嵗之劳以养数百年之祸讵留余力以使有遗患于兹土哉燕者冀之北境并之东国大禹之所甸也武王以召公之明德肤功建国于此为王畿之北屏其在于齐则弥望平原一发而旋至尤不可视为越人之瘠无与我何者也桓公始霸以匡中国将欲南问楚罪而戎之病燕牵其北顾茍其不惩方南辕而忧从北发且使楚人反唇而诘曰山戎之翦食诸姬曾莫能问而何但多求于祝融鬻熊之裔也束马悬车北逾卑耳以靖卢龙之塞诚有不容己于斯者而公羊曰操之为己蹙矣不操也而纵之不蹙也而佚之彼且操我而蹙我其如之何哉胡氏曰舎近政而务逺略然则株守目睫以画地而自固割弃友邦之安危待其害之压境而始悔唇亡齿寒之非计不亦晚乎书伐山戎于前记献戎防于后大其绩也诗曰赫赫南仲玁狁于夷所以威蛮荆也汉武帝曰南越王首已悬阙下所以震匈奴也陉亭之师楚服罪而通王贡伐山戎之威震之夙矣逺略之讥出于宰孔周之所以不竞也曾是以为定论乎
　　城小谷
　　孙氏曰曲阜西北有小谷城沙随程氏曰齐地别有谷在济北有管仲邑非小谷也公及齐侯盟于谷葢鲁地在济西者左氏云为管仲城之非也使为管氏之邑则宜书齐小谷如郑虎牢宋彭城之比矣庄僖之时虽上陵下替而诸侯犹耻为大夫役其后大夫之执政者益张然后唐邓之君并荐贿于囊瓦仲虽大功赫着而泗上诸侯未有奔走其门者庄公虽不自振不应勤民动众逺为营筑且管仲让不忘君之贤大夫也其子孙未闻据采邑而列世卿则不敢勤鲁以为己城必矣向戌知辞偪阳之封而况仲非向戌之比者乎
　　闵公
　　春王正月　公薨
　　谷梁氏之为説也曲以深茍曲折以求深则大义隠而贤者之志不白讨贼于肘腋之地视其力之可胜而后法可伸故董狐之责赵盾曰亡不越境反不讨贼非谓越境而君臣之义可废也力不胜讨不可伸姑隠忍外避而观衅焉外有大国之援内系国人之望而后贼可必讨而宗社可安此庆父再弑而季子姑出以避之及其反而天讨行焉莫能御也贤者之用心也密而大义则固昭然共白始终一讨贼之心而已叔牙之可酖庄公犹存季子可借以行法也庆父弑般而季子出季子归庆父再弑而不能安于鲁出奔而追讨之于莒以庆父之久擅兵权才足以济其恶故不能亟以讨牙者讨庆父耳越境以徐图之迫之驱之而后杀之顺势之必然而法以伸国以安斯其所以为社稷之臣耳谷梁氏必曲折而为之说曰公子牙今将尔而季子不为之免必致讨焉以遏恶也庆父既弑而不可及遏则归狱于邓扈乐以不探其情而诛庆父及其再弑又曰缓追逸贼亲亲之道也何其言之曲耶以是为义之精而义愈乱矣庆父也牙也季子也其亲均也则亲亲也亦均也缓追逸贼以为道牙之今将独不可缓之而使逸耶已成乎弑而曰不探其情今将尔而探其情一为深文一为故纵也何居今将尔而蚤杀之曰以遏恶也然则诛庆父于弑般之日虽救般之弗及而再弑闵公之恶遏矣何为弗遏而使卜齮之刃无忌而发乎若夫狱有所归而首恶免焉尤党贼者之邪説君子所恶久矣司马昭杀成济朱全忠杀氏叔琮而可以覆其辜乎弥天之恶加于君父而姑以愚狠聴嗾之小丑任之置稔恶之元凶于议外哉甚哉谷梁氏曲折以求深自诩以析义之精而不知其罔适以成乎诐淫之辞而已矣
　　齐仲孙来　季子来归　齐髙子来盟
　　春秋以一字为褒贬有所施有所不施概以例之而义固有不可通者矣孔子之作春秋笔削之义始终一也若其因史之旧文而不容以意改则因时而屡变歴二百四十二年史非一人之笔非一代之书也无骇挟柔溺之不氏至庄公以后而无不氏者矣史异辞也闵公之世大夫不名仲孙季子髙子皆不名焉前此后此无不名者矣此闵公一代之史辞如是也圣人如史文以笔之而时事可知矣当其时鲁国大乱闵公幼而不任为君邻国之君无有亲至其国者国之人知有大夫而已政无章国无纪名以不正圣人之所重伤也而胡氏以季友髙徯之不名为贤春秋之所贤大夫有矣未闻贤而不名乱君臣之大纪者贤而子之耶则何以异于邾莒之君贤而孙之何以异于萧叔之叔单伯之伯乎则胡氏之説不足以立矣仲孙曰君其务宁鲁难而亲之其欲睦鲁而安之犹笃于髙子而在仲孙则曰略其君臣以示讥在髙子则曰权在髙子以美之斯亦论之不平者矣若公羊以仲孙为庆父讳而系之齐立説尤迂宜胡氏之决从左氏也
　　齐人救邢　髙子来盟　城楚丘
　　传曰桓公存三亡国以属诸侯意者桓公重自矜诩引为己功天下诸侯畏其威莫敢不归功焉传及子鱼耳食而未之察耳桓公之于邢也邢受狄之伐在闵公之元年逾再嵗而始有夷仪之迁其始救也则将卑师少不足以捍狄也狄之势方张邢之受围经年矣而何其不夙也其于卫也狄之入卫在闵公之二年逾再嵗而始有楚丘之城懿公死戴公弱但遣无亏以甲士三百戍之未能拯之于渡河之后又何其不夙也其于鲁也子般弑国已大乱立闵公而不固其位仲孙湫请俟其自毙而姑待之使闵公再弑而国几亡矣又何其不夙也盖修方伯之职而恤邻患者以邻为心及其未病而亟拯之邻不甚困已不甚劳而大难早已平矣以图伯为事而存亡国者以伯为心情不急不足以市德势不危不足以居功控告愈切持之愈缓假节兵之名勤往反之使市祭服乘马之恩聊以羁靡而弗絶及势穷矣力蹙矣贼益猖狂而将毙矣乃徐纠与国于聂北筑新造于楚丘委祸于蕞尔保奸之莒乃使邢卫凋残之父老鲁廷縻散之君臣倾倒铭心戴其再造而泗上诸侯且诧方伯之功能起白骨而肉之弗敢不颂德焉自君子视之则如见肺肝而莫能隠也且夫邢与卫犹可托辞以谢责也狄方张而不易与争待其恶已盈而扑之易或一道矣鲁则区区一蛊淫狂逆之公子内乱其室家执而归之士师如缚豕于圈耳而又有季友以为之内主是岂骄悍之敌人横逞而无忌者此哉则其舒徐怠缓实懐取鲁之心不得而后与安存焉是将亡其存而非存其亡何得云存三亡国乎义士谓之薄德诚薄德也三传不察于此皆以为予桓之救患子鱼之言先中之矣
　　僖公
　　公子友帅师败莒师于郦获莒拏
　　僖公承大乱之余初立乎位位未定也季友诛叔牙逐庆父而执鲁之政权未定也鲁于斯时岌岌乎蕞尔之莒不能为鲁讨贼任其逸而之齐鲁人自讨焉何所挟以求赂不得而兴师来伐深入鲁地于此而纵之四方观望且知鲁之终不足以自立鲁其能终以自立乎季友起鋭师迎而击之斩获其将国以宁威以建四邻诸侯爱我者劝伺我者服忮我者惧鲁于是乃有生人之气故其败其获详纪而序季友之绩左氏曰嘉之公羊曰大之诚哉其可嘉而大也而胡氏责以抑锋止鋭喻以词命使知不缩而引去此唯三代盛时执九伐之权以驭诸侯而少有忿争可以理遣为能不用兵而敌自却若莒之乘约肆淫无名之贪愤而可賔賔然以笔舌折之乎王者之师不妄兴以搆怨诚无事居功于斩馘乃汤之于葛文王之于崇密词穷而必继以芟夷鲁不修怨以伐莒而但败其来侵之师又奚不可哉况乎莒之求赂鲁人弗与其弗与也岂竟置之忘言哉抑必有辞命焉而无如莒之不聴何耳锋不可抑鋭不可止束手以待其淩践我人民动揺我社稷惟驱使请和以冀缓其祸宋之于金人正此术也然则汪黄秦汤其为王者之事哉胡氏此言得勿赞髙宗以隠忍而称臣构耶若曰诈谋取胜则据谷梁手搏之説殆同儿戏葢里巷之语也而君子奚取焉
　　夫人氏之防至自齐
　　夫人氏者阙文也公羊以为贬非也哀姜之恶不甚于文姜文姜不去姓而何独于哀姜去之且不贬于孙邾之日而贬于防至之日非法矣书薨于夷书以归书防至则哀姜不容于宗国之讨足以彰其恶矣欲加以讨罪之辞削其夫人可矣于姓乎何尤谷梁曰为齐讳杀同姓也管蔡畔而周公行诛何讳焉胡氏曰不称姓杀于齐不去氏受于鲁亦求其説而曲为之辞也
　　城楚丘
　　文以表实实之为美为恶非文不彰也实以成文文之或褒或贬非实莫据也春秋文成数万而善必蒙赏恶必即刑皆于文焉传之如日之照无隠也如雷之击无避也其或势有险阻而情可原迹有委曲而志可谅尤必大书特书以达其隠微如纪侯失国而书大去晋文召王而书王狩使天下后世读其文而众着其实圣人无不白之实无虗设之文也曲士之匿情而不欲显言之也心有私而理不曙诚不立而辞多蹇将有如周顗之救王导适以自烖其身者而圣人岂若是哉五伯功罪之首春秋赏罚之尤重者也恶其专则正其罪嘉其劳则序其功孤竹之师陉亭之次一书再书详而不厌然则城楚丘以封卫固齐桓自诩以存亡国而天下震矜之者实与之文必与之而何吝耶略而不序不与审也公羊曰实与而文不与圣人将有匿情而不可与天下共白乎且文不与矣公羊氏未尝登夫子之堂而密相诏亦何从知圣人之与之哉胡氏曰不与专封正王法也近之矣虽然岂徒以罪桓哉不书城者之何人若天下之公城之也若周之城之也鲁亦与焉若鲁之城之也不以功归齐而封建之大义显矣
　　齐侯宋公江人黄人盟于贯　齐侯宋公江人黄人盟于阳谷
