<!-- { "loadSidebar": true } -->
　　谷梁曰泺之会不言及夫人以夫人之伉也以尊及卑曰及以此及彼曰及皆及者为主夫人骄伉公不能制也故曰与与则匹敌而无彼此尊卑之别也罪公也治其本也泺齐地
　　夏四月丙子公薨于齐丁酉公之丧至自齐
　　圣人直书义在其中泺之会不书夫人出以遂如齐见之丧至不书夫人入以孙于齐见之其事着矣
　　秋七月
　　冬十有二月己丑葬我君桓公
　　贼未讨何以书葬公羊曰讐在外也谷梁曰不责逾国而讨于是也胡氏曰隐公之讐在内在内者讨于是春秋于桓公书葬隐然足以快鲁国臣子之心哉












　　春秋孔义卷二
　　钦定四库全书
　　春秋孔义卷三　　　　　明　髙攀龙　撰庄公
　　元年春王正月
　　继弑不书即位先君不以其道终子不忍即位也故庄僖闵皆不书
　　三月夫人孙于齐
　　不称姜氏鲁之臣子绝不爲亲也内讳奔故云孙犹言孙让而去也见其无所容而绝之也至矣
　　夏单伯逆王姬
　　单伯吾大夫之命乎天子者也逆王姬使我爲之主也天子嫁女于诸侯必使诸侯同姓者主之诸侯嫁女于大夫必使大夫同姓者主之不自爲主者行婚姻之礼则伤君臣之义行君臣之礼则废婚姻之好故使同姓敌体者主之也然诸侯当躬至京师天子置舘命同姓之尊者行賔主之礼然后逆归本国此男下女之义也齐侯既不朝王又不亲迎而鲁之单伯反往逆之庄王不念齐鲁之讐而命之主婚鲁不念君父之讐而爲之往逆忘亲释怨人道绝矣
　　秋筑王姬之馆于外
　　主王姬者必自公门出于庙则已尊于寝则已卑爲之筑节矣筑必有常处何以筑于外仇讐之人非所以接婚姻也衰麻非所以接弁冕也知其不可故筑于外也然有三年之丧天王于义不当使之主有不戴天之讐庄公于义不可爲之主筑于外之爲宜不若辞而不主之爲正也
　　冬十月乙亥陈侯林卒
　　王使荣叔来锡桓公命
　　不称天宠簒弑以渎三纲也
　　王姬归于齐
　　书归于齐而后忘亲之罪着矣
　　齐师迁纪郱鄑郚
　　纪三邑也徙其民取其地曰迁纪之灭始于此矣
　　二年春王二月葬陈庄公
　　夏公子庆帅师伐于余丘
　　庆父公之庻兄也公子已爲卿也于余丘邾邑也邑未有书伐者志庆父之主兵也其后卒致子般之祸乱之所由来矣
　　秋七月齐王姬卒
　　外夫人不卒此何以卒檀弓曰齐告王姬之丧鲁庄公爲之大功忘亲媚讐其罪大矣
　　冬十有二月夫人姜氏会齐侯于禚
　　姜氏齐侯之恶着矣庄公可以爲子乎禚齐地
　　乙酉宋公冯卒
　　三年春王正月溺会齐师伐衞
　　此公子溺也未赐族伐衞者朔在齐欲纳之也忘讐罪大矣况合党以伐同姓乎
　　左氏曰衞朔出奔二公子立黔牟何休据世本史记以朔出奔王立公子留
　　夏四月葬宋庄公
　　五月葬桓王
　　左氏曰缓也王崩至是七年矣公羊曰改葬也
　　秋纪季以酅入于齐
　　纪季纪侯之弟也齐欲灭纪故纪以邑入齐爲附庸存先祀也纪侯之命也故不书奔不书名入者难词罪齐而闵季也
　　冬公次于滑
　　将会郑伯谋纪郑伯辞以难凡师一宿爲舎再宿爲信过信爲次次止也春秋纪兵伐而书次以次爲善救而书次以次爲讥次于滑讥也欲救纪而不能也滑郑地
　　四年春王二月夫人姜氏享齐侯于祝丘
　　礼姑姊妹已嫁而反兄弟不与同席而坐况用两君相见之礼乎祝丘鲁地
　　三月纪伯姬卒
　　外夫人不卒此其卒吾女也
　　夏齐侯陈侯郑伯遇于垂
　　张氏曰谋取纪也胡氏曰郑伯厉公非子仪也然是时厉公尚在栎岂能出会十四年使傅瑕弑子仪始入郑耳此当是子仪
　　纪侯大去其国
　　程子曰大名责在纪也齐师未加而去也胡氏曰大去者土地人物仪章器物悉委置之而不顾也张氏曰春秋凡关纪之存亡者一一备书纪侯图存不获委宗庙于其弟而去之故不书奔而曰大去不书名而曰纪罪齐而闵纪也
　　六月乙丑齐侯葬纪伯姬
　　不书齐灭纪至是而齐侯灭纪之罪着矣孙明复曰甚齐侯之诈也
　　秋七月
　　冬公及齐人狩于禚
　　与讐狩人理绝矣齐侯也而人之所不忍言也
　　五年春王正月
　　夏夫人姜氏如齐师
　　会矣而享享矣而如齐师人之爲不善一纵之后如水方至莫知所极也夫前此歴日而返故书月至此歴月而返书时矣
　　秋郳黎来来朝
　　郳国黎来名其后王命爲小邾子春秋繁露曰附庸字者方三十里名者方二十里
　　冬公会齐人宋人陈人蔡人伐衞
　　糓梁子曰是齐侯宋公也曰人何也人诸侯人公也人公何也逆王命也
　　六年春王正月王人子突救衞
　　程子曰王人防者例不书字子突救衞而字之善之也善子突则善王命也糓梁曰善救者则伐者不正矣
　　夏六月衞侯朔入于衞
　　秋公至自伐衞
　　入有二义难词也逆词也归君未有不言复不言复者未得国也朔得国矣而书入何逆王命也衞朔书名书入以着其恶王人书字书救以着其善外则诸侯书人内则庄公书至而春秋之情见矣
　　螟
　　冬齐人来归衞俘
　　俘军所获也公羊曰衞寳也朔奔齐齐连诸侯纳朔葢朔以寳赂齐而齐以分于三国也春秋书此结正诸侯之罪也
　　七年春夫人姜氏会齐侯于防
　　防鲁地左氏曰齐志也
　　夏四月辛卯夜恒星不见夜中星陨如雨
　　恒星常见之星如雨陨者众也王运将终伯綂方作尧舜禹汤文武之纪纲扫灭殆尽矣
　　秋大水无麦苗
　　苗禾麦熟大水故与苗俱无也
　　冬夫人姜氏会齐侯于谷
　　糓齐地葢一嵗而再会矣
　　八年春王正月师次于郎以俟陈人蔡人
　　师即围郕之师必齐意也
　　甲午治兵
　　兵即郎之兵俟而不至申治之耳
　　夏师及齐师围郕郕降于齐师
　　张氏曰书鲁用师未有如是之详者次郎可谓无名治兵可谓黩武围郕而郕降齐可谓无功歴三时而师还可谓害民逆天道亲仇讐伐同姓勦民力备书而恶着矣
　　秋师还
　　冬十有一月癸未齐无知弑其君诸儿
　　僖公之母弟曰夷中年生公孙无知有宠于僖公衣服礼秩如适此乱本也不书公孙罪僖公也
　　九年春齐人杀无知
　　杀无知者雍廪而曰齐人者讨贼也
　　公及齐大夫盟于蔇
　　此鲁庄报讐之会忘亲而图其后嗣故以及讥蔇齐地也
　　夏公伐齐纳纠齐小白入于齐
　　左传书纳子纠公谷书纳纠杜氏注子纠小白皆僖公庻子而纠长荀卿亦谓桓公杀兄以争国独史记载薄昭谏淮南厉王有曰齐桓杀其弟以反国程子取此以证子纠之爲弟未知谁是今以公谷爲据纠不书子小白系齐又参以夫子荅子路子贡之言不责管仲之忘君事讐则其长防是非见矣
　　秋七月丁酉葬齐襄公
　　八月庚申及齐师战于干时我师败绩
　　公败也不言公者见乎伐齐纳纠之文矣
　　九月齐人取子纠杀之
　　此书子纠不当杀也
　　冬浚洙
　　洙在鲁北齐伐鲁之道也浚洙爲齐备也
　　十年春王正月公败齐师于长勺
　　诈战曰败败之者爲主以责鲁也善爲国者不师善师者不阵善阵者不战至于战讐怨相寻乱亡之道也况以诈乎长勺鲁地
　　二月公侵宋
　　是时鲁与齐讐必阴结于宋故鲁乘长勺之胜而侵之深其怨于齐又众其敌于宋春秋所恶也
　　三月宋人迁宿
　　宿介宋鲁间宋人以爲贰于鲁而迁之盖移之封内以爲附庸自是宿不复见则亦亡矣所谓不再贬而恶见者也
　　夏六月齐师宋师次于郎公败宋师于乘丘
　　外师不书伐内不书战胡氏曰次者不以其事胜者不以其理交讥之也
　　秋九月荆败蔡师于莘以蔡侯献舞归
　　于是荆始猾夏矣蔡侯何以名绝之也爲其服爲臣虏也荆州名楚始封以爲国至成王頵改称楚李濓曰执君灭国皆始此年天下无王齐爲之天下无中国楚爲之也
　　冬十月齐师灭谭谭子奔莒
　　书奔责不死位也不书出国亡无所出也犹书爵强暴所加非其罪也
　　十有一年春王正月
　　夏五月戊寅公败宋师于鄑
　　左氏曰凡师敌未阵曰败某师皆阵曰战大崩曰败绩得隽曰克覆而败之曰取某师京师败曰王师败绩于某鄑鲁地宋师再败而祸及鲁师再胜而国困矣
　　秋宋大水
　　胡氏曰外灾告则书杜氏曰公使吊之故书张氏曰比岁交兵怨不废礼古意之犹存也
　　冬王姬归于齐
　　何以书过我也何以与侯女同辞王姬虽贵其当执妇道与公侯庻人之女无以异也
　　十有二年春王三月纪叔姬归于酅
　　叔姬隐七年归纪伯姬既卒叔姬实摄内事从纪侯去国至是纪侯卒而始归酅宗庙在焉义当归也
　　夏四月
　　秋八月甲午宋万弑其君捷及其大夫仇牧
　　万宋之有力人也乘丘之战被获于鲁归乃以爲大夫而又靳之又与之博则闵公之弑其自取也仇牧与大宰督同死而督不书则弑君之贼也
　　冬十月宋万出奔陈
　　汪氏曰春秋书逆贼出奔一以责国人之失贼一以责邻国之受贼也
　　十有三年春齐侯宋人陈人蔡人邾人会于北杏何以会平宋乱也以诸侯主天下会盟之政自北杏始春秋非主兵皆序爵于是齐序宋公之上四国称人而独爵齐主盟北杏齐地
　　夏六月齐人灭遂
　　北杏之会遂人不至而遽灭之则甚矣凡书灭者不待再贬而恶已见称人将卑师少也自此至闵二年迁阳凡齐兵皆称人见其兵精而不贵多也
　　秋七月
　　冬公会齐侯盟于柯
　　始及齐平也柯齐阿邑会于齐则齐侯意也
　　十有四年春齐人陈人曹人伐宋
　　背北杏之会故也程子曰齐自管仲爲政庄十一年而后未尝兴大众也终仲之身四十年息养天下厚矣惟救邢称师讥其次也
　　夏单伯会伐宋
　　陈曹鲁皆与宋邻单伯鲁大夫也举三国之师亦见其不劳逺人矣
　　秋七月荆入蔡
　　蔡人与北杏之会矣而齐不能救力未及也自是蔡人不复与齐会盟
　　冬单伯会齐侯宋公衞侯郑伯于鄄
　　宋服故也鄄衞地衞朔入国不通诸侯者九年郑突自遇垂不通诸侯者十一年今不敢不至矣
　　十有五年春齐侯宋公陈侯衞侯郑伯会于鄄
　　逾年再会诸侯之心犹未一也三合诸侯矣而不盟以示慎重是以盟而莫敢渝也
　　夏夫人姜氏如齐
　　庄不与鄄之会故如齐解之自后不复如齐知不礼于桓也
　　秋宋人齐人邾人伐郳
　　郳即小邾齐桓助宋争郳以胁鲁也至僖公时鲁既亲齐则进郳爲小邾仍使服鲁矣
　　李氏曰齐伯资宋而成此于宋示驩虞之恩于鲁用胁制之术也
　　郑人侵宋
　　间诸侯伐郳而侵宋也背二鄄之会郑之反覆于齐楚之间盖始于此胡氏曰声罪致讨曰伐濳师掠境曰侵汪氏曰侵伐皆行师之名虽夷狄亦书伐伯者之兵亦书侵义之是非系其事之得失不以是爲褒贬也
　　冬十月
　　十有六年春王正月
　　夏宋人齐人衞人伐郑
　　中国诸侯宋爲大既爲之服郳又爲之报郑自是宋齐亲而中国诸侯定矣
　　秋荆伐郑
　　齐方图伯楚亦浸强而郑当其冲中国得郑可以拒楚楚得郑可以窥中国自是郑爲齐楚必争之地矣
