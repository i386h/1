<!-- { "loadSidebar": true } -->
　　季者其字也友者其名也大夫卒而书名曷为书字世卿也
　　夏四月丙申鄫季姫卒
　　秋七月甲子公孙兹卒
　　冬十有二月公会齐侯宋公陈侯衞侯郑伯许男邢侯曹伯于淮
　　淮夷病鄫谋城鄫也不果城而还
　　十有七年春齐人徐人伐英氏
　　英氏楚之与国桓公不能病楚而伐其与国之防者以报娄林之役不亦末乎
　　夏灭项
　　鲁灭也齐人以为讨而止公
　　秋夫人姜氏会齐侯于卞
　　声姜以公止于齐而会也
　　九月公至自会
　　曰至自会犹未至齐也
　　冬十有二月乙亥齐侯小白卒
　　十有八年春王正月宋公曹伯衞人邾人伐齐
　　纳公子昭也是为孝公
　　夏师救齐
　　善救齐也
　　五月戊寅宋师及齐师战于甗齐师败绩
　　凡伐者为客受伐者为主今齐人受伐以宋为主者曲在宋也奉少夺长其罪大矣书齐师败绩责齐臣也
　　狄救齐
　　秋八月丁亥葬齐桓公
　　冬邢人狄人伐衞
　　狄既救齐又伐伐齐之衞假公以行其意也而邢人从之岂见逼于狄与其后邢灭于衞祸基此矣
　　十有九年春王三月宋人执滕子婴齐
　　以威求伯也
　　夏六月宋公曹人邾人盟于曹南
　　曹邾即宋所与伐齐者也襄公图伯而仅能合二国其君不亲会焉可以观人心矣
　　鄫子会盟于邾
　　会盟后会也
　　己酉邾人执鄫子用之
　　恶之故谨而日之执者邾也宋罪着矣齐桓既没诸侯放恣遂至于此
　　秋宋人围曹
　　讨不服也曹南之盟不亲会也
　　卫人伐邢
　　报莬圃之役也
　　冬会陈人蔡人楚人郑人盟于齐
　　楚人得与中国会盟自此始首陈陈倡盟也后郑郑首叛也以其人楚不可不人陈蔡以其人陈蔡不可不没公地以齐则君亦预矣宋襄暴虐诸侯皆有挟楚以抗之之心是以陈蔡为楚致鲁以为此盟春秋之所深罪也
　　梁亡
　　秦灭也而书自亡何也湎于酒淫于色心昏耳目塞上无正长之治大臣背叛民为防盗加以力役焉鱼烂而亡也
　　二十年春新作南门
　　门有古常言新有故也言作创始也非所当作而作也故当作者閟宫泮水之役皆不书
　　夏郜子来朝
　　郜宋之附庸知宋之不足恃而依鲁也
　　五月乙巳西宫灾
　　郑人入滑
　　滑与郑隣桓公死中国无伯郑首从楚称兵周疆无忌惮甚矣
　　秋齐人狄人盟于邢
　　于是衞方病邢谋衞难也
　　冬楚人伐随
　　随以汉东诸侯叛楚楚伐而取成
　　二十有一年春狄侵衞
　　为邢故
　　宋人齐人楚人盟于鹿上
　　是宋公也何以书人齐桓攘楚以安中国宋公盟楚以求诸侯人楚故因人之也
　　夏大旱
　　歴夘辰巳之月而旱也
　　秋宋公楚子陈侯蔡侯郑伯许男曹伯会于盂执宋公以伐宋
　　程子曰宋率诸侯为会而蛮夷执会主诸侯莫违故以同执书之
　　冬公伐邾
　　楚人使宜申来献捷
　　曰使则明为楚子矣而曰人捷不曰宋不与楚捷于宋也不与鲁受楚捷也
　　十有二月癸丑公会诸侯盟于薄释宋公
　　会诸侯不言楚释宋公不言楚蛮荆为中国主盟春秋所谨也
　　二十有二年春公伐邾取须句
　　按左氏谓湏句国也邾灭之公伐邾取须句反其君若是则须句乃子爵国而奔因成风鲁事也国灭而兴君奔而反皆事之大者且有关于鲁而经不书其本无此事可知也赵鹏飞氏直以须句乃邾邑是矣
　　夏宋公衞侯许男滕子伐郑
　　怒郑之与楚也
　　秋八月丁未及邾人战于升陉
　　书及公战也不言败讳也
　　冬十有一月己巳朔宋公及楚人战于宋师败绩楚子称人恶之也
　　二十有三年春齐侯伐宋围缗
　　宋襄有私德于齐而孝公背鹿上之盟会盂不至盟薄不与乘之败而伐之不义甚矣春秋所深恶也
　　夏五月庚寅宋公兹父卒
　　张氏曰时僖公已有志于附楚故不会宋公之葬
　　秋楚人伐陈
　　伐陈以城顿也陈顿之争始此
　　冬十有一月杞子卒
　　杞伯爵也而书子者国小不能供伯贡自求降爵春秋从其自称也不名者史佚之也
　　二十有四年春王正月
　　夏狄伐郑
　　秋七月
　　冬天王出居于郑
　　按左氏郑人入滑王为滑请郑不听命王怒使頽叔出狄师伐郑而德狄人立其女隗氏为后富辰谏不听太叔带通于隗氏王绌狄女頽叔惧狄之怨已遂奉叔带以狄师攻王王适郑处于汜天子不言出特书曰出自取之也出而曰居普天之下莫非王土宅其所有也
　　晋侯夷吾卒
　　惠公卒于去年九月晋文定位而后告丧故书于今年
　　二十有五年春王正月丙午衞侯燬灭邢
　　衞侯何以名灭同姓也春秋之法诸侯不生名灭同姓则名
　　夏四月癸酉衞侯燬卒
　　宋荡伯姬来逆妇
　　伯姫配荡氏妇人既嫁不逾竞来非礼也以姑逆妇非礼也以公下主大夫之昏慢宗庙卑朝廷非礼也
　　宋杀其大夫
　　大夫不名众辞也
　　秋楚人围陈纳顿子于顿
　　顿迫于陈而奔楚故楚围陈而纳之中国虐小夷狄借为义举此春秋所伤也
　　葬衞文公
　　冬十有二月癸亥公会衞子莒庆盟于洮
　　左氏曰衞人平莒于我以元年获拏之故也庆鲁壻衞成公称子丧未逾年也
　　二十有六年春王正月己未公会莒子衞速盟于向左氏曰寻洮之盟也鲁许莒平故莒子自至
　　齐人侵我西鄙公追齐师至酅弗及
　　讨洮向二盟故
　　书人书侵书师罪齐也书追书至酅不及罪鲁也酅齐地凡追在境内则讥其不豫在境外则讥其深入
　　夏齐人伐我北鄙
　　衞人伐齐
　　衞之伐齐为鲁伐也
　　公子遂如楚乞师
　　展禽致词而北鄙之师立退矣僖公不能用贤图治而乞师他国何为乎直书罪着矣
　　秋楚人灭夔以夔子归
　　夔楚同姓也灭同姓何以不名人而不名春秋待外裔之道也夔子以无罪见灭故爵而不名
　　冬楚人伐宋围缗
　　宋成公忘其父盂执战之仇而徃朝楚其罪大矣今新即晋故楚伐之
　　公以楚师伐齐取谷
　　以用之也乞师他国而取人之邑失正甚矣患之起必自此始其致危之也
　　公至自伐齐
　　二十有七年春杞子来朝
　　成公弟桓公也来朝用子礼故公以为不共而卑之
　　夏六月庚寅齐侯昭卒
　　秋八月乙未葬齐孝公
　　乙巳公子遂师师入杞
　　杞力不能备物而师入其国鲁之虐小甚矣
　　冬楚人陈侯蔡侯郑伯许男围宋
　　楚人楚子也称人贬也人楚子所以人诸侯也恶其信夷狄而伐中国也
　　十有二月甲戌公防诸侯盟于宋
　　公防楚子也而曰防诸侯盟于宋者宋方见围无嫌于与盟而公之罪着矣
　　二十有八年春晋侯侵曹晋侯伐衞
　　晋侯侵曹伐卫以救宋也然而非正也两书晋侯两事也
　　公子买戍衞不卒戍刺之
　　买庄公之子僖公庶弟买为楚戍衞楚人救衞不克公惧于晋杀买以说焉谓楚人曰不卒戍也审其罪曰刺以杀为刺内辞也残骨肉以苟悦人其恶甚矣
　　楚人救衞
　　三月丙午晋侯入曹执曹伯畀宋人
　　晋侯加兵曹衞实以致楚先假衞道以啓衅衞人不许然后畧侵曹境不深治曹遂移师伐衞请盟不许以致衞君出避鲁戍逃还楚既救衞又移师临曹执其君分其田以畀宋而楚人不得不与晋战矣及子玉请复衞封曹以释宋围则又许复二国以携之执宛春以怒之避三舎以诱之盖舒徐展转俟齐秦宋师之毕集一战而霸使强楚不敢内侵者十有五年皆兵家之胜筭伯主之伟功而非君子正义之所贵也春秋直书而功罪自见矣
　　夏四月己巳晋侯齐师宋师秦师及楚人战于城濮楚师败绩
　　楚杀其大夫得臣
　　得臣之败楚子之不能制命也故称国以杀而不去其官
　　衞侯出奔楚
　　按左氏晋侯齐侯盟于敛盂衞侯请盟晋人弗许衞侯欲与楚国人不欲故出其君以说于晋衞侯出居襄牛闻楚师败惧出奔楚
　　五月癸丑公会晋侯齐侯宋公蔡侯郑伯衞子莒子盟于践土
　　践土之会天王下劳晋侯削而不书存人道之大伦也
　　陈侯如会
　　来不及盟故曰如会
　　公朝于王所
　　书朝而后盟是以天子与斯盟也书盟而后朝不以天子与斯盟也
　　六月衞侯郑自楚复归于卫
　　季氏曰诸侯不生名凡生名者屈服之辞奔而名屈于所往之国也归而名屈于所属之臣也
　　衞元咺出奔晋
　　元咺奉叔武守国衞侯杀叔武而咺奔讼于晋
　　陈侯欵卒
　　秋杞伯姬来
　　伯姬庄公女归寜曰来
　　公子遂如齐
　　始平于齐也张洽氏曰杞伯姬来而入杞之怨释公子遂如齐而取谷之憾解中国贵于伯权之立如此
　　冬公会晋侯齐侯宋公蔡侯郑伯陈子莒子邾子秦人于温
　　讨不服也
　　天王狩于河阳
　　狩不书此何以书不与再致天子也为若将狩而遇诸侯之朝也为王讳也为晋解也春秋之忠恕也
　　壬申公朝于王所
　　不月史阙文也
　　晋人执衞侯归之于京师
　　归于者急辞罪未定也归之于者缓辞罪已定也虽归之王而不用王命也古者君臣无狱诸侯不专杀为其臣而执君故称人以贬
　　卫元咺自晋复归于衞
　　归大夫不言复大夫言复者抗也自晋晋有奉焉讼君而君被执归国而专置主因晋力而恣行无忌咺之罪大矣
　　诸侯遂围许
　　遂继事也
　　曹伯襄复归于曹遂会诸侯围许
　　何以名其归之道非所以归也晋侯有疾货筮史以曹为解而得归失君道矣
　　二十有九年春介葛卢来
　　书来不能乎朝也
　　公至自围许
　　不以朝王至而以围许至所以着其本心不在尊王也
　　夏六月会王人晋人宋人齐人陈人蔡人秦人盟于翟泉
　　翟泉近王都之地也王子虎于此下与列国盟是谓上替诸侯大夫入天子之境上盟王子虎是谓下陵恶之大也故讳公不书诸国之卿贬称人王子亦与焉者正其本之义也
　　秋大雨雹
　　冬介葛卢来
　　以未见公故复来朝
　　三十年春王正月
　　夏狄侵齐
　　狄间晋之有郑虞而侵齐
　　秋衞杀其大夫元咺
　　称国以杀罪累上也衞侯在外而以累上何也待其杀而后入也兵莫憯于志故春秋诛意然则元咺讼君无罪与曰罪也不正名其罪而隂使人杀之诛之不以其罪也
　　及公子瑕
　　瑕元咺所立也而称公子瑕不居其位也以咺之故及瑕而衞侯忌克滥杀之罪着矣
　　衞侯郑归于衞
　　名者罪也戕骨肉也不书自京师专责晋也
　　晋人秦人围郑
　　此晋侯秦伯也而称人以围郑贬晋侯以私忿勤民秦伯视利向背从烛之武言私与郑盟戍郑去之秦晋之怨自此始矣
　　介人侵萧
　　萧宋附庸也
　　冬天王使宰周公来聘
　　冡宰兼三公下聘葢非常之礼莫大之宠自春秋以来未之有也或以僖有两朝王所之勤而报之与
　　公子遂如京师遂如晋
　　遂者急于后事之辞虽先周后晋然志实以晋爲急故书遂而其不防亦可见矣
　　三十有一年春取济西田
　　不系国者吾故田也晋侯执曹伯班其所取侵地于诸侯复吾故田而称取何也春秋之法不以乱易乱
　　公子遂如晋
　　拜曹田也
