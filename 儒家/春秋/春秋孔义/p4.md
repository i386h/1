<!-- { "loadSidebar": true } -->
　　冬十有二月会齐侯宋公陈侯衞侯郑伯许男滑伯滕子同盟于幽
　　赵氏曰言会鲁会之不书其人微者也同盟者同欲也幽宋地见虽诸侯同欲而宋桓实鼓舞之故齐桓之伯頼宋爲多自后滑滕诸小国不与齐盟者桓公事从简便使附于大国也伯政下衰盟会数而赋役烦大国容有不至而小弱莫不奔命焉得失可知矣
　　邾子克卒
　　子琐嗣立或曰即仪父或曰仪父之子
　　十有七年春齐人执郑詹
　　郑不朝也诸侯不服不能脩德以来之而执其大夫则小国之从齐皆出于力不赡而非有心悦诚服之意爲可见矣
　　夏齐人殱于遂
　　齐人灭遂使人戍之遂之余民饮戍者酒而杀之齐人殱焉不言遂人殱齐戍而书其自殱所以伸遂人复讐之志而着桓公不仁至自殱其众也
　　秋郑詹自齐逃来
　　逃义曰逃罪詹也而鲁受之又罪鲁也
　　冬多麋
　　京房曰废正作淫爲火不明则国多麋刘向五行志曰麋牝兽之淫庄公将娶齐淫女其象先见如此
　　十有八年春王三月日有食之
　　夏公追戎于济西
　　不言侵伐者遄退也先王之法敌知畏而遁斯止矣不追也
　　秋有
　　此鲁所无也故以有书麋皆隂物是时庄公上不能闲其母下不能正其身阳淑消而阴慝长矣此恶气之应也
　　冬十月
　　十有九年春王正月
　　夏四月
　　秋公子结媵陈人之妇于鄄遂及齐侯宋公盟
　　鄄之巨室嫁女于陈人结以其庶女媵之因与齐宋盟媵礼之轻也盟国之重也以轻事遂重事恶之也遂专事之词也
　　夫人姜氏如莒
　　杜氏曰非父母国而往书奸
　　冬齐人宋人陈人伐我西鄙
　　责鲁不恭其事也
　　二十年春王二月夫人姜氏如莒
　　夏齐大灾
　　天火曰灾齐人来告而鲁往吊故书
　　秋七月
　　冬齐人伐戎
　　家氏曰是时周有子頽之乱齐桓若罔闻知去年伐鲁今年伐戎大率逐利以自私耳
　　二十有一年春王正月
　　夏五月辛酉郑伯突卒
　　张氏曰簒弑窃国之人而春秋始终君之且复记其卒于位所以着乱贼得终王法不行为世之所由乱也
　　秋七月戊戌夫人姜氏薨
　　黄震氏曰文姜之恶极矣春秋始终以夫人之礼书之实书其事而善恶自见耳
　　冬十有二月葬郑厉公
　　王氏曰郑伯有纳惠王之功不免諡为厉者其始以赂而簒立中以虐而出奔周室虽衰公议尚在臣子私諡不敢妄加美名古意犹可攷也
　　二十有二年春王正月肆大眚
　　肆放也眚过误也季氏曰庄公制于文姜鲁之羣臣皆不恊焉则凡国内臣民以拂意而陷于大罪者多矣故书肆大眚于文姜薨葬之间善庄公之能补过也
　　癸丑葬我小君文姜
　　妇人法无諡生以夫国冠之韩姞秦姫是也死以夫諡冠之庄姜定姒是也乃别为之諡曰文而不系于桓可乎
　　陈人杀其公子御冦
　　胡氏曰国乱无政众人擅杀而不出于其君则称人也
　　夏五月
　　秋七月丙申及齐髙傒盟于防
　　议婚也不言公讳与髙傒盟也
　　冬公如齐纳币
　　鲁可以释桓公之讐而不可以娶襄公之女娶仇女大恶也况丧未毕而又亲纳币不待贬绝而着矣
　　二十有三年春公至自齐
　　忘父讐而娶齐女冒母丧而往纳币归复饮至可谓有人心者乎
　　祭叔来聘
　　王臣也而不言使见私交之罪也
　　夏公如齐观社
　　呉氏曰襄二十四年齐社搜军实使客观之葢齐俗每因祭社搜军实以夸视威众而聚人观之庄公托此爲名以如齐也
　　公至自齐
　　荆人来聘
　　説者以爲进之非也聘者天子问诸侯之礼圣人岂与其僭聘问之礼耶
　　公及齐侯遇于糓
　　及者内爲志
　　萧叔朝公
　　萧叔宋附庸书朝公公在外也于外非正也
　　秋丹桓宫楹
　　天子诸侯黝垩丹楹非礼也
　　冬十有一月曹伯射姑卒
　　十有二月甲寅公会齐侯盟于扈
　　扈齐地遇于糓盟于扈皆要结姻好也
　　二十有四年春王三月刻桓宫桷
　　文姜将祔桓公庙故丹楹刻桷而不知陷于非礼也
　　葬曹庄公
　　夏公如齐逆女
　　诸侯无越境逆女之礼况于讐人之国乎
　　秋公至自齐
　　昬义以正始爲先公不与夫人皆至姜氏不从公而入失其正矣
　　八月丁丑夫人姜氏入
　　日入恶入者也以宗庙爲不受也
　　戊寅大夫宗妇觌用币
　　夫人至大夫见于宗庙妇见于内男贽大者玉帛小者禽鸟女贽榛栗枣脩竝觌同防是乱男女之别矣哀姜通共仲弑嗣君之祸葢已兆于此与
　　庄公之婚书事十一志大恶也
　　大水
　　冬戎侵曹曹羁出奔陈赤归于曹
　　羁者曹庄公嫡子而赤其庶子戎逐羁而归赤也曹伯已葬犹不称爵以微弱不能君也
　　郭公
　　经阙误也
　　二十有五年春陈侯使女叔来聘
　　女氏叔字不名者天子之命大夫也
　　夏五月癸丑衞侯朔卒
　　衞惠背幽之盟爲齐所恶故鲁亦不会其葬也
　　六月辛未朔日有食之鼓用牲于社
　　救日皆鼓常事也此何以书不鼓于朝而鼓于社又用牲皆非礼也
　　伯姬归于杞
　　庄公女不书逆者葢以卿逆而其君亲受之境上则但举重书归而已
　　秋大水鼓用牲于社于门
　　隂盛阳防之变极矣周宣王救旱虽曰靡神不举然必以侧身修行爲本社与国门非所以致水灾者自古岂有伐鼔用牲救水灾之礼乎
　　冬公子友如陈
　　报女叔之聘凡公及内卿往他国皆不言朝聘而曰如存周礼也友庄公母弟是爲成季以桓公之子故后世列爲三桓此内大夫出聘之始亦季友私行之阶也
　　二十有六年春公伐戎
　　夏公至自伐戎
　　曹杀其大夫
　　曹大夫不名杀者非一人也羁出赤归之际必有不附于赤者故赤杀之或曰鲁伐戎曹大夫之不与赤者预闻其谋故赤杀之以悦戎其无王擅杀之罪大矣
　　秋公会宋人齐人伐徐
　　徐爲鲁患旧矣春伐戎又伐徐者必戎之党也
　　冬十有二月癸亥朔日有食之
　　二十有七年春公会杞伯姬于洮
　　左氏曰天子非展义不巡守诸侯非民事不举大夫非君命不越境会于洮参讥之公与杞侯伯姬皆失正也洮鲁地
　　夏六月公会齐侯宋公陈侯郑伯同盟于幽
　　陈郑服也同志而盟非率之也鲁宋陈郑皆至而衞独不来故明年伐卫
　　秋公子友如陈葬原仲
　　原周畿内邑仲氏爲陈大夫季友之旧也葬原仲公子友之私事请于君以行何以书公羊曰公子庆父公子牙公子友皆庄公母弟庆父牙通乎夫人以胁公季子不忍见也故以葬原仲适陈遂不复归三十二年公以病召而始归也
　　冬杞伯姬来
　　礼父母在岁一归宁常事不书此何以书不当来也春会于洮冬又归鲁故知其不当来也
　　莒庆来逆叔姬
　　莒庆莒大夫也叔姬庄公女也何以称字大夫自逆则称字为其君逆则称女尊卑之别也大夫越境逆女非礼也诸侯嫁女于大夫必使大夫同姓者主之而公自主之非礼也
　　杞伯来朝
　　公会齐侯于城濮
　　王使召伯廖赐齐侯命请伐衞以其立子頽也城濮衞地岂齐以鲁衞兄弟使鲁说之来归乎衞卒不至而后伐之也
　　二十有八年春王三月甲寅齐人伐衞衞人及齐人战衞人败绩
　　战不言伐而书伐伐不言日而书日被伐不言及而书及败绩不言人而书人皆罪卫也然齐桓既以王命伐矣复取赂而还何与不曰齐侯而书人未可尽以将卑师少例之也
　　夏四月丁未邾子琐卒
　　秋荆伐郑公会齐人宋人救郑
　　程子曰救郑制楚之始盖天下大势所在
　　冬筑郿
　　凶年而用民力于所不必为也
　　大无麦禾
　　举国皆无也王制冢宰制国用必于岁之杪故大有大无皆书于冬
　　臧孙辰告籴于齐
　　是为文仲公子彄曾孙也公羊曰君子为国必有三年之委一年不熟告籴讥也
　　二十有九年春新延廏
　　养马欲其富故马廏谓之延延长也大无麦禾故讥新延廏
　　夏郑人侵许
　　秋有蜚
　　刘向曰蜚色青非中国所有南越盛暑男女同川淫风所生为防臭恶娶齐淫女之征应也罗氏曰负蠜今谓之蜚盘防好以清旦集稻上食稻花日出则散去又其气恶能熯稻使不蕃
　　冬十有二月纪叔姫卒
　　纪国虽灭叔姫执节守义故系之纪而録其卒葬贤而得书也
　　城诸及防
　　三十年春王正月
　　夏师次于成
　　糓梁以爲欲救鄣杜氏以爲备齐师赵氏以爲欲会齐围鄣闻鄣已降而不行姜氏曰鄣爲纪之附庸必不忍于鄣又不敢逆齐而特次于成耳
　　秋七月齐人降鄣
　　凡服从内附曰降不书鄣降而曰降鄣罪齐人之力胁也
　　八月癸亥葬纪叔姬
　　九月庚午朔日有食之鼓用牲于社
　　冬公及齐侯遇于鲁济
　　左氏曰谋山戎也以其病燕故也
　　齐人伐山戎
　　遇鲁济献捷皆书齐侯则伐山戎爲齐侯明矣人之者讥也
　　三十有一年春筑台于郎
　　一岁三筑台直书而义见矣
　　夏四月薛伯卒
　　张氏曰薛始称伯降班而告终也
　　筑台于薛
　　六月齐侯来献戎捷
　　诸侯不相遗俘献者下奉上之词齐侯亲来卑词尊鲁故据其所称之实而谓之献也
　　秋筑台于秦
　　秦鲁西境地也
　　冬不雨
　　程子曰一岁三筑台明年春城小谷故冬书不雨闵之深也
　　三十有二年春城小谷
　　备齐也
　　夏宋公齐侯遇于梁丘
　　爲郑报楚也齐侯不以霸主自居以梁丘近宋而先宋公
　　秋七月癸巳公子牙卒
　　庆父与叔牙同母庄公与季友同母庆父庄公庶兄也
　　君亲无将将而诛焉牙欲立庆父弑械成故季子酖之诛不得辟兄君臣之义也使托若以疾死然亲亲之道也夫子书其自卒示无讥也
　　八月癸亥公薨于路寝
　　庐陵李氏曰鲁十二公得终路寝者三庄宣成而已
　　冬十月己未子般卒
　　子卒日正也不日故也子般弑而日何也谷梁曰有所见则日
　　公子庆父如齐
　　奔也何以书如王氏曰内大夫以君命适他国皆书如庆父弑子般而出春秋书之无异词者既书子般卒则知其无君命矣
　　狄伐邢

　　春秋孔义卷三
<经部,春秋类,春秋孔义>
　　钦定四库全书
　　春秋孔义卷四　　　　　明　髙攀龙　撰闵公
　　元年春王正月
　　不书即位乱也
　　人救邢
　　凡书救者未有不善者也况于伐邢者为狄乎
　　夏六月辛酉葬我君庄公
　　荘公之薨至是十有一月而始葬则其故可知矣谓子般非弑未敢以为然也
　　秋八月公及齐侯盟于落姑
　　盟纳季子也
　　季子来归
　　曰季子贤之也曰来归喜之也
　　冬齐仲孙来
　　来省难也
　　二年春王正月齐人迁阳
　　逼徙之也
　　夏五月乙酉吉禘于庄公
　　鲁禘非礼防未三年而举吉祭不于宫庙而于庄公之寝失礼之中又失礼焉
　　秋八月辛丑公薨
　　君薨必书其所此不书弑也
　　九月夫人姜氏孙于邾
　　上书君薨下书孙于邾出奔莒则姜氏庆父之与闻乎弑明矣
　　公子庆父出奔莒
　　庆父弑君本欲代立其奔莒者鲁人不容也
