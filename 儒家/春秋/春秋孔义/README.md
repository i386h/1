<!-- { "loadSidebar": true } -->
　　钦定四库全书　　　　　经部五
　　春秋孔义　　　　　　　春秋类
　　提要
　　【臣】等谨案春秋孔义十二卷明髙攀龙撰攀龙字存之无锡人万厯己丑进士官至左都御史以阉祸投水死事迹具明史本传是书斟酌于左氏公羊谷梁胡安国四家之传无所攷证亦无所穿凿意主于以经解经凡经无传有者不敢信传无经有者不敢疑故名曰孔义明为孔子之义而非诸儒之臆説虽持论稍拘较之破碎缴绕横生异议者犹説经之谨严者矣按朱彛尊经义考此书之外别有李攀龙春秋孔义十二卷注曰未见书名卷数并同攷李攀龙以诗名当世不以经述闻其墓志本传亦不云尝有是书是必诸家书目有以攀龙名同误髙为李者寻尊未及攷核遂误分为二并附订于此以正其讹焉乾隆四十二年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　钦定四库全书
　　春秋孔义卷一　　　　　明　髙攀龙　撰隐公
　　元年
　　元年者正始也
　　春王正月
　　春周时之春也称王正月大一统也夏时之十一月也不书即位摄也
　　三月公及邾仪父盟于蔑
　　我所欲曰及公摄位而欲求好于邾也仪父邾君之字也邾鲁之附庸中国之附庸例称字
　　夏五月郑伯克段于鄢
　　称郑伯归罪也克者力胜之词不称弟段不弟也于鄢逺也段出奔共不书郑伯志杀段也
　　秋七月天王使宰咺来归惠公仲子之赗
　　王者奉若天道故称天王其命曰天命其讨曰天讨尽此道者王道也仲子系惠公而言谓惠公之仲子妾称也车马曰赗货财曰赙衣被曰襚以天王下赗诸侯之妾不天乱伦之甚也名咺以见其不王王臣虽微不名况于宰乎
　　九月及宋人盟于宿
　　惠公季年败宋师于黄公立而求成焉称及称人皆非卿也
　　冬十有二月祭伯来
　　来来朝也祭伯非王命而私交不与其朝也
　　公子益师卒
　　益师卿也不书官非受命于天子也称公子以公子故使为卿也不日卒史不备也
　　二年春公会戎于潜
　　修惠公之好故何以书讥也
　　夏五月莒人入向无骇帅师入极
　　莒子娶于向向姜不安莒而归莒人入向以姜氏还书人微者也入者入而不居也无骇不氏未赐族也帅师用大众也入向入极无王也
　　秋八月庚辰公及戎盟于唐
　　潜之会犹请盟而辞复与之盟益非义矣
　　九月纪履緰来迎女冬十月伯姬归于纪
　　履緰纪大夫也非命卿皆书名内女嫁为诸侯夫人则书逆书归明重事也先儒谓讥不亲逆非也诸侯亲迎迎于所馆岂有委宗庙社稷逺适他国以逆妇者乎
　　纪子伯莒子盟于密
　　此必纪侯莒子纪迫于齐而与于莒故相盟天下无主则小国不安而齐人灭纪之端见矣
　　十有二月乙卯夫人子氏薨
　　夫人者隐之妻也卒不书葬夫人之义从君者也
　　郑人伐衞
　　段之乱公孙滑出奔衞衞人为伐郑取廪延郑人既以王师虢师伐衞南鄙矣今复擅兴师何为乎
　　三年春王二月己巳日有食之
　　日食有常度何以书在人君之敬忽不敬则灾
　　三月庚戌天王崩
　　天王崩不奔赴不会葬不朝新君隐之罪大矣不书而自见
　　夏四月辛卯尹氏卒
　　书尹氏讥世卿也外大夫不卒此何以卒尹氏以王崩为诸侯主而来赴非礼也
　　秋武氏子来求赙
　　书武氏见其世官子者父老而子摄行卿事也天王崩诸侯不供丧而来求君不君臣不臣交讥之崩薨者臣子之尊称故外诸侯称卒以别内也
　　八月庚辰宋公和卒
　　宋宣公舎其子与夷而立穆公穆公立与夷而使公子冯出居郑殇公忌冯自此宋郑之争啓矣
　　冬十有二月齐侯郑伯盟于石门
　　齐郑之交始此
　　癸未葬宋穆公
　　诸侯告丧鲁往会葬则书穆公私諡也
　　四年春王二月莒人伐杞取牟娄
　　诸侯相伐取地于是始取者收夺之名
　　戊申衞州吁弑其君完
　　不称公子身为大恶绝之于其先君也其又有以属称者或过其亲之以啓乱或见其以亲而反讐事同词异各有义而不可例拘也
　　夏公及宋公遇于清
　　古有遇礼以待不期之会今相期也而同于不期之简故书曰遇及者内为志也
　　宋公陈侯蔡人衞人伐郑
　　宋殇不诛弑君之贼不念穆公舎其子而立已反以冯之在郑从州吁伐郑天理灭矣故是役也首谋在衞而以宋主兵
　　秋翚帅师会宋公陈侯蔡人衞人伐郑
　　四国伐郑围其东门五日而还至秋宋来乞师复伐公弗许而翚固请以行无君之心兆矣隐公不能辨之于早以及于难书翚帅师恶之也不称公子所以谨履霜之戒
　　九月衞人杀州吁于濮
　　程子曰称衞人众词也举国杀之也
　　冬十有二月衞人立晋
　　未有为子而不受之父也未有为诸侯而不受之王也内不承国于先君故不称公子上不禀命于天子故称衞人立
　　五年春公观鱼于棠
　　臧僖伯谏而不聴僖伯称疾不从
　　夏四月葬衞桓公
　　讨贼而始葬鲁往会故书
　　秋衞师入郕
　　将卑师众称师衞晋乘乱得立而遽兴戎毒众失君道矣
　　九月考仲子之宫
　　考始成而祀也凡宫庙非志灾失礼则不书
　　初献六羽
　　书初献见前此僣用八矣
　　邾人郑人伐宋
　　宋取邾田邾人请于郑故郑会邾伐宋先邾人为主也
　　螟
　　国之大事故书
　　冬十有二月辛巳公子彄卒
　　臧僖伯也
　　宋人伐郑围长葛
　　书围志暴也
　　六年春郑人来输平
　　公之未立与郑人战于狐壤止焉故与宋为党修怨于郑邾郑伐宋入其郛宋来告命使者失词欲救而止郑人遂乘隙而输平也和而不盟曰平
　　夏五月辛酉公会齐侯盟于艾
　　始平于齐也
　　秋七月
　　程子曰无事书首月天时王月备而后成岁也
　　冬宋人取长葛
　　围其邑周一岁而取之
　　七年春王三月叔姬归于纪
　　按伯姬为纪侯夫人其娣叔姬为媵待年于宗国不与嫡同行至是始归于纪其后桓十二年纪灭宗庙在酅叔姬不归宗国而归于酅以全妇道春秋贤之故书此以张本程子曰娣归不书闵其无终也
　　滕侯卒
　　程子曰不名史阙文也
　　夏城中丘
　　凡用民必书劳民为重事也
　　齐侯使其弟年来聘
　　程子曰凡不称公子而称弟者或责其失兄弟之义或罪其以弟之爱而宠任之过先儒母弟之説盖缘礼文有立嫡子同母弟之説其曰同母弟盖谓嫡耳非以同母为加亲也若以同母为加亲是不知人理近于禽道也
　　秋公伐邾
　　为宋讨也渝蔑之盟矣
　　冬天王使凡伯来聘戎伐凡伯于楚丘以归
　　周礼时聘以结诸侯之好诸侯不修臣职而聘之非王体也国曰伐此一人而曰伐大天子之命也楚丘衞地以归易词于楚丘者罪衞之不救以归者罪凡伯之失节
　　八年春宋公卫侯遇于垂
　　齐将为郑平宋衞有会期矣而宋衞先为垂之遇者有私谋也私谋为何有意于从齐党而无志于释郑憾也
　　三月郑伯使宛来归祊庚寅我入祊
　　鲁有朝宿之邑在王畿之内曰许郑有汤沐之邑于泰山之旁曰祊时天子不巡狩鲁亦不朝故欲以祊易许田各取其近者前此来输平以言请之矣至是始入地也入者内不受也义不可而强入之也
　　夏六月己亥蔡侯考父卒
　　辛亥宿男卒
　　秋七月庚午宋公齐侯衞侯盟于瓦屋
　　宋衞一党也齐郑一党也郑庄挟齐以自强齐僖特假郑以纠合耳不逾年会防谋伐宋矣要盟何益哉
　　八月葬蔡宣公
　　诸侯五月而葬宣公卒两月耳不及期简也
　　九月辛夘公及莒人盟于浮来
　　浮来莒地人微者莒虽小国而入向伐杞能为鲁患故七年城中丘以备之至是复屈已要盟于其地鲁之不国甚矣
　　螟
　　冬十有二月无骇卒
　　书名未赐族也季氏曰未为卿也
　　九年春天王使南季来聘
　　诸侯不朝而聘之不王也
　　三月癸酉大雨震电庚辰大雨雪
　　阴阳运动有常而无忒凡失其度人为感之也
　　挟卒
　　夏城郎
　　郎逼宋城郎将为郑伐宋也
　　秋七月
　　冬公会齐侯于防
　　会防谋伐宋也左氏曰郑伯以王命讨宋之不王岂其然乎假此以诳齐鲁耳
　　十年春王二月公会齐侯郑伯于中丘
　　会于中丘盟于邓为师期也
　　夏翚帅师会齐人郑人伐宋
　　三国先遣将致伐齐郑称人非卿也
　　六月壬戌公败宋师于菅
　　不言战而言败败者为主彼与战而此败之也
　　辛未取郜辛巳取防
　　程子曰取二邑而有之盗也
　　秋宋人衞人入郑宋人蔡人衞人伐戴郑伯伐取之宋又连衞以报郑郑幸菅之败而不备故师还及郊宋衞已乘其虚而入之矣
　　左氏曰宋衞既入郑而以伐戴召蔡人蔡人怒故不和而败戴郑所与也故伐之郑伺三国之便与戴合攻故取三师也
　　冬十月壬午齐人郑人入郕
　　衞蔡郕与国也故不会伐宋郑既得卫蔡故又入郕
　　十有一年春滕侯薛侯来朝
　　诸侯虽有相朝之礼而当时诸侯皆不朝王独朝鲁可乎滕薛二君不特言者讥旅见也
　　夏公会郑伯于时来
　　时来郑地谋伐许也
　　秋七月壬午公及齐侯郑伯入许
　　郑隣许伐许郑志也书及内为主也以归祊之故也
　　冬十有一月壬辰公薨
　　薨不书地弑也孰弑翚也孰使翚弑桓也贼不讨不书葬无臣子也



　　春秋孔义卷一
　　钦定四库全书
　　春秋孔义卷二　　　　　明　髙攀龙　撰桓公
　　元年春王正月公即位
　　继故不言即位先君不以其道终子弟不忍即位也继故而言即位则弑也故美恶不嫌同辞
　　二月公会郑伯于垂
　　郑为主故称会
　　郑伯以璧假许田
　　朝宿之地先王所锡先祖所受而私相贸易是无君无亲也曰假讳易地也
　　夏四月丁未公及郑伯盟于越
　　鲁志也故称及桓公欲结郑好以自安故既与许田又为盟也弑君之人凡民罔不怼而郑与之盟以定之其罪大矣
　　秋大水
　　桓行逆德而致阴沴宜矣
　　冬十月
　　二年春王正月戊申宋督弑其君与夷及其大夫孔父程子曰人臣死君难书及以着其节父名也称大夫不失其官也
　　左氏曰宋督攻孔氏杀孔父而取其妻公怒督惧遂弑殇公孔父先死曰及何也谷梁曰书尊及卑春秋之义也孔父之先死何也公羊曰孔父正色立朝使其生而存君不可得而弑也孔父可谓义形于色矣
　　滕子来朝
　　杞最小初称侯已称伯称子滕亦小初书侯已书子盖弗给于朝觐贡赋自降为子圣人因其实而书之桓公天下之大恶滕子先隣国而朝其罪自见也
　　三月公会齐侯陈侯郑伯于稷以成宋乱
　　为赂故立华氏也会未有指言所事指言所事特书也此春秋大义也
　　夏四月取郜大鼎于宋戊申纳于太庙
　　取者得非其有之称宋始以不义取之故系其器于郜赂公者宋也而书曰取蔽罪于鲁也以成乱之赂器置周公之庙公其受之乎故书纳纳者弗受而强致之也
　　秋七月杞侯来朝
　　杞当作纪杞则非侯也来朝惧齐也
　　蔡侯郑伯会于邓
