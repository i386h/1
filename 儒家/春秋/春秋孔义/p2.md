<!-- { "loadSidebar": true } -->
　　左氏曰始惧楚也
　　九月入杞
　　左氏曰讨不敬也岂其然乎纪求鲁庇鲁因责利小国不能供焉耳
　　公及戎盟于唐
　　冬公至自唐
　　出告反至常事尔何以书或以去国逾时之久或以会盟侵伐之危或以党恶附奸之罪唐之至危之也弑君之贼使戎而不如郑齐陈之党恶则讨之矣
　　三年春正月
　　阙疑
　　公会齐侯于嬴
　　左氏曰成昏于齐也杜氏曰不繇媒介非礼也
　　夏齐侯衞侯胥命于蒲
　　古者不盟结言而退胥命相命也相命近正也故荀卿曰春秋善胥命
　　六月公会杞侯于郕
　　杞求成也
　　秋七月壬辰朔日有食之既
　　汪氏曰日食三十六食旣者三皆臣子僣逆夷狄暴横之应故此年而后荆楚僣王郑败王师宣八年而后楚庄围宋伐郑伐晋襄二十四年而后齐崔杼衞甯喜弑君呉楚横行中国
　　公子翚如齐逆女
　　称公子已为卿也
　　九月齐侯送姜氏于讙
　　越境送女非礼也
　　公会齐侯于讙
　　为齐侯尔非为亲迎也
　　夫人姜氏至自齐
　　告庙而饮至也以翚往而不言以至者公亲受之齐侯也皆非礼也
　　冬齐侯使其弟年来聘
　　致夫人也非礼也
　　有年
　　十二公多歴年所岂无丰年而独桓书有年宣书大有年何也桓弑君而立宣爲弑君者所立皆获罪于天宜得水旱凶灾而乃有年是反常也故纪其异
　　四年春正月公狩于郎
　　于郎逺也
　　夏天王使宰渠伯纠来聘
　　程子曰桓弑君而立天子不能治天下莫能讨而王使其宰聘之天理灭矣人道亡矣
　　或曰渠氏伯纠字以大夫而摄宰者
　　是年不具秋冬未详
　　五年春正月甲戌己丑陈侯鲍卒
　　杜元凯长歴正月无甲戌
　　夏齐侯郑伯如纪
　　齐郑朝纪欲以袭之纪人知之外相如不书此何以书纪来告也以诸侯而爲贼于隣国春秋所深疾也
　　天王使仍叔之子来聘
　　书仍叔之子讥世官也
　　葬陈桓公
　　城祝丘
　　祝丘在齐鲁之间公欲助纪而畏齐故以非时城
　　秋蔡人衞人陈人从王伐郑
　　王夺郑伯政郑伯不朝王以诸侯伐之战于繻葛王卒大败郑师射王中肩不书战不书败所不忍言存天下之防也书从王明君臣之义也然则曷爲书王师败绩于茅戎曰王师则非亲讨败而可书也
　　大雩
　　大雩帝用盛乐天子之事也鲁诸侯而郊禘大雩岁以爲常不能悉书故雩以非时而书非时而雩以旱也书之见其非礼且志旱也郊禘亦因事而书
　　螽
　　螽书时不在一月也
　　冬州公如曹
　　州公尝为王三公故称公传云度其国危遂不复
　　六月春正月寔来
　　寔州公也程子曰不能反国故遂名之忽称郑忽明其正也寔不称州亡其国也
　　夏四月公会纪侯于郕
　　谘谋齐难也
　　秋八月壬午大阅
　　简车马也惧齐郑故先王寓军政于四时之田其备豫矣无事而为之妄动也有警而为之教之不素也盛夏大阅厉农失政甚矣不言公一国之事也
　　蔡人杀陈佗
　　佗弑太子免而自立逾年矣书曰陈佗以贼讨也蔡侯杀之而书蔡人天下之大恶人皆得而诛也
　　九月丁卯子同生
　　啖氏曰君嫡子生以太子生之礼举之则史书之
　　冬纪侯来朝
　　欲公请王命求齐成公告不能
　　七年春二月己亥焚咸丘
　　咸丘地名焚林而田淫猎也
　　夏谷伯绥来朝邓侯吾离来朝
　　名之者贱之也越国逾境相继而朝弑君之贼为可贱也
　　八月春正月己卯烝
　　冬烝非过也书之讥五月复烝为黩也
　　天王使家父来聘
　　桓公弑立未尝朝觐天王不讨至是三聘矣
　　夏五月丁丑烝
　　黩祀也志不敬也
　　秋伐邾
　　冬十月雨雪
　　程子曰建酉之月未霜而雪书异也
　　祭公来遂逆王后于纪
　　左氏曰礼也杜氏曰天子娶于诸侯使同姓诸侯为之主祭公来受命于鲁故曰礼也程子曰王姬下嫁则同姓诸侯为之主逆王后无使诸侯为主之理此讥祭公受命逆后而过鲁行朝会之礼若以朝鲁为主而逆后为遂也胡氏取刘敞之说曰命鲁以婚姻之事大夫可矣何必三公任重而轻使故祭公专命不报遂行如纪王以轻使为失祭公以遂行为罪矣赵鹏飞曰齐将灭纪纪托于鲁鲁不能庇于是为之谋俾纳女于王托王为重焉祭公因不反命而遂逆王后也
　　九年春纪季姜归于京师
　　逆称王后主王朝言也归称季姜主纪言也京大师众也凡王后非过国都不书归
　　夏四月
　　秋七月
　　冬曹伯使其世子射姑来朝
　　曹伯有疾使其世子来朝君疾而储副出危道也
　　十年春王正月
　　庚申曹伯终生卒
　　夏五月葬曹桓公
　　秋公会衞侯于桃丘弗遇
　　会者期词弗者迁词衞侯失信也衞中变而从齐郑于是乎有郎之师桃丘衞地
　　冬十有二月丙午齐侯衞侯郑伯来战于郎
　　内不言战言战则败也不书及为内讳也郑主兵而首齐犹州吁主兵而首宋非齐宋则不能举也
　　十有一年春正月齐人衞人郑人盟于恶曹
　　此郎之诸侯也人之示贬也
　　夏五月癸未郑伯寤生卒
　　郑庄一时之雄也射王陷弟害隣谋立宋庄身没未几而世嫡出奔庶孽夺正国内大乱为宋庄反噬为不善者可鉴矣
　　秋七月葬郑庄公
　　九月宋人执郑祭仲
　　宋人宋公也其曰人贬也祭畿内邑仲字也以天子命大夫为郑相也死君难臣道也祭仲被执而废绌其君立非所当立其罪大矣字之者非贤之也尊王命贵正卿着其罪而深责之也公羊以祭仲废君为权害义伤教不可从
　　突归于郑
　　突不称公子不可以有国也曰归易词也以祭仲易恶祭仲也
　　郑忽出奔衞
　　忽世子也以国氏正也其名失国也
　　柔会宋公陈侯蔡叔盟于折
　　柔鲁大夫未赐族蔡叔诸侯之兄弟称字内大夫会外诸侯盟始此折鲁地
　　公会宋公于夫钟
　　冬十有二月公会宋公于阚
　　十有二年春正月
　　夏六月壬寅公会杞侯莒子盟于曲池
　　隐二年纪莒盟于密隐四年莒人伐纪是时纪谋齐难故为盟莒以援之曲池鲁地
　　秋七月丁亥公会宋公燕人盟于谷丘
　　燕南燕姞姓伯爵黄帝之后谷丘宋地
　　八月壬辰陈侯跃卒
　　公会宋公于虚
　　虚宋地
　　冬十有一月公会宋公于
　　宋地
　　丙戌公会郑伯盟于武父
　　宋庄责赂而有怨于郑鲁桓憾忽而欲平突于宋至于君臣六会而宋不许平其辱甚矣于是遂有武父之盟武父郑地
　　丙戌衞侯晋卒
　　十有二月及郑师伐宋丁未战于宋
　　屡盟而卒叛数会而卒离故盟会春秋所恶也来战者罪在彼战于郎是也往战者罪在内战于宋是也
　　十有三年春二月公会纪侯郑伯己巳及齐侯宋公衞侯燕人战齐师宋师衞师燕师败绩
　　左氏以为郑与宋战公羊以宋与鲁战谷梁以纪与齐战赵匡据经文内兵主纪而先于郑外兵主齐而先于宋独取谷梁之说盖齐合宋衞燕三国伐纪鲁则纪其自出求兵于郑往救之战于纪而胜之也胡氏曰纪之不能保其国自此战始矣
　　三月葬衞宣公
　　既与衞人战曷为葬宣公怨不弃义怒不废礼且衞助齐鲁援纪非敌怨也礼丧在殡孤无外事衞宣未葬朔乃即戎又不称子从吉行事据事直书而恶自见也
　　夏大水
　　秋七月
　　冬十月
　　十有四年春正月公会郑伯于曹
　　曹在衞南而东北为齐界所以伺齐衞之往来虞其报救纪之怨也
　　无氷
　　时燠也政事舒缓纪纲纵弛之象
　　夏五
　　传疑也
　　郑伯使其弟语来盟
　　凡外大夫请盟于鲁曰来盟内大夫请盟于彼曰涖盟使来盟盟前定也
　　秋八月壬申御廪灾
　　粢盛所藏也
　　乙亥尝
　　谷梁曰志不敬也壬申御廪灾乙亥尝以为未易灾之余而尝也胡氏曰不时也秋尝以物成而荐新为义夏之六月未可尝也
　　冬十有二月丁巳齐侯禄父卒
　　宋人以齐人蔡人衞人陈人伐郑
　　师而曰以者能左右之以行其意也以一国而用诸侯之师于是始以者为所以者其罪一也
　　十有五年春二月天王使家父来求车
　　诸侯不贡车服天子不私求财王之不王甚矣
　　三月乙未天王崩
　　是后庄王僖王不书崩见王室不告鲁不赴而诸侯不臣益甚矣
　　夏四月己巳葬齐僖公
　　五月郑伯突出奔蔡
　　按左氏祭仲专郑伯患之使其壻雍纠杀之雍姬知之以告仲仲杀雍纠公出奔蔡是祭仲逐之也而不书何也陆淳曰凡诸侯之奔皆不书所逐之臣圣人端本清源明其自取焉耳程子曰避祭仲而出非国人出之也
　　郑世子忽复归于郑
　　忽尝嗣位君国归而称世子则亡其君位明矣称复归反正也
　　许叔入于许
　　隐十一年鲁及齐郑入许许庄公奔衞郑使庄公之弟许叔居许东偏以奉其祭祀郑乱故许叔入许曰入者难词因乱窃入非复国之义故书入
　　公会齐侯于艾
　　左氏曰谋定许也
　　邾人牟人葛人来朝
　　朝非微者之礼曷为书人天王崩而相与旅见弑逆之人故人以贱之
　　秋九月郑伯突入于栎
　　栎郑大都也入于栎则入于郑矣书入义不容也程子曰突非正也而忽不能君故国人君突诸侯助之春秋书爵所以戒居正者已不能保则人取之矣
　　冬十有一月公会宋公衞侯陈侯于袲伐郑
　　左氏曰将纳厉公也弗克而还先地而后伐先疑而后决也谷梁曰非其疑也非其疑于为义而果于为不义也袲宋地宋郑仇也何以主兵盖忽虽正其才不足以君一国突虽簒其智足以结四隣宋之相戾而复相用者贿耳
　　十有六年春正月公会宋公蔡侯衞侯于曹
　　夏四月公会宋公衞侯陈侯蔡侯伐郑
　　程子曰突善结诸侯也齐氏曰自入春秋蔡常先衞自是遂序衞之下先儒以为后至实则以势之强弱相上下而不复用周班矣
　　秋七月公至自伐郑
　　凡书至者久之也危之也　去年十一月会伐今年正月又会四月又伐故书至
　　冬城向
　　言冬通后月之词也
　　十有一月衞侯朔出奔齐
　　按左氏以杀急子声子也公谷以得罪天子也
　　十有七年春正月丙辰公会齐侯纪侯盟于黄
　　左氏曰平齐纪且谋衞也黄衞地
　　二月丙午公会邾仪父盟于趡
　　下书伐邾则恶自见矣
　　夏五月丙午及齐师战于奚
　　齐人侵鲁疆书战败也奚鲁地呉氏曰盟未几而齐来侵境平纪之信岂足恃乎
　　六月丁丑蔡侯封人卒
　　秋八月蔡季自陈归于蔡
　　何休曰蔡桓侯无子季次当立桓侯欲立献舞而疾季季避之陈桓侯卒蔡人召季于陈而季归归顺词既归何以不有国献舞立矣刘敞曰智足以与权而不乱力足以得国而不居逺而不携迩而不迫是以见贵于春秋
　　癸巳葬蔡桓侯
　　葬未有不称公者称其本爵或曰请諡于王者也或曰传失之
　　及宋人衞人伐邾
　　邾宋争疆鲁从宋志春盟而秋背之渎信不仁甚矣
　　冬十月朔日有食之
　　左氏曰不书日官失之也
　　十有八年春王正月公会齐侯于泺公与夫人姜氏遂如齐
