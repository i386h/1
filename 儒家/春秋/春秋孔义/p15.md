<!-- { "loadSidebar": true } -->
　　逾三时而始返讳不书止公考其时则事着矣
　　秋八月己亥晋侯夷卒
　　九月大雩
　　季孙意如如晋
　　冬十月葬晋昭公
　　十有七年春小邾子来朝
　　夏六月甲戌朔日有食之
　　秋郯子来朝
　　自襄七年朝鲁于是复至
　　八月晋荀吴帅师灭陆浑之戎
　　以其睦于楚也自是凡灭称大夫矣灭不书大夫者吴也
　　冬有星孛于大辰
　　大辰心也心为明堂天子之象其前星太子后星庶子当宋之分故王室乱宋亦乱卫陈郑灾
　　楚人及吴战于长岸
　　言战不言败胜败敌也吴屡受楚兵襄二十五年吴虽伐楚门于巢卒兵亦未及楚也至是始入楚境自后楚日削吴日张矣
　　十有八年春王三月曹伯须卒
　　夏五月壬午宋卫陈郑灾
　　四国同日而灾非人所能为也
　　六月邾人入鄅
　　恶邾也故宋公伐邾
　　秋葬曹平公
　　冬许迁于白羽
　　自叶迁也楚迁之而以自迁为文者许畏郑而乐迁也
　　十有九年春宋公伐邾
　　鄅夫人宋向戌之女也向宁请师而宋公伐邾尽归鄅俘
　　夏五月戊辰许世子止弑其君买
　　许悼公疟饮太子止之药卒止进药而药杀也其异于商臣蔡般者过与故不同也心不同而春秋之文一施者臣子于君父不可过也朱子曰如律中合御药误不如本方造御丹误不坚固之类止所以称弑以此欧阳公辨三传以止为真弑季氏私考及西亭辨疑皆以为用毒药弑恐不可以臆废古也
　　己夘地震
　　经书地震者五昭公之世再见
　　秋齐髙发帅师伐莒
　　时郊公在齐庚舆不事齐故也
　　冬葬许悼公
　　程子曰蔡般许止疑同故书葬
　　二十年春王正月
　　夏曹公孙防自鄸出奔宋
　　奔未有言自者此言自何也必曹君无道致令其奔非防之罪也其曰公孙贤之也言其专乎鄸而不以鄸叛贤于臧武仲逺矣公羊曰防子臧之子也
　　秋盗杀卫侯之兄絷
　　盗贱也兄母兄也目卫侯卫侯累也以卫侯之母兄而盗得杀之卫侯无政刑甚矣
　　冬十月宋华亥向宁华定出奔陈
　　君子违不适讐国陈宋之讐也三大夫往奔是欲依陈以为乱而宋其危矣
　　十有一月辛夘蔡侯庐卒
　　二十有一年春王三月葬蔡平公
　　夏晋侯使士鞅来聘
　　礼好不结而财求无度聘义亡矣
　　宋华亥向宁华定自陈入于宋南里以叛
　　凡叛有入于戚萧朝歌者皆不系之国其所食私邑也若南里则宋国城内里名故繋之宋亦见叛臣逼胁其君之甚也
　　秋七月壬午朔日有食之
　　八月乙亥叔輙卒
　　冬蔡侯朱出奔楚
　　费无极取货于东国而令蔡人逐之也
　　公如晋至河乃复
　　报士鞅聘晋以伐鲜虞辞
　　二十有二年春齐侯伐莒
　　自是莒服于齐矣
　　宋华亥向宁华定自宋南里出奔楚
　　先书叛继书奔楚楚君党恶之罪大矣
　　大搜于昌间
　　三纲军政之本春秋寓军政于三纲以辨上下定民志鲁昭之季人伦悖乱甚矣而惟搜田之是务是以屡书以讥之
　　夏四月乙丑天王崩
　　六月叔鞅如京师葬景王王室乱
　　以天王三月而葬矣
　　景王太子夀早夭诸子皆欲立刘子单子附王子猛尹氏邵伯毛伯附王子朝猛太子母弟也朝庶长也王初爱朝未立而崩于是大乱不曰京师者嫡庶并争乱在家室也
　　刘子单子以王猛居于皇
　　凡称以者不以者也不以者非所得而以者也刘蚠单旗臣也曷为能以王猛猛无宠于景王不能自定其位制在刘单其曰以者能废立之也何以称王示当立也当立何以名明嗣君也未立也又以别子朝也曰以曰居于皇而景王之乱国本轻宗社之罪着矣
　　秋刘子单子以王猛入于王城
　　入者难词王城天子都子朝之党在焉故言入
　　冬十月王子猛卒
　　前称王猛此何以复称王子猛于其卒从其恒称义不在焉不没其实而已
　　十有二月癸酉朔日有食之
　　二十有三年春王正月叔孙舍如晋
　　癸丑叔鞅卒
　　晋人执我行人叔孙舍
　　武城人取邾师邾人愬于晋晋人来讨叔孙舎如晋晋人执之书晋人非伯讨也书执我行人不以其罪也
　　晋人围郊
　　郊子朝邑也不繋之国者天下皆王土也书人者微之也王室危乱晋为方伯不躬率诸侯赴君父之急伸臣子之义徒以微者帅偏师薄为之援书晋人围郊而罪自见矣
　　夏六月蔡侯东国卒于楚
　　髙氏曰朝于楚而卒也
　　秋七月莒子庚舆来奔
　　虐而国人逐之齐纳郊公不书微之也
　　戊辰吴败顿胡沈蔡陈许之师于鸡父胡子髠沈子逞灭获陈夏齧
　　吴伐州来楚帅诸侯之师救之不言战未陈也吴以诡胜六国先败楚师遂奔故不书楚也其言灭获何别君臣也君死曰灭生得曰获大夫生死皆曰获此见吴之强而楚人益弱也
　　天王居于狄泉尹氏立王子朝
　　天王者敬王匄也王猛母弟以次当立者也天王何以居于狄泉哉必有以之者矣而春秋不书天王天之子也天之子非天其谁立之突然见于防若自天降然者圣笔亦神矣哉不书出王畿内也立者不宜立也书尹氏立独尹氏所欲立也王朝公卿书爵此称氏者见世卿擅权乱国为后戒也
　　八月乙未地震
　　冬公如晋至河有疾乃复
　　请叔孙舍也书有疾杀耻也
　　二十有四年春王二月丙戌仲孙貜卒
　　孟僖子也将死而使说与何忌师事夫子者也
　　叔孙舍至自晋
　　大夫执而致则名此书姓氏贤之也舍见执于晋以礼自持不为所屈及意如逐君而面责之意如有异志而自祈死其鲁国之良矣
　　夏五月乙未朔日有食之
　　秋八月大雩
　　丁酉杞伯郁厘卒
　　冬吴灭巢
　　巢楚之附庸实邑之也楚平兵挫境蹙渐非吴敌矣岂非委政无极国事日非乎栢举之败已蛊于此矣
　　葬杞平公
　　二十有五年春叔孙舍如宋
　　季公若之姊为小邾夫人生宋元夫人生子以妻季平子昭子如宋聘且逆之
　　汪氏曰意如遣公室正卿为已逆妇专恣甚矣昔也讨私邑使公室之卿围之今也娶已妻使公室之卿逆之名虽臣实行鲁君之事矣
　　夏叔诣防晋赵鞅宋乐大心卫北宫喜郑游吉曹人邾人滕人薛人小邾人于黄父
　　谋王室也赵简子令诸侯大夫输王粟具戍人曰明年将纳王夫王室之乱四年矣晋始为此防而仅合诸侯之大夫又曰明年将纳王圣心之所重伤也
　　有鸜鹆来巢
　　记异也鸜鹆不逾济鲁所无也宜穴又巢也
　　秋七月上辛大雩季辛又雩
　　见昭公君臣御灾非道而区区于祷祠之末也
　　九月己亥公孙于齐次于阳州
　　公伐季氏败而出奔称孙隐也次于阳州待齐命也季氏曰叔孙舍仲孙何忌皆贤也况舍本为公谋弱季氏何忌方居丧学礼未预国事传乃谓叔孙氏陷西北隅以救季氏孟孙氏杀郈昭伯以伐公徒何谓乎
　　齐侯唁公于野井
　　生事曰唁死事曰吊书齐侯唁者再而无救灾恤患之实见矣
　　冬十月戊辰叔孙舍卒
　　昭公在外而特书日以卒表贤也邵氏曰死恶物也燮以暴君舍以强臣人之情于是乎极
　　十有一月己亥宋公佐卒于曲
　　为公故将如晋宋元之夫人曹氏生子妻意如元公意如外舅也不此之顾而求纳公是以正伦恤患为心贤于当时诸侯逺矣
　　十有二月齐侯取郓
　　取之为已有以居公也故取繋于齐
　　二十有六年春王正月葬宋元公
　　三月公至自齐居于郓
　　入鲁地故称至犹在外故曰居
　　夏公围成
　　成孟氏邑也是时齐侯将纳公梁邱据以季氏之贿而止之使公子鉏帅师从公不言齐师者景公为义不终故微之也书公围成而季氏之不臣昭公之不君齐侯不能修方伯连帅之职其罪具见矣
　　秋公防齐侯莒子邾子杞伯盟于鄟陵
　　谋纳公也参盟自齐桓以来未之有也于是再见晋不复主盟也
　　公至自防居于郓
　　君行而返必告庙则书至昭公居郓则非宗庙所在矣而必至者春秋大义所以存君古者君去其国太取羣庙之主以从则公之去郓而返亦或告于祖祢也与
　　九月庚申楚子居卒
　　平王长子建以费无极譛出奔宋至是令尹子常以太子壬弱母非适欲立王之庶弟子西子西不从乃立壬
　　冬十月天王入于成周
　　晋知跞赵鞅帅师纳王于成周使成公般戍周而还不书者罪晋也敬王居狄泉三年矣至是始入焉其不急君父之罪大矣入者难词成周者东周下都洛诰所谓我又卜瀍水东者是也不遂入王城者子朝之余党在也
　　尹氏召伯毛伯以王子朝奔楚
　　子朝之乱皆三子以之书天王入于成周后书子朝奔楚大天子之能反正然后罪人咸服也尹氏卿也卿乃子爵而叙召毛上者则二伯乃大夫字非伯爵也
　　二十有七年春公如齐公至自齐居于郓
　　夏四月吴弑其君僚
　　公子光弑僚而称国何也僚越光而代札是自祸也故贼不书主名
　　楚杀其大夫郤宛
　　令尹子常杀之也而称国者君不君故臣得专其威也
　　秋晋士鞅宋乐祁犂卫北宫喜曹人邾人滕人防于扈令戍周且纳公也宋卫固请纳公范鞅取货于季氏而不纳犹序诸国之大夫者罪止士鞅且以戍周故也
　　冬十月曹伯午卒
　　邾快来奔
　　邾叛臣也贱而书诛季氏也
　　公如齐公至自齐居于郓
　　二十有八年春王三月葬曹悼公
　　公如晋次于干侯
　　一年而如齐者再不见礼焉故如晋也次者止而有待之意次于阳州犹齐鲁之境也次于干侯则羁旅之人耳
　　夏四月丙戌郑伯宁卒六月葬郑定公
　　秋七月癸巳滕子宁卒
　　冬葬滕悼公
　　二十有九年春公至自干侯居于郓齐侯使髙张来唁公
　　书至自干侯见不得至晋也书髙张来唁见徒为唁而已罪齐晋也
　　公如晋次于干侯
　　复不见受也
　　夏四月庚子叔诣卒
　　叔诣欲纳公而卒
　　秋七月
　　冬十月郓溃
　　民逃其上曰溃昭公居郓四年民不见德以至于溃自是削迹于鲁尺地一民非其有矣
　　三十年春王正月公在干侯
　　郓犹吾土也干侯非吾土矣故嵗首必书公所在以存君也诛逆臣罪诸侯也
　　夏六月庚辰晋侯去疾卒
　　秋八月葬晋顷公
　　冬十有二月吴灭徐徐子章羽奔楚
　　君奔不名非其罪也徐子名者臣吴而后奔也
　　三十有一年春王正月公在干侯季孙意如防晋荀跞于适歴
　　晋定公初立有意嗣伯故欲纳公而复惑于士鞅之言召季氏而使荀跞出防晋伯之不复于是决矣
　　夏四月丁巳薛伯谷卒
　　晋侯使荀跞唁公于干侯
　　罪晋也隂交其臣阳唁其君
　　秋葬薛献公
　　冬黒肱以滥来奔
　　黒肱邾大夫不言邾阙文邾快黒肱相继来奔季孙当国以类至也　公羊云滥自分为国故不书邾
　　十有二月辛亥朔日有食之
　　三十有二年春王正月公在干侯取阚
　　阚鲁羣公墓所在公不得奉宗庙祭祀而先君坟墓所在特以取书着贼臣据国拒君之罪也
　　夏吴伐越
　　秋七月
　　冬仲孙何忌防晋韩不信齐髙张宋仲几卫世叔申郑国参曹人莒人薛人杞人小邾人城成周
