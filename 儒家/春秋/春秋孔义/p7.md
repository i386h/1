<!-- { "loadSidebar": true } -->
　　夏四月四卜郊
　　鲁郊非礼也夏四月非时也四卜非礼也
　　不从乃免牲
　　卜而不从则不郊矣故免牲
　　犹三望
　　犹者可以已之辞也不郊则不当望也
　　秋七月
　　冬杞伯姬来求妇
　　妇人与国事非礼也求妇者姑之辞也求僖公女叔姬也是爲杞桓公妻成公世叔姬之不终其权舆于此与
　　狄围衞十有二月衞迁于帝丘
　　呉氏曰去年狄侵齐今年围衞岂以晋文久居狄而狎之乎
　　三十有二年春王正月
　　夏四月己丑郑伯捷卒
　　衞人侵狄
　　秋衞人及狄盟
　　盟不地于狄也
　　冬十有二月己卯晋侯重耳卒
　　三十有三年春王二月秦人入滑
　　按左氏曰秦师灭滑而还此云入不能有其地也
　　齐侯使国归父来聘
　　报公子遂之聘
　　夏四月辛巳晋人及姜戎败秦于殽
　　晋襄忘亲背惠墨衰绖而从戎其恶大矣故书人秦爲无道越晋逾周以袭人不言师外之也
　　癸巳葬晋文公
　　日葬危不得葬也
　　狄侵齐
　　因晋丧也
　　公伐邾取訾娄
　　秋公子遂帅师伐邾
　　乘晋文之没报升陉之役忿欲不义之兵也
　　晋人败狄于箕
　　狄伐晋及箕此门庭之冦也败之宜矣而晋侯称人者不与其丧而用师也
　　冬十月公如齐
　　十有二月公至自齐
　　宰周公下聘而不入觐国归父来聘而往朝比事而观鲁之无王甚矣
　　乙巳公薨于小寝
　　君日出眡朝退适路寝听政使人眡大夫退然后适小寝释服是路寝治事之所也小寝燕息之地也君终不于路寝非正矣
　　陨霜不杀草李梅实
　　季友受费而季孙氏始公孙兹帅师而叔孙氏始公孙敖帅师而孟孙氏始三桓之盛自僖公始文公以闇弱继之率以专鲁咎徴已先着矣
　　晋人陈人郑人伐许
　　讨其二于楚也















　　春秋孔义卷五
　　钦定四库全书
　　春秋孔义卷六　　　　　明　髙攀龙　撰文公
　　元年春王正月公即位
　　二月癸亥日有食之
　　天王使叔服来会葬
　　夏四月丁巳葬我君僖公
　　天王使毛伯来锡公命
　　礼有受命无来锡命来锡命非正也
　　晋侯伐衞
　　文公季年诸侯朝晋而衞独不朝又使孔逹侵郑是以伐卫取戚田
　　叔孙得臣如京师
　　拜锡命也
　　衞人伐晋
　　秋公孙敖会晋侯于戚
　　晋侯疆戚田敖往会之
　　冬十月丁未楚世子商臣弑其君頵
　　公孙敖如齐
　　左氏曰始聘也
　　二年春王二月甲子晋侯及秦师战于彭衙秦师败绩彭衙秦地秦师未至晋境故不书侵伐晋侯急于一战故书及忿以取败故书败绩善战者服上刑春秋所恶也
　　丁丑作僖公主
　　讥后也虞主用桑练主用栗用栗者藏主也期年练祭至是十五月而作主不时也
　　三月乙巳及晋处父盟
　　晋人以公不朝来讨公如晋盟者公也不地于晋也公出不书反不致盟不言公处父不氏讳与大夫盟也所耻也此春秋之笔削也
　　夏六月公孙敖会宋公陈侯郑伯晋士縠盟于垂陇讨衞故也陈侯爲衞请成执孔逹以说桓文没大夫擅诸侯会盟自公孙敖士縠始也
　　自十有二月不雨至于秋七月
　　歴时而言不雨不忧雨也
　　八月丁卯大事于大庙跻僖公
　　大事袷也跻升也升僖于闵之上也逆祀也
　　臣不可以先君犹子不可以先父故以昭穆父祖而喻非谓僖公父视闵公也
　　冬晋人宋人陈人郑人伐秦
　　晋人再胜秦师复兴此役直书恶见矣外兵非君将皆书人不以书人爲贬也
　　公子遂如齐纳币
　　讥丧娶也三年之内不图婚
　　三年春王正月叔孙得臣会晋人宋人陈人衞人郑人伐沈沈溃
　　伐沈以其服于楚也沈溃民逃其上也商臣弑君父之大恶而不能讨区区伐沈何爲也
　　夏五月王子虎卒
　　以来赴而鲁吊也
　　秦人伐晋
　　按史记称穆公作誓在取王官封殽尸之后自是遂不复东征誓言终能践矣
　　秋楚人围江
　　报沈之役也
　　雨螽于宋
　　冬公如晋十有二月己巳公及晋侯盟
　　晋人悔其无礼请改盟然犹要公之朝以约誓于其国鲁之屈辱甚矣
　　晋阳处父帅师伐楚以救江
　　商臣弑逆之贼晋主夏盟合诸侯讨之岂不两得乎区区以救江又无救之实惜哉
　　四年春公至自晋
　　夏逆妇姜于齐
　　略之也不终丧不以贵者逆是不成其夫人之礼也故不书夫人
　　季氏曰妇者有姑之称成风声姜在也
　　狄侵齐
　　秋楚人灭江
　　晋侯伐秦
　　上书楚人灭江下书晋侯伐秦比事观之其义自着灭江不耻而急报王官之忿书晋侯正着其罪也
　　衞侯使甯俞来聘
　　垂陇之会衞使服晋明年从晋伐沈明年春晋归孔逹其夏卫侯朝晋至秋而聘鲁葢成公见执僖公爲请今来拜僖公之赐也
　　冬十有一月壬寅夫人风氏薨
　　妾母称夫人自文公丧成风始嫡妾乱矣仲子始僭尚未敢同嫡也
　　五年春王正月王使荣叔归舍且赗
　　天子成妾母爲夫人乱伦之甚失天理矣故王不称天称叔存礼也
　　三月辛亥葬我小君成风
　　仲子之宫羽数特异盖不祔于姑犹有辨焉至是有二夫人祔庙矣自成风始也
　　王使召伯来会葬
　　再不称天圣人于此尤谨其戒
　　夏公孙敖如晋
　　王含且赗来会葬矣舍天王而谨事晋不待贬而恶见也
　　秦人入鄀
　　秋楚人灭六
　　秦楚之强甚矣中国犹恃有晋也
　　冬十月甲申许男业卒
　　六年春葬许僖公
　　夏季孙行父如陈
　　臧文仲以陈衞方睦故行父且娶焉
　　秋季孙行父如晋
　　文公即位六年朝晋者再贵卿往者再
　　八月乙亥晋侯驩卒
　　冬十月公子遂如晋葬晋襄公
　　郑子太叔曰先王之制诸侯之丧士吊大夫送葬然考僖公以前葬诸侯未有使大夫者今公子遂以卿往驯致少姜以妾媵而诸侯使卿会葬矣
　　三月而葬速
　　晋杀其大夫阳处父晋狐射姑出奔狄
　　狐射姑杀也而称国以杀公谷云君漏言也
　　闰月不告月犹朝于庙
　　不告月明当告也犹朝于庙幸其不已之辞
　　七年春公伐邾三月甲戌取须句遂城郚
　　伐邾间晋难也取须句不正其再取也又置叛臣焉城郚备邾难也
　　夏四月宋公王臣卒宋人杀其大夫
　　不日者国乱不讣也
　　昭公将去羣公子乐豫谏不听穆襄之族率国人攻公杀公孙固公孙郑于公宫众杀故称人不名者非一人也
　　戊子晋人及秦人战于令狐晋先蔑奔秦
　　襄公卒太子防晋人欲立长君赵孟使先蔑如秦逆公子雍秦康公以师纳之襄夫人日抱太子啼于朝诸大夫畏逼乃背先蔑立灵公以御秦败秦师于令孤书及罪晋也不言败绩敌也先蔑奔秦不言出在外也自令狐而奔也
　　狄侵我西鄙
　　间秦晋之争也
　　秋八月公会诸侯晋大夫盟于扈
　　爲晋侯立也诸侯不序公后至也大夫不名君防大夫自爲主也大夫主盟诸侯扈之会始也
　　冬徐伐莒公孙敖如莒涖盟
　　汪氏曰大夫盟不书名氏者三庄九年齐无君当国大夫自爲主也此年赵盾专政若晋无君者然溴梁之会诸侯皆在而十一国大夫自盟但书大夫盟诸侯皆失政矣
　　八年春王正月
　　夏四月
　　秋八月戊申天王崩
　　冬十月壬午公子遂会晋赵盾盟于衡雍乙酉公子遂会雒戎盟于暴
　　大夫专盟自衡雍始也相去四日耳不以继事书再称公子各日其会正其名与地中外之别也天王崩不奔丧而遂与盾与雒戎前后会于王都之侧尚犹待于贬乎
　　公孙敖如京师不至而复丙戌奔莒
　　敖爲遂逆婚于莒见其美而自娶焉遂欲攻之而反于莒至是弃君命而往从之其罪不容诛矣然鲁君不讨又不遣使京师以终吊丧之礼皆莫逃于圣笔之诛矣奔不言出不自位出也
　　螽
　　宋人杀其大夫司马宋司城来奔
　　非君命而众人擅杀之也前书杀其大夫言死者众也此书杀其大夫司马司城来奔言官者殆尽也
　　九年春毛伯来求金
　　不称使当丧未君也公孙敖如京师不至而毛伯来求金其罪两着矣
　　夫人姜氏如齐
　　二月叔孙得臣如京师
　　辛丑葬襄王
　　前年公子遂如晋葬襄公今年得臣如京师葬襄王是夷周于晋也至于以渐者往会而不登于防不吊不葬而见略于经抑又甚矣
　　晋人杀其大夫先都
　　三月夫人姜氏至自齐
　　书至正其夫人之体也则不至者其行非礼见矣
　　晋人杀其大夫士縠及箕郑父
　　襄公于夷之搜将登箕郑父先都使士縠将中军以先克之言而止故先都等阴使贼杀先克时赵盾秉国而先克其佐也于是杀先都杀士縠及箕郑父杀由盾也故书众杀而不书国杀不去其官
　　楚人伐郑公子遂会晋人宋人衞人许人救郑
　　楚人伐郑以晋君之少也赵盾帅列国之师救郑而不及楚师故书人以惩不恪
　　夏狄侵齐
　　楚得气去而狄交侵矣病晋也
　　秋八月曹伯襄卒
　　九月癸酉地震
　　前此百余年未有书地震者而自此至哀公书地震者五阳防阴盛之象也孔晁曰阳伏于阴下见迫于阴故不能升以至地震
　　冬楚子使椒来聘
　　伐郑聘鲁逺交近攻也以聘事来故书子非进之也
　　秦人来归僖公成风之襚
　　是时秦楚交病中国秦欲伐晋而归襚于鲁犹楚欲图北方而来聘也
　　不曰庄公成风曰僖公成风者成风以僖公贵也卒葬则以臣子之词见王之含赗会葬则以不天见秦人归襚则以僖公成风见其义备矣
　　葬曹共公
　　十年春王三月辛卯臧孙辰卒
　　夏秦伐晋
　　外之也春秋书兵罪其报复不已而外之者三秦郑晋也
　　楚杀其大夫宜申
　　宜申谋弑商臣也而以国杀大夫爲文圣人之意深矣
　　自正月不雨至于秋七月
　　及蘓子盟于女栗
　　蘓子周卿士左氏曰顷王立故也赵氏曰不书公讳独与天子大夫盟然讳公之盟皆书日此不日微者盟也鲁罪转大矣女栗畿内地
　　冬狄侵宋
　　楚子蔡侯次于厥貉
　　将伐宋也宋出迎劳之而免曰次着其包藏祸心欲慿诸侯而未敢遽前也唯蔡侯首附荆楚故表而出之以均其罪
　　十有一年春楚子伐麇
　　楚伐亦书爵矣中国无伯着夷狄之强也
　　夏叔仲彭生会晋郤缺于承筐
　　谋诸侯之从于楚者
　　秋曹伯来朝
　　即位来见也自此曹从鲁矣
　　公子遂如宋
　　狄侵齐
　　冬十月甲午叔孙得臣败狄于咸
　　狄八年之间三侵齐一侵鲁宋自是不敢窥齐鲁惟十三年一侵卫耳此败咸之功也
　　十有二年春王正月郕伯来奔
　　孙明复曰诸侯失地皆名此不名者非自失国也庄八年郕降于齐师自是入齐爲附庸此又来奔爲齐所偪耳
　　杞伯来朝
　　二月庚子子叔姬卒
　　左氏曰请絶叔姬而无絶昏公许之叔姬卒不言杞絶也书叔姬言非女也啖氏曰此传当在成八年误置此也
　　夏楚人围巢
　　巢呉楚间小国也
　　秋滕子来朝
　　秦伯使术来聘
　　且言将伐晋
　　冬十有二月戊午晋人秦人战于河曲
