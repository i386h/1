<!-- { "loadSidebar": true } -->
　　公子牙卒
　　三传及胡氏皆以为季友酖之也不书刺善季友也疑者曰公子牙庆父之母弟也庆父欲为乱而牙先以病卒天存鲁也夫子虽为鲁喜而经无异词乃皆以为季子之酖夫季子不能诛庆父子弑君之后安能以叔牙一言之失而遽酖之乎若疑其后为叔孙则庆父缢死后亦有后况春秋弑君之贼如齐杀无知而其后有仲孙湫宋杀华督而其后有华耦华喜陈杀夏徴舒而其后有夏齧夏区夫岂皆饮酖而许立者吾姑存疑焉附録
　　纪侯大去其国公羊曰不言灭为齐襄公讳也何讳乎复讐也何讐乎纪侯譛哀公烹乎周九世矣九世可以复讐乎虽百世可也余曰不然季文子欲逐公孙归父也臧宣叔怒曰当其时弗能治也后之人何罪先王之罚罪人不孥九世而以讐报非矣
　　纠不系之齐不当立也谷梁以为当可纳而不纳齐变而后伐故恶内也非也
　　宋万弑君胡氏曰太宰督亦死于闵公之难而不书身有罪也是也恵伯死于子恶之难而亦削而不书非君命也非也子恶不书弑为国讳也既讳子恶则不得不并恵伯讳之矣恵伯何讥焉
　　鬻拳兵谏目为爱君陋哉左氏之见也自此说一倡而后世有兴晋阳之甲以除君侧之恶而托之乎忠者
　　君举必书书而不法后嗣何观曹刿之谏如齐观社也俭徳之共也侈恶之大也先君有共徳而君纳之大恶无乃不可乎御孙之谏刻桓宫桷也男贽玉帛禽鸟女贽不过榛栗枣脩男女同贽是无别也御孙之谏宗妇觌用币也左氏备矣
　　曹覊出奔陈赤归于曹与郭公上下不相蒙也公谷以为赤即郭公谬哉论也以曹杀其大夫而不名为曹覊讳则又舛矣
　　大夫如他国未有书所为者曰公子友如陈葬原仲讥私交也公谷以为避公子庆父公子牙之难故有所托而如陈谬也
　　纪叔姬一亡国妇耳归于酅书卒书葬书纪侯失国犹书大去其国而不名也齐襄公逐人之国夷人之社稷亦云暴矣而内乱禽兽行书防书享屡见于经南山载驱诗又屡刺焉其后卒死无知之手比之纪侯纪叔姬所得孰多则信乎齐景公之富不如夷齐之贫也
　　一年而三筑台甚之也继书冬不雨以是为无闵民之心矣












　　春秋质疑卷三
　　钦定四库全书
　　春秋质疑卷四
　　明　杨于庭　撰
　　闵公
　　不书即位
　　公谷以为继弑君者是也必以为内无所承上不请命者则胡氏之迂也
　　齐仲孙来
　　仲孙不名嘉之也何嘉乎齐桓乗鲁乱有窥鲁之心而仲孙劝以务宁鲁难亲有礼圣人以是为能存鲁也故嘉之下文所谓齐髙子来盟即此意也不书使嘉其存鲁也若以书来为交讥则髙子来盟何以为美乎既讥之必名之矣
　　附録
　　齐仲孙来仲孙湫也公羊以为即公子庆父何居公子顽通于宣姜诗所为刺鹑之奔奔墙有茨也夫以庶子而通其嫡母此何等事也而人可强使之者乎又岂有身为君夫人母仪一国而人可强使与子奸者乎左氏曰初恵公之即位也少齐人使昭伯烝于宣姜不可强之生齐子戴公文公宋桓夫人许穆夫人则齐东野人之语也










　　春秋质疑卷四
　　钦定四库全书
　　春秋质疑卷五
　　明　杨于庭　撰
　　僖公
　　不书即位
　　公谷以为继弑君者是也胡氏以为内无所承上不请命迂也
　　季友败莒师于郦
　　柽之防返席未安也而即袭败邾人之归师曲在我矣故书曰公败邾师于偃至如庆父弑君天下之恶一也莒不以为罪而受之至是而复伐我以求赂此所谓敌加于己不得已而应之者尚可以败之者为罪乎曰败莒师于郦获莒挐嘉获之也此与公败邾师于偃所谓美恶不嫌同辞胡氏以为诈谋擒其主将误矣
　　夫人姜氏薨于夷齐人以归　葬我小君哀姜
　　哀姜与弑二君胡氏以为齐人杀之可也以尸归鲁不可也既归于鲁则子无絶母之义不得不以小君葬之矣余谓哀姜之事与文姜异文姜虽与闻乎弑而诸侯未闻有讨之者荘公亲其子也父薨之后又二十有二年而后薨则虽欲不以小君之礼葬之不可得矣哀姜奔邾不还义与庙絶齐侯召而杀之于夷诸侯亡不闻者僖公虽厚于嫡母取而葬之足矣何必隆之以小君之礼而祔食于太庙乎故经书齐人以归讥齐也葬我小君哀姜讥鲁也唐张柬之讨武氏之乱先儒谓宜执武后于太庙数其罪而赐之死余尝非之以为中宗亲其子而五王又中宗之臣此荘公所不得贬文姜者也然繇斯以谈亦足以证葬我小君哀姜者之为过矣
　　侵蔡蔡溃遂伐楚
　　胡氏曰书遂伐楚讥専也谓不请命于天子也伯主之専久矣若以为讥则召陵盟楚何者而非専乎然则书遂者何也大桓公之伐楚也蔡党于楚因其嫁荡舟之姬之衅而合诸侯以侵之蔡溃而楚已披其党矣于是遂声楚罪而致伐焉所谓以小为大有名之师也故春秋大之至其不请命于天子则桓之所以止于桓而仲尼之徒之所不道也
　　许男新臣卒
　　卒许男常事尔以为不卒于师于防而亟归为不知命则臆説也
　　晋人执虞公
　　传曰不书灭不与灭也其曰晋人执之者犹众执独夫云耳然则晋无贬乎先王之制班爵有等晋以侯而执天子之上公而天子不能讨方伯不能诘故削而称人讳之也盂之防楚以子执公则讳国韩之战秦以伯获侯则讳人棐林之役赵盾以大夫防诸侯则讳之曰师其意逺矣
　　禘于太庙用致夫人
　　用致夫人如史记夜致王夫人之致盖已死者左氏曰哀姜近之削姓氏贬之也以其与闻乎弑而不宜祔食于先公也若曰成风则成风薨于文公之四年此时尚亡恙縦立以为夫人何曰用致
　　齐侯小白卒　葬齐桓公
　　入春秋而王室之衰甚矣然而桓王伐郑则三国従之四国伐衞纳朔则王人子突救之虽不得尽行其志而余威犹存也宰咺之赗凡伯南季宰紏仍叔子之聘荣叔之锡以鲁一国观之则所以羁縻天下者可知是诸侯犹借王命以为重也则天子之于诸侯犹未截然扞格苟有能兴之者犹足与为政于天下也使齐桓毅然举太公之履以修周召共和之旧修朝觐聘问之礼为诸侯倡侵伐盟防必归命于天子然后扶控大小庶邦以问罪于天下如宋万鲁庆父之弑逆则诛之诸侯有自相侵伐者则讨之捍戎于曹攘狄于卫因以责贡于楚天下有不翕然尊周者乎顾乃强搂诸侯而盟之入春秋未有书灭者有之自桓公始一曰齐师灭谭再曰齐人灭遂以诛其首创灭国之罪而至于齐人殱于遂则直书之以志天道之好还他如伐衞而取赂侵陈而书人执辕涛涂与次匡救徐之事种种皆圣人所不与其伐楚也不敢斥其僣王而第举包茅不入之小者昭王不返尤为无谓岂非以自反不缩而然乎身死虫出至于九月而后葬其徳之入人浅矣仲尼之徒无道桓文之事者以此
　　邾人执鄫子用之
　　用鄫子者伯主之虐而书邾人恶邾子之为伯主使也春秋之法罚并其党则为恶者惧矣
　　冬防陈人蔡人楚人郑人盟于齐
　　没公不书者何曰罪鲁之首于帅中国以防楚也鲁周公之后列国之望也齐桓北杏之防不得鲁则诸侯不亲楚頵薄之盟不得鲁则宋公不释鲁之为天下重久矣荘二十八年秋荆伐郑公防齐人宋人救郑齐宋师少将卑而公亲防善公之事霸谨也谨于事霸者谨于尊中国也今桓公甫没而首帅中国以盟楚使其后楚得执宋公而遂列位陈蔡之上非此防阶之乎至公子遂如楚乞师公以楚师伐齐取谷则兴戎召祸为恶已甚虽欲讳之而不可得矣
　　宋公兹父卒
　　宋襄公卒伤于故也不书葬伤中国也宋先代之后爵上公继齐桓为诸侯盟主而楚以蛮夷执之于防又亲集刅于其股卒以伤死而诸侯不能救也不亦伤乎春秋有弱其君而不葬者如滕侯宿男之类而鲁宋匹敌僖公又曽盟于薄释宋公则决非恝然于襄公之葬而不使使者其为伤中国亡疑也
　　天王出居于郑
　　天王出既赴告于鲁则其入鲁未有不知之者也然而不书者何也削之也何削乎削晋文公之纳王也何削乎纳王纳王臣子之常分也而文公振振然矜之于是乎请隧而不与也则又多受田于周至于俘天子之亲姻而不顾故仲尼以为不足书也
　　公防诸侯盟于宋
　　不曰防楚子而曰防诸侯讳之也何讳乎存中国也
　　执曹伯　执衞侯　围郑
　　甚矣二伯之忮也以不礼而灭谭以不至而灭遂以一语不协而执辕涛涂伐陈侵陈者齐桓也以观骈胁而执曹伯畀宋人以不假道而执衞侯使酖之以不礼而围郑者晋文也甚矣其忮也宋艺祖有言尘埃中可识天子宰相则人皆物色之矣此王者之量王者之言也
　　盟翟泉
　　没公而人列国之卿左氏以为卿防公侯胡氏以为盟王子虎余曰兼之也盟处父荀庚孙良夫郤犨者皆没公则左氏之説何可少也
　　晋侯重耳卒
　　请隧召王盟王子虎齐桓之所不敢为也伐曹衞致楚已私许之复以怒之齐桓之所不屑为也一战胜楚遂主夏盟八年之间威加天下齐桓之所不能为也以故其効弥速道弥卑功弥髙事弥谲矣虽然桓公没而国大乱晋为盟主百有余年何也齐桓内嬖如夫人者六五公子争而晋文之齐姜贤杜祁文贤以君故让偪姞而上之以狄故让季隗而已次之其家法胜也齐孝庸驽盟楚于国伐宋伐鲁失其据矣晋襄之略不减于文既退三强诸侯畏服灵成景厉代争诸侯悼公萧鱼防于王道其嗣述胜也管仲死齐无人焉晋则狐偃赵衰先轸随防郤缺栾书韩厥知防魏绛之徒代不乏人师武臣力其谋臣胜也晋大于齐诸侯畏之兼斯三者欲无霸得乎
　　附録
　　齐为伯讨哀姜是也惜乎其不能讨庆父耳左氏以为已甚谷梁以为讳杀同姓非也
　　齐起临淄距江黄二千余里而楚不过八九百里楚悉师方城之外以伐江黄齐救未至而国已毙矣盟于贯防于阳谷説者皆善齐桓掎角以制楚然尝考管仲之言曰江黄逺齐而近楚若伐而不能救则无以宗诸侯矣桓公不聴其后楚人卒灭黄灭江而中国末如之何也使王者处此则必修文徳以来之不至好大喜功而贻祸与国矣
　　许男卒刘敞引檀弓曰国君即位而为椑嵗一漆之以是知死者古人之所不讳所谓生寄也死归也汉世犹有古意贾谊上文帝书曰万嵗之后传之老母弱子将使不宁呜呼于今亦罕矣虽然今制上即位即营山陵亦即位而为椑意也
　　楚伐许许男面缚衔璧大夫衰绖士舆榇楚子问诸逢伯对曰武王克殷微子唘如是武王亲释其缚受其璧而袚之焚其榇礼而归之有诸乎曰否好事者为之也按尚书微子若曰我其发出狂吾家耄逊于荒今尔无指告予颠隮若之何其父师若曰商其沦
　　丧我防为臣仆诏王子出迪我旧云刻子王子弗出我乃颠隮自靖人自献于先王我不顾行遯盖微子痛纣将亡已欲与家耄逊遯矣箕子然之以为商固将亡我等无为异国臣仆之理而其势又不能久居于位盖昔日我以王子贤而长请立之纣忌之久矣今若不去是我前日之言适害子也为王子计唯有出遯荒野以全宗祀无至颠跻我则当死职而不顾行遯也盖微子之去不过出遯在野避纣乱岂有抱祭器而奔周如太史公所云乎祭器藏在太庙微子安得抱之而奔审尔是春秋所书盗窃寳玉大弓之类何以称仁武王克殷释囚封墓之外不闻所以处微子者或以其遯野求之不获及武庚诛而卒求得之始封之于宋耳且武王讨纣之罪何与微子而面缚舆榇耶左氏浮夸此其騐矣
