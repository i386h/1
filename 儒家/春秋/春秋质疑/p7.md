<!-- { "loadSidebar": true } -->
　　公孟絷公孟字絷名也定十二年衞公孟彄帅师伐曹彄絷之子也于法当称公孙彄曰公孟彄是以父字为氏也岂灵公徳絷让已遂生而赐氏使世其卿欤取以证仲婴齐则婴齐信乎以父字为氏而其为后父仲遂而非后兄归父也眀矣
　　鸜鹆来巢左氏引文武之世之童谣附防也何也往餽之马季氏餽马也公在干侯徴褰与襦公出而每嵗求従者之衣屦也稠父丧劳稠昭公也宋父以骄宋定公也往歌来哭丧归也童謡未必如是之眀且显也左氏诬也
　　晋中军帅称将军魏舒召阎没女寛食比置三叹问之对曰岂将军食之而有不足是以叹汉人称丞相亦曰将军灌夫对田蚡曰将军乃肯幸临况魏其侯又曰将军贵人也记衞弥牟亦称将军文子盖均之执国政之称云尔
　　春秋质疑卷十
　　钦定四库全书
　　春秋质疑卷十一
　　明　杨于庭　撰
　　定公
　　立宫
　　左氏及杜预之説是也意如逐君而惧乃请祷于公已而昭公死于干侯意如以为得黙祐矣故立其宫如今里伧还愿之类夫叔孙舍以他人逐君而使祝宗祈死意如乃亲逐其君而祷于公以祈君死其忍心害理恬然亡忌惮极矣胡氏但谓宫庙有毁而无立而不着季孙之罪则鹘突也
　　季孙意如卒
　　卒意如伤之也翚不书卒犹以讨贼望国人焉至是无望矣鲁事益不可为矣
　　従祀先公
　　左公谷皆以为顺祀闵僖是也鲁之跻僖公非礼也国人不服久矣阳虎専鲁而欲取悦于众故假公论而顺祀先公所谓其事则正其情则非也胡氏以为昭公至是始得従祀于太庙夫季氏之忍心于昭公何所不至观其葬而絶其兆域使不得同于先君又欲加以恶諡及祷于公而立其宫则其心亦何难于靳昭公之庙祔哉但厯攷三传并无此事而至冯山始创言之夫左氏公谷皆距孔子不逺其説似必有据今不信三传而信千余年后之冯山此余所断乎其不敢従者且季氏之逆此传所谓不待教而诛者奚必以昭公祔庙一事坐之本欲诛乱臣贼子而反令乱臣贼子解脱也
　　薛弑其君比
　　称国以弑外之也
　　公防齐侯衞侯于牵齐侯宋公防于洮
　　春秋之初患无王也衞朔得罪于主而公防齐人宋人陈人蔡人伐衞纳朔春秋之季患无伯也范中行氏得罪于君而公防齐侯衞侯于牵齐宋又防于洮以救范中行氏呜呼此乱臣贼子之所以接踵于天下而仲尼所以作春秋欤
　　衞世子蒯瞆出奔宋
　　辄可以拒父乎曰蒯瞆之族属未絶也灵公未尝废之而更立太子也故书曰衞世子蒯瞆出奔宋又曰晋赵鞅帅师纳衞世子蒯瞆于戚而輙拒父之罪昭昭矣齐国夏衞石曼姑帅师围戚之罪着矣
　　姒氏卒　葬定姒
　　何以不称薨何以不称葬我小君定姒疑者曰削之也削之何恶夺嫡也孰谓定哀之际则微乎
　　附录
　　意如卒阳虎请以璵璠敛仲梁懐弗与曰改步改玉阳虎欲逐之公山不狃曰彼为君也子何怨焉盖阳虎欲以君礼敛季孙而怒仲梁懐之不顺已公山不狃以为懐之言为鲁君也注以为指意如误矣夫君不在而摄祭但可代君行礼耳焉有公然佩君之玉者乎忍心至此其得死幸尔公山不狃非能忠于鲁君而其责阳虎则正矣
　　胡氏曰定公虽受国于季氏苟有叔孙婼之见不赏私劳致辟意如以明君臣之义则三纲可正公室强矣是何言之易乎従古以来不幸而立于权臣之手则必须従容濡忍以观其变若力不足而亟欲除之则未有不反受其螫者也魏主髦不胜其忿而欲讨司马昭反为所弑是矣且胡氏不见夫昭公之事乎然则定公如之何曰晏子之对齐景公曰唯礼可以已之庶防矣
　　申包胥乞师于秦倚墙而哭日夜不絶声勺水不入口者七日其忠过于束帛乗韦之茅夷鸱哉反国而逃赏其仁过于以璧沉河之舅犯矣
　　子西为王舆服以保路国于脾泄闻王所在而后従王昭王不以为忌子西不以为嫌此所以能复楚也萧王击铜马贼军中不知王所在或言战殁者吴汉曰诸君何患王兄子见在南阳真若主也意仿此诸侯皆叛晋矣而鲁独后于是乎为晋侵郑为晋侵齐至于叔还如郑涖盟而后叛晋鲍文子所谓鲁未可取也上下犹和众庶犹睦能事大国而无天菑者以此孔子曰鲁一变至于道是固一騐欤
　　仲孙何忌魏曼多公羊以为讥二名二名非礼也非也考之春秋隠公名息姑闵公名启方成公名黑肱此我君之二名者也齐桓公名小白晋文公名重耳灵公名夷臯成公名黑臀厉公名州蒲秦穆公名任好宋襄公名兹父此伯主之二名者也无骇庆父行父婴齐此我大夫之二名者也荀林父夏徴舒韩不信乐大心此外大夫之二名者也二名何讥焉孔子之母名徴在则固已二名矣
　　赵鞅前书入于晋阳以叛后书归于晋归者易辞也如入无人之谓也晋于是乎不可为矣
　　秦公子鍼以富惧选则奔晋衞公叔戍以富见恶则奔鲁信乎富之足以贾祸也石衞尉曰奴辈利吾财耳收者曰知财之为患何不蚤散之耳

　　春秋质疑卷十一
　　钦定四库全书
　　春秋质疑卷十二
　　明　杨于庭　撰
　　哀公
　　伐邾取漷东田及沂西田
　　入定哀而鲁政益不可为矣何者宣成襄公之世君虽失政而季文子为冢卿孟献子为介卿国犹有人也至昭公则季氏横矣然叔孙豹及舍世济其忠故虽以宿之取郓而豹犹能拒乐鲋之请带而不与虽以意如之逐君而舍犹能祈死而耻与之同列则三家未尽不肖也唯夫定哀之世君既失政而季氏若斯若肥叔孙氏若不敢若州仇孟氏若何忌若彘皆碌碌驽庸但知封殖而不为国家经久之虑者即以邾事言之大搜于比蒲而来防已而朝公公薨而来奔丧邾之事鲁亦云可矣有何恚恨而伐之无已乎政由甯氏祭则寡人其亦可哀也已
　　城唘阳　城西郛　城毗　城邾瑕
　　四城何备晋也小国幸伯国之败而畔之曲在我矣已惧其讨而城以备之以是为不能以礼自强而区区于城守亦未也
　　蔡杀其大夫公孙姓公孙霍
　　此弑君之党也恶得无罪经书杀其大夫某者羙恶不嫌同辞有罪无罪观者自得之可也胡氏谓二公孙盖尝谋国不使其君至于是而弗见庸者故称国以杀而不去其官则曲説矣
　　齐国夏及髙张来奔　齐陈乞弑其君荼
　　古之贼臣将有无君之心则必先翦其羽翼而后动于恶而翦其羽翼莫急于世臣故孟子曰所谓故国者非谓有乔木之谓也有世臣之谓也董卓弑逆则灭太传袁隗之族曹操谋簒则杀孔融盖世臣与国同休戚而乱臣贼子往往以为不便而亟除之髙氏国氏之为世臣于齐久矣二臣不奔则荼未必弑阳生未必入而陈乞亦未必得政于齐也是故伪事之每朝必骖乘以悦其心又为之反间于诸大夫以搆其怨而髙张国夏果不容于齐矣逐而奔鲁则君侧无人而吾可以弑君而莫之忌矣春秋书陈乞弑其君荼而系于二子来奔之下以见国家不可一日而无世臣而语所谓虎豹在山藜藿为之不采者此也然则刘子单子以王猛居于皇入于王城者岂直讥其挟天子以令诸侯如胡氏説乎夫亦谓王猛之不可无二子云尔
　　防吴于鄫　防吴伐齐
　　吴楚僣王春秋皆以不治治之者也然楚始称荆继进而称人又进而称子称其大夫自僖文以至定哀之世而楚遂与齐晋宋衞诸国亡异焉独于吴也伐郯入州来灭巢防善道俱举其号防戚称人矣使札及栢举称子矣而至于柤与鄫之防长岸艾陵之战郢之入齐鲁之伐又仅仅以号举黄池称子曰及以外之其恶之尤有甚于楚者何曰楚虽暴横齐晋之君亟攘之召陵城濮鄢陵萧鱼霸中国者未有不摈楚者也独吴兴于霸图销歇之后而晋方引之以制楚欲求次陉一创不可得是故防鲁伐齐争先盟晋入郢之役君与大夫班处其宫无复人礼徴鲁百牢藩衞侯之舍凡此皆楚所无者此春秋所以亟恶之也欤不然泰伯至徳仲尼所称何独于其后裔削之也然以鲁之秉周礼而亟防之于鄫于槖臯又引之以伐齐其于周公兼夷狄之义悖矣仲尼所深悲矣
　　呉救陈
　　凡书救未有不善之者也而吴举其号不进而称人何居曰吴方无道争雄于楚其伐陈非有拯危扶颠之意故季札谓二君不务徳而力争诸侯民何罪焉者以此果吴脩方伯连帅之职以奨王室以抑强楚念胡公大姬神眀之胄而拯溺救焚以援之圣人当亟予之之不暇肯责之乎
　　孟子卒
　　胡氏曰讥同姓也此不独胡氏知之人人知之者也然礼一君一夫人犹今之一帝一后昭公君鲁三十有二年矣国人不以为君乎既以为君而祀于庙岂有无一夫人祔享者乎虽曰娶于同姓然使其以夫人之礼丧之赴于诸侯反哭于寝即书曰夫人孟子薨葬我小君孟子亦可也乃今考之左氏孔子与吊适季氏季氏不絻放绖而拜夫礼义折于圣人使孟子非小君则孔子何以绖而吊既绖而吊则孟子固昭公之夫人而为臣子者不得以私怨贬夺之矣礼初丧男絻女髽不絻者不服丧也不服丧者不以为夫人也不以为夫人者季氏恨昭公故也夫人臣而逐其君恶亦甚矣又废其二子公衍公为使不得立又沟而絶之于先公之墓俟孔子为司冦而后合之又废其敌体之夫人使不得祔于庙而为之丧也不亦伤乎夫子作春秋而直书曰孟子卒季孙之罪始无所容于天地之间矣胡氏舍季氏丘山之罪而第举娶同姓以为言此一陈司败能道之何待圣人之笔削乎或曰记曰夫人之不命于天子自鲁昭公始也则是昭公以娶同姓为嫌不敢请命于天子耳于季氏何尤曰周天子之寄虚名久矣仲子成风皆以诸侯之妾而归之赗况于君夫人乎昭公薨越三十年而后孟子卒使季氏果以小君之礼礼之则天王亦必追而锡之命或赗之矣天王之不加礼于孟子也则鲁不以为夫人也
　　附録
　　蒯瞆耻母之淫而欲杀之而輙又借口于王父以拒父均之乎无父之人也有王者作直须两废之而立公子郢耳孔子不为衞君非但不为輙也两不为也公羊谓拒父为尊王父而又予齐国夏衞石曼姑为伯讨何居
　　小邾射以句绎奔鲁曰使季路要我吾无盟矣使子路子路辞冉有曰千乘之国不信其盟而信子之一言子何辱焉对曰鲁有事于小邾死城下可也彼不臣而济其言是义之也由弗能子路大节如此夫岂无故而死孔悝之难乎彼其心盖误于以王父辞父命之説而谓輙之拒父为当也故其言曰太子焉用孔悝虽杀之必继之又曰太子无勇若燔台半必舍孔叔他日闻夫子正名之论则直笑以为迂繇其见偏宁杀其身而不顾也所谓弑父与君亦不従也公子荆之母嬖将以为夫人使宗人衅夏献其礼对曰无之公怒曰汝为宗司立夫人国之大礼也何故无之对曰周公及武公娶于薛孝恵娶于宋自桓以下娶于齐此礼也则有之若以妾为夫人则固无其礼也公卒立之国人始恶之繇是而观则春秋所载成风敬嬴者必其子君鲁之后尊以为夫人而仲子者亦隠公让桓而为之尊其母耳若先公在日则固未尝以妾为夫人也齐仲孙所谓鲁秉周礼未可取也者以此
　　出奔而复者衞成公衞献公也成有俞之卿献有鱄及仪之亲焉出奔而不复者鲁昭公衞出公鲁哀公也昭公有一子家羁而不能用出公愎而虐哀公妄君子以为蔑推之蔑挽之矣

　　春秋质疑卷十二
