<!-- { "loadSidebar": true } -->
　　传三十三年春秦师过周北门左右免胄而下注王城之北门胄兠鍪兵车非大将御者在中故左右下御不下音义【胄直救反兠丁侯反鍪亡侯反将子匠反】疏【正义曰成二年传称晋觧张御郤克郑丘缓为右张侯曰矢贯子手及肘左轮朱殷伤手而血染左轮是御者在左大将居中也宣十二年传称楚许伯御乐伯摄叔为右乐伯云左射以菆是射在左而御在中也郑诗笺云兵车之法左人持弓右人持矛中人御车故左右下御不下】超乗者三百乗王孙满尚幼观之言于王曰秦师轻而无礼必败注谓过天子门不卷甲束兵超乗示勇音义【乗绳证反下及注皆同轻遣政反下同】疏【正义曰服防云无礼谓过天子门不橐甲束兵而但免胄吕氏春秋説此事云师行过周王孙满日过天子之城宜櫜甲束兵左右皆下然则过天子门当卷甲束兵必古有此礼或出司马兵法其书既亡未见其本】轻则寡谋无礼则脱注脱易也音义【脱他活反易以防反】入险而脱又不能谋能无败乎及滑郑商人髙将市于周遇之以乗韦先牛十二犒师注商行贾也乗四韦先韦乃入牛古者将献遗于人必有以先之音义【先悉荐反注有以先之同犒若报反贾音古遗唯季反】疏【正义曰周礼太宰以九职任万民六曰商贾阜通货贿郑云行曰商处曰贾易云商旅不行是商行贾坐而言行贾者相形以晓人也乗车必驾四马因以乗为四名礼言乗矢谓四矢此言乗韦谓四韦也遗人之物必以轻先重后故先韦乃入牛老】
