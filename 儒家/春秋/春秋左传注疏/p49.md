<!-- { "loadSidebar": true } -->
　　冬公及齐侯遇于鲁济注济水厯齐鲁界在齐界为齐济在鲁界为鲁济盖鲁地音义【济子礼反】疏【注正义曰释例曰济水自荥阳卷县东经陈留至济隂北经高平东平至济北东北经济南至乐安博昌县入海案高平东平鲁西界也济南乐安齐竟内也指言鲁济故疑鲁地遇于鲁地济水之边】
　　齐人伐山戎注山戎北狄
　　传三十年春王命虢公讨樊皮夏四月丙辰虢公入樊执樊仲皮归于京师○楚公子元归自伐郑而处王宫注欲遂蛊文夫人鬭射师谏则执而梏之注射师鬭亷也足曰桎手曰梏音义【射食亦反又食夜反梏古毒反桎之实反】疏【注正义曰杜此注与谱并以射师与鬭亷为一人不知何据也服防云射师若敖子鬭班也射师被梏不言舎之何以得杀子元也知射师与班必非一人也杜谱以为鬭射师若敖于鬭班若敖孙周礼掌囚上罪梏拲而桎中罪桎梏下罪梏牿拲共文拲施于手知梏亦手也郑序云在手曰梏在足曰桎是先儒同此説也易大畜六四童牛之梏牛云梏者牛虽无手谓梏前足也】○秋申公鬭班杀子元注申楚县楚僭号县尹皆称公音义【僭子念反】鬭谷于菟为令尹自毁其家以纾楚国之难注鬭谷于菟令尹子文也毁灭纾缓也音义【谷奴走反楚人谓乳曰谷汉书作彀音同于音乌菟音徒纾音舒一音直汝反难乃旦反下注同】○冬遇于鲁济谋山戎也以其病燕故也注齐桓行霸故欲为燕谋难燕国今蓟县音义【为于伪反蓟音计】
　　经三十有一年春筑台于郎注无传刺奢且非土功之时音义【刺七赐反】
　　夏四月薛伯卒注无传未同盟
　　筑台于薛注无传薛鲁地
　　六月齐侯来献戎防注传例曰诸侯不相遗俘防获也献奉上之辞齐侯以献防礼来故书以示过音义【防在妾反遗唯季反传同俘音孚】疏【注正义曰防胜也战胜而有获献其获故以防为获也释例曰归者遗也献者自下奉土之称遗者敌体相与之辞传曰诸侯不相遗俘齐侯楚人失辞称献失礼遗俘故因其来辞见自卑也以其大卑故书以示过此经言献防传言遗俘则是献防献囚俘也襄八年邢丘之防传称郑伯献防于防又曰获司马燮献于邢丘是献俘谓之防也襄二十五年郑公孙舎之帅师入陈传称司空致地司徒致民是不以俘囚归也亦云子产献防于晋然则无囚而献其功空有器物亦称防也】
　　秋筑台于秦注无传东平范县西北有秦亭
　　冬不雨注无传不书旱不为灾例在僖三年
　　传三十一年夏六月齐侯来献戎防非礼也凡诸侯有四夷之功则献于王王以警于夷注以警惧夷狄音义【警音景惧戒惧也】中国则否诸侯不相遗俘注虽夷狄俘犹不以相遗
　　经三十有二年春城小谷注小谷齐邑济北谷城县城中有管仲井大都以名通者则不系国疏【注正义曰传称为管仲知是齐邑管仲所食采邑也吴灭州来晋灭下阳如此之类皆不繋国知大都以名通者则不系国也华亥向宁入于宋南里以叛南里非大都不得以名通故系之宋耳贾逵云不系齐者世其禄然则彼不系者岂皆世其禄乎】
　　夏宋公齐侯遇于梁丘注齐善宋之请见故进其班梁丘在高平昌邑县西南
　　秋七月癸巳公子牙卒注牙庆父同母弟僖叔也饮酖而死不以罪告故得书卒书日者公有疾不责公不与小敛音义【酖音鸩本亦作鸩与音预敛力艳反】
　　八月癸亥公薨于路寝注路寝正寝也公薨皆书其所详凶变疏【注正义曰公羊传曰路寝者何正寝也丧大记曰男子不死于妇人之手妇人不死于男子之手君夫人卒于路寝郑云言死必于正处也是薨于路寝得其正也言详凶变者释例云详内事谨凶变】
　　冬十月己未子般卒注子般庄公太子先君未葬故不称爵不言杀讳之也音义【般音班杀音试一音如字下同】疏【注正义曰传称公疾问后于叔牙若已有太子则不应须问当问之时似未有太子也季友以死奉般酖杀叔牙盖于尔时始命为太子公薨而般立知其为太子也子恶之死也直书子卒不书名此子般及子野皆书名者释例曰公子恶鲁之正适嗣位免丧则鲁君也襄仲倚齐而杀之国以为讳故不称君若言君之子也及子般子也或见杀或不胜丧言罪则不足成贬为孝而灭性故直畧而书卒也又曰未成君而卒若君未葬则嗣子书名在丧之礼也既葬则嗣君谅闇羣臣复吉免丧则成君也文公既葬襄仲杀恶及视书曰子卒与未成君同文所以为讳也如杜此言未葬之前生则直称为子死则书曰子某卒犹外诸侯生称其爵死书其名以为礼之常也既葬则嗣子成君以礼而卒当称公薨全成君也子恶父既葬鲁人讳其弑不得称君其实已葬不得従子般子野未葬之例故书子卒而不称名以示似未成君其实已成为君上不得同闵公下不得同般野故直书为子系之于父若言君之子也公羊以为君存称世子君薨称子某既葬称子逾年称公据子般子野卒似欲当然但左氏称宋桓公卒未葬而襄公防诸侯故曰子即发例曰凡在丧公侯曰子是未葬称子传之明文不得如公羊説也】
　　公子庆父如齐注无传庆父既杀子般季友出奔国人不与故惧而适齐欲以求援时无君假赴告之礼而行狄伐邢注无传邢国在广平襄国县疏【注正义曰明年有传而言无者明年自为管仲之言发端耳非説此年伐邢之事故言无传】
　　传三十二年春城小谷为管仲也注公感齐桓之德故为管仲城私邑音义【为于伪反注及下同】○齐侯为楚伐郑之故请防于诸侯注楚伐郑在二十八年谋为郑报楚宋公请先见于齐侯夏遇于梁丘音义【见贤遍反又如字】○秋七月有神降于莘注有神声以接人莘虢地音义【莘所巾反】疏【注正义曰易称神也者妙万物而为言者也虽复鬼神之神亦无形象可见今言神降则人皆闻知故知有神谓有神声以接人也吴孙权时有神自称王表言语与人无异而形不可见今此神降于莘盖亦王表之类神者气也当在人上今下接人故称降也国语説此事称内史过对王云昔昭王娶于房曰房后实有爽德协于丹朱丹朱冯身以仪之生穆王焉若由是观之其丹朱之神乎下説神居莘而虢公请土内史过往闻虢请命知莘是虢地】惠王问诸内史过曰是何故也注内史过周大夫音义【过古禾反】对曰国之将兴明神降之监其徳也将亡神又降之观其恶也故有得神以兴亦有以亡虞夏商周皆有之注亦有神异音义【监本又作鉴古暂反】疏【正义曰国语内史过曰夏之兴也祝融降于崇山其亡也回禄信于黔隧商之兴也梼杌次于丕山其亡也夷羊在牧周之兴也鸑鷟鸣于岐山其衰也杜伯射宣王于镐是夏商周之所有也其虞则国语不言焉未知其所谓也服防云虞舜祖考来格凤皇来仪百兽率舞案虞书夔説舜乐所致非神降也必其傅防尚书以为得神以兴则虞舜得神以亡者又安在也】王曰若之何对曰以其物享焉其至之日亦其物也注享祭也若以甲乙日至祭先脾玉用苍服上青以此类祭之音义【脾婢支反】疏【注正义曰此降莘之神非祀典所载神必须祭故内史过令以其物享之其物不知所谓更以至日释之谓此神初降之日以其至日之物也月令春其日甲乙夏其日丙子中央土其日戊已秋其日庚辛冬其日壬癸所用之物月令具有其文注引甲乙所用举一隅也丙丁日至祭用肺玉服皆赤也戊巳日至祭用心玉服皆黄也庚辛日至祭用肝玉服皆白也壬癸日至祭用肾玉服皆也】王従之内史过往闻虢请命注闻虢请于神求赐土田之命反曰虢必亡矣虐而听于神神居莘六月疏【正义曰国语称惠王十五年神降于莘年表惠王五年是鲁庄公之十八年则此年惠王十五年也上云七月降神则今年七月降也居莘六月虢公使祝史享焉则今年十二月也内史过往已闻虢请命则过至虢亦十二月也传先説王事使了后论虢事以终内史之言故文倒耳】虢公使祝应宗区史嚚享焉神赐之土田注祝大祝宗宗人史大史应区嚚皆名音义【区丘于反嚚五巾反大祝音泰下同】史嚚曰虢其亡乎吾闻之国将兴听于民注政顺民心将亡听于神注求福于神神聪明正直而壹者也依人而行注唯徳是与虢多凉徳其何土之能得注凉薄也为僖二年晋灭下阳传音义【凉音良】疏【正义曰国语曰耳目心之枢机也故必听和而视正听和则聪视正则明然则所谓聪明者不听滛辞不视邪人之谓也襄七年传曰正直为正正曲为直言正者能自正直者能正人曲而壹者言其一心不二意也依人而行谓善则就之恶则去之虢多薄徳神所不依其何土之能得言赐之土田必虚妄也若神所不依则不应赐土而言神赐之土田者神厌其人不告以实犹晋献公筮以骊姬为夫人亦云吉耳】○初公筑台临党氏注党氏鲁大夫筑台不书不告庙音义【党音掌】见孟任従之閟注孟任党氏女閟不従公音义【閟音秘】疏【正义曰服防云従之言欲与通也】而以夫人言许之注许以为夫人割臂盟公生子般焉雩讲于梁氏女公子观之注雩祭天也讲肄也梁氏鲁大夫女公子子般妹音义【肄音四又以二反】疏【注正义曰鲁以周公之故得郊祀上天故雩亦祭天也文四年传曰臣以为肄业及之也肄谓习业故讲为肄】圉人荦自墙外与之戏注圉人掌养马者以慢言戏之音义【荦音洛又力角反】疏【注正义曰周礼圉人掌养马刍牧之事昭七年传曰马有圉牛有牧】子般怒使鞭之公曰不如杀之是不可鞭荦有力焉能投盖于稷门注盖覆也稷门鲁南城门走而自投接其屋之桷反覆门上音义【覆芳服反】疏【注正义曰稷门为鲁南城门盖时人犹以名之故知也投盖者谓自投其身以盖物故以为走而自投反覆门上刘规过云公言荦有力焉如杜此説劲防耳非有力也当谓投车盖过于稷门今知不然者周礼车盖以物帛为之轻而帆风非可投之物且传直云投盖于稷门不云过稷门明知自投反覆稷门之上今时犹然且游楚超乘而出女曰子南夫也则劲防之人亦是勇力之事刘君以劲防非力而规杜氏非也】公疾问后于叔牙对曰庆父材注盖欲进其同母兄问于季友对曰臣以死奉般注季友庄公母弟故欲立般公曰乡者牙曰庆父材成季使以君命命僖叔待于鍼巫氏注成季季友也鍼巫氏鲁大夫音义【乡许亮反鍼其亷反】使鍼季酖之注酖鸟名其羽有毒以画酒饮之则死音义【画音获】疏【注正义曰説文云酖毒鸟也一名运日广雅云鸩鸟雄曰运日雌曰阴谐广志云鸩鸟形似鹰大如鹗毛黒喙长七八寸黄赤如金食蛇及橡实常居高山巅晋诸公赞云鸩鸟食蝮以羽翮栎酒水中饮之则杀人旧制鸩不得渡江有重法石崇为南中郎得鸩以与王恺养之大如鹅喙长尺余纯食蛇虺司隷傅只于恺家得此鸟奏之宣示百官烧于都街是説鸩鸟之状也以其因酒毒人故字或为酖】曰饮此则有后于鲁国不然死且无后饮之归及逵泉而卒立叔孙氏注逵泉鲁地不以罪诛故得立后世其禄○八月癸亥公薨于路寝子般即位次于党氏注即丧位次舎也○冬十月己未共仲使圉人荦贼子般于党氏注共仲庆父音义【共音恭】成季奔陈注出奔不书国乱史失之立闵公注闵公庄公庶子于是年八嵗音义【闵亡谨反】疏【注正义曰传称闵公哀姜之娣叔姜之子哀姜以二十四年八月始入娣必与适俱行当以二十五年生子故云八嵗】

　　春秋左传注疏巻九
　　春秋左氏传注疏卷九考证
