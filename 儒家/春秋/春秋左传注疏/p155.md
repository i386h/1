<!-- { "loadSidebar": true } -->
　　经十有六年春王正月葬晋悼公注逾月而葬速也疏【正义曰四年七月夫人姒氏薨八月葬我小君定姒才别月耳杜云逾月而葬速也今晋悼往年十一月卒此年正月葬积三月也杜亦云逾月而葬者逾越也所越有多有少俱是逾越之义故杜通两解之】三月公会晋侯宋公衞侯郑伯曹伯莒子邾子薛伯伯小邾子于溴梁注不书髙厚逃归故也溴水出河内轵县东南至温入河音义【溴古反徐公壁反轵之氏反韦昭音枳】疏【正义曰传于防溴梁之下晋侯与诸侯宴乃言髙厚逃归则髙厚会讫乃逃也于防不书齐者以髙厚逃归晋人怒之诸侯即有伐齐之志不与髙厚得为来防公归告庙歴告所防不告髙厚故不书也】
　　戊寅大夫盟注诸大夫本欲盟髙厚髙厚逃归故遂自共盟鸡泽防重序诸侯今此间无异事即上诸侯大夫可知音义【重直用反】疏【正义曰公羊以为溴梁之盟君若赘旒然谷梁云不曰诸侯之大夫大夫不臣也皆以为此时诸侯防弱权在大夫诸侯皆在而大夫自盟政教约信在于大夫其事不由君也不曰诸侯之大夫者刺大夫不臣也贾服取以为説言恶大夫专而君失权也案传荀偃怒使诸侯大夫盟髙厚以君臣不敌故使大夫盟之君使之盟非自专也以齐人既有二心髙厚歌诗不类知小国必有从齐者也诸侯大夫本意欲盟髙厚髙厚虽已逃归仍恐余国有二故大夫遂自共盟使同防之国皆一其志也鸡泽之防又隔袁侨如防故重言诸侯之大夫今此间无异事直言大夫即是上防诸侯之大夫不言诸侯以可知故也】晋人执莒子邾子以归注邾莒二国数侵鲁又无道于其民故称人以执不以归京师非礼也音义【数所角反】疏【正义曰十二年莒人伐我东鄙十四年莒人侵我东鄙十五年邾人伐我南鄙是邾莒二国数侵伐鲁也凡例云君不道于其民则称人以执知此二国君又皆无道于民故称人以执之也诸侯不得相治故成十五年晋侯执曹伯僖二十八年晋人执卫侯皆书归于京师此言以归乃是自归晋国故非礼也】
　　齐侯伐我北鄙注无传齐贰晋故
　　夏公至自防注无传
　　五月甲子地震注无
　　叔老防郑伯晋荀偃卫甯殖宋人伐许注荀偃主兵当序郑上方示叔老可以防郑伯故荀偃在下疏【正义曰春秋之例征伐则主兵者为先虽大夫为将诸侯从之亦以主兵为先僖二十七年楚人陈侯蔡侯郑伯许男围宋即其事也但礼卿不防公侯防伯子男可也方示叔老可以防郑伯故退荀偃于下所以特见此义故发传云为夷故也宋大于卫称人而在衞下宋使大夫为将故也】
　　秋齐侯伐我北鄙围郕音义【郕音成】
　　大雩注无传书过
　　冬叔孙豹如晋
　　传十六年春葬晋悼公平公即位注平公悼公子彪音义【彪彼蚪反】羊舌肸为博注肸叔向也代士渥浊音义【肸许乙反向许丈反】疏【正义曰成十八年传士渥浊为大傅此代士渥浊亦当为大傅也宣十六年士防将中军且为大傅注云大傅孤卿彼以中军之将兼之故知是孤卿也士渥浊以大夫居之今此复代渥浊亦是大夫也昭五年传楚子称叔向为上大夫明此以上大夫为傅也诸侯之有孤卿犹天子之有三公无人则阙故随其本官髙下而兼摄之也而衞冀隆不逹此意以士渥浊叔向等皆为卿故为大傅若是大夫何得居孤卿之任妄以难杜于义非也】张君臣为中军司马注张老子代其父祁奚韩襄栾盈士鞅为公族大夫注祁奚去中军尉为公族大夫去剧职就间官韩襄无忌子也音义【闲音闲】虞邱书为乘马御注代程郑音义【乘防证反】改服修官烝于曲沃注既葬改丧服修官选贤能曲沃晋祖庙烝冬祭也诸侯五月而葬既葬卒哭作主然后烝尝于庙今晋逾月葬作主而烝祭言晋将有溴梁之会故速葬音义【烝之承反】警守而下防于溴梁注顺河东行故曰下音义【警居领反守手又反】命归侵田注诸侯相侵取之田以我故执邾宣公莒犂比公注犂比莒子号也十二年十四年莒人侵鲁前年邾人伐鲁晋将为鲁讨之悼公卒不克会故平公终其事音义【犂徐力私反一音力兮反比音毗注同为于伪反下文为夷同】且曰通齐楚之使注邾莒在齐楚徃来道中故并以此责之经书执在大夫盟下既盟而后告音义【使所吏反】晋侯与诸侯宴于温使诸大夫舞曰歌诗必类注歌古诗当使各从义类齐髙厚之诗不类注齐有二心故疏【正义曰歌古诗各从其恩好之义类髙厚所歌之诗独不取恩好之义类故云齐有二心刘云歌诗不类知有二心者不服晋故违其令违其令是有二心也】荀偃怒且曰诸侯有异志矣使诸大夫盟髙厚髙厚逃归注齐为大国髙厚若此知小国必当有从者疏【正义曰荀偃不言齐有异志而云诸侯有异志故觧之以髙厚若此故知小国必当有从者总疑诸侯有异志不独疑齐故髙厚虽逃犹自诸国共盟也】于是叔孙豹晋荀偃宋向戌衞甯殖郑公孙虿小邾之大夫盟曰同讨不庭注自曹以下大夫不书故传举小邾以包之音义【向舒亮反戌音恤虿敕迈反】○许男请迁于晋注许欲叛楚诸侯遂迁许许大夫不可晋人归诸侯注唯以其师讨许之不肯迁郑子蟜闻将伐许遂相郑伯以从诸侯之师注郑与许有宿怨故其君亲行音义【蟜居表反相息亮反】穆叔从公注从公归音义【从才用反又如字注同】齐子帅师会晋荀偃书曰会郑伯为夷故也注夷平也春秋于鲁事所记不与外事同者客主之言所以为文固当异也鲁卿每会公侯春秋无讥故于此示例不先书主兵之荀偃而书后至之郑伯时皆诸侯大夫义取皆平故得会郑伯疏【正义曰春秋于鲁事所记不与外事同者于外则依实而言于鲁则言不以实不实者鲁国大小是宋卫之匹其常会序列当在宋下衞上及其书防皆云公会某侯虽会霸主亦鲁在其上大夫出会鲁亦在先如此者客主之言所以为文其言固当有异耳以主客之故先鲁而后他国鲁非实在先也传称在礼卿不防公侯而鲁卿毎会公侯春秋无讥文元年公孙敖会晋侯于戚是也杜云体例巳举据用鲁史成文是春秋无讥既常不讥无以示可否之义故于此变文以示例特言书曰是仲尼新意旧史当书荀偃在前今仲尼改之不先书主兵之荀偃而书后至之郑伯以当时共伐许者皆是诸侯之大夫义取与郑伯尊卑皆平得会郑伯故也言后至之郑伯者三月会于溴梁夏公至自防则郑伯亦已归矣五月之下始书伐许郑伯闻将伐许乃从诸侯之师是诸侯谋伐已定郑伯始来从之故杜言后至也】夏六月次于棫林庚寅伐许次于函氏注棫林函氏皆许地音义【棫为逼反徐于日反函音咸】晋荀偃栾黡帅师伐楚以报宋扬梁之役注晋师独进扬梁役在十二年音义【黡于斩反】楚公子格帅师及晋师战于湛阪注襄城昆阳县北有湛水东入汝音义【格古核反湛市林反徐又丈林反一音直斩反阪音反徐又扶板反】楚师败绩晋师遂侵方城之外注不书不告复伐许而还注许未迁故音义【复扶又反】秋齐侯围成注成鲁孟氏邑贰晋故伐鲁孟孺子速徼之注孟献子之子庄子速也徼要也音义【孺本又作如住反速本亦作遫音同徼古尧反要一遥反】齐侯曰是好勇去之以为之名速遂塞海陉而还注海陉鲁隘道音义【好呼报反陉音刑徐古定反隘于懈反】冬穆叔如晋聘且言齐故注言齐再伐鲁晋人曰以寡君之未禘祀注禘祀三年丧毕之吉祭音义【禘大计反】疏【正义曰僖三十三年传云凡君薨卒哭而祔祔而作主特祀于主烝尝禘于庙如彼传文则既祔之后可以为烝尝也闵二年五月吉禘于庄公以其时未可吉书吉以讥之此年正月晋巳烝于曲沃仍云未得禘祀知其禘祀是三年丧毕之吉祭也】与民之未息注新伐许及楚不然不敢忘穆叔曰以齐人之朝夕释憾于敝邑之地是以大请敝邑之急朝不及夕引领西望曰庶几乎注庶几晋来救音义【朝夕如字下同憾本亦作感户暗反】比执事之间恐无及也见中行献子赋圻父注圻父诗小雅周司马掌封畿之兵甲故谓之圻父诗人责圻父为王爪牙不修其职使百姓受困苦之忧而无所止居音义【比必利反间音闲行户郎反圻其依反父音甫注同】疏【正义曰此诗小雅篇刺宣王也云圻父子王之爪牙胡转予于恤靡所止居注云宣王之末司马职废此勇力之士责司马云我乃王之爪牙之士当为王闳守之衞女何移于忧使我无所止居乎谓见使从军与姜戌战于千亩而败之时也】献子曰偃知罪矣敢不从执事以同恤社稷而使鲁及此注及此忧见范宣子赋鸿鴈之卒章注鸿鴈诗小雅卒章曰鸿鴈于飞哀鸣嗸嗸唯此哲人谓我劬劳言鲁忧困嗸嗸然若鸿鴈之失所大曰鸿小曰鴈音义【嗸五刀反劬求于反】宣子曰匄在此敢使鲁无鸠乎注鸠集也音义【匄古害反鸠居久反】疏【正义曰释诂云鸠聚也聚亦集之义国有兵宼则民人不得集聚也】
　　经十有七年春王二月庚午邾子牼卒注无传宣公也四同盟音义【牼苦耕反徐户耕反】疏【正义曰经不书葬故详言其諡牼以成十八年即位其年盟于虚朾襄三年于鸡泽五年于戚九年于戏十一年于亳城北十六年于溴梁皆鲁邾俱在凡六同盟沈氏云去虚朾之盟又不数溴梁故为四刘以为杜氏误非也】
　　宋人伐陈
　　夏衞石买帅师伐曹注买石稷子
　　秋齐侯伐我北鄙围桃注弁县东南有桃虚音义【虚起居反】髙厚帅师伐我北鄙围防
　　九月大雩注无书过
　　宋华臣出奔陈注暴乱宗室惧而出奔实以冬出书秋者以始作乱时来告音义【华户化反】疏【正义曰传说此事文在冬下知其实以冬出经书在秋故知追以秋告实冬出而告以秋明以华臣始作乱时来告也但传因华臣之出本其惧罪之由故于冬之下追言华阅卒耳其实华阅之卒或在九月之前华臣弱其室杀其宰当在九月内耳】冬邾人伐我南鄙
