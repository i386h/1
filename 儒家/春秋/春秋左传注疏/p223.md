<!-- { "loadSidebar": true } -->
　　经二十有三年春王正月叔孙婼如晋注谢取邾师音义【婼勅略反】
　　癸丑叔鞅卒注无传
　　晋人执我行人叔孙婼注称行人讥晋执使人音义【使所吏反】疏【注正义曰传説鲁取邾师则是鲁有罪矣而讥晋执者凡诸侯有罪盟主当以师讨之不得执其使人故讥之】
　　晋人围郊注讨子朝也郊周邑围郊在叔鞅卒前经书后从赴疏【注正义曰徃年传闰月辛丑晋师王师伐京毁其西南注云京子朝所在此年传正月壬寅朔二师围郊计辛丑壬寅频日耳葢京城既毁郊是子朝之邑故二师围之故云讨子朝也郊不系周者大都以名通也传称朔日围郊至癸丑乃叔鞅卒癸丑正月十二日也是围郊在叔鞅卒前也晋人来告围郊不以围郊日告之告在叔鞅卒后故经书在后是从赴也围郊在朔或亦在叔孙婼如晋之前但行无日未必不以朔行据鞅卒有日而言之】
　　夏六月蔡侯东国卒于楚注无传未同盟而赴以名秋七月莒子庚舆来奔音义【舆音余】
　　戊辰呉败顿胡沈蔡陈许之师于鸡父注不书楚楚不战也鸡父楚地安丰县南有鸡备亭音义【父音甫】疏【正义曰此战获胡沈之君明是胡沈之君自将也顿序于上顿亦君自将也获陈大夫陈是大夫将则蔡许亦大夫将也故云顿胡沈祭陈许君在臣上各自以大小序耳桓十三年经书齐师宋师卫师燕师败绩此不每国书师而总云师者传无其説杜不为注是史畧文非义例也贾逵云不国国书师恶其同役而不同心案隐十年宋人蔡人卫人伐戴郑伯伐取之传曰宋卫既入郑而以伐戴召蔡人蔡人怒故不和而败亦是同役而不同心彼既不变其文此何当变文以见义乎知贾之妄注正义曰杜知楚不战者以传云战于鸡父吴子以罪人先犯胡沈与陈三国败舍胡沈之囚使奔许与蔡顿师噪而从之三国奔是战于鸡父之时先犯胡沈陈后破许蔡顿也六国既陈战败而奔下传始云楚师大奔是六国败后楚师怖惧不得成陈望风而奔故传云不言战楚未陈杜云不书楚楚不战刘用服防义云不书楚楚讳败不告然则必其楚人来告容或讳败若吴人来告岂代楚讳乎刘违背传文而规杜非也】胡子髠沈子逞灭注国虽存君死曰灭音义【髠苦门反逞勅逞反】疏【注正义曰公羊传曰君死于位曰灭其意言夲国虽存其君见杀与灭国相类据君身言之谓之灭】获陈夏齧注大夫死生通曰获夏齧征舒孙音义【夏戸雅反齧五结反】疏【注正义曰宣二年郑人获华元生获也哀十一年获齐国书死获也故云大夫死生通曰获案世夲宣公生子夏夏生御叔叔生征舒舒生惠子晋晋生御寇寇生悼子齧齧是征舒曾孙杜云孙未详】
　　天王居于狄泉注敬王辟子朝也狄泉今洛阳城内大仓西南池水也时在城外音义【大音泰】疏【注正义曰此事传无其文不言无传者传称六月庚寅单子刘子樊齐以王如刘当从刘而居狄泉不是全无其事故不云无传也狄泉今洛阳城内大仓西南池水是也若在城内宜云王居成周知此时在城外也今在城内者土地名云或曰定元年城成周乃绕之入城内也】尹氏立王子朝注尹氏周世卿也书尹氏立子朝明非周人所欲立疏【注正义曰宣王之世有尹吉甫春秋以来数有尹子见经是其食采于尹世为周卿士也以其世为卿士宗族强盛故能专意立朝不言尹子而言尹氏者见其氏族强故能立之也敬王是单刘所立不书单子立者敬王猛之母弟兄死次正当立立之是当朝不应立立庶以乱国书尹氏立朝所以恶尹氏也隐四年卫人立晋善其得众书卫人言举国共立之此书尹氏立朝明非周人所欲立独尹氏立之耳】
　　八月乙未地震
　　冬公如晋至河有疾乃复
