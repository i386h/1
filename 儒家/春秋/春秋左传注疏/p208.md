<!-- { "loadSidebar": true } -->
　　经十有五年春王正月吴子夷末卒注无传未同盟二月癸酉有事于武宫籥入叔弓卒去乐卒事注略书有事为叔弓卒起也武宫鲁武公庙成六年复立之音义【籥羊略反去起吕反为于伪反复扶又反】疏【正义曰有事谓有祭事于武公之宫庙也祭必有乐乐有文舞武舞文执羽籥武执干戚其入庙也必先文而后武当籥始入叔弓暴卒故于是去乐不用而终卒祭事也叔弓之卒当籥入之时故举籥入也及其去之则诸乐皆去故云去乐钟鼓管磬悉皆去之非独去籥舞也祭礼鼎爼既陈笾豆既设然后舞乐始入縁先祖之心以大臣之卒必闻乐不乐又孝子之心不忍彻已设之馔故去乐卒事注正义曰闵二年吉禘于荘公僖八年禘于太庙彼皆书禘此传言禘于武公则亦是禘不书为禘而言有事者此经所书不论禘祭是非略书有祭事者本为叔弓卒起也止为叔弓之卒须道当祭之时所书不为禘也释例曰三年之禘自国之常常事不书故唯书此数事祭虽得常亦记仲遂叔弓之非常也是言叔弓之卒非常故书之也释例亦云凡三年丧毕然后禘于是遂以三年为节当仍计除丧即吉之月十日而后行事无复常月也是以经书禘及大事唯见荘公之速他无非时之讥也即如例言三年一禘若计襄公之薨则禘当在二年五年八年十一年十四年此年非禘年也若计齐归之薨则禘当在十三年十六年此年亦非禘年也而云祭虽得常者释例曰禘于太庙礼之常也各于其宫时之为也虽非三年大祭而书禘用禘礼也昭二十五年传曰将禘于襄公亦其义也是言于武宫者时之所为实非禘年用禘礼此实非常但经之所书唯讥荘公之速其余不复讥耳既不以为讥即是得常故云祭虽得常叔弓为非常也武宫者鲁武公庙毁已乆矣成六年复立之遂即不毁明堂位云鲁公之庙文世室也武公之庙武世室也郑云此二庙象周有文武之庙也世室者不毁之名是鲁以武公为不毁之庙故禘于其宫不于太庙亦非常也】夏蔡朝吴出奔郑注朝吴不逺谗人所以见逐而书名音义【逺于万反】
　　六月丁巳朔日有食之注无传
　　秋晋荀吴帅师伐鲜虞
　　冬公如晋
