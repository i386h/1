<!-- { "loadSidebar": true } -->
　　传大子又使椓之注防诉父欲速得其处○诉监本讹作许今改正【臣照】按离骚众女嫉余之蛾眉兮謡诼谓余以善滛即此防字之义并疑防字应从言旁
　　传国子实执齐柄○【臣召南】按此时陈氏专齐久矣如此文所云则国氏尚为上卿但政权一归陈氏耳高无防于十五年奔北燕于二十三年又帅师御晋师则高氏亦仍为上卿矣
　　传楚公孙朝帅师灭陈注岁五及鹑火陈卒亡○监本脱岁字又及字讹反今改正
　　传见人登昆吾之观注今濮阳城中○【臣召南】按后汉郡国志曰东郡濮阳古昆吾国
　　传卫石圃逐其君起起奔齐○卫世家作石曼
　　传唯其儒书以为二国忧○王应麟曰春秋之季已轻儒矣至战国而淳于髠有贤者无益之讥秦昭王有儒无益之问末流极于李斯
　　传卫侯为灵台于借圃○【臣浩】按借圃即十七年庄公蒯聩为虎幄于借圃者也
　　传取公孙周之子得与啓疏其説昭公得立之所由○监本昭公上衍一杀字今删
　　传献公孙于卫齐○推寻文义卫字衍各本俱同传子鲜子展为夷仪之盟而君入注在襄二十六年○襄监本讹作僖今改正
　　传盟于平阳疏高平有南平阳县○【臣召南】按监本作高平南有平阳县非也唐时无高平郡疏葢言晋时地也南平阳三字县名至北齐始省今改正
　　传知伯曰注简子舍适子而立襄子○舍监本讹作奔适监本讹作敌今俱改正
　　又疏赵世家云孤布子卿见简子○【臣召南】按史记本文作姑布子卿集解引司马彪曰姑布姓子卿字则疏应作姑布也









　　春秋左氏传注疏卷六十考证
　　左传后序
　　大康元年三月呉宼始平余自江陵还襄阳解甲休兵乃申杼旧意脩成春秋释例及经传集解始讫会汲郡汲县有发其界内旧冡者大得古书皆简编科斗文字发冡者不以为意徃徃散乱科斗书久废推寻不能尽通始者藏在袐府余晚得见之所记大凡七十五卷多杂碎怪妄不可训知周易及纪年最为分了周易上下篇与今正同别有隂阳説而无彖象文言系辞疑于时仲尼造之于鲁尚未播之于逺国也其纪年篇起自夏殷周皆三代王事无诸国别也唯特记晋国起自殇叔次文侯昭侯以至曲沃庄伯庄伯之十一年十一月鲁隐公之元年正月也皆用夏正建寅之月为岁首编年相次晋国灭独记魏事下至魏哀王之二十年盖魏国之史记也推校哀王二十年太岁在壬戌是周赧王之十六年秦昭王之八年韩襄王之十三年赵武灵王之二十七年楚懐王之三十年燕昭王之十三年齐涽王之二十五年也上去孔丘卒百八十一岁下去今大康三年五百八十一岁哀王于史记襄王之子惠王之孙也惠王三十六年卒而襄王立立十六年卒而哀王立古书纪年篇惠王三十六年改元从一年始至十六年而称惠成王卒即惠王也疑史记误分惠成之世以为后王年也哀王二十三年乃卒故特不称諡谓之今王其著书文意大似春秋经推此足见古者国史策书之常也文称鲁隠公及邾庄公盟于姑蔑即春秋所书邾仪父未王命故不书爵曰仪父贵之也又称晋献公会虞师伐虢灭下阳即春秋所书虞师晋师灭下阳先书虞贿故也又称周襄王会诸侯于河阳即春秋所书天王狩于河阳以臣召君不可以训也诸若此辈甚多略举数条以明国史皆承告据实而书时事仲尼脩春秋以义而制异文也又称卫懿公及赤翟战于洞泽疑洞当为泂即左传所谓荥泽也齐国佐来献玉磬纪公之甗即左传所谓賔媚人也诸所记多与左传符同异于公羊谷梁知此二书近世穿凿非春秋本意审矣虽不皆与史记尚书同然参而求之可以端正学者又别有一卷纯集疏左氏传卜筮事上下次第及其文义皆与左传同名曰师春师春似是抄集者人名也纪年又称殷仲壬即位居亳其卿士伊尹仲壬崩伊尹放大甲于桐乃自立也伊尹即位于大甲十年大甲潜出自桐杀伊尹乃立其子伊陟伊奋命复其父之田宅而中分之左氏传伊尹放大甲而相之卒无怨色然则大甲虽见放还杀伊尹而犹以其子为相也此为大与尚书叙説大甲事乖异不知老叟之伏生或致昏忘将此古书亦当时杂记未足以取审也为其粗有益于左氏故略记之附集解之末焉【正义曰王隐晋书武帝纪大康元年诸军伐呉三月至江陵县而孙皓靣缚诣王濬降杜预先为荆州刺史镇襄阳督诸军伐呉将兵向江陵因东下伐呉呉平又自江陵还襄阳束晳传云大康元年汲郡民盗发魏安厘王塜得竹书漆字科斗之文科斗文者周时古文也其字头麤尾细似科斗之虫故俗名之焉大凡七十五卷晋书有其目録其六十八卷皆有名题其七卷折简碎杂不可名题有周易上下经二卷纪年十二卷语十一卷周王游行五卷説周穆王游行天下之事今谓之穆天子传此四部差为整顿汲郡初得此书表藏袐府诏荀朂和峤以隶字写之勗等于时即已不能尽识其书今复阙落又转写益误穆天子传世间偏多史记魏世家云哀王二十三年卒子昭王立十九年卒子安厘王立哀王是安厘王之祖故安厘王之塜藏哀王时之书哀王二十一年是赧王之十七年并下秦韩赵楚燕齐之年皆史记六国年表文也竹书説伊尹传之事与书序大乖杜不见古文唯以书序考正疑伏生昏忘虚传此事又疑竹简杂记未足取审今据古文尚书説伊尹之事与左氏符同明是竹书不可尽信杜以纪年记事大似春秋之经知古之史官记事如此为其有益于左氏令人知左氏不妄故略记之以附集解之末】









　　左传后序
　　原詹事【臣】陈浩谨言按传春秋者三家左氏立学官最后然传世久且益盛逈非公羊谷梁所能及葢作传者亲见策书熟知掌政説经虽略而事实甚详为例无多而史文该洽自惠公至隠桓下迄获麟之后赵魏韩分晋以前三百年中列国之世系逺近王霸之先后盛衰公卿士大夫之行事善恶言论是非防盟征伐之得失成败有本有原了如指掌学春秋者非此不足以识其顚末夫岂师弟子口相讲授更歴数世始着简编事涉传闻义多穿凿者所可同日语哉自汉及晋二传渐微杜预博极羣书自云左癖以其生平精力萃于经传又承刘歆贾逵颍容许淑服防诸儒后寻端究绪舍短録长分传附经为之集解大而天官地理细而名物典文罔勿剖析渊微敷畅防趣是以学左氏者称邱明为夫子素臣即称元凯为邱明功臣虽偏私党防间有瑕疵如崔灵恩卫冀隆所难刘所规然亦犹夫范升摘左氏之违何休祖李育之议朽壤一撮曽不足以轻重泰山此唐初诏孔颖逹等撰疏专用左传杜注以解春秋配周易尚书毛诗礼记而为五经者也是书文既浩繁国子监本相承讹舛经传字画多有异同杜注亦时脱落释文及疏尤附丽失次乌焉亥豕沿袭纷纶今奉
　　敕校刋谨用石经及旧本订正疏所徴引载籍各以本书校改若其书今世所无字句即有可疑但于卷末着之仍从旧本不敢强改志慎也至如先儒论经有闗于左氏短长补注有裨于杜氏训释他书引用有足与孔疏相发明者亦采附卷末以备一经之考证【臣浩】谨识



