<!-- { "loadSidebar": true } -->
　　传六年春晋伐鲜虞治范氏之乱也注四年鲜虞纳荀寅于柏人○吴伐陈复脩旧怨也注元年未得志故也音义【复扶又反】楚子曰吾先君与陈有盟不可以不救乃救陈师于城父注陈盟在昭十三年音义【父音甫】疏【注正义曰昭十三年无楚与陈盟之事于时楚旣灭蔡使弃疾为蔡公子干子晳之入也传称朝吴奉蔡公召二子而盟于邓依陈蔡人以国是与陈人盟更许复其国其年平王卽位更封陈是与盟也】○齐陈乞僞事高国者注高张国夏受命立荼陈乞欲害之故先僞事焉每朝必骖乘焉所从必言诸大夫注言其罪过音义【乘绳证反】曰彼皆蹇将弃子之命注偃蹇骄敖音义【约免反蹇纪晚反敖五报反】皆曰高国得君注得君宠也必偪我盍去诸固将谋子子早图之图之莫如尽灭之需事之下也注需疑也音义【偪音逼盍戸腊反去起吕反下同需音须一音懦懦弱持疑也】疏【正义曰需是懦弱之意懦弱持疑不能决断是为事之下者劝其决断而尽杀之】及朝则曰彼虎狼也见我在子之侧杀我无日矣请就之位注欲与诸大夫谋高国故求就之又谓诸大夫曰二子者祸矣恃得君而欲谋二三子曰国之多难贵宠之由尽去之而后君定旣成谋矣盍及其未作也先诸作而后悔亦无及也大夫从之夏六月戊辰陈乞鲍牧注牧鲍圉孙音义【难乃旦反鲍牧州牧之牧】及诸大夫以甲入于公宫昭子闻之与惠子乘如公战于庄败注高国败也庄六轨之道音义【乘绳证反】国人追之国夏奔莒遂及高张晏圉施来奔注晏圉婴之子圉施不书非卿音义【圉鱼吕反】○秋七月楚子在城父将救陈卜战不吉卜退不吉王曰然则死也再败楚师不如死注前已败于柏人今若退还亦是败疏【注正义曰刘言卜不吉谓战当败再败当谓今伐更败也杜言退还亦是败非也以规杜氏今知刘非者杜言退还亦是败者以传卜退不吉是不得好退是虽欲退还亦必败也故云退还亦是败但文不委悉刘以为退还谓是好退而还以规杜非也】弃盟逃雠亦不如死死一也其死雠乎命公子申为王不可则命公子结亦不可则命公子啓注申子西结子期啓子闾皆昭王兄五辞而后许将战王有疾庚寅昭王攻大冥卒于城父注大冥陈地吴师所在音义【辞本又作辤说文云辞不受也受辛宜辞也辝籕文冥亡丁反】子闾退曰君王舍其子而让羣臣敢忘君乎从君之命顺也注从命许立音义【舍音舍】立君之子亦顺也二顺不可失也与子西子期谋潜师闭涂逆越女之子章立之而后还注潜师密发也闭涂不通外使也越女昭王妾章惠王是岁也有云如众赤鸟夹日以飞三日楚子使问诸周大史音义【夹古洽反大音泰下同】疏【正义曰服防云诸侯皆有大史主周所赐典籍故曰周大史一曰是时往问周大史杜以问周大史于文自明故不烦辞】周大史曰其当王身乎注日为人君妖气守之故以为当王身云在楚上唯楚见之故祸不及他国若禜之可移于令尹司马注禜禳祭音义【禜音咏禳如羊反】王曰除腹心之疾而寘诸股肱何益不谷不有大过天其夭诸有罪受罚又焉移之遂弗禜音义【寘之豉反夭于表反焉于防反】疏【正义曰言已若无大罪天其妄夭之乎必是身有大罪天乃下罚有罪受罚又焉移之】初昭王有疾卜曰河为崇王弗祭大夫请祭诸郊王曰三代命祀祭不越望注诸侯望祀竟内山川星辰音义【祟息遂反竟音境】江汉睢漳楚之望也注四水在楚界音义【睢七余反漳音章】疏【注正义曰土地名江经南郡江夏弋阳安丰汉经襄阳至江夏安陆县入江睢经襄阳至南郡枝江县入江漳经襄阳至南郡当阳县入江是四水皆在楚界也】祸福之至不是过也不谷虽不徳河非所获罪也遂弗祭孔子曰楚昭王知大道矣其不失国也宜哉夏书曰惟彼陶唐帅彼天常注逸书言尧循天之常道音义【楚昭王知大道矣本或作天道非夏戸雅反下注同此语在尚书五子之歌书无帅彼天常一句下亦微异】有此冀方今失其行乱其纪纲乃灭而亡注灭亡谓夏桀也唐虞及夏同都冀州不易地而亡由于不知大道故音义【行如字又下孟反尚书作厥道乃灭而亡尚书作乃底灭亡】疏【正义曰此夏书五子之歌第三章也彼云惟彼陶唐有此冀方今失厥道乱其纪纲乃底灭亡此多帅彼天常一句又字小异者文经篆隷师读不同故两存之贾服孙杜皆不见古文以为逸书解为夏桀之时唯王肃云太康时也案王肃注尚书其言多是孔传疑肃见古文匿之而不言也尧治平阳舜治蒲坂禹治安邑三都相去各二百余里俱在冀州统天下四方故云有此冀方也】又曰允出兹在兹由已率常可矣注又逸书言信出已则福亦在已○八月齐邴意兹来奔注高国党陈僖子使召公子阳生注召在七月今在八月下记事之次疏【注正义曰经书阳生入齐文在七月之下知其召在七月也今传在八月下者欲令下接十月立之是记事之次也邴意兹来奔者自以高国之党八月来奔耳僖子使召阳生自以七月之时别使人召之非遣意兹召也贾逵以传文相连谓遣意来召又怪其日月错误云其说未闻杜以此故为注云高国党以隔之】阳生驾而见南郭且于注且于齐公子鉏在鲁南郭音义【且子余反】曰尝献马于季孙不入于上乘故又献此请与子乘之注畏在家人闻其言故欲二人共载以试马为辞音义【上乘绳证反】出莱门而告之故注鲁郭门也阚止知之先待诸外注阚止阳生家臣子我也待外欲俱去音义【阚苦暂反】公子曰事未可知反与壬也处注壬阳生子简公音义【壬而林反】戒之遂行注戒使无泄言音义【泄息列反】逮夜至于齐国人知之注故以昏至不欲令人知也国人知而不言言陈氏得众音义【令力呈反下同】僖子使子士之母养之注隐于僖子家内子士母僖子妾与馈者皆入注陈僖子又令阳生随馈食之人入处公宫音义【馈其位反】冬十月丁卯立之将盟注盟诸大夫鲍子醉而往其臣差车鲍防曰注防鲍牧臣也差车主车之官音义【差所宜反点之廉反又如字】此谁之命也陈子曰受命于鲍子遂诬鲍子曰子之命也注见其醉故诬之鲍子曰女忘君之为孺子牛而折其齿乎而背之也注孺子荼也景公尝衔绳为牛使荼牵之荼顿地故折其齿音义【女音汝折之舌反又市列反注同背音佩后年皆同】悼公稽首曰注悼公阳生吾子奉义而行者也若我可不必亡一大夫注言已可为君必不怨鲍子若我不可不必亡一公子注公子自谓也恐鲍子杀已故要之音义【要一遥反】义则进否则退敢不唯子是从废兴无以乱则所愿也鲍子曰谁非君之子乃受盟注言阳生亦君之子固可立使胡姬以安孺子如赖注胡姬景公妾也赖齐邑安号也去鬻姒注荼之母音义【去起吕反】杀王甲拘江说囚王豹于句窦之丘注三子景公嬖臣荼之党也音义【拘音俱说音悦句音钩窦音豆】公使朱毛告于陈子曰注朱毛齐大夫微子则不及此然君异于器不可以二器二不匮君二多难敢布诸大夫僖子不对而泣曰君举不信羣臣乎注举皆也音义【匮其位反难乃旦反】以齐国之困困又有忧注内有饥荒之困又有兵革之忧少君不可以访是以求长君庶亦能容羣臣乎不然夫孺子何罪毛复命公悔之注悔失言音义【少诗照反长丁丈反夫音扶孺或作同】毛曰君大访于陈子而图其小可也注大谓国政小谓杀荼使毛迁孺子于骀不至杀诸野幕之下葬诸殳冒淳注恐骀人不从故毛驻于野张帐而杀之骀齐邑殳冒淳地名实以冬杀经书秋者史书秋记始事遂连其死通以冬告鲁音义【骀他才反又徒来反幕音莫殳音殊冒亡报反淳音纯驻中住反】疏【注正义曰传言十月立阳生阳生旣立之后方遣朱毛杀荼则荼死在冬经书为秋杀者记阳生初事入齐之始遂连荼死二事通以冬始来告言阳生秋入荼以秋死故竝书于秋也】
　　经七年春宋皇瑗帅师侵郑音义【瑗于眷反】
　　晋魏曼多帅师侵衞
　　夏公会吴于鄫注鄫今琅琊鄫县音义【鄫本又作缯才棱反】秋公伐邾八月己酉入邾以邾子益来注他国言归于鲁言来外内之辞
　　宋人围曹
　　冬郑驷帅师救曹
