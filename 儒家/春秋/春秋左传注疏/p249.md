<!-- { "loadSidebar": true } -->
　　传十年春及齐平○夏公会齐侯于祝其实夹谷注夹谷卽祝其也孔丘相注相会仪也音义【相息亮反注同】犂弥言于齐侯曰孔丘知礼而无勇若使莱人以兵劫鲁侯必得志焉注莱人齐所灭莱夷也音义【劫居业反】疏【注正义曰襄六年齐侯灭莱莱东莱黄县是也地在东边去京师大远孔丘谓之裔夷之俘言是远夷囚俘知是灭莱所获此人是其遗种也齐不自使齐人而令莱人劫鲁侯者若使齐人执兵则鲁亦陈兵当之无由得劫公矣使此莱夷望鲁人不觉出其不意得伺间执之】齐侯从之孔丘以公退曰士兵之注以兵击莱人两君合好而裔夷之俘以兵乱之注裔远也音义【好呼报反下同裔以制反俘芳夫反】非齐君所以命诸侯也裔不谋夏夷不乱华俘不干盟兵不偪好于神为不祥注盟将告神犯之为不善音义【夏戸雅反偪彼力反】疏【正义曰夏大也中国有礼仪之大故称夏有服章之羙谓之华华夏一也莱是东夷其地又远裔不谋夏言诸夏近而莱地远夷不乱华言莱是夷而鲁是华二句其防大同各令文相对耳】于徳为愆义于人为失礼君必不然齐侯闻之遽辟之注辟去莱兵也音义【愆去连反遽其遽反辟婢亦反又音避注同去起吕反】将盟齐人加于载书曰齐师出竟而不以甲车三百乘从我者有如此盟注如此盟诅之祸音义【竟音境乘绳证反诅侧据反】孔丘使兹无还揖对曰注无还鲁大夫音义【还音旋】而不反我汶阳之田吾以共命者亦如之注须齐归汶阳田乃当共齐命于是孔子以公退贱者终其事要盟不洁故略不书音义【共音恭注同要一遥反】疏【注正义曰齐鲁既平当两相从意齐人旣令鲁以三百乘从鲁不可卽拒故须齐归汶阳之田乃当共齐三百乘之命则得汶阳之田足当三百乘也贾逵云不书盟讳以三百乘从齐师其意以宣七年盟于黑壤而不书经传言晋侯之立也公不朝又不使大夫聘晋人止公于防公不与盟不书盟讳之也缘彼有讳谓此亦讳案此防孔丘相反汶阳之田以共齐命孔丘意也得其三邑而以三百乘从之为相当矣于鲁不为负何以讳其盟卽以三邑田少不足以当三百乘孔丘不应唯令反此而已今令反此共命必其足以相当何以讳其从齐也若三百乘从齐必是可讳孔丘为相义不能拒则孔丘为有罪矣何贵乎圣人也故杜以为于是孔子以公退贱者终其事要盟不洁故略不书释例曰夹谷之防齐侯劫公孔丘以义叱之以兵威之将盟又使兹无还责侵田拒齐之享屈彊国正典仪此圣人之大司也徒以二君虽防而兵刃相要二国微臣共终盟事故贱而不书非所讳也旧说同于黒壤之辱为负仲尼也】齐侯将享公孔丘谓梁丘据曰齐鲁之故吾子何不闻焉注故旧典事旣成矣注防事成而又享之是勤执事也且牺象不出门嘉乐不野合注牺象酒器牺尊象尊也嘉乐钟磬也音义【牺许宜反又息倚反注同】疏【注正义曰周礼司尊彝云春祠夏禴祼用鸡彝乌彝其朝践用两献尊其再献用两象尊郑众云献读为牺牺尊饰以翡翠象尊以象鳯凰阮谌三礼图犠尊画牛以饰象尊画象以饰当尊腹上画牛象之形王肃以为牺尊象尊为牛象之形背上负尊魏太和中青州掘得齐大夫子尾送女器为牛形而背上负尊古器或当然也周礼大司乐云云门之舞冬至日于地上之圜丘奏之若乐六变则天神皆降可得而礼矣咸池之舞夏日至于泽中之方丘奏之若乐八变则地只皆出可得而礼矣圜丘方丘皆是野泽二者竝是大祭必当备设尊俎而云嘉乐不野合牺象不出门者彼是礼之大者自可依礼而行尊得出门乐得野合此言不出门不野合者谓享燕正礼当设于宫内不得违礼而行妄作于野耳非谓祭祀之大礼也诸侯相见之礼享在庙燕在寝不得行于野僖二十八年晋侯朝王于践土王享醴命之宥襄十年宋公享晋侯于楚丘请以桑林十九年公享晋六卿于蒲圃二十七年郑伯享赵孟于垂陇如此之类春秋多矣或特赏殊功或畏敬大国皆权时之事非正礼也此时齐鲁敌国释怨和平未有殊异之欢无假非常之事孔子知齐懐诈虑其掩袭托正礼以拒之故言不野合】飨而旣具是弃礼也若其不具用秕稗也注秕谷不成者稗草之似谷者言享不具礼秽薄若秕稗音义【秕音鄙字林音比又必履反稗皮卖反】用秕稗君辱弃礼名恶子盍图之夫享所以昭徳也不昭不如其己也乃不果享注孔子知齐侯怀诈故以礼距之音义【盍戸腊反下同】齐人来归郓讙龟隂之田注阳虎九年以此奔齐经文倒者次鲁事疏【注正义曰八年阳虎入于讙阳关以叛九年代阳关阳虎奔齐其时虎以讙去郓与龟隂亦从之皆为齐所取至今始归之归田之经在赵鞅围卫之后与传文倒者传次鲁事进此归田于上令与盟事相接故也】○晋赵鞅围卫报夷仪也注前年齐为卫伐晋夷仪故伐卫以为报音义【为卫于伪反】初卫侯伐邯郸午于寒氏注邯郸广平县也午晋邯郸大夫寒氏即五氏也前年卫人助齐伐五氏音义【邯音寒郸音丹】城其西北而守之宵熸注午众宵防音义【城其西北而守之一本或作城其西北隅熸子潜反】疏【正义曰筑城于其西北之地而守之也本或北下有隅昭二十五年传陷西北隅以入又云登西北隅以望渉彼而误耳今定本有疑误】及晋围卫午以徒七十人门于卫西门杀人于门中曰请报寒氏之役注卫开门与午鬬渉佗曰夫子则勇矣然我往必不敢啓门亦以徒七十人旦门焉歩左右皆至而立如植注至其门下歩行门左右然后立待如立木不动以示整音义【佗徒何反植市力反一音直】疏【正义曰渉佗以徒七十人旦徃门焉渉佗先至歩行门之左右然后其徒皆至而立如植木然】日中不啓门乃退反役晋人讨卫之叛故曰由渉佗成何注捘卫侯手故于是执渉佗以求成于卫卫人不许晋人遂杀渉佗成何奔燕君子曰此之谓弃礼必不钧注言必见杀不得与人等诗曰人而无礼胡不遄死渉佗亦遄矣哉注诗鄘风遄速也音义【遄市专反】○初叔孙成子欲立武叔公若藐固谏曰不可注藐叔孙氏之族音义【藐音邈又亡小反】成子立之而卒公南使贼射之不能杀注公南叔孙家臣武叔之党音义【射食亦反下及注同】公南为马正使公若为郈宰武叔旣定使郈马正侯犯杀公若弗能其圉人曰注武叔之圉人吾以剑过朝公若必曰谁之剑也吾称子以告必观之吾伪固而授之末则可杀也注伪为固陋不知礼者以剑锋末授之音义【锋芳逢反】疏【注正义曰少仪说以器物授人之礼云刀却刃授頴削授拊凡有刺刃者以授人则辟刃郑云頴镮也拊谓把辟刃不以正乡人也是礼授刀剑当以锋刃自郷而授其镮今圉人伪为固陋不知礼者以剑锋末授之欲因推而杀之】使如之疏【正义曰言使为如此之计而欲杀之】公若曰尔欲呉王我乎注见剑向己逆呵之鱄诸杀呉王亦用剑刺之音义【向许亮反亦作向呵呼多反刺七亦反】遂杀公若犯侯以郈叛注犯以不能副武叔之命故叛叛而以围告庙故书围疏【注正义曰昭十三年南蒯以费叛注云不书不告庙八年阳虎叛注云叛不书略家臣此侯犯以郈叛不书者亦为不告庙略家臣也不书叛而书围兴动大众以围告庙故书围也然则九年伐阳关讨阳虎亦应书而不书者盖师少不告庙故不书】武叔懿子围郈弗克秋二子及齐师复围郈弗克叔孙谓郈工师驷赤注工师掌工匠之官音义【复扶又反】曰郈非唯叔孙氏之忧社稷之患也将若之何对曰臣之业在水卒章之四言矣注水诗唐风卒章四言曰我闻有命音义【在水卒章本或作之水卒章】疏【注正义曰唐诗之水刺晋昭公也昭公分国以封沃沃彊盛昭公微弱国人将叛而归沃焉其三章云之水白石我闻有命不敢以告人注云闻曲沃有善政命不敢以告人郑笺云不敢以告人而去者畏昭公谓己动民心】叔孙稽首注谢其受己命驷赤谓侯犯曰居齐鲁之际而无事必不可矣注无所服事子盍求事于齐以临民不然将叛侯犯从之齐使至驷赤与郈人为之宣言于郈中注诈为齐使言也音义【使所吏反注同为之于伪反下注为齐同】曰侯犯将以郈易于齐齐人将迁郈民注谓易其民人众凶惧注不欲迁音义【凶音凶一音凶勇反】驷赤谓侯犯曰众言异矣注不与始同子不如易于齐与其死也犹是郈也而得纾焉何必此注言以郈民易取齐人与郈无异胜于守郈爲叛人所杀音义【纾音舒】齐人欲以此偪鲁必倍与子地注言非徒得民又将得齐地音义【偪彼力反倍歩罪反】且盍多舍甲于子之门以备不虞侯犯曰诺乃多舍甲焉侯犯请易于齐齐有司观郈将至驷赤使周走呼曰齐师至矣郈人大骇介侯犯之门甲以围侯犯驷赤将射之注伪为侯犯射郈人音义【呼火故反介音界】侯犯止之曰谋免我侯犯请行许之注郈人许之驷赤先如宿注宿东平无盐县故宿国侯犯殿每出一门郈人闭之注闭其后门音义【殿丁见反】及郭门止之曰子以叔孙氏之甲出有司若诛之注诛责也羣臣惧死驷赤曰叔孙氏之甲有物吾未敢以出注物识也赤还救侯犯也音义【识申志反又如字】犯谓驷赤曰子止而与之数注数甲以相付音义【数色主反注同】驷赤止而纳鲁人侯犯奔齐齐人乃致郈注致其名簿也为下武叔如齐传音义【簿歩古反】○宋公子地嬖蘧富猎注地宋景公弟辰之兄也音义【嬖必计反蘧其居反猎力辄反】十一分其室而以其五与之注与富猎也公子地有白马四公嬖向魋魋欲之注向魋司马桓魋也公取而朱其尾鬛以与之注与魋也音义【鬛力辄反尔雅舍人注云马騣也騣矛工反】疏【正义曰尔雅舍人注云鬛□也】地怒使其徒抶魋而夺之魋惧将走公闭门而泣之目尽肿母弟辰曰子分室以与猎也而独卑魋亦有颇焉子为君礼注礼辟君也音义【抶敕乙反肿章勇反颇普多反】不过出竟君必止子公子地出奔陈公弗止辰为之请弗听辰曰是我迋吾兄也注迋欺也音义【竟音境辰为于伪反下犹为同迋求徃反又古况反】吾以国人出君谁与处冬母弟辰曁仲佗石彄出奔陈注佗仲几子彄褚师叚子皆宋卿众之所望故言国人音义【褚张吕反】○武叔聘于齐注谢致郈也经书辰奔在聘后者从告齐侯享之曰子叔孙若使郈在君之他竟寡人何知焉属与敝邑际故敢助君忧之注以致郈徳叔孙音义【属音烛】对曰非寡君之望也所以事君封疆社稷是以注以犹为也音义【疆居良反】敢以家勤君之执事夫不令之臣天下之所恶也君岂以为寡君赐注言义在讨恶非所以赐寡君音义【恶乌路反十一年传注皆同一音如字】
　　经十有一年春宋公之弟辰及仲佗石彄公子地自陈入于萧以叛注萧宋邑称地例在前年疏【注正义曰庄十二年宋万弑闵公萧叔大心者宋萧邑大夫也平宋乱立桓公宋人嘉之以萧邑封叔为附庸宣十二年楚子灭之复为宋邑故辰等今入之以叛也】
　　夏四月
　　秋宋乐大心自曹入于萧注入萧从叛人叛可知故不书叛
　　冬及郑平注平六年侵郑取匡之怨叔还如郑涖盟注还叔诣曾孙音义【还音旋还叔诣曾孙案世族谱叔还是叔弓曾孙此云叔诣误也】疏【注正义曰世族谱云叔还叔弓曾孙也又世本云叔弓生定伯阅阅生西巷敬叔叔生成子还还为叔弓曾孙杜云叔诣曽孙传写误耳】
