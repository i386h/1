<!-- { "loadSidebar": true } -->

　　春秋左传注疏卷八
　　春秋左氏传注疏卷八考证
　　宋大水注公使吊之故书○吕祖谦曰诸国告则书其显然为众所知者亦不待告也春秋之世灾异多矣圣人不能尽书特取一二甚者以为世戒
　　传覆而败之曰取某师疏哀九年宋皇瑗取郑师于雍丘○【臣召南】按经文书取某师惟皇瑗及哀十三年郑罕达取宋师于嵒二文而已实则隠十年宋人蔡人卫人伐戴郑伯伐取之亦取某师之类也
　　宋万弑其君防及其大夫仇牧注万及仇牧皆宋卿仇牧称名不警而遇贼无羙事可褒○【臣召南】按公羊谓仇牧不畏强御谷梁谓仇牧为闲是也即以左传考之华督为太宰位在牧上亦为万所杀而经不书以督旧为弑君之逆贼故削之牧为忠臣故笔之也杜氏之说贬孔父贬仇牧悖理伤教孔疏亦附防之信如所云然则孔子春秋成而忠臣义士惧耶不可不辨
　　传萧叔大心注叔萧大夫名○赵汸补注曰叔萧大夫字大心其名也传兼称之【臣浩】按赵氏说足以正杜之失
　　齐侯宋人陈人蔡人邾人防于北杏○孙觉曰桓公将兴霸业诸侯未甚信而桓公欲过为谦故亲屈其尊以防诸侯之臣也苏轼曰齐桓始合诸侯以平宋乱自是遂得诸侯故四国皆称人言众与之也
　　单伯防伐宋注单伯周大夫○吕大圭曰单伯周之世族诸侯大夫无称伯者如毛伯凡伯召伯皆王朝卿士周有单姓鲁无单姓经传固可考也赵汸曰二传误以单伯为鲁大夫故元年送王姬改送为逆
　　传齐请师于周○陈傅良曰传见齐初伯禀命天子传十五年春复防焉齐始覇也○刘敞权衡曰凡覇者当主诸侯诸侯莫先焉此年秋伐郳宋序齐上明年夏伐郑宋亦序齐上齐之未主诸侯明矣然则齐始霸在十六年九国同盟于幽之时也【臣召南】按齐桓之霸基于北杏而成于鄄之再防传言始覇甚确刘氏议之非也
　　宋人齐人卫人伐郑疏诸侯防许男在曺滑之上○【臣浩】按此以下文幽之防言当作许男在滑伯之上
　　传惠王立而复之○赵汸补注曰经书葬桓王后王人救卫王姬归于齐则庄王也单伯防伐宋防诸侯于鄄命曲沃伯为晋侯则僖王也虢公晋侯郑伯使原庄公逆王后于陈以后皆惠王事
　　传遂因氏颌氏○【臣进贤】按颌从合不从令别本作领非也
　　传实惠后○陈傅良曰为王子带起傅
　　传公追戎于济西不言其来讳之也○啖助曰书追眀已去而追直书实事有何讳乎
　　传遂伐黄注黄嬴姓国今弋阳县○【臣召南】按杜注于地名必具郡县此惟言县以弋阳汉属汝南魏分汝南置弋阳郡晋因之弋阳县属弋阳郡故不言郡也
　　传胥命于弭○陈傅良曰传见桓三年齐卫特书【臣召南】按齐卫胥命于蒲之外惟此传有胥命二字时虢郑相约勤王此羙事也先儒疑齐卫相推为侯伯不

　　传王廵虢守○【臣浩】按是时虽异于方岳朝防之盛然犹有其名也河阳以后无廵守矣
　　传成子得政○朱子曰陈敬仲毕万季友占筮皆其子孙假托如后世符命之类

　　春秋左氏传注疏卷八考证
<经部,春秋类,春秋左传注疏>
　　钦定四库全书
　　春秋左传注疏卷九【起荘公二十三年尽三十二年】
　　晋杜氏注　唐陆徳明音义　孔颖达疏
　　经二十有三年春公至自齐注无传
　　祭叔来聘注无传谷梁以祭叔为祭公来聘鲁天子内臣不得外交故不言使不与其得使聘音义【祭侧界反为于伪反】疏【注正义曰诸言聘者皆言某侯使某来聘此不言使左氏无传故取谷梁为説谷梁传云其不言使何也天子之内臣也不正其外交故不与使也然则言内臣不得外交必是畿内之国畿内之国非唯祭耳传不言为祭公来聘杜言为祭公来聘者但祭叔连祭为文必是祭人虞叔是虞公之弟此祭叔或是祭公之弟故以为为祭公来聘天子内臣不得外交诸侯故不言使不与其得使聘也鲁受其聘行其礼故书聘耳二十五年陈女叔来聘嘉之故不名此无可嘉亦称叔者杜意叔为名为字无以可知故不明言】
　　夏公如齐观社注齐因祭社搜军实故公往观之疏【注正义曰鲁语説此事云夫齐弃太公之法而观民于社孔晁云聚民于社观戎器也襄二十四年传称楚子使防启疆如齐齐社搜军实使客观之知此亦然故公往观之释例曰凡公出朝聘奔丧防葬皆但书而不言其事此春秋之常然则丧葬常事故不书观社非常故特书】公至自齐注无传
　　荆人来聘注无传不书荆子使某来聘君臣同辞者盖楚之始通未成其礼疏【注正义曰释例曰楚之君臣最多混错此乃楚之初兴未闲周之典礼告命之辞自生同异楚武王熊达始居江汉之间然犹未能自同列国故称荆败蔡师荆人来聘従其所居之称而总其君臣是言楚之始通未成其礼之意言君臣同辞者此云荆人来聘是臣来也僖二十一年楚人使宜申来献防言使则是君也而经亦书楚人是君臣同辞】
　　公及齐侯遇于谷注无传音义【谷音谷】
　　萧叔朝公注无传萧附庸国叔名就谷朝公故不言来凡在外朝则礼不得具嘉礼不野合疏【注正义曰无爵而称朝知是附庸国也邾仪父贵之乃书字此无所贵知叔为名也公羊传曰其言朝公何公在外也文连遇于谷是就谷朝公谷是齐地故不言来也定十四年大搜于比蒲邾子来防公比蒲鲁地故言来也谷梁传曰朝于庙正也于外非正也是言在外行朝则礼不得具定十年传称嘉乐不野合知嘉礼亦不野合嘉礼谓善礼非五礼之嘉也朝于五礼属賔】
　　秋丹桓宫楹注桓公庙也楹柱也音义【楹音盈】
　　冬十有一月曹伯射姑卒注无传未同盟而赴以名音义【射示亦反又音亦】
　　十有二月甲寅公防齐侯盟于扈注无传扈郑地在荥阳卷县西北音义【扈音户卷音权字林丘权反韦昭丘云反説文丘粉反】
　　传二十三年夏公如齐观社非礼也曹刿谏曰不可夫礼所以整民也故防以训上下之则制财用之节注贡赋多少朝以正班爵之义帅长幼之序征伐以讨其不然注不然不用命音义【长丁丈反】疏【正义曰夫礼者所以整理天下之民民谓甿庶贵贱者皆是也诸侯防聚所谋皆是尊王室修臣礼故防以训上下之则以诸侯事天子训在下事其君也于防必号令诸国出贡赋多少即是制财用之节度也礼使小国朝大国是朝以正班爵之等义也爵同则小国在下是帅长幼之次序也诸侯之序以爵不以年此言长幼谓国大小也沈氏云爵同者据年之长幼故云帅长幼之序不朝不防则征讨之故言征伐以讨其不然】诸侯有王注従王事王有巡守注省四方以大习之注大习防朝之礼非是君不举矣君举必书注书于策书而不法后嗣何观○晋桓庄之族偪注桓叔庄伯之子孙彊盛偪迫公室音义【偪彼力反】献公患之士蒍曰去富子则羣公子可谋也已注士蒍晋大夫富子二族之富彊者音义【蒍于委反去起吕反下同】公曰尔试其事士蒍与羣公子谋谮富子而去之注以罪状诬之同族恶其富彊故士蒍得因而间之用其所亲为谮则似信离其骨肉则党弱羣公子终所以见灭音义【恶乌路反间间厠之间】○秋丹桓宫之楹
　　经二十有四年春王三月刻桓宫桷注刻镂也桷椽也将迎夫人故为盛饰音义【刻音克桷音角字林云齐鲁谓榱为桷椽直专反】疏【注正义曰释器云金谓之镂木谓之刻刻木镂金其事相类故以刻为镂也桷谓之榱榱即椽也谷梁传曰刻桷非正也夫人所以崇宗庙也取非礼与非正而加之于宗庙以饰夫人非正也刻桓宫桷丹桓宫楹斥言桓宫以恶庄也是言丹楹刻桷皆为将逆夫人故为盛饰】
　　葬曹庄公注无传
　　夏公如齐逆女注无传亲逆礼也疏【注正义曰公羊传曰何以书亲逆礼也亲逆是正礼有故得使卿逆亦无讥也】
　　秋公至自齐注无传八月丁丑夫人姜氏入注哀姜也公羊传以为姜氏要公不与公俱入盖以孟任故丁丑入而明日乃朝庙音义【要于遥反任音壬后孟任皆同】疏【注正义曰公羊传曰其言入何难也其难奈何夫人不可使入与公有所约然后入唯言有所要不知要何事故云盖以孟任故也明日戊寅大夫宗妇觌用币夫人若未朝庙不得受臣觌礼知明日乃朝庙既朝乃见大夫宗妇杜言朝庙者为觌用币发也书入不书至者释例曰庄公顾割臂之盟崇宠孟任故即位二十三年乃娶元妃虽丹楹刻桷身自纳币而有孟任之嫌故与姜氏俱反而异入经所以不以至礼书也】戊寅大夫宗妇觌用币注宗妇同姓大夫之妇礼小君至大夫执贽以见明臣子之道庄公欲奢夸夫人故使大夫宗妇同贽俱见音义【觌徒厯反见也以见贤遍反下同夸苦反】疏【注正义曰襄二年葬齐姜传称齐侯使诸姜宗妇来送葬诸姜是同姓之女知宗妇是同姓大夫之妇也礼小君至大夫执贽以见明臣子之道礼亦无此文士相见礼称大夫始见于君执贽夫人尊与君同臣始为臣有见君之礼明小君初至亦当有礼以见也且传唯讥妇贽不宜用币不言觌之为非知其礼当然也大夫当用羔鴈用币亦为非礼也庄公欲奢夸夫人故使男女同贽恶其男女无别且讥僭为失礼故书之】
　　大水注无传
　　冬戎侵曹注无传
　　曹羁出奔陈注无传羁盖曹世子也先君既葬而不称爵者微弱不能自定曹人以名赴疏【注正义曰此事左氏谷梁并无传公羊以曹羁为曹大夫三諌不従而出奔杜以此经书曹羁出奔陈赤归于曹与郑忽出奔衞突归于郑其文相类故附彼为之説盖为疑辞微弱不能自定曹人以名赴亦如郑忽之出奔】
　　赤归于曹注无传赤曹僖公也盖为戎所纳故曰归疏【注正义曰史记曹世家与年表皆云僖公名夷三家经传有五而皆言赤杜以郑突类之知赤是曹君故以赤为僖公书有舛误何必史记是而杜説非也传例曰诸侯纳之曰归以戎侵曹而赤归故云盖为戎所纳也贾逵以为羁是曹君赤是戎之外孙故戎侵曹逐覊而立赤亦以意言之无所据也】
　　郭公注无传盖经阙误也自曹羁以下公羊谷梁之説既不了又不可通之于左氏故不采用疏【注正义曰公羊谷梁并以赤归于曹郭公连文为句言郭公名赤失国而归于曹是为説不了故不采用】
