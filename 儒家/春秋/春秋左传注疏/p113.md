<!-- { "loadSidebar": true } -->





　　春秋左传注疏卷二十三
　　春秋左氏传注疏卷二十三考证
　　传卜临于大宫注大宫郑祖庙○【臣召南】按大宫即太庙郑自桓公始封则桓公庙也襄二十五年传齐盟国人于大宫注太宫庙亦始封之君也又按传云郑祖厉王则当时僭礼诸侯亦祖天子所谓周庙者厉王庙也昭十八年子产使祝史徙主祏于周庙注曰厉王庙是也
　　传徼福于厉宣桓武注周厉王宣王郑之所自出也○【臣召南】按郑桓公厉王之子宣王始封于郑以宣为郑所自出注稍未检当云厉王郑之所自出宣王郑之所自封也
　　传使改事君夷于九县音义○监本顚倒讹谬今俱改正
　　传荀林父将中军注代郤缺○【臣浩】按赵盾卒后郤缺为政见八年传十一年传称郤成子求成于众狄众狄皆服于晋则林父之代郤缺即在本年故伍参曰晋之从政者新未能行令也
　　传郤克佐之注郤缺之子○监本讹作郤克之子今改正
　　传汋曰于铄王师遵养时晦疏汋诗经无汋字序云言能汋先祖之道以养天下故以汋为名焉○【臣召南】按文义应作诗经无汋字序云言能酌先祖之道以养天下故以酌为名
　　传知庄子曰此师殆哉下○监本有疏庄子见彘子逆命一段按其文义宜在虽免而归必有大咎注下又有师坎为水至故名为临一段按其文义宜在周易有之在师之临注下今俱改正
　　传沈尹将中军○【臣照】按楚官莫尊于令尹或疑沈尹将中军则令尹孙叔敖何所将乎沈尹当作孙尹窃谓其时楚王在军则中军楚王所自将也王自将无与左军右军旗鼓一例之理则以沈尹为之将犹后世丞相府以长史主文书丞相不与六卿敌也孙叔敖楚相当运筹帷幄之中亦不得将中军故沈尹实将之
　　传晋师在敖鄗之间注敖鄗二山在荥阳县西北○【臣召南】按后汉书郡国志河南尹荥阳有敖亭注周宣王狩于敖左传晋师在敖鄗之间秦立为敖仓
　　传箴之曰民生在勤○王应麟曰生如生于忧患之生故公父文伯之母曰民劳则思思则善心生
　　传代御执辔御下两马掉鞅而还○【臣召南】按周礼环人注引春秋传作掚马
　　又音义徐云或作○疑当云或作掚偏傍从手不从木
　　传使軘车迎之疏广车横陈之车○陈监本讹作车今改正
　　传晋师右移上军未动○赵汸补注曰据传上军虽未动下言殿其卒而退是亦未尝出陈也【臣召南】按上军未动即上文所谓士季使巩朔韩穿帅七覆于敖前故上军不败也
　　传王见右广将从之乘屈荡户之○【臣浩】按注户训为止诸本多有作屈荡尸之误也今改正
　　传宵济亦终夜有声○顾炎武日知録曰杜注言其兵众将不能用非也言其军嚣无复部伍
　　传晋原縠疏先轸或称原轸此盖先轸之后也○【臣召南】按史记晋世家縠先轸子也以传考之轸子先居且居且子先克文九年为箕郑等所杀则此先縠当是轸之孙或曾孙史记未可信也疏云盖先轸之后可谓慎审矣





　　春秋左氏传注疏卷二十三考证
<经部,春秋类,春秋左传注疏>
　　钦定四库全书
　　春秋左传注疏卷二十四【起宣公十三年尽十八年】
　　晋杜氏注　唐陆徳明音义　孔颖达疏
　　经十有三年春齐师伐莒
　　夏楚子伐宋
　　秋螽注无传为灾故书
　　冬晋杀其大夫先縠注书名以罪讨
　　传十三年春齐师伐莒莒恃晋而不事齐故也○夏楚子伐宋以其救萧也注救萧在前年君子曰清丘之盟唯宋可以免焉注宋讨陈之贰今宋见伐晋卫不顾盟以恤宋而经同贬宋大夫传嫌华椒之罪累及其国故曰唯宋可以免音义【累劣伪反】疏【正义曰徃年清丘之盟宋卿亦贬传称不实其言此年宋被楚伐而晋卫不救即是不实之状于此发传言唯宋可以免者意在责诸国耳嫌华椒之罪累及其国恐言宋亦有罪宜其不救但盟之不信唯椒身合贬宋国无罪言唯宋可以免见诸国皆合责也】○秋赤狄伐晋及清先縠召之也注邲战不得志故召狄欲为变清一名清原○冬晋人讨邲之败与清之师归罪于先縠而杀之尽灭其族君子曰恶之来也已则取之其先縠之谓乎注尽灭其族谓诛已甚故曰恶之来也疏【正义曰先縠之罪不合灭族尽灭其族为诛已甚亦是晋刑太过是为太恶君子既嫌晋刑大过又尤先縠自招故曰恶之来也已自取之恶之来也言大恶之事来先縠之家】○清丘之盟晋以卫之救陈也讨焉注寻清丘之盟以责卫使人弗去曰罪无所归将加而师孔达曰苟利社稷请以我说注欲自杀以说晋音义【使所吏反我说如字又音恱以说音恱又如字】罪我之由我则为政而亢大国之讨将以谁任注亢御也谓御宋讨陈也音义【亢苦浪反任音壬】我则死之为明年杀孔达传
　　经十有四年春卫杀其大夫孔达注书名背盟于大国罪之
　　夏五月壬申曹伯寿卒注无传文十四年盟新城晋侯伐郑
　　秋九月楚子围宋
　　葬曹文公注无传
　　冬公孙归父会齐侯于谷
