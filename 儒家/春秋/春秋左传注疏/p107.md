<!-- { "loadSidebar": true } -->
　　传书曰郑公子归生弑其君夷权不足也○万斯大曰前年大棘之战归生败宋而获华元威权已震至是灵公立方九月君臣之际必多不相能归生已隂懐异志适子公有尝鼋之隙遂假手焉不然岂其身执国柄不能除一乱臣反惧谮而从之乎【臣照】按归生位在宋上使以宋逆谋告灵公而诛之易于反掌安得言权不足凡左氏所引君子论断皆云当时之君子其言然昭世风之浇也

　　春秋左氏传注疏卷二十一考证
<经部,春秋类,春秋左传注疏>
　　钦定四库全书
　　春秋左传注疏卷二十二【起宣公五年尽十一年】
　　晋杜氏注　唐陆德明音义　孔颖逹疏
　　经五年春公如齐
　　夏公至自齐
　　秋九月齐髙固来逆叔姬注髙固齐大夫不书女归降于诸侯疏【正义曰僖五年公综兹如牟注云娶于牟也卿非君命不越竟故奉公命聘于牟因自为逆然则此髙固亦是因来聘而自逆也经书公孙兹如牟是以聘为文此髙固以逆为文不言聘者此二者皆以非君之命不得越竟请君行聘而因自逆妻本意为逆不为聘也从鲁而出私娶轻而君命重故书聘不书逆自外而来则嫁女重而受聘轻故书逆不书聘内外之异文耳诸侯嫁女于大夫则使大夫为之主而书于经者行礼为尊卑不敌故使大夫为主耳其女适他族以先公遗体许人必告于庙故书之耳嫁于诸侯者皆书其归此不书归者差降于诸侯也非齐夫人不得言归于齐若言归于齐髙氏则下嫁于大夫非公之敌故不得书其归也】
　　叔孙得臣卒注无传不书日公不与小敛音义【不与音预敛力验反】
　　冬齐髙固及子叔姬来注叔姬宁固反马疏【正义曰传言来反马也据髙固为文耳嫌叔姬亦为反马故辨之二者各有所为而且相随行耳女既适人当称夫族宋荡伯姬是其事也叔姬已适髙氏而犹言子叔姬者以其新归于夫反马乃成为妇今始来反马故以父母之辞言之】楚人伐郑
　　传五年春公如齐髙固使齐侯止公请叔姬焉注留公强成昬音义【强其丈反】○夏公至自齐书过也注公既见止连昬于邻国之臣厌尊毁列累其先君而于庙行饮至之礼故书以示过音义【厌于渉反累劣伪反】疏【正义曰凡公行还书至者徃反无咎喜之而告庙也公如齐见止求与髙固为昬方始得归当以耻而不告亦复告庙饮至故依常书之以示过释例曰凡反行饮至必以嘉防昭告祖祢有功则舎爵策勲无勲无劳告事而已若夫执止之辱厌尊毁列所以累其先君忝其社稷故当克躬罪已不以嘉礼自终宣公如齐既已见止连昬于邻国之臣而行饮至之礼故传曰书过也言书过者书之以示公过也】○秋九月齐髙固来逆女自为也故书曰逆叔姬卿自逆也注适诸侯称女适大夫称字所以别尊卑也此春秋新例故称书曰而不言凡也不于庄二十七年发例者嫌见逼而成昬因明之音义【自为于伪反别彼列反】疏【正义曰俱是外来逆女适诸侯诸侯遣臣来逆则称逆女纪裂繻来逆女是也适大夫大夫自来逆则称所逆之字此髙固来逆叔姬是也二文不同所以别尊卑也传言卿自逆者别其与君逆也庄二十七年莒庆来逆叔姬文与此同不于彼发例者嫌此髙固见廹而成昬与常例或异故因此以明其不异也】○冬来反马也注礼送女留其送马谦不敢自安三月庙见遣使反马髙固遂与叔姬俱宁故经传具见以示讥音义【庙见贤遍反下同使所吏反】疏【正义曰礼送女适于夫氏留其所送之马谦不敢自安于夫若被出弃则将乘之以归故留之也至三月庙见夫妇之情既固则夫家遣使反其所留之马以示与之偕老不复归也法当遣使不合亲行髙固因叔姬归宁遂亲自反马与之俱来故经传具见其事以示讥也仪礼昬礼者士之礼也其礼无反马故何休据之作膏肓以难左氏言礼无反马之法郑答之曰冠义云无大夫冠礼而有其昬礼则昬礼者天子诸侯大夫皆异也士昬礼云主人爵弁纁裳缁衣乘墨车从车二乘妇车亦如之此妇车出于夫家则士妻始嫁乘夫家之车也诗鹊巢云之子于归百两御之又曰之子于归百两将之将送也国君之礼夫人始嫁自乘其家之车也则天子诸侯嫁女留其乘车可知也髙固大夫也来反马则大夫亦留其车也礼虽散亡以诗之义论之大夫以上其嫁皆有留车反马之礼留车妻之道也反马壻之义也髙固以秋九月来逆叔姬冬来反马则妇入三月祭行乃反马礼也是説礼有反马之法唯髙固不宜亲行耳杜言三月庙见谓无舅姑者士昬礼妇至其夕成昬质明赞见妇于舅姑若舅姑既没则妇入三月乃奠菜郑云奠菜者祭菜也又记曰妇入三月然后祭行郑云谓助祭也曾子问篇端称孔子曰三月而庙见称来妇也择日而祭于祢成妇之义也郑云谓舅姑没者也是舅姑没者以三月而祭因以三月为反马之节舅姑存者亦当以三月反马也士昬礼又称若不亲迎则妇入三月然后壻见于妻之父母此髙固亲迎则不须更见故讥其亲反马也案杜注经云叔姬宁固反马传唯举反马不言宁者以宁是常事唯反马非礼故传举其非礼者】○楚子伐郑陈及楚平晋荀林父救郑伐陈注为明年晋卫侵陈传
　　经六年春晋赵盾卫孙免侵陈
　　夏四月
　　秋八月螽注无传
　　冬十月
　　传六年春晋卫侵陈陈即楚故也○夏定王使子服求后于齐注子服周大夫○秋赤狄伐晋围怀及邢丘注邢丘今河内平臯县晋侯欲伐之中行桓子曰使疾其民注骄则数战为民所疾音义【数所角反】以盈其贯将可殪也注殪尽也贯犹习也音义【贯古患反注同殪于计反】疏【正义曰释诂云贯习也殪死也言其死尽故以殪为尽盈其贯者杜以为盈满其心使贯习来伐刘云案尚书泰誓武王数纣之恶云商罪贯盈言纣之为恶如物在绳索之贯不得为习也今知不然者以诗称射则贯兮先儒亦以为习故杜用焉义得两通刘直以尚书之文而规杜过恐非也】周书曰殪戎殷注周书康诰也义取周武王以兵伐殷尽灭之疏【正义曰如杜所注戎训为兵谓以兵伐殷而殪尽也殪字宜在下以周书本文故其字在上】此类之谓也注为十五年晋灭狄传音义【为于伪反下注同】○冬召桓公逆王后于齐注召桓公王卿士事不闗鲁故不书为成三年王甥舅张本音义【召上照反】○楚人伐郑取成而还注九年十一年传所称厉之役盖在此○郑公子曼满与王子伯廖语欲为卿注二子郑大夫音义【曼音万廖力雕反】伯廖告人曰无徳而贪其在周易丰注离下震上丰之离注丰上六变而为纯离也周易论变故虽不筮必以变言其义丰上六曰丰其屋蔀其家闚其户阒其无人三嵗不觌凶义取无徳而大其屋不过三嵗必灭亡音义【蔀歩口反又普口反闚又规反阒舌鵙反觌徒歴反】疏【正义曰丰卦震上离下震为动离为明动而益明丰大之义丰卦上六变而为纯离之卦故为丰之离也杜以筮得此卦爻变而为彼卦可言遇观之否遇坤之比耳此直口语不是揲蓍而亦言丰之离者周易论变为义故虽不筮论易者必以变言其义故言丰之离也杜又引丰上六至不觌凶皆周易之文也王弼以为上六以隂处极而最在外不履于位深自幽隠絶迹深藏者也蔀者覆彰之物也丰大其屋又彰蔽其家闇之甚也以甚闇而处大屋不能久享其利其屋虽大其室将空故闚其户而阒然无人也经三嵗而不能显见则凶伯廖引此者义取无徳而居乃屋不过三嵗必灭亡】弗过之矣注不过三年间一嵗郑人杀之音义【间间厠之间】
　　经七年春卫侯使孙良夫来盟疏【正义曰文二年晋人以公不朝使阳处父盟公以耻之书曰及晋处父盟去其族以厌耻也然则公与大夫对盟则为耻辱此良夫来盟无贬责者彼公亲朝晋晋侯不与公盟故遣大夫敌公是为耻辱此不贬责者其君不得亲来遣臣来与公盟不对彼君非为耻也】
　　夏公防齐侯伐莱注传例曰不与谋也莱国今东莱黄县音义【莱音来不与音预】
　　秋公至自伐莱注无传
　　大旱注无传书旱而不书雩雩无功或不雩
　　冬公防晋侯宋公卫侯郑伯曺伯于黑壤音义【壤如丈反】传七年春卫孙桓子来盟始通且谋防晋也注公即位卫始脩好音义【好呼报反】夏公防齐侯伐莱不与谋也凡师出与谋曰及不与谋曰防注与谋者谓同志之国相与讲议利害计成而行之故以相连及为文若不获已应命而出则以外合为文皆据鲁而言师者国之大事存亡之所由故详其举动以例别之音义【不与音预下及注与谋同年末不与放此应应对之应别彼列反下注同】疏【正义曰释例曰与谋者同志之国彼我之计未定相与共谋讲议利害计成而后行之故以相连及为文不与谋而出师者谓不得已而应命故以外合为文皆据鲁而言之也公亲防齐侯伐莱而传以师出示例所以通卿大夫帅师者也鲁既春防于曺以谋伐郑夏遂起师而更从不与谋之文者厉公簒大子忽之位谋而纳之非正故讳不与谋之例若夫盟主之令则上行乎下非匹敌和成之类故虽或先谋皆从不与谋之例成八年晋士爕来聘且言将伐郯下云防伐郯是也凡乞师者深求过理之辞执谦以偪成其计故虽小国乞之于火国太国乞之于小国亦皆从不与谋之例臧宣叔郤锜是也传以师出为例是唯系于战伐而刘贾许颖滥以经诸及字为义本不在例今欲强合之所以多相错乱也杜言小乞大大乞小者僖二十六年公子遂如楚乞师成二年臧宣叔如晋乞师是小国乞于大国也成十三年郤锜来乞师十六年栾黡来乞师十七年荀防来乞师十八年士鲂来乞师是大国乞于小国也与谋者心俱欲伐彼此同谋乞师者非彼所欲乞来为己也我乞彼者彼不与我谋彼乞我者我不与彼谋是故凡言乞者皆从不与谋之例宣叔是小乞大郤锜是大乞小除晋乞鲁以外更无大乞小者故举郤锜以辨乞小之事耳晋是盟主自是上行乎下例无与谋之文不由郤锜乞师乃从不与谋之例】○赤狄侵晋取向隂之禾注此无秋字盖阙文晋用桓子谋故纵狄音义【向舒亮反】疏【正义曰苖秀乃名为禾夏则无禾可取知此取必在秋此无秋字盖阙文】○郑及晋平公子宋之谋也故相郑伯以防冬盟于黒壤王叔桓公临之以谋不睦注王叔桓公周卿士衔天子之命以监临诸侯不同歃者尊卑之别也音义【相息亮反歃所洽反又所甲反监古衘反】○晋侯之立也注在二年公不朝焉又不使大夫聘晋人止公于防盟于黄父公不与盟以赂免注黄父即黒壤故黒壤之盟不书讳之也注慢盟主以取执止之辱故讳之疏【正义曰昭十三年公防刘子晋侯云于平丘八月甲戌同盟于平丘公不与盟于时晋以谗慝多不与公盟公不得与非国之耻故书其同盟而显言不与此时公实有罪为晋所执不得与盟是公之耻故讳而不书其盟若言诸侯实不盟公无所可与然】
　　经八年春公至自防注无传义与五年书过同疏【正义曰被执不以为耻而亦告庙饮至故书之以示过也故杜云义与五年书过同】
　　夏六月公子遂如齐至黄乃复注无传盖有疾而还大夫受命而出虽死以尸将事遂以疾还非礼也疏【正义曰下言其卒故疑有疾而还也聘礼曰賔入竟而死遂也若賔死未将命则既敛于棺造于朝介将命哀十五年传曰有朝聘而终以尸将事之礼是入所聘之竟则当遂行黄是齐竟遂以疾还非礼也】
