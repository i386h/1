<!-- { "loadSidebar": true } -->
　　传十一年春宋公母弟辰曁仲佗石彄公子地入于萧以叛秋乐大心从之大为宋患宠向魋故也注恶宋公宠不义以致国患○冬及郑平始叛晋也注鲁自僖公以来世服于晋至今而叛故曰始
　　经十有二年春薛伯定卒注无传四年盟臯鼬疏【注正义曰定以昭三十二年即位其年大夫盟于狄泉以未告公而公薨经无明文故不数】
　　夏葬薛襄公注无传
　　叔孙州仇帅师堕郈注堕毁也患其险固故毁坏其城音义【堕许规反注及下传同坏音怪又戸怪反】疏【注正义曰昭十三年南蒯以费叛连年伐而不克十年侯犯以郈叛一年再围而不克良由其城险固家臣数以背叛仲由为季氏宰进计季孙防其后患令堕三都以是故毁壊其城虑其拒之故帅师而往公羊传曰孔子行乎季孙三月不违曰家无藏甲邑无百雉之城于是帅师堕郈帅师堕费左氏不言孔子之计当是仲由自立此谋但称费人袭鲁而仲尼在焉是仲尼知其事谓堕之为是故不禁也释例曰三都疆盛以夺三家之权陪臣执政下陵上替故仲由堕之而仲尼不禁帅师登台仅不皆克直随事而书以示三家之彊无义例也】
　　卫公孟彄帅师伐曹注彄孟絷子音义【彄苦侯反絷陟立反】疏【正义曰世族谱云孟絷无子灵公以其子彄为之后也为后则为其子故云孟絷子此实公孙而不称公孙者絷字公孟故卽以公孟为氏刘谓公孟生得赐族故彄卽以族告】
　　季孙斯仲孙何忌帅师堕费音义【费音秘】
　　秋大雩注无书过音义【雩音于】
　　冬十月癸亥公会齐侯盟于黄注无传结叛晋
　　十有一月丙寅朔日有食之注无传
　　公至自黄注无传
　　十有二月公围成公至自围成注无传国内而书至者成彊若列国兴动大众故出入皆告庙疏【注正义曰成鲁邑国内用兵计不应书而出入皆书者为兴动大众皆告庙也释例曰陪臣执命大都耦国仲由建堕三都之计而成人不从故公亲围之虽不越竟动众兴兵大其事故出入皆告于庙】
　　传十二年夏卫公孟彄伐曹克郊注郊曹邑还滑罗殿注罗卫大夫音义【滑于八反殿丁见反下同】未出不退于列注未出曹竟罗不退在行列之后音义【竟音境行戸郎反】其御曰殿而在列其为无勇乎罗曰与其素厉寜为无勇注素空也厉猛也言伐小国当如畏者以诱致之疏【正义曰罗以曹国小弱不敢来追卫师而在后为殿是空设严猛等与其空为严猛寜为无勇示弱诱之使曹人不惮以爲后图】○仲由为季氏宰注仲由子路将堕三都注三都费郈成也彊盛将为国害故仲由欲毁之于是叔孙氏堕郈季氏将堕费公山不狃叔孙辄帅费人以袭鲁注不狃费宰也辄不得志于叔孙氏公与三子入于季氏之宫登武子之台费人攻之弗克入及公侧注至台下仲尼命申句须乐颀下伐之注二子鲁大夫仲尼时为司寇音义【句音劬颀音祈】疏【注正义曰史记孔子世家云定公以孔子为中都宰一年四方皆则之由中都宰为司空由司空为大司寇十年防于夹谷时己为司寇矣十四年孔子由大司寇摄行相事是此时仲尼为司寇】费人北国人追之败诸姑蔑二子奔齐注二子不狃叔孙辄遂堕费将堕成公敛处父谓孟孙堕成齐人必至于北门注成在鲁北竟故且成孟氏之保障也无成是无孟氏也子伪不知注佯不知音义【障之尚反又音章子伪不知竝如字一本伪作为佯本亦作阳音同】我将不堕冬十二月公围成弗克
　　经十有三年春齐侯卫侯次于垂葭注二君将使师我晋次垂葭以为之援音义【葭音加】
　　夏筑蛇渊囿注无传书不时也音义【囿音又】
　　大搜于比蒲注无传夏搜非时音义【搜所求反比音毗】
　　卫公孟彄帅师伐曹注无传
　　秋晋赵鞅入于晋阳以叛注书叛恶可知
　　冬晋荀寅士吉射入于朝歌以叛注吉射士鞅子音义【射食亦反又食夜反朝如字】晋赵鞅归于晋注韩魏请而复之故曰归言韩魏之强犹列国疏【注正义曰成十八年传例曰凡去其国诸侯纳之曰归此传称韩魏以赵氏为请故赵鞅得称归韩魏非诸侯亦从诸侯纳之例者韩魏之彊犹列国也释例曰韩魏有耦国之彊陈蔡有复国之端故晋赵鞅楚公子比皆称归从诸侯纳之例言非晋楚之所能制也】薛弑其君比注无传称君无道
　　传十三年春齐侯卫侯次于垂葭实郥氏注垂葭改名郥氏高平钜野县西南有郥亭音义【郥古閴反】疏【注正义曰释例曰经书所改之名则传以实明之许迁于夷实城父齐侯卫侯次于垂葭实郥氏之比是也则是先名郥氏后名垂葭而此云垂葭改名郥氏者杜意以为垂葭是新改之名本是郥氏也故以结之与释例不违刘以杜注自违释例以为地无新旧之异止是一地二名若如刘言案许迁于夷实城父经书夷齐侯卫侯次于垂葭实郥氏经书垂葭许迁于析实白羽以此准之经应书析不应书白羽公会齐侯于祝其实夹谷经应书祝其不应书夹谷杜以文同事异故以新旧明之刘不细寻经传以规杜过非也】使师伐晋将济河诸大夫皆曰不可邴意兹曰可注意兹齐大夫音义【邴彼命反又音丙】锐师伐河内注今河内汲郡传必数日而后及綘注传告晋音义【传直恋反又直专反注同数所主反】綘不三月不能出河则我旣济水矣乃伐河内齐侯皆敛诸大夫之轩唯邴意兹乘轩注以其言当音义【当丁良反】齐侯欲与卫侯乘注共载音义【乘绳证反下同】与之宴而驾乘广载甲焉使告曰晋师至矣齐侯曰比君之驾也寡人请摄注以己车摄代卫车音义【广古旷反比必利反】乃介而与之乘驱之或告曰无晋师乃止注传言齐侯轻所以不能成功音义【介音界轻遣政反】疏【正义曰齐侯轻脱欲得与卫侯同乘先与之宴饮而先驾乘广于门外豫于广车之上而载甲焉饮未终而使人告曰晋师至矣齐侯谓卫侯曰比及君之驾至以来君旣未有兵车寡人请以己车摄代卫车与君同乘齐侯乃着甲而与卫侯共乘驱之而行或告无晋师乃止传载此者言齐侯之轻所以不能成功】○晋赵鞅谓邯郸午曰归我卫贡五百家吾舍诸晋阳午许诺注十年赵鞅围卫卫人惧贡五百家鞅置之邯郸今欲徙置晋阳晋阳赵鞅邑音义【着丁路反】归告其父兄父兄皆曰不可卫是以为邯郸注言卫以五百家在邯郸常为是故与邯郸亲音义【为于伪反注同一音如字】而寘诸晋阳絶卫之道也不如侵齐而谋之注侵齐则齐当来报欲因惧齐而徙则卫与邯郸好不絶音义【寘之豉反好呼报反】乃如之而归于晋阳注欲如是谋而后归衞贡赵孟怒召午而囚诸晋阳注赵鞅不察其谋谓午不用命故囚之使其从者说剑而入渉宾不可注渉宾午家臣不肻说剑入欲谋叛音义【从才用反说他活反注同】乃使告邯郸人曰吾私有讨于午也二三子唯所欲立注午赵鞅同族别封邯郸故使邯郸人更立午宗亲疏【注正义曰世族谱赵衰赵夙之弟也衰生盾盾生朔朔生武武生成成生鞅其家为赵氏夙孙穿穿生旃旃生胜胜生午其家为耿氏计衰至鞅夙至午皆六代今俗所谓五从兄弟是同族也别封邯郸世不絶祀故使邯郸人更立午之宗亲】遂杀午赵稷渉宾以邯郸叛注稷赵午子夏六月上军司马籍秦围邯郸邯郸午荀寅之甥也荀寅范吉射之姻也注壻父为姻荀寅子娶吉射女疏【注正义曰释亲云女子子之夫为壻壻之父为姻知荀寅子娶吉射女也】而相与睦故不与围邯郸将作乱注作乱攻赵鞅音义【不与音预又如字】董安于闻之注安于赵氏臣疏【正义曰史记云安于性缓常佩以自急者卽此是也】告赵孟曰先备诸赵孟曰晋国有命始祸者死为后可也安于曰与其害于民寜我独死注惧见攻必伤害民请以我说赵孟不可注晋国若讨可杀我以自解说秋七月范氏中行氏伐赵氏之宫赵鞅奔晋阳晋人围之范臯夷无宠于范吉射而欲为乱于范氏注臯夷范氏侧室子音义【行戸郎反】梁婴父嬖于知文子注文子荀跞音义【知音智】文子欲以为卿疏【正义曰旣欲以为卿则当去范中行二氏乃始得立言此者明文子欲为乱以去之】韩简子与中行文子相恶注简子韩起孙不信也中行文子荀寅也音义【恶如字又乌路反下同】魏襄子亦与范昭子相恶注襄子魏舒孙曼多也昭子士吉射音义【曼音万】故五子谋注五子范臯夷梁婴父知文子韩简子魏襄子将逐荀寅而以梁婴父代之逐范吉射而以范臯夷代之荀跞言于晋侯曰君命大臣始祸者死载书在河注为盟书沈之河音义【跞力狄反沈如字又音鸩】今三臣始祸而独逐鞅刑已不钧矣请皆逐之冬十一月荀跞韩不信魏曼多奉公以伐范氏中行氏弗克二子将伐公齐高彊曰三折肱知为良医注高彊齐子尾之子昭十年奔鲁遂适晋音义【三如字又息暂反折之设反肱古反】唯伐君为不可民弗与也我以伐君在此矣三家未睦注三家知韩魏可尽克也克之君将谁与若先伐君是使睦也弗听遂伐公国人助公二子败从而伐之丁未荀寅士吉射奔朝歌韩魏以赵氏为请注经所以书赵鞅归十二月辛未赵鞅入于綘盟于公宫注传录晋衰乱○初卫公叔文子朝而请享灵公注欲令公临其家音义【令力呈反】退见史防而告之注史防史鱼音义【防音秋】史防曰子必祸矣子富而君贪其及子乎文子曰然吾不先告子是吾罪也君旣许我矣其若之何史防曰无害子臣可以免注言能执臣礼富而能臣必免于难上下同之注言尊卑皆然音义【难乃旦反下注同】戌也骄其亡乎注戌文子之子富而不骄者鲜吾唯子之见骄而不亡者未之有也戌必与焉注与祸难音义【鲜息浅反与音预注同】及文子卒卫侯始恶于公叔戌以其富也公叔戌又将去夫人之党注灵公夫人南子党宋朝之徒音义【恶乌路反去起吕反朝如字】疏【注正义曰传于明年始云卫侯为夫人南子召宋朝此年言夫人之党杜己云宋朝之徒者灵公之召宋朝又在前矣明年为宋人歌而端非明年始召之】夫人愬之曰戌将为乱注为明年戌来奔传音义【愬音素】
　　经十有四年春卫公叔戌来奔卫赵阳出奔宋注阳赵黡孙书名者亲富不亲仁音义【黡于减反】疏【注正义曰案世本懿子兼生昭子举举生赵阳兼卽黡也】
　　二月辛巳楚公子结陈公孙佗人帅师灭顿以顿子牂归音义【佗吐何反又徒何反牂子郎反】
　　夏卫北宫结来奔注亦党公叔成皆恶之音义【恶乌路反】五月于越败呉于檇李注于越越国也使罪人诈呉乱陈故从未陈之例书败也檇李呉郡嘉兴县南醉李城音义【檇音醉依说文从木陈直觐反下同】疏【注正义曰于越卽越也夷言声谓之于越彼从俗而名之也传称陈于檇李则是皆陈而从未陈之例云败呉者越使罪人诈呉乱呉之陈使不得用力故从未陈之例书败也释例云长勺之役虽俱陈而鼓音不齐檇李之役勾践患呉之整以死士乱呉虽皆已陈犹以从未陈例者其权诈也】
　　呉子光卒注未同盟而赴以名
　　公会齐侯卫侯于牵注魏郡黎阳县东北有牵城音义【黎力兮反】公至自会注无传
　　秋齐侯宋公会于洮注洮曹地音义【洮吐刀反】
