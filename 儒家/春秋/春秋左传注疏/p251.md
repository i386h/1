<!-- { "loadSidebar": true } -->
　　天王使石尚来归脤注无传石尚天子之士石氏尚名脤祭社之肉盛以蜃器以赐同姓诸侯亲兄弟之国与之共福音义【脤市轸反盛音成】疏【注正义曰杜以天子上士中士俱称名氏石尚必是士矣但不知为是上士为是中士故注直云士耳必非下士释例曰王之公卿皆书爵大夫书字元士中士称名刘夏石尚是也下士称人公会王人于洮是也杜知然者周礼典命云王之三公八命其卿六命大夫四命大夫旣四命则士三命也故郑云王之上士三命中士再命下士一命曲礼云列国之大夫入天子之国曰某士得不以命数当天子之士故称士也襄二十六年晋韩起聘于周自称曰晋士起是诸侯之卿与天子之士命数同也以诸侯之卿三命再命皆书名氏大夫一命则称人知天子上士中士称名氏下士则称人也成十三年传曰国之大事在祀与戎祀有执膰戎有受脤先儒及杜缘彼传文知是定例故解此云祭社之肉盛以蜃器以赐同姓诸侯周礼大宗伯云以膰脤之礼亲兄弟之国大行人云归脤以交诸侯之福是以祭肉赐诸侯与之共福也】
　　卫世子蒯瞆出奔宋音义【蒯苦怪反瞆五怪反】
　　卫公孟彄出奔郑注彄书名与蒯瞆党罪之
　　宋公之弟辰自萧来奔注无传称宋公之弟例在十年大搜于比蒲音义【比音毗】
　　邾子来会公注无传防公于比蒲来而不用朝礼故曰会疏【注正义曰庄二十三年公及齐侯遇于谷萧叔朝公就遇处行朝礼故曰朝此就搜处行会礼而不用朝礼故曰会也言不用朝礼辨其与萧叔文异】
　　城莒父及霄注无传公叛晋助范氏故惧而城二邑也此年无冬史阙文音义【父音甫】疏【注正义曰城邑之由传无其说以传称公防齐侯卫侯谋救范中行氏知为叛晋之故惧而成此二邑也无冬阙文自是常事特辩此者说公羊者以此城在冬故去冬字何休云是嵗孔子由大司寇摄相事齐人馈女乐孔子去言去冬者贬之也或说无冬者坐受女乐令圣人去冬隂臣之象言去冬见无臣也杜以此为妄说且明城实在秋是非时而城故特辩冬阙】传十四年春卫侯逐公叔戌与其党故赵阳奔宋戌来奔注终史鱼之言○梁婴父恶董安于谓知文子曰不杀安于使终为政于赵氏赵氏必得晋国盍以其先难也讨于赵氏文子使告于赵孟曰范中行氏虽信为乱安于则之是安于与谋乱也晋国有命始祸者死二子旣伏其罪矣敢以告注告使讨安于音义【恶乌路反知文音智盍戸腊反难乃旦反与音预】赵孟患之安于曰我死而晋国寜赵氏定将焉用生人谁不死吾死莫矣乃缢而死音义【焉于防反莫音暮缢一四反】疏【正义曰安于请赵孟先备赵孟不从其言则安于其无罪矣但安于之谋国人闻之梁婴父忌其知谋恐赵氏彊盛假此事而罪之赵鞅叛而得还不敢违命故安于自缢死】赵孟尸诸市而告于知氏曰主命戮罪人安于旣伏其罪矣敢以告知伯从赵孟盟注知伯荀跞而后赵氏定祀安于于庙注赵氏庙疏【正义曰礼臣有大功配食于庙周礼司勲云凡有功名者铭书于王之大常祭于大烝司勲诏之尚书盘庚告其卿大夫云兹予大享于先王尔祖其从与享之孔安国云古者天子录功臣配食于庙大享烝尝也天子旣有此礼诸侯或亦有之今赵氏祀安于于赵氏之庙其意亦如此也】○顿子牂欲事晋背楚而絶陈好二月楚灭顿注言小不事大所以亡音义【背音佩好呼报反】○夏卫北宫结来奔公叔戌之故也○呉伐越注报五年越入呉越子句践御之陈于檇李注句践越王允常子音义【句古侯反陈直觐反】句践患呉之整也使死士再禽焉不动注使敢死之士往辄为呉所禽欲使呉师乱取之而呉不动使罪人三行属剑于颈注以剑注颈音义【行户郎反下同属之欲反下同又之住反】而辞曰二君有治注治军旅臣奸旗鼓注犯军令不敏于君之行前不敢逃刑敢归死遂自刭也师属之目越子因而伐之大败之灵姑浮以戈击阖庐注姑浮越大夫音义【刭古顶反本又作刎阖户腊反】阖庐伤将指取其一屦注其足大指见斩遂失屦姑浮取之音义【将子匠反屦九具反】还卒于陉去檇李七里注释经所以不书灭音义【陉音刑】夫差使人立于庭注夫差阖庐嗣子音义【夫音扶庭本又作廷】茍出入必谓已曰夫差而忘越王之杀而父乎则对曰唯不敢忘三年乃报越注后三年哀元年音义【唯惟癸反旧以水反】○晋人围朝歌公会齐侯卫侯于脾上梁之间注脾梁间卽牵音义【脾婢支反】谋救范中行氏注齐鲁叛晋故助范中行也析成鲋小王桃甲率狄师以袭晋注二子晋大夫范中行氏之党音义【鲋音附桃如字本又作姚】战于綘中不克而还士鲋奔周小王桃甲入于朝歌○秋齐侯宋公会于洮范氏故也注谋救范氏○卫侯为夫人南子召宋朝注南子宋女也朝宋公子旧通于南子在宋呼之音义【伪于伪反】会于洮大子蒯瞆献盂于齐过宋野注蒯瞆卫灵公大子盂邑名也就防献之故自卫行而过宋野音义【盂音于】野人歌之曰旣定尔娄猪盍归吾艾豭注娄猪求子猪以喻南子艾豭喻宋朝艾老也音义【娄力侯反字林作□力付反猪张鱼反盍戸腊反艾五盖反老也字林作防音艾三毛聚居者豭音加牡豕也】疏【正义曰此防于洮还是上文防于洮也传为野人之歌张本故追言卫为夫人南子召宋朝召在远年非今始召欲说过宋野已隔此语故又本之云齐宋会于洮时大子蒯瞆献盂于齐过宋野而被讥也服防以会于洮上属为义言卫侯为夫人南子召宋朝故与宋公会于洮言为召宋朝为此防也然则宋朝是宋之公子卫侯欲召则召何须与宋为防方始召之直言防于洮防上无国名知与何国会而言宋衞乎服不达此势愚之甚也注正义曰释兽云豕子猪牝豝牝者谓之豝则豭是猪之牡故以喻宋朝也以娄猪为求子之猪相传为说耳曲礼人年五十曰艾是艾为老也】大子羞之谓戏阳速曰从我而朝少君注速大子家臣音义【戏许宜反少诗照反本亦作小君】疏【正义曰少君犹小君也君为大君夫人为小君】少君见我我顾乃杀之速曰诺乃朝夫人夫人见大子大子三顾速不进夫人见其色啼而走注见大子色变知其欲杀己曰蒯瞆将杀余公执其手以登台大子奔宋尽逐其党故公孟彄出奔郑自郑奔齐大子告人曰戏阳速祸余戏阳速告人曰大子则祸余大子无道使余杀其母余不许将戕于余注戕残杀也音义【戕在良反】若杀夫人将以余说余是故许而弗为以纾余死谚曰民保于信吾以信义也注使义可信不必信言音义【纾音舒谚音彦】○冬十二月晋人败范中行氏之师于潞获籍秦高彊注二子党范氏者终景王言籍父无后音义【潞音路父音甫】又败郑师及范氏之师于百泉注郑助范氏故幷败
　　经十有五年春王正月邾子来朝
　　鼷防食郊牛牛死改卜牛注无传不言所食处举死重也改卜礼也音义【鼷音兮处昌虑反】疏【正义曰尔雅云色黑而小有毒公羊以为不言其所食漫也谓所食非一处谷梁注意亦然非杜意也】
　　二月辛丑楚子灭胡以胡子豹归
　　夏五月辛亥郊注无传书过
　　壬申公薨于高寝注高寝宫名不于路寝失其所郑罕达帅师伐宋
　　齐侯卫侯次于渠蒢注不果救故书次音义【蒢直居反】邾子来奔丧注无传诸侯奔丧非礼疏【注正义曰昭三十年传曰诸侯之丧士吊大夫送葬诸侯亲自奔丧防葬皆非礼公羊亦云奔丧非礼也】
　　秋七月壬申姒氏卒注定公夫人
　　八月庚辰朔日有食之注无传
　　九月滕子来会葬注无传诸侯会葬非礼也
　　丁巳葬我君定公雨不克葬戊午日下昃乃克葬辛巳葬定姒注辛巳十月三日有日无月音义【昃音侧】疏【正义曰谷梁以为葬不为雨止礼也雨不克葬丧不以制也非左氏意公羊传云定姒何以书葬未逾年之君也有子则庙庙则书葬公羊此意以为定姒是妾哀公之母以哀公为君未逾年故书其卒葬耳左氏以定姒实是夫人但礼不备不成丧是哀母以否传无明说注正义曰此年八月庚辰朔二日则辛巳九月不得有辛巳也更盈一周则六十二日月有一大一小十月己卯朔三日得辛巳是有日无月也】
　　冬城漆注邾庶其邑音义【漆音七】疏【注正义曰襄二十一年邾庶其以漆闾丘来奔庄三十八年传曰凡邑有宗庙先君之主曰都无曰邑邑曰筑都曰城此称城漆漆本邾邑不得有先君宗庙而称城者释例曰若邑有先君宗庙则虽小曰都尊其所居以大之也然则都而无庙固宜称城城漆是也而頴氏唯系于先君之庙患漆本非鲁邑因说曰漆有邾之旧庙是使鲁人尊邾之废庙与先君同非经传意也是言漆是大都自应称城言庶其邑者意在排旧说】
　　传十五年春邾隐公来朝注邾子益子贡观焉邾子执玉高其容仰公受玉卑其容俯注玉朝者之贽音义【贽音至】疏【注正义曰曲礼云凡挚天子鬯天子尊无与敌者故执其鬯酒以对神诸侯珪是谓玉为贽也周礼典瑞云公执桓圭侯执信圭伯执躬圭子执谷璧男执蒲璧以朝觐宗遇会同于王诸侯相见亦如之是朝必执玉也】子贡曰以礼观之二君者皆有死亡焉夫礼死生存亡之体也将左右周旋进退俯仰于是乎取之朝祀丧戎于是乎观之今正月相朝而皆不度注不合法度心已亡矣嘉事不体何以能久注嘉事朝礼高仰骄也卑俯替也骄近乱替近疾君为主其先亡乎注为此年公薨哀七年以邾子益归传音义【替他计反近附近之近下皆同】○呉之入楚也注在四年胡子尽俘楚邑之近胡者注俘取也楚旣定胡子豹又不事楚曰存亡有命事楚何为多取费焉二月楚灭胡注传言小不事大所以亡音义【费芳味反】○夏五月壬申公薨仲尼曰赐不幸言而中是使赐多言者也注以微知著知之难者子贡言语之士今言而中仲尼惧其易言故抑之音义【中丁仲反注同防知著知之难竝如字又音智易以豉反】○郑罕达败宋师于老丘注罕达子齹之子老丘宋地宋公子地奔郑郑人为之伐宋欲取地以处之事见哀十二年音义【齹才何反为于伪反见贤遍反】○齐侯卫侯次于蘧挐谋救宋也音义【蘧音渠挐女居反又女加反】○秋七月壬申姒氏卒不称夫人不赴且不祔也注赴同祔姑夫人之礼二者皆阙故不曰夫人音义【祔音附】疏【注正义曰夫人初薨赴于同盟之国其辞当云夫人某氏薨是赴则成夫人也礼适妻祔于适祖姑妾祔于妾祖姑若得祔祖姑则亦成夫人矣此赴同祔姑皆是夫人之礼二者皆阙故不曰夫人薨二者果行一事则得称夫人故此以不赴兼又不祔解不称夫人也】葬定公雨不克襄事礼也注襄成也雨不成事若汲汲于欲葬音义【葬息羊反】葬定姒不称小君不成丧也注公未葬而夫人薨烦于丧礼不赴不祔故不称小君臣子怠慢也反哭于寝故书葬疏【正义曰传直言不成丧也不知阙少何事但小君者夫人之号不称小君与不称夫人其事同矣故知不成丧者卽不赴不祔是也由不赴不祔夫人之丧礼不成故不称小君也此定姒实是夫人臣子怠慢不成其礼故书卒不称薨书葬而不称小君所以罪臣子也哀十二年孟子卒传曰不反哭故不言葬小君是由反哭于寝故书葬也】○冬城漆书不时告也注实以秋城冬乃告庙鲁知其不时故缓告从而书之以示讥疏【正义曰书城漆者书其城不以时所书在冬依其文则得时矣故传辩之云不时告也城实非时知其不可而以时告庙】















