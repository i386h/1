<!-- { "loadSidebar": true } -->
　　传二十八年春齐侯伐衞战败衞师数之以王命取赂而还○晋献公娶于贾无子注贾姬姓国也烝于齐姜注齐姜武公妾音义【烝之承反】生秦穆夫人及太子申生又娶二女于戎大戎狐姬生重耳注大戎唐叔子孙别在戎狄者音义【重直龙反】疏【注正义曰晋语云狐氏出自唐叔狐伯行之子实生重耳又曰狐偃其舅也】小戎子生夷吾注小戎允姓之戎子女也疏【注正义曰昭九年传称晋率阴戎伐颍王使辞于晋曰先王居梼杌于四裔故允姓之奸居于州知戎为允姓也凡言子者通男女也知子谓女也二戎相对为大小也】晋伐骊戎骊戎男女以骊姬注骊戎在京兆新丰县其君姬姓其爵男也纳女于人曰女音义【骊力知反女以昵据反注曰女同】归生奚齐其娣生卓子骊姬嬖欲立其子赂外嬖梁五与东关嬖五注姓梁名五在闺闼之外者东关嬖五别在关塞者亦名五皆大夫为献公所嬖幸视听外事音义【卓勑角反闺音圭闼吐达反塞素代反】使言于公曰曲沃君之宗也注曲沃桓叔所封先君宗庙所在蒲与二屈君之疆也注蒲今平阳蒲子县二屈今平阳北屈县或云二当为北音义【屈求勿反一音居勿反彊居良反下同】不可以无主宗邑无主则民不威疆埸无主则启戎心戎之生心民慢其政国之患也若使大子主曲沃而重耳夷吾主蒲与屈则可以威民而惧戎且旌君伐注旌章也伐功也音义【埸音亦】使俱曰狄之广莫于晋为都晋之启土不亦宜乎注广莫狄地之旷絶也即谓蒲子北屈也言遣二公子出都之则晋方当大开土界献公未决故复使二五俱説此羙音义【复扶又反】晋侯説之夏使大子居曲沃重耳居蒲城夷吾居屈羣公子皆鄙注鄙边邑音义【説音悦】唯二姬之子在绛二五卒与骊姬谮羣公子而立奚齐晋人谓之二五耦注二耜相耦广一尺共起一伐言二人俱共垦伤晋室若此音义【谮责鸩反耜音似广古旷反垦苦狠反】○楚令尹子元欲蛊文夫人注文王夫人息妫也子元文王弟蛊惑以滛事音义【蛊音古惑也】疏【正义曰昭元年传称周易女惑男谓之蛊知蛊谓惑以滛事】为馆于其宫侧而振万焉注振动也万舞也夫人闻之泣曰先君以是舞也习戎备也今令尹不寻诸仇雠而于未亡人之侧不亦异乎注寻用也妇人既寡自称未亡人御人以告子元注御人夫人之侍人子元曰妇人不忘袭雠我反忘之秋子元以车六百乘伐郑入于桔柣之门注桔柣郑远郊之门也音义【乘绳证反桔户结反柣侍结反】疏【注正义曰此已入一门矣又云入自纯门又是入一门矣复言县门不发则更有一门矣不发是城门则知纯门外郭门桔柣远郊门也尚书费誓序云东郊弗开是郊有门也】子元鬭御疆鬭梧耿之不比为斾注子元自与三子特建斾以居前缁广充幅长寻曰旐继旐曰斾音义【御鱼吕反本亦作御下注反御同疆其良反又居良反梧音吾比并里反斾蒲贝反长直亮反旐音兆】疏【注正义曰军行之次斾最在先故宣十二年传称令尹南辕反斾是斾居前而殿在后也释天云缁广充幅长寻曰旐继旐曰斾郭璞曰旐帛全幅长八尺斾帛续旐未为燕尾者】鬭班王孙游王孙喜殿注三子在后为反御音义【殿丁见反】众车入自纯门及逵市注纯门郑外郭门也逵市郭内道上市音义【纯如字逵求龟反】县门不发楚言而出子元曰郑有人焉注县门施于内城门郑示楚以闲暇故不闭城门出兵而效楚言故子元畏之不敢进音义【县音注同】诸侯救郑楚师夜遁郑人将奔桐丘注许昌县东北有桐丘城音义【遁徒困反】谍告曰楚幕有乌乃止注谍间也幕帐也音义【谍音牒幕音莫间间厠之间】○冬饥臧孙辰告籴于齐礼也注经书大无麦禾传言饥传又先书饥在筑郿上者説始籴经书在下须得籴嫌或讳饥故曰礼○筑郿非都也凡邑有宗庙先君之主曰都无曰邑邑曰筑都曰城注周礼四县为都四井为邑然宗庙所在则虽邑曰都尊之也言凡邑则他筑非例疏【注正义曰周礼小司徒职云九夫为井四井为邑四邑为丘四丘为甸四甸为县四县为都注引此者以证都大邑小耳经传之言都邑者非是都则四县邑皆四井此传所发乃为小邑发例大者皆名都都则悉书曰城小邑有宗庙则虽小曰都无乃为邑邑则曰筑都则曰城为尊宗庙故小邑与大都同名释例曰若邑有先君宗庙虽小曰都尊其所居而大之也然则都而无庙固宜称城城漆是也而颍氏唯系于有先君之庙患漆本非鲁邑因説曰漆有邾之旧庙是使鲁人尊邾之废庙与先君同非经传意也又解传言凡邑则主为邑言则他筑非例也若筑台筑囿筑王姬之馆则皆称为筑无大小之异】
　　经二十有九年春新延廏注传例曰书不时言新者皆旧物不可用更造之辞音义【廐居又反】疏【注正义曰马之所处谓之廐延是廐之名名之曰延其义不可知也公羊传曰新延廐者何修旧也谓旧廐敝坏不可因而补治故言新为更造之辞也传言新作延廐而经无作字僖二十年新作南门定二年新作雉门及两观皆言新作而此独无作是作传之后转写阙文也释例曰言新意所起言作以兴事通谓兴起功役之事也总而言之不复分别因旧而与造新也经书延廐称新而不言作传言新作延廐书不时也此称经文而以不时为讥义不在作也然寻传足以知经阙作字也而刘贾云言新有故木言作有新木延廐不书作所用之木非公命也凡诸兴造固当有新固当有因今为春秋微义直记别此门此观有新木故木既已鄙近且材木者立廐之具也公命立廐则众用皆随之矣焉有所用之木非公命也此为匠人受命立廐而盗共其用岂然乎哉】
　　夏郑人侵许注传例曰无钟鼓曰侵
　　秋有蜚注传例曰为灾音义【蜚扶味反】
　　冬十有二月纪叔姬卒注无传纪国虽灭叔姬执节守义故系之纪贤而録之
　　城诸及防注诸防皆鲁邑传例曰书时也诸非备难而兴作传皆重云时以释之他皆放此诸今城阳诸县音义【难乃旦反重直用反】疏【正义曰此言城诸及防文十二年城诸及郓定十四年城莒父及霄襄十年传晋师城梧及制同时城二邑者皆言及谷梁传曰以大及小也何休云诸君邑防臣邑言及别君臣之义贾逵云言及先后之辞杜不为注先后之辞是也】
　　传二十九年春新作延廐书不时也注经无作字盖阙凡马日中而出日中而入注日中春秋分也治廐当以秋分因马向入而脩之今以春作故曰不时音义【向许亮反本或作向】疏【注正义曰中者谓日之长短与夜中分故春秋二节谓之春分秋分也释例曰春秋分而画夜等谓之日中凡马春分百草始繁则牧于坰野秋分农功始藏水寒草枯则皆还廐此周典之制也今春而作廐已失民务又违马节故曰书不时也】○夏郑人侵许凡师有钟鼓曰伐注声其罪无曰侵注钟鼓无声轻曰袭注掩其不备音义【轻遣政反】疏【正义曰释例曰侵伐袭者师旅讨罪之名也呜钟鼓以声其过曰伐寝钟鼓以入其竟曰侵掩其不备曰袭此所以别兴师用兵之状也然则春秋之世兵加于人唯此三名击鼓斩木俱名为伐鸣钟鼓声其罪往讨伐之若击鼓斩木然侵者加陵之意寝其钟鼓潜入其竟往侵陵之袭者重衣之名倍道轻行掩其不备忽然而至若被衣然立此三名制讨罪之等级也周礼大司马掌九伐之法贼贤害民则伐之负固不服则侵之天子讨罪无掩袭之事唯侵伐二名名与礼合而礼更有七名冯弱犯寡则之暴内凌外则坛之野荒民散则削之贼杀其亲则正之放弑其君则残之犯令陵政则社之内外乱鸟兽行则灭之彼谓王者行兵此据当时实事时无其事则传不为例其灭与入为故不列于此】○秋有蜚为灾也凡物不为灾不书○冬十二月城诸及防书时也凡土功龙见而毕务戒事也注谓今九月周十一月龙星角亢晨见东方三务始毕戒民以土功事音义【见贤遍反注下皆同亢苦浪反又音刚】疏【正义曰释例曰都邑者人之聚也国家之藩卫百姓之保障不固则败不修则坏故虽不临宼必于农隙备其守御无妨民务传曰龙见而毕务戒事也谓夏之九月周之十一月龙星角亢晨见东方于是纳其禾稼三务始毕而戒民以土功事也火见而致用大火星次角亢而晨见于是致其用也水昏正而栽谓夏之十月定星昏而中于是树板干而兴作焉日至而毕谓日既南至微阳始动故土功息传既显称凡例而书时书不时各重发者皆以别无备而兴作如书旱雩之别过雩也若城西郛传特曰惧齐此其意也然则此发例者止谓预修备御非有当时之急故择间月而为之若当时有急则不拘此制毕者竟也毕务谓农务竟而民间也日至而毕谓土功竟也冬至之后当更修来年农事不得复兴土功也注正义曰今之九月则季秋也月令季秋之月日在房汉书律厯志论星之度数云角十二亢九氐十五自角之初至房初三十六度晨谓夜之将旦于晨之时日体在房故角亢见在东方也东方之宿尽为龙星角即苍龙角也故角亢专得龙名戒谓令语之也春夏秋三时之务始毕民将闲暇故预令语民将有土功之事使自备也】火见而致用注大火心星次角亢见者致筑作之物疏【注正义曰襄九年传曰心为大火星度心五尾十八月令孟冬之月日在尾自心初至于尾末二十三度十月之初心星次角亢之后而晨见东方也致筑作之物谓板干畚梮诸是城之所用皆致之于作所也】水昏正而栽注谓今十月定星昏而中于是树板干而兴作音义【栽字林才代反一音再説文云筑墙长板定多佞反】疏【注正义曰五行北方水故北方之宿为水星言水昏正者夜之初昏水星有正中者耳非北方七宿皆正中也诗云定之方中作于楚宫释天云营室谓之定孙炎云定正也天下作宫室者皆以营室为正周语云营室之中土功其始是定星昏而正为土功之大候故知水昏正谓十月定星昏而正中时也郑诗笺云定星昏中而正谓小雪时小雪十月之中气月令仲冬之月昏东壁中室十六度日行一度是十月半而室中十一月初而壁中礼记中庸云栽者培之栽者树立之语故知树板榦而起首兴作也释诂云桢翰榦也舎人曰桢正也筑墙所立两木也翰所以当墙之两边鄣土者也然则榦在墙之两端树立之即桢是也榦则在两边鄣土即板是也板榦既异而云树板榦者因类连言耳】日至而毕注日南至微阳始动故土功息○樊皮叛王注樊皮周大夫樊其采地皮名
　　经三十年春王正月
　　夏次于成注无传将卑师少故直言次齐将降鄣故设备音义【将卑子匠反降户江反下文注同鄣音章下同】疏【注正义曰于倒将卑师少称人人谓大夫身也大夫卑名氏不见故称人他国可言某人鲁事不得自称鲁人故鲁之大夫使出者皆言其所为之事而已此大夫帅师而次于成故直言次也谷梁传曰次止也有畏也欲救鄣而不能是为降鄣故设备也】秋七月齐人降鄣注无传鄣纪附庸国东平无盐县东北有鄣城小国孤危不能自固盖齐遥以兵威胁使降附疏【注正义曰公羊谷梁传并云鄣纪之遗邑也释例曰刘贾依二传以为郭纪之遗邑计纪侯去国至此二十七年纪侯犹不堪齐而去则邑不得独存此盖附庸小国若邿鄟者也是言鄣为附庸之意不言鄣降于齐而云齐人降鄣又不言侵伐故云盖以兵威胁使降附】
　　八月癸亥葬纪叔姬注无传以贤録也无臣子故不作諡
　　九月庚午朔日有食之鼓用牲于社注无传
