<!-- { "loadSidebar": true } -->
　　夏五月王子虎卒注不书爵者天王赴也翟泉之盟虽輙假王命周王因以同盟之例为赴音义【为于伪反又如字夲或作来赴】疏【正义曰王子虎即王叔文公也諡之为文必当有爵不书爵者畿内之国不得外交诸侯其臣不敢赴鲁必天子为之赴赴以王子为亲不复言其爵也翟泉之盟子虎在列而贬之称人若王使来盟不应贬责不假王命则不得与盟故知于时輙假王命周王遂以同盟之礼为之赴鲁传称来赴吊如同盟礼也是其来赴往吊皆如同盟之礼】
　　秦人伐晋注晋人耻不出以微者告
　　秋楚人围江
　　雨螽于宋注自上而隋有似于雨宋人以其死为得天祐而来告故书音义【雨于付反注及传同螽音终隋徒大反传注同祐音又】冬公如晋十有二月己巳公及晋侯盟
　　晋阳防父帅师伐楚以救江
　　传三年春庄叔防诸侯之师伐沈以其服于楚也沈溃凡民逃其上曰溃在上曰逃注溃众散流移若积水之溃自壊之象也国君轻走羣臣不知其谋与匹夫逃窜无异是以在众曰溃在上曰逃各以类言之音义【轻如字又遣政反窜七乱反】疏【正义曰公羊传曰溃者何下叛上也国曰溃邑曰叛释例曰众保于城城保于徳言上能以徳附众以功庇下民信其徳恃其固故能交相依懐以卫社稷苟无固志盈城之众一朝而散如积水之败故曰溃溃者众散流遁之辞也国君而逃师弃盟违其典仪弃其车服羣臣不知其谋社稷不保其安此与匹夫逃窜无异是以在众为溃在君为逃以别上下之名无取于别国邑也贾颖以为举国曰溃一邑曰叛按左氏无此义也传曰陈侯如楚庆氏以陈叛此则举国不必言溃也叛者举城而属他非民溃之谓也是解溃逃之义也僖五年首止之盟郑伯逃归襄七年鄬之防陈侯逃归皆书于经十年传厥貉之防麋子逃归不书者于时楚防诸侯鲁不与楚不告故不书也襄十六年溴梁之防传称髙厚逃归不书于经者释例云例之溃逃指为一国一军一邑君民相湏为用变文以别之也郑詹见囚于齐自齐逃来此为逸囚无下可逃春秋指事而书所谓民逃非在上之逃也而贾氏复申以入例亦不安也如例所言髙厚之逃縦有师众止同逸囚之限非是逃例然郑詹书而髙厚不书者郑詹为逃来向鲁故书髙厚不别赴故不书】○卫侯如陈拜晋成也注二年陈侯为卫请成于晋音义【为于伪反】○夏四月乙亥王叔文公卒来赴吊如同盟礼也注王子虎与僖公同盟于翟泉文公是同盟之子故赴以名传因王子虎异于诸侯王叔又未与文公盟故于此显示体例也经书五月又不书日从赴也疏【正义曰隐七年传例曰凡诸侯同盟于是称名故薨则赴以名者指谓同盟之二君耳不言与其父盟得以名赴其子但同盟称名则両君相知君既知之则国内皆知故彼父虽卒得以名赴其子此理虽尔凡例未明王子虎与僖同盟文公是其同盟之予今乃以名赴文是其于礼合赴此类多矣传因王子虎天子之臣异于诸侯王叔又未与文公同盟故于此显示体例则其余从可知也】○秦伯伐晋济河焚舟注示必死也取王官及郊注王官郊晋地晋人不出遂自茅津济封殽尸而还注茅津在河东大阳县西封埋藏之音义【大音防】遂霸西戎用孟明也君子是以知秦穆公之为君也举人之周也注周备也不偏以一恶弃其善与人之壹也注壹无贰心孟明之臣也其不解也能惧思也子桑之忠也其知人也能举善也注子桑公孙枝举孟明者音义【解佳买反下同】诗曰于以采蘩于沼于沚于以用之公侯之事秦穆有焉注诗国风言沼沚之蘩至薄犹采以共公侯以喻秦穆不遗小善音义【蘩音烦沼之绍反沚音止共音恭】夙夜匪解以事一人孟明有焉注诗大雅羙仲山甫也一人天子也诒厥孙谋以燕翼子子桑有焉注诒遗也燕安也翼成也诗大雅羙武王能遗其子孙善谋以安成子孙言子桑有善举之谋音义【诒以之反遗唯季反】疏【正义曰诒遗释诂云燕之为安常训也翼者賛成之义故为成也诗大雅文王有声之篇羙武王之事言子桑有此义也】○秋雨螽于宋队而死也注螽飞至宋队地而死若雨音义【队直类反】○楚师围江晋先仆伐楚以救江注晋救江在雨螽下故使围江之经随在雨螽下疏【正义曰先仆救江经无其事但实在雨螽之后不进救江于前而退围江于下欲令下与处父救江相接故也】○冬晋以江故告于周注欲假天子之威以伐楚王叔桓公晋阳处父伐楚以救江注桓公周卿士王叔文公之子桓公不书示威名不亲伐疏【正义曰王叔文公不知何王之子字叔遂以叔为氏桓公是其子王叔陈生是其后也卫有公叔文子此人盖以王叔为氏也】门于方城遇息公子朱而还注子朱楚大夫伐江之帅也闻晋师起而江兵解故晋亦还音义【帅所类反解音蟹又佳买反】○晋人惧其无礼于公也请改盟注改二年处父之盟公如晋及晋侯盟晋侯飨公赋菁菁者莪注菁菁者莪诗小雅取其既见君子乐且有仪音义【菁子丁反莪五多反乐音洛下文何乐小国之乐同】庄叔以公降拜注谢其以公比君子也曰小国受命于大国敢不慎仪君贶之以大礼何乐如之抑小国之乐大国之惠也晋侯降辞注降堦辞让公登成拜注俱还上成拜礼音义【上时掌反又如字】疏【正义曰燕礼賔降阶拜稽首公命小臣辞賔升成拜郑云升成拜复拜稽首也先时君辞之于礼若未成然此庄叔以公降拜晋侯辞之礼未成故更登成拜是賔主俱还上成拜礼也】公赋嘉乐注嘉乐诗大雅义取其显显令徳宜民宜人受禄于天音义【嘉户嫁反乐如字注同】
　　经四年春公至自晋注无传
　　夏逆妇姜于齐注称妇有姑之辞疏【正义曰桓三年齐侯送姜氏于讙注云已去齐国故不言女未至于鲁故不称夫人然则往逆当称逆女入国当称夫人此时逆则卿不行入复不告至其礼轻畧异于常文徒以有姑故称妇以齐女则称姜直云逆妇姜于齐畧贱之文也】
　　狄侵齐注无传
　　秋楚人灭江注灭例在文十五年疏【正义曰案庄十年齐师灭谭注云灭例在文十五年灭灭黄灭夔皆不注独更于此言者沈氏云灭谭为入春秋之初故湏指其例黄夔等传皆载其见灭所由今灭江传无事迹恐异于余灭故更引灭例云在十五年】
　　晋侯伐秦
　　卫侯使俞来聘音义【俞羊朱反】
　　冬十有一月壬寅夫人风氏薨注僖公母风姓也赴同袝姑故称夫人音义【袝音附】疏【正义曰杜言此者以成风夲是庄公之妾嫌其不成夫人故明之也释例曰凡妾子为君其母犹为夫人虽先君不命其母母以子贵其适夫人薨则尊得加于臣子内外之礼皆如夫人矣故姒氏之丧贵以小君不成成风之丧王使会葬传曰礼也是言适夫人既死妾母于法得成夫人也】
　　传四年春晋人归孔逹于卫以为卫之良也故免之注二年卫执孔逹以説晋○夏卫侯如晋拜注谢归孔逹曹伯如晋防正注防受贡赋之政也传言襄公能继文之业而诸侯服从○逆妇姜于齐卿不行非礼也注礼诸侯有故则使卿逆君子是以知出姜之不允于鲁也注允信也始来不见尊贵故终不为国人所敬信也文公薨而见出故曰出姜曰贵聘而贱逆之注公子遂纳币是贵聘也君而卑之立而废之注君小君也不以夫人礼迎是卑废之弃信而壊其主在国必乱在家必亡注主内主也音义【壊音怪】不允宜哉诗曰畏天之威于时保之敬主之谓也注诗颂言畏天威于是保福禄○秋晋侯伐秦围邧新城以报王官之役注邧新城秦邑也王官役在前年音义【邧愿晚反一音元】○楚人灭江秦伯为之降服出次不举过数注降服素服也出次辟正寝不举去盛馔邻国之礼有数今秦伯过之音义【为于伪反下文注为赋为皆同去起吕反馔仕眷反】疏【正义曰僖三十三年传曰秦伯素服郊次意与此同知此降服为素服也出次出于宫而别次舍故云辟正寝也杀牲盛馔曰举知不举去盛馔也邻国之礼有数不知其数防何以言过数知其必有数耳哀十年传称齐人弑悼公赴于师吴子三日哭于军门之外邻国之数盖三日也】大夫谏公曰同盟灭虽不能救敢不矜乎吾自惧也注秦江同盟不告故不书音义【矜君陵反】君子曰诗云惟彼二国其政不获惟此四国爰究爰度其秦穆之谓矣注诗大雅言夏商之君政不得人心故四方诸侯皆惧而谋度其政事也言秦穆亦能感江之灭惧而思政爰于也究度皆谋也音义【究音救度待洛反注同】疏【正义曰徧检诸夲君子曰下皆无诗云则传文夲自畧也诗意言维彼夏商二国其政不得民心致使国家丧灭维此四方之国见其亡灭于是自谋于是自度其政事自惧己之灭亡也此诗所言其秦穆之谓也此诗大雅皇矣一篇】○衞武子来聘公与之宴为赋湛露及彤弓注非礼之常公特命乐人以示意故言为赋湛露彤弓诗小雅音义【湛直减反彤徒冬反】疏【正义曰诸自赋诗以表己志者断章以取义意不限诗之尊卑若使工人作乐则有常礼穆叔所云肆夏樊遏渠天子所以享元侯也文王大明緜则両君相见之乐也燕礼者诸侯燕其羣臣及燕聘问之賔礼也歌鹿鸣四牡皇皇者华如彼所云盖尊卑之常礼也自赋者或全取一篇或止歌一章未有顿赋两篇者也其使工人歌乐各以三篇为断此其所以异也此时武子来聘鲁公燕之于法当赋鹿鸣之三今赋湛露彤弓非是礼之常法传特云为赋知公特命乐人歌此二篇以示意也此二篇天子燕诸侯之诗公非天子賔非诸侯不知歌此欲示何意盖以武子有令名歌此疑是试之耳】不辞又不荅赋使行人私焉注私问之对曰臣以为肄业及之也注肄习也鲁人失所赋武子佯不知此其愚不可及音义【肄字又作肆以二反注同佯音阳一音祥】疏【正义曰説文肆训为陈字从长聿声貄训为习字从聿豸声古书经传所作字皆同耳臣以为工人自习诗业以及此篇非谓歌之以为己也鲁人失于所赋辞则章主之失荅则已当其宠故不辞又不荅佯若不知其所为如愚人然论语云武子其知可及其愚不可及此亦是愚之一事也按燕礼无荅赋之法而怪其不荅赋者非常之赋宜有对荅故也】昔诸侯朝正于王注朝而受政教也王宴乐之于是乎赋湛露则天子当阳疏【正义曰湛露诗云湛湛露斯匪阳不晞阳谓日也言天子当日诸侯当露也】诸侯用命也注湛露曰湛湛露斯匪阳不晞晞干也言露见日而干犹诸侯禀天子命而行音义【乐音洛下注宴乐同晞音希】诸侯敌王所忾而献其功注敌犹当也忾恨怒也音义【忾苦爱反】疏【正义曰敌者相当之言忾是恨怒之意当王所怒谓往征伐之胜而献其功也彤弓序云天子赐有功诸侯也】王于是乎赐之彤弓一彤矢百玈弓矢干以觉报宴注觉明也谓诸侯有四夷之功王赐之弓矢又为歌彤弓以明报功宴乐音义【玈音卢觉音角】疏【正义曰觉者悟知之意故为明也使诸侯明己心也庄三十一年传曰诸侯有四夷之功则献于王中国则否礼诸侯赐弓矢然后専征伐故有功则赐之以弓矢又歌此彤弓之诗以明天子之心知是报功宴乐也诗言一朝飨之则是为设飨礼此云宴者明其为宴乐耳非言设宴礼也】今陪臣来继旧好注方论天子之乐故自称陪臣音义【好呼报反】君辱贶之其敢干大礼以自取戾注贶赐也干犯也戾罪也音义【贶音况戾力计反】○冬成风薨注为明年王使含传

　　春秋左传注疏卷十七
　　春秋左氏传注疏卷十七考证
