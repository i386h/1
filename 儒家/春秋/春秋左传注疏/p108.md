<!-- { "loadSidebar": true } -->
　　辛巳有事于大庙仲遂卒于垂注有事祭也仲遂卒与祭同日略书有事为绎张本不言公子因上行还间无异事省文从可知也称字时君所嘉无义例也垂齐地非鲁竟故书地音义【太音泰传同为于伪反省所景反竟音境】疏【正义曰有事祭也者谓禘祭也释例以昭十五年有事于武宫传称禘于武公则知此言有事亦是禘也祭之日仲遂卒不言禘而略言有事者禘事得常不主书禘为下绎祭张本耳上言公子遂如齐此言仲遂卒不言公子者此书有事为仲遂卒而书之与上相连犹是一事因上行还间无异事省公子之文从可知也卫氏难杜云其间有辛巳有事于大庙何得为间无异事秦氏释云有事于大庙是为仲遂卒起文只是一事故云间无异事也既不称公子而称仲遂者时君所嘉宠故称其字非义例也定五年传季平子行东野卒于房房是鲁地卒于竟内故不书其地垂是齐地非鲁竟故书地也】
　　壬午犹绎万入去籥注绎又祭陈昨日之礼所以賔尸万舞名籥管也犹者可止之辞鲁人知卿佐之丧不冝作乐而不知废绎故内舞去籥恶其声闻音义【去起吕反注及传同籥羊略反管音馆恶乌路反声闻音问又如字】疏【正义曰绎又祭释祭文孙炎云祭之明日寻绎复祭也公羊传曰绎者何祭之明日也谷梁传云绎者祭之旦日之享賔也天子诸侯谓之为绎少牢馈食大夫之礼也谓之賔尸释诂云绎陈也是陈昨日之礼以賔敬此尸也公羊传曰万者何干舞也籥者何籥舞也其言万入去籥何去其有声者不废其无声者知其不可而为之也犹者何通可以已也是万为舞名礼明堂位曰朱干玉戚冕而舞大武干楯也戚斧也此舞者左手执楯右手执斧故谓之武舞言王者以万人服天下故以万为名诗言硕人之舞云左手执籥右手秉翟郑云籥如管六孔何休云吹之以节舞也故吹籥而舞谓之文舞鲁人知卿佐之丧不宜作乐故去其有声而不知废绎纳舞去籥恶其声闻也寻杜注意直云万舞名以注隠五年亦直云万舞也下问羽数则万是舞之大名不取公羊万是干舞之义则执羽吹籥是为万舞故杜云纳舞去籥恶其声闻是无干舞籥舞之别名也沈氏云案曾子问尝禘郊社簠簋既陈天子崩后之丧废则卿丧不废正祭绎是又祭为轻故当废之】
　　戊子夫人嬴氏薨注无传宣公母也
　　晋师白狄伐秦
　　楚人灭舒蓼
　　秋七月甲子日有食之既注无传月三十日食
　　冬十月己丑葬我小君敬嬴注敬諡嬴姓也反哭成丧故称葬小君疏【正义曰諡法夙夜敬事曰敬】
　　雨不克葬庚寅日中而克葬注克成也疏【正义曰定十五年九月丁巳葬我君定公雨不克葬戊午日下□乃克葬彼云乃此云而者公羊传曰而者何难也乃者何难也曷为或言而或言乃乃难乎而也何休云难者臣子重难不得以正日葬其君言乃者内而深言而者外而浅下□日昳久故言乃左氏无传杜又不説或如公羊之言或是史家异辞】
　　城平阳注今泰山有平阳县
　　楚师伐陈
　　传八年春白狄及晋平夏防晋伐秦注经在仲遂卒下从赴晋人获秦谍杀诸绛市六日而苏注盖记异也音义【谍徒协反间也今谓之细作绛古巷反】○有事于太庙襄仲卒而绎非礼也○楚为众舒叛故伐舒蓼灭之注舒蓼二国名音义【为于伪反】疏【正义曰舒蓼二国名者盖转写误当云一国名案释例土地名有舒羣舒舒蓼舒庸舒鸠以为五名则与文五年烕蓼同盖蓼灭后更复故楚今更灭之刘以杜为一国而规之非也】楚子疆之注正其界也音义【疆居良反】及滑汭注滑水名音义【滑于八反汭如蜕反一音如悦反】盟呉越而还注呉国今呉郡越国今防稽山隂县也传言楚疆呉越服从音义【防古外反稽古兮反疆其良反】疏【止义曰谱云呉姬姓周大王之子大伯仲雍之后大伯仲雍让其弟季歴而去之荆蛮自号句呉句或为工夷言发声也大伯无子而卒仲雍嗣之当武王克殷而因封其曽孙周章于呉为呉子又别封章弟虞仲于虞自大伯五世而得封十二世而晋灭虞虞灭而呉始大至夀梦而称王夀梦以上世数可知而不纪其年夀梦元年鲁成公之六年也夫差十五年获麟之嵗也二十三年鲁哀公之二十二年而越灭呉越姒姓其先夏后少康之庶子也封于防稽自号于越于者夷言发声也濵在南海不与中国通后二十余世至于允常鲁定公五年始伐呉允常卒子句践立是为越王越王元年鲁定公之十四年也鲁哀公二十二年句践灭呉霸中国卒春秋后七世大为楚所破遂防弱矣外传曰芈姓归越是越本楚之别封也或非夏后之后也】○晋胥克有蛊疾注惑以丧志音义【蛊音古丧息浪反】郤缺为政注代赵盾秋废胥克使赵朔佐下军注朔盾之子代胥克为成十七年胥童怨郤氏张本○冬葬敬嬴旱无麻始用葛茀注记礼变之所由茀所以引柩殡则有之以备火葬则以下柩音义【茀方勿反引棺索也柩其又反】疏【正义曰礼记诸言自某始者皆与后人为始此云始用葛茀则自此以后常用葛故云记礼变之所由茀字礼或作茀或作綍绳之别名也周礼遂人大丧属六绋天子用六也丧大记君葬用四绋大夫士葬用二绋是绋者所以引柩也于殡则已有之系于輴车以备火灾有灾则引柩以辟火及葬则用之以下柩也】雨不克葬礼也礼卜葬先逺日辟不怀也注怀思也疏【正义曰曲礼云凡卜筮日旬之外曰逺某日旬之内曰近某日丧事先逺日吉事先近日郑云丧事葬与练祥也吉事祭祀冠娶之属也然则先近日先卜上旬不吉卜次旬又不吉卜下旬丧事则先卜下旬卜葬先卜逺日辟不思念其亲似欲汲汲而早葬之也今若冐雨而葬亦是不思其亲欲得早葬故举卜葬先逺日以证为雨而止礼也王制云庶人葬不为雨止者郑云虽雨犹葬礼仪少也】○城平阳书时也○陈及晋平楚师伐陈取成而还注言晋楚争强
　　经九年春王正月公如齐注无传公至自齐注无传夏仲孙蔑如京师
　　齐侯伐莱注无传
　　秋取根牟注根牟东夷国也今琅邪阳都县东有牟乡八月滕子卒注未同盟
　　九月晋侯宋公卫侯郑伯曹伯防于扈
　　晋荀林父帅师伐陈
　　辛酉晋侯黒臀卒于扈注卒于竟外故书地四与文同盟九月无辛酉日误音义【竟音境】疏【正义曰释例扈是郑地故云卒于竟外黒臀以二年始立而云四与文同盟者杜注春秋又为释例前后经传勘当备尽岂晋侯二年始立不于文公之世而云四与文同盟必是后写之误苏氏亦以为然刘以此规杜非也其君卒或书地或不书地皆从赴今云卒于竟外故书地者晋侯实在竟外卒非以为例也刘云襄七年郑伯髠顽卒于鄵昭二十五年宋公佐卒于曲棘竟内亦书地非竟外九月无辛酉者下有十月癸酉杜以长歴推之癸酉是十月十六日辛酉在前十二日耳故云九月无辛酉上有八月下有十月非月误也】
　　冬十月癸酉卫侯郑卒注无传三与文同盟疏【正义曰郑父燬以僖二十五年卒郑代立其年盟于洮二十六年于向二十八年于践土文七年于扈十四年于新城唯二与文同盟云三者以二三字体相近转冩之误耳若其不然杜无容不委刘以此规杜非也】
　　宋人围滕
　　楚子伐郑
　　晋郤缺帅师救郑
　　陈杀其大夫泄冶注泄冶直谏于淫乱之朝以取死故不为春秋所贵而书名音义【泄息列反冶音也】疏【正义曰文八年宋人杀其大夫司马贵之而不名此书泄冶之名是不为春秋所贵故书名传称臣者所以治烦去惑是以伏死而争则直谏者臣之尽忠之事泄冶忠谏而死不为春秋所贵者释例曰鲁哀之可谏者甚众未闻仲尼之苦言至于陈恒弑其君孔子沐浴而朝告于哀公求讨不义显事施舍足以致益者固人臣之所当造膝也若乃情色之惑君不能得之于臣父不能得之于子臣子而欲显直于其君父适所以益谤而致罪也陈灵公宣淫悖徳乱伦志同禽兽非尽言所救泄冶进无匡济逺策退不危行言孙安昏乱之朝慕匹夫之直忘蘧氏可卷之徳死而无益故经同罪贱之文传特称仲尼以明之忠为令徳非其人犹不可况不令乎此其义也是説不贵泄冶之意也然则比干谏纣而死孔子称殷有三仁焉善比干者家语云子贡曰陈灵公君臣宣淫于朝泄冶谏而杀之是与比干諌死同可谓仁乎孔子曰比干于纣亲则诸父官则少师忠欵之心在于存宗庙而已固当以必死争之冀身死之后纣当悔悟本志存于仁者也泄冶之于灵公位在大夫无骨肉之亲怀宠不去仕于乱朝以区区之身欲止一国之淫昏死而无益可谓狷矣诗云民之多辟无自立辟其泄冶之谓乎是泄冶之行不得同于比干之意也】
　　传九年春王使来徴聘注徴召也言周徴也徴聘不书防加讽谕不指斥音义【讽芳凤反】夏孟献子聘于周王以为有礼厚贿之音义【贿呼罪反字林音悔】○秋取根牟言易也音义【易以防反】○滕昭公卒注为宋围滕传○防于扈讨不睦也注谋齐陈陈侯不防注前年与楚成故晋荀林父以诸侯之师伐陈注不书诸侯师林父帅之无将师音义【将子匠反帅所类反】疏【正义曰僖二十八年晋侯齐师宋师秦师及楚人战于城濮彼注云宋公齐国归父秦小子憗既次城濮以师属晋不与战也彼以师属晋而经书其师此全不书者彼虽公卿不行仍存大夫帅之将卑师众故称师耳此则全无将帅以兵付晋并入晋军林父独自帅之故唯书林父伐陈也】晋侯卒于扈乃还○冬宋人围滕因其丧也○陈灵公与孔宁仪行父通于夏姬皆衷其衵服以戯于朝注二子陈卿夏姬郑穆公女陈大夫御叔妻怀也衵服近身衣音义【夏户雅反音忠王下仲反衵女乙反一音汝栗反説文云日日所衣裳也字林同又云妇人近身内也仁一反御如字一音鱼吕反近附近之近】泄冶谏曰公卿宣淫民无効焉注宣示也音义【効户教反】且闻不令君其纳之注纳藏衵服音义【闻如字一音问】公曰吾能改矣公告二子二子请杀之公弗禁遂杀泄冶孔子曰诗云民之多辟无自立辟其泄冶之谓乎注辟邪也辟法也诗大雅言邪辟之世不可立法国无道危行言孙音义【禁居鸩反又音金多辟本又作僻匹亦反注同立辟婢亦反注同邪似嗟反下同行下孟反孙音逊】○楚子为厉之役故伐郑注六年楚伐郑取成于厉既成郑伯逃归事见十一年音义【为于伪反见贤遍反】○晋郤缺救郑郑伯败楚师于柳棼注柳棼郑地音义【柳力手反棼扶云反】国人皆喜唯子良忧曰是国之灾也吾死无日矣注自是晋楚交兵伐郑十二年卒有楚子入郑之祸
　　经十年春公如齐公至自齐注无传
　　齐人归我济西田注元年以赂齐也不言来公如齐因受之音义【济子礼反】
　　夏四月丙辰日有食之注无传不书朔官失之
　　己巳齐侯元卒注未同盟而赴以名
　　齐崔氏出奔卫注齐略见举族出因其告辞以见无罪音义【见贤遍反下同】疏【正义曰崔杼有宠于惠公惠公既薨高国二家恐其借前世之宠又有宠于新君故畏其偪已因君薨而逐之崔杼未有罪也齐人疑其事故不言其名略言崔氏见其举族出奔耳及仲尼脩之大夫出奔无罪不名不名即是无罪故因告称氏而书氏以见无罪若贵之或称官或称字如司城子哀之类是也】
　　公如齐五月公至自齐注无传
　　癸巳陈夏徴舒弑其君平国注徴舒陈大夫也灵公恶不加民故称臣以弑音义【夏戸雅反】
　　六月宋师伐滕
