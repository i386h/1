<!-- { "loadSidebar": true } -->
　　传十四年春吴告败于晋注前年为楚所败防于向为吴谋楚故也注谋为吴伐楚音义【为于伪反注为吴卒不为同】范宣子数吴之不徳也以退吴人注吴伐楚丧故以为不徳数而遣之卒不为伐楚执莒公子务娄注在防不书非卿音义【务莫侯反又音如字娄力侯反或力俱反】以其通楚使也注莒贰于楚故比年伐鲁音义【使所吏反】将执戎子驹支注驹支戎子名范宣子亲数诸朝注行之所在亦设朝位曰来姜戎氏昔秦人廹逐乃祖吾离于瓜州注四岳之后皆姓姜又别为允姓瓜州地在今炖煌音义【廹音百瓜古华反炖徒门反煌音皇】疏【正义曰周语称尧遭洪水使禹治之共之从孙四岳佐之胙四岳国命为侯伯赐姓曰姜贾逵云共共工也从孙同姓末嗣之孙四岳官名大岳也主四岳之祭焉姜炎帝之姓其后变易至于四岳帝复赐之祖姓以绍炎帝之后是四岳为姜姓也下传云谓我诸戎四岳之裔胄是姜戎为四岳之后姜姓故称姜戎也昭九年传云先王居梼杌于四裔故允姓之奸居于瓜州伯父恵公归自秦而诱以来同说此事而云允姓知姜姓之后又别为允姓也其姜姓是帝尧所赐允姓不知谁赐之也周语云胙四岳国为侯伯谓为诸侯之长下注云四岳尧时方伯据彼文而知之】乃祖吾离被苫盖注盖苫之别名音义【被普支反苫式占反盖户猎反尔雅曰白盖谓之苫】疏【正义曰释器云白盖谓之苫孙炎曰白盖茅苫也郭璞曰白茅苫也今江东呼为盖被苫盖言无布帛可衣唯衣草也荆棘言无道路可从冐榛薮也说其穷困之极耳】荆棘以来归我先君注蒙冐也音义【冐莫报反】我先君恵公有不腆之田注腆厚也音义【腆他典反】与女剖分而食之注中分为剖音义【女音汝下同剖普口反中丁仲反又如字】今诸侯之事我寡君不如昔者盖言语漏则职女之由注职主也音义【息列反徐音以世反】诘朝之事尔无与焉注诘朝明旦不使复得与防事音义【诘起吉反朝如字注同与音预注及下同复扶又反】与将执女对曰昔秦人负恃其众贪于土地逐我诸戎恵公蠲其大徳注蠲明也疏【正义曰僖二十二年传云秦晋迁陆浑之戎于伊川则秦晋共迁之也昭九年传云恵公归自秦而诱以来又似晋侯独诱之也此云秦人逐之恵公与田乃是被秦逐而自归晋也三文不同者此戎本处瓜州明逺在秦之西北秦贪其土晋贪其人二国共诱而使迁僖传是其实也昭传王専责晋故指言晋耳此传宣子施恩于戎故言被逐归晋驹支顺宣子之言故云秦贪土地逐我诸戎秦本贪其土地而迁之也】谓我诸戎是四岳之裔胄也注四岳尧时方伯姜姓也裔逺也胄后也音义【裔以制反胄直又反】毋是翦弃注翦削也音义【毋音无】赐我南鄙之田狐狸所居豺狼所嘷我诸戎除翦其荆棘驱其狐狸豺狼以为先君不侵不叛之臣至于今不贰注不内侵亦不外叛音义【狸力之反又作貍同豺仕皆反嘷户羔反】昔文公与秦伐郑秦人窃与郑盟而舍戍焉注在僖三十年于是乎有殽之师注在僖三十三年音义【殽尸交反】晋御其上戎亢其下注亢犹当也音义【亢苦浪反】秦师不复我诸戎实然譬如捕鹿晋人角之诸戎掎之注掎其足也音义【捕音歩徐又音赋掎居绮反】与晋踣之注踣僵也音义【踣蒲北反又蒲豆反僵居良反】疏【正义曰角之谓执其角也掎之言戾其足也前覆谓之踣言与晋共倒之】戎何以不免自是以来晋之百役与我诸戎相继于时注言给晋役不旷时以从执政犹殽志也注意常如殽无中二也岂敢离逷今官之师旅无乃实有所阙以防诸侯而罪我诸戎我诸戎饮食衣服不与华同贽币不通言语不逹何恶之能为不与于防亦无瞢焉注瞢闷也音义【逷他歴反贽音至不与音预瞢莫赠反徐又武登反一音武忠反】赋青蝇而退注青蝇诗小雅取其恺悌君子无信谗言音义【蝇以仍反恺开在反悌徒礼反下文及注同】宣子辞焉注辞谢使即事于防成恺悌也注成恺悌不信防也不书者戎为晋属不得特逹于是子叔齐子为季武子介以防自是晋人轻鲁币而益敬其使注齐子叔老字也言晋敬鲁使经所以并书二卿音义【介音界使所吏反注同】○吴子诸樊既除丧注诸樊吴子乗之长子也乗卒至此春十七月既葬而除丧音义【长丁丈反】将立季札注札诸樊少弟音义【札则八反少诗照反】季札辞曰曹宣公之卒也诸侯与曹人不义曹君注曹君公子负刍也杀太子而自立事在成十三年将立子臧子臧去之遂弗为也以成曹君君子曰能守节君义嗣也注诸樊适子故曰义嗣音义【适丁歴反】谁敢奸君有国非吾节也札虽不才愿附于子臧以无失节固立之弃其室而耕乃舍之注传言季札之譲且明吴兄弟相传音义【奸音干传直专反】○夏诸侯之大夫从晋侯伐秦以报栎之役也注栎役在十一年晋侯待于竟使六卿帅诸侯之师以进注言经所以不称晋侯音义【竟音境】及泾不济注诸侯之师不肯渡也泾水出安定朝那县至京兆髙陆县入渭音义【朝如字如淳音株那乃多反】叔向见叔孙穆子穆子赋匏有苦叶注诗风也义取于深则厉浅则揭言巳志在于必济音义【匏白交反揭起例反】疏【正义曰此诗本文云匏有苦叶济有深渉深则厉浅则揭释水全引下三句而释之云揭者揭衣也以衣渉水为厉繇膝以下为揭繇膝以上为渉繇带以上为厉李廵云济渡也水深则厉水浅则揭衣渡也不解衣而渡水曰厉孙炎曰揭褰衣裳也以衣渉水濡禈也诗意言遇水深浅期之必渡穆子赋此诗言己志在于必济也鲁语云叔向见叔孙穆子穆子曰豹之业在匏有苦叶矣叔向退召舟虞与司马曰夫苦匏不材于人共济而已鲁叔孙赋匏有苦叶必将渉矣彼叔向之意取匏有苦叶为义此注取深厉浅揭为义者穆子止赋此诗不言所取之意未必叔向曲得其情杜以厉揭为义切于取匏有苦业故不从国语而别为此解】叔向退而具舟鲁人莒人先济郑子蟜见卫北宫懿子曰与人而不固取恶莫甚焉若社稷何懿子说二子见诸侯之师而劝之济济泾而次注传言北宫括所以书于伐秦音义【说音悦】秦人毒泾上流师人多死注饮毒水故郑司马子蟜帅郑师以进师皆从之至于棫林注棫林秦地音义【棫位逼反徐于目反一音于鞠反】不获成焉注秦不服疏【正义曰此役止为报栎之败非欲求与秦成而云不获成者凡兴师伐国彼若服罪谢过即当相与和平故注解其意不获成焉者止谓秦不服也服防云不得成战陈之事案传诸伐国者皆服之而已不是皆成战陈之事此何以独云不获成战也】荀偃令曰鸡鸣而驾塞井夷灶注示不反唯余马首是瞻注言进退从己栾黡曰晋国之命未是有也余马首欲东乃归注黡恶偃自专故弃之归音义【恶乌路反】下军从之左史谓魏荘子曰不待中行伯乎注中行伯荀偃也荘子魏绛也左史晋大夫荘子曰夫子命从帅注夫子谓荀偃音义【帅所类反下及注皆同】栾伯吾帅也吾将从之从帅所以待夫子也注以从命为待也栾黡下军帅荘子为佐故曰吾帅伯游曰吾令实过悔之何及多遗秦禽注军帅不和恐多为秦所禽获音义【遗唯季反】乃命大还晋人谓之迁延之役注迁延却退栾鍼曰此役也报栎之败也役又无功晋之耻也吾有二位于戎路注栾鍼栾黡弟也二位谓黡将下军鍼为戎右敢不耻乎与士鞅驰秦师死焉士鞅反注鞅士匄子栾黡谓士匄曰余弟不欲徃而子召之余弟死而子来是而子杀余之弟也弗逐余亦将杀之士鞅奔秦注栾黡汰侈诬逐士鞅也而女也音义【侈昌氏反本或作奓又尺氏反女音汝】疏【正义曰栾鍼自以家有二位耻其无功与士鞅共驰秦师非鞅召之是诬逐士鞅也】于是齐崔杼宋华阅仲江防伐秦不书惰也注临事惰慢不修也仲江宋公孙师之子向之防亦如之卫北宫括不书于向注亦惰书于伐秦摄也注能自摄整从郑子蟜俱济泾秦伯问于士鞅曰晋大夫其谁先亡对曰其栾氏乎秦伯曰以其汰乎对曰然栾黡汰虐已甚犹可以免其在盈乎注盈黡之子秦伯曰何故对曰武子之徳在民如周人之思召公焉爱其甘棠况其子乎注武子栾书黡之父也召公奭聴讼于甘棠之下周人思之不害其树而作勿伐之诗在召南音义【召上照反注同奭诗亦反】栾黡死盈之善未能及人武子所施没矣而黡之怨实章将于是乎在秦伯以为知言为之请于晋而复之注为传二十一年晋灭栾氏张本音义【施如字又始防反为之于伪反】○衞献公戒孙文子甯惠子食注勑戒二子欲共宴食疏【正义曰君之于臣有礼食宴食仪礼公食大夫礼者主国之君食聘宾之礼也其食已之大夫亦当放之而迎送答拜之仪有差降耳曲礼云凡进食之礼左殽右胾郑云此大夫士与賔客燕食之礼其礼食则宜放公食大夫礼也如郑之言大夫与客礼食尚放公食大夫礼明知国君与臣礼食亦当放之公食大夫之礼其礼甚大卫侯虽则无道不应与臣礼食而得弃之射鸿知是公自勑戒二子欲别为宴食宴食者闲宴无事召臣与之共食耳】皆服而朝注服朝服待命于朝疏【正义曰言服而朝明朝服也诸侯每日视朝其君与臣皆服冠缁布衣素积以为裳礼通谓此服为朝服宴食虽非大礼要是以礼见君故服朝服公食大夫之礼賔朝服则臣于君虽非礼食亦当服朝服也】日旰不召注旰晏也音义【旰古旦反】而射鸿于囿二子从之注从公于囿音义【射食亦反囿音又】不释皮冠而与之言注皮冠田猎之冠也既不释冠又不与食疏【正义曰此公射鸿于囿而冠皮冠明皮冠是田猎之冠也且虞人掌猎昭二十年传曰皮冠以招虞人又十二年传言雨雪楚子皮冠以出出田猎也是诸侯之礼皮冠以田猎周礼司服云凡甸冠弁服郑云甸田猎也冠弁委貎也其服缁布衣素积以为裳是服诸侯视朝之服也彼天子之礼故以诸侯朝服而田异于此也昭十二年传又云右尹子革夕王见之去皮冠杜云敬大臣是君敬大臣宜释皮冠既不释皮冠又不与食二子所以怒也】二子怒孙文子如戚注戚孙文子邑孙蒯入使注孙蒯孙文子之子音义【使所吏反又如字】公饮之酒使大师歌巧言之卒章注巧言诗小雅其卒章曰彼何人斯居河之麋无拳无勇职为乱阶戚衞河上邑公欲以喻文子居河上而为乱大师掌乐大夫音义【饮于引反麋亡悲反或作湄拳音权】大师辞师曹请为之注辞以为不可师曹乐人初公有嬖妾使师曹诲之琴注诲教也音义【嬖必计反】师曹鞭之公怒鞭师曹三百故师曹欲歌之以怒孙子以报公公使歌之遂诵之注恐孙蒯不解故音义【解音蟹】蒯惧告文子文子曰君忌我矣弗先必死注欲先公作乱音义【欲先息荐反】并帑于戚注帑子也音义【并必政反帑音奴】疏【正义曰孙子衞朝大臣食邑于戚其子先分两处将欲作乱虑祸及其子故令并帑处于戚】而入见蘧伯玉曰君之暴虐子所知也大惧社稷之倾覆将若之何注伯玉蘧瑗音义【蘧其居反覆芳服反瑗于眷反】对曰君制其国臣敢奸之注奸犹犯也虽奸之庸知愈乎注言逐君更立未知当差否音义【愈羊主反愈差也差初卖反】遂行从近关出注惧难作欲速出竟音义【难乃旦反竟音境下文皆同】疏【正义曰聘礼及竟谒关人郑云古者竟上为关以讥异服识异言又周礼司关注云关界上之门也卫都不当竟中其界有逺有近欲速出竟故从近关出也】公使子蟜子伯子皮与孙子盟于丘宫孙子皆杀之注三子衞羣公子疑孙子故盟之邱宫近戚地音义【蟜古表反近附近之近】四月已未子展奔齐注子展衞献公弟公如鄄注鄄衞地音义【鄄音绢】使子行于孙子孙子又杀之注使往请和也子行羣公子公出奔齐孙氏追之败公徒于阿泽注济北东阿县西南有大泽鄄人执之注公徒因败散还故为公执之音义【为于伪反下为孙氏同】疏【正义曰服防云执追公徒者公如鄄故鄄人为公执之计孙氏追公徒众必盛鄄人为公可言与之战耳不得言执之也且文承败公徒下岂败公徒之后乃执之乎下文方说二子追公岂复是鄄人执二子也故杜以为公徒因败而散亡鄄人为公执散走者】初尹公佗学射于庾公差庾公差学射于公孙丁二子追公注二子佗与差为孙氏逐公音义【佗徒何反差初佳反徐初宜反】公孙丁御公注为公御也子鱼曰射为背师不射为戮射为礼乎注子鱼庾公差礼射不求中音义【射食亦反下及注除礼射一字皆同或一读射而礼乎食夜反背音佩中丁仲反】射两軥而还注軥车轭卷者音义【軥其俱反徐又古豆反轭于革反卷音权又起权反】尹公佗曰子为师我则逺矣乃反之注佗不从丁学故言逺始与公差俱退悔而独还射丁公孙丁授公辔而射之贯臂注贯佗臂音义【贯古乱反一音官注同】疏【正义曰孟子云郑人使子濯孺子侵卫卫使庾公之斯追之子濯孺子疾作庾公之斯至曰夫子何为不执弓曰今日我疾作不可以执弓庾公之斯曰小子学射于尹公之佗尹公之佗学射于夫子我不忍以夫子之道反害夫子虽然今日之事君事也我不敢废抽矢叩轮去其金发乗矢而后反其姓名与此畧同行义与此正反不应一人之身有此二行孟子辨士之说或当假为之辞此传应是实也注正义曰说文云軥车轭下曲者服防云车轭两邉叉马颈者】子鲜从公注子鲜公母弟及竟公使祝宗告亡且告无罪注告宗庙定姜曰无神何告若有不可诬也注诬欺也定姜公适母音义【适丁歴反】有罪若何告无舍大臣而与小臣谋一罪也先君有冡卿以为师保而蔑之二罪也注谓不释皮冠之比音义【舍音舍比必二反】余以巾栉事先君而暴妾使余三罪也告亡而已无告无罪注时姜在国故不使得告无罪音义【栉侧乙反】疏【正义曰言暴虐使余如妾】公使厚成叔吊于衞曰寡君使瘠闻君不抚社稷而越在他竟注越逺也瘠厚成叔名音义【厚本或作郈音同吊于衞本或作吊于衞侯侯衍字也瘠在亦反】若之何不吊以同盟之故使瘠敢私于执事注执事衞诸大夫曰有君不吊注吊恤也有臣不敏注敏逹也疏【正义曰不敏不逹于礼也】君不赦宥臣亦不帅职増滛发其若之何衞人使大叔仪对曰注大叔仪衞大夫音义【息列反大音泰】羣臣不佞得罪于寡君寡君不以即刑而悼弃之以为君忧君不忘先君之好辱吊羣臣又重恤之注重恤谓愍其不逹也音义【好呼报反重直用反注及下同】敢拜君命之辱重拜大贶注谢重恤之赐厚孙归复命语臧武仲曰衞君其必归乎有大叔仪以守注守于国音义【语鱼据反守手又反】有母弟鱄以出或抚其内或营其外能无归乎齐人以郲寄衞侯注郲齐所灭郲国音义【鱄徐布脔反又音专郲音来】及其复也以郲粮归注言其贪右宰谷从而逃归衞人将杀之注谷衞大夫也以其从君故欲杀之音义【从才用反又如字注同】辞曰余不说初矣注言初从君非说之不获已耳音义【说音悦注及下同】疏【正义曰言余之不説于君初即然矣不得已而从之出耳非是爱君而从在道始悔而反也】余狐裘而羔防注言一身尽善唯少有恶喻己虽从君出其罪不多音义【防本又作褏在又反】疏【正义曰玉藻云君衣狐白裘锦衣以禓之又曰锦衣狐裘诸侯之服也是裘之用皮狐贵于羔也】乃赦之衞人立公孙剽注剽穆公孙音义【剽匹妙反一音甫遥反字林父召反】孙林父甯殖相之以听命于诸侯注听盟防之命音义【相息亮反】衞侯在郲臧纥如齐唁衞侯与之言虐退而告其人曰衞侯其不得入矣其言粪土也亡而不变何以复国注武仲不书未为卿音义【唁鱼变反徐作□音唁吊失国曰唁粪方问反】子展子鲜闻之见臧纥与之言道注顺道理臧孙説谓其人曰衞君必入夫二子者或挽之或推之欲无入得乎注为二十六年衞侯归传音义【挽音晚推如字又他回反】○师归自伐秦晋侯舍新军礼也成国不过半天子之军注成国大国音义【舍音舍下及注同】疏【正义曰周礼大宗伯以九仪之命正邦国之位五命赐则七命赐国郑云则地未成国之名王之下大夫四命出封加一等五命赐之以方百里二百里三百里之地者方四百里以上为成国如郑之言成国者唯公与侯耳伯虽与侯同命地方三百里未得为成国也成国乃得半天子之军未成则不得也夏官序云大国三军次国二军小国一军当以公侯为大国伯为次国子男为小国也诸侯五等唯有三等之命伯之命数可以同于侯其军则计地大小故伯国之军不得同于侯也此据礼正法耳春秋之世郑置六卿未必不为三军】周为六军诸侯之大者三军可也于是知朔生盈而死注朔知防之长子盈朔弟也盈生而朔死音义【知音智长丁丈反】盈生六年而武子卒彘裘亦幼皆未可立也新军无帅故舍之注裘士鲂子也十三年荀防士鲂卒其子皆幼未任为卿故新军无帅遂舍之音义【彘直例反帅所类反注同任音壬】○师旷侍于晋侯注师旷晋乐大师子野晋侯曰衞人出其君不亦甚乎对曰或者其君实甚良君将赏善而刑滛养民如子盖之如天容之如地民奉其君爱之如父母仰之如日月敬之如神明畏之如雷霆其可出乎夫君神之主也民之望也若困民之主匮神乏祀百姓絶望社稷无主将安用之弗去何为天生民而立之君使司牧之勿使失性有君而为之贰注贰卿佐音义【出如字徐音黜仰本亦作卬音仰霆徒丁反又音挺本又作电匮其位反乏祀本或作之祀误也去起吕反】使师保之勿使过度是故天子有公诸侯有卿卿置侧室注侧室支子之官大夫有贰宗注贰宗宗子之副贰者士有朋友庶人工商皂隶牧圉皆有亲昵以相辅佐也善则赏之注赏谓宣音义【昵女乙反】疏【正义曰赏者善善之名也但上之善下则赐之以财故遂以赏为赐财之号此言天子以下皆有臣仆以辅佐其上而下之赏上不得奉以货财唯当延其誉耳故知赏谓宣也】过则匡之注匡正也患则救之注救其难也音义【难乃旦反】失则革之注革更也自王以下各有父兄子弟以补察其政注补其愆过察其得失史为书注谓大史君举则书疏【正义曰周礼有大史小史内史外史御史史官有五名知此史谓大史者以传称齐崔杼弑其君云大史书之知君举则书皆大史书也】瞽为诗注瞽盲者为诗以风刺音义【瞽音古盲莫庚反风芳鳯反】疏【正义曰周礼乐官大师之属有瞽蒙之职郑云凡乐之歌必使瞽蒙为焉命其贤知者以为大师小师郑众云无目眹谓之瞽有目眹而无见谓之蒙无目是盲者也诗者民之所作采得民诗乃使瞽人为歌以风刺非瞽人自为诗也周语云天子听政公卿至于列士献诗瞽陈曲韦昭云公以下至上士各献讽諌之诗瞽陈乐曲献之于王是言瞽为歌诗之事】工诵箴谏注工乐人也诵箴諌之辞音义【箴之林反】疏【正义曰仪礼通谓乐人为工工亦瞽也诗辞自是箴谏而箴谏之辞或有非诗者如虞箴之类其文似诗而别且谏者万端非独诗箴而已诗必播之于乐余或直诵其言与歌诵小别故使工瞽异文也周语云师箴瞍赋蒙诵亦是因事而异文耳】大夫规诲注规正谏诲其君疏【正义曰规亦諌也郑诗笺云规者正圆之器以愚见正君曰规然则物有不圆者规之使圆行有不周者正之使备犹规正物然故云规正谏诲其君也】士传言注士卑不得径逹闻君过失传告大夫音义【传直专反注同】庶人谤注庶人不与政闻君过则诽谤音义【与音预诽如字又本或作非音亦同又甫味反】疏【正义曰庶人卑贱不与政教闻君过失不得谏争得在外诽谤之谤谓言其过失使在上闻之而自改亦是谏之类也昭四年传郑人谤子产周语厉王虐国人谤王皆是言其实事谓之为谤但传闻之事有实有虚或有妄谤人者今世遂以谤为诬类是俗易而意异也周语云庶人传语是庶人亦得传言以谏上也此有士传言故别云庶人谤为等差耳】商旅于市注旅陈也陈其货物以示时所贵尚疏【正义曰旅陈释诂文也商旅于市谓商人见君政恶陈其不正之物以谏君也易云商旅不行旅亦是商此云陈者彼云商旅不行故以旅为商此文连于市若以旅为商直云商旅于市则文不成义故以旅为陈也刘云王制言廵守之事云命市纳贾以观民之所好恶志滛好辟郑云市典市者贾谓物贵贱厚薄也质则用物贵滛则侈物贵此亦彼类彼上观民此民观上商陈此物自为求利非欲谏君但观所陈则贵尚可见在上审而察之其过足以自改故亦为谏类则齐鬻踊之比是也】百工献艺注献其技艺以喻政事音义【技其绮反】疏【正义曰周礼考工记云审曲靣势以饬五材以辨民器谓之百工郑云五材各有工言百众言之也则工是巧人能用五材金木水火土者也此百事之工各自献其艺能以其所能譬喻政事因献所造之器取喻以谏上即夏书所云工执艺事以谏是也】故夏书曰遒人以木铎徇于路注逸书遒人行人之官也木铎木舌金铃徇于路求歌謡之言音义【遒在由反徐又在幽反又子由反铎待洛反徇似俊反铃力丁反】疏【正义曰此在征之篇其本文云每歳孟春遒人以木铎徇于路官师相规工执艺事以谏其或不共邦有常刑此传引彼畧去每岁孟春直引遒人以下乃以正月孟春结之殷勤以示岁首恒必然也孔安国云遒人宣令之官木铎金铃木舌所以振文教也周礼无遒人之官彼云其或不共邦有常刑是号令羣臣百工使之谏也木铎徇路是号令之事孔言宣令之官杜必以为行人之官者以其云徇于道路故以为行人之官采访謌謡者与孔宣令之官其事不异刘以为杜不见古文以遒人为宣令之官徇路求谏而规杜氏不见古文诚如刘説然杜之所解于义自通苟生异见其义非也】官师相规注官师大夫自相规正疏【正义曰杜意谓师为长故以官师为大夫言大夫是羣官之长大夫自相规正案孔安国云官众众官也更相规阙其意以师为众杜必知官师是大夫者此云官师相规上云大夫规诲规文既同故以为大夫尚书文无所对故孔云官众众官也】工执艺事以谏注所谓献艺正月孟春于是乎有之谏失常也注有遒人徇路之事天之爱民甚矣岂其使一人肆于民上注肆放也以从其淫而弃天地之性必不然矣注传善师旷能因问尽言音义【从子用反本或作纵】○秋楚子为庸浦之役故注在前年音义【为于伪反】子囊师于棠以伐吴吴不出而还子囊殿注殿后军音义【殿多练反】以吴为不能而弗儆吴人自臯舟之隘要而击之注臯舟吴险阨之道音义【儆音景隘于懈反要一遥反阨于革反】楚人不能相救吴人败之获楚公子宜谷注传言不备不可以师○王使刘定公赐齐侯命注将昬于齐故也定公刘夏位贱以能而使之传称諡举其终曰昔伯舅大公右我先王股肱周室师保万民世胙大师以表东海注胙报也表显也谓显封东海以报大师之功音义【右音又胙才故反】疏【正义曰师法也保安也言大公与民为法而民得以安也尚书泰誓武王数纣之罪云放黜师保孔安国云可法以安者反放退之是谓良臣为民之师保也】王室之不壊繄伯舅是赖注繄发声音义【壊如字服本作懐繄乌兮反】疏【正义曰服防本壊作懐解云懐柔也繄蒙也赖恃也王室之不懐柔诸侯恃蒙齐桓之匡正也孙毓云案旧本及贾氏皆作壊杜虽不注当谓王室之不倾壊者唯伯舅大公是赖也上文不言桓公不得为赖桓公也】今余命女环注环齐灵公名音义【女音汝环戸闗反】兹率舅氏之典纂乃祖考无忝乃旧敬之哉无废朕命注纂继也因昬而加褒显传言王室不能命有功○晋侯问衞故于中行献子注问衞逐君当讨否献子荀偃对曰不如因而定之衞有君矣注谓剽己立伐之未可以得志而勤诸侯史佚有言曰因重而抚之注重不可移就抚安之音义【佚音逸】仲虺有言曰亡者侮之乱者取之推亡固存国之道也注仲虺汤左相音义【虺许鬼反侮亡甫反相息亮反】疏【正义白尚书仲虺之诰云兼弱攻昧取乱侮亡推亡固存邦乃其昌孔安国云弱则兼之闇则攻之乱则取之有亡形则侮之有亡道则推而亡之有存道则辅而固之王者如此国乃昌盛此传取彼之意而改为之辞其言非本文也】君其定衞以待时乎注待其昬乱之时乃伐之冬防于戚谋衞也注定立剽○范宣子假羽毛于齐而弗归齐人始贰注析羽为旌王者游车之所建齐私有之因谓之羽毛宣子闻而借观之音义【析星歴反】疏【正义曰周礼司常掌九旗之物名全羽为旞析羽为旌道车载旞游车载旌郑云全羽析羽皆五采系之于旞旌之上所谓注毛于干首也凡九旗之帛皆用绛道车象路也王以朝夕燕出入游车木路也王以田以鄙是其析羽为旌王者游车之所建也郑唯言全羽析羽有五采耳犹不辨羽是何羽周礼有夏采之官郑云夏采夏翟羽色禹贡徐州贡夏翟之羽有虞氏以为緌后世或无故染鸟羽象而用之谓之夏采其职云掌大丧以乗车建绥复于四郊郑云明堂位曰有虞氏之旂夏后氏之绥则旌旗有是緌者或以旄牛尾为之缀于幢上所谓注旌于干首者释天云注旄首曰旌李廵曰以旄牛尾着旌首者也孙炎曰析五采羽注旌上也下亦有旒縿据彼诸文言之则羽旄者有五色鸟羽又有旄牛尾也言全羽析羽者盖有全取其翅或析取其翮故有全析二名也系此鸟羽牛尾而于干首犹自别有绛为旒縿县之于干今之旗韣尚然也此传直言羽耳注不引全羽而以析羽解之者以全羽尊于析羽齐人建以赴防当是羽之贱者故以为析羽不然则无以知之计羽毛所用直费无多晋人自应有之而此年范宣子假羽毛于齐定四年晋人假羽旄于郑皆假之他国者或当制作巧异故闻而借观之】○楚子嚢还自伐吴卒将死遗言谓子庚必城郢注楚徙都郢未有城郭公子爕公子仪因筑城为乱事未得讫子嚢欲讫而未暇故遗言见意音义【见贤遍反】君子谓子嚢忠君薨不忘増其名注谓前年諡君为共将死不忘衞社稷可不谓忠乎忠民之望也诗曰行归于周万民所望忠也注诗小雅忠信为周言徳行归于忠信即为万民所瞻望音义【行下孟反注同】疏【正义曰此诗小雅都人士之篇也注云城郭之域曰都言都人之士所行要归于忠信其余万民寡识者咸瞻望而法效之】
