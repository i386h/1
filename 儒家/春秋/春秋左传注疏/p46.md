<!-- { "loadSidebar": true } -->
　　传二十四年春刻其桷皆非礼也注并非丹楹故言皆疏【注正义曰谷梁传曰礼楹天子诸侯黝垩大夫苍士黈丹楹非礼也注云黝垩黒色黈黄色又曰礼天子之桷斵之砻之加密石焉诸侯之桷斵之砻之大夫斵之士斵本刻桷非正也加密石注云以细石磨之晋语云天子之室斵其椽而砻之加密石焉诸侯砻之大夫斵之士首之言虽小异要知正礼楹不丹桷不刻故云皆非礼也】御孙谏曰臣闻之俭徳之共也侈恶之大也注御孙鲁大夫音义【御鱼吕反本亦作御侈昌纸反又户氏反】先君有共徳而君纳诸大恶无乃不可乎注以不丹楹刻桷为共○秋哀姜至公使宗妇觌用币非礼也注传不言大夫唯举非常疏【注正义曰士相见礼云夫下大夫相见以鴈上大夫相见以羔如士相见之礼始见于君执贽郑云士大夫一也如彼礼文大夫始见于君用羔鴈始见夫人亦当然然则大夫用币亦非常而以大夫为常者礼孤执皮帛则诸侯之臣有执帛者矣大夫执帛唯上僣耳其帛犹是男子所执妇人执币则全非常事御孙唯谏妇人不宜执币丘明为谏发传故唯举非常也左传诸为谏者或言谏曰或不言諌意在载辞不为例也】御孙曰男贽大者玉帛注公侯伯子男执玉诸侯世子附庸孤卿执帛音义【贽真二反】疏【注正义曰周礼大宗伯职云公执桓圭侯执信圭伯执躬圭子执谷璧男执蒲璧是公侯伯子男皆执玉也典命职曰凡诸侯之适子誓于天子摄其君则下其君之礼一等未誓则以皮帛继子男公之孤四命以皮帛眡小国之君是诸侯世子与孤卿执帛也附庸虽则无文而为一国之主来则谓之为朝未有爵命不合执玉明与世子同执帛也且哀七年传称禹合诸侯于涂山执玉帛者万国附庸是国明执帛者附庸也郑周礼注云皮帛者束帛而表以皮为之饰皮虎豹皮帛如今璧色缯也周礼以玉作六瑞以禽作六贽则瑞贽有异而此传玉帛同言贽者郑曲礼注云贽之言至也当谓执之见人以表至诚也典瑞注云瑞节信也礼天子执冐以见诸侯诸侯执圭璧以朝天子天子以冐冐之以为信故以瑞为名皮帛以下无此合信之事故以贽为名其实皆以表至诚故传通以贽言之凡贽皆以爵不以命数也】小者禽鸟注卿执羔大夫执鴈士执雉疏【注正义曰周礼大宗伯职文也郑云羔取其羣而不失其类鴈取其候时而行雉取其守介而死不失其节鹜取其不飞迁鸡取其守时而动曲礼曰饰羔鴈者以缋言天子之臣饰羔鴈以布又画之诸侯之臣饰以布不画之自雉以下无饰】以章物也注章所执之物别贵贱音义【别彼列反】女贽不过榛栗枣脩以告防也注榛小栗脩脯防敬也皆取其名以示敬音义【榛侧巾反脩腵脯加姜桂曰脩防音干】疏【注正义曰曲礼云妇人之贽椇榛脯脩枣栗郑云妇人无外事见以羞物也椇榛木名椇枳也有实今邳郯之东食之榛实似栗而小郑又注周礼腊人云薄析曰脯棰之而施姜桂曰腵脩然则脩脯大同故以脩为脯也防敬释诂文皆取其名以示敬者先儒以为栗取其战栗也枣取其早起也脩取其自脩也唯榛无説盖以榛声近防取其防于事也】今男女同贽是无别也男女之别国之大节也而由夫人乱之无乃不可乎○晋士蒍又与羣公子谋使杀游氏之二子注游氏二子亦桓庄之族士蒍告晋侯曰可矣不过二年君必无患
　　经二十有五年春陈侯使女叔来聘注女叔陈卿女氏叔字音义【女音汝陈大夫氏】
　　夏五月癸丑衞侯朔卒注无传惠公也书名十六年与内大夫盟于幽
　　六月辛未朔日有食之鼓用牲于社注鼓伐鼓也用牲以祭社传例曰非常也疏【注正义曰尚书召诰云用牲于郊牛二如此之类言用牲者皆用之以祭知此用牲以祭社也鼓之所用必是伐之伐理可见故不言伐鼓牲不言用则牲无所施于文不是故言用牲传称正月之朔慝未作日有食之于是乎用币于社伐鼓于朝正月谓周六月也此经虽书六月杜以长厯校之此是七月七月用鼓非常月也鼓当于朝而此鼓于社非其处也社应用币而于社用牲非所用也一举而有三失故讥之】
　　伯姬归于杞注无传不书逆女逆者微
　　秋大水鼓用牲于社于门注门国门也传例曰亦非常也疏【注正义曰祭法云天子立七祀诸侯立五祀其门皆曰国门知此门亦国门国门谓城门也传称天灾有币无牲非日月之不鼓则鼓与牲二事皆失故讥之】
　　冬公子友如陈注无传报女叔之聘诸鲁出朝聘皆书如不果彼国必成其礼故不称朝聘春秋之常也公子友庄公之母弟称公子者史策之通言母弟至亲异于他臣其相杀害则称弟以示义至于嘉好之事兄弟笃睦非例所兴或称弟或称公子仍旧史之文也母弟例在宣十七年音义【好呼报反传同】疏【注正义曰鲁出朝聘多有在道复者假令得到彼国尚不知受之以否故皆书如如者往也直言往彼而已不果彼国必成其礼故不称朝聘为春秋之常也僖二十八年公朝于王所朝讫乃书故即称为朝此公子友庄公之母弟也于庄世称公子昭元年陈公子招陈哀公母弟也于哀世称公子故解之称公子者史策之通言也释例曰庶弟不得称弟而母弟犹称公子秦伯之弟鍼适晋女叔齐曰秦公子必归此公子亦国之常言得两通之证也是言公子母弟得通言之意也释例又曰兄而害弟则称弟以章兄罪弟又害兄则去弟以罪弟身统论其义兄弟二人交相杀害各有曲直存弟则示兄曲也是言其相杀害则称弟以示义也释例又曰若夫朝聘盟防嘉好之事此乃兄弟之笃睦非义例之所兴故仍旧史之策或称弟或称公子践土之盟叔武不称弟此其义也案经桓三年齐侯使其弟年来聘十四年郑伯使其弟语来盟成十年衞侯之弟黒背帅师侵郑彼皆称弟季友陈招并称公子俱无褒贬所称不同知是史文之异不为义例仲尼无所见义故仍旧史耳】
　　传二十五年春陈女叔来聘始结陈好也嘉之故不名注季友相鲁原仲相陈二人有旧故女叔来聘季友冬亦报聘嘉好接备卿以字为嘉则称名其常也音义【相鲁息亮反下同】○夏六月辛未朔日有食之鼓用牲于社非常也注非常鼓之月长厯推之辛未实七月朔置闰失所故致月错疏【注正义曰此及文十五年昭十七年皆书六月朔日有食之昭十七年传称祝史请所用币昭子许之平子御之曰止也唯正月朔慝未作日有食之于是乎有伐鼓用币礼也其余则否太史曰在此月也经书六月而史言在此月则知传言正月之朔慝未作者谓此周之六月夏之四月也文十五年传直説天子诸侯鼓币异礼不言非常知彼言六月直六月也此亦六月而云非常下句始言唯正月之朔有用币伐鼓之礼明此经虽书六月实非六月故云非常鼓之月长厯推此辛未为七月之朔由置闰失所故致月错不应置闰而置闰误使七月为六月也释例曰庄二十五年经书六月辛未朔日有食之实是七月朔非六月故传云非常也唯正月之朔有用币伐鼓明此食非用币伐鼓常月因变而起厯误也文十五年经文皆同而更复发传曰非礼者明前传欲以审正阳之月后传发例欲以明诸侯之礼此乃圣贤之微防而先儒所未喻也刘云知非五月朔者昭二十四年五月日有食之传云日过分而未至此若是五月亦应云过分而未至也今言慝未作则是已作之辞故知非五月案二十四年八月丁丑夫人姜氏入従彼推之则六月辛未朔非有差错杜云置闰失所者以二十四年八月以前误置一闰非是八月以来始错也】唯正月之朔慝未作注正月夏之四月周之六月谓正阳之月今书六月而传云唯者明此月非正阳月也慝隂气音义【正音政正月建巳之月慝他得反夏户雅反】疏【注正义曰昭十七年传太史论正月之事六当夏四月是谓孟夏知正月是夏之四月周之六月也诗云正月繁霜郑云夏之四月建巳纯阳用事是谓正月为正阳之月慝恶也人情爱阳而恶阴故谓阴为恶故云慝阴气也未作谓阴气未起也】日有食之于是乎用币于社伐鼓于朝注日食厯之常也然食于正阳之月则诸侯用币于社请救于上公伐鼓于朝退而自责以明阴不宜侵阳臣不宜掩君以示大义疏【注正义曰古之厯书亡矣汉兴以来草创其术三统以为五月二十三分月之二十而日月交防近世为厯者皆以为一百七十三日有余而日一食是日食者厯之常也古之圣王因事设戒夫以昭昭大明照临下土忽尔歼亡俾昼作夜其为怪异莫斯之甚故立求神请救之礼责躬罪已之法正阳之月阳气尤盛于此尤盛之月而为弱阴所侵故尤忌之社是上公之神尊于诸侯故用币于社请救于上公伐鼓于朝退而自攻责也日食者月揜之也日者阳之精月者阴之精日君道也月臣道也以明阴不宜侵阳臣不宜揜君以示大义也昭二十九年传曰故有五行之官是谓五官实列受氏姓封为上公祀为贵神社稷五祀是尊是奉故杜以社为上公之神】○秋大水鼓用牲于社于门亦非常也注失常礼凡天灾有币无牲注天灾日月食大水也祈请而已不用牲也疏【注正义曰传言亦非常亦上日食也但日食之鼓非常月伐鼓于社非常礼大水用牲亦非常礼俱是非常故亦前也传既亦前即发凡例知天灾之言兼日食大水也天之见异所以谴告人君欲令改过修善非为求人饮食既遇天灾随时即告唯当告请而已是故有币无牲若乃亢旱厯时霖雨不止然后祷祀羣神求弭灾沴者设礼以祭祭必有牲诗云汉之篇羙宣王为旱祷请自郊徂宫无所不祭云靡神不举靡爱斯牲是其为旱祷祭皆用牲也祭法曰埋少牢于泰昭祭时也相近于坎坛祭寒暑也王宫祭日也夜明祭月也幽禜祭星也雩禜祭水旱也郑云凡此以下皆祭用少牢寒暑不时则或禳之或祈之是説祈祷之祭皆用牲】非日月之不鼓注犹灾也月侵日为阴阳逆顺之事贤圣所重故特鼓之音义【所景反】疏【注正义曰易称是谓灾书称灾肆赦是灾相类故云犹灾也月侵日为阴犯阳为逆逆顺之事贤圣所重故见其逆事而特鼓之此据日食为説耳传称日月之日月并言则月食亦有鼓周礼大仆职云凡军旅田役赞王鼓救日月亦如之是日食月食皆有鼓也谷梁传曰天子救日置五麾陈五兵五鼓诸侯置三麾陈三鼓三兵大夫击门士击柝左氏虽无传义或然也】○晋士蒍使羣公子尽杀游氏之族乃城聚而处之注聚晋邑音义【聚才喻反】冬晋侯围聚尽杀羣公子注卒如士蒍之计
　　经二十有六年春公伐戎注无传
　　夏公至自伐戎注无传
　　曹杀其大夫注无传不称名非其罪例在文七年疏【注正义曰文七年传称书曰宋人杀其大夫不称名众也且言非其罪也是仲尼新意变例也】
　　秋公防宋人齐人伐徐注无传宋序齐上主兵
　　冬十有二月癸亥朔日有食之注无传
