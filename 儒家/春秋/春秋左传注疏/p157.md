<!-- { "loadSidebar": true } -->
　　十八年春白狄始来注白狄狄之别名未尝与鲁接故曰始○夏晋人执衞行人石买于长子执孙蒯于纯留注长子纯留二县今皆属上党郡孙蒯不书父在位蒯非卿音义【长丁丈反或如字纯徒温反或如字地理志作屯】为曹故也注前年衞伐曹音义【为于伪反】○秋齐侯伐我北鄙中行献子将伐齐梦与厉公讼弗胜注厉公献子所弑者音义【弑申志反】公以戈击之首队于前跪而戴之奉之以走见梗阳之巫臯注梗阳晋邑在太原晋阳县南臯巫名也梦并见之音义【队直位反跪其委反奉芳勇反梗古杏反臯古刀反】他日见诸道与之言同注巫亦梦见献子与厉公讼巫曰今兹主必死若有事于东方则可以逞注巫知献子有死徴故劝使快意伐齐献子许诺晋侯伐齐将济河献子以朱丝系玉二防注双玉曰防音义【防古学反】而祷曰齐环怙恃其险负其众庶注环齐灵公名负依也音义【祷丁老反一音丁报反怙音戸】弃好背盟陵虐神主注神主民也谓数伐鲁残民人音义【好呼报反背音佩数所角反】曾臣彪将率诸侯以讨焉注彪晋平公名称臣者明上有天子以谦告神曾臣犹末臣疏【正义曰王制云五岳视三公四渎视诸侯则诸侯于河神其辞不得称臣故解其意称臣者以明上有天子言已是天子之臣以谦告神也曽祖曽孙者曽为重义诸侯之于天子无所可重曽臣犹末臣谦卑之意耳】其官臣偃实先后之注守官之臣偃献子名音义【先悉荐反后戸豆反守手又反又如字】苟捷有功无作神羞注羞耻也官臣偃无敢复济注偃信巫言故以死自誓音义【复扶又反下注复欲同】唯尔有神裁之沈玉而济○冬十月会于鲁济寻溴梁之言同伐齐注溴梁在十六年盟曰同讨不庭音义【沈音鸩或如字济子礼反】齐侯御诸平隂堑防门而守之广里注平隂城在济北卢县东北其城南有防防有门于门外作堑横行广一里故经书围音义【御鱼吕反堑七艶反广古旷反注同】疏【正义曰平隂城南有防者形犹在杜观其迹而知之也言堑防门而守之明是齐人自于门外作堑以固守也此平隂齐邑而言围齐者沈氏云君在故称围刘云案下范鞅门于雍门又门于门州绰门于东闾既门其三门即是围事杜何知不以门于三门为围必以御诸平隂为围乎今删定知不然者案上九年诸侯伐郑称门其三门而经不称围则攻门非围也此云堑防门而守之则是被围之道刘以门其三门为围而规杜氏非也】夙沙衞曰不能战莫如守险注谓防门不足为险弗听诸侯之士门焉齐人多死范宣子告析文子注析文子齐大夫子家音义【析星歴反】曰吾知子敢匿情乎鲁人莒人皆请以车千乗自其乡入既许之矣若入君必失国子盍图之子家以告公公恐晏婴闻之曰君固无勇而又闻是弗能久矣注不能久敌晋音义【匿女力反乘防证反盍戸猎反恐曲勇反】齐侯登巫山以望晋师注巫山在卢县东北晋人使司马斥山泽之险虽所不至必斾而疏陈之注斥也疏建旌旗以为陈示众也音义【斥音尺一音昌夜反斾歩盖反陈直觐反注同】使乗车者左实右伪以斾先注伪以衣服为人形也建斾以先驱舆曵柴而从之注以尘齐侯见之畏其众也乃脱归注脱不张旗帜音义【脱敕括反注同一音他外反帜申志反一音赤志反】丙寅晦齐师夜遁师旷告晋侯曰鸟乌之声乐齐师其遁注鸟乌得空营故乐也音义【遁徒困反乐音洛注同】邢伯告中行伯注邢伯晋大夫邢侯也中行伯献子曰有班马之声注夜遁马不相见故鸣班别也音义【别彼列反】齐师其遁叔向告晋侯曰城上有乌齐师其遁十一月丁卯朔入平隂遂从齐师夙沙衞连大车以塞隧而殿注此衞所欲守险音义【连大并如字隧音遂道也殿都练反下及注同】殖绰郭最曰子殿国师齐之辱也注奄人殿师故以为辱音义【最徐子防反】子姑先乎乃代之殿衞杀马于隘以塞道注恨二子故塞其道欲使晋得之音义【隘于懈反】晋州绰及之射殖绰中肩两矢夹脰注脰颈也音义【射食亦反下注同中丁仲反夹古洽反或古协反脰音豆】疏【正义曰説文云脰项也考工记云以脰鸣者又曰大体短脰数目顅脰公羊称宋万闵公絶其脰郑何休皆以脰为颈颈之与项亦一物也】曰止将为三军获不止将取其衷注不止复欲射两矢中央音义【衷音忠】顾曰为私誓州绰曰有如日注言必不杀女明如日音义【女音汝】乃弛弓而自后防之注反防之音义【弛式氏反本又作施音同】疏【正义曰下云其右具丙亦舍兵则此是州绰弛弓也】其右具丙注州绰之右亦舍兵而防郭最皆衿甲面防注衿甲不解甲音义【舍音舍衿其鸩反】坐于中军之鼓下晋人欲逐归者鲁衞请攻险注险固城守者音义【守手又反】己卯荀偃士匄以中军克京兹注在平隂城东南乙酉魏綘栾盈以下军克邿注栾黡死其子盈佐下军平隂西有邿山音义【邿音诗】赵武韩起以上军围卢弗克十二月戊戌及秦周伐雍门之萩注秦周鲁大夫赵武及之共伐萩也雍门齐城门音义【雍于用反萩音秋本又作秋】范鞅门于雍门其御追喜以戈杀犬于门中注杀犬示间暇音义【闲音闲】孟庄子斩其橁以为公琴注庄子孺子速也橁木名音义【橁勅伦反又相伦反】己亥焚雍门及西郭南郭刘难士弱率诸侯之师焚申池之竹木注二子晋大夫音义【难乃多反又如字】壬寅焚东郭北郭范鞅门于门注齐西门州绰门于东闾注齐东门左骖迫还于东门中以枚数阖注枚马檛也阖门扇也数其板示不恐音义【骖七男反迫音百还音旋一音患枚每回反数所主反注同阖戸猎反檛陟瓜反恐曲勇反】齐侯驾将走邮棠注邮棠齐邑音义【邮音尤】大子与郭荣扣马注大子光也荣齐大夫音义【扣音口】曰师速而疾略也注言欲略行其地无久攻意音义【行下孟反】将退矣君何惧焉且社稷之主不可以轻轻则失众君必待之将犯之大子抽剑断鞅乃止甲辰东侵及潍南及沂注潍水在东莞东北至北海都昌县入海沂水出东莞盖县至下邳入泗音义【轻遣政反下同断音短潍本又作维音同沂鱼依反莞音官盖古害反邳蒲悲反泗音四】○郑子孔欲去诸大夫注欲专权音义【去起吕反下同】将叛晋而起楚师以去之使告子庚子庚弗许注子庚楚令尹公子午楚子闻之使杨豚尹宜告子庚曰国人谓不谷主社稷而不出师死不从礼注不能承先君之业死将不能从先君之礼音义【豚徒门反】不谷即位于今五年师徒不出人其以不谷为自逸而忘先君之业矣注谓巳未尝统师自出大夫图之其若之何子庚叹曰君王其谓午懐安乎吾以利社稷也见使者稽首而对曰诸侯方睦于晋臣请尝之注尝试其难易也音义【使所吏反易以防反】若可君而继之不可收师而退可以无害君亦无辱子庚帅师治兵于汾注襄城县东北有汾邱城音义【汾扶云反】于是子蟜伯有子张从郑伯伐齐注子张公孙黑肱子孔子展子西守二子知子孔之谋注二子子展子西音义【守手又反下完守同】完守入保注完城郭内保守子孔不敢会楚师楚师伐郑次于鱼陵注鱼陵鱼齿山也在南阳犫县北郑地音义【犫尺由反】右师城上棘遂渉颍次于旃然注将渉颍故于水邉权筑小城以为进退之备旃然水出荥阳成臯县东入汴音义【旃之然反汴皮彦反】蒍子冯公子格率锐师侵费滑胥靡献于雍梁注胥靡献于雍梁皆郑邑河南阳翟县东北有雍氏城音义【蒍本又作防于委反冯皮氷反费扶味反滑于八反雍于用反】右回梅山注在荥阳密县东北音义【回如字徐胡猥反】侵郑东北至于虫牢而反子庚门于纯门信于城下而还注信再宿也音义【牢力刀反纯如字一音市荀反】渉于鱼齿之下注鱼齿山之下有滍水故言渉音义【滍音雉】甚雨及之疏【正义曰楚师南行有大雨从北而南遂及楚师】楚师多冻役徒几尽晋人闻有楚师师旷曰不害吾骤歌北风又歌南风南风不竞注歌者吹律以咏八风南风音微故曰不竞也师旷唯歌南北风者听晋楚之强弱音义【冻丁弄反几音祈骤仕救反】疏【注正义曰律吕虽有十二其风有八八风者干风不周坎风广莫艮风条震风明庶巽风清明离风景坤风凉兑风阊阖八方之风风别先有音曲总吹律吕以咏八方音曲今师旷以律吕歌南风音曲南风音微不与律声相应故云不竞服防以为卯酉以北律吕为北风以南为南风与杜八风义违非杜义也】多死声楚必无功疏【正义曰服防云南风律气不至故声多死】董叔曰天道多在西北注嵗在豕韦月又建亥故曰多在西北疏【正义曰嵗星右行于天大率一嵗行一次二十八年嵗在星纪距此十一年郤而数之此年在豕韦豕韦一名娵訾当亥之次也周十二月夏之十月其月又建亥故曰多在西北】南师不时必无功注不时谓触嵗月叔向曰在其君之德也注言天时地利不如人和疏【注正义曰孟子云天时不如地利地利不如人和】

　　春秋左传注疏卷三十三
　　春秋左氏传注疏卷三十三考证
　　公防晋侯宋公衞侯郑伯曹伯莒子邾子薛伯伯小邾子于溴梁戊寅大夫盟○【臣召南】按杜注以诸大夫本欲盟髙厚髙厚逃归故遂自共盟鸡泽会重序诸侯今此间无异事即上诸侯大夫可知非也公羊谷梁并谓政在大夫孙复曰溴梁之会不言诸侯之大夫者大夫无诸侯故也孙觉曰于时六卿专晋三桓擅鲁齐之政出于崔髙衞之政归于孙甯天下诸侯国政无不在大夫者孔子伤之苏氏胡氏之説亦同证以论语则杜注非也疏驳贾服旧説未免曲防杜氏
　　齐侯围成注成鲁孟氏邑○【臣浩】按成即郕前年经传皆书成此年经书围郕传书围成其实一地
　　齐侯伐我北鄙围桃注弁县东南有桃虚○【臣召南】按弁县即卞县也卞弁古通用后汉郡国志鲁国卞县注即引此注
　　髙厚帅师伐我北鄙围防○林尧叟曰伐我大夫将书大夫始此自隐以来齐伐我皆书人若君将书君自文十五年始大夫将书大夫自髙厚始
　　华臣惧遂奔陈○赵汸补注曰经书华臣出奔在秋而记其事在冬且详其日月杜氏谓以始作乱时来告非也由左氏所据载籍或追录旧事日月讹舛不与经合姑仍之以示疑之意不得以从赴为辞也其记在前而经书在后者乃可言从赴耳他仿此
　　妨于农收○【臣浩】按注明曰收敛时音义明曰收如字知各本俱作妨于农功误也今改正
　　唯卿为大夫○【臣照】按杜注孔疏俱据家语谓晏子逊辞避害不肯明言父母之防无贵贱一也之义以触时忌是也顾所谓唯卿为大夫者未明言其句防盖诸侯之卿视天子之大夫大夫视士故曰唯卿为大夫犹云今所行正侯国大夫之礼也
　　晋人执衞行人注长子纯留二县今皆属上党郡○【臣召南】按汉书地理志上党郡长子师古注曰读如长短之长屯留师古注曰屯音纯晋志亦作屯留唯此作纯
　　齐侯御诸平隂堑防门而守之注一段○赵汸补注曰此言齐侯守平隂之防于书围齐何与后十二月门其三门焚其四郭乃围齐之事耳杜説非也顾炎武日知录曰注云故经书围非也围者围齐非围防门也
　　衞杀马于隘以塞道注欲使晋得之○监本晋得之下衍一心字今删
　　楚子闻之使杨豚尹宜○林尧叟曰杨豚邑大夫名宜
