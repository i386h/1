<!-- { "loadSidebar": true } -->
　　春秋左传注疏卷五十六
　　春秋左氏传注疏卷五十六考证
　　传公会齐侯于祝其实夹谷○【臣召南】按祝其县汉属东海郡后汉郡国志曰祝其春秋时曰夹谷
　　传而不反我汶阳之田吾以共命者亦如之疏此圣人之大司也○大司二字不可解疑应作圣人之大用也各本同作司未敢輙改
　　叔孙州仇帅师随郈疏仲由堕之而仲尼不禁○【臣浩】按如公羊说孔子为堕三都之谋也如左氏说仲由为之也史记鲁世家则直曰使仲由毁三桓城收其甲兵孔子世家则直曰孔子言于定公曰臣无蔵甲大夫无百雉之城使仲由为季氏宰将堕三都是从公羊说也
　　传公围成弗克○赵汸补注曰以堕三都为夫子之意者盖后学臆度言之石林叶氏云季孙叔孙皆屈于家臣南蒯以费叛侯犯以郈叛是也堕郈堕费二氏自为计而欲去其险耳夫何有于仲由此亦尊孔氏而反卑之者也【臣照】按赵汸说是
　　晋赵鞅入于晋阳以叛○陆淳曰赵鞅之入晋阳拒范中行也而书曰叛者人臣不当专土也
　　晋赵鞅归于晋○苏辙曰鞅寅吉射之叛其罪钧也鞅以有助而归寅吉射以无援故终叛春秋无所与也鞅之言归寅吉射旣出则无难也
　　传綘不三月不能出河则我旣济水矣○林尧叟曰晋自綘都非九十日不能出河而救河内则我已卒事济河而归矣【臣召南】按自綘至河内不必三月邴意兹不过言綘都整顿车马必淹滞多时而后得出三月言其久也
　　传赵鞅入于綘盟于公宫○【臣召南】按自此范氏中行氏出惟存知赵韩魏四家而分晋之势成矣梁婴父范臯夷之代荀范传不言疑为卿而不久也
　　大搜于比蒲○孙觉曰春秋田狩之事公行之者必书公公观鱼于裳公狩于郎是也而搜四见于经皆不曰公政在三桓非公自出也虽公自行皆曰大搜而不曰公焉
　　传越子句践御之○【臣召南】按史记越世家曰允常卒子句践立元年呉王阖庐闻允常死乃兴师伐越则定十四年卽句践之元年也
　　传嘉事不体○林尧叟曰朝礼嘉事也而不得其体之正【臣浩】按体卽上文所谓左右周旋进退俯仰者也

　　春秋左氏传注疏卷五十六考证
<经部,春秋类,春秋左传注疏>
　　钦定四库全书
　　春秋左传注疏卷五十七【起哀公元年尽五年】
　　晋杜氏注　唐陆德明音义　孔颖达疏
　　哀公音义【陆曰哀公名蒋定公之子盖夫人定姒所生敬王二十八年即位諡法恭仁短折曰哀】疏【同上】
　　经元年春王正月公卽位注无传
　　楚子陈侯随侯许男围蔡注随世服于楚不通中国吴之入楚昭王奔随随侯免之卒复楚国楚人德之使列于诸侯故得见经定六年郑灭许此复见者盖楚封之音义【见贤遍反下同此复扶又反】疏【注正义曰僖二十年楚人伐随自尔以来随不复见以随世服于楚为楚私属不通于诸侯征伐盟会不齿于列故史不得书之犹如邾滕为人私属不序于宋盟也定四年保防昭王楚得复国楚人感其恩徳使随列于诸侯今楚帅诸侯围蔡令随在其班次以之告鲁故得见经定六年郑灭许以许男斯归杀之此时许复见者以许属楚故疑盖楚封之当如蔡侯庐陈侯吴受封于楚也世族谱许男斯之后有元公成悼公孙则是楚封元公为许男也】
　　鼷鼠食郊牛改卜牛
　　夏四月辛巳郊注无传书过也不言所食非一处音义【处昌虑反】疏【注正义曰桓五年传例云凡祀啓蛰而郊过则书今以四月始郊已入春分之气故书过也宣三年郊牛之口伤成七年鼷鼠食郊牛角言其伤食之处此不言所食处者所食非一处也】
　　秋齐侯防侯伐晋
　　冬仲孙何忌帅师伐邾注无传
