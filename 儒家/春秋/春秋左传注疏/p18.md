<!-- { "loadSidebar": true } -->
　　传八年春齐侯将平宋卫注平宋卫于郑有会期宋公以币请于卫请先相见注宋敬齐命卫侯许之故遇于犬丘注犬丘垂也地有两名疏【注正义曰地有两名新旧改易者传则言实以明之若二名俱存者传则错经以见之此犬丘与垂两名俱存故传不言实释例曰若一地二名当时并有则直两文互见黒壤犬丘时来之属是也犹卿大夫名氏互见非例也】○郑伯请释泰山之祀而祀周公以泰山之祊易许田三月郑伯使宛来归祊不祀泰山也注成王营王城有迁都之志故赐周公许田以为鲁国朝宿之邑后世因而立周公别庙焉郑桓公周宣王之母弟封郑有助祭泰山汤沐之邑在祊郑以天子不能复廵守故欲以祊易许田各从夲国所近之宜恐鲁以周公别庙为疑故云已废泰山之祀而欲为鲁祀周公孙辞以有求也许田近许之田音义【泰山如字东岳能复扶又反守手又反近附近之近下同又如字欲为于伪反下为鲁同】疏【注正义曰成王营邑于洛邑为居土之中贡赋路均将于洛邑受朝许田近于王城故赐周公许田以为鲁国朝宿之邑诗鲁颂曰居常与许复周公之字是周公得许田也公羊传曰许田者何鲁朝宿之邑也是许田为鲁朝宿之邑郑请易许田而求祀周公故知后世因在许田之中而立周公别庙焉郑桓公以周宣王之母弟故于泰山之下亦受祊田以为汤沐之邑祊邑内亦有郑先君别庙此时周室既衰王不廵守郑以天子不复廵守则泰山之祀既废祊无所用故欲以祊易许许田近郑祊田近鲁各从夲国所近之宜也鲁以许田奉周公之祀易其田则废其祀恐鲁以周公别庙为疑虑将不许云已废泰山之祀而欲为鲁祀周公言郑得许田周公之祀不絶也云已废泰山之祀者谓天子不复廵守郑家已废此助祭泰山祭祀之事无所祭祀故欲为鲁祀周公其实废来已久今始云巳废者欲为鲁祀周公故云已废耳方便逊辞以求于鲁也定四年祝佗言康叔之受分物云取于有阎之土以共王职取于相土之东都以会王之东搜有阎之土犹鲁之许田也相土之东都犹郑之祊邑也郑近京师无假朝宿鲁近泰山不须汤沐各受其一卫以道路并逺故两皆有之礼记王制曰方伯为朝天子皆有汤沐之邑于天子之县内然则朝宿之邑亦名汤沐但向京师主为朝王从王廵守主为助祭祭必沐浴随事立名朝宿汤沐亦互言之耳异义左氏说诸侯有大功徳乃有朝宿汤沐之邑公羊说以为诸侯皆有朝宿汤沐之邑许慎以公羊为非则杜意亦从许慎也公羊传曰此鲁朝宿之邑也则曷为谓之许田讳取周田也讳取周田则曷为谓之许田系之许也曷为系之许近许也杜言近许之田是用公羊为说杜依公羊之传邑实近许故以许为名刘君更无所冯直云别有许邑邑自名许非由近许国始名为许以规杜氏非其义也】○夏虢公忌父始作卿士于周注周人于此遂畀之政音义【畀必二反】○四月甲辰郑公子忽如陈逆妇妫辛亥以妫氏归甲寅入于郑陈鍼子送女先配而后祖鍼子曰是不为夫妇诬其祖矣非礼也何以能育注鍼子陈大夫礼逆妇必先告祖庙而后行故楚公子围称告庄公之庙郑忽先逆妇而后告庙故曰先配而后祖音义【鍼其廉反诬亡符反共音恭夲亦作恭】疏【注正义曰先配后祖多有异说贾逵以配为成夫妇也礼齐而未配三月庙见然后配案昏礼亲迎之夜祍席相连是士礼不待三月也禹娶涂山四日即去而有啓生焉亦不三月乃配是贾之谬也郑众以配为同牢食也先食而后祭祖无敬神之心故曰诬其祖也案昏礼妇既入门即设同牢之馔其间无祭祀之事先祭乃食礼无此文是郑之妄也郑以祖为袚道之祭也先为配匹而后祖道言未去而行配案传既言入于郑乃云先配而后祖寜是未去之事也若未去先配则鍼子在陈讥之何须云送女也此三说皆滞故杜引楚公子围告庙之事言郑忽先逆妇而后告庙故曰先配而后祖此时忽父见在计告庙以否当是庄公之事而讥忽者楚公子围亦人臣矣而自布几筵告于庄共之庙不言禀君之命知逆者虽受父命当自告庙且忽先为配匹而后告祖见其告祖方始讥之知忽自告祖也或可郑伯为忽娶妻先逆而后告庙鍼子见而讥之公子围告庙者专权自由耳非正也】○齐人卒平宋卫于郑秋会于温盟于瓦屋以释东门之役礼也注会温不书不以告也定国息民故曰礼也平宋卫二国忿郑之谋郑不与盟故不书音义【与音预】○八月丙戌郑伯以齐人朝王礼也注言郑伯不以虢公得政而背王故礼之齐称人略从国辞上有七月庚午下有九月辛卯则八月不得有丙戌音义【背音佩】疏【注正义曰庚午之后十六日而有丙戌二十一日而有辛卯七月有庚午九月有辛卯其间不容一月是八月不得有丙戌更遥一周则丙戌去庚午七十七日八月亦不得有丙戌是明丙戌为日误长歴推七月丁卯朔四日庚午至二十日是丙戌九月丙寅朔二十六日辛卯其月二十一日是丙戌八月小丁酉朔十日丙午二十日丙辰二日戊戌十四日庚戌二十六日壬戌未知丙戌二字孰为误也不直云日误而检上下者因传明文故显言之他皆放此】○公及莒人盟于浮来以成纪好也注二年纪莒盟于宻为鲁故今公寻之故曰以成纪好音义【好呼报反注同】○冬齐侯使来告成三国注齐侯冬来告称秋和三国公使众仲对曰君释三国之图以鸠其民君之惠也寡君闻命矣敢不承受君之明徳注鸠集也○无骇卒羽父请諡与族公问族于众仲众仲对曰天子建徳注立有徳以为诸侯因生以赐姓注因其所由生以赐姓谓若舜由妫汭故陈为妫姓音义【汭如锐反】疏【注正义曰陈世家云陈胡公满者虞帝舜之后也昔舜为庻人时居于妫汭其后因为氏姓姓妫氏武王克殷得妫满封之于陈是舜由妫汭故陈为妫姓也案世夲帝舜姚姓哀元年传称虞思妻少康以二姚是自舜以下犹姓姚也昭八年传曰及胡公不淫故周赐之姓是胡公始姓妫耳史记以为胡公之前已姓妫非也】胙之土而命之氏注报之以土而命氏曰陈音义【胙才故反报也】疏【注正义曰胙训报也有徳之人必有羙报报之以土谓封之以国名以为之氏诸侯之氏则国名是也周语曰帝嘉禹徳赐姓曰姒氏曰有夏胙四岳国赐姓曰姜氏曰有吕亦与赐姓曰妫命氏曰陈其事同也姓者生也以此为祖令之相生虽下及百世而此姓不改族者属也与其子孙共相连属其傍支别属则各自立氏礼记大传曰系之以姓而弗别百世而昏姻不通者周道然也是言子孙当共姓也其上文云庻姓别于上而戚单于下是言子孙当别氏也氏犹家也传称盟于子晢氏逐□狗入于华臣氏如此之类皆谓家为氏氏族一也所从言之异耳释例曰别而称之谓之氏合而言之则曰族例言别合者若宋之华元华喜皆出戴公向鱼鳞荡共出桓公独举其人则云华氏向氏并指其宗则云戴族桓族是其别合之异也记谓之庻姓者以始祖为正姓髙祖为庻姓亦氏族之别名也姓则受之于天子族则禀之于时君天下之广兆民之众非君所赐皆有族者人君之赐姓赐族为此姓此族之始祖耳其不赐者各从父之姓族非复人人赐也晋语称黄帝之子二十五人其得姓者十二人天子之子尚不得姓况余人哉固当从其父耳黄帝之子兄弟异姓周之子孙皆姓姬者古今不同质文代革周代尚文欲令子孙相亲故不使别姓其赐姓者亦少唯外姓妫满之徒耳赐族者有大功徳宜世享祀者方始赐之无大功徳任其兴衰者则不赐之不赐之者公之同姓盖亦自氏祖字其异姓则有旧族可称不世其禄不尽赐也众仲以天子得封建诸侯故云胙土命氏据诸侯言耳其王朝大夫不封为国君者亦当王赐之族何则春秋之世有尹氏武氏之徒明亦天子赐之与诸侯之臣义无异也此无骇是卿羽父为之请族盖为卿乃赐族大夫以下或不赐也诸侯之臣卿为其极既登极位理合建家若其父祖微贱此人新升为卿以其位絶等伦其族不复因故身未被赐无族可称鲁挟郑宛皆未赐族故单称名也或身以才举暂升卿位功徳犹薄未足立家则虽为卿竟不赐族羽父为无骇请族知其皆由时命非例得之也华督生立华氏知其恐虑不得故早求之也由此而言明有竟无族者鲁之翚挟柔溺名见于经而其后无闻是或不得族也其士会之孥处秦者为刘氏伍员之子在齐为王孙氏外传称知果知知伯之将灭自别其族为辅氏如此之类皆是身自为之非复君赐释例曰子孙繁衍枝布叶分始承其夲末取其别故其流至于百姓万姓其言自有百姓万姓未必皆君赐也晋语称炎帝姓姜则伯夷炎帝之后姜自是其夲姓而云赐姓曰姜者黄帝之后别姓非一自以姜姓赐伯夷更使为一姓之祖耳非复因旧姓也犹后稷别姓姬不是因黄帝姓也】诸侯以字注诸侯位卑不得赐姓故其臣因氏其王父字为諡因以为族注或使即先人之諡称以为族疏【正义曰杜意诸侯以字言赐先人字为族也为諡因以为族谓赐族虽以先人之字或用先人所为之諡因将为族以諡为族者卫齐恶宋戴恶之类是也而刘君乃称以諡为族全无一人妄规杜氏非其义也死后赐族乃是正法春秋之世亦有非礼生赐族者华督是也释例曰旧说以为大夫有功徳者则生赐族非也至于郑祭仲为祭封人后升为卿经书祭仲以生赐族者检传既无同华氏之文则祭者是仲之旧氏也诸侯以字字有二等檀弓曰幼名冠字五十以伯仲周道也然则二十有加冠之字又有伯仲叔季为长幼之字二者皆可以为氏矣服防云公之母弟则以长幼为氏贵适统伯仲叔季是也庻公子则以配字为氏尊公族展氏臧氏是也案郑子人者郑厉公之弟桓十四年郑伯使其弟语来盟即其人也而其后为子人氏不以仲叔为氏则服言公之母弟以长幼为氏其事未必然也杜以庆父叔牙与庄公异母自然仲叔非母弟族矣其或以二十之字或以长幼之字盖出自时君之命也叔称叔不称孙而三桓皆称孙俱氏长幼之字自不同也臧氏称孙展氏不称孙俱氏二十之字自不同也然则称孙与不称孙盖出其家之意未必由君赐也以氏为族者谓公之曾孙以王父之字为族也诸侯之子称公子公子之子称公孙公子公孙系公之常言非族也其或贬责则亦与族同成十四年叔孙侨如如齐逆女传曰称族尊君命也侨如以夫人妇姜氏至自齐传曰舍族尊夫人也宣元年公子遂如齐逆女遂以夫人至事与侨如正同其传直云尊君命导夫人不言称族舍族既非氏族则不待君赐自称之矣至于公孙之子不复得称公曾孙如无骇之辈直以名行及其死也则赐之族以其王父之字为族也此无骇是公之曾孙公之曾孙必须有族故据曾孙为文言以王父字耳公之曾孙正法死后赐族亦有未死则有族者则叔孙得臣是也公子公孙于身必无赐族之理经书季友仲遂叔者皆是以字配名连言之故杜注并云字也其荡伯姬者公子荡之妻不可言公子伯姫故系于夫字言荡伯姬荡非当时之氏其传云立叔孙氏臧僖伯臧哀伯叔孙戴伯之徒皆传家据后追言之耳其公孟彄世夲以为灵公之子字公孟名彄与季友仲遂相似俱以字配名刘不逹此直妄规杜过非也必如刘解生赐族之文证在何处其公之曾孙孙以外爰及异姓有新升为卿君赐之族盖以此卿之字即为此族案世夲宋督是戴公之孙好父说之子华父是督之字计督是公孙耳未合赐族应死后其子乃赐族故杜云督未死而赐族督之妄也沈亦云督之子方可有族耳】官有世功则有官族邑亦如之注谓取其旧官旧邑之称以为族皆禀之时君音义【称尺证反】疏【注正义曰旧官谓若晋之士氏旧邑若韩魏赵氏非是君赐则不得为族嫌其居官邑不待公命故云皆禀之时君此谓同姓异姓皆然也服防止谓异姓又引宋司城韩魏为证韩与司城非异姓司城又自为乐氏不以司城为族也】公命以字为展氏注诸侯之子称公子公子之子称公孙公孙之子以王父字为氏无骇公子展之孙故为展氏
