<!-- { "loadSidebar": true } -->
　　经四年春王正月大雨雹注当雪而雹故以为灾而书之音义【雨于付反传大雨雹同雹蒲学反】
　　夏楚子蔡侯陈侯郑伯许男徐子滕子顿子胡子沈子小邾子宋世子佐淮夷会于申注楚灵王始会诸侯音义【沈音审】
　　楚人执徐子注称人以执以不道于其民告
　　秋七月楚子蔡侯陈侯许男顿子胡子沈子淮夷伐吴注因申会以伐吴不言诸侯者郑徐滕小邾宋不在故也胡国汝阴县西北有胡城疏【正义曰释例班序谱称齐桓既没宋楚争盟起僖十八年尽二十七年陈与蔡凡三会在蔡上楚合诸侯蔡与陈凡六会其五在陈上庄十六年注云陈国小每盟会皆在衞下齐桓始霸楚亦始彊陈侯介于二大国之间而为三恪之客故齐桓因而进之遂班在衞上终于春秋然则陈实小于蔡衞桓公进陈班耳楚以大小为序不进陈班故蔡多在陈上注正义曰传称楚子以诸侯伐吴则因会而遂行春秋一事而再见者皆前目而后凡计此当云诸侯遂伐吴不言诸侯者以属晋之国郑徐滕小邾宋皆不在行不得总言诸侯故别序之也传称宋华费遂郑大夫从则宋郑在行亦不序者楚既慰遣彼自义从楚人成巳意遣不以告也】执齐庆封杀之注楚子欲行霸为齐讨庆封故称齐音义【为于伪反】遂灭赖
　　九月取鄫注鄫莒邑传例曰克邑不用师徒曰取音义【鄫才陵反】
　　冬十有二月乙卯叔孙豹卒
