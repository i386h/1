<!-- { "loadSidebar": true } -->
　　传九年春杞桓公来逆叔姬之丧请之也注叔姬已絶于鲁复强请使还取葬音义【复秩又反下同强其丈反】杞叔姬卒为故也注还为妇故卒称音义【为于伪反下注为鲁下文为归汶阳同】逆叔姬为我也注既弃而复逆其丧明为鲁故音义【逆叔姬絶句为我也本或无为字】○为归汶阳之田故诸侯贰于晋注归田在前年晋人惧会于蒲以寻马陵之盟注马陵在七年季文子谓范文子曰德则不竞寻盟何为注竞强也范文子曰勤以抚之寛以待之坚彊以御之明神以要之柔服而伐贰德之次也是行也将始会吴吴人不至注为十五年会钟离传音义【御鱼吕反要一遥反】○二月伯姬归于宋注为致女复命起○楚人以重赂求郑郑伯会楚公子成于邓注为晋人执郑伯传○夏季文子如宋致女复命公享之赋韩奕之五章注韩奕诗大雅篇名其五章言蹶父嫁女于韩侯为女相所居莫如韩乐文子喻鲁侯有蹶父之徳宋公如韩侯宋土如韩乐音义【蹶九衞反为于伪反相息亮反乐音洛下同】穆姜出于房再拜曰大夫勤辱不忘先君以及嗣君施及未亡人注穆姜伯姬母闻文子言宋乐喜而出谢其行劳妇人夫死自称未亡人音义【施以豉反】先君犹有望也注言先君亦望文子之若此敢拜大夫之重勤又赋绿衣之卒章而入注绿衣诗风也取其我思古人实获我心喻文子言得已意音义【重直勇反又直用反绿如字本又作禄吐乱反注同音佩又作鄁】○晋人来媵礼也注同姓故○秋郑伯如晋晋人讨其贰于楚也执诸铜鞮注铜鞮晋别县在上党音义【鞮丁兮反】栾书伐郑郑人使伯蠲行成晋人杀之非礼也兵交使在其间可也注明杀行人例音义【蠲古反又音圭使在所吏反】楚子重侵陈以救郑注陈与晋故○晋侯观于军府见钟仪问之曰南冠而絷者谁也注南冠楚冠絷拘执音义【絷中立反拘九予反】疏【正义曰应劭汉官仪云法冠一曰柱后冠左传南冠而絷则楚冠也秦灭楚以其冠赐近臣御史服之即今獬豸冠也古有獬豸兽触不直者故执宪以其形用为冠令触人也】有司对曰郑人所献楚囚也使税之注郑献钟仪在七年税解也音义【税吐活反徐始锐反注同】召而吊之再拜稽首问其族对曰泠人也注泠人乐官音义【泠力丁反依字作伶】疏【正义曰诗简兮序云衞之贤者仕于泠官郑云泠官乐官也泠氏世掌乐官而善焉故后世召号乐官为泠官吕氏春秋称黄帝使伶伦自大夏之西昆仑之隂取竹断两节而吹之以为黄钟之宫昭三十一年传景王铸无射泠州鸠非之是泠氏世掌乐官也周语云景王铸钟成泠人告和鲁语云泠箫咏歌及鹿鸣之三此称泠人诗称泠官是泠为乐官之名也】公曰能乐乎对曰先父之职官也敢有二事注言不敢学他事使与之琴操南音注南音楚声音义【操七刀反下同】公曰君王何如对曰非小人之所得知也固问之对曰其为大子也师保奉之以朝于婴齐而夕于侧也注婴齐令尹子重侧司马子反言其尊卿敬老不知其他公语范文子文子曰楚囚君子也言称先职不背本也乐操土风不忘旧也称大子抑无私也注舍其近事而逺称少小以示性所自然明至诚音义【语鱼据反背音佩下同舍音舍少诗照反】疏【正义曰楚王既为君矣不言为君时事而逺称大子者若言为君时事嫌为君隐恶或疑己在君位矫情为善舍其当时近事逺称大子少小者未为君时不须隐蔽以示王性自然言其从小如此以明己之至诚无所私也礼君前臣名字则贵于名此道二卿之名不言字是尊晋君也】名其二卿尊君也注尊晋君也不背本仁也不忘旧信也无私忠也尊君敏也注敏达也仁以接事信以守之忠以成之敏以行之事虽大必济注言有此四德必能成大事君盍归之使合晋楚之成公从之重为之礼使归求成注为下十二月晋楚结成张本音义【盍戸腊反】○冬十一月楚子重自陈伐莒围渠丘渠丘城恶众溃奔莒戊申楚入渠丘注月六日莒人囚楚公子平楚人曰勿杀吾归而俘莒人杀之楚师围莒莒城亦恶庚申莒溃注月十八日楚遂入郓莒无备故也注终巫臣之言君子曰恃陋而不备罪之大者也备豫不虞善之大者也莒恃其陋而不脩城郭浃辰之间而楚克其三都无备也夫注浃辰十二日也音义【浃子协反徐又音子答反夫音扶】疏【正义曰浃为周匝也从甲至癸为十日从子至亥为十二辰周礼县治象浃日而敛之谓周甲癸十日此言浃辰谓周子亥十二辰故为十二日也】诗曰虽有丝麻无弃菅蒯虽有姬姜无弃蕉萃凡百君子莫不代匮言备之不可以已也注逸诗也姬姜大国之女蕉萃陋贱之人音义【菅古顔反蒯苦怪反蕉在遥反萃在醉反匮其位反】疏【正义曰释草云白华野菅郭璞曰菅茅属陆玑毛诗疏曰菅似茅滑泽无毛肋宜为索沤及曝尤善蒯与菅连亦菅之类丧服疏屦者传曰藨蒯之菲也可以为屦明肋如菅竝可代丝麻之乏故云无弃也】○秦人白狄伐晋诸侯贰故也○郑人围许示晋不急君也注此秋晋执郑伯是则公孙申谋之曰我出师以围许注示不畏晋为将改立君者而纾晋使注纾缓也勿亟遣使诣晋示欲更立君音义【为将竝如字或于伪反非也本或作伪将纾音舒使所吏反注及下同亟纪力反急也或欺异反数也】晋必归君注为明年晋侯归郑伯张本○城中城书时也○十二月楚子使公子辰如晋报钟仪之使请脩好结成注钟仪奉晋命归故楚报之音义【好呼报反】
　　经十年春衞侯之弟黑背帅师侵郑
　　夏四月五卜郊不从乃不郊注无传卜常祀不郊皆非礼故书疏【正义曰曲礼论卜筮云旬之外曰逺某日旬之内曰近某日则卜者每旬一卜传称啓蛰而郊则周之三月郊之大期此云五卜者当是三月三卜四月又二卜皆不吉乃止也僖三十一年传云礼不卜常祀不应卜而卜以不吉而不郊皆非礼也】
　　五月公会晋侯齐侯宋公衞侯曹伯伐郑注晋侯太子州蒲也称爵见其生代父居位失人子之礼音义【见贤遍反】疏【正义曰如传文知晋侯是太子也汉末有汝南应劭作旧名讳议云昔者周穆王名满晋厉公名州满又有王孙满是同名不讳则此为州满或曰州蒲误耳今定本作蒲传无讥文知讥其生代父位失人子之礼者传称凡在丧公侯曰子父丧代位尚不称君生代父位讥之必矣传言立太子以为君若其不讥则不须此传是显其讥之意】
　　齐人来媵注无传媵伯姬也异姓来媵非礼也
　　丙午晋侯獳卒注六同盟据传丙午六月七日有日无月音义【獳乃侯反】疏【正义曰獳以宣九年即位十七年盟于断道元年于赤棘二年于袁娄五年于虫牢七年于马陵九年于蒲皆鲁晋俱在是六同盟也】
　　秋七月公如晋
　　冬十月
　　传十年春晋侯使籴茷如楚注籴茷晋大夫音义【籴徐徒吊反一音杜敖反又士吊反茷扶废反一音蒲发反又蒲艾反】报大宰子商之使也注子商楚公子辰使在前年音义【大音泰使所吏反下及注使在同】○衞子叔黑背侵郑晋命也注晋命衞使侵郑○郑公子班闻叔申之谋注改立君之谋三月子如立公子繻注子如公子班音义【繻音须】夏四月郑人杀繻立髠顽子如奔许注髠顽郑成公大子音义【髠苦门反顽如字徐五班反】栾武子曰郑人立君我执一人焉何益不如伐郑而归其君以求成焉晋侯有疾五月晋立大子州蒲以为君而会诸侯伐郑注生立子为君此父不父子不子经因书晋侯其恶明音义【州蒲本或作州满】郑子罕赂以襄钟注子罕穆公子襄钟郑襄公之庙钟子然盟于脩泽子驷为质注子然子驷皆穆公子荥阳卷县东有脩武亭音义【质音致卷音权字林立权反如淳汉书同音】辛巳郑伯归注郑伯归不书郑不告入○晋侯梦大厉被发及地搏膺而踊曰杀余孙不义注厉鬼也赵氏之先祖也八年晋侯杀赵同赵括故怒音义【被皮寄反搏音博踊音勇】疏【正义曰鬼怒言杀余孙不义必是枉死者之祖也景公即位以来唯有杀赵同赵括故知是赵氏之先祖赵氏先祖其人非一鬼不自言其名未知谁之鬼世本云公明生赵夙晋语云赵衰赵夙之弟则括之祖公明是也服防又以为公明之鬼凡为疫疠之鬼皆妖邪之气未必真是彼人故杜不复指斥】余得请于帝矣壊大门及寝门而入公惧入于室又壊戸公觉召桑田巫注桑田晋邑音义【壊音怪下同及寝门一本无及字觉古孝反】巫言如梦注巫云鬼怒如公所梦公曰何如曰不食新矣注言公不得及食新麦公疾病求医于秦秦伯使医缓为之注缓医名为犹治也音义【医于其反】未至公梦疾为二竖子曰彼良医也惧伤我焉逃之其一曰居肓之上膏之下若我何注肓鬲也心下为膏音义【惧伤我絶句焉徐于防反一读如字属上句逃之絶句肓徐音荒说文云心下鬲上也鬲音革】疏【正义曰此贾逵之言杜依用之古今传文皆以为膏之下贾服何休诸儒等亦皆以为膏虽凝者为脂释者为膏其实凝者亦曰膏故内则云小切狼臅膏则此膏谓连心脂膏也刘以为释首者为膏连心之脂不得称膏以为膏当为鬲改易传文而规杜氏非也】医至曰疾不可为也在肓之上膏之下攻之不可逹之不及药不至焉不可为也注逹针音义【攻音工】公曰良医也厚为之礼而归之六月丙午晋侯欲麦注周六月今四月麦始熟使甸人献麦注甸人主为公田者音义【甸徒练反】馈人为之召桑田巫示而杀之将食张如厠陷而卒注张腹满也音义【馈其媿反为如字张中亮反注同】小臣有晨梦负公以登天及日中负晋侯出诸厠遂以为殉注传言巫以明术见杀小臣以言梦自祸○郑伯讨立君者戊申杀叔申叔禽注叔禽叔申弟疏【正义曰此无文也以禽与申俱死当是坐其兄弟知是弟也】君子曰忠为令德非其人犹不可况不令乎注言申叔为忠不得其人还害身疏【正义曰言申叔忠诚为此令善之德施之于郑伯施非得其善人犹尚不可何况不有令徳者乎言令德者往年公孙申曰我出师以围许为将改立君者而纾晋使晋必归君是也】○秋公如晋注亲吊非礼晋人止公使送葬于是籴茷未反注是春晋使籴茷至楚结成晋谓鲁贰于楚故留公须籴茷还验其虚实冬葬晋景公公送葬诸侯莫在鲁人辱之故不书讳之也注讳不书晋葬也











　　春秋左传注疏卷二十六
　　春秋左氏传注疏卷二十六考证
　　丙午及荀庚盟丁未及孙良夫盟○孙复曰此公及荀庚孙良夫盟也不言公者二子伉也林尧叟曰聘而遂盟始于此
　　传讨邲之役也○赵汸补注曰晋自邲战后失郑故传自其始叛言之
　　传于是荀首佐中军矣○【臣召南】按自宣公十七年士会请老郤克为政荀首即已佐中军是以成二年传巫臣对楚王曰知防之父新佐中军不始于此年也传追叙于此年耳
　　传中行伯之于晋也其位在三○林尧叟曰中行伯即荀庚以荀林父为晋中行因以为氏故亦谓中行伯【臣召南】按晋三军将佐皆卿也时荀庚将上军故云位在三以下文大国卿有上中下言之正应是中卿耳杜注言是下卿孔疏言第三犹为下卿则其余皆下卿然则晋六卿惟中军将为上卿其中军佐即中卿乎
　　传齐侯朝于晋将授玉疏窃原马迁之意所以有此说者当读此传将授玉以为将授王遂饰成为此谬辞耳○【臣召南】按司马迁必因上传有晋作六军之文又误读此授玉为授王也
