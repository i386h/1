<!-- { "loadSidebar": true } -->

　　春秋左传注疏卷十六
　　春秋左氏传注疏卷十六考证
　　会王人晋人宋人齐人陈人蔡人秦人盟于翟泉○【臣浩】按公羊谷梁会字上皆有公字左氏经无之传发贬卿称人之义矣程子曰晋文连年防盟皆在王畿之侧而此盟复廹王城又与王人盟强逼甚矣故讳公诸侯贬称人恶之大也
　　传夏公会王子虎晋狐偃宋公孙固齐国归父陈辕涛涂秦小子憖盟于翟泉注秦小子憖在蔡下者若宋向戌之后会○赵汸补注曰秦伯爵国其大夫自合班蔡国大夫下非为后至成二年秦右太夫説在宋华元陈公孙寜上乃楚人为之不可据以为例又疏公孙固序在齐上者盖为大司马尊于归父归父虽执齐政不废身非上卿如管仲之类○【臣召南】按高氏国氏乃齐之命大夫世为上卿传十二年管仲之言可证不得云非上卿也此会宋序齐上或是王子虎以国之列爵为序故齐次宋耳
　　传卿不书罪之也○刘敞曰翟泉在王城之内诸侯之大夫入天子之境虽贵曰士陪臣也而盟于天子之侧自此始是以贬也又意林曰列国之卿乱王室之礼王子虎不能正也使陪臣盟天子之侧所谓下陵上替也
　　天王使宰周公来聘注周公天子三公兼冢宰也○孙觉曰礼虽有天子聘诸侯之义然义不可使三公书使宰周公来聘见周道之衰而诸侯强盛也
　　传东门襄仲将聘于周○陈则通春秋提纲曰二百四十二年之间鲁纪无聘周之文亦无实聘周之意公子遂之聘报周公也叔孙得臣之聘因毛伯也黄仲炎通说曰凡书大夫如京师者见诸侯不朝而聘也
　　衞迁于帝丘注今东郡濮阳县○【臣召南】按汉书地理志曰东郡濮阳衞成公自楚丘徙此故帝丘颛顼虚又后汉郡国志注引皇览曰颛顼冡在城门外广阳里中
　　传晋搜于清原作五军以御狄赵衰为卿○赵汸补注曰上下新军帅皆卿也晋于是乎有八卿
　　传衞成公梦康叔曰相夺予享注相夏后启之孙居帝丘○【臣召南】按夏后相居帝丘惟据此传伍员曰昔有过浇杀斟灌以伐斟寻灭夏后相斟灌亦衞地后相居帝丘依之耳汲郡古文则直谓相居斟灌
　　传其南陵夏后臯之墓也○【臣召南】按史记夏本纪夏帝孔甲子为帝臯通鉴前编后臯在位十一嵗子发践位十九嵗子癸践位是为桀
　　十有二月乙巳注乙巳十一月十二日绖书十二月误○万斯大学春秋随笔曰绖传所书日月杜氏每以长歴推校或言绖误或言传误甚不然之独是绖言误不可谓非文元年书二月癸亥日有食之此二日也从癸亥逆推正月朔非壬辰则癸巳乙巳距壬辰癸巳四十八九日则在十一月明矣
　　传僖公缓○赵汸补注曰刘氏云杜氏欲读缓以上为一句非也盖春秋周歴本差而后世追算又互有得失杜氏惟据长歴释绖遂以此年十二月所书四事皆为十一月亦固矣【臣召南】按如刘敞説当以缓字连下读曰缓作主非礼也
　　传烝尝禘于庙○朱子曰左氏烝尝禘于庙与王制丧三年不祭者不合【臣召南】按襄十六年春晋悼公传言改服修官烝于曲沃则当时之事皆然非周礼之旧也

　　春秋左氏传注疏卷十六考证
　　钦定四库全书
　　春秋左传注疏卷十七【起文公元年尽四年】
　　晋杜氏注　唐陆徳明音义　孔颖逹疏
　　文公音义【陆曰文公名兴僖公子母声姜諡法慈恵爱民曰文忠信接礼曰文】疏【正义曰鲁世家文公名兴僖公之子夫人声姜所生以襄王二十六年即位諡法慈惠爱民曰文是嵗嵗在降娄】
　　经元年春王正月公即位注无传先君未而公即位不可旷年无君疏【正义曰诸侯之礼既成君先君虽则未既逾年矣而君即位者不可旷年无君故也即位必于嵗首若嵗首不行此礼余月不得行之便是旷年无君故虽则未亦即行之释例曰遭丧继立者毎新年正月必改元正位百官以序故国史书即位于策以表之文公成公先君之丧未而书即位因三正之始明继嗣之正表朝仪以固百姓之心此乃国君明分制之大礼譬周康王麻冕黼裳以行事事毕然后反丧服也虽逾年行即位之礼名通于国内必湏既葬卒哭乃免丧古之制也杜引顾命康王之事以譬此者彼是既殡此是逾年虽时不同取其暂服吉服事相似耳康王之诰云王义嗣徳答拜彼始殡讫即呼为王知诸侯既殡臣子亦呼为公既尸其位名号即成但先君未葬事犹聼于冡宰未得即成为君八年八月天王崩九年春毛伯来求金传曰不书王命未也是逾年未不得命臣出使必待卒哭乃免丧也】二月癸亥日有食之注无传癸亥月一日不书朔官失之
　　天王使叔服来防注叔氏服字诸侯丧天子使大夫防礼也疏【正义曰四年风氏薨五年王使荣叔归含且赗召昭公来防传曰礼也夫人之丧防为礼知诸侯之丧天子使大夫防为得也苏氏云外卿来防不书此书者尊王使故特书之传称内史叔服内史于周礼为中大夫天子大夫例书字知叔氏服字也】
　　夏四月丁巳我君僖公注七月而缓
　　天王使毛伯来锡公命注毛国伯爵诸侯为王卿士者诸侯即位天子赐以命圭合瑞为信僖十一年王赐晋侯命亦其比也音义【锡呈厯反比必利反例也又如字】疏【正义曰僖二十四年传有原伯毛伯杜云原毛皆采邑此毛与彼计是一人而注不同者此毛当是文王之子封为畿外之国于时诸侯无复有毛或是世事王朝夲封絶灭从此以后常称毛伯国名尚存仍为伯爵必受得采邑为畿内诸侯故注彼云采邑此云国也封爵既存故云诸侯为王卿士者周礼大宗伯以玉作六瑞以等邦国王执镇圭公执桓圭侯执信圭伯执躬圭子执谷璧男执蒲璧冬官玉人桓圭以下皆谓之命圭是用之以命诸侯也诸侯即位天子赐之以命圭鲁是侯爵当赐之以信圭也玉人又云天子执冒四寸以朝诸侯其冒邪刻其下与圭头相合诸侯执圭以朝天子天子执冒以冒之观其相当以否所以合瑞为信也僖十一年晋惠公新立王赐之命此亦新立是其比也传称晋侯受玉惰以此知赐命必有玉也公羊传曰锡者何赐也命者何加我服也唐风无衣之篇晋人为其君请命于天子之使以无衣为辞则赐命亦有服杜不言服者主于玉而畧之耳】晋侯伐卫注晋襄公先告诸侯而伐卫虽大夫亲伐而称晋侯从告辞也
　　叔孙得臣如京师注得臣叔牙之孙
　　卫人伐晋注衞孔逹为政不共盟主兴兵邻国受讨丧邑故贬称人音义【丧息浪反】
　　秋公孙敖防晋侯于戚注戚卫邑在顿丘卫县西礼卿不防公侯而春秋鲁大夫皆不贬者体例已举故据用鲁史成文而已内称公卒称薨皆用鲁史疏【正义曰僖二十九年翟泉之盟诸侯之卿为会鲁侯故贬称人则鲁卿会他诸侯亦合贬而春秋鲁大夫皆不贬者贬他国之卿以成体例体例已举于鲁不湏加贬理足可明故据用鲁史成文不复改易也他国君书卒及爵内常称公称薨亦体例已举皆用鲁史也】
　　冬十月丁未楚世子商臣弑其君頵注商臣穆王也弑君例在宣四年音义【頵忧伦反又丘伦反】
　　公孙敖如齐注传例曰始聘焉礼也
