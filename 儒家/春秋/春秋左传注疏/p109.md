<!-- { "loadSidebar": true } -->
　　公孙归父如齐葬齐惠公注无传归父襄仲之子晋人宋人卫人曹人伐郑注郑及楚平故
　　秋天王使王季子来聘注王季子者公羊以为天王之母弟然则字季子天子大夫称字疏【正义曰公羊传曰王季子者何天子之大夫也其称王季子何贵也其贵柰何母弟也是公羊以为天王之母弟也母弟而称季子然则字季子也天子大夫例称字襄三十年天王杀其弟佞夫母弟称弟此不言王弟者释例云朝聘盟防嘉好之事此兄弟之笃睦非义例之所兴故仍旧史之策或称弟或称公子是由义无所见故因其旧文其相杀害乃称弟以示义耳】
　　公孙归父帅师伐邾取绎注绎邾邑鲁国邹县北有绎山音义【绎音亦】疏【正义曰文十三年传称邾迁于绎则绎为邾之都矣更别有绎邑今鲁仍取之非取邾之都也亦因绎山为名盖近在邾都之旁耳】
　　大水注无传
　　季孙行父如齐
　　冬公孙归父如齐齐侯使国佐来聘注既葬成君故称君命使也
　　饥注无传有水灾嘉谷不成
　　楚子伐郑
　　传十年春公如齐齐侯以我服故归济西之田注公比年朝齐故○夏齐惠公卒崔杼有宠于惠公髙国畏其偪也注髙国二家齐正卿音义【杼直吕反偪彼力反】公卒而逐之奔卫书曰崔氏非其罪也且告以族不以名注典防之法告者皆当书以名今齐特以族告夫子因而存之以示无罪又言且告以族不以名者明春秋有因而用之不皆改旧史疏【正义曰传言且告以族不以名知法当以名告而齐人误以族告也释例云乃若称司城以贵效节于府人书归父之还以善复命于介因齐人告辞以着其无罪盖随事以示褒贬也传既云书曰崔氏以明非罪复云且告以族不以名知典策之书旧当以名通也齐国虽缪以族告适合仲尼新褒之实因而不革以示无罪且明春秋之作或因仍旧史成文不必皆有改也何休膏肓以为公羊讥世卿而难左氏苏氏释云崔杼祖父名不见经则知非世卿且春秋之时诸侯擅相征伐犹尚不讥世卿虽曰非礼夫子何由独责又郑驳异义引尚书世选尔劳又引诗刺幽王絶功臣之世然则兴灭继絶王者之常讥世卿之文其义何在】凡诸侯之大夫违注违奔放也疏【正义曰释例曰迫窘而奔及以礼见放俱去其国故传通以违为文是言违兼奔放也】告于诸侯曰某氏之守臣某注上某氏者姓下某名音义【守手又反】疏【正义曰若言崔氏之守臣杼也大夫受氏当世守宗庙故谓之守臣言守宗庙之臣也僖十二年管仲云天子之二守髙国在彼谓天子命之为守国之臣与此异也知此异于彼者盖天子命者出奔乃得告于诸侯余臣出奔不得告也且下句云失守宗庙知守臣谓守宗庙之臣非守国也天子赐姓诸侯赐族对文则姓与族别散又则可以通礼谓族人为庶姓故云上某氏者姓其实正是族也】失守宗庙敢告所有玉帛之使者则告注玉帛之使谓聘音义【之使所吏反】疏【正义曰聘礼执玉致命执帛致享故云玉帛之使谓聘也下注云恩好不接故亦不告又昭二十年曹公孙防自鄸出奔宋注云尝有玉帛之使来告故书则杜意以为奔者之身尝有玉帛之使于彼国已经相接则告之若奔者未尝往聘恩好不接则不告唯告奔者尝聘之国余不告也刘以为玉帛之使谓国家有交好之国皆告非指奔者之一身】不然则否注恩好不接故亦不告音义【好呼报反】○公如齐奔丧注公亲奔丧非礼也公出朝防奔丧防葬皆书如不言其事史之常也○陈灵公与孔宁仪行父饮酒于夏氏公谓行父曰徴舒似女对曰亦似君徴舒病之注灵公即位于今十五年徴舒已为卿年大无嫌是公子盖以夏姬淫放故谓其子多似以为戯音义【夏户雅反女音汝】公出自其廐射而杀之二子奔楚音义【廐居又反射食亦反】○滕人恃晋而不事宋六月宋师伐滕○郑及楚平注前年败楚师恐楚深怨故与之平诸侯之师伐郑取成而还○秋刘康公来报聘注报孟献子之聘即王季子也其后食采于刘○师伐邾取绎注为子家如齐传○季文子初聘于齐注齐侯初即位○冬子家如齐伐邾故也注鲁侵小恐为齐所讨故往谢国武子来报聘注报文子也○楚子伐郑晋士防救郑逐楚师于颍北注颍水出河南阳城至下蔡入淮疏【正义曰释例曰颍水出河南阳城县阳干山东南经颍川汝隂至淮南下蔡县入淮也】诸侯之师戍郑郑子家卒郑人讨幽公之乱斵子家之棺而逐其族注以四年弑君故也斵薄其棺不使从卿礼音义【斵竹角反】疏【正义曰丧大记云君大棺八寸属六寸椑四寸上大夫大棺八寸属六寸下大夫大棺六寸属四寸士棺六寸然则子家上大夫棺富八寸今斵薄其棺不使从卿礼耳不知斵薄之使从何礼也】改葬幽公諡之曰灵疏【正义曰諡法动静乱常曰幽】
　　经十有一年春王正月
　　夏楚子陈侯郑伯盟于辰陵注楚复伐郑故受盟也辰陵陈地颍川长平县东南有辰亭音义【复扶又反下复封陈同】公孙归父防齐人伐莒注无传
　　秋晋侯防狄于欑函注晋侯往防之故以狄为防主欑函狄地音义【欑才端反函音咸】疏【正义曰凡诸侯聚防鲁不与者皆歴序诸国云防于某地上盟于辰陵即其事也狄从诸夏序例亦然僖二十年齐人狄人盟于刑是也此异于彼而云晋侯防狄是狄在彼地晋往防之故説晋大夫欲召狄郤成子劝其勤是晋侯自往故以狄为防主成十五年防呉于钟离襄十年防呉于柤其意与此同】
　　冬十月楚人杀陈夏徴舒注不言楚子而称人讨贼辞也疏【正义曰讨贼辞者言弑君之贼人人皆欲杀之作举国共杀之文故不言楚子也襄二十七年卫杀其大夫喜亦是讨贼但卫人自杀其臣故称大夫徴舒非楚之臣不得言杀其大夫诸放杀及执他国之臣皆不言某国大夫者以人臣卑贱故没其爵号而空书名氏】
　　丁亥楚子入陈注楚子先杀徴舒而欲县陈后得申叔时谏乃复封陈不有其地故书入在杀徴舒之后疏【正义曰案传楚子为陈讨夏氏乱遂入陈杀夏徴舒轘诸栗门此经先书杀夏徴舒后书入陈者据先后事实为文故杜注云楚子先杀徴舒而欲县陈后得申叔时谏乃复封陈不有其地故书入陈在杀徴舒之后是其事也刘云楚子入陈乃杀徴舒经先书杀徴舒后言入陈者以楚子本意止欲讨贼无心灭陈及杀徴舒灭陈为县后得申叔时谏乃复封陈于例不有其地故云入陈言楚人既杀徴舒楚子乃复入陈纳二子于陈入陈之文为下纳张本传言书曰入陈纳公孙宁仪行父于陈书有礼也入纳连文是入为纳也昭八年楚师灭陈执公子招放于越杀陈孔奂彼心欲灭陈此则主为讨贼无心灭陈而复封之君子善其自悔故退入陈于下隠其县陈之过若其不然当云楚子入陈杀夏徴舒如此则楚子本为入陈因入方讨陈贼则是恶楚子故书入在杀徴舒之后】
　　纳公孙宁仪行父于陈注二子淫昬乱人也君弑之后能外托楚以求报君之雠内结强援于国故楚庄得平歩而讨陈除弑君之贼于时陈成公播荡于晋定亡君之嗣灵公成丧贼讨国复功足以补过故君子善楚复之音义【播补贺反荡如字】疏【正义曰二子与君淫昬致使君死国乱实罪人也今楚子入陈而纳之乃是纳罪人也例应罪楚子而传言书曰入陈纳公孙宁仪行父于陈书有礼也既善楚子有礼则是恕彼之过故杜迹其合恕之由言贼讨国复是二子之力其功足以补过故君子善楚复之贾逵云二子不系之陈絶于陈也恶其与君淫故絶之善楚有礼也案子紏防菑皆不系国自是例之常贾説非也释例云贾氏依放谷梁云称纳者内难之辞纳公孙宁仪行父于陈言书有礼不可言内难也陈县而见复上下交驩二人虽有淫纵之阙今道楚匡陈贼讨君葬威权方盛传称其礼理无所难此先儒説之不安也杜言于时陈成公播荡于晋者此传云陈侯在晋襄二十五年传云夏氏之乱成公播荡是也】
