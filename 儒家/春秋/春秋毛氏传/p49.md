<!-- { "loadSidebar": true } -->
　　冬大雨雹
　　北燕伯欵出奔齐
　　据燕简公多嬖宠欲去诸大夫而立其宠人诸大夫相比以杀公之外嬖公出奔齐
　　四年
　　春王正月大雨雹
　　夏楚子蔡侯陈侯郑伯许男徐子滕子顿子胡子沈子小邾子宋世子佐淮夷会于申
　　楚子于弑立之后假合诸侯以自固故为申之会而地偏力诎究不能狎主齐盟与强伯比故齐晋鲁衞曹邾燕秦诸国并无一与祗郑许陈蔡是其旧属余俱夷蛮小国而已传称如晋求诸侯而晋君许之又云时郑伯许男原以从猎在楚遂留之而使求诸侯今诸侯之来止于如此然则楚之为霸可知耳
　　楚人执徐子
　　徐子吴所出楚以其贰于吴也故执之
　　秋七月楚子蔡侯陈侯许男顿子胡子沈子淮夷伐吴楚效晋搂伐而以与会之郑宋又去而不从故虽因申会而不书诸侯之师以是也时楚伐吴使屈申围朱方克之执齐庆封而尽灭其族【庆封党崔杼弑君以襄二十八年奔吴吴以朱方使聚族居之】
　　执齐庆封杀之
　　遂灭赖【公谷作厉】
　　赖小国名时赖子面防啣璧士袒而舆榇造于中军楚子释之因迁赖于鄢而还
　　九月取鄫
　　鄫者本鄫国地莒灭之以为邑者今莒去疾争国从齐入莒而以不抚鄫之故鄫叛而来遂取之后竟为鲁邑哀七年公会吴于鄫是也公羊不知鄫是莒邑尚以为是鄫子国而鲁始取之因曰取之者何灭之也则于襄六年莒人灭鄫之经显相悖矣因于莒人灭鄫造为事曰莒之灭鄫非灭其国也取后于莒也其取后于莒柰何以莒女有为鄫夫人者而立其出也夫春秋防书之例凡言所出皆指母氏凡言其出皆指子氏今云其出则是莒女所生之子正鄫公子也未有取莒女之家人为后而可云其出者于是何休又知不通又造云莒女为鄫夫人者其女还嫁之莒生一子而取为鄫后则是鄫女为莒夫人非莒女为鄫夫人另一事矣【一是莒出一是鄫出】且春秋继絶皆天子诸侯之事大夫以下皆无之从无异姓可继絶者如有则必本国争之列国正之岂有彼以继絶告而我可匿其本事而矫书灭鄫者乃胡氏又以黄歇吕不韦之事当之则是闇埋其子于腹中与明取其甥于国外又另一事矣【一是篡国一是窃国】诸説经多渉影响原可不辨故前莒人灭鄫但记本事而并不一及特经文前后多有照应因于取鄫文而并为灭鄫略辨如此
　　冬十有二月乙卯叔孙豹卒
　　据叔孙穆子避兄侨如之难奔齐过庚宗【鲁邑】先与妇人宿而生防牛至齐又娶国氏女生孟丙仲壬及归则庚宗妇人携其子来而国氏他适矣故二子迟归而穆子恶之竖牛以计杀孟丙逐仲壬乘穆子有疾而闭之不食三日卒考经文晋人听侨如之谮执季孙行父在成十六年九月是时经又书公会尹子及诸侯伐郑叔孙豹尚在军也至十月经书叔孙侨如出奔齐至十二月经书季孙行父与晋盟于扈归即召叔孙豹而立之为后则自十月至十二月不过两月间焉能遇一妇又娶一妇而遽生三子荒唐矣或曰穆子先奔齐而侨如继之夫发难在侨如几有侨如未奔而豹先奔者且豹随公往当随公返公在十二月经始书公至自晋是公未返而豹先舍公而遁将侨如未叛而豹先叛矣或曰鲁之立豹不在十二月而在他时观经书叔孙豹如宋在襄二年则或前此未立也襄二年始立则自成十六年至襄二年已四年矣四年何事不可为而又不然者大夫之见经以有事无事不以有人无人也此四年之间季孙行父亦不见于经岂无季孙行父乎况立后不待时叔牙之死即立戴伯臧纥之奔即立臧为从无逾四年而始立后者又况赏罸并行旣已刺偃【侨如与穆姜所欲代成公者即公子偃也】即当立豹皆一时事岂容一在目前一在四年后而并记一处此皆防书之大无理而不足据者吾故曰解春秋者但据经勿据苟可疑即阙之可也况説者也
　　五年
　　春王正月舍中军
　　前此襄十一年作三军矣今特以伯主责贡艰于悉索故仍舍中军而为二军而实则名减而实不减苐分此一军之人而加之二军之间所谓朝三暮四以行其计者而其变制则向之三分之而三家各有其一者今四分之而季氏独有其二向之季氏征夫役家税而尽有之叔孙征夫役而不征家税孟氏并夫役亦征其半者今并夫役家税皆尽征之而但分其税而贡于公如是而已至于帅师则虽两军而仍以三卿领之季氏领上军曰左师孟氏领下军曰右师叔孙氏则自以叔孙为军名哀十一年战于清称孟孺子泄帅右师冉求帅左师叔孙武叔退而搜乘是也余説见前
　　楚杀其大夫屈申【为其贰于吴也】
　　公如晋
　　公初立未经朝晋二年冬以少姜卒往原兼新君朝聘之礼而辞不得入因再往焉然亦奔命矣
　　夏莒牟夷以牟娄及防兹来奔
　　莒牟夷莒之大夫也牟娄防兹皆莒邑也牟夷窃邑以奔鲁而鲁受之莒人愬于晋时公在晋晋侯欲执公范献子曰人来朝而执之诱也请归而以师讨焉公始归
　　秋七月公至自晋
　　戊辰叔弓帅师败莒师于蚡泉【蚡公作濆谷作贲鲁地】
　　莒人以我受牟夷旣愬晋矣又来讨而叔弓败之
　　秦伯卒
　　不书名史失之説见前
　　冬楚子蔡侯陈侯许男顿子沈子徐人越人伐吴前四年楚伐吴围朱方杀齐庆封而吴即入棘栎麻以报之经未书也至是楚复伐吴以报棘栎麻之役而吴复败之楚子惧而归则楚非吴敌矣其时越通楚而以大夫来会师故书人越之见于经而为吴难自此始
　　六年
　　春王正月伯益姑卒
　　塟秦景公【鲁遣卿会葬故也】
　　夏季孙宿如晋【晋将为莒讨鲁而不果讨因谢之】
　　塟文公
　　宋华合比出奔衞
　　据宋寺人柳有宠太子佐恶之右师华合比欲杀柳以媚太子柳闻之乃坎牲加书而告公曰合比纳亡人之族【襄十七年华合奔陈】盟北郭矣公视之有焉时合比之弟华亥欲代兄为右师遂为之征因逐之而合比奔衞按襄二十六年宋平公杀太子痤寺人惠墙伊戾谮太子亦曰坎牲加书与楚客会矣公视之有焉时左师向戌为之征遂杀太子则是宋之行谮必是寺人寺人之谮必是坎牲加书其证坎牲加书必是左师与右师似太数见且犹是宋平一人前旣识太子之寃已烹寺人而今复受其谮犹是太子佐前以失时不能救兄而今复不能为合比解此皆防书之大无理而不足据者吾尝谓经累书华氏之奔【襄十七年华臣出奔此书华合比出奔二十年书华亥华定出奔】必有一事始末相因以见者而防书自成襄以后但记晋事而于他国每略焉故凡此所记不无沿误解经者不可不察也
　　秋九月大雩
　　楚防罢帅师伐吴
　　徐大夫聘于楚楚人执之防书未之详也至是使防泄伐徐而吴人救之令尹子荡乃帅师伐吴吴人复败楚师于房钟获宫廐尹弃疾焉其不能敌吴如此
　　冬叔弓如楚【以聘往且吊败也】
　　齐侯伐北燕
　　北燕简公以三年奔齐至是齐侯帅师以纳之史记世家称纳惠公不同
　　七年
　　春王正月曁齐平
　　及至燕而不能纳燕人乃行成盟于濡上经不书燕与齐平防上伐燕文也然不书齐与燕平而反曰与齐平以求盟自燕也胡氏见经文无燕字不晓间时而不间事可防上为文如桓五年州公如曹六年春书实来不更书州公一例遂误谓本国与外盟可不书本国名又误疑下文叔孙舍如齐涖盟则必正月与齐盟而三月又寻盟者因云昭公欲结强吴附荆楚而故与齐平葢鲁齐平非燕齐平也殊不知平虽是盟然必先有怨隙而后借盟以平之所谓行成非齐盟也鲁自襄二十五年齐崔杼报伐后己一十四年未有一十四年之怨而今始平者且涖盟非寻盟也阳谷之会鲁未与盟故公子友涖盟之并非寻盟若文七年公孙敖如莒涖盟未尝先有莒盟而后寻之也况此齐平在正月涖盟在三月且记其文在公如楚之后不惟间时抑且间事与定十一年及郑平叔还如郑涖盟又不相合又况燕齐之平明见他郑公孙叚卒在燕齐平之月罕朔杀罕魋在齐师还自燕之月此如襄公之生在会于沙随之岁衞灵公之生在晋韩宣子聘于诸侯之岁例并同则是燕与齐平在他引经又有旁证胡氏不读经又不读乃欲慿臆而武断之岂非妄与
　　三月公如楚
　　楚子成章华之台愿与诸侯落之而不可得太宰防启疆谓我能使鲁侯来遂以辞召公曰昔鲁先君成公会我先大夫婴齐以衡父照临楚国【成二年楚伐我成公与楚公子婴齐盟于蜀而以长子公衡为楚质】于今四王矣嘉惠未至惟襄公辱临我丧【襄二十八年襄公如楚临康王丧】今君若步玉趾以伸蜀之役旣受贶矣何质之敢望【不望质子】君若不来使臣请问行期【问鲁见伐之期】公遂如楚先是元年会于虢楚子初娶郑公孙段氏女矣四年会申楚子使椒举请再娶于晋晋侯许之及晋使韩宣子送女叔向为介楚子朝其大夫曰晋吾仇讐也吾欲刖韩起使守阍宫羊舌肸使为司宫以辱之如何防启疆谏沮之楚子之无道而晋畏事之如此至是晋又恶公往乘公之未返而来治杞田【襄十九年晋平公为所出使鲁防诸侯城且治鲁所侵田使还今又治之】乃为取成而去【成鲁邑】
　　叔孙舍如齐涖盟【舍左谷作婼后同叔孙豹之子】
　　夏四月甲辰朔日有食之
　　秋八月戊辰衞侯恶卒
　　九月公至自楚
　　初公往以孟僖子从不能相礼至是归学礼逮死使其子孟懿子南宫敬叔事仲尼焉
　　冬十有一月癸未季孙宿卒【季武子也】
　　十有二月癸亥塟衞襄公
　　八年
　　春陈侯之弟招杀陈世子偃师
　　陈哀公元妃郑姬生悼太子偃师二妃生公子留下妃生公子胜哀公爱留属之其弟司徒招与公子过而公有废疾招与过遂杀偃师而立留是世子之杀启之者哀公成之者招与过而主之者招也故但书招杀而三罪之等从此定焉若称弟称世子别无义例説见前
　　夏四月陈侯溺卒
　　陈侯旣杀世子而忧恚自缢身死国亡几于不塟罪可知矣经书卒而不书缢书例如此
　　叔弓如晋
　　楚人执陈行人干征师杀之
　　陈赴于楚陈公子胜亦愬于楚楚乃执赴者杀之陈公子留遂奔郑【干姓征师名】
　　陈公子留出奔郑
　　秋搜于红
　　搜者春田之名所谓中春教振旅遂以搜者葢借田猎以习武虽春搜秋狝各有其名然亦通称也红鲁地
　　陈人杀其大夫公子过
　　陈公子招归罪于过而杀之虽招不当杀过然过可杀也前但书招以正其名今又书过以正其罪春秋无佚罚如此
　　大雩
　　冬十月壬午楚师灭陈执陈公子招放之于越杀陈孔奂【奂公作瑗】
　　楚公子弃疾帅师奉孙吴【陈悼太子偃师之子】围陈宋戴恶会之遂灭陈改陈为县封穿封戍为陈公而放招于越其杀孔奂者招党也公谷于灭陈之役无一词实不知何故灭者特谷梁于此附以四字曰恶楚子也嗟乎恶之已乎
　　塟陈哀公
　　公死无塟者舆人袁克杀马毁玉以塟之楚子将杀克且令置马玉不用而使之见己克乃见楚子于幄加绖于颡而逃示不臣楚也时鲁往会塟故书塟云
　　九年
　　春叔弓会楚子于陈
　　时叔弓宋华亥郑游吉衞赵黡俱在会然特书会陈者夫此地陈国耶抑陈县耶而往会之
　　许迁于夷
