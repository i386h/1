<!-- { "loadSidebar": true } -->
　　楚公子弃疾迁许于夷夷者许地即城父也因许欲迁城父故使然丹迁城父于陈以夷淮西田益之乃迁许于夷使伍举取州来淮北之田以益之
　　夏四月陈灾【灾公作火】
　　陈旣为县无称县以记灾之例庄二十年齐大灾襄九年宋灾二十年宋又灾昭十八年宋衞陈郑灾凡记外灾皆以国未尝以都邑也即本国记灾皆关宫社如御廪新宫雉门亳社之类并无及都邑者况灾必有告此时陈旣不告而楚必无以县灾而来告者乃特书陈灾则分明以国予陈矣夫子春秋从无以一字为褒讥而此则实有意者虽陈后幸复而此时已灭故夫子于书灭陈之后连书塟陈哀公会楚子于陈及陈灾以示陈之何可灭葢恶强楚伤衰霸闵列国兴废一事而三致意焉
　　秋仲孙获如齐
　　孟僖子如齐殷聘杜氏云自叔老聘齐至今二十年礼意久旷故为盛礼以将之
　　冬筑郎囿

　　春秋毛氏卷二十九
　　钦定四库全书
　　春秋毛氏传卷三十
　　翰林院检讨毛奇龄撰
　　十年
　　春王正月
　　夏齐栾施来奔【齐公作晋误】
　　栾施字子旗公子栾之孙也与髙疆字子良者同为惠族皆嗜酒信谗强于陈鲍氏【陈完鲍叔牙之后】而与之相恶或告子旗与子良将攻陈鲍氏而陈鲍氏先之子良欲刼公而使之助已反攻公虎门公徒出战败二氏于稷又败于庄又败于鹿门栾施与髙疆皆来奔疆不书非卿也按齐有栾氏髙氏以齐惠公子有子栾子髙而栾施与髙疆皆就祖字而分之为氏左传称栾髙氏史记世家称髙栾氏然总称惠族故子旗之父子雅子良之父子尾皆惠族有名子雅之卒晏婴叹曰姜族弱矣而嬀将始昌【言陈氏】二惠竞爽犹可又弱一个焉姜其危哉所云二惠正指栾氏与髙氏也公羊但知晋有栾氏而不知齐亦有之改经齐字为晋字夫春秋而于春秋事茫然不晓乃信口胡柴而名之曰真不可解况此一出奔正齐陈兴废一大关键夫子书此系春秋节目而可不晓耶当是时齐使陈鲍分二氏之室陈桓子尽致诸公而请老于莒【齐邑】且公族甚衰桓子乃召髙氏所逐子山子商子周栾氏所逐子城子公公孙捷皆反其邑益其禄厚给其衣屦帏幄器用凡公子孙之无禄者私与之邑国之贫约孤寡者私与之粟而民心归之陈氏至是益大矣
　　秋七月季孙意如叔弓仲孙貜帅师代莒【意公作隐后同】季孙意如季平子也仲孙貜孟僖子也叔弓叔老之子子叔氏之族也三卿同伐莒取郠【莒邑】乃献俘而用人以祭亳社臧武仲在齐闻之曰周公不飨矣按鲁此时己舍中军而仍用三卿者非必一卿领一军或但用上下二军而又分正佐以领之祗以春秋书法详内略外本国用兵虽副佐必书故备列其名而胡氏竟谓季孙领二军二家各一军则四军矣左氏称四分者就夫役家税而言之非军法也且叔弓系宣公弟叔肹之后为子叔氏宣族并非桓族而胡氏谓三家各将所属则于鲁之公族尚未明白而欲解春秋可乎
　　戊子晋侯彪卒
　　九月叔孙舍如晋塟晋平公
　　云叔孙婼齐国弱宋华定衞北宫喜郑罕虎许人曹人莒人邾人滕人薛人人小邾人如晋塟平公也
　　十有二月甲子宋公成卒【成公作戍】
　　不书冬史阙文也
　　十有一年
　　春王二月叔弓如宋塟宋平公【二月公作正月】
　　夏四月丁巳楚子防诱蔡侯般杀之于申【防谷作干兼文例】楚子在申召蔡灵侯飨而杀之刑其士七十人经就其事直书之其深恶痛絶固不待言但书楚子名例所不解杜氏谓从蔡所告则此时蔡人当君亡国灭之际未必有告胡氏谓恶其以诈灭人国则未有以书名责诈者即恶其灭国然灭国多矣未尝书名也且楚虔是举罪大恶极岂书名便足蔽辜大抵春秋国君死与被弑无不书名间有不书如宣十八年邾子戕鄫子于鄫其事原无可考僖十九年邾人执鄫子用之其用之者为宋襄为邾君亦俱无明征因略
　　其文比之夷蛮相杀如楚子诱戎蛮子杀之之例而其他诸国则无分大小无不实书名者是蔡侯之必
　　书般所固然也祗楚子不名则似以尊戮卑如天王杀太子痤晋侯杀世子申生类非敌体之例而敌体
　　相杀列国无有因特为创例亦加杀之者以名使两君相杀记有同等此亦因事成文而即可以立例者或谓蔡侯般曾弑父蔡君【襄三十年】故楚虔讨之而防又弑君之贼故两名以见并罪则不知蔡般之名其恒例也且弑逆大事何得于是时附讨之
　　楚公子弃疾帅师围蔡【弃疾者共王子灵王弟也】
　　五月甲申夫人归氏薨【昭公母胡女归姓】
　　大搜于比蒲
　　搜以习武然有小君之丧而大搜是丧搜也
　　仲孙貜会邾子盟于祲祥【公作侵羊地阙】
　　盟不知何事然丧盟何也
　　秋季孙意如会晋韩起齐国弱宋华亥衞北宫佗郑罕虎曹人杞人于厥憗【公作屈银地阙】
　　谋救蔡而不能也时晋使狐父请蔡于楚弗许
　　九月己亥塟我小君齐归【齐諡】
　　公塟母不慼晋送塟者归告之叔向曰国不恤丧不忌君也君无慼容不顾亲也国不忌君子不顾亲殆将失国矣
　　冬十有一月丁酉楚师灭蔡执蔡世子有以归用之【有谷作友】
　　楚子灭蔡改蔡为县即以其弟弃疾为蔡公俘隐太子有而用于冈山太子者蔡侯般之子蔡侯庐之父有其名隐其諡也此时君死于外国又被兵公羊谓有不成君故不称子而称世子固无理矣胡氏又谓蔡有知父母之讐效死不降至于力诎就擒虐用其身而不顾故称世子以为得世子之道则在三并无其事南宋儒者竟可造事实以注夫子之书怪之极矣若用之为牲则僖十九年邾人执鄫子用之与此正同前年鲁伐莒用莒人于社而经讳之非莒君也然无道乃至此
　　十有二年
　　春齐高偃帅师纳北燕伯于阳
　　北燕伯名欵三年出奔齐六年齐伐北燕纳伯不得故此又纳之然曰纳于阳则仍未入国以国自有君也公羊不知阳地何在以为伯于阳三字是公子阳生四字之误则称伯为简公史记世家称伯为惠公称纳于阳世家称至燕而死虽稍不同然并无有公子阳生其人者且此时惟伯在齐安得有公子也予揣其误似齐侯之子有公子阳生者其后弑荼而立名为悼公与世家之纳燕惠而死燕人立悼公两名相合遂疑燕悼公者必齐悼公之误燕伯于阳者必公子阳生之误葢齐景公欲纳其子为燕君而不可得也然荒唐矣阳一名唐燕之别邑后中山有唐县是也髙偃髙徯孙
　　三月壬申郑伯嘉卒
　　夏宋公使华定来聘
　　宋元公新即位通嗣君也华定华椒孙
　　公如晋至河乃复
　　齐侯衞侯郑伯皆如晋朝嗣君公至河晋以我取郠莒曾愬晋未治也辞不使入遂遣公子憗如晋
　　五月塟郑简公
　　楚杀其大夫成熊【公作能谷作虎其事不详】
　　秋七月
　　冬十月公子憗出奔齐【憗公作整】
　　季平子立不礼于南蒯【蒯为南遗之子季氏费邑宰也】南蒯谓子仲【公子憗字】吾出季氏而归其室于公我以费为公臣如何子仲许之旣而蒯以语叔仲小叔仲小搆叔孙昭子【叔孙豹之子】于季孙昭子将与季孙讼季孙惧而归罪于小小乃与蒯与公子憗共谋季氏会公如晋憗告公而从之前公自晋还复遣憗如晋是也至是南蒯以费叛憗将还闻其乱惧而奔齐
　　楚子伐徐
　　楚子狩于州来次于颍尾使五大夫围徐以惧吴而亲驻干谿以待之
　　晋伐鲜虞
　　鲜虞白狄种也晋荀吴诈言与齐师会假道鲜虞以灭肥俘肥子緜臯以归肥亦白狄种緜臯者其君名也旣而伐鲜虞乘其无备又胜之大获而归
　　十有三年
　　春叔弓帅师围费
　　南蒯以费叛叔弓围费弗克旣而败季平子怒欲俘诸费人冶区夫【鲁大夫】曰如是是为南氏敺矣吾以恩抚之而使之来何有乎南氏平子从之费渐有叛者于是南氏家臣司徒老祁与虑癸二人刼南氏请出蒯遂奔齐其不书叛者徐仲山日记曰春秋国书也家臣叛家不叛国书叛则疑于国矣又公史也私人叛私不叛公书叛则疑于公矣故南蒯以费叛阳虎以讙阳关叛经皆不书而苐书围费则费何以围苐书盗窃则盗何以窃于是观防书而其情见焉若谓夫子恶季氏特削叛字以为张公室之劝则大不然南蒯至齐愬曰臣欲张公室也景公曰叛夫也未有夫子曾不如景公者故夫子于论语曰公山弗扰以费叛而于春秋则从例以为书法凡史各有体如此
　　夏四月楚公子比自晋归于楚弑其君虔于干谿【谷作溪】楚子灭蔡有蔡洧者仕于楚而其父死灭蔡之难每思报之而楚观起之被戮也【襄二十二年】其子观从事蔡大夫朝吴而居守于蔡至是曰楚不能复封蔡矣乘诸族怨楚者作乱乃假蔡公弃疾命召公子比于晋公子黑肱于郑【皆元年楚子弑麇时出奔者】弃疾初不从旣而观从僞为盟强蔡大夫朝吴及蔡人奉弃疾与公子比盟于邓公子比为王黑肱为令尹弃疾为司马依陈蔡为国帅陈蔡许叶之师及羣怨诸族入楚除王宫以陈蔡复讐为名杀太子禄及公子罢敌时楚子在干谿急帅师奔还而师溃于訾梁欲从夏口以入鄢不得乃缢于芋尹申亥氏或曰楚麇为防所缢而经书卒楚防自缢而经反书弑似乎不伦且观从朝吴原为陈蔡复讐发难而楚比以因人成事事败身死乃反防首恶之名又似乎失实往与先仲氏论此谓春秋书法有不书弑而不足贳臣子之諐书弑而反以甚君父之恶者如楚麇不书弑岂宥楚防但以令终予郏敖而楚防之罪同盟讥之即齐庆封亦得诟之未尝减也至楚防自缢而必书以弑在公子比罪尚可原而灵防大恶必不使祗宫得没而干谿之可以不辱此等笔削真非游夏所能赞矣若夫复讐之师尽足有名楚比胁从似可不治然而三叔称王而并无禄父主乎其间则复讐何与且未有殷顽挟管蔡以畔而其罪不在管蔡者也此春秋之旨也
　　楚公子弃疾杀公子比【杀公作弑】
　　观从屡请子干【即公子比】杀弃疾而子干不忍观从曰人将忍子矣吾不忍待遂行国人夜骇曰王入矣弃疾复使人周走而呼曰王至以惊国人子干恐旣而使蔓成然【鬭韦龟之子】告子干曰王果至矣国人杀司马【谓杀弃疾】将来矣众怒如水火焉如何随使人走而呼曰众已至子干子晳【公子黑肱】皆自杀弃疾乃即位名曰熊居塟子干于訾为訾敖【未成君而死曰敖】使蔓成然为令尹封陈蔡还所收邑召观从归而官之初共王无冢适有宠子五人而不知所立乃以璧见羣望【祀山川神】曰当璧而拜者神所立也埋璧而使五人拜康王跨之灵王肘加焉子干子晳皆远之平王【弃疾】弱抱而入再拜皆压纽其验如此
　　秋公会刘子晋侯齐侯宋公卫侯郑伯曹伯莒子邾子滕子薛伯伯小邾子于平丘
