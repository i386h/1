<!-- { "loadSidebar": true } -->
　　此晋会诸侯讨卫也是年孙林父据戚以叛卫人侵戚东鄙晋使人戍戚而卫人杀之晋乃会诸侯于澶渊以讨卫澶渊与戚皆卫地相近故兼疆戚田并取卫西鄙懿氏田六十以与孙氏尔时卫侯亦与会晋人于会中执卫寗喜及北宫遗使司马侯监之先归于是卫侯乃如晋而晋人执之囚于士弱氏诸侯闻变齐侯郑伯并如晋齐臣国弱使晏平仲私于叔向曰晋君宣明徳于诸侯恤其患而补其阙正违而治烦所以为盟主也今为臣执君如之何晋侯乃始归卫侯夫卫献固非令君然失国归国并无足罪为伯主者自宜讨孙寗二贼共正王法而乃长逆奬叛为臣执君悖乱天常莫此为甚故不书讨卫不书疆戚并不书执君即寗喜之执原在会间而亦不并书而移之他时即公自会归亦不书至一若此会之大可已者若晋赵武宋向戌虽会不书名而独书郑良霄者曰此必良霄此时实成此会而据实书之一如十四年伐秦之书北宫括公孙虿者而先至后至与夫卿不会公侯之説皆无与焉详见十年会牛首十四年伐秦
　　秋宋公杀其世子痤
　　初宋芮司徒生女而弃之名曰弃长而美平公嬖之生佐太子痤狠寺人惠墙【氏】伊戾【名】者为太子内师而怨太子楚客聘于晋过宋太子请野享之伊戾从从则诈为牲以防加书而驰告公曰太子将为乱旣与楚客盟矣公使视之则信有焉问诸夫人【弃】与向戌向戌怨其狠皆曰然公乃囚太子太子曰惟佐能免我使召佐向戌故留佐与语不至太子缢后公察无罪乃烹伊戾此与晋侯杀其世子申生天王杀其弟佞夫例同
　　晋人执卫寗喜
　　前会澶渊时执之而书于此此文例也
　　八月壬午许男寗卒于楚
　　许灵公如楚请伐郑曰师不兴孤不归矣八月卒于楚【许之怨郑见十六年伐许】
　　冬楚子蔡侯陈侯伐郑
　　时宋向戌欲平晋与楚楚子曰不伐郑何以求诸侯葢为许灵公请伐故也子产曰晋楚将平诸侯将和不如使逞志而归乃易成也因不御冦楚遂入南里堕其城门于师之梁获九人涉汜而归而后塟许灵公
　　塟许灵公
　　二十有七年
　　春齐侯使庆封来聘【通嗣君也】
　　夏叔孙豹会晋赵武楚屈建蔡公孙归生卫石恶陈孔奂郑良霄许人曹人于宋【奂公作瑗】
　　宋向戌善于晋赵武又善于楚屈建欲弭诸侯之兵以为名葢亦甚苦于奔命之无穷期也如晋告赵孟孟疑之韩宣子曰兵民之残也财用之蠧小国之大菑也将或弭之虽不利于我亦将许之苟弗许则楚将许之矣夫楚许之以召诸侯而我尚得为盟主乎哉许之如楚楚亦许之如齐齐难之陈文子曰晋楚许之我焉得已且人曰弭兵而我弗许则我好兵矣好兵焉用许之告于秦秦亦许之因遍告诸国而为会于宋经不书向戌而书会宋以向戌即宋也宋主会者也五月甲辰晋赵武至丙午郑良霄至六月戊申叔孙豹齐庆封陈须无卫石恶至甲寅晋荀盈至丙辰邾悼公至壬戌楚公子黑肱至时楚屈建先至陈使黑肱成言于晋丁卯宋向戌如陈就屈建成言于楚戊辰滕成公至屈建谓向戌请晋楚之从交相见也谓从晋楚之小国使更相朝见而从晋者朝楚从楚者朝晋然而齐秦如何庚午赵孟曰晋楚齐秦匹也晋不能使齐朝楚犹楚不能使秦朝晋也楚能得于秦则晋将固请于齐至壬申以告楚王楚王曰释齐秦不会而苐令他国相见经不书齐秦以是也秋七月戊寅向戌至夜令赵孟及公子黑肱齐其盟辞庚辰陈孔奂蔡公孙归生至曹许之大夫皆至以藩为军【不用壁垒而用篱落】旣而齐人请邾宋人请滕谓请二国为属国可助贡赋然而属国不与会故邾滕之君亲身至会而经又不书以是也当是时会者凡一十四国而祗书九国其不书宋主盟也不书齐秦以不与会也邾滕不书者属国也若其先书晋后书楚此是恒例而説者谓楚先防而先书晋者为信晋夫此时未盟亦安知防之先楚而妄为是言【旧説书国名则其国人必与盟然僖十九年盟齐无齐人二十七年盟宋无宋人此以特与向戌故特书之非地主例】
　　卫杀其大夫寗喜
　　衞寗喜专公患之公孙免余请杀之遂攻寗氏杀寗喜及右宰谷尸于朝虽杀之不正其罪然喜贼也此与晋杀其大夫里克衞杀其大夫元咺例同
　　衞侯之弟鱄出奔晋【鱄谷作专】
　　鱄衞侯母弟子鲜也献公复国时公母敬姒与弟子鲜要喜有成言今杀喜子鱄怨公负约遂奔晋此贼党假信夫子书以垂戒者而胡氏袭谷梁説谓义合春秋嗟乎春秋乃至此
　　秋七月辛巳豹及诸侯之大夫盟于宋
　　是时盟于宋西门之外楚人衷甲将防晋楚争先叔向劝赵孟无争乃先楚时季武子假公命使叔孙视邾滕恐两事晋楚则贡赋重也叔孙不从曰邾滕私也【属国为私】我列国也何故视之乃盟夫季氏以作三军分公室之故恐赋重累已使叔孙从之将此盟亦不得与矣夫堂堂宗国甘为人私此必不可之事况本非公命而左氏无识谓豹以违命而去其氏夫史文去氏并无贬例见隐八年无骇卒【徐仲山日记谓汉后亲则去氏如同姓不书氏类尊则去氏如三公宰执大将军等不书氏类】
　　冬十有二月乙亥朔日有食之
　　杜氏谓以长歴推之则乙亥为十一月朔非十二月朔已差一月若左氏谓乙亥朔其辰在申则全差三月葢月建十二辰与每岁十二月各有定配故十二月必建亥以日当昏时斗柄所指在亥故也今斗柄指辰则应是九月必歴酉与戌而后至亥是中间隔二月差三个月矣故明年春无冰正以春正在酉月不当有冰也正义谓正月无冰必是时于建辰之后连闰两月而后十二月在亥正月仍在子故子月无冰以见灾异则连闰之说并不见经且春秋记事逐月附见岂有连闰两月而冬后所记无一事者鲁史不知此正月非子月故以无冰为灾而不知此尚是酉月其无冰者是顺时非违时也若长歴与春秋亦往多不合且经但书春亦不知是何月不可考
　　二十有八年
　　春无冰
　　夏衞石恶出奔晋
　　衞人讨寗氏之党故也时立其从子圆守石氏祀
　　邾子来朝
　　秋八月雩
　　仲孙羯如晋
　　告晋以将朝楚也当盟宋时晋荀盈如楚涖盟楚防罢如晋涖盟其明年齐侯陈侯蔡侯北燕伯杞伯胡子沈子白狄朝于晋尔时崔庆沮齐侯勿朝而陈文子劝之行则必鲁衞宋郑亦己朝晋特未朝楚也郑伯使游吉朝楚楚子以伯不亲至责不受至是仲孙羯郑游吉俱以朝楚告晋向使世无伯主则大小与国修睦讲信何至好即朝贡怒则侵伐至于如此此实晋伯所定之例相嬗不改者幸而更伯之局至是俱衰然余烈犹在故夫子于诸国朝贡并不一书而独书公之如楚志国辱焉葢春秋至此一变矣
　　冬齐庆封来奔
　　齐崔杼生成及彊而后娶棠姜生明棠姜携棠公之孤棠无咎来与弟东郭偃同相崔氏崔成以疾废而立明成请老于崔偃与无咎请勿予崔邑成彊怒谋诸庆封而杀偃无咎于崔氏之朝崔子奔而见庆封封曰崔庆一也何敢然请为子讨之使卢蒲嫳帅甲以攻崔氏卢蒲嫳者庄公党也尽杀成与彊灭崔氏而俘其家棠姜缢嫳复命崔子且御崔子归则无归矣于是崔子亦缢而招庄公之党之亡在外者卢蒲癸与王何归焉庆封之子庆舍嬖癸何使执寝戈而先后之癸何虽为庆氏昵而旣灭崔氏乃日伺庆氏之间通公孙子雅子尾及陈鲍之怨庆封者乘封田于莱庆舍涖事于太公之庙虑蒲癸刺舍王何击之解其左肩庆封归伐内宫弗克反陈于岳【里名】遂来奔已而奔吴吴子予之朱方聚其族焉而居之
　　十有一月公如楚
　　为宋之盟故公及宋公陈侯郑伯许男如楚
　　十有二月甲寅天王崩【周灵王也】
　　乙未楚子昭卒【康王也】
　　公如楚及汉而闻楚子卒公欲反叔孙昭伯曰我为楚国来非为楚王来也子服惠伯曰君子虑逺小人虑近吾饥寒之不恤而遑恤后不如归也叔孙穆子曰子服子未虑远也公遂行宋向戌曰吾为楚王来非为楚国来也吾饥寒之不恤而遑恤后吾俟其立君而更为之备宋公遂还
　　二十有九年
　　春王正月公在楚
　　正月在楚左氏曰释不朝正于庙也予曰讳国恶也前此成十年公如晋至十一年春而公尚在晋若襄则四年如晋五年在晋十二年如晋十三年又在晋然经皆不书而独书此者诸侯无相送塟之礼公与陈侯郑伯许男皆送康王之塟于楚西门外其诸大夫皆送至于墓则无礼极矣宋向戌倡宋之盟及朝楚涖盟而闻丧而返曾穆叔从公而见不及此然且天王之丧相距无几日而诸侯絶无问者堂堂宗国乃相率朝楚而为之执绋天王安在此春秋所最恶而不忍言者故成公朝晋亦送晋塟亦朝正在晋而经但书如晋至自晋并不书在晋而此则特书所在以重别之虽讳恶实着恶焉
　　夏五月公至自楚
　　庚午衞侯衎卒
　　阍弑吴子余祭
　　吴人伐越获俘焉以为阍使守舟吴子余祭观舟阍杀之
　　仲孙羯会晋荀盈齐髙止宋华定衞世叔仪郑公孙段曹人莒人滕人薛人小邾人城杞【仪公作齐莒人下公谷有邾人】晋平公杞出也因合诸侯之大夫以城杞衞太叔仪曰甚哉其城杞也郑子太叔曰何哉弃诸姬而夏肄是屏【杞夏之后肄者余也屏藩也】夫前十三年王城以谷洛鬭毁天下诸侯无城者即周平王以外家戍申然亦苐役畿内民未闻合十一国诸侯而为之戍也子太叔不知大体但以同姓异姓分厚薄而胡氏遂以父族母族差等为言夫分同异姓则宋莒邾薛宜城矣若先父族则鲁城西郛礼亦无能合十一国而共城之者解经贵能通岂可解春秋而难通如此
　　晋侯使士鞅来聘【拜城杞也】
　　子来盟
　　以公爵而自入春秋以来或降书侯或降书伯或降书子此皆有时王陟黜之者今自僖二十三年后间称子伯则以旣经黜降即间从降称无义例也説见前滕子来朝及子卒
　　吴子使札来聘
