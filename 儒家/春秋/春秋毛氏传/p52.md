<!-- { "loadSidebar": true } -->
　　宋元公恶华向二族华亥华定与向宁谋先发为乱亥以诈疾诱杀羣公子并刼公取公之子太子栾公子辰公子地三人为质【杜氏谓公子辰地皆平公子元公弟按定十年经书宋公之弟辰在景公时则元公子景公弟也称母弟辰谓太子母弟杜误】公亦取华亥华定向宁子为质而盟于华氏当是时公子城【元公弟】与华氏战于鬼阎败而奔晋有华费遂者华族也为大司马公信之与谋去华氏乃杀华向之质子而攻之华向奔陈华亥之兄华牼归公所质三公子而费遂之子华登独党助华向奔吴
　　十有一月辛卯蔡侯庐卒【庐左作卢】
　　二十有一年
　　春王三月塟蔡平公
　　夏晋侯使士鞅来聘【晋顷公即位通嗣君也】
　　宋华亥向宁华定自陈入于宋南里以叛【公作畔】
　　司马华费遂生三子华防华多僚华登也登于前年奔吴矣防为少司马多僚为御士而谮防于公曰防将纳亡人公疑之曰司马以吾故亡其子【谓登】岂可以再亡之及又言公召司马之侍人使告司马司马叹曰必多僚也吾有谗子而弗能杀吾又不死抑君有命如何乃与公谋逐华防将使田孟诸而遣之公与司马皆厚赐防防之臣张匄知其情请杀多僚防曰司马老矣登之为甚吾又重之不如亡也于是防将见司马而行遇多僚御司马张匄怒杀多僚遂刼司马而召诸亡人华向入居庐门以南里叛宋乃城旧鄘及桑林之门而守之【张南士曰宋元公不能独断与庸耄谋而司马优柔不决大壊国事大学所谓不能齐家而欲治国难矣此春秋所诛也】
　　秋七月壬午朔日有食之
　　六月乙亥叔輙卒【輙公作痤叔弓子】
　　冬蔡侯朱出奔楚【朱谷作东误】
　　蔡侯朱者蔡平侯庐之子也楚费无极取货于蔡东国【庐之弟朱之叔父】假楚子之意使蔡人去朱而立之朱愬于楚楚子将讨蔡人费无极曰平侯与楚有盟【前盟于邓】故封今其子有二心故废之且灵王杀隐太子与君同恶此犹是隠太子之子也且废置在君蔡何有焉据传则蔡之易君全由费无极一人而董仲舒于七月日食谓是蔡侯朱骄君臣不説之象故蔡侯出奔则寔是蔡人出君非费无极也汉初论春秋不同如此
　　公如晋至河乃复
　　晋顷公立公以朝新君如晋而晋又辞之
　　二十有二年
　　春齐侯伐莒
　　齐初使北郭启帅师伐莒莒子将战而莒大夫沮之谓大国不可怒也弗聴败齐师于夀余【莒地】至是齐侯亲伐莒莒子行成司马灶如莒涖盟莒子如齐涖盟于是莒人恶其君
　　宋华亥向宁华定自宋南里出奔楚
　　华登以吴师救华氏防齐乌枝鸣【齐大夫名】戌宋宋厨人濮【厨邑大夫名濮】请伐之大败吴师于鸿口获吴二帅【一公于若雂一偃州员皆吴大夫】华登帅其余以迫宋师厨人濮曰扬徽者公徒也【徽识也谓以旗书官阀名氏而被于背以为识】皆扬徽齐乌枝鸣曰用少莫如齐致死【谓迸力】请皆用剑从之皆用剑华氏败既而公子城以晋师至【前年奔晋】曹翰胡【曹大夫】防晋荀吴齐苑何忌卫公子朝【即宋公子朝前年奔晋今又还卫】救宋与华氏战于赭丘公子城射张匄死大败华氏围诸南里华亥搏膺见华防曰吾为栾氏矣于是华登如楚乞师楚使防越告宋曰闻君有不令之臣为君忧无宁以为宗羞寡君请受而戮之宋初不许诸侯之戍谋曰彼亦何能为不如出之以为楚功救宋而除其害又何求乃出之时华防华登等皆同叛同奔而经不书重始事也胡氏谓不书诸国救宋者所以罪诸国书自宋者所以罪宋书奔楚所以罪楚则此时诸国无罪羣贼在内强援在外固请予楚未为失算若宋楚得罪则在事理或有之而在书法并无有初书华向奔陈继书华向自陈入于宋书奔书自何止宋楚以此为罪则陈罪魁矣且天下未有书亦罪不书亦罪而可以云书法者此谬也
　　大搜于昌间【公作奸】
　　夏四月乙丑天王崩
　　六月叔鞅如京师【叔鞅叔弓子】
　　塟景王王室乱
　　三月而塟以乱故也春秋记事未有无事而空书其义者王室乱者义也非事也以为告耶则定无有以乱之一字告者以为叔鞅之言耶【传谓叔鞅言王室之乱经所以书】则传闻之言无书防之例葢春秋鲁史而略于周事虽若置而不问者然共戴之主安则已矣即仅守府亦但聴之而至于乱则不止卑弱而隣于丧亡故一闻其事即特变史例空书三字以示儆切正义所谓以宗国而忧王室义当如此
　　刘子单子以王猛居于皇
　　此王室乱之事也王猛者景王子也前十五年传称景王之太子夀卒立王子猛为后矣既而王子朝有宠复欲立之刘献公之子蚠【文公】新继献公为卿士与单穆公旗同辅子猛乘景王崩时见猛于丧次攻杀子朝之傅賔起而与羣王子盟于单氏及塟景王子朝因旧官合灵景之族作乱帅郊要饯之甲【三周邑出甲】以逐刘子并败巩简公甘平公之师其党羣王子欲取猛而杀单子单子乃逆悼王【即猛】于庄宫杀羣公子之追已者以王如平畤又如圃车次于皇将以告晋其称王者天子诸侯既塟皆称君景王既塟则自宜称王然不称天王且犹称名则以天子七月塟兹虽既塟而未及七月且以乱故未能行即位之礼故称名比之郑忽郑突子野子般之例以未成君之礼行之其后仍称王子不书崩而书卒皆以是也居者亦天子出奔之名与襄王出居郑敬王居于狄泉例同若昭公居郓居干侯则又因逊而转称之不在此例
　　秋刘子单子以王猛入于王城
　　刘子如刘单子先使王子处【猛党】守王城盟百官于平宫【平王庙】鄩肸伐皇大败获鄩肸焚于王城之市既而司徒丑以王师败绩百工皆叛单子伐平之晋乃以籍谈荀跞帅九州之戎【即陆浑戎服晋者】及焦瑕温原之师【晋四邑周旧赐晋者】以纳王于王城是王之出入屡有胜败其得直入王城者多借晋功而经不书者不予晋也晋为长伯当此王室不靖自宜释其位以勤王事帅先効职母长乱灾即不然而搂伐习成亦当借共主之名大防列侯亲綂诸师以从事其间况已经告急王人乞兵而祗以无名大夫征周郊戎卒以应掌故此则无君之甚者然犹不没其善而于后围郊时仍书晋人以表其事谁谓春秋断烂也
　　按王城即郏鄏武王迁九鼎于此周公营以为都者其地在河南经又书天王入于成周即下都周公营以迁殷顽民者其地在洛阳自平王东迁厯十二王而至景王皆居王城未尝居成周也惟敬王以子朝之乱其徒党多踞王城因徙居成周经二十六年入成周是也其时以王城在成周之西而敬王子朝并立称王故苌以地震之故告刘文公谓西王受震东王必克葢亦就二王言之并无有以王城为西周成周为东周者至显王二年韩赵分周为二国名东西周于是始有东西二周之名故曰春秋以前称西周者丰镐也称东周者郏鄏也战国以后称西周者王城也称东周者成周也今公羊忽曰王城者西周也其言入何簒也详其意谓成周本京师地周东迁旧居也王猛欲以王城簒京师故经不书西周而书王城恐二京师也是既以平王东迁世居成周反以王城为簒居已属梦梦且此时从未有东西周之名即周桓居王城皆称河南桓公并无称西周公者其称西周自韩赵分国始而公羊及之则意公羊本战国后人习见赧王以前世居成周妄疑春秋诸王皆以成周为王居并不知东西二名实起于战国之末遂名王城曰西周【成周曰东周见后公羊传】且以王城为簒居之地此皆秦汉人所言得毋公羊谷梁正秦汉间人乎如是而欲与春秋防书争是非得乎
　　冬十月王子猛卒【乙酉在十一月经书十月误】
　　猛卒即以猛母弟子匄立是为敬王其称名称卒以不行即位礼未成君也説见前【传称悼王然不入庙与太子泄父同】
　　十有二月癸酉朔日有食之【长厯此月为癸夘朔癸酉误】
　　二十有三年
　　春王正月叔孙舍如晋【晋召也】
　　癸丑叔鞅卒【叔弓子】
　　晋人执我行人叔孙舍
　　初邾人城翼【邾邑】道经武城【鲁邑】武城人以不假道故伐而取之获邾大夫三人邾子愬于晋晋人来讨故叔孙昭子如晋至是晋人执之且使与邾大夫坐讼曲直叔孙曰列国之卿当小国之君周制也有寡君之命介子服回在【使其介子服昭伯坐讼】乃不果坐韩宣子使邾人聚其众将以叔孙与之叔孙闻之乃去众与兵而立于朝示以必死宣子始勿与且令叔孙与子服各居一馆使士伯听其词并执叔孙子服以谢邾士伯乃御叔孙从者四人过邾馆以如吏先使邾子归令叔孙立以待命然后馆诸箕舍子服昭伯于他邑羇之一年晋之恶鲁之辱至是已极向非叔孙之刚果则其渫溽有不可道者时范鞅求货于叔孙假请冠焉叔孙佯不解其意以两冠与之曰尽矣申丰以货如晋祈免叔孙叔孙诱其货匿之不使出吏人与叔孙居于箕者请其吠狗弗与及将归杀而与食之叔孙之以礼自持而不诎于彊御如此
　　晋人围郊
　　讨子朝也晋大夫无名故称人郊者子朝之邑
　　夏六月蔡侯东国卒于楚
　　楚费无极去蔡侯朱而立东国【在二十一年】今至楚而卒
　　秋七月莒子庚舆来奔
　　庚舆以十四年立虐而好杀人国人逐之齐人纳郊公【郊公十四年奔齐】庚舆来奔
　　戊辰吴败顿胡沈蔡陈许之师于鸡父胡子髠沈子逞灭获陈夏齧【父谷作甫逞公作楹谷作盈】
　　吴伐州来楚防越帅师及诸侯之师救之吴人御诸钟离会楚令尹子瑕卒楚师先熸【如火之熄】吴公子光乃以诈败诱之杀三国之君与大夫而诸师俱奔其不书楚者以楚师未陈也国君死曰灭大夫生死皆曰获如宣二年郑人获华元为生获哀十一年获齐国书为死获类鸡父楚地
　　天王居于狄泉尹氏立王子朝
　　天王景王子即王猛母弟敬王也居狄泉避子朝也时子朝入于尹尹圉【文公】诱杀刘佗【蚠族】败刘单之师即召伯奂南宫极皆以成周人戍尹遂立子朝于王城纳诸庄宫经祗书尹氏以其专也且不使子朝有同立名也尹氏旧称如诗太师尹氏类胡氏谓世卿擅权独称氏为后世戒则王国卿士刘单甘召谁非世卿祗取公羊误解尹氏卒一语以为金科乌知尹氏卒非尹氏也公羊讥世卿春秋不讥世卿也世禄者世卿之谓也【尚书世禄之家即世爵之家言世有采邑也宋人谓世禄不世官大误考封建之世从无世禄不世官之例见经问】
　　八月乙未地震
　　冬公如晋至河有疾乃复【公谷至河下有公字】
　　公以叔孙见执故如晋乃又不得入其书有疾者讳辱也然亦幸不及辱也自昭公立后公凡七如晋一见止五见拒公之臣亦六如晋而两见执我辱固有之然晋恶亦甚焉虽然王室搆难天王防尘夫子特书乱以志忧患而以释位勤事之宗国尚奔走强大而较荣辱焉是亦不可己乎
　　二十有四年
　　春王二月丙戌仲孙貜卒【孟僖子也】
　　叔孙舍至自晋
