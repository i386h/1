<!-- { "loadSidebar": true } -->
　　前二十二年自防商任锢栾氏后栾盈反自楚适齐及沙随之会复锢栾氏而盈犹在齐至是晋将嫁女于吴礼凡诸侯嫁女异姓有媵【左谓同姓致媵异姓则否非是见予成十九年】齐侯使析归父媵之以藩【障蔽之车】载栾盈及其士纳诸曲沃栾盈夜见胥午【曲沃大夫】而告之对曰天之所废谁能兴之子必不免我非爱死也知不成也盈曰虽然因依子而死吾无悔矣我为天所废子必无害午许诺乃伏盈而觞曲沃人乐作午言曰今也得栾孺子何如对曰得主而为之死【盈为曲沃旧主】犹不死也皆叹有泣者爵行又言皆曰得主何贰之有盈出遍拜之乃帅曲沃之甲因魏舒入绛【晋都】以舒父魏绛将下军时盈曾为佐而舒与相亲故也苐赵氏以原屏之难怨栾氏【成八年庄姬之谮原屏栾却为征】中行氏以伐秦之役亦怨栾氏【十四年栾黡违荀偃命马首欲东】他族多与范氏亲惟魏氏及下军大夫与之范宣子用乐王鲋计急奉晋君以走于固宫而身乘妇人辇以随之使其子范鞅刼魏舒时舒将驾车迎栾氏矣鞅急趋进曰栾氏帅贼以入鞅之父与二三子在君所矣使鞅逆吾子遂超乘【跳上舒车】抚劒命驱之出仆请所之曰之公宣子迎诸阶执其手而入栾氏登公门范氏之徒从公台后出栾氏败盈乃奔曲沃经两书入不书叛者初以入而叛非叛而入也继以叛而入非入而据邑以叛也此与郑良霄入于郑宋鱼石复入于彭城不书叛同【杜氏谓以邑属他国始称叛非是】
　　秋齐侯伐卫遂伐晋
　　齐晋本匹敌而晋悼兴霸以后使齐奔命者若干年齐环之起而抗之宜也特齐环过于忿肆不思自固反侵陵与国以大致诸侯之师不惟不足以威晋而祗以自戕丧师辱国抑郁而死此固不足道者今太子光思绍前烈即位之始即发愤报伐未为不可苐光之无道较环尤甚根本未立而欲虚张以逞志难矣故经于齐侯伐晋无所可否但就事书之而意己见焉是时先伐卫后伐晋者以十九年卫受晋命以伐齐故先卫恶卫也据齐有先驱【前锋军】申驱【次前军】有御右贰广【副军】有启有胠【左右军】有大殿【后军】而皆择将佐帅之自卫伐晋取朝歌为二队入孟门登大行山张武军于荧庭【筑营垒也】戌郫邵【取而守之】封少水【封晋尸以为京观】以报平隂之役乃还
　　八月叔孙豹帅师救晋次于雍榆【公谷作渝】
　　己卯仲孙速卒
　　初季武子无适子公弥【即公鉏】长而爱悼子【即纥】欲立之访于申丰丰不可武子曰吾非不爱弥吾欲择才而立之已耳访于臧孙纥【武仲】纥曰饮我酒吾为子立之季氏饮大夫酒臧纥为客旣献臧孙命北面重席洁新樽而召悼子降迎之大夫皆起及旅酬而后召公鉏使之齿悼子下遂立悼子旣而使公鉏为马正公鉏欲弗受闵马父劝而受之季孙喜公鉏而厚赐焉孟庄子有二子曰秩曰羯皆庶也至是庄子疾孟之族人欲立羯如悼子且孟氏与臧氏不相能因谓公鉏苟立羯请讐臧氏公鉏乞季孙季孙不应庄子卒公鉏奉羯立戸侧【丧主位】季孙至入哭而出曰秩焉在公鉏曰羯在是矣曰孺子长曰何长之有惟其才也季孙无以应遂立羯秩奔邾
　　冬十月乙亥臧孙纥出奔邾
　　臧孙哭庄子甚哀旣而孟氏闭门告于季孙曰臧氏将为乱不使我塟季孙不信臧孙闻之为戒备及孟氏将辟借除于臧氏【借人助除塟道】臧孙使隧正助之除于东门以甲从已而视之季孙怒命攻臧氏臧纥斩鹿门之关以出奔邾初臧宣叔娶于铸生贾及为而死其侄继室穆姜之姨子也【媵侄为穆姜从母之女】生纥长于公宫故立之臧贾臧为出在铸武仲乃自邾使告臧贾且致大蔡焉【臧文仲所居之龟】曰纥不佞失守宗祧然纥罪不及不祀子以大蔡纳请其可贾拜受龟使为以纳请武仲乃如防使来告曰纥非能害也知不足也非敢私请苟守先祀无废二勲【文仲宣叔】敢不避邑乃立臧为武仲致防而奔齐
　　晋人杀栾盈
　　晋人围栾盈于曲沃克之尽杀栾氏族左氏曰不书大夫自外入也与三十年郑人杀良霄例同
　　齐侯袭莒【掩其不备曰袭】
　　齐侯还自晋不入国而袭莒伤股而退杞殖华还载甲夜入而宿于莒郊明日遇莒子于蒲侯氏【莒邑】莒子重赂之华周【还】不可曰贪货而弃命何以事君莒子乃亲鼓而伐之遂获杞梁【殖】莒人行成齐侯归【书例大夫死战曰获】
　　二十有四年
　　春叔孙豹如晋
　　仲孙羯帅师侵齐
　　晋命也羯即孟庄子之子孟孝伯也
　　夏楚子伐吴
　　楚子为舟师以伐吴以不设军政无功而还
　　秋七月甲子朔日有食之旣
　　按律厯推法此月日食旣则后月必无又食之理今七月日食旣而八月又日食当有误文
　　齐崔杼帅师伐莒
　　齐侯旣伐晋而惧将会楚子楚子使防启彊如齐聘且请会期齐乃祭社搜军实使客观之旣而闻将有晋师使陈文子从防启彊如楚辞会且乞师崔杼乃帅师送之而伐莒焉
　　大水
　　八月癸巳朔日有食之
　　公会晋侯宋公卫侯郑伯曹伯莒子邾子滕子薛伯伯小邾子于夷仪【公作陈仪后同】
　　会夷仪将复以诸侯之师伐齐值大水不克
　　冬楚子蔡侯陈侯许男伐郑
　　楚子伐郑以救齐自棘泽还使防启彊帅师送陈文子归
　　公至自会
　　陈鍼宜咎出奔楚
　　陈人讨庆氏之党故出奔
　　叔孙豹如京师
　　前年谷洛鬭【二水相厄】毁王城齐人叛晋欲求媚于天子而城之鲁遣使聘且贺城焉
　　大饥
　　春秋毛氏卷二十七
　　钦定四库全书
　　春秋毛氏卷二十八
　　翰林院检讨毛竒龄撰
　　二十有五年
　　春齐崔杼帅师伐我北鄙
　　前年春孟孝伯受晋命伐齐齐报之公将告晋孟公绰曰崔子将有大志必速归齐师果还
　　夏五月乙亥齐崔杼弑其君光
　　齐棠公【棠邑大夫】之妻美棠公死崔杼娶之庄公通焉数如崔氏且以崔子之冠赐侍者崔子怒又以伐晋故谓晋必报齐欲弑公以説于晋至是莒子来朝齐飨于北郭公复如崔氏崔子乃弑之从公者十人皆死惟晏子立崔氏门外门启而入枕尸股而哭三踊而出卢蒲癸奔晋王何奔莒【二子公党】于是以灵公之子名杵臼者【即景公】崔杼立而相之庆封为左相与国人盟于大宫曰所不与崔庆者读未巳晏子抄易其辞仰天曰所不惟忠于君利社稷者是与有如上帝乃防时太史书曰崔杼弑其君崔子杀之其弟嗣书而死者二人其弟又书南史氏闻太史尽死执简以往曰旣书矣乃还
　　公会晋侯宋公卫侯郑伯曹伯莒子邾子滕子薛伯小邾子于夷仪
　　前年会夷仪今又会夷仪以报齐而两会诸侯之师虽使周天子以勤王来召亦必以为数而去之矣今齐人以庄公説晋使隰鉏请成庆封如师赂晋侯以宗器乐器自六正五吏三十帅三军之大夫百官之正长师旅及处守者皆有赂而即挥诸侯以退嗟乎诸侯何罪乃至此若胡氏责伯主不能讨贼此是春秋大旨但晋自兴伯以来凡诸国弑逆无不受其贿而定其所立之君如文十五年之盟扈十七年之伐宋类胡氏并不责伯主而但责列国则春秋之失刑亦已久矣况中行栾赵亲弑其君韩魏诸家争相窃国此固非一时一事所足责者故经于夷仪两会不书伐齐并不书齐成若不知日召诸师之何所用者葢责其细者而大自见焉
　　六月壬子郑公孙舍之帅师入陈
　　初陈侯会楚子伐郑当陈隧者刋木堙井以通楚师郑人怨之至是子展子产帅车七百乘伐陈夜穿陈城遂入之陈侯乃免【丧服】拥社【抱社主】使其众男女分别而累之以待于朝子展子产再拜稽首返其民致其地复修其官职使之安定始还
　　秋八月己巳诸侯同盟于重丘
　　会夷仪之诸侯未还而同盟齐成故也重丘齐地
　　公至自会
　　卫侯入于夷仪
　　前十三年卫侯衎出奔齐齐侯寄之于郲曰寄公今晋侯愍其久寄于外使卫分一邑以居之此与郑伯突入于栎同
　　楚屈建帅师灭舒鸠
　　舒鸠者楚属国也吴人为楚舟师之役召舒鸠人而使之叛楚楚子使人让之舒鸠告无有且请盟楚人欲加兵而防子不可谓彼告不叛而又伐之是伐无罪也及防子冯卒屈建为令尹而舒鸠人叛则怙终矣屈建乃伐之及杂城吴人救舒鸠建分左右师而使吴人居其间击之吴师大败遂围舒鸠而灭之
　　冬郑公孙夏帅师伐陈
　　郑子产献捷于晋虽不献俘而献功以尊晋也且戎服以将之尊之至也晋曰陈有何罪夫二十四年经书楚子陈侯伐郑者以救齐也其救齐者以齐告晋之伐齐也是郑被陈伐本为晋故晋不能救郑又不能为郑报楚与陈是晋可搂诸小国而小国必不敢假伯主一旅之师其蔑王法伤天理丧人心固已极矣乃小国搘梧括其私徒以为晋释憾又不敢自恃而复归功于晋晋反曰陈有何罪吾犹惜子产之不以楚陈救齐之説抗言之也子产苐曰前年春郑伯朝晋曾稽首宣子告以陈之恃楚凌虐敝邑请得罪于陈而稽首焉是以陈罪告也其冬楚子以陈蔡并许伐郑门于东门陈且井堙木刋以通楚师道故郑讨罪而陈服之是陈知罪而晋不知也乃又曰何故侵小夫报伐非侵小也且陈未尝小于郑【正义曰陈大于郑而谓之小者言陈对晋为小非小于郑也】晋以为此我之小尔我小不当伐而不知陈已事楚晋亦安得而小之顔厚矣子产苐曰先王制令有罪即诛何大小焉且天子一圻方千里列国一同方百里今大国多数圻矣非侵小何以至焉是时晋人不能诘而罢于是郑子展复相郑伯如晋拜陈之功然后遣公孙夏帅师至陈与陈人平而夫子特书之曰伐陈葢斯时不伐陈而称伐正以为郑非讳伐陈也故夫子又曰晋为伯郑伐陈非文词不为功以为郑之伐陈非无説也晋当自思也
　　十有二月吴子遏伐楚门于巢卒
　　吴子诸樊【遏】伐楚以报舟师之役门于巢门巢守者牛臣射之卒凡攻门曰门如门于扬门于东闾门于师之梁类公谷以巢为小邑以门为入门则于经文词义俱不识矣
　　二十有六年
　　春王二月辛卯卫寗喜弑其君剽
　　初卫寗殖与孙林父逐卫献公殖将死召其子寗喜曰吾得罪于君名藏在诸侯之防曰孙林父寗殖出其君【简书君出防书出君】若能复入则掩之矣喜许诺及献公入夷仪使人与喜言求复国而喜又许之至是献公使母敬姒弟子鲜谓喜曰苟反政由寗氏祭则寡人喜告蘧伯玉曰瑗不得闻君之出敢闻君入遂行从近关出时孙林父在戚其子孙嘉聘于齐孙襄居守喜与右宰谷伐孙氏孙襄死喜乃弑君剽及太子角
　　卫孙林父入于戚以叛
　　以戚邑属晋而叛
　　卫侯衎复归于卫
　　复归例称名与卫侯郑复归于卫曹伯襄复归于曹同胡氏谓责其不改过而书名夫不改过仅见于右宰谷之臆言有何实事而可作罪状且右宰谷与喜同谋弑君本是逆贼未有以逆贼之言定爰书者胡氏不识例而又好为无理之言毎如此
　　夏晋侯使荀吴来聘
　　晋人为孙氏故召诸侯将以讨卫也夏中行穆子来聘召公也
　　公会晋人郑良霄宋人曹人于澶渊
