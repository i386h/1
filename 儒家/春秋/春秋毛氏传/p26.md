<!-- { "loadSidebar": true } -->
　　齐人侵我西鄙公追齐师至弗及【公谷作隽弗左传作不】齐鲁自长勺乗丘诸战后相安至今此何以突见侵伐尝以经考之齐桓卒时宋师纳孝公而鲁曾兴师以距之以孝公之弟公子潘其后继孝公为昭公者本娶鲁女为妻故鲁争立之前十八年经书师救齐者是也至是孝公来修怨而公追逐之者齐地葢逐之出境也诸传不顾经因不识见侵之由苐于书人书师哓哓置辨夫齐人者齐大夫也齐师者齐大夫所帅之师总称也此见子隐元年传条例甚明自陋者创为人寡称人人众称师之説则此既称人又称师多寡杂出为不可通于是谷梁谓人本微者而以我能追故称师以大之而胡氏又谓齐先以少诱我故称人既而伏其众以邀我故称师殊不知春秋书法人师并见者甚多并无义例前二十二年宋人及楚人战于宋师败绩后二十八年晋侯及楚人战于城濮楚师败绩此岂战时人少败时人反多耶抑岂战时以少诱之败时反以多邀之耶何悖诞至此
　　夏齐人伐我北鄙
　　是时齐侯亲至境臧文仲曰事急矣乃使展喜乞展禽【即柳下惠】为词以犒齐师齐侯始去其称人者以帅师有人齐侯不亲将也説见前
　　卫人伐齐
　　齐卫无恶专以洮向之盟为我伐齐故传曰洮之盟故也胡氏不读春秋谓卫人报徳以怨伐齐之丧而公两盟之是党卫也故齐人既侵其西又伐其北是既不解鲁齐之恶又不识齐卫之怨茫然立言夫卫未尝伐齐丧也前十七年齐桓卒十八年宋人曹伯卫人邾人伐齐此非伐丧也齐桓之卒五公子争立而宋襄遵齐桓旧约合曹卫以纳孝公此一伐齐正所谓定齐难正齐位孝公所宜感徳不暇者特甗之败齐则诸国师退而宋必取胜故齐啣宋则有之然于曹卫并无与耳且齐果怨卫则直宜伐卫今经书卫伐齐是卫党鲁非鲁党卫也卫怨齐非齐怨卫也且卫以党鲁而后伐齐非齐为党卫而然后伐鲁也事有始末时有前后经文具在何可使颠倒谬乱至于如此
　　公子遂如楚乞师
　　公子遂即东门襄仲也强隣荐偪乞师距之亦属恒事特乞楚则搂伐无已矣此直书而义自见者
　　秋楚人灭夔以夔子归【夔公作隗】
　　夔熊摰之后楚同姓国也
　　冬楚人伐宋围缗【缗谷作闵】
　　据传晋文过宋宋襄赠马二十乗宋遂谓有徳于晋背楚即晋楚乃使子玉伐宋
　　公以楚师伐齐取谷
　　取者楚取之也
　　公至自伐齐
　　二十有七年
　　春子来朝
　　本公爵而称子为时王所黜也传谓桓公用夷礼故称子谬矣前二十三年书杞子卒此成公也成公为庄公之婿庄二十五年伯姬归于是也今此子则成公之子桓公亦是鲁婿后三十一年伯姬来求妇为子桓公求妇是也但此时桓公尚幼观前五年伯姬来朝其子以桓幼不能朝故母防持之以朝后三十一年始为求妇则少君初立朝且不能岂有遽行夷礼之理况庄二十七年伯来朝此成公也后此文十二年杞伯来朝则桓公也是成公则始称伯卒乃称子先不行夷礼而后行夷礼桓公则此称子后复称伯先行夷礼而后又不行夷礼天下无父子对偶两适相左如此经者夫鲁侯无黜陟时君之权春秋亦无用夷礼贬爵之例故范甯曰子卒子来朝则时王所黜故父贬爵而子即承之此子来朝后杞伯来朝则时王所进故初黜而后复进之此明可据者传不顾经徒以春甫来朝秋即伐杞而防书不载其事遂造为恶用夷礼之説不知此本有他故而史未明载春秋多有之如桓二年秋杞侯来朝九月即入此并不用夷礼也其称侯并未尝以夷礼贬也然而秋来朝而秋即伐之与此之春来朝而秋即伐其事正同葢必有他故而史阙之矣乃彼曰恶其无礼此曰恶其用夷礼夫既来朝则虽甚无礼然犹愈于不来朝者甫来朝而遽加兵万一不来朝何以处之
　　夏六月庚寅齐侯昭卒
　　秋八月乙未塟齐孝公
　　乙巳公子遂帅师入杞【杜注八月无乙巳乙巳九月六日】
　　见前传
　　冬楚人陈侯蔡侯郑伯许男围宋
　　前年楚自伐宋此则合诸国伐之总以其贰于晋也时楚成王亲在军而称人者以子玉为将也
　　十有二月甲戌公防诸侯盟于宋
　　楚与诸国皆在宋而我徃防之与楚好也

　　春秋毛氏传卷十六
<经部,春秋类,春秋毛氏传>
　　钦定四库全书
　　春秋毛氏传卷十七
　　翰林院检讨毛竒龄撰
　　二十有八年
　　春晋侯侵曹晋侯伐卫
　　当楚子以诸侯之师围宋宋如晋告急先轸曰报施救患取威定霸于是乎在矣狐偃曰楚始得曹而新婚于卫若伐曹卫楚必救之则齐宋免矣于是搜被庐【晋地】作三军【闵元年晋献作二军今始复大国之礼】侵曹伐卫葢一以救齐宋一则向出亡时曹卫不礼修夙怨也是时晋侯亲在军与齐侯盟于卫地卫成公请盟不许卫人出卫君以説晋其书晋侯以文公亲帅师也两书晋侯者侵曹伐卫本两事而曹与卫又两告则虽同时而异书无他义焉
　　公子买戍卫不卒戍刺之
　　公子者鲁之公子买其名也【左传作丛公羊作启皆不可考】据传晋侯伐卫我以楚好故当为楚救卫故遣买戍之无如楚来救而不能克也于是公畏晋乃故杀买以媚晋曰买自戍卫已杀之矣然又惧楚之觉之也因告楚曰杀买者以不终戍也其首鼠畏罪谲诈无礼之状可谓至极然按之经文则似有未合者经先书晋侯伐卫随书公子买戍卫然后书楚人救卫是买之戍卫在楚救前斯时楚师尚未至而卫人已出其君而居于襄牛曰楚救不克何也且鲁之戍卫非为楚也吾尝以经考之卫成以初丧而为我平莒两防洮向旋以齐侵我而为我伐齐即非楚好谁得不有以报之此原不必解免于楚况楚未来告救卫【据杜氏谓楚之告在戍卫后】且未尝约我戍卫终戍与否何用解免纵欲解免则晋先来告而我亦曾先解之乃书于册者独不书告晋之词而单书告楚者闻于国则可耻闻于诸侯则可骇向使闻于晋与楚则晋怨不解而楚亦未必以为徳是一举数失虽在愚者犹不为而谓夫子为之乎且简书讳国春秋恒例果有此事何难直书曰刺公子买一如成十六年之书刺公子偃者此在列国杀大夫例原不必指实其罪况本权谲之词而可明载之简书自彰其恶而且以开两大之衅吾故曰左氏记事有因解经而反误者此又一证也葢不终戍者不成戍也不遇晋军不从君出奔而优悠无成公实憾焉故正其罪以刺之周礼有三刺之法一刺讯羣臣再刺讯羣吏三刺讯万民刺者讯也谓讯而杀之不枉滥也
　　楚人救卫
　　三月丙午晋侯入曹执曹伯畀宋人
　　畀宋人者以曹伯与宋也左氏谓分曹田与宋人公羊谓使之聴断其罪皆非也楚方围宋晋欲借之以怒楚故执曹伯不以归晋而以畀于宋言使宋拘收之晋文谲而不正于斯见焉若分曹田此必无之事説见三十一年取济西田传
　　夏四月己巳晋侯齐师宋师秦师及楚人战于城濮楚师败绩
　　楚子入居于申使申叔去谷【前楚伐齐取谷】使子玉去宋【即围宋之师】子玉不从晋乃先退三舍避之所以报也【报前楚子飨之之徳】子玉进战陈蔡之助楚师者先溃既而败绩城濮卫地名楚人救卫之师方至卫故战在卫地此皆经文之可据者
　　楚杀其大夫得臣
　　得臣子玉名
　　卫侯出奔楚
　　不名史失之説见前
　　五月癸丑公防晋侯齐侯宋公蔡侯郑伯卫子莒子盟于践土
　　此晋文大防也前此郑伯畏楚如楚致师及楚败而惧乃使子人九【大夫名】行成于晋晋侯与郑伯盟于衡雍【郑地】乃献楚俘于襄王王亲至践土【郑地】劳晋师享醴命侑【既飨又助以束帛】且使尹氏王子虎命晋侯为伯【方伯也】赐大辂戎辂之服彤弓矢各一玈弓矢千秬鬯一卣虎贲三百人晋侯受防出乃作王宫于践土且三入觐卫侯惧奔楚使元咺奉叔武以受盟于是王子虎盟诸侯于王庭【即践土王宫】其不及王子虎者以不与防也是时陈蔡亦背楚来盟此书蔡侯后即书陈侯如防是也卫叔武不成君故称子其列国序次先后互异皆主防者为之并无义例
　　陈侯如防
　　公朝于王所
　　礼行在必朝所者王居之称诗献于公所孟子使之居于王所故汉制车驾所在曰所蔡邕独断曰行在所谷梁谓朝不言所误矣襄王亲至践土经无明文而于此见之经之互可考验如是若祗书公朝不及诸侯者言公则诸侯可知耳
　　六月卫侯郑自楚复归于卫卫元咺出奔晋
　　初卫成公以元咺自立叔武杀咺子之从公者至是晋人复卫侯甯武子与卫人盟于宛濮而后入及入叔武方沐喜握髪而出公子犬为前驱射杀之公不知也乃杀犬枕叔武之尸于股而哭之而元喧奔晋
　　陈侯款卒
　　秋伯姬来
　　去年桓公来朝公以他事遽伐之故此来解免伯姬者庄女桓公母也三传皆不能解而杜曰归宁夫庄二十七年伯姬来宁庄公也前五年杞伯姬来宁母成风也此归宁谁乎
　　公子遂如齐
　　此聘齐昭侯也昭侯本鲁壻且初立故聘之
　　冬公防晋侯齐侯宋公蔡侯郑伯陈子莒子邾子秦人于温【谷梁无齐侯二字】
　　据传防于温讨不服也是时卫许尚未服故谋讨之温者周邑之新赐晋者实周地也序次见前
　　天王狩于河阳【狩谷作守】
　　前此践土之防襄王居行所晋侯三朝诸侯皆一朝而退然此犹郑地也今大防于温温本周邑其去京师祗百里是俨然畿地而诸侯反不一朝不无阙然且晋所倚者秦也秦人入春秋以还初来与防晋侯思有以夸之特前此以献俘故王来劳师今祗防诸侯王不必再临其地若欲因防以入觐则朝王本诸侯事何足夸耀于众不得已思周礼有冬狩之典趂此冬日名戒武事诸侯在所者自当执贲皷以从借此防朝则一举两得此本借尊王以报私怨夫子所谓谲也召者请也古凡延请曰请召与呼召异今启王冬狩同于延请故旧传曰晋侯召王以诸侯狩是狩于河阳本晋文已然之事而夫子特去召字所以尊王章而讳晋恶非谓晋召王来而夫子改之曰狩也史记不识春秋妄谓晋侯召襄王襄王防之河阳践土夫襄王何尝与晋侯防乎况河阳践土并非一地践土劳师在夏月河阳田狩在冬月又并非一时一事若旧説谓九国之师并入王城恐惊天子故召之来则师次河阳诸侯入朝无可惊也谓诸国逺道令其致温不便又令其致洛故须召王则温洛相去何几惜诸侯跬步而劳万乗之绌驾世无是理若曰天子田狩当在畿内今以天王而猎晋地是狩非其地故特书地以明失礼则又不然夫河阳非他即温也温本周地十年狄灭温前年王子带出奔温皆是也及晋文勤王而王始以阳樊温原诸地赐之晋文然皆叛不肯服晋而晋皆舍之复归于周如传称赵衰为原大夫狐溱为温大夫乃昭十二年传尚有周大夫原伯二十二年传又有周大夫樊齐则仍为周地可知也且文元年晋襄朝王于温矣夫惟温周地故可朝不然王不出居晋晋侯亦未尝召王来晋乃曰朝于温其谓之何
　　壬申公朝于王所
　　晋人执卫侯归之于京师
