<!-- { "loadSidebar": true } -->
　　王人王官之微者也子突者名也周礼王之上士三命中士再命下士一命而昭十二年注谓三命再命皆书名惟一命书人今书人则下士之一命者也然人则不名既书人又书名则或以救卫而嘉之谷梁所谓称名贵之者容有是乎【杜氏胡氏谓突字非是】但春秋书救皆是嘉予此则罪诸国而并伤王室之卑弱夫以王官出讨罪而但云救已可痌矣况不能救哉
　　夏六月卫侯朔入于卫
　　据卫侯入放公子黔牟于周杀左公子泄右公子职乃即位是朔本卫君史例失位复入当书复归诸侯纳之当书归此苐书入一似原非卫君而强入之者则卫侯之入与诸国之纳之皆有罪矣此与后九年齐小白入于齐例同
　　秋公至自伐卫
　　以告庙故书然自伐卫归则义亦见焉
　　冬齐人来归卫俘
　　俘例有二一俘其人民一俘其宝玉此则宝玉之俘左氏公羊皆谓之为归卫宝是也夫以逆王命而纳罪恶即无所利而为之其恶已难贳矣况利之
　　七年
　　春夫人姜氏防齐侯于防
　　防鲁地则齐侯来防矣故曰齐志也
　　夏四月辛夘夜恒星不见夜中星陨如雨【陨公羊作霣凡陨字后同辛夘夜夜字谷梁作昔】
　　恒星经星也【即二十八宿】以经训常故曰恒星此祗称恒星而不称星则必众星皆见而恒星独不见者若谓日光不掩故星不见则未有经星较大且不见而众星反见者此非夜明掩星可知也【左氏谓不见者夜明也如雨与雨偕也】至夜中星陨则非恒星而众星矣故但称星惟夜半以前恒星不见而众星见故初祗不见恒星而此时则又见众星之陨若谓恒星之不见以陨之故则未有星体不见而能见其陨者此非恒星之陨又可知也【谷梁谓恒星之陨】至于如雨则但拟众星之陨比雨之下故曰如雨左氏谓与雨偕者亦谓与雨相同而杜氏误解谓星陨而又雨如与而通则星陨可纪夜半有雨何足记而如虽通字而此不然也【康熙己未冬在史馆时同至太常防月食食将复而浓云蔽之不知其复也既而各官散散时有雨然日记官但记有云蔽月而不及雨以不足记也】至若公羊道聴谓恒星不见者诸凡列星俱不见也夜中星陨如雨者夜中列星俱复位似雨之陨而不似雨之堕地也夫雨落不上天而谓星陨能复位斯已奇矣然且为之説曰未修时春秋曰雨星不及地尺而复夫子修之曰星陨如雨夫以星之去地咫尺反而复位此大变事而修之如此是另造春秋非修春秋也不知何所据而荒唐若是
　　秋大水无麦苖
　　秋即夏也夏方登麦而水漂之苖者五稼之苖毛诗曰食我苖
　　冬夫人姜氏防齐侯于谷
　　谷齐地
　　八年
　　春王正月师次于郎以俟陈人蔡人
　　杜氏云期其伐郕而陈蔡不至故次于郎以待之与后文治兵围郕还师总是一事説公谷者谓陈蔡伐鲁次以待之则正义云陈蔡于鲁境絶路遥春秋以来未尝搆怨且兵来而我御之但得称防不可言俟也此皆不全防经文而逐节作解説者盲人瞎马逐步认路非虚语也
　　甲午治兵【治公羊作祠】
　　治兵者敎战也杜氏云将以围郕也则此本以事习战不必有时者然即以时论亦不失时而正义谓周礼中秋敎治兵月令孟春不称兵则此之春正月正夏之冬十一月乃中冬非孟春也周礼中冬敎大阅所以修战法则正与四仲搜狩治兵相表里特用之非其所耳
　　夏师及齐师围郕郕降于齐师【郕公羊作成】
　　据经二国同讨郕而郕独降齐畏齐不畏鲁也据仲庆父请伐齐师而公不敢伐亦畏齐非自克也夫以鲁之弱庄之庸劣当强齐之雠力不能报而反好大凌弱借强雠以攻同姓罪恶已极然且究不能逞初则招与国而不之至既则降小弱而不之伏卒之因人成事功归他人僵手缩膊为天下笑则何如已之为愈矣正义谓苐称师则公不自将然已在师中特不帅师耳不然仲庆父将何由请公伐耶郕国在齐鲁间文十二年有郕伯来奔则郕国而伯爵者史管蔡世家有郕叔武为文王子武王母弟则与鲁固兄弟国也
　　秋师还
　　以公不帅师故不书公至然亦有义焉此师也而亦还之乎盖讥之
　　冬十有一月癸未齐无知弑其君诸儿
　　诸儿齐襄公名也无知者襄公从弟公子夷仲年之子也据齐僖之母弟夷仲年生公孙无知有宠于僖公而襄公绌之防齐大夫连称管至父戍葵丘瓜时而往及瓜而代【一周嵗也】至期不命代无知约二人为乱时公猎贝丘见大豖从者曰公子彭生也公怒曰彭生敢见射之豖人立而啼公惧坠于车伤足丧屦及反索屦于徒人费【御臣名】不得鞭之见血出遇贼于门刼而束之【约费同入弑】费曰我奚御哉【言何尝是御人言公不以御卹之也】袒而示之背信之费请先入伏公而出鬬死于门中石之纷如【寺臣名】死于阶下遂入杀孟阳【亦寺人名】于牀【代公居状】曰非君也不类见公之足于户下遂弑之而立无知















　　春秋毛氏卷九
　　钦定四库全书
　　春秋毛氏卷十
　　翰林院检讨毛奇龄撰
　　九年
　　春齐人杀无知
　　据初无知虐雍廪【齐大夫】至是雍廪杀之例见前
　　公及齐大夫盟于蔇【蔇公谷作暨】
　　杜氏云此齐大夫之迎子纠者【见下文】以非一人故不名蔇鲁地
　　夏公伐齐纳纠齐小白入于齐【纳纠左作纳子纠正义谓定本经文纠上有子字今本无子字阙文】
　　据初襄公立政令不常鲍叔牙【公子傅】曰君使民慢乱将作矣奉公子小白【杜氏云僖公庶子】出奔莒及乱作管夷吾召忽【二人皆公子傅名】奉公子纠【杜氏云小白庶兄】来奔【谓奔鲁也】至是公伐齐纳子纠而小白先自莒入其一书纳一书入者入有二义天王入于成周许叔入于许此宜入者也卫侯朔入于卫齐小白入于齐此不宜入者也然春秋褒讥实不在此总不过由外入内之义纳则有诸侯之师为之纳之皆史书常法不立义例至于二公子宜立与否则同为支庶不问长次乘乱而入先则得之原无褒讥而胡氏谓子纠不当立小白宜有齐别无他据祗以子纠为弟小白为兄故立此説按史世家襄公次弟纠奔鲁次弟小白奔莒子纠者小白兄也故荀卿曰桓公杀兄以反国庄子桓公小白杀兄入嫂而管仲为臣古越絶书曰管仲臣于桓公兄公子纠即管仲大匡篇亦曰齐僖公生公子诸儿公子纠公子小白又曰鲍叔傅小白辞疾不出以小白幼而贱【贱者母贱幼者齿幼】不欲为傅故也则明明子纠是兄小白是弟而胡氏引据有云史称齐桓杀其弟以反国一语求之列代之史并无其文及考汉淮南王知淮南厉王不法文帝令大将军薄昭以书责之有曰昔周公诛管蔡以安周齐桓杀其弟以返国其云弟者以文帝是兄故讳言兄而言弟韦昭本注所谓子纠本兄而称弟者不敢斥也胡氏不考所自徒以程子曽误读汉书早有桓兄纠弟之説而此又承程子之误不得原文混称曰史是以误读人书且误解人説之故而移误圣经甚至紊乱人之兄弟伦次诬妄立説于以误天下误后世此其所系匪浅鲜也若夫夫子许管仲而不许召忽直是崇尚事功务求有用并不从纠桓兄弟以伦次长幼定是非而宋儒承误之徒必曰桓兄纠弟故管仲可相桓召忽必不可死纠于以定唐王珪魏征事秦王而不死建成元吉之罪予尝曰夫人亦各事主耳事兄可死事弟不可死则凡为弟者惧矣此皆立説之最不通者况复误耶详见予论语稽求篇
　　秋七月丁酉葬齐襄公
　　八月庚申及齐师战于干时我师败绩
　　不能纳纠而又不退师遂至大败据公丧戎路乘他车以归戎右与御皆被获焉干时齐地
　　齐人取子纠杀之
　　云鲍叔帅师来言曰子纠亲也请君讨之管召雠也请受而甘心焉乃杀子纠于生窦召忽死之管仲请囚鲍叔受之及堂阜而税之遂用为相是杀之在鲁而曰齐人杀之者齐大夫至鲁而遂杀之也取者取之我也盖病夫我之为所取也
　　冬浚洙
　　洙水在鲁城北浚者深之所以防齐也
　　十年
　　春王正月公败齐师于长勺
　　此齐人伐我而我应之者其不书彼伐而苐书败彼甚善我之能败彼也临难辟雠不废权谲况用兵乎此用曹刿之计初稽其陈列【齐人三鼓始与之战曰一鼓作气再而衰三而竭彼竭我盈故克之】后觇其伏莽【公将驰之刿视其辙乱其旗靡始逐之恐伏莽也】虽制奇而实用正焉胡氏谓善陈取胜非王者事则必强冦临疆国亡主虏一如靖康之拱手让敌兵刃不接然后为王者事乎以鲁之积弱强雠来侵加之齐桓管鲍鋭师初出自非长勺乘丘操奇制胜则鲁鲜有能图存者故夹谷之防夫子必先请备兵具左右司马然后与防盖圣人未尝忘战也且未尝顷刻忘战胜也故曰我战则克又曰战陈无勇非孝也至矍相校射则首斥奔军之将在亡国大夫与孝弟好礼修身称道之上其重战胜如此宋儒不读书好侮圣言动辄以不战立説误本国误天下后世致崇祯癸未贼迫畿甸廷臣尚有请舞干羽者嗟乎盍亦就圣经一深思之
　　二月公侵宋
　　齐毎挟宋师伐鲁此必长勺之役宋人与谋而我报之者观下齐宋共次郎可知也书例有钟鼓曰伐无钟鼓曰侵见后二十九年
　　三月宋人迁宿
　　杜氏云强迁之而取其地也宿见前
　　夏六月齐师宋师次于郎公败宋师于乘丘
　　此亦彼来伐而我败之者然长勺不书彼伐此书彼伐者以长勺祗齐师书败者而伐者见此齐宋两师但书宋败则齐伐不可见也然此亦以术胜者【齐师宋师次于郎公子偃曰宋师不整可败也宋败齐必还请击之公不许乃自雩门窃出防皋比而先犯之公从之大败宋师于乘丘齐师乃还】夫以我鲁积败之师当齐桓新鋭之众而连以术胜然则用兵之不可无术也如此乘丘鲁地
　　秋九月荆败蔡师于莘以蔡侯献舞归【舞公羊作武】
　　此春秋楚通中国之始也然甫通而即败我同姓之国无道可知矣此必非楚来告而蔡来告者莘者楚地献舞蔡哀侯名即前经所称蔡季者也【谷梁胡氏皆谓别一人误】归者获而去之春秋书归不一然皆书爵书名如宣十年以潞子婴儿归定四年以沈子嘉归六年以许男斯归哀八年以曹伯阳归类皆是惟僖廿六年以夔子归无名则以夷国来告偶失名或亦史文有阙逸耳而胡氏谓有罪则名无罪即不名则弱小受侮者皆罪人矣据蔡哀侯娶于陈息侯亦娶焉息妫过蔡蔡侯曰我姨也止而见之弗宾息侯怒乞楚伐蔡则蔡侯本有罪然其书名不以此楚芈姓髙阳之后周初封熊绎于荆后迁楚僭称王春秋自是年后皆称荆至僖元年称楚是时楚君为楚文王此但书荆者以君不亲至也
　　冬十月齐师灭谭谭子奔莒
　　谭国名据齐侯之出也过谭谭不礼焉及其入也谭又不贺遂灭谭齐桓之恶如此
　　十有一年
　　春王正月
　　夏五月戊寅公败宋师于鄑
　　宋为乘丘之役故侵我公乘宋师未陈而薄之遂败其师鄑鲁地
　　秋宋大水
　　以灾告而我吊之故书
　　冬王姬归于齐
　　此齐桓也齐桓逆共姬以我主婚故记之其不书来逆者以归见逆也此与后伯姬归于例同
　　十有二年
　　春王三月纪叔姬归于酅
　　杜氏云纪侯去国而死叔姬无所归因归于酅以纪季居酅守纪宗庙则酅其家也故归之若曰此我归纪之叔姬也今归酅乎伤哉
　　夏四月
