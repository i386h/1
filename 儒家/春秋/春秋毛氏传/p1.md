<!-- { "loadSidebar": true } -->
　　钦定四库全书　　　　　经部五
　　春秋毛氏传　　　　　　春秋类
　　卷一
　　总论
　　卷二
　　隐公元年
　　卷三
　　隐公元年二年
　　卷四
　　隐公三年至五年
　　卷五
　　隐公六年至十一年
　　卷六
　　桓公元年至四年
　　卷七
　　桓公五年至八年
　　卷八
　　桓公九年至十八年
　　卷九
　　庄公元年至八年
　　卷十
　　庄公九年至十六年
　　卷十一
　　庄公十七年至二十五年
　　卷十二
　　庄公二十六年至三十二年
　　卷十三
　　闵公元年二年
　　卷十四
　　僖公元年至十年
　　卷十五
　　僖公十一年至二十年
　　卷十六
　　僖公二十一年至二十七年
　　卷十七
　　僖公二十八年至三十三年
　　卷十八
　　文公元年至六年
　　卷十九
　　文公七年至十八年
　　卷二十
　　宣公元年至八年
　　卷二十一
　　宣公九年至十八年
　　卷二十二
　　成公元年至七年
　　卷二十三
　　成公八年至十八年
　　卷二十四
　　襄公元年至八年
　　卷二十五
　　襄公九年至十二年
　　卷二十六
　　襄公十三年至十七年
　　卷二十七
　　襄公十八年至二十四年
　　卷二十八
　　襄公二十五年至三十一年
　　卷二十九
　　昭公元年至九年
　　卷三十
　　昭公十年至十七年
　　卷三十一
　　昭公十八年至二十四年
　　卷三十二
　　昭公二十五年至三十二年
　　卷三十三
　　定公元年至七年
　　卷三十四
　　定公八年至十五年
　　卷三十五
　　哀公元年至七年
　　卷三十六
　　哀公八年至十四年
　　【臣】等谨案春秋毛氏传三十六卷
　　国朝毛竒龄撰自昔説春秋者但分义例至宋张大亨始分五礼元吴澄因之粗具梗槩而已奇龄是书分改元即位生子立君朝聘盟会侵伐迁灭昏觌享唁丧期祭祀搜狩兴作甲兵田赋丰凶灾祥出国入国盗弑刑戮凡二十二门又总该以四例曰礼例曰事例曰文例曰义例然门例虽分而卷之先后依经为次无割裂分隶之嫌较他家体例为善其説以左为主间及他家而最攻击者莫若胡安国传其论安国开卷春王正月已辞穷理屈可谓确当然左元年春王周正月之文本以周礼正嵗正日兼用夏正夏正亦属王制故变文称王周正月以别夏正而奇龄乃读春王为一句周正月为一句谓王字乃木王于春之王而非天王之王其为乖谬殆更甚于安国又如郑康成中庸注防简也蔡邕独断曰防者简也其制长二尺短者半之春秋正义曰大事书于防者经之所书也小事书于简者之所载也又云大事后虽有防其初亦记于简据此则经简防并无定名故崔杼之事称南史氏执简而华督之事称名在诸侯之防其文互见奇龄乃以简书防书为经之分亦为武断然其书一反胡之深文而衡以事理多不失平允之意其义例皆有征据而典礼尤所该洽自吴澄纂言以后説春秋者罕有伦比非其説诗説书好逞臆见者比至于喧呼叫呶则其结习所成千篇一律置之不议不论可矣乾隆四十五年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　钦定四库全书
　　春秋毛氏传卷一
　　翰林院检讨毛竒龄撰
　　春秋者鲁史之名也古凡史官记事必先立年时月日而后书事于其下谓之记年【晋后出书有竹书记年即此名】故每岁所书四时必备然而祗名春秋者春可以该夏秋可以该冬也旧谓春以善善秋以恶恶春秋者善善恶恶之书则毛诗春秋匪懈孝经春秋祭祀以时思之中庸春秋修其祖庙未闻有善恶于其间也葢古来恒称如是矣若贾逵谓春取阳中秋取隂中则周正春皆是冬秋皆是夏非隂阳中也贺道养谓春贵阳始秋重隂初则期合周正而又曲为之説究何必然
　　苐春秋立名不始夫子在夫子未修前早有是名传称韩宣子来聘观易象春秋此在昭二年夫子未修以前之文而坊记谓鲁春秋记晋丧曰杀其君之子奚齐及其君卓其文在僖九年夫子且未尝生也故公羊道听涂说亦云有未修时春秋见庄七年传而鲁史至西狩获麟后尚有二年共二十六条皆曰此鲁春秋文也故孟子曰诗亡然后春秋作此夫子春秋也鲁之春秋此鲁春秋也
　　或又谓春秋是周时史书不止鲁史者孔疏于杜氏序云据周世法则每国有史记当同名春秋又公羊引闵因叙云孔子使子夏等十四人求周史记得百二十国寳书以为春秋则直以春秋一名为周史与列国诸史所共有之名不始夫子并不始鲁史也若先仲氏又云春秋为六经之一三代以前早有之至三代以后则祗传夫子一书而前此春秋之书亡焉尝讯其说谓古凡称六艺即六经也即易书诗礼乐与春秋也【古皆以六经为六艺惟周礼保氏职始以五礼六乐五射五御六书九数为六艺他皆不然】其以此六艺为教谓之六教礼记经解所谓诗教书教礼教乐教易教与春秋教者此夫子之言也夫子言古王之为教本如是也其以此六艺为学谓之六学班氏艺文志云易学如天当无时不学而诗书礼乐与春秋共五学则如天之有五行必三年通一艺自十五入大学后至三十而五学始立故西汉刘歆辑内府古文春秋名六艺略而汉志谓古之王者左史记言右史记事事为春秋言为尚书帝王靡不同之则明在周鲁以前而疏公羊者亦云春秋者国史所记人君动作之事左史所记为春秋右史所记为尚书故晋语司马侯荐羊舌肸曰肸习于春秋而楚语申叔时论教太子之法曰当教之以春秋此正以六学为六教在三代以来原有是书与尚书并传而秦火以后但见此而不见彼遂以夫子之春秋当六经之数而不知前此之为春秋在春秋晋楚间犹见之也故先仲氏曰古之六经则古之春秋也而其书亡焉今之六经则夫子之春秋也然而乐经亡焉
　　乃徐仲山日记又曰曩时春秋记事而已夫子之春秋则但志其名而不记其事按周礼内史读四方之书事谓书四方之事而读于王前此记事也若外史掌四方之志则志解作志又解作□谓标□其名而列作题目以告于四方故又曰外史掌书名达于四方其所为记即春秋之传也所为志即春秋经也是以左序云史官掌邦国四方之事则记也纬书钩命诀曰欲观我褒贬诸侯之志在春秋【后儒但见何休公羊传序有吾志在春秋语遂将志字误解作言志之志】崇人伦之行在孝经则志也特志简而记烦简则书之于简谓之简书简者简也以竹为之但写一行字者烦则书之于防谓之防书聘礼所云百名书于防谓百字以上皆书之虽犹是竹牒木版所为而单防为简聨简为防防者册也以编合竹简合两□为一册故襄二十五年崔杼弑齐君南史氏执简以往此简也书志者也文十五年宋司马华孙来盟公与之宴辞曰臣之先臣督得罪殇公名在诸侯之防此防也书记者也
　　然且简防之例必具三事一读本国一上之王朝一告之四方邦国诸侯故国语鲁臧文仲祀爰居展禽陈国之祀典以折之文仲曰信吾过也季子之言不可不法也使书之以为三防三防者一读一上一告也
　　是以夫子修春秋苐修简书而左丘明作传则取防书而修之隐七年传诸侯凡防告谓之礼经十一年传诸侯不告不书于防明言简防之例史所最严故宣十年崔氏出奔简书例称族防书例称名宣十七年叔肸卒简书例称公弟防书例称公子襄二十六年殖逐卫侯简书例称出奔防书例称出君成十三年晋侯伐秦简书例祗称伐秦防书例始称秦师败绩其简防书例厯有明据乃注疏乖反谓经是防书传是简书则南史执简殖书防皆不通矣此所当考正者
　　诚以春秋记事原有门部而作志者则因门为题就事立志谓之籖题不谓之纲领葢纲领必槩括其事而取其要领以为文籖题则但志其门名而必借按防以见其事不相侔也【宋人以纲目拟春秋非是】大抵春秋门部见于旧史官记事法式有二十二门
　　改元【十二公元年】
　　即位【十二公即位】
　　生子【桓六年子同生】
　　立君【隐四年卫人立晋】
　　朝聘【朝　来朝　聘　来聘归脤　锡命】
　　盟防【会　盟　来盟　涖盟　不盟逃盟　遇　胥命　平　成】
　　侵伐【侵　伐　克　入　围　袭　取　戍　救帅师　乞师　取师　弃师　战　次　追降　败　败绩　溃　获师还　归俘　献防】
　　迁灭【迁　灭　殱堕　亡】
　　昏觌【纳币　逆女　逆妇　求妇　归送　致女　来媵　妇至　觌】
　　享唁【享唁】
　　丧塟【崩　薨　卒　塟　会塟　归丧　奔丧赗　　含　襚　求金　锡命】祭祀【烝　尝　禘　郊　社　望　雩　作主有事　大事　朝庙　告朔　视朔　绎从祀献　万】
　　搜狩【搜　狩　观　焚观社　大阅】
　　兴作【立宫　筑台　作门观　丹楹　刻桷　屋壊毁台　新廐　筑城　城郛　浚渠　筑囿】甲兵【治甲兵　作丘甲作三军　舍中军】
　　田赋【税亩　用田赋　求车假田　取田　归田】
　　丰防【有年　饥　告籴无麦苗　无麦禾】
　　灾祥【日食　螟　螽蝝　雨雪　雷电　震　雹星陨　大水　无氷　灾　火　　蜚多麋　眚　不雨　沙鹿崩　山崩　旱　地震星孛　六鹢退飞　陨霜杀菽　陨霜不杀草鸜鹆来巢获麟】
　　出国【如　孙　出奔出　大去】
　　入国【至　入　纳　归　来归复归　来　来奔　逃归】
　　盗弑【盗杀　盗弑　杀】
　　刑戮【杀　刺　戕　放　执　归用　释　畀　肆】
　　凡此门部先定之为记事之则而志名者则又另立一籖题以为门部之标识至于事之始末详略皆所不问如同一朝晋而成十八年公如晋朝晋君新立也哀元年公如晋则我以新立朝晋君也同一会齐而庄十三年公会齐侯盟于柯为平乘丘之败二十三年公会齐侯盟于扈为申结婚姻之好同一伐邾而隐七年公伐邾为释宋怨僖二十二年公伐邾为讨鄫杀同一迁许而成十五年许迁于叶则许自请迁者昭九年许迁于夷则系楚逼迁之者向使无防书则此春秋者不过一门部名目曰朝耳会盟耳侵伐而迁灭之耳何曾有一事可究竟言之而谓此名目中有微词凡书国书爵书名书氏皆有义例岂非夣夣然而不考经文则不能读传不深覈简书则不能检校防书之事凡释春秋必当以经文为主而以传佐之先仲氏尝曰春秋诸侯大夫死法不一而经文祗以一卒字尽之僖二十四年晋侯夷吾卒以杀死昭八年陈侯溺卒以缢死桓五年陈侯鲍卒以狂死定十四年呉子光卒以战伤死定三年邾子穿卒以火烂而死庄三十二年叔牙卒酖而死昭四年叔孙豹卒饿死二十五年叔孙舍卒自咒死二十九年叔诣卒无疾病死此其中义例必有不在一卒字中者而乃苐书一卒字而其义已备此其故非深识经文者不能解也
