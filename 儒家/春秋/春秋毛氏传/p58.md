<!-- { "loadSidebar": true } -->
　　据公羊谓戚者卫之邑也何以不言入于卫父有子子不得有父也谓父得有子而废其子子不得有父之所有而据其地也则聩之入戚信有罪矣若谷梁纳者内弗受也何以弗受輙不受之父而受之王父若信父而辞王父则是不得尊王父也似乎尊王父而拒父輙可无罪而又不然者则以輙未尝受王父命也按蒯聩奔后灵公欲立公子郢而郢辞之及卒夫人又假以公命立郢郢又辞之乃曰有亡人之子輙在然后立輙则是公所命者郢也非辄也輙所受命者夫人也非公也非公则所云受之王父者有间矣谷梁非是也説见后三年围戚传
　　秋八月甲戌晋赵鞅帅师及郑罕逹帅师战于铁郑师败绩
　　范氏在朝歌而齐人输粟郑罕逹与驷帅师送之赵鞅以入戚之役遇于铁铁者戚城南邑也是时晋车少鞅欲退阳虎请以斾先郑师之车而陈之郑师从后见吾车不辨其寡多也而见吾貌必惧惧则败之必矣鞅卜战龟焦鞅乃祷于神而誓于众卫太子初惧自投于车下既而祷于皇祖文王烈祖康叔文祖襄公昭考灵公【此四字出国语然按檀弓公叔文子之子告灵公曰将塟矣请易其名即左传楚共王谓将从先君于祢庙请諡灵若厉则以既塟始作主定諡以便祔庙今卫侯未塟不知何以得称灵公皆不可解】郑人击赵鞅中肩踣于车中获其蠭旗卫太子救之以戈既而郑师败获齐粟千车以去
　　冬十月塟卫灵公【七月而塟缓以蒯聩乱故也】
　　十有一月蔡迁于州来蔡杀其大夫公子驷
　　蔡畏楚而请迁于吴公子驷不可至是吴以师迎之蔡侯乃告大夫杀公子驷哭而迁墓【传似迁其墓杜氏注似哭于墓而迁不同】
　　三年
　　春齐国夏卫石曼姑帅师围戚
　　前年齐输粟范氏为赵鞅入戚之师所败故此又同卫围戚以报之总是借他国之争以释己私怨故赵鞅帅师与国夏帅师同一书法亦同一义例无低昻也特在春秋战国间多有是国夏而非赵鞅者蒯聩之争国其在于父为不孝其在于子为不慈不孝不慈赵鞅实主之其罪固不待言矣若国夏之师则公羊曰伯讨也伯讨奈何輙者蒯聩之子也然则曷为不立蒯聩而立輙蒯聩为无道灵公逐蒯聩而立輙矣輙可立则蒯聩可拒以王父命辞父命不以父命辞王父命是父之得行乎子也【王父亦父之父也】以王事辞家事【立君是家事】不以家事辞王事【让父是家事】是上之得行乎下也父命行于子君命行于下夫然后方伯之讨得行于世当是时卫人执是以立説而人多信之即圣门高贤如子贡子路辈亦以輙为是而或仕之或依之且有以夫子为卫君为问者以为夫子必与輙也殊不知事求其实虽名也而实主之必王父有命而可辞父命乃夷考当日灵公两命郢南子一命郢皆非輙也輙之得立出于子郢之一言而成于南子遭丧之一刻故夫子欲正名正欲核其受命不受命之实以正其辞王父与辞父之名此一审辨而了然者若晋江熙谓灵公不废蒯聩若废则不当称世子矣则灵公明曰余无子未尝仍以为世子也且不废而何以命郢特立辄之命灵公无有则围戚拒父其师出之名所当正耳详见予论语稽求篇
　　夏四月甲午地震
　　五月辛夘桓宫僖宫灾
　　桓宫僖宫者桓公僖公之宫也桓僖已祧而尚有宫者迁庙也迁庙而称宫以周公称太庙鲁公称世室羣公则称宫也杜氏不知庙制谓桓僖亲尽而庙未毁而服防遂云季氏出桓公又为僖公所立故不毁其庙夫桓僖亲未尽时其庙即五庙之庙也亲尽则但祧其主而并不毁庙葢七庙五庙并无毁之之例乃公羊则云毁而复立其云毁固不通若云复立则春秋立庙必书如立武宫立炀宫类未有新立一庙而经不书者且从祀先公有闵公矣祗立桓僖庙则安得有闵且未闻季氏又为闵所立也葢古有迁庙在五庙七庙之外曽子问古者行师与廵狩必载迁庙之主以行以七庙不可使主虚也则七庙祀亲主迁庙祀祧主七庙不可虚主迁庙可虚主明见礼文其又名公宫以一庙而合羣公之宫故防书曰司铎宫火火逾公宫桓僖灾司铎火者公所居之宫火也火逾公宫者逾于羣公之宫也惟逾羣公之宫故桓僖两宫受灾则受灾者祗桓僖而羣公皆有宫桓僖仅羣宫之二耳故文王世子云庻子以公族之无事者守公宫正指此羣公之宫也即防书所云公宫也适子守太庙是祖庙诸父守贵宫贵室是世室诸子守下宫下室是亲庙截然不同若胡氏谓五七庙外不当问功徳有无以立庙则又指世室不祧之庙为言岂桓僖又在不祧庙乎且功徳立庙自古有之殷之三宗周之文武未尝非庙制也祗是时孔子在陈闻火曰其桓僖乎何以必知桓僖此必以桓僖独有庙为非礼之故则徐仲山日记云鲁兄弟入庙在春秋惟桓僖二公是时定公之主尚未禘祀入庙也乃以炀公为考公之弟先立宫以为弟继兄之证者火也火当及二弟庙矣故夫子知之此则善解春秋者必如是不惟两宫灾可验即立宫亦愈可验耳【宫弟庙桓僖宫亦弟庙宫之立专为定公故定将祔庙而灾已见之此超于京房刘向诸公所言】
　　是时南宫敬叔命周人掌周典籍者出周书子服景伯命宰人出礼书百官官备府库慎守防葺公屋【以濡物冐覆之】自太庙始季桓子御公立于象魏之外
　　季孙斯叔孙州仇帅师城启阳【启公作开备晋也】
　　宋乐髠帅师伐曹【防书未详】
　　秋七月丙子季孙斯卒
　　季桓子卒立子肥为季康子
　　蔡人放其大夫公孙猎于吴【防书未详】
　　猎为公子驷之子驷前年以蔡迁吴时见杀今又放其子放者罪遣之名
　　冬十月癸夘秦伯卒
　　叔孙州仇仲孙何忌帅师围邾【防书未详】
　　四年
　　春王二月庚戌盗杀蔡侯申【二公作三杀公谷作弑】
　　蔡昭侯将如吴诸大夫恐其又迁也公孙翩在后射之避入于道傍之家而卒翩遂以两矢守门蔡大夫文之锴后至众如墙而进锴遂杀翩逐其党公孙辰而杀公孙姓公孙霍凡死非其所与见杀而不能凿指其所杀之人则槩书曰盗此死非其所而大夫党众翩与辰霍又不审果死谁手则盗而已至若书名书爵书国杀则皆无义例説见前
　　蔡公孙辰出奔吴
　　塟秦惠公
　　宋人执小邾子【防书未详】
　　夏蔡杀其大夫公孙姓公孙霍
　　晋人执戎蛮子赤归于楚【蛮公作曼】
　　楚单浮余围蛮氏蛮氏溃蛮子赤奔晋之隂地楚司马昄起丰析二邑之卒并狄戎以临上雒且谓隂地之大夫士蔑曰晋楚有盟好恶同之今保戎蛮是废盟也请大开武关道以聴师命赵鞅惧乃集九州之戎驾言将分田以予戎蛮而诱致之遂执蛮子赤与其五大夫以畀楚师于三户【楚地】晋之卑于事楚且不惮委曲行诈以求説于楚乃如此
　　城西郛【备晋也】
　　六月辛丑亳社灾【亳公作蒲　亳社有屋故能灾】
　　秋八月甲寅滕子结卒
　　冬十有二月塟蔡昭公
　　塟滕顷公
　　五年
　　春城毗【公作比又作芘】
　　夏齐侯伐宋【防书未详】
　　晋赵鞅帅师伐卫
　　晋范中行氏由朝歌奔邯郸而赵鞅围之齐陈乞施卫寗跪救邯郸不得荀寅奔鲜虞赵稷奔临齐国夏乃伐晋取邢任栾鄗逆畤隂人盂壶口八邑而纳荀寅于柏人至是鞅又围柏人荀寅士吉射奔齐鞅乃舍之而伐卫遂围中牟
　　秋九月癸酉齐侯杵臼卒【杵公作处】
　　齐景公娶燕姬生适子早卒诸子皆未立独嬖鬻姒之子荼而未有命也及疾使国惠子【夏】高昭子【张】立荼而寘羣公子于莱至是公卒公子嘉公子驹公子黔奔卫公子鉏公子阳生来奔
　　冬叔孙还如齐【防塟也】
　　闰月塟齐景公【塟速】
　　礼丧月数闰【如闰月卒则从闰月数起】塟月不数闰【当除闰数月】今既闰月塟则必除闰数之已满五月而后可以塟按公卒在九月而是冬即塟母论闰在何月即十二月闰而除闰计之亦止得四月况是年长厯闰在十一月则三月矣三月而塟不其速乎若公羊谓闰不书此何以书丧以闰数也丧曷为以闰数丧数略也夫丧不数闰而此独曰数闰已不可解至推其説则曰丧服数闰夫丧服亦不数闰又推之则曰丧服期三年不数闰而大功以下数闰为数略也于是汉晋诸儒皆定为期三年不数闰功缌数闰之説以为律令夫功缌计月期三年计年然其为时日则一也以年计者不使阙时日而谓计月者可独阙之固已不通且丧数未尝略杀少也服数既少而又从而略其数则为数何几故先王制礼但略多而不略少如三年之丧期而练再期而祥二十七月而禫而期之丧则十一月而练十三月而祥十五月而禫夫三年之禫内数七月而期之禫反外数两月何也不略少也故古有税服谓闻丧之迟服数将满而追服之也然而大功以下追服倍严惟恐月少易尽而略于阙日故檀弓曰缌小功不税则兄弟远处终于无服是远处追数犹不敢略而略于正数公羊不知春秋并不知礼而汉后儒者遵为金科不惟春秋亡并礼亦亡真可惜也
　　六年
　　春城邾瑕【公作葭鲁地之近邾者　备晋也】
　　晋赵鞅帅师伐鲜虞
　　吴伐陈
　　哀元年陈侯与楚子围蔡报吴蔡入郢之役故吴又报之时楚救陈师城父经不书见后楚子卒传
　　夏齐国夏及高张来奔
　　齐陈乞阳事高国而隂忌之恐其立荼之必得君宠也因与鲍牧及诸大夫谋去二氏以甲入于公宫髙张闻之与国夏乘而如公战于庄败国人追之国夏乃与高张来奔
　　叔还防吴于柤【防书未详或曰吴召防也】
　　秋七月庚寅楚子轸卒
　　楚昭王亲救陈次于城父卜战不吉曰战死耳陈爲我受伐而我弃之而逃雠不如死因命立诸弟为后而赴战焉及战疾作卒于城父公子闾曰君王舍其子而让羣臣从命顺也立君之子亦顺也乃与子西谋潜师閟丧立昭王之子于国而后班师
　　齐阳生入于齐齐陈乞弑其君荼【公作舍】
　　陈僖子【乞】之逐高国二氏为废立地也至是召公子阳生于鲁【前年来奔者】而二氏所奔亦适在鲁阳生乃隂见公子鉏【与阳生同来奔者】于南郭驾言重献马季孙而与之试之遂并载出莱门密告以故逮夜急行僖子舍于家因馈者而入之公宫将立之盟诸大夫鲍牧醉而往其臣鲍点曰此谁之命也陈子曰受命于鲍子遂诬鲍子曰子之命也【乘其醉诬之】鲍子曰女忘君之为孺子牛而折其齿乎而背之也【孺子荼也景公尝御绳为牛使荼牵之荼顿地故折其齿】悼公【阳生】稽首曰吾子奉义而行者也若我可必不亡一大夫【言己立必不怨鲍子】若我不可不必亡一公子【言已不立不必杀己】义则进否则退敢不惟子是从鲍子曰谁非君之子乃受盟陈子遂去荼母鬻姒而杀荼之党然未及荼也悼公使朱毛告陈子曰器可两君不可两也陈子不对既而泣曰君王长矣尚疑臣之不从君乎葢敎以自为也朱毛复命曰君图之可也乃使毛迁荼于骀未至杀之野幕之下经书陈乞弑其君实弑之也
　　冬仲孙何忌帅师伐邾【防书未详】
　　元年伐邾二年取邾田三年又伐之今又伐之
　　宋向巢帅师伐曹【防书未详】
　　三年宋乐髠伐曹今又伐之
　　七年
　　春宋皇瑗帅师侵郑【防书未详】
