<!-- { "loadSidebar": true } -->
　　卫献公戒【命】孙文子【林父】寗惠子【殖】食皆服【朝服】而朝日旰【晏】不召而射鸿于囿二子从之【至囿】不释皮冠【田猎冠】而与之言二子怒孙文子如戚【林父邑】孙蒯【林父子】入使公饮之酒令太师歌巧言之卒章【取居河之湄而为乱阶也】蒯惧告文子文子曰君忌我矣弗先必死并帑于戚【帑子也先与子分居今并居戚】见蘧伯玉谋易君伯玉难之从近关出【伯玉出境】公乃使诸公子与孙子盟孙子尽杀之公出奔齐孙子追公败公徒于河泽卫人乃立公孙剽【穆公孙】孙林父寗殖相之以听命于诸侯时鲁使厚成叔吊于卫齐侯以郲邑寄卫君【寄寓也古失国寓他所名寄公】鲁又使臧孙纥至郲唁之晋为伯主不即救卹兼为之讨贼至其冬反合诸国盟会以定新君使逐君之贼亲至坛坫以重固其势三纲絶矣苐春秋凡逐君皆书出奔桓十五年郑伯突出奔蔡是也若本国君见逐则并不书出奔而但书逊昭十五年公逊于齐是也葢君而出奔与逊则必有奔之逊之者不必书见逐而逐在其中是以防书书逐君简书书出奔此旧时书例固然非夫子有更易也胡氏惑杜氏之説见襄二十年寗殖将死召其子曰吾得罪于君名藏在诸侯之防曰孙林父寗殖出其君因谓防书书逐君而夫子改之且谓夫子有归罪于君之意夫子苟逐父必不问不父之罪而以君被逐而反治君罪则为君危矣况此防书逐君简书出奔夫子修简书从其原文何曾有改防书之事故曰此书例非文例也若出奔者必书名此不书阙文耳如公羊经文原作卫侯衎出奔齐可验余见桓十五年
　　莒人侵我东鄙
　　报入郓也【十二年】时伯主安在鲁日事奔命屡见侵伐而曽不见伯主之救卹同恶谓何
　　秋楚公子贞帅师伐吴
　　前吴伐楚丧为楚所败而楚复报之子囊师于棠吴不出战子囊以吴为不能而勿儆及还吴人自臯舟之隘要而击之遂败楚师获楚公子宜谷
　　冬季孙宿会晋士匄宋华阅卫孙林父郑公孙虿莒人邾人于戚
　　孙林父逐君晋不能讨贼平乱反因其所立新君而大为会以定之使孙林父名俨然与诸国大夫并列于会将盟书所谓保奸与长乱并犯之矣夫子于此但直书其事而义自见焉
　　十有五年
　　春宋公使向戌来聘二月己亥及向戌盟于刘
　　报二年叔孙豹之聘也刘鲁城外地
　　刘夏逆王后于齐
　　前十二年灵王求昏于齐齐侯【灵公】许昏王使隂里【周大夫】结【成】之十四年王使刘定公【刘夏】赐齐侯命【将昏故先赐命】至是遂逆后焉礼天子不亲迎凡逆后必使上卿行事而以公一人监之桓八年祭公来遂逆王后于纪是也今经书逆后而不书公来似无监者据云官师从单靖公逆王后于齐则已有监公矣其不书者以周制天子下娶尊卑不敌凡娶侯国女必使同姓诸侯命迎之谓之主婚前桓王娶纪女使鲁主婚故祭公至鲁受鲁命以往经书祭公来书遂逆今不知何国主婚但使迎者至鲁一告而单靖公不来其不书公来以是也若刘夏者即刘康公之子前赐命时称刘定公即其人也释例天子公卿书爵大夫书字士书名今刘夏称名则非公卿大夫而士矣故曰官师逆后而卿不行非礼也官师者士也此亦直书之而义自见者
　　夏齐侯伐我北鄙围成公救成至遇
　　齐不知何故伐我曰贰于晋故也夫贰于晋而伐我则伐晋矣伐晋而晋尚不救不惟不能同好恶兼不能伐恶矣晋之自大而不能相恤如此然则晋霸以来其七十余年间鲁君臣之日夕奔命暴露道路以从晋四伐者为何遇鲁地
　　季孙宿叔孙豹帅师城成郛
　　郛者郭也郭不必城今以备齐故城之
　　秋八月丁巳日有食之【杜云八月无丁巳考丁巳在七月一日】
　　邾人伐我南鄙
　　莒连岁伐我今邾又无故见伐据亦以为贰晋之故乃又云鲁使告晋晋将为会以讨邾莒因晋侯有疾而止夫晋师救鲁有如举芥而必为会以救之则仍役诸侯之师且缓不待矣况以疾中止犹是餙文三驾伐郑四月师北林七月师东门鲁君臣帅师以从其如而归归而又如者三月之间两往返焉今邾人伐我距晋侯之卒亦有三月君纵有疾何难遣下军东出以示救意乃公然袖手至平公即位欲结诸侯以继霸始执邾莒二子于湨梁之会事已不及然且为辞曰通齐楚之使则仍是晋恶齐楚而讨邾莒之贰已于鲁何有
　　冬十有一月癸亥晋侯周卒
　　十有六年
　　春王正月塟晋悼公【三月而塟速也】
　　二月公会晋侯宋公卫侯郑伯曹伯莒子邾子薛伯杞伯小邾子于湨梁戊寅大夫盟
　　晋平公【悼公子】即位以羊舌肸【叔向】为太傅张君臣【张老子】为中军司马祁奚韩襄栾盈【栾黡子】士鞅【士匄子】为公族大夫虞丘书为戎马御改服【旣塟除凶服】修官【临御百官】烝于曲沃【旣塟卒哭作主祔庙可行时祭】警守而下【在国有守而君自东下】会于湨梁图继霸也惟时齐久服晋至是不平有争霸之意故齐侯不至但遣其大夫髙固与会而晋觇得之因先为讨贰执邾子莒子于会且状其罪曰通齐楚之使则明言齐之已通楚矣及会毕晋侯宴诸侯于温使诸大夫歌诗而髙厚之诗不类【不从义类】荀偃怒且曰诸侯有异志矣使诸大夫盟髙厚而髙厚逃归于是叔孙豹晋荀偃宋向戌卫寗殖郑公孙虿及诸国大夫自盟而还经不书髙厚于会以逃归也但书大夫盟不书诸国君以大夫自盟国君不与盟也公谷不知本事但疑君在而大夫自盟有政逮大夫之渐而胡氏又宗之夫大夫之盟君使之盟也大夫可盟髙厚国君不可盟髙厚也今以众大夫盟一髙厚而谓之逮大夫向使合众诸侯以盟一髙厚则大夫役诸侯矣若其他盟会虽尽役大夫吾犹恶其奔命无已必国君亲临则诸侯何罪为腓肚不如为赘疣也
　　晋人执莒子邾子以归【见前】
　　齐侯伐我北鄙
　　公未归而即见伐此与晋争我也
　　夏公至自会
　　五月甲子地震
　　叔老会郑伯晋荀偃卫寗殖宋人伐许
　　此郑伐许而晋师借之以报楚者本两事也而夫子合之为一事虽事本防书而简书立义迥乎不同即左氏修防书亦且茫然不知为何意此夫子全经之所以不可不通读也据许男请迁都思叛楚也诸侯各帅其师以赴晋听晋迁许而许不肯迁是晋为许召诸侯而许反却之也晋侯乃请诸侯各归国仅留诸侯之师以伐许夫欲留其师而先归其君固已知其师之有他用矣乃诸侯各归而惟郑不然郑公孙虿特相郑伯从诸侯之师而不肯归于是叔孙豹从鲁君归国而留叔老会晋荀偃及郑伯卫寗殖宋人伐许则以事言之伐许者晋事也即或有他用或伐许或伐楚皆晋事也春秋书例凡主事者皆书名在前不问其同事者为诸侯为大夫而总以主事者先书之如僖二十七年楚人陈侯蔡侯郑伯许男围宋虽楚人为楚大夫子玉而反书之于诸国国君之先何则楚为政也今晋召诸侯晋谋伐许为政在晋则自宜先荀偃而忽改其例以先郑伯虽左氏亦疑之遂造为説曰为夷故也而杜氏又曲解之曰夷者平也谓礼卿不会公侯而可以会伯子男今郑是伯爵原与卿尊卑等夷可以同会故仲尼新意不先书主兵之荀偃而书后至之郑伯葢取其等夷故也夫旣取等夷则仍当先大夫而后伯若先伯则何云等夷且此等夷何关于大事其于晋平继霸兴兵搂伐诸大礼大典有何重系而兴师之始顿及此例且卿大夫士其与公侯会久矣何曽有卿不与会之事而以此为例全属无理殊不知夫子之先郑者予郑主也其不先荀偃者不使荀偃为政也葢郑意在伐许晋意在伐楚两不同矣防书知伐楚而不知伐许简书则但知伐许而不知伐楚不观许之请迁晋乎许何以请迁晋以向曾迁楚也向何以迁楚以畏郑之偪请于楚而迁之也许郑之相讐久矣其自入春秋以来至隐十一年而许即为郑所灭至桓十五年而许始复国当齐楚争郑时郑逃齐归楚齐桓伐郑而楚救之乃不救郑而伐许以许间于齐也至晋楚争郑则许愬郑伯于楚楚责郑而郑弃楚而归晋以许间于楚也至郑悼公时连岁伐许故于成十五年许灵公畏郑之偪而请迁于楚惟时楚公子申为之迁之经书许迁于叶是也则是许向之迁楚葢为郑而迁之矣今许乞迁晋郑应晋之召不得已而帅师以来而一闻伐许则君臣独留而帅师以前此非晋伐许而郑伐许也向迁楚为何今之迁晋又为何此皆诸侯所不关而郑君臣独刺心者故之记请迁晋与经之书请迁叶两相比合而不善读者不察焉若夫伐楚则防书有之观传云师次棫林师次函氏【皆许邑】而晋荀偃栾黡复帅师伐楚以报扬梁之役楚公子格帅师拒之战于湛阪楚师败绩晋师侵方城之外然后复伐许而还则是晋无意伐许徒借诸侯之师以伐楚其专意伐许者独郑耳然而经不书伐楚而但书伐许者以为伐楚非郑伯之所得与也夫扬梁之役何役也救郑之役也楚以救郑来而郑帅诸侯之师以报之非人理矣故伐楚之举虽亦郑伯所愿从而夫子旣书伐许则必不与其伐楚而从而削之若与前伐秦之役特书鲁卫郑三卿者有同义焉葢仲尼新意必通观经文而后知之经文一线必有照顾宋儒谓断烂朝报此欲废春秋之言不足道也
　　秋齐侯伐我北鄙围成【左作郕】
　　齐侯围成孟孺子速徼之【献子之子孟庄子也】齐侯曰是好勇去之以为之名速遂塞海陉而还【鲁隘道】
　　大雩
　　冬叔孙豹如晋
　　乞晋师也齐两年之间凡三伐我且与晋争霸而因晋及我则晋事矣至是告急晋尚曰以寡君之未禘祀言三年丧未毕未急祭也穆叔曰敝邑之急朝不及夕若必待执事之间而至三年恐无及已见中行献子赋圻父见范宣子赋鸿雁之卒章二人皆许之
　　十有七年
　　春王二月庚午邾子牼卒
　　宋人伐陈
　　防书未详
　　夏卫石买帅师伐曹
　　据卫孙蒯【林父子】田于曹隧饮马于重丘【曹邑】毁其缾【汲水器】重丘人闭门而訽之【恐其入故闭门訽骂】曰亲逐而君【林父逐君在十四年】尔父为厉【恶鬼】何以田为卫石买【石稷子】孙蒯伐曹取重丘曹人愬于晋【为明年晋执石买传】经凡帅师祗书卿蒯不书非卿也且责买之身为卿而为蒯役也
　　秋齐侯伐我北鄙围桃【公作洮鲁邑】
　　齐髙厚帅师伐我北鄙围防
　　防臧孙纥【武仲】邑也髙厚欲取纥鲁师将逆臧孙于旅松遣鄹叔纥【即叔梁纥】臧畴臧贾【皆纥弟】帅甲三百宵犯齐师送纥至旅松而还守于防齐师退时齐人有获臧坚【纥族】者齐侯使夙沙卫【奄人】唁之且曰无死坚稽首曰拜命之辱顾君赐不终姑又使其刑臣礼于士【言使贱人来唁是惠赐不终也】以抉其伤而死
　　九月大雩
　　宋华臣出奔陈
　　宋华阅卒其弟华臣以阅子臯比幼弱使贼杀其宰华吴幽其妻而索其大璧宋公将逐之左师向戌请舍之已而国人逐瘈狗瘈狗入于华臣氏国人从之华臣以为逐已也惧而奔陈
　　冬邾人伐我南鄙
　　助齐也

　　春秋毛氏卷二十六
<经部,春秋类,春秋毛氏传>
　　钦定四库全书
　　春秋毛氏卷二十七
　　翰林院检讨毛奇龄撰
　　十有八年
　　春白狄来
　　白狄者狄之别名外域无相朝之制来之而已此与僖二十九年介葛卢来例同
　　夏晋人执卫行人石买
