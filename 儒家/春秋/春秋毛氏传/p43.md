<!-- { "loadSidebar": true } -->
　　天子六军以六卿将之大国三军以三卿将之且毎军各有副贰则虽三军亦用六卿如晋行三军毎出六卿以将之至作五军则以十卿领之是也公羊谓三军者三卿也古者上卿下卿上士下士其説难解如谓古三卿为司徒司马司空至行军时则祗用司徒司空而不用司马如緜诗乃召司徒乃召司空而不召司马故但有上下二卿而无中卿今増一司马官谓之増中军则牧誓司徒司马司空主伯亚旅立政司徒司马司空亚旅阪尹未尝以行军而缺其官况行军最重司马司马者主兵政之官也故凡叙战亦皆以司马为政緜诗所云召司徒召司空者此太王迁都作室之官非行军官也如谓司徒司空皆卿一人大夫二人惟司马卿一人大夫亦一人今増此大夫一人谓之増中军则周礼冢宰司徒宗伯司马司冦皆卿一人中大夫二人未尝于司马有所缺也凡此皆説之周章无理者至谷梁谓天子六卿诸侯一军则误认晋曲沃武公以一军兴而不知其初之以都邑而篡侯服本属创事非尝制也不然晋清原之搜共作五军鞌之战始作六军岂大国有五军有六军耶唐啖氏谓天子六军大国三之一小国半大国则直杜撰立説无凭无据之语以此解经何愁圣经不晦蔑也
　　夏四月四卜郊不从乃不郊
　　説见僖三十一年
　　郑公孙舍之帅师侵宋
　　郑人厌乱极矣乃合诸大夫谋曰晋楚虽并强而晋合十三国诸侯之师则楚弱于晋矣特恨楚来晋不急救我耳晋能急救则楚当避晋何道而可使晋师为我致死使楚不复来而后可终事晋也子展曰吾苟侵宋则诸侯必至吾从之盟楚师至吾又从楚盟则晋怒甚矣晋近能骤来而楚逺不能吾重赂晋师而然后谢楚则或可免斯难乎于是先使疆场之吏恶于宋致宋来侵郑然后子展出侵宋
　　公会晋侯宋公卫侯曹伯齐世子光莒子邾子滕子薛伯杞伯小邾子伐郑
　　晋合十三国之师伐郑宋门东门晋营西郊卫侵北鄙诸侯师于向围其城而观兵南门
　　秋七月己未同盟于亳城北【亳公谷作京】
　　郑人乃乞盟同盟者郑与盟也亳城郑地
　　其盟词有曰若间兹命司慎司盟名山名川羣神羣祀先王先公七姓十二国之祖明神殛之俾失其民队命亡氏踣其国家其词如此而旣而郑即从楚不顾渝盟者葢欲因之以谢楚而非背晋也以为其谋固然也
　　公至自伐郑
　　楚子郑伯伐宋
　　楚子囊以救郑来而诸国之师已解去遂伐宋但是时楚邀秦师并来救而郑即从之经不书秦人而反书郑伯者深予郑之善自谋也当是时楚已在郑意量中矣
　　公会晋侯宋公卫侯曹伯齐世子光莒子邾子滕子薛伯杞伯小邾子伐郑会于萧鱼
　　诸侯悉师至观兵于郑东门郑人行成晋赵武入盟郑伯郑子展出盟晋侯乃会于萧鱼三日乃赦郑囚毁斥堠禁侵掠晋侯使叔肸告于诸侯郑人乃赂晋侯以师悝师触师蠲【三乐师名】广车軘车【皆兵车】淳十五乘【淳耦也谓两十五也】甲兵备凡兵车百乘【合广軘车】歌钟二肆【悬钟十六为一肆】及其镈磬【镈钟镈磬皆倚歌者】女乐二八晋侯以乐之半赐魏绛嘉其和戎狄而正诸华为有功也夫晋楚争郑在绛亦偶一与师至三驾之出绛并不与乃金石之乐祗以予绛而防偃鲂匄诸君徒事劳苦而并不一及且十二国君奔命暴露连年累岁而歌钟镈磬曾不得比于郜鼎之取与济田之归同泽安在况师中之赏最贵明信郑之赂晋本属郑谋而为之史者实以此张晋之功已为可笑且此与和戎从无干涉虽三驾七合【国语七合诸侯】总不如和戎之善然而郑赂全不由此吾故曰左氏铺扬悉本之强晋防书之谬文不足道也萧鱼郑也
　　公至自会
　　旧例书至必以后事初公以伐郑往而旣盟于亳城则宜书公至自会乃书公至自伐郑者不与其盟也以郑将变盟也此以代郑往而旣盟萧鱼则直书公至自会与其盟也以郑有此盟而其后可不用兵也虽是时秦复救郑次年楚复报晋取郑仍为郑用兵而经书并不及郑一似与郑絶无与者葢喜郑谋之从此定也虽然公以年少初立十年之间凡书公至者不一矣三年两书如晋两书至四年书如晋至五年始归而始书至五年又书会晋又书至七年又书会晋乃不书至以是年陈侯逃归郑伯死于会恶其会遂不书至以示变也八年春即书如晋至夏而始书至九年又书会晋至十年始归而始书至是年夏始归而秋又书会晋至冬尽而始书至至此年春书会晋秋书至秋即书会晋秋又书至则其奔命道路无顷刻之安为何如者然且在途加冠在晋朝正者非一年谁为为之以至于此夫子书至此亦伤之矣
　　楚人执郑行人良霄【谷作良宵】
　　郑人使良霄大宰石防如楚告将服于晋曰孤以社稷之故不能怀君【言将他事也】君若能以玉帛绥晋不然则武震以摄威之【言非讲好则大为震摄】孤之愿也楚人执之【其后用公子囊言仍使归郑】然自是楚无意争郑矣
　　冬秦人伐晋
　　据秦庶长鲍庶长武帅师伐晋以救郑直入晋地与晋士鲂战于栎晋师败绩经不书救郑者非郑志也且以絶夫后此之争郑者也
　　十有二年
　　春王二月莒人伐我东鄙围台【台谷作邰】
　　莒旣灭鄫鲁侵其西界故前此曾伐我东鄙以疆鄫田至前十年秋乘诸侯多事复伐我东鄙则强抗甚矣今不惟伐鄙又且围邑其能已乎
　　季孙宿帅师救台遂入郓【郓公作运】
　　季武子乃救台遂乘胜入郓以报见伐且取其钟以为公盘经书遂者与之也与其能继事也古者命将得专制阃外之事凡可以安国家利社稷者则专之可也公谷以大夫无遂事为言此是妄语而胡氏又从之则必如后世之承庙算以取进止致强敌在前而不敢问可乎况以小抗大又实无道且十年之间九作同盟而三见侵我非大创何待矣若汉五行志引刘向谓季武子作三军有侵陵用武之意故隣国不和伐我三鄙【秋邾人伐南鄙十六年齐侯伐北鄙连此东鄙为三鄙】则莒人伐我早见之八年之间此时三军尚未作也事外闲论全不考本末而信口妄诞皆害经之学观者察之台鲁地郓莒地
　　夏晋侯使士鲂来聘【鲂公作彭】
　　秋九月吴子乘卒
　　曰吴子寿梦卒临于周庙【鲁立文王庙以为周公宗子所自出名出王庙】礼也凡诸侯之丧异姓临于外【城外】同姓于宗庙【即出王庙其名宗者以宗子所出也】同宗于祖庙【始封之君即周公也】同族于祢庙【同族自髙祖以下小宗也祢父庙】是故鲁为诸姬临于周庙为邢凡蒋茅胙祭【皆周公支子别封为国】临于周公之庙
　　冬楚公子贞帅师侵宋
　　楚子囊秦庶长无地伐宋师于杨梁以报晋之取郑也经不书报晋取郑者以为郑从此可不争也
　　公如晋
　　公如晋朝且报士鲂聘也

　　春秋毛氏卷二十五
　　钦定四库全书
　　春秋毛氏卷二十六
　　翰林院检讨毛奇龄撰
　　十有三年
　　春公至自晋
　　夏取邿【公作诗】
　　邿小国名【公羊谓邾娄之邑】据邿乱分国为三部鲁以师救邿旣而取之
　　秋九月庚辰楚子审卒【楚共王也】
　　冬城防
　　十有四年
　　春王正月季孙宿叔老会晋士匄齐人宋人卫人郑公孙虿曹人莒人邾人滕人薛人杞人小邾人会吴于向【虿公作囆】
　　前年楚共王卒吴伐楚丧为楚所败而告败于晋至是晋复会诸侯以谋之曰会于向为吴谋楚故也叔老叔孙齐子即叔肸孙也【以叔为族】是时亦为卿礼聘使盟会皆一卿一大夫卿为正大夫为介今鲁特遣二卿以尊晋极为无礼而春秋书法则惟本国征伐详内略外备书正介两人而聘使与列国征伐则虽有二使而祗书一焉今夫子深恶晋恶不讳国辱特书二卿以为鲁耻此皆旧史所无有而夫子特增之者葢晋自文襄兴伯以后约七十余年泗上十二诸侯无日不从征从会至晋悼尤甚此虽勉应亦可憾而况复尊之故夫子破例于诸国大夫有名者皆书曰人而于本国二卿则并书其名以示耻焉或曰据宋华阅仲江齐崔杼卫北宫括俱在会彼何以不书而此独书岂彼不耻耶曰此正所以深责鲁也例无卿大夫与会有名氏而不书者今列国皆不书而独书鲁且备书二卿寛彼正所以责此且亦惟耻之故责之葢深耻夫两卿之可以已也或曰鲁敬晋使两卿故晋亦敬鲁两卿而书两卿于告文夫子之加一卿者从告文耳则不然列国诸卿皆在会岂有告文去其名而但书两卿以告者况崔杼华阅公孙括皆名卿也告文敬鲁卿岂不敬诸卿而乃无故而尽去其名而独告此鲁两卿世无此理或曰谓崔杼华阅皆惰慢夫子以惰慢贬之故不书则从来惰慢皆实书其名而后可曰某惰某不敬文可考也今名且无有谁为惰慢且春秋书法并无以惰慢去名者正义曰仲尼新意吾亦曰仲尼新意葢意固有在而人不识也若书郑之公孙虿则郑初与会特表之非耻之也此又一意也
　　二月乙未朔日有食之
　　夏四月叔孙豹会晋荀偃齐人宋人卫北宫括郑公孙虿曹人莒人邾人滕人薛人杞人小邾人伐秦【虿公作囆】此则仲尼新意之尤显著者据诸侯之大夫从晋伐秦报栎之役也【在十一年】晋侯待于境使六卿帅诸侯之师以进而诸侯之师及泾而止皆不肯济葢亦厌搂伐之无已时也惟叔孙穆子【豹】赋匏有苦叶决意先济叔向乃具舟济之而郑子蟜【虿】见北宫懿子【括】曰与人而不固取恶莫甚焉若社稷何懿子悦二子乃见诸侯之师而劝之济济泾而次焉秦人毒泾上流诸侯之师多死者惟郑司马子蟜帅郑师以进诸侯之师皆从之至于棫林不成军而退是时荀偃令曰鸡鸣而驾塞井夷灶【示不反】惟余马首是瞻栾黡曰晋无此命也余马首欲东耳乃归而下军从之左史谓魏庄子【绛】曰不待中行伯【荀偃】乎庄子曰夫子【指荀偃】命从帅栾伯吾帅也吾将从之从帅所以待夫子也于是伯游曰吾令实过悔之何及多遗秦禽耳【为秦所获】乃命大还晋人谓之迁延之役惟栾鍼【黡弟】叹曰是役也报栎之败也役又无功晋之耻也吾兄弟在戎路耻尤甚焉乃与士鞅【士匄子】驰秦师鍼死而鞅反栾黡谓士匄曰余弟不欲往而子召之余弟死而子来是而子杀余弟也弗逐余将杀子而士鞅奔秦则是济泾之役在本国尚不欲往至诸侯之师则全不欲往者而叔孙穆子与子蟜懿子三人实劝之进之而毫不知耻故当时齐之崔杼宋之华阅仲江辈亦仍在军经但书三人而于诸大夫皆不之及葢亦甚恶夫诸国之从伐秦而三大夫且劝进之也然则郑公孙虿之书名表之乎抑耻之耶曰此则经之尤显著者夫济泾之役报栎之役也栎之役则秦人为救郑来也楚争郑而秦不争郑无故而兴师专伐以救我此不可忘矣郑先君成公将死诸大夫请背楚成公曰楚君以郑故亲集矢于其目吾何忍背之其将死言善如此向使为郑大夫者稍有人心而辞晋不行曰宁从伐楚必不从伐秦秦无故救我我何面目报之则晋未必不以为义而听其自便而乃不惟从之且先之又踊跃鼓舞以劝诸侯而争进之虽其言曰如社稷何一似惕晋之威而不得不然然而从之已矣争先何为故夫子曰此一人者亦幸有此役而吾不解也吾不知其持何説以兵向秦也可耻也故曰前之书名也表之今之书名也耻之仲尼新意葢至此而益着也
　　己未卫侯出奔齐【公羊卫侯下有衎字】
