<!-- { "loadSidebar": true } -->
　　季康子欲以田赋使冉有访于仲尼仲尼不对退而私谓冉有曰君子之行也度于礼礼则以丘亦足矣若欲苟而行又何访焉乃卒用田赋用者以也用田赋者谓不以丘为赋而以田为赋也古者丘赋之法每家百亩收其田所出之财以为赋合一百二十八家得田一万二千八百亩为一丘共赋马一匹牛三头谓之丘赋不谓之田赋以田税什一自有赋也今欲分丘赋与田赋为二于丘赋外又征马一匹牛三头谓之田赋虽其赋均出自田中且亦均在此一丘之中然既立田赋名即非丘赋之旧法不以丘而以田矣公谷不知田赋为何赋妄云公田什一今田赋多取过于什一为非正夫公田多取此在宣公初税亩时已逾什一故哀公曰二吾犹不足以什二之征在前时不在此时也且此是田税不是田赋故前汉志畿方千里有税有赋税以足食赋以足兵宣公初税亩此是加税哀公用田赋此是加赋何则以所加者为马一匹牛三头也若贾逵谓田者井也以田为赋欲令一井之间出一丘之赋则一丘十六井将出赋十六倍无是理矣且季孙云以田夫子云以丘并无有云以井者使谓井即是田则丘何尝不是田丘不可名田则田必不可名井又断可知也若胡氏谓籍田以力赋里以入农商不同若但赋田而不赋里是弛末削本失先王重农之意则籍田以力而砥其远迩赋里以入而量其有无本国语夫子议田赋文彼正谓田税里赋力役军旅均有限制不得増加今反云末可加而本不可加则意有畸重己非夫子立説之本意矣况周制九赋凡山泽关市斥币力役皆在邦郊甸稍县都诸赋之内春秋悉索敝赋正索此等岂有诸赋皆未加而独加田赋者祗以诸赋无常如里赋一条必计其利之出入多寡而度其财业有无以为差等如所云赋里以入而量其有无时増时减不比田赋之可勒为定数故略而不书且亦见重本折末之意书所重不书所轻而胡氏全未之解也
　　夏五月甲辰孟子卒
　　孟子者昭公之夫人也昭公娶于吴为同姓故讳其名不曰孟姬而曰孟子一似出之于宋者此是鲁人常称论语所云君娶于吴为同姓谓之吴孟子是也但坊记云鲁春秋去夫人之姓曰吴其死曰孟子卒则必夫人生时去姬称吴一如论语所称吴孟子者及其死而并去之以吴即姬姓称姓不可称国亦不可也若不称夫人并不称薨者旧以为孟子之称难于赴告因不赴告遂不称夫人称薨则小君祔塟虽外不赴告而本国礼文必不可阙乃经亦并不一及此必季氏重抑昭公使不得成小君之丧故鲁史不书而夫于因之此正所以着季氏之恶非讳之也据传孔子与吊适季氏季氏不絻放绖而拜杜氏谓孔子致仕但服旧君母妻之丧故可与吊而季氏竟不服小君之服不着丧冠故夫子即去绖而拜亦不用吊时弁绖之服葢从主节制也按絻为初丧去冠之服及成服而再冠即不絻矣是不絻非不冠也亦惟不去初丧所服之冠故曰不絻今解絻作冠固己非是若弁绖而吊则以爵素为弁澡麻为绖功缌通用正旧君母妻之服虽不吊亦何必去绖且吊无拜法厯有明文况此时吊季氏上无殡宫即臣子亦并无拜礼惟受吊主人则不问所吊何人而来吊即拜此必季氏不肯服小君之丧故不絻亦不绖而頺然下拜此正防文记季氏不臣之节与经文书卒不书塟正相表里而杜氏误解之也向疑放字是散字字形之讹礼凡初丧服絻必服环绖以环股之绳束之而其末不绞又谓之散绖或季氏不服絻而但服散绖亦未可知而既而思之祗从放字作去字解而不絻不绖尤为明快若谓季既不絻故子亦不绖则天下无执君亲之丧而依违绕指以大礼当酬酢者曰从主节制此何节制也
　　公防吴于槖臯【吴地】
　　公会吴槖臯赴吴召也时吴子使大宰嚭请寻盟【寻八年莱门之盟】公不欲使子贡辞之经但书会不书盟以此
　　秋公会卫侯宋皇瑗于郧【公作运】
　　吴召会也吴人以卫侯来缓将执之景伯告子贡子贡请束锦以见宰嚭语及卫君宰嚭曰寡君以其来缓也惧之故将止之子贡曰卫君之来必谋于其众其众或欲或否是以缓来夫劝其来者子党也劝其不来者子之雠也今一来而果执之则雠者之言验矣嚭曰善乃舍卫侯
　　宋向巢帅师伐郑
　　宋郑搆兵已久其彼此侵伐厯见经文必有以一事为终始者而防书不详前既已屡辨之矣至是传又云宋郑之间有隙地焉曰弥作顷丘玉畅嵒戈锡凡六邑子产与宋为成曰勿有是【言俱弃之】及宋平元之族自萧奔郑郑人为之城嵒戈锡以居之至是宋伐郑杀元公之孙遂围嵒郑罕达救嵒又围宋师据此则宋郑争邑别是一事与前彼此侵伐传皆不相合独元平之族居郑一节连及前事而又多可疑考之定十年宋公子地公子辰前后奔陈十一年自陈入萧十四年又自萧来奔此皆见经者若自萧奔郑则经与传两无明文且公子地辰皆景公之弟元公之子经累书宋公之弟其所云宋公者皆是景公以宋入春秋自定十年至十四年皆景公年也景为元公子则其弟为元族与平族无渉且未有兄为元公子而弟为元公孙者今曰平元之族又曰元公之孙则非其人矣此其中又必有误而影响以傅会者此皆所当阙也
　　冬十有二月螽
　　螽者蝗也蝗至冬而终故曰螽今周十二月为夏十月虽不能为灾然冬尚有此则以异故书之杜氏推长厯谓是年应置闰或者十月是九月其候尚温故未蛰则是以常释春秋非记异意矣
　　十有三年
　　春郑罕达帅师取宋师于嵒
　　前冬郑罕达救嵒已围宋师至是向魋又帅师来郑人狥曰得桓魋者有赏魋逃归遂取宋师并取他邑去而前所争之六邑又各弃勿有焉
　　夏许男成卒
　　公会晋侯及吴子于黄池
　　吴夫差兴师北征穿深沟于商鲁之间北属之沂西属之济将会晋侯于黄池【卫地】我公与焉及盟吴晋争先吴人曰于周室我为长【泰伯后也】晋人曰于姬姓我为伯【诸侯长也】争先不决据传则晋赵鞅呼司马寅将以死战遂先晋人据国语则吴人服兵擐甲建旌提鼓三军皆哗其声动天地晋师大骇乃请吴称吴伯不称吴王为诸侯长遂先吴人其説不同然当从传不从国语者以经先晋侯不令以吴为盟主则晋先可知若谓经每书吴并不称子至此独称子者亦以其自去僭号夫子嘉之如国语所云则夫子是经但据防书并不据国语国语称公称伯未尝称子且经书吴子不一蔡侯以吴子战于柏举于越败吴于檇李吴子光卒此与书楚子邾子胡子沈子一例而旧以为从降称谬矣时诸侯不至独公与会吴人将以公见晋侯子服景伯曰王合诸侯则伯帅侯牧以见王伯合诸侯则侯帅子男以见伯今诸侯相防而君帅寡君以见晋君则晋成伯矣敝邑将改职贡鲁赋于吴八百乗【七年鲁赋于晋八百乗邾六百乘此是晋定贡赋之制】将半邾以属于吴【三百乘】而如邾以事晋【六百乗】是执事以伯召诸侯而以侯终之何利焉乃止
　　楚公子申帅师伐陈【防书阙】
　　于越入吴
　　吴自定十四年檇李之败阖庐为越所杀后吴子夫差败越于夫椒报檇李也时越子以甲楯五千败保会稽使大夫种行成于吴吴子许之伍员极諌不从既而吴伐齐员又諌乃杀员而沈之江方是时越子苦身焦思置胆于坐坐卧即仰胆至是伐吴先以畴无余讴阳【二大夫】自南方及郊吴太子友王子地王孙弥庸夀于姚御之弥庸见姑蔑之旗曰吾父之旗也【时弥庸父先为越姑蔑人所获因见其旗在姑蔑军中】不可以见雠而弗杀也遂战获畴无余讴阳既而越子至乃命范蠡舌庸截吴归路败太子友于姑熊夷【吴地】获王孙弥庸及夀于姚而自帅中军以袭吴入其郛焚其姑苏徙其大舟吴人告败于吴子吴子方防黄池恐其闻也而杀之及归乃使人以厚礼请成于越吴及越平【越灭吴在之哀二十二年】
　　秋公至自会
　　晋魏曼多帅师侵卫【曼下公无多字　防书阙】
　　塟许元公
　　九月螽
　　冬十有一月有星孛于东方
　　盗杀陈夏区夫【防书阙】
　　十有二月螽
　　十有四年
　　春西狩获麟
　　狩者冬猎之名春而名狩以周之春即夏之冬也西鲁西也麟兽名不恒见者书狩礼例书所获则文例也据传西狩于大野叔孙氏之车子鉏商获麟【车子官名鉏商人名家语作车士子鉏商则于车下増士字而以子为姓非是】以为不祥而赐之虞人仲尼曰麟也然后取之按麟为灵兽王者之瑞礼运圣王顺徳则麒麟鳯凰皆在郊棷孝经援神契徳至八极则麒麟臻故公羊亦云麟者仁兽有王者则至无王者则不至此时周徳既衰明王不作夫子以圣人乗时间出而不得在位则此王者之瑞将以谁应况麟之为物游必择方翔必择所今出而被获则是圣人而厄于在下之明验也此与论语鳯鸟不至河不出图之叹正相表里故夫子作春秋而终于获麟之一时虽春秋纪年当有始终此不惟不终哀公之二十七年且不终哀公十四年之夏秋冬自伤道衰陡然絶笔理固有之若公羊谓西狩获麟应夫子受命之符故夫子见麟而作春秋则刘向尹更始等皆以为瑞灾不并征吉凶不两立既伤灾见不得复庆为瑞至况终于获麟亦仅见公羊之説而汉儒遵之若始于获麟则虽汉儒亦不遵贾逵服防等皆以孔子自卫反鲁始作春秋在哀十一年凡三年而文始成有获麟之应虽其言亦皆臆见彼此无所凭然其不遵公羊説则显然也若汉儒谓周在西故夫子欲兴西周又谓立言之位在西方麟为西方兽属金兑为金为言为口则幸而所狩之地偶在鲁西耳万一在鲁东夫子将不作春秋乎至説公羊者云此是周亡之灾汉兴之瑞刘为金刀而汉中在西夫子豫知而伤之此真妖妄之言东汉符命家所为前儒早辟之不足道也
　　若胡氏谓河出图洛出书而八卦画箫韶作春秋作而鳯麟至事应虽殊其理一也又曰文成而麟至又曰鲁史成经麟出于野则以获麟为春秋既成之瑞应事或有之但其曰文成曰成经曰制作文成岂其作经至哀十三年盗杀陈夏区夫十有二月螽已告成书而麟忽来至然后缀西狩获麟一句乎抑亦连西狩获麟一句綂谓之经乎夫必经成而麟至则西狩获麟一句不可谓之经也若必合获麟为经则是麟至时经未成也从来儒者解经定有着落断无言之似是而按之实非者既已信之真言之凿文成成经再三伸説则必使后之人明知书成何时经成何所而乃为此鹘突之语且曰周南关雎王者之风麟趾为关雎之应驺虞为鹊巢之应取小序应字以证已瑞应之説一似关雎诗成麒麟来至者而朱元晦注麟趾竟曰王者之瑞有非人所得而致则全袭胡氏説直以麟趾诗作获麟解矣其可笑如此
　　春秋终于是年春亦公羊谷梁説谓孔子作春秋终于获麟之一句而汉时公谷早出故遂遵其説以为夫子圣经实止于此若左氏春秋则止于哀十六年夏四月己丑孔丘卒而其后防书未尽循年记事附载经后者尚余十有一年安见获麟一句即为絶笔之铁案无如夫子自为书必不能自记其生卒之年故夫子之生见于公羊之传文夫子之卒见于左氏之经文其絶笔之年则姑从公谷为説自汉迄今未有改也若司马迁云夫子厄陈蔡而作春秋则在哀六年与诸説又不同要之説经贵有据能据经据传据防书然后据汉儒之説经者而以义而裁断之庶于是经不大谬耳


　　春秋毛氏传卷三十六
