<!-- { "loadSidebar": true } -->
　　谷邓国伯侯爵绥吾离名也二国皆远地属楚以南与衡岳相近僻小不恒至或书名或书字此与庄五年郳犁来来朝【即小邾子也郳犁来名】二十三年夏萧叔朝公例同【萧国叔字】
　　无秋冬説见前四年
　　八年
　　春正月己卯烝
　　烝时祭名四时之祭春祠夏礿秋尝冬烝烝者众也言成物众多可备荐享也周礼时祭用四仲月此春正月即夏时之冬十一月正冬仲月也此直书而无讥者或曰左氏曰闭蛰而烝闭蛰在亥月当是十月此十一月为失时则闭蛰中气虽在亥月与子月接其言闭蛰而烝者谓闭蛰即可烝耳况闭蛰后耶
　　天王使家父来聘
　　家父者天子大夫家氏父字也王国使上中大夫下聘诸侯则例称字此与隐九年天王使南季来聘庄元年王使荣叔来赐桓公命例同
　　夏五月丁丑烝
　　烝冬祭也夏五月则春三月矣此时当祠而复烝何也且前已烝矣何再烝也此礼也而义见焉
　　秋伐邾
　　冬十月雨雪
　　夏八月也可雨雪乎月令曰孟冬行秋令则霜雪不时
　　祭公来遂逆王后于纪
　　祭公天子之三公而食采于祭者穆王时有祭公谋父此其后也【又隐元年有祭伯庄二十三年有祭叔公与伯是爵叔则字矣此必以采为氏者观郑有祭仲可验】礼天子娶后不亲迎使公卿迎之公羊説天子亲迎此无据之语【或引诗亲迎于渭孔子对哀公冕而亲迎为证不知诗颂文王谓诸侯世子也孔子对哀公言鲁国之礼并不以天子为言】葢婚姻賔主彼此敌体天子与诸侯分位不敌故天子娶侯国之女必使同姓诸侯命迎与王姬下嫁于诸侯亦必使同姓诸侯送婚正同此祭公来鲁因以鲁主迎后之事故来受鲁命即往迎后其不称迎女者此受鲁命以往鲁不敢斥后为女也若其不称王使者正以使迎非王事鲁既命迎则王自不当再命且春秋逆女不一从无称君使者昬礼不称主人况国君无父岂可以命迎之使即自壻出此在前经已明言之【见隐二年】而胡氏又云王不书使责其使三公为非礼故祭公专命不报遂行如纪夫天子逆后一公一卿此如后世使臣正副之义故此使祭公襄十五年传官师从单靖公逆王后于齐皆三公也【此不书卿者举重而略轻也庄十五年传称官师者则以元士代卿行也】此正杜氏所谓使上卿逆后而公监之也葢天子逆后礼无明文然在春秋即并无天子不使三公之例乃曰祭公悻悻不报而行吾不知所云不报者谓当仍报王而往迎乎抑当还报鲁而不得遽迎以归乎夫亲受鲁命受毕即行祭公之谨也今乃以遂行为祭公罪则成十三年公如京师遂会诸侯以伐秦僖三十年公子遂如京师遂如晋有何非礼而悻悻若是【遂者继事之称见旧疏】
　　天子无敌体纪国虽小皆得下娶特是时齐将谋纪前六年纪侯会成谘谋齐难纪侯来朝欲因鲁请王命以求成于齐则其居心萦虑但思倚王室之尊以保宗社故此之上婚不知何缘然亦畏天时保之苦心也乃嗣此十五年王崩之后去纪姜归京师裁九年去王崩裁四年是时纪姜尚在王室也即鲁之伯姬叔姬亦尚在纪也而齐师迁纪天王不能讨宗鲁不敢问春秋之世何如矣史文记事多无连类见本末者而独于纪事前后缕缕如线虽不必有意特存然义可见也
　　此王后桓王后也桓之八年当桓王之一十六年岂有天子立一十六年而始娶后者此必再娶可知也苐公羊曰诸侯一娶九女又曰诸侯不再娶考之三礼并无其文惟白虎通王度记皆曰天子诸侯一娶九女亦曰天子诸侯不再娶此本袭公羊之説而加天子于其上者如是则此年逆后在三传诸家皆宜有初娶再娶之辨而自杜氏何氏范氏及孔氏诸疏皆顺文解义依回蒙混并不敢道及一字及观襄十二年灵王求后于齐齐问晏桓子以答婚之词至十五年而刘夏随单靖公至齐逆后考其年则灵王十四年也十四年娶后与十六年娶后皆非初娶况史世家云周惠王崩子襄王立襄王母早死其后母曰惠后生叔带有宠于惠王而襄王畏之夫后母非再娶乎【左传襄王称惠后为先后适子称后母先后明非媵姒继室者】且襄王以翟师伐郑有德翟氏遂立翟女为王后夫后可再立即再娶也何也襄王曾娶姜任矣翟女非侄娣必非在宫而升立之者【周语无以翟女间姜任谓有侄娣在也】若诸侯再娶尤复多有庄元年齐襄娶王姬十一年齐小白又娶王姬皆非初娶如曰诸侯不再娶则王室虽卑岂有越祖制而甘媵侯国之理若昭二年晋平公娶齐女少姜是时晋平已一十八年矣其所娶者或异姓之媵【古诸侯娶女异姓为媵如晋将嫁女于呉齐侯使祈厘女媵之类】或同姓侄娣而待年于国【同姓以侄娣从其幼者待年于国如叔姬归于纪类】皆未可知何也以当时曰非伉俪可疑也至三年齐请继室于晋晋平复娶之其答请继词有云寡君不能独任其社稷之事未有伉俪若惠顾敝邑抚有晋国赐之内主则明是再娶为夫人之语予尝疑隐公居摄一事谓惠公元妃孟子早卒重娶宋武公仲女为夫人此即是适故桓为适子而隐以长庶居摄此是典例乃胡氏痛诟谓以妾为妻以庶为嫡三纲沦九法斁人望絶责隐责惠责天王无所不至予间引庄公再娶孟任立子般事以解之以为桓公与子般隐公与闵僖两两相似而季友立子般而见褒隐公让桓公而见贬颇为不平既而念子般之事尚有未合【惠公元妃孟子死庄公夫人哀姜未死则桓为适子般尚非适也】惟是诸侯可再娶则再娶即适适则其子可为储千年之疑一旦顿释夫天子诸侯既无成礼其不再娶一语又未尝杂见于三礼之文所借春秋一书周礼尽在而乃遍考之而必无其事则其言诞矣先仲氏曰善解经者当以传解经不当以经解传予谓善解经者当以经解经并不当以传解经夫传尚不可解经而况于儒説则吾得援春秋礼例而独断之曰天子诸侯皆再娶岂为过也



　　春秋毛氏传卷七
　　钦定四库全书
　　春秋毛氏卷八
　　翰林院检讨毛奇龄撰
　　九年
　　春纪季姜归于京师
　　自鲁而言则称王后自纪而言则称季姜京师者王畿之名
　　夏四月
　　秋七月
　　冬曹伯使其世子射姑来朝
　　诸侯有相朝之礼曹伯欲朝鲁而病不能行因遣世子代朝之礼也称享曹太子时献乐而叹正为父病故冬遣世子来朝而入春即曹伯病卒此皆无所美刺者公谷谓世子不当抗诸侯之礼此固不识周制而胡氏复谓世子固有摄君朝聘之事然诸侯朝天子则摄之诸侯自相朝即不然按周礼典命职诸侯之适子誓于天子【誓者受命也】而摄其君则下其君之礼一等未誓则以皮帛继子男谓诸侯世子已受天子命者则朝聘时但下君一位公之子与侯等侯之子与伯等伯之子与子男等未受命者则但以皮帛随子男之后此诸侯世子摄君朝聘天子之礼也若诸侯自相朝则不问已誓未誓【杜氏谓曹世子未誓无据】概降君一等各以其国上卿之礼待之故曰宾之以上卿享曹太子盖诸国上卿无不下君一等者今曹伯之子下伯一等当如子男不得继子男之后故曰宾之以上卿此正诸侯世子摄君相朝之礼与摄君朝聘天子相分别处而胡氏又谓世子摄君但可行于天子而不可行于诸侯误矣先仲氏曰胡有不可解者既云诸侯老疾使世子摄己事以见天子又云君疾而储副出啓窥伺之心危道也夫同一朝聘而在诸侯虞窃发在天子即不虞窃发何以解之射姑世子名
　　十年
　　春王正月庚申曹伯终生卒
　　夏五月葬曹桓公
　　秋公防衞侯于桃丘弗遇
　　前六年北戎伐齐诸侯救之郑公子忽有功焉齐人饩诸侯使鲁为班次而鲁据周制班独后郑郑人怒请师于齐齐人以衞师助之至是公知之思求成于衞以絶其援而衞不与防因之有三国战郎之役此书弗遇实録也桃丘衞地
　　冬十有二月丙午齐侯衞侯郑伯来战于郎
　　但言来战而不言败绩杜氏所谓苐交绥而无胜负是也是役本郑志而齐僖为倡且徼他国以助之则齐为政矣鲁桓僖壻衞宣又从王伐郑而齐以谋纪之故独与郑密遂彼此牵伐而不可解其叵测如此
　　十有一年
　　春正月齐人衞人郑人盟于恶曹
　　此从战郎后复相盟以固结之其称人者使卿大夫盟而君不与焉称齐衞郑宋盟于恶曹多一宋字反疑经阙不知宋郑雠搆久矣前此未尝合而继此则我与宋又连谋伐郑此时焉得有宋耶况宋列郑后非次也此羡文也
　　夏五月癸未郑伯寤生卒
　　秋七月葬郑庄公
　　九月宋人执郑祭仲突归于郑
　　郑忽出奔衞
