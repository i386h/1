<!-- { "loadSidebar": true } -->
　　据齐人侵鲁疆疆吏来告公使以所守之众列陈而去书此者志齐背盟也奚鲁地
　　六月丁丑蔡侯封人卒
　　秋八月蔡季自陈归于蔡
　　蔡季桓侯弟也桓侯无子蔡人召其弟立之季名献舞即庄十年楚败蔡师以蔡侯献舞归者是也胡氏惑公羊之説谓季归不立别立献舞则此时召季何为经之书召季何意献舞何人此时立献舞何据无稽至此
　　癸巳葬蔡桓侯
　　称侯误文胡氏谓抑以垂训误矣例既葬无不称公称諡者胡氏又引唐人啖助邪説谓蔡季之贤故知请諡则春秋列国书葬书諡者无算焉能皆得贤弟而请之且贤弟已避位尚得豫新政而为请諡乎妄哉説见隠三年葬宋穆公
　　及宋人卫人伐邾
　　宋卫伐邾报邾伐也【隠五年邾人郑人伐宋】公甫受邾朝甫防邾于趡而遽助人之兵何居
　　冬十月朔日有食之
　　朔不书甲乙皆史阙文左氏谓日御失之【天子掌厯曰日官诸侯曰日御】理或然也
　　十有八年
　　春王正月公防齐侯于泺公与夫人姜氏遂如齐【公羊无与字】
　　公本与夫人同至齐然必公先与齐侯行防礼而后偕夫人至齐故曰遂遂者继事之词泺齐地
　　夏四月丙子公薨于齐丁酉公之丧至自齐
　　据公与文姜如齐齐侯通焉公谪之以告【夫人告齐侯】夏四月丙子享公使公子彭生乘公【上车曰乘彭生多力拉公干杀之】公薨于车鲁人乃请诛彭生以灭耻辱齐人诛彭生史例内君见弑必讳为薨然内薨不地以薨而求其地也外薨必地则又以地而求其薨也书例之互见如此
　　秋七月
　　冬十有二月己丑葬我君桓公

　　春秋毛氏卷八
<经部,春秋类,春秋毛氏传>
　　钦定四库全书
　　春秋毛氏传卷九
　　翰林院检讨毛奇龄撰
　　庄公【名同桓公子也諡法胜敌克乱曰庄】
　　元年
　　春王正月
　　不书即位者父弑而不忍行即位之礼宜也
　　三月夫人孙于齐
　　夫人庄公母也前一年桓丧归时夫人已随丧归鲁矣是时不书归者以丧归告庙夫人归不告庙也至是复奔齐讳之曰孙孙者避也言慙而避之云尔若公谷谓接练时录母之变详其説则误以姜未归鲁当小祥练祭而庄念母尚在齐故记曰孙齐一若此时新去齐者是以未归之夫人而驾言去齐世无是理况小祥练祭必期又一月丧服四制所云十三月而练者今自前年夏四月至此裁十二月耳何接练之有
　　夏单伯逆王姬【逆左作送经误文】
　　王姬是桓王之女齐襄公娶为后者单伯者天子卿也天子上卿例书爵与公侯同王姬下嫁必以同姓诸侯主之时命鲁主婚故送姬至鲁而聴齐就鲁迎之经文逆字是送字之误文可据公谷不知是误谓王官焉得有逆王姬之事乃为説曰单伯者吾大夫之命于天子者也言鲁大夫贡于天子而天子命为鲁卿也则不知单是畿内采地而世以采为氏者其仕于王朝已非一世春秋所称单伯单子皆是也而谓鲁有单采乎有单氏大夫乎而胡氏遵之乎
　　秋筑王姬之馆于外
　　公在忧次不便行吉礼接宾于庙【齐来迎者当在庙】故筑馆于外若谷梁胡氏谓缞麻不可接弁冕则诸侯既葬丧服除矣尚缞麻乎若杜氏谓王命不敢违则天下诸侯岂少同姓可主婚者而负丧行事并忘大雠此非不敢违不欲违也他日无王命而自娶齐女而谓此时能辞王命而不为主婚必不然矣此皆不足讳亦不足责者春秋所谓直书其事而义自见者如此
　　冬十月乙亥陈侯林卒
　　王使荣叔来锡桓公命
　　荣叔周大夫荣氏叔字锡命者死而赐以文如后之哀防昭七年所谓追命卫襄者是也夫以桓之死而锡以文渎可知矣若王无天字此是阙文先儒皆谓非义所存胡氏惑啖助之説谓削天贬王为宠簒弑则当桓生时天王之宠桓者至再至三聘问之间厯有辞命彼时皆有天今独无天乎且使不去天字即桓之簒弑可贳乎何贸贸至是
　　王姬归于齐
　　齐师迁纪郱鄑郚
　　齐将灭纪先迁其三邑之民而取其地郱鄑郚皆纪邑也此与后十年宋人迁宿闵二年齐人迁阳例同谷梁以纪郱鄑郚为四国名又以为迁纪于郱鄑郚皆非是
　　二年
　　春王二月葬陈庄公
　　夏公子庆父帅师伐于余丘
　　公子庆父者桓公之子庄之庶兄也以庶长称孟而时压于嫡故又称仲其后称仲孙而终称孟孙氏以是也公羊于二十七年谓是庄母弟谬矣庄母弟惟季友耳胡氏谓鲁在春秋中见弑者三君其贼未有不得鲁兵柄者公子翚仲遂庆父皆是也然此皆六朝时事春秋藏兵于赋不立军阃其得失未必如此于余丘杜氏云国名公谷谓是邾娄之邑则史例书伐无称邑者【惟本国有伐我西鄙南鄙之称他国无有且鄙非邑也】苐国名无三字此必是夷狄之国而比近鲁者与成三年晋郤克卫孙良夫伐廧咎如例同
　　秋七月齐王姬卒
　　内女书卒此书者以鲁曽主婚比之内女檀弓云齐告王姬之丧庄公为之服大功以由鲁嫁故为服姊妹之服是也
　　冬十有二月夫人姜氏防齐侯于禚【禚公羊作郜】
　　此姜氏即文姜也后仿此禚齐地
　　乙酉宋公冯卒
　　三年
　　春王正月溺防齐师伐卫
　　此伐卫为纳惠公也与后五年公复防齐侯伐卫皆是一事溺者鲁大夫名其不称氏者史有此例与隠三年翚帅师四年无骇帅师并同谷梁胡氏谓恶其防仇雠而伐同姓夫纳朔非义皆莫知而尚问其余罪乎
　　夏四月葬宋庄公
　　五月葬桓王
　　桓王以桓十五年崩至是阅七年而始得葬义可知矣公谷疑改葬无据防葬例见隠三年
　　秋纪季以酅入于齐
　　纪季者纪侯弟也史例诸侯之弟类以仲叔季称共仲许叔蔡季是也酅者纪之邑也齐侯将灭纪已迁纪三邑矣至是纪季以酅邑纳于齐愿入齐为附庸之国以姑存宗庙此亦大不得已之苦心也夫子存此与后书叔姬归于酅其卹纪与恶齐义俱见焉入者纳也与他入国入邑例不同
　　冬公次于滑【滑公谷作郎】
　　公欲防郑伯【子仪】以谋存纪故特过郑郑伯辞以难【时突尚在栎】遂次郑近地而不能去鲁固懦矣然如邻之不相防何云凡师一宿为舎再宿为信过信为次滑小国名以近郑故次之若公谷作郎则鲁地矣郑能来乎【旧注滑郑地非是观后年郑伐滑秦灭滑可见】
　　四年
　　春王二月夫人姜氏享齐侯于祝丘
　　祝丘鲁地则姜氏已还鲁矣出入不书不告庙也两君相见有飨礼特夫人无是耳
　　三月纪伯姬卒
　　此隠二年归纪者记此见我之不能庇纪也
　　夏齐侯陈侯郑伯遇于垂
　　此齐郑谋灭纪也前桓五年齐僖谋纪时原与郑伯同如纪思以袭之经书齐侯郑伯如纪是也其因循至今者徒以纪与王室为婚姻耳今桓王已崩无所顾忌故前元年即已迁纪三邑至三年而纪季以酅归齐我公特过郑久舎于滑正以齐郑有旧谋今必牵郑故公求郑伯一见以解纪之难乃一宿再宿三宿而郑不与见则其约于齐而恐以我贰情可知矣至是则复相防以终前如纪之案其不言防而言遇者以遇礼稍杀防之密而不欲彰也郑伯郑子仪也郑自桓十五年忽归国后突随入于栎而未有国也既而忽为髙渠弥所弑而立子亹则齐襄杀子亹而戮髙渠弥何也以齐党忽也故子亹既杀突仍不入而立子仪以突为忽雠即为齐雠子仪无徳怨焉此时子仪正主国故齐与谋之胡氏谓是突不惟不识事实并不识情理矣突忽不两立齐宋不兼合宋突齐忽各有所为説见桓一十五年
　　纪侯大去其国
　　前齐迁纪三邑纪季以酅入于齐而齐之逼纪如故则不得已而去之其不言灭而祗言去者以纪季存酅犹奉宗祀观后十二年有纪叔姬归于酅文则酅尚苟存可知也若其称大去者先仲氏曰去而不反曰大去犹之归而不复曰大归言去之至也【胡氏以委弃之多与去国为大俱非是】至于称侯则春秋失地书名失国书爵亦是史例与后十年齐侯灭谭谭子奔莒僖五年楚人灭子奔黄例同公羊谓不书齐灭者为贤者讳齐襄复九世之雠春秋贤之何为复九世之雠以周夷王时纪侯谮齐哀公于王而烹之哀公者襄九世祖也此与史世家齐哀公时纪侯谮之周周烹哀公语合故郑氏亦云懿始受谮而烹齐哀是也但齐哀本不道齐风还诗所以刺哀公之荒淫周制不雠义杀此固义之所当杀者即使天王淫刑无所归咎比之雠有司之法更为不同且恩怨以时亲逺则恩衰雠逺则怨忘故周制复雠之义不过五世并无九世犹相雠者且夷蛮无共主故有雠国三代共主无雠国也【即春秋列国两雄对峙搆怨有之然谓之敌国若齐纪则并非敌国之比】又且春秋一书自为终始从无连前代事实説春秋者予即以经文考之即一纪存亡而合隠桓庄三公凡六十一年书二十一条【隠二年纪履繻来逆女　伯姬归于纪　纪子伯莒子盟于密　七年叔姬归于纪　八年公及莒人盟于浮来　桓五年齐侯郑伯如纪　六年公防纪侯于郕　纪侯来朝　八年单伯来逆王后于纪　九年纪季姜归京师　十三年公防纪侯郑伯及齐侯宋公卫侯燕人战　十七年公防齐侯纪侯盟于黄　庄元年齐迁纪郱邢鄑　三年纪季以酅入于齐　冬公次于滑四年纪伯姬卒　纪侯大去其国　齐侯葬纪伯姬　十二年纪叔姬归于酅　二十九年纪叔姬卒三十年葬纪叔姬】皆厯记其求庇王室求救宗国而卒不能
　　庇之救之之意其不惮璅屑绵邈有始有终如此则其卹纪恶齐伤王室之卑痛宗国之弱为何如者而谓贤齐襄而予之也乎况齐侯如纪在桓五年此时齐僖未亡则谋纪者齐僖之志谁谓齐襄能复雠者解春秋而不读经此何説也
　　六月乙丑齐侯葬纪伯姬
　　三月纪伯姬卒入夏而纪侯去国然伯姬犹未葬也至六月而齐侯始葬之则去国之惨即一妻之棺而不能顾他可知矣若其称齐侯者春秋书法君身称爵大夫称人并无以褒书爵【公羊説】与以贬书爵之例【胡氏説】此直书齐侯者向以为纪侯之去国无所逼逐如太王迁岐走马自行今而知齐侯之亲在纪也则非自去之逼逐之也故纪侯之去不可言去几见有国君而轻去国者伯姬之葬何可言葬先仲氏曰纪侯自有妻纪妻自有葬几见有齐侯而葬纪妻者皆文也而义自见焉
　　秋七月
　　冬公及齐人狩于禚【禚公谷作郜】
　　禚齐地也公至齐不与齐侯狩而与齐大夫狩虽齐侯以甥礼轻之然公则卑防甚矣此展甥之诗所由讥与
　　五年
　　春王正月
　　夏夫人姜氏如齐师
　　师则在军中矣此时齐未行军得毋齐师尚在纪孔疏所谓疆理纪地之师者非耶
　　秋郳黎来来朝【郳公羊作倪黎左作犁】
　　郳国黎来名郳与邾同姓即小邾子也附庸之君例可书名并书字者胡氏谓夷狄之附庸称名则春秋无此例且小邾非夷狄也説见隠元年邾仪父
　　冬公防齐人宋人陈人蔡人伐卫
　　云伐卫纳惠公也公以国君与诸国大夫纳有罪之君义何如矣
　　六年
　　春王正月【正公谷作三】
　　王人子突救卫
