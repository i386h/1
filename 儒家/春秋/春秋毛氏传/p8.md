<!-- { "loadSidebar": true } -->
　　夏城中丘
　　中丘鲁邑据左氏以不时故书
　　齐侯使其弟年来聘
　　周制诸侯有聘问之礼使卿执玉帛以相存问故周礼玊人职云瑑圭璋璧琮八寸以頫聘而聘礼使者执圭以致命束帛加璧以致享皆以玉帛献享相结好者齐鲁本世好之国至是僖来聘且使其弟重典例也年者弟之名左氏称夷仲年似以夷仲字而年其名者其不称公子则史例如是予前已备言之而胡氏谓恶夷仲之子【即无知】后成簒弑遂责僖公宠夷仲之故而削其氏号夫以兄宠弟而削弟氏子簒弑而削父氏连坐之法春秋无有况无知之弑在庄八年此时簒弑未形而豫戮其父于三十八年之前不已急乎
　　秋公伐邾
　　据传宋及郑平惟惧前年受郑成而宋恶之故伐邾以媚宋以邾为宋怨故也【隐五年邾人郑人伐宋】故传曰为宋讨也夫邾为鲁隣且曾盟蔑以媚宋而致絶与国而壊旧好于义何居
　　冬天王使凡伯来聘
　　戎伐凡伯于楚丘以归
　　周制天子有聘诸侯之礼至是桓王始来聘而我之朝聘前此未闻斯已难矣乃复终事以还而使车在道忽受戎患王臣为我来未可坐视况鲁职方伯即不请王命亦可以兴师讨罪如伯禽征戎已事而乃了无所施而徒书其事于册其安之乎凡伯者周之卿士凡国伯爵也伐者以兵制人不必有钟鼓曰伐以归者胁之而归楚丘卫地名据传戎朝于周曾发币以享公卿而凡伯不以賔礼相待故戎怒伐之亦报复之举也然非法矣
　　八年
　　春宋公卫侯遇于垂
　　宋郑搆兵已久而卫复佐宋以加于郑虽三国连搆实则以一郑而敌宋卫之两大其在郑不无小绌前三年齐僖与郑庄曾盟石门齐原有袒郑之意至是稍不平因欲平宋卫于郑而宋卫先自为相遇之礼以商其可应与否然后至秋则赴齐僖之会而盟于瓦屋则此一遇史不过据事直书无所可否然而宋卫之不欲平先为诡秘以启齐之疑亦可见矣宜乎齐之一闻王命即渝此盟也埀卫地名
　　先仲氏曰宋殇之伐郑以公子冯也【宋殇公者宋宣公子也宣公舍子殇公不立而立穆公故穆公之死亦舍其子冯不立而仍立殇公】公子冯以先君之子不为先君所立而使居于郑谓让殇也非奔郑而与殇争国者也【三传皆云穆公使冯先出居郑以避殇】乃徒以居冯之故而伐郑不已郑甘之乎卫宣之伐郑以公孙滑也【公叔叚奔共时其子滑奔卫挟衞伐郑取廪延故郑伐衞以报之】滑以叔叚之子奔卫伐郑此与郑争国者也与郑争国而郑不讨贼衞反假贼怨而伐郑不已郑能已乎此皆善论春秋之言
　　三月郑伯使宛来归祊【祊公谷作邴后同】
　　庚寅我入祊
　　据传郑伯请释泰山之祀而祀周公乃以泰山之祊易许田详其説因成王营洛原赐周公朝宿之邑于成周以其邑近许故名许田而郑桓公以宣王母弟赐汤沐之邑于泰山之下使陪祀泰山以其邑名祊亦谓之祊田今诸侯不朝则朝宿之邑可废王不廵狩则汤沐之邑可废故郑欲相易而我许之因来归祊其云祀周公者以许有周公之庙不敢云废驾言请祀也然而其説不可训也夫子从鲁史文例先书彼归若意出自郑者继书我入若我不得已而姑受之者然且并不及许田一似郑之归祊与许田了无与者其后桓元年以许田归郑但书郑假亦若意出自郑者且亦并不及祊田一似许之归彼与祊田又无与者此乃所为文也所为鲁史成之而夫子修之者也若宛之书名入之书日并无义例诸説皆谬至于许祊之易经未书复而鲁颂曰居常与许复周公之宇似后此僖公作閟宫时已经还许而经偶不书或亦史克作颂故为复文以示许田之当复皆未可知然则史文必有例赋颂且然况春秋乎
　　夏六月己亥蔡侯考父卒
　　辛亥宿男卒
　　説见前
　　秋七月庚午宋公齐侯卫侯盟于瓦屋
　　是年春宋衞先遇于埀正为齐侯欲平郑而先相会以谋之至是乃始请齐侯而共为此盟以平郑是齐侯为主宜首齐侯意在平郑宜书平宋卫于郑今书宋公先齐侯者以宋卫先盟齐侯遂不甘为主故齐使来告首称宋公而我史书之若不书平郑则以此时但盟而未平及既平而冬复来告【左传齐侯使来告成三国】则已书在秋而不及再书此皆就告词登册而并无笔削于其间者若其义则三国之搆于此暂息亦春秋所予而无如继此之宋之不共王也此后郑鲁齐三国共起讨宋又别是一事非此事也瓦屋周地名
　　八月葬蔡宣公
　　九月辛卯公及莒人盟于浮来【浮公谷作包】
　　前二年纪为娶鲁女专与莒盟以为鲁修好故此复盟莒以成纪之意左氏所云成纪好是也浮来纪地名
　　螟
　　冬十有二月无骇卒【骇谷梁作侅】
　　无骇鲁大夫见前史例君薨必书他国君薨则因其来赴而后书之若公族大夫则有卒有不卒其卒也有氏有不氏有月日不月日皆鲁史旧文而夫子存之并无笔削于其间者如此无骇卒不冠以氏与书翚书柔书溺例同但书某卒与下九年书挟卒例同乃从来谓不书公子以未赐氏故则翚柔溺挟岂皆未赐氏者乎且氏非尽人可赐也据周语曰帝嘉禹德赐姓曰姒而正义谓有大功德然后赐氏否即不赐则春秋公族亦无几人可赐氏者况明明弑逆公然有氏鲁之东门始于襄仲卫之公父肇自定叔此是谁赐而歴歴称之且鲁多公族臧孙叔仲公父子服未必皆出公赐也大扺先公之子则为公子公子之子则为公孙公孙之子则或从父字或从父諡或从官从邑而自立为氏故天子赐姓亦言天子而下惟诸侯有姓故云赐姓如鲁姬齐姜杞姒宋子惟诸侯百世不易而他皆更氏则诸侯之不更氏一如天子所赐者若必真有所赐则齐陈鲁卫有谁赐姓昭八年传谓胡公不滛因赐之姓则陈之姓妫史世家明云由舜居妫汭而早以为氏未闻入周始姓妫也若晋语谓伯夷炎帝之后赐姓曰姜则炎帝本姜姓何待伯夷始赐之至于诸侯赐氏则亦唯宗卿大夫始得有氏一如诸侯之赐之者故鲁桓三子称为三桓而公子公孙之后皆得以父字为氏父字仲庆则为仲孙父字叔牙则为叔孙父字季友则为季孙【字有二义一是加冠之字如臧氏展氏是也一是长幼之字如仲孙叔孙是也】此皆遵旧例而自为更之若必赐而后有氏则赐氏必在身后何以仲孙叔孙在生前皆得称之乃自氏而又分之则谓之族如仲孙之为南宫叔孙之为公若季孙之为公父不一而足故孔防谓合之为族而分之为氏则殊不然姓分而为氏氏又分而为族未闻族反合而氏反分者高阳一氏而分十六族晋叔向曰肸之宗十一族惟羊舌氏在而已则由姓而氏由氏而族遍考歴然今无骇不知为何公之子何公之孙而史偶不氏本是史例而左氏必以未赐氏为言遂记其赐氏一节以为左证夫无骇即未赐氏即果是既死之后然后赐氏然岂无自有之氏如所称臧孙辰卒季孙斯卒者而必待赐而后书则赐氏之典断在死后春秋书卒皆无骇矣左氏记事极可据而一当解经则十有五六误者况生千百世后而尚欲舍经而就我可乎
　　九年
　　春天王使南季来聘
　　南季天子大夫南氏而季字也天王下聘已见前七年矣隐十一年中天王下聘者二归赗者一而公于上交之礼亦曾有一于此乎
　　三月癸酉大雨震雹
　　周之三月夏之正月也斯时未启蛰而震且雹焉灾矣震者雷之能击物者谓劈歴也
　　庚辰大雨雪
　　三月雨雪不为灾大即灾矣雨者下也与雨螽雨雹同
　　挟卒
　　挟者鲁大夫名其无氏者説见前
　　夏城郎
　　左氏曰书不时也
　　秋七月
　　冬公会齐侯于防【防公羊作邴】
　　据传宋公不王郑伯为王左卿士以王命讨宋告我与齐谓齐鲁皆方伯也如是则宜择日誓众兴师讨罪而乃先与齐会以隂谋伐宋之举则直利其有且以舒怨非王师矣故经于此数节皆絶不及宋之不共与郑之奉命兴师一语而但为列国搆怨之文以曲记其事此夫子之微意也防鲁地
　　十年
　　春王正月公会齐侯郑伯于中丘
　　前既与齐会矣此复与郑会然皆在鲁地则鲁为政矣中丘鲁地名
　　夏翚帅师会齐人郑人伐宋
　　此与下节正兴师讨罪之本事也乃三国之君皆不亲往而通使大夫帅师【凡大夫帅师而无名氏者即书人】斯已竒矣且郑受王命又复为王国卿士等之王臣自宜亲统六军身先二国而乃隂借王师阳奉齐鲁伐不前驱取不入献可称王乎则亦列国搆怨之师而已矣首我文也殿郑亦文也不称王命亦文也若翚不称公子齐郑称人则史例如是于春秋书法并无与焉前我与齐郑合谋专为此举则此时命将出师全出自三君所谋其所云翚帅师者亦命之帅师已耳其不称公子者史例如是等之无骇帅师溺帅师已耳而説者必求其徒名之故以为先期夫先期者必二国未集而我先在军期未同耳今明明齐人郑人三国并行何为先期且先期亦不应削其氏也向以非公命而削其氏今三君同谋在前我公专胜在后则不得云非公命故别以先期责之则后之公败宋师齐郑未集真先期也经亦但书公而不及齐郑先期故也然而经之为文祗恶其牵伐责其利有而未尝以先期之故更称变名则翚可知矣余见前翚帅师传
　　六月壬戌公败宋师于菅
　　辛未取郜辛巳取防
　　此公先期取胜也据传三国大夫于五月伐宋至六月三君复会于宋地尅期并入公于齐郑未集时窥宋无备乘间而败之继此则郑师取郜而归于我又继此则郑师入防而归于我则是我但取胜而取郜取防皆非我事然而郑师归之鲁史即书之者事也其但书我取而并不及郑师之归之者文也且我之败之者事也但书我败之而全不及二国一若此时无二国之师者文也亦义也菅宋地名郜防宋二邑名
　　秋宋人卫人入郑
　　此报郑取郜防之役也前取郜防时祗六月甫及秋而宋即报之故乘郑师未还而即挟卫蔡以造国邑传所云郑师还郊犹在郊是也但仓卒袭人未能得志故又去而伐戴耳
　　宋人蔡人卫人伐戴郑伯伐取之
