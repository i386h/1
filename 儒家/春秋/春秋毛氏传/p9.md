<!-- { "loadSidebar": true } -->
　　戴小国名宋卫三国皆大夫帅师无所适主入郑未遂去而伐戴此如秦三帅之袭郑不得去而伐晋正同然则郑之余勇其可撄乎伐取者伐三国之师而取其众所谓覆而败之者【此见庄十一年公败宋师于鄑传文】故左氏曰取三师焉【旧注谓威力兼备若网罗所掩一军皆禽不止献俘献馘故名为取服防谓设伏而败乘其无备为取则荀呉败狄乘其无备郑败燕师设伏而败皆不称取非也】此与哀九年宋皇瑗帅师取郑师于雍丘十三年郑罕逹帅师取宋师于嵒例同自杜氏孔氏不即引例遂若无取师一证致公谷谓郑借三国之兵以取戴夫三国以入郑来与郑为敌其不取郑亦幸矣而郑尚可借其兵以取他人国此是何説毋论三国必不许郑必不能即许之能之彼区区小国因我受大敌以波累于彼天良未絶不能救防之而反收其地而不之却为此説者其残忍恝薄与禽兽无异而胡氏复重其罪谓郑伯狡诈能以竒胜故驻师于郊多方以误之四国已鬭起乘其弊一举而兼取之则不知郑师之驻郊驻郑郊也郑以六月庚辰取防七月庚寅还郊其相距止十日而宋卫与蔡已乘虚而骤入于郑则其还国而却三国之师不啻旋踵是预知宋谋而急还急还而急入国以拒敌其在郊不过顷刻耳而曰多方误之己属诬妄况驻师观变当在戴郊今乃驻已郊以误三国吾不知其何以误之也若谓郑庄克叔叚败王师困州吁而入许专以残逞则王师之败不见于经责以入许则必大为庄所笑吾入郜而不取郜入防而不取防入郕而不取郕入许而不取许而谓吾救戴而反取戴小人之心也若春秋三书取师皆宋郑相搆郑取宋二宋取郑一其义何居此则不必深文耳
　　冬十月壬午齐人郑人入郕【郕公羊作盛】
　　据传蔡人卫人郕人不受王命【即前王命伐宋】故齐郑讨之入者以兵造国邑而不取其地之名説见前
　　十有一年
　　春滕侯薛侯来朝
　　周制诸侯有相朝之礼左氏云诸侯五年再相朝礼也周礼大行人职凡诸侯之邦交嵗相问也殷相聘也世相朝也郑注父死子立为一世言一世止一朝也而前儒断之谓尚书周官天子六年五服一朝今诸侯五年再朝不无大数且再朝之説别无左证惟世相朝则有之或小国朝于大国或敌国相为宾或彼君新立而此朝新君或此君新立而新君朝彼皆是世相朝之法但考之春秋亦似有未合者如成四年邾子来朝此成立而朝新君者十八年邾子又来朝则邾宣公立而新君来朝者此世相朝也然而昭三年小邾子来朝此朝新君也至十七年而小邾子又来朝则犹是小邾穆公未尝新立而何以又朝然则相朝之礼但是周制不必凿凿也此则滕薛两国并来朝我而并记之孔疏云并记之者并相行礼如滕薛争长是也【行礼时薛欲先滕后滕以同姓先薛见左传】若同时来朝而各行礼则各记之如桓七年谷伯绥来朝邓侯吾离来朝是也薛任姓黄帝后奚仲封薛滕同姓见前
　　夏公会郑伯于时来【夏公谷作夏五月时来左传作郲公作祁黎】
　　据传公会郑伯于郲谋伐许也夫公欲伐许而亲造郑地则又鲁为政矣故入许之功虽在郑伯而仍以齐鲁先之虽史例先本国然亦据事直书无所避忌故也时来郑地名
　　秋七月壬午公及齐侯郑伯入许
　　入者以兵造国邑而不取其地之名据传郑师登城而入许【时公孙阏与颖考叔争登阏射考叔堕而瑕叔盈又执鍪弧旗以登郑师毕登遂入许三人皆郑大夫】许庄公奔卫是入许者郑也然而齐鲁交主之故齐以许归之公而公曰君谓许不共故从君讨之寡人何敢闻则齐亦在首谋者但其功在郑故终归之郑郑伯乃复令许叔守许而不取其地【许叔许庄公之弟郑使许大夫百里奉许叔居许曰毋宁兹许公复奉其社稷言待庄公归也】则鲁史所记自宜次郑终齐而今仍首我而殿郑者以为搂伐之罪三国共之然首从不可冺也所谓但书事而义自见者此也
　　冬十有一月壬辰公薨
　　公实被弑而书薨讳之也讳则何以知被弑凡薨必以地如云薨于何所今但书薨而不书地欲使人推求而自得之所谓文也其不书葬者或葬礼不成或不赴他国与他国不来会则皆不书此则以被弑故塟礼不成左氏所谓不成丧是也此亦例也【説见前】据传公子翚请杀桓公以求太宰公曰为其少故也吾将授之矣使营菟裘吾将老焉【菟裘鲁邑谓将逊国于桓而终老其地】翚惧反谮公于桓公而请弑之先是公见获于郑而囚之尹氏尹氏者郑之大夫前三年经书尹氏卒者是也【公为公子时与郑战狐壤为郑所获而囚之尹氏】时尹氏有钟巫神而公隂祷之至与尹氏归则立钟巫祀每岁出祭乃以尹氏卒而馆之寪氏翚遂遣贼就寪氏弑公且讨贼寪氏而嫁祸焉是弑公者翚主弑者桓而为人受罪者寪氏也是翚实不臣桓实不弟而亦隐实不能君以致有是也是皆鲁史旧文夫子因仍之以埀鉴戒者若谓改弑为薨必非鲁史之笔则齐侯阳生郑伯髠顽皆被弑而皆以卒告彼齐郑史官未尝不讳国恶也【僖元年传曰讳国恶例也】此是史例不必鲁史始然也如谓不书葬为夫子所削则卫桓齐襄尚不见削而谓隐独削之乎如曰不讨贼故不书葬则经多不讨贼而仍书葬者説见葬宋穆公传






　　春秋毛氏传卷五
　　钦定四库全书
　　春秋毛氏传卷六
　　翰林院检讨毛竒龄撰
　　桓公【公名轨史世家又名允惠公子隐公弟也諡法辟土服远曰桓】
　　元年
　　遭丧即位逾年改元前已言之详矣此元年为桓改元之年自当在隐公被弑之次年而左氏疏又谓桓之于隐本无君臣之义计隐公之死桓公即合改元不必逾年始即位此与晋厉被弑悼公改元例同殊不知隐之居摄不比宰桓之待储实同树子如以宰摄例较之则宰摄事不摄位今隐既摄位何谓非公宰奉年不建年今隐自有年而桓实奉之谁谓隐非君而桓非臣若晋厉被弑悼即改元则并无其事晋厉以八年之春正月被弑实当成之十八年而悼公以是年二月即位至次年当襄公元年而后改元【左传二月即位国语正月即位皆在厉八年春未尝改元若史记年表则悼公改元正在襄公元年】诸书可考也不知孔氏何所据而疏义如此
　　春王正月公即位
　　遭丧即继位然必改元行即位礼常也惟遭弑逆则多有不行者庄闵僖是也今桓行即位礼所以饰弑隐之不由己也然已有弑之者矣且讨寪氏矣忍行之乎即位説见前【隐元年】
　　胡氏曰古者诸侯不再娶惠公元妃既卒继室以声子则是摄行内主之事矣仲子安得为夫人母非夫人则桓乃隐之庶弟安得为适子是隐之授桓实让之非摄之也乃惠以邪心而欲立桓而隐又探其邪心而成之以让桓夫妇之大伦从此乱矣其説虽近似而实不然者周制周礼已渺乎不可问矣吾即就春秋断之庄公取哀姜无子其娣叔姜生闵公此与惠公娶孟子无子其娣声子生隐公无以异也庄公别娶孟任为夫人而生子般与惠公更娶仲子为夫人而生桓公又无以异也庄公舍闵僖不立【叔姜生闵公又有成风生僖公最长】而欲立子般与惠公舍隐公不立而欲立桓公又无以异也然而季友奉庄公之命以死立般甚至杀兄奔国祸连数世在庄不为有邪心而在季友则不惟不探君邪然且成季之名鲁人称之史官褒之夫子又从而存之笔之至定哀之间他国君臣尚有称季氏未亡其先人有大功于鲁者而胡氏亦引唐陆淳之説谓季友恩义俱立变而得中若是者何也学者注经所贵平情况春秋一书全在比例岂有春秋本经前后见在而举其一遂忘其一者岂有同一事例而前极贬之后又极褒之者夫周制已亡但当阙疑虽曰诸侯不再娶而公羊谓媵有贵贱贵即当立何休又谓嫡无子则立媵媵无子则立侄娣是立媵立嗣原有次第况舍媵更娶则贵有在媵上者故左氏于仲子曰为鲁夫人于孟任曰以夫人言许之夫母称夫人而尚谓其子不当立耶韩宣子见春秋曰周礼尽在鲁则周礼已亡春秋实可以论礼予定春秋例而以礼例当四例之首岂无谓也
　　三月公会郑伯于埀【左传合下爲一节】
　　郑伯以璧假许田
　　甫即位而修邻好礼也然而桓之为此则意在固其位也若其先与郑会者以隐曾与郑相好故尤急也至于许田之假以易祊也郑欲以泰山汤沐之邑名祊田者易我成周朝宿之邑之许田【以各近其国故见隐八年】在隐虽许之而未与也即彼己归祊我已受祊然而仍未与也其未与者或以许田重于祊或亦迟囘之冀得以终止其事未可知也至是桓媚郑而急与之而郑遂加璧而受之史官不言易但云假之耳并不及祊田但云以璧假我许田耳此与前归祊入祊而不及许田正同所谓文也所谓春秋之微词也此或夫子之笔也埀衞地名
　　夏四月丁未公及郑伯盟于越
　　传曰盟于越结祊成也越亦卫地与埀近盟与会二礼【説见前】及者史例首本国也胡氏谓及者我为志会者彼为主前已详辨之【见隐元年】此埀越皆卫地去鲁远而去郑近则必公越齐至衞而郑应之其断非郑志可知乃胡氏又坚执其説殊不知此一盟一会本一时事会埀而假许盟越而成祊总此事也鲁卫齐郑相距颇远岂能于三四两月间两约期日两散两聚虽歴夏秋实一时也几有一时一事而我志彼主分两例者误矣
　　秋大水
　　以灾故书説见前
　　冬十月
　　二年
