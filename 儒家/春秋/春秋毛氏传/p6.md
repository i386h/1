<!-- { "loadSidebar": true } -->
　　礼重天行凡灾祥戾云妖物变皆关典例故史官遇此则必以礼例书之然又属事者以无非入事所感虽灾本天行然亦事也春王二月者凡一时必冠三月正月苟无事不书则虽二月三月而亦得以春冠之以空书时月必限首月有事之书则非首月可限也此亦例也日食记灾也日月行天歴二十九日有奇而月与日会祗其会时或同道同度而月下日上则二体沓复下行之月将必掩上日之光而以渐吞蚀亦若有物食之者故曰有食之谓食之者月也夫日阳而月隂以隂食阳则合朔交食虽有常度而不可不谓之灾故史必记之苐记必以日日必在朔此不书朔者系史阙文而公谷遂发一例曰言日不言朔食晦日也朔日并不言食晦夜也朔日并言者食正朔也言朔不言日食既朔也其义其例似甚切当而可听而不知仍不然者杜氏注云释例以长厯推经传明此日是二月之朔而汉魏言厯家自太初以后凡三统乾象诸厯无不以此鲁隐二年二月之己巳实系朔日徒以鲁史阙文偶失朔字而公谷无頼作此妄谈幸而日月干支无褒讥耳不然而明明朔日偏不书朔深文之徒几何不又以为己已有罪此仲尼所特笔而削之者耶
　　三月庚戌天王崩
　　此平王也天子死曰崩诸侯曰薨皆尊之之称苐春秋十二公其所値亦十二王然有书不书者例天子之丧王室必遍赴列国赴至则书不赴至即不书若葬则天子七月自有常期然亦有书不书者此不在乎赴不赴而在乎诸侯之会葬不会葬也夏商无成礼周初有成礼而无成书故仪礼有士礼而并无天子之礼天子丧制在周时已不可考矣今从春秋当日列国卿大夫所自言者考之大抵天子之崩赴至列国则列国各遣上卿奔丧共吊赙器币而国君不即亲往释例所谓封守至重不得越境而奔丧谓初丧也至送塟则天子于列国遣卿诸侯于天子亲往故元年左氏传谓天子七月而葬同轨毕至所谓同斩则甸侯以外要荒以内所共车辙者皆在也昭三十年传游吉亦曰先王之制诸侯之丧士吊大夫送此列国吊送之等差也今晋之丧先君曾亲执绋矣是过礼也天子之丧当亲会而周灵王之塟先君简公因在楚使大夫印叚往是不及礼也则是诸侯不奔丧而当会其言周制甚明今左氏无明文祗言王崩于壬戌而赴者以庚戌告此但就本事记之非有误也且丧用远日即稍远亦无过也但杜氏注传谓天王丧诸侯例皆不往则已乖本传并游吉之语若胡氏谓诸侯为天子服斩衰礼当以所闻先后而奔丧不知所防何礼乃特引康王之诰太保率西方诸侯入应门左毕公率东方诸侯入应门右为证夫践阼之礼其所为诸侯壤奠悉用虚名与奔丧实至不同况天子新丧六服辽濶此时即赴告之使犹恐不能即出安能于一二日间便东方西方一时俱到故尚书正义谓成王始崩或有诸侯来朝京师者而适遇国丧遂因见新王非谓东西诸侯即能至也则此所引书明非诸侯来奔丧者而辨证及此不惟失据其于事理亦不通矣且又自为例云凡书崩书葬则赴告及鲁而鲁往防之者也桓襄匡简景是也若书崩不书葬则赴告虽及而鲁不往会崩葬皆不书者则王室不告而鲁亦不往其为例凿凿言之及考经文则桓王之崩在桓十五年并未书塟襄王之葬在文九年经文明云遣叔孙得臣如京师辛丑葬襄王并未亲往若景王之崩则经明云葬景王王室乱此时虽遣送尚恐未前况亲往也凡此皆经文之显然可考者而不一简防何卤裂至此
　　夏四月辛卯尹氏卒【尹左传作君】
　　左氏以尹氏为君氏即隐公之母声子也隐以居摄不敢从正君之礼遂亦不敢备礼于其母故不书薨不书塟不赴告祔庙而称为君氏其尹字则传写脱误也夫子以母贵母亦以子贵隐既称公则公之为母自有常称未有创名为君氏者以惠为君耶则先君名君已非名例以隐为君耶则据言不敢从正君之礼而反称君且称君则何有于君母而不称夫人如以声子为君耶则俨然小君而又何靳乎书薨书葬与赴告祔庙况明明经文而改文释经例所最禁若公羊欲如字解经而不识本事乃曰此周之尹氏夫周之尹氏则鲁何得书曰讥世卿也夫春秋世卿其来已久此自周制安所用讥且未有书其卒以为讥者也且亦何得书此也乃又曰鲁隐奔平王之丧尹氏为王作丧主故其卒来赴而鲁史书之谷梁亦遂袭其説两传相同夫平王之崩甫见经文其崩在是年之春三月壬戌而夏四月辛卯即尹氏卒计王与尹氏其崩卒相距祗二十八日则此二十八日中毋论隐公不奔丧即奔自东鲁至成周此时尚未能达也即达亦尹氏随卒必不能为王作丧主也况春秋一十二公并未闻有奔王丧会王葬者凡经传恒例公出必书岂有奔丧会葬诸大事而公出公入不一书者如以为常礼不书则在文九年塟周襄王遣叔孙得臣如京师而经特书之是遣送尚书况亲往也且隐不奔丧则在经与传尤明言之者经于春三月书天王崩夏四月书尹氏卒而于秋则复书武氏子来求亦惟周以天王之崩赴告于鲁而鲁漫然无一应不惟不亲往并不遣卿大夫往故来求赙向使公奔丧则赙之矣赙之不再求矣故杜氏注曰鲁不共奉王丧致令有求是公不奔丧考之凡经传与是经是传各各有据而公谷注经而悖经且造为伪事以实之无兄而盗嫂不入国而交大夫而胡氏又从而和之曰公羊有所承夫胡氏不过欲借公羊奔丧之説以文已亲往之例而不知圣经具在不于经是承而谁承也
　　然则何尹氏曰此郑大夫尹氏也郑大夫尹氏则鲁何以书曰据左氏十一年传曰隐公之为公子也曾与郑战于狐壤而公被获焉郑人囚公于尹氏尹氏者郑大夫也公乃赂尹氏而祷于尹氏所主之神曰钟巫遂与尹氏偕奔归而立钟巫而祀之其后公以祭钟巫出馆于寪氏而遂被弑此十一年公薨传也是此一尹氏而公之患难存亡系焉其德尹氏也则必以客卿而引厠之内卿之列既厠内卿列则不问其为郑大夫为鲁大夫而必以内卿大夫之礼临其丧既以内卿大夫之礼临其丧则君亲视敛自必书卒况公以尹氏止以尹氏归以尹氏生而其后见弑一若与尹氏之死有相闗者公不以祭钟巫弑乎初因求尹氏而并求尹氏之神既与丑氏归而并祀尹氏之神于鲁虽感神乎实所以报尹氏也故钟巫之祀虽为鲁立而仍存尹氏以为此尹氏之主必出宫而后祭之乃不幸尹氏既死独身出祭且不馆尹氏而馆之他氏以致仓皇之际罹此大害向使尹氏尚在则主祭有人未必亲出即或亲出而馆于其家纵有不测尹氏必仍有以卫之而惜乎其卒之也此固作春秋者所为溯往事而伤心者也故曰此郑大夫也此春秋之防意也事也亦义也【其后庄二十二年传成季酖叔牙于鍼巫氏鍼巫即钟巫鍼钟音之转也公既立钟巫之祀遂以尹氏为鲁大夫而赐氏钟巫故有此氏鍼季者尹氏之后也此不称钟巫氏而仍称尹氏者着所自也】
　　秋武氏子来求赙
　　归赗礼也求赙非礼也事也曰有此事焉尔然而赙也而可以求之也乎况天子乎此其中有义焉若其不称使则其求赙者平王丧也平王尚未葬桓在初丧则未有王命而不称使宜也若夫武氏之称子则武氏名来而子行之故称子此与桓五年仍叔之子来聘正同公谷谓武氏亦未葬夫王朝大夫岂尽乏人而必使居丧未葬之子使之将命世无此理况武氏未葬子可将命则平王未葬子何不可以出命而曰桓王无命故不称使则此矛彼盾此白彼黒亦甚周章而况仍叔之子犹之乎武氏之子而在武氏曰父没而未葬在仍叔曰父老而子幼抑何随地蹖駮了无绳凖如是也吾故曰春秋寃史也吾深有望乎世之平此寃也
　　八月庚辰宋公和卒
　　礼君薨来赴则史必书之苐诸侯称薨大夫称卒若外君来赴而亦称薨嫌于内君故我公称薨外君称卒以别之此亦例也和者宋公之名凡书外君卒必书君名以实之至会葬之时彼国易名【易名为諡】然后书曰葬某公此时无諡而但书国爵则又与彼国之前后君无所分别故必书名者亦是史例左氏谓同盟故书名【谓同盟必通名告神故我君得知其名】则隐八年蔡侯考父卒桓五年陈侯鲍卒皆未同盟而皆书名为不通矣【不同盟而书名不可胜数此举其概耳后仿此】其或不书名史略之若谓不同盟者不书名或与大夫盟而不与君盟亦不书名则成十四年秦伯卒与君盟而不书名襄四年陈侯午卒与大夫盟而反书名又不通矣或曰外君书名固是史例若书卒则必彼赴有是称而我乃因之是我国书薨嫌于我君彼国书卒反不嫌于彼卿大夫不可为训若谓谦则不嫌则礼记杂记明云君薨赴于他国之君曰寡君不禄敢告于执事是谦必取下若果谦必不舍不禄而反称卒也【曲礼曰寿考曰卒短折曰不禄是不禄较卒为最下】至于或月或日则史文详略无闗义例惟书名与卒则核之通经而有必然者乃胡氏又造为例曰诸侯曰薨大夫曰卒五等邦君何得书卒此夫子作春秋革旧史之称而不因其文以诸侯放恣不奉王命故于其薨时特书曰卒以贬黜之使不得为诸侯也夫鈇钺之诛不加于生前而苐为此褫魂笞墓之举既已非法况哀十四年夏简书书莒子狅卒此鲁史原文也史例原称卒而谓夫子特革之以诛此五等邦君不亦异乎
　　冬十有二月齐侯郑伯盟于石门
　　两国相盟以来告故书石门齐地名余见前
　　癸未葬宋穆公
