<!-- { "loadSidebar": true } -->
　　赵子常【汸】曰春秋虽修史为经犹存其大体谓始年为元年嵗首为春一月为正月加王于正皆从史文独释王周正月者见国史所书乃时王正月月为周月则时亦周时孔氏谓月改则春移是也后于僖公五年春记正月辛亥朔日南至昭十七年夏六月记太史曰在此月也日过分而未至当夏四月是谓孟夏又记梓慎曰火出于夏为三月于商为四月于周为五月皆以周人改时改月春夏秋冬之序则循周正分至啓闭之则仍夏时其经书冬十月雨雪春正月无氷二月无氷及冬十月陨霜杀菽之类皆为记灾可知矣汲冢竹书有周月解亦曰夏数得天百王所同商以建丑为正亦越我周作正以垂三统至于敬授民时巡狩烝享犹自夏焉其言损益之意甚明经书春烝春狩夏搜以此葢三正之义备矣而近代説者往往不然夫以左氏去圣人未逺终春秋二百四十二年以及战国之际中国无改物之变鲁未灭亡于当时正朔岂容有差而犹或有为异论者何也葢尝考之曰殷周不改月者据商书言元祀十有二月而秦人以十月为嵗首也曰夏时冠周月者则疑建子非春而孔子尝欲行夏之时也按太史公记三代革命于殷曰改正朔于周曰制正朔于秦曰改年始葢正谓正月朔谓月朔何氏公羊注曰夏以斗建寅之月为正平旦为朔殷以斗建丑之月为正鸡鸣为朔周以斗建子之月为正夜半为朔是也殷周即所改之月为嵗首故曰改正朔曰制正朔秦即十月为嵗首而别用夏时数月故曰改年始其言之已详汉书律厯志据三统厯商十二月乙丑朔旦冬至即书伊训篇太甲元年十有二月乙丑伊尹祀于先王以冬至越茀行事其所引书辞并序皆与伪孔氏书伊训篇语意不合且言日不言朔又不言即位则事在即位后矣凡新君即位必先朝庙见祖而后正君臣之礼今即位后未逾月复祠于先王以嗣王见祖此何礼也暨三祀十有二月朔奉嗣王归于亳是日宜见祖而不见又何也所谓古文尚书者掇拾傅防不合不经葢如此説者乃欲按之以证殷周不改月可乎礼记孟献子亦曰正月日至七月日至其説皆与合夫冬至在商之十二月在周之正月大寒在周之二月惊蛰在三月夏至在七月而太初厯立冬小雪于夏为十月商为十一月周为十二月唐人大衍厯追筭春秋冬至亦皆在正月孰谓春秋不改月乎陈宠云阳气始萌有兰射干芸荔之应天以为正周以为春阳气上通雉雊鸡乳地以为正殷以为春阳气已至天地已交万物皆正蛰虫始振人以为正夏以为春葢天施于子地化于丑人生于寅三阳虽有微着三正皆可言春此亦厯家相承之説所谓夏数得天以其最适四时之中尔孰谓建子非春乎乃若夫子答颜子为邦之问则与作春秋事异葢春秋即当代之书以治当代之臣子不当易周时以惑民听为邦为后王立法故举四代礼乐而酌其中夫固各有攸当也如使周不改时则何必曰行夏之时使夫子果欲用夏变周则亦何以责诸侯之无王议桓文而斥吴楚哉何休哀十四年注曰河阳冬言狩获麟春言狩者葢据鲁变周之春以为冬去周之正而行夏之时以行夏之时説春秋葢昉于此然何氏固以建子为周之春但疑春不当言狩而妄为之辞至程子门人刘质夫曰周正月非春也假天时以立义尔则遂疑建子不当言春此胡氏夏时冠周月之説所由出也先儒见孟子谓春秋天子之事而述作之旨无惟斟酌四代礼乐为百王大法遂以为作春秋本意在此故番阳吴仲迂曰若从胡则是周本行夏时而以子月为冬孔子反不行夏时而以子月为春矣何氏之失又异于此故朱子以为恐圣人制作不如是之纷更烦扰错乱无章也薛氏又谓鲁厯改冬为春而陈氏用其説于后曰以夏时冠周月鲁史也是葢知春秋改周时为不顺而又移其过于鲁尔然谓鲁自有厯实刘歆之误按律厯志言刘向所总有黄帝颛顼夏殷周厯及鲁厯为六厯自周昭王以下无世次故据周公伯禽以下为纪自炀公至缗公冬至殷厯每后一日则由厯家假鲁君世次逆推周正交朔之合否因号鲁厯非鲁人所自为明矣宋书礼志又言六厯皆无推日食法但有考课疏宻而已是岂当代所尝用者哉刘歆惑于襄哀文遂谓鲁有司厯而杜氏因之谬矣然説者亦自病夏时周月不当并存故直谓春秋以夏正数月又疑若是则古者大事必在嵗首隠公不当以寅月即位其进退无据如此固不足深辨而或者犹以为千古不决之疑则以诗书周礼论语孟子所言时月不能皆合故也夫三正通于民俗久矣春秋本侯国史记书王正以表大顺与颁朔告朔为一体其所书事有当系月者有当系时者与他经不同诗本歌謡又多言民事故或用夏正以便文通俗书乃王朝史官记言之体或书月则不书时或书时则不书月况伪孔注二十五篇决非真古书其有合有否皆不可论于春秋周礼所书正月正嵗皆夏正也诸官制职掌实循二代而损益之其着时月者又多民事与巡狩烝享自夏者同故仍夏时以存故典见因革葢非赴告防书定为一代之制者皆得通言之则又不可论于春秋矣若论语言暮春亦如诗书言春夏皆通民俗之恒辞也不可据以为周不改时孟子言七八月之间旱十一月徒杠成十二月舆梁成在左后则周改月犹自若竹书又记曲沃庄伯之十一年十一月鲁隠公之元年正月也竹书乃后人用夏正追録旧文故与春秋不同然亦未尝辄以夏正乱春秋之时月也自啖赵而后学者往往习攻左氏而王周正月为甚以其尤害于经故特详着焉
　　又曰长厯考春秋日月失三十六日朔三晦二其经上下所书日月有可证据者明是史文差谬日食不入限者四频月食者二大衍厯失一百二十六日朔三日食不入限十七先一月者六先二月者二先三月者一先五月者一后一月者六闰月一频月食者二杜氏据左氏屡讥周厯失闰是以长厯第前却闰月求与春秋日月相符故所失少大衍厯自以三十二月闰率追筭不计与经合否故所失多东周厯法无矣刘歆所总六厯俱非古法也杜氏谓或用黄帝以来诸厯推经传朔日皆不合所谓鲁厯亦不与春秋相符疑来世好事者为之凡经有七百七十九日汉末宋仲子集七厯以考春秋鲁厯得五百二十九失二百五十是不与春秋相符也大衍厯合朔议曰春秋日食有甲乙者三十四殷厯鲁厯先一日者十三后一日者三周厯先一日者二十二先二日者九其伪可知矣然大衍厯视长厯毎差一月亦有差二月者其日月得失本非所以释经也除释经日外别记三百一十六日长厯推无月者二其不合者六日而已是固不容以闰率议之但长厯视大衍厯少六闰自隠二年至宣十年三失闰自成末年至春秋之终复三失闰果若是四时寒暑皆当反易不但以申为戌而已恐周厯虽差未必如是之谬按经有旷数年不书日者前后屡见之长厯于此既无所据岂能无失至言顿置两闰以应天正则臆决尤甚故説者疑焉今姑取其所考日月以证史文之误附于阙文后葢三异师而日月之误不殊有非笔削冩失真者矣并及大衍厯者所以见周厯置闰无凖致日月不与天合如所记日南至在二月则虽月建子而实亥十一月火犹西流则虽月建戌而实申也然孔子于十二月螽常讥司厯之过而春秋日食不书朔日乃独致辨于交朔之不合者闰余之失易见而交朔之缪难知易见者有不胜讥而难知者非騐诸日食则莫能得其正也
　　天元厯理
　　徐圃臣曰今按春秋诸朔或在其月或不在其月朔或先一日闰或在前或在后殆失闰实始幽厉之世因循不改遂为成法耳唐一行谓经从鲁厯或从各国所记之日故不同因以知列国各自有厯亦是今考之周鲁厯朔率先一日晋郑齐楚之所述多夏正以此知建子为正乃东周变法实非周公本制故列国守先王之旧而不为非也









　　春秋长厯卷一
　　钦定四库全书
　　春秋长厯卷二
　　右谕徳陈厚耀撰
　　古厯法
　　古法十九年为一章至朔分齐四章为一蔀复得朔旦冬至二十蔀为一纪则日之干支复其初三纪为一元则年月日之干支皆复其初是为厯元
　　章法十九年　二百三十五月
　　蔀法七十六年　九百四十月
　　纪法一千五百二十年　一万八千八百月
　　元法四千五百六十年　五万六千四百月
　　日法九百四十分
　　嵗三百六十五日四分日之一【即九百四十分日之二百三十五】嵗法三十四万三千三百三十五分
　　月二十九日九百四十分日之四百九十九
　　月法二万七千七百五十九分
　　嵗余一万○二百二十七【每嵗朔虚五千二百九十二分气盈四千九百三十五分并之为嵗余】
　　月余八百五十二分二秒五忽【毎月朔虚四百四十一分气盈四百一十一分二杪五忽并之为月余】
　　推天正入朔分
　　置所求年【从厯元数至此年为所求几何年】减一以嵗法乘之乃以月法收之为月余不满一月法者去之所得月复以月法乘之得数满日法去之余即天正入朔分以次逓加四百九十九满日法去之即次月入朔分
　　推冬至日及分
　　置所求年减一以嵗法乗之加天正入朔分得数满月法去之余以日法收之为日加一日命之即所求冬至日及分
　　推月大小
　　视入朔分在四百四十一分以下为月大以上为月小
　　推闰年闰月
　　置所求年【不减一】以嵗余乘之得数满月法去之余视不满嵗余者则置闰之年乃以月余收之为月所得月以反减十二余为所闰之月如满嵗余以外者此年不置闰其月法去之适尽者为蔀之末年闰十二月
　　推至朔分齐之年
　　以月法二万七千七百五十九与嵗余一万二百二十七用约分法对减之各余一千四百六十一以除月法得十九年为至朔分齐是为一章四倍之得七十六年为一蔀而得朔旦至朔分齐之日又以一千四百六十一除嵗余得七为一章之闰
　　推甲子年甲子月甲子日至朔分齐
　　以蔀法七十六年乗嵗三百六十五日四分日之一得日二万七千七百五十九以六十【全甲之数】去之余日三十九却以全甲六十用约分法对减之各余三以除全甲六十得二十再以二十乗七十六年得一千五百二十年而为甲子日至朔分齐是为一纪　又以纪法一千五百二十用六十去之余二十是全甲三之一也以三周一千五百二十年得四千五百六十年而为甲子年甲子日至朔分齐之年不言甲子月甲子时者冬至即子月合朔即子时也是为一元
　　推毎蔀月朔相承捷法
　　天干挨次逆推如甲至癸癸至壬是也地支隔三顺推如子至卯卯至午是也皆周而复始
　　按春秋厯蔀首月朔惟得申亥寅巳其子丑卯辰午未酉戌皆不值所谓甲子朔旦冬至竟为数之所无汉书殷厯周厯朔旦不同则三代所用之厯亦各有増减而朔旦四甲子必古有之而周厯不合耳又按三代改厯非重修厯法也其日法九百四十分及章蔀纪元之法初未尝易【汉太初厯犹仍其旧】不过因测景冬至后天则移冬至朔旦于前一日以示改易之意如颛顼用甲寅殷用壬子周用辛亥之类葢古人未知有嵗差惟于数百年中减去一二日以求合天而厯法初不之改也改厯自后汉始
　　推入朔分入何年何月【附】
