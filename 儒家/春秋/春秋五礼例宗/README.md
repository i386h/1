<!-- { "loadSidebar": true } -->
　　钦定四库全书　　　　　　经部五
　　春秋五礼例宗　　　　　　春秋类
　　提要
　　【臣】等谨按春秋五礼例宗七卷宋张大亨撰大亨字嘉父湖州人登元丰乙丑乙科何防春渚纪闻王明清玉照新志并载其尝官司勲职以王国侍读讲官名与朝廷相紊奏请改正事陈振孙书録解题载大亨春秋通训及此书则称为直秘阁呉兴张大亨撰葢举其所终之官也考左传发凡杜预谓皆周公典礼韩起见易象春秋亦谓周礼在鲁孙复作春秋尊王发微叶得得讥其不深于礼乐故其言多自抵牾葢礼与春秋本相表里大亨是编以社预释例与经踳驳兼不能赅尽陆淳所集啖赵春秋纂例亦支离失真因取春秋事迹分吉凶军賔嘉五礼依类别记各为总论义例赅贯而无诸家拘例之失陈振孙称为考究详洽殆非溢美元呉澄作春秋纂言列五礼多与此书相出入澄非剽袭人书者殆偶未见传本欤朱彛尊经义考载此书十卷注曰存而诸家写本皆佚其军礼三卷已非彛尊之所见然永乐大典作于明初凡引此书皆吉凶嘉宾四礼之文军礼絶无一字则此三巻之佚久矣彛尊偶未核检也乾隆四十五年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀





　　春秋五礼例宗原序
　　昔杜元凯作释例以明春秋异同之义事类相发各为条纲使览者用力少而见功多可谓善矣然其间杂以传例与经蹐驳而又摘数端不能该尽学者病之唐陆淳乃因啖赵之余别为纂例其所条列一出于经比于杜公详显完宻后之説者谓之要例然淳拘于微文舍事从例故事有相济以成而反裂为数门者非特差失其始终抑亦汨昏其义趣经大防支离失真迷后生莫此为盛葢人之美恶小大万殊圣人因其实而被之以名岂专拘于防约若乃定其笔削以示后世则固有典要存焉善学者因其人之美恶以推圣人之心而究观其典要之所在则其防不辨而自白矣顾予非知经者特惧子弟之溺于斯廼缀缉本文通其乖舛以刋前作之误名曰春秋五礼例宗葢周礼尽在鲁矣圣人以为法凡欲求经之轨范非五礼何以质其从违观者或无间于古今则当信予言之不妄也绍圣四年二月十七日张大亨序















　　钦定四库全书
　　春秋五礼例宗卷一
　　宋　张大亨　撰
　　吉礼
　　王正
　　隠元年春王正月
　　桓元年春王正月二年十年十八年同
　　庄元年春王正月三年五年六年八年十年十一年十六年十九年二十一年二十二年三十年同【庄三十二年不书王正者二十书王不书正者七】
　　闵元年春王正月二年同
　　僖元年春王正月二年三年四年六年八年十年十五年十六年十八年二十四年二十五年二十六年三十年三十二年同
　　文元年春王正月三年五年八年十二年十三年十四年同【文公十八年不书王正者八书王不书正者三】
　　宣元年春王正月三年四年九年十一年十六年十七年同【宣公十八年不书王正者十书王不书正者一】
　　成元年春王正月三年五年六年七年九年十四年十六年十八年同【成公十八年不书王正者七书王不书正者二】
　　襄元年春王正月二年八年十一年十四年十六年十九年二十年二十一年二十二年二十九年三十年三十一年同【防三十一年不书王正者十二书王不书正者六】
　　昭元年春王正月三年四年五年六年七年十年十五年二十年二十三年二十六年三十年三十一年三十二年同【昭公三十二年不书王正者十三书王不书正者五】
　　定元年春王正月三年六年七年八年九年十五年同【定十五年不书王正者四书王不书正者四元年无正月】
　　哀元年春王正月八年同【哀公十四年不书王正者八书王不书正者四】
　　人君即位之一年谓之元年嵗之初月谓之正月元者首也故谓之长谓之元恶之大亦谓之元以一年为元则人君自此而首庶物善恶自此而始也正者所以正物也以初月为正则四时于是取正焉先儒谓春秋以一为元又谓人君即位欲体元以居正而书称太甲元年则谓一为元不独春秋又曰元恶大憝则元不独为善也凡正月毎嵗輙举之则又不独即位也王正月者左氏谓周正月也三代之正不同周以建子商以建丑夏以建寅春秋以周正为主故又曰王二月王三月焉明非王之正也国君即位得以改元而正月则不可改者葢即位之年自其身言之可以为首而正月则王所以同天下之尚非本之一人也先儒谓周官所称正嵗与凡田狩郊祀之类皆兼用夏正攷之于经或合或不合然春秋所书则纯用周正也王嵗颁其正于万邦万邦奉之无敢变乱以明大统之所在以一诸夏之所承自唐虞以来未之或改书所谓协时月正日是也周置太史以掌之六卿于此班治政焉诸侯受而藏之庙嵗之首则朝庙而行之谓之朝正及其衰也太史失班诸侯失朝而天下始异尚矣然当是时周之法度自爵禄之籍诸侯固己恶其害已而去之独王正未有輙变乱者圣人闵周室之不竞思欲抗王道而黜僣差幸正朔之犹存则举而冠于诸侯行事之上以明天命之未改而示天下之有尊且以见王政及于诸侯然后可责以尊王之义其或不书则周失班也隠公在位十一年一书王正月公谷曰隠不自正也元年有正所以正隠也桓公在位十八年四书王正月谷梁曰桓无王其书王者所以治桓及正宋公之弑曹伯之卒也定公元年不书正月谷梁曰定无正见无以正也夫正朔所以明时王之尚耳非以定人之邪正也隠立之是非当自其身见之何与正朔又桓以篡而不书则宣公之屡书宜不为篡矣隠之十一年春滕薛来朝谷梁曰时朝正也信斯言则彼年之春但当书时以明滕薛之正虽在正月所不得书也夫既以不得书月为例而又谓之以无正亦已误矣
　　即位
　　隠元年春王正月
　　桓元年春王正月公即位
　　庄元年春王正月
　　闵元年春王正月
　　僖元年春王正月
　　文元年春王正月公即位
　　宣元年春王正月公即位
　　成元年春王正月公即位
　　襄元年春王正月公即位
　　昭元年春王正月公即位
　　定元年夏六月戊辰公即位
　　哀元年春王正月公即位
　　立
　　隠四年十二月卫人立晋
　　昭二十三年尹氏立王子朝
　　凡君没既殡则嗣子于是即位王制曰天子七日而殡诸侯五日大夫士三日以顾命攷之成王乙丑崩丁卯命作册度越七日癸酉康王即位则崩既九日矣鲁昭公之防癸亥至自干侯戊辰定公即位谷梁曰殡然后即位説者以防至之日为始薨则薨既六日矣葢防礼死与往日生与来日三日而殓自天子逹所谓圣人为之断者是也若殡之日则各视其月焉故王崩三日而敛则作册度后七日而殡则康王即位昭公防至则为既敛之来日后五日而殡则定公即位士防礼曰死日而袭厥明而小敛又厥明大敛而殡自袭至大敛虽士亦三日士逾月而则殡与大敛固同日矣然大记谓士二七日而嗣子即位也即位之礼备于初防康王既受圭饮齐朝卿士邦君而诰之自称曰予一人则礼既成矣诸侯亦然然经必逾年而后书者礼虽成犹未正其位康王由賔阶隮见诸侯于应门之内也若既逾年则践阼而负扆矣其有故而初礼或废则逾年虽正位而不书葢礼不成也凡经不书即位皆以故废也天王外诸侯之即位不书内外异也惟不以正立而鲁及知者则书之曰立
　　郊望
　　僖三十一年夏四月四卜郊不从乃免牲犹三望宣三年春王正月郊牛之口伤改卜牛牛死乃不郊犹三望
　　成七年春王正月鼷防食郊牛角改卜牛鼷防又食其角乃免牛夏五月不郊犹三望
　　十年夏四月五卜郊不从乃不郊
　　十七年九月辛丑用郊
　　襄七年夏四月三卜郊不从乃免牲
　　十一年夏四月四卜郊不从乃不郊
　　定十五年正月鼷防食郊牛牛死改卜牛夏五月辛亥郊
　　哀元年春王正月鼷防食郊牛改卜牛夏四月辛巳郊
　　鲁颂曰皇皇后帝皇祖后稷享以骍牺是享是宜夫鲁以享帝为宜则郊祀非过也葢周之王业后稷肇之文武成之周公康之是故周使鲁祀后稷以明周公功德之所本后稷配天者也于是乎郊焉孟献子所谓郊祀后稷以祈农事是也郑氏云三王之郊一用夏正其説见于易纬然以礼攷之郊特牲则曰郊用迎长日之至明堂位则曰孟春祀帝大司乐则曰冬日至祀天于圜丘而公羊亦云正月用郊皆谓建子之月也献子曰啓蛰而郊郊而后耕左氏亦然皆谓建寅之月也惟谷梁之説则自正月至于三月皆以为郊之时攷于经此三月者纪郊之变而不讥其郊则信乎其时矣葢自日至以及啓蛰阳浸长而农事兴则报天祈谷所宜有事者也公羊二礼举其始左氏指其终过与不及皆非礼也左氏又谓礼不卜常祀而卜其牲日则以郊时有常礼所必举固无可否之疑特致严于牲与日耳牲有二曰帝牛稷牛日有三曰上辛次辛季辛子服景伯谓呉人曰鲁以十月上辛有事于上帝先王季辛而毕自襄以来未之改也然定哀之世皆以正月用郊则是鲁未尝以十月郊也景伯之言岂以是绐呉人耶书曰类于上帝望于山川又曰至于岱宗柴望秩于山川又曰柴望大告武成则古之祀天未有不望其山川者亦未有不郊而望者故曰望郊之细也诸侯所望不出其境内故鲁惟三望而已矣
　　宗庙【视朔附】
　　隠五年九月考仲子之宫初献六羽
　　桓二年夏四月取郜大鼎于宋戊申纳于太庙【三月防于稷以成宋乱】
　　八年正月己卯烝夏五月丁丑烝
　　十四年秋八月壬申御廪灾乙亥尝
　　庄二十三年秋丹桓宫楹
　　二十四年春王三月刻桓宫桷
　　闵二年夏五月乙酉吉禘于庄公
　　僖八年秋七月禘于太庙用致夫人
　　十五年九月己卯晦震夷伯之庙
　　文二年二月丁丑作僖公主
　　八月大事于太庙跻僖公
　　六年闰月不告月犹朝于庙
　　十三年秋七月太室屋壊
　　十六年夏五月公四不视朔
　　宣八年六月辛巳有事于太庙仲遂卒于垂壬午犹绎万入去籥
　　成三年二月甲子新宫灾三日哭
　　六年二月辛巳立武宫
　　昭十五年二月癸酉有事于武宫籥入叔弓卒去乐卒事
　　定元年立焬宫
　　八年冬从祀先公
　　哀三年五月辛卯桓宫僖宫灾
