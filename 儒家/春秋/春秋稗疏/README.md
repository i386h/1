<!-- { "loadSidebar": true } -->
　　钦定四库全书　　　　　经部五
　　春秋稗疏　　　　　　　春秋类
　　提要
　　【臣】等谨案春秋稗疏二卷
　　国朝王夫之撰夫之有周易稗疏别著录是编论春秋书法及厯象典制之类仅十之一而考证地理者十之九其论书法谓闵公元年书季子仲孙髙子皆不名乃闵公幼弱聴国人之所为故从国人之尊称然考襄公之立实止四嵗昭公之出亦非一年均未闻以君不与政书事或有变文何独闵公见存乃从国人立义其论春秋书戎皆指徐戎斥杜预陈留济阳东有戎城之非且谓曹卫之间不应有戎证以费誓似乎近理然戎与诸国错处实非一种观经书追戎济西则去曹近而去徐逺至于凡伯聘鲁归周而戎伐之于楚丘则凡伯不涉徐方徐戎亦断难越国安得谓曹卫之间戎不杂居如此之类固未免失之臆断以至以鸜鹆为寒号虫反斥埤雅之讹以延之廏为延袤其廏亦为疏舛杜注防亭在召陵南不云即在召陵乃删其南字而驳之尤为文致其失然如莒人入向之向谓当从杜预在龙亢而驳水经注所引阚骃之说误以邑名为国名足以申杜注之义辨杞之东迁在春秋以前辨杀州吁于濮非陈地辨洮为曹地非鲁地音推小反不音他刀反辨贯字非贳字之误辨厉即赖国非随县之厉乡辨践土非郑地辨翟泉周时不在王城之内辨莒鲁之间有二郓辨仲遂所卒之垂非齐地辨次鄫之鄫非鄫国亦非郑地辨春秋之祝其非汉之祝其皆足以纠杜注之失据后汉郡国志谓郎在髙平据括地志谓胡在堰城据汉书地理志谓重丘在平原据应劭汉书注谓阳在都阳皆足以补杜注之阙至于谓子纠为齐襄公之子谓鲁襄公时频月日食由于误视晕珥亦足以备一解在近人说经之中颇有根柢其书向未刋行故子纠之说近时梁锡璵据为新义翚不书族定姒非諡之说近时叶酉亦据为新义殆皆未见其书也乾隆四十六年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　春秋稗疏卷一
　　岳州王夫之撰
　　隐公
　　春王正月　以夏时冠周月之説朱子辨胡氏之非详矣且以经文求之言正月而系之王则明此正月乃周天子所颁之正月公羊氏言王者孰谓谓文王也説虽迂谬亦以明改正授时惟革命之王定其名实而正月之文自周颁矣若夫子以已意欲行夏时则但当言春正月不可称王王不以为正月即不得天亦不能矫诬以泯乱一代之制又岂夫子所欲垂法之正月可自称王乎不敢自专又岂敢假冒王章以欺天下邪春秋之义防而显此言王者其义不一周既东迁诸侯僭擅葢有不遵其正朔者故称王以见鲁所秉者周礼公羊氏所谓大一统此一义也王为今王以王冠月明三统逓建正月之号不一而此之正月乃今王之正月非夏商之正月此又一义也然以建子之月为正月惟周之王天下以革命不相沿之故立沓茫之天统而异乎天之显道则此正月乃王之正月非天之正月以寓周正之差夏时得天之意此又一义也经文化工之笔游夏不能赞于此见矣三统之説曰夏正建寅商正建丑周正建子云正建者以所建为正月也故曰王者改正朔若仍前王之正月为正月则正未尝改明言周正建子而谓周称建子之月为冬十有一月则何改之有乎周礼有正月有正歳正岁建寅之月也正月建子之月也或以正月之吉始和为疑言建子之月冬气觱发不得言和不知古人之候气于微故三统谓之三微冬至日回北陆一阳生于地下故从其微而谓之曰和如于其着而言之则建寅之月方在月吉朔旦正冬春之交严寒方冽亦不得谓之曰和何疑始和非建子之月乎豳风言一之日二之日者乃追赋太王以前事不足为据而其曰七月流火则公刘以来自用夏正也建寅者以立春为岁首建子者以冬至为岁首不以大雪自冬至至春分阳气始发可谓之春春者蠢也蠢动微动也春分以后百昌怒生其动不蠢矣建子非春之説不可执也何得以臆见立夏时冠周月之説使圣人矫立王制而乱一代之成宪哉
　　向　杜解谯国龙亢县有向城龙亢地在今懐远县境汉书沛郡有向县注云故向国炎帝后姜姓地近萧县言谯国龙亢者晋并入龙亢为谯王国邑也后汉书注云地道记曰左传隐二年入向城在龙亢县东南而阚骃十三州志曰轵县南山西曲有故向城即周向国传谓向姜不安莒而归者此也今按轵县之向邑也非国也传所谓王以苏忿生田向与郑者也在轵县西北地名向上且其地去莒千里而遥莒以小国偏师安能越齐鲁宋郑而入其国都则班书为是阚説非也地之以向名者不一轵县有向矣扶沟亦有向会吴之向也长葛有向襄十一年诸侯师于向者也皆如字唯此龙亢之向国音式亮反顔师古注云肰
　　赗　传曰车马曰赗赗以赠葬而用车马者疑为遣车但遣车涂马为物甚微而丧礼葬有容车列生时所椉者于匶以为容观不以殉也仲子僭夫人之礼其翟厌与仲子之卒不见于春秋葢在隐公未立之前至是始归赗者与秦人归襚不及大敛同皆周末文胜之陋也
　　纪履繻　左传作裂繻裂与厉同礼记所谓裂鞶也小囊盛帨巾者加繻以缘饰之郑康成内则注引此经文为释繻采色缯也名必有义字必从名裂繻字子帛故当从左上读如裂下相兪反
　　戎　杜氏何氏皆以为氐羗之别种按氐乃有扈氏之苗裔子孙迁流逾陇而西羗乃三苗姜姓之别舜迁之于三危后渐入内地居陇蜀间是氐羌种类皆居西南内则武都外则河湟去山东悬隔春秋时戎狄杂处不闻氐羌东徙可云如后世氐羌之类不可竟指为氐羌传注家泥东夷西戎之説而不知通耳杜氏谓陈留济阳东有戎城似矣然费誓称徐戎竝兴东郊不开鲁所亟与防盟者必此戎也孔氏谓徐州之戎帝王羁縻统驭秦始皇后此戎当在鲁之东南安东贑榆之闲若济阳乃豫州之域地在鲁西今曹县地葢曹衞之境未闻有戎居此则杜解固未确也
　　日有食之　月之朔望必以日月之食为准非合朔则日何由食非正望则月何由食此厯法一定不易之理也春秋所书有言日不言朔者有言朔不言日者有但书月而日朔皆不言者杜氏以为史失之谷梁氏则曰言日不言朔日晦食也言朔不言日食既朔也不言日不言朔夜食也专家之学事理迷谬焉有日食而可谓之晦日可谓之既朔乎其言夜食尤为舛妄食限在夜夜即朔也所恶于日食者以日光受蔽人所不得见故为灾眚若食限在夜无所蔽于人闲不足为灾故厯家可无夜食之法又云王者朝日日出而有亏伤之象故知其食于夜尤足令人姗笑不禁日食者月正在日下蔽日人不见耳于日何伤乃既复而犹有伤乎王者朝日春分之礼非旦旦而朝日即令旦旦朝日偶有阴云何从得见唯算入食限则虽京师云翳而千里之外阴晴既异自见其食岂借一王者之目击而始知哉专家之学闻不多而疑不阙不知而作如此类者众矣其不言日不言朔者公羊谓或失之前或失之后其説较是所谓失者朔失也非日食之失也周用天统厯为法远而多疎不能审定定朔则所谓朔者非朔故夫子曰行夏之时言周厯违天不可行也其不言日又不言朔者则所置朔失之愈逺葢有差至三四日者矣春秋因其谬而分别书之以显周厯之谬以定百王敬授民时之大法抑不待贬而大义自见谷梁固不足以知之
　　　杜氏云杞本都陈留雍邱县桓六年淳于公亾国似并之迁都淳于乃以地理攷证经文雍邱去淳于地且千里淳于即亾安能越郑宋鲁齐而逺并之遽舎其故国而为千里之迁则杜説固属未详汉书注雍邱故国武王封东楼公于此先春秋时徙鲁东北淳于之亾入春秋后十七年则初不因并淳于而始东迁也莒取牟娄牟娄邑杜氏亦云城阳诸县东北有娄乡后汉书平昌侯国有娄亭注谓是牟娄地属北海诸县今诸城也则之国在青州齐之南鲁之东春秋前已不都雍邱明矣雍邱今杞县春秋时为宋郑二国之争地葢王子友迁于新郑之时已去雍邱而迁北海其后或都淳于或都缘陵皆在青州之南境特未都淳于之时未攷其地果何在要其在安邱诸城之间与莒为邻已乆离雍邱之故封则无疑也
　　翚帅师　翚不称公子四传皆以贬词左胡以其固请彊君不义犹为近理公谷谓以弑君故贬则防师之日尚未成弑及其逆女大恶已成不贬之于罪已彰著之后而逆亿之于弑械未成之先何説邪无骇亦公族也不称公子公孙传以为春秋之始犹为近古故大夫不得赐族而但书名挟也柔也溺也皆犹之翚也至翚以弑成桓公之篡故与聨族属以宠之称公子以乱国法自翚始也若益师彄之称公子则于其死而加以殊宠非生者之可徼也称公子之与否固无关于褒贬不肰庆父之恶岂在翚下而始终以公子称抑又何也
　　濮　地以水名则凡水之滨皆可名也而亦必于其水之滨按水经河水至酸枣县濮水出焉又曰瓠子水东过廪邱为濮水酸枣今延津廪邱今范县葢西自延津东至濮州皆濮水之滨可名为濮特地在河北与陈国之境既限以大河而中间宋地陈之封壤不得有濮名也卫使右宰丑涖杀州吁于濮卫人自于卫地杀之若杀石厚则传言涖杀于陈亦以明濮非陈境矣杜觧云濮陈地非也此时卫未东徙尚都卫辉而延津在其东南为邉境自陈至卫之孔道杀州吁于境上亦戮于甸人之遗意若后汉郡国志言东郡濮阳春秋时曰濮则迂道而东非陈至卫之途葢亦未审
　　观鱼于棠　棠在今鱼台县济水东流过之河济合流以来河迳其南出庙道口周定王以前河方北流独临济水故公羊传曰棠济上之邑也隐公葢临济上而观之观左氏作矢矢陈也济亦大渎也虽有鱼非可陈而观者葢鱼之为言渔也陈其取鱼之具而观其获也北方唯冬可以取鱼故周颂潜有多鱼咏季冬荐鱼之事周正之春夏正仲冬以后也于时乗冰合鱼聚于渊而多设罧梁罟以取之此谓陈鱼而观也又按杜氏于此及防戎于唐皆云方与之武唐亭一地二名者古者侯国封疆小而人民聚故栉比置邑各为之名子曰十室之邑十室可名为邑犹今之乡图耳则棠唐宻迩而邑名异无足疑矣
　　艾　杜解泰山牟县有艾山而桑钦水经云沂山出泰山葢县之艾山南过琅邪临沂临沂今沂州也郦道説地近莒之浮来后汉郡国志琅邪临沂县注隐六年盟于艾杜预曰县东南有艾山又与左传觧云牟县者异按沂水有二一则浴乎沂之沂在曲阜汉晋以下曲阜并入葢县其水南流入泗一则源琅邪东流入海葢县亦有二一在曲阜读如字古拜反一音古盖反齐邑也地近于莒后为王驩食邑是以互相淆讹艾山自在琅邪之葢杜云泰山者非也曲阜之葢【古拜反】乃鲁国都郊关内地齐方彊盛其肯至鲁都而受盟乎则艾在齐南鲁东近浮来而属琅邪明矣呉齐战于艾陵其即此艾与
　　垂　左传云遇于犬邱杜解犬邱垂也地有两名则杜既知垂之即犬邱矣而又曰济隂句阳县东有垂亭岂不自相背戾邪犬邱于汉为敬邱汉书注云明帝改曰犬邱应劭曰春秋遇于犬邱在此水经注云睢水侧有犬邱王莽改曰敬邱县属沛郡而句阳县属济隂一临睢水为宋地一近济水为卫地传称宋公以币请先见修主道也则垂为宋地审矣睢阳有□水字从犬而音同垂然则垂本□也尤知其非垂亭也
