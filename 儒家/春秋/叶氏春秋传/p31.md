<!-- { "loadSidebar": true } -->
　　襄公之夫人也
　　大搜于比蒲
　　搜言大大比之礼也古者寓兵于农自五家之比为闾为族为党为州而六卿立焉自五人之伍为卒为两为旅为师而六军立焉四时之田以习武事者军而已合兵与农而挍其夫家之众寡均土地阅老幼至于贡赋车辇无不尽治则三嵗一脩之曰大比常时不书此何以书季氏之为也叶子曰吾何以知大搜之为大比欤大搜之礼以辨鼓铎而已然而春秋之时晋作三军以谋帅则谓之搜郑因火以简兵则谓之搜有伐而告诸侯称搜有社而夸国容称搜者则非春田也大比也鲁自作三军三分公室取其二民之与赋犹有其一也至舍中军四分公室而尽征之则民之与赋皆非公之所得有大搜所以书岂以兵民之权尽在于季氏内以胁其君而外以威其敌者欤左氏以为自根牟至于商衞革车千乘此非红之事比蒲之为也故昭公以是而失位定公以是而得国彼无以制之则君之所废置唯其所欲为昭十有一年而再举犹云可也定比年而迭举则有甚焉哀公所以欲假越而为之谋者诚知其无以自为国也
　　仲孙貜防邾子盟于祲祥秋季孙意如防晋韩起齐国弱宋华亥卫北宫佗郑罕虎曹人杞人于厥憗
　　华亥北宫佗宋防大夫之三命者也
　　九月己亥葬我小君齐归
　　齐諡也
　　冬十有一月丁酉楚师灭蔡执蔡世子有以归用之有未逾年之君也何以称世子与之以继世也有灵公之子诛君之子不立疑不得继世者也楚子围蔡有不为之服八月而后克之执有以归而用焉非以有归也以为如是而后世子之道尽矣用之者虐之也是以先名而后言用之之缓辞也不与其正之辞也此楚子也则曷为谓之师不正其伯讨则是其为师焉者而已矣
　　十有二年春齐髙偃帅师纳北燕伯于阳
　　髙偃齐大夫之三命者也阳北燕之邑也何以不言纳于北燕未得北燕也其曰纳与其纳也
　　三月壬申郑伯嘉卒夏宋公使华定来聘公如晋至河乃复五月葬郑简公楚杀其大夫成熊
　　成熊楚大夫之三命者也熊与鬭氏同出于若敖氏楚人恶鬭椒之乱或譛成熊于楚子曰若敖氏之余也成熊知之不能去楚子于是杀之成熊之死罪累上也故以国杀
　　秋七月冬十月公子憖出奔齐
　　公子憖吾大夫之三命者也
　　楚子伐徐晋伐鲜虞
　　鲜虞白狄之别族也晋何以举国贬之也荀吴欲伐鲜虞伪防齐师而假道焉以入昔阳遂因其师而伐鲜虞诈而乘人以是为非正之道也
　　十有三年春叔弓帅师围费
　　费季氏之邑也邑不言围此何以言围以公之不能正费也南蒯季氏之家臣季平子不礼于南蒯谋出季氏立公子憖不克而叛于齐有季氏之强而后南蒯得以肆其恶以国有政焉则不至于是也
　　夏四月楚公子比自晋归于楚弑其君防于干谿弑君未有言自者何以言公子比自晋归于楚比归而后楚子可得弑也灵公为无道作干谿之台三年不成公子弃疾召比胁而立之然后令于干谿之役曰比已立矣后归者不得复其田里众罢而去灵王无与处于是经而死故以比主弑也叶子曰召比胁而立之者弃疾也今以比主弑则弃疾为免欤春秋之义常加于人之所疑而不加于人之所不疑弃疾之罪固无得而逃矣比之非其谋则世或疑其可免焉使比知己之不可立效死而不听则灵王固未遽死矣今告之谋而听立之为王而从虽曰胁之终不以己之私易灵王之死则灵王之死非比为之乎治弃疾则比免治比则弃疾不免君子于是以比主弑也
　　楚公子弃疾杀公子比
　　此讨贼也何以言公子弃疾弃疾亦弑君者也故以两下相杀之辞言之
　　秋公防刘子晋侯齐侯宋公衞侯郑伯曹伯莒子邾子滕子薛伯杞伯小邾子于平丘
　　刘子王之中大夫也
　　八月甲戌同盟于平丘
　　何以再地平丘善之也自申之防楚子主中国晋不复合诸侯者八年楚遂灭陈与蔡肆行于天下诸侯莫敢与之争盖晋政己衰矣虽齐之彊犹且附楚及昭公立而为是防因以服齐返陈蔡之君刘子在焉盖请于王而为之也于是齐听命而陈吴蔡庐皆得复其国兴灭国继絶世而楚知中国之有霸君子是以善之也
　　公不与盟
　　公何以不与盟邾莒愬公而不得盟也不得盟则何以不讳耻不足耻也邾莒不共晋而曰鲁朝夕伐我我之不共鲁故之以晋侯于是辞公子服惠伯曰君信蛮夷之诉以絶兄弟之国弃周公之后寡君闻命矣君子以是为不耻也
　　晋人执季孙意如以归
　　辞公非矣又执意如非伯讨也故以人执
　　公至自防蔡侯庐归于蔡陈侯吴归于陈
　　此蔡世子陈世子也何以曰蔡侯陈侯诸侯请于王而复之则君也何以不言复归旧位已絶也君之则何以名复国之辞也内无君则何以复国之辞言之陈蔡已灭矣不名则无以别其为庐与吴也其言归顺辞也以王命复则其道为顺也
　　冬十月葬蔡灵公公如晋至河乃复吴灭州来
　　州来国也何以知其为国邑不言灭外取邑有见则系之国非有见则不书也
　　十有四年春意如至自晋
　　意如何以不氏一事而再见者卒名之也
　　三月曹伯滕卒夏四月秋葬曹武公八月莒子去疾卒冬莒杀其公子意恢
　　意恢莒诸公子也何以不曰大夫非大夫也曷为以国杀莒郊公立不慼其父之防善意恢而恶公子铎铎于是与蒲余侯谋杀意恢而出郊公意恢之死郊公之为也
　　十有五年春王正月吴子夷末卒二月癸酉有事于武宫籥入叔弓卒去乐卒事
　　叔弓卒何以言有事于武宫籥入涖事而卒也君在祭乐之中大夫卒不以告涖事而卒事之变也大夫卒废绎不废祭以大夫为重而废祭则忘尊以宗庙为重而不去乐则忘恩去乐卒事变之正也君子与焉叶子曰吾何以知在祭乐之中大夫卒不以告欤昔者卫有大史曰柳庄寝疾衞侯以为社稷之臣曰若革疾虽当祭必告则当祭大夫卒不告当祭而告者以柳庄为之也
　　夏蔡朝吴出奔郑
　　朝吴蔡大夫之三命者也
　　六月丁巳朔日有食之秋晋荀吴帅师伐鲜虞冬公如晋
　　十有六年春齐侯伐徐楚子诱戎蛮子杀之
　　楚子戎蛮子何以不名两钧之之辞也以楚子为可外则诱杀不足诛以戎蛮子为可外则死不以正不足治所以两不名之也
　　夏公至自晋秋八月己亥晋侯夷卒九月大雩季孙意如如晋冬十月葬晋昭公
　　十有七年春小邾子来朝夏六月甲戌朔日有食之秋郯子来朝八月晋荀吴帅师灭陆浑之戎
　　陆浑之戎公羊谷梁作戎左氏作之戎当从左氏不正其诈周也晋欲伐戎而请于周曰欲有事于雒与三涂遂渉自棘津以灭陆浑是以谓之诈周故辞闲容之之缓辞也不与其正之辞也
　　冬有星孛于大辰
　　记异也大辰大火也言孛之在大火也
　　楚人及吴战于长岸
　　吴伐楚令尹阳匄卜战不吉公子鲂以上流欲战故以楚及吴言楚之主战也何以不言师败绩两夷狄之辞也
　　十有八年春王三月曹伯须卒夏五月壬午宋衞陈郑灾
　　外灾不书此何以书宋陈所志也衞郑以同日为异也
　　六月邾子入鄅秋葬曹平公冬许迁于白羽
　　十有九年春宋公伐邾夏五月戊辰许世子止弑其君买
　　止非弑而言弑因其志以见正也古者医不三世不服其药君有疾饮药臣先尝之亲有疾饮药子先尝之止之不尝药既自以为罪矣是以因其志而正之也叶子曰赵盾与止皆加之弑者也而春秋之义不同赵盾加弑治之者也治之者所以戒天下之为人臣者也许止加弑与之者也与之者所以劝天下之为人子者也何以知许止之为与也董狐书盾弑盾始曰天乎无罪孰为盾而忍弑其君者乎则盾未知其过者也未知其过而不治则凡为人臣者皆得以自免故加之以弑使天下后世知有如盾者皆当与弑等故曰所以戒也许悼公死止曰我与夫弑者不立乎其位以与其弟斯哭泣歠飦粥嗌不容粒未逾年而死则国人不以弑责止而止自责其志宜可与也故从而加之弑者使天下后世知有如止者亦不敢自逃乎弑故曰所以劝也此悼公所以得葬于后如是而为人子之道尽矣故以许止一见法焉
　　己卯地震秋齐髙发帅师伐莒
　　髙发齐大夫之三命者也
　　冬葬许悼公
　　二十年春王正月夏曹公孙防自鄸出奔宋
　　公孙防曹大夫之三命者也奔未有言自者此何以言自强也鄸防之邑也防有罪曹人将治之不服而走其邑曹人迫之然后出奔其固自絶于曹也可言自鄸奔不可言自曹奔叶子曰臧武仲据防求后于鲁而后奔邾孔子曰虽曰不要君吾不信也武仲以求后而据防且不可防不服罪而走鄸其能免于春秋欤
　　秋盗杀卫侯之兄絷
　　絷公羊谷梁作輙左氏作絷当从左氏春秋不以疾名人絷灵公之庶兄也其不立非疾也盗微者也有国不能保其兄而使微者得以杀之以灵公为不能弟也故目兄
　　冬十月宋华亥向寜华定出奔陈十有一月辛卯蔡侯庐卒
　　二十有一年春王三月葬蔡平公夏晋侯使士鞅来聘宋华亥向宁华定自陈入于宋南里以叛
　　向寜宋大夫之三命者也南里国中之南也叛者叛于楚也
　　秋七月壬午朔日有食之八月乙亥叔輙卒冬蔡侯朱出奔楚公如晋至河乃复
　　二十二年春齐侯伐莒宋华亥向宁华定自宋南里出奔楚大搜于昌闲夏四月乙丑天王崩六月叔鞅如京师
　　叔鞅吾大夫之三命者也
　　葬景王
　　葬天王不书此何以书不正其无故以大夫防葬也
　　王室乱
　　王室者何内也乱者何大夫争立君也大夫争立君则何以言王室乱乱自内作非有乱之者也叶子曰厉王言天下荡荡无纲纪文章而其诗曰枝叶未有害本实先拨故序诗者以为周室大坏幽王言西戎东夷交侵中国而其诗曰苕之华芸其黄矣故序诗者以为闵周室之将亡王室之为言固天下之所本犹枝叶之有干也然王子带之难襄王出居于郑而不言乱襄王犹在也乃景王崩敬王未立周盖未有君君之废置唯刘单尹召毛五子之所为虽有王猛之正而不得立则天下何适以听命此君子所以志其乱欤
　　刘子单子以王猛居于皇
　　王猛穆后之子太子夀之母弟也君薨称子系名王猛何以不言子与之以王而正其所得立也其曰以居于皇者何制在刘子单子也君者受顾命于先王而臣之所宜奉之者也立君而制于臣非立之道也皇畿内之邑言居则猛之所宜有也叶子曰吾何以知猛之为正而得立欤猛太子之母弟而防也朝庶子而长也鲁襄公无嫡立敬归之子野而卒季氏欲立敬归之娣齐归之子裯穆叔曰不可太子死有母弟则立之谓裯虽敬归娣之子而非嫡则不宜立也楚平王无嫡子西为庶长昭王虽以为太子而子常欲立子西曰太子壬弱其母非嫡也子西长立长则顺谓子西与昭王皆非嫡而子西长则宜立也齐桓公以公子昭属宋襄公桓公死齐人立武孟宋襄公伐齐纳公子昭而春秋不与焉晋人以赵盾纳防菑于邾邾人以貜且防菑皆庶子而貜且长赵盾不克纳而春秋与焉夫必太子之母弟而后可以继太子则猛为夀之母弟所得立者也必无嫡而后可以立庶长则猛虽在朝长所不得立也而朝之言曰王后无嫡则立长是谓太子为嫡而欲以长夺猛夫安知太子母弟亦嫡哉此固朝之所以絶于春秋也
　　秋刘子单子以王猛入于王城
