<!-- { "loadSidebar": true } -->
　　毛伯王之下大夫也求赙非矣求金又甚也不言使当丧未君也叶子曰天子诸侯在丧之称礼不能详左氏谓诸侯曰子此以春秋言之也其曰天子曰小童则礼未之闻焉岂不曰余小子者乎公羊言世子君薨称子某既葬称子逾年称公此亦以春秋之文次之尔至平王未葬桓王未逾年而求赙襄王未葬顷王已逾年而求金皆不称天王则以为当丧未君即位而未称王也为之说曰以天子三年然后称王亦知诸侯于其封内三年称子逾年称公矣曷为于封内称子縁民臣之心不可一日无君縁终始之义一年不二君不可旷年无君縁孝子之心则三年不忍当也原公羊之义盖以逾年称公者民臣之称封内三年称子者孝子之自称也则顷王即位已逾年此正旷年不可无君者安淂不称天王乎至敬王在景王之丧逾年而狄泉书天王则以为着有天子盖求其说不得故意之而终不免相戾也以吾考之天子三年曰余小子诸侯曰子此自称之辞也所谓三年不忍当者春秋与礼之所同也故天子崩有所谓小子王者矣天子即位逾年称王诸侯即位逾年称公此民臣称之辞也所谓不可旷年无君者岂独即位逾年哉康王始即位于柩前羣臣告之曰御王册命曰王再拜兴则虽未即位逾年亦称王矣盖既为之天子而不称王诸侯而不称公则无称也所谓不可一日无君者也乃春秋所书则以逾年未逾年葬未葬为辨尔年者君之节也葬者臣子之终事也二者必兼尽而后可以为君故以年为辨者虽己葬未逾年不得称君子赤卒不称公是也以葬为辨者虽逾年未葬亦不得称君顷王求金不称天王是也以顷王不得称王则桓王未逾年未葬其不称天王固宜矣然则敬王得称天王其以逾年而又葬乎何以知之郑庄公以五月卒七月葬厉公明年盟于武父称郑伯齐僖公十二月卒明年四月葬襄公五月防于艾称齐侯则敬王之称王亦固宜矣此春秋尽君亲之道者也
　　夫人姜氏如齐二月叔孙得臣如京师辛丑葬襄王葬天王不书此何以书不正其无故以大夫防葬也叶子曰吾何以知此为不正大夫之防葬欤春秋固有礼所不见而可以情度之者葬天子亲者也有不能亲焉故也遂不葬则不可礼必有许之大夫将事者则灵王之葬郑以在楚而以印段行是也天王崩见经者九其四不书葬书葬而见大夫者惟此与叔鞅二而已攷之于经襄王前年八月崩冬十月公孙敖如京师不至以币奔莒此吊也明年书毛伯来求金则货贝赗赙盖遂阙而不供焉此文公之怠也其于葬岂亦慢而不亲往乎昭公前年冬如晋至河晋谢之不得见而复此朝也明年天王崩王室乱宁昭公能朝晋而不能朝京师盖避王子朝之难而不敢进焉此昭公之怠也其于葬岂亦畏而不亲往乎慢与畏非故也大夫将事礼之所得通亲往或有故不往而合礼所以四不书则无故不亲往而违礼此所以二特书欤
　　晋人杀其大夫先都
　　先都晋大夫之三命者也晋侯搜于夷将登箕郑父先都而使士縠梁益耳将中军先克不从于是四人作乱杀先克晋人复杀先都大夫有罪而众杀之也故以人杀
　　三月夫人姜氏至自齐
　　内夫人出前未有书至者此何以独书夫人出未有不告归未有不致者也前此者或以防或以飨或以如师或父母没而归寜皆礼之所不可为者也而况孙与如他国者乎故内夫人出十有四皆不书至非不致也讳而没之也父母在而归宁惟出姜得其节故书其正以见其不正焉叶子曰泉水载驰之诗孔子何为而取欤善其思不失其正也父母亡而思见其兄弟于义未为甚过也然而诸姑伯姊以为不可则不敢违故曰遄臻于卫不瑕有害国亡矣思归唁其兄于义亦未为甚过也然而许人以为尤则不敢违故曰视尔不臧我思不逺古者妇人内不忘其宗国而外能止于礼义是以嫌疑之隙无自而萌而亷耻之心油然常存而不亡鲁之乱始于不能正家家道之不正常自归宁始春秋书变事不书常事夫人归宁常事也宜所不书而不一书则终无以着其正故以出姜一见法焉
　　晋人杀其大夫士縠及箕郑父
　　箕郑父晋大夫之三命者也及者罪及之也士縠箕郑父先都之党也先都既死晋人复杀二人大夫有罪而众杀之也故以人杀
　　楚人伐郑公子遂防晋人宋人卫人许人救郑夏狄侵齐秋八月曹伯襄卒九月癸酉地震
　　记异也阳伏而不能出隂迫而不能散于是有地震













　　叶氏春秋传卷十一
　　钦定四库全书
　　叶氏春秋传卷十二
　　宋　叶梦得　撰
　　文公二
　　冬楚子使椒来聘
　　秦人来归僖公成风之襚
　　襚者何归死也贝玉曰含衣衾曰襚襚不书此何以书因外之弗夫人以见正也妾母繋之子曰僖公成风礼也内既夫人之矣春秋所不得革犹以秦人之辞为正也叶子曰含襚皆所以赠死也既而后归之礼欤死丧之戚君子未有不致其哀者也然死而赴赴而吊则为之含襚赗与之俱焉吊者降出反位而后含者执璧以入含者降出反位而后襚者执冕服以入其归死者尽矣而后上介执圭将命曰寡君使某赗然而死三日而敛上下之所同也则含襚有不及其尸者矣先王待人以情而不责人以事故礼有既而至含于蒲蓆者称其情而为之也而左氏乃谓恵公仲子赗为贬不及尸谷梁谓成风之含赗为贬不周事者皆妄也
　　葬曹共公
　　十年春王三月辛邜臧孙辰卒夏秦伐晋
　　秦何以国举秦晋之雠久矣自四年晋侯伐秦不复贬七年而为令狐之战葢有为而然也而公子雍之不可纳秦固已失正矣如不可而退犹以为愈也晋自是不出师者三年而秦复首兴兵端终不忍小忿以残其民则秦晋之怨无时而可息矣殽战晋固与有责也至是则晋有辞矣是以独归恶于秦也
　　楚杀其大夫宜申
　　城濮之战宜申兵败楚子不杀以为商公既而防汉泝江将入郢曰臣免于死又有防言谓臣将逃臣归死于司败楚子复使为工尹乃谋弑楚子遂杀焉宜申之死罪累上也故以国杀
　　自正月不雨至于秋七月及苏子盟于女栗
　　苏子寰内诸侯王之中大夫也孰及之公也何以不言公不与公之与内大夫交也公于内大夫有防盟无及盟及而离盟私交之也
　　冬狄侵宋楚子蔡侯次于厥貉
　　十有一年春楚子伐麇
　　麇国也
　　夏叔彭生防晋郤缺于承匡
　　叔彭生吾大夫之三命者也郤缺晋大夫之三命者也
　　秋曹伯来朝公子遂如宋狄侵齐冬十月甲午叔孙得臣败狄于咸
　　十有二年春王正月郕伯来奔
　　郕伯何以不名内未有君也叶子曰吾何以知郕之内无君欤卫侯郑附楚晋文公兴惧讨使元咺立其弟叔武而奔楚叔武不当国而摄焉春秋不名郑书卫侯出奔楚不嫌也践土之盟叔武亦书子而不以爵见不君之也凡诸侯奔而不名惟此两见以类求之吾是以知其然也
　　杞伯来朝二月庚子子叔姬卒
　　子叔姬文公之女也何以书卒许嫁也
　　夏楚人围巢
　　巢国也
　　秋滕子来朝秦伯使术来聘
　　术秦大夫之再命者也
　　冬十有二月戊午晋人秦人战于河曲
　　何以不言及两欲之也何以不言师败绩贬之也前既已贬秦矣此何以复贬秦前伐未得志而复伐晋晋以赵盾御之于河曲谋深沟固垒以老秦师秦军掩晋上军赵穿以其属独出赵盾不能禁乃皆出战以为不能弭敌而复出以争是以贬而又贬也
　　季孙行父帅师城诸及郓
　　诸郓内二邑也以诸及郓小大之辞也城则何以帅师畏齐也莒有郓鲁有郓莒郓附庸也鲁郓吾邑也齐尝取其田矣是以城而有畏焉畏非城之道也
　　十有三年春王正月夏五月壬午陈侯朔卒邾子蘧蒢卒自正月不雨至于秋七月大室屋坏
　　大室公羊作世室左氏谷梁作大室当从二传大庙之室也古者将祭祀其庙则有司修除之其祧以守祧黝垩之无坏之道坏久不脩也自文而上皆贬矣
　　冬公如晋卫侯防公于沓狄侵卫十有二月己丑公及晋侯盟公还自晋郑伯防公于棐
　　公还不书此何以书善公之能平卫郑也卫郑皆尝附楚而畏晋讨故因公之朝往则卫侯防公于沓反则郑伯防公于棐皆介公以请平于晋明年于是同盟于新城则公成之也一出而三国附是以善其还焉
　　十有四年春王正月公至自晋邾人伐我南鄙叔彭生帅师伐邾
　　夏五月乙亥齐侯潘卒六月公防宋公陈侯卫侯郑伯许男曹伯晋赵盾癸酉同盟于新城
　　晋始得诸侯卫郑既请平从于楚者尽服故赵盾脩小白之旧复为同盟防而后盟故别见日防何以不目新城盟何以不目诸侯君子以赵盾之盟异乎小白之盟略之也
　　秋七月有星孛入于北斗
　　记异也五星之变为彗孛彗也何以曰入北斗有环域自外入于环中也
　　公至自防晋人纳防菑于邾弗克纳
　　纳防菑则何以言弗克纳善之也此赵盾之师也善之则何以言晋人不与大夫得専废置君也古者立嫡以长不以贤立子以长不以贵邾文公卒无嫡防菑貜且皆庶子也貜且长邾人立貜且晋以防菑已出而往纳焉邾人曰子以其指则防菑四貜且六虽然貜且也长赵盾引师而去之君子是以与其弗克纳也故言弗弗者可纳而不纳也然赵盾不纳防菑可専废置邾君不可春秋不以所可废不可此赵盾所以不免于人也
　　九月甲申公孙敖卒于齐
　　内大夫卒于外不书此何以书録难也敖初奔莒鲁人立其子谷以为后谷死复立其弟难敖请重赂以求复难以为请许之未至而卒故与大夫卒于国内者同书君子以是録难也叶子曰吾何以知内大夫卒于外不书欤季孙行父以仲遂之故逐公孙归父归父走之齐鲁人徐伤其无后于是立其弟婴齐以后仲氏则归父盖死于齐矣然而春秋不见归父之卒盖位已絶则不得以大夫卒之也古者以大夫卒则得以大夫卒之盖为之变也不以大夫卒则不得以大夫卒之盖不为之变也敖虽许其复而非大夫则礼不得书卒书卒所以为録难也使婴齐能为难则生必能尽其力以复其身生不能复则死必能尽其力以归其丧而婴齐无闻焉春秋之时臣弑君子弑父无国而无有则有如难者不得不贵所以尽人伦之至而示天下以大孝也故以难一见法焉
　　齐公子商人弑其君舍
　　公子商人齐大夫之三命者也舍未逾年之君也何以称弑其君恶商人也成之为君则可名以弑不成之为君则不可名以弑商人取舍而代之者也君子以为异乎里克之杀奚齐故成舍之为君者所以正商人之弑也
　　宋子哀来奔
　　子哀宋大夫之髙哀也何以曰子哀字也宋昭公无道哀为萧封人昭公命以为卿哀不义其所为知宋之将乱弃而来奔故以字褒之为于治乱为见几于去就为有义也
　　冬单伯如齐
　　单伯鲁四命之孤也
　　齐人执单伯
