<!-- { "loadSidebar": true } -->
　　此弑者赵穿也曷以为盾主弑盾正卿也臣弑君在官者杀无赦盾有憾于灵公而出闻灵公弑未越境非君命而自复不讨穿反与之并列于朝君子以为此同乎欲弑灵公者特假手于穿尔是以探其恶而诛也叶子曰左氏记盾事载孔子之言称盾能为法受恶为良大夫而许之以越竟乃免此非孔子之言也弑君天下之大恶也有为不为尔使与闻乎弑虽在四海之外无所逃则安取于越竟使不与闻虽在朝如晏子其谁敢责之而况已出春秋书盾非以其实弑也谷梁氏载董狐之言曰子为正卿入諌不聼出亡不逺反不讨贼则志同志同则书重非子而谁是盖推盾之志而加之弑者也左氏传史不传经故虽得于三言而莫知春秋之义正在于志同则书重乃略而不言则盾为实弑矣安有实弑君而为法受恶是区区何足言者犹得为良大夫乎亲弑其君者其恶易见假手以弑其君者其恶难察使盾而得免则乱臣贼子皆将假诸人以肆其恶甚乎亲弑君者矣故以赵盾一见法焉
　　冬十月乙亥天王崩
　　三年春王正月郊牛之口伤改卜牛牛死乃不郊三年之内不郊初未有书者此何以书为郊牛之口伤及牛死起也古者祭祀天子诸侯必有养兽之官君召牛纳而视之择其毛而卜之吉然后养之朔月月半则皮弁素积以巡牲有帝牲有稷牲何为稷牲后稷之牲也郊必以祖配后稷祖也未用谓之牛将用而全谓之牲故将祭展牲则告牷牷之为言为其全而无伤也帝牛不全则扳稷牛而卜之稷牛不吉或死则不郊郊牛之口伤自伤也改卜牛稷牛也伤者养之不谨死者若有谴之者也以宣公为事天者怠矣叶子曰先王养兽之官曰充人其祀上帝享先王之牲系于牢刍之必三月初未有闲也散祭祀也牲则系之国门而公羊氏乃以为帝牲在涤三月于稷者唯具是视记礼者因之遂以为事天神人鬼之别夫天地宗庙先王以类求之者其文或有异至于齐明之诚岂有二哉此公羊氏之失也

　　叶氏春秋传卷十二
<经部,春秋类,叶氏春秋传>
　　钦定四库全书
　　叶氏春秋传卷十三
　　宋　叶梦得　撰
　　宣公三
　　犹三望匡王楚子伐陆浑之戎
　　陆浑之戎公羊谷梁作戎左氏作之戎当从左氏不正其诈周也楚子将至雒观兵于周疆假伐戎以过之于是问鼎轻重焉是以谓之诈周辞闲容之之缓辞也不与其正之辞也
　　夏楚人侵郑秋赤狄侵齐宋师围曹冬十月丙戌郑伯兰卒郑穆公
　　四年春王正月公及齐侯平莒及郯莒人不肯
　　不肯者非弗肯也义可从而不从曰弗肯义不可从而不从曰不肯郯鲁婚姻之国有莒怨公欲平之挟齐以胁焉义不足以服莒也莒人则不肯者非独其君云尔
　　公伐莒取向
　　向莒邑也内取外邑不书此何以书不正其伐取也平人不肯而伐之莒固有辞矣又从而取其邑宜不能服莒也郯亦自是不终其好而伯姬来归矣
　　秦伯稻卒夏六月乙酉郑公子归生弑其君夷
　　此弑者公子宋也曷为以归生主弑宋欲弑灵公而谋于归生使归生能为公子友则宋之恶可遏而灵公亦免矣既不以告反畏宋譛而从之则成宋之弑者归生之为也春秋用法常施于所疑而不施于所不疑于所不疑则举重于所疑则举轻以见重宋之弑无可免之道而归生甞拒宋或疑于可免故治归生则宋自见非以归生薄宋也
　　赤狄侵齐秋公如齐公至自齐冬楚子伐郑
　　五年春公如齐
　　公始即位公子遂季孙行父一嵗而三聘齐犹可为也至是更三时而再朝则鲁失位而屈于大国至公而不可复亢矣
　　夏公至自齐秋九月齐髙固来逆叔姬
　　髙固齐大夫之三命者也
　　叔孙得臣卒
　　冬齐髙固及子叔姬来
　　子叔姬来归寜也宣公在而子叔姬归寜节矣何以书以髙固之俱行也礼大夫非君命不越竟
　　楚人伐郑
　　六年春晋赵盾卫孙免侵陈
　　孙免卫大夫之三命者也
　　夏四月秋八月螽冬十月
　　七年春卫侯使孙良夫来盟
　　孙良夫卫大夫之三命者也
　　夏公防齐侯伐莱秋公至自伐莱大旱冬公防晋侯宋公卫侯郑伯曹伯于黒壌
　　八年春公至自防夏六月公子遂如齐至黄乃复至黄乃复有疾也不书有疾君行有疾可复臣行有疾不可复大夫以君命出致使虽死以尸将事复讥废命也
　　辛巳有事于太庙仲遂卒于垂
　　有事者何四时之常祭也四时常祭不书此何以书为仲遂卒犹绎起也仲遂弑君不得卒者也何以不言公子遂贬也贬则何以谓之仲遂宣公盖尝赐之族矣曰是犹公子友之为季友者也垂齐地何以地外也
　　壬午犹绎万入去籥
　　绎者何祭之明日也夏曰复商曰肜周曰绎万舞也籥节舞者也同谓之乐犹可以已之辞也礼大夫死废绎公知其当废而犹举之故去其有声者而存其无声者以公为无防也叶子曰大夫死而废宗庙之祭礼欤曰非礼也昔者曾子尝问于孔子曰诸侯之祭社稷爼豆既陈闻天子崩后之丧君薨夫人之丧如之何曰废则非此四者皆不废也而况于宗庙乎然则绎之得废何也绎非正祭也礼有正祭有绎祭君子以为祭之所以事其先者至矣而犹恐有所未尽故于其明日为位于庙门之外而賔尸谓之绎正祭主于礼神而以宗伯将事绎祭主于礼尸而以士将事礼旣以是为差则所以事其先者亦有闲矣而大夫国体也未有闻其死而不哀者绎于祭为轻大夫于国体为重君子以所重权所轻则亦有时而可废矣故檀弓记仲遂卒于垂壬午犹绎孔子以为非礼也卿卒不绎则是特施之于绎而已春秋之时君臣之义薄矣无罪而杀大夫无国而无有君子以为杀者吾无以救而死者又无以申其恩则天下无复与为臣者矣虽弑君之贼亦假之以致意故以仲遂一见法焉
　　戊子夫人嬴氏薨
　　宣公之妾母也何以称夫人致之为夫人也致之则何以不言致之内辞也叶子曰鲁之妾母五仲子也成风也敬嬴也定姒也定弋也自仲子始见于隐公之世春秋书归惠公仲子之赗考仲子之宫初献六羽以见讥然仲子不为夫人于惠公则隐公之讥如是而己至成风则僖公致之为夫人矣鲁之妾母为夫人自成风始书禘于太庙用致夫人王使荣叔归含且赗王使召伯来防秦人来归僖公成风之襚凡可以见讥者无不着所以正妾之不得为夫人也然而书薨书正以夫人小君名之者盖夫人之矣虽春秋不得而夺也自敬嬴而下惟定弋以哀公未君未得致之为夫人而敬嬴定姒皆以夫人书使宣公襄公未尝致之为夫人则春秋恶得而名哉由是言之自成风而后凡为妾母者盖皆致之为夫人而春秋不可以徧书故于成风一见正而敬嬴以下无讥焉臣子之义也
　　晋师白狄伐秦楚人灭舒蓼秋七月甲子日有食之既冬十月己丑我小君敬嬴雨不克庚寅日中而克葬
　　敬諡也雨不克止而待之至于克礼也克之为言致力而后胜之者也不克非弗也欲致力而不得也叶子曰诸侯之为雨止礼欤礼也古者庶人县窆不封不树不为雨止潦车载蓑笠盖士之礼然言县窆则有隧窆者矣言不封不树则有封树者矣言不为雨止岂固有为雨止者乎礼之降杀未有虚加之者亦各称其情而已天子七月而所以待同轨诸侯五月而所以待同盟大夫三月而葬所以待同位非特以是为节盖礼有略而可得为者有详而不可得为者可为而不为则缓缓则不恪不可为而为则亟亟则不怀自大夫而上其礼以次加详则有不可以遽为者不为雨止特为士庶人言之尔诸侯旅见天子雨霑服失容虽入门犹废而况送死之大乎或者乃以为通上下之辞谷梁氏之失也
　　城平阳
　　不时也
　　楚师伐陈
　　九年春王正月公如齐公至自齐夏仲孙蔑如京师仲孙蔑吾大夫之三命者也
　　齐侯伐莱秋取根牟
　　根牟附庸之国也
　　八月滕子卒九月晋侯宋公卫侯郑伯曹伯防于扈晋荀林父帅师伐陈
　　荀林父晋大夫之三命者也
　　辛酉晋侯黒臀卒于扈
　　扈晋地也何以不言卒于防防散矣晋侯以疾留而卒也卒于寝正也卒于外非正也卒人道之终也正不正不可以不谨故凡不卒于正寝者必地焉鲁君卒于路寝小寝楚宫台下且志况其国外乎叶子曰吾何以知晋侯之为会散而留也凡诸侯卒于师言师卒于防言防非不地也曰师与防则既有地矣春秋诸侯擅相征伐盟防虽不能无得罪于王法然有救灾恤患谋事补阙之道焉故凡卒于是者葬之加一等则春秋实不得不与也不地而言师与防盖録之也今防扈之后闲有荀林父伐陈之事而见卒非防散而何伐楚之役许男在焉及其卒书许男新臣卒而不言师归卒其国中也扈之防晋侯在焉及其卒书晋侯黒臀卒于扈而不言防卒于防散也吾是以知之
　　冬十月癸酉卫侯郑卒宋人围滕楚子伐郑晋却缺帅师救郑陈杀其大夫泄冶
　　泄冶陈大夫之三命者也灵公之恶泄冶见其防则当谏谏而不从则当去逮其宣滛于朝而后言焉泄冶之死罪累上也故以国杀叶子曰泄冶其犹可以为罪欤曰昔者晋假道于虞以伐虢宫之竒谏百里奚不谏孟子不多宫之竒之谏而以百里奚为智曰知虞公之不可谏而不谏可谓不智乎灵公之恶固有自来矣而孔宁仪行父者泄冶之所得治者也既不能诛二人以正一君又见不可而不能止虽能言之徒以杀其身则异乎从君于昏者无几志士仁人无求生以害仁有杀身以成仁所贵于杀身者为其足以成仁也杀身而不足以成仁君子何取焉然则比干非欤曰是不可以一道也比干贵戚之卿防子既已去矣使比干而复去谁与扶其宗者故虽死不失其为仁此君子所以立教也泄冶异姓之卿三谏不从则去而已何必至于死故曰所谓大臣者以道事君不可则止故以泄冶一见法焉
　　十年春公如齐公至自齐齐人归我济西田
　　此其为赂也曷为归之以我为能事已也何以不言取济西田曰是我济西田也而齐人反归之乎公以是病矣邴郑邑也我非所当入而入故于入言我恶其取济西我田也齐非所当取而取故于归言我恶其与也
　　夏四月丙辰日有食之己巳齐侯元卒齐崔氏出奔卫崔氏崔杼也何以举族杼齐之世卿盖力足以专齐者也其归于是乎弑庄公
　　公如齐五月公至自齐癸巳陈夏征舒弑其君平国夏征舒陈大夫之三命者也
　　六月宋师伐滕公孙归父如齐齐惠公
　　公孙归父吾大夫之三命者也
　　晋人宋人卫人曹人伐郑秋天王使王季子来聘季子王之季子也何以不名未大夫也未大夫则何以书爱之使行大夫之事也以为爱其子则可以之行大夫之事则不可君子以天王为爱其子而轻大夫也古者天下无生而贵者也二十而冠四十而仕五十而爵而后为大夫虽天子之子犹士也故齐侯以其弟年来聘讥天王以季子来聘讥
　　公孙归父帅师伐邾取绎
　　绎邾邑也内取外邑不书此何以书不正其伐取也
　　大水季孙行父如齐冬公孙归父如齐齐侯使国佐来聘饥
　　饥者何食不足也一谷不登曰嗛二谷不登曰饥三谷不登曰馑四谷不登曰康五谷不登曰大饥古者三年耕必有一年之蓄九年耕必有三年之蓄以三十年通计之则有九年之蓄故凶年可以补败是为教民之道二谷不登而饥其为民者病矣何以于冬焉书冬五谷毕登之时也
　　楚子伐郑
　　十有一年春王正月夏楚子陈侯郑伯盟于辰陵公孙归父防齐人伐莒秋晋侯防狄于櫕函
