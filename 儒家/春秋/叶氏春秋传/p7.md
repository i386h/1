<!-- { "loadSidebar": true } -->
　　十有一年春正月齐人卫人郑人盟于恶曹
　　三国何以称人大夫贬而人者也大夫则何以贬正大夫之始盟也大夫交政于中国自是其强矣故于始焉一贬之叶子曰恶曹之盟三传皆不着其事而先儒有为贬大夫之始盟者吾何以信其言哉前乎此有以诸侯而盟者矣未有大夫而盟者也后乎此有以大夫而盟者矣未有人而盟者也人而盟惟此与鹿上两见尔鹿上执宋公而贬诸侯者也春秋谨名惟称人为多义各主其事以别之微者称人与众称人贬诸侯及大夫称人此其大法也微者之盟不志既不得目微者以为众则不可贬诸侯则无事非大夫而谁欤大夫之同盟众矣其皆称人者惟清丘一见左氏以为贬晋原縠宋华椒卫孔达然则恶曹清丘其罪同春秋固正其法而一施之者也是以鸡泽书叔孙豹及诸侯之大夫及陈袁侨盟君命之也溴梁书大夫盟君在而大夫自为盟也各原其事而为之辞矣则大夫之盟始于此宜于是焉而正之也故曰大夫之盟始恶曹大夫之防始北杏大夫之同盟始清丘皆贬而称人是春秋之防也
　　夏五月癸未郑伯寤生卒秋七月葬郑庄公九月宋人执郑祭仲
　　祭仲郑大夫之尝入为王卿士而复其国者也拘而讨罪曰执以伯讨者称君不以伯讨者称人以行人执者称行人不以行人执者不称行人祭仲非行人也郑忽立宋庄公欲私其出突执仲使废忽而立突不得为伯讨也故以人执为人臣而专废置君祭仲何以不贬言突归于郑则仲之恶不待贬絶而自见也叶子曰吾何以知仲尝入为王卿士欤古者诸侯无四命之大夫惟王大夫四命以字见春秋诸侯大夫以字见经者三宋孔父二王之后得备官也鲁夷伯陈原仲死而君不名之也非备官而生见字惟郑祭仲陈女叔尔盖天子之命官初不别内外惟贤而有功徳者则为之故诸侯而入为王卿士者郑武公父子为司徒是也诸侯大夫入为卿士虽不着于经而可以类见郑武公以伯为司徒其适周则复国而卒固当仍书郑伯乃大夫则有加命矣是不得不与王大夫同书字也
　　突归于郑
　　归易辞也突郑庄公之庶子自宋入而取国挈乎祭仲而易也不繋郑不与其得郑也凡诸侯及大夫去国归以其道而顺者曰归虽非其道而无难之者亦曰归归顺辞也亦易辞也归非其道而逆者曰入虽以道而有难之者亦曰入入逆辞也亦难辞也
　　郑忽出奔卫
　　诸侯失国曰出奔大夫失位曰出奔诸侯有国而国人所尊者也大夫有位而国人所礼者也诸侯不能有其国弃其宗庙社稷而至于出不见尊于国人去之不以道而至于奔其亦不足以君矣故虽有迫逐之者未必皆其罪而与大夫之辞一施之所以重君也此郑伯也何以不言爵未逾年也未逾年则何以不称子不周乎丧也何以名别二君也叶子曰诸侯在丧之称吾既言之矣一年不可以二君故未逾年之君未葬皆不以爵见内称子其子般子野卒外称子宋襄公以宋子防于葵丘陈懐公以陈子防于召陵是也未逾年虽既葬内亦称子不名子赤卒称子卒外亦称子卫成公以卫子防盟于洮是也旷年不可以无君故逾年之君既葬称爵郑厉公以郑伯防武父是也虽未葬亦称爵卫恵公以卫侯防诸侯及鲁战宋共公以宋公防诸侯伐郑是也未逾年而有事于诸侯不周乎丧而用吉礼则称爵以见贬齐顷公以齐侯使国佐来聘郑悼公以郑伯伐许邾隠公以邾子盟于拔是也未逾年见廹逐不周乎丧而出奔则夺其子以见贬郑忽出奔卫是也逾年见廹逐不周乎丧而出奔则夺其爵以见贬曹羁出奔陈莒展舆出奔吴是也聘伐盟防虽有贰事犹云可也故如其意书爵以着其实而已三年之丧人子所以尽其爱于其父母者也去而之他彼受于其父者且不得有何有于哭泣之哀祭祀之思乎故子而不能子则夺其子君而不能君则夺其爵春秋之义也至于名则凡出奔者皆书焉盖廹逐者必有与之争国者也内亦一君也外亦一君也不名则无以为辨故国灭而奔不名谭子奔莒子奔黄温子奔卫是也奔虽有君不自居而摄亦不名卫侯出奔楚是也皆内无君者也然则名固所以别二君也而先儒乃谓诸侯不生名失地灭同姓则名之殆见其文而不知其说也夫失地说以出奔着其罪矣而且名焉是一罪而再贬非春秋之法记礼者之失也
　　柔防宋公陈侯蔡叔盟于折
　　柔吾大夫之再命者也蔡叔蔡侯之弟也叔字也蔡叔何以得字贤之也叶子曰吾何以知蔡叔之为贤欤凡诸侯兄弟尊之则称公子故大夫三命以氏见公子之尊视大夫亦三命而后氏也亲之则称兄弟故或奔亡而责以恩或盟聘而讥以私则称兄弟也其不以公子兄弟见者惟许叔纪季蔡季与此而四尔四人之事虽不尽见于传以纪季许叔之事推之则非贤无以得字也蔡季为国逆而国人嘉之虽未尝为君然雍容进退于封人之际如何休所言是亦贤也蔡叔以类考其必有取于春秋者欤诸侯大夫防盟非其君命未尝不见贬溴梁书大夫盟是也其不见贬者皆受之于君也此为封人之防方是时封人无以君其国虽蔡季且避其害而出奔而蔡叔乃能将君命以防诸侯自是讫献舞败于荆诸侯无加兵于蔡者十六年意者蔡叔之为政或有以为之图而传失之欤
　　公防宋公于夫钟冬十有二月公防宋公于阚
　　十有二年春正月夏六月壬寅公防杞侯莒子盟于曲池秋七月丁亥公防宋公燕人盟于谷丘
　　燕南燕也人微者也
　　八月壬辰陈侯跃卒公防宋公于虚冬十有一月公防宋公于龟
　　公始以柔防宋未防复自防于夫钟于阚于谷丘夫钟郕地阚鲁地谷丘宋地也公之求于宋亟矣及是复防于虚于龟虚龟皆宋地而公即之公之求于宋益亟矣盖自隠以来我之相与为厚薄者惟宋与郑党郑则伐宋善宋则伐郑至郎之战惧郑之谋已故亟于求宋宋得其情而虚龟之防遂辞平公无望于宋矣则反而求郑以为武父之盟而成伐宋之役明年再防又明年复防其求于郑者亦如是其亟郑适有突之乱知其不足恃乃复从宋而伐之孰有立国如是而可久者乎暴戾则无亲失道则寡援君子是以知桓之不终也叶子曰是在周易所谓莫益之或击之立心勿恒凶者欤孔子传之曰君子安其身而后动易其心而后语定其交而后求
　　春无冰
　　记异也不书日蒙上文水以孟冬始氷仲冬壮季冬盛二之日凿氷冲冲壮也凡书以时者志春书以月者志正月二月春包三月也时不志冬始氷则或未氷也春不志三月以解冻则不氷也
　　夏五
　　不书月阙也经成而后亡也
　　郑伯使其弟语来盟秋八月壬申御廪灾
　　御廪借田之所藏也古者奉天地宗庙天子亲耕千亩诸侯百亩以供粢盛廪于借之东南钟而藏之大祭祀则廪人供焉御廪灾书重神事也凡天火曰灾人火曰火
　　乙亥尝
　　不书月蒙上文尝秋事建未之月尝失时也
　　冬十有二月丁巳齐侯禄父卒宋人以齐人蔡人卫人陈人伐郑
　　伐何以言以已不能敌而假人以为用也伐者讨罪之辞也伐不服必至于战战伐自诸侯出固罪矣况假人乎诸侯有不协上请于天子则有天子之师下请于方伯则有方伯之师正也徳不足服于人而以人义不可服于人而为人所以是谓以私济私皆失政也四国何以皆称人微者也时齐侯卒矣而未葬齐非君则三国亦非君也宋公何以称人贬也残人之宗庙以大宫之椽为卢门之椽君子以为与吴入郢者何择故吴子与国宋公称人其罪一也叶子曰鲁有齐怨而以楚师先书公子遂乞师于楚而鲁之师无见焉已不能敌人也蔡有楚怨而以吴子后书吴入郢而蔡之入无闻焉假人以为用也此春秋之义也
　　十有五年春二月天王使家父来求车
　　求取不足于人也天子有赐无求诸侯有贡无与古者邦国九贡车有器贡用有货贡诸侯不贡而伐之正也不能伐之又从而求焉器不足而求车用不足而求金以是居人上非所以王天下也
　　三月乙未天王崩夏四月己巳葬齐僖公五月郑伯突出奔蔡郑世子忽复归于郑
　　忽何以称世子言子则丧已除言爵则虽逾年而不居位与之以君存之称所以别于突而明正也何以言复归凡诸侯出奔言复归诸侯世国者也虽失位而不可絶归则复矣大夫出奔言归大夫不世官者也去位则絶矣故诸侯无归大夫无复归诸侯而言归者与其复而夺之也卫侯郑归于卫是也大夫而言复归者有挟而复不正其归也卫元咺自晋复归于卫是也叶子曰世子君在之称也春秋有君薨而称世子者三郑世子忽正其为世也卫世子蒯聩辨其当世也蔡世子有与其能世也天下莫大于名分事在名则正名以定其实事不在名则假名以正其实春秋之义也
　　许叔入于许
　　许叔许男之弟也叔字也许叔何以得字贤之也郑庄公入许奉许叔居东偏以其大夫公孙获居西偏郑乱许叔乗之以复其国幽之盟许男遂见焉许君失之许叔复之君子以是为贤也何以不言许男得国而未君也蔡侯庐陈侯吴得称爵王命复之则君也许叔未受命可以复许未可以君许必君命而后得爵也何以言入难也国已分矣乗人之乱而幸得焉其复之道为难也
　　公防齐侯于艾邾人牟人葛人来朝
　　累数旅见也滕薛以两国旅见累数之则贬矣邾牟葛以三国旅见且桓公非所朝也累数不足见贬故皆人之
　　秋九月郑伯突入于栎
　　栎郑邑也何以不言入郑未得郑也何以不言归难也突之奔蔡欲杀祭仲而不果及是祭仲之援絶矣其归之道为难也诸侯虽入其封内而未得国则不名未正其为君也卫侯入于夷仪是也突何以名疾之也非诸侯之所纳非国人之所逆因栎人杀其大夫檀伯而窃居之以是而求复国虽曰盗可也
　　冬十有一月公防宋公卫侯陈侯于袲伐郑
　　袲宋地也此伐忽以纳突也突入栎而未得郑诸侯防而纳焉防而伐不言地此何以地疑也忽正而突不正故诸侯以为疑先防于袲而后伐之非防伐也疑而相与谋也卒弗克纳而还则亦不果于纳也
　　十有六年春正月公防宋公蔡侯卫侯于曹夏四月公防宋公卫侯陈侯蔡侯伐郑
　　此复以纳突也宋前以突背已防齐蔡卫侯四国之师以伐之虽残其宗庙而不以为过不五月突奔而忽归乃复合卫陈蔡三国之君而纳突此宋公冯之所为也冯前党于卫州吁而伐郑今复党于突而逐忽三国亦靡然从之而不敢违莫恶于弑而冯与党莫悖于弑而冯与纳此亦不待贬絶而罪自见也叶子曰郑忽自是不复见矣忽弑与子亹子仪之弑终于突复立皆不见于经而出其东门国风独着之或者以为春秋有所絶而不书非也春秋据鲁史郑乱不以告则鲁不得书于防鲁史所无有则春秋安得而见哉春秋因人以见法不求备于史而着其人故曰其事则齐桓晋文其文则史而左氏间见经所无之事者非鲁史也盖参取他国之史而传之学者不悟因谓春秋有所择焉而妄为之说者左氏误之也
　　秋七月公至自伐郑冬城向
　　不时也
　　十有一月卫侯朔出奔齐
　　十有七年春正月丙辰公防齐侯纪侯盟于黄二月丙午公防邾仪父盟于趡夏五月丙午及齐师战于奚六月丁丑蔡侯封人卒秋八月蔡季自陈归于蔡
