<!-- { "loadSidebar": true } -->
　　王城西都郏鄏也其言入何难也朝犹在焉然则天子亦有难于天下乎不难则无以正朝之罪也故王猛入于王城言入天王入于成周言入
　　冬十月王子猛卒
　　曰王猛矣何以复言王子猛正终之辞也何以不言崩未喻年之王也叶子曰三家言猛事皆不同学者疑焉公羊谷梁皆谓猛为不得立不知其事而以春秋书入意之也左氏知其事矣而不能明其所得立王子朝賔起有宠于景王刘伯蚠恶賔起之为人而欲杀之恶朝之言以为乱而欲去之是猛为大子已定于景王而朝以宠欲夺之也及景王崩刘单见王猛杀賔起而盟羣公子则猛固已即防次之位而见羣臣矣故后諡之曰悼王然而春秋不书焉者不正其未逾年而得称王也敬王猛之母弟亦立于刘单春秋正名之曰天王使猛而得逾年则岂不以天王名之哉凡春秋以尊者见卑者以不正者见正者王子带之乱见襄王不见子带襄王尊也今猛与朝更为出入自猛居皇至于卒见猛不见朝则猛亦尊也朝书尹氏立而敬王立不书敬王正也今猛立亦不书与敬王同盟亦正也惟尊且正则天下皆其所得居矣故襄王书居于郑敬王书居于狄泉猛亦书居于皇其辞一施之则猛之得立其事与义固已具之矣岂三家未之思欤
　　十有二月癸酉朔日有食之
　　二十有三年春王正月叔孙婼如晋癸丑叔鞅卒晋人执我行人叔孙婼
　　婼以晋讨邾人之愬使于晋晋侯执之使与邾大夫坐婼不从乃以其介当之而馆婼于箕非伯讨也故以人执
　　晋人围郊
　　郊朝之邑也邑不言围此何以言围以朝在焉围郊所以围朝也朝始作乱盖以郊要饯三邑之甲逐刘子焉晋以籍谈荀跞之师纳王何以书人贬也纳王而使大夫非勤王之道也
　　夏六月蔡侯东国卒于楚秋七月莒子庚舆来奔戊辰吴败顿胡沈蔡陈许之师于鸡父胡子髠沈子逞灭获陈夏齧
　　夏齧陈大夫之三命者也此救州来之师也何以直言败公子光之诈战也楚以六国之师救州来令尹子瑕卒而楚师熸光以防越摄将贱而多宠政令不一七国同役不同心乃请先犯胡沈陈以奔楚师诈之也六国之师何以不累数略之之辞也胡子髠沈子逞何以言灭死也陈夏齧何以言获生得也凡君死于位曰灭生得曰获大夫生死皆曰获灭国我灭之故文在上君死自灭也故文在下
　　天王居于狄泉
　　天王敬王也敬王猛之母弟所得立者也未三年则何以称王旷年不可以无君逾年而称者臣子之辞也
　　尹氏立王子朝
　　王子朝何以书立不正其立也其言尹氏立者何见世卿也朝始败而奔尹尹围诱刘佗杀之敬王如刘尹辛复败刘师而取西闱遂以立朝则立朝者尹氏非一人也是已王矣其犹曰王子朝者何不正其立则不与其得王称也是犹王子朝云尔
　　八月乙未地震冬公如晋至河有疾乃复
　　复未有言疾者此何以言有疾见外此皆无疾也
　　二十有四年春王二月丙戌仲孙貜卒婼至自晋婼何以不氏一事而再见者卒名之也
　　夏五月乙未朔日有食之秋八月大雩丁酉杞伯郁厘卒冬吴灭巢
　　巢国也
　　葬杞平公
　　二十有五年春叔孙婼如宋夏叔诣防晋赵鞅宋乐大心衞北宫喜郑游吉曹人邾人滕人薛人小邾人于黄父
　　叔诣吾大夫之三命者也赵鞅乐大心北宫喜游吉晋宋卫郑大夫之三命者也此谋王室也敬王在狄泉赵鞅合诸侯之大夫输王粟具戍人曰明年将纳王叶子曰天子防尘诸侯奔走以问官守礼也今周之无王四年矣而朝犹在此诸侯所宜奔走以共奬王室而讨罪人也晋为盟主虽能合诸侯而不亲防卒无所効其力而春秋之辞不加贬何也古者能齐家然后能正其国能正国然后能正天下今王室衅起于父子而祸成于兄弟春秋既书曰王室乱见其治家者如此固不足以正国则何以责诸侯之不能正乎易曰父父子子兄兄弟弟夫夫妇妇而家道正正家而天下定矣君子以为使诸侯而至是者周实有以召之故缓诸侯而急王室盖将使有天下者得以自反也故于黄父一见法焉
　　有鸜鹆来巢
　　记异也鸜鹆非中国之禽宜穴而巢也叶子曰天有时地有气橘逾淮而北为枳鸜鹆不逾济貉逾汶则死地气也天有时而生有时而杀草木有时以生有时以死石有时以泐水有时以凝山有时以泽天时也天反时为灾地反物为妖故天失其时则书霣霜杀菽霣霜不杀草李梅实地失其气则书鸜鹆来巢
　　秋七月上辛大雩季辛又雩
　　雩而得雨则书雩既雩矣何以又雩非请雨也欲聚众以逐季氏也
　　九月己亥公孙于齐次于阳州
　　奔也内不言奔若曰不有其地而自去云尔阳州齐地次于阳州待命于齐也
　　齐侯唁公于野井
　　唁吊也吊死曰吊吊生曰唁
　　冬十月戊辰叔孙婼卒十有一月己亥宋公佐卒于曲棘
　　曲棘宋地何以书非正也
　　十有二月齐侯取郓
　　郓鲁郓也外取内邑不书此何以书欲居公也公不能自有其地而齐取之以居公为公者病矣其挈齐侯者不能纳公而徒取其地以居之非诸侯之道也
　　二十有六年春王正月葬宋元公
　　公已出矣孰葬之以公命葬之也以公命葬者犹以为有公也叶子曰昭公既出鲁之政尽在季氏矣然春秋交诸侯之事未尝不书而王室与诸侯所当告者亦未尝不赴盖季氏避逐君之名而以公自出告于诸侯凡国之事皆以公命行之而王室诸侯亦不以鲁为无君而不赴故春秋所书与常法一施之将以见季氏虽有无君之心而不敢不畏于名王室诸侯亦不以季氏而亡公则公固非季氏之所能絶也

　　叶氏春秋传卷十八
　　钦定四库全书卷
　　叶氏春秋传卷十九
　　宋　叶梦得　撰
　　昭公三
　　三月公至自齐居于郓
　　公既失守其宗庙矣何以书至春秋之辞也公虽居外而义不敢以外公故犹以在国之礼书之也
　　夏公围成
　　成孟氏之邑邑不言围此何以言围以公之不能得成也附于季氏齐侯谋纳公梁丘据取申丰之货请先卜于成故公以齐师伐成而不能克公既失国而假人之师以伐私邑故挈公焉病公也
　　秋公防齐侯莒子邾子杞伯盟于鄟陵
　　谋纳公也邾莒鲁之怨杞伯不能自立久矣而何盟焉着齐志也
　　公至自防居于郓九月庚申楚子居卒冬十月天王入于成周
　　成周东周也
　　尹氏召伯毛伯以王子朝奔楚
　　三子与朝皆王之大夫也何以不言出周非大夫所得同出也故与王子瑕之辞一施之何以知其齐自周出也王猛卒于王城而尹氏立朝王城亦王国也以别于成周尔及敬王入于成周而三子以朝奔楚则其出固自周也叶子曰或曰礼天子不言出朝尝立而君矣为其以不正非所得君也故春秋夺之不得与天王同辞是岂瑕之比欤非也君朝者谁乎尹氏也春秋固未尝与之夫不见与于春秋何君之云是亦周之大夫尔天子不言出非君子之言也吾固论之矣
　　二十有七年春公如齐公至自齐居于郓夏四月吴弑其君僚
　　称国以弑众弑君之辞也此阖庐之弑也何以言众僚以篡立众之所弃也
　　楚杀其大夫郤宛
　　郤宛楚大夫之三命者也宛昵费无极之防而求说于令尹囊瓦以其藏甲取赂譛之囊瓦信费氏防而杀宛尽灭郤氏族党郤宛之死罪累上也故以国杀
　　秋晋士鞅宋乐祁犁卫北宫喜曹人邾人滕人防于扈乐祁犁宋大夫之三命者也此谋纳公也鄟陵之盟合三国而后不果今晋复合诸候之大夫而士鞅取货于季氏胁宋卫亦无成然辞无所贬以公不能于季氏则未可责诸侯大夫之不能复公也叶子曰黄父之防大夫不贬所以正天子而有天下者也扈之防大夫不贬所以正诸侯而有一国者也
　　冬十月曹伯午卒邾快来奔
　　快邾大夫之三命者也
　　公如齐公至自齐居于郓
　　二十有八年春王三月葬曹悼公公如晋次于干侯干侯晋地也次于干侯待命于晋也公既不得于齐因扈之防故改而求之晋见公不得其所也
　　夏四月丙戌郑伯宁卒六月葬郑定公秋七月癸巳滕子宁卒冬葬滕悼公
　　二十有九年春公至自干侯居于郓齐侯使髙张来唁公
　　髙张齐大夫之三命者也齐侯尝唁公矣此何以复唁公以公求晋而不获也非徒吾不能纳晋亦不能纳尔齐侯于是称主君子家子曰齐卑君矣君祗辱焉公于是复如干侯
　　公如晋次于干侯夏四月庚子叔诣卒秋七月冬十月郓溃
　　内未有言溃者此何以言溃见公之失民也始公出齐国人如释重负公之居郓齐侯命之郓人未必欲也故公舍齐而适晋郓人遂溃
　　三十年春王正月公在干侯
　　郓溃故公留于干侯中国不言在言在存公也
　　夏六月庚辰晋侯去疾卒秋八月葬晋顷公冬十有二月吴灭徐徐子章羽奔楚
　　灭国不名内无君也徐子何以名贱之也吴子始伐徐防山而水其城徐子断髪擕其妻子以逆吴子吴子为唁而送之使迩臣迫其后徐子乃奔以徐子为求服不获而奔也
　　三十有一年春王正月公在干侯季孙意如防晋荀跞于适歴
　　荀跞晋大夫之三命者也谋纳公也意如身为恶晋欲纳公而意如何谋焉着晋志也
　　夏四月丁巳薛伯谷卒晋侯使荀跞唁公于干侯晋侯尝谋纳公矣何以复唁公以季氏为不欲也叶子曰齐晋皆无意于纳公者也夫诸侯失位自非得罪于其国而不能容则必有与之争国而篡夺或权臣擅命而迫逐之也上无天子下无方伯既无以讨其罪则诸侯力能正之则正之者义安得而不为乎故春秋凡纳君而得其正者未尝不与也顿子迫于陈而出奔楚人围陈而纳之春秋虽夷狄楚然犹书纳顿子于顿盖善之以劝诸侯之义也方昭公之时见逐于季氏苟明君臣之义者孰不欲加诛于意如而大国先于齐晋晋为霸主尤诸侯之所服而聼命者也使果有意于纳公一兴师而季氏无不服矣而公徬徨于阳州干侯之间者八年齐一为鄟陵之盟而谋之于其怨与弱国晋一为适歴之防而谋之于其罪人中间虽晋合五国以防于扈而齐不与士鞅卒取鲁货而无成功晋侯不以为过也有意如不能问而徒取郓围成寄公于干侯此岂其志哉故齐徒能使髙张来唁其不得见于晋晋徒能使荀跞来唁其不得入于鲁不知其责皆在于己而莫之为也故春秋据其实而书之未尝加之辞亦以为不待贬絶而自见者非特发齐鲁之隠使不得欺于当时见昭公之暗且懦堕二国之计徃来迭求至死而弗悟虽无季氏固未可保其国者也
　　秋葬薛献公冬黒肱以滥来奔
　　黑肱者何滥之黑肱也何以不言滥邾之别子非受封于天子者也
　　十有二月辛亥朔日有食之
　　三十有二年春王正月公在干侯取阚
　　阚内邑也鲁羣公墓之所在孰取之公取之也公在干侯则何以取阚公以干侯为不得其所故欲托于先公之墓以居也内邑则曷为谓之取以公不能自有其地犹取之外
　　夏吴伐越秋七月冬仲孙何忌防晋韩不信齐髙张宋仲几卫世叔申郑国参曹人莒人薛人杞人小邾人城成周
