<!-- { "loadSidebar": true } -->
　　如齐者何闵公立而聘齐也庆父杀般者也何以不贬成季子之意也叔牙可杀则杀庆父未可讨则未讨惟不急于庆父而后季子之谋可行也叶子曰庆父季子之事鲁存亡之所由分也尝试论之庆父与叔牙专国久矣外乗庄公之弱而无所惮内扶夫人之奸以为援季子陈出也而非其母弟得与闻国政于其间亦幸而已矣及庄公问后而告以叔牙之言方是之时权在庆父季子非特不可诛其兄固力之所不能诛也适其将谋而未成故得先事而密杀之至于牙死庆父知其谋而复杀般则次必及于季子季子岂爱其身不能死难者哉以为庆父杀己而自取之诸侯容而不讨则鲁固庆父之国矣不容而讨之则兵加于国鲁之乱未巳也闵公者夫人之娣叔姜之子是亦庆父之党于时才八嵗僖公贤而长庆父不立僖公而立闵公亦岂甘心以为君者哉假夫人之故以説于齐少缓鲁人之怨而申其志于后云尔则庆父终欲得鲁者也季子于此势不得两全寜置庆父而辟之陈则可因陈援以诉于齐使夫人庆父之恶不能隠而季子得全于外鲁庶几其可为矣此季子之志也春秋盖察之矣故直书庆父如齐而深隐季子奔陈至季子来归而后始见褒则庆父如齐非逸贼季子奔陈非逃难卒之诛庆父而立僖公则季子之谋鲁者无遗防是固君子所以成其意者也
　　狄伐邢
　　闵公一
　　元年春王正月
　　不书即位继故也有不忍于先君也闵公般之庶弟而般未逾年也亲之非父也尊之非君也继之如君父者受国焉尔
　　齐人救邢夏六月辛酉我君庄公秋八月公及齐侯盟于落姑
　　落姑齐地也何以盟定公位也叶子曰吾何以知此盟为定公位欤左氏谷梁皆以是盟为纳季子夫子般弑而季子奔陈庆父请于齐而立闵公庆父与季子盖不并立于鲁者闵公生才八嵗安能内拒庆父之强外召季子而请诸齐庆父者季子之所不得制权非出于闵公则鲁人亦安能违庆父召季子乎此理之必不然者也公羊不为义而何休独以为季子畏庆父权重后复为乱如齐闻之奉闵公托齐桓而为此盟是虽无据而吾以为可信何以知之落姑齐地庆父利闵公之幼而终欲夺之季子察之审矣既杀子般而归狱于邓扈乐则安知不复杀闵公归狱于人而自取之欤凡诸侯立不以正必待于盟防而后定固非王法矣桓伯而与郑伯为垂之防制在郑伯也宣立而与齐侯为平州之防制在齐侯也闵公之时小白方霸诸侯闵公虽不当立而庆父之恶不可以不前戒则假齐之重以定公位者实季子之意此吾所谓因陈援以诉于齐使夫人庆父之恶不得隐而后鲁可为者也经所以书公及齐侯盟于落姑盖齐侯与公即其地以为盟其谋出于齐非出于鲁既盟而庆父之恶见其奸不得行于齐则季子亦可挟齐令以归鲁是盟固季子定公位非鲁人纳季子也
　　季子来归
　　此公子友也何以谓之季子亲贵之也内大夫奔未有言归者此何以书归贤之也桓公之子四人长则庄公也仲为牙而谋弑公叔为庆父而杀公能杀牙以全公盟闵公以正庆父则人孰不以为亲而愿其还孰不以为贵而倚其重曰是乃吾君之季子云尔天王书季子来聘亲贵之在上讥之也鲁书季子来归亲贵之在下贤之也

　　叶氏春秋传卷七
　　钦定四库全书
　　叶氏春秋传卷八
　　宋　叶梦得　撰
　　闵公二
　　冬齐仲孙来
　　仲孙者何齐大夫仲孙湫也何以不名贬也何以不言使不与其使也外大夫不徒出盟当言盟聘当言聘未有非盟聘而来者也齐侯既与公为落姑之盟矣谓鲁难为未息则问罪伐之而已以为已息则何难焉齐侯之失也湫大夫也大夫非公事不受命非所来而来湫之失也虽曰不去庆父鲁难未止而不能使齐侯讨庆父姑曰难不已将自毙是养乱也虽曰鲁不弃周礼未可动也而不能使齐侯保闵公姑曰君其务宁鲁难而亲之是怀安也则亦从君而已矣故于齐侯则夺其使于仲孙则夺其名叶子曰春秋大夫以名见而不名者所以为贬也仲孙湫以夺名为贬则与杀大夫无罪而不名者何辨杀大夫不名官举之也尊之故不名贬大夫不名氏举之也略之故不名
　　二年春王正月齐人迁阳
　　阳国也
　　夏五月乙酉吉禘于庄公
　　禘推其祖之所自出之祭也何以言吉禘丧三年不祭惟天地社稷则越绋而行事庄公之丧二十有二月矣未应吉而吉也禘祭于太祖之庙以其祖配之者也何以言于庄公君薨祔而作主特祀于寝三年升于庙庄公之主未升于庙即于寝而以庄公配之非所配而配也叶子曰礼天子七庙诸侯五庙大夫三士二过是而毁矣以为亲尽而迭毁者礼之所不得已而非其情也时一变而祭之者亲庙也而毁庙不及焉故谓之祫丧毕而举之自是五年而再殷祭则毁庙之主皆及矣五年而再祭者毁庙也而祖之所自出不及焉故为之禘以祫之明年举之自是二年而复禘则祖之所自出亦及矣然是天子之礼也古者不王不禘诸侯不得祖天子则祖之所自出不敢僭故诸侯祫而不禘大夫不得祖诸侯则太祖不敢越故大夫享而不祫其曰大夫士有大事赐于其君干祫者此礼之不以为常者也故曰都邑之士则知尊祢矣大夫及学士则知尊祖矣鲁之得禘以周公之赐也周人禘喾而鲁以禘祀周公岂周以喾为祖之所自出文王配之鲁以文王为祖之所自出而周公配之有为之降杀者欤礼废久矣世之学者犹及见鲁礼者以春秋所书也然而春秋见禘而不见祫何也以为祫者诸侯之所得为合于礼则不书其因事而见则谓之大事诸侯之祭莫大于祫也禘非诸侯所得为而鲁以周公之赐合于礼亦不书则因事而见以着其名者特以别其非所为而为尔禘祫之时于礼无见吾以孟献子之言推之所谓正月日至可以有事于上帝七月日至可以有事于祖考是在鲁虽为僭然实周之旧制欤盖郊天事主乎阳故以冬至禘鬼事主乎阴故以夏至鲁以季夏六月禘周公于太庙者不得全同于天子则以夏之四月也乃僖公以七月禘于太庙者是用献子之僭言尔春秋所以着之也惟祫无所据而文公以八月大事于太庙此跻僖公有为为之未必其节也
　　秋八月辛丑公薨
　　此弑也何以不书弑内辞也不书则何以知其弑不地则知其为弑也叶子曰季子来归见贵于春秋然叔牙将弑君而季子杀之庆父弑子般而季子不能讨乃使复致闵公之祸则季子得无贬乎春秋之与夺有正之以法者有揆之以情者正之以法所以立天下之教揆之以情所以尽天下之变鲁之权在庆父矣外挟霸主之令内恃国人之心此季子之所以得归也然齐侯虽盟于落姑其志未果于讨庆父方使仲孙湫来省难则庆父无深畏于齐而权犹在已岂季子一朝所能夺哉是以姑吉禘于庄公以示宗庙之重徐以待其衅此季子之所能为也庆父知国人不与而季子未可动终不能保齐侯之不讨已则惟有篡闵公而君临之犹可以苟存此季子之所以不能知也使季子始得国而即诛庆父不幸不能胜身死而庆父无与制虽闵公其可保乎则鲁固庆父之国矣二者权其轻重宁失之缓不可失之急故终能图庆父而不丧其宗国此春秋所以原其情而不贬也
　　九月夫人姜氏孙于邾公子庆父出奔莒
　　子般之弑夫人与庆父矫立闵公而归狱于邓扈乐故夫人犹得安国中而庆父可以托君命以聘齐闵公之弑庆父篡而不得则夫人与庆父之计穷矣外已失齐援而恶暴于国人虽权在己亦无能为季子可诛而不诛犹使逃焉者以僖公为重而不遽讨之也僖公立则庆父自不能免矣故直书庆父出奔莒而不着季子奔邾春秋终始之意也叶子曰公羊以牙欲立庆父而季子杀之以为遏恶故将而不免庆父亲弑二君而不诛以为不可及故既而得免夫弑君之恶一也岂未弑者以遏恶不免已弑者反以不可及得免乎是盖不知季子以僖公为重之意陈佗杀于蔡春秋不以为缓而桓公得葬庆父召于莒而杀之固已讨矣何免之云
　　冬齐高子来盟
　　高子齐大夫高傒也子男子之美称也何以不言名褒之也闵公弑庆父奔季子与僖公方适邾齐侯使高子以南阳之甲至鲁未知其窥之欤平之欤齐侯之命高子将曰可则盟不可则不卒与季子立僖公盟国人而定其位则高子之为也春秋之义大夫出疆有可遂者则遂焉高子遂之善者也君子于是褒焉不言使制在高子也前定之盟曰来盟楚以屈完来盟齐完能服罪以尊王故得名氏齐以高傒来盟鲁傒能立君以定国故得称子是以春秋之辞一施之也
　　十有二月狄入卫郑弃其师
　　此高克之师也郑伯恶高克而反暴其兵于外久之不召众散而归非师之弃郑郑弃其师也叶子曰是高克之奔陈者也春秋何以不书高克出奔而独志郑之弃其师乎盖郑伯之所恶者高克尔而师何罪焉凡战而败绩虽君将犹称师以众为重也今狄入卫郑伯以御狄为名而出高克遂并其众而不返夫谁与为师哉东山之诗曰我徂东山滔滔不归夫周公之征三年矣而士无归志使有天下而用其师如此孰有能弃之者是在易之师所谓地中有水者以为畜众之道非郑伯之谓矣故以郑一见法焉
　　僖公一
　　元年春王正月
　　不书即位继故也有不忍于先君也僖公闵公之庶兄也而闵公已逾年亲之非父也继之如父者臣子一例也
　　齐师宋师曹师次于聂北救邢
　　聂北邢地前未有言伐邢者何以言救备狄也狄与邢为怨久矣前言伐邢而齐救之未得志也故今入卫而三师为之备焉次者有待之辞也凡救不必皆交兵苟可排难解纷者皆救焉敌未至而前为之备则先言次而后言救次其意也救其事也敌已至而后为之援则先言救而后言次救其事也次其意也直救为救次而救亦救要其成功则一而已矣故灭无善辞救无恶辞叶子曰吾何以知次言救之为善欤孟子曰今人乍见孺子将入于井皆有怵惕恻隐之心非所以纳交于孺子之父母也非所以要誉于乡党朋友也非恶其声而然也由是观之无恻隐之心非人也然则救之为言亦非有恻隐之心者欤孰利之而使趋也孰迫之而使进也亦曰吾心而已矣则救岂有不善者哉春秋救而言次者二聂北也雍榆也学者皆言雍榆救晋先救后次而齐无闻聂北救邢先次后救而邢迁于夷仪为以不果救见贬于春秋夫三国于邢利害未有相及也如欲不救则勿救而已矣何用入其地而复止待其迁而后为之所乎三师能救邢不能使邢常存邢之迁自迁也非亡也邢不待伐而先救晋已伐而后救之吾以聂北之功有大于雍榆者是以知三师非得罪于春秋者也
　　夏六月邢迁于夷仪
　　邢自迁也
　　齐师宋师曹师城邢
　　何以再目齐师宋师曹师救一事也城一事也归而复城者齐侯之志也凡城而迁者专也迁而为之城者正也
　　秋七月戊辰夫人姜氏薨于夷齐人以归
　　夷齐地也公薨地不地故也夫人薨不地地故也何以不言薨于齐非薨于齐也薨于齐则可言归夫人之丧非薨于齐则不可言归夫人之丧曰齐人以归者丧非齐人之可以归也
　　楚人伐郑
　　荆自是始称楚荆其自名也楚中国之名也盖将变而从中国矣故前伐狄曰荆今始加之人荆人来聘臣之辞也楚人伐郑君之辞也君臣犹同辞以为是无别于君臣者则亦无别于君臣也
　　八月公防齐侯宋公郑伯曹伯邾人于柽
