<!-- { "loadSidebar": true } -->
　　麇公羊谷梁作卷左氏作麇当从左氏公子围共王之子康王之弟而麇之叔父也康王卒麇立围欲篡国盖邻国莫不知焉而麇莫之戒故卒弑之而以疾赴鲁史有知之者矣春秋因其辞而书卒正麇之不能君也叶子曰臣弑君犹有不免于贬者欤曰此非围之説有国之説也天子有天下诸侯有一国皆以其身受宗庙社稷之托必其身安而后天下国家可保也坤之初六曰履霜坚冰至孔子传之曰臣弑其君子弑其父非一朝一夕之故其所由来者渐矣由辨之不早辨也天下之祸莫大于弑父与君使为人父与君者常能辨之于早如履霜而知坚冰则天下岂复有弑哉围为令尹之始郑子羽固知其必代麇矣及虢之防遂居诸侯大夫之上虽赵孟不能屈以二执戈者前则叔孙豹蔡子家郑行人挥皆知其必君而非复公子也故其城犫栎与郏则子产知其欲去黒肱伯州犁二人以行大事防罢问政而不敢对则叔孙豹知其与闻其意而佐之匿其情此其祸萌于即位之初而形见于邻国之逺楚之君臣曾莫之虑而预为之图则围何惮而不为乎春秋以为围之恶天下不患于不知而吾治天下之弑者为法亦已严矣适得一人焉可以为后世为人君者之戒是以不嫌于免围而以麇一见法焉或者疑公羊谷梁书麇名不同春秋后见楚子防卒为灵王非所谓围乎以左氏之説为妄吾考于谷梁载庆封就戮之言曰无或如楚共王之子围弑其兄之子而代之君与左氏之辞合则麇固围之弑而围之为灵王审矣围与防名错见或曰围即位而改为防也
　　楚公子比出奔晋
　　公子比楚大夫之三命者也
　　二年春晋侯使韩起来聘
　　韩起晋大夫之三命者也
　　夏叔弓如晋秋郑杀其大夫公孙黑
　　公孙黒郑大夫之三命者也黑逐良霄已而复与子南争室强盟薫隧子产不能讨遂欲作乱去游氏而代其位子产闻而惧使吏数其三罪而诛之公孙黑之死罪累上也故以国杀
　　冬公如晋至河乃复
　　复者事未毕之辞也盖晋以公吊少姜为非礼辞公而不见乃难辞以公复之为难也叶子曰恭近于礼逺耻辱也是在周易所谓巽在牀下者君子不贵焉诸侯之相朝固非礼矣自公即位二十三年之闲朝于晋者五唯其末言有疾则外此皆非公之自复晋辞公也是岂晋得以辱公哉盖公尝为少姜卒而往吊矣为季孙意如执而往请矣以千乘之君而吊嬖妾且为臣而亲行则晋不得不易公也故或以莒人之愬而辞公或以鲜虞之伐而辞公使公知恭之不妄礼则一辞公固可以止何待至于再至于三而不已乎如是而流离于外不得志于齐犹有望于晋以为寄徬徨乎干侯卒至于死而不悟此春秋所以屡书不少杀独以有疾一着其实者所以志公之愧也
　　季孙宿如晋
　　三年春王正月丁未滕子原卒夏叔弓如滕五月葬滕成公秋小邾子来朝八月大雩冬大雨雹北燕伯款出奔齐
　　四年春王正月大雨雹
　　大雨雹左氏作雨雹公羊谷梁作雨雪当从左氏记灾也叶子曰吾何以知雨雪之为雹欤正月大雨雪非灾也
　　夏楚子蔡侯陈侯郑伯许男徐子滕子顿子胡子沈子小邾子宋世子佐淮夷防于申
　　楚子何以先诸侯主防也晋自悼公卒而平公立中国日益衰楚灵王方侈止许郑以求诸侯平公不敢与之争而从焉则中国几于无霸也楚于是遂主防楚子先诸侯则何以不贬楚所以正诸侯也一人衡行于天下武王耻之诸侯知晋平公不足霸则勿防而已防而先楚子遂使楚子得以争中国则晋与诸侯之罪也叶子曰楚子始欲求合诸侯而未定问于子产曰晋其许我乎又曰诸侯其来乎则楚子固自以为不足服诸侯而惧其叛也当是时使晋稍强其谁敢与争晋强而诸侯听之则楚亦不能肆其志而晋侯方溺于嬖宠岂复有志于中国哉楚偃然得専于诸侯诸侯舍晋无所附则亦不得已而从楚晋虽不防自胡沈小国至于淮夷无不在楚于是伐吴灭陈灭蔡杀干徴师楚之得志于中国未有盛于此时非楚子所能为也黄池之防以夫差之强定公一数之且不敢不听而平公不能行之于申故特挈楚子而无贬辞所以见中国之无霸而悯诸侯之无能为也
　　楚人执徐子
　　徐吴出也楚方与吴争强而不能服疑徐子为贰于吴因防而执之非伯讨也故以人执
　　秋七月楚子蔡侯陈侯许男顿子胡子沈子淮夷伐吴楚子既得志故复合诸侯以讨吴何以言楚子伐吴犹防申也
　　执齐庆封杀之
　　此伐吴也何以言执齐庆封杀之庆封弑齐君而吴纳之伐吴所以为齐讨也何以不言楚人杀齐庆封不与楚子得讨贼之辞也楚子亦一庆封尔故先名而后言杀之之缓辞也不与其正之辞也
　　遂灭頼
　　頼国也孰灭之诸侯灭之也
　　九月取鄫
　　鄫莒附庸之国也莒前灭鄫取鄫何以复见莒复封之以为附庸也去疾立而不抚鄫故我取焉
　　冬十有二月乙卯叔孙豹卒
　　五年春王正月舍中军
　　舍者何不用也季氏始分公室作三军叔孙氏为中军叔孙豹卒复欲兼二氏故毁其军四分公室而择其二二子各取其一皆尽征而贡于公鲁自是无赋矣何以不言复二军鲁初无二军也叶子曰三军之作叔孙豹初不欲也盟诸僖闳诅诸五父之衢盖知季氏之意后必有甚于此者矣故复窃其名以行其志中军舍而季氏兼取其二则其舍有进于三军者是以齐国书之役孟氏以孺子泄帅右师季氏以冉求帅左师各以其家臣为之将而叔孙武叔独退而搜乘则叔孙氏为无军矣然季孙意如叔弓仲孙貜复以三军伐莒见于昭季孙斯叔孙州仇仲孙何忌复以三军伐邾见于哀则三军之施舍时出而用之初不繋其所为将亦不必皆三家之臣但分其民与赋而已故作三军而前已见四军舍中军而后复见三军公羊谷梁或以为近正或以为近古者皆不知其事而意之也
　　楚杀其大夫屈申
　　屈申楚大夫之三命者也申楚之执政也灵王弑君而不能讨及使之围朱方而不得志于庆封故吴复来伐疑其贰于吴而杀之屈申之死罪累上也故以国杀
　　公如晋夏莒牟夷以牟娄及防兹来奔
　　牟夷莒大夫之再命者也何以言牟娄及防兹牟娄私邑防兹公邑不以私邑累公邑也
　　秋七月公至自晋戊辰叔弓帅师败莒师于蚡泉秦伯卒冬楚子蔡侯陈侯许男顿子沈子徐人越人伐吴越始与伐何以得称人能从讨吴则越为可进也诸侯不可从楚而可伐吴故不以从楚废伐吴也
　　六年春王正月杞伯益姑卒葬秦景公夏季孙宿如晋葬杞文公宋华合比出奔衞
　　华合比宋大夫之三命者也
　　秋九月大雩楚防罢帅师伐吴冬叔弓如楚齐侯伐北燕
　　七年春王正月暨齐乎
　　孰暨之我也何以不言及齐平连而逮彼曰及率而强彼曰暨齐自庆封来奔遂走之吴楚为齐讨庆封而我不防齐盖有憾于我矣故我求齐率之以为平叔孙婼于是如齐以涖盟
　　三月公如楚叔孙婼如齐涖盟
　　叔孙婼吾大夫之三命者也
　　夏四月甲辰朔日有食之秋八月戊辰衞侯恶卒九月公至自楚冬十有一月癸未季孙宿卒十有二月癸亥葬卫襄公
　　八年春陈侯之弟招杀陈世子偃师
　　两下相杀不书此何以书重杀君之世子也其曰陈侯之弟招者何陈哀公生世子偃师既又生公子留而嬖以留属于招哀公疾招遂杀偃师而立留以哀公为亲其弟而忘其子也故目弟焉
　　夏四月辛丑陈侯溺卒叔弓如晋楚人执陈行人干徴师杀之
　　干徴师陈大夫之三命者也徴师以哀公卒赴于楚且告立君而以公子胜之愬不治招而杀徴师非伯讨也故以人执先名而后言杀之之缓辞也不与其正之辞也
　　陈公子留出奔郑
　　留未逾年之君也其曰公子留者何留偃师之弟也不与留之得成君则是犹公子留也
　　秋搜于红
　　搜春田之名也何以书不时且非其地也何以不言公季孙意如复得政欲以动其民则非公之所为也叶子曰四时之田天子诸侯之常事也不书桓书大阅大阅冬事也冬田则狩也庄书治兵治兵秋事也秋田则狝也不记狩记大阅不记狝记治兵以其为之者不以田也桓书狩于郎庄书狩于禚不记大阅而记狩于郎于禚以其为之者不以武事也自庄而后田之不见于春秋者六世非皆废而不举其为之者以常事则不书也至昭而累书搜大搜者三定而累书大搜者二是岂习武事者哉盖自季氏作三军凡君之政皆在三家既而复舍中军以为二公皆不得与焉臣之者三家也征之者三家也贡之者三家也则其所谓搜与大搜者皆自以阅其军实而已是以自红而后一名之曰搜而加大焉亦非复先王春田之事比蒲之役邾子来防公而不书公则此五书皆不见公公非不与也以非公之为则不书也
　　陈人杀其大夫公子过
　　公子过陈大夫之三命者也过招之党也哀公同以留属而杀偃师者楚既杀干徴师故招惧而归罪于过以説楚虽招之为固亦陈人之所欲讨也大夫有罪而众杀之故以人杀
　　大雩冬十月壬午楚师灭陈执陈公子招放之于越杀陈孔奂
　　楚为偃师讨而灭陈非讨贼也灭国而已不杀招而放之则招之自免者亦不得行于公子过孔奂招之党而反杀之故奂虽得讨贼之辞而招不正其为放是以先名而后言放之之缓辞也不与其正之辞也此楚子则曷为谓之师不正其伯讨则是其为师焉者而已矣
　　葬陈哀公
　　陈已灭矣哀公何以得葬楚子葬之以説陈也葬臣子之事也諡臣之所以诔其君也楚子知灭陈之为愧不知夺人之国而身行其臣子之事为尤愧也故齐取纪而书葬纪伯姬楚灭陈而书葬陈哀公春秋正其辞而一施之焉










　　叶氏春秋传卷十七
　　钦定四库全书
　　叶氏春秋传卷十八
　　宋　叶梦得　撰
　　昭公二
　　九年春叔弓防楚子于陈许迁于夷夏四月陈灾外灾不书此何以书存陈也楚既灭陈而以其国灾告君子以为陈非楚之所得有此陈灾非楚灾也故正其名以存陈也叶子曰春秋灭国多矣君子何独于陈意焉陈舜之后而天子以为三恪者也子在齐闻韶三月不知肉味曰不图为乐之至于斯而况其后乎陈亡而舜不祀矣楚灭六臧文仲闻之犹曰臯陶不祀忽诸此君子之所以欲存陈也
　　秋仲孙貜如齐
　　仲孙貜吾大夫之三命者也
　　冬筑郎囿
　　筑囿者何包地以厉民也古者诸侯一囿成筑鹿囿已过矣今又于郎以筑焉成公之囿以鹿名见从禽也昭公之囿以郎名见包地也其为民则俱已殆矣
　　十年春王正月夏齐栾施来奔
　　栾施齐大夫之三命者也
　　秋七月季孙意如叔弓仲孙貜帅师伐莒
　　季孙意如吾大夫之三命者也师举元帅其言意如弓貜者大夫强而各为帅也
　　戊子晋侯彪卒九月叔孙婼如晋葬晋平公十有二月甲子宋公成卒
　　十有一年春王二月叔弓如宋葬宋平公夏四月丁巳楚子防诱蔡侯般杀之于申
　　诱者何诈之也楚子在申召蔡灵侯伏甲而飨醉而执之叶子曰蔡人杀陈佗春秋以讨贼之辞与之般负弑君之罪十有三年诸侯不能讨而楚讨焉然不得与陈佗同辞而楚子不免于名何也楚子且不可以讨齐庆封何可以讨般而况于诈之乎故卫侯燬以诱灭邢侯名楚子防以诱杀蔡侯名然则何以不曰楚子防诱执蔡侯般于申贱之也可与齐庆封同辞不可与滕婴齐同辞
　　楚公子弃疾帅师围蔡
　　公子弃疾楚大夫之三命者也
　　五月甲申夫人归氏薨
