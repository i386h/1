<!-- { "loadSidebar": true } -->
　　程氏学曰十有五年公会晋侯卫侯郑伯曹伯宋世子成齐国佐邾人于戚晋侯执曹伯归于京师他执诸侯皆称人未有书其爵者称人者执无罪故夺其爵此独称侯者执得其罪且不敢自治而归于京师使即天刑故与其伯讨也按十有三年诸侯伐秦曹伯卢卒于师左氏曰曹人使公子负刍守公子欣时逆曹伯之丧秋负刍杀其太子而自立也传与经意合益足以为证矣奈何周王不能用晋之执寘诸刑典旋使复国失君甚矣故书曰曹伯归自京师以讥之曹伯不名者未尝絶也不絶曹伯所以累乎天王也
　　谢湜曰成公身负不可容之大罪晋侯执归京师方伯之义也天王不加大刑使以无罪复国失顺天讨逆之道矣故曹国之归也爵而不名以明天王不絶其位也书自京师以明天王释乱容逆也蔡季赖陈以归衞侯赖楚以归故蔡书自陈归蔡衞书自楚归衞曹伯非有所赖也天王赦之而已故曹书归自京师曹伯虽在京师王不加絶非失国也故书伯归不书国
　　胡安国曰曹伯不名其位未尝絶也不絶其位所以累乎天王也其言自京师王命也言天王之释有罪也善不蒙赏恶不即刑以尧为君舜为臣虽得天下不能一朝居也负刍杀世子而自立不能因晋之执寘诸刑典而使复国则无以为天下之共主矣
　　九月晋人执季孙行父舍之于苕丘
　　程颐曰寘之于苕丘也
　　谢湜曰行父吾国股肱之臣也执而舍之苕丘幽之使不得通也公之会沙随也晋侯不见公公之会伐郑也晋人执行父鲁以一不出师君则黜而不得进卿则闭而不得通晋之逼辱鲁国甚矣书不见书执书舍累其恶而罪之
　　冬十月乙亥叔孙侨如出奔齐
　　谢湜曰杜氏谓侨如欲去季孟国人逐之
　　十有二月乙丑季孙行父及晋郤犨盟于扈
　　谢湜曰晋释行父故行父及郤犨盟扈之盟晋为盟主盟以行父及郤犨者折晋之强也行父释不书至者随公在会被执故也
　　公至自会
　　谢湜曰会而执国卿其恶大故以会至
　　乙酉刺公子偃
　　谢湜曰左氏谓穆姜欲立公子偃行父归杀之胡安国曰按左氏宣伯通于穆姜欲去季孟而取其室战于鄢陵之日公将行穆姜送公而使逐二子公以晋难告曰请反而听命姜怒公子偃公子鉏趋过指之曰女不可是皆君也公待于壊隤申宫儆备设守而后行是以后使孟献子守于公宫宣伯使告郤犨曰鲁侯待于壊隤以待胜者郤犨取货于宣伯而诉公子晋侯晋侯不见公公会诸侯伐郑将行姜又命公如初公又申守而行宣伯使告郤犨曰鲁之有季孟犹晋之有栾范也政令于是乎成今其谋曰晋政多门不可从也宁事齐楚有亡而已蔑从晋矣若欲得志于鲁请止行父而杀之我毙蔑也不然归必叛晋人执季文子舍于苕丘公还待于郓使子叔齐伯请季孙于晋郤犨曰茍去仲孙蔑而止季孙行父吾与子国亲于公室对曰侨如之情子必闻之矣若去蔑与行父是太弃鲁国而罪寡君也若犹不弃使寡君得事晋君则夫二人者鲁国社稷之臣也若朝亡之鲁必夕亡范文子谓栾武子曰季孙于鲁相二君矣妾不衣帛马不食粟可不谓忠乎信才慝而弃忠良若诸侯何乃许鲁平赦季孙出叔孙侨如而盟之季孙及郤犨盟于扈归刺公子偃
　　十有七年春衞北宫括帅师侵郑夏公会尹子单子晋侯齐侯宋公衞侯曹伯邾人伐郑
　　谢湜曰郑畏楚未服故衞以师侵郑晋再以王命合诸侯伐郑
　　六月乙酉同盟于柯陵
　　谢湜曰柯陵之盟谋复伐郑也王臣亦与盟故书同盟
　　秋公至自会
　　谢湜曰会尹子伐郑会尹子单子伐郑皆以伐事未成故以会至
　　齐髙无咎出奔莒九月辛丑用郊
　　谢湜曰三王之郊一用夏正九月失时甚矣而鲁用以郊用者不宜用也三月四月虽失时然犹夏之春也九月夏之秋也天事不敬未有甚于此者也故九月之郊书用郊着其失礼之大也
　　胡安国曰郊之不时未有甚于此者也故特曰用郊用者不宜用也或曰盖以人享叩其鼻血以荐也古者六畜不相为用况敢用人乎
　　晋侯使荀防来乞师冬公会单子晋侯宋公衞侯曹伯齐人邾人伐郑
　　谢湜曰以蕞尔之郑晋以王命三合诸侯出伐而不能服以强楚为之援也郑太子为质于楚楚公子成戍郑夏之伐楚子重师于首止而诸侯还冬之伐楚公子申师于汝上而诸侯还然则诸侯伐郑不若先楚之为利也能若齐桓修政事辑人民和邦国以王命伐楚而攘之则郑不待干戈及境而来服矣晋厉公欲为覇主而内无逺谋此中国所以不振也尹子单子会诸侯伐郑非正也诸侯致尹子单子伐郑非正也然诸侯不遵王室久矣晋假天子命以王臣伐叛乃孟子所谓彼善于此者也诸侯比年伐郑秋起兵冬而息夏起兵秋而息冬起兵十有一月而息内外疲苦甚矣孔子所谓吾恐季孙之忧不在颛臾而在萧墙之内也
　　十有一月公至自伐郑壬申公孙婴齐卒于貍脤谢湜曰卿卒于外书地重之也尤氏谓从公伐郑未至而卒婴齐恐非叔子以其不以叔氏
　　十有二月丁巳朔日有食之邾貜且卒
　　谢湜曰邾子邾定公鲁不会故不书
　　晋杀其大夫郤锜郤犨郤至
　　谢湜曰厉公欲尽去羣大夫而立其左右郤锜郤犨郤至由此被害厉公亲昵谗嬖一日而杀三卿取祸之道也杀书国罪其国也
　　楚人灭舒庸
　　十有八年春王正月晋杀其大夫胥童庚申晋弑其君州蒲
　　谢湜曰弑书国举朝之臣害之也厉公不道数诛大臣由此臣下离心身罹不测故弑称国以明祸于国也左右大臣君之股肱手足也人君诛杀无常则股肱手足疑贰不安反为一人冦虐者有之矣有国家者其于抚御羣臣不可不戒也宋人杀其大夫不知治而其终宋人之祸上及于昭晋杀其大夫不知虑其终晋之祸上及于厉故易曰由辨之不早也胡安国曰弑君天下之大罪讨贼天下之大刑春秋合于人心而定罪圣人顺于天理而用刑固不以大霈释当诛之贼亦不以大刑加不弑之人然赵盾以不越境而书弑许世子止以不甞药而书弑郑归生以惮老惧谗而书弑楚公子比以不能效死不立而书弑齐陈乞以废长立幼而书弑晋栾书身为元帅亲执厉公于匠丽氏使程滑弑公而以车一乗之于翼东门之外而春秋称国以弑其君而不着栾书之名氏何哉仲尼无私与天为一奚独于赵盾许止归生楚比陈乞则责之甚备讨之甚严而于栾武子阔略如此乎学者深求其防知圣人诛乱臣讨贼子之大要也而后可与言春秋矣
　　朱熹曰胡解晋弑其君州蒲一叚意不分明似是为栾书出脱曾问胡伯逢云厉公无道但当废之
　　齐杀其大夫国佐
　　谢湜曰髙国専齐久矣髙无咎出奔国佐被杀权臣之不保其终也
　　公如晋
　　谢湜曰悼公新立公修朝礼
　　夏楚子郑伯伐宋宋鱼石复入于彭城
　　谢湜曰鱼石以罪奔楚今以楚郑伐宋入于彭城乃鱼石结楚以伐其国恃楚兵力而入为冦敌也复入絶之之甚也鱼石外连楚郑引兵向国虽曰楚郑所纳而志乃欲危社稷背逆之罪大矣入书复入以明在所诛絶也以复入着鱼石大罪而楚郑之恶不待黜责而见矣
　　胡安国曰此伐宋以纳鱼石其不曰纳宋鱼石于彭城何也刘敞曰不与纳也诸侯失国纳之正也诸侯世也大夫失位诸侯纳之非正也大夫不世也诸侯托于诸侯礼也大夫托于诸侯非礼也其言复入者已絶而复入恶之甚者宋鱼石晋栾盈是也
　　吕祖谦曰宋彭城在南京彭城在徐州二处相近
　　公至自晋晋侯使士匄来聘秋伯来朝八月邾子来朝筑鹿囿
　　谢湜曰筑囿以养鹿故称鹿囿
　　己丑公薨于路寝冬楚人郑人侵宋晋侯使士鲂来乞师十有二月仲孙蔑防晋侯宋公衞侯邾子齐崔杼同盟于虚朾
　　谢湜曰诸侯同盟谋救宋也是时宋鱼石连楚郑入彭城楚郑复兴兵侵宋其为宋患大矣病恶恤患诸侯所同欲也虚朾之盟诸侯协谋救宋故书同盟吕祖谦曰会虚朾此是诸侯借兵
　　丁未我君成公

　　春秋集义卷三十七
　　钦定四库全书
　　春秋集义卷三十八
　　宋　李明复　撰
　　襄公
　　程颐曰襄公名午成公子简王十四年即位襄諡也因事有功曰襄
　　元年春王正月公即位仲孙蔑会晋栾黡宋华元衞甯殖曹人莒人邾人滕人薛人围宋彭城
　　谢湜曰楚以兵入鱼石于彭城鱼石以彭城附楚然则彭城以入楚矣故列国以救难之师为宋讨鱼石于彭城而围之围彭城书宋以明彭城宋之分地也春秋正彭城归宋以着楚子之罪则列国之围彭城可谓得讨罪之义矣鱼石之处彭城宋之大患也释而不治则宋之宗庙社稷将为鱼石所危矣然则彭城之师善之大者也
　　胡安国曰按左氏曰非宋地追书也然则书围彭城者鲁史旧文也曰围宋彭城者仲尼亲笔也楚巳取彭城封鱼石戍之三百乗矣则曷为系之宋楚不得取之宋鱼石不得受之楚虽専其地君子不登叛人所以正疆域固封守谨王度也
　　夏晋韩厥帅师伐郑
　　谢湜曰晋韩厥伐郑列国大夫出次于鄫备楚而为晋援也然则诸侯恶郑可知矣
　　胡安国曰楚人释君而臣是助事已悖矣晋于是乎降彭城以鱼石等归遂伐郑而诸侯次于鄫此皆放于义而行者也传书楚子辛救郑而经不书者郑本为楚以其君之故亲集矢于目是以与楚而不贰也弃中国从荆蛮不能以大义裁之惟私欲之从则郑无可救之善楚不得有能救之名经所以削之不言救也
　　仲孙蔑会齐崔杼曹人邾人人次于鄫秋楚公子壬夫帅师侵宋
　　谢湜曰楚师为郑故侵宋
　　九月辛酉天王崩邾子来朝冬衞侯使公孙剽来聘晋侯使荀防来聘
　　谢湜曰王室方有大丧邾宣来朝衞献晋悼遣大夫来聘诸侯无臣子之哀于王室也
　　胡安国曰简王崩赴告已及藏在诸侯之防矣则宜以所闻先后而奔丧今邾子方来修朝礼衞侯晋侯方来修聘事于王丧若越人视秦人之肥瘠曾不与焉而左氏以为礼此何礼乎滕定公薨世子定为三年丧父兄百官皆不欲曰吾宗国鲁先君莫之行也丧纪益废民习于耳目而不察故后世以日易月人子安而行之不知春秋之义无君臣之礼岂不惜哉
　　二年春王正月简王郑师伐宋夏五月庚寅夫人姜氏薨
　　谢湜曰姜氏成公夫人先穆姜卒
　　六月庚辰郑伯睔卒
　　谢湜曰郑伯郑成公鲁不会故不书
　　晋师宋师衞甯殖侵郑
　　谢湜曰郑背晋固有罪矣然乗丧攻国非仁书侵罪之也
　　秋七月仲孙蔑防晋荀防宋华元衞孙林父曹人邾人于戚
　　谢湜曰列国大夫谋郑
　　己丑我小君齐姜叔孙豹如宋
　　谢湜曰豹始为卿
　　冬仲孙蔑会晋荀防齐崔杼守华元衞孙林父曹人邾人滕人薛人小邾人于戚遂城虎牢
　　程颐曰设险所以守国也有虎牢之险而不能守故不系于郑责其不能守也
