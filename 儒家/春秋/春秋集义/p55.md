<!-- { "loadSidebar": true } -->
　　秦人来归僖公成风之襚
　　程颐曰过时始至故云来归虽子母先君后夫人体当然也书秦人不云君使以失礼夷之也言其尚夷也葢嫡妾之乱自兹而始
　　谢湜曰僖公薨已九年成风薨已五年秦人始来归襚非礼也秦僻陋边狄礼法不备故惟书秦人成风僖公妾母也僖公嫡母先殁故鲁以夫人礼事之以夫人礼葬之成谥风姓妾母称谥则其为夫人可知故不书夫人朝廷之义以君为主故襚先僖公胡安国曰秦人归襚而曰僖公成风者非兼襚也亦犹平王来赗仲子而谓之恵公仲子尔仲子恵公之妾也然则风氏亦庄公之妾曷不书曰来归庄公成风之襚乎曰宠爱仲子以妾为妻者恵公也故书恵公仲子所以正后世之为人夫者当明夫道不可乱嫡妾之分以卑其身尊崇风氏立为夫人者僖公也故书僖公成风所以正后世之为人子者当明子道不可行僣乱之礼以贱其父圣人垂戒之义明矣朱熹曰僖公成风与东晋简文郑太后一也皆所以着妾母之义
　　吕祖谦曰秦人来归成风之襚左氏此一段气味深长宜子细看盖成风已死四五年秦襚方至而此犹曰虽不当事无忘旧好盖人茍以是而来不问地之逺近情之亲疎时之迟速皆感其诚意此是忠厚损怨之道最不可责人此虽送襚之缓然犹胜于不来
　　葬曹共公
　　十年春王三月辛夘臧孙辰卒夏秦伐晋
　　程颐曰晋舍嫡嗣而外求君罪也既而悔之正也秦不顾义理之是非惟以报复为事夷狄之道也谢湜曰秦以夷狄伐晋故书秦
　　胡安国曰説者谓秦伐晋以戎狄书盖阙文者据左氏少梁北徴之师两国相攻无他得失言之也然晋取少梁事不经见固未可据秦以狄书者程氏以谓晋舍嫡嗣而外求君罪也既而悔之正矣秦不顾义理是非惟以报复为事则夷狄之道也以此狄秦义固然矣或曰犹有深许晋人悔过能改终不遂非之意故重贬秦伯以见乎
　　楚杀其大夫宜申
　　谢湜曰左氏谓谋弑穆王説悮
　　胡氏曰按左氏宜申与仲归谋弑穆王而诛则讨弑君之贼也曷为称国以杀又书其官而不曰楚人杀宜申乎曰穆王者即楚世子商臣也而春秋之义微矣
　　吕祖谦曰子西本心不是果要归死于司败其意乘楚王不在郢直欲因郢之虚为谋叛尔不意王渚宫见之所以临时巧作言语以辞于王后来与子家谋弑穆王则此可见来郢之意也故左氏谓惧而辞此是书法
　　自正月不雨至于秋七月
　　谢湜曰文公怠弃民政故不雨再七月亦无惧灾之心
　　及苏子盟于女栗
　　谢湜曰内微者故不书主名苏子王臣也鲁使微者及王臣盟不敬之尤大者也尹子柯陵之盟单子鸡泽之盟刘子平丘之盟皆诸侯防王臣为盟也列国与王臣先伐先防而后盟书同盟以明王臣亦与盟也王人之盟于洮王人之盟于翟泉苏子之盟于女栗诸侯大夫防王臣及王臣为盟也列国与王臣直防而盟不书同盟以无伐防日月相隔则王臣与盟可知也
　　吕祖谦曰杜预谓苏子是灭温之后苏子要之不必作此苏子或是他后亦不可知
　　冬狄侵宋楚子蔡侯次于厥貉
　　谢湜曰楚子非事而出将以观衅书次着楚子之横胡安国曰楚灭江六平陈与郑于是乎为伐宋之举次于厥貉凡伐而次者其次为善次而伐者其次为贬齐师次陉修文告以威敌善之也故上书伐楚以着其美楚次厥貉藏祸心以凭中夏贬之也故下书伐麇以着其罪当是时陈郑宋皆从楚矣独书蔡侯何哉郑失三大夫俟救而不及陈获公子茷而惧宋方有狄难盖有不得已者非所欲也蔡无四境之虞则是得已不已志在从夷狄矣故削三国书蔡侯见其弃诸夏之恶也











　　春秋集义卷二十八
　　钦定四库全书
　　春秋集义卷二十九
　　宋　李明复　撰
　　文公
　　十有一年春楚子伐麇
　　谢湜曰麇微国
　　夏叔仲彭生防晋却缺于承匡
　　谢湜曰文公以后政出大夫故公子遂盟晋赵盾叔仲彭生防晋却缺
　　秋曹伯来朝
　　吕祖谦曰诸侯即位来朝亦自有礼文公即位来朝盖曹与鲁相近非必徧天下诸侯
　　公子遂如宋狄侵齐冬十月甲午叔孙得臣败狄于咸谢湜曰咸鲁地狄既侵齐又潜入鲁境故得臣败狄于咸
　　胡安国曰左氏称此长狄也而刘氏以为非夫春秋正名之书其称狄也或曰狄或曰白狄或曰赤狄其称戎也或曰戎或曰山戎或曰姜戎或曰陆浑之戎不别其种类书之于策后亦无所考矣
　　十有二年春王正月郕伯来奔杞伯来朝
　　谢湜曰舍夷礼故复称伯
　　二月庚子子叔姬卒
　　谢湜曰叔姬文公女未嫁而卒谓之子叔姬以明时君之女也女子许嫁笄而字死则以成人之丧送之礼也
　　夏楚人围巢
　　谢湜曰巢微国
　　秋滕子来朝
　　谢湜曰滕侯臣属于楚故称子夷狄爵不过子故也
　　秦伯使术来聘
　　谢湜曰秦康公始遣使来修聘礼故聘与中国同辞吕祖谦曰秦西乞术来聘襄仲辞玉鲁之辞秦盖是晋与国所以辞者不与其伐晋也
　　冬十有二月戊午晋人秦人战于河曲
　　程颐曰凡战皆以主人及客秦曲故不云晋及谢湜曰战书及所以别先后明曲直也河曲战不书及者其恶均其罪同也秦晋自殽役以后肆忿报怨凡四伐三战而兵革不息生民之受祸者众矣故春秋恶其两曲而一罪之不书败者胜败未分而退胡安国曰秦伯亲将晋上卿赵盾御之其称人何为令狐之役故也秦纳不正遂非积忿晋不谢秦潜师御之是以暴兵连祸至此极也凡战皆以主人及客者处己之道寡怨之方王者之事其不书晋及何也前年秦师来伐晋不言战者晋已服也故狄秦而免晋今又为此役则秦曲甚矣故不以晋为主惟动大众从秦师不奉辞令以止之也故贬而称人此轻重之权衡也
　　吕祖谦曰河曲河之曲不必如公羊説
　　季孙行父帅师城诸及郓
　　谢湜曰二邑皆在国鄙郓又莒鲁所争行父惧外难故帅师城之郓书及着其土功不一也
　　十有三年春王正月夏五月壬午陈侯朔卒邾子蘧蒢卒自正月不雨至于秋七月大室屋壊
　　程氏学曰观春秋中文公事宗庙最为不谨遂有大室屋壊之变天人之际可不畏哉
　　谢湜曰大室大庙之室也总称曰庙指神所居曰室庙中余屋壊犹曰不可而况于室屋乎室屋壊则神失其所居矣孝子之念亲也思其居处笑语志意将见其所为斋者色不忘目声不絶耳心志嗜欲不忘诸心将见其所为祭者孝思之至也文公简弃庙事乃至大祖室屋摧壊而神不得以安寜其遗忘祖宗极矣尚何孝思之有哉缓于主速于大事跻僖以乱昭穆弃闰而庙不告月皆不敬之大也故大室大祖所居歳时奉安之所也其终亦有屋壊之变则子事之隳颓神心之疾怨皆于此见矣
　　胡安国曰讥久不修也何以知久乎自正月不雨则无壊道也不雨凡七月而先君之庙壊不恭甚矣凡此皆志文公怠慢不谨事宗庙以致鲁国衰削之由垂戒切矣
　　冬公如晋卫侯防公于沓
　　谢湜曰沓之防卫侯来防故书防公左氏谓卫侯请平于晋
　　狄侵卫
　　谢湜曰狄自文公七年以来侵鲁侵齐侵宋侵卫累歳不息宣子曰随防在秦贾季在狄难日至矣然则狄数侵中国亦以狐射姑出奔在狄故也观春秋所书而狄之为患其微防见矣
　　十有二月己丑公及晋侯盟
　　谢湜曰公即位十年凡三如晋一及晋处父盟再及晋侯盟
　　公还自晋郑伯防公于棐
　　谢湜曰棐郑地棐之防左氏谓郑伯请平于晋公防彼为主而我往防也防公我为主而彼来防也然则二防因二国欲之请平而公为主以防之也其往也卫侯防之于沓其还也郑伯防之于棐一出而一朝二防着其不恤民也
　　十有四年春王正月公至自晋邾人伐我南鄙叔彭生帅师伐邾
　　谢湜曰公尝伐邾取须句邾伐我南鄙以须句故也叔彭生讨邾来伐故帅师伐邾
　　夏五月乙亥齐侯潘卒
　　谢湜曰齐侯齐昭公鲁不防葬故不书葬
　　六月公防宋公陈侯卫侯郑伯许男曹伯晋赵盾癸酉同盟于新城
　　程颐曰诸侯始防议合而后盟盟者志同故书同同惧楚也
　　谢湜曰新城之盟晋为盟主大夫不可先诸侯故晋赵盾叙曹伯下盟书日谨之也凡盟小国与大国同欲则书同盟卫侯防公于沓请平于晋郑伯防公于棐请平于晋然则新城之盟卫郑之所同愿也故书同盟垂陇之盟晋士縠防诸侯盟新城之盟晋赵盾防诸侯盟晋国政出大夫可知也士縠防诸侯盟其后晋杀士縠赵盾防诸侯盟其后赵盾背其君大夫専权未有不为患者也
　　胡安国曰同盟于新城同外楚也其曰同者志诸侯同欲非强之也而宋公陈侯郑伯在焉则知楚次厥貉三国虽从有弗获己者削而不书盖恕之也蔡不与盟果有背华即夷之实也夷考晋楚行事未有以大相逺也而春秋予夺如此者荆楚僣王若与同好陵蔑中华君臣之义灭矣可不谨乎
　　秋七月有星孛入于北斗
　　谢湜曰孛悖逆之称有星光芒不顺陵犯北斗故书孛其光芒侵北斗魁中故书入隂精见于天为星气不轨则星有孛者
　　胡安国曰孛者恶气所生闇乱不明之貌也入于北斗者斗有环域天之三辰纲纪星也宋先代之后齐晋天子方伯中国纪纲彗者所以除旧布新也祯祥妖孽随其所感先事而着后三年宋弑昭公又二年齐弑懿公又二年晋弑灵公此三君者皆违道失徳而死于乱符叔服之言天之示人显矣史之有占明矣
　　吕祖谦曰此是入于北斗之环域盖北斗是天之纪纲之星宋齐晋天下纲纪之国孛入于北斗所以见得宋齐晋皆有乱胡春秋论得极好
　　公至自防
　　谢湜曰冬如晋春至自晋夏防晋秋至
　　晋人纳捷菑于邾弗克纳
　　谢湜曰邾文公二子貜且齐出捷菑晋出貜且元妃子于次长邾立貜且正也貜且即位已逾年矣赵盾以捷菑晋出欲以晋国之力纳捷菑为君晋之强邾之所不能抗也晋车八百乘邾人所不能御也盾之纳捷菑也邾人辞以一言之义而晋之八百乘不得进而还正可以易不正不正不可以易正故也然则力不胜义久矣可以服暴强可以诘奸慝可以却师众天下之义也用兵者可不由义乎哉捷菑不书公子罪其非正也赵盾贬称人罪其以庶夺嫡也纳书弗克着其进不由义也
　　胡安国曰邾文公元妃齐姜生定公二妃晋姬生捷菑文公卒邾人立定公捷菑奔晋赵盾以诸侯之师八百乘纳捷菑于邾邾人辞曰齐出貜且长宣子曰非吾力不能纳也义实不尔克也引师而去之故君子善之而书曰弗克纳也在易同人之九四曰乘其墉弗克攻吉象曰乘其墉义弗克也其吉则困而反则也其赵盾之谓矣圣人以改过为大过而不改将文过以遂非则有怙终之刑过而能悔不贰过而逺罪则有迁善之美其曰弗克纳见私欲不行可以为难矣然则何以称人大夫而置诸侯非也闻义能徙故为之讳内以讳为贬外以讳为善
　　吕祖谦曰晋赵盾以诸侯之师八百乘纳捷菑于邾向来城濮之战七百乘却是晋国所有之兵至此八百乘盖非止晋国之兵亦取于诸侯耳盾之欲纳捷菑始是盾见得不甚分明后来能顿改过亦自可取
　　九月甲申公孙敖卒于齐
　　谢湜曰公孙敖叛命而出义已絶于鲁矣鲁不加讨且又立其嗣归其丧故书卒
　　齐公子商人弑其君舍
