<!-- { "loadSidebar": true } -->
　　胡安国曰降者胁服之辞前书郕降于齐师意责鲁也此言齐人降鄣专罪齐也鄣者纪之附庸微乎微者也齐人不道肆其强力胁使降附不书鄣降而曰降鄣者以齐人之强故罪之深以鄣之微故责之薄春秋之法扶弱抑强明道义也覇者之政以强临弱急事功也故曰五覇三王之罪人仲尼之徒无道桓文之事者
　　八月癸亥葬纪叔姬
　　谢湜曰纪叔姬之卒鲁哀叔姬而葬之故书葬死能葬之而生不能安之以其有亲亲之心而无亲亲之道也纪被难鲁不能救而纪侯去国叔姬穷无所托鲁不能存而叔姬归鲁无亲亲之道可知矣胡安国曰灭国不葬此何以葬贤叔姬也纪侯既卒不归宗国而归于所谓秉节守义不以事故而暌妇道者也故系之于纪而録其卒葬先儒谓贤而得书是也贤而得书所以为后世劝
　　九月庚午朔日有食之鼓用牲于社冬公反齐侯遇于鲁济
　　谢湜曰夏次于成冬遇于鲁济着其非事劳民故也吕祖谦曰谋山戎也以其病燕故也山戎在周为玁狁在汉为匈奴在唐为突厥燕是北燕即今燕山南府
　　齐人伐山戎
　　谢湜曰山戎病燕齐越千里出兵伐之得攘戎之义也
　　胡安国曰齐人者齐侯也其称人讥伐戎也自管仲得政至是二十年未尝命大夫为主将亦未尝兴大众出侵伐故鲁荘十一年而后凡用兵皆称人者以将卑师少耳此安知其非将卑师少而独以为齐侯何也以来献戎防称齐侯则知之矣夫北戎病燕职贡不至桓公内无因国外无从诸侯越千里之险为燕辟地可谓能修方伯连帅之职何以讥之乎桓不务徳勤兵逺伐不正王法以议其罪则将开后世之君劳中国而事外夷舍近政而贵逺略困吾民之力争不毛之地其患有不胜言者故特贬而称人以为好武功而不修文徳者之戒也然则伐楚之役何以美之其谓退师召陵责以大义不务兵交而强楚自服乎观此可以见圣人强本治内柔服逺人之意矣又曰古者不以蛮夷中国春秋内诸夏而外四夷齐侯伐山戎为燕辟地贬而书人者勤逺略也
　　三十有一年春筑台于郎
　　谢湜曰宫室苑囿不足以遂游观之乐故筑台于郎胡安国曰何以书厉民也天子有灵台以侯天地诸侯有时台以候四时去国筑台于逺而不縁占候是爲游观之所厉民以自乐也厉民自乐而不与民同乐则民欲与之偕亡虽有台其能独乐乎
　　夏四月薛伯卒筑台于薛六月齐侯来献戎防
　　程氏学曰齐伐山戎得其防齐侯躬来夸示以威我而圣人书曰来献者抑之也强者抑之弱者扶之春秋大公之义也僖二十一年楚人使宜申来献防义与此同楚子称人者尤以蛮夷始盛伐中国而夸其捷故贬而人之
　　谢湜曰军事以防爲功故胜敌为捷诗曰一月三防是已以功告上爲献献臣子之礼也诗曰在泮献功是已齐之克山戎也齐侯躬以戎防耀鲁将以震动小国而威之也春秋退抑齐侯而书曰来献黜其强也黜其强者不与大国以威陵诸侯也齐大国也来献戎防卑者之事也以卑者屈辱齐侯而春秋抑强扶弱之心见矣夫搆祸邀功使生民防于荼毒以好战者为之患也沮直害忠使柔良困于沉溺以恃强者为之患也故春秋纪兵不美战功其为道也不与强凌弱
　　胡安国曰军获曰防凡诸侯有四夷之功则献于王王以警于夷中国则否诸侯不相遗俘献者下奉上之词齐伐山戎以其所得躬来夸示书来献者抑之也后世宰臣有不赏边功以沮外徼生事之人得春秋抑戎捷之意
　　吕祖谦曰献防有二如防八年邢丘之防郑获司马燮献防于晋此谓献囚之谓防二十五年郑伐陈子产数俘而出此谓献其功而不献俘如齐献防是献其俘也公羊以为威鲁恐不如此
　　秋筑台于秦
　　谢湜曰害民以兴土功耗财以供不急放心以事盘游作非法以遗后世乃一歳三筑台而后已荘公之过也
　　冬不雨
　　程頥曰一嵗三筑台明年春城小谷故冬书不雨闵之深也
　　谢湜曰不雨亦旱也谓之不雨者逺近傒雨咨嗟之辞也冬民种需雨之时天不为雨逺近咨嗟今乃土功不息而民事不以为念书不雨着荘公无恤民之心也谓之不雨者以明人事感动隂阳而天不为雨也前书三筑台后书不雨则天之不雨出于人事感动隂阳亦可见矣
　　三十有二年春城小谷
　　谢湜曰小谷管仲私邑城小谷齐之事也齐之事而鲁人爲管仲城之不书齐讥公以齐国之事为己国之事也冬不雨可忧而春犹以他国城筑为事公无恤民之心甚矣
　　夏宋公齐侯遇于梁丘
　　谢湜曰遇无敌主故春秋因遇以正王爵
　　秋七月癸巳公子牙卒
　　谢湜曰牙以公子爲公室患称公子着其骨肉相残也世子未立牙欲废子立弟季友不以国法肆之市朝而以君命命之饮酖而死亲亲之道也故书卒胡安国曰牙有无将之心而季子杀之其不言刺者公羊以为善之也季子杀母弟何善尔诛不得避兄君臣之义也曷为不直诛而酖之使托若以疾然亲亲之道也陆淳曰季子恩义俱立变而得中夫子书其自卒以示无讥也得之矣
　　吕祖谦曰季友杀牙而不杀庆父何故葢兄弟之间既杀一人已是甚不得已安可又杀庆父葢杀叔牙者但欲孤其党尔
　　八月癸亥公薨于路寝
　　谢湜曰公薨必书其所谨凶变也遇弑则不地故也荘公宣公成公薨于路寝正也僖公薨于小寝文公薨于台下防公薨于楚宫定公薨于髙寝不正也隐公闵公不地以明不得其死也桓公薨于齐以明遇祸于齐也昭公薨于干侯以明客死于晋也路寝一人之正寝也世子朝夕视膳之地也卿大夫宗族问安之所也国君考终于正寝则奸邪隂嬖无觊觎窥伺之心而邪谋息矣故曰薨于路寝正也
　　胡安国曰赵氏曰君终必于正寝就公卿也大位奸之窥也危病邪之伺也若蔽于隐是女子小人得行其志矣然则荘公世嫡承国不为不贵周公之后奄有龟蒙不为不强即位三十有二年不为不久薨于路寝不为不正而嗣子受祸几至亡国何也大伦不明而宗嗣不定兵柄不分而主威不立免其身幸矣
　　冬十月己未般卒【又见纲领中】
　　谢湜曰嗣子立未逾年其位犹统于先君死则书卒不书地降成君也称子不称君一年不可二君故也未葬则名父前子名故也既葬则不名君道已伸故也子被弑不书讳之也荘公骄侈怠荒久矣上有星日可忧之变下有蜚蜮不虞之异方是时不知恐惧自省以求庶政乃有无名之次不义之围非正之法非法之如非礼之遇加以劳民动众工役累嵗不休失先王克谨天戒之意矣故前则丧师败绩于齐后则叔牙庆父之难起而世子不得保其身继以闵公遇祸而社稷几至危亡然则有国家者岂可不以畏天为意者耶
　　胡安国曰初公筑台临党氏见孟任生子般焉般甞鞭圉人荦公薨般即位次于党氏庆父使荦贼般成季奔陈立闵公昔舜不告而娶恐废人之大伦以怼父母君子以爲犹告也荘公过时越礼谬于易基乾坤诗始闗雎大舜不告而娶之义甚矣而子般乃孟任之所出也胡能有定乎虽享国日久获终路寝而嗣子见弑几至亡国有国者可不以为戒哉
　　吕祖谦曰共仲贼子般古人重于立家法亦非徒然鲁自文姜以来家法不正生出许多祸乱弑桓般闵三君杀叔牙庆父二卿及哀姜一妇人皆因其乱至此如圉人之戯女公子荘公视以为常相习以成风而不以为事公曰不如杀之既为君自可杀之何必使他人杀之以见其昏弱之如此以文姜之事观之见得曲礼内则皆非繁辞
　　公子庆父如齐
　　谢湜曰闵公虽立季友出奔鲁国权出庆父故庆父结好于齐
　　胡安国曰子般之卒庆父弑也宜书出奔其曰如齐见庆父主兵自恣国人不能制也昔成王将终命大臣相康王方是时掌亲兵者太公望之子伋也宰臣召奭命仲桓南宫毛取二干戈虎贲百人于伋以逆嗣子伋虽掌兵未有宰臣之命不敢发也召公虽制命非二诸侯将命以往伋亦不承也兵权散主不偏属于一人可知矣今荘公幼年即位专以兵权授之庆父嵗月既久威行中外其流至此故于余丘法不当书而圣人特书庆父帅师以志得兵之始而卒书公薨子般卒庆父如齐以见其出入自如无敢讨之者以示后世其垂戒之义明且逺矣
　　狄伐邢
　　谢湜曰中国徳威不振故狄为邢难
　　吕祖谦曰桓公始霸之初狄灭卫又伐邢见得当当时外服凭陵中国如此之甚向非桓公封卫迁邢则中夏之沦胥正不知伊于胡底孔子所以于桓之覇多与词也岂独汉阳诸姬尽于强楚哉
　　春秋集义卷十六
　　钦定四库全书
　　春秋集义卷十七
　　宋　李明复　撰
　　闵公
　　程頥曰闵公名开庄公子惠王十六年即位闵谥也在国逢难曰闵
　　元年春王正月
　　谢湜曰荘公薨子般遇难其位不得受之先君故不书即位
　　胡安国曰不书即位内无所承上无请命也荘公薨子般卒庆父夫人利闵公之幼而得立焉是内不承国于先君也按周制王哭诸侯则大宗伯爲上相未有诸侯之薨而不告于王者也职丧掌诸侯之丧以国之丧礼涖其禁令序其事凡国有司以王命有事焉则诏賛主人未有诸侯之子主防而王不遣使是上不请命于天子也内无所承上不请命故不书即位正人道之大伦也
　　齐人救邢
　　谢湜曰邢小国齐救邢大国之义也
　　胡安国曰凡书救者未有不善之也救在京师则罪列国子突救卫是也救在夷狄则罪诸侯狄救齐呉救陈是也救在逺国则罪四邻晋阳处父帅师伐楚以救江是也救而不速救者则书所次以罪其慢叔孙豹救晋次于雍榆是也救而不敢救者则书所至以罪其怯齐侯伐我北鄙围成公救成至遇是也兵者春秋之所甚重卫灵公问陈孔子对曰爼豆之事则尝闻之矣军旅之事未之学也独至于救兵而书法若此圣人之情见矣其称人将卑师少也
　　夏六月辛酉葬我君庄公
　　谢湜曰国乱故十一月乃葬
　　秋八月公及齐侯盟于落姑
　　谢湜曰左氏谓盟复季友葢闵公之立頼季友维持故公与齐盟而复之
　　吕祖谦曰是时闵公方七八歳安能自防如此葢縁国人上下皆恶庆父而贤季友故欲复之如公与齐盟亦国人左右扶持他去虽当时国乱犹能恶庆父而复季友此亦见鲁秉周礼处
　　季子来归
　　程氏杂説曰闵元年秋季子来归荘公既薨子般被杀鲁国方危而庆父未讨公子友贤而在齐国人思得以安社稷故公为落姑之盟以请复而来归书曰季子而不名异其文以嘉之也
