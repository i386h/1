<!-- { "loadSidebar": true } -->
　　胡安国曰公子出奔讥失贼也闵公立而季子归何以见弑庆父主兵日久其权未可遽夺也季子执政日浅其谋未得尽行也设以圣人处之期月而已可也季子贤人而当此能必克乎及闵公再弑庆父罪恶贯盈而疾之者愈众季子忠诚显著而附之者益多外固强齐之援内协国人之情正邪消长之势判矣然后夫人不敢安其位庆父不得肆其奸此明为国者不知图难于其易为大于其细虽有智者亦不能善其后矣世儒或言用鲁之众因齐之力以戮庆父其势甚易而季子不能故书夫人孙邾庆父奔莒所以深恶其缓不讨贼则非也以绛侯勃之果陈平之无悮将相交懽而内有朱虚外连齐楚以制诸吕庸人宜易于反手然太尉已入北军士皆左袒犹恐不胜未敢诵言诛之也况于庆父巨奸七百里之侯国革车千乗而三十年执其兵柄其植根深矣其耳目广矣其用物宏矣而以为戮之其势甚易此未察乎难易迟速之防者也经书庄公忘亲无复雠之志使百官则而象之亦不知有君父也而又使庆父主兵失驭臣之道是以至此极故书孙邾奔莒为后世之永鉴也
　　吕祖谦曰季友既出鲁似无人他何故奔只縁共仲罪大恶极国人不容不得不出观此亦可见鲁秉周礼处
　　冬齐髙子来盟
　　程頥曰髙子来省难然后盟盟未前定也称髙子善其能防鲁
　　程氏学曰齐髙子来盟不书名襃之也不称使者齐侯使来视鲁而未定盟髙子至鲁而后结盟尔有安危存亡之功故特书子子者男子之美称所以善之也春秋章善瘅恶一字为襃贬非圣人孰能修之此与仲孙来事义略同
　　谢湜曰祸莫大于簒弑危莫大于无君鲁国两遭弑逆其难可谓大矣齐桓职为盟主国为邻国辅新主以固民心除凶类以消国孽侯伯之职也为齐桓者无恤鲁之心也特使髙傒出视鲁难而已髙傒至鲁然后结盟以定僖公由是大难赖之以息鲁国頼之以安其存亡继絶之功大矣故髙傒之盟于我也书曰髙子嘉之也书来盟不书使以明存鲁之功出于髙子也子男子之美称季友髙傒皆曰子以襃功也般卒之后庆父如齐闵薨之后庆父奔莒齐桓无救鲁之心于此见矣仲孙之来髙子之盟皆不言使齐桓无安鲁之心于此见矣
　　胡安国曰髙子齐大夫也子者男子之美称其称子贤之也何贤乎子荘公薨般卒闵公弑庆父夫人乱乎内鲁于是旷年无君齐桓公使将南阳之甲至鲁而谋其国其命髙子必曰鲁可取则兼其国以广地鲁可存则平其乱以善邻非有安危继絶一定不可易之计也髙子至则平鲁难定僖公鲁人頼焉以为美谈至于久而不絶曰犹望髙子也圣人美其明人臣之义得奉使之宜特称高子以着其善其不曰齐侯使之者权在髙子也
　　十有二月狄入卫
　　谢湜曰荆之伐郑也齐人救郑而已未有讨荆之伐也狄之伐邢也齐人救邢而已未有讨狄之伐也故狄复入卫则其为患非特伐邢而已载驰伤卫懿公为狄人所灭定之方中美卫文公徙居楚丘然则狄之入卫也国人分散卫已灭矣自文公徙居楚丘建城市营宫室而卫国复兴则狄未能灭卫而有之故入卫不书灭
　　胡安国曰卫康叔之后葢北州大国狄何以能入乎臣昔尝谓河南刘奕曰史氏记烦而志寡如班固书载诸王滛乱等事尽削之可也奕曰必若此言仲尼删诗如墙有茨鹑之奔奔桑中诸篇何以録于国风而不削乎臣不能答后以问延平杨时时曰此载卫为戎狄所灭之因也故在定之方中之前因以是説攷于厯代凡滛乱者未有不至于杀身败家而亡其国者也然后知古诗垂戒之大而近世有献议乞于经筵不以国风进读者殊失圣经之防矣
　　郑弃其师
　　程氏杂説曰郑诗清人刺文公也髙克好利而不顾其君文公恶而欲逺之不能使髙克将兵而御狄于境陈其师旅翺翔河上久而不召众散而归高克奔陈公子素恶高克进之不以礼文公退之不以道危国亡师之本故作是诗也顾此诗序则郑弃其师灼然着矣
　　杨时曰闵二年书郑弃其师观清人之诗序可见矣文公恶髙克使之将兵御狄久而不召遂使众散而归岂非弃其师乎葢恶其人而使之将兵外之兵何罪故止罪郑
　　谢湜曰郑师众散而归非师溃也郑弃之也将庸而委之师师老而无还弃师之道也国以师为本师存则国安师亡则国危师而弃之是弃国也其为患岂特一髙克哉书曰郑弃以不智罪郑而危之也胡安国曰按郑诗清人刺文公也髙克好利而不顾其君文公恶之而不能逺使髙克将兵御敌于境陈其师旅翺翔河上久而不召众散而归高克奔陈公子素恶高克进之不以礼文公退之不以道危国亡师之本故作是诗观此则郑弃其师可知矣或曰髙克进不以礼曷不书其出奔以贬克为人臣之戒而独咎郑伯何也曰人君擅一国之名宠生杀予夺惟我所制尔故克不臣之罪已着按而诛之可也情状未明黜而逺之可也爱惜其才以礼驭之可也乌有假以兵权委诸境上坐视其什伍离散而莫之恤乎然则弃师者郑伯乃以国称何也二三执政股肱心膂休戚之所同也不能进谋于君协志同力黜逐小人而事至此是谓危而不持颠而不扶则将焉用彼相矣晋出帝时延广专权诸藩擅命及桑维翰为相出延广于外一制书所敕者十有五镇无敢不从者以五季之末维翰能之而郑国二三执政畏一髙克不能退之以道何政之为书曰郑弃其师君臣同责也
　　吕祖谦曰郑人使髙克帅师次于河上他何故次于河上葢当时狄既灭卫声势甚大却节次须为防备卫在河此郑在河南其相去亦甚近

　　春秋集义卷十七
　　钦定四库全书
　　春秋集义卷十八
　　宋　李明复　撰
　　僖公
　　程頥曰僖公名申庄公子闵公庶兄惠王十八年即位僖谥也小心畏忌曰僖
　　元年春王正月
　　谢湜曰闵公遇难其位不得受之先君故不书即位季友不死子般闵公之难不能速讨逆贼固有责矣然去叔牙奉子般以正国嗣立僖公逐庆父以安社稷友之力也
　　胡安国曰不书即位内无所承上不请命也闵公薨夫人孙于邾庆父出奔莒公于是焉以成风所属而季子立之内无所承也嗣子定位于初丧而鲁使不告于周明年正位改元而周使亦不至于鲁又明年服丧已毕而不见于京师上不请命也承国于先君者父子之伦请命于天王者君臣之义今僖公内无所承上不请命不书即位正王法也是故有四海而即天王之位者受之于天者也有一国而即诸侯之位者受之于王者也受之于天者必奉若天道而后能保天下受之于王者必谨守王度而后能保国
　　齐师宋师曹师次于聂北救邢
　　程頥曰齐未尝兴大众此称师责其众可救而徒次以为声援致邢之不保其国也
　　或问程頥邢卫为狄所灭齐桓公攘戎狄而封之当时夷狄横而中国微桓公独能如此故孔子曰微管仲吾其被髪左袵矣为其功如此也观晋室之乱刘石猖獗于中原当是时只爲无一管仲故颠沛如此然则管仲之功后世诚难及也曰若以后世论之其功不可谓不大自王道观之则不足以为大也今人只爲见管仲有此故莫敢轻议不知孔孟有为规模自别见得孔孟作处则管仲自小曰孔孟如何曰必也以天保以上治内以采薇以下治外虽有夷狄安得至中原乎如小雅尽废则政事所以自治者俱亡四夷安得而不交侵
　　程氏学曰齐师宋师曹师次于聂北救邢言救邢谓其志于义也言次于聂北以见其不及事故夏六月邢迁于夷仪其不及事尤可见矣齐师宋师曹师城邢其志于义尤可见矣春秋之时诸侯交乱争地以战杀人盈野争城以战杀人盈城又况于蛮夷猾夏者哉然而天子不能正方伯不能讨当是之际有能奔命而救之者虽行师不出于天子未合于王道之正而权事度情亦云善矣可不与之哉凡书救者皆善之也其间轻重襃贬则各存乎其文矣
　　胡安国曰三国称师见兵力之有余也聂北书次以讥救邢之不速也春秋大义伐而书次其次为善遂伐楚次于陉美之也救而书次其次为贬救邢次于聂北讥之也圣人之情见矣故救患分灾于礼为急而好攻战乐杀人者于罪为大
　　又曰春秋以用兵侵伐为戒独至于救患分灾惟恐次止迁延而欲其速也故伐而书次者其次为善次于陉美之也救而书次者其次为贬次于聂北讥之也以此见圣人之情矣
　　吕祖谦曰诸侯救邢初间狄伐邢齐已救了今何故又救邢盖初间救邢之时狄人虽退却去伐卫卫与邢相近狄既灭卫后遂乗灭国之威又去伐邢所以桓公帅诸侯之师再去救邢然不便去救邢却次于聂北而又不速进师者何故葢桓公是覇主夷狄与中国相为盛衰胜负于此乎分万一小败狄人便自此来侵中国此不得不谨所以未敢轻发直待邢溃是突围而出方敢乗其势乱而救之
　　又曰齐桓公始覇之初狄灭卫又伐邢见得当时夷狄凌中国如此之甚向非齐桓之覇封卫迁邢则中国防何而不沦胥为夷狄此孔子所以有微管仲吾其被发左袵之叹也
　　夏六月邢迁于夷仪齐师宋师曹师城邢
　　谢湜曰邢有狄难诸侯帅师救之邢迁夷仪诸侯帅师城之邦国之义也虽然以三国师众之盛可以攻狄而攘之矣次于聂北而后进焉则其救邢缓而不急也救难如救溺缓而不急则失救之道矣邢之受祸如在水火之中也三国次于境上至于六月不进而狄无退心师至其国则邢人已为兵刃之血矣故邢迫危亡以至迁于夷仪邢之迁三国缓师之过也与其次而后救不若不次之为善也与其迁而后城不若不迁之为善也力足以讨暴折难而迁延后时故聂北之师书救书城以着其善书次书迁以着其恶胡安国曰书邢迁于夷仪见齐师次止缓不及事然邢以自迁为文而再书齐师宋师曹师城邢者美桓公志义卒有救患之功也不以王命兴师亦圣人之所与乎中国衰微夷狄猾夏天子不能正至于迁徙奔亡诸侯有能救而存之则救而存之可也以王命兴师者正能救而与之者权
　　秋七月戊辰夫人姜氏薨于夷齐人以归
　　谢湜曰夷齐地哀姜薨于夷齐桓取而杀之也齐人以归者以哀姜之丧归于齐也哀姜之得罪也以母与知杀子而已义未絶于鲁也哀姜之罪天王在所治为天吏者可得而诛也桓公父母之国也宜以亲亲之恩为之隐也以罪讨而杀之非父母国之道也身未絶于鲁而齐人以归非父母国之义也杀非其杀归非其归齐失正也哀姜出奔书曰夫人姜氏孙于邾为之讳其奔也其见杀也书曰夫人姜氏薨于夷为之讳其杀也其丧至也书曰夫人氏之丧至自齐其葬也书曰葬我小君哀姜观春秋所书则哀姜于鲁可知矣
　　胡安国曰夫人薨不地其曰薨于夷何也桓公召而杀之也其曰齐人以归者以其丧归于鲁也齐为盟主义得举法是覇者之所以行乎诸侯也既诛其人又归其丧何居鲁欲拒而勿受乎则子无讐母之义受而葬之乎己絶者复得享小君之礼典刑紊矣故特书以归而不曰归夫人之丧以者不以者也
　　楚人伐郑
