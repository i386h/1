<!-- { "loadSidebar": true } -->
　　谢湜曰咸丘田猎之地也焚火田也禽兽有湏焚田莱而取之者故礼曰昆虫未蛰不以火田焚咸丘则举咸丘皆焚之讥尽物也古者天子不合围诸侯不掩羣示爱也举咸丘焚之则失先王田猎之道矣胡安国曰咸丘地名也易称王用三驱在礼天子不合围诸侯不掩羣夫子钓而不纲弋不射宿皆爱物之意也推此心以及物至扵鸟兽若草木无滛猎之过矣书焚咸丘所谓焚林而田也
　　夏糓伯绥来朝邓侯吾离来朝
　　程頥曰臣之弑君天理灭矣冝天下所不容也而反天子聘之诸侯相继而朝之逆乱乎天道嵗功不能成矣故不书秋冬与四年同曰然则十五年邾人牟人葛人来朝何以书秋冬四年与此明其义矣三国之来别立义也
　　程氏学曰诸侯不生名糓伯邓侯来朝而名之何也中国附庸例称字邾仪父萧叔是也凡外附庸例称名郳犁来介葛卢来是也谷邓防弱之国自此蔑然不见扵经盖从是失爵入楚为附庸故扵其来朝圣人即以夷狄附庸之例名之
　　谢湜曰春秋介葛卢来书名郳黎来来朝书名外之也糓伯邓侯中国诸侯也以中国诸侯而臣属扵楚故其来朝也书法特与郳黎来及介葛卢俱称书名之扵中国也絶之扵中国责其背夏而之夷也背夏之夷而君君臣臣父父子子夫夫妇妇之理乱矣故孟子曰吾闻用夏变夷未闻变扵夷者也左氏谓蔡侯郑伯惧楚而防扵邓巴子使韩服告楚请与邓为好然则糓邓为楚附庸可知矣滕侯糓伯邓侯臣属扵楚一也滕侯臣属扵楚其罪轻糓伯邓侯臣属扵楚其罪重故一则降其爵以示在所贬一则名其人以示在所絶
　　胡安国曰春秋之法诸侯不生名糓伯邓侯何以名桓天下之大恶也执之者无禁杀之者无罪糓伯邓侯越国逾境相继而来朝即大恶之党也故特贬而书名与失地灭同姓者比焉经扵朝桓者或贬爵或书名或称人以深絶其党拨乱之法严矣诛止其身而党之者无罪则人之类不相贼杀为禽兽也防希四时具然后成嵗故虽无事必书首时今此独扵秋冬阙焉何也立天地之道曰隂阳阳居春夏以养育为事所以生物也隂居秋冬以肃杀为事所以成物也王者继天而为之子则有刑赏赏以劝善非私与也故五服五章谓之天命刑以惩恶非私怒也故五刑五用谓之天讨古者赏以春夏刑以秋冬象天道也桓弟弑兄臣弑君而天讨不加焉是阳而无隂嵗功不能成矣故特去秋冬二时以志当世之失刑也独扵四年七年阙焉何也按周制大司马诸侯而有贼杀其亲则正之放弑其君则残之桓弑隐公而立大司马九伐之法虽未之举犹有望也及使冢宰下聘恩礼加焉则天下之望絶矣故四年宰紏书名而去秋冬二时以见天王之不复能用刑也田常弑其君孔子请讨之以从大夫之后不敢不告也桓弑隐公而立虽方伯连帅环视而未之恤犹有望也及糓邓二国自逺来朝则天下诸侯莫有可望者矣故七年糓伯邓侯各书其名而去秋冬二时以见诸侯之不复能脩其职也然则见之行事不亦深切着明矣乎故曰春秋成而乱臣贼子惧
　　八年春正月己夘烝
　　程頥曰冬烝非过也书之以见五月又烝为非礼之甚也
　　程氏学曰春秋祭祀常事不书周正月夏十一月也烝冬祭合礼而书者为五月夏复烝见黩也礼曰祭不欲数数则烦烦则不敬宗庙重事祭祀有时乃慢弃彛典黩扵先君其罪着矣
　　谢湜曰周虽以建子为正然四时之祭皆用夏时其祭皆以孟月盖天气一变孝子感时念亲祭礼由是兴焉烝冬祭祭之盛者也烝为盛祭者秋则物始熟可尝冬则品物可进者众故也桓公正月烝五月又烝黩祀也正月烝矣五月而烝非脩时祭也盖有求扵庙而行之
　　胡安国曰按周官大司马烝以中冬今鲁烝以春正月其不同何也周书有周月以纪政而其言曰夏数得天百王所同其在商周革命改正示不相防至扵敬授民时廵狩烝享犹自夏焉然则司马仲冬教大阅献禽以享烝所谓自夏而鲁之烝祭在春正月见春秋用周正纪鲁事也而糓梁子乃曰烝冬事也春兴之志不时也是以闭蛰而烝为是与周制异矣春秋非以不时志也为再烝见渎书也
　　天王使家父来聘
　　程頥曰鲁桓公弑立未尝朝觐而王屡聘之失道之甚也
　　谢湜曰王扵诸侯或忧其背叛或畏其侵凌或告难或结好故下聘侯国其数如此家父天子大夫家氏父字渠伯紏名家父不名者春秋或立法扵以起例或变例扵终以示义故也
　　胡安国曰下聘弑逆之人而不加贬何也旣名冢宰扵前其余无责焉乃同则书重之义以此见春秋任宰相之专而责之备也虞史以人主大臣为一体春秋以天王宰相为一心以为一体故帝庸作歌则曰股肱喜哉元首起哉百工熈哉臯陶歌则曰元首明哉股肱良哉庶事康哉而垂益九官之徒不与也以为一心故归赗仲子防葬成风则宰咺书名扵前而王不称天扵后来聘桓公锡桓公命则宰紏书名以正其始王不称天以正其终而荣叔家父之徒不与也故人主之职在论相而止矣
　　夏五月丁丑烝
　　程頥曰正月旣烝矣而非时复烝者必以前烝为不备也其渎乱甚矣
　　谢湜曰桓公以子害父以臣害君逆神大矣逆之而欲其祐之烝礼虽盛神其飨之乎再书烝恶之也是故宗庙之祭行其事有礼明其事有义礼行义明然后祖考安祖考安然后子孙受福
　　胡安国曰春秋之文有一句而包数义者有再书而一贬者戎伐凡伯扵楚丘以归之类一句而包数义春正月己夘烝夏五月丁丑烝再书而一贬
　　秋伐邾
　　谢湜曰将卑师少故直书伐邾
　　冬十月雨雪
　　谢湜曰阳气上升而薫烝则为雨隂气惨烈则气冻而为雪十月非极隂之时隂已胜阳故雨雪
　　祭公来遂逆王后扵纪
　　程頥曰祭公受命逆后而至鲁先行私礼故书来而以逆后为遂事责其不度王命而轻天下之母也又语録曰此祭公受命而却因过鲁遂行朝防之礼圣人深罪之故先书其来后书逆后使若以来鲁为主而逆后为遂也
　　程氏学曰王臣无外交祭公者王使逆后扵纪因至鲁而朝焉故圣人所书不与其朝而直曰来且以逆王后为遂事也
　　谢湜曰祭公天子三公祭公来以朝礼来也王使祭公逆后扵纪祭公因至鲁朝焉不书来朝不与其朝也遂继事之辞也祭公之出专以王命逆后也旣而以外交之礼朝鲁而后行则是祭公之心以朝鲁为重以逆后为轻以身事为重以君命为轻其不敬大矣春秋首书祭公之来而继书逆后为遂事罪其不敬也故事君之道不以私心害公心不以家事先国事逆后不称女者【下阙文】
　　胡安国曰刘敞曰祭公王之三公也曷为不称使不与王之使祭公也师之官坐而论道其任重矣今其来鲁乃命鲁侯以婚姻之事者也若是则大夫可矣何必三公任之重使之轻故祭公縁此义得专命不报遂行如纪而王以轻使为失祭公以遂行为罪矣此説是也为之节者冝使卿徃逆公监之则扵礼得矣使祭公命鲁主婚姻之事则曰不可卿徃而公监之何以可乎命鲁轻矣卿徃公监之重矣官师从单靖公逆王后扵齐刘夏非卿而书靖公合礼则不书故先儒以为使卿逆公监之礼也

　　春秋集义卷八
　　钦定四库全书
　　春秋集义卷九
　　宋　李明复　撰
　　桓公
　　九年春纪季姜归扵京师
　　程頥曰书王国之事不可用无王之月故书时而已或曰借如正月日食则如何书之曰书春日食则其义已明也王后之归天下当有其礼诸侯莫至是不能母天下也故书纪女归而已
　　程氏学曰季姜王后王后天下之母也所过诸侯之国冝如何而周衰诸侯不臣过鲁而无臣子之礼但书纪季姜归扵京师尔书此而鲁罪自显也
　　谢湜曰王后天下之母也后适诸侯诸侯莫敢有其国其来也出国而迎其去也出国而送礼也周室衰防诸侯事主后无臣子之心而送迎之礼皆废矣扵后之过鲁礼容不若王后之尊也乃纪之季姜归扵京师而已春秋逆称王后归称纪姜而鲁国失事王后之道其恶显矣王后与天王敌体必择大国贤淑以为配诗曰大邦有子是也今也以小邦季女归扵京师以纪之防耦京师之大其逆也慢而不防其归也卑而不尊非所以配天子也
　　胡安国曰徃逆则称王后旣归何以书季姜自逆者而言则当尊崇其匹内主六宫之政使妃妾不得以上僣故从天王所命而称王后示天下之母仪也自归者而言则当樛屈逮下使夫人嫔妇皆得进御扵君而无嫉妬之心故从父母所子而称季姜化天下以妇道也其辞之抑上下进退先后各有所当而不相悖皆正始之道王化之基春秋之所谨也京师者众大之称
　　夏四月秋七月冬曹伯使其世子射姑来朝
　　程頥曰曹伯有疾不能亲行故使其世子来朝春秋之时君疾而使世子出取危乱之道
　　程氏杂説曰元年冬曹伯使其世子射姑来朝十年正月曹伯终生卒然则九年冬曹伯固已有疾而使世子来朝是危道也大位奸之窥也危病邪之伺也世子君之贰也君病而世子出岂不危哉使世子来朝曹伯之非也从曹伯之命以来世子之非交讥之也
　　谢湜曰曹桓公扵疾病之中使世子出朝扵鲁者将以求援扵大国也世子君之贰国之本也自古奸人窥伺之衅常起扵国君危病之时曹伯知求援扵外而不知虑患扵内失之大也使世子出朝曹伯之失也从曹伯之命来朝世子之失也国无忠正大臣而君父失防防杜患之机世子失视膳守国之道春秋危之
　　胡安国曰按周官典命凢诸侯之嫡子誓扵天子而摄其君则下其君之礼一等未誓则以皮帛继子男世子固有出防朝聘之仪矣然摄其君继子男谓诸侯朝扵天子有时而不敢后故老疾而使世子摄已事以见天子急述职也诸侯同扵王事则相朝其礼本无时曹伯旣有疾何急扵相朝而使世子摄哉大位奸之窥也危病邪之伺也世子君之贰也君病而储副出启窥伺之心危道也当享而射姑叹逾月而终生卒其有疾明矣而使世子来终生之过也世子将欲己乎则方命矣曰孝子尽道以事其亲者也不尽道而茍焉以从命为孝又焉得为孝故尸子曰夫已多乎道
　　十年春王正月
　　谢湜曰桓之罪非特不敬王也败人伦灭天理王道絶矣故桓不书王者十四年虽然王者奉天所为而逹之人也王之道天之理也天理未尝絶扵人心则王道未尝絶扵天下故十年十八年复书王十年数之终也十八年桓之终年也二年书王所以存王法十年十八年书王所以明王道然则王道非絶也桓自絶扵王也故董子曰周道非亡也幽厉不由也胡安国曰桓无王今复书王何也十者盈数也天道十年则亦周矣人事十年则亦变矣故易称守贞者十年而必反传论逺恶者十年而必弃桓公至是其数已盈冝见诛扵天人矣十年书王纪常理也有习扵糓梁子而不得其传者见二年书王以为正与夷之卒此年书王而曹伯适薨遂附益之以为正终生之卒误矣果正诸侯之卒不縁簒弑者陈侯鲍在五年之正月曷不书王以正其卒乎
　　庚申曹伯终生卒
　　谢湜曰曹伯以有疾使其子出朝故世子冬来朝曹伯春正月卒
　　夏五月曹桓公秋公防衞侯扵桃丘弗遇
　　程氏杂説曰公防衞侯扵桃丘弗遇罪衞侯之不信也且是冬十二月丙午齐侯衞侯郑伯来战扵郎我直彼曲见衞之罪矣
