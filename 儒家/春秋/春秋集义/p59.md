<!-- { "loadSidebar": true } -->
　　谢湜曰牛在涤曰牲伤则复谓之牛以其不可供牲也圣人事天其敬至矣郊牛口伤牛为鼷鼠食皆即以为牛而不以为牲也圣人于郊一物一事无不致其诚敬之心也有诚敬之心则天事安有不善耶郊牛之口伤养牲不敬也改卜牛牛死不敬之至也牛死乃不郊则天事于此废矣春秋因其变而书其郊罪鲁人失诚敬之心也有牲而不用则曰乃免牲牛不可用则曰乃免牛牛死无牛可免则曰乃不郊胡安国曰乃不郊为牛之口伤改卜牛而牛又死也不然郊矣礼为天王服斩衰周人告丧于鲁史防已书而未葬也祀帝于郊夫岂其时而或谓不以王事废天事礼乎春秋以来丧纪浸废有不奔王丧而逺适他国有不修吊礼而自相聘问固将以是为可举而不废也卒至汉文以日易月后世不能复其所由来渐矣春秋备书其义自见矣三望者公羊曰祭太山河海夫天子有天下凡宇宙之内名山大川皆其所主也故得祭天而有方望无所不通诸侯有一国则境外之山川他人所主者而可以望乎季氏旅于泰山冉求不能救而夫子责之者为太山鲁侯所主也大夫何与焉季氏不得旅泰山则河海非鲁之封内其不得祭亦明矣犹者可已不当为之词
　　葬匡王
　　胡安国曰四月而葬王室不君其礼畧也微者往防鲁侯不臣其情慢也或曰宣公亲之者也而常事不书非矣崩葬始终之大变岂以是为常事而不书也
　　楚子伐陆浑之戎
　　谢湜曰楚子入中国伐陆浑戎着其盛也
　　胡安国曰夷狄相攻不志此其志何也为陆浑在王都之侧戎夏杂处族类之不分也楚又至洛观兵于周疆问鼎之大小轻重焉故特书于防以谨华夷之辨禁猾夏之阶
　　夏楚人侵郑
　　谢湜曰郑从晋故楚侵郑
　　胡安国曰按左氏晋侯伐郑郑及晋平而经不书者仲尼削之也郑本以晋灵不君取赂释贼为不足与似也而往从楚非矣今晋成公初立背僭窃伪邦而归诸夏则是反之正也春秋大改过许迁善书楚人侵称者与郑伯之能反正也故独着楚人侵掠诸夏之罪尔郑既见侵于楚则及晋平可知矣
　　秋赤狄侵齐宋师围曹
　　胡安国曰按左氏宋文公即位尽逐武穆之族二族以曹师伐宋然不书于经者二族以见逐而举兵非讨罪也及宋师围曹报武氏之乱而经书之者端本清源之意也武穆二族与曹之师奚为至于宋哉不能反躬自治恃众强以报之兵革何时而息也宋惟有不赦之条莫之治也故书法如此
　　冬十月丙戌郑伯兰卒葬郑穆公
　　四年春王正月公及齐侯平莒及郯莒人不肯公伐莒取向
　　谢湜曰释二国之怨曰平平莒及郯欲以睦邻国也莒人不肯平之不得其道也伐莒取向则鲁人平莒终于为乱而已诸侯相侵伐相攻争皆以邦国不平致之也能平其不平则相亲睦相保卫吉相庆凶相吊患难相恤而侵伐攻争之患息矣平莒及郯善之大者也虽然信不足以得莒人之心也义不足以服莒人之心也其伐国取邑适以益莒之不平而已虽欲以大制小安能使二国之平哉故曰以乱平乱何治之有
　　胡安国曰心不偏党之谓平以此心平物者物必顺以此心平怨者怨必释惟小人之不能宅心之若是也虽以势力强之而有不获成者矣夫以齐鲁大国平郯莒小邦宜其降心聴命不待文告之及也然而莒人不肯则以宣公必有所私系失平怨之本耳故书及书取以着其罪及所欲也平者成也取者盗也不肯者心弗允从莫能强之者也以利心图成虽强大者不能行之于弱小春秋书此戒后世之不知治其本者故行有不得者反求诸已斯可矣
　　吕祖谦曰公及齐平莒郯莒郯皆是徐州地亦相近大凡整理人国当以礼既欲平其国又取其邑何以能治正如见人鬭而欲解纷者见其説之不从而自与为敌
　　秦伯稻卒
　　谢湜曰秦伯秦共公鲁不防葬故不书葬
　　夏六月乙酉郑公子归生弑其君夷
　　谢湜曰弑逆公子宋之谋也书曰公子归生者归生国之正卿也归生茍无不臣之心则公子宋安敢肆为大逆哉春秋推原首恶而归之归生以其为国股肱而私纵逆恶晋灵之难不以归穿而以归盾郑灵之难不以主宋而以主归生所以责辅臣报国之忠也春秋杜患之意微矣贼不讨故不书葬
　　胡安国曰首谋弑逆者公子宋也惧谮而从之者归生也而以归生为首恶何也夫乱臣贼子欲动其恶而不从者未有能全其身而不死者也季子然问仲由冉求其从之者与子曰弑父与君亦不从也是以死节许二子矣归生惧谮而从公子宋特无求路不可夺之死节耳书为首恶不亦过乎曰归生与宋并为大夫乃贵戚之卿同执国政可以不从一也尝统大师与宋人战获其元帅已得兵权可以不从二也闻宋逆谋登时而觉先事诛之犹反手耳夫据杀生之柄仗大义以制人使人聴已犹犬羊之伏于虎也何畏于人惧其见杀而从之也哉计不出此顾以畜老惮杀比方君父归生之心悖矣故春秋舍公子宋而以弑君之罪归之为后世鉴若司马亮沈庆之等茍知此义则能讨罪人不至于失身为贼所制矣胡宏曰春秋之义诛国贼者必先诛其党
　　赤狄侵齐
　　谢湜曰齐不能讨赤狄故再侵齐
　　秋公如齐公至自齐
　　胡安国曰君行告至常事不书宣公比年如齐而皆致者危之也夫以簒弑谋于齐而取国以土地赂齐而请防以卑屈事齐而求安上不知有天王下有知有方伯惟利交是奉而可保乎高固之事亦殆矣故比年如齐而皆致以戒世之欲利有攸往者惟义之与比为可安耳
　　冬楚子伐郑
　　谢湜曰楚人侵郑郑未服故
　　五年春公如齐夏公至自齐
　　谢湜曰比年如齐以平州之防故也
　　秋九月齐高固来逆子叔姬
　　程颐语录或问齐高固来逆叔姬公谷有子字如何曰子者言是公女其他则娣妹之类也
　　谢湜曰高固逆子叔姬与莒庆逆叔姬同意时君之女称子
　　胡安国曰按左氏公如齐高固使齐侯止公请叔姬焉书夏公至自齐秋齐高固来逆子叔姬罪宣公也其曰来者以公自为之主称子者或为别于先公之女也诸侯嫁女于大夫主大夫以与之者为体敌也而公自为之主压尊毁列卑朝廷慢宗庙矣夫以郑国小楚公子围之贵骄强大来娶于郑子产辞而却之使馆于外欲野赐之几不得抚有其室而宣公以鲁国周公之后逼于高固请婚其女强委禽焉而不能止惟不知以礼为守身之干是以得此辱也春秋详书为后世鉴欲人之必谨于礼以定其位不然卑巽妄説不近于礼奚足逺耻辱哉
　　叔孙得臣卒
　　胡安国曰内大夫卒无有不日者以春秋鲁史也其或不日则见恩数之畧耳仲遂如齐谋弑子赤叔孙得臣与之偕行在宣公固有援立之私其恩数岂畧而不书日是圣人削之也君臣父子妃妾适庶人道之大伦也方仲遂以杀嫡立庶往谋于齐而与得臣并使也若懵然不知其谋或知之而不能救则将焉用彼相矣春秋治子赤之事専在仲遂以其内交宫禁外结强邻大恶无所分也而叔孙得臣有同使于齐之罪故特不书日以贬之若曰大夫而不能为有无者不足加以恩数焉耳
　　冬齐高固及子叔姬来
　　谢湜曰大夫非君命非国事不越境高固齐之大夫也秋来逆子叔姬冬及子叔姬来罪其违法也以其非事出境故书来来同高固故书及观高固不率如此而君失御臣之道可知矣
　　胡安国曰左氏曰反马也礼嫁女留其送马不敢自安及庙见成妇遣使反马则高固亲来非礼也又礼女子有行逺父母者岁一归寜今见逆逾时未易歳也而叔姬亟来亦非礼也故书及书来以着齐罪也大夫适他国必有君命与公事否则礼法之所禁而可犯乎恵公许其臣越礼恣行而莫遏高固委其君逾境自如而不忌则人欲已肆矣凡婚姻常事不书而书此者则以为非常为后世戒也
　　楚人伐郑
　　谢湜曰楚子伐郑郑未服故
　　六年春晋赵盾卫孙免侵陈
　　谢湜曰赵盾晋逆臣晋不能讨故与卫孙免侵陈以陈将即楚故也
　　胡安国曰按称陈及楚平荀林父伐陈经皆不书者以下书晋卫加兵于陈即陈及楚平可知矣以赵盾孙免书侵则林父无词可称亦可知矣爱人不亲反其仁治人不治反其智晋常命上将帅师救陈又再与之连兵伐郑今而即楚无乃于己有阙盍亦自反可也不内省徳遽以兵加之则非义矣故林父不书伐而盾免书侵以正晋人所以主盟非其道也
　　夏四月秋八月螽
　　胡安国曰传谓螽为谷灾虐取于民之效也先是公伐莒取向后再如齐伐莱军旅数起赋敛既繁戾气应之矣夫善恶之感萌于心而灾祥之应见于事宣公不知舍恶迁善以补前行之愆而用兵不息灾异数见年谷不丰国用空乏卒至于改助法而税民盖自此始矣经于螽螟一物之变必书于防示后世天人感应之理不可诬当慎其所感也
　　冬十月
　　七年春卫侯使孙良夫来盟
　　谢湜曰杜氏谓公立卫始修好
　　胡安国曰来盟为前定者尝有约言矣未足效信而释疑又相防血固结之耳是盟卫欲为晋致鲁而鲁専事齐初未与晋通也必有疑焉而卫侯任其无咎故遣良夫来为此盟而公卒见辱盟非春秋之所贵义自见矣
　　夏公防齐侯伐莱秋公至自伐莱
　　谢湜曰莱小国
　　大旱
　　谢湜曰大旱不雨一也旱则赤日损物故为大旱不雨则云不为雨也不雨或厯一时或厯数月则书不雨以见为灾之久也
　　胡安国曰及者内为志防者外为主平莒及郯公所欲也故书及继以取向即所欲者可知矣伐莱齐志也故书防继以伐致即师行之危亦可知矣公与齐侯俱不务徳合党连兵恃强凌弱是以为此举也军旅之后必有凶年言民以征役怨咨之气感动天变而旱干作矣其以大旱书者或不雩或虽雩而不雨也不雩则无恤民忧国之心雩而不雨格天之精意阙矣
　　冬公防晋侯宋公卫侯郑伯曹伯于黑壤
　　谢湜曰黑壤晋地晋成公初防诸侯
　　胡安国曰防而不得见不以不得见为讳盟而不与盟不以不与盟为讳则曲不在公而主防盟者之罪耳与于防不与于盟而公有歉焉非主防盟者之过也则书防不书盟若黑壤是也晋侯之立公既不朝又不使大夫聘而每歳适齐是宣公行有不慊于心而非晋人之咎矣凡不直者臣为君隠子为父隠于以养臣子爱敬之心而不事盟主又以赂免则不直在已矣
　　八年春公至自防夏六月公子遂如齐至黄乃复谢湜曰公子遂受命聘齐至黄以疾而复非礼也大夫受命以出虽死以尸将事可也未致君命而复则有废命之罪矣至黄乃复罪其専也敖书不至遂书至黄者不至则无进意其复以不敬也至黄则有进意其复以疾也不至而复遂返之辞也至黄乃复不可进而后返之辞也然则敖与遂其废君命一也其为罪则异矣乃反前之词
　　胡安国曰至黄乃复壅君命也有疾亦不复可乎大夫以君命出闻丧徐行而不返未致事而死以尸将事楚伐呉陈侯使公孙贞子往吊及良而卒将以尸入呉人辞焉上介尹盖曰寡君使葢备使吊君之下吏无禄使人逢天之慼大命陨坠絶世于良废日供积一日迁次今君命逆使人曰无以尸造于门是我寡君之命委于草莽也无乃不可乎呉人不敢辞君子以为知礼乃者无其上之词其曰复事未毕也
　　辛已有事于太庙仲遂卒于垂
