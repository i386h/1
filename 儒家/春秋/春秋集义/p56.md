<!-- { "loadSidebar": true } -->
　　谢湜曰舎未逾年称君以明舎之为君也君薨世子柩前嗣立君父之位定矣号则称子一年不可二君故也齐穆公卒子舍立国人皆北面为臣舍之君位定矣公子商人骤施聚士将以求国以舍立未逾年不以成君视舍而害之故舍之遇难春秋特以成君书之以正商人弑逆之罪也正商人之罪以为天下逆恶之戒也春秋立例于初以示法变例于终以起义郕太子未即位称伯齐嗣子舍未逾年称君皆变例以明微者也贼不讨舍不葬故不书葬商人称公子与楚商臣称世子同意
　　胡安国曰州吁弑君则以国氏商人独称公子何也以国氏者累及乎上称公子者诛止其身夫州吁宠爱有匹嫡夺正之渐庄公养成其恶莫之禁至于弑逆则有以致之矣故曰以国氏者累及乎上按左氏鲁叔姬妃齐昭公生舍叔姬无宠舍无威商人心知其孤危寡恃可以取而代也于是骤施于国而多聚士然则商人弑逆出于其身之所为而非昭公有以致之也故曰称公子者诛止其身舍未逾年而成之为君者谷梁子曰成舍之为君所以重商人之弑也吕祖谦曰齐商人弑舍舍无威以母之无宠亦不见重于其子
　　宋子哀来奔
　　谢湜曰萧封人子哀宋以为卿不义宋公而出此大夫之不事污君不居乱邦洁身而去者也列国大夫以卑辱以庸昧以过恶得罪而去者众矣子哀独以高节辟乱来奔春秋字而不名贵之也宋大夫司马以忠死其位者也宋司城以义去其君者也宋子哀洁而不累于禄者也三子者死生去就虽不同其归皆适于义而已臣子之节着于乱世而可以风劝天下者未有美于此者也
　　胡安国曰宋昭公无道高哀为萧封人以为卿不义宋公而出遂来奔书曰子哀贵之也易曰几者动之微吉之先见者也君子见几而作不俟终日宋子哀有焉昔微子去纣列于三仁之首哀不立于危乱之邦而春秋书字谓能贵爱其身以存道也若偷生避祸而去国出奔亦何取之有
　　冬单伯如齐齐人执单伯
　　谢湜曰单伯季孙意如叔孙婼皆鲁卿卿佐国命所系为邻国所执其忧危大故执书至书重之也单伯以吊丧如齐懿公不道执之
　　胡安国曰齐君舍鲁之甥也商人弑舍固忌鲁矣鲁使单伯如齐齐人意欲辱鲁故执子叔姬而诬之以罪不称行人公羊所谓以己执之者也
　　吕祖谦曰齐人执单伯此是王室之衰弱齐君无道之甚
　　齐人执子叔姬
　　程氏学曰齐人执子叔姬十五年齐人来归子叔姬子叔姬妃齐昭公生舍昭公卒舍即位公子商人弑君之恶已显而执叔姬之事圣人不独罪商人也齐人不讨贼俱北面事之又致执其君母齐之人均有罪焉故曰齐人执子叔姬执之书其归不得也谢湜曰子叔姬适齐昭公生舍舍即位公子商人弑舍又执子叔姬商人弑逆之恶显矣齐人不能讨国贼反以臣礼事之叔姬之欲归鲁也又使商人执君之母而囚之叔姬之执齐人均有大罪故执书齐人罪之也齐人众辞执叔姬书人与诸侯执公卿书人异矣叔姬有母道于齐不称夫人以着商人絶之也凡内女适诸侯不书归者或公未即位女已行故胡安国曰子叔姬者齐君舍之母也弑其君执其母皆商人所为而以为齐人执之何也商人弑君之罪已显而齐人党贼之恶未彰商人骤施于国而多聚士是以财诱齐国之人而济其恶也齐人懐商人之私恵忘君父之大伦弑其君而不能讨执其母而莫之救则是举国之人皆有不赦之罪也假有人焉正色而立于朝谁敢致难其君而不顾乎故圣人书曰齐人执子叔姬所以穷逆贼之党与而治之也其讨罪之防严矣故曰春秋成而乱臣贼子惧
　　十有五年春季孙行父如晋三月宋司马华孙来盟谢湜曰书官而不名贵之也书官而名贬之也司马见杀不名善其能死职也司城出奔不名善其能去职也华孙书官书名则与此异矣安暴君之朝食污君之禄进无直谏之忠退无洁身之义奸邪同宠为昭公以国事来盟书华孙贬之也书司马着其失职也华氏孙名左氏以为字误矣来不称使者昭公国乱无政华孙为宋来盟故也
　　胡安国曰司马主兵之官称华孙者自督弑殇公诸侯受赂失贼不讨使秉宋政及其后世继掌兵权春秋之所禁者故传载其承命亚族之词而经书曰宋司马华孙来盟其曰华孙犹季孙叔孙仲孙臧孙之类不书名者义不系于名也不称使以是専行为无君矣孟子曰所谓故国非谓其有乔木有世臣之谓也春秋此义其欲后世以贤者之类功臣之胄为世臣然后委之以政乎
　　夏曹伯来朝
　　谢湜曰为齐难故来朝
　　齐人归公孙敖之丧
　　谢湜曰敖卒于齐鲁人许反其丧齐人之以敖丧至也以鲁人释其罪而反之故书归以恵叔请于齐而得之故不书来法以正国刑以治罪法不行于宗族刑不加于大恶鲁之失道也
　　胡安国曰公孙敖庆父之后行又丑矣出奔他国其卒与丧归皆书于防者许翰以为文伯恵叔二子之哀诚无已也故鲁人从其请国史记其事仲尼因而不革者以敖着教也易曰有子考无咎周公命蔡仲曰尔尚盖前人之愆
　　六月辛丑朔日有食之鼓用牲于社
　　谢湜曰庄公文公不知所以救灾故鼓用牲于社
　　单伯至自齐
　　谢湜曰卿至不书降于君也单伯季孙意如叔孙婼皆以被执得至故书
　　胡安国曰单伯天子之命大夫也故逆王姬防伐宋使于齐皆书其字而不名与意如婼异者无所书而不专王命谨臣礼也
　　晋却缺帅师伐蔡戊申入蔡
　　谢湜曰却缺以师伐蔡蔡人不服于是以师入蔡伐以治罪而已蔡不与盟蔡侯之过也师入其国则蔡人受害者众矣伐蔡书入罪却缺之暴也兵众入国其为患大书日谨其变
　　秋齐人侵我西鄙
　　谢湜曰执单伯执子叔姬侵我西鄙懿公之不道也以逆得以逆守贼臣之取祸也
　　吕祖谦曰齐人伐我西鄙一则是执叔姬恨以王使来请一则是弑君后恐诸侯来讨
　　季孙行父如晋
　　谢湜曰行父春如晋秋又如晋以齐故
　　冬十有一月诸侯盟于扈
　　程颐曰鲁以备齐不在防故不序又称诸侯者众辞见众国无能为也此盟为齐乱也
　　谢湜曰公子商人弑齐君执君母病鲁而执其卿害鲁而侵其鄙逆恶之大者也晋灵防八国诸侯盟于扈谋伐齐也齐人赂晋不克而还讨逆定乱义事也诸侯所同欲也晋受赂中止诸侯弗能正诸侯所同罪也故扈之盟总称诸侯公不与盟齐难故也胡安国曰盟于扈者晋侯宋公卫蔡陈郑曹许八国之君也何以不序畧之也春秋于夷狄君臣同词而不分爵号说者以为畧之也八国曷为畧之等于夷狄乎齐人弑君不能致讨受赂而退奚以贤于狄矣不曰晋人防诸侯盟于扈而曰诸侯盟者分恶于诸侯也陈恒弑其君孔子沐浴而朝告于哀公请讨之弑君之贼夫人之所得讨也而况于诸侯乎况于邻国乎畧诸侯而不序以其欲讨齐罪而复不能也况于邻壤初不与盟防者乎鲁君之罪亦可知矣吕祖谦曰晋盟诸侯于扈谋伐齐齐赂晋而还至十六年鲁赂齐此亦见春秋时风俗皆以贿赂为尚自入春秋受赂亦未曽无之只是未若此之甚其大畧可见
　　十有二月齐人来归子叔姬
　　谢湜曰子叔姬齐君母不书夫人商人絶之也忿而执之絶而归之商人之罪也臣子不能讨贼治罪而从之齐人之罪也归叔姬罪在齐人故书来
　　胡安国曰不言齐子叔姬来归而曰齐人来归子叔姬者见子叔姬无罪齐人自絶而归之尔春秋深罪齐人以商人为君而不知其恶故其执叔姬与弑其君商人皆称齐人深责之也
　　吕祖谦曰齐人来归子叔姬齐执叔姬公羊以为单伯淫叔姬盖公谷只是经生不识朝廷大事其间词或鄙俚其中説经防与理处甚明又不可不仔细防盖縁他传得子夏学所以识得此不比左氏是国史所以识得朝廷大要
　　齐侯侵我西鄙遂伐曹入其郛
　　谢湜曰懿公初以不道侵鲁继以迁怒伐曹曹人不服又以兵入其郛兵之暴乱甚矣书侵书入罪之也书遂着其横也郛外城入其郛者曹人守城齐师乘其郛而入之也
　　十有六年春季孙行父防齐侯于阳谷齐侯弗及盟程氏学曰季孙行父防齐侯于阳谷齐侯弗及盟齐鲁先既约盟而公不往乃使季孙行父防故齐侯弗及盟也夫齐强鲁弱公违约不自下而抗大国以取怒危道也
　　谢湜曰齐再侵鲁鲁为请盟其盟也公不能往而行父出防于是齐侯不与为盟懿公暴横不率久矣阳谷之防文公遣大夫出盟大国至使失欢于齐非保国之道也将以保国而反以危国书弗克盟危之也危之着文公之倦于政也阳谷齐地
　　夏五月公四不视朔
　　程氏学曰古者颁告朔于邦国诸侯受而藏之祖庙每月朔朝于庙告而行之然则朝庙者谓告月也文公慢弃天时不尊王朔以闰月附月之余怠而不告犹朝于庙舍其本而行其末耳左氏曰闰月不告朔非礼也若公四不视朔则尤甚矣
　　谢湜曰告朔以朔政告之庙视朔视朔政而聴之文公之倦政也其始不告朔而已终则不视朔焉其始闰不告朔而已终则四不视朔焉一月之政系于朔朔政不视则国之政事不复聴治矣朔政不视至于四月则视朔之礼自是不复行矣书四不视朔以明朔礼之废也
　　胡安国曰天子颁朔于诸侯诸侯每月奉以告庙出视朝政文公四不视朔公羊子以为疾也不言疾自是公无疾不视朔也此见圣人所书之意若后复视朔者必于此书公有疾与昭公如晋之事比矣文公厌政备见于经闰不告朔不视无雨不闵防同不与庙坏不修作主不时事神治民之怠也则其心放而不知求久矣
　　六月戊辰公子遂及齐侯盟于郪邱
　　谢湜曰阳谷之防齐侯弗及行父盟鲁不可以与齐抗乃使公子遂以赂请盟故二国盟于郪邱郪邱之盟齐为盟主盟以鲁大夫及齐侯者抑齐之强也抑齐之强者责其以赂屈鲁而盟也郪邱齐地
　　秋八月辛未夫人姜氏薨
　　谢湜曰姜氏僖公夫人
　　毁泉台
　　谢湜曰上之所为下之所效国君举动不可以不慎也物之不足疑情之不足信者明君弗惑也兴之无利于民废之无损于民者明君弗为也故灾变妖孽之来不以邪说乱其心不以无稽之言贰其聴反身修徳以应之而已泉台鲁之旧也鲁人以蛇出泉宫夫人继殁由是恶泉台而毁之惑之大者也川谷有妖咎不在川谷宫室有妖妖不在宫室惑蛇妖毁泉台缪举之大也祸福不以理推吉凶不以事考死生不以聴命壊先君建立以弭一日不足信之妖非明君之举也何以为天下后世法哉书毁泉台罪其不明也
　　胡安国曰先祖为之非矣然台之存毁非安危治之之所系也虽勿居可也而必毁之是暴扬其失有轻先祖之心此履霜之渐弑父与君之萌春秋之所谨也故书
　　楚人秦人巴人灭庸
　　谢湜曰楚子西通巴人北通秦人故灭庸
　　胡安国曰楚大饥戎与麇濮交伐之而庸人幸其弱帅羣蛮以叛楚此取灭之道也楚人谋徙于阪高蒍贾曰不可我能往寇亦能往不如伐庸亦见其谋国之善矣故列书三国而楚不称师减楚之罪词也吕祖谦曰庸人帅羣蛮以叛楚麇人率百濮聚于选将伐楚是时楚不先伐麇而先伐庸者何故盖当时病根在庸其倡率羣蛮以攻楚者皆是庸故先伐庸也是以楚之为计使庐人七遇皆北所以示其甚弱之势而使庸人见之以为不足与战遂不设战备庸人既败则羣蛮皆散卒难与合以攻楚所以如此者必欲灭庸而后已若病根不去则终亦为患矣
　　冬十有一月宋人弑其君杵臼
