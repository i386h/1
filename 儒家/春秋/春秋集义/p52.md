<!-- { "loadSidebar": true } -->
　　胡安国曰有事者时祭大事祫也合羣庙之主食于太庙升僖于闵之上也闵僖二公亲则兄弟分则君臣以为逆祀者兄弟之不先君臣礼也君子不以亲亲害尊尊故左氏则曰祀国之大事而逆之可乎子虽齐圣不先父食乆矣公羊则曰其逆祀先祢而后祖也糓梁则曰逆祀则是无昭穆也无昭穆则无祖也闵僖非祖祢而谓之祖祢者何臣子一例也夫有天下者事七世诸侯五世説礼者曰世指父子非兄弟也然三传同以闵公为祖而臣子一例是以僖公父视闵公为礼而父死子继兄亡弟及名号虽不同其为世一矣
　　朱熹语録或问诸家多谓跻僖公故夫子不欲观禘此説如何熹曰禘是于始祖之庙推所自出之帝设虚位以祀之而以始祖配即无昭穆之序王者有禘有祫故周禘帝喾以后稷配之诸侯有祫而无禘此鲁之所以为失礼也
　　吕祖谦曰大事于太庙如禴烝尝是常祭止谓之事如禘祫非常祭则谓之大事又曰礼无不顺凡是礼事事无不顺况祀是国之大事岂可不顺今而逆之岂可谓之礼又曰汤不先契文武不先不窋契与不窋不是不肖但较之汤文武少劣耳宋祖帝乙郑祖厉王犹上祖也如帝乙与厉王虽不肖犹尊而上之以为祖此处最要看知得子不以己之贵而耻其祖之贱
　　冬晋人宋人陈人郑人伐秦
　　程頥曰秦以愤取败晋可以已矣而复伐秦报复无已残民结怨故贬称人
　　谢湜曰襄公既败秦师于殽又败秦师于彭衙今又合四国之众伐秦着其连祸也
　　胡安国曰按左氏四国伐秦报彭衙之役则皆国卿也其贬而称人者晋人再胜秦师在常情亦可以已矣而复兴此役结怨勤民是全不务徳専欲力争而报复之无己也以致济河焚舟之师故特贬而称人
　　公子遂如齐纳币
　　程氏学曰二年冬公子遂如齐纳币四年夏逆妇姜于齐卿佐纳币微者逆之固为失礼而未为重者也春秋之义防显阐幽其在乎此文公禫未除而纳币违礼而隐者也女在其父母家之所称也故逆皆称女以未成妇也文公之图婚也以既禫为防终以纳币为未成理固幽而难辨也非圣人谁眀之特书曰逆妇姜于齐言纳币则已成妇矣不书至者不告庙也娶夫人所以奉宗庙而不告之其不恭也大矣若宣元年公子遂如齐逆女遂以夫人妇姜至自齐谓不侍贬絶而恶见者也先儒谓婚姻不当使公子而不述其所以葢公子公孙于国事皆惟臣礼而已惟婚姻之礼则于家人有尊卑之序若俾尊者从事则非顺也卑者行之何有于不可哉
　　谢湜曰不待既祥而大事于庙不待释禫而纳币于齐忘哀之早也
　　胡安国曰婚烟常事不书其书纳币者防未终而图婚也夫娶在三年之外矣则何讥乎春秋论事莫重乎志志敬而节具与之知礼志和而音雅与之知乐志哀而居约与之知防非虚加之谓也重志之谓也此皆使人私欲不行闲邪复礼之意
　　吕祖谦曰襄仲是庄公子文公叔此是至亲者所以委之
　　春秋集义卷二十六
　　钦定四库全书
　　春秋集义卷二十七
　　宋　李明复　撰
　　文公
　　三年春王正月叔孙得臣防晋人宋人陈人卫人郑人伐沈沈溃
　　程氏学曰滕文公问孟子曰齐人将筑薛吾甚恐如之何则可孟子曰是谋非吾所能及也无已则有一焉凿斯池也筑斯城也与民守之効死而民弗去则是可为也由此观之则诸侯守邦岂可致民之溃哉一被侵伐而民散君之不能可知矣蔡溃莒溃沈溃之类皆是也
　　谢湜曰沈微国溃奔散之词与民守国効死而民弗去诸侯之职也一遇大国侵伐而国人溃焉君之不仁其民民之不死其上可知矣晋无懐服小国之道故伐沈沈无効死勿去之民故沈溃沈溃蔡溃莒溃其义一也
　　胡安国曰按左氏伐沈以其服于楚也沈溃民逃其上也五国皆称人将非命卿也沈在汝南平舆县北未尝与中国防盟而南服于楚师入其境而民人逃散虽非义举比于报复私怨之兵则有间矣故其词无褒贬凡此类欲示后世用师者知权而本之以正也
　　夏五月王子虎卒
　　谢湜曰王子虎天子大夫王叔文公也王臣以赴告之礼通于邦国故夺爵书名不以外诸侯之礼待之也
　　胡安国曰王子虎不书爵讥之也天子内臣无外交或曰礼称情而为之节文者也叔服新使乎我则宜有恩礼矣仲尼脱骖于旧馆虽卒叔服可也夫脱骖于旧馆恶夫涕之无从而为之非礼之经也天子内臣无外交而以新使乎我致恩礼焉是以私情害公义失轻重之权矣
　　秦人伐晋
　　程颐曰结怨连祸残民以逞晋人畏之而不出秦人极其忿而后悔过圣人望其能终改耳
　　谢湜曰晋以四国伐秦故秦复伐晋
　　杨时曰或曰书之终秦誓以见圣人之乐人悔过也故凡过而能悔者取其悔而不追其过可也今有杀人而被刑者临刑而曰吾惟杀人以至此也仁者于此亦必哀而取之曰书之有秦费二誓以志帝王之诰命于是絶故也其大意则言有国者不可废誓于誓之中其事又有可取者则如秦之罪已而不责人是也若曰取其悔而已不咎其过其既悔而有过也亦不当罪乎圣人以恕待人于人之悔也嘉之可也如以悔为是而不问其改与不改则改过者鲜矣故君子之取人也取其改不取其悔且杀人至于被刑而自状其过盖伤其死之不善也使杀人而不必死其肯悔乎殽之战不败则秦自以为功矣何以知之以济河之师知之也济河之师何义哉
　　胡安国曰按左氏秦伯伐晋济河焚舟封殽尸而还其称人何也圣人作易以惩忿室欲为损卦之象其词曰损徳之修也春秋诸侯之知徳者鲜矣穆公初听杞子之请违蹇叔之言其名为贪兵是欲而不能窒也及败于殽归作秦誓庶几能改将窒其欲矣复起彭衙之师殽函之役其名为忿兵是忿而不能惩也今又济河取郊人之称斯师也何义哉晋人畏秦而不出穆公逞其忿而后悔自是见伐不报始能践自誓之言矣是故于此贬而称人备责之也
　　吕祖谦曰秦穆惩殽之败仍用孟明增修国政竟刷大耻夫子骤列其悔过之誓于二帝三王之后者抑有意焉一悔可以破百非一善可以涤百恶秦穆在春秋中朝讥暮贬左瑕右玷虽擢髪不足以数其罪及入于书则温然粹然不见微隙是典谟诰誓之秦穆而非复春秋之秦穆也圣人之劝深矣自时厥后晋有邲之败齐有鞌之败楚有鄢陵之败其余败军者未易槩举如秦之惩败而悔过者则无闻焉此书之所以止于秦也继秦穆而有悔过自誓之举则夫子之序书讵终于秦耶
　　秋楚人围江
　　谢湜曰江即晋故楚围江
　　雨螽于宋
　　谢湜曰螽众多自上而下故曰雨螽螽田原沴气所生雨螽空中沴气所生雨螽于宋宋国政治不和所致故也
　　冬公如晋十有二月己巳公及晋侯盟
　　谢湜曰公再朝于晋故晋侯与之盟比年再朝再盟晋之不道文之不立可知也
　　吕祖谦曰晋人惧其无礼于公请改盟鲁是守礼义之国不比其他国鲁一失之则他国皆失
　　又曰晋国盛时虽有一二事不是卒未见其害盖天下畏其强不敢与之较故襄子虽以大夫之卑盟国君之尊鲁之君臣熟视亦不敢较至于改盟鲁亦惟命是听在当时虽未见其害驯致襄世平公袭其迹而为之欲改卫盟卫即叛而不从遂至兵连祸结数年不解正縁襄子做得样子不是此所以后世蹈之有其害也
　　晋阳处父帅师伐楚以救江
　　谢湜曰楚人围江晋阳处父伐楚以解江围其志善矣然江微国其去楚逺越千里声楚之罪而救之其势不相接其力不相及非救江之道也
　　胡安国曰以者不以之也救江善矣其书以何楚尝伐郑矣齐桓公逺结江黄合九国之师于召陵然后伐郑之谋罢又尝围宋矣晋文公许复曹卫防四国之师于城濮然后围宋之役解今冮国小而弱非能与宋郑比楚人围之必不待彻四境屯戍守御之众与宿卫尽行也当是时楚有覆载不容之罪晋主夏盟宜合诸侯声罪致讨命秦甲出武闗齐以东兵畧陈蔡而南处父等军方城之外楚必震恐而江围自解矣计不出此乃独遣一军逺攻强国岂能济乎故书伐楚以救江言救江虽善而所以救之者非其道矣此春秋纪用兵之法也
　　吕祖谦曰楚师围江晋先仆伐楚以救江晋如何不便救江先去伐楚盖晋是伯主不得不备礼去救他非是十分要救他使告于周王叔桓公只是欲假天子之势想王师之行亦不多阳处父只是偏师如何伐得楚故次年楚灭江
　　四年春公至自晋夏逆妇姜于齐
　　程颐曰纳币在丧中与丧婚同也称妇姜已成妇也不称夫人不可为小君奉宗庙也不书逆者虽卿亦失其职矣
　　或问夏逆妇姜于齐何故便书妇曰此是文公在丧服将满之时纳币故圣人于其逆时便成之为妇罪其居丧而娶也春秋微显阐幽乃在于此处凡事分明可见者圣人更不微文以见意只直书而已如桓三年及宣元年逆女皆分明在丧服中成婚故只书逆女也文公则但在丧服纳币至逆女却在四年圣人欲显其居丧纳币之罪故书妇姜便成之为妇也其意言虽至四年方逆女其实与丧婚同也
　　程氏学曰先儒谓国君必亲迎以使大夫为非礼据文王亲迎于渭以质之也夫妇人伦之本固天地之大义也然诸侯有社稷有民人茍必迎于他邦而所娶之国或道里之逺则将绵厯日月旷废国家之治恐于理不必然矣御轮之礼若施于所馆岂曰不宜何必越国而行哉且文王之迎太姒惟曰于渭不闻于莘造周之地盖未逺于周邦且文王当是时未知其已为诸侯否也至于诗书韩侯迎止于蹶之里则蹶为王卿士若韩侯因朝觐至周而迎不亦宜乎然则逆夫人使卿未为不重也婚姻者人道之始故曰女之行国之大事也谨书之而得失见矣
　　谢湜曰公使大夫迎姜氏为夫人逆者非卿故不名至不告庙故不书至夫人上配国君其体尊矣逆不以卿至不告庙不钦之大也凡夫人逆则为女至而告庙则为妇女在父母家之称也妇从夫之称也故春秋逆称女至称妇文姜妇行已亏哀姜讐女皆不可以奉宗庙故文姜至称姜氏哀姜入称姜氏皆不以妇姜待之也文公之结婚也以既禫为丧终以纳币为未成礼葢不知纳币则妇礼已成禫而纳币则为丧娶故逆称妇姜以明妇礼成于纳币也妇礼成于纳币则文公禫而纳币其恶由此见矣称女则系齐称妇则系鲁故女则以齐逆之妇则逆之于齐也春秋之义显者微之使深幽者阐之使明以禫为丧终以纳币为未成妇其违礼隠矣春秋逆即称妇所以阐幽而明微也
　　胡安国曰逆皆称女以未成妇而女者在父母家之所称也往逆而称妇入国不书至何哉此春秋诛意之效也禫制未终思念娶事是不忘哀而居约矣方逆也而已成为妇未至也而如在国中原其意而诛之也不称夫人姜氏者亦与有贬焉妇人不専行何以与有贬父母与有罪也文公不知敬其伉俪违礼而行使国乱子弑齐人不能鍳微知著冒礼而往使其女不允于鲁皆失于不正其始之过也夫妇之际人伦之首礼不可不谨也故交贬之以为后鉴
　　狄侵齐秋楚人灭江
　　谢湜曰处父失救之道故楚灭江
　　晋侯伐秦
　　程頥曰秦逞忿而伐晋晋畏而避之其见报乃常情也秦至此能悔过矣故不复报晋圣人取其能迁善也称晋侯不复加讥见秦宜得报而自悔不复修怨乃其善也
　　谢湜曰殽役之后秦晋怨结祸连兵革不息
