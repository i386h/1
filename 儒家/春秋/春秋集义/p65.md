<!-- { "loadSidebar": true } -->
　　朱熹语録或问都鄙四丘为甸六十四井出车一乗甲士三人步卒七十二人不审乡遂车赋如何曰乡遂亦有车但不可见其制六乡一家出一人排门是兵都鄙七家而出一兵在内者役重而赋轻在外者役轻而赋重六军只是六乡之众六遂不与六遂亦有军但不可见其数侯国三军亦只是三郊之众大国三郊次国二郊小国一郊或説车一乗不止甲士三人步卒七十二人此是轻车用马驰者更有二十五人将重车在后用牛载糗粮戈甲衣装见七书如鲁颂公徒三万已具其説或又问侯国亦仿乡遂都鄙之制否曰郑氏説侯国用都鄙法然观鲁人三郊三遂及孟子请野九一而助国中什一使自赋则当亦是乡遂
　　吕祖谦曰丘甲是丘出一甸之赋盖一甸六十四井出长毂一乗马四疋牛十二头甲士三人步卒七十二人计五百十二家七人以上可出一人一丘止十六井计一百二十八人乃三人出一人盖四倍于常矣司马法二十五人为一甲一车七十五人正是三甲胡春秋论此已详但司马法大率与周礼不同盖当时更革非一次所以不同也如驷介百乗徒兵千便是不同
　　夏臧孙许及晋侯盟于赤
　　谢湜曰齐为鲁难故
　　胡安国曰初宣公谋以晋人去三桓归父为是见逐而奔齐矣今季孙当国恨齐人之立宣公纳归父又惧晋侯之或见讨也故往结此盟赤晋地也其称及鲁所欲也盟非春秋所贵而恶屡盟者非惟长乱亦国用民力所难给也成公即位之初方经大故未有施舎已责逮鳏寡赦乏困之事也为齐难既作丘甲矣闻将出楚师又逺与晋寻盟岂固本保邦之道乎书及晋侯盟于赤非特备齐惧晋盖三桓懐忿怼君父之心将有事于齐而汲汲欲之者罪可见矣
　　秋王师败绩于茅戎
　　程氏学曰王师败绩于茅戎不言战者王者至尊天下无敌书曰王师败绩于茅戎自败也王者不能以义征四方乃徼戎以致败岂不曰自取之乎圣人立法以垂后世示之以意而已一书王师败绩于茅戎而尊王之义与王自取败之道咸得而见矣
　　谢湜曰王者无敌于天下其师有征无战故东面征西夷怨南面征北狄怨定王失此道矣义不足以征戎而以诡道徼戎师不足以服戎而以干戈敌戎此其所以取败也然则王师之败非戎能敌王而败之也其败乃王自取之而已春秋败不书战以明王师无敌也师以自败为文以明王之自取也王之在郑也书出以正其失道矣书居则以尊之也王之不利于戎也书败绩以正其失道矣不书战则以尊之也春秋着时王之失明王徳于天下其法皆如此而已矣胡安国曰程氏曰王师于诸侯不言败诸侯不可敌王也于外域不言战外域不能抗王也不可敌不能抗者理也其敌其抗王道之失也桓王伐郑兵败身伤而经不书败存君臣之义立天下之防也刘康公邀戎伐之败绩于徐吴氏而经不书战辨华夷之分立中国之防也是皆圣人笔削非鲁史之旧文也然笔于经者虽以尊君父外域然为义而君父所以尊外域所以服则有道矣桓王不以讨贼兴师而急于伐郑康公不以惇信持国而轻于邀戎是失其所以君天下御四夷之道也书败绩于茅戎者言自败也其自反亦至矣
　　冬十月
　　二年春齐侯伐我北鄙
　　谢湜曰鲁衞曹皆恶齐故齐侯来伐
　　胡安国曰初鲁事齐谨甚虽易世而聘会不絶也又与晋侯盟于断道而后怨隙成再盟于赤而后伐我北鄙齐侯之兴是役非义矣鲁人为鞌之战岂义乎同曰愤兵务相报复而彼此皆无善者则亦不待贬而罪自见矣
　　夏四月丙戌衞孙良夫帅师及齐师战于新筑衞师败绩谢湜曰齐侯伐鲁北鄙师之还也衞孙良夫帅师战之卫师败焉故新筑之战以孙良夫主战而罪之胡安国曰齐师侵虐而以衞主此战何也衞侯初与晋同盟于断道矣又使世子臧与晋同伐齐矣又使孙良夫石稷将侵齐矣及与齐师遇石稷欲还良夫不可曰以师伐人遇其师而还将谓君何若知不能则如无出今既遇矣不如战也遂战于新筑故齐师虽侵虐而此战以衞主之也春秋善解纷贵逺怨而恶以兵刃相接故书法如此
　　六月癸酉季孙行父臧孙许叔孙侨如公孙婴齐帅师会晋郤克衞孙良夫曹公子首及齐师战于鞌齐师败绩
　　谢湜曰顷公即位十年初未尝一与会盟侮盟主病诸侯断道之盟四国将以伐齐也顷公不知自反且又伐鲁北鄙败衞于新筑结怨诸侯甚矣故四国会师攻齐而败之于鞌晋之败齐也至欲以萧同叔子为质使齐之耕者尽东其亩然则诸侯怨齐其深可知也虽然齐为不道晋率诸侯讨之义也乃若问罪不明大义不举务以攻战为心使齐人至于积尸流血而后已失吊民伐罪之道矣故鞌之战战不书伐其战也以四国主战而罪之也鲁书四大夫帅师罪其逞怨也
　　胡安国曰大国三军次国二军鲁虽大国而四卿并将是四军也当此时旧制犹存尺地皆公室之士也一民皆公室之兵也上卿行父与侨如婴齐各帅一军会战而臧孙许如晋乞师又逆晋师为之道本不将兵特往来晋鲁两军之间与谋议耳成公初立主幼国危为季孙一怒扫境内兴师而四卿并出肆其愤欲虽无人乎成公之侧有不恤也然后政自季氏出矣将称元帅略其副属词之体也而四卿皆书者岂特为详内録哉坚氷之戒亦明矣经之大例受伐者为主而此以四国及之者以一笑之微残民毒众防获其君而怒犹未殆焚雍门之茨侵车东至海故以四国主之为愤兵之大戒见诸行事深切着明矣又曰鞌之战齐师败绩遣使致赂若以例言当曰来盟于师春秋特变其文曰及国佐盟于爰娄何也晋人欲以萧同叔子为质而使齐之封内尽东其亩国佐震怒愤其侵侮请合余烬背城借一当此时晋郤克以八百乗之众连鲁衞之党乗战胜之威屈于一言反与之盟而不能复也圣人特书曰及以明国佐之功以抑郤克之横以示天下后世忠臣义士克敌之方在于曲直不以彊弱分胜负也
　　秋七月齐侯使国佐如师己酉及国佐盟于袁娄谢湜曰齐师败绩于是顷公使国佐以纪甗玉磬与地听命于师四国乃及国佐为盟齐虽数侵诸国然未若荆楚之暴也四国虽以报怨兴师然未若齐桓伐楚之义也故袁娄之盟与召陵之盟其不同逺矣齐侯使国佐如师非齐服我而来也齐以赂求晋而纾厄也及国佐盟非齐以义求盟也晋受齐赂而与之盟也使国佐如师则其盟未定也与来盟于师异矣及国佐盟则盟出于晋也与屈完来盟异矣然则春秋之盟能使敌国自服而来者未有若召陵之美也
　　胡安国曰齐国佐如师与楚屈完来一也然陉之役则曰来盟于师盟于召陵鞌之战则曰及国佐盟于袁娄何也荆楚暴横慿陵诸夏齐桓公仗义声罪致讨威行江汉之上不待加兵而楚人悦服其书来盟于师者楚人自服而求盟也盟于召陵者桓公退舎礼与之盟也在春秋斯为善矣若夫袁娄则异于是齐虽侵虐未若荆楚之暴也诸国大夫含愤积怒欲雪一笑之耻至于杀人盈野非有击强扶弱之心国佐如师将以赂免非服之也晋大夫又不以徳命使齐人尽东其亩而以萧同叔子为质夫萧同叔子齐君之母也则亦悖矣由是国子不可请合余烬背城借一揖而去之郤克使鲁衞之使以其词为之请逮乎袁娄而与之盟则汲汲欲盟者晋也故反以晋人及之若此类见曲直之绳墨矣是故制敌莫如仁义天下莫大于理而强有力不与焉亦可谓深切着明矣
　　八月壬午宋公鲍卒庚寅衞侯速卒取汶阳田
　　谢湜曰汶阳田本鲁地鞌之败晋人使齐人反鲁侵地而归之书取以其因攻战而得之也
　　胡安国曰汶阳之田本鲁地也取者得非其有之称不曰复而谓之取何也恃大国兵力一战胜齐得其故壤而不请于天王以正疆理则取之不以其道与得非其有奚异乎然则宜奈何攷于建邦土地之图若在封域之中则先王所锡先祖所受经界世守不可乱矣不然侵小得之春秋固有兴灭国继絶世之义必有处也鲁在战国时地方五百里而孟氏语慎子曰如有王者作在所损乎在所益乎经于复其故田而书取所损益亦可知矣
　　冬楚师郑师侵衞十有一月公会楚公子婴齐于蜀程颐曰楚为强盛凌轹中国诸侯茍能固疆圉要结邻好岂有不能自存之理乃惧而服从与之会异时盟称人以见其衰弱责诸侯则鲁可知矣
　　胡安国曰按左氏鲁衞受盟于晋从于伐齐故楚为阳桥之役令尹子重曰师众而后可于是王卒尽行二国称师着其众也侵衞则书侵我师于蜀致赂纳质没而不书非讳也书其重者则莫重乎其以中国诸侯降班失列下与荆蛮之大夫会也季孙行父为国上卿当使其君尊荣其民免于侵凌之患而危辱至此特起于愤忮肆其褊心而不知制之以礼也书曰必有忍其乃有济惩忿窒欲徳之修也不忮不求行之善也躬自厚而薄责于人逺怨之方也季孙忿忮弗能惩也而辱逮君父不亦憯乎
　　胡宏曰以周公之裔宗卿之嗣至货赂乞盟其弃礼义人民辱国家也着明矣
　　丙申公及楚人秦人宋人陈人衞人郑人齐人曹人邾人薛人鄫人盟于蜀
　　谢湜曰楚以四国伐齐故婴齐率郑师侵衞将以救齐也婴齐楚卿帅师者婴齐也不书婴齐而书楚师者以着楚国威势之盛也以楚国威势之盛故宣公出会婴齐公及列国大夫皆相率受盟于蜀也蜀之盟婴齐贬称人黜荆楚之强也自秦宋至于薛鄫其卿皆贬称人罪其从楚人也是时晋为盟主诸侯同心附晋则威力固足以制楚而攘之矣鲁衞曹邾有断道之盟臧孙许有之盟三国复赖晋以败齐师晋于诸侯固有力矣四国弃信背义不旋踵受盟于夷以至列国大夫纷然四起从之何以振华夏之威哉信义中国之纪纲也诸侯无信义以从大国之晋则中国之纪纲壊矣故列国之卿皆贬而人之所以尊中国也卿贬称人则公之恶不待贬黜而见矣蜀鲁地盟在鲁地虽外为主亦书及賔主之辞也婴齐始称师以着其强终书人以着其贬中书名以着其人春秋立言之法也
　　胡安国曰盟而鲁与必先书公尊内也次书主盟者众所推也此书公及楚人则知主盟者楚也公子婴齐秦右説宋华元陈公孙宁衞良夫郑去疾皆国卿也何以称人楚僭称王春秋黜之不齿列国晋虽不竞犹主夏盟诸侯茍能任仁贤修政事保固疆圉要结邻好同心择义坚事晋室荆楚虽大何畏焉今乃西向服从而与之盟不亦耻乎夫召陵城濮之事故府可按也乃是之从亦为不善择矣经于鲁君盟会不信则讳公而不书不臣则讳公而不书蜀之盟弃晋从楚书公不讳何也事同而既贬则从同同正始之义也从荆楚而与盟既讳公于僖十九年齐之盟矣是以于此不讳而人诸国之大夫以见意也
　　三年春王正月公会晋侯宋公卫侯曹伯伐郑
　　谢湜曰晋讨楚郑侵衞故伐郑蜀盟之后晋侯伐郑而四国复从则晋国之力固足以合诸侯而用之也景公能明信义以懐服邦国则楚安有今日之暴哉蜀盟之后继书晋侯伐郑与之也先君未而宋共衞定以成君会伐书爵着其恶也
　　胡安国曰按左氏诸侯伐郑讨邲之役也遂东侵郑公子偃帅师御之覆诸鄤败诸丘舆夫讨邲之役则复怨勦民非观衅也遂东侵则潜师掠境非以律也覆而败诸则専用诈谋非正胜也度彼叅此皆无善也略而不纪胜负微也晋侯称爵而以伐书何也初为是役必以郑之从楚也附荆蛮扰中国则盟主有词于伐耳宋衞未曷为称爵背殡越境以吉礼从金革之事也
