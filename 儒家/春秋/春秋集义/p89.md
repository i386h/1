<!-- { "loadSidebar": true } -->
　　卫公孟彄帅师伐曹季孙斯仲孙何忌帅师堕费谢湜曰费季孙氏邑费尤强故二卿帅师堕之胡安国曰按左氏仲由为季氏宰将堕三都于是叔孙氏堕郈季氏将堕费公山不狃叔孙輙帅费人袭鲁公与三子入季氏之宫登武子之台费人攻之入及公侧仲尼命申句须乐颀下伐之二子奔齐遂堕费礼曰制国不过千乘都城不过百雉家富不过百乘以此防民诸侯犹有叛者故家不藏甲邑无百雉之城礼所当谨也郈费成者三家之邑政在大夫三卿越礼各固其城公室欲张而不得也三桓既微陪臣擅命凭恃其城数有叛者三家亦不能制也而问于仲尼遂堕三都是谓以礼为国可以为之兆也推而行诸鲁国而凖则地方五百里凡侵小而得者必有兴灭国继絶世之义诸侯大夫各谨于礼不以所恶于上者使其下亦不以所恶于下者事其上上下交相顺而王政行矣故曰茍有用我者期月而可三年有成
　　吕祖谦曰侯犯以郈叛须看初间都无此縁昭公出奔后鲁国大变都无纲纪所以如此
　　又曰孔子为政于鲁堕三家都邑考当时本末自有次序所谓三家都邑自常人论之必疑变不可知然考当时事端初不发于仲尼乃仲由为季氏宰发此议又是三家既有此议后来论之却言仲尼不自为谋恐三家万一不从伤威损重不可复令鲁国若使仲由为之从则公室之权自此振不从则不过不从家臣之言仲尼之礼貌未损鲁国之威权未沮为此论者亦未免为利害所夺亦未知圣人为政夫子之得邦家所谓立之斯立绥之斯来动之斯和圣人作而万物覩仲尼在上同此心者孰不怀同此气者孰不感况仲尼是勇鋭兼人之资感于气最先者所以为堕都之议而叔孙氏季氏皆从郈与费此二人亦非仲由所能令盖圣人在上他自有所感动仲由特发耳然两都既堕独公山弗狃负固而弗服何故比闭固难感者所以虽用兵未克如三苗逆命一般若仲尼终为政于鲁则闭固者亦须服又将此事反覆论之当仲尼为政公室之权虽未尽收已不见公室与三家之异昭公时三家与公室相为仇雠到此能与三子入宫登台当仓卒变乱之时敢如季氏之宫分明见得季氏与国同体了此见圣人感化之功如此
　　秋大雩冬十月癸亥公防齐侯盟于黄
　　谢湜曰以平故为盟
　　十有一月丙寅朔日有食之公至自黄十有二月公围成公至自围成
　　程氏学曰礼曰制国不过千乘都城不过百雉家富不过百乘以此防民诸侯犹有叛者孔子曰禄之去公室五世矣政逮于大夫四世矣故夫三桓之子孙微矣费也郈也成也三家之邑也政在大夫三家越礼各固其城三桓既微陪臣擅命而恃其城数有叛者故三家亦不能制也乃至屡围而不克帅师堕之费郈则堕矣成犹强不服是以公围而不果堕公羊曰孔子行乎季孙三月不违曰家不藏甲邑无百雉之城于是堕郈费斯得其义书此足以见有天下国家者可不慎于礼哉
　　谢湜曰成孟孙氏邑鲁将堕三都三卿堕郈堕费矣成犹强难服故公出堕成其堕成也卒于围之而止书围成著其不能堕也公不能亦孟孙有中辍之心故也
　　胡安国曰按左氏将堕成公敛处父谓孟孙曰堕成齐人必至于北门且成孟氏之保鄣无成是无孟氏也子伪不知我将不堕书公围成强也其致危之也仲由为季氏宰孔子为鲁司冦而不能堕成何也按是冬公围成弗克越明年孔子由大司冦摄相事然后诛少正夘与闻国政三月而商贾信于市男女别于途及齐人馈女乐孔子遂行然则围成之时仲尼虽用事未能专鲁国之政也而辩言乱政如少正夘等必肆疑沮于其间矣成虽未堕无与为比亦不能为患使圣人得志行乎鲁国以及朞月则不待兵革而自堕矣
　　胡宏曰司马迁载孔子堕三都之明年由大司冦摄相事夫圣人之仕所以大过人者无他焉夫天之生物随其分限无不可为而过者无可为而不及者为委吏则必防计当为乘田则必畜飬蕃为宰而亲民则必制飬生送死之节为司空而正封域则沟合昭公之墓为司冦而治奸乱则诛少正夘而堕三都及成不堕三家之虑变矣故经文不言三家直书曰公圣人色斯举矣安有明年由大司冦摄相之事所以必知其无者考按经文明年无更败起废之事而筑囿大搜絶与堕都之意不侔故也迁载孔子言行不得其真者尤多则未知其所以得实録之名者何故朱熹语録或问堕三都事费郈已堕而成不可堕是不用夫子至于此否曰既不用郤何故围成当时夫子行乎季孙三月不违则费郈之堕出于不意及公敛处父不肯堕成次第唤醒了叔季二家便做这事不成又齐人以女乐归之遂行不然当别有处置也又曰孔子相鲁欲堕三家至成则为孟氏所觉遂不可堕要之三家孟氏最弱季叔为强强者堕之而弱者反不可堕者强者不觉而弱者觉之故也问成既不可堕夫子如何别无处置了便休曰不久夫子亦去鲁矣若使圣人久为之亦须别有道理

　　春秋集义卷四十七
　　钦定四库全书
　　春秋集义卷四十八
　　宋　李明复　撰
　　定公
　　十有三年春齐侯卫侯次于埀葭
　　谢湜曰埀葭卫地
　　夏筑蛇渊囿
　　谢湜曰筑囿于郎筑囿于蛇渊着其妨民也
　　大搜于比蒲卫公孟彄帅师伐曹
　　谢湜曰曹人不服故再伐曹
　　秋晋赵鞅入于晋阳以叛
　　谢湜曰晋阳赵鞅邑鞅据邑叛故书入
　　胡安国曰按左氏赵鞅谓邯郸午曰归我卫贡五百家吾舍诸晋阳午许诺归告其父兄皆不可赵孟怒遂杀午围邯郸午荀寅之甥荀寅士吉射之姻也而相与睦遂伐赵氏鞅奔晋阳晋人围之赵鞅之入拒范中行也而直书曰叛何也人臣专土与君为市则是簒弑之阶坚冰之戒岂无以有己之义乎后世大臣有困于防闲迁延居外不敢释兵卒以忧死者亦未明人臣之义故尔故直书入于晋阳以叛入者不顺之词叛者不赦之罪
　　吕祖谦曰晋范氏中行与赵氏相攻观始者作乱之由与后来范中行氏之所以败赵鞅之所以再入看此曲折断之一言不过私之一字若致乱之由是当赵鞅欲邯郸午归卫贡五百家于晋阳午不从赵孟怒杀午縁此作乱范氏助他所以致乱之由只縁赵氏丰植其私邑私邑强大到得范中行氏所以邯郸午亦非有公心正縁午是荀寅之甥荀寅又是范吉射之姻亲党更相助到得赵鞅奔晋阳后来韩简子之徒言于公欲逐荀寅范吉射之徒亦非有正国家之刑其端亦私意乃欲以私爱立梁婴父为卿故欲逐范氏代其位韩简子亦与中行文子相恶欲乘闲逐之范氏助私党韩氏报私怨外面若欲振纲纪其实是私以此知晋室之乱举六卿虽或胜或负或存或亡通是一个私意为国尽皆私意无一人为公晋安得不亡
　　冬晋荀寅士吉射入于朝歌以叛
　　谢湜曰赵鞅叛晋阳荀寅士吉射叛朝歌权臣不率甚矣晋国之乱可知也
　　胡安国曰按左氏知文韩简魏襄子与荀寅范吉射相恶将逐荀范言于晋侯曰君命大臣始祸者死载书在河今三臣始祸而独逐鞅刑不均矣请皆逐之遂奉公以伐二子二子败奔朝歌晋主夏盟威服天下及大夫专政贿赂公行内外离折示威平丘而齐叛辞请召陵而蔡叛盟于沙咸而郑叛次于五氏而卫叛涖于郑防于夹谷歃于黄而鲁叛诸侯叛于外大夫叛于内故奔于晋阳而赵鞅叛入于朝歌而荀寅与士吉射叛以晋国之大天下莫强焉邦分崩而不能守也春秋于晋事或畧而不序或贱而称人或书侵以陋之责亦备矣至是三卿内叛直书于防见其效也故臧哀伯曰国家之败由官邪也官之失徳宠赂章也晋卿始祸縁卫贡也乐祁见执献杨楯也蔡侯从呉荀寅货也昭公弗纳范鞅赂也而晋室自是不复能主盟矣故为国以义不以利春秋之大法在焉见诸行事亦可谓深切着明矣
　　晋赵鞅归于晋
　　谢湜曰赵鞅韩晋之强宗也赵鞅之叛法所不赦韩魏为鞅请而复之定公不能察治乃以韩魏之请释其罪复其职还其爵邑使鞅复以无罪归国晋之国法不行于叛逆之人矣前书叛后书归罪其赦逆臣也
　　胡安国曰按左氏荀范奔朝歌韩魏以赵氏为请鞅入于绛盟于公宫然则书归者易词也韩魏为之请晋侯许之复而寅与吉射去国出奔则无有难之者故其归为易矣三子之叛其罪一也鞅以有援故得复寅吉射以无助故终叛春秋书鞅归于晋非与之也以罪晋侯纵失有罪无政刑耳叛逆人臣之大恶始祸晋国之载书既不能致辟于鞅奉行天讨以警乱臣又亢不狥韩魏之请而许之复无政刑矣其能国乎先儒或谓言归者以地正国也鞅取晋阳之甲以逐君侧之恶人则其说误矣以地正国而可是人主可得而胁人臣擅兴无罪以兵諌者真爱其君也使后世贼臣称兵向阙以诛君侧为名而实欲胁君取国者则此説启之也大失春秋之意也
　　薛弑其君比
　　谢湜曰臣下不安以成凶祸故弑书国
　　胡安国曰称国以弑者当国大臣之罪也孙复以为举国之众皆可诛非矣三晋有国半天下若皆可诛刀锯不亦滥乎頴川常秩曰孙复之于春秋动輙有罪盖商鞅之法耳弃灰于道者诛步过六尺者罚其不即人心逺矣王回以是尚秩此善议复者
　　十有四年春卫公叔戍来奔卫赵阳出奔宋
　　谢湜曰灵公不道南子乱国故公叔戍赵阳以欲去夫人之党得罪出奔
　　胡安国曰公叔戍将去南子之党夫人愬曰戍将为乱故公叔来奔赵阳北宫结皆戍党也故亦出奔而灵公无道不能正家以丧其大臣之罪着矣戍又以富见恶于卫侯夫富者怨之府也使戍积而能散以财发身不为贪人之所怨于以保其爵位傥庶几乎
　　二月辛巳楚公子结陈公孙佗人帅师灭顿以顿子牂归
　　谢湜曰顿日微弱又得罪于楚故顿为楚灭
　　夏卫北宫结来奔
　　谢湜曰结戍之党故出奔
　　五月于越败呉于檇李呉子光卒
　　谢湜曰檇李呉地呉将攻越越潜兵入檇李败之又曰光呉子阖庐
　　胡安国曰按左氏呉伐越勾践御之患其整也使罪人三行属剑于颈呉师属目因伐之阖闾伤而卒书败者诈战也定公五年于越入呉至是败呉于檇李防黄池之嵗又入呉悉书于史以其告也哀之元年呉子败越栖勾践于防稽之上岂独不告而史防不书疑仲尼削之也呉子光卒夫差使人立于庭茍出入必谓己曰而忘越王之杀而父乎则对曰唯不敢忘三年乃报越然则夫椒之战复父雠也非报怨也春秋削而不书以为常事也其防微矣
