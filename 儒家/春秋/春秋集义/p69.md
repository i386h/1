<!-- { "loadSidebar": true } -->
　　程颐曰十三年曹伯卒于师公至自伐秦负刍弑世子自立既三年诸侯与之盟矣方执之稽天讨也故书同盟见其既同矣
　　又或问晋侯之执曹伯是否曰曹伯有弑逆之罪即执之是也晋与之同盟而复执之故称曹伯而不去其爵晋侯不夺爵未至于夺爵也归自京师则言若无罪而归罪天王不能行爵赏也凡言归者易辞以归者强归之辞
　　谢湜曰戚之盟郑复受盟于晋故书同盟曹宣之卒于师也公子负刍杀太子自立子臧不义成公而致其邑戚之会厉公以成公有杀适之罪也于是执而归于京师去逆治乱以正大义听命王室以正天刑得侯伯讨罪之道矣凡强国擅执诸侯不以有罪无罪皆称人贬之也惟厉公执曹伯执得其罪又归于王故执书晋侯善之也凡诸侯无罪见执皆不名以其义不当絶也成公执得其罪不名者以明厉公以贬絶之罪听于王故也然则曹伯负刍义当絶也义当絶而不絶所以善厉公也曹伯襄衞侯郑义不当絶也义不当絶而絶所以罪文公也
　　胡安国曰称侯以执伯讨也何以为伯讨晋合诸侯伐秦曹宣公卒于师曹人使公子负刍守使公子欣时逆曹伯之丧负刍杀其太子而自立至是晋侯执之又不敢自治而归于京师使即天刑夫是之谓伯讨春秋执诸侯者众矣未有执得其罪如此者故独书其爵
　　吕祖谦曰曹宣公从晋侯伐秦卒于师使公子负刍守国使公子欣时逆曹伯之丧公子欣时即臧也负刍与欣时俱曹伯庻子公子欣时逆丧未归之间负刍杀其太子而自立晋为伯主率诸侯讨弑太子之祸执曹成公而归之京师诸侯将见子臧于王而立之子臧辞曰圣达节次守节下失节遂逃奔宋不肯立后来负刍归自京师自为曹君大抵学者之患最是勇于义而不能精择如子臧轻千乗之国视之如弊屣而不肯受固是勇为义然而讲学不明择义不精所以辞受取予之际亦不晓自曹宣公之卒太子是正嫡本当立负刍杀太子而自立其罪当讨晋人讨簒弑之贼诸侯择其贤者而立之太子在时子臧固不当立然而既死之后子臧固当受之可也亦当讨前日弑君之贼今乃迁延不受反使簒弑之人俨然居一国之上使三纲五常都失序岂是晋人之罪都縁子臧归洁其身太过轻重隆杀都不分却説圣达节次守节之语观这一二句便见他讲学未尽择义不精亦皆有病夫所谓节者天降生民民之秉彛不可加损天地圣愚人物同守之不可加损所谓节如文王之圣则曰顺帝之则在易则曰干之为道乃见天则今子臧讲学不明郤以七纵八横超乎节之外亦是子臧未晓得帝则民彛处虽有髙世之行难行之操不免所以得罪于君子都是择义不精之过
　　公至自会夏六月宋公固卒楚子伐郑
　　谢湜曰郑伐许又受盟于戚故楚伐郑
　　秋八月庚辰宋共公宋华元出奔晋宋华元自晋归于宋
　　谢湜曰宋共公卒平公防弱权臣争执国柄更相攻讨故有华元荡山鱼石之乱孙林父自晋归于衞华元自晋归于宋其罪一也
　　吕祖谦曰鱼石止华元华元欲出奔晋此见得元畏桓族之强所以欲奔晋鱼石曰国人与之此见华元有重望在已又有二大功于国故国人懐之万一华元不反则宋国之人必讨五桓之族鱼石虽如此犹能知向戍贤鱼石能知向戍则必能免祸然终不免何故以此见言之则易为之则难当时鱼石归华元亦是好意元既反后遽逐鱼石此是元曲处终不免能计较利害故后来宋之祸始于此要之当时五覇虽强若留在宋时亦不妨况当时鱼石之言尽好自鱼石世为左师到此元乃易以向戍不用鱼氏之族
　　宋杀其大夫山
　　程颐曰去族害公族也
　　程氏学曰宋杀其大夫山山荡山也荡山宋公族也乗君之丧作乱以弱公室杀公子肥背其族也是背其族者伐其本也人而无本人道絶矣故去族以示法
　　谢湜曰荡山公族大夫乗国丧祸弱公室杀公子肥臣之自絶其族者也絶其族者絶于族王法在所弃絶故去族以絶之物以根为本人以宗族为本人而无本则人道絶矣衞之衞侯燬宋之大夫山或书名或去族其恶一也
　　宋鱼石出奔楚
　　谢湜曰鱼石乃荡山之党故奔楚
　　胡安国曰宋六卿鱼氏荡氏向氏鳞氏皆桓族也华氏戴族也华元为右师鱼石为左师荡氏汰而骄共公卒已荡泽弱公室杀公子肥华元曰我司君臣之训而不能正罪大矣不能治官敢赖宠乎乃出奔晋鱼石将止之鱼府曰元反必讨是无桓氏也石曰彼多大勲国人所与不反惧桓氏之无祀于宋也遂自止元于河上元归使国人攻桓氏杀荡山出鱼石国然后定元之出奔晋与归于宋皆不省文者着其正也书之重词之复必有大美恶焉词繁而不杀所以与之也以不赖宠而出奔以国人与晋皆许之讨而后入正可知矣苏辙谓使元懐禄顾宠重于出奔则不能讨此説是也山不书氏背其族也伐其本也人而无本人道絶矣葛藟犹能庇其本根况于人而忍伐其本乎
　　冬十有一月叔孙侨如会晋士燮齐髙无咎宋华元衞孙林父郑公子防邾人会吴于钟离
　　程颐曰吴益强大求会于诸侯诸侯之众往而从之故书诸国往与之会以见句吴盛中国衰也时中国病楚故与吴亲
　　谢湜曰吴子横慿陵邦国尤重于楚方是时上无明天子下无贤方伯列国皆屈节防吴虽齐晋大国其大夫亦往亲吴而会之中国陵迟甚矣会吴于钟离会吴于柤会吴于向吴皆殊会者斥呉人而外之也外呉人所以责诸侯也呉本泰伯之后为太王之昭今虽介在南蛮使率其軄贡通于王朝固与鲁卫诸邦俱为同姓之戚乃不此之图而名荐食自同强楚此春秋所以斥呉人而外之也
　　胡安国曰吴以号举夷之也会而殊会外之也殊会有二义会王世子于首止意在尊王室不敢与世子抗也会吴于钟离于柤于向意在贱夷狄而罪诸侯不能与之敌也夫以太伯至徳是始有吴以族言之则周之伯父也至其后世遂以号举者以其僭窃称王不能居中国之爵号耳成襄之间中国无霸齐晋大国亦皆俯首东向而亲吴圣人盖伤之故特殊会可谓深切着明矣
　　许迁于叶
　　谢湜曰许虽偪郑与民効死守之可也失保国之道而畏难以迁灵公之自弱也与盘庚之迁异矣
　　十有六年春王正月雨木冰
　　谢湜曰隂气太胜雨着木则成冰隂气胜而雪常也隂气太胜而雨木冰非常也
　　胡安国曰雨木冰者雨而木冰也何休曰木者少阳幼君大臣之象冰者凝隂兵之类也冰胁木者君臣将执于兵之徴未防而有沙随苕丘之事天人之际休咎之应焉可诬也而欲尽废五行传亦过矣朱熹语録或问春秋成十六年雨木冰谷梁曰雨而木冰也注云介胄之象何休公羊注云木少阳幼君也冰隂凝臣也臣将胁君此乃五行家牵合之説未可信终未见上温下冷之意
　　夏四月辛未滕子卒
　　谢湜曰滕子滕文公鲁不会故不书
　　郑公子喜帅师侵宋
　　谢湜曰成公背戚盟出师侵宋前书同盟后书侵宋罪其无信也
　　六月丙寅朔日有食之晋侯使栾黡来乞师
　　程颐曰时以穆姜叔孙侨如将作难故师出后期
　　甲午晦晋侯及楚子郑伯战于鄢陵楚子郑师败绩谢湜曰鄢陵之战楚师轻窕而郑成恃楚敌晋故楚子郑师败绩楚子伤目而退故败不言师举重也郑伯反覆违盟叛晋即楚其罪在所讨矣厉公不能明大义以行伐务以攻战为心故以晋侯主战而罪之楚不书侵伐者三国之战其源出于郑公子喜侵宋故也前书侵宋则二国之败郑伯尤为大罪由此见矣
　　胡安国曰不书楚师败绩以其君亲集矢于目而身伤为重也当是时两军相抗未有胜负之形晋之捷也亦幸焉耳幸非持胜之道范文子所以立于军门有圣人能内外无患盍释楚以为外惧之戒乎楚师虽败其势益张晋遂怠矣卒有栾氏之谮而诛三郤国内大乱圣人备书以见行事之深切着明也吕祖谦曰鄢陵之战以兵家曲直论之楚新与晋盟而背之用师是晋直楚曲胜败之势显然可见晋元帅愤然兴师却欲讨楚独范文子不欲战曰若逞吾愿诸侯皆叛晋可以逞及临阵又曰惟圣人能内外无患自非圣人内宁必有外忧栾书之徒徒能外面看晋楚之曲直不能于内看君之昏明説背盟弃好讨之必胜不知厉公骄纵遂至于灭亡大抵天下之事有当作而不作惟知义之君子随时轻重权衡隆杀观一时之胜败如射共王中目见得楚之大败晋师三日馆谷见得晋之大胜然楚大败之后君臣戒惧兢兢守国终始保全厉公一胜之后杀郤锜郤犨郤至又欲杀栾书中行偃君臣相贼然文子虽见之明忧之深立于戎马之前而言之其拳拳之忠恳恳之意可谓深切而终不救厉公之骄至使祝宗祈死但以不见祸为幸文子之志固亦可哀然亦有可责处文子虽有区区之意养之未充信未孚于人威望不足以压羣臣是以终无所济区区于众邪之间事穷计迫拱手无防徒欲避祸而死使其加之讲学终无愤争之祸必将见防而作或出或处亦不至于徒欲速死后之有志之士规模狭小者可以此为戒
　　楚杀其大夫公子侧
　　谢湜曰鄢陵之败公子侧以司马将中军故楚以国法杀之
　　秋公会晋侯齐侯衞侯宋华元邾人于沙随不见公程颐曰晋侯怒公后期故不见公君子正已而无恤乎人鲁之后期国难故也晋不见为非矣彼曲我直故不足为耻也
　　程氏学曰夫子于鲁事凡可耻者必为之讳礼也其我无失道乃为横逆所加则不讳沙随之会晋强无义而不见公我何耻焉故直书之而在会诸侯俱有罪也昭十三年同盟于平丘公不与盟义同此谢湜曰会于沙随谋伐郑也鄢陵之战公不出师故晋侯不见公以强令征师微国晋侯之无义也两君相会而恃大以却小晋侯之无礼也然则不见公恶不在鲁而在晋矣讳国恶目子之礼也君无失道而强国以横逆来加非君恶也非君恶则我国何耻焉故沙随之会书不见公着晋侯之恶也
　　胡安国曰臣子之于君父其美不其恶为尊者讳为亲者讳礼也圣人假鲁史以示王法其于鲁事有君臣之义故君弑则书薨易地则书假灭国则书取出奔则书逊屈已而与强国之大夫盟则书及叛盟失信而莫适守则没公而书会凡此类虽不没其实示天下之公必隠避其词以存臣子之礼然则沙随之会晋不见公是鲁侯之大辱深可耻焉者矣曷为直书其事而不讳乎曰春秋伸道不伸邪荣义不荣势正已而无恤乎人以仁礼存心而不忧横逆之至者也沙随之会鲁有内难师出后期所当恤者晋人听叔孙侨如之谮怒公而不见曲在晋矣鲁侯自反非有背仁弃礼不忠之咎也昔曾子尝闻大勇于夫子曰自反而缩虽千万人吾往矣孟子言浩然之气至大至刚以直养而无害则塞乎天地之间沙随之不见于公何嫌乎直书而不讳者示天下后世使知大勇浩然之气所以守身应物如此其垂训之义大矣
　　吕祖谦曰会于沙随谋伐郑郑自鄢陵之败后却坚意事楚盖感当时夷王之伤不肯叛楚直至终郑伯之死后方从晋
　　公至自会公会尹子晋侯齐国佐邾人伐郑
　　谢湜曰厉公以王命伐郑故会尹子尹子诸侯为王卿士者也
　　吕祖谦曰公会尹武公此是王官伯借之以为重
　　曹伯归自京师
　　程颐曰曹伯不名不称复归王未尝絶其位也自京师王命也
