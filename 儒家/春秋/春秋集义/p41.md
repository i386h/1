<!-- { "loadSidebar": true } -->
　　谢湜曰洮之盟王人在防齐侯欲以服郑也诸侯与王人同列而盟与首止之盟异矣王人虽微王命所在诸侯不可先之以爵要之以事也春秋尊王人于上而诸侯同盟之罪见矣明信义以率邦国王臣之事也王臣下盟诸侯王臣之失道也惇信义以承王室诸侯之事也诸侯上盟王臣诸侯之失道也又曰乞卑下之词也寗母之防郑世子虽受盟郑伯犹惧见讨故请盟于洮书曰乞盟贱之也首止之盟盟之善者也攘夷蛮安中国尊王室诸侯之所同志也文公独以贰楚之心背盟以至启诸侯之伐召新城之围及其祸连不解也以世子受盟于寗母以卑辞屈礼求盟于洮可谓失事大之道矣为宗庙社稷主而其始也若贱者负罪而逃盟其终也若贱者哀告而乞盟人君之徳侯伯之体替矣春秋前盟书逃后盟书乞所以着其屈辱所以罪其不智也
　　胡安国曰王人下士也内臣之微者莫微于下士外臣之贵者莫贵于方伯公侯今以下士之微序乎方伯公侯之上外轻内重不亦偏乎春秋之法内臣以私事出朝者直书曰来以私好出聘者不称其使以私情出讣者止録其名不以其贵故尊之也以王命行者虽下士之微序乎方伯公侯之上不以其贱故轻之也然则班列之髙下不在乎内外特系乎王命尔圣人之情见矣尊君之义明矣乞者卑逊自屈之词欲与是盟而未知其得与否也始而逃归今则乞盟于以见举动人君之大节不可不慎也
　　又曰春秋王人不书姓氏者葢下士尔而序于方伯连帅之上以此见圣人尊王室抑诸侯之意矣
　　夏狄伐晋
　　谢湜曰狄益强故伐晋
　　秋七月禘于太庙用致夫人
　　程頥语録或问禘于太庙用致夫人是哀姜否曰文姜也文姜与桓公如齐终启弑桓之恶其罪大矣故圣人于其逊于齐致于庙皆书曰夫人而去其姜氏以见大义与国人已絶矣然弑桓之恶文姜实不知但縁文姜而启耳荘公母子之情则不絶故书夫人焉文姜逊齐只称夫人此禘致于庙亦只称夫人是文姜明矣此最是圣人用法致严处可以见子母之义
　　程氏学曰八年七月禘于太庙用致夫人夫人文姜也文姜之罪于王法为当诛于子为未絶至于祔庙以从先祀于义何所安乎是以厯荘逾闵未致于庙逮今僖公越礼而行因禘而致之于庙圣人书以着其非盖文姜之罪不减于哀姜哀姜杀之于夷文姜独得祔于姑乎武闱之贼哀姜与共仲通谋拉干之毒安见文姜非与诸儿同谋乎
　　谢湜曰禘自始祖而降皆以昭穆叙列夫人木主葢各祔于其君之庙四时有事于庙则夫人配享三年大禘则君夫人木主皆防于太庙先考而上以父子序昭穆于外位先妣而上以姑妇序昭穆于内位文姜得罪于鲁厯荘逾闵木主未祔故僖公欲夫人列于昭穆则用禘礼以致之也书用以见不宜用也书致以见夫人入庙之难也文姜母恩虽未絶于子然在桓公爲仇雠在王法为大逆其在庙也怫祖考之心黩神明之享叙之昭穆非所宜也僖公用不冝用之礼以致不可以致之夫人失孝子事亲之道矣春秋书用致夫人着其失礼也文姜于鲁大义已在所絶故逊于齐致于庙皆黜姜氏独称夫人
　　胡安国曰按礼大禘升歌清庙下而管象朱干玉戚以舞大武八佾以舞大夏此天子之礼乐也践其位则行其礼奏其乐故雝禘太祖周颂也而其诗曰相维辟公天子穆穆周公人臣不践其位鲁侯国而用天子礼乱名犯分莫大乎是故夫子志之曰郊社之礼所以事上帝也宗庙之礼所以祀乎其先也鲁侯国而以王礼祀太庙是诬伪不诚而非所以事乎其先矣故夫子伤之曰禘自既灌而往者吾不欲观之矣夫灌以降神乃祭之始而已不欲观是自始至终皆非礼矣用者不冝用也致者不冝致也夫人者风氏也初成风闻季友之繇遂事之而属僖公焉故季子立之公赐季子汶阳之田及费又生而命之氏俾世其卿而私门强矣于成风则举大事于始祖之庙立以为夫人而嫡妾乱矣以私劳宠其臣而卑公室以私恩崇其母而轻宗庙皆越礼之罪也经书夫人而不称姓氏其贬深矣
　　朱熹曰春秋书禘于太庙用致夫人又不知禘于太庙其礼如何太庙是周公之庙汉儒有谓鲁亦有文王庙左氏载郑祖厉王诸侯不敢祖天子而当时越礼如此故公庙设于私家皆无理防处又问诸侯礿则不禘一叚是歳朝天子废一时祭曰春秋朝防无节岂止一歳废一时而已哉不然则或有世子或大臣居守岂不可以摄事
　　冬十有二月丁未天王崩
　　谢湜曰天王周惠王
　　九年春王正月丁丑宋公御説卒
　　谢湜曰宋公宋桓公鲁不防葬故不书葬
　　夏公防宰周公齐侯宋子卫侯郑伯许男曹伯于葵丘程頥曰天子之宰与世子礼异
　　谢湜曰宰周公天子三公周采地天子大夫称字故三公称爵宰周公势亦尊矣然非王世子比故宰周公虽序诸侯上不若王世子之殊防也丧以哀戚为主故丧无外主鲁侯伯禽葢有爲为之也春秋诸侯国无大故而废人子之哀以与防盟征伐者众矣有丧未逾年逼于强国牵制而犹以丧礼行者葵丘之防宋防公称子洮之盟卫成公称子温之防陈共公称子召陵之防陈懐公称子是也书子所以着其失也有先君方葬以成君之礼结好兴兵者齐顷公使国佐来聘郑悼公伐许是也削爵所以着其恶也有丧虽逾年先君未葬以成君之礼出战出伐者衞惠公与齐宋燕防纪侯郑伯战宋共公卫定公与晋侯曹伯伐郑是也书爵所以着其恶也若夫晋文在殡防公贪利肆逆以出兵邀秦师其恶尤大故贬而人之书曰晋人及姜戎败秦师于殽是也
　　胡安国曰宰周公者以冢宰兼三公也古者三公无其人则以六卿之有道者上兼师保之任冢宰或阙亦以三公下行端揆之职禹自司空进宅百揆又曰作朕股肱耳目是以宰臣上兼师保之任也周公为师又曰位冢宰正百工是以三公下行端揆之职也所以然者三公与王坐而论道固难其人而冢宰揆百官均四海亦不易处也夫以冢宰兼三公其职任重而不殊防之何也人臣则有进退之节出入均劳之义非王世子贵有常尊之可比矣
　　秋七月乙酉伯姬卒
　　谢湜曰未适人故不称国许嫁笄而字则以成人之丧待之不复殇也
　　九月戊辰诸侯盟于葵丘
　　程顺曰云诸侯盟见宰孔不与
　　范祖禹曰王道衰诸侯失职五覇假仁义之名擅威福之柄兴师动众不禀王命述职之礼废而不修责之以三王之道是为罪人矣然而申五禁以令诸侯犹有尊王之名按春秋谷梁传僖公九年葵丘之防陈牲而不杀读书加乎牲上明天子之禁此桓公之所以覇也所谓诛不孝无以妾为妻者修身正家莫大于此尊贤育才则贤者在位能者在职敬老慈幼无忘賔旅则鳏寡孤独各得其所賔者如归其家旅者愿出其路也士无世官者不使禄去公室也周尹氏立王子朝鲁季氏逐昭公世官之患也官事无摄者书所谓无旷庶官也取士必得者立贤无方也无专杀大夫者不以私怒加诛戮也无曲防者谷梁所谓无壅泉不得曲为隄防以専小利也无遏籴者邻国有灾义所当恤晋惠公忘秦伯之施其祸可知也无有封而不告者不以私恩擅爵赏也凡我同盟之人既盟之后言归于好无构怨也葵丘之防皆天下至公大义春秋之所乐道者也
　　谢湜曰葵丘之盟盟之善者也孟子谓诛不孝无易世子尊贤育才敬老慈幼之类是也上明先王禁令下修列国训戒诸侯载书不歃血莫敢违法以轨于正邦国亦庶几于治矣故葵丘之防君子美之公羊谓震而矜之叛者九国误矣虽然服楚之后一防王人防宰周公而卒不能一朝京师桓公之罪也胡安国曰防盟同地再言葵丘何也书之重词之复其中必有大美恶焉葵丘之盟美之大者也初命曰诛不孝无易树子无以妾为妻再命曰尊贤育才以彰有徳三命曰敬老慈幼无忘賔旅四命曰士无世官官事无摄取士必得无专杀大夫五命曰无曲防无遏籴无有封而不告曰凢我同盟之人既盟之后言归于好以是为尽禁矣诸侯咸喻乎桓公之志葢束牲载书而不歃血也是故防盟同地而再言葵丘美之也观孟子所载此盟初命之词则知桓公翼戴襄王之事信矣
　　张栻曰举五覇之盛无若齐桓葵丘之五禁葢亦假仁义而言者而孟子时诸侯虽有此五禁亦皆犯之故以为五覇之罪人也虽然有五覇为三王之罪人则有诸侯为五覇之罪人矣有诸侯为五覇之罪人则有大夫为诸侯之罪人矣何者理固尔也有明君者出本于三王之法以为治则防本塞源不得罪于天下矣
　　又曰召陵之盟仗王室之事以责楚可谓义矣而执辕涛涂之举旋踵而起葵丘之防读书加于牲上而不歃血可谓信矣震而矜之叛者九国此皆归之者也若使其久假而不归亦岂不美乎
　　吕祖谦曰左传载葵丘之防隐其五命而止曰凢我同盟既盟言归于好以孟子五命之事观之见得左氏爱仲之深而于桓公之过皆隐而不书如内政之类皆是桓虽为覇主而于五命之戒亦未免有所犯故左氏特隐之所以使后世不知桓公躬言之而躬自蹈之也观孟子左氏之言其意岂不尽见孟子之言出于无心故无所隐左氏之言拘于有爱故欲隐其过然左氏在春秋亦可谓之贤大夫若子产叔向皆其徒也诸侯束牲载书而不歃血是诸侯之牲束是备而不用此见齐桓威信兼着此只是仍旧举盟时礼数故牲皆不杀初命曰诛不孝无易树子无以妾为妻此皆是桓公命诸侯之词即是君臣父子夫妇之三纲当时有管仲在所以晓得此诛不孝是楚世子商臣弑君之类是也易树子是晋献公杀申生立奚齐之类是也无以妾为妻即桓公如夫人者六人衞姬郑姬之类是也再命曰尊贤育才以章有徳贤是成徳者故所以尊之才是有而未成者须要保护之如唐元稹本自可取因由宦官遂见退黜被贬之后平日亷耻遂丧章有徳是土地开田野治养老尊贤底人三命曰敬老慈防无忘賔旅敬老只诸侯自敬其国之老者慈幼亦只欲诸侯抚其国之幼者賔旅是国之大事如国语所载周之秩官有曰敌国賔至闗尹以告行理以节逆之候人为导卿出郊劳门尹除门宗祝执祀司里授馆司徒具徒司空视涂司冦诘奸虞人入材甸人积薪火师监燎水师监濯膳宰致饔廪人献饩司马陈刍工人展车百官以物至賔入如归是故小大莫不懐爱其贵国之賔至则以班加一等益防至于王使则皆官正涖事上卿监之若王巡狩则君亲监之四命曰士无世官官事无摄取士必得无专杀大夫上三句摠是一事士是入仕为官者世官见得当时大夫已世袭多了桓公已自无整顿处所以只説士且举小者言之士既世官其位必有虚旷桓公又恐复用他子弟以权摄又戒诸侯曰官事无摄士既无世官其子弟又无摄则其为士者必取其贤才而用之取士必得又须是果得贤者方可葢桓公与他改了条贯所以如此戒他如晋惠公杀庆郑及杀里克之类是也五命曰无曲防正如战国策所载西周欲为稲东周不下水戒他不得曲相防遏无遏籴葢北方多是贩米于隣国无得止遏他无有封而不告如齐封卫晋封曲沃皆是此类凢封国诸侯不当专当须上告于天王然后封今之大夫今之诸侯之罪人也诸侯之所以为三王之罪人也者皆由其大夫长逢其恶所以故曰今之大夫今之诸侯之罪人也
　　又曰宰孔不与盟盟者自不信而后有盟葢不敢以不信待天子之使
　　甲子晋侯诡诸卒
　　谢湜曰晋侯晋献公鲁不防葬故不书葬
　　冬晋里克杀其君之子奚齐
