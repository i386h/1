<!-- { "loadSidebar": true } -->
　　谢湜曰麟太平之仁兽也王道盛和气洽则麟为之出物之常理也孔子感麟出之非时伤太平之不见于是因鲁史作春秋所以明一王之法也观西狩之麟而圣王所以兴隆政治和同民物其道形于此矣故孔子有感于中而逹其道于春秋也乐莫美于韶兽莫美于麟禽莫美于凤文莫美于图孔子当衰乱之中闻韶而叹覩麟而悲思凤鸟河图喟然为之嗟伤圣人念治之心深且笃矣故春秋二百四十二年王道之纪纲其文因获麟而作其书复以获麟而终也然则麟不出春秋其不作乎曰立言以道世圣人之心也虽然圣人之言必有所因而发也河出图洛出书圣人画八卦西狩获麟圣人作春秋其义一也胡安国曰河出图洛出书而八卦画箫韶作春秋成而凤麟至事应虽殊其理一也易曰大人者先天而天弗违后天而奉天时舜孔子先天者也先天而天弗违志一之动气也有见乎此者则曰文成而麟至无见乎此者以为妖妄而近诬周南闗雎之化王者之风而麟之趾闗雎之应也召南鹊巢之徳先公之教而驺虞鹊巢之应也世衰道微暴行交作臣弑其君者有之子弑其父者有之夫子为是作春秋明王道正人伦气志天人交相感胜之际深矣制作之文成而麟至宜矣商王恭黙思道帝赉良弼得于傅岩周公欲以身代其兄植璧秉圭而武王疾愈启金縢之防天乃反风出罪已之言荧惑退舎至于勇夫志士精诚所格上致日星之应召物产之祥盖有之矣况圣人之心感物而动见于行事以遗天下与来世哉箫韶九奏鳯仪于庭鲁史成经麟出于野亦常理矣诗以正情书以制事礼以成行乐以飬和易以明变垂教亦备矣则曷为作春秋子曰我欲载之空言不如见之于行事之深切着明也知我者其惟春秋乎何以约乎鲁史子曰我欲观夏道是故之不足征也我欲观周道幽厉伤之舍鲁何适矣何以始乎隐公三纲沦九法斁天下无复有王也何以絶笔于获麟其以天道终乎圣人之于天道命也有性焉君子不谓命也是故春秋天子之事圣人之用拨乱反正之书考诸三王而不缪建诸天地而不悖质诸鬼神而无疑百世以俟圣人而不惑其于格物修身齐家治国施诸天下无所求而不得亦无所处而不当何莫学夫春秋故君子诚有乐乎此也由仲尼至于孟子百有余嵗若顔子曽子则见而知之若孟子则闻而知之由孟子而来至于今千有余嵗矣其书未亡其出于人心者犹在盖有不得已焉耳则亦有不已已焉耳矣
　　又曰止于获麟而以天道终焉比于闗雎之应而能事毕矣
　　朱熹曰吾不复梦见周公自是个征兆如此当圣人志虑未衰天意难定八分犹有两分运转故做得周公事遂梦见之非以思虑也要之圣人精神血气与时运相流通到凤不至图不出明王不兴其征兆自是如此胡安国谓絶笔于获麟为志一则动气意思説得也甚好但以熹观之生出一个物事为人所毙多少不好是亦一征兆也
　　又或问孔子当周衰时可以有为否曰圣人无有不可为之事只恐权柄不入手若得权柄在手则兵随印转将逐符行近观左氏传至定哀时尽有可做底事问固是圣人无不可为之事不知有不可为之时否曰便是圣人无不可为之时若时节变了圣人又自处之不同又问孔子当周衰时岂不知当时之君必不能用己曰圣人却无此心岂有逆料人君能用我与否又云到得后来説吾不复梦见周公与凤鸟不至河不出图吾已矣夫圣人亦自知其不可为但不知此等话是几时说据陈恒弑君孔子沐浴而朝请讨之时是获麟之嵗那时圣人犹欲有为也【获麟在鲁哀公十四年十六年孔子卒】
　　又曰孔子年三十五而昭公奔齐鲁乱于是适齐为昭子家臣以通乎景公【有闻韶问政二事】公欲封以尼谿之田晏婴不可公惑之【有季孟吾老之语】孔子遂行反乎鲁年四十二而定公立季氏彊僭其臣阳货作乱专政故孔子不仕而退修诗书礼乐弟子弥众九年孔子年五十公山不狃以费畔季氏召孔子欲徃而卒不行【有答子路东周语】定公以孔子为中都宰一年四方则之遂为司空又为大司冦十年相定公防齐侯于夹谷齐人归鲁侵地十二年使仲由为季氏宰堕三都收其甲兵孟氏不肯堕成围之不克十四年孔子年五十六摄行相事诛少正卯与闻国政三月鲁国大治齐人归女乐以沮之季桓子受之郊又不致膰俎于大夫孔子行【鲁世家以此以上皆为十二年事】适卫主于子路妻兄颜浊邹家【孟子作颜雠由】适陈过匡匡人以为阳虎而拘之【有顔渊后及文王既没之语】既解还卫主蘧伯玉家见南子【有矢子路及未见好徳之语】去适宋司马桓魋欲杀之【有天生徳语及微服过宋事】又去适陈主司城贞子家居三嵗而反于卫灵公不能用【有三年有成之语】晋赵氏家臣佛肹以中牟畔召孔子孔子欲徃亦不果【有答子路坚白语及荷蒉过门事】将西见赵简子至河而反又主遽伯玉家灵公问陈不对而行复如陈【据论语则絶粮当在此时】季桓子卒遗言谓康子必召孔子其臣止之康子乃召冉求【史记以论语归与之叹为在此时又以孟子所记叹词为主司城贞子时语疑不然盖语孟所记本皆此一时而所记有异同耳】孔子如蔡及叶【有叶公问答子路不对沮溺耦耕荷蓧丈人等事史记云于是楚昭王使人聘孔子孔子将徃拜礼而陈蔡大夫发徒围之故孔子絶粮于陈蔡之间有愠见及告子贡一贯之语按是时陈蔡臣服于楚若楚王来聘孔子陈蔡大夫安敢围之且据论语絶粮当在去卫如陈之时】楚昭王将以书社地封孔子令尹子西不可乃止【史记云书社地七百里恐无此理时则有接舆之歌】又反乎卫时灵公已卒卫君輙欲得孔子为政【有鲁卫兄弟及答子贡夷齐子路正名之语】而冉求为季氏将与齐战有功康子乃召孔子而孔子归鲁实哀公之十一年而孔子年六十八矣【有对哀公及康子语】然鲁终不能用孔子孔子亦不求仕乃叙书传礼记【有杞宋损益从周等语】删诗正乐【有语太师及乐正之语】序易彖系象説卦文言【有假我数年之语】弟子盖三千焉身通六艺者七十二人【弟子顔囬最贤蚤死后唯曽参得传孔子之道】十四年鲁西狩获麟【有莫我知之叹】孔子作春秋【有知我罪我等语论语请讨陈恒事亦在是年】
　　吕祖谦大事记周敬王三十九年春鲁人获麟孔子作春秋

　　春秋集义卷五十
　　书后
　　六经皆圣人之书也而孔子之门人曰子所雅言诗书执礼皆雅言也而乐不与焉则乐深矣而况易春秋乎哉夫子晩而学易韦编至于三絶严之也春秋之作游夏不能措一辞严矣哉孟子有见于此曰孔子作春秋而乱臣贼子惧以纪周公膺戎狄之功圣人笔削之严使乱臣贼子歴千百世而知惧盖三代之后一王之法不行而以笔削代赏罚之公也赏罚之权衡非圣人孰能操之乎莽操盗之雄也以春秋而知所惧习焉而不惧则春秋亡矣夷狄之乱华自中国之三纲五常荡壊始故曰其所由来者渐矣学春秋者当于名分焉求之以防其渐可也自有天地以来要不可使隂侵阳故易与春秋合也本朝诸儒论春秋者多矣濮岩李明复伯勇集濂溪先生以下诸儒所相授受者十六家名曰春秋精义盖裒讲解之辞而言之耳伯勇中原故家文正之后而家于濮濂溪先生尝仕于濮故山阳度周卿闻其风而起敬鹤峯魏华父悦其道而请益皆濂溪之徒也阳安刘之祖于学则疎而不能博于六经之义则粗而不能精周卿与伯勇甫书使不逺数百里来叩一言其亦谓其皆自孔氏之门也欤因附一言于诸公之后嘉定十四年闰腊之八日

