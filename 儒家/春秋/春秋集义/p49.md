<!-- { "loadSidebar": true } -->
　　谢湜曰盛阳之气烝而为雨寒隂薄之则凝而为雹胡安国曰正蒙曰凡隂气凝聚阳在内者不得出则奋击而为雷霆阳在外者不得入则周旋不舍而为风和而防则为霜雪雨露不和而散则为戾气曀霾隂常防缓受交于阳则风雨调寒暑正雹者戾气也隂胁阳臣侵君之象当是时僖公即位日乆季氏世卿公子遂专权政在大夫萌于此矣
　　冬介葛卢来
　　谢湜曰左氏谓未见公故复来

　　春秋集义巻二十四
　　钦定四库全书
　　春秋集义卷二十五
　　宋　李明复　撰
　　僖公
　　三十年春王正月夏狄侵齐
　　胡安国曰左氏曰晋人伐郑以观其可攻与否狄间晋之有郑虞也遂侵齐诗不云乎戎狄是膺荆舒是惩四夷交侵所当攘斥晋文公若移围郑之师以伐之则方伯连帅之职修矣上书狄侵齐下书围郑此直书其事而义自见也
　　秋卫杀其大夫元咺及公子瑕
　　谢湜曰公子瑕元咺奉以摄国政者也卫成公得返故卫杀元咺及公子瑕元咺身为悖逆以抗君君归则已出君出则已归王法所不容者也春秋不以讨贼之词书者咺立叔武奉子瑕皆出晋命卫成以背晋即楚失国人心而咺无危害社稷之恶故元咺之罪虽大国人有弗讨之心其杀之也卫以国法杀之而已故杀元咺不书人以罪成公失人心也杀二大夫已上不书及者其事同其恶均故也杀二大夫书及者以此之故而延及于彼也公子瑕摄国事晋命也卫以元咺背君之故而并杀之故杀书及着其非有大罪也卫之祸皆晋为之也故元咺出书卫归书卫以着咺之专国也出书奔晋归书自晋以着晋之病卫也晋里克卫元咺虽逆臣然皆以本国大夫得罪故杀书大夫
　　胡安国曰元咺讼君为恶君归则已出君出则已归无人臣之礼信有罪矣则称国以杀而不去其官何也春秋之法躬自厚而薄责于人君子之道辟诸射失诸正鹄反求诸已卫侯之躬毋乃有阙盍亦省德而内自讼乎夫称国以杀者君与大臣专杀之也卫侯在外其称国以杀何糓梁子曰待其杀而后入也待其杀而后入是志乎杀咺瑕者也兵莫憯于志镆鎁为下卫侯未入称国以杀者此春秋诛意之效也然则大臣何与焉从君于恶而不能止故并罪之也公子瑕未闻有罪而杀之何也元咺立以为君故卫侯忌而杀之也然不与卫剽同者是瑕能拒咺辞其位而而不立也不与陈佗同者是瑕能守节不为国人之所恶也故经以公子冠瑕而称及见瑕无罪事起元咺以咺之故延及于瑕而卫侯忌克专杀滥刑之恶着矣
　　卫侯郑归于卫
　　谢湜曰卫侯出奔卫侯见执非有大罪当黜也特以与楚得罪而已故卫侯出奔见执皆不名以示义不当絶也卫侯奔楚凡三月执归京师凡二年为社稷主而或奔或执失国之恶大矣故卫侯复归及归皆名以示不能守国也践土之防叔武以卫子受盟然则叔武已为晋所立卫侯已为晋所絶矣故卫侯自楚归国称复归以罪晋文絶之也晋执卫侯归之京师王不加黜而终以返国然则卫侯于卫君道未絶也故卫侯得返称归以正卫侯义当返国也观春秋不名于前称名于后而晋文廹逐衞成卫成屈辱失国其罪由此见矣观春秋称复归于前称归于后而晋文已絶卫成卫成未絶于卫其曲直由此见矣胡安国曰卫侯出奔于楚则不名见执于晋则不名今既归国复有其土地矣何以名之乎不名者责晋文公之以小怨妨大德名之者罪卫侯郑之以忮害戕本支古者天下为公选贤与能不以为异况于戚属岂有疑间猜忌之心哉末世隆怨薄恩趋利弃义有国家者恐公族之轧已至于网罗诛杀无以庇其本根而社稷倾覆如六朝者众矣卫侯始归而杀叔武再归而及公子瑕是葛藟之不名而春秋之所恶也故再书其名为后世戒此义茍行则六朝之君或亦少省矣
　　晋人秦人围郑
　　谢湜曰左氏谓郑贰于楚故围郑德义驭国之大柄也晋文侵曹伐卫皆不以德执曹伯执卫侯皆不以义是以令不行于许而围许信不行于郑而围郑故王者先德义后兵革垂衣拱手而天下归之
　　胡安国曰按左氏传晋侯秦伯围郑以其无礼于晋经书晋人秦人者贬之也于秦晋何贬乎初晋公子重耳出亡过郑文公亦不礼焉为是兴师而围郑孟子曰有人于此待我以横逆则君子必自反也我必不仁无礼与不忠欤仁且有礼而忠矣其横逆犹是也此亦妄人耳而君子盖终不之校也故行有不得者皆反求诸己而已矣今郑伯之于晋公子特不能厚将迎赠送之礼而未尝以横逆加之也坐此见围为列国者不亦难乎故晋侯秦伯贬称人者晋文以私忿勤民动众围人之国秦伯惟利为向背从烛之武之言不以义举也二国结衅连兵暴肯原野自此始矣
　　介人侵萧
　　谢湜曰介葛卢两至鲁乘萧无备侵萧前书来后书侵为邦国不虞者戒也
　　冬天王使宰周公来聘
　　谢湜曰三公兼冢宰故书宰周公
　　公子遂如京师遂如晋
　　谢湜曰诸侯上聘天子礼事之大者也鲁之修聘礼非专以王室为事也故公子遂既聘于周又聘于晋王使宰周公来聘鲁始遣大夫报聘又且如晋是待王室与小国等夷也故遂之行书如不书聘罪其不成聘也书遂如晋罪其不敬也
　　胡安国曰大夫出疆有以二事出者有以一事出而专继事者其书皆曰遂公子遂如周及晋与祭公自鲁逆王后皆所谓以二事出者也公子结徃媵而及齐宋盟则专继事者也是非得失则存乎其事冢宰上兼三公其职任为至重而来聘于鲁天王之礼莫厚焉鲁侯既不朝京师而使公子遂往又以二事出夷周室于列国此大不恭之罪履霜坚氷之渐春秋之所诛而不以聴者也则何以无贬乎有不待贬絶而罪恶见者不贬絶以见罪恶
　　三十有一年春取济西田
　　谢湜曰天子所封田邑而诸侯取之诸侯之罪也凡书取罪其专济西田汶阳田皆鲁地也昔为邻国所侵而今能复之不谓之复而谓之取者讥其与取他国田邑不异也济西汶阳鲁之旧也明曲直正封疆请之于王而后受之所谓复之以道也若夫恃为已有专以兵力争夺则与取人之取何以辨哉春秋之义贵直不贵强贵顺不贵争田虽吾本田地虽吾本地行不以直得不以顺亦乱之道也
　　胡安国曰公羊曰取之曹也晋侯执曹伯颁其所侵地于诸侯不系国者吾故田也复吾故田而谓之取何也春秋之法不以乱易乱
　　公子遂如晋夏四月四卜郊不从乃免牲犹三望程頥语録问疑卜郊亦非如何曰春秋却有卜郊但卜上辛不吉则卜中辛中辛不吉则便用下辛不可更也古者一年之间祭天甚多春则因民耕种而祈糓夏则恐旱暵而大雩秋则明堂冬则圜丘皆人君为民之心也凡人子不可一日不见父母国君不可一嵗不祭天又问赐周公以天子之礼乐当否曰始乱周公之法度者是赐也人臣安得用天子之礼乐哉成王之赐伯禽之受皆不能无过记曰鲁郊非礼也周公其衰圣人尝讥之矣説者乃云周公有人臣不能为之功业因赐以人臣所不得用之礼乐则妄也人臣岂有不能为之功业哉借使功业有大于周公亦是人臣所当为尔人臣而不当为其谁为之岂不见孟子言事亲若曽子可也曽子之孝亦大矣孟子才言可也盖曰子之事父其孝虽过于曽子毕竟是父母之身做出来岂是分外事若曽子者仅可以免责矣臣子之于君犹子之于父也臣之能立功业者以君之人民也以君之势位也假如功业大于周公亦是以君之人民势位做出来而谓人臣所不能为可乎使人臣恃功而懐怏怏之心者必此言矣又曰鲁得用天子礼乐使周公在必不肯受故孔子曰周公其衰矣孔子以此为周公之衰是成王之失也又曰鲁用天子礼乐成王之赐伯禽之受皆非也其因袭之遂使季氏僣八佾三家僣雍彻仲尼于此着之
　　张载曰郊禘非礼周公其衰是周公之法坏也又曰鲁之郊禘非礼也夫子固已明言之杞宋则为其二王之后也鲁用天子礼乐必是成王之意不敢臣周公即以二王之后待鲁然而非周公本意也以成王尊徳乐道之心则善矣伯禽不当受故曰鲁之郊禘非礼也周公其衰矣
　　又曰家臣僣大夫三桓僣鲁鲁僣天子推其原皆在成王成王赐伯禽天子礼乐自其时已啓下僣上之阶矣
　　范祖禹曰成王赐鲁天子礼乐惟用以祀周公于太庙非使鲁君亦得而用之也周衰鲁僣窃取而用之习以为常三家僣其君故至于用天子之礼其所由来盖有渐矣
　　侯仲良曰郊社之礼所以事上帝也祀上帝天子之事也宗庙之礼所以祀乎其先也天子诸侯皆有宗庙谓祀乎其先者各有其先也其与顔子不改其乐之意同天子宗庙天子之先也诸侯宗庙诸侯之先也天子有天子祀先之礼诸侯有诸侯祀先之礼故曰宗庙之礼所以祀乎其先也鲁侯也以天子祀先之礼祀其先非礼也渎也不祀乎其先也故孔子曰禘自既灌而徃者吾不欲观之矣灌祭之礼也自首至尾皆非其祀故也禘其帝之所自出鲁周公之封也何禘之所自出哉非其物故也
　　谢湜曰冬至祀上帝孟春祈谷于上帝皆郊祭也祭于郊尚敛也故冬至祀上帝谓之郊孟春祈谷亦谓之郊常祀不卜鲁卜郊祈谷之祭也祈谷日用辛成物之义也祭卜日致敬也建寅之月耕事将起先王于是祈谷以致豊年其祀先卜上辛上辛不吉卜中辛中辛不吉乃用下辛尽敬之道也牛在涤曰牲敬其物也伤则不可以供牲故称牛夏四月卜郊非时也卜郊至四非礼也卜郊四则鲁人事神无诚敬之心矣四卜郊不从乃免牲失礼之大也郊祀之大者也三望祀之小者也不郊而三望是废其大而修其小也三望书犹志其失大祀也犹可止之词也胡安国曰记礼者曰祭帝于郊而百神受职焉鲁诸侯何以有郊成王以周公有大勲劳于天下命鲁侯世世祀周公以天子之礼乐是故鲁君孟春乘大路载弧韣旂十有二旒日月之章祀帝于郊配以后稷天子之礼也以人臣而用天子之礼可乎是成王过赐而鲁公伯禽受之非也杨子曰天子之制诸侯庸节节莫差于僣僣莫重于祭祭莫重于地地莫重于天诸侯祀天僣极矣春秋欲削之则无以志其失悉书之则歳事之常有不胜书者是故因礼之变而书于防或以卜或以时或以望或以牲或以牛于变之中又有变焉者悉书其事而谓言偃曰鲁之郊禘非礼也杞之郊也禹也宋之郊也契也是天子之事守也言杞宋夏殷之后受命于周作宾王家统承先王修其礼物其得行郊祀而配以其祖非列国诸侯之比也是故天子祭天地诸侯祭社稷祝嘏莫敢易其常古易则乱名犯分人道之大经拂矣故曰郊社之礼所以祀上帝也宗庙之礼所以祀乎其先也明乎郊社之礼禘尝之义治国其如指诸掌乎夫庻人之不得祭五祀大夫之不得祭社稷诸侯之不得祭天地非欲故为等衰盖不易之定理也知其理之不可易则安于分守无欲僣之心矣为天下国家乎何有古者大事决于卜故洪范稽疑独以为主卜而不从则不郊矣故免牲又曰望祭也有虞氏受终而望因于类巡狩而望因于柴皆天子之事也今鲁不郊而望故特书曰犹犹者可以已之词其言三望何也天子有方望无所不通诸侯非名山大川在其封内者则不祭鲁得用重礼视王室则杀故望止于三比诸侯则隆故河海虽不在其封而亦祭焉非诸侯之所得为也胡宏曰鲁之郊禘逆祀之大者
