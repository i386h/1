<!-- { "loadSidebar": true } -->
　　宋　李明复　撰
　　襄公
　　二十有八年春无冰夏卫石恶出奔晋
　　谢湜曰石恶寗氏之党故出奔
　　邾子来朝秋八月大雩仲孙羯如晋冬齐庆封来奔谢湜曰庆封崔杼之党嗜酒荒齐大夫以庄公之难攻之而出
　　十有一月公如楚
　　谢湜曰晋楚防盟荆蛮得志故公朝楚
　　十有二月甲寅天王崩
　　谢湜曰天王灵王
　　胡氏曰甲寅天王崩乙未楚子昭卒相距四十二日则闰月之騐也然不以闰书见防服之不数闰也齐景公葬书闰月则明杀恩之非礼也
　　乙未楚子昭卒
　　谢湜曰昭楚康也
　　二十有九年春王正月公在楚
　　程氏学曰杜氏虽知公在外阙朝正之礼者多而特为左氏解纷公之如楚固非常但书公如楚义已自见若公在楚则圣人之防乃不在此按二十有八年十有一月公如楚十有二月甲寅天王崩乙未楚子昭卒公不笃君臣之义以奔天王之防而徇外裔之强以俟楚子之葬久留于楚逮夏乃归故圣人特于朝正之时书公所而其义昭然矣
　　谢湜曰奔防事之大也稽留以终楚葬而王室防告不奔人臣之道废矣朝正礼之大也朝正之敬行于楚而不行于亲人子之道废矣正月嵗之始也为社稷人民主而正月之吉弃身逺夷人君之道废矣三者襄公之过也王正月书公在楚而公之过恶皆见矣
　　胡安国曰嵗之首月公如他国者有矣此独书公在楚者外为荆蛮所制以俟其葬而不得归内为强臣所逼欲擅其国而不敢入故特书所在以存君也按左氏楚人使公亲禭夏四月送楚子葬至于西门之外还及方城季武子取卞以自封使公冶告曰闻守卞者将叛臣帅师徒以讨既得之矣公曰欲而言叛祗见疏也吾不可以入矣将适诸侯有赋式微者乃归故特于嵗首朝正之时而书曰公在楚后世臣子戴天履地视君父之危且困者必有天威不违顔咫尺食坐见于羮墙之意而不以顷刻忘也此义一行岂敢有顾其身与妻子与其家而不恤国朋附权臣以图富贵而背其君者乎
　　夏五月公至自楚
　　谢湜曰公留于楚七月
　　庚午卫侯衎卒阍弑呉子余祭
　　谢湜曰呉人伐越获俘以为阍然则阍人刑也刑人仇雠也呉子为社稷主其体尊矣失于防微杜患而出入防近怨仇故一阍之微出为呉子之难也阍与盗皆凶人不可责以君臣之义故呉子蔡侯遇害皆不称君
　　胡氏曰糓梁子曰阍门者寺人也不称名姓阍不得齐于人不称其君阍不得君其君也礼不使无耻不近刑人不狎敌不迩怨贱人非所贵也贵人非所刑也刑人非所近也举至贱而加之呉子呉子近刑人也阍弑呉子余祭仇之也左氏以为伐越获俘焉以为阍使守舟呉子观舟阍以刀弑之亦迩怨之失也又曰阍寺通传内外以一身兼仆妾之职可谓贱矣春秋书阍弑呉子不称君者言阍寺之贱不使得君呉子也
　　仲孙羯防晋荀盈齐髙止宋华定卫世叔仪郑公孙曹人莒人滕人薛人小邾人城杞
　　谢湜曰杞危不能自守列国大夫为杞城之诸侯之义也齐桓盛时城邢城縁陵出于诸侯今也城杞出于大夫大夫专事而诸侯之权替矣
　　胡安国曰晋平公杞出也故合诸侯之大夫以城杞古之建国立家者必亲九族然有父族而后及母族有母族而后及妻族此葛藟之诗所为次也晋主夏盟令行中国平公不能修文襄悼公之业尊奬王室恤宗周之阙而夏肄是屏轻弃诸姬可谓知本乎平王惟不抚其民而逺屯戍于母家周人怨思焉之水所以降为国风不得列于雅也城杞之役亦不待贬絶而可见矣
　　晋侯使士鞅来聘杞子来盟
　　谢湜曰列国城杞故杞子来盟用夷礼故称子
　　呉子使札来聘
　　程氏学曰札者何呉公子札也何以不称公子贬也札何以贬辞而生乱者札为之也呉子夀梦有子四长曰遏次曰余祭次曰夷末次则季札也夀梦欲立季札札辞不可而立遏縁先君夀梦之志于其卒也有命授弟余祭约传以次必致国于季札而已余祭卒弟夷末立夷末卒欲授国于札札宜受命以安社稷而徇匹夫之节辞位以逃夷末之子僚于是代立公子光者遏之子也以谓父兄弟相传必立季子季子即不受国则光当立乃弑僚而代之是呉之乱札实为之也故春秋因札来聘去公子以示贬焉谢湜曰呉聘礼行于中国故聘与中国同辞公子札不称公子者贬之也夀梦四子以兄弟相传先君之志也遏长余祭夷末季札其次也至夷末以国授札札以匹夫小节辞位出逃由是遏之子光肆逆争国而夷末之子僚不保其终然则呉之乱札为之也春秋因札之聘而黜其公子所以着其贬也然则公子大夫为公子而不称公子有氏族而不称氏族者皆春秋以大义贬之也
　　胡安国曰札者呉之公子何以不称公子贬也辞国而生乱者札为之也故因其来聘而贬之示法焉按呉子夀梦有子四人长曰诸樊次曰余祭次曰夷末札其季子也夀梦贤季札欲立以为嗣札辞不可然后立诸樊诸樊既除防则致国于季子季子又辞而去之诸樊乃舍其子而立弟约以次传必及季子故诸樊卒而余祭立余祭卒而夷末立夷末卒则季子宜受命以安社稷成父兄之志矣乃徇匹夫之介节辞位以逃夷末之子僚僚既立诸樊之子光曰先君所以不与子国而与弟者凡为季子尔将从先君之命欤则季子宜有国也如不从先君之命则我宜立僚乌得为君于是使专诸刺僚而致国乎季子季子不受去之延陵终身不入呉国故曰季子辞国以生乱因其来聘而贬之示法焉或谓子贡问于孔子曰伯夷叔齐何人也曰古之贤人也怨乎曰求仁而得仁又何怨子贡以先圣贤夷齐知其恶卫輙之争而不为也季子辞位独不为贤而奚贬乎曰叔齐之徳不越伯夷孤竹舍长而立糿私意也诸樊兄弟父子无及季札之贤者其父兄所为眷眷而欲立札公心也以其私意故夷齐让国为得仁而先圣之所贤以其公心故季子辞位为生乱而春秋之所贬茍比而同之过矣或曰世衰道微暴行交作臣篡其君者有之子篡其父者有之季子于是焉而辞位则将使闻其风者贪夫亷争夫让而篡弑夺攘之祸损矣其于名教岂不有补何贬之深也曰春秋逹节而不守者也昔太伯奔呉而不反季歴嗣位而不辞武王继统受命作周亦不以配天之业让伯邑考官天下也彼王僚无季歴之贤武王之圣而季子为太伯之让岂至徳乎使争弑祸兴覆师防国其谁阶之也若季子之辞位守节立名全身自牧则可矣槩诸圣王之道则过矣中庸曰道之不明不行也我知之矣季子所谓贤且智过而不得其中者使由于季歴武王之义其肯附子臧之节而不受乎惜其择乎中庸失时措之宜尔此仲尼所以因其辞国生乱而贬之也或曰呉子使札与楚子使椒秦伯使术一例尔呉楚之国秦介僣乱之间其礼未同于中夏故使人之来皆畧之而札何以独为贬乎曰春秋多变例圣笔有特书荆楚无大夫而屈完书族王朝下士以人通而子突书字诸侯公子以名著而季友书子母弟之无列者不登其姓名而叔书氏皆贤而特书者也季札让国天下贤之若仲尼亦贤季札必依此例或以字或以氏或以公子特书之矣今乃畧以名纪此与楚椒秦术之流无异称焉是知仲尼不以其让国为贤而贬之也噫世之君子盛称季札之贤于让国之际以为礼之大节不可乱也公子喜时春秋犹贤其后世于季札则何独贬之深也曰仲尼于季子望之深矣责之备矣惟与天地同徳而逹乎时中然后能与于此非圣人莫能修之岂不信夫
　　朱熹语録或问伯夷叔齐之让使无中子则二子不成委先君之国而弃之必有当立者曰程氏説叔齐当立看来立叔齐虽以父命然终非正礼恐只当立伯夷或曰伯夷终不肯立奈何曰若国有贤大臣则必请于天子而立之不问伯夷情愿矣看来二子立得都不安但以正理论之则伯夷分数稍优耳胡文定春秋解论这一段也好説呉季札让国事圣人不取之【牵引四五事为证】所以经只书呉子使札来聘此何异于楚子使椒来聘之事即但称名则圣人贬之深矣但近世説春秋者皆太巧不知果然否也
　　又曰札让不立又不为立贤而去卒有杀僚之乱故圣人于其来聘书曰呉子使札来聘去其公子言其不得为公子也
　　秋九月葬卫献公齐髙止出奔北燕
　　谢湜曰崔杼肆逆庆封奔鲁髙止奔北燕大臣不率可知
　　冬仲孙羯如晋
　　三十年春王正月楚子使防罢来聘夏四月蔡世子般弑其君固
　　谢湜曰蔡世子般书弑盖与许世子止书弑同意故蔡景公书弑又书葬
　　五月甲午宋灾宋伯姬卒
　　谢湜曰宋灾伯姬卒伯姬守礼而卒于火也伯姬以妇人之义傅保不在宵不下堂遂逮火而死伯姬之妇道【阙文】
　　胡安国曰糓梁子曰取卒之日加之灾上者见以灾卒也伯姬之舍失火左右曰夫人少避火乎曰妇人之义傅姆不在宵不下堂遂逮乎火而死妇人以贞为行者也伯姬之妇道尽矣详其事贤伯姬也易曰恒其徳贞妇人吉夫子凶而或以为共姬女而不妇非也世衰道微暴行交作女徳不贞妇道不明能全其节守死不囘见于春秋者宋伯姬耳圣人冠以夫谥书于春秋曰葬宋共姬以着其贤行励天下之妇道也
　　天王杀其弟佞夫
　　谢湜曰佞夫非有背逆之罪也景王以儋括之乱以私意疑佞夫而杀之故佞夫见杀称弟着天王失兄之道也兄弟手足之亲也以天王之大而恩之所庇不能及手足之亲则徳之在人可知矣
　　王子瑕奔晋
　　谢湜曰佞夫以非罪见杀故王子瑕奔晋溥天莫非王土故瑕奔晋书出以明王室之衰也王子瑕奔晋王子朝奔楚不书出以明王室之尊也明其衰所以责王国正其尊所以责诸侯始之以衰而责王国终之以尊而责诸侯春秋之序也
　　秋七月叔弓如宋葬宋共姬
　　谢湜曰宋共姬公室女妇之贤者也鲁以叔弓防葬嘉之也春秋以夫谥称其姬褒之也其姬为女为妇可谓贤矣其嫁也宋公孙夀纳币鲁季孙行父致女晋人卫人齐人来媵以其贤而昏礼之厚也其终也以死守义而卒于灾以卿送死而共其事以夫配谥而彰其徳以其贤而丧礼之厚也方是时闗雎之化不修汉女之行不闻贤妃正女之节卓然见于乱世者共姬一人而已此春秋所以贤其懿行而褒之也
　　郑良霄出奔许自许入于郑郑人杀良霄
　　谢湜曰良霄以汰侈构祸出奔其还也结许之力兴兵入郑其入也介于襄库伐旧北门此构乱以危社稷者也入称自许以明罪在所讨也杀称人以众弃之辞诛之也入逆辞也以他国兵力逼君而入则罪在所絶可知矣
　　胡安国曰按左氏良霄汰侈嗜酒诸大夫皆恶之而与公孙黒争黒因其醉伐之良霄奔许自许袭郑以伐公门弗胜死于羊肆不言复入者其位未絶也若宋鱼石若晋栾盈去国三年其称复入位已絶矣不言叛者将以灭国非直叛也若华亥之入南里宋辰之入萧其书叛者皆据土背君以自保未有灭国之谋也不言杀其大夫者非其大夫矣讨贼之词也
　　冬十月葬蔡景公
　　谢湜曰君弑贼不讨不书葬景公书葬者盖蔡般之弑与许世子止弑相类传者以为真弑误矣楚子之将灭蔡也内懐奸心外假公义以谲诈诱蔡般而杀之使般有不可容之大逆则春秋于此絶之矣然般之见杀也生名楚子防以彰其恶则般之得罪于亲盖与真弑者异矣然则前书景公葬后名楚子防乃春秋明微以别蔡般之罪也
　　晋人齐人宋人卫人郑人曹人莒人邾人滕人薛人杞人小邾人防于澶渊宋灾故
