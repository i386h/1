<!-- { "loadSidebar": true } -->
　　谢湜曰楚入春秋爵号不通中国故荘公之世楚惟称荆至其一来修防始进称人僖公初政令与中国相通荆始改号称楚自此用兵侵伐皆进称人方是时楚虽益炽齐桓能制其强故终桓之世楚惟称人而不与中国防盟及桓之殁也其权势与中国相抗始以人防列国盟于齐又以人防列国盟于鹿上至盂之防执宋公伐宋楚遂书爵而位列陈蔡上以示楚日强大而中国不能制也自是楚见于经皆与中国并故君则称爵卿则称名其官称大夫其爵称公子众则称师微则称人或人以示贬或名以示絶赴告之礼行而书卒书名聘问之礼详而书卿书使以楚之礼法皆循中国故也
　　胡安国曰楚称人寖强也荘公十年败蔡师虏献舞固己强矣然独举其号者始见于经则本其僣窃之罪正其夷狄之名著王法也二十三年来聘嘉其慕义乃以人书二十八年伐郑恶其猾夏复以号举至是又伐郑也亦书人者岂许其伐国而人之乎防中华执盟主朝诸侯长齐晋其所由来者渐矣
　　八月公防齐侯宋公郑伯曹伯邾人于柽
　　谢湜曰左氏谓谋救郑柽宋地
　　九月公败邾师于偃
　　谢湜曰哀姜之死鲁人归怨于邾故公败邾师胡安国曰柽之防谋救郑而公与邾人咸与焉则是志同而谋协也今既防邾人于柽又败邾师于偃于此责公无攘夷狄安中国之诚矣凡此皆直书其事而义自见也诈战曰败败之者为主
　　冬十月壬午公子友帅师败莒师于郦获莒挐
　　谢湜曰庆父鲁之逆臣莒人以庆父之赂兴师不义之大也出不以义进不量力故公子友败莒师获莒拏莒大夫之帅师者也大夫师败而身获于人不智之大也书获罪之也列国大夫皆王臣也以战为事而获人之卿公子友之罪也度徳量力用师之道也不义不智而身获于人莒拏之罪也郦之败曲在莒已明故不书伐
　　胡安国曰按公羊庆父走莒莒人逐之将由乎齐齐人不纳却反舍于汶水之上奚斯入请不可而死莒人曰吾已得子之贼以求赂乎鲁鲁人弗与为是兴师而来伐然则罪在莒也而以季友主此战何也抑锋止鋭喻以辞命使知不缩而引去则善矣今至于兵刃既接又用诈谋擒其主将此强国之事非王者之师春秋之志故以季友为主而书败获责之备也
　　十有二月丁巳夫人氏之丧至自齐
　　谢湜曰齐人以姜之尸归僖公请而葬之书至自齐着齐之恶也不称姜杜氏谓之阙文是也以为贬絶亦不当书氏且夫人之罪未在所絶故也
　　胡安国曰夫人与弑二君几于亡国大义已絶不可复入宗庙矣书孙于邾薨于夷者絶哀姜也书齐人以归夫人氏之丧至自齐者讥桓公也不称姓者杀于齐不去氏者受于鲁
　　张栻语録或论哀姜之孙不去姜氏者将以别于文姜也然般闵再弑鲁国几亡其祸亦惨矣子虽不可以讐毋以先君治之夫岂不可故夫人丧至自齐也因告至于庙遂去其姓犹存其氏者终有别于文姜也所谓毫厘有所必计者也
　　吕祖谦曰君子以齐人之杀哀姜也为己甚矣哀姜于鲁大义絶论来鲁之臣子当正罪讨之于未立君之前若闵公既立之后亦难讨之齐则不当杀鲁不敢杀所以取而杀之
　　二年春王正月城楚丘
　　杨时曰齐桓公攘戎狄而封卫未尝请命于天子而专封之也故春秋书城楚丘而不言其封卫葢无取焉然则木美桓公孔子何以取之曰木之诗卫人之诗也卫为狄所防桓公救而封之其恩岂可忘也欲厚报之不亦冝乎在卫人之义不得不以为美其取之也以卫人之义而已若春秋褒贬示天下之公故无取
　　谢湜曰楚丘卫邑卫为狄所灭野处漕邑诸侯为之城楚丘而封焉楚丘不书卫善鲁人视楚丘犹己国之事而城之也诸侯救灾恤隣义也劳民以供邻役非义也城楚丘诸侯之事也鲁为之城义也故鲁城楚丘不书卫善其视卫之患如己国之患也城小谷齐之事也鲁为之城非义也故鲁城小谷不书齐议其以齐之事为己国之事也卫之出于漕也诗称齐桓公攘戎狄而封之然则城楚丘齐之功诸侯之力也不书诸侯者齐桓以威率诸侯而城之诸侯心力未齐故也城不书诸侯而齐桓未能悦服诸侯由此见矣城邢邢既危而后安之者也城楚丘卫既亡而后存之者也邢危而后安之卫亡而后存之虽有安存之力已失安存之道矣故齐桓攘戎狄保邦国虽若安邢存卫春秋皆不美其功也前书狄入卫后书城楚丘则春秋不美齐桓其心见矣夷仪邢已迁故城书邢楚丘卫未迁故城不书卫
　　胡安国曰楚丘卫邑桓公帅诸侯城之而封卫也不书桓公不与诸侯专封也木美桓公而夫子録之意岂异乎不与专封正王法也木有取焉善卫人之情也曷为善之报者天下之利以徳报徳则民有所劝矣城楚丘略而不书城邢词繁而不杀何也按周制凡封国大宗伯賔司几筵设黼扆内史作册命是天子大权非诸侯所得擅而行之者也卫人渡河野处漕邑许穆夫人闵其亡而载驰赋文公徙居楚丘而后百姓悦则其国固尝亡灭而不存矣城楚丘是擅天子之大权而封国也邢迁于夷仪经以白迁为文则其迁出于己意其国未尝灭也诸侯城邢是谓同恶相恤以从简书故词繁而不杀美救患也桓公封卫而卫国忘亡其有功于中华甚大为利于卫人甚博冝有美词以扬其事今乃微之若此者正其义不谋其利明其道不计其功略小惠存大节春秋之法也故曰五覇三王之罪人仲尼之徒无道桓文之事者
　　朱熹曰春秋【阙】　　　　　　　　　　　　地吕祖谦曰封邢如何却在迁邢之后葢狄灭卫后盘旋邢卫之间桓公下手未得所以逐狄之缓待狄都退后方城楚丘其势是如此
　　夏五月辛巳葬我小君哀姜虞师晋师灭下阳
　　程頥曰虞假道而助晋伐虢虢之亡虞实为之故以虞为主下阳邑也虢之亡因此故先书虞
　　程氏学曰虞师晋师灭下阳晋主乎伐虢而虞为首何也受赂假道以师同伐虢故以虞为首也下阳虢邑也邑不言取而云灭者赵氏谓虢因而亡也不于灭而书之着虞罪也此义明矣葢不为道则晋不得逞下阳既丧而虢遂灭矣圣人所书微防可见也谢湜曰下阳虢之塞邑也邑不言灭下阳谓之灭者下阳入晋而虢因以亡故下阳书灭以着虢灭之由也着虢灭之由所以罪虞也伐虢晋献公之谋也然晋师得至于虢以虞为道晋师得取下阳以虞为主然则虢亡皆起于虞故下阳之难以虞先晋而首其恶也虢同姓之国也虞晋灭虢不名者方下阳之亡虢实未灭故也虞公贪暴君之赂而假之道合两国防焉
　　胡安国曰按孟子晋人以垂棘之璧与屈产之乗假道于虞以伐虢宫之竒谏百里奚不谏然则晋人造意以虞首恶何也贪得重赂遂其强暴以灭兄弟之国以及其身而亡其社稷所以为首乎春秋圣人律令也观此义可以见法矣唐髙祖赐其臣长孙无忌金寳缯锦欲以立武昭仪虽无忌终不顺防君子犹讥其役于利而不反君赐也矧受他人之赂遂其强暴者乎国而曰灭下阳邑尔其书灭何也下阳虞虢之塞邑犹秦有潼闗蜀有剑岭皆国之门户也潼劒不守则秦蜀破下阳既举而虞虢亡矣春秋此义以天下为家以城郭沟池为固以山川丘陵为险设之以守国而待暴客者也其衰世之意耶
　　吕祖谦曰此一事知宫之竒之谏必不听知虞之必可假知虢之必可亡料敌如见自是观之晋国智谋之士如息者亦自有数至于傅奚齐此叚全不能知却不能先为保护之计何料敌如是之审谋国如是之疎葢息本非就自身上做工夫专以亿度揣摩为事故有着不着处
　　又曰晋荀息何故知虞有宫之竒葢荀息是献公谋臣平日欲经营诸国亦曽下工夫所以知得言其懦不能强谏葢他国虽有谋臣若是昏闇之人则不能知此非止得宫之竒之为人亦是知得虞之情性所以説冀一叚以夸大之
　　秋九月齐侯宋公江人黄人盟于贯
　　胡安国曰按左氏盟于贯服江黄也荆楚天下莫强焉江黄者其东方之与国也二国来定盟则楚人失其右臂乐毅下齐先结韩赵孔明伐魏申好江东虽武王牧野之师亦誓友邦逺及庸蜀彭濮八国之人共为犄角之势也桓公此盟其服荆楚之虑周矣其攘夷狄免民于左袵之义着矣盟虽春秋所恶然诸侯皆在独言逺国者许是盟也
　　吕祖谦曰先理防小者却去理防楚
　　冬十月不雨
　　楚人侵郑
　　吕祖谦曰齐楚何故欲争郑葢郑介乎两间齐得郑则齐强楚得郑则楚强
　　三年春王正月不雨夏四月不雨
　　胡安国曰谷梁子曰不雨者勤雨也毎时而一书闵雨也闵雨有志乎民者也厯时而总书不忧雨也不忧雨者无志乎民者也按诗称僖公俭以足用寛以爱民务农重谷则诚贤君也其有志乎民审矣故冬不雨而书春不雨而书夏不雨而书以着其勤也文公以练祭则缓于作主以宗庙则太室屋壊以赋政则四不视朔以邦交则三不防盟其无志乎民亦审矣故自十有二月不雨至于秋七月而书自正月不雨至于秋七月而书以着其慢也
　　徐人取舒六月雨
　　胡安国曰雨云者喜雨也闵雨与民同其忧喜雨与民同其乐此君国子民之道也观此义则知春秋有惧天灾恤民隐之意遇天灾而不惧视民隐而不恤自乐其乐而不与民同也国之亡无日矣
　　秋齐侯宋公江人黄人防于阳谷
　　胡安国曰按左氏谋伐楚也或曰侵蔡次陉之师诸侯皆在江黄独不与焉则安知其为谋伐楚乎曰兵有聚而为正亦有分而为竒诸侯之师同次于陉所谓聚而为正也江人黄人各守其地所谓分而为竒也次陉大众厚集其阵声罪致讨以震中国之威江人黄人各守其境按兵不动以为八国之援此克敌制胜之谋也退于召陵而盟礼定循海以归而涛涂执然后及江人黄人伐陈则知侵蔡次陉而二国不防自为犄角之势明矣此大防而未言者善是谋也
　　冬公子友如齐涖盟
　　谢湜曰齐将伐楚故季友适齐涖盟涖盟者我往受盟于彼也来盟者彼来受盟于我也盟在彼而我往临之故书涖
　　楚人伐郑
　　谢湜曰楚三年再伐郑一侵郑
　　春秋集义卷十八
　　钦定四库全书
　　春秋集义卷十九
　　宋　李明复　撰
　　僖公
　　四年春王正月公防齐侯宋公陈侯卫侯郑伯许男曹伯侵蔡蔡溃遂伐楚次于陉
　　程頥曰齐桓本侵蔡遂至于楚而伐之责其职贡其行非正也然其所执之事正故人但称其伐之正而不见其行事之本谲也是以正掩其谲
　　又曰桓公伐楚责包茅虽其心未必尊王而其事则正故正掩其谲
　　又曰伐楚事责之以包茅不贡其名则是若其意岂为楚不勤王然后加兵但欲楚尊齐而不尊周管仲亦莫之诘也若实尊周专封之事岂冝为之故孟子曰五覇假之也言其不以诚为之也
　　程氏学曰孟子曰春秋无义战彼善于此则有之矣若齐桓伐楚不由王命非所谓为天吏则可以伐之者也然楚蛮夷之国强暴僣逆凭陵中夏桓公能奋十国之威一举服之而天下不胥为左祍者乃其力也故书曰侵蔡蔡溃遂伐楚次于陉不遽加兵而椘已服矣故书曰楚屈完来盟于师盟于召陵彼自服而来求盟于我也然则伐楚之役召陵之盟于春秋之世可谓善矣如成二年袁娄之盟则异于是齐虽强大数侵诸侯国而未若荆椘之暴诸侯为复私怨而无如桓公之义齐侯使国佐如师非服而来也畏晋之强而赂晋也晋受赂而与之盟我反及彼也故不曰来盟而曰秋七月齐侯使国佐如师己酉及国佐盟于袁娄春秋于王道信轻重之权衡曲直之绳墨也
