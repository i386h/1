<!-- { "loadSidebar": true } -->
　　又曰桓公与闻乎弑而书即位着其弑立之罪深絶之也美恶不嫌同词或问桓非惠公之嫡子乎当立而未能自立是故隐公摄焉以俟其长而授之位久摄而不归疑其遂有之也是以至于见弑而恶亦有所分矣春秋曷为深絶桓也曰古者诸侯不再娶于礼无二嫡惠公妃既卒继室以声子则是摄行内主之事矣仲子安得为夫人母非夫人则桓乃隐之庶弟安得为嫡子谓当立乎桓不当立则国乃隐公之国其欲授桓乃实让之非摄也摄让异乎曰非其有而居之者摄也故周公即政而谓之摄推已所有以与人者让也故尧舜禅授而谓之让惠无嫡嗣隐公继室之子于次居长礼当嗣世其欲授桓所谓推已所有以与人者也岂曰摄之云乎以其实让而桓乃弑之春秋所以恶桓深絶之也然则公羊所谓桓防而贵隐长而卑子以母贵者其説非与曰此狥惠公失礼而为之词非春秋法也仲子有宠惠公欲以为夫人母爱者子抱惠公欲以桓为适嗣礼之所不得为也礼不得为而惠公纵其邪心而为之隐公又探其邪志而成之公羊又肆为邪説而传之汉朝又引为邪议而周之夫妇之大伦乱矣春秋明着桓罪深加贬絶备书终始讨贼之义以示王法正人伦存天理训后世不可以邪汨之也
　　朱熹曰书即位者是鲁君行即位之礼继故不书即位者是不行即位之礼若桓公之书即位则是桓公自正其即位之礼耳
　　三月公防郑伯于垂郑伯以璧假许田
　　程頥曰隐公八年郑伯使宛来归祊盖欲易许田鲁受祊而未与许及桓弑立故为防而求之复假以璧朝宿之邑先祖受之于先王岂可相易也故讳之曰假讳国恶礼也
　　程氏学曰郑伯以璧假许田左氏以为易祊田黎淳以隐十一年易许之事破左氏谓田是许之田如何曰左氏説是也既是许之田如何却假之鲁隐十一年虽入许许未尝灭许叔已奉祀也
　　杨时曰宋督弑其君而公成其乱取郜大鼎以归公弑隐公而郑伯防公于垂以璧假许田则鲁之乱郑伯成之也不书为内讳也夫郑伯之假田与公之取鼎其求赂一也而书之异辞内外之分然也
　　谢湜曰君薨百官緫已以听于冡宰三年孝子疾痛在心思虑未能接事故也国有大故然后以义胜恩故三年之丧金革之事有不辟者隐公即位三月而盟于蔑桓即位三月而防于垂春秋诸侯无三年哀戚可知也春秋于即位三月书盟书防而恶自见矣左氏谓修好于郑
　　又曰许田鲁朝宿之邑也郑庄公欲易许田其志已见于归祊矣祊小许田大故归祊之后五年然后得许田其防于垂也又以璧遗鲁而请之祊非鲁有也许田郑易而得之也祊非鲁有然而于鲁称归者罪郑专天子之邑也许田郑易而得之然而于郑称假者不与庄公变天子之封也假暂辞称假以明复当归鲁
　　胡安国曰许田所以易祊也郑既归祊矣又加璧者祊薄于许故也鲁山东之国与祊为邻郑畿内之邦许田近地也以此易彼各利于国而圣人乃以为恶而隐之独何欤曰利者人欲之私放于利必至夺攘而后厌义者天理之公正其义则推之天下国家而可行春秋恶易许田孟子极陈利国之害皆拔夲塞源杜簒弑之渐也汤沐之邑朝宿之地先王所锡先祖所受私相贸易而莫之顾是有无君之心而废朝觐之礼矣是有无亲之心而擅弃先祖之地矣故圣人以是为国恶而隐之也其不曰以璧易田而谓之假者夫易则已矣言假则有归道焉又以见许人改过迁善自新之意非止隐国恶而已也其垂训之义大矣
　　吕祖谦曰元年郑伯以璧假许田朝宿汤沐皆天子所赐诸侯之邑然天子诸侯其朝防之时如此之众安得许多邑以与之盖天子所赐非其大勲劳即王之懿亲却非人人而与之如五服之诸侯其来亦自有时耳朝宿之邑在畿内汤沐之邑在方岳之下想一邑之内亦不多要不过数十家耳又须看郑人卒易祊田之意初间尚惧王法未敢遽易故以假为言
　　夏四月丁未公及郑伯盟于越
　　程頥曰桓公欲纳郑好以自安故既与许田又为盟也弑君之人凡民罔弗憝而郑与之盟以定之其辠大矣
　　谢湜曰公立不正与郑防受郑璧遗郑许田及郑盟以亲郑也
　　胡安国曰垂之防郑为主也故称防越之盟鲁志也故称及郑人欲得许田以自广是以为垂之防桓公欲结郑好以自安是以为越之盟夫弑逆之人凡民罔弗憝即孟子所谓不待教命人得而诛之者也而郑与之盟以定其位是肆人欲灭天理大义遂以澌灭天讨无复共行圣人所为惧春秋所以作无俟于贬絶而恶自见矣
　　秋大水
　　程頥曰君修德则和气应而雨旸若桓行逆德而致隂沴乃其宜也
　　谢湜曰水泛滥异常为大水大水阳气胜而溢也其损伤民物为害大故书
　　胡安国曰大水者隂逆而与怨气并之所致也桓行逆德而致隂沴宜矣或问尧之时岂有致之者而曰洚水警予何也曰尧之水非有以致之开辟已来水之行未能得其所归故尧有忧焉使禹治之然后人得平土而居尔若曰洪水者积雨之所成时晹而熄矣奚待乎九年十有三载之治也山谷之所泄欤自禹功既防凿决排以至于今而其流不灭何也是知天非为尧有洪水之灾至禹而后水由地中行尔后世有人为不善感动天变召水溢之灾者必引尧为解误矣
　　冬十月
　　二年春王正月戊申宋督弑其君与夷及其大夫孔父
　　程頥曰桓公无王而书王正月正宋督之罪也弑逆之罪不以王法正之天理灭矣督虽无王而天理术尝亡也人臣死君难书及以着其节父名也称大夫不失其官也
　　谢湜曰宋督宋万不氏未赐族也虽赐族不当书氏逆恶在所诛絶故也孔氏父名孔父死君之难临大节而不可夺者也可谓忠于其君矣故殇公之被害也书及以显其忠书大夫以示能死职宋殇公立十年外事攻讨兵连不息内有逆臣而不加察外有怨仇而不加虑此督之难所以发于萧墙也弃内事外者可不戒耶桓月皆不书王二年书王者以王法正督之罪也
　　胡安国曰桓无王而元年书春王正月以天道王法正桓公之罪也桓无王而二年书春王正月以天道王法正宋督之罪也程氏曰弑逆者不以王法正之天理灭矣督虽无王而天理未尝亡也其説是矣糓梁子以二年书王正与夷之卒其义一尔以为诸侯之卒无所隐痛故书王以正之误矣按左氏宋殇公立十年十一战民不堪命孔父为司马无能改于其德非所谓格君心之非者然君弑死于其难处命不渝亦可以无婗矣父者名也着其节而书及不失官而书大夫是春秋之所贤也贤而名之何也故侍读刘敞以谓既名其君于上则不字其臣于下此君前臣名礼之大节也督将弑殇公孔父生而存则不可得弑于是乎先攻孔父而后及其君能为有无亦庶几焉凡乱臣贼子蓄无君之心者必先剪其所忌而后动于恶不能剪其所忌则有终其身而不动也华督欲弑君而惮孔父刘安欲叛汉而惮汲直曹操欲禅位而惮孔融此数君子者义形于色皆足卫宗社而忤邪心奸臣之所以惮也不有君子其能国乎春秋贤孔父示后世人主崇奬节义之臣乃天下之大闲有国之急务也
　　吕祖谦曰左氏序宋督事极好观其论督有无君之心而后动于恶此左氏识见髙逺处盖人心各有所主使宋督有尊君之心决不敢为弑逆之事惟此心荡则纵横放肆无所忌惮盖督之杀孔父与弑殇公乃为恶之末流其有无君之心乃为恶之根夲圣人所以过位变色入门鞠躬夫岂繁文末节哉盖所以飬其尊君之心也
　　滕子来朝
　　程頥曰滕夲侯爵后服属于楚故降称子夷狄之也首朝桓之罪自见也
　　谢湜曰滕侯爵称子以其臣属于楚也四夷君长爵不过子滕侯臣属于楚称子黜之也先义后利上贤下力贵信贱诈中国之道也禽兽惟利是嗜而不知义之在所先也惟力是务而不知贤之在所上也惟诈是用而不知信之在所贵也春秋之所以贱楚者以此而已故中国诸侯臣属于楚则黜之
　　胡安国曰隐末年滕称侯爵距此三嵗尔乃降而称子者先儒谓为时王所黜也使时王能黜诸侯春秋岂复作乎又有言其在丧者终春秋之世不复称侯无是説矣然则云何春秋为诛乱臣讨贼子而作法尤严于乱贼之党使人人知乱臣贼子之为大恶而莫之与则无以立于世而莫敢动于恶而簒弑之祸止矣桓公弟弑兄臣弑君天下之大恶凡民罔弗憝也已不能讨又先邻国而朝之是反天理肆人欲与禽兽无异而春秋之所深恶也故降而称子以正其罪四夷虽大皆曰子其降而称子外之也或曰非天子不制度不议礼不攷文仲尼岂以匹夫专进退诸侯乱名实哉则将应之曰仲尼固不以匹夫专进退诸侯乱名实矣不曰春秋天子之事乎知我罪我者其惟春秋乎世衰道防暴行交作仲尼有圣德无其位不得如黄帝舜禹周公之伐尤诛四凶戮防风杀管蔡行天子之法于当年也故假鲁史用五刑奉天讨诛乱贼垂天子之法于后世其事虽殊其理一尔何疑于不敢专进退诸侯以为乱名实哉夫奉天讨举王法以黜诸侯之灭天理废人伦者此名实所由定也故曰春秋成而乱臣贼子惧
　　李侗语録朱熹问按滕夲侯称伊川程氏谓服属于楚故贬称子熹按是时楚未与中国通滕又逺楚终春秋之世未尝事楚但为宋役尔不知伊川程氏别有何据又陈蔡诸国后来属楚者亦未尝贬爵也胡文定以为为朝桓而贬之以讨乱贼之党此义似胜然滕自此不复称侯至定公之丧来防丧犹称子夫岂以祖世有罪而并贬其子孙乎然则胡氏之説亦有可疑者不知当以何説为正胡氏又谓凡朝桓者皆贬独纪侯以咨谋齐难而来志不在于朝桓故再朝皆无贬焉熹窃以为果如此则是义理之正可以危急而弃之也不知春秋之法果如此否二年纪侯来朝左氏作杞字后有入杞防成事传皆有説可据伊川程氏与胡氏依公糓作纪字延平李侗答曰滕子来朝考之春秋夫子凡所书诸侯来朝皆不与其朝也胡文定谓春秋之时诸侯之朝皆无有合于先王之时诸侯之朝皆无有世朝之礼者故书此讥之也滕夲侯称桓二年来朝称子者以讨乱贼之党贬于诸家之説义为精先儒又以为时王所黜者胡氏以为果如此则春秋不作矣恐先儒之説非来谕以谓自此终春秋之世不复称侯岂以祖世有罪而并贬其子孙乎若如此言大叚害理春秋与人改过迁善又善善长恶恶短不应如此是可疑也侗窃以从胡之説于道理为长观夫子所书讨乱之法甚严滕不以桓之不义而朝之只在于合党缔交此夷狄也既已贬矣后世子孙碌碌无闻无以自见于时又壤地小夲一子男之国宋之盟左传于宋人请滕欲以为私属则不自强而碌碌于时者久矣自一贬之后夫子再书各防一义而发遽又以侯称之无乃纷纷然殽乱春秋之防不明其夲意乎盖圣人之心必有其善然后进之若无所因是私意也岂圣人之心哉若如此看似于后世之疑不碍道理为通又不知如何春秋所以难看者盖以常人之心推测圣人未到圣人洒然处岂能无失耶诸俟他日反复面难庶几或得其防又曰伊川程氏之説攷之诸处未见春秋之前服属于楚事迹更俟寻攷之来喻以谓纪侯来谘谋齐难志不在于朝桓故再朝无贬则是义理之正可以危急而弃之若果如此尤害义理春秋有诛意之説纪侯志不在于朝桓则非滕子之类也列国有急难以义而动又何贬耶
