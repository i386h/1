<!-- { "loadSidebar": true } -->
　　谢湜曰以邾微国而三卿帅师伐之以田故也邾人入田以求免难故取漷东沂西田书取罪其不义也书漷东沂西谨邾之分地也取漷东犹未足于是又取沂西书及沂西罪其无厌也
　　癸巳叔孙州仇仲孙何忌及邾子盟于句绎
　　谢湜曰胁其地而盟其君盟之不义者也
　　胡安国曰曷为列书三卿哀公得国不张公室三卿并将鲁众悉行伐国取地以盟其君而已不与焉适越之辱兆矣定公之薨邾子来奔丧事鲁恭矣而不免于见伐徒自辱焉不知以礼为国之故也邾在邦域之中不加矜恤而诸卿相继伐之既取其田而又强与之盟不知以义睦隣之故也故详书以着其罪三人伐则曷为二人盟盟者各盟其所得也莫强乎季孙何独无得乎季氏四分公室有其二昭公伐意如叔孙氏救意如而昭公孙阳虎囚桓子孟孙氏救桓子而阳虎奔今得邾田盖季氏以归二家而不取也
　　夏四月丙子卫侯元卒滕子来朝晋赵鞅帅师纳卫世子蒯聩于戚
　　程颐曰蒯聩得罪于父不得复立輙亦不得背其父而不与共国委于所可立使不失君之社稷而身从父则义矣
　　又曰孔子闻卫乱曰柴也其来由其死矣二者盖皆适于孔悝受命立輙若纳蒯聩则失职与輙拒父则不义如輙避位则拒蒯聩也如輙拒父则奉身而退可也故子路欲劝孔悝无与于此忠于所事也而孔悝既被胁矣此子路不得不死然燔台之事则过于勇暴也
　　又或问左氏言子路助卫輙观其学已升堂肯如是否曰子路非助輙只为孔悝防于不义欲救之耳盖蒯聩不用君父之命而自立强盟孔悝孔悝不合从之故也子路当时可免难否曰不可免
　　杨时语録或问夫子为卫君子贡自以意对可也何必更以夷齐为问曰向尝解此一叚亦未尽蒯聩得罪先君而輙乃先君之命此其可疑又与夷齐事颇相类故以问也当是时聩以父争輙便合避位国人择宗室之贤者立之乃善又问伯夷当初若还立时如何曰伯夷不得罪于先君又问子路事孔悝死得是否曰亦是若使孔子为之则如之何曰它当自有处也又问方聩争之时劝輙避位不从则去之如何曰可子路先亦劝孔悝不可与其事只是失之太迟若使子贡问卫君孔子必不答居是邦不非其大夫况君乎聩輙事史记两处出当以卫世家为正谢湜曰蒯聩未絶于卫故称世子輙以君命拒父故晋赵鞅纳蒯聩于戚王父之命不可违也蒯聩以亲则父也以位则世子也以义则未絶于国也为卫国计者使輙先以君命即位次以父恩逊位輙既受位而后辞则上不违先君顾属之命下不伤父子先后之伦卫之大事两顺而不逆矣失此道至使輙以子拒父而赵鞅有纳世子之师故蒯聩纳称世子以责卫之臣子也
　　胡安国曰世子不言纳位其所固有国其所宜君谓之储副则无所事乎纳矣凢公子出奔复而得国者其顺且易则曰归有奉焉则曰自其难也则曰入不称纳矣况世子哉今赵鞅帅师以蒯聩复国而书纳者见蒯聩无道为国之所不受也国人不受而称世子者罪卫人之拒之也所以然者縁蒯聩出奔灵公未尝有命废之而立他子及公卒大臣又未尝谋于国人数蒯聩之罪选公子之贤者以主其国乃从輙之所欲而君之以子拒父此其所以称世子也人莫不爱其亲而志于杀莫不敬其父而忘其丧莫不慈其其子欲其子之富且贵也而夺其位蒯聩之于天理逆矣何疑于废黜然父虽不父子不可以不子輙乃据国而与之争可乎故特系纳卫世子蒯聩于戚于赵鞅帅师之下而鞅不知义灵公与卫国大臣不能早正国家之本以致祸乱其罪皆见矣
　　胡宏曰蒯聩无父出奔称世子者罪其佻谋非常至于出奔失世子之道也赵鞅纳之而称世子者罪大臣辅輙而拒父也蒯聩无父輙亦无父天下岂有无父之人而可以事宗庙社稷为人上者哉故孔子为政于卫则必具灵公父子祖孙之本末上告于天王下告于方伯乞立公子郢然后人伦明天理顺无父之人不得肆名正而国家定矣
　　朱熹曰孔子若仕于卫必先正其君臣父子之名如蒯聩不当立輙亦不当立当去輙而别立君以拒蒯聩晋赵鞅欲立蒯聩圣人出时必须大与他剖判一畨教他知个是与不是或问论道理固是去輙使国人自拒蒯聩以事情论之晋人正主蒯聩势足以压卫圣人如何请于天子请于方伯天子既自不奈何方伯又是晋自做如何得曰道理自是合如此了圣人出来须自能使晋不为蒯聩或因问如请讨陈恒之事也只是据道理不论事情曰如这一两件大事可惜圣人做不透若做得透使三纲五常既坏而复兴千条万目自此而更新圣人年七十四嵗拳拳之心终做不成
　　张栻曰卫輙之事国人论之以为蒯聩既得罪于先君而出奔而輙受先君之命宗国不可以无主则立輙而拒蒯聩可也曾不知蒯聩父也輙子也父子之义先亡而可一日立乎故子贡以夷齐之事为问方是时夫子在卫輙立之事盖难言也赐也微其辞以测圣人之防可谓善为辞者矣
　　秋八月甲戌晋赵鞅帅师及郑罕逹帅师战于鐡郑师败绩
　　谢湜曰罕逹为卫来讨蒯聩赵鞅为蒯聩来讨罕逹故二师交战于铁郑非晋敌故郑师败绩铁卫地杜氏谓戚城南是也左氏所载误矣
　　冬十月葬卫灵公十有一月蔡迁于州来蔡杀其大夫公子驷
　　谢湜曰州来呉所灭小国也蔡惧楚故迁于州来不能保国而迁国以避难罪其失守土之道也以小事大智之事也蔡公孙姓帅师灭沈蔡侯以呉子败楚师失事大之道矣然则迁于州来蔡人之自取也胡安国曰州来呉所灭也蔡虽请迁于呉而中悔呉人如蔡纳聘而师毕入蔡侯告大夫杀公子驷以説哭而迁墓如此则实呉人之所迁也而经以自迁为文何也楚既降蔡使疆于江汝蔡人聴命而还师矣复背楚请迁于呉而又自悔也其谋之不臧甚矣夫迁国大事也盘庚五迁利害甚明众犹胥怨不适有居至于丁寜反覆播告之修而后定也今蔡介于呉楚二大国之间背楚诳呉及其事急又委罪于执政其谁之咎也故经以自迁为文而杀公子驷则书大夫而称国言君与用事大臣擅杀之也故公孙猎则书大夫而称人言国乱无政众人擅放之也驷与猎其以请迁于呉为非者乎而委之罪以説谁敢有复尽忠而与谋其国者哉
　　三年春齐国夏卫石曼姑帅师围戚
　　谢湜曰鱼石晋为宋讨也宋事以晋首兵者善晋以诸侯讨逆也蒯聩齐为卫讨也卫事以齐首兵者不以子讨父也晋围彭城书宋者正彭城归于宋也齐围戚不书卫者不以子制父也父子人之大伦也大伦不正则人道堕矣此春秋所以谨之也
　　胡安国曰按左氏灵公游于郊公子郢御公曰余无子将立汝对曰郢不足以辱社稷君其改图君夫人在堂三揖在下君命祗辱灵公卒夫人曰命公子郢为太子君命也对曰郢异于他子且君没于吾手若有郢必闻且亡人之子輙在乃立輙以拒蒯聩蒯聩前称世子者所以深罪輙之见立不辞而拒其父也輙若可立则蒯聩为未絶未絶则是世子尚在而可以拒乎主兵者卫也何以序齐为首罪齐人与卫之为恶而党之也公孙文仲主兵伐郑而序宋为首以诛殇公石曼姑主兵围戚而序齐为首以诛国夏训天下后世讨乱臣贼子之法也古者孙从祖又孙氏王父之字考于庙制昭常为昭穆常为穆不以父命辞王父命礼也輙虽由嫡孙得立然非有灵公之命安得云受之王父辞父命哉故冉有谓子贡曰夫子为卫君乎子贡曰诺吾将问之入曰伯夷叔齐何人也曰古之贤人也怨乎曰求仁而得仁又何怨出曰夫子不为也伯夷以父命为尊而逊其弟叔齐以天伦为重而让其兄仲尼以为求仁而得仁者也然则为輙者奈何宜辞于国曰若以父为有罪将从王父之命则有社稷之镇公子在我焉得为君以为无罪则国乃世子之所有也天下岂有无父之国哉而使我立乎其位如此则言顺而事成矣是故輙辞其位以避父则卫之臣子拒蒯聩而辅之可也輙利其位以拒父则卫之臣子舍爵禄而去之可也乌有父不慈子不孝争利其国灭天理而可为者乎
　　夏四月甲午地震五月辛夘桓宫僖宫灾
　　谢湜曰桓宫僖宫当毁不毁而天灾及之此天人之际其应甚于影响者也故逆则灾生顺则福至天人之常理也
　　胡安国曰桓僖亲尽矣其宫何以存季氏者出于桓立于僖世专鲁国之政其诸以是为悦而不毁欤何以不称及等也称及则祖有尊卑矣或谓祖有功宗有徳所以劝也则如之何曰孝子慈孙事其祖考仁也或七庙或五庙自是以衰礼也奚问其功徳之有无也必若此言是子孙得选择其祖宗而尊事之矣岂理也哉
　　吕祖谦曰桓僖灾季氏出自桓公后僖在当时称贤君鲁跻之于闵公之上
　　季孙斯叔孙州仇帅师城启阳
　　谢湜曰贪土田以致冦城边邑以备难故比年凡四城
　　宋乐髠帅师伐曹秋七月丙子季孙斯卒蔡人放其大夫公孙猎于呉
　　谢湜曰放称人着公孙猎得罪于国人也猎茍不忠于蔡而放之于呉乃以蔡之祸养之于强夷也失政莫大焉
　　冬十月癸夘秦伯卒叔孙州仇仲孙何忌帅师围邾谢湜曰胁其地盟其君句绎之血未干而又帅师围邾鲁国之罪也来防来朝来奔丧犹不免伐取漷沂田受绎盟犹不免围小国困于水火甚矣
　　四年春王二月庚戌盗杀蔡侯申
　　谢湜曰盗杀蔡侯书杀不书君者盗不可责以君臣之义故也以国君之尊而盗起杀之朝无屏卫国无政刑可知也刑人与盗皆人伦所不齿也朝无屏卫国无政刑则盗与刑人出为至尊仇敌其可不戒邪蔡昭既以国迁而又杀大夫公子驷放大夫公子猎方是时大夫离贰人民忧危故盗乘其乱起而为逆也然则昭公国迁州来而身死于盗皆其危弱取之也
　　胡安国曰按左氏蔡侯将如呉诸大夫恐其又迁也公孙翩逐而射之卒然则翩非微者其以盗称何也蔡侯背楚诳呉又委罪于执政其谋国如是则信义俱亡礼文并弃无以守身而自卫夫人得而害之矣故变文书盗以警有国之君也翩弑君而畧其名氏姓与霍皆翩之党称国以杀而不去其官者二公孙盖常谋国不使其君至于是而弗见庸者也故书法如此而或者以翩非微者而称盗苏辙以谓求名而不得非矣天下岂有欲求弑之名春秋又惜此名而不与者哉
　　蔡公孙辰出奔呉
　　谢湜曰杜氏谓背君之党
　　葬秦恵公宋人执小邾子
　　谢湜曰小邾子微弱强国不以诸侯待之乆矣执小邾子不名者以诸侯之礼尊之也以诸侯尊之所以罪强国之执也晋执邾子邾执鄫子虽失国皆不名其义一也
　　夏蔡杀其大夫公孙姓公孙霍
　　谢湜曰杜氏谓背君之党
　　晋人执戎蛮子赤归于楚
　　谢湜曰楚围蛮氏戎蛮子奔晋隂地则赤已失国矣故晋执戎蛮子书名晋为楚擅执诸侯且不归于京师而归于楚是以楚为邦国主而归之也晋侯书人贬之也书归于楚罪其背王室而臣僣乱也
　　胡安国曰楚围蛮氏蛮子赤奔晋楚谓晋曰晋楚有盟好恶同之若将不废则寡人之愿也不然将通于少习以聴命赵鞅曰晋国未寜安能恶楚必速与之乃诈执蛮子以畀楚师其曰晋人云者罪之也蛮子赤何以名戎蛮也无罪见执亦书名外之也文公执曹伯则曰畀宋人今此曷云归于楚归于楚者犹曰京师楚也晋主夏盟为日久矣不竞至此春秋所恶
　　城西郛
　　谢湜曰城西郛以备晋也天下有道守在四裔鲁城西郛取卑之道也
　　六月辛丑亳社灾
