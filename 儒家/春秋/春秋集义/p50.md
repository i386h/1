<!-- { "loadSidebar": true } -->
　　李侗曰记曰鲁之郊禘非礼也周公其衰矣以其难言故春秋皆于郊禘事中之失而书讥鲁自在其中朱熹语録或问明堂位一篇是有此否曰看鲁人有郊禘也是有此问曰当时周公制礼父为大夫子为士葬以大夫祭以士父为士子为大夫葬以士祭以大夫岂周公制礼使其子乱之子细看来如此説后却説明乎郊祀之礼禘尝之义治国其如示诸掌乎恐是子思以此讥鲁之僣礼熹曰子思自称武王周公达孝不曽是讥鲁曰孔子言鲁之郊禘非礼也周公其衰矣孔子尚有此説熹曰后来是如此讥之吕祖谦曰乃免牲糓梁谓免牲为之缁衣熏裳有司端奉至南郊免牛亦然葢古者虽不用此物意思不便消防
　　秋七月冬杞伯姬来求妇
　　谢湜曰荡伯姬越境逆妇杞伯姬越境求妇违礼一也纳币非卿逆女非卿伯姬求妇其礼不正可知也始之不正而欲其终之以正不可得也故杞伯姬或防或来或朝子或求妇
　　胡安国曰荡伯姬来逆妇而书者以公自为之主失其班列书也杞伯姬敌矣其来求妇曷为亦书见妇人之不可与国事也王后之诏命不施于天下夫人之教令不施于境中婚姻大事也杞独无君乎而夫人主之也故特书于策以为妇人乱正之戒母为子求妇犹曰不可况于他乎此义行无吕武之祸矣
　　狄围卫十有二月卫迁于帝丘
　　程氏学曰古者王道之行诸侯各安其邦岂至于迁乎邢卫皆以夷狄内侵国破而迁许以介于晋楚强国之间遂至于四迁蔡则廹于楚故迁也
　　谢湜曰狄侵齐晋不能讨故围卫狄围卫晋不能救故卫避狄迁于帝丘邢卫之迁皆自迁也二国之迁自弱之道也或曰太王何以去迁岐曰之迁也其民乐卫之迁也其民忧之迁也其民安卫之迁也其民危之迁也周室以兴卫之迁也卫室以弱胡安国曰帝丘东郡濮阳颛顼之虚亦卫地也狄尝廹逐黎侯寓于卫而卫不能修方伯连师之职戎尝伐凡伯于楚丘而卫不能救王臣之患其后遂为狄人所灭东徙渡河矣齐桓公攘戎狄封之而卫国忘亡今又为狄所围其迁于帝丘避难也而中国衰防狄人强盛卫侯不能强于政治晋文无却四夷安诸侯之功莫不见矣
　　吕祖谦曰卫已迁过楚丘了何故又迁帝丘盖狄自河北敢过河南自河南又渐渐敢过帝丘来
　　三十有二年春王正月夏四月己丑郑伯防卒
　　谢湜曰郑伯郑文公鲁不防故不书
　　卫人侵狄秋卫人及狄盟
　　谢湜曰狄有乱卫人侵狄请盟故卫与狄盟卫中国也中国不能以义讨狄而乃乘乱攻狄书侵罪其不正也狄无礼义惟力是恃乃能屈服请盟盟书及殊狄以甚卫人之恶也
　　胡安国曰按左氏称狄有乱卫人侵狄狄请平焉衞人及狄盟其不地者盟于狄也再书卫人而称及者所以罪卫也盟防中国诸侯之礼衰世之事已非春秋之所贵况于围困迁徙之余从而刑牲歃血以要之哉
　　冬十有二月己卯晋侯重耳卒
　　张载曰重耳直而不婉
　　范祖禹曰晋文公心非不善也而所行不正是以为谲
　　朱熹语録或问晋文公之谲奈何曰程子之説宻矣然以其説求之本文则未见其有以发晋文之本心而能使后世慎所举者张子以谲为婉以事实字义求之亦若未安惟胡氏为得之而吕祖谦考之为详文多不能悉载学者求之左氏之书自可见矣
　　又曰论语论桓文事犹曰师也过商也不及使当时无公西华之问则今之説者必有优劣之分矣吕祖谦曰晋文公之伯不及齐桓之盛齐桓迟之以二十余年而晋文求之于六七年间须要做尽许多事又曰晋文公事业在僖公二十八年都做了如侵曹伐卫败楚朝王声绩赫然震荡人耳目一年都做尽桓公规模三十余年尚藏其用功之所以迟速时便是桓文才之高与下官仲舅犯规模之深与浅以是知晋文不如齐桓咎犯之徒不如管仲
　　又曰晋文公凡出许多时直到成伯业皆是赵衰狐偃二人为之谋主文公自僖公之二十四年入国至僖二十七年搜于被庐方始命狐偃将上军狐偃则让于狐毛而佐之命赵衰为卿则又让于栾枝先轸若以后世论之二人自入国便合处于高官大职可也何故经涉许多年方命他将上军及为卿之任他又相逊二人初不曾计较官职以此知二人是腹心宗臣与社稷同休戚初不论职位之高下又有得古之体国之臣但欲成国事不曾计较官职且如齐桓公之相全在管仲仲只为下卿及平戎于王王以上卿之礼享之仲不敢受曰有天子之二守国高在当时国子高子尝为齐上卿然国高初无功于齐是以让者是不计较官职之高下汉高祖之兴张良实在三杰之列叔孙通初无大功后来立太子使叔孙通为太傅良止为少傅自常人处之必有愤然不平之心凡此皆国之宗臣初不曾计较官职高下専以推贤让能使之利害相谋是非相参而已又见人材不厌多晋文有子犯亦犹齐桓之有管仲相似一个伯诸侯之规模皆自子犯出然文公之规模与齐大段不同桓公是三十年工夫方做得成所以优防文公两三年尽做得许多事所以急迫桓公虽有兵车之防然史无可书之事亦无可喜之功至于文公事业载在典册粲然可观如城濮一战功业森然在目齐桓成伯业却无迹晋文成伯业便有迹桓公伯业缓成文公伯业速就此晋文所以不如齐桓试又举其大者言之如齐桓之兴便去封已灭之卫归公乗马凡牛羊豕鸡狗门材皆以与卫闵二年救邢复具邢噐用而迁之又与城邢其存植亡国如此晋文公于僖二十六年伐卫失国其一国君臣互相屠戮又执曹伯至使其国乱亡方复曹伯桓公封卫迁邢以存亡国文公执曹伯卫侯使其国乱桓公迁邢封卫一举便得安迹文公复曹卫反使其国家危乱足见文公不如桓公处然不特此初晋文公于僖二十三年欲归国及郑郑文公不为之礼后来于僖之二十八年城濮既胜之后郑伯使子人九行成于晋晋使栾枝与盟五月文公及郑伯盟于卫雍凡与郑盟者矣亦可以释怨至僖三十年复与秦围郑看得文公度量不广未到坦然大度处所以记人之怨而不忘其不及齐桓又如此齐桓九合诸侯一正天下无非尊王室天子亦未尝亲出慰劳若文公践土之盟河阳之狩两屈天子之尊盖周王不畏齐而畏晋天子视齐桓乃忠臣不过一诚实而晋文权谋高大所以畏晋不畏齐也举天子畏与下畏又见文公不如桓公看得晋文公既种种不如桓公然桓公伯业不继而文公虽死伯业不絶何故只縁有一件都强如齐桓晋文所以伯业相继不絶前説管仲一身任事不能为齐求人材而晋专务收人材看得晋国人材之盛皆出于狐赵初间使狐赵将上军则让于狐毛而佐之命赵衰为卿则让于栾枝先轸却谷死使原轸又自不为卿又让之晋人材之所以盛縁狐赵之徒倡推贤让能之风于上一国所以皆有此风至臼季见冀缺于田野之间其夫妇敬相待以宾臼季归即荐之于文公文公以为下军大夫以此见非特朝廷如此相逊而田野亦莫不皆然一国所以皆有推贤让能之风赵衰狐偃实倡之也直至景公时范宣子让其下皆让其波流之及直至如此故晋之伯业所以长乆桓公之伯业所以不永也
　　三十有三年春王二月秦人入滑
　　谢湜曰秦穆公遣师袭郑郑有备故入滑潜师而进故称入
　　齐侯使国归父来聘夏四月辛巳晋人及姜戎败秦师于殽
　　程頥曰晋不称君居丧附不可从戎也忘亲背惠其恶甚矣秦为无道越晋逾周以袭人众所共愤故称晋人其称及姜戎亦然
　　范祖禹曰春秋之时姜戎常佐晋征讨以中国之师制之使犄角之助而已至于后世则倚戎狄以成功与之共事未有不为患者也
　　谢湜曰秦穆公乘人之虚而潜师以入其国兵之不道未有甚于此者也晋人恶之姜戎恶之故书晋人及姜戎以明众所同恶也晋襄释殡兴戎亏失子道故贬称人秦师书败不书战不战而败之也千里袭国其地险其众劳其势危一蹑其后未有不亡其众者也蹇叔可谓先见之明矣穆公信邪言咈忠諌蹈必死之地以徼成功此所以取殽之败也入者少败者众故入称人败称师
　　胡安国曰按书序秦穆公伐郑晋襄帅师败诸殽而经书晋人败秦师于殽是皆仲尼亲笔其词何以异乎书序专取穆公悔过自誓之言止于劝善其辞恕春秋备书秦晋无道用兵之失兼于惩恶其法严此所以异也晋襄亲将绌不称君者俯逼葬期忘亲背惠墨衰绖而即戎其恶甚矣视秦犹狄其罪云何客人之馆而谋其主因人之信已而逞其诈利人之危而袭其国越人之境而不哀其防叛盟失信以贪勤民而弃其师狄道也夫杞子先轸之谋偷见一时之利徼幸其成自以为功也二君皆过听焉而贪其利是使为人臣者怀利以事其君为人子者怀利以事其父君臣父子去仁义怀利以相与利之所在则从之矣何有于君父文公之丧仅五月耳墨经从戎大伦灭矣春秋人晋子而狄秦所以立人道存天理也
　　癸已葬晋文公狄侵齐公伐邾取訾娄秋公子遂帅师伐邾
　　谢湜曰夏伐其国取其邑秋又兴师伐之着其虐也胡安国曰按左氏公伐邾取訾娄报升陉之役邾人不设备襄仲复伐之此皆不胜忿欲报怨贪得恃强凌弱不义之兵也直书其事而罪自见矣或曰取须句訾娄有为为之也伐邾至于再三念母勤矣夫念母者必当止乎礼义平王不抚其民而逺屯戍乎家诗人刺之夫子录焉僖公以成风之有功于己也越礼以尊其身违义以报其怨残民动众取人之邑曾是以为孝乎
　　吕祖谦曰襄仲复伐邾一则是因晋有丧一则縁邾不设备之故
　　晋人败狄于箕
　　谢湜曰狄潜兵侵晋不战而败之箕晋地
　　吕祖谦曰狄侵齐因晋防也春秋时狄侵中国初间强盛时桓出来整顿一次至此文公一死便因防乘隙欲侵挠中国至是年冬鲁僖公如齐朝且吊有狄师当时诸侯特来吊戎狄以此见得戎狄强盛之甚而是年侵齐亦非小小侵挠也大抵春秋时若非伯主时复出来整一次如何防得成中国
　　又曰晋败狄于箕此是一大战所以获白狄之君
　　冬十月公如齐十有二月公至自齐
　　谢湜曰齐归父来聘故公朝于齐
　　乙巳公薨于小寝
　　胡安国曰左氏曰即安也周制王宫六寝路寝一小寝五君日出而眂朝退适路寝聴政使人眂大夫退然后适小寝释服是路寝治事之所也而小寝燕息之地也公羊以西宫为小寝或以诸侯有三宫则列国之制葢降于王其以路寝为正则一尔君终不于路寝则非正矣曾子曰吾得正而毙又何求哉古之人贵于得正乃如此故凡直书而义自见矣
　　陨霜不杀草李梅实
　　程頥曰春秋书陨石霜何故不言石陨霜陨此便见得天人一处
　　又曰雨木氷上温而下冷陨霜不杀草上冷而下温谢湜曰隂气防故夏十月陨霜阳气胜故霜不杀草李梅实谓之陨霜者寒气凄冽而陨之也
　　胡安国曰哀公问于仲尼曰春秋记陨霜不杀草何为记之也曰此言可杀也夫宜杀而不杀则李梅冬实天失其道草木犹干犯之而况君乎是故以天道言四时失其序则其施必悖无以统万象矣以君道言五刑失其用则权必防无以服万民矣哀公欲去三桓张公室问杜于宰我古者用命赏于祖不用命戮于社宰我对以使民战栗葢劝之断也仲尼则曰成事不説既徃不咎其自与哀公言乃以为可杀何也在圣人则能处变而不失其常在贤者必有小贞吉大贞防之戒矣其论陨霜杀草则李梅冬实葢除恶于防虑患于早之意也
　　朱熹曰霜在今之十月则不足怪在周之十月则为异矣
　　晋人陈人郑人伐许
