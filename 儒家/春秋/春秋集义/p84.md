<!-- { "loadSidebar": true } -->
　　胡安国曰呉伐州来楚令尹帅师及诸侯之师与呉战曷为不书楚令尹既丧楚师已熸六国先败楚师遂奔是以不书楚也诸侯之师曷为略而不序顿胡沈则其君自将蔡陈许则大夫帅师言战则未陈也言败绩则或灭或获其事亦不同也故总言呉人以诈取胜于前而以君与大夫序六国于后胡沈书爵书名书灭者二国之君防而狂不能以礼自守役属于楚悉师以出一败而身与众俱亡也其曰胡子髠沈子逞灭者若曰非有能灭之者咸其自取焉耳亦犹梁亡自亡也郑弃其师自弃也齐人殱于遂自殱也或曰灭或曰获别君臣也君死曰灭胡子髠沈子逞是也生得曰获秦晋战于韩原获晋侯是也大夫生死皆曰获郑获宋华元生也吴获陈夏齧死也书其败不以国分而以君大夫为序书其死不以事同而以君臣为别皆所以辨上下定民志虽颠沛必于是也其义行而乱自息矣
　　天王居于狄泉尹氏立王子朝
　　范祖禹曰尹氏立王子朝季氏逐昭公世官之患也谢湜曰王子猛卒母弟王子匄立敬王是也敬王即位逾年尹氏作乱未已故敬王播越在外尹氏擅立子朝书天王居狄泉以着天王所在也书尹氏立王子朝以着尹氏大逆也子朝非正也其立非周人所欲也尹氏立之而已子朝书立以明立非其立也尹书氏以明世卿为王室患也
　　胡安国曰立者不冝立也王猛当立而未能立故称大臣以之而不言立敬王当立又能立矣故直称居于狄泉而不言立子朝庶孽夺正以贱妨贵基乱周室不当立者也故特称立而目尹氏尹氏天子之卿也王朝公卿书爵而变文称氏者见世卿之擅权乱国为后戒也或曰称氏者时以氏称之也诗云王谓尹氏此大雅美宣王诗也亦讥世卿欤为此説者误矣诗人主文而不以害意有美而或过有刺而或深以意逆之可也春秋所书或称爵或称字或称名或称氏或称子或称人名分所由正是非所由定礼义所由出皆断自圣心游夏不能与也狥时之所称而称之岂其然乎
　　八月乙未地震冬公如晋至河有疾乃复
　　谢湜曰公如晋数矣惟此书有疾则余皆以晋辞之而复也
　　胡安国曰昭公两朝于晋而一见止五如晋而四不得入焉今此书有疾乃复杀耻也以周公之胄千乘之君执币帛修两君之好而不见纳斯亦可耻矣有耻而后能知愤知愤而后能自强自强而后能为善为善而后能立身身立而后能行其政令保其国家矣昭公内则受制于权臣外则见陵于方伯此正忧患疢疾有徳慧智术保生免死之时也而安于屈辱甘处防弱无愤耻自强之心其失国出奔死于境外其自取之哉
　　二十有四年春王二月丙戌仲孙貜卒叔孙婼至自晋胡安国曰大夫执而致则名此独书其姓氏何贤之也叔孙婼以礼立身而不屈于强国以忠事主而不顺于强臣此社稷之卫鲁之良大夫也使昭公稍有动心忍性强于为善之意举国以聴岂其死于干侯观意如之稽颡于昭子叔孙之以逐君责意如其事可见矣及意如有异志而昭子使祝宗祈死所谓知其无可奈何安之若命者故婼至自晋特以姓氏书其死也公虽在外而特书日以卒之所以表其节为后世劝也
　　夏五月乙未朔日有食之秋八月大雩丁酉杞伯郁厘卒冬呉灭巢
　　谢湜曰巢本微国后属楚故书灭
　　胡安国曰巢楚之附庸实邑之也书呉入州来着凌楚之渐书呉灭巢着入郢之渐四隣封境之守既不能制则封境震矣四境国都之守既不能保则国都危矣故沈尹戌以此为亡郢之始也春秋内失地不书明此为有国之大罪外取灭皆书明见取灭者之不能有其土地人民则不君矣故诸侯之宝三以土地为首
　　葬平公
　　二十有五年春叔孙婼如宋夏叔诣防晋赵鞅宋乐大心卫北宫喜郑游吉曹人邾人滕人薛人小邾人于黄父
　　谢湜曰左氏谓谋王室
　　胡安国曰按左氏郑子太叔如晋范献子曰若王室何对曰王室之不寜大国之忧晋之耻也吾子其早图之献子惧乃徴防于诸侯防于黄父谋王室也赵简子令诸侯之大夫输王粟具戌人将纳王夫以王猛之无单旗刘蚠之屡败敬王初立子朝之众召伯奂南宫嚚甘桓公之党疑若多助之在朝也然防于黄父凡十国而诸侯之大夫无异议焉是知邪不胜正久矣犹有爱庶孽配适夺正至于灭亡而不寤者不知幽王晋献之父子亦何足效哉然则黄父之防王事也而无美辞何王室不靖亦惟友邦冡君克修厥职以绥定王都非异人任亦何美之有免于讥贬足矣此春秋以正待人之体也后世以滥赏报臣子所当为之事为臣子者亦受而不辞失此义矣
　　有鸜鹆来巢
　　谢湜曰来巢来国中为巢也鸜鹆野鸟其居避人鸜鹆来巢国中异之大也方是时鲁国纲纪废壊公室政治荒芜久矣然则鸜鹆自野来巢亦其有以召之也昔无今有故以有为文
　　胡安国曰传曰鸜鹆不逾济济水东北防于汶鲁在汶南其所无也故书曰有巢者去穴而巢隂居阳位臣逐君象也鸜鹆宜穴处于下而巢居于上季孙宜臣顺于家而主祭于国反常为异之兆能以徳消则无其应矣或曰此公子宋有国之祥也
　　秋七月上辛大雩季辛又雩
　　谢湜曰祭祀尚敬烝而又烝雩而又雩皆黩祭也一月而两雩故于雩书又着其非礼也
　　胡安国曰左氏以再雩为旱甚圣人书此者以志御灾之非道而区区于祷祠之末也昭公之时雨雹地震四见于经旱干为虐相继而起有鸜鹆来巢异之甚也季辛又雩灾之甚也考诸列位则国有人焉观诸天时则犹有眷顾之心未终弃也若反身修徳信用忠贤灾异之来必可御矣昔高宗肜日雉升鼎耳异亦甚矣聴于祖已克正厥事故能嘉靖殷邦享国长久宣王之时旱魃蕴隆灾亦甚矣侧身修行遇灾而惧故能兴衰拨乱王化复行此皆以人胜天以徳消变之验也昭公至是犹不知畏罔克自省而求于祷祀之末将能胜乎故特书此以为后世鉴
　　九月己亥公孙于齐次于阳州
　　胡安国曰内出奔称孙隐也次于阳州待齐命也昭公欲伐季氏子家子曰季氏得民已久君无多辱公不从意如登台而请待于沂上以察罪弗许请囚于费弗许请以五乘亡弗许子家子曰君其许之政自之出久矣隠民多取食焉为之徒者众矣日入慝作弗可知也弗聴叔孙氏之司马防西北隅以入孟氏杀郈昭伯遂伐公徒公与臧孙如墓谋遂行以君伐臣曷为不胜鲁自东门遂杀嫡立庶鲁君于是乎失政禄去公室政在季氏于此君也四公矣作三军尽征其一舍中军兼有其二民赋入于其家半矣受命救台也遂入郓帅师取卞也不以闻军政在其手专矣行父片言而东门氏逐南蒯一动而公子愸奔鲁之群臣亦无敢忠于公室而献谋者所谓屯难之时也在易屯之六五曰屯其膏小贞吉大贞凶象曰屯其膏施未光也昭公不明乎消息盈虚之理正身率徳择任忠贤待时驯致不忍一朝之忿求逞其私欲而以群小谋之其及也宜矣
　　齐侯唁公于野井
　　谢湜曰季氏专国乆矣欲除其患不可以不渐也昭公智不足以图之也权不足以御之也乃以小人之虑仓卒攻而去之欲其不陷危亡难矣故公之逐季氏也反为季氏所逐而失位出奔书孙于齐着昭公谋术之踈也昭公以微弱失位邻国所当救也意如以背逆出君邻国所当讨也救而讨之邻国之义也景公党逆弃顺党臣弃君反使意如安处于内而昭公野次于外其相恤也以恻怛之言慰之而已亦何补于吾君哉书次于阳州书唁于野井责景公灭邻国之义也阳州齐邑井齐地也
　　胡安国曰唁者吊也生事曰唁死事曰吊齐侯唁公于野井以遇礼相见孔子曰其礼与其词足观矣然则何以失国而不反乎礼有本末正身治人礼之本也威仪文词礼之末也昭公丧齐归无慼容而不顾娶孟子为夫人而不命政令在家而不能取有子家子之贤而不能用而屑屑焉习仪以亟能有国乎虽齐侯来唁其礼与词是矣而方伯连帅之职则未修也又岂所以为礼哉其言曰自莒疆以西请致千社将率敝赋以从而子家子曰失鲁而以千社为臣谁与之立且齐君无信不如早之晋书曰唁公亦明其无纳公之实讥之也
　　冬十月戊辰叔孙婼卒十有一月己亥宋公佐卒于曲
　　谢湜曰曲宋地
　　胡安国曰按左氏宋元公为公故如晋卒于曲曲宋地也宋元之夫人曹氏生子妻意如或谓曹氏勿与鲁将逐之曹氏告元公公告乐祁祁曰与之如是鲁君必出无民而能逞其志者未之有也鲁君失民久矣然则宋元意如之外舅也不此之顾而求欲纳公是以正伦恤患为心而不匿其私亲之恶者也其贤于当时诸侯逺矣故虽卒于封内而特书其地以别之也
　　十有二月齐侯取郓
　　谢湜曰郓鲁邑齐侯取郓以为公所而居之也齐侯以郓居公而谓之取者以鲁地皆非公有故也孙书公以明昭公未絶于鲁也明其未絶于鲁所以罪意如之逆也郓书取以明昭公已絶于鲁也明其已絶于鲁所以罪公之失国也
　　胡安国曰郓鲁邑也直书齐侯取之何也齐不自取而为公取郓使居之也昭公出奔经书次于阳州见公于鲁未絶而季氏逐君为不臣及书齐侯取郓则见公已絶于鲁而逐于季氏为不君君者有其土地人民以奉宗庙之典籍者也已不能有而他人是保则不君矣春秋之义欲为君尽君道为臣尽臣道各守其职而不渝也昭公失君道季氏为乱臣各渝其职而不守矣其为后世戒深切着明矣
　　二十有六年春王正月葬宋元公三月公至自齐居于郓
　　程氏学曰公至自齐居于郓昭公出奔书曰公孙于齐次于阳州齐侯唁公于野井圣人书此者示昭公于鲁未为絶也所以罪季氏以臣逐君也至于齐侯取郓则见公已絶于鲁矣郓鲁邑公不能有而齐侯取以居公所以罪昭公不能保社稷而见逐于其臣也昭公失君道季氏为乱臣君不君臣不臣此鲁之所以乱也君君臣臣而天下治况鲁国哉
　　谢湜曰齐侯取郓居公故公居于郓唁之矣而不能为之讨贼居之矣而不能为之复国齐侯之罪也公虽失国在外鲁国君臣之义未之絶也书至书居所以存君也敬王居狄泉尹氏之罪也王在狄泉书居存天王也昭公居郓季氏之罪也公在郓书居存国君也明君臣春秋之义也君臣上下之分明而天下之大本正矣
　　胡安国曰居者有其土地人民之称也昭公失国出奔而称居于郓者存一国之防也襄王已出而称居于郑敬王未入而称居于狄泉者存天下之防也天子之于天下率土之滨莫非王臣非诸侯所敢擅也诸侯之于封国四境之内莫非其土非大夫所得专也故诸侯避舍以待巡守而大夫专邑是谓叛君曰居于郓其为防也至矣
　　夏公围成
　　谢湜曰成鲁邑境内皆非公有故公欲取成则围之一邑而至于围之则昭公不得人心由此见矣胡安国曰成者孟氏之邑左氏曰齐侯将纳公命无受鲁货申丰适齐货梁丘据据受之言于齐侯曰羣臣不尽力于鲁君者非不能事君也据有异焉宋元公为鲁君如晋卒于曲棘叔孙昭子求纳其君无疾而死不知天之弃鲁耶抑君有罪于鬼神故及此也若使羣臣从鲁君以卜师有济也而继焉兹无敌矣齐侯从之使公子鉏帅师从公围成不书齐师者景公怵于邪説为义不终故微之也书公围成则季氏之不臣昭公之不君齐侯之不能修方伯连帅之职其罪咸具矣
　　秋公防齐侯莒子邾子伯盟于鄟陵
　　谢湜曰盟于鄟陵谋纳公也唁于野井盟于鄟陵而卒无讨叛之师齐侯之罪也
　　公至自防居于郓九月庚申楚子居卒
　　谢湜曰居楚平王
　　冬十月天王入于成周
