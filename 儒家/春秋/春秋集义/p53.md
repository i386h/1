<!-- { "loadSidebar": true } -->
　　胡安国曰晋人三败秦师见报乃常情耳而穆公济河焚舟则贬而称人秦取王官及郊未至结怨如晋师之甚也襄公又报之于常情过矣而得称爵何也圣人以常情待晋襄而以王事责秦穆所以异乎襄公忘亲背恵大破秦师败狄伐许怒鲁侯之不朝也而以无礼施之是専尚威力先事加人莫知省徳而后动也今又报秦不足罪矣穆公初败于殽悔过自誓增修徳政宜若过而知悔悔而能改又有济河之役则非誓言之意所以备责之也然晋襄见伐而报犹无讥焉秦穆至是见伐而不报善可知矣不讥晋侯所以深善秦春秋大改过嘉释怨王者之事也故仲尼定书列秦誓于百篇之末以见悔过能改而不责人虽圣贤诰命不越此矣
　　朱熹曰胡氏谓书晋侯为以常情待晋襄书秦人为以王事责秦穆恐未必如此须是己之心果与圣人之心神交心契始可断它所书之防不然则未易言也程子所谓微词隠义时措从宜者为难知耳
　　冬十有一月壬寅夫人风氏薨
　　程頥曰自成风已后妾母称夫人嫡妾乱矣仲子始僭尚未敢同嫡也
　　谢湜曰风氏庄公妾僖公妾母文公妾祖母
　　胡安国曰风氏僖公之母庄公妾也而称夫人自是嫡妾乱矣语曰邦君之妻邦人称之曰君夫人称诸异邦曰寡小君葢敌体之称也若夫妾媵则非敌矣其生亦以夫人之名称号之其殁亦以夫人之礼卒葬之非所以正其分也以妾媵为夫人徒欲尊宠其所爱而不虞卑其身以妾母为夫人徒欲崇贵其所生而不虞贱其父毕其身则失位贱其父则无本越礼至是不亦悖乎夫礼庶子为君为其母无服不敢贰尊者也春秋于成风记其卒葬各以实书不为异词者谨礼之所由变也
　　五年春王正月王使荣叔归含且赗
　　程頥曰天子成妾为母夫人乱伦之甚失天理矣不称天义已明称叔存理也王使召伯来防葬天子以妾母同嫡乱天理故不称天圣人于此尤谨其戒谢湜曰王使荣叔含赗妾母天王之失道也鲁请而后归之故不书来三月而后归含既而后防葬皆非礼也
　　胡安国曰珠玉曰含车马曰赗含且赗者厚礼妾母也不称天王者弗克若天也春秋系王于天以定其名号者所履则天位也所治则天职也所勑而惇之者则天之所叙也所自而庸之者则天之所秩也所赏所刑者则天之所命而天之所讨也夫妇人伦之本王法所尤谨者今成风以妾僭嫡王不能正又使大夫归含赗焉而成之为夫人则王法废人伦乱矣是谓弗克若天而悖其道非小失耳故特不称天以谨之也
　　吕祖谦曰车马曰赗古人以祭器铭鼎为宝以车马为货当时车马最易货如今人金玉相似顔路请子之车以为之椁不是便把他车做椁只是卖车为椁见得车马是易货的物
　　三月辛亥葬我小君成风
　　谢湜曰母以子贵妾之为君母者也母虽妾子为君则礼宜致隆亲母之道也妾母虽贵嫡母在上则位有等降其体屈而不伸故妾母之礼嫡母在则以妾母事之嫡母殁则以夫人事之生以夫人事则死以夫人葬尊母之义也虽然其生也入庙不称夫人其死也不为服不合葬不祔庙所以正嫡妾之分也成风文公之妾祖母也嫡祖母殁则文公以夫人事之可也故成风卒书薨薨书夫人葬书小君
　　王使召伯来防葬
　　谢湜曰妾母虽为夫人其死为心丧不为服盖服则告庙有嫡母在则妾夫人不可以称于宗庙故也赴告虽通王室王室不当以夫人之礼待之尊妾母孝子之私恩正嫡妾先王之大义故也成风鲁之妾母也天王使王臣归赗归含来防葬逆天之大也归仲子赗称天王以明王者当若天道也归成风含赗称王防成风葬称王以明周王弗克若天也宪天理物王之徳也臣不能相之于始王不能若之于终由是所为背天而天道不复见矣故王之宠妾而尊之也始则名其宰终则去其天始名其宰者以宰不能相王于始也终去其天者以王不能若天于终也胡安国曰仲子虽赗非恵公之嫡也春秋之初尚以为疑故别为立宫而羽数特异此虽非礼之正然不袝于姑犹有辨焉至是成风书葬乃有二夫人袝庙而乱伦易纪无复辨矣故礼之失自成风始也王臣下聘桓公冢宰书名示贬而大夫再聘则无讥焉或以为从同也或以为同则书王也成风薨王使荣叔归含且赗既不称天矣乃使召伯来防葬又与贬焉何也归含且赗施于妾母已稠叠矣又使卿来防葬恩数有加焉是将袝之于庙也而致礼于成风尽矣赗一也含赗而又葬则其事益隆乱人伦废王法甚矣再不称天者圣人于此尤谨其戒而不敢略也吕祖谦曰召昭公来防葬礼也此礼不是周公礼经如今州县条例相似但当时为礼耳
　　夏公孙敖如晋秦人入鄀
　　谢湜曰鄀贰于楚故
　　秋楚人灭六
　　谢湜曰六即东夷故
　　吕祖谦曰臧文仲闻六与蓼灭六蓼是臯陶后唐尧时封文仲是旧时人识得此等事见其经许多时尚在此一旦灭了所以深嗟不然亡国亦多何独叹此二国想当时文籍尚具在至今淮上六安县有臯陶塜左氏言使圣贤之后见灭于东夷当考
　　冬十月甲申许男业卒
　　六年春葬许僖公夏季孙行父如陈
　　吕祖谦曰季文子聘于陈且娶焉季文子须要娶于陈者何故葢缘叔牙与原仲自有旧如季友如陈送原仲葬可见
　　秋季孙行父如晋
　　谢湜曰行父季友孙
　　八月乙亥晋侯驩卒冬十月公子遂如晋葬晋襄公谢湜曰晋大国故公子遂防葬
　　吕祖谦曰襄仲如晋葬襄公襄仲是卿出从诸侯葬此是霸者之制
　　晋杀其大夫阳处父
　　晋狐射姑出奔狄
　　谢湜曰射姑狐偃子贾季也襄公使射姑将中军阳处父以射姑不可将进谏于君而以赵盾易之射姑怨处父之易其班也専以私忿杀之处父国之大夫也射姑以私忿専杀大夫而晋国不能讨然则处父受祸乃晋国杀之而已故杀书晋以罪其国
　　胡安国曰公羊子曰晋杀其大夫阳处父则狐射姑曷为出奔也射姑杀也射姑杀则其称国以杀何君漏言也易曰不出户庭无咎何谓也子曰乱之所生则言语以为阶君不宻则失臣臣不宻则失身几事不宻则害成是以君子谨宻而不出也凡书杀者在上则称君在下则称氏在众则称人在微者则称盗君与臣同杀则称国今杀处父者射姑耳君独以漏言故亦与杀焉所以为后世戒也或以处父为侵官将相大臣非其人百官有司失其职在位者当拱黙自全隂听人主之所为至于颠危而不救则将焉用彼相乎率天下臣子为持禄容身不忠之行以误朝迷国者必此侵官之説夫
　　闰月不告月犹朝于庙
　　杨时曰告朔者诸侯所以禀命于君亲
　　谢湜曰不告月不告朔也告月必以朔故也天子颁朔政于邦国诸侯受而藏之祖庙至朔则告庙而行之然则朔宜朝朔政宜告政月必朝庙告朔示不敢専敬之至也文公怠于为政以闰非正月故始不告月月以纪时也月礼不修则时政不明时政不明则民事不治矣闰不告月乱之道也书月不书朔以示闰亦歳之月也朝庙以告朔也废朔而朝庙舍其本而修其末也犹可止之词也朝庙书犹志其失大本也朞三百六旬有六日以闰月定四时成歳闰歳之余日也先王用以正时用以成歳然则闰与正月皆隂阳消息之候也谷梁谓天子不以告朔丧事不数失之逺矣
　　胡安国曰不告月者不告朔也告朔则曷为不言朔也因月之亏盈而置闰是主乎月而有闰也故不言朔而言月占天时则以星授民事则以节候寒暑之至则以气百官修其政于朝庻民服其事于野则主乎是焉尔矣闰不可废乎曰迎日推防则有其数转玑观衡则有其象归竒于扐以象闰数也斗指两辰之间象也象数者天理也非人所能为也故以定时成岁者唐典也以诏王居门终月者周制也班告朔于邦国不以是为附月之余而弗之数也犹朝于庙者幸其不已之词子贡欲去告朔之饩羊子曰尔爱其羊我爱其礼
　　吕祖谦曰不告闰朔如闰月所当做之事皆废弛了此是弃时政说者以为文公作事迟缓







　　春秋集义卷二十七
<经部,春秋类,春秋集义>
　　钦定四库全书
　　春秋集义卷二十八
　　宋　李明复　撰
　　文公
　　七年春公伐邾三月甲戌取须句遂城郚
　　谢湜曰僖公伐邾取须句矣其后须句复入于邾故公又伐邾取须句以其叛归再取故书日谨其变也邾微国须句小邑以鲁之大不能保一须句而有之以其得之非道伐邾未返而又以其人城郚其劳甚矣书遂罪之也郚鲁邑杜氏谓备邾难
　　吕祖谦曰须句是伏羲之后灭其国大段不是又曰邾灭须句楚灭六蓼夫须句司太皥之祀六蓼实臯陶之后此皆先王所封诸侯自唐虞三代以至春秋之初千百世绵延而皆不废絶何故才入春秋之世便见屠戮葢须句六蓼皆小国所以不废于春秋之前者葢向时间有圣贤之君以振作之风声气习尚有典刑老成人相与维持故得世守其祀所以虽小而仅存至此先王徳泽既已斩絶渐入春秋战国气象故先王之诸侯亦不能自存此最见得风声气习之大推移习俗之大变革处学者当仔细防到此又须防得天下大势与战国汉唐相接
　　夏四月宋公王臣卒宋人杀其大夫
　　谢湜曰昭公初即位势危国人起而杀大夫以其祸起国人故书人大夫被杀者众故不书名凡杀书人或以众弃言之或以国乱言之施于逆恶则众弃之词也施于公子大夫则国乱之词也
　　胡安国曰书宋人者国乱无政非君命而众人擅杀之也大夫不名义系于杀大夫而其名不足纪也吕祖谦曰宋人杀其大夫是公子固之类
　　戊子晋人及秦人战于令狐
　　程頥曰晋始逆立公子雍既而悔之故秦兴兵以纳之晋不谢秦秦纳不正皆罪也故称人晋惧秦之不肯听已而击之故书晋及
　　朱熹曰秦襄公以王命攘夷狄报君父之仇故征伐不休而诗人美之康公令狐河曲之战修私怨逞小忿上无王命下失民心故好攻战亟用兵而诗人刺之
　　晋先蔑奔秦
　　谢湜曰襄公卒国嗣未立赵盾使先蔑如秦逆公子雍穆嬴日抱太子啼于朝赵盾乃背先蔑立灵公由是晋人以兵御秦故二国战于令狐秦败故先蔑奔秦战不书侵伐者秦以善至晋人逆而战之也战由晋起故以晋人主战而罪之秦不书败者秦以兵卫为晋送公子邻国之义也晋未有改立之命出谕秦国一旦背约攻秦而败之晋之不道于邻国其恶大矣不书秦败不与晋之败秦也不与晋之败秦者以着晋人之恶也先蔑奔不书出自外奔秦故也襄公之卒也晋国政出赵盾盾欲立公子雍贾季欲立公子乐其后盾复立太子然襄公卒八月秦方以公子雍至者以国嗣久而后定故也
