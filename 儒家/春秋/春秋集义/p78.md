<!-- { "loadSidebar": true } -->
　　程氏学曰左氏曰为宋灾故诸侯之大夫防以谋归宋财既而无归于宋故不书其人不书鲁大夫讳之也夫王道之所尚者义与信也卿为尊爵所以贵于世者为其能行信义也澶渊之防本以救灾恤患而行虽未能如古以王命施恵亦可以谓之义矣既而背义食言无归宋财贬爵称人以见其罪也
　　谢湜曰灾患相恤之谓义始终不易之谓信邦国所恃者义与信而已义足以为信足以守则邦国之事何求而不获何行而不至哉宋灾难之大者也澶渊之防列国将以救宋灾也可谓有忧患相恤之至矣既而小大信义不立无归宋财国卿负国大夫何以致邦国之安利哉卿皆夺爵称人贱之也防事书曰宋灾故而不曰救宋灾着其不能救也宋亦称人罪其不能辨也列国防盟侵伐莫不有事其事尤重者春秋又且书之救灾恤患以安邻国诸侯之义无大于此故澶渊书宋灾故取财受赂以党逆臣诸侯之恶无大于此故特书以成宋乱
　　胡安国曰春秋大法君弑而贼不讨则不书葬况世子之于君父乎蔡景公何以独书葬遍刺天下之诸侯也葬送之礼在春秋时视人情之疏密而为之者也有尝同盟卒而不赴者有虽同姓赴而不防者则以哀死而致穟为轻吊生而归赙为重必矣今蔡世子般弑其君藏在诸侯之策而徃防其葬是恩义情礼之笃于世子般不以为贼而讨之也人之所以异于禽兽者非以两足而立行也以其有父子之亲君臣之义耳世子弑君是所谓禽兽之不若也而不知讨岂不废人伦灭天理乎故春秋大法君弑贼不讨则不书葬而蔡景公特书葬者圣人深痛其所为遍刺天下之诸侯也鲁隠宋殇之贼不讨则不书葬蔡景公贼亦不讨而特书葬犹闵僖二公不承国于先君则不书即位桓宣篡弑以立而反书之也何以知圣人罪诸侯之意如此乎以下文书防于澶渊宋灾故而贬其大夫则知之矣二百四十二年之间列防亦众而未有言其所为者此独言其所为何遍刺天下之大夫也大夫以智帅人者也智者无不知当务之为急不能三年之防而缌小功之察放饭流歠而问无齿决是之谓不知务蔡世子般弑其君天下之大变人理所不容也则防其葬而不讨宋国有灾小事也则合十二国之大夫更宋之防而归其财则可谓知务乎陈恒弑简公孔子沐浴而朝告于哀公请讨之公曰告夫三子者子曰以吾从大夫之后不敢不告也之三子告不可子曰以吾从大夫之后不敢不告也叔孙豹晋赵武而下皆诸侯上卿执国之政者也三纲国政之本至于沦絶无父与君是禽兽也禽兽逼人虽得天下弗能一朝处矣昔者伯禹过门而不入放龙蛇也周公坐而俟旦驱猛兽也今世子弑君三纲沦絶禽兽逼人则与之同羣而不恤有国者不戒于火自亡其财茍其来告吊之可也则合十二国之大夫驻于澶渊而谋更其所丧尚为知类也乎夫蔡之乱其犹人身有腹心之疾而宋之灾譬诸桐梓犹鸡犬也谋宋灾而不恤蔡之乱奚啻于飬桐梓求鸡犬不顾其身有腹心危疾而不知疗者哉以为未之察也可谓不知茍察此而不谋则亦不仁矣是故诸国之大夫贬而称人鲁卿讳而不书又特言防之所为以垂戒后世其欲人之自别于禽兽之害也可谓深切着明矣或曰夫穆叔赵孟向戍子皮皆诸侯之良也而所谋若是何也世衰道微邪説交作以利害谋国家而不知本于仁义也久矣是以至此极孔子所为惧春秋所以作乎
　　朱熹曰程子所谓春秋大义数十炳如日月者如成宋乱宋灾故之类乃是圣人直着诛贬自是分明
　　三十有一年春王正月夏六月辛巳公薨于楚宫谢湜曰公如楚故薨于其宫
　　秋九月癸巳子野卒
　　谢湜曰襄公薨子野继立以哀毁而卒襄公未葬故名降成君故不薨不地
　　胡安国曰子般子赤弑而书卒子野过毁亦书卒何以别乎曰闵公内无所承不书即位则子般之弑可知下书夫人姜氏归于齐上书公子遂叔孙得臣如齐赤之卒也隠而不日则子赤之弑可知与子野异矣子野有命立昭公故穆叔虽不欲而不能止也
　　己亥仲孙羯卒冬十月滕子来防葬
　　谢湜曰奔丧防葬臣子之礼也诸侯于王室无奔防防葬之事而邾滕反行于强国书滕子邾子奔防防葬而诸侯之恶见矣
　　癸酉葬我君襄公十有一月莒人弑其君密州
　　程頥曰莒子虐国人弑之而立展舆展舆非亲弑也故书国人
　　谢湜曰犁比公虐国人患之上下忿怨以成大祸故弑书莒人左氏谓展舆因国人以攻莒子误矣胡安国曰经以传为案传有乖缪则信经而弃传可也若密州之事是矣左氏称莒子生去疾及展舆既立展舆又废之莒子虐国人患之展舆因国人以攻莒子弑之乃立信斯言则子弑其父矣而春秋有不书乎故赵子谓其文当曰展舆因国人之攻莒子弑之乃立而后来传冩误为以字尔左氏通诸史叙事尤详能令后人得见本末因以求意经文可知而门弟子转相传授日月既乆浸失本真如书晋赵盾许世子止等事详考传之所载以求经之大义可也而传不可疑如莒人弑其君密州独依经之所书以证传之缪误可也而传不可信尽以为可疑而废传则无以知其事之本末尽以为可信而任传则经之宏意大防或泥而不通矣要在学者详考而精择之可也




　　春秋集义卷四十二
　　钦定四库全书
　　春秋集义卷四十三
　　宋　李明复　撰
　　昭公
　　程頥曰昭公名稠襄公子景王四年即位昭谥也容仪恭明曰昭
　　元年春王正月公即位叔孙豹防晋赵武楚公子围齐国弱宋向戍卫齐恶陈公子招蔡公孙归生郑罕虎许人曹人于虢
　　谢湜曰晋楚既防大夫于宋又防大夫于虢大夫相防虽曰出于君命然大夫交相固结权势益重而庇恶容奸皆由此起矣故大夫以罪出奔而列国受而安之者无国无之也招不称弟者先君子孙仕于国则称公子公孙变文示义则称弟
　　胡安国曰此陈侯之弟招也何以不称弟诸侯之尊弟兄不得以属通曰公子者其本当称者也称弟者因事而特称之也所以然者诸侯非始封之君则臣诸父昆弟族人不得以其属戚君也防于虢寻宋之盟而经何不书在宋之盟楚先晋歃若曰狎主诸侯则惧晋之先也故围请读旧书加于牲上而晋人许之观其事虽若楚重得志晋少懦矣然春秋不贵修盟晋人以信为本故毎书必先赵武
　　三月取郓
　　程頥曰乘莒之乱而取之故隠避其辞
　　谢湜曰襄十二年莒人伐我围台季孙救台遂入郑赵孟曰莒鲁争郓为日久矣然则郓本莒邑鲁今取之取郓不书莒者罪鲁人以郓为鲁邑而夺之也胡安国曰按左氏季孙宿伐莒取郓莒人诉于防楚告晋曰寻盟未退而鲁伐莒渎齐盟请戮其使有求货于叔孙豹而为之请者豹弗与曰诸侯之防卫社稷也我以货免鲁必受师是祸之也何卫之为虽怨季孙鲁国何罪赵孟闻之请于楚曰鲁虽有罪其执事不辟难子若免之以劝左右可也莒鲁争郓为日久矣茍无大害于其社稷可无亢也乃免叔孙其不曰伐莒取郓者乘莒乱而取邑故不悉书为内讳也
　　夏秦伯之弟鍼出奔晋
　　谢湜曰鍼有宠先君如二君于景以致出奔恶出奔景公有千乘之国而不能庇其一弟者失亲亲之道也若舜然亲之使贵爱之使富又使不得有为于其国则又安有母弟出奔之患哉鍼出奔书弟罪秦伯之失兄道也
　　胡安国曰按左氏秦后子有于桓如二君于景其母曰弗去惧选鍼遂出奔书此见人君宠爱其子不差以礼是祸之也鍼之适晋其车千乘司马侯问焉曰子之车尽于此乎对曰此谓多矣若能少此吾何以得见叔齐曰秦公子必归能知其过必有令图令图天所赞也后五年秦伯卒后子归书曰弟者罪秦伯也夫后子出奔其父祸之而罪秦伯何也春秋以均爱望人父以能友责人兄父母有爱妾犹没身敬之不衰况兄弟乎兄弟翕而后父母顺矣故不曰公子而特称秦伯之弟云
　　六月丁巳邾子华卒晋荀吴帅师败狄于大卤
　　谢湜曰左氏谓荀吴毁车崇卒故败狄
　　胡安国曰大卤太原也按六月宣王北伐之诗其词曰薄伐玁狁至于太原而诗人美之者谓不穷追逺讨及封境而止也然则太原在禹服之内而狄人来侵攘斥宜矣其过在毁车崇卒以诈诱狄人而败之非王者之师耳使后世车战法亡崇尚歩卒争以变诈相尚日趋茍简皆此等啓之矣书败狄讥之也
　　秋莒去疾自齐入于莒
　　程頥曰去疾假齐之力以入莒展舆之罪正也故称莒遂自立无所禀命故不称公子以自谓公子可立也
　　胡安国曰天下国家定于一吴楚僣号经不书葬土无二王也以忽系之郑则不称国以小白系之齐则纠不书子国无二君也展舆乃莒子而去疾曷为又以国氏乎程氏曰去疾假齐之力以入莒讨展舆之罪正也其以国氏与去疾之讨有罪也此莒之公子曷为不称公子自谓先公之子可以有国不疑遂立乎其位而无所禀也其书入者难词也
　　莒展舆出奔吴
　　程頥曰为弑君者所立而以国氏者罪诸侯也虢之防虽国乱未预然诸侯与其立矣故欲执叔孙也称莒展舆见诸侯之与其立也
　　谢湜曰左氏谓展舆因国人弑莒子误矣展舆盖不与弑故经书莒人莒子之被难也展舆为弑人所立受弑人立展舆之罪也故出奔夺爵称名展舆虽有罪然非去疾可逐去疾以王命讨逆则可以争国逐展舆则不可为去疾者非有臣子讨逆之心也特以公子当立恃齐威力起而争位故返国夺公子称入入称自齐责去疾之乱也展舆称莒以明有国去疾称莒以明争国
　　胡安国曰展舆莒子也曷为不称爵为弑君者所立既立乎其位而不能讨贼则是与闻乎故也斯不可以有国矣不可以有国则曷为以国氏程氏曰罪诸侯之与其立也虢之防展舆无列何以见诸侯之与其立乎莒虽以乱未能预防然诉鲁取郓而在防者欲执叔孙则知诸侯之与其立矣亦以国氏恶崇乱也
　　朱熹曰莒去疾莒展舆齐阳生恐只据旧史文若谓添一个字减一个字便是褒贬熹不敢信
　　叔弓帅师疆郓田
　　谢湜曰疆郓田正郓之疆界也备莒为难故帅师疆之帅师疆郓田则鲁人以不道侵莒封疆可知矣
　　葬邾悼公冬十有一月己酉楚子麋卒
　　胡安国曰按左氏楚令尹围将聘于郑未出境闻王有疾而还入问王疾缢而弑之使赴于诸侯应为后之词曰共王之子围为长初围之未动于恶入预夏盟缉蒲为宫设服离卫中国大夫莫不知其有无君之心矣虽以疾赴曷为承伪藏在诸侯之策乎当是时仲尼已生将志于学乃所见之世非祖之所逮闻也又曷为因之而不革乎曰此春秋之所以为春秋非圣人莫能修之者也薨则书薨卒则书卒弑则书弑葬则书葬各纪其实载于简策国史掌之此史官之所同而凡为史者皆可及也或薨或不薨或卒或不卒或弑或不弑或葬或不葬笔削因革裁自圣心以逹王事此仲尼之所独而游夏亦不能与焉者也然则郏敖实弑而书卒何欤令尹围弑君以立中国力所不加而莫能致讨则亦已矣至大合诸侯于申与防者凡有十三国其臣举六王二公之事其君用齐桓召陵之礼而宋向戍郑子产皆诸侯之良也而皆有献焉不亦伤乎若革其伪赴而正以弑君将恐天下后世以簒弑之贼非独不必致讨又可从之以主防盟而无恶矣圣人至此悯之甚惧之甚悯之甚者悯中国之衰微而不能振也惧之甚者惧人欲之横流而不能遏也是故察微显权轻重而畧其簒弑以扶中国制人欲存天理其立义微矣
　　楚公子比出奔晋
