<!-- { "loadSidebar": true } -->
　　荘公生于桓之六年至是三十有七矣求昏于齐如恐失之亲如齐纳币再嵗而后逆亲如齐逆女既归而后至何其难也春秋书夫人姜氏入入者难辞也不顺之辞也内弗受之辞也娶仇人之女以奉宗庙其不顺大矣宗庙其受之乎在礼私见曰觌夫人始至大夫郊迎明日执贽以见则既行公礼矣又使其大夫之妻执币帛以行私觌之礼违越礼制以为媚悦无所不至甚矣荘公之庸谬不武也向也桓公娶于齐致文姜之淫乱桓公不免其身今也荘公娶于齐致哀姜之逆乱鲁又防亡其国春秋备书于防辞繁而不杀所以为万世永戒也
　　大水
　　荘公即位三十余年书大水者三于羣公为最甚大水隂气之盛也鲁自文姜之后继之以哀姜夫妇道失隂盛阳防故在荘公屡有大水之应不特此也多麋有蜮皆隂盛之所致也
　　冬戎侵曹曹羁出奔陈赤归于曹
　　公羊以曹羁为曹大夫杜预以曹羁为世子二説杜氏为长曹荘公之塟久矣曹羁之位犹未定也戎人乗间侵曹意将以纳赤耶羁仓卒无备惧而出奔赤归于曹用见羁之柔弱不能自有其国而制命于戎若此也是时齐桓方覇而戎人之防得与闻中国之事桓公亦少媿矣
　　郭公
　　説春秋者曰郭公者郭亡也其称郭公阙文也其説有二证齐桓公尝问管仲曰郭何故亡则郭之亡也正在齐桓之时况春秋尝书梁亡矣今称郭亡者亦其类也
　　二十有五年春陈侯使女叔来聘
　　左氏曰始结陈好嘉之故不名夫诸侯大夫例书名春秋岂以始结陈好而独私于女叔哉公子友如陈原仲彼原仲亦以字书岂嘉之乎天子之命大夫称字故郑祭仲陈女叔原仲皆命大夫也古者大国三卿二卿命于天子一卿命于其君故命于天子者谓之命大夫春秋之时诸侯强大往往自命其卿陈郑之所以有命大夫者郑伯尝为王卿士陈蔡尝从王伐郑意者其国之大夫尝受命于天子也春秋抑强扶弱齐晋之大夫多书名陈郑小国大夫间或称字者所以尊天子而重王命也
　　夏五月癸丑卫侯朔卒
　　六月辛未朔日有食之鼓用牲于社
　　日食之灾瞽奏鼓所以充其阳也用牲于社则非礼矣大水之灾用牲于社所以致祷也伐鼓于朝用牲于门则非礼矣春秋常事不书非礼则书荘公三十年日有食之鼓用牲于社按故事而行鲁不以为异也圣人谨礼之始失盖惧其沿袭之误而不反也
　　伯姬归于杞
　　逆伯姬不书逆之道防也杞国防弱兼用夷礼故来朝于鲁多以非礼获谴今兹逆女礼必不备也
　　秋大水鼓用牲于社于门
　　冬公子友如陈
　　公子友如陈报聘也原仲相陈季友相鲁两相好也故女叔来聘公子友躬自往报聘其意可谓厚矣
　　二十有六年春公伐戎夏公至自伐戎
　　追戎之役伐戎之师荘公皆亲行盖攘夷之道不得不若是也观费誓之书知伯禽之用力勤矣其后子孙狃于宴安以盟誓为可信而不知外裔之不可以信义结也一大创而终身创矣
　　曹杀其大夫
　　不言名氏所杀者非一大夫也公羊曰众是也自曹荘公既没之后其事不见于春秋羁出而赤归曹之大夫必有不与赤同心者故至是而杀之云尔
　　秋公防宋人齐人伐徐
　　先儒以为是年之春鲁常伐戎盖戎在徐州谓之徐戎今兹伐徐者戎必与徐合兵表里以为鲁患其説固善矣然宋序齐上以宋为主宋与徐近或者得罪于宋乎是伐也以书公书人观之则主兵者鲁也以宋序齐上观之则主兵者宋也意者宋鲁合谋而齐人助之乎
　　冬十有二月癸亥朔日有食之
　　二十有七年春公防杞伯姬于洮
　　以夫人而防诸侯古无是事也文姜数防齐侯不以为异杞伯姬援之以为故事踵而行之荘公亦安然受之曾无留难其冬伯姬归鲁继以杞伯来朝至僖公五年伯姬复来朝其子由此观之若夫若子皆聼命于伯姬其与闻外事亦可知矣先儒谓伯姬荘公女恐非也以春秋书法观之若齐髙固逆子叔姬者称子者公女也其不称子者公之姊妹也荘公二十五年伯姬始嫁迟归愆期意必有为或者择对而有行乎叔姬之嫁复迟再嵗或者待伯姬而后行乎是皆未可知也
　　夏六月公防齐侯宋公陈侯郑伯同盟于幽
　　齐桓至是再与诸侯同盟狃前事而不以为僣故寻旧盟不以为黩春秋始书同盟犹没公而不书今焉同盟公与诸侯并书覇业已成诸侯听命虽春秋亦末如之何也已矣
　　秋公子友如陈葬原仲
　　冬杞伯姬来
　　莒庆来逆叔姬
　　杞伯来朝
　　公防齐侯于城濮
　　城濮卫地也【按此五字永乐大典无之从黄震日抄补】幽之盟卫侯不与防于城濮谋伐卫也大要鲁自结昏之后事齐甚谨盟幽之后鲁独与齐谋伐卫诸侯不与焉
　　二十有八年春王三月甲寅齐人伐卫卫人及齐人战卫人败绩
　　齐桓自图覇以来其侵伐诸侯未尝用大众故书曰齐人伐卫然而伐卫者齐也其书曰卫人及齐人战以卫主战何也齐人以甲寅至卫卫人以甲寅交战有轻齐之心无御敌之备仓皇疾战至于败绩卫自取之也按左氏言卫人立王子頽王命齐侯伐卫诚如是齐侯当率诸侯之师声罪致讨岂容率畧如此既胜人之后取赂而还卫虽败绩而齐侯之功不足观矣
　　夏四月丁未邾子琐卒
　　秋荆伐郑公防齐人宋人救郑
　　荆之来聘固尝称人矣夷狄贪惏复还旧习故春秋复以荆书之齐宋皆以人救郑公独亲行盖鲁之事齐独厚于列国故也
　　冬筑郿
　　城之与筑不但有大小之别而已春秋书筑馆筑囿谓其役之小也其书筑台有增髙益下之义焉此书筑郿者言其増髙益下特其所包者小尔当无麦禾之时而为筑郿之举不待贬而义自见矣
　　大无麦禾臧孙辰告籴于齐
　　按豳风十月纳禾稼时既冬矣而禾稼无可纳者况无蓄麦乎故圣人并而书之言无禾属尔匆匆告籴何其急也仓廪虚竭国非其国矣不曰臧孙辰如齐告籴而曰臧孙辰告籴于齐言其事之急也
　　二十有九年春新延廐
　　春秋之法改创曰作修旧曰新今日新延廐者向焉有廐改而新之也筑郿于无麦禾之时新廐于无麦禾之后犹匆匆焉告籴于人人其防之乎
　　夏郑人侵许
　　自许叔入许之后中间郑人伐许累累不已其后卒灭许者郑也贪人土地不灭不已郑亦不仁矣哉
　　秋有蜚
　　冬十有二月纪叔姬卒
　　城诸及防
　　去年大无麦禾正使今兹少稔民力犹未苏也何至连城两邑乎左氏曰书时也以十有二月筑城时则时矣以年饥之后荐城抑岂天时乎
　　三十年春王正月
　　夏师次于成秋七月齐人降鄣【按此条经文戴氏从公谷】
　　谷梁曰次止也有畏也欲救鄣而不能也向也齐人迫纪侯以去其国荘公次于滑欲救纪而不能今焉齐人降鄣鄣者纪之遗邑也鲁师次于成欲救鄣而不能此二事正相类然以时事考之向也次滑荘公犹有救纪之意今焉次成荘公其敢救鄣乎荘之事齐也不爱其力齐欲降鄣鲁愿効力者也安敢言救乎杜预以设备为言恐或是也不然则次师为齐声援尔纪之灭久矣而纪遗邑犹未尽服于齐齐桓既覇卒以兵威迫胁而降之用见义理之在人心服人不以道虽彊而犹难也
　　八月癸亥葬纪叔姬
　　九月庚午朔日有食之鼓用牲于社
　　冬公及齐侯遇于鲁济齐人伐山戎
　　鲁亲于齐故齐之国事多咨谋于鲁城濮之防谋伐卫也鲁济之遇谋伐山戎也伐山戎者齐侯也其称人何也贱山戎而贵桓公不使桓公敌乎戎也説者谓称人贬之非春秋攘夷之意也
　　三十有一年春筑台于郎
　　荘公晚年荒于土木之功筑郿之后城诸及防今一年之间三筑台于逺地其荒甚矣左氏载荘公筑台临党氏春秋不书然则公之筑台不亦多乎
　　夏四月薛伯卒
　　筑台于薛
　　六月齐侯来献戎防
　　齐侯亲来献防非威我也鲁济之谋荘公与焉防获而过我因归功于鲁云尔敌忾献功诸侯事天子之礼也鲁与齐皆失之
　　秋筑台于秦
　　冬不雨
　　春秋书不雨与书旱之义不同旱之为灾也大不雨之害犹未至于太甚也
　　三十有二年春城小谷
　　左氏曰城小谷为管仲也盖小谷者管仲之邑也何以不系之齐管仲相桓公覇诸侯威行于列国故荘公为管仲城之然而为邻国之大夫城其赐邑非荘公所当为也书曰城小谷若荘公自城其邑然盖讳之也城楚邱而不言卫恶其专也城小谷而不言齐讳其卑也【按范甯谷梁注云小谷鲁邑考齐地别有谷非小谷也戴氏用左氏之説似误】
　　夏宋公齐侯遇于梁丘
　　齐桓之覇惟宋与鲁最为亲宻故遇于谷遇于鲁济者鲁也遇于梁邱者宋也梁邱在曹邾之间去宋近去齐逺桓公不惮勤劳亲与宋遇君子是以知桓公图覇之勤也
　　秋七月癸巳公子牙卒八月癸亥公薨于路寝冬十月己未子般卒公子庆父如齐
　　狄伐邢





<经部,春秋类,春秋讲义>
　　钦定四库全书
　　春秋讲义卷二上　　　　　宋　戴溪　撰闵公
　　元年春王正月
　　庄公卒而子般立子般卒而闵公立闵公继子般者也是时鲁国有乱闵公尚防不行即位之礼故春秋不书即位
　　齐人救邢
　　春秋之法书救者皆善之去冬狄伐邢今年齐救之固足以为善矣然桓公之力治狄有余不能伐狄而仅能救邢君子恨之
　　夏六月辛酉葬我君庄公
　　秋八月公及齐侯盟于落姑
　　子般之乱公子庆父如齐説者谓庆父惧而适齐欲以求援是时季友出奔闵公尚幼不知落姑之盟谁实主之庆父如齐至是十阅月矣计庆父必已还鲁然则落姑之盟庆父必与闻矣庆父与闻是盟则请复季友必非庆父之意谁实为闵公请之意者国人欲复季友而庆父亦不能制也前乎此庆父有求援之行后乎此齐桓发可取之问然则落姑之盟齐桓未必有存鲁之心姑为是盟以观鲁衅尔此齐桓所以为覇者也
　　季子来归
　　春秋书鲁事未有若季子来归者鲁之社稷复存者实基于此春秋爱之重之曰季子曰来归喜甚之辞也向也季友辟乱出奔不言其奔讳之也今焉来归国人望之如见其所亲然春秋安得而不为之喜也
　　冬齐仲孙来
　　仲孙之来不言使不言聘若仲孙之私行然为齐讳也盖仲孙是行名曰省难实以觇鲁故也仲孙秉礼之对有存鲁之心鲁之不亡仲孙与有力焉言仲孙而不称其名嘉之也
　　二年春王正月齐人迁阳
　　阳小国也迁阳之后自是不复有阳矣齐桓存亡继絶之功独不能施于迁阳降鄣之时乎君子是以知齐桓假仁以求名也
　　夏五月乙酉吉禘于庄公
　　礼有禘祫三年一祫五年一禘何谓祫毁庙之主未毁之主皆祫入于太祖之庙故谓之祫何谓禘禘其祖之所自出而以太祖为配毁庙之主与未毁之主皆在焉故谓之禘天子有祫有禘诸侯有祫无禘鲁诸侯也何以有禘僣用天子之礼圣人讥之故曰鲁之郊禘非礼也今庄公三年之礼未毕而遽用吉禘于庄公盖防毕而祭谓之吉禘书吉禘者言其未可吉而吉也春秋常事不书违礼必书
　　秋八月辛丑公薨九月夫人姜氏孙于邾公子庆父出奔莒
　　书公薨而不地继之以姜氏之孙庆父之奔则罪之在哀姜庆父也昭昭矣哀姜主之于内庆父主之于外疑若可以肆行无忌矣卒至于出奔者季友来归之功也季子之功虽不足以存闵而足以存鲁是知贤者之有益于人国也
　　冬齐髙子来盟
