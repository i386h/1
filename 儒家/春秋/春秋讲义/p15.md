<!-- { "loadSidebar": true } -->
　　左氏云季文子以鞌之功立武宫非礼也听于人以救其难不可以立武如左氏所言则武宫者犹邲之战潘党请于楚子欲筑武军之类是也公羊之説则不然曰武宫者武公之宫也杜预之注似以左氏之言为非其説曰鲁人以鞌之功至筑武军又作先君武公之宫以告成事诚如杜氏所言合武军武宫为一事春秋书法不应若是略也按明堂位曰鲁公之庙文世室也武公之庙武世室也盖鲁以文徳归于鲁公谓之文世室犹汉人尊文帝为太宗也以武功归于武公谓之武世室犹汉人尊孝武为世宗也此二室者世世不毁然而武公之室至是十一世向者大室之屋壊书于春秋以伯禽之庙不修且壊而况武公之室亦毁壊仅存而已今鲁人以鞌之胜归功于武公故即武宫而一新之所以昭武功也其曰立者毁旧而复新也诚武公之庙不当毁耶则鲁之子孙固当世祀之其当毁耶则不应因武功之故而复立若是不亦诬乎昭公十五年有事于武宫左氏曰禘于武公夫五年一禘当在大庙不应在武公之宫不然则禘者春祭之名也时祭于羣公之庙而别有祀于武宫乎是又未可知也
　　取鄟
　　取根牟取鄟取邿公羊皆以为邾娄之邑非也此三者皆微国也鲁兼而有之邾娄何与焉孟子曰周公之封于鲁为方百里也今鲁方百里者五子以为有王者作则鲁在所损乎在所益乎由此观之则鲁之兼国也多矣
　　卫孙良夫帅师侵宋
　　夏六月邾子来朝
　　公孙婴齐如晋
　　壬申郑伯费卒
　　秋仲孙蔑叔孙侨如帅师侵宋
　　楚公子婴齐帅师伐郑
　　冬季孙行父如晋
　　一年之间鲁之大夫两至于晋岂非以得汶阳田之故凟礼以媚晋耶明年晋侯使韩穿来言汶阳之田归之于齐初不以鲁之媚已而为之轻重然则以非礼悦人者果何益哉
　　晋栾书帅师救郑
　　按左氏栾书救郑楚师遂还晋师因而侵蔡楚师救之晋之诸将欲战栾书不欲全师而归是时晋人成师而出栾书之佐十一人其不欲战者三人而已栾书能信用善言晋无亡矢遗镞之费而卒收救郑之功此主将善御下者也春秋之书救善辞也若栾书救郑抑又甚善矣楚势日彊有帅师之卿矣郑之去就关系夷夏之重轻其往来晋楚急则穷猿之投林缓则饱鹰之飏去情盖叵测也然自防扈之后去晋二十五年而后同虫牢之盟既来之则安之不容逆计后日之复叛此所以方伐而随救也晋楚遇于绕角楚师还晋师遂侵蔡楚救蔡栾书亦以师还而侵蔡救蔡不书所以全晋人恤邻救难卫中国之义
　　七年春王正月鼷鼠食郊牛角改卜牛鼷鼠又食其角乃免牛
　　谷梁曰不言日急辞也过有司也郊牛日展觓角而知伤展道尽矣其所以备灾之道不尽也改卜牛鼷鼠又食其角又有继之辞也其缓辞也曰亡乎人矣非人之所能也所以免有司之过也乃免牛乃者亡乎人之辞也鲁郊非礼也圣人作春秋讥之则不可胜讥故因不郊而致意焉屡卜不従犹有卜筮也灾牛之伤犹有天道也圣人幸之曷敢过有司哉
　　呉伐郯
　　郯中国也故季文子曰中国不振旅蛮夷入伐而莫之或恤然而夫子尝问官名于郯子其辞曰天子失官学在四夷犹信则郯固夷也帝王之旧典礼经郯能识之岂纯乎夷哉荆之始见也入蔡呉之始见也伐郯中国莫之问故骎骎焉交乱中国圣人狄之于始其严矣哉
　　夏五月曹伯来朝
　　不郊犹三望
　　秋楚公子婴齐帅师伐郑公防晋侯齐侯宋公卫侯曹伯莒子邾子杞伯救郑八月戊辰同盟于马陵公至自防
　　楚再伐郑晋再救郑晋侯为之大防诸侯而郑人亦能囚楚之郧公钟仪以献于晋其势可以有为矣曾未能得楚之要领而遽为马陵之盟有骄大之意君子是以知其终无能为也
　　呉入州来
　　曷为不系之楚州来故蛮也楚人取以为邑故名従其旧呉楚之争自入州来始春秋谨而书之所以志呉楚盛衰所由始也
　　冬大雩
　　卫孙林父出奔晋
　　八年春晋侯使韩穿来言汶阳之田归之于齐
　　晋韩宣子求环郑商子产弗与曰是晋之县鄙也何国之为盖维持其国者固自有纪纲不如是不足以为国矣汶阳之田固因晋而得之然鲁之旧也亦既归于鲁矣七年之间一予一夺惟晋是听无乃不足以为国乎设使晋侯念齐侯不饮酒食肉之故欲复反其地犹当使韩穿来聘谋之于鲁使鲁人得以自归之犹可诿也一旦遽使韩穿来言归之于齐是令之而已尔鲁人不敢违命拱手归之季文子虽有私言果何益哉春秋书此虽以见晋人予夺之不常然亦以着鲁之君臣不能以自立也
　　晋栾书帅师侵蔡
　　前年晋栾书救郑因而伐蔡楚师救之不战而还晋未得志故再伐蔡陈郑蔡三国迫于彊楚乍服乍贰非其罪也善察天下之势者当先用力于楚若楚以兵威临之则此三国迫于彊令亦势所必至安保其不贰乎苟不知此则虽救陈救郑救蔡皆不足以为恩而伐陈伐郑伐蔡皆不足以为威也
　　公孙婴齐如莒
　　宋公使华元来聘夏宋公使公孙寿来纳币
　　谷梁曰以伯姬之不得其所故尽其事也春秋书嫁女亦多矣独伯姬之事为最详其贤伯姬可知也内女之不得其所亦多矣贤伯姬而録之非谓其得所与不得所也男女人道之本也内女贤而详録之以示人道也
　　晋杀其大夫赵同赵括
　　秋七月天子使召伯来赐公命
　　文公即位之初天王尝使毛伯来锡公命至是成公之时天子复使召伯来赐公命鲁十二公独文成二君身受王命文公拜命之后犹能遣叔孙得臣如京师成公无是也后四年因防伐秦道过京师息汗马之劳尔臣子之礼有愧多矣然文公书天王此书天子文公书锡命此书赐命何也曲礼曰君天下曰天子临诸侯畛于鬼神曰有天王某甫则天王之与天子固不当混一称也始曰天王犹有临诸侯之义焉终曰天子姑息之意不足以临诸侯矣王制曰制三公一命卷若有加则赐也不过九命盖王之三公八命特赐可加一等不过九命是出于天子之特恩也春秋之书赐命其亦若是乎此其所以为异也
　　冬十月癸夘杞叔姬卒
　　晋侯使士燮来聘叔孙侨如防晋士燮齐人邾人伐郯左氏曰晋士燮来聘言伐郯也去年呉伐郯中国不能救郯小国也力不能支而求成于呉非得已也晋为覇主不能用力治呉以絶其陵暴之渐顾乃亟谋加师于郯是徒利郯之易虐尔岂有补于中国之大计哉
　　卫人来媵
　　九年春王正月杞伯来逆叔姬之防以归
　　公防晋侯齐侯宋公卫侯郑伯曹伯莒子杞伯同盟于蒲公至自防
　　晋景公嗣覇不务脩徳数勤诸侯相与同盟一曰断道二曰虫牢三曰马陵四曰蒲皆同盟也同盟天子之礼诸侯僣用天子之礼一之谓甚而况率以为常乎蒲之盟诚非急务正以归汶阳之故诸侯贰晋尔季文子谓范文子曰徳则不竞寻盟何为则是盟也果足以服诸侯哉
　　二月伯姬归于宋夏季孙行父如宋致女晋人来媵伯姬既归于宋行父如宋致女説者谓致勑戒之言于女也伯姬之贤闻于诸侯故三国来媵鲁岂不知既嫁之后犹使人致勑戒之语耶盖伯姬之贤鲁人尊之故専使上卿致女所以抚问其已至非嫁女之常礼也
　　秋七月丙子齐侯无野卒
　　晋人执郑伯晋栾书帅师伐郑
　　左氏曰郑伯如晋晋人讨其贰于楚也执诸铜鞮明年五月郑伯归谷梁曰不言战以郑伯也今春秋所书其一不言郑伯如晋而被执其二不言栾书以郑伯伐郑其三不言郑伯归何也执之非其道伐之非其正归之非其义也
　　冬十有一月齐顷公
　　楚公子婴齐帅师伐莒庚申莒溃楚人入郓
　　左氏曰冬十一月楚子重伐莒围渠邱渠邱城恶众溃奔莒戊申楚入渠邱遂围莒莒城亦恶庚申莒溃楚遂入郓按如左氏之言楚克莒三都然而渠邱之溃春秋不书入郓之事再书楚人何也渠邱非莒都不足乎言也莒鲁争郓为日久矣书楚人入郓若异事然言郓非莒得有也
　　秦人白狄伐晋
　　晋尝与白狄伐秦秦亦与白狄伐晋白狄反覆无常惟利是视不足罪也晋可愧矣
　　郑人围许
　　左氏曰示晋不急君也公孙申之谋于是为不韪矣昔秦伯获晋侯晋大夫反首茇舍以従之秦伯卒归晋侯岂有其君被执外示不急之意兴师以伐人者有如激晋侯之怒其不重为君累者鲜矣
　　城中城
　　春秋书城中城者二其一在定公六年杜氏以为中城鲁之外邑谷梁之説则不然曰非外民也又曰三家张也其意以为鲁有中城有外城成公修中城以自固委外城之民而不恤也定公之时三家益张故定公再城中城为自固之谋二説未知孰是以春秋再书城中城观之知其为鲁之内城非外邑之城也
　　十年春卫侯之弟黑背帅师侵郑
　　凡春秋书兄弟帅师聘问甚至于刑戮者虽恩怨不同均之为私也皆讥之
　　夏四月五卜郊不从乃不郊
　　春秋书郊有书免牛者有书免牲者有书不郊者盖卜郊不吉或郊牛有伤故卜免牛吉则免之不吉则不免其免者有司元端送之南郊其不免者系而待来年再免牲然后左右之免牲亦然或曰免牛或曰免牲何也牛卜日曰牲未卜日曰牛其伤者亦曰牛其名不同其卜免之礼则一也既卜免矣宜乎其不郊也故春秋之法惟不免牲者书不郊既已免牲矣则不书不郊独成公七年书免牲矣复书不郊春既免牲夏复三望中间异事故复申言之也
　　五月公防晋侯齐侯宋公卫侯曹伯伐郑
　　按左氏此晋太子州蒲也晋景公有疾立太子为君使防诸侯故称晋侯夫父在而子代従政春秋犹讥之况无王命父在而使为诸侯乎春秋讥齐世子光犹恶其父在而处乎诸侯之上况于防诸侯乎春秋正名之书也其必不然矣前书晋侯伐郑后书晋侯獳卒其为景公明矣
　　齐人来媵
　　春秋经世之书也媵浅事也得书于春秋盖二南王化之基也媵遇劳而无怨诗人美焉圣人不删也伯姬之贤三国来媵推而大之王化之基也春秋岂得而略之
　　丙午晋侯獳卒
　　秋七月公如晋
　　冬十月
　　十有一年春王三月公至自晋晋侯使郤犨来聘己丑及郤犨盟
　　左氏曰十一年春王三月公至自晋晋侯以公为贰于楚故止公公请受盟而后使归郤犨来聘且涖盟如左氏之言公请受盟于晋晋侯不肯与公盟公既反国晋使郤犨来盟是卑公也当文公之二年公如晋晋人使阳处父盟公以耻之春秋为公讳不书如晋今春秋不书郤犨来盟先书来聘次书及盟是晋犹有礼于鲁春秋得以避请盟之事而为鲁讳也
　　夏季孙行父如晋
　　按左氏季文子如晋报聘且涖盟也审如是春秋不书涖盟何也两君相见不自为盟而各遣其臣以盟其君尊卑紊乱莫此为甚前书来聘而不言来盟后书如晋而不言涖盟畧之者恶之也
　　秋叔孙侨如如齐
　　鞌之战齐人返我汶阳之田而晋使韩穿来言归田于齐齐未尝遣使至鲁是徳晋而怨鲁也今也侨如修好未几而求昏齐卒无报聘之使然则鲁为齐弱久矣
　　冬十月
　　十有二年春周公出奔晋
　　春秋之法为尊者讳今周公出奔曷为以出奔言之为天子之三公外通于四海而至于出奔尊之义微矣故直书之言失其所以为尊也
　　夏公防晋侯卫侯于泽
　　宋华元克合晋楚之成故防于泽夫晋楚之成非细事也实始于泽曷为三国同防见晋之得诸侯也狭所与谋者二国而已
　　秋晋人败狄于交刚
