<!-- { "loadSidebar": true } -->
　　莒在春秋不得为大国前年入向固已甚矣今兹伐人之国取人之邑狃于前日之胜而忘其国之微无乃太甚乎书伐书取甚之也异时莒牟夷以牟娄及防兹来奔以不义得之以不义失之徒为叛人之资尔背义以求利果何益哉
　　戊申卫州吁弑其君完
　　夏公及宋公遇于清
　　诸侯相与之礼有朝有聘有防有盟而又有遇礼焉遇之礼造次简畧有邂逅适愿之意春秋谨而志之讥失礼也曲礼曰诸侯未及期而相见曰遇其简畧可知也
　　宋公陈侯蔡人卫人伐郑秋翚帅师防宋公陈侯蔡人卫人伐郑
　　按左氏卫州吁之立也使告于宋曰君若伐郑以除君害君为主敝邑以赋与陈蔡从然则伐郑之谋卫实先之春秋以宋公主兵何也州吁卫之乱臣贼子也卫人不以为君宋公怵于州吁之邪说帅师以伐郑则是师也非宋公谁实主之书宋公于其上书卫人于其下圣人之深意也卫人者州吁也不与州吁之为君故以卫人书翚者公子翚也不书公子恶之也宋公请师于鲁鲁公不许公子翚固请帅师隠公之祸翚实为之怙彊专政有自来矣春秋之辞贵乎简严不曰翚帅师防伐郑而再书宋陈蔡卫者详其辞所以甚其罪也
　　九月卫人杀州吁于濮冬十有二月卫人立晋
　　州吁之罪天子所当讨也卫晋之立天子所当命也今也不然讨有罪立嗣君皆出于卫人之意圣人直书之曰人言权之不出于上也州吁称名晋不称公子其辞严矣
　　五年春公矢鱼于棠
　　左氏曰矢鱼公谷曰观鱼矢之为言陈也陈鱼而观之其实一也说者谓矢鱼者射鱼也其说亦通灵台之诗曰王在灵沼于牣鱼跃言文王有仁德而其民乐之也使隠公知此意能与民同乐则民乐其有鸟兽鱼鼈矣何至逺去国都陈鱼而观之礼失地逺春秋雨讥之
　　夏四月葬卫桓公
　　秋卫师入郕
　　春秋之法将卑师众称师将卑师少称人故卫师入郕与莒人入向书法不同郕卫同姓之国也卫君方立桓公始葬首兴报复之师无乃太早计乎
　　九月考仲子之宫初献六羽
　　仲子非惠之夫人故仲子既葬不祔于惠之庙隠公为仲子别立宫考者宫既成而祭之名也六羽者舞之名也舞者执干而舞谓之武舞执羽而舞谓之文舞天子之舞用八人为一列凡八列共六十有四人故总名曰八佾鲁僭用天子之礼舞八佾于羣公之庙久矣今焉考仲子之宫不敢用八而用六故曰初献六羽何以不言六佾妇人无武事故有羽舞而无干舞是礼也其隠公之失欤仲子既非夫人宫不当立祭不当舞原隠公之意欲立桓公为君尊其母为夫人故委曲迁就若此不知典礼之坏有以启人之奸心异日之祸皆失礼有以基之也
　　邾人郑人伐宋
　　左氏曰宋人取邾田邾人告于郑郑人以王师防之伐宋入其郛宋人使来告命公闻其入郛也将救之问于使者曰师何及对曰未及国公怒乃止邾附庸之国也是时未列于诸侯何以书于郑人之上伐宋之谋邾实启之郑实辅之故以邾主兵也伐宋入郛宋不以实告故春秋书伐而不书入
　　螟
　　春秋于螽螟水旱皆书所以重农事也重农事所以爱民命也人君一念及此必不敢违天以病民矣
　　冬十有二月辛巳公子彄卒
　　宋人伐郑围长葛
　　谷梁曰伐国不言围邑说春秋者多用之其实未必然也伐人之国其事不一固有造其国都门焉而还者春秋当以伐书若筑垒堙堑环而守之春秋岂得不以围书若楚子围郑之类是也苟非造其国都而直围人之邑春秋不先以伐书则未知其为谁之邑也今书伐郑围长葛者记事之体当然也宋郑未有旧怨止因交兵之故结怨不已长葛之围久而不去经一年之久不取不止春秋恶其黩兵书围长葛于前书取长葛于后不待贬而罪可见矣
　　六年春郑人来输平【按此条经文戴氏从公谷观下讲义中屡称输平可见】左氏曰渝平公谷曰输平渝之为言更也言更前之怨而为今之平也输之为言纳也言纳今之欵以求平于我也其辞虽不同其义则一矣郑人与鲁有旧怨今焉既与宋人交恶惧鲁之谋已也故易仇怨而为和平凡平者春秋之所喜也然郑伯之意非出于真情异时归祊假许田之事皆于此乎始故春秋谨而志之见郑伯之为谖也
　　夏五月辛酉公防齐侯盟于艾
　　左氏曰始平于齐也隠公初与郑平及今又与齐平可以为美矣然而齐鲁郑在春秋之初俱为大国苟能同心合力以抚邻国则是平也君子与之自郑人输平齐人始平之后三国防于中邱者谋伐宋也防于时来者谋伐许也已而入许之师三国皆与焉搂诸侯以伐诸侯何取于平哉
　　秋七月
　　冬宋人取长葛
　　非其有而攘夺之其名曰取长葛之围志在必取罢民日久不遗余力所谓宋殇公立十年十一战而民不堪命者盖如此其得祸也宜哉
　　七年春王三月叔姬归于纪
　　叔姬者伯姬之媵也伯姬归于纪在隠之二年今叔姬始归何也待年于国也易曰归妹愆期迟归有时象曰愆期之志有待而行也若叔姬者所谓有待而行者欤其书于春秋者为入于酅书也入于酅者叔姬之贤行也
　　滕侯卒
　　夏城中丘
　　中邱鲁之邑也鲁方无事非有疆之虞中邱不必城也就使当城夏之月非所当役也谷梁曰城为保民为之也民众城小则益城益城无极凡城之志皆讥也盖王公设险以守其国城郭沟池以为固先王所不废也故民众城小则可以益城苟不计民之多寡益城无极则凡城之志于春秋者皆讥也有如城其所不必城役其所不当役其讥益甚矣
　　齐侯使其弟年来聘【原注弟年来聘凡两书一见桓公三年】
　　春秋书法其称兄若弟者亲亲之礼当然也然而宠爱过则伤义刑罚加则伤恩随事而观褒贬见矣聘问之礼国有大夫兄弟之亲何烦聘使有如行人失辞则国家不可屈法齐僖公宠其母弟故弟年来聘两见于春秋异日无知之祸其亦宠爱之过欤
　　秋公伐邾
　　鲁与邾为邻国仪父始与隠公盟邾未尝得罪于鲁何为隠公亲自伐邾不惟轻于用兵其自卑屈亦已多矣
　　冬天王使凡伯来聘戎伐凡伯于楚丘以归
　　凡伯出使非有徒兵之众戎人无道掩而执之直易事尔春秋何以书伐大天子之使也不书执而曰以归避其名也左氏曰戎朝于周发币于公卿凡伯弗賔楚邱之执凡伯固有以自取然天子之使则不可以不重也凡伯聘鲁为戎所执鲁方与戎盟不暇问戎之罪道过楚邱卫独不能救乎戎不足责也鲁卫之罪其又奚辞
　　八年春宋公卫侯遇于垂
　　昔也宋公鲁侯遇于清今宋公卫侯遇于垂非礼之礼习而安焉尤而效焉不以为异也
　　三月郑伯使宛来归祊庚寅我入祊
　　古者天子有事于泰山诸侯之从祀者有汤沐之邑诸侯时朝天子故天子之郊有诸侯朝宿之邑焉祊者郑汤沐之邑许田者鲁朝宿之邑也周室既衰侯服不朝时巡不讲故诸侯朝宿汤沐之邑皆废而无用祊近于鲁许田邻于郑郑伯利在得许田未敢直取之鲁故先使人归祊以为异日取许田之地鲁隠不悟其计受而有之故春秋书曰我入祊其曰我入者受而归于已有德色焉大抵郑诈而鲁愚自郑人输平之后鲁多堕郑计而不自知曰输平曰以归者有卑逊屈下之义焉用见郑伯之诈也【按黄震日抄云赵鹏飞经筌谓鲁要郑而得祊以前此鲁不救郑也戴氏则谓郑诈鲁而归祊以后此郑假许田也二说不同而皆精于考究】
　　夏六月己亥蔡侯考父卒
　　辛亥宿男卒
　　秋七月庚午宋公齐侯卫侯盟于瓦屋
　　诸侯之参盟始于此自时厥后聨合列国数防屡盟者何其多也可胜罪哉
　　八月葬蔡宣公
　　九月辛卯公及莒人盟于浮来
　　入春秋以来莒人入向已而伐杞取牟娄颇有自大之意今兹鲁公亲与莒人盟人微者之称莒彊鲁弱益可知矣左氏曰以成纪好也向者纪莒二君尝盟于宻鲁大国也何乃汲汲然与莒之微者盟乎
　　螟
　　冬十有二月无骇卒
　　九年春天王使南季来聘
　　天子之大夫例称字隠公即位之初天王来归仲子之赗于今九年聘鲁者再隠公不惟不朝亦未尝有报聘之使说春秋者犹以隠公为逊国之贤君贤者而若是乎春秋之法责臣子者重责君父者轻天子下聘于诸侯固失体矣诸侯未尝报聘于天子如不臣何春秋未暇责周深责鲁矣
　　三月癸酉大雨震电庚辰大雨雪
　　春秋纪天道之变上自日月星辰次及风雨雷电莫不具载盖欲人君省灾戒惧隂阳之差各以类应既有震电则不当雨雪盖震电者阳气发泄而雨雪者隂气凝沍故也八日之间隂阳交错其变甚矣
　　挟卒
　　夏城郎
　　秋七月
　　冬公防齐侯于防
　　是防也鲁与齐谋伐宋按左氏宋公不王郑伯以王命讨之来告于鲁鲁防齐于防明年防于中邱盟于邓皆以伐宋故也夫奉王命以讨不王此天下之大义也当特书于春秋防与中邱以常事书邓之盟削而不书其故何也盖春秋原情之书也隠公实以怒宋之故借公议以释私憾春秋方以为罪又乌足以为义乎
　　十年春王二月公防齐侯郑伯于中丘夏翚帅师防齐人郑人伐宋六月壬戌公败宋师于菅辛未取郜辛巳取防
　　鲁去年之冬防齐于防今年防齐郑于中邱合谋以伐宋亦已久矣曷为而夏五月公子翚帅师防齐郑伐宋而公不与乎翚怙权自恣专命先行虽公不得而制也伐宋者齐侯郑伯也而春秋以人书不与翚之防诸侯也六月公防齐侯郑伯于老桃春秋削而不书败宋师者三国之兵皆在焉取郜取防者郑也而皆以我书何也盖伐宋者非齐人之意鲁怵于郑齐逼于鲁故也及其败宋师取二邑齐不与其谋郑人特归于鲁用见鲁隠之愚郑庄之诈推其利于鲁而归其罪于隠公隠公莫之悟是亦归祊之余智欤直书曰败又书曰取春秋之意深矣
　　秋宋人卫人入郑宋人蔡人卫人伐戴郑伯伐取之详观左氏所传郑人伐宋取其二邑师未反国宋约卫人乘虚入郑郑人还在郊宋卫之师不敢在郑遂偕蔡人为伐戴之行郑人掩其不备伐三国而取其师焉郑庄亦巧于用兵矣春秋书三国伐戴于上书郑伯伐取于下不言取三师焉其恶郑伯之诈也明矣隠公十一年之中郑庄用兵于诸侯者不一役甚矣郑庄之佳兵也
　　冬十月壬午齐人郑人入郕
　　左氏曰讨违王命也郑伯为王卿士借王命以讨诸侯一则曰宋公不王二则曰郕违王命当时诸侯不知有天子者岂直二国而已哉异时蔡卫陈从王伐郑其违王命也不亦大乎郕小国也昔年卫师入郕今焉齐郑又入之弱小之国不能以自存若此亦可见王道之衰矣
　　十有一年春滕侯薛侯来朝
　　古者诸侯俱朝于天子于是有旅见之礼诸侯虽曰世相朝然两君相见分庭抗礼安有旅见于庭哉滕薛与鲁皆列国也来朝于鲁固已卑矣隠公安得偃然旅见之连书滕薛讥其僭也
　　夏公防郑伯于时来秋七月壬午公及齐侯郑伯入许古者诸侯相防非有天子之事则有四方之禁也春秋以来凡诸侯之防大抵为伐国设也时来之防谋伐许也乗三国之力而直造人之国都言其甚易也向也三国伐宋鲁取其邑今也三国入许郑有其地齐皆无与焉然而伐宋入许之师皆以齐先郑何也齐在当时最为大国鲁郑非假齐之力未能必胜也圣人探其事而书之则罪有所归矣按左氏郑伯入许既有其地春秋不以灭许书盖郑伯处许叔于许西偏后十五年许叔入于许则许既复国矣故春秋书入不书灭
　　冬十有一月壬辰公薨
　　桓公
