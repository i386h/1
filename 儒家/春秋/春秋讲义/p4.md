<!-- { "loadSidebar": true } -->
　　诸侯之女归于京师亦多矣而纪季姜独书因祭公之来季姜之归鲁实与闻之非他王后比也方其逆也称曰王后由王命言之也其归也称以季姜由父母家言之也【按程端学春秋或问云此史氏立言之法戴氏最得其意】
　　夏四月
　　秋七月
　　冬曹伯使其世子射姑来朝
　　来朝诸侯之事也世子不得而行之射姑之来曹伯实使之于是失正矣曹伯何以使其世子来朝当食而射姑叹逾年而终生卒意曹伯将托其子于鲁乎不然何其急也射姑承父命而行朝礼几于僭矣鲁以待国君之礼待人之子几于屈矣三者咸讥焉
　　十年春王正月庚申曹伯终生卒夏五月葬曹桓公秋公防卫侯于桃丘弗遇
　　防之为言彼此有成约矣此徃防而彼不来非有他故则中变而背约尔今也鲁防卫侯而弗遇卫背约也春秋何以弗遇书弗内辞也若曰彼之来也我弗与遇则其为辱不在我矣此春秋存鲁之意也
　　冬十有二月丙午齐侯卫侯郑伯来战于郎
　　春秋诸侯加兵于鲁或侵或伐或围春秋即其实而书之未有言来战者今而曰来战于郎何也齐与鲁为婚姻郑以许田之故与鲁相好今年之春卫侯与鲁约防于桃邱一旦以郑忽怒鲁之故相与率师来战人之称斯师也其诸无名之师欤春秋恶之直书曰来战如入无人之境若曰鲁不受兵而三国自为战尔左氏曰我有辞也其义得之主兵者郑也何以首齐齐人以郑忽有功之故忘婚姻之好合师以伐鲁齐侯之罪也使齐侯逊辞以谢郑则必无来战之师矣
　　十有一年春正月齐人卫人郑人盟于恶曹
　　三国之师以去年十二月来战于郎今年正月三国之人盟于恶曹相去甚迩故说者谓是盟也三国之君在焉贬而称人是固然矣然三国之君迫嵗而归留其大夫使为此盟亦未可知也三国来战已无名矣既战之后复为此盟其意欲以谋鲁也向使郑庄无恙鲁之被患犹未已尔贬而书人春秋之意可见矣
　　夏五月癸未郑伯寤生卒秋七月葬郑庄公
　　九月宋人执郑祭仲突归于郑郑忽出奔卫
　　祭仲郑之相也命大夫故不名郑庄为王卿士故其臣得请命于天子以为大夫夫以大夫而为国相宋人得诱而执之其为人不足惮矣宜于废忽立突制命于宋而莫敢争也突公子也其不称公子者言突之不当立也郑忽未逾年之君也其以国氏者言忽之当有郑国也突归而忽去一出一归无难辞焉用见权臣之专制举国听命而不敢违也释春秋者犹以祭仲为贤岂其然乎
　　柔防宋公陈侯蔡叔盟于折
　　柔者鲁大夫之未赐族者也春秋之初犹有如无骇翚挟柔者其后周室益衰列国之大夫自专故无未赐之族矣桓公方得罪于齐卫郑今将与三国为好而以大夫盟其君可乎
　　公防宋公于夫钟冬十有二月公防宋公于阚
　　夫钟与阚之防传者不言其故以谷邱虚之盟观之知鲁之欲平宋郑也以纪郑之战观之知宋人之责赂于郑也意者宋人立突之后责赂于郑郑不能如宋所欲故宋郑有隙鲁将平之故数与宋防宋公不厌其欲故辞平于鲁鲁以故怒宋率郑与宋战已而郑人不堪复与宋战其本末当如此【按程端学春秋或问云观经文此说未可据】突之入于郑义所不当立也宋人责赂于郑鲁所不当与也身负不义而欲党不正之人春秋恶其以乱治乱详书其事而桓公之罪显然矣
　　十有二年春正月
　　夏六月壬寅公防杞侯莒子盟于曲池
　　说春秋者谓是盟也以平杞莒隠公四年莒人伐杞取牟娄至今始平鲁之功也
　　秋七月丁亥公防宋公燕人盟于谷丘
　　八月壬辰陈侯跃卒
　　公防宋公于虚冬十有一月公防宋公于丙戌公防郑伯盟于武父
　　丙戌卫侯晋卒
　　十有二月及郑师伐宋丁未战于宋
　　鲁数与宋盟防欲平宋郑宋公辞平故桓公怒而与郑盟共谋伐宋夫鲁之平宋郑非也宋人之辞平亦非也两国各怀其私心不得所欲怒而至于伐伐而至于战春秋之法战者不言伐今战伐并书何也恶宋鲁之争也书及而不言其人书伐而复言其战皆所以恶之也
　　十有三年春二月公防纪侯郑伯己巳及齐侯宋公卫侯燕人战齐师宋师卫师燕师败绩
　　左氏曰宋人责赂于郑郑不堪命故主乎是战者郑也公羊曰得纪侯郑伯然后能为日则主乎是战者鲁也谷梁曰其不地于纪也则主乎是战者纪实为之也三者之说宜何从先儒以为内以纪为首外以齐为首则齐纪之事于三说为胜是固然矣然合谋以伐人者非先有衅隙则其谋不合齐欲灭纪纪安得而不自救乎宋多责赂于郑郑安得而不怒乎鲁与齐卫有战郎之怨于宋有辞平之嫌故自相纠合以营其私然大要齐纪之争为多纪不度德不量力而欲徼幸于一战之问齐虽败绩纪终不免于亡由是知浪战之无益也
　　三月葬卫宣公
　　夏大水
　　秋七月
　　冬十月
　　十有四年春正月公防郑伯于曹
　　无冰
　　七月之诗曰二之日凿冰冲冲三之日纳于凌隂四之日其蚤献羔祭韭左氏曰古者日在北陆而藏冰西陆朝觌而出之此二说者皆藏冰之道也然而微有不同二之日者今十二月也三之日者今正月也如是则十二月取冰正月藏之左氏所谓日在北陆而藏冰盖十有二月也四之日者今二月献羔祭韭所以出冰也如是则二月固出冰矣左氏所谓西陆朝觌而出之也者今三月也藏冰先一月而出冰后一月虽早晩不同大要十二月取冰且取且藏至正月而毕二月出冰出而未用至三月而后用之其实一也今桓公春书无冰者无藏冰也去年十二月时燠而无冰今年之春无冰可出春秋于是时而书之夫藏冰之用亦重矣朝之禄位賔食防祭下至老疾无不受冰一嵗无冰为害滋甚不惟此也藏冰不时隂阳失节风不越而杀雷不发而震菑霜雨雹莫之能御其为害也大矣春秋安得不谨而书之【按程端学春秋或问云月令季冬冰方盛水泽腹坚命取冰周礼正嵗十二月令斩氷即诗所谓凿冰冲冲者也十二月无冰可凿来年春遂无冰仲尼録之以见人事纵弛夑理失道则冬行春令当寒而燠是以万物失宜疫疠将作若十一月无冰则十二月犹有冰可凿何害于事而书之哉以此言之可为三代不改月数之证戴氏谓书无冰于正月谓无藏冰义有未尽特识见正大逺胜诸说考戴氏本主夏正立义而程氏推阐尤畅故附録焉】
　　夏五
　　夏五之必有月众人所共知也夏五而不书月圣人所不敢增也由圣人之笔削而不敢增众人之所共知其不如圣人者乃欲增改疑似之阙多见其不知量也
　　郑伯使其弟语来盟
　　鲁公既以宋为怨故一意与郑为好既防郑伯于曹越数月郑又使其弟来盟何谓来盟鲁与诸侯盟约既定不亲相为盟内遣大夫徃盟于彼谓之涖盟外遣大夫来盟于此谓之来盟夫盟国之重事也亲自为盟犹惧不信而况遣大夫以盟乎大夫犹不可而况遣其弟以行乎
　　秋八月壬申御廪灾乙亥尝
　　古者天子诸侯亲耕籍田取其米藏之御廪以供粢盛今焉鲁之御廪灾则御廪之藏煨烬之余也三日之间遽行甞祭君子谓未易灾之余而甞志不敬也火戒不防时祭不敬春秋并讥之
　　冬十有二月丁巳齐侯禄父卒
　　宋人以齐人蔡人卫人陈人伐郑
　　宋人责报于郑怒犹未息故复借四国之师以求多于郑此春秋之所恶也其书以者何也夫诸侯合兵以伐人各听命于其主故有同于伐国独不欲战者非主兵所得制也今而书以者谓列国帅师以从左右前后惟主兵所用而不敢有贰焉其为谋也专矣其为力也大矣此尤春秋之所深恶也以诸侯而从天子制命于一人可也纠合列国而听命于诸侯其为僭也不亦甚乎
　　十有五年春二月天王使家父来求车
　　古者天子锡有功诸侯于是有车马之赐故在诗曰何以赠之路车乘马未闻天子求车于诸侯也昔者夫子正取假之名于季氏今天子责贡于诸侯而书之曰求何也王室微弱诸侯彊大即求车一事观之则庭实之贡其不至久矣不书求则无以知王室之日卑而诸侯久无所贡也直书其实不避其名责诸侯也
　　三月乙未天王崩
　　夏四月己巳葬齐僖公
　　五月郑伯突出奔蔡郑世子忽复归于郑
　　诸侯不生名失地则名突之入五年矣故称郑伯其名者失地故也郑忽之立才四月尔未成其为君故书郑忽出奔卫及其入也称世子称复归明忽之当立也突之出奔未及数月复归于栎称突称入者明突之不当立也自是而后称郑伯者皆突也忽虽立为君不通于诸侯亦可以见忽之弱而突之彊矣
　　许叔入于许公防齐侯于艾
　　隠公末年鲁与齐郑同入许郑庄公据许而有之庄公既卒郑国方乱许叔者许侯之弟也自许东偏复归于许向也鲁齐二国同为伐许之谋今焉自知其非复为定许之防圣人许其能改过矣许叔何以称入内无所因外无所自独以其力复其国都其难若此故称曰入
　　邾人牟人葛人来朝
　　列三国而称来朝旅见故也邾牟葛三国虽至微小然桓公非所当朝也旅见非所当谋也贬而称人言其至微而不足责也
　　秋九月郑伯突入于栎
　　冬十有一月公防宋公卫侯陈侯于袲伐郑
　　春秋之法地而后伐者疑辞也于袲伐郑于棐林伐郑于召陵侵楚是也伐郑之师助突而伐忽也助突伐忽于理不顺于心有愧疑而未敢前故地而后伐也
　　十有六年春正月公防宋公蔡侯卫侯于曹夏四月公防宋公卫侯陈侯蔡侯伐郑秋七月公至自伐郑郑突以不义得国王法所不贷也诸侯合谋以伐郑将以助突也始焉防于袲犹有所疑而后伐今焉防于曹定其谋而再伐同恶相济不遗余力春秋详书其事则舍顺助逆之罪不待贬絶而自见矣去年伐郑不书公至今兹书之何也春秋之法书至者危之也不义之师连年不已此危道也
　　冬城向
　　十有一月卫侯朔出奔齐
　　朔之立也不以其正内得罪于国人天子召而不徃且不能使卫小众又得罪于天子失地出奔恶得而不名
　　十有七年春正月丙辰公防齐侯纪侯盟于黄
　　纪侯之事迫矣娶于鲁结婚于王室借助于诸侯而与齐师战假宠于鲁公而与齐侯盟皆不能囘齐侯之心以纾灭国之祸春秋详书其事纪为可哀而齐为大可罪矣
　　二月丙午公防邾仪父盟于趡
　　隠公初年曽与邾仪父盟于蔑其后躬自伐邾春秋固已非之桓公之时邾复来朝邾仪父复与桓公盟于趡其事鲁之礼亦至矣盟未数月鲁与宋卫伐邾何其无信义若此也春秋书及宋人卫人伐邾不言其人隠之也仪父自是以后得列于诸侯春秋遂以邾子书终春秋之世数数与鲁战争一胜一负迭为客主推原所自实隠桓有以基之
　　夏五月丙午及齐师战于奚
　　齐侵鲁疆疆吏来告桓公有命事至而战若是则奚之战疆吏为之也书及而不书其人微之也疆之争一彼一此春秋备书于策重兵争而惜民命也
　　六月丁丑蔡侯封人卒秋八月蔡季自陈归于蔡按左氏蔡桓侯卒蔡季自陈归于蔡杜预曰桓侯无子故召季而立之及庄公十年荆败蔡师于莘以蔡侯献舞归杜预曰献舞即蔡季也先儒以为不然曰蔡季自陈归然献舞已立矣蔡季力足以得国而不有故春秋贤而字之然则蔡季之归与季子来归其事正同此二人者皆其国之贤国人欲其归故春秋亦从而嘉之称归称来归者虽易辞也亦喜辞也
　　癸巳葬蔡桓侯
　　及宋人卫人伐邾
　　冬十月朔日有食之
