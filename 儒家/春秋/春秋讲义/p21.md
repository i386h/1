<!-- { "loadSidebar": true } -->
　　谷梁曰叛者直叛也说者曰言不作乱也昔者栾盈入于晋入于曲沃不言叛何也盈本欲入晋不胜而走曲沃其无君之罪大矣非直据邑以叛也臧武仲以防求为后于鲁夫子罪其要君谓其据邑以请后也晋赵鞅入于晋阳春秋以叛书谓其据邑以诛叛也况于宋华亥之徒介于邻国入据宋邑其为罪也大矣说谷梁者犹谓其不作乱何也有子曰不好犯上而好作乱者未之有也古人以犯上为作乱之渐焉有既叛而不为作乱者乎
　　秋七月壬午朔日有食之
　　八月乙亥叔辄卒
　　冬蔡侯朱出奔楚
　　公如晋至河乃复
　　左氏曰公如晋及河鼓叛晋晋将伐鲜虞故辞公杜氏曰将有军事无暇于待宾且惧泄军谋也夫公之如晋其不得入也屡矣晋岂惧泄军事而辞鲁且无以待宾乎季氏之强昭公之弱晋助其臣不有其君其为日久矣可胜叹哉
　　二十有二年春齐侯伐莒
　　宋华亥向宁华定自宋南里出奔楚
　　谷梁曰自宋南里者专也夫宋华亥之徒既入于南里以叛矣专何足言乎春秋书宋南里者嫌其自宋出奔也岂罪其专乎
　　大搜于昌间
　　谷梁曰秋而曰搜此春也其曰搜何也以搜事也谷梁知春之不当搜是也而不知鲁之不当大搜也失时之罪小僭礼之罪大由是以往鲁以大搜为故事连年而屡举多在夏秋之间礼既失矣岂复以失时为非乎
　　夏四月乙丑天王崩六月叔鞅如京师葬景王王室乱刘子单子以王猛居于皇秋刘子单子以王猛入于王城冬十月王子猛卒
　　春秋之书或曰京师或曰王室何也由诸侯言之故曰京师由天子言之故曰王室盖京师以临天下为言王室以家天下为言也或曰成周或曰王城何也迁九鼎之地曰王城迁顽民之地曰成周王城在西成周在东也今周室之乱生于兄弟之间故以王室言之王猛既为君矣何以称名未逾年之君也前言王猛见其已为君后言王子猛见其未逾年也自入春秋以来周室盖三乱矣其祸皆生于父子兄弟嫡庶不明惠王宠子带几危世子齐桓公盟世子于首止而位定襄王复宠带出居于郑晋文纳王王室遂定向微二覇周室之乱岂减景王之时然则春秋书王室乱者固以悯周室之微弱而叹桓文之不复有也悲夫
　　十有二月癸酉朔日有食之
　　二十有三年春王正月叔孙婼如晋
　　癸丑叔鞅卒
　　晋人执我行人叔孙婼
　　春秋之法因使而被执者皆以行人书内外同辞重使也然既书叔孙婼如晋则固知其为行人矣复书行人不以辞为赘何也夫行人将命者也虐执行人讨非其罪此春秋之所恶也故正其名而特书之两国交兵行人犹不可执也况使命之往来乎以此教天下兵祸其少瘳矣
　　晋人围郊
　　公羊曰郊者何天子之邑也曷为不系于周不与伐天子也晋围天子之邑其罪大矣春秋宜明正其罪何书辞之略也非也子朝在郊实乱王室晋围子朝非伐天子也然则晋之大义正矣春秋宜特书其功何书辞之略也嗟夫此春秋之意也子朝之乱今逾年矣晋为盟主不能纠合诸侯同讨乱略以奬王室顾以微者仅围一邑是尚足以为义乎明正其罪则遏诸侯勤王之意特书其功则非诸侯奬王室之义微其罪而略其功春秋予夺之意深矣
　　夏六月蔡侯东国卒于楚
　　秋七月莒子庚舆来奔
　　戊辰吴败顿胡沈蔡陈许之师于鸡父胡子髠沈子逞灭获陈夏齧
　　公羊曰不与夷狄之主中国则其言获陈夏齧吴少进也春秋之法未陈曰败某师中国与外裔战皆言败今吴败蔡陈许之师以勾吴而败中国何也嗟夫胡沈之君不足道也蔡陈许三国沦于夷狄久矣今兹从楚而与吴战是率其类自相攻也春秋安得以中国之法待之昔者秦楚固尝挠中国矣犹未至如吴之甚也两君死败一大夫被获春秋以来未之有也公羊犹曰吴少进焉何哉
　　天王居于狄泉
　　周室之乱逾年矣敬王之立在去年十一月己丑馆于子旅氏乱离之际虽未成其为君然犹在王城之内天下犹有所宗主也及子朝入王城敬王居于狄泉春秋正其名而特书之示天下有君也昔者襄王出居于郑春秋以出书天子以四海为家其曰出者志襄王不能有其家也敬王之立周已乱矣非其罪也况在王城之侧乎
　　尹氏立王子朝
　　春秋恶世卿于是为信矣尹氏世执周柄自幽王之时固已为诗人所恶入春秋之初书尹氏卒恶其始者所以虑其终也卒也立王子朝几亡周室者尹氏也春秋于王朝之卿未有书氏者而始终以尹氏书其意深矣
　　八月乙未地震
　　冬公如晋至河有疾乃复
　　二十有四年春王二月丙戌仲孙貜卒
　　婼至自晋
　　夏五月乙未朔日有食之
　　秋八月大雩
　　丁酉杞伯郁厘卒
　　冬吴灭巢
　　葬杞平公
　　二十有五年春叔孙婼如宋
　　夏叔诣防晋赵鞅宋乐大心衞北宫喜郑游吉曹人邾人滕人薛人小邾人于黄父
　　黄父之防谋王室也见世变之衰人情之薄而天理之犹在也昔者桓文之覇周室皆有乱二公勤王之意厚矣今子朝之乱王室岌岌若此而列国之大夫为防以谋王室亦可谓世变之衰而人情之薄矣然而君父之心人皆有之卒不能自已为防以谋之相率以城之是岂非天理之不可磨灭乎
　　有鸜鹆来巢
　　鸜鹆不逾济此齐鲁所无也葢地气自南而北则世将衰乱禽鸟动物得地气之先今南方之禽见于北方者世衰之兆也鸜鹆鹊属也非穴于地者公谷二传皆以为宜穴而巢非中国之禽是殆未之识也
　　秋七月上辛大雩季辛又雩
　　左氏曰秋书再雩旱甚也公羊曰又雩者非雩也聚众以逐季氏也前年鲁尝大雩矣今年再雩鲁固旱矣再雩之意不在旱也公羊聚逐季氏之言粗为可信夫人之举事惧其泄也必托于集事而行之故尝于都试田猎之中举事焉意者鲁因旱而雩因雩而欲逐季氏不知举事而至于再其谋固已泄矣安得而不败乎古人以为投机之会间不容髪今雩之又雩鲁未尝有是也而骤行之宁无使人之疑已乎昔者哀公问社于宰我说者以哀公有诛季氏之意是亦昭公大雩之意乎
　　九月己亥公孙于齐次于阳州
　　阳州在齐鲁境上公次阳州是未尝至齐也春秋曷为以孙于齐书呜呼此春秋正名之义也堂堂鲁国臣逐其君至于出奔其辱甚矣不敢至齐而次于阳州其辱尤甚故昭公虽次于阳州而以孙齐书国之者大之也先书公孙于齐以正其名继书次于阳州以纪其实春秋虽不废其实而有尊君之义焉昔者周之襄王越在郑地泛春秋以出居于郑书曰居于郑者尊之也是亦公孙于齐之义
　　齐侯唁公于野井
　　昭公次于阳州齐侯唁公于平阴公先至于野井是齐侯无奔走救难之心而有忽略待鲁之意君子观野井之唁而后知齐侯之不足与有谋也昔者狄人迫逐黎侯黎侯寓于衞衞不能脩方伯连帅之职黎之臣子以责于衞昭公始谋之不善见几之不早忽子家覊如晋之言不用宜乎淹恤于外而卒不克归也悲夫
　　冬十月戊辰叔孙婼卒
　　十有一月己亥宋公佐卒于曲棘
　　十有二月齐侯取郓
　　邻国取内邑直书其事而莫之讳不言其国之名若取诸他国然此春秋悲伤之意也夫齐侯取郓以居公其名正其言顺故春秋不忍言其国之名所以存鲁而直书其事者所以存君而不使季氏得有鲁然则何以不书取郓居公也郓我邑也我公居之岂使齐侯得以居公哉此又春秋存君屡致意也
　　二十有六年春王正月葬宋元公
　　三月公至自齐居于郓
　　公之出也实未尝至齐之都公之入也实未尝至鲁之庙春秋之书公至自齐其与如齐而至庙者同辞焉呜呼此春秋存君之意也伤其出也吾何忍言其不能至齐幸其归也吾未暇论其未能告庙其曰居于郓何也非吾国也故言次苟吾国也亦可以言居矣天子以天下为家故天王在郑可以言居诸侯得有其国故昭公在郓始可以言居阳州干侯书次而已尊卑之义明矣哉
　　夏公围成
　　成鲁邑也鲁公围之春秋书法若施诸他国然何也夫君有其国谁得而奸之弃其国而不有越在他竟是自絶于其国也以大夫之邑而隠然如敌国不臣之罪不待贬絶而见以其国之君而围其大夫之邑其不能于君亦可愧矣成孟氏邑也季孟同恶相济而叔孙氏独贤书围成以见孟氏之党恶书叔孙婼卒以见叔孙之勤于君也深矣哉虽然春秋其不言与齐同围成何也夫齐人取郓以居公犹可言也今公以齐师围成春秋尚忍言之哉
　　秋公防齐侯莒子邾子杞伯盟于鄟陵
　　并见后公至自会居于郓
　　公至自会居于郓
　　鄟陵之盟谋纳公也君子谓是盟也齐侯欺鲁而昭公不能觉卒迁延于齐久而后去也齐侯纳梁邱据之言固已无意于纳昭公师挫于成意沮而归惧昭公之去已也故为是盟以要之特昭公莫之悟当时从公之臣亦莫之悟也致防之书义虽不外公意则责当时之臣子相与得意而不悟齐之欺也悲夫
　　九月庚申楚子居卒
　　冬十月天王入于成周
　　昔者襄王之居于郑也言出而不言入今者敬王之居狄泉也言入而不言出为谷梁之说曰周有入无出也夫王者以天下为家不可以言出则亦不可以言入也襄王之入晋侯纳之春秋不得言其入敬王之立实在狄泉春秋不得言其出春秋寓悲伤之意于一出一入之间使人读其传因其所不书求其所以书在臣子有存君父之意而天子不能有其家亦可愧矣
　　尹氏召伯毛伯以王子朝奔楚
　　二十有七年春公如齐公至自齐居于郓
　　夏四月吴弑其君僚
　　楚杀其大夫郤宛
　　秋晋士鞅宋乐祁犂衞北宫喜曹人邾人滕人会于扈扈之防令戍周且谋纳公也夫戍周大义也纳公重事也使大夫主之不成其为盟主矣以晋文之勤王春秋犹谓其不能尽忠以齐桓之存国春秋犹谓其不能尽义而况以大夫谋之乎夫乐祁犂北宫喜其在宋衞非华向孙甯比也故犹利纳公若士鞅则六卿专晋久矣同恶相济宜乎其不肯也
　　冬十月曹伯午卒
　　邾快来奔
　　公如齐公至自齐居于郓
　　二十有八年春王三月葬曹悼公
　　公如晋次于干侯
　　昭公实次阳州而春秋以齐书实次干侯而春秋以如晋书虽尊公也亦伤公也往者昭公之在国也屡如晋而犹不得入及今出亡也欲一至晋之国都其可得乎诸侯失位越在他国礼犹谓之寓公昭公如两国次于野而不得入岂不重可悲夫
　　夏四月丙戌郑伯宁卒六月葬郑定公
　　秋七月癸巳滕子宁卒冬葬滕悼公
　　二十有九年春公至自干侯居于郓齐侯使髙张来唁公
　　夫天下之事莫重于谋始始之不谨犹望其能图终难也若昭公之如齐其始谋亦不谨矣迁延于齐久而如晋则既弃齐矣自晋复归于郓齐侯其谓之何髙张之唁止以纳侮是何其不能图终若是耶
　　公如晋次于干侯
　　夏四月庚子叔诣卒
　　秋七月
　　冬十月郓溃
　　观郓之溃也知季氏之暴而举鲁国皆非臣子也弃其一国而居其一邑犹不能容也相率而叛之岂非畏季氏之暴蔑弃君臣之义而不顾乎三户可以亡秦匹夫可以存齐郓之臣子无一人敢抗季氏者悲夫
　　三十年春王正月公在干侯
