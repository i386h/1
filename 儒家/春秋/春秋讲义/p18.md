<!-- { "loadSidebar": true } -->
　　春秋书盗多矣其大者能杀诸侯其次者能杀卫侯之兄又其次也能一朝而杀三卿彼窃宝玉而奔者犹未足怪也盖贱之贱者不足乎书上之人宠待太过自贻伊祸春秋痛戒有位之人使之防微杜渐彼盗贼者何足以汚史册左氏以为盗欲求名而不得春秋岂与盗贼论名也哉
　　戍郑虎牢
　　谷梁以不书郑为内郑其书郑者外之也非也夫诸侯土地受之天子传之先君夺而去之顾以为内复而归之反以为外何耶天下之物取非其所有虽一时之力足以得之久而未有不复其故者卫夺邶鄘而有之圣人删诗犹存邶鄘之风而况虎牢郑地始虽夺于诸侯终复归于郑安得不系之郑乎
　　楚公子贞帅师救郑
　　公至自伐郑
　　十有一年春王正月作三军
　　公羊曰三军者何三卿也作三军何以书讥何讥尔古者上卿下卿上士下士糓梁曰古者天子六师诸侯一军作三军非正也周礼六军之制昭然具在公谷之论其异如此盖不特论军制然也凡议礼皆然以此类推之公谷殆汉儒秦火之后未见全书也鲁次国当有二军故诗人称僖公曰公徒三万举成数言也三家专鲁人征一军故增为三军尔公羊以司马有二卿其于官制增矣谷梁以诸侯例为一军其于兵制损矣
　　夏四月四卜郊不从乃不郊
　　郑公孙舍之帅师侵宋
　　公防晋侯宋公卫侯曹伯齐世子光莒子邾子滕子薛伯伯小邾子伐郑秋七月己未同盟于亳城北公至自伐郑
　　谷梁曰不以后致盟后复伐郑也春秋之法不观诸前而要诸其后同盟未几郑复被伐其前之盟不足信而后之伐不可掩也直书公至自伐郑着其实也
　　楚子郑伯伐宋
　　公防晋侯宋公卫侯曹伯齐世子光莒子邾子滕子薛伯杞伯小邾子伐郑防于萧鱼公至自防
　　按左氏晋赵武入盟郑伯郑子展出盟晋侯十二月防于萧鱼公羊曰此伐郑也其言防于萧鱼何盖郑与防尔如左氏之言晋郑二国固相盟矣春秋不书者见晋悼不烦诸侯而两国自相为盟也既盟之后郑与诸侯同防于萧鱼晋赦郑囚纳斥候禁侵掠是举也可以为春秋盛徳事矣比于召陵有光焉春秋伐国多矣既服而盟未有言防者独萧鱼为然兹不谓之盛徳乎桓文之覇先服楚而后服郑悼公之覇止服郑而不急于服楚此成功所以异也
　　楚人执郑行人良霄
　　按左氏九月诸侯悉师复伐郑郑人使良霄如楚告将服于晋楚人执之如左氏之说楚执良霄在九月防于萧鱼在十有二月春秋何以书执良霄于萧鱼之下盖悼公十年经营服郑至此而后成功书楚执良霄服郑之功于此乎讫事矣用见郑人之心已服楚人之力不竞晋悼之功为不争也
　　冬秦人伐晋
　　按左氏秦庶长鲍庻长武帅师伐晋以救郑士鲂御之少秦师而弗设备己丑战于栎晋师败绩易秦故也杜氏曰晋耻易秦而败故不告也殆不然秦晋之战已亟故略之也
　　十有二年春王三月莒人伐我东鄙围台
　　公羊曰伐而言围者取邑之辞也谷梁曰伐国不言围邑举重也夫春秋之法伐则言伐围则言围取则言取其曰伐不言围者非也取邑之辞亦非也春秋纪实之书也诚使侵伐围取纷纭不定则亦何以信来世哉
　　季孙宿帅师救台遂入郓
　　夏晋侯使士鲂来聘
　　秋九月吴子乘卒
　　冬楚公子贞帅师侵宋
　　公如晋
　　十有三年春公至自晋
　　夏取邿
　　秋九月庚辰楚子审卒
　　冬城防
　　十有四年春王正月季孙宿叔老防晋士匄齐人宋人卫人郑公孙虿曹人莒人邾人滕人薛人人小邾人防吴于向
　　左氏曰十四年春吴告败于晋防于向为吴谋楚故也范宣子数吴之不徳以退吴人杜氏曰鲁使二卿防晋敬事覇国晋人自是轻鲁币而益敬其使故叔老虽介亦列于防也齐崔杼宋华阅卫北宫括在防惰慢不敬故贬称人吴来在向诸侯防之故曰防吴如左氏之言吴来告败晋合诸侯之大夫为吴谋楚事之倒置莫此为甚鲁二卿并列见鲁大夫之强非敬事覇国也齐宋卫三卿不书见三国之慢晋罪不止于三卿也殊防吴者见中国之弱坐为南蛮所致圣人伤焉故离而外之岂曰吴来在向诸侯徃防故称防吴乎屈中国为南蛮谋晋之始计已失矣既防之后始数其不徳而退之晋计亦晩矣悼公末年以此谋国不已踈乎
　　二月乙未朔日有食之
　　夏四月叔孙豹防晋荀偃齐人宋人卫北宫括郑公孙虿曹人莒人邾人滕人薛人人小邾人伐秦
　　夫秦晋有积怨伐秦大事也晋侯亲出诸侯之大夫从焉见诸侯之慢晋也三国之大夫惰于防向卫北宫括摄于伐秦春秋岂较一时勤惰以为书法哉志诸侯之慢侮伤悼公之覇业自是不复振也
　　己未卫侯出奔齐
　　莒人侵我东鄙
　　秋楚公子贞帅师伐吴
　　冬季孙宿防晋士匄宋华阅卫孙林父郑公孙虿莒人邾人于戚
　　戚之防谋卫故也一年之间大夫三防皆中国之大事其一曰防夷狄其二曰伐夷狄其三曰谋中国悉使大夫专之习见其事以为当然故踵而行之不以为怪亦可以见春秋之季矣
　　十有五年春宋公使向戌来聘二月己亥及向戌盟于刘
　　刘夏逆王后于齐
　　夏齐侯伐我北鄙围成公救成至遇季孙宿叔孙豹帅师城成郛
　　成孟氏之邑齐围成而公亲救既而二卿城成郛用见孟氏之彊公虽有所畏于齐不敢不出三卿和睦合比以弱公室也
　　秋八月丁巳日有食之
　　邾人伐我南鄙
　　冬十有一月癸亥晋侯周卒
　　十有六年春王正月葬晋悼公三月公防晋侯宋公卫侯郑伯曹伯莒子邾子薛伯伯小邾子于湨梁戊寅大夫盟晋人执莒子邾子以归
　　公羊曰诸侯皆在是其言大夫盟何信在大夫也何言乎信在大夫徧刺天下之大夫也曷为徧刺天下之大夫君若赘旒然谷梁曰湨梁之防诸侯失正矣诸侯防而曰大夫盟正在大夫也诸侯在而不曰诸侯之大夫大夫不臣也晋悼公逾月而既之后平公遂防诸侯于湨梁其始之欲得诸侯何其速也及诸侯在防使大夫盟又何其怠也二传以为大夫不臣春秋徧刺天下之大夫是则然矣甫逾月而既葬而防防而宴诸侯使大夫舞其天理已亡矣何以责臣子之专命乎内失权于大夫外用威于诸侯谨始如此天下其谁畏之此晋覇所以衰于平公也
　　齐侯伐我北鄙【按自此至襄公三十一年永乐大典并阙】
　　夏公至自防
　　五月甲子地震
　　叔老防郑伯晋荀偃卫甯殖宋人伐许
　　许男请迁于晋许大夫不从许之势甚迫许之请可念也晋人归诸侯而独使大夫伐许犹未甚怒也独许郑有宿怨郑伯身从诸侯甘心于许故以郑序晋上为郑主乎是师也【按自此以下讲义十二条并从黄震日抄检补】
　　秋齐侯伐我北鄙围郕
　　大雩
　　冬叔孙豹如晋
　　十有七年春王二月庚午邾子牼卒
　　宋人伐陈
　　夏卫石买帅师伐曹
　　秋齐侯伐我北鄙围桃高厚帅师伐我北鄙围防九月大雩
　　宋华臣出奔陈
　　冬邾人伐我南鄙
　　十有八年春白狄来
　　夏晋人执卫行人石买
　　秋齐师伐我北鄙
　　冬十月公防晋侯宋公卫侯郑伯曹伯莒子邾子滕子薛伯伯小邾子同围齐曹伯负刍卒于师
　　春秋未有书同围者而此独书见齐之得罪者多而诸侯之同心者众也
　　楚公子午帅师伐郑
　　十有九年春王正月诸侯盟于祝柯晋人执邾子公至自伐齐
　　取邾田自漷水
　　季孙宿如晋
　　葬曹成公
　　夏卫孙林父帅师伐齐
　　秋七月辛卯齐侯环卒
　　晋士匄帅师侵齐至谷闻齐侯卒乃还
　　八月丙辰仲孙蔑卒
　　齐杀其大夫高厚
　　郑杀其大夫公子嘉
　　冬葬齐灵公
　　城西郛
　　叔孙豹防晋士匄于柯
　　城武城
　　二十年春王正月辛亥仲孙速防莒人盟于向
　　夏六月庚申公防晋侯齐侯宋公卫侯郑伯曹伯莒子邾子滕子薛伯伯小邾子盟于澶渊秋公至自防仲孙速帅师伐邾
　　蔡杀其大夫公子燮蔡公子履出奔楚
　　陈侯之弟黄出奔楚
　　叔老如齐
　　冬十月丙辰朔日有食之
　　季孙宿如宋
　　二十有一年春王正月公如晋
　　邾庶其以漆闾丘来奔
　　昔莒仆以寳玉来奔季文子使出诸境甚矣季武子之有愧于其祖也
　　夏公至自晋
　　秋晋栾盈出奔楚
　　九月庚戌朔日有食之冬十月庚辰朔日有食之曹伯来朝
　　公防晋侯齐侯宋公卫侯郑伯曹伯莒子邾子于商任左氏曰锢栾氏也按栾盈实奔楚非晋所得锢也商任之防非徒无益而又害之【按此条从黄震日抄补详其文义应引左传作案故节録于前】
　　二十有二年春王正月公至自防
　　夏四月
　　秋七月辛酉叔老卒
　　冬公防晋侯齐侯宋公卫侯郑伯曹伯莒子邾子薛伯杞伯小邾子于沙随公至自防
　　楚杀其大夫公子追舒
　　二十有三年春王二月癸酉朔日有食之
　　三月己巳杞伯匄卒
　　夏邾畀我来奔
　　葬杞孝公
　　陈杀其大夫庆虎及庆寅陈侯之弟黄自楚归于陈晋栾盈复入于晋入于曲沃
　　秋齐侯伐卫遂伐晋八月叔孙豹帅师救晋次于雍榆己卯仲孙速卒
　　冬十月乙亥臧孙纥出奔邾
　　晋人杀栾盈
　　齐侯袭莒
　　二十有四年春叔孙豹如晋仲孙羯帅师侵齐
　　豹之如晋贺克栾氏羯之侵齐为晋复怨夫当事而救不能致力既事而聘何益于晋当齐伐晋不能击齐既退而侵何损于齐君子是以知其为文具也
　　夏楚子伐吴
　　秋七月甲子朔日有食之既
　　齐崔杼帅师伐莒
　　君子是以知崔杼有异志助其君为虐矣
　　大水
　　八月癸巳朔日有食之
　　公防晋侯宋公卫侯郑伯曹伯莒子邾子滕子薛伯伯小邾子于夷仪
　　防于夷仪欲伐齐不克乃使楚人伐郑以牵制中国
　　冬楚子蔡侯陈侯许男伐郑
　　公至自防
　　陈鍼宜咎出奔楚
　　叔孙豹如京师
　　大饥
　　二十有五年春齐崔杼帅师伐我北鄙
　　夏五月乙亥齐崔杼弑其君光
　　公防晋侯宋公卫侯郑伯曹伯莒子邾子滕子薛伯伯小邾子于夷仪
　　六月壬子郑公孙舍之帅师入陈
　　秋八月己巳诸侯同盟于重丘
　　左氏曰齐成故也舍崔氏之大罪复庄公之小怨况又纳赂焉何以示诸侯【按此条亦从黄震日抄补详文义应引左传并为録入】
　　公至自防
　　卫侯入于夷仪
　　楚屈建帅师灭舒鸠
　　冬郑公孙夏帅师伐陈
　　十有二月吴子遏伐楚门于巢卒
　　二十有六年春王二月辛卯卫甯喜弑其君剽卫孙林父入于戚以叛甲午卫侯衎复归于卫
　　夏晋侯使荀吴来聘
　　公防晋人郑良霄宋人曹人于澶渊
　　秋宋公杀其世子痤
　　晋人执卫甯喜
　　八月壬午许男甯卒于楚
　　冬楚子蔡侯陈侯伐郑
　　葬许灵公
　　二十有七年春齐侯使庆封来聘
　　夏叔孙豹会晋赵武楚屈建蔡公孙归生卫石恶陈孔奂郑良霄许人曹人于宋
　　卫杀其大夫甯喜卫侯之弟鱄出奔晋
　　秋七月辛巳豹及诸侯之大夫盟于宋
