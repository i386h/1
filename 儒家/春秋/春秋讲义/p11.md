<!-- { "loadSidebar": true } -->
　　谷梁曰未如而曰如不废君命也未复而曰复不专君命也其意深矣未尝至京师则非如也而以如书盖已尝受命则君言不宿于家恶可废也未尝归鲁国则非复也而以复书盖受命而出必当反命于君不可专也彼公孙敖之奔莒失人道之大伦不足责也而君臣之义如之何其废之此义明则上之命行乎下矣
　　螽
　　宋人杀其大夫司马宋司城来奔
　　春秋之法大夫书名其善之者称字此独以官称何也夫守道不如守官司马握节以死司城效节而出其守官如此春秋以官书之不没其实也
　　九年春毛伯来求金
　　家父求车尝称使矣毛伯求金不称使何也求车犹可求金甚矣是时襄王在殡犹未也从鲁求金亦可念矣故圣人隐其事若毛伯之自求所以存周且罪诸侯也
　　夫人姜氏如齐
　　二月叔孙得臣如京师辛丑葬襄王
　　文公即位之初天王使毛伯锡命成风之丧荣叔归含召伯会今兹襄王之慼公孙敖如周吊不至而复鲁亟遣大夫继往可也迁延不行而毛伯求金已而得臣如京师会亦已晩矣
　　晋人杀其大夫先都
　　三月夫人姜氏至自齐
　　往者文姜之如齐不书至此其书至何也杜氏曰告于庙也公行则告于宗庙反行饮至此诸侯之礼也今夫人亦有告至之礼是上僭而敌君也故春秋谨而志之
　　晋人杀其大夫士縠及箕郑父
　　楚人伐郑公子遂会晋人宋人卫人许人救郑
　　范山言于楚子曰晋君少不在诸侯北方可图也楚于是伐郑赵盾会诸侯之大夫以救郑诚善矣奔命而行犹惧不济缓不及事无功而还卒不逃范山所料故诸侯之大夫皆称人左氏曰以惩不恪其说得矣
　　夏狄侵齐
　　秋八月曹伯襄卒
　　九月癸酉地震
　　冬楚子使椒来聘
　　庄公之时荆人来聘今也楚子使椒来聘有君有大夫春秋非进楚也拒之于前固将以絶之于后也拒之而不能絶使得侪于中国则亦有不得已焉尔
　　秦人来归僖公成风之襚
　　葬曹共公
　　十年春王三月辛夘臧孙辰卒
　　夏秦伐晋
　　楚杀其大夫宜申
　　自正月不雨至于秋七月
　　及苏子盟于女栗
　　左氏曰顷王立故也诚使顷王之立周之卿士与鲁人盟春秋当特书之今书及苏子盟而不言其人鲁之微者也僖公十年狄尝灭温温子奔卫温即苏子也今与鲁盟岂非既复其国而求与鲁盟乎不然鲁安敢以微者盟王人耶
　　冬狄侵宋
　　楚子蔡侯次于厥貉
　　按左氏陈郑之君先会楚子于息巳而楚子蔡侯次于厥貉将以伐宋宋公迎劳楚子田于孟诸郑伯与焉麇子逃归宋公为右盂郑伯为左盂宋公违命其仆见抶麇子耻之逃归不与其为辱不亦甚乎故春秋书次厥貉于前伐麇于后宋郑陈三国不与焉所以存中国抑荆蛮也
　　十有一年春楚子伐麇
　　夏叔仲彭生会晋郤缺于承筐
　　是会也谋诸侯之从于楚者后三年公会晋赵盾盟于新城而后从于楚者始服盖二大夫之谋未足以为重彼陈郑宋三国舍荆楚而从中夏诚非易事固不容以易谋也
　　秋曹伯来朝
　　公子遂如宋
　　狄侵齐冬十月甲午叔孙得臣败狄于咸
　　狄连年侵伐中国暴横已甚向也晋人败狄于箕犹足以为功也今兹叔孙得臣败狄于咸获长狄侨如可谓一时之隽功矣公羊曰其言败何大之也其地何大之也斯言得之矣
　　十有二年春王正月郕伯来奔
　　按左氏郕太子以地来奔鲁以诸侯逆之故书曰郕伯诚如所言郕太子未尝为君也春秋岂得以郕伯书盖必尝为君廹于不得已而出奔非其罪也故春秋不以失地罪之书其爵而不书其名
　　杞伯来朝二月庚子子叔姬卒
　　左氏曰杞伯来朝且请絶叔姬而无絶昏由此观之子叔姬固尝归于杞矣杞伯絶之故其卒也书于春秋然公谷皆曰子叔姬尝许嫁于杞矣未嫁而卒故春秋得以书之三传之言未知孰是然春秋之法内女不书卒其书卒者必其有故者也今书子叔姬之卒于杞伯来朝之下则杞伯之来朝也其请昏乎其絶昏乎俱未可知也【按公谷只云叔姬许嫁其云许嫁于杞者谷梁疏引徐邈注也】
　　夏楚人围巢
　　巢江淮间小国也然武王克商之后巢伯来朝芮伯作旅巢命盖自夏商之时已列于诸侯久矣楚人强暴侵灭小国围巢之后卒灭而有其地异时吴复取巢于楚春秋以吴灭巢书犹存巢也【按黄震日抄引戴氏云前日楚伐麇中国不能救于是又围巢中国无霸主诸侯何恃哉永乐大典失去】
　　秋滕子来朝
　　隐公之时滕尝来朝爵犹称侯中间宋执婴齐已称滕子至是复称滕子来朝其自贬损久矣盖滕小国也絶长补短仅五十里间于大国惴惴然惧不能自免宜乎降而称子也
　　秦伯使术来聘
　　庄公之时楚始聘鲁春秋以荆人书及其再聘始书楚子使椒来聘今秦始聘鲁其书法何遽与楚椒同耶盖楚子开端于前秦伯效尢于后圣人虽欲絶之不可得也秦穆公初霸西戎欲行礼于中国始归成风之襚今又使大夫聘焉其使者雍容文雅应对有礼亦见其择使而来不敢轻中国也
　　冬十有二月戊午晋人秦人战于河曲
　　秦晋交兵不一而足圣人直书晋人秦人战不言及者不分客主厥罪惟均言二国皆主乎是战非畧其战而不详书也
　　季孙行父帅师城诸及郓
　　上卿帅师以城二邑其役重其事大矣无故而城邑君子犹以为病民况并城二邑乎虽曰得时劳民甚矣曰行父曰帅师曰城曰及备书其事恶之也
　　十有三年春王正月
　　夏五月壬午陈侯朔卒
　　邾子蘧蒢卒
　　自正月不雨至于秋七月
　　大室屋坏
　　大室者世室也世室者伯禽之庙也其为屋亦久矣时加省视随事増修故久而不坏今文公在位十三年矣时方无雨屋无坏道一旦遽坏必其不加省视驯至大坏而莫之知也文公怠于国政每事皆然今宗庙之敬阙焉若此他何责乎
　　冬公如晋卫侯会公于沓
　　晋侯新立郤缺实与鲁大夫会于承筐诸侯之从于楚者固将倚鲁以为重也今兹公如晋也卫侯会公以请平于晋及其还也郑伯会公亦请平于晋公皆成之明年同盟于新城从于楚者皆服鲁侯之功也春秋善之书如晋书会公书及盟书还书至辞繁而不杀者皆善之也
　　狄侵卫
　　十有二月己丑公及晋侯盟公还自晋郑伯会公于棐十有四年春王正月公至自晋
　　邾人伐我南鄙叔彭生帅师伐邾
　　左氏曰邾文公之卒也公使吊焉不敬邾人来讨伐我南鄙故惠伯伐邾吊丧不敬鲁固非矣何遽至于兴师耶彭生伐邾盖亦不能自反矣春秋交讥之
　　夏五月乙亥齐侯潘卒
　　六月公会宋公陈侯卫侯郑伯许男曹伯晋赵盾癸酉同盟于新城
　　同盟之礼齐桓以霸主行之固已僭矣赵盾主盟复行是礼其僭益甚盾之无君有自来矣
　　秋七月有星孛入于北斗
　　斗为帝车运乎中央以制四方星入环域皆足以致灾而况有星孛入其为应也昭然矣故春秋谨而书之
　　公至自会
　　晋人纳捷菑于邾弗克纳
　　以晋人之力纳防菑于邾其为力也甚易春秋以弗克书其辞甚严凛然不可犯也夫三军可夺帅匹夫不可夺志非不能夺也义不可夺也邾人守义晋人退缩卒弗能纳赧然而返岂晋能悔过哉大义所在虽有力者不能加也书晋人弗克者恶晋也
　　九月甲申公孙敖卒于齐
　　齐公子商人弑其君舍
　　宋子哀来奔
　　冬单伯如齐齐人执单伯齐人执子叔姬
　　如左氏所言单伯如齐请子叔姬齐人执单伯并叔姬而执之公羊之说则不然以为单伯道淫而被执夫单伯未尝与叔姬偕行乌乎道淫是时齐国有乱天理人伦无复存者故执单伯又执子叔姬岂容复以人道责哉春秋两书齐人甚恶之辞也
　　十有五年春季孙行父如晋
　　一年之间行父如晋者再其始如晋也单伯与子叔姬之故然而六月单伯至自齐至十二月子叔姬始归何其晩也其后如晋也为齐人伐我西鄙之故然而诸侯既盟之后齐侯复侵我西鄙既而伐曹讨其来朝于鲁亦可以见齐之彊鲁之弱而晋无能为也
　　三月宋司马华孙来盟
　　华孙来盟不称使何也杜氏曰华孙奉使邻国能临事制宜至鲁而后定盟故不称使此说近之自僖公盟于薄释宋公之后宋未尝与鲁为好至是而华孙来盟春秋嘉之而不书名犹齐高子来盟是也其曰司马何也华孙之来其官皆从故以司马称之犹宋司城来奔效节于府人是也然而歴考春秋书宋之事比列国不同窃有疑焉其杀大夫也不称名氏甚者并称其官其来盟也其来奔也皆以官称之其书孔父子哀华孙也又皆不名传春秋者纷纷异说或曰宋三世无大夫内娶也又曰其以官称者无君之辞也又曰孔子故宋为祖讳也其说多牵彊不通左氏之说比于二传差胜然亦未能尽得圣人之意宋先代之后世于周为客天子所以待宋者其典礼大不同而春秋之所以书宋者其名字岂容无别凡春秋之所以特书者必其典礼之当然非因事起义偶然而书者也盖不特此会未有言其所为者稷之会书曰以成宋乱薄之会书曰释宋公澶渊之会书曰宋灾故凡此三者皆为宋特书其意盖有在矣
　　夏曹伯来朝
　　左氏曰礼也诸侯五年再相朝以修王命古之制也诚如左氏所言曹伯之朝合于古矣特不知左氏所言者古之制欤抑春秋之制欤周礼曰凡诸侯之邦交世相朝也春秋之时小国奔走以朝于大国于是始有比年之朝矣以是为古诬矣哉
　　齐人归公孙敖之丧
　　六月辛丑朔日有食之鼔用牲于社
　　单伯至自齐
　　单伯为鲁使齐故执之与归皆书于春秋书齐人执郑詹郑詹自齐逃来恶之也书齐人执单伯单伯至自齐闵之也
　　晋郤缺帅师伐蔡戊申入蔡
　　蔡侯与楚子次于厥貉将以伐宋又不与新城之盟故晋郤缺伐蔡如公羊所言郤缺之师以戊申至蔡其至之日即入其国何其易也用见晋师彊而蔡人之无备也左氏曰获大城焉则蔡之国亡矣
　　秋齐人侵我西鄙季孙行父如晋冬十有一月诸侯盟于扈
　　齐人既执单伯子叔姬矣而又侵我西鄙季孙行父告于晋晋侯为之合诸侯于扈将谋伐齐为文公者当先率诸侯听命于会以请师期顾偃然不至使诸侯自为盟无怪晋人取赂而还也春秋微之书诸侯盟于扈而已略诸侯而不书其国者所以着文公之罪也齐侯至此益无所畏不惟再伐鲁也又伐曹而入其郛曰汝何故行礼于鲁逞怒于人犹以为未足而又迁怒于他人齐固无道矣抑亦文公荒怠有以致之
　　十有二月齐人来归子叔姬
　　齐人归子叔姬不曰鲁人请之而曰齐人来归者鲁之直也
　　齐侯侵我西鄙遂伐曹入其郛
　　十有六年春季孙行父会齐侯于阳谷齐侯弗及盟齐侯逞威于鲁其势未艾使文公请盟于齐犹可息也昵于宴安不防国事而委重于季孙行父宜乎齐侯之弗与盟也书弗及者言其权之在齐也已而公子遂纳赂于齐仅得一盟然卒益为鲁患明年齐复伐鲁及文公亲与齐盟而后齐难稍息君子是以知文公之怠惰其害于国多矣
　　夏五月公四不视朔
