<!-- { "loadSidebar": true } -->
　　世本无阳国不知何姓杜氏族谱土地名缺不知所在赵企明谓今沂州当齐鲁之间鲁附庸也按今沂州北境沂水流其东南者汉置阳都谓古阳国东逾沂水为中丘南为费西为蒙隂北为盖在齐穆陵关南东南即鲁防邑则阳都四面皆鲁地矣唐孔氏以与宋人迁宿文同然宿介于宋鲁鲁侵宋宋疑宿附鲁故迁之今齐间鲁乱不假疆场之事迁人附庸以自封殖异乎宋之自迁附庸者矣
　　夏五月乙酉吉禘于庄公
　　书吉者非吉而以为吉也鲁人之丧庄公也既葬而绖不入库门士大夫既卒哭而麻不入则闵之元年已吉服矣以为未三年者皆是也禘者禘始祖自出之帝以东向而始祖配合食其前焉礼也禘义有二今兹之禘范杜以为新者入庙故当祧矣合祭以审禘其昭穆是矣于庄公者逸礼有禘于太庙篇名则禘必于太庙以合焉王者所自出无庙则宜于太庙追配鲁颂言皇祖后稷且有閟宫文王庙焉止应始祖周公禽父配以所出之周公也禽父封鲁周公拜乎前鲁公拜乎后故周公鲁所自出是诸侯之宗国鲁之有庙也文虽称受命而终为追王之王禽父以始封立四亲庙以诸侯而祖诸侯非若郑祖厉王也羣公合食是礼兼禘祫以之名禘固已失实不但僭也又禘于祔庙而不于太庙则以尊就卑益非道矣不称宫就祀祔主非宫庙也然则禘可乎鲁之禘非礼也诸侯祫于太庙及其无庙之主耳无所自出也非无所自出不敢宗天子也赵企明言诸侯不得郊禘而得祫禘讥诸儒不稽其义而惑其名企明盖不精于五年殷祭之説也鲁之禘非礼也盖不可胜书书其失之失者以见义耳或曰吉禘庄公者是时庆父以桓公庻子有觊觎之心焉而闵公本庄公之子子般之弟于次应立故率羣臣特举此禘以示庄公功徳足以上配文王周公宜及其子孙欲以杜庆父之奸萌也
　　秋八月辛丑公薨
　　公羊传曰公毙何以不地隠之也何隠尔弑也孰弑之庆父也
　　九月夫人姜氏孙于邾
　　不日与弑也于是季友以僖公适邾姜氏惧讨故与庆父俱出奔也
　　公子庆父出奔莒
　　不日与弑也庆父弑君本欲代立其出奔莒为鲁人所逼也讥失贼胡氏备矣
　　冬齐髙子来盟
　　髙傒称子傒城鲁鲁以为美谈曰犹望髙子鲁史不名故曰其文则史髙子不称使何也公羊子曰我无君也赵匡难之曰既与鲁盟即是致命刘氏又言庆父出奔则僖公已立髙子称来盟则僖公之盟公羊説非也谷梁子曰不以齐侯使髙子刘敞难之曰尊有功之臣不使系其君非春秋之义也而胡子尚仍公羊之陋曰权在髙子以为贤之是何以语大易无成有终之防哉然则奈何曰春秋之词防而婉则髙子嫌于专故不书使以成之主人习其读是亦髙子有罪焉髙子之罪奈何不能先决乎桓公也髙子可谓贤矣而抑之抑髙子为后世防也
　　十有二月狄入卫
　　左氏言灭按经文止书入耳若实伐而战战而后入书法虽举其重亦应少别况实未灭乎赵子常谓卫人立戴公以庐于齐侯使公子无亏戍之故不言灭非也诗载驰归唁卫侯吊其失国而已非灭也而曰言至于漕则卫侯在漕按衞女泉水之诗亦曰思须与漕漕卫邑近者在今滑之白马故诗击鼔以土国城漕并言夫避狄不逾其境安得为灭乎顾以懿公败不知其终戴公又殁兵丧相仍未能缮完城邑其曰芃芃其麦者遂歴辰夘之月尚野处耳齐桓方以攘夷为志而曰控于大邦谁因谁极者卫素不亲齐而齐又有城邢之役故虽戍之然伯度亦少隘矣经不书戍畧之也
　　郑弃其师
　　郑卫隣而界河髙克将兵备敌师乆不还亦以狄故然有逃亡溃散者春秋书弃其师谓其轻用大众也左氏以为郑恶髙克乆而不召公谷亦谓弃师为恶其将今观清人之诗亦未见其为恶克也清本近在卫南地连牧野而彭消轴皆卫邑在河北者清人因狄入卫而南避于近河之邑未见追出则狄尚未能渡河至郑也防河者更畨侦伺以候可也何必尽讨军实滨河野次使之翺翔逍遥旋抽作好逾时不召非弃师之道乎是时楚方患郑连至不忌疑得以捣虚矣然则圣人所书之意岂其为髙克哉诗序察理不精亦本左氏为説郑因之遂谓髙克之师清邑所赋而水经指为中牟清阳亭则髙克所帅乃一邑之人耳邑不过四井三十二家经文曷为以师言而属之郑耶郑师不过四百乘而轻弃之如此郑文之闇也

　　春秋明志録卷四
<经部,春秋类,春秋明志录>
　　钦定四库全书
　　春秋明志録卷五　　　　明　熊过　撰
　　僖公
　　名申庄公子子般闵庻兄也在位三十三年谥法小心畏忌曰僖
　　元年春王正月
　　不书即位于先君之年也
　　齐师【桓】宋师【桓】曹师【昭】次于聂北救邢
　　先言次而后言救为次言故也将卑师众曰师聂北邢地当狄人自卫入邢之冲时狄方入卫故齐桓大合三国之师次于邢境以防之唐孔氏曰按兵观衅以待其事须可击乃击之张元徳言屯兵便利以救邢惧敌桓公用兵主于持重是已胡氏以救而书次为贬齐桓弃卫则有之救邢岂徒具文哉
　　夏六月邢迁于夷仪
　　齐师宋师曹师城邢
　　邢以自迁为文邢欲也传谓齐桓迁邢于夷仪邢迁如归邢迁如归是也齐桓迁之非也夷仪今邢台县西有夷仪山邢将依山以为地险又去故都不满一百五十里易以民迁传谓诸侯救邢邢人溃出奔师亦非也狄实未尝攻围又有三国声援曷为遂溃赵子常言溃者一国之事守不以累桓公可乎又谓师逐狄人具邢器用而迁之若狄实攻围则邢溃之始宁无所掠安得皆撰具迁之耶盖三国之师为邢御侮而待其迁故得迁而如归盖自是邢无狄患矣世或曰存邢亡国以属诸侯非其薄徳无稽而于名实也
　　秋七月戊辰夫人姜氏薨于夷齐人以归
　　夷在今莒州界古城阳庄武地齐东鄙小国近莒者以庆父在莒也汪仲裕曰当薨之日齐人即以归齐则因齐人至而薨也文定谓以丧归鲁曷为越百七十日始至乎经凡言以归归其国也归者归于鲁也鲁请乃归于鲁耳经曰夫人氏之丧至自齐不言至自夷而其事白矣
　　楚人【成】伐郑
　　唐孔氏曰荆楚一木二名故以为国号亦得二名黄东曰先儒谓楚至成王令尹子文得政国益强改称楚以交于中国从其自称非春秋改之也人者将卑师少或曰楚自是有事于诸侯皆称人不与中国君将称君者同文以辨内外非也
　　八月公防齐侯宋公【桓】郑伯【文】曹伯【昭】邾人【文】于柽柽今陈州有柽城宋地也于是楚兵已退齐桓即宋地谋合诸侯以攘之左氏谋救郑非也赵子常曰凡盟主之防不月虽公若王卿士防之不月必有功而后月
　　九月公败邾师【文】于偃
　　偃杜元凯曰邾地左氏谓邾授姜氏于齐故鲁怨而败之赵企明曰邾本附庸于鲁不敢外交诸侯虽邾子受王命其幽之再盟亦不敢与犹附于鲁今柽之防邾人始与盖将以五等诸侯自居不附于鲁故八月同防而九月伐之愚谓赵氏失事势矣齐桓之为盟主也鲁乃敢讼言邾之附齐而讨之哉或曰邾自北杏以来附宋
　　冬十月壬子公子友帅师败莒师于郦获莒挐
　　获苢挐谷梁子曰恶公子之绐也刘原父曰非也古之人有知者不言其何知也啖子曰季友贤哲之士宁为匹夫之事乎传谓搏莒挐近于诬矣刘氏之意得毋谓是耶然不足辨也今之説者抑锋止鋭喻以词命谓之曰善以季友之败莒获挐为责备之瑕也是则不无可辨者耳郦之战兵端在莒庆父死于莒耳谓齐人不纳使奚斯入请公羊之诬也夫以贼求赂莒之罪也鲁之拒之亦必有辞于莒矣郦鲁近邑而师至焉尚何辞命之能喻胡子之言君子以为迂矣故谓败之正也吕仲木之言则然赵企明之言则然
　　十有二月丁巳夫人氏之丧至自齐
　　夫人氏则何以不称姜刘氏敞曰杜氏曰阙文非也茍有所不通者则谓之阙文春秋何文不阙也夫人孙于齐不称姜氏亦阙文耶谷梁子曰不言姜为桓公讳杀同姓也夫人挟小君之尊而杀二子鲁人不敢讨也桓公为伯主疾祸乱之所生岂得顾同姓耶此非春秋所耻也非春秋所耻则亦非春秋所讳矣古之人有为此言者可谓辨矣然文姜去姓氏而哀姜存氏终不能明也赵子常曰一事再见则蒙上文之例上书公与夫人姜氏遂如齐则下书夫人孙于齐者即如齐之姜氏也上书夫人姜氏薨于夷则下书夫人氏之丧至自齐者即薨夷之姜氏也此于古史简奥之体可谓有见矣而哀姜氏存氏亦终不能明也春秋之法防而婉为鲁人讳哀姜不可书杀为桓公存实则主人习其读者思夫人之去姓而桓之大义灭亲其功显矣此又史外之法子常之所未及也
　　二年春王正月城楚丘
　　楚丘孰城之我城之也谓诸侯离至不可得而序非也楚丘鲁地在今曹州东南界汉志注城武有楚丘亭杜亦以为楚丘在城武西南实当己氏戎界隠七年戎伐凡伯之地盖鲁备戎而城也左氏以齐既城邢意必及卫遂曰诸侯城楚丘封卫夫苟狄实灭卫卫即其分土而自建之止可曰复不可曰封况狄之入卫卫实未灭何以封为哉且城邢则曰邢苟城卫曷为有内辞谷梁子曰卫未迁故不言城卫赵子常又以伯令得内辞书之皆非也城缘陵乃以为卫耳季明徳以卫伐齐丧灭邢并疑楚宫非卫诗则又过矣
　　夏五月辛巳葬我小君哀姜
　　以私礼葬足矣不可以小君礼祔也
　　虞师晋师灭下阳
　　虞列大国之上请先伐虢也左氏注其事详矣又自立异曰贿故非也而胡子因之赵子常则曰三公封国先庻邦按左防汉志武王封仲雍后周章弟虞仲为泰伯嗣国今觧州平陵县东北古河东太阳县为虞公世族谱封虞仲庻孙于中国以为虞仲后为西呉呉者虞省文也亦谓小虢秦武公十二年灭之事当在鲁庄时居中国者即今灵寳亦谓西虢罗氏路史俱指为陜之平陆误矣晋侯爵成王封少弟叔虞于唐地在晋阳后十一世孙曲沃武公并晋都绛又徙新田命为绛今平陆绛县也然太阳之虞虽为公爵而春秋所书先大国者皆主兵也故舍宋一再主兵无先齐者岂论爵哉虞国于太阳而下阳虢采邑正在河东太阳县界故谷梁子以为虞塞邑盖下阳虽虢采邑而虢都河南荥阳相去视虞反若稍逺季氏遂疑绛都西南相界不须假道不知晋人恐虞以疆埸相援耳今虞自撤其藩圉以近晋不亦愚哉邑而书灭何也马融曰虢仲封下阳叔封上阳此言无出也西虢自忌父始为卿士寰内诸侯其采天子亲制之其后王廵虢守与之酒泉然则皆周邑也少頴林氏言天子之地非诸侯所得取故书灭使若国然是也赵企明因谓下阳者虢之采取其采虢复何在故书灭然不知酒泉桑田桃林华山皆虢畧虢尚在也其后火中成军乃取之始可言虢灭耳季氏以下阳即国名别无灭虢之事故不再书不知孟子明言假道于虞以伐虢者止谓虢邑耳虢常衔王命命曲沃伯为晋侯又常同朝王所情好如此金氏谓曲沃赂周必虢公实为之请似矣今狡焉思启封疆越国而取其采邑是一举而有数失也
　　秋九月齐侯【桓】宋公【桓】江人黄人盟于贯
　　江嬴姓颛帝孙伯益后国今光州息县界古汝南安阳有江亭黄嬴姓陆终之后今光州定城废县界汝南弋阳有黄亭楚旁小国于防盟诸侯近宋意自宋招徕之也张元徳曰惟宋与不烦他国稍得其情实矣杜元凯曰江黄始来故为合诸侯胡氏遂谓诸国皆在非也江黄来于是伐楚之议成矣贯杜氏云梁国蒙县盖宋地
　　冬十月不雨
