<!-- { "loadSidebar": true } -->
　　晋军函陵秦军泛南各使防者围郑故称人杜元凯据传释经是也诸家谓晋侯秦伯贬称人不知函陵汜南尚逺郑都也然则无贬乎翟泉之不至郑之罪也越五年而两防盟无旧怨明矣左氏脩怨之言失实也然不脩其文告而称兵以围之则伯主亦已甚矣秦叛夏盟与晋连兵于是始
　　介人侵萧
　　萧杜氏曰宋附庸国
　　冬天王使宰周公来聘
　　公子遂如京师遂如晋
　　冡宰上兼三公其职任至重天王以鲁两朝之故而宰周公实来意莫厚焉鲁君不朝而以聘礼上问如交诸侯之伉也不专事而兼事以行胡子谓夷周于列国春秋所诛而不以听者也
　　三十有一年春取济西田
　　济西之田盖鲁之田也济水自荥阳东过鲁之西至乐安入海故有鲁济齐济钜野之西今为东平东平西北为范皆济西也今东平汶上县与寿张故城接而济水流经其西则为济东故曰自洮以南傅于济东皆鲁济矣东界鲁北界齐南界曹其地还鲁今云济西鲁济也宣元年齐人取济西田至宣十年齐人归我济西田而以为曹田左氏公羊之妄也襄十九年取邾田自漷水书邾济西苟曹田也为不书哉晋执曹伯不应逾四年而始分其地赵伯循指传妄是也且分曹田者晋人怒楚之谲谋今曹伯襄既反楚又已退虽宋人必不能保其赐也鲁何为者而分曹田哉传前后自乖必不察于事情矣诗颂僖复周公之宇考僖年经无其事岂非即此为颂哉书法与成二年取汶阳田同济西汶阳皆鲁旧地也赵子常衍杜氏之説谓之伯主故不系曹此过信传也宋大系郜岂有实曹田而不书者哉然则于何取之乎齐鲁之间闲田也
　　公子遂如晋
　　言济西也
　　夏四月四卜郊不从
　　周以建子为正王者必以嵗首为郊百神受职矣三代不同周郊适与冬至同月非为长日之至也日常用辛岂至皆辛哉周礼小祝司防戎之事保郊祀于社薛尚书逺曰王安石两读者非据文郊社同墠也秦坛言三百歩四周为泽宫魏儒芳言坛有四门门外为四郊观觐礼大畧可见故逸周书曰设大社于周中当四周之中立大社即泽中方丘而圆其顶即地上圆丘也大司乐冬日至以阳声召阳气其律相继故天神降夏日至以隂声召隂气其律相生故地只出合为九变其律相合故人格此所谓大合乐非分祀也二至演乐则分隂阳以召騐之及祀天地配以后稷则同于大社乃坤顺承天合同而化之义循中庸郊社事上帝之言薛氏是也鲁之郊史角为惠公请也然曹刿諌观社曰天子祀上帝诸侯防之受命焉诸侯祀先王先公卿大夫佐之受事焉则有其制而未尝敢用也僖首举之故鲁颂曰周公之孙庄公之子龙旂承祀谓庄公之子明郊始于僖也祭统汉儒之陋言成王而并及康王中无定主附防之説也鲁郊非礼谓求吉之道三四以为非公羊之谬也周礼祭祀者先卜吉卜牲与日左氏云礼不卜常祀郊用嵗首上辛有常无卜郊之礼也记礼者谓卜郊受命于祖庙作于祢宫赵企明以为鲁僭而非三代常典左氏启蛰孟献子祈农皆鲁迁避之礼郊迎长日之至郑云建寅日长之时缘左氏误以鲁事为周也夫企明以郊为鲁僭是也然谓启蛰祈农之郊为鲁人迁避之制则亦非也周礼大乐师奏圜钟于圜丘则天神皆降安得以启蛰祈农为非周制乎但此五帝因事之祭并祈年田祖皆于社行之郊社一也鲁郊大报天主日而配以月非诸侯之事守矣又鲁郊尝以孟春孟春者建子周正也卜郊在三正之月旬一卜之故于启蛰之月适为四卜郊耳尝避孟春上辛哉鲁颂曰春秋匪懈享祀不忒则四时错举亦不正与周同秩如成十七年九月内郊是也
　　乃免牲
　　未牲曰牛既卜曰牲牲成而卜郊上怠慢也谷梁子曰免牲者为之缁衣纁裳有司元端奉送至于南郊免牛亦然非也辨见后
　　犹三望
　　犹者憾辞三望者方望戴氏谓鲁居东方宻近泰山济水而望祀西南北三方是公羊指泰山河海胡子听之按孔頴达李瑾以鲁为汶南泰山在汶北鲁颂称泰山鲁所瞻非周公百里封内赵企明乃谓岱济淮皆失实矣贾服杜氏俱以分野之星国中山川为三望按书望秩于山川则望不得言分星国中山川亦不得言望也古者天子四望鲁僭天子而不敢尽同故三望以自旌也然望礼或因于类因于柴今不祭天而望失礼之中又失礼矣
　　秋七月
　　冬伯姬来求妇
　　伯姬之来杞衰见侵因伯姬以求庇也然杞侯失夫之刚而不制僖公以兄弟而不拒盖两讥之矣于是僖女叔姬归为桓夫人不书归礼不充欤见出而归丧盖兆于此
　　狄围卫十有二月卫迁于帝丘
　　帝丘今州滑县东北七十五里古濮阳颛帝之墟故曰帝丘今淇县西朝歌卫都其左正受狄冲盖狄在今真定府以南古中山连亘顺德府平乡县本在卫北故徙南帝丘以避之卜年而迁盖甯俞与谋焉卫成不自强而晋文莫之救盖伯业替矣
　　三十有二年春王正月
　　夏四月己丑郑伯防卒
　　子兰嗣是为文公
　　卫人侵狄
　　秋卫人及狄盟
　　狄有乱卫人侵狄狄请平焉卫人与狄盟于狄书卫及卫所欲也讥也
　　冬十有二月己夘晋侯重耳卒
　　子驩嗣是为襄公
　　三十有三年春王二月秦人入滑
　　滑近卫郑秦戍郑必假道焉入其国都曰入
　　齐侯使国归父来聘
　　国氏归父名卿也桓文起诸侯不相聘矣于是晋文没而齐昭聘鲁岂欲嗣伯故脩好耶呉氏谓报公子遂夫岂有六年方报聘者哉
　　夏四月辛巳晋人及姜戎败秦于殽
　　人者蜀汤氏曰晋襄公在柩次败秦师者诸将近是及者晋人角之上姜戎掎之下不同陈也姜戎本允姓其后戎子驹支云谓我诸戎四岳之裔胄疑因冐姜姓也今陜州卢氏县北连灵寳古虢略姜戎当在其处国语宣王败绩于姜氏之戎盖其来乆矣殽今陜州东硖石关杜注农渑池西晋河外虢略东境之地晋在北戎在南故因秦入滑邀其归也赵子常曰外相败不书以秦人背晋而戍郑将因袭之反覆晋郑之间是伯图之所宜讨故日以谨之与之以继伯而讨罪也今按先轸之谋曰秦不哀吾丧而伐吾同姓之国秦则无礼何施之为此其言未可与子比而同也胡子皆以为去仁义懐利以相与岂不已甚哉
　　癸巳葬晋文公
　　晋先有文侯而今复諡重耳为文故曰二文非礼也
　　狄侵齐
　　公伐邾取訾娄秋公子遂帅师伐邾
　　间晋之有事也
　　晋人败狄于箕
　　人谓郤缺也称人者未为卿传曰郤缺获白狄子矣季明德以为今广平北皼肥之狄非白狄非也箕晋地今太原府大谷县东三十里古城邑县南狄至是盖深入矣陈君举曰凡列国败之不书据隠九年郑人大败戎师闵二年虢公败犬戎之类惟晋特书之特书晋者晋帅天下诸侯以安诸夏存中国也前年狄侵齐去年狄侵卫而不能救于是伐晋盖仅而后胜之也以是为盟主病矣
　　冬十月公如齐
　　报聘也而自行僖之轻身为已甚矣季明德言僖女为齐昭夫人经不见无据
　　十有二月公至自齐乙巳公薨于小寝
　　小寝内寝也君薨必于路寝就羣臣百官以明授受正其终也赵伯循曰大位奸之窥也危病奸之伺也若蔽于隠是女子小人得行其志也胡子言君日出而眡朝退适路寝听政使人眡大夫退然后适小寝释服则非疾时事矣僖从桓文有功焉舍是无足取诗有溢美焉耳
　　陨霜不杀草李梅实
　　弥冬不寒也孔子曰天失其道草木犹干犯之而况君乎于是咎徴见三桓出矣
　　晋人陈人郑人伐许
　　讨其贰楚也赵子常曰前年楚鬭章请平于晋晋阳处父报之晋楚始通文公为之也襄公始有志于诸侯不先定东诸侯之交而有事于许非其序也虽然伐楚犹可也伐沈防矣
　　春秋明志録卷五
<经部,春秋类,春秋明志录>
　　钦定四库全书
　　春秋明志録卷六　　　　明　熊过　撰
　　文公
　　名兴僖公子母声姜在位十八年諡法慈惠爱民曰文
　　元年春王正月公即位
　　逾年虽未葬称公不可旷年无君也殷则于王崩之年嗣君改元太甲以二十五月而即吉仲壬之末年遂称元年矣胡子言告庙临羣臣之礼以为不可借吉故冡宰摄之按伊训之言曰伊尹祠于先王奉嗣王祗见厥祖则太甲入祖庙其文甚明而説者乃曰告奉太甲之事而已侯甸羣后咸在百官縂已以听冡宰在者在庙是太甲于庙已临羣臣有古者王朝觐诸侯于庙之礼听者听其政耳冡宰平时亦听之但丧则听之不以告君也又其柩前之位即始死之位丧大记记国君初死之礼云既正尸子坐于东方卿大夫父兄子姓立于东方有司庻士哭于堂下北靣初死之时即别嫡庻或疑古经十二卷公即位为公即立以诸侯受王命而立不得称即位位譌为立亦诬矣葬蔡平公蔡太子宋失位鲁人知其不终孟子曰即位而哭百官有司莫敢不哀然则摄告庙临羣臣非也孔子言百官总己以听冡宰而后贤并欲摄告庙临羣臣其亦不察书义矣又何疑于康王哉吕伋之逆正柩前之位其出应门之外与诸侯出庙门俟文正相接乌有摄礼哉苏氏疑其冕服为失礼而不知凶服之不可入庙且其借黼裳而不易冕麻则亦未纯吉矣若晋侯既葬平公则释冕已乆故不可以吉服见成王方在殡而冕未释宜无不可者
　　二月癸亥日有食之
　　授时厯推是嵗三月癸丑朔加时在昼去交分二十六日五千九百十七分入食限姜岌云二月甲午朔无癸亥三月癸亥朔入食限大衍同先天推得二十六日五千九百七十三四入食限盖失闰三月为非礼而必欲归余非知厯理矣
　　天王使叔服来防葬
　　叔氏服字周内史中大夫天子使大夫葬诸侯礼也赵子常以为得礼则不月非实矣此书于二月癸亥日食之后谓不月凡诸侯五月而葬僖至是始薨三月而防葬之使实来可谓不度矣子常乃曰据四月乃葬中有闰月王臣不前两月而至岂非臆説哉
　　夏四月丁巳葬我君僖公
　　天王使毛伯来锡公命
　　毛文王子封畿外国防云于时诸侯无复有毛或是世事王朝本是絶从此以后常称毛伯国名尚存仍为伯爵必受得采邑为畿内诸侯也今按诗序季孙行父请命于周以时考之为文公请也诸侯丧毕以士服见天子天子于庙锡命之韨冕圭文公即位四月斩然衰绖而锡之韨冕拒韨冕则不忠释衰绖则不孝是王处人以难矣
　　晋侯伐卫
　　叔孙得臣如京师
　　得臣公孙兹子叔牙孙是为庄叔不称使有司若以交之常礼行矣
　　卫人伐晋
　　晋文季年卫成侵郑襄小祥告诸侯而伐卫及南阳先且居请朝王而已从师则围戚者虽且居而伐卫者晋侯也赵子常谓纉文之业可耳而以书侯为贬则企明之过也卫称人孔达将也大夫将犹称人也其诸无辞于伐者欤秋而晋疆戚田岂诗所谓畏天之威者然直书而其事自见书人非贬也
　　秋公孙敖防晋侯于戚
　　敖庆父子于是礼乐自大夫出矣礼卿不得防公侯戚卫邑今开州古顿丘地左氏晋侯疆卫田季明德以文宣时晋界尚未交于卫是不知晋襄自以伯主正其所侵之地假义行之非必归己也
　　冬十月丁未楚世子商臣弑其君頵
　　圣人书此者使天下后世察于人伦知所以为君臣父子之道而免于首恶之名诛死之罪也
　　公孙敖如齐
