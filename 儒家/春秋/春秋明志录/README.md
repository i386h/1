<!-- { "loadSidebar": true } -->
　　钦定四库全书　　　　　经部五
　　春秋明志録　　　　　春秋类
　　提要
　　【臣】等谨案春秋明志録十二卷明熊过撰过字叔仁富顺人嘉靖己丑进士官至礼部祠祭司郎中过尝注周易専以明象数为事论者与来知徳并称葢不主先儒旧説者此书亦多采撮旧解各加辨驳大防在于信经不信传自序谓道存乎志志明诸言故以明志为名其中于公谷及胡安国传俱有所纠正而左氏传为尤多如以邢迁于夷仪为邢自迁非桓公迁之以城楚丘为鲁备戎而城非桓公城以封卫以晋人执虞公为存于其国制之使不得他去而非执以归以母之防齐辞子华为不实以洮之盟谋王室为诬説以用鄫子为出自邾人非宋公之命以晋懐公为卓子之諡文公未尝杀子圉以赵盾并未使先蔑逆公子雍于秦以卫石恶为孙氏党非甯氏党以楚杀庆封非以罪讨无负斧钺狥军之事俱不免凿空立説屡见抵牾又如以郭公为鸟名谓纪异如螟蜮之类以梁亡为鲁大夫防盟所闻归而言之不由赴告故不着其亡之由亦多出于臆断有用思太过之失然其得解之处往往词防平允大义炳然究非他家摭拾空谈者可比故卓尔康谓其颇出新裁时多微中亦春秋之警防者视所作易注近实多矣乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　钦定四库全书
　　春秋明志録卷一　　　　　明　熊过　撰
　　隐公
　　鲁本侯国姬姓系见史世家今山东兖州府曲阜县奄宅之故地也隐公名姑息惠公妾声子子在位十一年諡法不尸其位曰隐周道衰诸侯莫之适从僣端见礼乐征伐自诸侯岀矣孟子曰诗亡然后春秋作诗亡非特黍离之降也邪说交乱是非不足尽凭而诗之敎亡其所繇来寔在平王之世平逮隐而没治之故自隐公之简始学者观王伯升降之际圣人反正之几权得矣非天下之至神曷能与此乎
　　元年
　　王者而后改元诸侯改元非正也礼称诸侯三年防毕以士服入见天子天子锡之圭璧黻冕然后归宁有逾年改元者哉书曰平王四十九年己未公即位者正也鲁自改年而绌周之年非也史迁自眞公濞已上爲周王世表无诸侯年眞公当夷王诸侯僣端始见改元矣赵子常言诸侯既殡嗣子柩前逾年正月朔乃先谒庙以明继祖还就阼阶之位以正君臣国史因书元年失之矣而元儒呉立夫顾谓史官志人君在位乆近纪述之常体非以爲重事其说则曰秦惠文王立十四年称王秦史改元魏惠王三十七年称王而汲冡竹书改元太史公汉兴以来诸侯世表高祖功臣侯年表类书其侯王元年淮南鸿烈亦称淮南元年始先秦时本重改元如立夫以爲非重则秦魏称王何爲又改元年史官纪实宁有未改元遽称疑年者若太史淮南则缘春秋而误不可谓诸侯可改元而引以爲证也卫世家献公出公皆称后元则益悖矣不然则黜周王鲁疑春秋者亦何过哉
　　春王正月
　　书春而继以王王者所以奉天时也王谓周王也书王而系以正曰此周王建子之正而异乎夏商者也周正月可以爲春乎春蠢也阳气蠢然动也阳之始生亦可谓春也书曰惟十有三年春大防于孟津既戊午师逾孟津周厯太初三统四分韦昭班固皆步得次日己未冬至冬至之月称春自武王革命之始已然故孔安国曰月改春自移然则非孔子加春于王月之上也记孟献子曰正月日至可以有事于上帝日至冬至也正月而日至周改月矣周礼亦称子月爲春而寔非冠以夏时也按殷人钟铭唯正月王春吉日加王于春是时月称王三代一道以证王者改时月也然亦爲与春王书异遂谓春不可改亦过矣彛器史法偶不同非春不可改也三统之建恊于三易人统首艮艮寅位也地统首坤天统首干干子位也孔子曰其文则史故春王正月者非孔子欲行夏时辄敢更也白虎通引尚书大传曰月以仲冬月爲正伏生有所受矣　隐之不书即位者胡子曰内非承国上不禀命诸侯扳己以立而遂立焉春秋首绌隐公以明大法也若是乎圣人之权乎且圣人必以书不书爲褒贬则桓之弑隠宣之杀恶及视圣人何爲书其即位乎岂以桓宣视隐当末减乎抑春秋之所托始姑假隐以定法则圣人上下其手何异舞文而人之罹法者有幸不幸本不足据爲定乎庄闵僖之不书即位又将何说乎圣人之于春秋本不欲没其实而善恶自见公谷之说乃曰成公志是虽异绌隐之说而以爲削于圣人可乎礼先君始殁嗣者称子入春秋则虽有力者或先人以夺人心而定之位如齐顷未逾年而称公郑悼未逾年而称伯则皆不待改元而即位也或疑十二公非择而书即位也葢诸侯每用周正继立立于君薨之月不待逾年者孔子削而不书恐乱夏时亦诬矣柩前之位辞称哀子而主丧者即逾年临羣臣之人也曷爲不待改元而即位乎仲子者桓母也手有文焉爲鲁夫人而惠公再娶以夫人礼之非矣隐母声子实摄女君故当时以爲疑者遂私有翼戴使隐不俟逾年而即位一年不可二君故其元年不得更书即位耳故沙麓齐履谦谓其即位于岁前与桓庄僖元年不书即位者同也左氏不知而曰摄误矣季子甚信齐氏之言尝以为是但其以仲子为隐母则亦强解辞费不必然也
　　三月公及邾仪父盟于蔑
　　三月者周建寅之月近蜀汤氏爲建辰之月是不知厯数不读汉志矣鲁元侯也而称公僣也自侯以下葬而称公耳诗泮水曰鲁侯戾止閟宫曰鲁侯燕喜如是而已仪礼公食大夫五等诸侯同称公周礼之末造而改窜以成其私者也春秋私盟于是始及者谷梁子曰内爲志焉尔不日史详畧也邾曹姓出自颛帝陆终第五子曰安周武王封其后挟于邾子爵国在今邹县东南二十里当峄山之南北界于鲁而南连滕薛即今曲阜滕峄县之间纵广逾于五十余里矣西自邾瑕以至沂东即今济宁至沂州之境横长三百余里不得爲鲁附庸意小邾尝附庸于鲁而误加于邾耳小邾亦邾所分地爲郳城近峄县仪氏与徐仪楚陈仪行父同父名与孔父同邾大夫也黎氏言当与邾子克别是一人呉立夫信之然又因庄王弟子克字子仪疑之非也故汤氏谓如家伯家父然以爲家臣之老则亦非也邾五年伐宋桓十五年来朝俱人之十七年书仪父庄十六年又书克则人非仪父仪殳非克矣即曰诸侯不生名附庸之君字也则卒称邾子而生何用去一子字耶古者天子防诸侯使聚盟方岳者必割牛耳盛以槃而以敦盛其血司盟之官北面读载书以告日月山川之神戎右传敦血以次授当防者含其血乃坎牲加书而埋之蔑之盟无天子之命也隐初即位而亟盟邻国之微者斯已无王矣
　　夏五月郑伯克于鄢
　　郑国名伯爵宣王封弟友于今华州爲故郑后迁虢郐在济西洛东河南颍北四水间今开封府新郑是已伯谓寤生段其母弟也鄢今鄢段以罪絶属籍不书国讨而专目郑伯左氏曰讥失敎也克者如二君之辞见段之有徒众也赵氏企明所谓幸辞诗叔于田大叔于田皆刺段而误以爲刺庄公谓失敎成于杀可也以爲罪重于段非训也以君臣兄弟之伦治之君不君兄不兄而其臣若弟不可遽悖也
　　秋七月天王使宰咺来归惠公仲子之
　　临诸侯畛于神曰天王宰氏咺名王朝上士中士例名非冡宰贬而人之也季氏谓元士摄冡宰亦非也惠公隐殳仲子惠公再娶之夫人而桓之母也谷梁谓孝妾惠母葢因桓公成风而误也不称及一施无别之辞车马曰所以助丧者隐新立不朝而天王反举防典天王失所以爲天矣仲子再娶之夫人则何以单举姓字乎仲子生有手文曰鲁夫人于是元妃没有声子继室而又以夫人娶仲子故异时宗人衅夏曰孝惠娶于商此礼则有以妾爲夫人则固无其礼也此其实也而春秋以王制治之不与也古者诸侯不再娶于礼无二嫡春秋故正之不与惠以爲夫人也而一施之过矣然必以爲妾使若媵然而曰平王忘小弁之怨不念伯服之于周而反启桓公之于鲁则于事实亦少谬矣
　　九月及宋人盟于宿
　　宋鲁初合也内称及宋子姓公爵武王封纣叔父微子于今归德府是商墟人者列国大夫卑名氏不登于防非贬也宋绍兴中韩璜机人表邓名世及元祐中张子平撰人谱凡三十八国诸侯大夫千七百六十五人中称人者四百皆是也宿风姓国男爵今宿州经举国爲盟地国主与在焉是时齐郑合而鲁有内忧故使微者宻其迹逺结宋而盟于其附庸之国也
　　冬十有二月祭伯来
　　此王臣私交之始也祭本周公第七子所食采邑今郑州东北一十五里祭城实管城也祭伯畿内大夫祭公之族啖氏谓伯字非爵也祭鲁同出而私来鲁人以王臣礼之王臣无私交也伯何以知其非爵逮庄公而祭叔来伯叔皆字也若仪礼既冠而字伯仲叔季惟其所当则为行次檀弓五十乃称伯仲非也
　　公子益师卒
　　称公子贵戚爲卿者也益师孝公子惠公弟书之志戚也礼王于三公六卿诸侯大夫士皆有服君于卿大夫士小敛大敛皆亲临之将葬吊于宫比葬不食肉比卒哭不举乐以有服也故大夫卒史必书之不日者传谓公不与小敛葢防典厚薄君臣始终之义在焉
　　二年春公防戎于潜
　　大行人时见曰防行人曰时防以发四方之禁是天子宗伯所司也以防礼防诸侯僣也防戎甚矣不朝王而防戎其爲倒施又其甚者也诗曰戎狄是膺戎昆吾之后已姓在今曹州南近宋是周公所膺也鲁公就国常与淮夷同征隐公不能绳祖武而辄行防礼斯已弱矣诸侯盟防爲坛基三尺堦三等公上侯次伯子男下升降揖让称先君相接戎来朝则坐之门不与诸侯齿也安得式序在位以爲防乎潜鲁南鄙近戎地
　　夏五月莒人入向
　　莒已姓子爵少昊之裔武王封兹舆期国于成阳今青州府莒州是己地与齐相近向姜姓炎帝后向城在莒州南七十三里即郑渔仲所谓沂州古向城寰宇记居河阳轵西北道元指轵南者宋人定爲宻之莒县南七十里非是杜元凯指爲谯国龙亢东南向城则益逺非所利之国也莒子娶于向向姜不安莒而归夏莒人入向以姜氏还若是则破其国都俘其人民莒之罪也然入罪小于灭此实兵不再举奄而有之矣僖二十六年公防莒子卫速盟于向称莒地宣四年公及齐平莒及郯莒不肯公伐莒取向向系莒则向实灭而书入何也赴以入以入书之耳故曰其文则史胡康侯曰非王命而入人国邑见诸侯之不臣也擅兴而征讨不加见天王之不君也可谓得窃取之义矣
　　无骇帅师入极
