<!-- { "loadSidebar": true } -->
　　王城涧水东瀍水西惟洛食者是也今河南府城武王定鼎郏鄏处陈君举曰居于皇言失京师也入于王城言始得京师也凢以非顺辞也言前王室乱后言二子以王猛居于皇入于王城则二子有不得已焉者尔是故杀子朝于楚儋翩率子朝之徒以作乱敬王尝处于姑犹逾年卒克之子朝不书杀天王不书出是予刘单以复辟之也杀朝事在定五年
　　冬十月王子猛卒
　　母弟匄立是为敬王景王中月而渇不与其渇也故春秋于悼王犹以未称名者治之天子未三年不称王公羊子之文也未逾年之君虽尝有谥犹不列于庙然尝曰王猛矣而卒从其恒称称王猛者有子朝焉自命曰西王春秋治其名实别嫌明微显正君臣之义也卒治以子先儒云礼所谓父子之伦也谓不书王则嫌于鲁之子不书子则嫌于未君不书猛则嫌于群王故书王子猛前承王猛之文而下书王子猛则其卒非子虎之比矣文同而义异者春秋固多有之故春秋非圣人不能修也然则与王子朝奚异者曰尹氏有朝焉书子朝别嫌乎尹氏之朝也然上书天王则王子朝可得书天王不与王子敌也
　　十有二月癸酉朔日有食之
　　疏杜者以此月有庚戌上去癸酉三十七日不得癸酉为朔有庚戌也又传十二月下有闰月晋箕遗云云又云辛丑伐京辛丑是壬寅之前日也二十三年传曰正月壬寅朔二师围郊则辛丑是闰月之晦日也又计明年正月之朔与今年十二月朔中有一闰相去当为五十九日此年十二月当为癸卯朔经书癸酉明是误也故言长歴推校十一月小甲戌朔传有乙酉十二日也又有己丑十六日也十二月大癸卯朔传有庚戌八日也闰十二月癸酉朔传有闰月辛丑二十九日也明年正月壬寅朔则上下符合矣此考于时月最宻而授时歴课得癸酉朔交分十四日一千八百入食限反以杜注非是不可晓也今两存之今先天厯新法推得癸酉交分十三日【阙】三【阙】三五四六入食限
　　二十有三年春王正月叔孙舍如晋
　　癸丑叔鞅卒
　　子诣嗣
　　晋人执我行人叔孙舍
　　高抑崇曰晋虽以取邾师为罪而执行人其实则为士鞅来聘以鲁为卑已故也与赵企明意同
　　晋人围郊
　　郊者何周邑也而有子朝之党不系之周土无二王以别异于诸侯也与围温一耳晋自交刚大夫帅师皆书此书人将卑师少也若籍谈荀跞则当从其恒称矣于是单旗告急于晋司徒丑以王师败绩于前城鄩肸之伐百工之叛仅胜之耳晋人始率九州之戎焦瑖温原之师纳猛王城而单旗刘蚠又败于郊前城人败陆浑于社子朝攻猛棘矣王猛卒敬王立晋始军于隂于侯氏于谿泉次于社王师军于汜于解次于任人晋人济师取前城军其东南王师伐京毁其西北逾年子朝立而后围其所以讨乱者不力矣圣人据实以书之胡子曰不系周不与伐天子殆亦不然也然以子朝在是而图之也经不书围子朝而直书围天子之邑所谓图勤王之绩而得犯京师之名者矣
　　夏六月蔡侯东国卒于楚
　　弟申嗣是为昭公东国行货得国者也不日卒于外也朱东国蔡侯二子朱出奔楚东国亦卒于楚必楚受朱诉而拘东国王父杀父见用身行货而卒不免不能辨于义利以自强其祸岂小哉
　　秋七月莒子庚舆来奔
　　左氏曰庚舆虐而好剑苟铸剑必试诸人国人患之又将叛齐乌存帅国人逐之庚舆来奔齐人纳郊公
　　戊辰吴败顿胡沈蔡陈许之师于鸡父胡子髠沈子逞灭获陈夏齧
　　吴伐州来来楚与国故楚以六国奔命救之次于鸡父鸡父楚地也未阵而谖以取之曰败顿胡沈夷也而跻之蔡陈许之上背盟即楚春秋一施之而已胡子谓以君大夫序叔孙舍曰列国之卿当小国之君况夷狄乎是春秋本狄之曰灭者身殱而国亡之称鸡父今夀州霍丘西南其地北与州来界故沈颍州夀颍北界君杀则国灭矣胡沈以身灭为文胡子所谓自取焉是也不言楚楚未接也左氏曰楚及诸侯之救州来吴人御诸钟离战于鸡父是鸡父在钟离东州来西吴师虽未至州来然御在钟离已入而战在鸡父也汪仲裕曰左传记令尹卒楚师熸吴光设诈先犯胡沈与陈三国既败又从其囚使奔许与蔡顿而许蔡顿之师亦奔六国败奔之后然后楚师又奔则楚师未尝与呉师相接明矣
　　天王居于狄泉
　　此敬王匄也君父一治之耳子猛卒已逾年不书出即位于狄泉非自内而出也狄泉洛阳城内太仓西南池水洛去王城二十五里尔王猛既入王城陆浑之戎虽还焦瑕温原尚可资其力也不拥匄而定之位迟疑观望单从阪道刘从尹道惟伐尹之为急自是王复如刘子朝乃得自却入尹而入王城书之以见刘单之罪也
　　尹氏立王子朝
　　尹畿内采地尹氏子爵名周世卿本吉甫之后据荘十九年苏子立子頺不书而书子朝以佚贼也朝之不名与卫人立晋不书公子异者于是尹氏有朝焉言王子别嫌乎尹氏之朝也立者不宜立者也立于王城而不书入刘单拥王出避则王城虚莫适主焉易辞也立而自尹氏犹曰独尹氏所欲立也尹氏天子之卿也胡子曰王朝公卿书爵而变文称氏者见世卿之擅权乱国为后戒也
　　八月乙未地震
　　苌曰周之亡也其三川震今西王之大臣亦震天弃之矣东王必大克按疏言丁酉南宫极震则周地始震周鲁相去千里故震日不同夫阳伏而不出隂迫而不蒸于是有地震言乎其上下也气升降同时岂以千里即差三日哉千里而差三日言乎其纬也然测其高深广轮气数年而始周矣疏家亦不考于周髀之数灵曜括地之文也哉
　　冬公如晋至河有疾乃复
　　二十有四年春王二月丙戌仲孙貜卒
　　孟僖子也子何忌嗣与南宫敬叔师孔子
　　叔孙舍至自晋
　　按十四年意如至自晋不氏舍独系之叔孙者衍文也左氏谷梁皆无此二字孙明复从之
　　夏五月乙未朔日有食之
　　授时推加时在昼交分二十六日三千八百三十九分入食限今先天厯新法推得乙未二十六日三千八百十九分九二入食限
　　秋八月大雩
　　初五月日食梓慎曰将水禆灶曰旱也日过分而阳犹不克克必甚能无旱乎阳不克莫将积聚也
　　丁酉伯郁厘卒
　　子成嗣是为悼公
　　冬吴灭巢
　　平公
　　二十有五年春叔孙婼如宋
　　春秋内大夫出者其私皆言故传云为季氏逆妇非也非国君无代逆者逆无有以其僚友兄弟代者且意如见经至是十五年计其齿长矣又十三年而斯已代父专政斯岂宋女所出耶以是知传误矣
　　夏叔诣会晋赵鞅宋乐大心卫北宫喜郑防吉曹人邾人滕人薛人小邾人于黄父
　　诣鞅子赵鞅成子武孙大心祁黎族兄喜佗子吉虿子黄父张主一曰即黒壤晋地左氏传曰谋王室也于是天王谓之东王子朝谓之西王晋侯使涖问周故期以明年而后为黄父之会诸侯不至但合诸大夫以谋之不于周而于晋地曰明年将纳王春秋之书是会前不属狄泉之居后不属成周之入説者以为无益于天王是已是故又明年而荀跞赵鞅之师出天王书入而晋师克巩不书不以讨子朝予晋也而胡子以为免于贬非矣
　　有鸜鹆来巢
　　邵氏按先天卦图言天下将治则气自北而南天下将乱则气自南而北禽鸟飞类得气之先周礼鸜鹆不逾济而至鲁则气自南而北之騐也自此晋霸不竞呉楚越皆以南夷迭主夏盟几于改物则知鸜鹆之来不但巢居为异昭公出奔之祥特其一而已
　　秋七月上辛大雩季辛又雩
　　九月己亥公孙于齐次于阳州
　　亟言之曰奔缓言之曰孙讳奔言孙而已孙于齐以求援次阳州待齐命也次不敢直前之辞儒者以为自荘以来未之有也阳州齐鲁境上邑昭公入公果公贲之説于侍人僚柤欲伐季氏子家覊曰谗人以君徼幸事若不克君受其名不可为也舍民数世以求克事不可必也且政在焉其难图也公退之已而公徒见伐与臧孙如墓谋遂行孙于齐胡子曰昭公不明乎消息盈虚之理正身率徳择任忠贤待时驯致不忍一朝之忿求逞其私欲而以群小谋之其及宜矣
　　齐侯唁公于野井
　　胡子曰唁者吊也生事曰唁死事曰吊齐侯唁公于野井以遇礼相见孔子曰其礼与其辞足观矣言其无纳公之实也赵企明乃以为迂夫礼始可以为国使景公赫然明于方伯之职正辞伐鲁以讨出孙之由则意如必受其咎高崔田氏何敢同恶相求哉
　　冬十月戊辰叔孙舍卒
　　公在外书日势不得临非防典薄也
　　十有一月己亥宋公佐卒于曲棘
　　子奕嗣是为景公曲宋地今杞县东北古外黄胡子云宋元意如外舅欲纳公者以正伦恤患为心而不匿其私亲之恶者也吕仲木曰知季氏之将逐君而嫁之女见季氏之已逐君而免其危于季氏且不得为贤舅岂有正伦恤患之心哉如有是心当其时则不妻也以为贤于当时诸侯者过矣吾谓吕氏曰精
　　十有二月齐侯取郓
　　齐侯之取郓为居昭公也为居昭公则曷言乎取以为伐季氏可勿取郓取郓是舍大而小是谋也为斯义者正矣然齐之取郓公为之名耳徙于干侯郓遂入齐而不返迄定十年夹谷之会而后来归书曰齐人来归郓讙隂田是矣故与宣元年之济西哀八年之讙阐无异辞焉圣人固有以察其情矣或曰礼国亡大县邑公卿大夫皆厌冠于太庙三日君不举以其系乎我也故必书嘻末矣
　　二十有六年春王正月宋元公
　　三月公至自齐居于郓
　　公来居郓曰至自齐则公葢自野井入齐国都齐既取郓而始来居耳若本未至齐则当书至自野井与至自干侯同例矣谷梁传曰齐侯之见公可以言至自齐非也王葆曰野井齐地可以言齐非也
　　夏公围成
　　成者孟氏之私邑也三家皆有邑称都矣成三都之一也季氏出君而攻孟氏之邑公在郓与成近也方三家分鲁孟氏有所赋于公未至如季氏也意如因公之孙乃有所刼耳公倘信子家而通内外感之以诚动之以礼成邑岂遽为意如所刼哉方是时何忌受学仲尼亦可责礼徒以在丧故未能治其私邑不修训辞奋然而惟成之急图而无序威防而坚三都之叛矣不称公以齐师齐人受季氏赂其师不足用也战于炊鼻不书者讳国恶胡子曰书公围成则季氏之不臣昭公之不君齐侯不修方伯连帅之职其罪咸具矣
　　秋公会齐侯莒子邾子杞伯盟于鄟陵
　　鄟陵即成六年鲁取之鄟在齐鲁境上葢晋不复能主盟矣参盟不月矫纳公以盟邾莒杞也始齐人受季氏赂故围成之师公子鉏从而师不足用葢景公志不及逺集小国为参盟其争霸之略止于此矣故不月以异之赵企明曰齐难于纳公论势之强弱不可虚议齐也赵氏岂惟不知春秋之义并其实而失之矣
　　公至自会居于郓
　　家翁氏曰自是每岁书至书居凢五见焉及郓溃乃书公在干侯皆所以存公而系鲁国臣民之望也
　　九月庚申楚子居卒
　　太子壬立改名轸是为昭王
　　冬十月天王入于成周
