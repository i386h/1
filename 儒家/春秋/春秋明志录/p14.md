<!-- { "loadSidebar": true } -->
　　申以邑为氏即今信阳州本楚邑也侯者名也黄东发曰申侯本自楚来郑故导郑背齐从楚郑将复归齐故杀申侯以説齐左氏谓陈涛涂怨申侯反已于齐谮而杀之若然则申侯盖忠于齐者杀之是怒齐也何名为説季明德曰凡别族之臣以名繋氏贵戚之臣称公子公孙皆为卿者也置卿因国大小大国三卿次国二卿小国一卿皆命于天子若大夫则诸侯自命而以名通此礼之常而卿大夫之所以别也春秋时凡为卿者皆不请王命矣故于其见杀皆不称卿而谓之大夫王制以卿为上大夫而下言大夫又别有上中下三等前后自相抵牾至以次国一卿小国二卿命于其君而不命于天子则于礼尤为不通汉儒附防之説其亦不察于春秋不书卿而书大夫之义矣然卿必有职如太宰司空之类皆官名也春秋于大夫未有书其官者见其非公选也当时用人或以私爱而登庸或以世官而承袭官无专职兼摄无常皆徳不称其任者也非义所繋则畧而不书耳胡康侯以为不书官者不与其自为卿也夫鲁之单伯郑之祭仲皆命大夫也而亦不书官此岂繋于不命而自为卿乎张主一以为宋统承先王得自命官故有司马司城之书亦非也盖司马司城义繋于官耳若宋果能自命则华向皇乐之族以贵卿而见于经者亦多矣何以悉不书官乎皆不通之论也
　　秋七月公防齐侯宋公陈世子欵郑世子华盟于甯母甯母今兖州鱼台县古方与鲁地也左氏以为谋郑然纪事亦有可疑者子华以三族违命欲齐去之以为成其言以郑为内臣者非欲叛其父也而管仲遂曰子父不奸之谓礼既杀申侯以説齐矣而桓公乃曰诸侯有讨于郑未捷管仲既曰记奸之位齐辞子华矣而经实列于防登名载书然则抱遗经者当必知所择矣
　　曹伯班卒
　　五年首止之所同盟也不日卒蒙上盟月也不曰赵子常谓吊不以礼也班僖公赤子僖卒在庄三十二年而班嗣位卒子襄嗣是为共公礼襍记凡诸侯吊者有介有含者有禭者上介谓之圭将命上客临自称一介老将命必大夫也郑康成记礼言天子于二王后含为先禭次之次之赙次之于诸侯含之禭之诸侯相吊如天子于二王后是时齐桓主盟诸侯方睦鲁人吊而不以礼然则一变而后至道者亦斯类乎
　　公子友如齐
　　赵企明曰公与公子友同心事齐五年一聘之节未尝废也季明德以诸侯无朝聘之礼公子友之如齐乃议时政听事期耳至于僖公亲徃以五年为期则必古人诸侯受成方伯之礼不可如旧説例称朝聘则误矣详见隠七年齐侯使弟年来聘下
　　冬葬曹昭公
　　八年春王正月公防王人齐侯宋公【桓】卫侯【文】许男【僖】曹伯【共】陈世子欵【宣】盟于洮郑伯乞盟
　　洮今濮州南界于曹古鄄城水经注曰鄄城西南五十里有洮城杜氏以为曹地是也何邵公曰王人衔王命防诸侯诸侯当北面受之故尊序于上左氏传曰盟于洮谋王室也然则谋子带乎首止之防世子已定位矣谓惠王崩襄王患太叔带之难惧不立不发丧而告难于齐乎则盟洮之后位亦当定何至歴四时始以崩讣乎寗母之盟子华在焉郑伯未盟也郑伯之逃本出王意郑当防盟故王人下齐为郑求觧焉此以属辞知之左氏谋王室云者本诬説也抱遗经者有以知之矣
　　夏狄伐晋
　　狄迩晋而逺齐齐晋又未尝通也呉防清谓桓公不能攘过矣
　　秋七月禘于太庙用致夫人
　　夫人孰谓谓哀姜也赵企明谓声姜或曰盖成风焉仲舒刘向倡之范刘孙胡和之以为立妾母之辞也或曰公羊有説焉公本聘楚女而齐媵先至故胁之立即十一年阳谷之夫人也然则何居曰固哀姜也夫成风者僖公之妾而非其母也啖氏知僖公成风犹惠公仲子而不若赵企明之明也系成风于僖犹系仲子于惠盖妾之辞也今以为立妾母既已非其实矣宗人衅夏曰自桓以下娶于齐不言聘楚也葵丘之盟曰无以妾为妻齐为盟主而僖与防受盟矣又岂有受齐媵之脇而盟者与受盟者乃无一怍者乎是公羊之误也盖哀姜之恶僖公不敢致其主于庙迟之八年乃举禘祭因而致焉禘也者审禘昭穆之祭妇之庙见无以禘为也然则三者虽未能明其必为哀姜而于礼义事情为不悖矣或曰传有之成风闻成季之繇而事之属僖公则成风僖公妾母也何疑曰成季贤者而有此何以正庆父乎以是知左氏之诬也隠之防曰惠公仲子文之防曰僖公成风以经正传知左氏之诬也然则僖何以不逆夫人赵子常曰阳谷之夫人僖公子时所娶也陈氏传曰鲁禘非礼虽用之羣公之庙不书据传禘于襄公禘于僖公之类有用之羣公之庙者矣但有事讥不在用禘也事在昭公十五年必禘于太庙致哀姜也而后书讥在用禘也凢禘恒日用以致不当祔之夫人故不日以异之
　　冬十有二月丁未天王崩
　　子郑嗣是为襄王左氏前年闰月崩非也
　　九年春王正月丁丑宋公御説卒
　　子襄公兹父立赵子常曰不书葬盖迫于葵丘之防不及以礼诸侯之送葬者也
　　夏公防宰周公【孔】齐侯【桓】宋子【襄】卫侯【文】郑伯【文】许男【僖】曹伯【共】于葵丘
　　宰官周采地在今鳯翔府岐山县天官冡宰兼为三公者即周公阅名孔天子三公不字也不殊防胡氏谓非若王世子贵有常尊比是也宋称子未逾年也宋桓不书葬左氏谷梁遂曰未葬之辞非也葵丘晋地在河东汾隂杜氏及国名记并指陈留外黄宋地庄八年齐侯使连称管至父戍葵丘则临淄西界齐地知不然者唐孔氏谓传齐侯不务德而勤逺畧西为此防则此地逺处齐西不得近在临淄也汾隂晋地故晋侯欲徃防之若宋则齐晋素不通何縁欲徃且宋在齐南不得为西孔氏以盟无晋侯遂谓非晋地不知晋侯以宰孔言还不防尚安得盟哉据史氏襄王使宰孔赐桓公彤弓矢大路矣而经不书啖氏曰桓文之伯不书锡命盖有防旨也
　　秋七月乙酉伯姬卒
　　唐孔氏曰礼姊妹在室期未嫁其夫不为服则兄弟不为降诸侯絶旁期此将嫁于诸侯当服其齐衰期故书其卒也
　　九月戊辰诸侯盟于葵丘
　　桓盟不日此何以日当是时宰孔已有锡命以王命行乎诸侯则急于期防矣殆于所谓震而矜之者以为桓盟之盛而日之非也陆淳氏曰盟称诸侯明宰公之不与也陈君举以为知节是也其美胡氏义已备
　　甲子晋侯佹诸卒
　　唐孔氏曰此甲子晋侯卒盖赴以日而不以月鲁史不复审问书其来告之日惟称甲子不知甲子是何月之日故在戊辰后杜元凯曰甲子九月十一日戊辰十五日书在盟后从赴然杜长厯定朔不足据则十五十一亦非矣赵子常曰虽后之犹日见春秋日法之严然若以子为戍之误岂不易简亦何必信赵説耶
　　冬晋里克杀其君之子奚齐
　　国人不子奚齐之义胡氏传备矣
　　十年春王正月公如齐
　　于是诸侯私朝伯主如二君矣鲁侯之初如齐也春秋讳之以故至是专朝不可讳矣周之典诸侯殷相聘世相朝非有所禁也惟其菀栁尚息不复宗周而独之霸主朝伯主曰如朝京师曰如又有甚者诸侯为两君之好有反坫管氏亦有反坫则诸侯如齐必有至其私第者聘礼賔问卿面卿辞曰君贶寡君延及二三老而已矣而毁裂至是春秋可不作哉其后僖公即世晋遂以不朝来讨文二年移齐事晋襄二十八年移晋事楚而变极春秋且终矣
　　狄灭温温子奔卫
　　齐方围楚力不及狄亦伯图之缺也温本子爵国郑渔仲曰己姓颛帝裔孙封于苏邺西苏城是也邺城今彰徳府临漳县西二十里其地南近卫东界于狄狄利其近已故灭之地遂入狄周圻内别有温周司防苏忿生食邑在今河南怀庆府南本与邺西之温不同左氏误以为一文十年鲁及苏子盟于女栗其国尚存然则襄王劳文公而赐之温殆近于诬矣孔防杜注国名记谓苏所都之邑名为温夫温子苏子乌可附防而无别哉
　　晋里克弑其君卓及其大夫荀息
　　息之名从君于昏也盖自杜氏之説始也于是胡氏安国髙氏闶习其读而不变黄氏震乃复曰骊姬乱国奚齐卓子不可辅息受其托孤盖愚人耳愚谓二説者皆非也若谓息从君杀申生之昏耶杀申生时息傅奚齐耳献公之所谋独在里克息茍坐其责不亦枉乎若以立奚齐为昏则申生既死国无冡嗣君命立奚齐是君矣何以为昏故为原父之説尽而辨矣弑君者必月卓与哀十年齐荼不月二君皆庻孽与地君遇弑不同也又按世子君之子适庻之分也然曰君之子异乎下杀上矣奚齐卓子皆嬖子其君一也而齐有先君之命春秋不君奚齐君卓子何也既以奚齐正适庻则以卓子正君臣讨里克之罪也张元徳言卓子有先君之命者误
　　夏齐侯许男伐北戎
　　戎患中国及曹鲁耳狄则邢卫晋温郑齐鲁宋皆受其害齐桓召陵之师经营乆而方兴者其先戎狄迭起有以牵制之也然戎弱狄强北戎在燕西狄北意今紫荆倒马诸关之地杜即以为山戎非也戎讫春秋无大患狄遂代兴敢于伐晋敢于灭温温近王畿殆将被髪左袵无以称一匡矣齐不合诸侯以讨狄顾施劳于许而专役以伐戎虽云节制不失所先后哉戎狄难猝制又恐与戎合威戎所以警狄然已细矣
　　晋杀其大夫里克
　　秦纳公子夷吾是为惠公称大夫犹在位也谷梁氏曰称国以杀罪累上也其杀之不以其罪也其义胡氏备矣
　　秋七月
　　冬大雨雪
　　十有一年春晋杀其大夫防郑父
　　里克之党也
　　夏公及夫人姜氏防齐侯于阳谷
　　姜氏公子时所娶薛士龙曰齐侯女也故僖之防不书逆女姜氏髙抑崇曰两君为防而妇女厠于其间非礼也
　　秋八月大雩
　　其月过时之甚者也不日者日必以辛也
　　冬楚人伐黄
　　陈君举曰灭不言伐此书伐病桓公也以阳谷之防贯之盟徒以亡其国耳
　　十有二年春王三月庚午日有食之
　　姜岌云三月朔交不应食在误条其五月庚午朔去交分入食限大衍同授时推是嵗五月庚午加时在昼去交分二十六日五千一百九十二入食限先天得交分二十六日五十刻零三二五六入食限疑五误为三然列书于春王之下文在夏前势不可强移位置也
　　夏楚人灭黄
　　言灭不言君死于其位也公羊子所谓亡国之善词上下之同力也冬伐而夏始灭歴三时矣而救不至齐真负黄盖是时管仲死矣公谷之言是也而史记于僖十五年系管仲之卒真氏若欲以蔽罪于仲者与左氏同再考
　　秋七月冬十有二月丁丑陈侯杵臼卒
　　子欵嗣是为穆公
　　十有三年春狄侵卫
　　夏四月葬陈宣公
　　公防齐侯宋公陈侯卫侯郑伯许男曹伯于咸
　　咸今开州东南界即叔孙得臣败狄之地杜云东郡濮阳也咸本卫地东界于齐狄入卫故防以备之左氏谓为杞故非也淮夷北距都雍丘千里东越郯宋西越徐陈然后乃至不能病况近舍卫而逺虑伯畧亦岂然哉
　　秋九月大雩
　　冬公子友如齐
　　十有四年春诸侯城缘陵
