<!-- { "loadSidebar": true } -->
　　妾不为夫人也防爱夺也妾母之为夫人也盖推人子之情也周之礼元妃没则以其媵为继室继室之礼摄女君继室先右媵立其子也亦然其母故妾也鲁嫡夫人薨乃推尊妾母惟定公夫人未薨故姒氏不得推尊也然其子立者则复不然晋杜班在第二以偪姞生襄公故让而上之公羊子曰母以子贵此言未必非也而儒者不达从而非讪之不置胡子之説春秋曰欲崇贵其所生而不虞贱其父夫继室以媵圣人之所许也继室则共承宗祀非贱矣生以贵假之而没以贱治之可乎王子有其母死者其傅为请数月之丧孟子曰虽加一日愈于己夫王子之不得丧其母圣人之制也而孟子许之故知上贤之识可谓原之人情达礼制之本也胡子又曰庻子为君为其母无服按仪礼丧服传大夫以上为庻母无服此名服也施于庻母耳非谓其所生母也谓其所生无服不深于礼者也礼服问君之母非夫人则羣臣无服惟近臣及仆乘从服惟君所服服也惟君所服则其君非无服也谓其无服者不深于礼者也古者父在而服母则其情常诎以其有所厌也无所厌其情常伸矣厌父而已于嫡母无所厌也故曰君之所不服子亦有不敢服也仪礼庻子为父后者为母缌注曰君卒为母大功乃谓之无服乎又其祔也妾附于妾祖姑无则中一以上中一以上是祔髙妾祖姑矣夫妾至孙而犹有可祔之主谓圣人不缘人情乎谷梁子曰礼庻子为君为其母筑宫其言是也于子祭于孙止非也苟于孙止后之妾母将何所祔哉故公羊子之意未必非也昔商人之颂祖德其长禘祭之诗也其诗曰有娀方将帝立子生商有娀喾之次妃也按祭法殷人禘矣今禘诗乃及于有娀而称元妃明殷禘及于喾与有娀耳圣人不以为非礼也次妃可以大禘则与元妃何异乎奈何其为妾母不可为夫人也周无喾庙而有姜嫄之宫周礼大司乐舞大頀以享先妣非谓夫喾既与禘喾妃本多故别祀其亲者如商之有娀不以元妃之故耶在礼丧服小记祖姑有三人则祔于亲者盖其遗意也商周之际其人多贤圣其人不茍矣而崇其所出如此圣人复起将何如定之哉故公羊之説未可为非以其去人情为近矣然则书小君夫人春秋无讥乎春秋治名实之书经世之大法也呉楚之王僭也经未尝以王书惧名实之乱也今之书夫人小君而不惧名实之乱是仲尼缘人子之情以志礼之变而无讥也或曰并后匹嫡古何以禁之乎曰郑之突忽卫之衎剽皆两君也奚趐其恐名实之乱也若夫人继室存殁自别其并得称夫人者于文亦岂为并后哉出入之际春秋必异其辞以辨其嫌也亦岂若生存并后之意哉今之妾母书夫人小君不异辞故知春秋缘人子之情书礼之变而无所讥也哀公欲以公子荆之母为夫人宗人衅夏曰以妾为夫人无其礼则妾母为夫人无其礼则妾母为夫人之始其有司必损益旧文以行之苟无其礼其宗人岂无持衅夏之説者而传不一言见之哉乱嫡庻大恶也春秋之法内大恶讳今而无讳明人子之尊其母以为至情非恶也然则圣人之制礼果未尝拂于人之情也矣孟子曰诸侯之礼吾未之学呜呼安得古诸侯之礼以证同然之情也哉
　　五年春王正月王使荣叔归含且赗
　　荣氏见庄元年王不称天异文乎仲子耳非贬也周官职丧掌诸侯之丧及卿大夫士凡有爵者之丧亦不及国夫人之丧也周之东斯礼犹未尽变也仲子之赗特惠公并及之意必不敢赴于王朝也夫摄女君与再娶夫人等耳今王有专使岂惟非职丧之旧哉公羊不知徒讥其兼赗杂记诸侯相吊之礼含赙禭临同日而毕与介代有事焉而责天子于诸侯必异人乎其不言来者缺文谷梁以为不周事用夫防三日而殓含禭有不及其尸者矣杂记含者执璧将命坐委于殡东南有苇蓆唐孔氏曰含禭者所以昭丧尽恩示其有礼而已既葬犹尚致之不必济用天子与邻国莫不道路长逺赴者犹尚不到责其未殡而来此是礼之不通也
　　三月辛亥葬我小君成风王使召伯来防葬
　　成者諡也苏子由曰仲子非惠公之嫡故特为之立宫而不祔不书其葬盖礼之正也自成风以来妾母皆葬盖祔也鲁礼之变自此始矣召以邑氏采地本在岐周奭封燕其后有留佐周室者至平王时别受采东都为天子大夫王不称天异文乎僖公也职丧君无君夫人也王之懐诸侯如此而恩礼益不足贵矣郑康成言天子于诸侯也含之赗之小君亦如之不应经义者
　　夏公孙敖如晋
　　秦人入鄀
　　鄀秦楚界上小国今郧阳上津内乡间古商宻地其后乃迁襄阳宜城界秦入滑窥东诸侯今入鄀又将有事南方矣
　　秋楚人灭六
　　地谱六在寿州安丰县今庐州舒城县郾姓皋陶后楚觇晋襄之治也
　　冬十月甲申许男业卒
　　子锡我嗣是为昭公
　　六年春葬许僖公
　　夏季孙行父如陈
　　行父无佚子季友孙左氏臧文仲以陈卫之睦欲求好焉然三年甯俞之聘未报于事理不应倒置反聘于陈也谓过者近之汪近裕曰公孙兹娶牟婴齐娶莒皆因聘以济其私也自逆犹可敖如莒涖盟而代弟逆婼聘宋而为意如逆甚矣
　　秋季孙行父如晋
　　文襄之伯令诸侯三年一聘五年一朝王制诸侯于天子比年一小聘三年一大聘五年一朝其踈数有定矣而鲁之贵卿比年如晋盖仲氏季氏争交晋以内固而三家始张故知伯主而不知王室若改物者矣
　　八月乙亥晋侯驩卒
　　子夷嗣是为灵公
　　冬十月公子遂如晋葬晋襄公
　　盟主薨卿共丧事非礼也郑游吉曰先王之制诸侯之丧士吊大夫葬惟嘉好聘享三军之事于是乎使卿文襄之伯也君薨大夫吊卿共葬事夫人士吊大夫送葬此礼乐之自诸侯出也今按春秋之初礼犹近古故僖公以前葬诸侯未有使大夫出者然则子太叔所言诸侯之丧大夫送丧亦非先王之定制也及考晋文卒葬皆使防者徃故姓名不登于经则大夫吊卿共葬事之令亦岂晋文之所昉为乎自是叔孙婼葬平公意如葬昭公驯至少姜以妾媵而诸国卿防葬矣三月速葬大不懐也赵盾欲御秦之送雍者耳
　　晋杀其大夫阳处父晋狐射姑出奔狄
　　处父称国杀据公羊则君漏言而射姑杀之也夫漏言小过坐以杀大夫则不惟失实而情轻罚重亦无以蔽罪矣且国未有主君而襄公又殁且葬乃以漏言罪之所谓诛于既死不亦太严乎据左氏则射姑怨阳子易其班使续鞠居杀之两下相杀无与于君然宣十五年王子札杀召伯毛伯杀毛召者本王子防与鞠居之杀处父实同而春秋诛意于子札不书天王也今书国以杀而鞠居射姑乃殁其主名可乎哉或曰射姑奔狄处父见杀之由也成十五年宋杀其大夫山宋鱼石出奔楚杀山者岂鱼石乎赵木讷知疑处父见杀之故而不知宋山鱼石华元之例归罪狐赵为可恨耳夫杀处父者非射姑而传以为射姑非晋君而经以为晋君然则果谁杀之耶赵子常曰国无君大夫方专废立则争争则相杀废立之罪不见于春秋是故以国杀见君卒国乱泽不足善其身后不书杀者名氏不嫌君讨讥不在相杀近之矣与莒杀其公子意恢同
　　闰月不告月犹朝于庙
　　不告月于朔也朔以见建辰言闰则斗指两辰之间不得举所建之辰也古者天子服冕以特牛听朔于南门之外周礼太史以立冬颁告朔于国诸侯之太庙大夫南面奉天子之命君皮弁北面受之有饩羊告庙谓之告朔即以此日朝太庙迁正位防羣使而听大政考其所行而决其烦疑显众以断之先受朔政乃朝庙王教尊朝庙私也告朔朝庙朝正视朔皆同日事序所从言之异是听朔朝庙之义耳其闰月则天子听朔于明堂阖门左扉立于其中听政于路寝门终月故于文王在门为闰而文公乃以为附月之余而不告故左氏言闰以作时时以作事不告闰朔弃时政也髙抑崇曰知朝庙之不可以已则告月之礼曷为其可已哉
　　七年春公伐邾三月甲戌取须句遂城郚
　　间晋难也僖公取须句已而反之邾遂取僖之须句宣根牟襄邿不日此其日不正其再取而有之无兴灭继絶之心也郚今泗水古卞县地城郚控须句以备邾难也
　　夏四月宋公王臣卒
　　史记弟御杀世子而自立国人杀御而立少子杵臼为昭公髙抑崇曰国乱故不日不葬凡治则礼详乱则礼略
　　宋人杀其大夫
　　称人杀众辞也大夫二公孙不名死君难也春秋书人杀大夫而没大夫之名者惟此一而已矣成公卒国乱襄夫人者昭公祖母也有行昭不礼焉公子鲍昭庻兄有侫才夫人私之于是夫人欲杀昭而立鲍穆昭之族攻公杀公孙固公孙郑于公宫故不得书盗杀亦与王子札杀召伯毛伯之文异尔赵子常曰大夫者是昭公之所与存亡者也是故称人以杀而不名名之则嫌于陈公子过昭八年
　　戊子晋人及秦人战于令狐晋先蔑奔秦
　　据左氏晋襄卒灵公防谋立长君赵盾使蔑迎公子雍于秦敬嬴抱太子日啼于朝盾乃拒秦书及晋志乎战也而先蔑奔谷梁子曰不言出在外也赵企明据经文次第正之曰晋襄之卒于是期年葬之矣岂晋至是而始谋立君必不然也且左氏初言先蔑如秦则蔑在秦次言先蔑将下军则蔑又在晋初既逆雍于秦则必不肯将兵拒秦苟背约拒秦岂容复奔秦耶理无可通皆为左氏之诬也予反覆左氏则不特赵氏所疑也赵孟之逆雍固曰先君爱之矣其説敬嬴述先君之语乃曰此子也才吾受子赐不才吾惟子怨然则晋灵非先君所爱乎又曰秦旧好也结旧则安夫公子雍虽为亚卿于秦然杜祁所出也而灵实出于嬴按春秋秦徐梁黄五国皆嬴姓而徐梁黄皆小又不与晋通姻故敬嬴者秦娃之女也以其亲则视公子雍有间矣以是结秦不犹愈乎且蔑之始使荀林父曰夫人太子犹在而外求君此必不行则公子雍者大臣有不与者矣而赵孟乃谓足以威民其谋国之不审如此何哉他日盾帅师纳防菑于邾弗克纳春秋善之况雍襄公之弟而灵公实襄公子岂有舍嫡嗣而迎亡公子之理哉然则左氏诚有诬者矣赵企明曰赵盾脩先君之怨为是战令狐秦地是晋伐秦也晋辞为曲蔑败惧死而奔狄为是説者庻乎以经正传矣然令狐者皆以为河东与刳首接今蒲州猗氏令狐城也若是则兵端乃又可疑矣
　　狄侵我西鄙
　　间晋秦之争也狄逺于鲁鲁所患在戎耳今越齐卫深入矣许翰曰狄惩箕之败四年间一侵齐至是复侵齐侵宋侵卫晋襄既没莫之忘也
　　秋八月公防诸侯晋大夫盟于扈
　　不日畧之也此公防宋公卫侯陈侯郑伯许男曹伯而诸侯不序见晋伯之衰散辞也大夫者赵盾也不序诸侯故不出大夫主名或曰众辞然溴梁诸国之大夫一国大夫不得以众言也或曰无君蔇之盟齐襄死紏小白未入今晋灵已立矣于是晋以赵盾主诸侯晋不竞于楚春秋辨名实故灵公盟防略诸侯不序而楚君将悉从其恒称以罪晋之张楚也季明德谓晋事权未一先都士縠箕郑父皆出故以众辞举臆説甚矣左氏曰公后至胡子説春秋因之责文公怠事焉夫盟防同也防所以为盟也及其盟不得云后防矣且经书公防诸侯盟而乃以不序诸侯为辟不敏何其信传而不信经耶十五年十七年之盟以为不至可也而今者则实行而且盟矣谓后诸侯可乎赵鹏谓徃防不及盟故不知盟者何人夫春秋之例固有公不在而书某侯某伯盟者岂不与盟则不知盟者乎陈氏所谓不系伯者之辞信然矣扈今荥泽县西北黄河之南古卷县
　　冬徐伐莒公孙敖如莒涖盟
