<!-- { "loadSidebar": true } -->
　　嗣君继立不论正与不正皆无不即位之礼吾固言之矣惟定公有元年而无即位葢实惟即位不可以追书古者天子七日而殡诸侯五日而殡殡而后即位此丧次之位也明年改元然后正即南面之位故书即位昭公既薨于外而未有君至六月逆公之丧至坏隤而后立定公则正月至于五月昭公犹未殡国犹昭公之国及公之丧至自干侯而立定公以癸亥至戊辰即位葢歴五日而殡殡而后即位此即南面之位也旷年不可以无君不可待明年而后改元即位此亡乎礼之礼君子许焉故书日六月癸亥公之丧至自干侯戊辰公即位年可追书位不可追书故正月可称元年而即位必以六月然国而有君孰使非其节而不得行其正礼必有受其责者矣则鲁之羣臣自亦不能逃其罪矣鲁昭公之子公衍公为公果公贲公衍公为之生其母偕出于产舍公衍先生公为之母曰相与偕出请相与偕告三日公为生其母先以告故公为为兄及昭公之出始季公若怨季平子献弓于公为与之出射于外而谋去季氏公为以告公果公贲因以告公遂至于出公居郓公衍入羔裘于齐而喜与之阳谷故公私喜于阳谷而思于鲁曰公为为此祸也且后生而为兄其诬也久矣乃黜之以公衍为太子公薨叔孙成子逆公丧于干侯使告子家羁曰公衍公为实使羣臣不得事君若公子宋主社稷则羣臣之愿也子家羁对曰立君有卿士大夫与守在羁弗敢知丧至坏隤公子宋先入从公者皆自坏隤反而奔宋即位是为定公昭公之弟也昭公既命公衍为太子矣公衍公为公果公贲皆庻子而公衍长则宜立者也季氏夺公衍而立定公则定公葢授于季氏而不授之昭公以不当立夺所当立以非所授夺所应授则定公之立非正矣此所以不书正月也
　　凡诸侯卒五日而殡既殡而后即子即丧次之位始君之也明年朝于庙以见先君然后即南面之位改元以临其国人此有国之常礼不幸有不得行与不及行则以义而起之有不失其宜亦君子之所与也晋厉公死悼公以诸弟周入立以即丧次之位则过矣以待明年则国无君故以辛巳朝于武宫乙酉即位于朝歴五日而后见即位葢以既殡之节为改元之节也定公之继昭公犹悼公之为也然见即位而不见朝庙则异乎悼公之为礼非世子而嗣位者尊之非君也亲之非父也其辞与君父一施之者受国焉也悼非受国于厉定非受国于昭虽欲为君父之辞而不可得朝庙而后即位犹有受之先祖焉未失为亾乎礼之礼也定即不知出此曽谓鲁之诸臣不如晋之诸臣乎春秋显书其日虽以既殡之节许之乃其无所受命焉而为君者亦不能逃其责也
　　郑防吉曰先王之制诸侯丧士吊大夫送惟嘉好聘享之事于是乎使卿推是等而上之则天子之丧诸侯以大夫吊卿防乃其节欤诸侯天子于礼无正文攷之以礼诸侯之事上莫大于朝然先生分五服各以嵗一见五年而一周是一嵗之间朝者惟一服而四服常居其国故曰六年五服一朝又六年王乃时巡礼所以为是别者天下之大以王国言之诸侯之众一嵗尽至则礼为烦以诸侯言之列国之事一嵗尽至则失所守此先王所以权轻重而制疏数之节也然则王丧天下其可皆至欤周官国有大故大司徒致万民于王门令无节者不行于天下小司徒师其属而跸于王宫凡所以谨非常严事守也而况五服之广襄王之丧鲁使公孙敖吊不至而奔于是叔孙得臣往防其吊者以卿春秋无讥焉灵王之丧郑上卿有事子展使印叚往伯有曰弱不可谓其非卿也子展曰与其莫往弱不犹愈乎遂使段如周则子展固以上卿为当矣此周之遗礼犹有存者晋文襄之霸令君薨大夫吊卿供事盖僣王礼周之末造时也而鲁诸公复有防齐晋楚三国之邾子滕子有来防鲁之惟强弱之所为则礼于是尽亾矣谷梁曰周人有丧鲁人有丧周人吊鲁人不吊周人曰固吾臣也使人可也鲁人曰吾君也亲之者也使大夫不可也故周人吊鲁人不吊以其下成康为未久也是説也谷梁葢以为君亲之不知其何据吾未敢以为信焉
　　呉入郢公羊谷梁作入楚左氏作入郢或曰左氏误非也此春秋之新意正当作郢春秋外非国未有书入者入国亦未有书地者固宜为楚也入之为言得而弗居也虽概以为贬然未有以见恶数俘而出祝祓社司徒致民司马致节司空致地而还其入而不失礼有如郑之入陈者焉使呉概得书入楚则与陈何辨故君子变文以异之言郢而不言楚不与其得入楚也于越入呉无大过亦得与中国同例郢不得为楚非恶楚谓呉罪尤甚也大凡经字三家不同者左氏近实为多此前柏举之战公羊传作伯莒谷梁作伯举亦当以柏举为正则以郢为楚无足怪疑二氏皆口传而氏见防书书是以音同而字异也
　　外传记晋文公请隧襄王弗许曰先民有言改玉改行叔父若能光裕大徳更姓改物创制天下以自显庸也而缩取备物以镇抚百姓改玉之为言君臣之礼不同其玉有别则行亦异左氏载季孙意如卒阳货将以璠璵敛仲梁怀弗与曰改歩改玉若然则昭公之出意如葢尝以君之服而见宗庙矣璠璵是也阳虎仲梁怀皆季氏之家臣阳虎不与季氏故欲暴其恶于既死之后仲梁怀欲掩之故言既复从臣位为改歩则璠璵亦不当敛也此事他书皆不载惟畧见于阳货之言意如既逐昭公而内无君宗庙之祭诸侯之事其谁主乎昭公在外七年鲁固未有歴年虚其宗庙而不祭者也季孙意如之防适歴仲孙何忌之防成周诸侯赴卒则之大夫来奔则纳之是将何所受命而春秋于祭祀则无别见于防与奔则无异文与有君者同书焉葢诸侯朝天子其国中之事必以卿摄之故与其君同意如不受命于君则自摄之矣自摄与簒何异春秋不变其词而一施之葢知宗国之事君子所难言后世必有观其时而察其事者阳虎为有证也适歴之役晋侯将以师纳公范献子为之辞曰若召季孙而不来则信不臣矣晋人召季孙献子使私焉曰子必我来受其无咎意如于是始练冠麻衣跣足而聴命则献子之为也及昭公不聴荀跞告之曰子姑归祭则意如之主鲁祭久矣不然使意如事君之恭诚若是昭公有晋之援而卒谢之岂知终不可使北面而事之者乎
　　定六年仲孙何忌帅师围郓左氏公羊文无何字哀十三年魏曼多帅师侵卫公羊文无曼字此经之阙文尔微三传参校无以知也而公羊遂皆以为讥二名非礼葢未尝见二传而妄意之也且礼二名不偏讳孔子之母名徴在讳征不讳在讳在不讳征其传之乆矣未有以二名为非礼者宁公羊未之闻乎诸侯之臣前此以二名书者甚多叔孙侨如季孙意如之类皆着于经而曼多何忌亦自先见正使非礼何以独讥二名又至是而后始发也公羊虽不尽其説而何休以为定哀之间文致太平欲见王者治定无所复为讥惟有二名其妖妄至于此极然推公羊之意无自而然必有以启之者新周之谓信有证也是真无所容于孔氏之门矣左氏谷梁阙文传皆不为义独杜预范寗为之辞意二传阙皆在传成之后独公羊传经遗脱是以得肆其诞而不疑也
　　左氏传子路为季氏宰将堕三都于是叔孙氏堕郈季孙堕费公山弗狃帅费人袭鲁孔子以申句湏乐颀下伐之而服至堕成公敛处父为仲孙氏谋不从公遂围成按子路季氏之家臣尔非鲁用之而授以兵固未必能堕费何縁得三都而堕之耶公羊传云孔子行乎季孙三月不违曰家不蔵甲邑无百雉之城于是叔孙州仇帅师堕郈季孙斯仲孙何忌帅师堕费若然是二臣感孔子之化而自堕非子路能堕之也故家语亦言孔子言于定公以三家过制请皆损之乃使仲由为季氏宰堕三都叔孙氏不得意于季氏因公山弗扰袭鲁如左氏所云以吾考之此皆欲尊孔子而妄为之説也论语记公山弗扰以费畔召子欲往子路不悦若孔子使子路堕费安有召而反欲往者此葢弗扰自畔季氏非畔鲁者孔子欲从之必有説矣既召孔子又安得反有袭鲁之事按经定公十年孔子为司寇相公会齐侯于夹谷之后连见叔孙州仇仲孙何忌再以两师围郈郈叔孙氏之邑也左氏谓叔孙氏之臣公南欲杀州仇不克以其党公若为郈宰州仇复以侯犯杀公若而侯犯叛州仇遂与何忌围郈后二年而经书叔孙州仇堕郈则州仇自以侯犯叛而坏其邑之险何预于子路既而复书季孙斯仲孙何忌帅师堕费以论语为正则季氏亦以公山弗扰之故也末书公围成成孟氏之邑正如公敛处父之言谓成为孟氏之保障无成则无孟氏使孟氏伪不知而我不堕则成之围亦何忌阴与其臣同谋以拒鲁三者与孔子畧不相及其言自相异则何足据孔子曰如有用我者期月而已可也三年有成使孔子为政于鲁得行其志其于三家处之宜有道矣必不至轻用一门人也抗必不可遽去之三家而反贻患于宗国是何足为孔子葢孔子尝谓禄之去公室五世矣政逮于大夫四世矣故夫三桓之子孙微矣岂以天子弱诸侯僣大夫强诸侯胁至于陪臣执国命虽大夫亦不能自立故郈有公若公为之乱而费有公山弗扰之变至成而公自为之行焉故前见大夫而自围其邑后见大夫而自堕其城且皆帅师如外伐然所以示公室之至衰微论语其悠谬之传参见于左氏公羊与家语以乱经者殆未可察也
　　灭国而后复见者经皆不载其所以复葢以告不告也萧本宋邑萧叔大心以平宋乱之功得封为附庸事在庄十二年至宣之十二年书楚子灭萧附庸不言灭葢萧后进为国矣然定之十一年复书宋公之弟辰入于萧以叛则萧仍为宋邑葢楚去萧逺不能有其地故虽灭之复以其地归宋而宋以为邑也襄六年书莒人灭鄫而昭四年书九月取鄫鄫已灭于莒则鲁得复取之盖莒属鄫以为附庸为鲁所取尔凡取邑系国国取而不系国者皆附庸也定六年郑游吉灭许以许男斯归哀十三年许男成复见卒葢复亦再封之或以不告或史失书也
　　成邑也邑不言围此何以言围内邑也内邑初未有言围者自成之三年始见叔孙侨如围棘取汶阳之田不服犹之可至昭之十三年叔弓帅师围费费吾大夫之邑而不能服则丑矣吾大夫之邑若以一军围之犹之可也至定之十年叔孙州仇仲孙何忌围郈以二军围之则丑矣然犹曰吾大夫自围其邑也至昭之二十六年定之十二年公至自围成则国之为国者无防丑不足言也故定公之围特书至焉凡公之出未有不告于庙归而必书至此礼之常也然在其国中者春秋皆畧而不书以为此在吾境内无嫌于公之不返也昭之在郓固欲书而不得于是以定见焉则三家之恶有不可容于天下矣
