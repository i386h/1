<!-- { "loadSidebar": true } -->
　　曰葬许悼公先儒皆谓贼不讨不书葬然乎曰此公谷之说也石氏曰谷梁传例弑君而贼不讨者不书其书皆意有所见也如蔡景以为不忍使失民于其子陈灵则以为外之讨贼蔡昭则以盗名不见于经许悼则以为不使止为杀父此传例也通于经则不可黎氏曰被弑之君多不书者或彼国方有事变虽我畏其乱无使徃防之岂有贼未讨则不书邪此二传妄为之说也且蔡世子般弑其君固何般未讨而固亦书邪善观许悼弑而书者非他盖变生于内而不及国又般止欲没其弑逆之迹具礼其父我有使徃故书焉欧阳公止为弑得其旨矣
　　二十年
　　或问曰曹公孙防自鄸出奔宋刘氏谓言自鄸待放者然乎曰不然也经书自鄸奔宋纪实事尔葢与大凡出奔者同一义也待放之说不亦逺于经乎且华亥自南里出奔楚宋公之弟辰自萧来奔经尝先书其叛与入矣其书自某出奔则文同也亦可以待放言乎曰邦衡抑崇少蕴诸家皆谓防据邑以叛未及发而奔者何也曰此信公羊之说求之过而为之辞者也知公羊之误则先儒之说有不待辨
　　曰盗杀衞侯之兄絷任氏诸儒谓齐豹非卿故书盗然乎曰其称齐豹本乎左氏耳左氏称豹为司冦而絷夺之则齐豹为大夫矣亦当书名安得书盗乎
　　二十二年
　　或问曰刘子单子以王猛居于皇邦衡曰出而言居者如成君也朴郷谓居于皇为土地固其所有者何也曰二子以居字为重故为此言以愚观之不过王猛居于皇尔义有所归不在居之一字也
　　曰刘子单子以王猛入于王城先儒谓刘单挟天子以令诸侯而专国柄书而未足故再书于防然乎曰不然也此信公谷之弊也经书王室乱故刘单以王猛居于皇又以王入于王城耳其曰王猛则其所辅者正矣夫造乱者景王也作乱者王子朝与尹氏也安得以挟天子令诸侯者目之乎果如其言则刘单坐待王子朝之杀王猛也而可乎夫是以为挟天子令诸侯则尹子立子朝反得为正乎其所以再书者朴郷所谓二事者是也夫复何疑
　　二十四年
　　或问婼至自晋刘氏之说何如曰吕氏论之矣其言曰原父以三传不言叔孙而公羊言叔孙似是圣人本意因遂以为可褒而褒之世儒说经之凿举皆类此原父能知他人之凿而不自知其凿也惜哉
　　二十五年
　　或问鸜鹆来巢高氏谓鸜鹆所在有之鲁政出于三家昭公孤立于朝故鲁之公室荒凉寂静将为丘墟而鸜鹆穴处之禽来巢然乎曰经不言来巢于朝而来巢于国耳况经书曰有则前此所无孙氏所谓鲁无鸜鹆故言有者是也且鸜鹆不逾济安得所在有之乎
　　曰宋公卒于曲棘先儒谓不匿其私亲之恶故虽卒于封内而特书其地以别之然乎曰诸侯不为王事而卒于他所者皆书之故虽其封内之邑亦书之如晋侯卒于扈及此曲棘之类是也谓之讥其非所可也谓之不匿私亲之恶而特书其地以别之不可也
　　曰齐侯取郓先儒谓经书次于阳州见公未絶于鲁而季氏为不臣及书取郓见公已絶于鲁而逐于季氏为不君然乎曰不然也臣而逐君岂问已絶未絶哉
　　二十六年
　　或问公至自齐居于郓蘓氏诸儒谓凡公行而告庙则书至在外虽不告而书至为存公又谓称居于郓为存一国之防然乎曰不然也此即谷梁不外公之意而少变其辞者也书至自齐居于郓皆记实事耳圣人虽未尝不存公而此辞未可以存公解也其曰公至自齐者始公孙于齐次于齐境自齐境至于鲁郓岂非至自齐乎虽不告庙独不可云至自齐乎其曰居于郓又以见公之失其所也愚于本义既言之矣
　　曰天王入于成周莘老诸儒谓成周即京师然乎曰不然也成周与王城杜氏得之东莱言之亦详其言曰河南即郏鄏周武王迁九鼎周公营以为都是为王城洛阳周公营下都以迁殷顽民是为成周洛诰所谓我又卜瀍水东亦惟洛食者也平王东迁定都于王城王子朝之乱其党多在王城敬王畏之徙都成周邦衡亦曰宣十六年成周宣榭火成周若实王都当云京师宣榭火二十二年书王猛入于王城此书天王入于成周二者若俱京师则何必异名焉周之东都非王者旧居之地无坚城可扞衞故三十二年诸侯遣大夫共城之三子之说可据矣
　　二十七年
　　或问曰呉弑其君僚刘氏诸儒谓称国以弑为众弑君之辞谒余祭夷昧不与子而与弟凡为季子也季子使而亡焉僚者长庶也即之是废让而毁义以成篡国人莫说故谓之众弑君之辞又谓国宜之光故称国以弑者吴大臣之罪春秋归罪大臣也然乎曰不然也此执襄二十九年公羊之说与今左氏之言求其必合于经之弊也予于公羊左氏既言之矣请复申之今据公羊而论使僚不当立光当辨于即位之时今僚立而光臣之矣一旦弑之则是弑君也春秋书曰呉弑其君僚所以正名也如以众不悦其立匿其弑君之贼而书众弑其君则是许其弑也不可以训矣其曰归罪大臣而遂舍光之罪则是弑君者得以匿其名而立不正者蒙弑君之罪真伪不辨轻重失伦亦非所以垂敎也先儒必欲合传于经也故牵挽附防以成其说而不顾理之不可通读春秋者能考襄二十九年公羊之谬则于此自知经传之不可合矣
　　二十九年
　　或问曰公自干侯居于郓任氏谓公孙于齐次于阳州而至以齐今公如晋次于干侯而不至以晋者所以罪晋也然乎曰不然也此以凡例求其必同而不知其凿者也师氏有言曰公至自齐齐侯见公也公至自干侯晋侯不见公也义虽未尽而意近之矣
　　曰齐侯使髙张来唁公许氏谓高张不地以公居郓犹以晋志故称来邦衡亦谓来从国内辞者不与季氏得有其国也然乎曰不然也此一字褒贬之弊也前书唁公于野井不可言来也此先书公至自干侯居于郓矣故言来也制言之体当如是尔夫不与季氏得有其国岂在来之一字乎曰康侯引式防之诗谓以事求人而人不有其事是防君之故以身下人而人不有其身是谓防君之躬者何也曰诗言防君之故者非为君之故也非为君之故胡为乎使我在此中露乎防君之躬者非为君之躬也非为君之躬胡为乎使我在此泥中乎如此而已苟为不有其事不有其身则下句胡为乎之文不可得而通矣此非本义所关虽不辨可也
　　三十年
　　或问公在干侯先儒悉谓存公者然乎曰不然也此谷梁之说诸儒从之而不求诸经防尔春秋为一嵗之始书公在干侯者圣人伤世变之心也一嵗之始诸侯当奉天子所颁之正朔以告于庙退而听政而公乃失国名寄干侯圣人伤世变之心何如也岂特存公而已直欲讨逆罪返公于正而后已耳夫鲁之失政原于诸侯之不有天子故大夫不有诸侯况世卿当国庸君暗弱权既下移上复失道以至壊乱而莫之救春秋歴书诸侯大夫防盟侵伐而终之以此其所以为后世戒深矣岂存公二字所能尽哉
　　曰徐子章羽奔楚刘氏石氏诸儒皆谓书名与谭溢三子异者三子力不胜而奔故不名徐子则既服而后奔故名然乎曰此以名字褒贬之也凡诸侯失地者皆名则徐子之名固当三子之不名或鲁史不详圣人不得而益尔若力不胜与既服之说则断不可
　　三十二年
　　或问诸侯大夫城成周先儒谓城王都不可以不书又谓不曰城京师而曰城成周谓京师众大之称成周为地名与列国等者然乎曰不然也城王都者常事也以大夫而城成周岂常事哉非常不可以不书非谓城王都不可以不书也京师者春秋所谓王城者也即河南郏鄏之地武王迁九鼎周公营之以为都洛诰所谓我乃卜涧水东瀍水西者也成周者洛阳也周公营下都以迁殷之顽民是为成周洛诰所谓我又卜瀍水东者也平王东迁定都于王城杜氏谓王子朝之乱其余党多在王城敬王畏之徙都成周是也先儒误以成周即京师故有众大之称与地名之说未足据也夫京师无定所王之所都即为京师河南郏鄏前日之京师叔孙得臣如京师晋人执曹伯归之于京师是也成周洛阳今日之京师晋人执宋仲几于京师是也今书成周以别其非前日之京师尔于二十六年既引先儒之说辨之矣曰吕氏谓周室衰防诸侯犹勤为先王之德泽犹有存者然乎曰当时臣逐君庶篡嫡先王之德泽尽矣今即此事而论天子不安其居而居于成周而诸侯之大夫仅一城之则春秋岂为先王德泽之存而书之哉








　　春秋或问卷九
　　钦定四库全书
　　春秋或问卷十　　　　元　程端学　撰
　　定公
　　元年
　　或问曰定公不书正先儒谓昭公不得正其终定公不得正其始然乎曰朴郷曰正者天子之正朔也天子颁之诸侯诸侯受而颁之于其国故于人君即位之始皆书王正月以见其受正于天子也似非正始正终之义盖是年昭公已薨而定公未立在礼先君既终而嗣君继世不可以一年而二君故以先君之末年犹系之先君至明年而后系新君之元年此书法也昭公以十二月薨则今年春不得以系之先君之末年矣而定公又以六月而后即位故今年春不得如他君之例而系以王正月但如常年书王三月尔观圣人所书六月癸亥公之丧至干侯所谓公者昭公也戊辰公即位所谓公者定公也则是定公未即位之前犹是昭公之鲁及定公既即位然后追书今年春皆为定公元年尔此所谓不可一年而二君也史书之体也
　　曰十月陨霜杀菽菽豆之縂名至秋而皆熟兹已十月不维其时而见杀于霜故以害民食而书之事岂不顺而子独不然何也曰读经者当先颂一经之大义则其小义有不通者阙疑可也苟唯小义之必通而不顾大义之所在则支离穿凿不自知其失经意矣今改正朔而不改月数大义也吾于或问既辨之矣且春秋二百四十二年之间以夏正言之皆可通也其可疑者独此一事耳吾安得以一事而遂疑二百四十二年之事乎况菽之为物董子以为草之强者五行志以为难杀之草吾虽未深信之然岂无说而遽以小义乱大义乎
　　二年
　　或问曰公如晋至河乃复先儒谓意如上不请于天子下不请于方伯而立定公故晋怒而公徃朝晋辞公而复故明年因防而请盟于臯鼬然乎曰黄氏曰恐待晋之过厚也不独晋无此意当时亦未尝有此说也
　　四年
　　或问曰公防刘子诸侯于召陵侵楚先儒谓传书伐而经书侵一以为罪楚一以为陋之何也曰此因传疑经与一字褒贬之弊也左氏此传错乱不可攷叶氏辨之矣何以信传而疑经哉春秋伐曰伐侵曰侵録实事而义自见者也使本书伐而孔子改曰侵以罪楚以陋诸侯则春秋非实録矣
　　曰公及诸侯盟于臯鼬先儒谓书公及为鲁志者何也曰此谷梁之说也予既言之矣曰石氏谓书诸侯盟防天子之大夫何也曰此褒贬之说也陆氏谓刘子不与者得之若恶防天子之大夫固当书刘子以见义苟削刘子之名人岂知其可恶哉
　　曰伯卒于会石氏谓齐桓伐楚许男卒于师书之如在国以齐桓安之也晋定伐楚为臯鼬之盟伯卒于防为晋侯之德衰然乎曰不然也卒于师则书师卒于防则书防皆纪实事耳石氏之云其诸一字褒贬抑扬与夺之说与
