<!-- { "loadSidebar": true } -->
　　九年纪季姜归于京师杜氏云书字者伸父母之尊二传亦然皆非也纪季姜归于京师尔何忽伸父母之尊乎彼齐侯送姜氏于讙则可言曰虽爲邻国夫人犹曰吾姜氏当是时齐侯亲送之故必去夫人以伸父母之尊今此纪侯不亲送女无故伸父母之尊义不相符也又三家所以云云者见其不称氏而称字耳此犹知二五而不知十也但言姜氏归于京师则似别一姜氏故须冠纪以别之旣冠纪以别之不得复云纪姜氏也妇人以字配氏乃其常例譬犹伯姬叔姬矣然齐侯送姜氏不言孟姜者孟姜即鲁之夫人鲁之臣子所不敢字也鲁于季姜亦臣子耳何故字之鲁虽臣子犹诸侯也有不纯臣之义鲁又主防文复不可言纪姜氏故得书纪季姜也此圣人作经随所深浅各尽其义而不相乱也
　　曹伯使其世子射姑来朝左氏曰賔之以上卿礼也然则传言鲁之得礼非言曹也杜云诸侯之适子摄其君则以皮帛继子男此周礼文也然则杜以曹世子爲得礼矣非也周礼称继子男者诸侯朝天子有时不得后其期故老疾者使世子摄己事而往其位继子男之后而见天子急述职也诸侯闲于王事则相朝相朝本无时曹伯虽有疾何急于朝鲁而使世子摄哉是欲使其子亢诸侯之礼审也何可谓之礼
　　十年齐侯衞侯郑伯来战于郎左氏曰我有辞也郑人请师于齐齐人以衞师助之故不称侵伐先书齐衞王爵也非也经云衞侯传云衞师自不同矣又主爲此战者郑人也郑当先序以见其罪何故反推齐爲先乎虽欲明鲁不失周班不虞反匿郑人之恶也且鲁之以周班后郑乃在数年之前今此三国固顚倒班次而来矣顺其事以书之足以见郑人首恶不言侵伐而言来战足以明鲁人有辞而反蔽匿郑志非襃贬之防也且郑忽救齐之时经无鲁人往齐者又明其妄矣
　　十一年宋人执郑祭仲杜氏云不称行人罪之也非也传云诱祭仲而执之此乃非行人假令仲无罪犹不书行人也何足以效其襃贬哉
　　突归于郑杜氏云爲宋所纳故曰归非也自祭仲君之尔若宋纳之何不言纳乎又曰不称公子从告也亦非也诸侯之子未爲大夫自不称公子也称公子皆已爲大夫贵者也又曰文连祭仲故不言郑亦非也此下有郑忽出奔衞文亦与祭仲相连何故独言郑乎
　　郑忽出奔衞杜氏云庄公旣葬不称爵者郑人贱之以名赴非也诸侯在丧于其封内三年称子又一年不二君故逾年改元此通制耳岂有旣葬称爵者乎杜氏见春秋乱世诸侯旣葬称爵者多意以谓礼当若此矣独不顾一年不二君逾年改元之义乎且茍以春秋诸侯旣葬称爵爲非失礼者彼臣弑其君子弑其父亦常常有之宁复可信其爲礼哉又曰郑人贱忽以名赴亦非也春秋之襃贬仲尼盖自谓丘有罪焉岂专从赴而已假令实贤而不令之臣汚毁其君以赴诸侯春秋固亦从之邪且以义观之忽正突不正而突篡忽二者孰爲可贱乎何以顚倒若此哉
　　十二年及郑师伐宋丁未战于宋左氏曰宋无信也杜氏云尤其无信故以独战爲文非也且上三国伐鲁鲁有辞故三国以独战爲文今尤宋无信反使鲁以独战爲文何哉向令不以独战爲文者可云及郑师及宋人战于宋乎又可云及郑师伐宋宋人及我师战乎要是鲁郑伐宋战于其国宋人不出主名故文须先言伐后言战耳此与齐人伐衞衞人及齐人战相类也所縁之端内外异故故如此尔岂苟欲尤宋哉且凡春秋盟防未尝不恶也又非独于此尤宋无信而已也
　　十三年公防纪侯郑伯及齐侯宋公衞侯燕人战齐师宋师衞师燕师败绩左氏曰宋多责赂于郑郑不堪命故以纪鲁及齐与宋战不书所战后也杜氏云公后其地期而及其战非也若宋郑相怨郑爲此战者郑当序纪上宋当序齐上何故反顚倒之乎公虽不及其防期而及其战期自当没防地而举战地今何故反没战地乎以例理推之前年我师及郑人伐宋战于宋地故宋人今歳来报怨也宋虽报怨齐实主之故齐序上也战于宋时在其城下可得言战于宋今亦战于城下不可得言战于鲁故不举地也岂郑以纪鲁战者乎岂有鲁不及其防地者乎左氏又曰郑人来脩好按鲁郑同好未尝有隙何故忽脩之是见明年防于曹因说此尔十四年乙亥尝左氏曰书不害也非也记灾而书其不害何益于敎乎火不害粟此亦物之不爲灾者于例当不书何故自书于上又自解释于下乎茍令御廪灾在乙亥之后当不复见其不害矣
　　十五年郑世子忽复归于郑杜氏曰称世子者逆以太子之礼非也忽出奔时非君也又不言世子则读春秋者未知忽之爲正欤突之爲正欤然而突称郑伯矣突之称郑伯非正也谓忽世子者所以见正也岂以其用太子之礼逆忽哉郑人虽以太子之礼逆忽及忽之至岂不君忽乎其赴于诸侯故当谓忽归爲君也岂曰忽归爲太子也春秋欲贬忽者宁在其以太子之礼逆忽乎盖不知而言之
　　邾人牟人葛人来朝杜氏云皆附庸世子也非也世子不当摄君朝凡春秋所书世子朝皆贬也应不没其名十六年伐郑按传例与谋曰及不与谋曰防此称公防则不与谋者也而正月防于曹传云谋伐郑乃是与谋与谋而称防何邪杜云鲁讳纳不正非也本说与谋与不与谋之例者欲以微文见襃贬也所谓主人习其读而问其传未知己之有罪者也而又反易事实以防爲及以及爲防则奚知本不设防及例邪春秋王法也非茍徇人之情而已如鲁人自知其罪而讳避不言此固春秋所当正也何故縁其不肖之意与之比周掩匿邪且鲁人唯不知义故伐郑岂复稍避与谋之名哉伐郑故不耻也与谋何足耻乎
　　十七年公防邾仪父盟于趡按隐元年传曰嘉之也彼时嘉之似云隐公初即位继好息民耳今与桓公盟则亦何嘉若诸侯盟防每辄见襃是春秋不讥盟也何爲独仪父受襃他国未尝受襃乎明此不知春秋之意谬説之耳且邓谷皆大国身自朝鲁反以爲僻陋名而贱之邾附庸也亢鲁而盟盟辄见襃何春秋之难晓若此蔡季自陈归于蔡左氏曰蔡人嘉之也按此蔡人嘉之则必蔡人逆之矣蔡人逆之于左氏例当言入不当言归何故言归乎
　　葬蔡桓侯杜氏云称侯盖谬误岂非不知而作者邪读圣人所爲书已所不晓因以爲谬矣苟非不知而作何以及此

　　春秋权衡卷二
　　钦定四库全书
　　春秋权衡卷三　　　　　宋　刘敞　撰
　　庄公
　　元年正月左氏曰不称即位文姜出故也非也此年三月文姜始逊于齐此时未出何故不即位原传此意当为文姜与桓俱行未有至文故云出耳不知夫人行不以正者至皆不书也且文姜弑君自絶于鲁庄公何故不忍即位乎庄公不忍即位文姜感之而还则庄公已忘文姜弑其父矣何以文姜又逊于齐乎实说桓公薨于齐祸起于文姜而成于齐侯而死于彭生鲁人知彭生之杀公而不知齐侯之怒公故于赴齐日请以彭生除之齐人杀彭生鲁人则以谓怨已报矣乆之事泄乃始责让文姜文姜用是逊于齐也若桓公之丧独归文姜不随则鲁人固以知文姜之杀其君何有独请于齐诛彭生而已又何能迁延明年三月乃始责文姜而出之
　　夫人孙于齐左氏曰不称姜氏絶不为亲礼也杜氏云姜氏齐姓于文姜之义冝与齐絶而复奔齐故于其奔去姜氏以示义非也寻左氏之意似云鲁絶文姜不以为亲乃中礼寻杜氏之意则云文姜絶齐不以为亲乃中礼杜氏非也夫文姜亲弑其君今事觉出走假令不奔齐犹不足以自赎春秋岂为此示法哉今复有一文姜通其兄弟谋杀其夫而出奔异国者宁可为礼邪宋襄之母获罪于君归其父母之国及襄即位欲一见之而义不可得作河广之诗以自悲然宋襄亦不迎而致也为尝获罪于先君不可以私废命也孔子论其诗而着之以为宋姬不为不慈襄公不为不孝况文姜之罪大絶不为亲何嫌于义哉
　　单伯送王姬杜氏云命鲁为主故单伯不称使也非也若命鲁为主单伯称使以见王命之来乃冝矣不称使非义也又十四年经单伯防齐侯宋公卫侯郑伯于鄄称单伯防诸侯单伯则为鲁人明也犹曰叔孙豹防晋赵武楚屈建矣若单伯为大夫则应书单伯齐侯防干鄄不得属防于单伯也属防于单伯单伯非周人审矣筑王姬之馆于外左氏云为外礼也非也为雠主防而不知辞乃以筑外自诬曰我庶几得礼哉是何足以言礼也按公羊以为主王防者必改筑则馆为王姬之舍矣而据杜氏之说则馆为亲迎之所二者虽所见不同窃以谓如公羊之说是何者路寝则不可小寝则嫌羣公子之舍则已卑其道必为之改筑此理之必然者王使荣叔来锡桓公命杜云襃称其徳也非也若实然者王何以去天乎
　　王姬归于齐杜云不书逆公不与接非也若不与接则向者何得云虑其亲迎筑馆于外乎筑馆于外夲虑其亲迎故避庙中相接耳非都不与接也如实都不与接则虑其亲迎筑馆于外之说为虚如虑其亲迎筑馆于外之说为实则公不与接之说为谬
　　三年溺防齐侯伐卫左氏云疾之也杜云疾其专命非也若专命者固应如公子豫之例不书于经矣公子豫何以都不书溺何以书名而去氏赏罚不可知谁能通之哉柔防宋公非专命也侠卒非专命也又何以不氏邪如夲自当不氏何以独谓溺专命邪
　　四年纪侯大去其国杜氏曰以国与季季奉社稷故不言灭非也纪国未灭纪侯去之势不得言灭非为季也又曰不见迫逐故不言奔亦非也若不见迫逐何故去乎所以去者正为齐所迫耳又曰大去者不返之辞亦非也大去即奔耳义有所诡故曰大去非大去之外别有奔也
　　齐侯葬纪伯姬杜云齐侯加礼初附以崇厚义故摄伯姬之丧以纪国夫人礼葬之如杜此说谓春秋襃齐得礼也非也逐人之君葬其夫人此正春秋所贬者何谓以崇厚义固若此乎凡葬者臣子之事也称齐侯葬伯姬其贬已见矣
　　五年郳犁来来朝左氏曰名未王命也若然则未王命者当名何以仪父不名乎若曰仪父与公盟继好息民故字以贵之则来朝者岂不欲继好息民乎独不贵之何哉岂谓朝者不如盟者乎且礼诸侯有朝礼无盟礼则朝冝受襃过于盟今反不及盟乎
　　六年卫侯朔入于卫杜云朔为诸侯所纳不称归者朔惧失众心以国逆告也非也当是时公亲纳朔朔之入国公所亲也假令卫不来告史犹自书之也何待卫告哉且卫人恶朔而诸侯强纳之其赴于诸侯固当从诸侯纳之之例以归为文明此诸侯之力也何敢忘诸侯之力而以国逆诬诸侯哉且令朔惧失众心故改归为入者徒足以罔诸侯耳何足以结众心乎众心之得失不在于改归为入也设令以入赴诸侯而能使众心安之犹有可诱今虽以入赴诸侯实无预于得众心也卫又何为忘诸侯纳己之惠改归为入乎用此言之归不主于诸侯入不主于国逆故使其说错乱而不可训晓者也
　　传曰君子以二公子之立黔牟为不度非也王人子突救卫春秋贵之则是黔牟王所欲立也篡王所立朔则有罪今朔不见贬而黔牟顾先防恶岂春秋意哉又朔比衎黔牟比剽两两相似而左氏君剽而退黔牟存朔而絶衎赏罚无章莫此甚焉
　　七年星陨如雨左氏曰与雨偕也非也吾于谷梁既言之矣
　　无麦苖左氏曰不害嘉谷也非也大水无麦苗此圣人为记灾而书耳言其不害嘉谷何益于敎乎且隐元年例曰凡物不为灾不书今不害嘉谷是水不为灾也水不为灾不应书大水也大水矣无苗麦矣而犹谓不害嘉谷罔也
