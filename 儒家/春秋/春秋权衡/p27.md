<!-- { "loadSidebar": true } -->
　　五年晋人执虞公谷梁曰其曰公何也犹曰其下执之之辞也其犹下执之之辞何也晋命行乎虞民矣非也五等之爵有尊卑矣襃贬进退宜以其类岂有贬之而反崇其爵哉且仲尼欲以见虞公不仁犹其民执之者则冝若梁亡之例书虞执其公则可谓云尔已今春秋乃曰晋人执虞公非其下矣何谓其下执之邪
　　八年用致夫人谷梁曰言夫人而不言氏姓立妾之辞也近之矣未尽也夫称夫人而谓之用致此立妾之辞也不言氏姓不为见其妾也盖有深义矣非谷梁所能见
　　九年晋里克杀其君之子奚齐谷梁曰其君之子云者国人不子也非也欲云弑其君则一年不二君欲云弑其子则子不可特称欲云子奚齐且乱于里克之子欲云晋里克杀晋子则子当系先君而言且不当殊晋子于里克也故云君之子尔以谓国人不君故系于君可谓言辩而理非
　　十年晋杀其大夫里克谷梁曰其以累上之辞言之何也杀之不以其罪也其杀之不以其罪奈何里克所为弑者为重耳也非也假令重耳贤便可弑彼以立此乎又曰夷吾曰是又将杀我乎故杀之不以其罪也亦非也夷吾既云是又将杀我矣此其责弑二君之言也可谓杀不以其罪者乎
　　十二年楚人灭黄谷梁曰管仲死楚伐江灭黄桓公不能救故君子闵之也非也书楚人灭黄何以见其闵乎且谷梁谓灭国有三术中国日卑国月夷狄时夫黄非夷狄也今灭而书时是屈之使从夷狄矣曽以是为闵乎
　　十四年沙鹿崩谷梁曰无崩道而崩故志之也非也春秋正名名者出于理者也无崩道则亦无崩名矣今谓之崩而曰无崩道可谓理乎然则沙非山名也鹿非山足也谓沙鹿山是也谓沙山之鹿非也
　　冬蔡侯卒谷梁曰诸侯时卒恶之也非也君薨臣赴赴以日月此礼之常也臣子少慢则赴不具日月大慢则都不赴春秋不改者因文可以见也若必以恶此君则卒书时者郑厉公卫恵公内则篡国外则叛王何为春秋不恶之哉
　　十五年齐师曹师伐厉刘子曰以谷梁例言之曹无师曹师者曹伯也于此冝问曹无师其曰师何曹伯也曹伯则曷为不言曹伯以其不言齐侯不可言曹伯也其不言齐侯何也以其不足乎扬不言齐侯也乃可以充谷梁子之例矣而于此遂都不言何哉岂齐侯伐厉为有罪当贬称师乎抑齐师无罪曹伯有罪贬称师乎向者牡丘之会亦先次后救事与聂北同何不曰齐师宋师陈师卫师郑师许师曹师盟于牡丘遂次于匡乎推此以较前后知所谓曹无师以其不言齐侯不可言曹伯皆妄说虽使谷梁复生雅亦不能持其论
　　己卯晦震夷伯之庙谷梁曰晦冥也安知非晦朔之晦乎又曰夷伯鲁大夫也说者因谓夷諡伯字也亦非也吾于左氏既言之矣
　　晋侯及秦伯战于韩获晋侯谷梁曰晋侯失民矣以其民未败而君获也非也凡为君而见获茍不失民将焉取之顾春秋所以不书师败绩者举君获为重耳且谷梁以宣二年宋师败绩获宋华元为尽其众以救其将明华元之得民然则华元以败绩得民为襃晋侯以不败失民为贬即有上不及华元下不为晋侯而获者春秋欲何书之今以一为襃以一为贬未有常辞也吾请求其常辞如何
　　十六年六鹢退飞过宋都谷梁子曰石无知之物故日之鹢微有知之物故月之非也言是月者宋不告日嫌与五石为一日故分别之耳谷梁本以日月解经因此以诬圣人欲后世信之岂实然乎
　　公子季友卒谷梁曰称公弟叔仲贤也非也言季友之贤不过季子来归足矣死之日非复贤也且书季友云贤则书仲遂亦可谓贤乎
　　十七年灭项谷梁曰孰灭之桓公也何以不言桓公为贤者讳也非也吾既言之于公羊矣
　　十八年宋师及齐师战于甗谷梁曰战不言伐客不言及言及恶宋也非也正月伐齐者宋公也五月战于甗者宋师也战不言伐于此何妨乎又客不言及言及以谓贬矣庄二十八年齐伐卫卫人及齐人战彼时谷梁亦以春秋恶齐则何不使齐及卫乎郑为谷梁起废不能深见举之病反举卫人以为比是药之使亟也邢人狄人伐卫谷梁曰狄称人何也善累而后进之伐卫所以救齐也功近而徳逺矣非也吾于公羊既言之矣
　　二十年西宫灾谷梁曰谓之新宫则近为祢宫以諡言之则如防之然以是为闵宫也非也谷梁不云亲之非父尊之非君继之如君父者受国焉尔者乎何为不可谓之新宫且新宫非祢宫也以新宫近祢宫而更谓之西宫是推而逺之矣比称諡不亦愈防乎
　　二十一年执宋公以伐宋谷梁曰以重辞也非也直云执宋公以伐宋文理尽矣不可改易非于其间曲有轻重也
　　二十二年宋公及楚人战于宋师败绩谷梁曰春秋三十有四战未有以尊败乎卑以师败乎人者也非也适宋公以师败乎人尔春秋据事实録非以为襃贬也今年及邾人战于升陉谷梁曰不言及之者为内讳也盖指鲁公公尊人卑何谓未有以尊败乎卑者哉又曰以尊败乎卑以师败乎人则骄其敌襄公以师败乎人而不骄其敌何也责之也吾不知于春秋何以为骄其敌何以为不骄其敌其骄其敌也如何襃之其不骄其敌也如何责之所以为襃之责之也如何书之今此宋公谷梁以谓不骄其敌者于经何以验之哉又曰众败身伤七月而死如此何不书宋公败绩乎郑虽强为解不足文之又曰道之贵者时其行势也似责宋公不早击楚于险而失机会也何其悖乎如宋公之用心不鼓不成列懔懔乎忠厚有徳之人哉虽师败国削犹非其耻也春秋岂恶其不能以诈取胜哉凡之战公羊以为襃谷梁以为贬言贬者非也言襃者亦未是吾各论之矣
　　二十三年齐侯伐宋围闵谷梁曰伐国不言围邑此其言围何也不正其以恶报恶也非也假令但书伐宋不书围闵岂不恶之哉恶之不待围闵而见亦何必书围闵哉若复一国以恶报恶伐而不围则春秋遂可虚増围邑以见之乎
　　宋公兹父卒谷梁曰其不何也失民也其失民何也以其不教民战则是弃其师也非也宋公不忍厄人于险而致败尔岂不教民战者乎审如谷梁言之败何不书宋弃其师乎周末时诸侯交争耻守信而好竒功故谷梁子亦以宋公为非
　　二十五年宋杀其大夫谷梁曰其不称名姓以其在祖之位尊之也非也春秋非孔氏家牒当为后世书法耳何得擅讳其祖名哉且传曰子所雅言诗书执礼皆雅言也又曰临文不讳若诗书执礼皆雅言而临文不讳安得讳祖之名遂不书乎
　　楚人围陈纳顿子于顿谷梁曰盖纳顿子者陈也非也观其文可以见其缪矣又何辨乎
　　公会卫子莒庆盟于洮谷梁曰莒无大夫其曰莒庆何也以公之会目之也非也直云卫子莒人岂不可乎在春秋之中此类多矣何独至于庆也而目之乎向令但会莒庆而无卫子谓之目云犹有可诿今卫子之外又目庆也吾知谷梁必将窘于此而莒无大夫之説不可复恃矣
　　二十六年公会莒子卫速盟于向谷梁曰公不会大夫其曰速何也以其随莒子可以言会也此例亦多矣何为独发于此
　　齐人侵我西鄙公追齐师至酅弗及谷梁曰人微者也侵浅事也公之追之非正也按谷梁例苞人民驱牛马曰侵今齐为无道至如此矣追之是也反蒙不正之贬乎又曰弗及者弗与也可以及而弗敢及也内辞也然则谷梁讥公之弗敢及又何云追之非正乎
　　楚人伐宋围缗公以楚师伐齐取谷谷梁曰伐国不言围邑此其言围何也以吾用其师目其事也非道用师也非也楚自以人伐宋公自以师伐齐人之与师异矣岂一哉吾于公羊既言之矣
　　二十八年晋侯侵曹晋侯伐卫谷梁曰再称晋侯忌也非也即实再出何以知之
　　公子买戍卫不卒戍刺之谷梁曰先名后刺刺有罪也非也会不言所为言所为皆讥也然则刺不言所坐言所坐皆讳也少文矣
　　晋侯入曹执曹伯畀宋人谷梁曰以晋侯而斥执曹伯恶晋侯也非也向若称晋人执曹伯则谷梁毋乃又如齐人执陈袁涛涂而讥其逾国以执乎
　　盟于践土谷梁曰讳会天王也非也若实防天王者罪大矣可得讳乎
　　卫侯郑自楚复归于卫谷梁曰复者复中国也归者归其所也此语无理盖不足辨又曰郑之名失国也亦非也诸亡国者春秋尚不忍悉名之况郑之国未亡乎又卫侯前出奔今复归出时可谓失国未尝名复归可谓得国反名之此乃吾所不解也
　　天王守于河阳谷梁曰全天王之行也非也天子巡守者巡所守也云天王巡于河阳可矣言天王守于河阳何哉
　　公朝于王所谷梁曰朝于外非礼也然则天王在是诸侯可勿朝乎又曰会于温言小诸侯温河北地以河阳言之大天子也非也温与河阳大同小殊非一地也言诸侯天王大小反不明必待地乃明乎又曰日系月月系时以晋文之行事为已颠矣亦非也晋文行事之颠岂患不见乎必待日月乃见哉此皆不足以论春秋晋人执卫侯归之于京师谷梁曰此入而执非也正自执之尔何必入乎
　　曹伯襄复归于曹谷梁曰天子免之因与之会其曰复通王命也非也即天子免之何故犹名乎且卫侯郑复归于卫谷梁谓其名者失国也今如曹伯襄但见执尔非失国也何故亦名
　　二十九年介葛卢来谷梁曰其曰来卑也非也牟人葛人亦可谓卑矣何以得言朝哉
　　三十年卫侯郑归于卫按谷梁前二十八年云郑之名失国也然则此非失国者何以亦名之又前云复者复中国归者归其所然则此亦复中国此亦归其所何不曰复归乎
　　公子遂如京师遂如晋谷梁曰此言不敢叛京师也然则此固鲁公当时意尔春秋据事先后而书本无异者何强解乎
　　三十一年乃免牲谷梁曰乃者亡乎人之辞非也此又自当云乃非若乃克而克可移易者也何谓人亡乎
　　三十二年十有二月己卯晋侯重耳卒按十七年齐侯小白卒谷梁曰此不正其日之何也其不正前见矣然则小白不正卒不得书曰以其不正前见故得书曰也今重耳亦不正者其不正前未尝见则卒不当日而日之何哉
　　三十三年晋人及姜戎败秦师于殽谷梁曰不言战而言败狄秦也非也此传云晋人及姜戎要而击之殽夫要而击之则非战矣春秋可得强书战乎且平心论之晋则背殡厄人于险而秦反见狄不亦误哉又曰徒乱人子女之教无男女之别此吾所不知也又云秦之为狄自殽之战始也吾则知之矣此传妄也谷梁公羊左氏三家说经多同异不相能久矣此之所是彼以为非彼之所是此以为非未易据此难彼也吾欲且置彼二家之言秦穆贤而以诗书决之傥可乎按诗秦自襄公始为诸侯及穆公而大矣言穆公之事不闻自殽之战而狄也若求于书秦穆公败于殽悔过自责作秦誓仲尼取以次三王之末因此论之秦之不为狄自殽之战始则可矣未见其始为狄也
　　文公
　　元年楚世子商臣弑其君髠谷梁曰日髠之卒所以谨商臣之弑也非也即不日者乃不谨商臣之弑乎日之何当
　　二年及晋处父盟谷梁曰何以知其与公盟以其日也非也公盟不日者多矣何以能必之
　　四年逆妇姜于齐谷梁曰逆者谁也亲迎而称妇或者公与曰公也非也谷梁既云亲迎而称妇则称妇乃宜也又何以见其非成礼于齐乎【非责也】且令非成礼于齐者云公如齐逆妇姜足矣文不当没公没公者唯所隐讳乃然耳至于刺讥常事未有没公也此似不识春秋不但失解而已
