<!-- { "loadSidebar": true } -->
　　陈人杀其公子御寇谷梁曰言公子而不言大夫公子未命为大夫也其曰公子何也公子之重视大夫命以执公子然则谷梁谓凡公子未命为大夫皆得称公子矣非也公子虽亲然天下无生而贵者是以命为大夫则名氏得两通未命为大夫则得称名不得称公子观小白去疾亦可以见之矣
　　二十三年荆人来聘谷梁曰其曰人何也举道不待再非也此乃使臣得言荆人尔即欲进之使称人者何不变荆云楚而反冠人以荆乎荆为狄之人为进之且进且狄乎赏罚乱此吾所不晓也
　　二十四年大夫宗妇觌用币谷梁曰礼大夫不见夫人非也君祭于庙大夫夫人俱在其中可得勿见乎然则不见者殆谓不常见尔今夫人始至而大夫见之是礼然矣何谓非礼乎
　　赤归于曹郭公谷梁曰赤者郭公之名然则春秋何苦不曰郭公赤归于曹乎言郭公赤足以见其为国君言归足以见其外归而颠倒迷错如此何哉梁亡郑弃其师纪侯大去其国虽指意卓佹然文义自明未有改易首尾如此者也盖有不知而作之者岂谓是邪
　　二十五年陈侯使女叔来聘谷梁曰其不名何也天子之命大夫也非也天子大夫可不名耳若天子命之为此国大夫者可得不名乎吾于公羊既言之矣
　　伯姬归于谷梁曰其不言逆何也逆之道微无足道焉尔非也春秋常事不书故不言伯之来尔二十四年公如齐逆女谷梁曰逆女恒事也不志然则谷梁既以知逆女之不志而犹云云似目见豪毛而不见其睫也
　　二十六年曹杀其大夫谷梁曰大夫而不称名姓无命大夫也非也天子建国诸侯立家虽尊卑不同而岂无命哉诸侯大国三卿皆命于天子次国三卿二卿命于天子小国三卿一卿命于天子大国之卿三命次国之卿再命小国之卿一命其于王朝皆士也三命以名氏通再命名之一命略称人周衰礼废强弱相并卿大夫之制虽不能尽如古见于经者亦皆当时之实録也故隐桓之间其去西周未久制度颇有存者是以鲁有无骇柔侠郑有宛詹秦楚多称人至其晚节无不名氏通矣而邾莒滕薛之等曰已益削转从小国之例称人而已说者不知其故因谓曹秦以下悉无大夫患其时有见者害其臆说因复造架无端以饰其伪然此不足怪也彼固不知王者诸侯之制度班爵云尔其又足辨乎二十七年公子友如陈原仲谷梁曰讳出奔也非也吾于公羊既言之矣
　　莒庆来逆叔姬谷梁曰不正其接内故不与夫妇之称也非也春秋刺诸侯之不亲迎而使臣者则夺其使文夺其使文矣故莒庆之来不得复曰逆女乱于逆君夫人者也然则书叔姬自其理然岂恶其接内哉凡大夫而越境逆女此诚春秋所贬者然而以谓书叔姬者不与夫妇之称不亦缪乎不亦缪乎
　　二十八年卫人及齐人战卫人败绩谷梁曰战则是师也其曰人何也微之也非也凡道春秋通例皆曰将卑师少称人何忽至于此而以谓微之乎又曰其人卫何也以其人齐不可不人卫也亦非也齐有罪则微齐卫有罪则微卫则可谓明矣今欲微齐因遂微卫齐则有罪矣卫则不知也而曰不可不人卫所谓不可者安在哉又曰卫小齐大其以卫及之何也以其微之可以言及也亦非也卫欲战则卫及齐齐欲战则齐及卫春秋恶战故常分别祸之所从起耳不为国大小也又曰其称人以败何也不以师败于人也亦非也设令齐将尊师众而败卫将卑师少而胜岂得不书师败于人哉春秋之义王道也春秋之事史记也圣人岂必私以已意増损旧史而后见其道哉
　　筑微谷梁曰山林薮泽之利所以与民共也虞之非正也非也此自筑邑尔非园囿也以园囿解之惑矣大无麦禾谷梁曰大者有顾之辞也于无禾及无麦也非也于是经无水旱之变安得忽无麦禾哉说者或云实秋水伤稼讳之不言或云土不稼穑二物不成或云不劝农事故无灾而饥皆失也若有秋水何故不书茍民食不足国家且危而顾避耻讳忘遇灾而惧之意岂春秋之训哉若土不稼穑不劝农事者鲁应犹有仓廪之旧不应遂至告籴于邻国也又春秋当书麦禾大无不当反书大无麦禾也且麦禾之相去逺矣方其无麦则固书麦大无方其无禾则固书禾大无何乃待无禾然后书无麦哉近上七年秋大水无麦苖知水伤之也麦强而苖弱二者俱无非待苖乃书麦也或谓一灾不书是又不然陨霜杀菽菽一物也何以独书乎推验事实由鲁不务蓄积日损月削以至于麦禾大尽而后觉之非今歳之事也是以不言水旱亦不言饥明是歳实无水旱民实不饥或曰如此当曰麦米不当曰麦禾吾曰古者无道禾非米者聘礼有禾有米不云禾非米也古之行礼用禾者多然则鲁实无禾不足以待国用非无米也
　　二十九年城诸及防谷梁曰以大及小也非也若言诸防则似一城故从所先城记尔
　　三十年齐人降鄣谷梁曰鄣者纪之遗邑非也何以必知其纪之遗邑乎
　　公及齐侯遇于鲁济谷梁曰及者内为志焉尔遇者志相得也非也设若外为志又志相得者便云公会齐侯遇于鲁济乎
　　齐人伐山戎谷梁曰其曰人何也爱齐侯乎山戎也又曰则非之乎善之也非也春秋以人贬之云尔岂曰以人爱之云尔贬则人之爱则人之谁且能识其善恶哉三十一年齐侯来献戎捷谷梁曰内齐侯也不言使内与同不言使也非也去年齐人伐山戎谷梁所以知其当为齐侯者正以今年来献捷者乃齐侯故也然则齐侯已伐山戎又来献捷尔何以见其是使人乎鲁虽欲内齐岂可便不殊齐侯之使假令称齐侯使人来献捷文何以异于齐侯来献捷也若都不称齐又不言来则信可谓内与同矣今既称齐又曰来献齐非吾国也来非不外也虽匿其使名犹是齐来献捷也安见内乎又曰军得曰捷戎菽也按菽者豆耳齐侯伐山戎乃取其豆与诸侯不近事理疑菽者北狄字也谷梁解此戎者即北狄也北字类卄狄字类菽传写讹谬又并为一字不然无为如此妄解
　　三十二年宋公齐侯遇于梁丘谷梁曰大齐桓也非也诸侯相遇常事耳何大之有
　　子般卒谷梁曰日卒正也不日故也有所见则日非也若有所见又不日者岂不益明乎何若日之与正卒相乱哉用此观之非圣人之意明矣
　　公子庆父如齐谷梁曰奔也其曰如何也讳莫如深深则隐茍有所见莫如深也非也闵公不书即位足以起子般之弑尔不足以见庆父之贼也春秋记诸侯大夫之奔甚多不必皆弑君也书庆父奔亦何不可哉且庆父亲弑其君此鲁国人人之雠奈何反掩匿蔽覆不明白其奔使弑君之贼不见乎又文十八年十月子赤卒其下则季孙行父如齐子赤卒不日亦有所见也若以庆父之例推之则行父亦弑子赤者邪何谓书如齐
　　闵公
　　元年齐仲孙来谷梁曰外之也防之也非也吾于公羊既言之矣
　　二年公薨谷梁曰不书不以讨母子也非也所谓君弑贼不讨不书者言比其时而贼未讨则不书也既而后乃讨贼贼虽已讨犹不追书也此闵公是已讨贼虽迟而在讨贼之后则得书此陈灵公是已不以讨母子何足为义乎又所谓君弑贼不讨不书者公谷有其说而不尽何也凡君弑贼不讨不敢父弑雠不复不敢不敢则亦不敢除其服是故寝苫枕戈志必复而后已此贼不讨不书之义也此所以春秋有其贼未讨虽久弗而弗非也庆父出奔莒谷梁曰其言出絶之也非也内大夫之奔亦自多言出不必庆父尔
　　齐髙子来盟谷梁曰不言使不以齐侯使髙子也非也齐桓前不讨庆父者狱有所归鲁又立君不得讨也今庆父复弑闵公自知罪大而出齐桓能遣其贤臣镇抚鲁国之社稷功已厚矣为之者髙子谋之者桓公也今欲襃人臣而不及人君欲过尊有功之臣使不系于其君岂春秋之意邪傥陈力建功人臣而独专其美则九牧之君何望焉尧任伯鲧治水而水害益甚诛鲧命禹烝民乃乂不闻仲尼卑尧徳于禹髙禹功于尧而以为不以帝尧使伯禹也何况齐桓而反深责乎可谓闇于大体矣
　　僖公
　　元年齐师宋师曹师次于聂北救邢谷梁曰救不言次言次非救也非救而曰救何也遂齐侯之意也非也此若当贬则春秋方贬之又何遂其意乎此若当襃则次非救者乃非所襃亦不可遂其意也吾欲问襃贬之意决何若哉又曰何用知其是齐侯曰曹无师曹师者曹伯也其不言曹伯以其不言齐侯不可言曹伯也亦非也曰次于聂北救邢者其次桓公之意已见矣何至又更齐侯曰齐师哉即实齐师又何以明哉且齐侯自以过贬称师尔曹伯非有过也何乃亦贬从师乎且直言齐师曹伯者有何不可乎且曹何以无师先王之制大国三军其次二军小国一军军即师也曹又次国不冝独无师又曰以其不足乎扬不言齐侯也亦非也如谷梁之意冝曰以其贬之不言齐侯乃可尔如不足乎扬未可便贬也言齐侯适中矣然则谷梁于此都失襃贬之所在
　　齐师宋师曹师城邢谷梁曰是向之师也使之如改事然美齐侯之功也非也审如谷梁言者齐侯乃足矣犹曰齐师何邪且使之如改事何故见其美即不改事反不美乎
　　获莒拏谷梁曰恶公子之绐非也古之人有知之者矣夫人氏之丧至自齐谷梁曰其不言姜以其杀二子贬之也非也向者孙于邾何以不去姜乎又曰或曰为齐桓公讳杀同姓也亦非也夫人挟小君之尊而杀二子鲁人终不敢讨也桓公为伯主疾祸乱之所生岂得顾同姓哉此非春秋所耻也非春秋所耻则亦非春秋所讳矣
　　二年城楚丘谷梁曰国而曰城此邑也其曰城何也非也邑亦谓之城尔若不谓之城当谓之何哉又曰其不言城卫何也卫未迁也非也定之方中之诗曰文公徙居楚丘始建城市而营宫室其辞曰定之方中作于楚宫揆之以日作于楚室又曰升彼虚矣以望楚矣望楚与堂景山与京降观于桑卜云其吉终焉允臧由此以言文公先徙居而后建城市不得云卫未迁也又曰其不言卫之迁焉何也不与齐侯专封也非也不言卫之迁者鲁史所无尔非仲尼择焉而不存者也凡事有当记而经不见者可胜説邪独举此而言似谷梁亦以春秋为据百二十国寳书而作者
　　虞师晋师灭夏阳谷梁曰虞无师其曰师何也以其先晋不可以不言师也非也假令书虞人晋师者岂不益见其罪乎春秋之例主兵者序上盖恶用兵也岂曰以国大小为序乎若诚以国大小为序者如谷梁説可矣如不以国大小为序又何必妄解哉
　　齐侯宋公江人黄人盟于贯谷梁曰不期而至者江人黄人也非也诚有此美者春秋之文何能勿襃之又曰逺国称江黄为诸侯皆来至也亦非也周之诸侯千八百余其后稍稍相并犹应千余若贯之防皆来至则江黄之外尚有逺国不独江黄而已不当举江黄为最逺吾于公羊既言之矣

　　春秋权衡卷十五
<经部,春秋类,春秋权衡>
　　钦定四库全书
　　春秋权衡卷十六　　　　　宋　刘敞　撰
　　许男新臣卒谷梁曰死于师何为不地内桓师也非也书卒于师不足贬桓公不书卒于师不足襃桓公诸侯之死当地不当地自有常义不必诡文以伸桓公也齐人执陈袁涛涂谷梁曰齐人者齐侯也不正其逾国而执也若然齐人执郑詹何以谓之与执乎且齐为伯主陈其属国大夫有罪所当执也必无逾国执之者将安执之乎
　　公至自伐楚谷梁曰有二事偶则以后事致后事小则以先事致其以伐楚致大伐楚也非也凡谷梁所说致君之义茍取临时而无通理不足致诘者也岂知致者归格告致之事乎
