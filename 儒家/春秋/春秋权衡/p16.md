<!-- { "loadSidebar": true } -->
　　三年春正月何休曰不书王者见桓公无王而行也二年有王见始也十年有王数之终也十八年有王桓公之终也不就元年见始者未无王也非也弑君之罪不轻于成人乱易地之恶不差于纳鼎太庙而以为元年未无王轻重失序刑罚不当民始无所措其手足且夫休所指桓无王止此数事矣弑君见于即位成乱效于纳赂易地着于璧假其迹已明虽使春秋嵗輙书王其可谓桓有王乎然则不书王其不为此数事亦明矣非公羊何休所能见
　　齐侯卫侯胥命于蒲公羊以谓结言而不盟春秋善之也非也先王为民之不信言之难恃故杀牲约誓以告于神明而为盟所以齐信也然则盟固先王之所有矣春秋之恶盟者恶其渎也非恶盟之不及结言也春秋乱世齐卫凡君会而相命盖何足筭阳谷之会公羊以谓逺国皆至桓公发禁于诸侯诸侯咸无用盟最盛矣岂非结言而退乎则何不谓之胥命哉
　　四年公狩于郎公羊以谓春曰苗秋曰搜冬曰狩非也周礼春搜夏苗秋狝冬狩得其正矣周礼虽非仲尼所论著然制度麤存焉盖周公之旧也仲尼尝执之矣【子所执礼】其有駮杂【封国之制】似周衰诸侯所増益也不足以害其大体搜狩之名则吾从周何休云不言夏田者春秋制也以谓飞鸟未去于巢走兽未离于穴恐伤稚幼也亦非也公羊子承絶学之后口授经传颠倒搜狩且有所遗尔何说春秋制乎计仲尼之圣不过三王故曰禹吾无间然文王既没文不在兹乎夫三王四时皆田矣而春秋独阙一者其意欲推仲尼之仁贤于三王也即有妄人四时俱勿畋又可谓贤于仲尼乎且以是而论圣人不亦浅哉礼记王制记四时之田亦复阙夏盖王制出于汉时诸儒而诸儒承公羊之缪遂至于此不足以为据也郑康成乃云是夏时制度避其号耳夫夏后非王莽也何谓若是多忌讳乎何休又云狩例时月者讥不时也其意谓仲尼作春秋欲令于孟冬狩也夫仲尼之制作在哀十四年而桓公自用周礼以田狩桓公非得素受道于仲尼也在此为此在彼为彼仲尼安得而讥之是今日适越而昔至也不亦妄乎
　　宰渠伯纠来聘公羊以谓下大夫也系官氏名且字非也理不可书名而又书字仲尼之笔一何繁且迂至此哉又何休曰下去二时者为贬天子下聘也亦非也史有遗阙日月者仲尼皆不私益之日月无足见义而益之似不信故不为也茍焉曲为生义者又何不得五年甲戌己丑陈侯鲍卒公羊以谓甲戌之日亡己丑之日死而得君子疑焉故以二日卒之非矣陆淳既言之矣
　　齐侯郑伯如纪公羊以谓离不言会故言如也非也春秋之记盟会者所以刺讥诸侯【义亦出隠二年注】非善羣聚而恶离会也离会何为不可书哉何休又云嫌外离会常书故变文见意以别嫌明防亦非也所谓嫌防者为其害道是以必别之明之不知记离会何害于春秋而仲尼必欲改会为如以乱事实哉夫盟会同物而春秋独不记离防又何为哉春秋虽内其国而公与诸侯固等列也记内离防可不谓之离会乎而以为离不言会失其类矣其惑在于百二十国寳书也
　　仍叔之子来聘公羊以谓父老子代从政若是则世卿也何不曰仍氏之子乎何休以谓不称氏者起其父在夫春秋所以贬贬其世卿也今纵失世卿之罪而録其父在而已无乃失轻重乎且武氏不言之子今此言之子亦可以见父在矣而不曰仍氏知非父老子代者也且文称仍叔之子不足以效其父老子代义故难信也蔡人卫人陈人从王伐郑公羊何休以谓实三国之君称人从不疑非也若实国君则天子非防弱今以不能从诸侯而独得其人所以见防弱也且若实国君从天子者春秋方书之以见襃何谓乃损其名哉
　　大雩公羊以谓言雩则旱见言旱则雩不见非也凡雩者为请雨也若书雩以见旱是谓雩者必不得雨也若雩必不得雨则雩可以见旱矣若雩可得雨而以雩见旱岂雩之情乎又且旱而雩雩而得雨春秋将何以书之若书旱则实得雨若书雩又不足以效其得雨而方解以见旱若都勿书则废其应变之精诚未知公羊何以解邪州公如曹何休曰称公者申其尊非也时王襃之则进爵【邾子是】春秋王鲁襃之则进爵【滕侯是】有所责恶而见其尊亦进爵【州公是】春秋所嘉而贤者亦进爵【髙子是】凡二百四十二年而操赏罚四人焉是何营营乎且谓州公寔来亦足矣又何申之
　　六年寔来公羊以谓慢之也非也君子躬自厚而薄责于人人虽无礼我可不为礼乎何故慢之何休云州公过鲁都而不朝是慢之亦非也诸侯相过安得必行朝礼假令过十国亦当处处朝乎盖假涂则有之矣主为客礼则有之矣何必尽行朝礼乎先王之制诸侯相朝考礼正刑一徳必就有道之国今桓公无道而人不朝乃其冝也不敢弃先王也春秋方宜为鲁内讼何暇责人乎且若休所云者入都必朝则是不择有道而苟以行过为礼也春秋何以刺邾人牟人哉
　　大阅公羊以谓以罕书也何休曰三年简车谓之大阅刺桓公忘武备也不知所谓罕者谓自入春秋今始一阅邪谓桓公过其三年之期今始一阅也若自入春秋今始一阅则非独桓公忘武备隠亦忘也如此审为桓公过其三年之期而始一阅故得以罕书也然必阅而后书之假令桓公终身不阅春秋遂不得书则是与隠公无以辨也又非必桓公终身不阅春秋不得书为可疑也假今桓公初嵗一阅终嵗又一阅春秋书之公羊必以谓书罕也则未知中间罕乎亦不罕乎若谓罕则中间无文以见若谓不罕则中间实未尝阅此文之不通难以强合者也又何休所说简车徒有比年三年五年之目在桓公之书独阅以罕书是明比年五年俱不罕也桓公又非终不阅者也今已阅之矣直失其时耳如比之于武备何谓忽忘乎
　　蔡人杀陈佗公羊以谓外淫乎蔡蔡人杀之非也蔡人者讨贼之辞也佗本篡故以讨贼之辞言之犹卫人杀州吁齐人杀无知楚人杀陈夏征舒等也佗虽自君内不为国人所附外不为天子所命是以异于商人而不得以逾年例言也公羊子失其事实聊为设罪端耳子同生公羊云喜有正也非也国之嫡嗣莫重焉史无得不书以为感隠桓之祸故以喜书不亦浅近乎何休又曰不称世子者明欲以正见无正亦非也诸侯之嫡虽当世爵然必誓于天子而后称世子今此未誓故不称世子耳以正见不正不亦鄙乎
　　七年焚咸丘公羊以谓咸丘者邾娄之邑其君在焉故不系国焚之者樵之也非也按公羊凡春秋所书内取邑苟不系国悉归之邾娄今此亦其比也又按邾人执鄫子用之蔡人卫人伐戴郑伯伐取之诸若此类不仁之甚者春秋明书之不使文乱实若诚火攻人君应书曰伐咸丘焚之与伐戴之文相符矣今但曰焚咸丘而无兵戈之意安知不以火田乎又公羊解取根牟曰讳亟也然则彼为亟故不系国此为君存亦不系亟于取邑小恶之小也焚人之君大恶之大也文不足以相起而实相乱未可谓善为春秋
　　谷伯绥来朝邓侯吾离来朝公羊以谓名者失地之君也非也若实失地何故称朝且朝者施于有国有家者春秋不以礼假人如之何以奔为朝也又诸侯失地者不必名温子子谭子是也何休之说以谓名者见不世也若如此彼三子者亦尝世乎
　　八年己卯烝公羊以谓讥亟也非也春秋欲见五月再烝故于此不得不书也烝犹将书壬午犹绎者不得不先书有事于太庙也此其实矣又何亟乎何休云属十二月已烝者其意谓常事不书则此以非常书不知常事有不得已而书者亦不害于非常书也
　　祭公来遂逆王后于纪公羊云不称使婚礼不称主人非也祭公来鲁鲁非婚家也称使何伤又不称主人者岂确论乎吾既言之于纪履緰矣
　　九年曹伯使其世子射姑来朝何休曰虽非礼有尊厚鲁之心故曹伯卒详録非也春秋岂为说之不以道而说乎古之制礼者非取其过厚也为之中节而已故过之不得不贬不及之不得不讥
　　十年公会卫侯于桃丘弗遇公羊以谓公不见要也何休云时实公欲要卫侯卫侯不肯见公非也公会卫侯于桃丘者即公本约卫侯为会于桃丘也弗遇者公后其期卫侯已去不相遇逢也公羊本解遇为一君出一君要之故谓此为公要卫侯推其文而不可为说何者公羊既云会者期辞矣又云一君要之若实期辞非要之也若实要之非期辞也二者不可并而离析乖逆非经意也要曰遇者相遇云尔何用纷纷乎
　　齐侯卫侯郑伯来战于郎公羊以谓称来战者近乎围也非也近乎围岂实围哉圣人岂采其近乎围之意而书之哉且春秋恶战耳不分别逺近逺近何当于义乎又曰内不言战言战乃败矣亦非也内不言败尔言战何伤
　　十一年宋人执郑祭仲公羊以谓知权非也若祭仲知权者宜效死勿听使宋人知虽杀祭仲犹不得郑国廼可矣且祭仲谓宋诚能以力杀郑忽而灭郑国乎则必不待执祭仲而劫之矣如力不能而夸为大言何故听之且祭仲死焉足矣又不能是则若强许焉还至其国而背之执突而杀之可矣何故黜正而立不正以为行权乱臣贼子孰不能为此者乎古之人既有知之者矣突归于郑公羊曰突何以名问之非也突之名犹小白许叔矣何故问乎当曰突何以不系国则曰挈乎祭仲可矣又曰其言归何顺祭仲也非也若仲之为者春秋之乱臣也如何顺之乎
　　郑忽出奔卫公羊曰忽何以名春秋伯子男一也辞无所贬非也改周之文从殷之质非圣人之意吾既言之矣且在丧称子者嗣也公侯伯子男者爵也文同而义异圣人岂以为嫌而避之且避成君而称名无义之甚以谓辞无所贬则孰与直称子哉
　　柔会宋公陈侯蔡侯盟于折公羊曰柔者何吾大夫未命者非也再命耳
　　十二年陈侯跃卒何休云不书者佗子也佗不称侯嫌贬在名例不当絶故复去跃不亦甚乎其说之巧也凡公羊以谓者据百二十国宝书也其法应书则得书不应书则不得书然则宜书曰某国某公【犹曰宋缪公然】今春秋所书皆曰某国公者是由内録也由内録者善恶何别焉而以谓有得书有不得书甚无谓也唯弑君灭国不书耳盖以谓无臣子也凡何休所说诸不义类不可信皆若此
　　丙戌卫侯晋卒何休云云者非也直使有谬误者仲尼因史作经知日月不可为例故悉置不革可以示必信耳非佗也
　　丁未战于宋公羊云内不言战言战乃败矣非也若偏战而内胜何得不言战若曰内不言败言战则败矣可也
　　十三年公会纪侯郑伯己巳及齐侯宋公卫侯燕人战齐师宋师卫师燕师败绩公羊云何以不地近也然则近故不地则郎之来战非为近也明矣而方解之曰郎犹可以不地不亦诬乎又曰其言战从外也非也战者圣王所有假令春秋实王鲁犹不为讳战战而胜何故讳乎其意以为败则言战言战则败也今实不败不可言战故云从外矣不知凡书战而不言败绩者乃讳败耳书战而言败绩者败者他国也必言战而后见其败何得不言譬如传曰全曰牲伤曰牛而经曰鼷防食郊牛牛死改卜牛然则改卜之牛未有伤也何不曰改卜牲乎盖以谓称牛不疑于伤也今书战亦不疑于败故牛实不伤而谓之牛有不疑也战实不败而谓之战亦有不疑也又何以为从外乎
　　十四年御廪灾何休云火自出烧之曰灾按公羊例大曰灾小曰火大者朝廷也小者宫寝也即有火自出而烧宫寝与非自出之火烧朝廷欲如何书之
