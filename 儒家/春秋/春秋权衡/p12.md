<!-- { "loadSidebar": true } -->
　　七年暨齐平左氏云齐求之也杜云齐伐燕【伐燕在六年末】燕人赂之反从求平也予谓杜氏之说与传意错传所云齐求之者似指齐求与鲁为平也其下乃云癸巳齐侯次于虢燕人行成若谓齐已暨燕平则齐侯无縁更进次虢而燕乃行成也且齐侯伐燕燕人赂之则传当云燕求之经当书暨燕平不当反云齐求之暨齐平也杜又注经曰前年冬齐伐燕闲无异事故不重言燕从可知此杜欲引州公寔来为比彼州公寔来之文卓诡非常乃可尔非此之类也试覆以事推之自昭公即位以来未尝与齐通好此年三月叔孙婼如齐莅盟此则鲁与齐平之验矣亦犹定十一年冬及郑平叔还如郑莅盟云其文也其理也其事也三袭焉章灼不疑
　　八年搜于红传云大搜与经不合矣
　　陈哀公左氏曰舆嬖袁克杀马毁玉以楚人将杀之请寘之既又请私私于幄加绖于颡而逃此则陈哀公者袁克也非诸侯也何以得书于经乎若曰鲁徃防之是又不然楚尚不听袁克其君岂听诸侯赴其乎且鲁何能不畏楚也
　　十年季孙意如叔弓仲孙貜帅师伐莒杜氏曰三大夫皆卿故书之非也使举上客师言元帅此乃春秋之常所谓尊无二上亦此之谓也岂卿则悉书之哉晋尝为六军六军之将盖命卿十有二人未常有得并书者何邪
　　十一年楚子防诱蔡侯般杀之于申杜云蔡大夫深怨楚故以楚子名告非也即如所言春秋为无襃贬茍从赴告而已衞侯燬灭邢寜非邢大夫怨之邪
　　十二年公子憗出奔齐杜云书名谋乱故予谓憗本患季氏强公室弱是以与公谋去季氏也此则季氏之仇而鲁忠臣矣谋泄事变卒为强臣所逐岂谋乱者哉茍使憗无罪而奔遂书其字乎党于季氏失君臣之义晋伐鲜虞杜云不书将帅史阙文予谓以殽之战推之安知非晋耻以诈袭人而不以将帅告乎在殽之战则以为晋耻背丧用兵在鲜虞则以为史自阙文春秋之义何其駮且至于此也
　　传曰公如晋晋人辞公公子憗遂如晋按经无憗如晋之文也杜云憗还不复命而奔故史不书于防非也公孙归父如晋还自晋至笙遂奔齐此亦不复命者何以书其如晋乎笙地在境外憗奔在郊不得独不书也公孙敖如周丙戌奔莒此亦自外奔者也亦先记其如周不以不复命而略其出时也且史之记事始遣使则书矣何待其复乃书于防邪欲为传文过而不知例有相反不可通者不亦诬乎
　　楚杀其大夫成虎传曰或譛成虎于楚子成虎知之而不能行书曰楚杀其大夫成虎懐宠也杜云解经所以书名皆非也人譛成虎成虎不行者自恃无罪或冀君不信防也但当讥楚子信防专杀大夫不当贬成虎不能行也成虎不能行小过耳楚专杀大夫大罪也大罪不见诘小过先受贬此岂春秋防哉传徒以名为贬字为襃不知轻重有权未可一槩也
　　十三年楚公子比自晋归于楚弑其君防于干谿左氏曰观从以蔡公之命召子干以传例推之则比冝以国逆例书入耳今书归何邪杜云依陈蔡以入言陈蔡犹列国非也陈蔡是时灭而为邑矣楚公子守之矣岂可复为国哉正令可号以为国其召公子比者实楚人也书国逆而立当矣书诸侯纳之不亦放哉以杜氏华元归例推之又安知非比欲假晋为援以赴于诸侯者乎八月甲戌同盟于平丘传曰齐服也非也在此以前齐未尝不服以同盟之文强云齐服欲以成其说妄矣蔡侯庐归于蔡陈侯吴归于陈杜氏不解二君称名之意直云受封于楚故称爵诸侯纳之故曰归予谓二国前灭二君复封义有卓诡春秋所辨也又诸侯纳之曰归谓本有国者尔若社稷已除一旦复立此则非归不得以归为例也
　　吴灭州来左氏云州来楚邑用大师曰灭非也国灭曰灭君死其位曰灭灭之名施于国审也国有宗庙社稷此灭之义所为施也言若灭火絶其后也非县邑所得亢也邑虽大必谓之邑国虽小必谓之国夫灭取之不可贸易乃国邑之不可相乱也州来小国世服于楚为楚执事未尝特与诸侯盟防世皆谓州来固楚邑也以此而谓州来真楚邑则背于经矣且春秋记灭取者为襃贬也正其所为名者所以正其罪也取人之邑灭人之国是以为罪大师小师何分别焉












　　春秋权衡卷六
<经部,春秋类,春秋权衡>
　　钦定四库全书
　　春秋权衡卷七　　　　　宋　刘敞　撰
　　十四年春意如至自晋传曰尊晋罪己也【以舎族】非也此亦一事再见卒名耳鲁本无罪何罪己之有且春秋假鲁事以达王义非专为鲁记其忧乐之情而已也假使鲁当时不敢怨晋安于受辱固非春秋所特书也况鲁本无罪乎
　　莒杀其公子意恢杜云意恢与乱君为党故书名恶之非也传所言意恢死时事无有党于乱君者正为君自与意恢善而乱臣忌之欲先杀意恢乃逐其君耳且意恢与君兄弟也虽党无恶诗人同姓之义犹曰不能奋飞况但善之何伤若君有小恶不务亲辅而同姓之臣先懐异心欲肆其虐如是自谓不党乎宋督有无君之心而后动于恶故先书弑君此亲左氏义非异人说也今公子铎及蒲余侯亦皆懐无君之心而先杀意恢者春秋不录其罪既异孔父矣又专疾意恢何哉孤君之势成臣之乱不亦甚乎若曰莒子不慼国人不顺此其罪有甚大者则又不然自殷祖甲不能无不顺故伊尹放诸桐宫三年复归于亳卒为兴王今铎与蒲余非有伊尹之心欲其君善者也直忮很犯上出君以自便耳如是春秋不贬铎与蒲余乎
　　传曰南蒯奔齐侍饮酒于景公公曰叛夫对曰臣欲张公室也子韩晢曰家臣而欲张公室罪莫大焉又南蒯之初叛也盟费人司徒老祁虑癸【二人南氏家臣】伪废疾使请于南蒯曰臣愿受盟而疾兴若以君灵不死请待间而盟许之二子因民之欲叛也请朝众而盟遂刼南蒯复归费于季氏然则南蒯以家臣张公室而为罪二子以私臣谋卿邑而为功者也若南蒯信有罪则二子亦固有罪若二子信有功则南蒯亦固有功今季氏专鲁南蒯叛南蒯专费二子叛所以为家臣同也所以谋公室同也一臧一否孰为合于义邪曰俱不合也臣而叛之则非所谓矣从而为恶又非所以事君也知其不善则莫若正之正之不能得则莫若去之君子之道如此而已矣叛非义也
　　十五年蔡朝吴出奔郑杜云朝吴不逺谗人所以见逐而书名非也如传所述则无极谗之蔡人妬之朝吴非有罪也乃所谓祸出于不意者朝吴安能防之哉且必若云是管蔡流言周公居东亦为有罪乎夫春秋以字为襃襃者未必皆字也字者亦未必皆襃也以名为贬贬者未必皆名也名者亦未必皆贬也如谓字者皆襃则邾仪父何襃矣如谓襃者皆字则凡诸侯之善何不字而褒之也如谓名者皆贬则公子友及凡大夫之名何贬矣如谓贬者皆名则仲遂之字何为书也夫诸侯之不以字为褒犹大夫之不以名为贬诸侯可以爵通不可以字通大夫可以名通不可以字通故也欲一以名为贬字为襃则必不合患其不合则诬人之恶以纳之饰人之善以出之可谓义乎
　　十七年六月日有食之传曰唯正月朔慝未作日有食之于是乎有伐鼓用币又引夏书以证之今按夏书乃季秋月朔非正阳之月诗云十月之交朔日辛夘日有食之亦孔之丑然则古人不独以正月日食为丑矣传之所言未可信也
　　十八年传曰郑子产为火故简兵大搜将为搜除子大叔之庙在道南其寝在道北其庭小使除徒陈于道南庙北曰子产过女而命速毁乃毁于而向子产朝过而怒之除者南毁子产及冲使从者止之按近上十二年郑简公卒将为葬除及防氏之庙将毁焉子大叔使其除徒执用以立而无庸毁曰子产过女而问何故不毁乃曰不忍庙也诺将毁矣既如是子产乃使辟之窃谓此两传实一事也鲁郑异国说者不同或谓葬时事或谓搜时事而丘明则两记之何以明其然邪曰其忸忕小数而不知已非子大叔事也前既不忍毁以为惠矣俄而又自堕之亦非子产事也
　　二十年曹公孙防自鄸出奔宋按春秋大夫之奔多矣未有言其自者独此言自鄸是变例也而左氏无说杜氏不解何哉
　　盗杀卫侯之兄絷左氏曰齐豹杀之求名而亡非也齐豹不名者傥未为大夫耳设春秋欲见豹罪而书其名不愈于泛谓之盗乎且豹亦何求名之有此夫杀人不忌者也而曽以是为名乎
　　二十一年宋华亥向宁华定自陈入于宋南里以畔按左氏例以恶入曰复入此三大夫乃畔也何故不书复入邪岂以畔非恶之谓乎
　　蔡侯朱出奔楚左氏曰费无极取货于东国而谓蔡人曰朱不用命于楚君王将立东国若不先従王欲楚必围蔡蔡人惧乃出朱此非必然也君重矣蔡人虽畏楚独能不审其同异是非而信单辞无验之语以逐其君乎若谗人之言一再至而君可逐也方城以北无定君矣此乃恶无极之为人而多为之罪以深其恶者不然不至于此
　　传曰日有食之公问于梓慎梓慎对曰二至二分日有食之不为灾非也诗云十月之交朔日辛卯日有食之亦孔之丑周之十月夏之仲秋也若不为灾曷为丑之二十二年叔鞅如京师景王王室乱杜云承叔鞅之言而书之未知谁是故但曰乱非也左氏凡例常以据简书赴告而录故曰灭不告败胜不告克亦不书也未有询于使者之口而书之者也此其说自相贼矣且王室虽乱景王已葬王猛在丧位矣叔鞅岂得不知其是非哉又传称闵子马闻叔鞅之言而称曰子朝必不免则是叔鞅已知子朝之非正矣非独叔鞅亲见其事者知之也闵子有言是鲁国之人亦通知之也何谓未知谁是邪
　　刘子单子以王猛居于皇杜氏曰王猛书名未即位也是也此明未即位虽先君已葬犹未得称王者也及其论诸侯之礼则以谓先君既葬其子得称君矣又何戾哉夫诸侯称君犹天子称王也天子称王必待逾年诸侯称君亦待即位独谓诸侯既可以称君者不识类也
　　二十三年正月叔孙婼如晋左氏曰取邾师获徐鉏丘弱茅地邾人愬于晋晋人来讨叔孙婼如晋此不然也按是年正月有壬寅朔有庚戌有癸丑传叙邾事在庚戌之后经记叔孙如晋在癸丑之前夫庚戌癸丑四日耳邾人已能诉于晋晋人已能来讨何其神速也故曰不然
　　吴败顿胡沈蔡之师于鸡父传曰楚师大奔又曰不言战楚未陈也予谓楚未陈而吴以诡谋动之使至于大奔此乃正当従未陈而败之例不书战而已不书楚何哉杜云不书楚楚不战也非也
　　传曰防越帅师及诸侯之师奔命救州来又曰七国同役而不同心然则楚与顿胡等皆实在也但自不得成列为吴所诈耳法当不书战不当不书楚向若楚师独完诸侯俱败书诸侯之败而不书楚犹有可诿今楚等败耳吴之诈乗人一也曷为偏有所遗乎推验事理疑楚本与诸侯同救州来既而令尹卒楚军留而诸侯先至故吴得独败之楚师实未与相接则经无縁书楚也传所云七国同役楚师大奔楚未陈之类皆不与经合似是而非者也
　　尹氏立王子朝按左氏诸称氏者皆曰举族此岂举族立王子朝邪何不云尹圉立朝乎杜虽云尹氏周世卿亦不云氏为世卿发也意欲私取公羊之说而又牵于左氏不忍讼言之说经者乃如此可悯笑也
