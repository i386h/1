<!-- { "loadSidebar": true } -->
　　乙亥尝公羊以谓御廪灾不如勿尝而已矣非也天灾可畏而不可知为国家者见灾而惧则足矣何废宗庙之祭乎以谓当顺天意是推难测之神道而旷明白之人事也若天道可畏则莫若恭敬礼事以谢之矣昔尧之时大水九年汤之时大旱七年若必废祭以自责者吾见荆棘生于宗庙矣






　　春秋权衡卷九
<经部,春秋类,春秋权衡>
　　钦定四库全书
　　春秋权衡卷十　　　　　宋　刘敞　撰
　　十五年郑伯突出奔蔡公羊以谓突之名夺正也非也突之不正明矣虽勿名之可勿夺乎
　　郑世子忽复归于郑公羊以谓复归者出恶归无恶归者出入无恶非也如忽之奔盖有不得已亦何恶乎若以为恶犹有可诿未知突之篡国亦何故出入无恶乎以谓突之言归顺祭仲也夫突亲篡兄夺国以顺祭仲而得言归忽本宜为君者也方其出亦何独不使顺祭仲乎在突之入则得顺祭仲而使为入无恶在忽之出则不得顺祭仲而使为出有恶如是春秋乃助突而不助忽也不亦悖乎何休曰忽之出恶者为不如死之荣也亦非也公羊许祭仲为知权者固以祭仲为能以生易死今又责忽之不死若忽死为是则无以权许祭仲若忽生为是则又何生之荣而言祭仲则欲其以生易死言郑忽则欲其以死易生不亦惑哉不亦惑哉孔子曰既欲其生又欲其死是惑也
　　郑伯突入于栎公羊曰曷为不言入于郑未言尔非也实入于栎未入于郑岂得言郑哉何休固据阳生为比夫阳生入陈乞之家者诚在齐也又何疑乎卫侯入于夷仪蒯聩入于戚公居于郓皆一例尔
　　伐郑何休以谓征突非也盖休不知之
　　十六年公至自伐郑何休曰致者善公非也元年不致以为夺臣子辞二年致以为深抑小人今书致以为善公行义桓会不致以为无忧可危如休之言致者乍善乍恶乍安乍危无一可通也
　　十七年公及邾仪父盟于趡何休云本失爵在名例中朝桓公称人今此不名者明元功之臣有诛无絶非也若元功之臣有诛无絶故仪父虽有罪犹不失初襃则滕侯薛侯未尝有罪一襃之后便黜称伯子何也及齐师战于奚何休云云者鄙俗之言耳
　　蔡季自陈归于蔡何休以季不称弟者见季不受父兄之尊非也以季为名乎季未命为大夫则名氏不通以季为氏乎先君已没则不合称弟理适然耳诸休所称者皆非也
　　蔡桓侯何休云夺臣子辞非也春秋之时祸乱有甚于封人者未闻夺也
　　十月朔日有食之何休云云者非也日之食非专为鲁春秋岂得强附着之鲁哉圣人之说灾异欲人惧耳非若眭孟京房指象求类如与鬼神通言者也
　　十八年我君桓公公羊曰贼未讨何以书雠在外也雠在外则何以书君子辞也非也君弑臣不讨贼非臣子不复雠非子复雠者以死败为荣故曰父母之雠不与共戴天齐襄公复九世之雠公羊贤之奈何为雠在外则勿复乎必曰量力而动不责逾国而讨者又何以称复雠者以死败为荣乎伍子胥借吴之力以复楚公羊是之即以量力不责者如子胥乃可耳焉有据千乘之势而知雠不报乎
　　庄公
　　元年夫人孙于齐公羊曰正月以存君念母以首事非也夫人始与公俱如齐公薨丧归则夫人固亦归文不得特见尔非为念母特贬之也且公羊例夫人行唯奔丧致姜氏之不致适宜矣又何疑乎弟子不晓故妄问之公羊子忘其本例遂妄对之实说公薨于齐事起夫人而国人初不知也徐而知之则共责让夫人夫人用是奔耳
　　单伯逆王姬公羊以谓单伯者吾大夫之命乎天子者也非也春秋之义许人臣者必使臣若以命于天子之故而不名是使不臣也又礼曰君前臣名公羊说公子纠不称公子亦曰君前臣名岂有己国大夫受己君命但以命于天子遂得不名乎且公子纠异国之人单伯朝廷之臣于外国之人则正君臣之礼朝廷之臣反不务正君臣之礼甚可怪也又所谓命于天子不名者礼经未有不称使天子召而使之也亦非也文何不曰天子使单伯逆王姬凡天子嫁女而使鲁为主必有告命鲁既受命则使人逆女礼也何至天子自召单伯使之乎且主嫁女者鲁侯也非单伯也天子何乃专召单伯而使之此事之不然
　　王使荣叔来锡桓公命公羊曰加我服也非也周人虽愚岂其以衣服车马而畀既之人哉且何以为仪齐师迁纪郱鄑郚公羊曰迁之者取之也为襄公讳也非也有迁而不取者有取而不迁者有且迁且取者春秋据实而书耳非讳也以迁邑为愈乎宋人迁宿公羊以谓当坐灭国然则齐师取邑讳从迁邑实言迁邑复坐灭邑安在讳也且襄公独非懐恶而讨不义者乎其何讳焉
　　二年公子庆父伐于余丘公羊以谓于余丘邾邑也非也公羊见邑不系国若可疑者悉附之邾娄尔何休云庆父少将兵不讥者从不言弟意亦起之其意谓公弟也二十五年公子友如陈不言弟又何起哉
　　三年桓王公羊以谓改非也若诚改应曰改如改卜之类矣今不言改非改也何休云荣奢改非其宜故恶録之按休所引皆防记也理不可信说者又谓坐义云王崩七年改必然也夫世衰礼废何事不有岂能必桓王前已哉固当据经文无改足以为实矣
　　纪季以酅入于齐公羊以谓贤纪季服罪故不名非也原春秋所以不贬季为畔者以季受命于纪侯也若齐欲灭纪纪季不能同心守国专析其地以事雠敌外托服罪实私享其利者是春秋所恶也且春秋贵死位无縁以专地事雠之人而辄襃之此明齐纪本非雠也襄公贪其土地纪侯自见不忍鬬其人又耻事恶人欲弃去之师法太王而患宗庙灭絶其心又未满故使纪季以酅入齐为附庸也是纪侯轻南面之位而惜百姓之命不患终身无位而忧宗社之祀其仁心忠厚最为春秋所贤者也赵鞅入于晋阳以叛以无君命虽有功不除其恶假令季实服罪以存宗庙犹与赵鞅无君命等耳不得没其叛又称其字也
　　四年纪侯大去其国公羊以谓灭也不言灭为襄公讳也非也文称纪侯大去何以谓之灭乎蔡侯弑父恶莫大焉楚子讨之书曰楚子虔诱蔡侯般者固恶其懐恶而讨不义也纪侯九世之恶不深于蔡般齐襄懐恶而讨不义不减于楚子而春秋深抑纪侯以难明之事专信齐侯以一偏之辞何哉且烹哀公者王也非纪侯也纪侯有罪罪在谮人不在烹人何灭纪以为贤哉以辩持之以曲通之公羊之义固胜以道观之以义推之公羊之义未有一可也
　　齐侯纪伯姬公羊以襄公为贤吾既言之矣
　　公及齐人狩于郜公羊以谓实齐侯也非也春秋有不待贬絶而见罪恶者若实齐侯书之乃冝矣又何更之乎
　　五年倪犂来来朝公羊曰犂来者何名也其名何防国也非也诸侯无生名凡生名者为贬之耳
　　伐卫公羊以谓不言纳朔辟王也按公羊以纳为篡然则书纳足明其罪矣今不务襃贬而反隠恶非春秋之意也
　　六年王人子突救卫公羊以谓实贵子突系诸人耳非也卫侯不臣王不能诛也遣贵子突救卫不能克也书王子突适足以见其防矣此亦不待贬絶者何有系诸人哉
　　卫侯朔入于卫公羊曰其言入何何休云据顿子不复书入非也去年五国纳卫侯实不能入今卫侯因利乗便遂能自入也纳则言纳入则言入初不相干无所多疑也推公羊之意所以为若言者蔽在以纳者入辞也不知纳者自纳辞入者自辞入尔以谓不然无为去年冬诸侯既入之今年六月乃又入也何休又云不书公子留出奔者天子本当絶卫不当复立公子留亦非也休以据百二十国寳书作春秋若留者无宜不书故云尔仲尼曰兴灭国继絶世有王者作犹曰兴之继之况以一朔之恶遂絶康叔之祀哉理不通也推不通之理欲以成百二十国寳书之验而不悟违失圣人之意可悯笑者此也
　　公至自伐卫公羊曰得意致会不得意致伐何休又说二国一国之别皆诡乱不经有为而为非凡例之体故不诘也
　　齐人来归卫寳公羊曰此卫寳也齐人曷为来归之卫人归之也非也宋人致鼎谓之郜鼎鼎本郜物也齐人归寳谓之卫寳寳本卫物也事类相明无足可疑岂以谓之卫寳则必卫人归之彼郜鼎者岂必郜人送之哉且经书齐人来归至明白矣又何云乎
　　七年星陨如雨公羊说不修春秋曰雨星不及地尺而复君子修之曰星陨如雨此妄语也若令不修春秋其文如此仲尼何得改之乎若彼言雨星非必众星也今言如雨则众星必也是仲尼横设不实之事以迷罔后人也又仲尼不书尺而复若实尺而复无为不书若尺而复不足书如雨亦不足书何者如何休之言以陨则为异耳
　　秋大水无麦苗公羊云一灾不书待无麦然后书无苗非也若春秋一灾不书岂爱民之谓乎计公羊之意谓当是时麦强而苗弱苗当先败麦当后败不当先书无麦也审如公羊言一灾不书待无麦乃书无苗则何不曰无苗麦乎
　　八年师次于郎以俟陈人蔡人公羊以谓托不得已也非也仲尼岂为不实无状以迷人哉观圣人讳国恶者有之矣亦不从而为之辞而已夫从而为之辞者此小人之事也何以辱春秋
　　甲午祠兵公羊以谓为久也非也若鲁欲以夏月与邻国之齐共伐盛何至正月出师自取淹久乎
　　成降于齐师公羊以谓成者盛也讳灭同姓也不言降吾师辟之也非也实共围盛改谓之成实灭其国改谓之降实降于鲁又独言齐皆非圣人之文也凡圣人讳国恶亦在可讳之域不在不可讳之域如改白为黒曰已为人岂独非道亦不可传世矣春秋之书要在无传而自通非曲经以合传也且所贵圣人之文者不贵其革易名字以惑人也如必革易名字然后可见襃贬讳避者谁不能为春秋哉
　　师还公羊曰病之也曰师病矣非师之罪也然则理实贬之何言善之乎又凡春秋所刺讥茍灭国伐邑谁则非君之罪乎既曰君罪师则无罪何至于此独以为非师之罪乎则彼不记师还者皆非君罪而师罪乎九年公及齐大夫盟于曁公羊以谓不没公者齐无君也非也齐之有君犹当没公齐今无君何以反不没公且以不没公为尊内邪按髙子来盟公羊云不称使岂我无君盖以谓君不行使乎大夫也春秋尊鲁鲁无君犹不使齐侯敌鲁大夫若齐无君春秋何得斥公以敌齐大夫哉又曰何以不名讳与大夫盟也何休曰是时齐人来迎子纠鲁不与而与之盟齐为是更迎小白吾谓鲁若不与齐纠者何縁与齐大夫盟所盟更何事哉公伐齐纳纠公羊云纳者入辞也非也纳者纳辞耳得入不得入未可知也非入辞也又曰伐而言纳者犹不能纳也亦非也有伐而纳者有围而纳者有未尝伐未尝围而纳者各据实书之耳又云纠不称公子君前臣名也非也纠失国在鲁本非鲁臣何以责以君前臣名乎且若称公子纠则可谓非君前臣名乎
　　齐小白入于齐公羊云以国氏者当国也非也凡言当国之说皆无通例不可条贯吾于州吁弑其君既言之矣
　　及齐师战于干时我师败绩公羊曰内不言败此言败者伐败也非也若鲁实以复雠而战者春秋不宜不言公若以复雠者在下故不言公春秋岂夺人臣子意哉臣有善言君行之则君善也故书曰股肱良哉言一体也奈何以复雠者在下则不以其美归公哉且谋之者臣也行之者君也臣谋而君不行贬君可也臣谋而君行又欲何嫌
　　十年公侵宋公羊曰麤者曰侵精者曰伐似近矣未合也又战不言伐是也战重也其曰围不言战则非也围未必重于战不可详围而略战
　　宋人迁宿公羊曰以地迁之非也直宋人以其力迁宿使臣于已无说还之与不还之
