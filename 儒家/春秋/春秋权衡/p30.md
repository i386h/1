<!-- { "loadSidebar": true } -->
　　八年公至自侵齐谷梁曰公如往时致月危致也往月致时危往也往月致月恶之也非也公如往时致月此则文公十三年冬公如晋十四年正月公至自晋是也是时公未至晋而卫侯会公于沓至晋而得其君盟盟而反郑伯又会公于棐一出而三国附最荣矣何以危致之也夫徃月致时此则宣十七年六月同盟于断道秋公至自会是也是时诸侯协心而同外楚中国为一无有他变何以危徃也夫徃月致月此则僖四年正月侵蔡蔡溃遂伐楚八月公至自伐楚是也是时齐桓主诸侯谷梁以齐桓为知所侵又曰以伐楚致大伐楚最盛矣何以恶之也且谷梁欲言其危当得其危之状欲言其恶当指其恶之形今谓之危无状也谓之恶无形也设空文而无实验不可致诘非所以解经也故略举三事以彰其不然
　　十年公至自颊谷谷梁曰离会不致致危之也非也近上八年公会晋师于瓦亦致又何危乎且如谷梁所说颊谷之会圣人相之齐侯震惧归地谢过齐则危矣鲁何危乎又曰其以地致何也危之也亦非也两国会盟致皆以地此常例尔何说危哉
　　十一年宋公之弟辰及仲佗石彄自陈入于萧以叛谷梁曰辰未失其弟也非也公子不去国而辰弃亲出奔挟党为乱以谓未失其弟何妄甚也
　　十三年晋赵鞅归于晋谷梁曰其言归贵其以地反也非也茍使赵鞅为之不义虽以地反能免于贬乎然则鞅之得言归非贵其以地反也贵其忠信足恃也十四年天王使石尚来归脤谷梁曰石尚欲书春秋谏曰久矣周之不行礼于鲁也请行脤不知石尚欲书孔子之春秋乎鲁国之春秋乎若孔子之春秋也孔子是时未作春秋石尚安得书如鲁国之春秋也王人至则书之矣何足以为荣邪凡人之欲书春秋者以有殊功异徳欲使后世见也石尚何有而欲书乎是殆不然
　　哀公
　　二年纳卫世子谷梁之说非也江熙是矣
　　四年盗弑蔡侯申谷梁曰称盗以弑君不以上下道道也非也盗即微者尔辟称人故云盗也即不以上下道道曷为称弑乎
　　五年闰月葬齐景公谷梁曰不正其闰也非也丧以年断者不以闰数以月断者则以闰数葬之为事以月断者也以闰数冝矣何谓不正乎
　　六年陈乞弑其君荼谷梁曰阳生正荼不正然而荼受命阳生不受命如此阳生得罪于先君荼乃其君也弑先君所命是则弑其君矣又何云不以阳生君荼乎假令先君废阳生为非义自可听天子伯主治之耳今至躬弑其君春秋犹诡其罪以与陈乞何哉且令陈乞无预阳生之事春秋又将强委一卿以弑君之罪乎要之陈乞主阳生而弑荼可知也
　　七年入邾以邾子益来谷梁曰其言来者外鲁之辞非也春秋襃善贬恶直书入邾又言以邾子益来于君亲之过而无所隐义已足矣岂以一失之故遂外其君乎且令春秋不外其君则当曰以邾子益归乎夫归可施于人不可施于我来可施于我不可施于人详于此之意者可以知春秋之文矣
　　十二年孟子卒谷梁曰其不言夫人讳取同姓也非也孟子者孟姬而曰孟子则是讳同姓矣不曰夫人岂讳同姓乎
　　十四年获麟谷梁曰不言其来不外麟也不言有不使麟不恒有也皆非也谓之获麟矣则不得言其来不得言其有记事之理也何说乎即以言其来为外之季子来归亦外之也即以言其有为使不恒有大有年亦使不恒有邪故守一而废百谓之章句之儒去道逺矣





　　春秋权衡卷十七
