<!-- { "loadSidebar": true } -->
　　公子友如齐
　　冬葬曹昭公
　　八年春王正月公会王人齐侯宋公衞侯许男曹伯陈世子欵盟于洮
　　王人微者而序诸侯之上尊王命也曹伯在防而不降名春秋亦如其志而已洮之盟衣裳之会也
　　郑伯乞盟
　　郑伯葢与于盟矣志其乞盟而已如陈侯如会巳与于会矣志其后至而已春秋不失实如此
　　夏狄伐晋
　　秋七月禘于大庙用致夫人
　　致夫人而不称氏姓畧之也立妾之辞也僖公即位未尝纳币逆女而下书夫人姜氏知立妾而为之矣其言致何犹致女也父母家之辞也不正公以妾为妻故以其父母之辞致之且畧之也夫宗庙之祭或书祭或书有事何也讥在祭则目祭讥不在祭则书有事而已讥在祭则目祭烝尝吉禘用郊之类是也讥不在祭则书有事有事于大庙有事于武宫之类是也禘于大庙用致夫人讥致夫人也然复目其祭何也葢兼讥之礼人君三年之防毕而祫五年而禘自是以为常今僖公即位八年矣而为禘知非所以禘也其言用致何见为此禘者特用之致夫人而已然则不当禘亦明矣与用郊之言用同意春秋之事于其辞不足以见褒贬与有疑者然后日月之例变焉今禘之讥明矣然复不日何也嫌于致夫人之为礼故又不日以见之致夫人重事例当日
　　冬十有二月丁未天王崩
　　九年春王正月丁丑宋公御说卒
　　夏公会宰周公齐侯宋子衞侯郑伯许男曹伯于葵丘秋七月乙酉伯姬卒
　　九月戊辰诸侯盟于葵丘
　　衣裳之会也夫桓盟不日以为信且葵丘之盟束牲载书而不防血加五命以令诸侯此桓之盛而反日之何也周衰之末天下无王诸侯有能兴起者则易然也以桓公之盛管仲之贤而不能有志乎此乃区区为伯者之政此孔子所以小之虽然当春秋之时所以攘戎狄安中国九合诸侯一匡天下免民于左袵之患者桓公之功也春秋与其伯而小其不至于王故于九合之会则信之以致其美于葵丘之盟则变例以见讥焉然独于是盟然后见讥何也犹曰桓之盛极此而已无能为矣故讥之也
　　甲子晋侯佹诸卒
　　冬晋里克杀其君之子奚齐
　　其曰杀其君之子何奚齐葢未立也晋侯始死其国多难大臣各欲有所立故荀息奉君命而立奚齐未果而为所杀也且称世子则不可称公子则不见其君之所欲立者故继之先君而谓之君之子也如蔡侯般已死而有犹称世子亦以其未立故也传者谓弑未逾年君之号似误未逾年之君虽未称爵然国人固已君之齐公子商人弑其君舎此未逾年而称君之证也
　　十年春王正月公如齐
　　此朝也而不言朝不与朝也凡公如某而下不目其事者皆朝也内大夫如某而不目其事者皆聘也夫朝聘之设诸侯事天子之礼也于其所以事天子者备然后有中相聘世相朝之礼然亦罕矣春秋之时公之朝齐晋大国者三十有四而朝京师者一大夫聘诸侯者五十有二而聘京师者五夫二百四十二年之间周歴十三王鲁歴十二公而朝聘者才至乎五六则是旷世而无一人以往也葢当时诸侯所以事天子之礼略而所以事大国之礼详以内为失所事矣春秋之所不与故一皆没而不书使漫若以他事往而不为朝聘者虽然于外之来接于我者皆书朝聘焉则于内之往者不患不知为朝聘而或者以为尊鲁误矣
　　狄灭温温子奔衞
　　晋里克弑其君卓及其大夫荀息
　　【按本例云失日也弑逆天下之大恶不区区以日月例见也其失日月者阙之志臣子不谨而已后并同】
　　夏齐侯许男伐北戎
　　晋杀其大夫里克
　　秋七月
　　冬大雨雪
　　志大也于月有之则书月于时有之则书时时非一志也
　　十有一年春晋杀其大夫防郑父
　　是里克之党欲立重耳而以三公子之徒作乱者也
　　夏公及夫人姜氏会齐侯于阳谷
　　僖公夫人也未尝书逆葢致于大庙而后为夫人者也不正公之以妾为妻又且与之出会故不月以见讥
　　秋八月大雩
　　冬楚人伐黄
　　十有二年春王三月庚午日有食之
　　夏楚人灭黄
　　桓始事楚江黄来会今楚伐黄而齐不救以至于灭见桓之徳衰矣
　　秋七月
　　冬十有二月丁丑陈侯杵臼卒
　　十有三年春狄侵衞
　　夏四月葬陈宣公
　　公会齐侯宋公陈侯衞侯郑伯许男曹伯于咸
　　衣裳之会也
　　秋九月大雩
　　雩或书月或书时葢于雩之月而得雨则以月志于雩之时而得雨则以时志
　　冬公子友如齐
　　十有四年春诸侯城缘陵
　　此会于咸之诸侯也间有大雩公子友如齐于文不属故再言诸侯传谓不书其人有阙者似误矣
　　夏六月季姬及鄫子遇于防使鄫子来朝
　　下书季姬归于鄫是始嫁之文然则此时犹未嫁也未嫁之女而乃与鄫子遇又终归之于鄫此何义哉故月之以见讥然则传谓季姬来宁者误矣
　　秋八月辛卯沙鹿崩
　　【按自此至僖三十三年永乐大典并阙】
　　狄侵郑
　　冬蔡侯肸卒
　　十有五年春王正月公如齐
　　至是始纯用五年一朝之制同于事天子之礼矣【按此下经解九条并从黄震日抄检补】
　　楚人伐徐
　　三月公会齐侯宋公陈侯衞侯郑伯许男曹伯盟于牡丘遂次于匡
　　公孙敖帅师及诸侯之大夫救徐
　　夏五月日有食之
　　秋七月齐师曹师伐厉
　　【按本例云厉楚属也传曰伐厉以救徐是也桓以安中国抚诸侯为己任不能却楚以救徐而顾伐厉厉何罪焉伐国以救国未可以公天下也于桓为病矣故加月以见讥】
　　八月螽
　　九月公至自会
　　季姬归于鄫
　　己卯晦震夷伯之庙
　　冬宋人伐曹
　　楚人败徐于娄林
　　【按本例云三年徐人取舒舒楚属也葢徐人恃齐而取之也桓徳既衰故楚亟伐徐败之娄林徐之祸有以自取故不月以见讥】
　　十有一月壬戌晋侯及秦伯战于韩获晋侯
　　十有六年春王正月戊申朔陨石于宋五是月六鹢退飞过宋都
　　【按本例云外异例时然春秋晦朔有事则书晦朔谨终始也志朔则不得不志月与日矣又嫌二者同日故加日月以见之凡事之嫌者殊志也】
　　三月壬申公子季友卒
　　夏四月丙申鄫季姬卒
　　秋七月甲子公孙兹卒
　　冬十有二月公会齐侯宋公陈侯衞侯郑伯许男邢侯曹伯于淮
　　【按本例云齐桓牡丘之盟阳谷之会淮之会葢有兵车也是时桓徳既衰楚亦内侮伐徐败娄林之师桓公于是合诸侯以救之又为之伐厉伐英氏以报楚则其有兵车亦明矣故淮之会加月以见讥】
　　十有七年春齐人徐人伐英氏
　　败徐岂英氏有力乎
　　夏灭项
　　秋夫人姜氏会齐侯于卞
　　九月公至自会
　　【按本例云齐桓会例不月淮之会讥也故月往而月致】
　　冬十有二月乙亥齐侯小白卒
　　齐桓之覇自庄十六年盟于幽至僖十六年盟于淮凡十有二会而孔子称桓公九合诸侯者举其不以兵车者而已庄十六年九国盟于幽二十七年五国又盟于幽僖元年六国会于柽二年四国盟于贯五年八国会王世子于首止七年五国盟于甯母八年王人与七国会于洮九年宰周公与七国会于葵丘十三年八国会于咸凡九合诸侯不以兵车
　　十有八年春王正月宋公曹伯衞人邾人伐齐
　　【按本例云不正四国之伐丧故加月以见讥】
　　夏师救齐
　　五月戊寅宋师及齐师战于甗齐师败绩
　　狄救齐
　　秋八月丁亥葬齐桓公
　　冬邢人狄人伐衞
　　十有九年春王三月宋人执滕子婴齐
　　【按本例云滕子书名失地之君也夫诸侯有失地者诸侯相与纳之可也今宋襄圗覇不能懐绥小国又因其防弱而遂执之以宋为不义故加月以见讥】
　　夏六月宋公曹人邾人盟于曹南
　　鄫子会盟于邾己酉邾人执鄫子用之
　　秋宋人围曹
　　衞人伐邢
　　冬会陈人蔡人楚人郑人盟于齐
　　【按本例云盟于齐主齐而盟也是时齐桓既卒宋襄图覇以劫诸侯葢诸侯不肯从宋而后为齐之盟所以未忘桓公之功也春秋善是盟故亦信而不月犹之桓公之志尔传谓陈穆公请修好于诸侯以无忘齐桓之徳犹信也】
　　梁亡
　　【按本例云梁之亡也不以月志然后知诸国有以自取灭亡之祸者其不月明矣】
　　二十年春新作南门
　　夏郜子来朝
　　五月乙巳西宫灾
　　郑人入滑
　　秋齐人狄人盟于邢
　　冬楚人伐随
　　二十有一年春狄侵衞
　　宋人齐人楚人盟于鹿上
　　夏大旱
　　秋宋公楚子陈侯蔡侯郑伯许男曹伯会于盂执宋公以伐宋
　　【按本例云凡大国执例月此特讥之而以时志为中国耻故畧之也】
　　冬公伐邾
　　楚人使宜申来献防
　　十有二月癸丑公会诸侯盟于薄释宋公
　　二十有二年春公伐邾取须句
　　【按本例云邾我之与国也冬伐之春又伐之而取其邑秋又与之战以内为迫人已甚故不月以见讥】
　　夏宋公衞侯许男滕子伐郑
　　宋公释乎执而遽伐郑所以怒楚而致战也
　　秋八月丁未及邾人战于升陉
　　冬十有一月己巳朔宋公及楚人战于宋师败绩二十有三年春齐侯伐宋围缗
　　夏五月庚寅宋公兹父卒
　　秋楚人伐陈
　　冬十有一月子卒
　　二十有四年春王正月
　　夏狄伐郑
　　秋七月
　　冬天王出居于郑
　　【按本例云王者无外然则天王之出见不能乎其家而出也其曰出失内之辞尔然于外犹得其所居焉故曰天王出居于郑也夫贵为天子而不能容其母弟以得罪于母亦甚矣故春秋尽其辞且不月以见讥】
　　晋侯夷吾卒
　　二十有五年春王正月丙午衞侯燬灭邢
　　夏四月癸酉衞侯燬卒
　　宋荡伯姬来逆妇
　　宋杀其大夫
　　岂嗣君三年丧毕而治战之罪诸大夫有以众死者乎【按黄震日抄云此以宋事臆度之不若阙所不知也】
　　秋楚人围陈纳顿子于顿
　　葬衞文公
　　【按本例云大国次国之葬例月其越礼而葬者僭也故加日以见之其不及礼而葬者逼也故去月以见之传称宋华元乐举厚葬文公今宋公之葬实日衞文侯之俭也今衞文之葬实不月以类考之可知矣古人以送死可当大事故春秋以葬礼为重于其过不及者明着讥焉按此与经解卒葬不着例之说异】
　　冬十有二月癸亥公会衞子莒庆盟于洮
　　二十有六年春王正月己未公会莒子衞甯速盟于向齐人侵我西鄙公追齐师至酅弗及
　　夏齐人伐我北鄙
　　衞人伐齐
　　公子遂如楚乞师
　　秋楚人灭防以防子归
　　【按本例云传谓虁子不祀其祖楚人让之而防子终不祀也故楚人灭防夫有不祀之罪而且致怒大国者取亡之道春秋讥焉故不月以见之国灭不月则以归不得而日也】
　　冬楚人伐宋围缗
　　公以楚师伐齐取谷
　　【按本例云公恃逺国之师以伐甥舅之国而取其邑致怨之道故不月以见讥】
　　公至自伐齐
　　二十有七年春杞子来朝
　　夏六月庚寅齐侯昭卒
　　秋八月乙未葬齐孝公
　　乙巳公子遂帅师入
　　春接其君秋入其国以内为过于无讥
　　冬楚人陈侯蔡侯郑伯许男围宋
　　十有二月甲戌公会诸侯盟于宋
