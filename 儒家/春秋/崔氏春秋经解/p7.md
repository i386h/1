<!-- { "loadSidebar": true } -->
　　隐元年祭伯来不称使不目其事知其以私事行也此曰来聘是将公事者也有公事而不称使知假天子之命以来尔故春秋不称使而目其事以见其实焉且为人臣而外交罪矣况假天子之命以行者耶故直曰祭叔来聘以恶之其讥明矣
　　夏公如齐观社
　　外忘父雠内不终母防而亲纳币又如齐观社以从宴好以公之恶为已甚故春秋尽其辞且不月以见恶焉
　　公至自齐
　　荆人来聘
　　春秋之例外裔略而不人称人者其君也荆固裔也称人而来聘何也荆日以彊能行礼于中国故进之也进荆所以伤中国之微矣
　　公及齐侯遇于谷
　　萧叔朝公
　　萧叔盖与许叔纪季蔡季同义彼三者皆入而为君继兄而当国惟萧叔其后不经见以理考之而知也周官诸侯之世子誓于天子则下其君礼一等未誓则以皮帛继子男于是乎有朝防之礼矣故曹伯使其世子射姑来朝春秋无讥焉则萧叔以母弟而继世明矣向使非弟其可言叔乎不为世子其可言朝乎传谓小国之君未命者然于例自当称名邾仪父郳犂来是也未有称字者知传之误矣其言朝公何公在乎谷也见公在谷而萧叔因朝焉尔故不言使又不言来其讥明矣
　　秋丹桓宫楹
　　丹楹刻桷天子之礼也鲁以周公之故得用天子之礼然可以用于周公之庙不可用于羣公之宫丹桓宫楹刻桓宫桷讥僣也宗庙事之轻者例当月此不月以见讥
　　冬十有一月曹伯射姑卒
　　十有二月甲寅公会齐侯盟于扈
　　此公与齐侯会谋昏期故明年夏公如齐逆女也桓盟不日不正齐鲁之为是盟故复日之以见讥
　　二十有四年春王三月刻桓宫桷
　　葬曹庄公
　　夏公如齐逆女
　　春秋讥不亲迎然则公亲迎之为礼也公于齐则有父雠之弗报于内则有母防而图昏二者天下之大恶而公能安之然则亲迎祗以为罪也故不月以见恶焉
　　秋公至自齐八月丁丑夫人姜氏入
　　春秋之例使大夫逆则曰某以夫人某氏至自某公亲逆则曰公至自某夫人某氏入大夫之卑不可以挈夫人故以夫人致焉然夫人不可徒行故又兼以大夫致也曰某以夫人某氏至自某是也公则尊矣夫人挈乎公者也故致公而不致夫人志夫人之入而已曰公至自某夫人某氏入是也夫人从君于防娶则何以不贬于其入不贬于其孙不贬于其薨不贬而于防至焉贬举其重者也
　　戊寅大夫宗妇觌用币
　　大夫之妇同宗者也宗妇觌浅事也例当时而以日志所以致讥乎用币焉尔继日之下不得不别加日以见之也
　　大水
　　冬戎侵曹曹羁出奔陈
　　曹羁盖曹君也戎侵曹曹君不能守而出奔故赤归于曹而自立也曹羁之立逾年矣何以不称曹伯见羁之不当立也莒展舆出奔吴亦是矣郑伯突出奔蔡亦不当立者则何以称郑伯突之不当立前见矣
　　赤归于曹
　　公子赤也何以不称公子见其不正而不当立也突归于郑亦是矣其言归何见赤之归而为君也
　　郭公
　　郭公于文不终疑阙也传谓赤为郭公误矣
　　二十有五年春陈侯使女叔来聘
　　其曰女叔盖字也当时之辞尔见女叔之专也夫女叔之专而春秋无异辞以见之何也变名而为字此春秋所以见之也纪子帛郑祭仲宋孔父子哀华孙之徒是矣而传者谓嘉之故不名且裂繻有专命之嫌祭仲有逐君之恶孔父有见杀之咎而华孙子哀有恃贵之罪春秋何以嘉焉推是五者则女叔之有讥可知矣春秋以例见者不疑也
　　夏五月癸丑衞侯朔卒
　　六月辛未朔日有食之鼓用牲于社
　　礼有救日则诏王鼔盖求乎阳以胜隂之道也未闻有用牲于社之为礼也社隂也而用牲焉是求乎隂而非所以胜隂之道矣
　　伯姬归于杞
　　嫁于诸侯则归之其不书逆逆者微不道故也
　　秋大水鼓用牲于社于门
　　大水而鼓可也求乎阳以胜隂也用牲于社于门是求乎隂非所以胜隂之道矣用牲于社例当月其不月以见讥则知日食而用牲于社是亦不月者也
　　冬公子友如陈
　　二十有六年春公伐戎
　　来而不拒去而不追者治戎之道也且戎未有害于我而公固伐之公不能内治其国而逺事于戎以公为失所务矣故不月以见讥
　　夏公至自伐戎
　　伐戎危矣逺乎中国不能安也
　　曹杀其大夫
　　杀大夫何以不名众也不可以名举矣晋杀三郤陈杀二庆犹可以名举也前年戎侵曹曹羁出奔陈赤归于曹赤归而为君岂诸大夫多有不附于赤者邪故赤追治其事而诛杀者众也然称国以杀盖得其罪矣
　　秋公会宋人齐人伐徐
　　【按本例云不正公会雨国之防者以出故不月以见讥】
　　冬十有二月癸亥朔日有食之
　　二十有七年春公会杞伯姬于洮
　　伯姬公之姊妹妇人既嫁见兄弟不逾阈而公会伯姬于洮非事也故不月以见讥
　　夏六月公会齐侯宋公陈侯郑伯同盟于幽
　　衣裳之会也凡桓之盟固未有书同者惟十六年与此二十七年幽之盟则言同十六年之盟桓始覇未能同诸侯以同之然后同也至此复寻前日之盟而桓之功徳犹未信于诸侯故复言同亦以同之然后同也自救邢盟鲁封衞伐楚而后功徳具见自是之后凡六会盟而莫有言同者以见诸侯之从桓不待同之而自同云尔夫诸侯之盟以日为信而桓文之盟则不日以为信诸侯之盟以同为美而桓文之盟以不同为美然则春秋变例以见美于桓文者其详如此虽然幽之盟巳不日矣盖桓之于已则自信而于人犹有未同故也虽然固不以兵车矣
　　秋公子友如陈葬原仲
　　大夫越国而葬人非礼明矣
　　冬杞伯姬来
　　莒庆来逆叔姬
　　卿自逆也不书归春秋之例内女嫁于诸侯则书归嫁于大夫则不书归为诸侯夫人则卒之不为诸侯夫人则不卒之
　　杞伯来朝
　　公会齐侯于城濮
　　二十有八年春王三月甲寅齐人伐衞衞人及齐人战衞人败绩
　　称人以败者未至乎甚败也而传谓不称师败者未得乎师误矣其不地于衞也凡战于国者举国战于宋是也今不曰战于衞而曰衞人及齐人战以见衞人欲战也春秋之战及者为主虽然何以知衞人之欲战盖衞人欲掩齐师始至未备故以至之日而遂战甲寅战之日也知于伐之日而战矣交讥之也
　　夏四月丁未邾子卒
　　秋荆伐郑
　　公会齐人宋人救郑
　　凡救善之也然不正公会两国之微者以出故不月以见讥
　　冬筑郿
　　疑郿下当有囿字或脱之尔传谓邑曰筑都曰城似妄也
　　大无麦禾
　　书无麦苗又书无麦禾或言苗或言禾始生曰苗已秀曰禾盖谓稻也周之七月夏之五月稻始生而苗周之十月夏之八月稻已秀而禾故彼于秋言无苗此于冬言无禾也然何以名麦而不名稻未成乎谷也何为兼言之两谷不登则病矣
　　臧孙辰告籴于齐
　　凡先曰如某而后目其事者君命之辞也今不曰如某而直目其事见臧孙自行而非公命者矣书曰臧孙辰告籴于齐恶专命也传谓国无一年之畜故为庄公讳误矣
　　二十有九年春新延廐
　　不言作因其旧而新之也因旧而新之浅事也何以书冬大无麦禾至于告籴则其国病矣则延廐虽未新可也讥其不恤民明矣
　　夏郑人侵许
　　秋有蜚
　　冬十有二月纪叔姬卒
　　纪季之妻隐七年归于纪者是也纪已亡矣而犹系之纪凡以见纪之存焉尔
　　城诸及防
　　言及者先后之辞也
　　三十年春王正月
　　夏次于成
　　不目其人盖微者欲以救鄣而不能者也
　　秋七月齐人降鄣
　　郕降于齐师郕自降也齐人降鄣劫而降之也不正其以力服人故月之以见讥
　　八月癸亥葬纪叔姬
　　【按本例所释与荘四年齐侯葬纪伯姬同】
　　九月庚午朔日有食之鼓用牲于社
　　冬公及齐侯遇于鲁济
　　齐人伐山戎
　　三十有一年春筑台于郎
　　夏四月薛伯卒
　　隐十一年薛称侯来朝今称伯盖与滕杞之属或称子或称伯或称侯同例此皆当时小国于其朝会之际主者得以上下其礼其以侯伯之礼事之则书曰侯曰伯以子礼事之则书曰子此鲁史之旧文仲尼从而不更以见周衰之乱典礼不明大国恣横虽诸侯之爵命不能自有而屡为大国之所迁易虽然于其以卒赴盖其臣子之辞尔而亦自降何也彼小国习见轻于大国臣子虽爱其君父犹不得不降名以赴也不然鲁固以降礼待之乎然则何独滕薛为然盖是时三国之微犹附庸耳而其爵则为公侯此宜为大国之所恶而见卑也
　　筑台于薛
　　六月齐侯来献戎防
　　彼云衞俘俘囚也此言戎防然则防不独俘矣献卑者之事也齐侯为覇主而亲献防于我非所宜献也其有警于我乎故月之以见讥献防例时
　　秋筑台于秦
　　孔子曰道千乗之国敬事而信节用而爱人使民以时今一岁之间而三筑台以公为尽民之力矣然则何以不变例以见讥一岁三书筑台其为讥亦明矣春秋之义其于辞不足以见褒贬者然后日月之例变焉又其甚恶然后尽其辞复变例也
　　冬不雨
　　谓一时不雨志灾也
　　三十有二年春城小谷
　　一岁三筑台冬又不雨而复城邑以公用民之力为已甚矣
　　夏宋公齐侯遇于梁丘
　　秋七月癸巳公子牙卒
　　三家皆谓季友酖公子牙春秋不言杀为季子讳也凡春秋所为讳者必将有见焉公子牙之杀无见也岂三家之传失之乎
　　八月癸亥公薨于路寝
　　冬十月己未子般卒
　　弑也何以知其弑以闵公不书即位知其弑也
　　公子庆父如齐
　　公子庆父弑君矣其出不曰奔何也庆父非奔者也春秋志之以见鲁国之乱君薨子弑国内无政罪人不讨彼得公然而行以适霸国且以罪齐桓主中国之盟不能为鲁讨贼而受之也虽然春秋之例内大夫以君命出则曰如某公子友如齐季孙行父如晋之类是也非君命出则不曰如某臧孙辰告籴子齐公子结媵陈人之妇于鄄之类是也不然则直曰奔耳今公薨子弑国内无君而曰公子庆父如齐见其怙奸不忌犹假君命以行尔且当其无君而以有君之辞言之盖春秋变例以见其事焉虽然春秋侵伐之事固有有君命而一皆不以君命之辞言之何也天下有道征伐不自诸侯出自诸侯出已失之矣自大夫出尤失之矣然则不以君命之辞言之无他嫌与诸侯之专征伐也
　　狄伐邢





　　钦定四库全书
　　春秋经解卷四　　　　　宋　崔子方　撰闵公
　　元年春王正月
　　闵之不即位知子般之弑也
　　齐人救邢
　　夏六月辛酉葬我君庄公
　　秋八月公及齐侯盟于落姑
　　季子来归
　　此公子友而曰季子贤之也曰来归喜之之辞也以见鲁人之情有望于季子如此之深子般之弑季友在外贼不得讨鲁人以为必得季子之贤然后乃能治国而有为故季子来归以喜书也然而卒受庆父使复为乱而弑闵公又不讨贼使彼犹得以公子之亲而出蔽兄弟之小爱伤君臣之大义故春秋于公子庆父奔莒文无所贬者所以明着其事以责季子也终有以责之故始有以望之此来归所以书者欤三家知春秋贤季子而不知其所以深责季子也管叔之乱不及庆父而周公不隐繇是言之则季子之过明矣
　　冬齐仲孙来
