<!-- { "loadSidebar": true } -->
　　此役也齐世子光先滕薛之君明年之役又先邾莒葢世子益骄而主会者莫制以见文公之业衰而晋不能主诸侯也不正诸侯之亟伐郑故不月以见讥此伐郑及明年两伐郑是也【按本例云不月讥防师】
　　冬盗杀郑公子騑公子发公孙辄
　　曰盗不得其人者也未知其国人耶非其国人耶故先目盗而后目其国也当是时郑方迫畏晋之见伐喜楚之来救未有适从而三卿郑之执政者是宜有盗杀之矣
　　戍郑虎牢
　　襄二年诸侯亟伐郑而城虎牢知取之郑而城之也此又诸侯亟伐郑而戍虎牢知戍之以逼郑也其不言诸侯戍之上下皆言诸侯伐郑知诸侯之戍不疑矣其言戍郑虎牢何前诸大夫城虎牢矣嫌此遂非郑地故复系之郑也且见不与诸侯夺人之邑而彊戍之云尔
　　楚公子贞帅师救郑
　　公至自伐郑
　　十有一年春王正月作三军
　　鲁次国而作三军过天子之制也以见三家之强分公室而有之而各征其军焉尔戎事例日此不日以见讥
　　夏四月四卜郊不从乃不郊
　　郊之用辛也于祭之月卜其上辛不吉则卜中辛不吉则卜下辛三卜不从则已矣而四卜过也五卜则又甚矣彼有五月而郊者是其过卜者也惟七年三卜郊不从乃不郊为合于礼矣春秋着是以见其非焉【按黄震日抄云崔氏以郊之常礼言若鲁之卜而不从乃天之不歆其僣也】
　　郑公孙舍之帅师侵宋
　　公会晋侯宋公衞侯曹伯齐世子光莒子邾子滕子薛伯杞伯小邾子伐郑
　　秋七月己未同盟于亳城北
　　公至自伐郑
　　此先伐后会而不以会致是会也所以谋伐郑也葢诸侯相与伐郑而未得志乃会而谋焉故其归曾未及解甲息肩而诸侯之师已复至于郑之城下矣凡以后事致致其终也今未逾时而两兴伐郑之役而间为此会以谋焉是未得志于郑也不可以致终故公之还致伐而已至萧鱼之会然后得志于郑故以会致也且致伐之下书楚子郑伯伐宋葢郑尚从楚而内伐知诸侯之不得志于郑明矣致会之下书楚人执郑行人良霄葢郑既背楚而从诸侯使告于楚楚怒而执其行人则知诸侯之得志于郑亦明矣
　　楚子郑伯伐宋
　　公会晋侯宋公衞侯曹伯齐世子光莒子邾子滕子薛伯杞伯小邾子伐郑会于萧鱼
　　公至自会
　　楚人执郑行人良霄
　　告从于晋故楚人执之也郑虽有背约之罪而非行人之过矣
　　冬秦人伐晋
　　十有二年春王三月莒人伐我东鄙围台
　　为下入郓月也
　　季孙宿帅师救台遂入郓
　　既救吾邑遂入莒邑以报之也文十二年城郓是鲁邑耳此知为莒邑何也是葢莒鲁之边邑二国数以为争故其在莒鲁者不常岂成九年楚伐莒莒溃楚人入郓是时鲁遂失郓乎宿受命救台而遂入郓见政之逮大夫也故月之以见讥
　　夏晋侯使士鲂来聘
　　秋九月吴子乘卒
　　冬楚公子贞帅师侵宋
　　公如晋
　　公比年出会伐郑曾未息肩今又朝晋夫内弃其国而区区以期会为务以公为过矣故不月以见讥
　　十有三年春公至自晋
　　夏取邿
　　秋九月庚辰楚子审卒
　　冬城防
　　十有四年春王正月季孙宿叔老会晋士匄齐人宋人衞人郑公孙虿曹人莒人邾人滕人薛人杞人小邾人会吴于向
　　夫衞郑班列同皆次国也衞之大夫不得先郑之卿今衞人而先郑公孙虿葢见齐宋衞皆卿贬而后人之也传谓齐崔杼宋华阅衞北宫括以惰而不书其亦信矣以郑公孙虿不当后卫人故也十六年伐许之役衞甯殖先宋人则大国之人不得先次国之卿明矣月而后会犹之钟离之会也
　　二月乙未朔日有食之
　　夏四月叔孙豹会晋荀偃齐人宋人衞北宫括郑公孙虿曹人莒人邾人滕人薛人杞人小邾人伐秦
　　衞北宫括不书于向而书于伐秦岂能其事耶然后知向之会称人者实贬明矣
　　己未衞侯出奔齐
　　诸侯失地名而衞侯不名见孙林父之逐之也臣逐其君而罪其君则是臣可以逐君矣故不名以见之加日焉以谨之也凡春秋于其所甚恶者既见其辞又复变日月之例者谓是类也
　　莒人侵我东鄙
　　秋楚公子贞帅师伐吴
　　冬季孙宿会晋士匄宋华阅衞孙林父郑公孙虿莒人邾人于戚
　　十有五年春宋公使向戌来聘二月己亥及向戌盟于刘
　　刘夏逆王后于齐
　　刘姓夏名葢天子之士士贱非所以逆王后者也王后天下之母而使贱者逆是不月以见讥者也不书齐姜归于京师非鲁主之然后知纪季姜鲁主之明矣
　　夏齐侯伐我北鄙围成
　　为莒故也
　　公救成至遇
　　其言至何葢公救成比至于遇齐侯或已解围而去故公不进也与追齐师至酅同意传谓公畏齐不敢进似误矣若公实畏齐不敢进自当书次不当书至也何以不月以为不及乎事故畧之犹之弗遇弗及盟也遇内地
　　季孙宿叔孙豹帅师城成郛
　　帅师而城畏齐故也
　　秋八月丁巳日有食之
　　邾人伐我南鄙
　　邾党于莒而畏于齐故有南鄙之师也
　　冬十有一月癸亥晋侯周卒
　　十有六年春王正月葬晋悼公
　　三月公会晋侯宋公衞侯郑伯曹伯莒子邾子薛伯伯小邾子于湨梁戊寅大夫盟
　　晋侯在防而出会又不降名见晋侯之失礼矣主诸侯之盟而且失礼宜乎诸大夫之张也诸侯为会而大夫盟诸侯失正矣其不曰诸侯之大夫而直曰大夫不系之诸侯见大夫之益张也易曰履霜坚氷至葢鸡泽之盟其渐矣此孔子叹政逮于大夫四世者谓此也故特日之以见讥
　　晋人执莒子邾子以归
　　大夫主盟而执诸侯见大夫之张也夫邾莒虽于我有罪然晋大夫执之其可乎
　　齐侯伐我北鄙
　　【按自此至襄三十一年永乐大典阙】
　　夏公至自会
　　【按本例云与鸡泽之盟不月致同例】
　　五月甲子地震
　　叙老会郑伯晋荀偃衞甯殖宋人伐许
　　秋齐侯伐我北鄙围郕
　　大雩
　　冬叔孙豹如晋
　　十有七年春王二月庚午邾子牼卒
　　宋人伐陈
　　夏衞石买帅师伐曹
　　秋齐侯伐我北鄙围桃髙厚帅师伐我北鄙围防九月大雩
　　宋华臣出奔陈
　　冬邾人伐我南鄙
　　十有八年春白狄来
　　夏晋人执衞行人石买
　　秋齐师伐我北鄙
　　冬十月公会晋侯宋公衞侯郑伯曹伯莒子邾子滕子薛伯伯小邾子同围齐
　　曹伯负刍卒于师
　　楚公子午帅师伐郑
　　十有九年春王正月诸侯盟于祝柯
　　【按本例云诸侯患齐之强数事侵伐故同欲围之然而不能而遂为此盟其盟也有不同者矣此邾子所以执也故不书同又不日以见讥焉】
　　晋人执邾子
　　公至自伐齐
　　取邾田自漷水
　　季孙宿如晋
　　葬曹成公
　　夏衞孙林父帅师伐齐
　　秋七月辛卯齐侯环卒
　　晋士匄帅师侵齐至谷闻齐侯卒乃还
　　八月丙辰仲孙蔑卒
　　齐杀其大夫髙厚
　　郑杀其大夫公子嘉
　　冬葬齐灵公
　　城西郛
　　叔孙豹会晋士匄于柯
　　城武城
　　二十年春王正月辛亥仲孙速会莒人盟于向
　　【按本例云莒鲁之怨自属鄫始其后莒与齐邾比以为我患鲁无岁不受兵及仲孙速为此盟然后兵怨始解几二十年莒鲁不交兵则是盟也实国之所喜故详録而加日】
　　夏六月庚申公会晋侯齐侯宋公衞侯郑伯曹伯莒子邾子滕子薛伯伯小邾子盟于澶渊
　　秋公至自会
　　【按本例云月往而不月致公与邾子盟澶渊比至于国而大夫已伐邾矣不正公之渝盟而亟伐故以见讥也然后知澶渊之盟故不与同明矣】
　　仲孙速帅师伐邾
　　蔡杀其大夫公子燮蔡公子履出奔楚
　　陈侯之弟黄出奔楚
　　叔老如齐
　　冬十月丙辰朔日有食之
　　季孙宿如宋
　　二十有一年春王正月公如晋
　　邾庻其以漆闾丘来奔
　　夏公至自晋
　　【按本例云月往而不月致岂公如晋朝以谢背盟伐邾之故而晋犹有责于我乎故以见讥也】
　　秋晋栾盈出奔楚
　　九月庚戌朔日有食之
　　冬十月庚辰朔日有食之
　　曹伯来朝
　　公会晋侯齐侯宋公衞侯郑伯曹伯莒子邾子于商任二十有二年春王正月公至自会
　　夏四月
　　秋七月辛酉叔老卒
　　冬公会晋侯齐侯宋公衞侯郑伯曹伯莒子邾子薛伯伯小邾子于沙随
　　【按本例云传称会于沙随复锢栾氏信也前年秋栾盈出奔楚晋私以一大夫之故期年之间再合诸侯见晋之失正而非所以合诸侯也齐人于是不賔明年伐衞遂伐晋则当时之事可知矣始合犹可再合而讥矣故沙随之会不月以见之】
　　公至自会
　　楚杀其大夫公子追舒
　　二十有三年春王二月癸酉朔日有食之
　　三月己巳伯匄卒
　　夏邾我来奔
　　葬孝公
　　陈杀其大夫庆虎及庆寅陈侯之弟黄自楚归于陈晋栾盈复入于晋入于曲沃
　　秋齐侯伐衞遂伐晋
　　八月叔孙豹帅师救晋次于雍榆
　　【按本例云受命救晋畏齐不进止于雍榆故加月以见讥】
　　己卯仲孙速卒
　　冬十月乙亥臧孙纥出奔邾
　　晋人杀栾盈
　　齐侯袭莒
　　二十有四年春叔孙豹如晋
　　仲孙羯帅师侵齐
　　夏楚子伐吴
　　秋七月甲子朔日有食之既
　　齐崔杼帅师伐莒
　　大水
　　八月癸巳朔日有食之
　　公会晋侯宋公衞侯郑伯曹伯莒子邾子滕子薛伯杞伯小邾子于夷仪
　　冬楚子蔡侯陈侯许男伐郑
　　公至自防
　　陈鍼宜咎出奔楚
　　叔孙豹如京师
　　大饥
　　二十有五年春齐崔杼帅师伐我北鄙
　　夏五月乙亥齐崔杼弑其君光
　　公会晋侯宋公衞侯郑伯曹伯莒子邾子滕子薛伯伯小邾子于夷仪
　　六月壬子郑公孙之帅师入陈
　　秋八月己巳诸侯同盟于重丘
　　公至自会
　　衞侯入于夷仪
　　楚屈建帅师灭舒鸠
　　冬郑公孙夏帅师伐陈
　　十有二月吴子遏伐楚门于巢卒
　　二十有六年春王二月辛卯衞甯喜弑其君剽衞孙林父入于戚以叛甲午衞侯衎复归于衞
　　【按本例云辛卯而剽弑甲午而衎入剽之弑衎与有力焉故加日以见之】
　　夏晋侯使荀吴来聘
　　公会晋人郑良霄宋人曹人于澶渊
　　【按本例云不正公与大夫会故不月以见讥】
　　秋宋公杀其世子痤
　　晋人执衞甯喜
　　八月壬午许男甯卒于楚
　　冬楚子蔡侯陈侯伐郑
　　葬许灵公
　　二十有七年春齐侯使庆封来聘
　　夏叔孙豹会晋赵武楚屈建蔡公孙归生衞石恶陈孔奂郑良霄许人曹人于宋
　　衞杀其大夫甯喜衞侯之弟鱄出奔晋
　　秋七月辛巳豹及诸侯之大夫盟于宋
　　【按本例云加日者犹鸡泽湨梁之盟】
　　冬十有二月乙亥朔日有食之
　　二十有八年春无冰
　　夏衞石恶出奔晋
　　邾子来朝
　　秋八月大雩
　　仲孙羯如晋
　　冬齐庆封来奔
　　十有一月公如楚
　　十有二月甲寅天王崩
　　乙未楚子昭卒
　　二十有九年春王正月公在楚
　　夏五月公至自楚
　　庚午衞侯衎卒
　　阍弑吴子余祭
