<!-- { "loadSidebar": true } -->
　　冬仲孙何忌防晋韩不信齐髙张宋仲几卫世叔申郑国参曹人莒人薛人人小邾人城成周
　　成周与京师一也或称成周或称京师葢自周言之则曰成周自诸侯言之则曰京师诸侯不敢斥天子之国故以众大之辞言之此诸侯之大夫城成周则不曰京师何也当是时天子防弱诸侯不王岂复能以义相率而尊周室哉是葢天子有请于诸侯然后诸侯使大夫徃城之耳故曰城成周葢自周言之见天子请而后城之也传谓王使富辛与石张如晋请城成周是足信矣
　　十有二月己未公薨于干侯
　　昭公淹恤在外七年于此奔走穷迫可谓极矣而鲁之羣臣未有一人尽力于其君者卒以旅死当是之时禄之去公室三世矣爲昭公者尚何以怀其羣臣哉故春秋所书于七年之间未尝有一言及其君臣之际者爲此也
<经部,春秋类,崔氏春秋经解>
　　钦定四库全书
　　春秋经解卷十一　　　　宋　崔子方　撰定公
　　元年春王
　　诸公之元年虽无事必举正月言人君即位之始王者必班正焉诸侯奉之以从事也当是时季氏专鲁昭公逐死而定公未立故无所班其正鲁无以奉之所以独不举正月也虽然周室之衰岂能果班正于诸侯而春秋书之如此何也呜呼春秋亦正名而已矣
　　三月晋人执宋仲几于京师
　　此城成周之大夫也仲防之罪不受功也其言于京师何见执之于天子之侧也大夫而执人于天子之侧见大夫之张矣凡事必继月月必继王定无正故不得不以三月继王也
　　夏六月癸亥公之丧至自干侯
　　其君旅死于外羣臣将恐惧奔走之不暇今乃七月而后以丧至则鲁之羣臣所以事其君者可知矣
　　戊辰公即位
　　诸公逾年正月不日而即位追治之也定公六月日而即位书其实也盖于是定公始得立矣则季氏之专国可知也即位例日
　　秋七月癸巳葬我君昭公
　　九月大雩
　　立炀宫
　　立宫非所宜立也有祷而后立之者也故不日以见讥
　　冬十月陨霜杀菽
　　夏之八月未可以霜而且杀菽志灾也
　　二年春王正月
　　夏五月壬辰雉门及两观灾
　　秋楚人伐吴
　　冬十月新作雉门及两观
　　及者先后之辞也其月志其工近也【按本例云两观之僭乆矣今复作之故目事以见讥而加月也】
　　三年春王正月公如晋至河乃复
　　昭公如晋至河乃复则略而不月定公如晋至河乃复则月而不略何也昭公之不得入于晋亦已数矣定公之不入容有故焉
　　二月辛卯邾子穿卒
　　夏四月
　　秋葬邾荘公
　　冬仲孙何忌及邾子盟于拔
　　四年春王二月癸巳陈侯吴卒
　　三月公防刘子晋侯宋公蔡侯卫侯陈子郑伯许男曹伯莒子邾子顿子胡子滕子薛伯杞伯小邾子齐国夏于召陵侵楚
　　夏四月庚辰蔡公孙姓帅师灭沈以沈子嘉归杀之诸侯侵楚而蔡公孙姓于其间灭沈盖诸侯为蔡侵楚故蔡得以灭沈也沈楚之与国杀沈子嘉所以致怨于楚也夫欲怒楚而灭人之国杀人之君以蔡为罪矣
　　五月公及诸侯盟于鼬
　　是盟也公为之故曰公及诸侯也诸侯为蔡以侵楚然卒不能害楚使蔡去中夏而即楚以吴子及楚人战是以鼬之盟不日亦不与同所以讥诸侯之无能为故也
　　杞伯成卒于防
　　六月葬陈惠公
　　许迁于容城
　　秋七月公至自防
　　刘卷卒
　　刘卷盖刘子也新有同盟之好故来赴而卒之然则何以不称刘子天子之大夫王命赴之不以爵称也
　　葬悼公
　　楚人围蔡
　　报召陵之役也诸侯并侵楚而楚独围蔡知诸侯之侵楚为蔡明矣
　　晋士鞅卫孔圉帅师伐鲜虞
　　刘文公
　　天子之大夫未有书者以其来赴也故往防而之
　　冬十有一月庚午蔡侯以吴子及楚人战于柏举楚师败绩
　　吴子夷也有忧中国之心而能为蔡侯之故以与楚人战故曰蔡侯以吴子及楚人战于柏举以吴子吴无利于伐楚矣进吴子也是楚囊瓦而曰人大夫不敌君进吴子也进吴子所以伤中国之亡也晋为盟主因天子之大夫以合十七国之诸侯逺至召陵而不能为蔡释怨于楚曽吴子之不若进吴子所以伤中国之亡也
　　楚囊瓦出奔郑
　　柏举之败囊瓦为之也
　　庚辰吴入郢
　　郢楚都也不曰入楚而曰入郢见吴之入楚者甚矣且楚于是时特为大国而吴得入焉故变例而言日变国而言都所以甚吴而重楚祸云尔
　　五年春王三月辛亥朔日有食之
　　夏归粟于蔡
　　于越入吴
　　六月丙申季孙意如卒
　　秋七月壬子叔孙不敢卒
　　冬晋士鞅帅师围鲜虞
　　六年春王正月癸亥郑游速帅师灭许以许男斯归二月公侵郑
　　公侵郑为许也皋鼬之盟故也
　　公至自侵郑
　　夏季孙斯仲孙何忌如晋
　　秋晋人执宋行人乐祁犂
　　冬城中城
　　季孙斯仲孙忌帅师围郓
　　郓本鲁邑先是齐人取之以居昭公故今犹未入乎鲁也不言何忌阙文
　　七年春王正月
　　夏四月
　　秋齐侯郑伯盟于咸
　　齐人执衞行人北宫结以侵卫
　　其言以侵卫何执北宫结而与之俱也
　　齐侯卫侯盟于沙
　　大雩
　　齐国夏帅师伐我西鄙
　　为郓之役也齐人取郓以居昭公其后郓溃然而齐未尝有郓也今鲁围郓而齐出师见齐之不直矣
　　九月大雩
　　冬十月
　　八年春王正月公侵齐
　　公至自侵齐
　　二月公侵齐
　　公侵齐报国夏之师也以齐师为不直故公虽连月而两兴师犹不讥焉
　　三月公至自侵齐
　　曹伯露卒
　　夏齐国夏帅师伐我西鄙
　　公防晋师于瓦
　　晋师之出为齐伐我故公往防之不正以公侯之尊而防晋人之师故不月以见讥
　　公至自瓦
　　防者之防例不致此其致何也重师也师以众致地以特致此春秋之新例矣
　　秋七月戊辰陈侯柳卒
　　晋士鞅帅师侵郑遂侵卫
　　葬曹靖公
　　九月葬陈懐公
　　季孙斯仲孙何忌帅师侵卫
　　冬卫侯郑伯盟于曲濮
　　从祀先公
　　从祀先公何以书所以诛阳虎之乱见陪臣执国命也是盖鲁礼之复正者而知其诛阳虎之乱何也当是时鲁国之政季氏专之季氏之室阳虎有之鲁之君臣拱手聼命无敢谁何此孔子所以叹陪臣执国命而知三桓之子孙防也彼阳虎所以能济其谋者必有所挟也因人之所欲者而假誉焉盖自文公以来鲁之逆乆矣举国之人皆欲去之然百余年之间莫防修正而改为及阳虎为政一旦而去之彼自谓足以借誉于国人而取恱乎先君也于是遂肆其乱及其不克乃窃夫寳玉大弓而逃焉不然彼阳虎方且迫于为乱而鲁之君臣方且谋虎之不暇何暇修百年乆失之礼而正之哉其事盖可知矣夫宗庙之事礼之大者而春秋所书莫详焉着其日于上书其事于下盖以为礼之大者不敢以畧故也八月丁卯大事于大庙跻僖公夫礼之甚者彼如此其详也从祀先公得礼之大者此如此其畧也然则圣人之意可知矣盖曰其所有事者无足道焉吾志其从祀而已书从祀先公继之以盗窃寳玉大弓所以具见当时之事使后世可考而知焉传曰阳虎欲去三桓而已更孟氏故顺祀先公而祈焉禘于僖公其事则信矣然而圣人之意盖没而不见也呜呼千载之下奸伪之迹祸乱之变彼得假托以济私者岂特一阳虎哉宜圣人之丁宁如此
　　盗窃寳玉大弓
　　春秋书盗有二义有不得其人而称之者曰盗盗杀蔡侯申之类是也有以非其有而取之曰盗盗窃寳玉大弓是也此阳虎也而以盗言之阳虎之贱不载于春秋
　　九年春王正月
　　夏四月戊申郑伯虿卒
　　得寳玉大弓
　　不索而获曰得此鲁之分器阳虎无所用故复归之也鲁固知阳虎之窃寳玉大弓矣然而畏虎幸虎之去虽亡其寳而不敢索也使不知为阳虎所窃而疑于他盗耶则岂有亡其国之分器而不索者哉此知为阳虎明矣
　　六月葬郑献公
　　秋齐侯卫侯次于五氏
　　鲁于齐卫皆有侵伐之怨故二君次于五氏以谋我也
　　秦伯卒
　　冬葬秦哀公
　　十年春王三月及齐平
　　及者内欲之也畏五氏之谋故欲与齐平既平然后为夹谷之防矣齐鲁比年有侵伐之怨而不直者在齐鲁实畏齐而求齐平齐之平强矣故月以见之于平齐则月之于防则不月故凡春秋变例以为言者皆以示讥明矣
　　夏公防齐侯于夹谷
　　夹谷之防齐人伏兵以刼鲁侯赖孔子为相而谋不行然则是防也亦殆矣故不月以见讥然后知齐之不欲平明矣
　　公至自夹谷
　　晋赵鞅帅师围卫
　　齐人来归郓讙隂田
　　夹谷之防孔子相焉齐人畏鲁归其侵疆此所以得郓讙隂田也郓讙二邑与隂之田
　　叔孙州仇仲孙何忌帅师围郈
　　秋叔孙州仇仲孙何忌帅师围郈
　　郈内邑而围之盖恃大而不听此十二年所以堕郈也二卿复围郈则恃大而不听可知矣
　　宋乐大心出奔曹宋公子地出奔陈
　　冬齐侯卫侯郑游速防于安甫
　　叔孙州仇如齐
　　宋公之弟辰暨仲佗石彄出奔陈
　　言暨见辰之不得已也三臣之奔则何以不月辰非卿也且辰之出强矣
　　十有一年春宋公之弟辰及仲佗石彄公子地自陈入于萧以叛
　　夫人之从恶之易也辰之奔迫于仲佗石彄之故今其叛也则辰之自为矣故始曰暨而终曰及辰之恶犹未及乎段之为恶也
　　夏四月
　　秋宋乐大心自曹入于萧
　　冬及郑平叔还如郑涖盟
　　内欲平也平六年侵郑之怨既平然后叔还如郑涖盟矣
　　十有二年春薛伯定卒
　　夏葬薛襄公
　　叔孙州仇帅师堕郈
　　卫公孟彄帅师伐曹
　　季孙斯仲孙何忌帅师堕费
　　郈叔孙氏之邑费季氏之邑城之不度将为国害故堕之也夫二邑二家恃以为保障而肯堕之何也不得已也盖仲由为季氏宰欲张公室而后堕之夫以二家之所恃以为固者而乃不能夺之于仲由见陪臣之执国命矣是以冉有子路相季氏而欲伐颛臾孔子诲之既而发陪臣执国命三世希不失之叹也
　　秋大雩
　　冬十月癸亥公防齐侯盟于黄
　　十有一月丙寅朔日有食之
　　公至自黄
　　十有二月公围成
　　传曰仲由为季氏宰将堕三都于是叔孙氏堕郈季氏堕费孟氏将堕成而其臣不欲然则成孟氏之邑其弗堕然后公围之也昭围成则不月以见讥定围成则不讥何也围成则一而所以围成则异矣
　　公至自围成
　　内地而致何也见孟氏之强与国为敌公室防弱不能制其臣而有其地视成犹外邑也故致公之行以见于内亦危矣昭公围成亦危则不致何也成在内而郓在外不以外致内也
　　十有三年春齐侯卫侯次于垂葭
　　夏筑蛇渊囿
　　农事方盛而筑囿讥也
　　大搜于比蒲
　　以周之夏当夏之春于是时可以搜矣而书何也先筑囿继之以大搜则志在乎从禽而不恤乎国事可知也或言搜或言大搜以大书者越常礼矣夫不恤国事而越礼大搜此春秋所以为讥也
　　卫公孟彄帅师伐曹
　　秋晋赵鞅入于晋阳以叛
　　冬晋荀寅士吉射入于朝歌以叛
　　晋赵鞅归于晋
