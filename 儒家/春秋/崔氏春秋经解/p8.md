<!-- { "loadSidebar": true } -->
　　传谓公子庆父者是也何以知其然夫春秋欲有所见则文有所变公子友而曰季子加子焉贤之也公子庆父而曰仲孙目氏焉疏之也系之齐者弑君之人其义当絶于鲁且以责齐桓受鲁贼欲见其自齐而来故系之齐也其曰来者怒之之辞也于季子言来归则其辞喜于齐仲孙言来则其辞怒可知矣盖于公子庆父如齐奔莒方责齐桓而庆父之恶未见故于其来而深恶之而曰齐仲孙也后之学者不疑公子友为季子而疑公子庆父为齐仲孙何也春秋恐以庆父为齐仲孙有所疑也故特见之又恐以友为季子有所疑也故于其卒曰季友见之
　　二年春王正月齐人迁阳
　　夏五月乙酉吉禘于庄公
　　是时鲁人短丧于庄公之薨二十二月矣遂去丧从吉而为此禘也犹僖公薨二十一月而文公遂大事于大庙则鲁之短丧明矣其言吉何未可以吉也目禘讥其为禘也盖禘者周之盛祭五年乃一行之合羣庙之主于大祖而审谛昭穆者也今独曰于庄公见其不及羣庙之主也独于庄公而为禘其为非礼明矣
　　秋八月辛丑公薨
　　不地弑也君弑国乱葬礼有阙故不书葬以徴臣子之罪也
　　九月夫人姜氏孙于邾
　　其不日盖以罪略之则异乎公孙于齐矣
　　公子庆父出奔莒
　　庆父不贬以责季子也内大夫奔例日谨有罪也夫人与庆父同恶盖同日而出奔夫人先不日故庆父亦不得日也庆父不日然后知与夫人同日奔矣
　　冬齐高子来盟
　　齐侯使高子之来欲以观鲁之治乱而有觊鲁之心高子知鲁之援为可亲也于是请盟焉以立僖公然则不失奉使之宜求盟以亲鲁者高子为之也故不称使以见之又从而贤之曰高子与屈完来盟于师同义
　　十有二月狄入衞
　　此灭也何以不言灭为桓公讳也春秋为贤者讳夫桓公主诸侯之盟任天下之重攘冦乱安中国今狄灭衞而不能救宜桓公以为耻也桓公之所耻故春秋为之讳矣庄公之季年狄伐邢齐人于是乎救邢会明年鲁有内乱桓公外平狄于邢内治难于鲁区区二年之间君臣会盟聘问之好曾无虗月狄子是间齐之有事于东方也乃乗间而伐衞衞懿公不得于国人敌至而不支一战而遂亡然则齐人未暇于谋衞而衞已亡矣此固桓公之所为耻也虽然为之讳必将有见焉僖二年书城楚丘城楚丘以封衞也以封衞则衞之灭明矣国风存载驰之诗则衞之灭不患乎不见于后世
　　郑弃其师
　　郑伯恶高克使将兵次于河上久而不召师溃而归高克奔陈郑人为之赋清人故清人之诗存则郑弃其师可得而知也不曰郑伯又不曰郑人而独举郑焉兼君臣之辞然则郑伯高克俱罪矣

　　钦定四库全书
　　春秋经解卷五　　　　　宋　崔子方　撰僖公
　　元年春王正月
　　僖公之不即位见闵公之弑也
　　齐师宋师曹伯次于聂北救邢
　　古之用兵观势而后动次于聂北为之声援葢救邢也传谓言次非救似误矣桓公攘外患而安中国区区以是为己任卒复衞邢春秋与其有功而曰言次非救何也
　　夏六月邢迁于夷仪
　　齐师宋师曹师城邢
　　此当曰诸侯城邢是师也非诸侯也当曰诸侯之大夫城邢是师也不可以称大夫也当曰诸侯之师然春秋未有称诸侯之师者必歴数之如桓十三年齐师宋师衞师燕师败绩是也
　　秋七月戊辰夫人姜氏薨于夷齐人以归
　　凡夫人薨不地夫人之居有当处其薨不必地也其地故也葢齐人以夫人归至夷而杀之也然则何以不言齐人以夫人归为内讳也春秋所为讳者必有以见之下言齐人以归不疑矣成八年书叔姬卒伯来逆叔姬之防以归此以归亦在薨下而不言以防归知非以防归者也先薨而后以归然后其事见矣
　　楚人伐郑
　　楚何以始称荆今称楚荆以州号楚以国号楚已强能自同乎中国故春秋从而进之进楚所以见南蛮之强而伤中国之微也楚自是而后例以中国矣
　　八月公会齐侯宋公郑伯曹伯邾人于柽
　　衣裳之会也桓会不月公八月与邾人会九月而败其师以会为不信矣故月之以见讥【按本例云讥丧会】
　　九月公败邾师于偃
　　于会则月于败其师则不日凡以见讥焉尔
　　冬十月壬午公子友帅师败莒师于郦获莒挐
　　传谓莒无大夫大季友之获误矣莒固有大夫矣莒庆莒意恢之类是也即无大夫其接于我也若邾鄫小国亦书其人葢以我事而书如邾畀我邾快鄫世子巫之类是也
　　十有二月丁巳夫人氏之防至自齐
　　不称姜贬夫人不得于父母家故贬其姓文姜之罪其终不见故于其始孙贬焉哀姜之罪其终见于齐人杀之故不于其始孙贬而贬其以丧至生而出见杀而归以为莫重乎其以防至也
　　二年春王正月城楚丘
　　楚丘衞邑诸侯城之以封衞也不言孰城顺桓意也狄灭衞桓公以为耻城楚丘以封卫桓公不以为功为之讳其始必为之讳其终夫桓公之功所以从简书安中国存亡继絶唯是之为最春秋于其所耻者则顺其意而畧之畧之所以重见其美也书邢之事则以详书衞之事则以畧详畧不同然后当时之事可知而桓公之功着矣虽然亦必有见焉定之方中之诗存则城楚丘之事亦明矣使后世之人智者晰于理而不疑愚者质于事而不惑是圣人之意也春秋书城者二十九未有以月志者今城楚丘独以月志见桓公之急于存亡合诸侯之众曾不逾月遂城衞都云尔变例以为言所以见美于桓公也
　　夏五月辛巳葬我小君哀姜
　　虞师晋师灭夏阳
　　三家载虞虢之事详矣重以孟子之言而取信焉春秋之例国曰灭邑曰取夏阳邑也而言灭此圣人之深意葢当是时虞虢为唇齿之国虢之有虞犹虞之有虢势相也夫夏阳者虢之塞邑而晋师之所由入也夏阳亡则虢必亡虢亡则虞必亡矣故于夏阳不言取而言灭以见夏阳之重系两国之存亡夏阳一书灭而两国之灭不复言矣于虞之灭也则曰晋人执虞公以见虞之灭已久晋人特执一虞公云尔夏阳之役晋为之主而先虞师何也犹曰虞不假晋道则晋不可得而至乎虢晋之得至乎虢者由虞假晋道而先为之率也故春秋以虞首恶焉
　　秋九月齐侯宋公江人黄人盟于贯
　　衣裳之会也见齐桓之盛逺致江黄之人莫不来会也
　　冬十月不雨
　　楚人侵郑
　　三年春王正月不雨夏四月不雨
　　夫礼有雩雩者求雨之祭也然春秋于书不雨书旱之年则未尝书雩于书雩之年则未尝书旱与不雨何也盖春秋之例凡雩而得雨则书雩雩而不得雨则书不雨为灾则书旱今歴三时而三书不雨僖公之忧民闵雨数为之雩于雩而不得雨则又书不雨书之详以志其勤也彼歴三时不雨而畧曰自某月不雨至于某月于文之世三书之见文公不忧民闵雨而不为之雩则异乎僖公之贤也此诗人所以颂僖公之能务农者欤【按本例云于雩之时而不雨则以时志不雨于雩之逾时而不雨则又各以首月志不雨】
　　徐人取舒
　　舒葢楚属邑【按诸家皆以舒为楚属国崔氏独以为邑葢拘于书取之例也】徐人恃齐故取之也及桓徳既衰而后楚亟伐徐徐之祸自此始矣
　　六月雨
　　以不雨为忧则以雨为喜矣故志之也
　　秋齐侯宋公江人黄人会于阳谷
　　江黄小国且逺以桓公之盛曷为数与其微者会盟江黄汉阳之诸姬实附于楚齐桓方欲事楚故数与此二国会然其君畏楚不敢辄出是以皆使大夫至也江黄之祸自此始矣是时齐与江黄谋楚明年遂兴陉之师则斯防也其有兵车矣故不在九合之数
　　冬公子友如齐涖盟
　　涖盟主彼盟也而我欲之来盟主我盟也而彼欲之其盟强矣春秋讥焉故例皆不月以见之
　　楚人伐郑
　　四年春王正月公防齐侯宋公陈侯衞侯郑伯许男曹伯侵蔡蔡溃遂伐楚次于陉
　　蔡迩于楚而亲于楚自桓之覇数会诸侯而蔡不至故先侵蔡而遂伐楚也其言次何见桓公师止于陉以问楚罪而不遽加兵焉凡桓会不月其月为蔡溃也凡溃例月
　　夏许男新臣卒
　　不言卒于师内桓师也
　　楚屈完来盟于师盟于召陵
　　屈完之来楚子使观齐师之强弱而欲为之虑屈完知齐侯之义为可服也于是请盟焉以安其国故不称使以见度事之宜而能求盟者在屈完也春秋与之且是时楚未有大夫而曰屈完葢进之也与齐髙子来盟同例其先言来盟于师又言盟于召陵始求盟之时师在陉也与之盟之时师退于召陵矣故两言盟也且见楚已求服故桓公为之退舍以礼楚
　　齐人执陈辕涛
　　卖师不忠者涛之罪也
　　秋及江人黄人伐陈
　　齐人及之也承上齐人执辕涛涂无他事不再言齐人不疑也不言遂以见其为一事而已犹曰执陈辕涛涂而伐陈尔然则何以不言以不与涛涂俱也江黄本楚与国虽数与齐会盟然而畏楚不敢与陉之师楚既内服然后从齐以伐陈也
　　八月公至自伐楚
　　先侵蔡后伐楚又盟召陵而独以伐楚致二事偶以其大者致也不以会致召陵之盟盟屈完而已
　　葬许穆公
　　冬十有二月公孙兹帅师会齐人宋人衞人郑人许人曹人侵陈
　　召陵之会齐人有怒于陈不欲重劳诸侯之师故独与江黄伐之今又合七国之大夫而复侵陈陈虽有罪执其人伐其国可也而又侵之以齐为已甚故月之以见讥
　　五年春晋侯杀其世子申生
　　忘天性之爱忽社稷之重而杀其嗣子以晋侯为大恶故斥其爵以恶之凡杀世子母弟者目君也
　　伯姬来朝其子
　　其子何以不名弱也讥不在其子故以略言之其言朝何是为世子者也然则何以不言世子世子者世其世也可以继不可以继伯姬然则何以不言朝杞世子言世子则疑非伯姬之子也妇人而朝其子非礼明矣
　　夏公孙兹如牟
　　公及齐侯宋公陈侯衞侯郑伯许男曹伯会王世子于首止
　　衣裳之会也殊会王世子尊之也尊世子所以尊天王也所谓正而不谲也此齐欲会而以公及之变例也见齐之避不主也
　　秋八月诸侯盟于首止
　　再言诸侯见王世子不与盟也齐桓行覇尊王室不敢上盟王世子诸侯自相与盟尔
　　郑伯逃归不盟
　　郑伯与于会矣但不与盟尔是有畏于楚故也当是时楚之强已加乎中国矣
　　楚人灭子奔黄
　　九月戊申朔日有食之
　　冬晋人执虞公
　　此灭也其不言晋人灭虞何也见夏阳之灭而虞已亡矣晋人特执一虞公而已春秋惟宋以二王后称公其余诸侯未有称公者死则以例称之凡言葬某公者是也今虞公见执而称公以见国灭而身死焉故以死例称之不然则与楚人执徐子晋人执郑伯同例何以见其国灭而身死乎夫贪赂忘亲甘佞言而自取灭亡之祸者虞公之罪也凡执诸侯与内大夫例月执外大夫例时虞执不月凡以见虞之亡也
　　六年春王正月
　　夏公会齐侯宋公陈侯衞侯曹伯伐郑围新城
　　责逃盟之罪也
　　秋楚人围许
　　诸侯遂救许
　　葢上围新城之诸侯间有楚人围许于文不属故再曰诸侯也其他类此
　　冬公至自伐郑
　　先伐郑后救许不以救许致二事偶致其大者也
　　七年春齐人伐郑
　　夏小邾子来朝
　　郑杀其大夫申侯
　　申侯与陈辕涛为雠者也齐人伐郑故郑杀申侯以说于齐而后世子华受盟于甯母也
　　秋七月公会齐侯宋公陈世子欵郑世子华盟于甯母曹伯班卒
