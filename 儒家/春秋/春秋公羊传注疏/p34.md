<!-- { "loadSidebar": true } -->
　　○解云：隐三年传曰“过时而日，隐之也”，彼注云“隐，痛也。痛贤君不得以时葬”。则襄公去年十一月见杀，至今年秋七月，整九月也，而书日葬之，明是痛贤君不得以时葬故也。而注不言之者，从可知省文也。其襄公之贤，见於上四年。

　　八月，庚申，及齐师战于乾时，我师败绩。
　　○内不言败，此其言败何？据郎之战。
　　○注“据郎之战”。
　　○解云：桓十年“冬，十有二月，丙午，齐侯、卫侯、郑伯来战于郎”，传云“此偏战也。何以不言师败绩？内不言战，言战乃败矣”。然则彼文师有成解，故此弟子据而难之。
　　伐败也。自夸大其伐而取败。
　　○自夸，苦瓜反，本又作“夸”，下同。曷为伐败？据内不言败绩，曷为自夸大其伐而取败？复雠也。复雠以死败为荣，故录之。高齐襄，贤仇牧是也。
　　[疏]注“高齐襄”。
　　○解云：即上四年夏，“纪侯大去其国”，传云“曷为不言齐灭之？为襄公讳也。《春秋》为贤者讳。何贤乎襄公？复雠也”，“襄公将复雠乎纪，卜之曰‘师丧分焉’，‘寡人死之，不为不吉也’”者，是高齐侯复雠以死败为荣之事矣。注“贤仇牧是也”者，即下十二年秋，“宋万弑其君接，及其大夫仇牧”，传云“何以书？贤也。何贤乎仇牧？仇牧可谓不畏强御矣。其不畏强御奈何”云云，“万怒，搏闵公，绝其脰。仇牧闻君弑，趋而至，遇之于门，手剑而叱之，万臂摋仇牧，碎其首，齿著乎门阖。仇牧可谓不畏强御矣”，是贤仇牧复雠以死败为荣之义。

　　此复雠乎大国，曷为使微者？据纳子纠公犹自行，即大夫当有名氏。
　　[疏]注“即大夫当有名氏”。
　　○解云：《公羊》之义，以大夫得见名氏，谓士为微，故言此。

　　公也。如上据知为公。公则曷为不言公？不与公复雠也。曷为不与公复雠？据讳与雠狩。
　　[疏]注“据讳与雠狩”。解云：即上四年“冬，公及齐人狩于郜”，传云“公曷为与微者狩？齐侯也。齐侯则其称人何？讳与雠狩也”。然则公与雠人狩，则以为不书而讳之。今乃复雠于齐，宜以为善，而反不与，故难之。

　　复雠者，在下也。时实为不能纳子纠伐齐，诸大夫以为不如以复雠伐之，於是以复雠伐之，非诚心至意，故不与也。书败者，起讬义。战不致者，有败文，得意不得意可知例。
　　[疏]注“书败者，起讬义”。
　　○解云：《春秋》之例，内不言战，言战乃败。今乃经上文云“战于乾时”，即内败明矣。而又言“我师败绩”者，起讬以败为荣故也。
　　○注“战不”至“知例”。
　　○解云：六年“不得意致伐”之下，注云“公与一国及独出用兵，得意不致，不得意致伐”。今此亦不得意，合致伐，而不致伐者，既有我师败绩之文，不得意明矣，故言可知例。

　　九月，齐人取子纠杀之。其言取之何？据楚人杀陈夏徵舒不言取，执齐庆封杀之言执也。
　　○夏，户雅反。
　　[疏]注“据楚”至“言取”。
　　○解云：宣十一年“冬，十月，楚人杀陈夏徵舒”是也。
　　○注“执齐”至“执也”。解云：即昭四年“秋，七月，楚子、蔡侯、陈侯”以下“伐吴，执齐庆封杀之”是也。

　　内辞也。胁我，使我杀之也。以下浚洙，知其胁也。以称人共国辞，知使鲁杀之。时小白得国，与鲍叔牙图国政，故鲍叔荐管仲、召忽曰：“使彼国得贤，己国之患也。”乃胁鲁使杀子纠，求管仲、召忽。鲁惶恐，杀子纠，归管仲，召忽死之，故深讳，使若齐自取杀之。
　　○邵忽，本文作“召”，上照反。恐，丘勇反。
　　[疏]注“以称”至“杀之”。
　　○解云：谓不言齐鲍叔取子纠杀之，而言齐人，则知一人之号，二国共有。一人之号既二国共有，则知齐、鲁皆有杀子纠之恶明矣，是以注者约之。
　　○注“时小白”至“取杀之”。
　　○解云：皆《世家》及《齐语》之事。

　　其称子纠何？据不立也。
　　[疏]注“据不立也”。解云：正以下三十二年“冬，十月，乙未，子般卒”，传云“君存称世子，君薨称子某”。然则子纠者，嗣君之称，今竟不立，得言子纠，故难之。

　　贵也。其贵奈何？宜为君者也。故以君薨称子某言之者，著其宜为君，明鲁为齐杀之，皆当坐弑君，因解上纳言纠，皆不为篡，所以理嫌疑也。月者，从未逾年君例。主书者，从齐取也。
　　○当坐，才卧反，后“当坐”之类皆放此。
　　[疏]注“故以君”至“言之”。
　　○解云：取三十二年传文。注“明鲁”至“弑君”。
　　○解云：鲁所以当坐弑君，即《穀梁传》云“十室之邑可以逃难，百室之邑可以隐死，以千乘之鲁而不能存子纠，以公病矣”是。
　　○注“因解”至“嫌疑”。
　　○解云：此经若不言子纠，上纳言纠，有当国之嫌，后人疑其篡矣。今作嗣君之称，则知上经单言纠，作君前臣名之故也，故言所以理嫌疑也。
　　○注“月者，从未逾年君例”。
　　○解云：隐公四年春王二月，“戊申，卫州吁弑其君完”，注云“日者，从外赴辞，以贼闻例”。然则弑成君者，例皆书日，即宣二年“秋，九月，乙丑，晋赵盾弑其君夷獆”，宣四年“夏，六月，乙酉，郑公子归生弑其君夷”之属是也。今此子纠见弑而书月，故知从未逾年君例。若然，僖九年“冬，晋里克弑其君之子奚齐”，传云“其言弑其君之子奚齐何？弑未逾年君之号也”，所以不月者，彼注云“弑未逾年君例当月。不月者，不正遇祸，终始恶明，故略之”是也。若然，僖十年春正月，“晋里克弑其君卓子，及其大夫荀息”，其逾年而不日者，彼注云“不日者，不正遇祸，终始恶明，故略之”是也。乡来所述，皆是外诸侯之例，若其内例，则异於此，是以庄三十二年“冬，十月，乙未，子般卒”，文十八年“十月，子卒”，皆是未逾年之君，而日或月者，彼自作三世之义。云云之说，已写于上。
　　○注“主书者，从齐取也”。
　　○解云：言主书此事者，正欲从而罪齐，但因见鲁之恶耳。

　　冬，浚洙。洙者何？水也。以言浚也。
　　○浚，思俊反，深也。洙，音珠，水名。
　　[疏]“洙者何”。
　　○解云：欲言城邑，而无营筑之文；欲言小水，更无比例，故执不知问。
　　○注“以言浚也”。
　　○解云：正以与《尚书》“浚畎氵会”之文同，故知水名。

　　浚之者何？深之也。曷为深之？据本非人功所为。
　　[疏]“浚之者何”。
　　○解云：正以洙是旧水，今始言浚，故执不知问。
　　○注“据本非人功所为”。
　　○解云：正言畎氵会之属，是人功为之故也。

　　畏齐也。洙在鲁北，齐所由来。曷为畏齐也。据伐败也。
　　[疏]注“据伐败也”。
　　○解云：即上传云“内不言败，此其言败何？伐败也”，注云“自夸大其伐而取败”是也。

　　辞杀子纠也。时鲁新见胁，畏齐，浚之，微弱耻甚，故讳使若辞不肯杀子纠也，齐自取杀之，畏齐怒，为备，亦所以起上胁也。
　　[疏]注“亦所以起上胁也”。
　　○解云：言今此畏齐者，由前被胁而杀子纠，因兹失操，遂深洙水矣。

　　十年，春，王正月，公败齐师于长勺。
　　○勺，时灼反。
　　二月，公侵宋。曷为或言侵，或言伐？觕者曰侵，觕，粗也。将兵至竟，以过侵责之，服则引兵而去，用意尚粗。
　　○觕者，七奴反，又才古反。
　　[疏]“曷为或言侵，或言伐”。
　　○解云：即此文“公侵宋”，及上九年“夏，公伐齐，纳纠”之属是。
　　○注“以过侵责之”。
　　○解云：以其犯过而侵责之。

　　精者曰伐，精，犹精密也。侵责之不服，推兵入竟，伐击之益深，用意稍精密。
　　[疏]注“侵责”至“益深”。
　　○解云：推，犹举也。言浅侵不服，则更举兵深入其竟，而伐击之，益深於前。

　　战不言伐，举战为重，黎战是也。合兵血刃曰战。围不言战，举围为重，楚子围郑是也。以兵守城曰围。入不言围，举入为重，晋侯入曹执曹伯是也。得而不居曰入。灭不言入，举灭为重，齐灭莱是也。取其国曰灭。书其重者也。明当以重者罪之，犹律一人有数罪，以重者论之。月者，属北败彊齐之兵，南侵彊宋，南北有难，复连祸於大国，故危之。
　　○数，所主反。属，音烛。
　　[疏]注“月者”至“危之”。
　　○解云：正以侵伐例时，即上九年“夏，公伐齐”之属是也。今书月，故如此解。是以《穀梁传》曰“侵例时，此其月何也？乃深其怨於齐，又退侵宋以众其敌，恶之，故谨而月之”是也。

　　三月，宋人迁宿。迁之者何？不通也。以其不道所迁之地。
　　[疏]“迁之者何”。
　　○解云：欲言其迁，不言于某；欲言不迁，经书迁宿，故执不知问。
　　○注“以其不道所迁之地”。
　　○解云：正以不言于某，知非实迁矣。

　　以地还之也。还，绕也。解上不通也。不通反为迁者，宋本欲迁宿君取其国，不知宿之不肯邪？宋逆诈邪？先绕取其地，使不得通四方，宿穷，从宋求迁，故得言迁。
　　[疏]注“宋逆诈邪”。
　　○解云：谓宋人逆虑其不服，预诈而还之。
　　○“宿穷从宋求迁”。
　　○解云：谓宿君服去矣。

　　子沈子曰：“不通者，盖因而臣之也”。以宋称人也，宿不得通四方，宿君迁，宋因臣有之，不复以兵攻取，故从国辞称人也。月者，迁取王封，当与灭人同罪。书者，宋当坐灭人，宿不能死社稷，当绝也。主书者，从宋也。
　　○不复，扶又反。
　　[疏]注“故从国辞称人也”。
　　○解云：端拱取宿，不烦兵武，人人皆欲，故以国辞称人矣。
　　○注“月者”至“绝也”。
　　○解云：《春秋》之例，大国之迁例月，即僖三十一年“十有二月，卫迁于帝丘”。小国时者，即昭九年春，“许迁于夷”之属是也。今此宿是小国，宋人迁之而反书月，故云月者，迁取王封，当与灭人同罪也。其灭国书月，即下“冬，十月，齐师灭谭”，十三年“夏，六月，齐人灭遂”之属是也。若然，案僖元年“夏，六月，邢迁於陈仪”，邢是小国而书月者，彼注云“迁例大国月，重烦劳也；小国时。此小国月者，霸者所助城，故与大国同”是也。
　　○注“主书者，从宋也”。
　　○解云：言主书此事者，正欲从而罪宋迁取王封，但因见宿君不死社稷之恶耳。

