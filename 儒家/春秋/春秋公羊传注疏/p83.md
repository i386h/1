<!-- { "loadSidebar": true } -->
　　[疏]注“时者”至“负也”。解云：正以《春秋》之义，大信者书时故也。鞍之战在下二年。
　　○注“后为”至“能保”。
　　○解云：《春秋》之义，不信者日，故如此注也。言后为晋所执者，即下十六年“九月，晋人执季孙行父，舍之於招丘”是也。言执在三年外寻旧盟后者，即下三年，“冬，十有一月，晋侯使荀庚来聘。丙午，及荀庚盟”，传云“此聘也，其言盟何？聘而言盟者，寻旧盟也”是。

　　秋，王师败绩于贸戎。孰败之？盖晋败之。以晋比侵柳围郊，知王师讨晋而败之。
　　○贸戎，音茂，一音茅，《左氏》作“茅戎”。
　　[疏]注“以晋”至“茅戎”。
　　○解云：宣元年“冬，晋赵穿帅师侵柳”，传云“柳者何？天子之邑也。曷为不系乎周？不与伐天子也”者，是晋侵柳之事。昭二十三年春，“晋人围郊”，传云“郊者何？天子之邑也。曷为不系于周？不与伐天子也”者，是晋人围郊之事。然则围郊之事超在此经之后，得如此明义者，正以往前晋人侵柳已犯天子，至於在后围郊复犯天子，二经之间天子败绩，据上下更无馀国犯王之处，故知正是天子讨晋而为所败，故如此解。

　　或曰贸戎败之。以地贸戎故。
　　[疏]注“以地贸戎故”。
　　○解云：盖晋侯不臣，知王讨之，逆往败之，亦何伤？

　　然则曷为不言晋败之？据侵柳围郊言晋。王者无敌，莫敢当也。正其义使若王自败于贸戎，莫敢当敌败之也。不日月者，深正之使若不战。
　　[疏]“王者”至“当也”。
　　○解云：《春秋》之义，讬鲁为王，而使旧王无敌者，见任为王，宁可会夺？正可时时内鲁见义而已。
　　○注“不日”至“不战”。
　　○解云：正以《春秋》之例偏战者日，诈战者月，故如此解。

　　冬，十月。
　　二年，春，齐侯伐我北鄙。
　　○夏，四月，丙戌，卫孙良夫帅师及齐师战于新筑，卫师败绩。
　　○筑，音竹。
　　六月，癸酉，季孙行父、臧孙许、叔孙侨如、公孙婴齐帅师会晋郤克、卫孙良夫、曹公子手及齐侯战于鞍，齐师败绩。曹无大夫，公子手何以书？据羁无氏。
　　○公子手，一本作“午”，《左氏》作“首”，鞍，音安。
　　[疏]注“据羁无氏”。
　　○解云：即庄二十四年冬，“曹羁出奔陈”，传曰“曹羁者何？曹大夫也”，注云“以小国知无氏为大夫”。然则曹为小国，例无大夫，假有须见者，仍名氏不具。以此言之，则是不合有大夫之限，故传云“曹无大夫，公子手何以书”。

　　忧内也。《春秋》讬王于鲁，因假以见王法，明诸侯有能从王者征伐不义，克胜有功，当褒之，故与大夫。大夫敌君不贬者，随从王者大夫得敌诸侯也。不从内言敌之者，君子不掩人之功，故从外言战也。鲁举四大夫不举重者，恶内多虚，国家悉出用兵，重录内也。
　　○以见，贤遍反，年未注同。恶，乌路反。
　　[疏]注“大夫”至“侯也”。
　　○解云：欲决僖二十八年夏，晋侯以下“及楚人战于城濮，楚师败绩”，传云“此大战也，曷为使微者？子玉得臣也。子玉得臣则其称人何？贬。曷为贬？大夫不敌君也”，注云“臣无敌君战之义，故绝正也”。然则彼是大夫敌君，故贬之，此不贬者，随从王者大夫有得敌诸侯之义故也。以此言之，即知宣十二年晋荀林父序于楚子之上，为恶者，时无王者大夫故也。
　　○注“不从”至“战也”。
　　○解云：桓十年冬，“齐侯、卫侯、郑伯来战于郎”，传云“此偏战也，何以不言师败绩？内不言战，言战乃败矣”，注云“《春秋》讬王於鲁，战者敌文也。王者兵不与诸侯敌，战乃其已败之文，故不复言师败绩”矣。然则此战之内有鲁大夫，若从鲁为文，宜直云季孙行父以下，败齐师于鞍而已，但以君子不掩人功，故从外为文，言战于鞍，齐师败绩耳。何氏必如此解者，正以桓十三年“春，二月，公会纪侯、郑伯。已巳，及齐侯、宋公、卫侯、燕人战，齐师、宋师、卫师、燕师败绩”，传云“内不言战，此其言战何？从外也。曷为从外？持外，故从外也”，何氏云“明当归功乎纪、郑言战”。然则此亦归功于晋、卫，不掩其功，故从外言战也。

　　秋，七月，齐侯使国佐如师。已酉，及国佐盟于袁娄。君不使乎大夫，此其行使乎大夫何？据高子来盟，鲁无君不称使。不从王者大夫称使者，实晋郤克为主，经先晋，传举郤克是也。
　　○不使，所吏反，下及注“使乎大夫”同。
　　[疏]注“据高”至“称使”。
　　○解云：即闵二年“齐高子来盟”，传云“何以不称使？我无君也”，何氏云“时闵公弑，僖公未立，故正其义，明君臣无相適之道也。《春秋》谨於别尊卑，理嫌疑，故绝去使文，以起事张例，则所谓君不行使乎大夫也”者是。
　　○注“不从”至“是也”。
　　○解云：经先晋，谓未战之时，经已言“及晋侯盟于赤”是也。云传举郤克是也者，即下传云“师还齐侯，晋郤克投戟，逡巡再拜稽首马前”之属是也。或者言先晋，正谓会晋郤克是也，何者？序四大夫乃言会晋郤克，则似卻克先在是，而四大夫往会之，是为先晋之文，犹如宣元年“宋公、陈侯”以下，“会晋师于斐林，伐郑”然。

　　佚获也。佚获者，已获而逃亡也。当绝贱，使与大夫敌体以起之。君获不言师败绩，等起不去师败绩者，辟内败文。
　　○佚获，音逸，下同，一本作“失”。去，起吕反。
　　[疏]注“君获”至“败文”。解云：言君获不言师败绩者，即僖十五年冬，“晋侯及秦伯战于韩，获晋侯”，传云“此偏战也，何以不言师败绩？君获，不言师败绩也”，注云“举君获为重也”是也。然则君若被获，则不言师败绩。今此经等欲起见齐侯被获，何不去师败绩以见之，而书使乎大夫以起之者，正欲辟内败之文故也，何者？《春秋》王鲁，内不言战，言战乃败。若直言季孙行父以下及齐侯战于鞍，不言齐师败绩，则是内败之文。

　　其佚获奈何？师还齐侯，还，绕。
　　○还，音环，注同。晋郤克投戟，逡巡再拜稽首马前。逢丑父者，顷公之车右也，人君骖乘有车右，有御者。
　　○逡，七巡反。顷，音倾。乘，绳证反。
　　[疏]“晋郤”至“马前”。
　　○解云：礼，介者不拜。而郤克再拜者，盖齐师已败，行陨命之礼，投戟之后得再拜矣。若当战之时，将军有不可犯之色，宁有拜乎？故《表记》曰“君子衰绖则有哀色，端冕则有敬色，甲胄则有不可辱之色”，郑注云“言色称其服也”是。

　　面目与顷公相似，衣服与顷公相似，礼，皮弁以征，故言衣服相似。顷公有负晋、鲁之心，故特巽丑父备急，欲以自伐。
　　[疏]注“礼皮弁以征”。
　　○解云：时王之礼，即昭二十五年注云“皮弁以征不义”是也。《韩诗传》亦有此文。
　　○注“顷公”至“之心”。
　　○解云：即下传云“前此者，晋郤克与臧孙许同时而聘于齐，则客或跛或眇，於是使跛者迓跛者，眇者迓眇者”是也。

　　代顷公当左。升车象阳，阳道尚左，故人君居左，臣居右。
　　○尚，时亮反。使顷公取，饮顷公操饮而至，不知顷公将欲坚敌意邪？势未得去邪？
　　○公操，七刀反，持也。曰：“革取清者。”革，更也。军中人多水泉浊，欲使远取清者，因亡去。顷公用是佚而不反。不书获者，内大恶讳。
　　[疏]注“不书”至“恶讳”。解云：获人君故为大恶，是以讳而不书也。若获大夫则当书之，是以庄十二年传云“万尝与庄公战，获乎庄公”，“数月，然后归之”，何氏云“获不书者，士也”，然则万若大夫，书之明矣。

　　逢丑父曰：“吾赖社稷之神灵，吾君已免矣。”郤克曰：“欺三军者，其法奈何？”顾问执法者。曰：“法斮。”斮，斩。
　　○斮，在略反，又仕略反，斩也。
　　[疏]“曰法斮”。
　　○解云：《释器》云“鱼曰斮之。”樊光云“斮，斫也。”又《说文》云“斮，斩也。”故此何氏亦云斮，斩也。

　　於是斮逢丑父。丑父死君不贤之者，经有使乎大夫，於王法顷公当绝。如贤丑父，是赏人之臣绝其君也。若以丑父故不绝顷公，是开诸侯战不能死难也。如以衰世无绝顷公者，自齐所当善尔，非王法所当贵。
　　○难，乃旦反。
　　[疏]注“若以”至“难也”。
　　○解云：言若以丑父，故不绝顷公，似若襄二十九年“吴子使札来聘”，传曰“吴无君，无大夫，此何以有君，有大夫？贤季子也。何贤乎季子？让国也”，“贤季子，则贤君许使臣有大夫？以季子为臣，则宜有君者也”。今若以丑父贤，以为齐国有君而不绝顷公，即开诸侯不死社稷。
　　○注“如以”至“得贵”。
　　○解云：丑父权以免齐侯，是以齐人得善之，但《春秋》为王法，是以不得贵耳。而《公羊说》、《解疑论》皆讥丑父者，非何氏意，不足为妨。

　　已酉，及齐国佐盟于袁娄。曷为不盟于师而盟于袁娄？据国佐如师。前此者，晋郤克与臧孙许同时而聘于齐。不书，耻之。
　　[疏]注“不书，耻之”。谓鲁使尊卿聘齐，为所侮戏，假藉大国而雪其耻，是以不书如齐，耻之矣。其郤克不书者，自从外相如之例。
　　○注“臧孙许眇也”者，正以当聘之时无有内鲁之义，晋为大国，郤克宜先而鲁宜后，传先言或跛，故知眇者是臧孙许矣。或曰一本云“臧孙许跛”，旧解传言客或跛或眇，据鲁序上者非也。案此一句注宜在“不书耻之”下，今定本无，疑脱误也。

　　萧同侄子者，齐君之母也。萧同，国名。侄子者，萧同君侄娣之子嫁於齐，生顷公。
　　○侄，大结反，又文乙反。踊于棓而窥客，踊，上也。凡无高下有绝，加蹑板曰棓，齐人语。
　　○踊，音勇，上也。棓，普口反，又步侯反，高下有绝，加蹑板曰棓。而闚，去规反，本又作“窥”。上，时掌反。蹑，女辄反。
　　[疏]注“凡无”至“曰棓”。
　　○解云：无高下犹言莫问高下，但当有县绝而加蹑板者，皆曰棓矣。

　　则客或跛或眇。於是使跛者迓跛者，使眇者迓眇者。迓，迎。卿主迎者也。聘礼，宾至，大夫帅迓至于馆，卿致馆，宰夫朝服致飱腍。厥明讶于馆。
　　○跛，布可反。眇，亡小反。迓，本又作“讶”，五嫁反，迎也。飱，音孙。腍，而审反。
　　[疏]注“聘礼”至“于馆”。解云：皆《聘礼》文。

