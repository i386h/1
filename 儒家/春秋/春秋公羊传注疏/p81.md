<!-- { "loadSidebar": true } -->
　　○解云：言礼天子庶兄冠而不名，所以尊之者，时王之制，与《春秋》同也。言既加冠之后，天子不复名之，所以尊之也。云子者，王子也。天子不言子弟，故变文，上札系先王以明之者。言子者，王子也者，王以子在札下，故须解之。言天子不言子弟者，谓不言在位子弟也，即文元年注云“不称王子者，时天子诸侯不务求贤，而专贵亲亲，故尤其在位子弟，剌其早任以权也”是也。至於出奔被杀，仍自言子弟，即“王子瑕奔晋”，“天王杀其弟年夫”之属是。言故变文者，谓变文不言王子也。言上札系先王以明之者，谓以札於子上，以札近先王，明其今王之庶兄矣。云不称伯仲者，辟同母兄弟，起为庶兄也者，若其与君同母者，即称伯仲字，即上十年“秋，天王使王季子来聘”，彼传云“其称王季子何？贵也。其贵奈何？母弟也”是也。今称王札子，故言辟同母兄弟，起其为庶兄也。云云，主书者，天子不以礼尊之而任以权，至令杀尊卿二人者，正以经不称爵，知非公，故云不以礼尊之矣；正以堪杀二卿，故知任以权也。云不言其大夫者，挈也者，由其为下所提挈而杀之，失大夫位，故不云大夫也。云居尊卿之位者，正以称其五十字，知是尊卿耳。云大夫相杀不称人者，正之者，以文十六年“宋人弑其君处白”之下，传云“大夫弑君称名氏，贱者穷诸人”，注云“贱者，谓士也，士正自当称人”；“大夫相杀称人，贱者穷诸盗”，注云“降大夫使称人，降士使称盗者，所以别死刑有轻重也”。然则大夫相杀例合，称人今此不称人者，正之使称王札子故也。所以正之者，如下云“诸侯大夫顾弑君重，故降称人”者，即大夫弑君称名氏，大夫相杀称人是也。云王者至尊，不得顾者，言至尊之人，无有弑之理，不可顾，是以大夫相杀，不假降之称人矣。

　　秋，<虫衆>。从十三年之后，上求未已，而又归父比年再出会，内计税亩，百姓动扰之应。
　　[疏]注“从十三年”至“之应”。
　　○解云：即上十三年“秋，<虫衆>”，注云“先是新饥，而使归父会齐人伐莒，赋敛不足，国家遂虚，下求不巳之应”，是以此注足之云尔。云而又归父比年再出会者，即上十四年“冬，公孙归父会齐侯于穀”，十五年“春，公孙归父会楚子于宋”是也。

　　仲孙蔑会齐高固于牟娄。
　　○初税亩。初者何？始也。税亩者何？履亩而税也。时宣公无恩信於民，民不肯尽力於公田，故履践案行，择其善亩穀最好者，税取之。
　　[疏]“初者何”。
　　○解云：赋税之式，国之常经，今而言初，故执不知问。
　　○“税亩者何”。
　　○解云：什一而行，明王旧典，今而变文谓之税亩，故执不知问。

　　初税亩，何以书？讥。何讥尔？讥始履亩而税也。何讥乎始履亩而税？据用田赋不言初，亦不言税亩。
　　[疏]注“据用田”至“税亩”。
　　○解云：即哀十二年“春，用田赋”是也。然则用田赋亦是改古易常，而不言初，又不言税亩，今此特言初税亩以讥之，故难之也。

　　古者什一而藉。什一以借民力，以什与民，自取其一为公田。古者曷为什一而藉？据数非一。什一者，天下之中正也。多乎什一，大桀小桀；奢泰多取於民，比於桀也。
　　[疏]“多乎什一，大桀小桀”。
　　○解云：夏桀无道，重赋於人，今过什一，与之相似。若十取四五，则为桀之大贪；若取二三，则为桀之小贪，故曰多乎什一，大桀小桀。所以不言纣者，略举以为说耳。旧说云不言纣者，近事不嫌不知。

　　寡乎什一，大貉小貉。蛮貉无社稷宗庙百官制度之费，税薄。
　　○大貊，亡百反。费，芳味反。
　　[疏]“寡乎”至“小貉”。
　　○注“蛮貉”至“税薄”。
　　○解云：若十四五乃取其一，则为大貉行；若十二十三乃取一，则为小貉行，故曰寡於十一则大貉小貉也。然则多於什一则有为桀之讥，寡於十一则有蛮貉之耻，是以什一而税，三王所不易，故传比于中正之言。

　　什一者，天下之中正也。什一行而颂声作矣。颂声者，大平歌颂之声，帝王之高致也。《春秋》经传数万，指意无穷，状相须而举，相待而成，至此独言颂声作者，民以食为本也。夫饥寒并至，虽尧、舜躬化，不能使野无寇盗；贫富兼并，虽皋陶制法，不能使彊不陵弱，是故圣人制井田之法而口分之：一夫一妇受田百亩，以养父母妻子，五口为一家，公田十亩，即所谓十一而税也。庐舍二亩半，凡为田一顷十二亩半，八家而九顷，共为一井，故曰井田。庐舍在内，贵人也。公田次之，重公也。私田在外，贱私也。井田之义；一曰无泄地气，二曰无费一家，三曰同风俗，四曰合巧拙，五曰通财货。因井田为市，故俗语曰市井。种穀不得种一穀，以备灾害。田中不得有树，以妨五穀。还庐舍种桑荻杂菜，畜五母鸡两母豕，瓜果种疆畔，女上蚕织，老者得衣帛焉，得食肉焉，死者得葬焉。多於五口名曰馀夫，馀夫以率受田二十五亩。十井共出兵车一乘。司空谨别田之高下善恶，分为三品：上田一岁一垦，中田二岁一垦，下田三，岁一垦；肥饶不得独乐，墝埆不得独苦，故三年一换主易居，财均力平，兵车素定，是谓均民力，彊国家。在田曰庐，在邑曰里。一里八十户，八家共一巷。中里为校室，选其耆老有高德者名曰父老，其有辩护伉健者为里正，皆受倍田，得乘马。父老此三老孝弟官属，垦正比庶人在官吏。民春夏出田，秋冬入保城郭。田作之时，春，父老及里正旦开门坐塾上，晏出后时者不得出，莫不持樵者不得入。五穀毕入，民皆居宅，里正趋缉绩，男女同巷，相从夜绩，至於夜中，故女功一月得四十五日作，从十月尽正月止。男女有所怨恨，相从而歌，饥者歌其食，劳者歌其事。男年六十，女年五十无子者，官衣食之，使之民间求诗，乡移於邑，邑移於国，国以闻於天子，故王者不出牖户尽知天下所苦，不下堂而知四方。十月事讫，父老教於校室，八岁者学小学，十五者学大学，其有秀者移於乡学，乡学之秀者移於庠，庠之秀者移於国学。学於小学，诸侯岁贡小学之秀者於天子，学於大学，其有秀者命曰造士，行同而能偶，别之以射，然后爵之。士以才能进取，君以考功授官。三年耕馀一年之畜，九年耕馀三年之积，三十年耕有十年之储，虽遇唐尧之水，殷汤之旱，民无近忧，四海之内莫不乐其业，故曰颂声作矣。
　　○数，所主反。以食，音嗣。伉，苦浪反，一音苦杏反。塾，音淑。莫，音暮。
　　[疏]“什一行而颂声作矣”。
　　○解云：颂者，大平之歌。案文、宣之时，乃升平之世也，而言颂声作者，因事而言之故也，何者？案文、宣之时，乃升平之世，言但能均其众寡，等其功力，平正而行，必时和而年丰，什一而税之，则四海不失业，歌颂功德而归乡之，故曰颂声作矣。不谓宣公之时，实致颂声。
　　○注“帝王之高致也”。解云：谓帝王之行清高，乃致颂声，故曰高致也。
　　○注“春秋经传”至“作矣”。
　　○解云：言《春秋》经与传数万之字，论其科指意义实无穷，然其上下经例相须而举，其上下意义相待而成。以此言之，则非一言可尽，至此独言颂声作者，正以此处论税亩之事，若税亩得所，以致太平，故云民以食为本也。云夫饥寒并至，虽尧、舜躬化，不能使野无寇盗云云者，是谓假设之辞耳。云是故圣人制井田之法而口分之，一夫一妇受田百亩云云以下，皆是时王之制。云井田之义：一曰无泄地气者，谓其冬前相助犁。云二曰无费一家者，谓其田器相通。云三曰同风俗者，谓其同耕而相习。云四曰合巧拙者，谓共治耒耜。云五曰通财货者，谓井地相交，遂生恩义，货财有无，可以相通。云因井田以为市，故俗语曰市井者，古者邑居，秋冬之时入保城郭，春夏之时出居田野，既作田野，遂相交易，井田之处而为此市，故谓之市井。云里正旦开门坐塾上者，即郑注《学记》曰“古者仕焉而已者，归教於闾里，朝夕坐於门，门侧之堂谓之塾”是也。

　　冬，蝝生。未有言蝝生者，此其言蝝生何？蝝即<虫衆>也，始生曰蝝，大曰<虫衆>。
　　○蝝，与专反。蝝生不书，此何以书？幸之也。幸，侥幸。
　　[疏]“蝝生不书”。
　　○解云：谓例不书之。

　　幸之者何？闻灾当惧，反喜非其类，故执不知问。犹曰受之云尔。受之云尔者何？上变古易常，上谓宣公、变易公田古常旧制而税亩。
　　[疏]“受之云尔者何”。
　　○解云：灾是害物，宜避之，今而云受之，於义似乖，故执不知问。

　　应是而有天灾，应是变古《易》常而有天灾<虫衆>，民用饥。其诸则宜於此焉变矣。言宣公於此天灾饥后，能受过变寤，明年复古行中，冬大有年，其功美过於无灾，故君子深为喜而侥倖之。变<虫衆>言蝝，以不为灾书，起其事。
　　饥。
　　十有六年，春，王正月，晋人灭赤狄甲氏，及留吁。言及者，留吁行微不进。
　　夏，成周宣谢灾。成周者何？东周也。后周分为二，天下所名为东周。名为成周者，本成王所定名，天下初号之云尔。
　　○宣谢灾，《左氏》作“宣谢火”。
　　[疏]“成周者何”。
　　○解云：欲言天子正居，经无京师之文；欲言是邑，而录其灾，故执不知问。
　　○注“后周”至“之云尔”。
　　○解云：何氏之意，以成周为天子正居，但至昭二十二年夏景王崩，敬王即位，王子猛与之争立，入于王城，自号西周，是故天下之人因号成周为东周矣。是以昭二十二年“秋，刘子、单子以王猛入于王城”，传云“王城者何？西周也”，注云“时居王城邑，自号西周王”。二十六年“冬，十月，天王入于成周”，传云“成周者何？东周也”，注云“是时王猛自号为西周，天下因谓成周为东周”也。云名为成周者，即郑注《书序》云“居摄七年，天下太平而此邑成，乃名曰成周”也者，是其名作成周之义矣。

　　宣谢者何？宣宫之谢也。宣宫，周宣王之庙也。至此不毁者，有中兴之功。室有东西厢曰庙，无东西厢有室曰寝，无室曰谢。
　　[疏]“宣谢者何”。
　　○解云：宣王亲尽，不宜有庙，今灾其榭，故执不知问。
　　○注“室有东西”至“曰谢”。
　　○解云：皆《释宫》文。李氏曰“室有东西厢，谓宗庙殿有东西小堂也”，孙氏云“夹室前堂”。无东西厢有室曰寝者，郭注云“但有大室”。云无室曰榭者，但有大殿无室内名曰榭，郭注云“榭即今堂堭”是也。

