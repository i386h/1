<!-- { "loadSidebar": true } -->
　　○郈，音后。
　　秋，叔孙州仇、仲孙何忌帅师围费。
　　宋乐世心出奔曹。
　　宋公子池出奔陈。
　　○池，《左氏》作“地”。
　　[疏]“帅师围费”者。
　　○解云：《左氏》、《穀梁》此费字皆为“郈”，但《公羊》正本作“费”字，与二家异；贾氏不云《公羊》曰费者，盖文不备，或所见异也。“宋乐世心”者，世字亦作“泄”字者，故贾氏言焉，《左氏》、《穀梁》作“大”字。

　　冬，齐侯、卫侯、郑游遬会于鞍。
　　○于鞍，《左氏》作“安甫”。“会于鞍”者。
　　○解云：《左氏》、《穀梁》作“安甫”；贾氏不云《公羊》曰鞍者，亦是文不备。《穀梁》经甫亦有作“浦”字者。
　　叔孙州仇如齐。
　　齐公之弟辰，暨宋仲佗、石彄出奔陈。复出宋者，恶仲佗悉欲帅国人去，故举国言之，公子池、乐世心、石彄从之皆是也。辰言暨者，明仲佗强与俱出也。三大夫出不月者，举国，危亦见矣。
　　○暨，其器反。佗，大多反。彄，古侯反。恶，乌路反。强，其丈反。见，贤遍反。
　　[疏]注“复出宋”至“出也”。
　　○解云：如此注者，正决昭二十年“冬，十月，宋华亥、向甯、华定出奔陈”，不重言宋向甯也。云公子池、乐世心、石彄从之皆是也者，下十一年经文也。云辰言暨者，明仲佗强与俱出也者，正以隐元年传云“暨，犹暨暨也。及，我欲之。暨，不得巳也”。然则弟辰是时事不获已而从去，故曰明仲佗强与俱出也。知非辰强之者，正以庄三十二年公子牙，昭元年招之属，以其有罪，皆去弟以贬之，今不去弟，故知仲佗强之矣。
　　○注“三大”至“见矣”。解云：《春秋》之例，外大夫出奔悉书时，即襄三十一年“秋，晋栾盈出奔楚”，二十八年“冬，齐庆封来奔”之属是也。其众出奔者，於国尢危，故书月，即昭二十年“冬，十月，宋华亥、向甯、华定出奔陈”，何氏云“月者，危三大大同时出奔，将为国家患，明当防之”是也。然则彼以三大夫同出奔，是以书月以见危；此亦三大夫同出，不月者，正以举国，见其欲率国人去，其危亦见矣，是以不劳书月以见危也。

　　十有一年，春，宋公之弟辰，及仲佗、石彄、公子池自陈入于萧，以叛。不复言宋仲佗者，本举国巳明矣。辰言及者，后汲汲，当坐重。
　　○复，扶又反。
　　[疏]注“本举”至“坐重”。
　　○解云：谓奔时举言宋仲佗，是其欲率国人去巳明矣，是以此经不复言宋也。云辰言及者，后汲汲，当坐重者，正以隐元年传云“及，犹汲汲，及我欲之”，故知辰言及者，是其汲汲也。而言后汲汲者，欲言初出之时，事不获巳，未及汲也。言当重者，恶其母弟之亲而汲汲於叛，故当合坐，重於疏者。

　　夏，四月。
　　秋，宋乐世心自曹入于萧。不言叛者，从叛臣，叛可知。
　　[疏]注“不言”至“可知”。
　　○解云：决上经“自陈入于萧，以叛”文也。

　　冬，及郑平。
　　叔还如郑莅盟。
　　十有二年，春，薛伯定卒。不日月者，子无道，当废之而以为后，未至三年，失众见弑，危社稷宗庙，祸端在定，故略之。
　　○见杀，音弑。
　　[疏]注“不日”至“略之”。
　　○解云：今责日月者，正以所见之世，小国之卒例书日月，即昭三十一年“夏，四月，丁巳，薛伯穀卒”之属是也。今不具日月，故解之。言子未三年失众见弑者，即下十三年冬，“薛弑其君比”是也。《春秋》之例，称国以弑者，失众见弑之辞”，故文十八年冬，“莒弑其君庶其”，传云“称国以弑者，众弑君之辞”，何氏云“一人弑君，国中人人尽喜，故举国以明失众，当坐绝也。例皆时者，略之也”，故此作注云“未至三年，失众见弑”也。云祸端在定，定字亦有作“在是”字者，今解从定也。

　　夏，葬薛襄公。
　　叔孙州仇帅师堕郈。
　　○堕，许规反，下同。卫公孟彄帅师伐曹。
　　季孙斯、仲孙何忌帅师堕费。曷为帅师堕郈？帅师堕费？据城费。
　　[疏]注“据城费”。
　　○解云：即襄七年“城费”是也。然则彼时城费，今乃堕之，似於义反，故以为难。

　　孔子行乎季孙，三月不违，曰：“家不藏甲，邑无百雉之城”。於是帅师堕郈，帅师堕费。郈，叔孙氏所食邑。费，季氏所食邑。二大夫宰吏数叛，患之，以问孔子，孔子曰：“陪臣执国命，采长数叛者，坐邑有城池之固，家有甲兵之藏故也”。季氏说其言而堕之。故君子时然后言，人不厌其言，书者，善定公任大圣，复古制，弱臣势也。不书去甲者，举堕城为重。
　　○吏数，所角反。采长，七伐反；下丁丈反。说，音悦。厌，於艳反。去，起吕反。
　　[疏]“孔子行”至“三月不违”。
　　○解云：案上十年齐人来归邑之下，传云“孔子行乎季孙，三月不违”，以此言之，三月之外，违之明矣，故上有注云“定公贪而受之”，此违之验。然则三月之后，必似违之，今此传文复言之者，盖不违有二，何者？案如《家语》定十年之时，孔子从邑宰为司空，十一年又从司空为司寇。然则为司空之时，能别五土之宜，咸得其所，为季孙所重，是以三月不违也，齐人遂惧，来归四邑矣；及作司寇之时，摄行相事，设法而用之，国无奸民，在朝七日，诛乱政大夫少正卯，戮于两观之下，尸诸朝三日，政化大行，季孙重之，复不违三月，是以此传文言其事矣。
　　○“家不”至“之城”。
　　○解云：同之《左氏》，则邑无百雉之城者，亦据侯伯大都巳言之，若与之异，则鲁凡邑皆然也。
　　○注“二大夫宰吏数叛，患之”者。
　　○解云：即上十年夏，“叔孙州仇、仲孙何忌帅师围郈”，“秋，叔孙州仇、仲孙何忌帅师围费”之属是也。郈、费二邑，相因言之，故谓之数耳。
　　○注“以问”至“堕之”。
　　○解云：《春秋说》及《史记》皆有此言。云故君子时然后言，人不厌其言者，《论语》文也。云不书去甲者，举堕城为重者，正以传云“家不藏甲，邑无百雉之城”，明其并从二事，而特举堕城，不书去家之甲者，举重故也。必知去甲亦合书者，正以成元年“三月，作丘甲”，书之於经，明知去甲亦合书矣。

　　雉者何？五板而堵，八尺曰板，堵凡四十尺。
　　○堵，丁古反。
　　[疏]“雉者何”。
　　○解云：正以传言“邑无百雉之城”，经典未有其事，须知雉之度数，故执不知问。
　　○注“八尺曰板”者。解云：《韩诗外传》文。

　　五堵而雉，二百尺。百雉而城。二万尺，凡周十一里三十三步二尺，公侯之制也。礼，天子千雉，盖受百雉之城十，伯七十雉，子男五十雉；天子周城，诸侯轩城。轩城者，缺南面以受过也。
　　[疏]注“二万”至“制也”。
　　○解云：公侯方百雉，《春秋说》文也。古者六尺为步，三百步为里，计一里有千八百尺，十里即有万八千尺，更以一里三十三步二尺，为二千尺，通前为二万尺也，故云二万尺，凡周十一里三十二步二尺也。云礼，天子千雉者，《春秋说》文也。云盖受百雉之城十者，谓公侯於天子，十取一之义，似若《孟子》与《司马法》云“天子囿方百里公侯十里，是十取一之文也。云“伯七十雉子男五十雉者，《春秋说》文。
　　○注“天子”至“过也”。
　　○解云：天子周城，诸侯轩城者，《春秋说》文。云缺其南面，以受过也者，正以诸侯轩县阙南方，则雉轩城亦宜然。案旧古城无如此者，盖但孔子设法如是，后代之人不能尽用故也。或者但不设射垣以备守，故曰缺其南面以受过，不妨仍有城。

　　秋，大雩。不能事事信用孔子，圣泽废。
　　[疏]注“不能”至“泽废”。
　　○解云：并谓三月之后违之。

　　冬，十月，癸亥，公会晋侯盟于黄。
　　○十有一月，丙寅，朔，日有食之。是后薛弑其君比，晋荀寅、士吉射入于朝歌以叛。
　　○射，食亦反，又食夜反。朝歌，如字。
　　[疏]注“是后”至“以叛”。
　　○解云：在十三年冬。云晋荀寅、士吉射入于朝歌以叛者，亦在十三年冬。案晋荀寅、士吉射叛，在弑比之前，而后言之者，正以弑君之变重，故先取以应之。

　　公至自黄。
　　十有二月，公围成。公至自围成。成，仲孙氏邑。围成月又致者，天子不亲征下土，诸侯不亲征叛邑。公亲围成不能服，不能以一国为家，甚危，若从他国来，故危录之。
　　[疏]注“围城”至“录之”。
　　○解云：《春秋》义围例书时，即宣十二年春，“楚子围郑”之文是，今此书月，故解之。庄二十七年注云“凡公出在外致，在内不致”，今此在内而致，故须解之。云天子不亲征下土者，即《公羊说》云一国叛，王自征之，君四国皆叛，安得四王而征也者？是其义也。若然，桓五年“秋，蔡人、卫人、陈人从王伐郑”，传云“其言从王伐郑何？从王正也”，彼注云“美其得正义也，故以从王征伐录之”。然则天子不亲征下土而美之者，直是美诸侯之得正，犹自不言桓王伐郑之善，故彼注又云“盖起时天子微弱，诸侯背叛，莫肯从王者征伐，以善三国之君，独能尊天子死节。称人者，剌王者也。天下之君，海内之主，当秉纲撮要，而亲自用兵，故见其微弱，仅能从微者，不能从诸侯，犹莒称人则从不疑也”是。《书序》曰“启与有扈战于甘之野，作《甘誓》”，其经曰：“大战于甘，乃召六卿”者，何氏以为启非至德之主，是以亲征有扈，非《春秋》所美，岂害其义也？云诸侯不亲征叛邑者，正以诸侯於天子，亦宜以国为家，犹如天子之有天下也，而不能全服，亲自征之，故为非礼，而为《春秋》所刺也。

　　十有三年，春，齐侯、卫侯次于垂瑕。
　　○垂瑕，如字，又音加，二传作“垂葭”。。
　　夏，筑蛇渊囿。
　　大蒐于比蒲。
　　○大廋，所求反，本又作“蒐”。比，音毗。
　　[疏]“夏筑渊囿”。
　　○解云：成十八年秋，“筑鹿囿”，传云“何以书？讥。何讥尔？有囿矣，又为也”。彼注云“刺奢泰妨民”也。然则彼有成说，故此处不复解之。
　　○“大蒐于比蒲”。
　　○解云：桓六年注云“五年大简车徒，谓之大蒐”是也。所以书者，即昭八年“秋，蒐于红”之下，传云“蒐者何，简车徒也。何以书？盖以罕书也”，但彼巳解讫，故此处不复论之。

　　卫公孟彄帅师伐曹。
　　秋，晋赵鞅入于晋阳以叛。
　　冬，晋荀寅及士吉射入于朝歌以叛。
