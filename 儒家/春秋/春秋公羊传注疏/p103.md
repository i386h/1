<!-- { "loadSidebar": true } -->
　　○解云：外灾例时，即庄十一年“秋，宋大水”，庄二十年“夏，齐大灾”，上九年“春，宋火”之属是也。而昭九年“夏，四月，陈火”，书月者，正以楚人强暴行诈枉灭，君子闵之，故特月矣。故彼注云“月者，闵之”是也。而昭十八年“夏，五月，壬午，宋、卫、陈、郑灾”，而书日者，正以四国同日而俱灾。四国者，天下象，若曰无天下云尔，故日之。然则此不合日而日，自为伯姬卒故日。若然，即鲁女之卒，例合书日，而庄四年“三月，纪伯姬卒”不日者，彼夏“六月，乙丑，齐侯葬纪伯姬”，何氏云“卒不日，葬日者，鲁本宜葬之，故移恩录文於葬”是也。以此言之，则知庄二十九年“冬，十有二月，纪叔姬卒”，三十年“八月，癸亥，葬纪叔姬”，亦是鲁本宜葬之，故移恩录文於葬也。

　　天王杀其弟年夫。王者得专杀。书者，恶失亲亲也。未三年不去王者，方恶不思慕而杀弟，不与子行也。不从直称君者，举重也。莒杀意恢，以失子行录。设但杀弟，不能书是也。不为讳者，年夫有罪。
　　○年夫，音佞，又如字，二传作“佞夫”。恶失，乌路反，下皆同。去，起吕反。子行，下孟反，下“子行其行”同。
　　[疏]注“王者”至“亲也”。
　　○解云：诸侯之义，不得专杀大夫。若大夫有罪而杀之者，皆恶于专杀，是以书见。今此天王也，自得专杀，若杀大夫，宜不书之，书者，以其未王而杀母弟，失亲亲，故恶而书也。
　　○“未三”至“子行”。
　　○解云：文九年“毛伯来求金”之下，传云“何以不称使？当丧未君也。逾年矣，何以谓之未君？即位矣，而未称王也。未称王，何以知其即位？以诸侯之逾年即位，亦知天子之逾年即位也”，注云“俱继体，其礼不得异”；“以天子三年然后称王，亦知诸侯於其封内三年称子也”。然则灵王之崩，在二十八年十有二月，则於此时未三年也。未合称王，而称王者，责其在父服之内，方当思慕而已，而杀其母弟，非人子之义，是以直称天王，不与其子行也。而昭二十二年夏四月，“天王崩”；至二十三年秋七月，“天王居于狄泉”，亦未三年而称天王者，彼传云“此未三年，其称天王何？著有天子也”，何氏云“时庶孽并篡，天王失位徙居，微弱甚，故急著正其号，明天下当救其难而事之”是也。
　　○注“不从”至“有罪”。
　　○解云：僖五年“春，晋侯杀其世子申生”，传云“曷为直称晋侯以杀？杀世子母弟直称君者，甚之也”，注云“甚之者，甚恶杀亲亲也。《春秋》公子贯於先君，唯世子与母弟以今君录，亲亲也。今舍国体直称君，知以亲亲责之”。然则杀世子母弟者，皆直称君甚之。今经云“天王杀其弟年夫”者，宁知不是直称爵之例，而知天王者乃是不与子行者，正以其在父服之内而不思思慕，反杀先君之子，以此为重，故知义然。云莒杀意恢，以失子行录者，即昭十四年“冬，莒杀其公子意恢”，注云“莒无大夫，书杀公子者，未逾年而杀其君之子，不孝尤甚，故重而录之。称氏者，明君之子”是也。云设但杀弟，不能书是也者，正以莒杀意恢，以其在丧内，故书而责之，则知天王杀弟，若不在丧，不书矣若诸侯之义，不得专杀大夫，而言莒杀意恢，在丧内乃书者，正以意恢直莒子之弟，不为大夫故也。今此王者自得专杀，若不在丧内，何劳书乎？故云设但杀弟，不能书是也。云不为讳者，年夫有罪者，《春秋》之义，虽言黜周而王鲁，乃实天子，服内杀弟，是甚恶。何故不为尊者讳？因年夫有罪，则王者之恶稍轻，是以《春秋》不复讳矣。

　　王子瑕奔晋。称王子者，恶天子重失亲亲。
　　○重，直用反，又直勇反。
　　[疏]注“称王”至“亲亲”。
　　○解云：正以文元年“天王使叔服来会葬”，注云“叔服，王子虎也”，“不系王者，不以亲疏录也”。今此王子瑕言王子者，正恶天王重失亲亲故也。

　　秋，七月，叔弓如宋，葬宋共姬。外夫人不书葬，此何以书？隐之也。何隐尔？宋灾，伯姬卒焉。说在下也。
　　○共，音恭。其称谥何？据葬纪伯姬不言谥。
　　[疏]注“据葬”至“言谥”。
　　○解云：即庄四年“齐侯葬纪伯姬”是也。然则宋伯姬得称谥者，以其贤故也。即纪伯姬不言谥者，不贤明矣。若然案隐七年“春，王三月，叔姬归于纪”，何氏云“叔姬者，伯姬之媵也”，“媵贱书者，后为嫡，终有贤行。纪侯为齐所灭”，“能处隐约，全竟妇道，故重录之”。然则纪叔姬亦有贤行，而庄三十年“葬纪叔姬”之经不云谥者，盖以劣於宋伯姬，故不得与之同文。何者？能处隐约全竟妇道，岂同守节尽诚逮火而死乎？

　　贤也。何贤尔？宋灾，伯姬存焉。有司复曰：“火至矣！请出。”伯姬曰：“不可。吾闻之也，妇人夜出，谓有事宗庙。不见傅母不下堂。礼，后夫人必有傅母，所以辅正其行，卫其身也。选老大夫为傅，选老大夫妻为母。
　　○傅母，如字，又武候反，本又作“姆”，同。
　　[疏]注“选老”至“为母”。
　　○解云：《春秋说》文。作时王之礼。“逮乎火而死”者，为火所逮环而死也。

　　傅至矣，母未至也。”逮乎火而死。故贤而录其谥。
　　郑良霄出奔许，自许入于郑。郑人杀良霄。
　　冬，十月，葬蔡景公。贼未讨，何以书葬？君子辞也。君子为中国讳，使若加弑。月者，弑父比髡原耻尤重，故足讳辞。
　　○加弑，音试，下同。
　　[疏]注“君子”至“加弑”。
　　○解云：凡君弑者，虽贼未讨亦书其君葬，故昭十九年“夏，五月，戊辰，许世子止弑其君买”，“冬，葬许悼公”，传云“贼未讨，何以书葬？不成于弑也”。
　　○注“月者”至“讳辞”。
　　○解云：即上七年冬十二月，“郑伯髡原如会，未见诸侯。丙戌，卒于操”，传云“诸侯卒其封内不地，此何以地？隐之也。何隐尔？弑也。孰弑之？其大夫弑之。曷为不言其大夫弑之？为中国讳也”；八年“夏，葬郑僖公”，传云“贼未讨，何以书葬？为中国讳也”，何氏云“探顺上事，使若无贼然。不月者，本实当去葬责臣子，故不足也”。然则案彼髡原为大夫所弑，虽为中国讳而书其葬，犹责不足其文。今此蔡侯为子所弑，比於髡原为耻尤重，是以足其讳辞，备书时月也。

　　晋人、齐人、宋人、卫人、郑人、曹人、莒人、邾娄人、滕人、薛人、杞人、小邾娄人会于澶渊。宋灾故。宋灾故者何？诸侯会于澶渊，凡为宋灾故也。会未有言其所为者，此言所为何？录伯姬也。重录伯姬之贤，为诸侯所闵忧。
　　○凡为，于伪反，下及注“所为”同。
　　[疏]“宋灾故者何”。
　　○解云：上下诸会不录所为，唯此特书，故执不知问。

　　诸侯相聚，聚，敛也。相聚敛财物。而更宋之所丧，更，复也。如今俗名解浣衣复之为更衣。
　　○更宋，音庚，又古孟反，复也，偿也。所丧，息浪反，下注同。浣，户管反。曰死者不可复生，尔财复矣。复者，如故时。诸侯共偿复其所丧。
　　○复生，扶又反。偿，常亮反。此大事也，曷为使微者？据详录所为故。卿也。卿则其称人何？贬。曷为贬？据善事也。卿不得忧诸侯也。时虽各诸侯使之，恩实从卿发，故贬起其事，明大夫之义，得忧内，不得忧外，所以抑臣道也。宋忧内，并贬者，非救危亡，禁作福也。
　　[疏]注“时虽”至“其事”。
　　○解云：以此言之，若恩从君发而使大夫行之，虽其非正，罪不至贬也。
　　○注“明大”至“臣道”。
　　○解云：在礼，家施不及国，而言得忧内者，正谓救危亡之时，助君忧内，不谓自专行之。以此言之，若助君忧内，以救危之时，虽恩发大夫，不合讥。
　　○注“宋忧”至“福也”。
　　○解云：言宋虽遭灾，未至於灭，而恩发於大夫，外求邻国，近乎作福，是以禁之。《洪范》云“惟辟作福，惟辟作威。”今乃大夫行之，故云禁作福也。

　　三十有一年，春，王正月。
　　夏，六月，辛巳，公薨于楚宫。公朝楚，好其宫，归而作之，故名之云尔。作不书者，见者不复见。
　　○好其，呼报反。见者，贤遍反，下同。
　　[疏]注“公朝”至“云尔”。
　　○解云：正以上言“公如楚”，“公至自楚”，下言“公薨于楚宫”，故云朝楚，好其宫，归而作之，故名楚宫。
　　○注“作不”至“复见”。解云：哀公三年夏，“五月，辛卯，桓宫、僖宫灾”，传云“此皆毁庙也，其言灾何？复立也。曷为不言其复立？《春秋》见者不复见也”，何氏云“谓内所改作也，哀自立之，善恶独在哀，故得省文”。然则言见者不复见，谓《春秋》之义，诸是内所改作者，但随其重处一过见之而已，其馀轻处不复见之。所以然者，正以哀自作之，还於哀上灾之，善恶独在於哀，故得省文矣。今此作楚宫，亦是襄自作之，还复襄自薨之，善恶独在於襄，故得省文，故引彼传云“见者不复见”也。以此言之，则知成六年“立武宫”，昭十五年“有事于武宫”，亦是内所改作而重见者。正以成公立之，至昭乃有事立之祭之者异，故不得省文。

　　秋，九月，癸巳，子野卒。
　　己亥，仲孙羯卒。
　　冬，十月，滕子来会葬。此书者与叔服同义。
　　[疏]注“此书”至“同义”。解云：文九年春，“天王使叔服来会葬”，传云“其言来会葬何？会葬礼也”，何氏云“常事书者，文公不肖，诸侯莫肯会之，故书天子之厚，以起诸侯之薄”。然则今此会葬亦是常礼，而书之者亦是襄公不肖，诸侯莫肯会之，故书滕子之厚，以起诸侯之薄，故云与叔服同义矣。

　　癸酉，葬我君襄公。
　　十有一月，莒人弑其君密州。莒子纳去疾，及展立，莒子废之。展因国人攻莒子，杀之。去疾奔齐。称人以弑者，莒无大夫，密州为君，恶民所贱，故称国以弑之。

昭公卷二十二（起元年，尽十二年）

　昭公卷二十二（起元年，尽十二年）

　　元年，春，王正月，公即位。
　　叔孙豹会晋赵武、楚公子围、齐国酌、宋向戌、卫石恶、陈公子招、蔡公孙归生、郑轩虎、许人、曹人于漷。戍、恶皆与君同名，不正之者，正之当贬，贬之嫌触大恶，方讥二名为讳，义当正亦可知。
　　○国酌，二传作“国弱”。招，上遥反。轩虎，轩依字许言反，旧音罕，二传作“罕虎”。漷，音郭，又音虢，《左氏》作“虢”，《穀梁》作“郭”。
　　[疏]“齐国酌”。
　　○解云：亦有作“国弱”者。
