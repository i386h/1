<!-- { "loadSidebar": true } -->
　　○别，彼列反。枭，古尧反。要，一遥反。刎，亡粉反。头，如字。本又作“脰”，音豆。  
　　[疏]注“故重”至“略也”。
　　○解云：谓大夫弑君罪重，故称名氏责之深。若大夫相杀，罪轻於犯君，故降称盗者，义之轻然也。
　　○注“不日”至“贱之”者，既说于上。

　　十有七年，春，晋人、卫人、陈人、郑人伐宋。
　　夏，四月，癸亥，葬我小君圣姜。圣姜者何？文公之母也。
　　○圣姜，二传作“声姜”。
　　[疏]“圣姜者何”。
　　○解云：欲言夫人，谥异其夫号；欲言为妾，而卒葬并不见，故执不知问。

　　齐侯伐我西鄙。
　　六月，癸未，公及齐侯盟于穀。
　　诸侯会于扈。
　　秋，公至自穀。
　　冬，公子遂如齐。
　　十有八年，春，王二月，丁丑，公薨于台下。
　　秦伯罃卒。秦穆公也。至此卒者，因其贤。
　　○伯罃，乙耕反，何云“穆公也”。《左氏》：穆公子康公。
　　[疏]注“秦穆”至“其贤”。
　　○解云：正以秦是戎狄，《春秋》外之，往前以来未录其卒，今乃始书，故以贤解之。而《左氏》为康公者，与此别。《穀梁》无解。

　　夏，五月，戊戌，齐人弑其君商人。商人弑君贼，复见者，与大夫异。齐人已君事之，杀之且当坐弑君。
　　○复见，扶又反，下同；下贤遍反。
　　[疏]注“商人”至“弑君”。
　　○解云：《春秋》之义，诸是弑君之贼，皆不复见，所以贱之，是以宣六年书“晋赵盾、卫孙免侵陈”，传云“赵盾弑君，此其复见何”，注云“据宋督、郑归生、齐崔杼弑其君，后不复见”；传又云“亲弑君者，赵穿也”，注云“复见赵盾者，欲起亲弑者赵穿，非盾”是也。今此商人於上十四年“弑其君舍”而复见者，正以其为君故也。与大夫异者，齐人以君事之，杀之宜当坐弑君。然则商人弑其君舍而存之，欲责臣子不讨贼故也，是以庄二十二年注云“不与念母而讥忌省者，本不事母则已，不当忌省，犹为商人责不讨贼”，义亦通於此。

　　六月，癸酉，葬我君文公。
　　○秋，公子遂、叔孙得臣如齐。不举重者，讥鲁猥使二大夫出，虚国家，废政事，重录内也。
　　[疏]注“不举”至“内也”。解云：书事举重，《春秋》之常，今而悉举，故解之。《穀梁传》云“使举上客而不称介，不正其同伦而相为介，故列而数之也”者，亦是直举重之义也。而言重录内者，正以外大夫未有并见者，於内唯有此经，及定六年“夏，季孙斯、仲孙何忌如晋”之文，故知正是重录内也。

　　冬，十月，子卒。子卒者孰谓？谓子赤也。何以不日？据子般卒日。隐之也。何隐尔？弑也。弑则何以不日？据子般卒日。
　　○弑也，音试，下及注同。
　　[疏]注“据子般卒日”。
　　○解云：即庄三十二年“冬，十月，乙未，子般卒”是也。

　　不忍言也。所闻世，臣子恩痛王父深厚，故不忍言其日，与子般异。
　　[疏]注“故不忍”至“般异”。
　　○解云：正以子般为所传闻之世故也，是以庄三十三年“子般卒”之下，何氏云“杀不去日见隐者，降子赤也”是。

　　夫人姜氏归于齐。归者，大归也。夫死子杀贼人立，无所归留，故去也。有去道书者，重绝不复反。
　　[疏]注“归者，大归也”。
　　○解云：凡言大归，一出不反之辞，若“纪侯大去其国”之类，故言归者大归也。
　　○注“有去”至“复反”。
　　○解云：正以常事不书故也。

　　季孙行父如齐。
　　莒弑其君庶其。称国以弑何？据莒人弑其君密州。
　　[疏]注“据莒”至“密州”。
　　○解云：即襄三十一年“十有一月，莒人弑其君密州”是也。

　　称国以弑者，众弑君之辞。一人弑君，国中人人尽喜，故举国以明失众，当坐绝也。例皆时者，略之也。
　　[疏]注“例皆”至“之也”。解云：谓是失众而称国以弑者，皆书时以略之，即定十三年冬，“薛弑其君比”之属是也。若然，昭二十七年“夏，四月，吴弑其君僚”，亦是称国而书月者，彼非失众，但以见弑之义，故不书时贱之，是以何氏云“不书阖闾弑其君者，为季子讳，明季子不忍父子兄弟自相弑，让国阖闾，欲其享之，故为没其罪也”，“月者，非失众见弑，故不略之”者是也。

宣公卷十五（起元年，尽九年）

　宣公卷十五（起元年，尽九年）

　　元年，春，王正月，公即位。继弑君不言即位，此其言即位何？其意也。桓公篡成君，宣君篡未逾年君，嫌其义异，故复发传。
　　[疏]注“桓公”至“发传”。
　　○解云：即桓元年传云“继弑君不言即位，此言即位何”，注云“据庄公不言即位”；彼传云“如其意也”，注云“弑君欲即位，故如其意也”，注云“弑君欲即位，故如其意，以著其恶”是也。若然，案礼未逾年之君，臣下为之无服。臣为君斩衰三年，诚实自异，何言嫌其义异者？正以恻隐者相似故也。是以闵元年何氏云“复发传者，嫌继未逾年君义异故也，明当隐之如一”是也。

　　公子遂如齐逆女。讥丧娶。复书不亲迎者，嫌触讳不成其文也。有母言如者，缘内讳，无贬公文。
　　[疏]注“讥丧”至“其文”。
　　○解云：何氏以为人君丧娶者，宜有贬刺之文。若其吉逆使卿者，宜书讥之，见不亲迎而巳，即叔孙侨如之徒是也。今公子遂为君丧娶，宜去公子以见讥。而存公子，复作不亲迎之经书之者，正以公子遂本是弑君之贼，若去公子，即嫌为触弑君大恶之故。讳去公子，即似隐四年、十年公子翚之类，是以不得成其贬文。若然，文公二年“公子遂如齐纳币”，亦讥丧娶之经而不去公子者，彼是丧未毕纳币，为失礼犹浅，此乃初丧逆女，固当合贬，即下八年而注云“元年逆女，嫌为丧娶贬也”者，义亦通於此。云云之说，八年注备。
　　○注“有母”至“公文”。
　　○解云：下八年夏六月，“戊子，夫人熊氏薨”，“冬，十月，已丑，葬我小君顷熊”，“顷熊者何？宣公之母也”，是其今曰有母，母不命使者。妇人之命，不通四方，何得言如，作内使之文者？正以缘内无贬公之文故也，何者？若其去如，则嫌宣公丧娶为绝贱，不成为诸侯然也。正缘此事，不得去如也。若然，庄二十八年“臧孙辰告籴于齐”，不言如，所以不嫌庄公不能贮蓄绝而贱之者，彼告籴之事，可以通臧孙之私行；此大夫不外娶，无通私行之义，故如是。

　　三月，遂以夫人妇姜至自齐。遂何以不称公子？一事而再见者，卒名也。卒，竟也。竟但举名者，省文。夫人何以不称姜氏？据侨如以夫人妇姜氏至自齐也，经有姜，不但问不称氏者，嫌据夫人氏欲使去姜。
　　[疏]注“据侨”至“齐也”。解云：在成十四年九月。
　　○注“嫌据”至“去姜”。
　　○解云：即僖元年“夫人氏之丧至自齐”是也。

　　贬。曷为贬？据俱至也。讥丧娶也。丧娶者公也，则曷为贬夫人？据师还也。
　　[疏]注“据师还也”。
　　○解云：即庄八年“秋，师还”，传曰“还者何？善辞也。此灭同姓，何善尔？病之也”，“曷为病之？非师之罪也”。彼公自灭同姓，非师之罪，是以归恶于公，书还以善师；此公自丧娶，非夫人之罪而贬夫人，与彼义违，故据而难之。

　　内无贬于公之道也。明下无贬上之义。内无贬于公之道，则曷为贬夫人？据俱有讳义。
　　[疏]注“据俱有讳义”。
　　○解云：《春秋》之道，多为内讳，何故此经不为夫人讳而贬之乎？

　　夫人与公一体也。耻辱与公共之。夫人贬，则公恶明矣。去氏比於去姜，差轻可言，故不讳贬夫人。
　　○差，初买反。
　　[疏]“夫人与公一体”。
　　○解云：初则判合，终成一体，是以寡妻之号称“未亡人”。言其事体先亡，遗馀半在尔，故传以一体言之。
　　○“耻辱”至“明矣”。
　　○解云：正以夫人与公共谥，知荣辱同矣。
　　○注“去氏”至“夫人”。
　　○解云：去姜，即僖元年“夫人氏之丧至自齐”是也。然此不讳者，以其轻，而僖元年去姜者则重矣，而亦不讳者，何氏云“因正王法所加，臣子不得以夫人礼治其丧也”是也。

　　其称妇何？据桓公夫人至，不称妇。
　　[疏]注“据桓”至“称妇”。
　　○解云：即桓三年九月，“夫人姜氏至自齐”是也。

　　有姑之辞也。有姑当以妇礼至，无姑当以夫人礼至，故分别言之。言以者，见行遂意也。见继重在遂，因远别也。月者，公不亲迎，危录之例也。
　　[疏]“有姑之辞也”。
　　○解云：隐二年传云“在涂称妇”，与此违者，兼二义也。言在涂见夫而服从夫，故谓之妇；至国对姑而服从姑，是以亦谓之妇矣。
　　○注“有姑”至“礼至”。
　　○解云：当以妇礼至，而称夫人者，臣下录之故也。
　　○注“言以”至“别也”。
　　○解云：桓十四年传云“以者何？行其意也”，何氏云“以已从人曰行”。然则此经云“遂以夫人”者，欲见夫人是时进止由遂，故言见系重在遂。若不言以，直云遂夫人，则嫌怪夫人男女无别，故云因远别也。
　　○注“月者”至“例也”。
　　○解云：即桓三年九月，“夫人姜氏至自齐”之属是也。言公不亲迎，故书月，危录之例也。

　　夏，季孙行父如齐。
　　○晋放其大夫胥甲父于卫。放之者何？犹曰无去是云尔。是，是卫。
　　[疏]“放之者何”。
　　○解云：大夫去国，於例言出奔，此经言放，故执不知问。

　　然则何言尔？近正也。此其为近正奈何？古者大夫已去，三年待放。古者刑不上大夫，盖以为摘巢毁卵，则凤凰不翔；刳胎焚天，则麒麟不至。刑之则恐误刑贤者，死者不可复生，刑者不可复属，故有罪放之而已，所以尊贤者之类也。三年者，古者疑狱三年而后断。《易》曰：“系用徽墨，置於丛棘，三岁不得，凶”是也。自嫌有罪当诛，故三年不敢去。
　　○摘，吐狄反。刳，口狐反。属，音蜀。丛棘，才工反。
　　[疏]“近正也”。
　　○解云：用古放臣而言近正者，正以古者放臣任其所去，今此晋又处之於卫，故言近耳。
　　○注“古者刑不上大夫”。
　　○解云：《曲礼》上篇文。郑注云“不与贤者犯法，其犯法则在八议，轻重不在刑书”是也。
　　○注“盖以为”至“不至”。
　　○解云：皆《家语》文。是时孔子之晋，闻赵简子杀舜华之属，故为此言而遂还耳。
