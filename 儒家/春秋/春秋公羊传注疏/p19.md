<!-- { "loadSidebar": true } -->
　　○解云：定元年传云“定、哀多微辞”，彼注云“定公有王无正月，不务公室，丧失国宝。哀公有黄池之会，获麟，故总言多”，是其定公有王无正月。得为微辞者，即定公元年传云“定何以无正月？正月者，正即位也。定无正月者，即位后也”，彼注云“虽书即位于六月，实当如庄公有正月”。今无正月者，昭公出奔，国当绝，定公不得继体奉正，故讳为微辞，使若即位在正月后，故不书正月者是也。其不务公室者，即定二年“冬，十月，新作雉门及两观。其言新作之何？脩大也。脩旧不书，此何以书？讥。何讥尔？不务乎公室也”，彼注云“务，勉也。不务公室，亦可施於久不脩，亦可施於不务如公室之礼，微辞也”者是也。其丧国宝得为微辞者，定公八年“盗窃宝玉大弓”，传云“宝者何？璋判白”，彼注云“不言璋言玉者，起圭、璧、琮、璜、璋五玉尽亡之也”。传独言璋者，所以郊事天，尢重。书大弓者，使若都以国宝书，微辞也。谓之宝者，世世保用之辞是也。其黄池之会得为微辞者，哀十三年“公会晋侯及吴子于黄池”，传云“其言及吴子何？会两伯之辞也。不与夷狄之主中国，则曷为以会两伯之辞言之？重吴也。曷为重吴？吴在是，则天下诸侯莫敢不至也”，彼注云“不书诸侯者为微辞，使若天下尽会之，而鲁侯蒙俗会之者，恶愈是也。其获麟得为微辞者，哀十四年“春，西狩获麟”，不言为汉之将兴，不言为周之将亡，故得为微辞也。
　　○注“所闻”至“武宫日是也”。
　　○解云：立炀宫不日者，即定元年九月，“立炀宫”是也。立武宫日者，成十六年“二月，辛巳，立武宫”是也。《公羊》之义，失礼鬼神例日，故言此。
　　○注“所传”至“卒日是也”。
　　○解云：子赤卒不日者，文十八年“冬，十月，子卒”，传云“何以不日？隐之也。何隐尔？弑也。弑则何以不日？不忍言也”，注云“所闻世臣子恩事王父深厚，故不忍言其日，与子般异”是也。其子般卒日者，庄三十二年“冬，十月，乙未，子般卒”，彼注云“日者，为臣子恩录之也。杀不去日，见隐者降子赤也”者是。

　　隐亦远矣，曷为为隐讳？据观鱼讳。隐贤而桓贱也。宋公冯与督共弑君而立，诸侯会於稷，欲共诛之，受赂便还，令宋乱遂成。桓公本亦弑隐而立，君子疾同类相养，小人同恶相长，故贱不为讳也。古者诸侯五国为属，属有长；二属为连，连有帅；三连为卒，卒有正；七卒为州，州有伯也。州中有为无道者，则长、帅、卒、正、伯当征之，不征则与同恶。当春秋时，天下散乱，保伍坏败，虽不诛，不为成乱。今责其成乱者，疾其受赂也。加以者，辟直成乱也。
　　○令，力呈反。相长，丁丈反，下同。帅，所类反，下同。为卒，子忽反，下皆同。
　　[疏]注“据观鱼讳”。
　　○解云：隐五年“春，公观鱼于棠”，彼注云“实讥张鱼而言观。讥远者，耻公去南面之位，下与百姓争利，匹夫无异，故讳使若以远观为讥”者是也。
　　○注“古者诸侯”至“有伯也”。
　　○解云：《王制》及《春秋说》文。
　　○注“加以”至“乱也”。
　　○解云：下十四年传云“以者何？行其意也”，彼注云“以巳从人曰行，言四国行宋意也”。今此言以成宋乱者，若言公为三国所以，遂行其意而成宋乱，非公本意，故云加以者，辟直成乱也。

　　夏，四月，取郜大鼎于宋。此取之宋，其谓之郜鼎何？据莒人伐杞取牟娄，后莒牟夷以牟娄来奔，不系杞也。
　　[疏]注“据莒”至“杞也”。
　　○解云：隐四年“莒人伐杞取牟娄”，昭五年“莒牟夷以牟娄来奔”是也。

　　器从名，从本主名名之。地从主人。从后所属主人。器何以从名？地何以从主人？据错。
　　[疏]注“据错”。
　　○解云：二理相违故谓之错。

　　器之与人，非有即尔。即，就也，若曰取彼器与此人异国物。凡人取异国物，非就有取之者，皆持以归为有，为后不可分明，故正其本名。
　　[疏]“非有即尔”。
　　○解云：谓非有就而有之尔。

　　宋始以不义取之，故谓之郜鼎。宋始以不义取之，不应得，故王之谓之郜鼎。如以义应得，当言取宋大鼎。郜本所以有大鼎者，周家以世孝，天瑞之鼎，以助享祭。诸侯有世孝者，天子亦作鼎以赐之。礼，祭，天子九鼎，诸侯七，卿大夫五，元士三也。
　　[疏]“宋始”至“取之”。
　　○解云：谓灭郜取之也。
　　○注“如以义应得”者。解云：谓若天赐之也。
　　○注“周家”至“享祭”者。解云：谓殷衰之时，鼎没于泗水，及武王克殷之后，鼎乃出见，故《汉书》云“鼎於周出”是也。
　　○注“礼祭”至“三也”。
　　○解云：《春秋说》文。而《膳夫》云“王日一举，鼎十有二物”，何氏不取也。而《士冠礼》、《士丧礼》皆一鼎者，《士冠》、《士丧》略於正祭故也。

　　至乎地之与人，则不然，凡取地皆就有之，与器异也。俄而可以为其有矣。俄者，谓须臾之间，制得之顷也。诸侯土地各有封疆里数，今日取之，然后王者起，兴灭国，继绝世，反取邑，不嫌不明，故卒可使以为其有，不复追录系本主。
　　○疆，居良反。然则为取，可以为其有乎？为取，恣意辞也。弟子未解，故云尔。
　　○解，音蟹。曰：否。何者？何者，将设事类之辞。若楚王之妻媦，无时焉可也。媦，妹也。引此为喻者，明其终不可名有也。经不正者，从可知省文也。
　　○媦，音胃，妹也。
　　[疏]“若楚”至“可也”。
　　○解云：媦，音于贵反。以妹为妻，终无可时，似若器从今主之名，地取便为已有。亦无可时，故言此也。本更散亡，难可推据，未知此君名号云何。
　　○注“明其”至“有也”。
　　○解云：若作名字，言器不可从今主之名，地不可作后主之有也。考诸古本，名作“多”字。虽恣意取之，亦不得多有也。若如此解，以覆上为取之义矣。
　　○注“经不”至“文也”。
　　○解云：地不得为今主之有，而经不系本国以正之者，从可知省文。

　　戊申，纳于大庙。何以书？讥。何讥尔？遂乱受赂，纳于大庙，非礼也。纳者，入辞也。周公称太庙，所以必有庙者，缘生时有宫室也。孝子三年丧毕，思念具亲，故为之立宗庙，以鬼享之。庙之为言貌也，思想仪貌而事之，故曰齐之日，思其居处，思其笑语，思其志意，思其所乐，思其所嗜。祭之日，入室，僾然必有见乎其位；周旋出入，肃然必有闻乎其容声；出户而听，慨然必有闻乎其叹息之声，孝子之至也。质家右宗庙，上亲亲；文家右社稷，尚尊尊。
　　○大庙，音泰，下及注同。嗜，市志反。僾，音爱，又乌改反。慨，苦爱反。
　　[疏]注“纳者，入辞也”。
　　○解云：即庄九年传云“纳者何？入辞也”是也。
　　○注“故为”至“享之”。
　　○解云：《孝经》文。
　　○注“故曰”至“所嗜”。
　　○解云：皆《祭义》文也。彼注云“所嗜，素所欲饮食”是也。
　　○注“祭之”至“之声”。
　　○解云：亦《祭义》文。彼注云“周还出户，谓荐设时也。无尸者阖户，若食间则有出户而听之”是也。
　　○注“质家”至“尊尊”。
　　○解云：《春秋说》文。《祭义》篇末云“建国之神位，文家右社稷而左宗庙”，所谓一隅也。

　　秋，七月，纪侯来朝。称侯者，天子将娶於纪，与之奉宗庙，传之无穷，重莫大焉，故封之百里。月者，明当尊而不臣，所以广孝敬，盖以为天子得娶庶人女，以其得专封也。
　　[疏]注“称侯”至“百里”。解云：知天子将娶於纪者，正以下八年冬，遂“逆王后于纪”；九年“春，纪季姜归于京师”之文也。知其元非大国者，正以隐二年“纪子伯、莒、子、盟于密”，伯子并称之，故知此侯非本爵也，知非暂得褒赏而已。而知封之百里者，正以自今以后桓称侯故也，即下六年夏，“公会纪侯于成”；十三年春，“公会纪侯、郑伯”之属是也。
　　○注“月者”至“孝敬”。
　　○解云：凡朝例时，以其尊而不臣，故书月，令与朝异。
　　○注“盖以”至“封也”。
　　○解云：此欲道诸侯不得专封，是以不取于大夫以下，即文四年“夏，逆妇姜于齐，略之也”，彼注云“贱非所以奉宗庙，故略之”是也。

　　蔡侯、郑伯会于邓。离不言会，此其言会何？据齐侯、郑伯如纪。二国会曰离，二人议各是其所是，非其所非，所道不同，不能决事，定是非，立善恶，不足采取，故谓之离会。
　　[疏]注“据齐”至“离会”。
　　○解云：五年“齐侯、郑伯如纪”，当时纪不与会，是以齐侯郑伯为离会也，但离不言会，故变言如矣。

　　盖邓与会尔。时因邓都得与邓会，自三国以上言会者，重其少从多也，能决事，定是非，立善恶。《尚书》曰“三人议，则从二人之言”，盖取诸此。
　　○与会，音预。
　　[疏]注“尚书”至“之言”。解云：《洪范》文。

　　九月，入杞。
　　公及戎盟于唐。不日者，戎怨隐不反国，善桓能自复，翕然相亲信。
　　冬，公至自唐。致者，君子疾贤者失其所，不肖者反以相亲荣，故与隐相违也。明前隐与戎盟，虽不信，犹可安也。今桓与戎盟，虽信，犹可危也：所以深抑小人也。凡致者，臣子喜其君父脱危而至。
　　[疏]注“故与隐相违也”。
　　○解云：即隐二年“秋，八月，公及戎盟于唐”，不书致故也。
　　○注“明前”至“安也”。
　　○解云：隐公之盟书日，故言不信也。不书致，故言犹可安。
　　○注“今桓”至“而至”。
　　○解云：不日故为信，书致故言危也。

　　三年，春，正月，公会齐侯于嬴。无王者，以见桓公无王而行也。二年有王者，见始也。十年有王者，数之终也。十八年有王者，桓公之终也，明终始有王，桓公无之尔。不就元年见始者，未无王也。二月非周之正月，所以复去之者，明《春秋》之道，亦通於三王，非主假周以为汉制而已。
　　○嬴，音盈。以见，贤遍反，下并年末“以见”同。复，扶又反，下同。去，起吕反。
　　[疏]注“二年”至“始也”。
　　○解云：即二年“春，王正月，戊申，宋督弑其君与夷”是也。
　　○注“十年”至“终也”。
　　○解云：即十年“春，王正月，庚申，曹伯终生卒”是。
　　○注“十八年”至“终也”。
　　○解云：即十八年“春，王正月，公会齐侯于泺”是也。
