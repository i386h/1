<!-- { "loadSidebar": true } -->
　　甲午，祠兵。祠兵者何？出曰祠兵，礼，兵不徒使，故将出兵必祠於近郊，陈兵习战，杀牲飨士卒。
　　○祠兵，音辞，祭也。《左氏》作“治兵”，下文注同。卒，子忽反。
　　[疏]“祠兵者何”。
　　○解云：凡出师之礼，皆有祠兵之事，而此特书，故执不知问。
　　○“出曰祠兵”。
　　○解云：何氏之意，以为祠兵有二义也：一则祠其兵器，二则杀牲享士卒，故曰祠兵矣。
　　○注“礼兵”至“近郊”。
　　○解云：时王之礼也。

　　入曰振旅，五百人曰旅。
　　[疏]注“五百人曰旅”。
　　○解云：《大司马》叙官文。其礼一也，皆习战也。言与祠兵礼如一，将出不嫌不习，故以祠兵言之；将入嫌於废之，故以振讯士众言之，互相见也。祠兵，壮者在前，难在前。振旅，壮者在后，复长幼，且卫后也。
　　○讯，音信，又音峻，本亦作“迅”。相见，贤遍反，下同。难，乃旦反。长，丁丈反。

　　何言乎祠兵？据不书。
　　[疏]注“据不书”。
　　○解云：今此书之，而言据不书者，正谓他处皆不书，即例不书矣。而此书之者，是以致难。

　　为久也。为久稽留之辞。
　　[疏]注“为久稽留之辞”。
　　○解云：为犹作，言作久稽留之辞矣。曷为为久？据取长葛久之。

　　[疏]注“据取长葛久之”。
　　○解云：隐五年冬，“宋人伐郑，围长葛”；六年“冬，宋人取长葛”，传云“外取邑不书，此何以书？久也”是。然则彼所以书者，讥其久。今以祠兵者，为久稽留之辞，似於义反，故难之。

　　吾将以甲午之日，然后祠兵於是。讳为久留辞，使若无欲灭同姓之意，因见出竟，明盛非内邑也。
　　[疏]注“因见”至“邑也”。
　　○解云：“出曰祠兵”，即《尔雅》“出曰治兵”之文也。今书祠兵，即是出竟之义，则知下言围成者，非内邑明矣。

　　夏，师及齐师围成，成降于齐师。成者何？盛也。以上有祠兵，下有盛伯来奔。
　　○成，如字，二传作“郕”。降于，户江反，传及下注皆同。
　　[疏]“成者何”。
　　○解云：成为内邑，孟氏所有，而与齐围之，故执不知问。
　　○注“以上”至“来奔”。
　　○解云：文十二年“春，王正月，盛伯来奔”，传云“盛伯者何？失地之君也。何以不名？兄弟辞也”是也。

　　盛则曷为谓之成？讳灭同姓也。因鲁有成邑，同声相似，故云尔。
　　[疏]注“因鲁”至“云尔”。
　　○解云：定十二年“十有二月，公围成”者，是鲁有成邑之文。曷为不言降吾师？据战於宋不言归郑。

　　[疏]注“据战”至“归郑”。
　　○解云：桓十二年“十有二月，及郑师伐宋。丁未，战于宋”是也。彼则不言宋归于郑，此言成降于齐师，故难之。其归字有作“败”字者，误也。

　　辟之也。辟灭同姓。言围者，使若鲁围之而去，成自从后降於齐师也。降者，自伏之文，所以醇归於齐。言及者，起鲁实欲灭之。不月者，顺讳文。不书盛伯出奔，深讳之。
　　[疏]注“言及者”至“灭之”。
　　○解云：以及者，汲汲之文故也。
　　○注“不月者，顺讳文”。
　　○解云：凡灭例月，即庄十年“冬，十月，齐师灭谭”，庄十三年“夏，六月，齐人灭遂”之属是也。今此亦灭而不书月者，顺讳文使若不灭矣。
　　○注“不书”至“讳之”。
　　○解云：如此注者，正欲决庄十年“冬，十月，齐师灭谭，谭子奔莒”之属，书其出奔也。今成被灭，至文十二年春乃书“盛伯来奔”。於所传闻世不言所奔者，深讳故也。

　　秋，师还。还者何？善辞也。此灭同姓，何善尔？病之也。慰劳其罢病。
　　○慰劳，力报反，下同。其罢，音皮，下同。
　　[疏]“还者何”。
　　○解云：欲言其恶，还是善辞；欲言其善，实灭同姓，故执不知问。

　　曰：“师病矣。曷为病之？据师出皆罢病，曷为独劳此病也？非师之罪也。明君之使，重在君，因解非师自汲汲。
　　[疏]注“明君”至“在君”。
　　○解云：所以慰劳师之罢病者，明君之灭同姓，非师之罪，其重在于君也。
　　○注“因解非师自汲汲”。
　　○解云：正以及者，汲汲之辞故也。

　　冬，十有一月，癸未，齐无知弑其君诸儿。诸儿，襄公也。无知，公子夷仲年之子，襄公从弟。
　　○儿，如字，一音五兮反。从，才用反。
　　九年，春，齐人杀无知。
　　公及齐大夫盟于暨。公曷为与大夫盟？据与高傒盟，讳不言公。
　　○暨，其器反，《左氏》作蔇。
　　[疏]注“据与”至“言公”。
　　○解云：庄二十二年“秋，七月，丙申，及齐高傒盟于防”，传云“齐高傒者何？贵大夫也。曷为就吾微者而盟？公也。公则曷为不言公？讳与大夫盟也”者是。

　　齐无君也。然则何以不名？据高傒名。为其讳与大夫盟也，使若众然。邻国之臣，犹吾臣也。君之於臣，当告从命行，而反歃血约誓，故讳使若悉得齐诸大夫约束之者愈也。不月者，是时齐以无知之难，小白奔莒，子纠奔鲁，齐迎子纠欲立之，鲁不与而与之盟，齐为是更迎小白，然后乃伐齐，欲纳子纠，不能纳，故深讳使若信者也。不致者，鲁地也。子纠出奔不书者，本未命为嗣，贱，故不录之。
　　○为其，于伪反，注“为是”及下注“寔为”、“鲁为”同。歃，所洽反，又所甲反。难，乃旦反。
　　[疏]注“不月”至“信者也”。
　　○解云：《公羊》之例，大信时，小信月，不信日。经今不月，使若信者，谓若大信也。不谓月，非信辞也。
　　○注“不致者，鲁地也”。
　　○解云：正决桓二年秋，“公及戎盟于唐。冬，公至自唐”之文也。若然，定十二年十有二月，“公至自围成”。然则成是内邑而书致者，彼注云“成，仲孙氏邑。围成月又致者，天子不亲征下士，诸侯不亲征叛邑，公亲围成不能服，不能以一国为家，甚危，若从他国来，故危录之”是也。
　　○注“子纠”至“录之”。解云：如此注者，正决桓十一年“郑忽出奔卫”书之故也。子纠出奔鲁，宜言来奔，而言出奔者，据齐言之，亦无伤矣。

　　夏，公伐齐，纳纠。纳者何？入辞也。其言伐之何？据晋人纳捷菑于邾娄，不言伐。
　　○纳纠，《左氏》经亦作“纳子纠”。
　　[疏]“夏，公伐齐，纳纠”。
　　○解云：无子字者，与《左氏》经异。
　　○“纳者何”。
　　○解云：欲言得国，下有齐人取杀之文；欲言不得国，纳者入辞，故执不知问。
　　○“其言伐之何”。
　　○解云：案隐七年冬，“戎伐凡伯于楚丘，以归”，传云“此聘也，其言伐之何”，彼注云“加之者，辟问轻重两举之”。然则此传非问轻重两举而亦言之，下十年传云“觕者曰侵，精者曰伐。战不言伐，围不言战，入不言围，灭不言入，书其重者也”。然则侵伐战围入灭，数者相对，是其轻重之名。今以纳问伐，直据纳接菑不言伐而巳，实非轻重两举，故得言之矣。
　　○注“据晋”至“言伐”。
　　○解云：即文十四年经云“晋人纳接菑于邾娄”是也。

　　伐而言纳者，犹不能纳也。伐者，非入国辞，故云尔。
　　[疏]注“伐者”至“云尔”。
　　○解云：下十年传云“觕者曰侵，精者曰伐”。然则伐者，虽重於侵，仍非入国之义，是以此经兼举其伐，见不能纳矣。

　　纠者何？公子纠也。何以不称公子？据下言子纠，知非当国，本当去国见挈言公子纠。
　　○去国，起吕反，下“故去”同。
　　[疏]“纠者何”。
　　○解云：欲言已臣，纳於他国；欲言齐臣，文不继齐，故执不知问。
　　○注“据下”至“子纠”。解云：下经云“九月，齐人取子纠杀之”，传云“其称子纠何？贵也。其贵奈何？宜为君者也”，彼注云“故以君薨称子其言之者，著其宜为君”，则下经言子见其贵，则知此经单言纠者，非当国之辞。既不作当国之辞，故今宜但去国言公子纠，见挈於鲁侯而巳，是以问其名不称公子。

　　君前臣名也。《春秋》别嫌明疑，嫌当为齐君，在鲁君前不为臣。礼，公子无去国道，臣异国义，故去公子，见臣於鲁也。纳不致者，言伐，得意不得意可知，犹遇弗遇例也。不月者，非纳篡辞。
　　○别，彼列反。见，贤遍反。
　　[疏]注“礼公”至“国义”。
　　○解云：然则礼有三谏不从待放去者，其异姓之臣乎？公子者，同姓之臣，本无去国之义矣。
　　○注“纳不”至“可知”。
　　○解云：上六年注云“公与一国及独出用兵，得意不致，不得意致伐”。今此纳纠而不入，亦是不得意，而不言公至自伐齐者，谓此经既言“公伐齐，纳纠”，言伐者，不得意明矣，何劳致伐见不得意乎？故云纳不致者，言伐，得意不得意可知矣。
　　○注“犹遇弗遇例也”。
　　○解云：上六年注云“公与一国出会盟，得意致地，不得意不致”。然则《春秋》之内，亦有遇礼所以不致地以见得意者，正以经书亦有遇弗遇之文，则知书遇得意明矣，何劳致地以见之乎？则知隐四年“夏，公及宋公遇於清”，言遇，得意可知。桓十年“秋，公会卫侯于桃丘，不遇”，不得意明矣，故云犹遇弗遇例也。
　　○注“不月”至“篡辞”。
　　○解云：隐四年“冬，十有二月，卫人立晋”。注云“月者，大国篡例月，小国时，立、纳、入皆为篡”。然则庄六年“夏，六月，卫侯朔入于卫”；哀六年秋七月，“齐阳生入于齐”之属皆是也。今此亦书纳而不月者，子纠次正宜立，非篡故也。非篡而言纳者，纳者入辞。子纠不得国，鲁公之由，是以书伐纳，见其伐而不能纳，以刺鲁侯矣。

　　齐小白入于齐。曷为以国氏？据宋公子地自陈入于萧，氏公子也。
　　[疏]注“据宋”至“子也”。
　　○解云：即定十一年“春，宋公之弟辰及仲佗、石彄、公子池自陈入于萧，以叛”是也。

　　当国也。当国，故先氏国也。不月者，移恶于鲁也。
　　[疏]注“不月”至“鲁也”。
　　○解云：正以大国篡例月，故言此矣。而言移恶于鲁者，正以小白成篡，实由鲁人不早送子纠故也。

　　其言入何？篡辞也。
　　[疏]“其言入何”。
　　○解云：据桓十七年“秋，八月，蔡季自陈归于蔡”，不言入。今言入，故难之。不注言者，文不悉也。

　　秋，七月，丁酉，葬齐襄公。
　　[疏]“秋七月”至“襄公”。
