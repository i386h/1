<!-- { "loadSidebar": true } -->
　　○缢，一赐反，一本作“搤”，於革反。见，贤遍反。泆，音逸。
　　[疏]注“主书”至“杀之”。
　　○解云：即闵二年“九月，夫人姜氏孙于邾娄”，注云“不如文姜于出奔贬之者，为内臣子明其义，不得以子绝母”者是。

　　楚人伐郑。楚称人者，为僖公讳与夷狄交婚，故进使若中国，又明嫁聚当慕贤者。
　　[疏]注“楚称人者”。
　　○解云：欲对庄二十八年“秋，荆伐郑”之经也。
　　○注“为僖”至“交婚”。
　　○解云：即下八年“秋，七月，禘于大庙，用致夫人”，传云“夫人何以不称姜氏”，“讥以妾为妻也。其言以妾为妻奈何？盖胁于齐媵女之先至者也”，彼注云“僖公本聘楚女为嫡，齐女为媵。齐先致其女，胁僖公使用为嫡，故从父母辞言致。不书夫人及楚女至者，起齐先致其女，然后胁鲁使立也。楚女未至而豫废，故皆不得以夫人至书也”者，是其与夷狄交婚之事。
　　○注“故进使若中国”。
　　○解云：正以称人为楚进称故也。

　　八月，公会齐侯、宋公、郑伯、曹伯、邾娄人于朾。月者，危公会霸者而与邾娄有辨也。不从有夫人丧出会恶之者，不如危重也。
　　○朾，敕贞反，又他丁反，《左氏》作“柽”。恶之，乌路反，下同。
　　[疏]“八月”至“于朾”。
　　○解云：朾字，《左氏》作“柽”，亦有作“朾”字。
　　○注“月者”至“辨也”。
　　○解云：正以月非大信辞故也。知与邾娄有辨者，即下文“公败邾娄师于缨”是也。既出尊者之侧而有私争，故危之。

　　九月，公败邾娄师于缨。有夫人丧，不恶亲用兵者，时怨邾娄人以夫人与齐，於丧事无薄故也。
　　○于缨，《左氏》作“偃”。
　　[疏]“九月公败”至“于缨”。
　　○解云：《左氏》作“偃”字。
　　○注“有夫”至“故也”。
　　○解云：正以僖三十三年“晋人及姜戎败秦于殽”下，传云“襄公亲之，则其称人何？贬。曷为贬？君在乎殡而用师，危不得葬也”。然则彼背殡用兵，眨而危之，今此经云“九月，公败邾娄师于缨”，与庄十年“春，王正月，公败齐师于长勺”，夏六月，“公败宋师于乘丘”之属无异者，时於丧事无薄故也。然则公败邾娄者，为哀姜复雠也。若然，案庄九年“及齐师战于乾时”，亦是为桓公复雠于齐，经不言公，此言公者，彼传云“此复雠于大国，曷为使微者？公也。公则曷为不言公？不与公复雠也。曷为不与公复雠？复雠者在下也”，注云“时实为不能纳子纠伐齐，诸大夫以为不如以复雠伐之，於是以复雠伐之，非诚心至意，故不与也”。然则此言公者，本出公意故也。

　　冬，十月，壬午，公子友帅师，败莒师于犁，获莒挐。莒挐者何？莒大夫也。莒无大夫，此何以书？大季子之获也。何大乎季子之获？据获人当坐。
　　○于犁，力知反，又力兮反，《左氏》作“郦”。莒挐，女居反，一音女加反；一本作“茹”音同。
　　[疏]“莒挐者何”。
　　○解云：欲言莒君，经不称子；欲言大夫，莒无大夫，故执不知问。

　　季子治内难以正，谓拒庆父。
　　○内难，乃旦反，下同。御外难以正。其御外难以正奈何？公子庆父弑闵公，走而之莒，莒人逐之，将由乎齐，齐人不纳。却，反舍于汶水之上，使公子奚斯入请。季子曰：“公子不可以入，入则杀矣。”义不可见贼而不杀。
　　[疏]“将由乎齐”。
　　○解云：欲从齐而自安矣。
　　○“舍于汶水之上”。
　　○解云：旧本皆作“洛”，误也。何者？今齐鲁之间有汶无洛也。

　　奚斯不忍反命于庆父，自南涘，涘，水涯。涘，音俟。
　　○北面而哭。时庆父自汶水之北。庆父闻之曰：“嘻！嘻，发痛语首之声。
　　○嘻，许其反。
　　[疏]注“嘻发”至“之声”。解云：谓发心自痛伤，而以嘻为语之首也。此奚斯之声也。诺已。”诺已，皆自毕语。

　　[疏]注“诺巳，皆自毕语”。
　　○解云：犹似今人云休，一生罢去已，自毕竟之辞，故云自毕语矣。毕作“卑”字，误耳。

　　曰：“吾不得入矣。”於是抗辀经而死。辀，小车辕，冀州以北名之云尔。
　　○辀，音竹由反，车辕也。
　　[疏]“於是”至“而死”。
　　○解云：郑氏云“庆父辀死”者，正取此文。

　　莒人闻之曰：“吾巳得子之贼矣。”以求赂乎鲁，鲁时虽缓追，犹外购求之。
　　○购，古豆反。鲁人不与，为是兴师而伐鲁。故与季子获之。季子待之以偏战。传云尔者，善季子忿不加暴，得君子之道。
　　[疏]注“传云”至“之道”。
　　○解云：此待之以偏战者，即经书败文是也。败者，内战文耳。莒人可忿，而能结日偏战。偏战，是其不加暴之义，故得君子之道。

　　十有二月，丁巳，夫人氏之丧至自齐。夫人何以不称姜氏？据薨于夷称姜氏。经有氏，不但问不称姜，并言氏者，嫌据夫人妇姜，欲使去氏。
　　○去，起吕反。
　　[疏]注“经有”至“去氏”。
　　○解云：夫人妇姜之文，即宣元年“三月，遂以夫人妇姜至自齐”是也。

　　贬，曷为贬？据薨于夷不贬。与弑公也。与庆父共弑闵公。
　　○与杀，音预，又如字；下申志反。
　　[疏]注“与庆”至“闵公”。
　　○解云：不言子般者，据成君言之，省文。

　　然则曷为不於弑焉贬？据酖牙於卒时贬。
　　[疏]注“据酖”至“时贬”。
　　○解云：即庄三十二年“公子牙卒”，传云“何以不称弟？杀也”是。传言杀者，言由其见杀贬之矣。

　　贬必於重者，莫重乎其以丧至也。刑人于市，与众弃之，故必於臣子集迎之时贬之。所以明诛得其罪，因正王法所加，臣子不得以夫人礼治其丧也。贬置氏者，杀子差轻於杀夫，别逆顺也。致者，从书薨，以常文录之。言自齐者，顺上以归文。
　　○差，初卖反，又初佳反。别，彼列反。
　　[疏]注“刑人”至“弃之”。解云：《礼记》文。
　　○注“所以”至“丧也”。
　　○解云：季子之逸庆父，齐桓之讨哀姜，二义相违，而皆善之者，诛不辟亲。王者之道，亲亲相隐，古今通式。然则齐桓之讨哀姜，得伯者之义；季子之纵庆父，因狱有所归，遂申亲亲之恩，义各有途，不可为难矣。
　　○注“贬置氏者”。
　　○解云：谓贬而置其氏矣。
　　○“杀子”至“顺也”。
　　○解云：言杀子差轻於杀夫者，欲道庄元年“夫人孙于齐”，姜氏并去者，正犹杀夫罪重故也。言别逆顺者，言杀夫之逆，甚於杀子，二事相对而言之，不谓哀姜杀子得为顺，是以晋侯、宋公杀世子，皆直称君而甚之。
　　○注“致者”至“录之”。
　　○解云：谓不书杀而书薨作常文，是以於归亦作常文录之。若公之丧至自齐，至自乾侯之属。
　　○注“言自”至“归文”。
　　○解云：其实从夷来，而言至自齐，正以上文云“薨於夷，齐人以归”，故言至自齐顺之。

　　二年，春，王正月，城楚丘。孰城之？据内城不月，故问之。
　　[疏]注“据内”至“问之”。
　　○解云：内城不月者，即隐七年“夏，城中丘”；襄十九年冬，“城西郛”之属是也。其内城有在日月下者，皆不蒙日月。

　　城卫也。曷为不言城卫？据无迁文以言城，故当言城卫。
　　[疏]注“据无”至“城卫”。
　　○解云：旧本“曷为”之下，有“不言”二字，今无者，脱也。言以前之经，未有迁卫于楚丘之文，今此城之，固当言城卫，不应言城楚丘，故难之。固字亦有作“故”字者，言由是之故，当言城卫。

　　灭也。孰灭之？盖狄灭之。以上有狄入卫。
　　[疏]“灭也”。
　　○解云：言正由是时卫国巳灭，故不得言卫矣。
　　○注“以上有狄入卫”。
　　○解云：即闵二年冬，“狄入卫”是也。

　　曷为不言狄灭之？为桓公讳也。曷为为桓公讳？上无天子，下无方伯，天下诸侯有相灭亡者，桓公不能救，则桓公耻之也。然则孰城之？据不出主名，见桓公德优不待之，又不独书齐，实诸侯也。
　　○为桓，于伪反，下“为桓”、“曷为”、注“深为”同。见桓，贤遍反，下传“荀息见”并注同。桓公城之。曷为不言桓公城之？不与诸侯专封也。曷为不与？实与而文不与。文曷为不与？诸侯之义，不得专封。诸侯之义不得专封，则其曰实与之何？上无天子，下无方伯，天下诸侯有相灭亡者，力能救之，则救之可也。复发传者，君子乐道人之善也。不系卫者，明去卫而国楚丘，起其迁也。不书迁与救次者，深为桓公讳。使若始时尚仓卒有所救，其后晏然无干戈之患，所以重其任而厚责之。主书者，起文从实也。
　　○复，扶又反。卒，寸忽反。
　　[疏]注“不系”至“迁也”。
　　○解云：欲决襄十年冬“戍郑虎牢”，系郑矣。
　　○注“不书”至“责之”。
　　○解云：正决元年经“次于聂北，救邢”，“邢迁于陈仪”之文。
　　○注“主书”至“实也”。
　　○解云：谓经文虽不与，当从其实理而与之。

　　夏，五月，辛巳，葬我小君哀姜。哀姜者何？庄公之夫人也。诛当绝，不当以夫人礼书葬。书葬者，正齐桓讨贼，辟责内雠齐。
　　[疏]“哀姜者何”。
　　○解云：欲言其妾，经书小君；欲言適妻，与夫别谥，故执不知问。
　　○注“诛当”至“雠齐”。
　　○解云：即元年“夫人氏之丧”不言姜者，是其诛文也。上既诛之，即当合绝，不以夫人之礼书葬，而书葬者，欲正齐桓讨得其贼故也。而言辟责内雠齐者，《公羊》之例，君弑贼不讨，不书其君葬，责臣子不讨贼，令君丧无所系矣。今若不书葬，即似责鲁臣子不讨齐桓，故言正齐桓讨贼，辟责内雠齐耳。

　　虞师、晋师灭夏阳。虞，微国也，曷为序乎大国之上？据称师有加文，知不主会。
　　○夏阳，《左氏》作“下阳”。
　　[疏]注“据称”至“主会”。
　　○解云：即隐五年秋，“邾娄人、郑人伐宋”，注云“邾娄小国，序上者，主会也”。然则邾娄小国，称人无加文，而得序于郑上者，正由主会故也。今虞为小国而得称师，是有加文，则知序于晋上者，不为主会。既不为主会，而在大国之上，故难之。知称师为加文者，正以小国例不得称师。其称师者，乃是大国将卑师众之称故也。

　　使虞首恶也。曷为使虞首恶？据楚人、巴人灭庸不使邑首恶。
　　[疏]注“据楚人”至“首恶”。
