<!-- { "loadSidebar": true } -->
　　○注“不就”至“始者”。
　　○解云：元年春王正月初即位之时，自知巳篡，战惧畏讨，未敢无王，是以《春秋》於正月之际，不得见始，须臾之后，还复为恶，擅自天子之田，俄然无惮，故至二年正月言王以见始。
　　○注“二月”至“三王”。
　　○解云：即七年“二月，己亥，焚咸丘”，十有三年“春，二月，公会纪侯、郑伯”云云，十五年“春，二月，天王使家父来求车”之属是也。

　　夏，齐侯、卫侯胥命于蒲。胥命者何？相命也。胥，相也。时盟不歃血，但以命相誓。
　　○歃，本又作“歃”，所洽反，又所甲反。
　　[疏]“胥命者何”。
　　○解云：《春秋》上下，更无胥命之文，故执不知问。
　　○注“时盟”至“相誓”。
　　○解云：亦相誓敕，但不歃血而已，故谓之盟也。

　　何言乎相命？据盟亦相命，不道也。近正也。以不言盟也。
　　○近正，附近之近，下及注同。
　　[疏]“近正也”。
　　○解云：古者不盟而言近正，虽不歃血，口虽誓敕，不若古者结言而退，故言近正而已。

　　此其为近正奈何？古者不盟，结言而退。善其近正，似於古而不相背，故书以拨乱也。
　　○背，音佩。
　　六月，公会纪侯于盛。
　　○盛，音成。
　　秋，七月，壬辰，朔，日有食之，既。既者何？尽也。光明灭尽也。是后楚灭穀、邓，上僣称王，故尢甚也。楚灭穀、邓不书者，后治夷狄。
　　[疏]“既者何”。
　　○解云：与例不同，故执不知问。
　　○注“是后楚灭邓穀”。
　　○解云：即下七年“夏，穀伯绥来朝。邓侯吾离来朝”，传云“皆何以名？失地之君也”是也。
　　○注“上僣称王”。
　　○解云：《春秋说》云“桓三年‘秋，七月，壬辰，朔，日有食之，既’，其后楚僣号称王，灭穀、邓，政教陵迟”是也。

　　公子翚如齐逆女。
　　九月，齐侯送姜氏于讙。何以书？讥。何讥尔？诸侯越竟送女，非礼也。以言姜氏也。礼，送女父母不下堂，姑姊妹不出门。
　　○讙，呼宫反。
　　[疏]注“以言姜氏也”。
　　○解云：讙若齐地，宜言齐侯送孟姜于讙，今言姜氏，故知越竟也。
　　○注“礼送”至“出门”。
　　○解云：时王之礼。

　　此入国矣，何以不称夫人？据讙鲁地。自我言齐，恕已以及人也。父母之於子，虽为邻国夫人，犹曰吾姜氏。所以崇父子之亲，从父母辞。不言孟姜言姜氏者，从鲁辞，起鲁地。
　　[疏]“犹曰吾姜氏”。
　　○解云：若有言孟姜者，“孟”为衍字也。
　　○注“从父”至“鲁地”。
　　○解云：孟姜者，即《诗》云“彼美孟姜”，正谓此也。“孟”字亦有作“季”字者，误也。

　　公会齐侯于讙。夫人姜氏至自齐。翚何以不致？据遂以夫人妇姜至自齐致。
　　[疏]注“据遂”至“齐致”。解云：在宣元年。

　　得见乎公矣。本所以致夫人者，公不亲迎有危也。翚当并致者，翚亲迎重在翚也。上会讙时，夫人以得见公，得礼失礼在公，不复在翚，故不复致。不就讙上致者，妇人危重，故据都城乃致也。月者，为夫人至，例危重之。
　　○迎迎，鱼敬反，下同。为夫，于伪反，下同。
　　[疏]注“不就”至“乃致”。解云：若就讙致，即乡者至讙之时书之，宜在“公会齐侯于讙”上。
　　○注“月者”至“重之”。
　　○解云：即宣元年“三月，遂以夫人妇姜至自齐”，成十四年“九月，侨如以夫人妇姜氏至自齐”是也。

　　冬，齐侯使其弟年来聘。
　　有年。有年何以书？方分别问大有年，故不但言何以书。
　　○别，彼列反。以喜书也。大有年何以书？亦以喜书也。此其曰“有年何？仅有年也。仅，犹劣也。谓五穀多少皆有，不能大成熟。
　　○仅，其靳反，劣也。
　　[疏]注“谓五”至“成熟”。解云：旧本如是，其“穀”下云“皆有不能大成熟”，“多少”二字或衍文也。若必存字解之，多谓麦禾，少谓豆之属，是事皆有，但不能大熟也。

　　彼其曰大有年何？问宣十六年也。大丰年也。谓五穀皆大熟成。仅有年，亦足以当喜乎？恃有年也。恃，赖也。若桓公之行，诸侯所当诛，百姓所当叛，而又元年大水，二年耗减，民人将去，国丧无日，赖得五穀皆有，使百姓安土乐业，故喜而书之，所以见不肖之君为国尢危。又明为国家者，不可不有年。
　　○行，下孟反。耗减，呼报反；下佳斩反。丧，息浪反。
　　四年，春，正月，公狩于郎。狩者何？田狩也。田者，蒐狩之总名也。古者肉食，衣皮服，捕禽者，故谓之田。取兽于田，故曰狩。《易》曰：“结绳罔以田鱼。”
　　○狩，手又反，冬猎也。
　　[疏]“狩者何”。
　　○解云：正以春而言狩，故执不知问。
　　○注“田者，蒐狩之总名也”。
　　○解云：即《尚书》云：“文王不敢盘于游田”。
　　○注“古者肉食，衣皮服，捕禽兽，故谓之田。取兽于田，故曰狩。《易》曰：‘结绳罔以田鱼。’”
　　○解云：此古者，谓三皇之时也。故《礼运》道三皇时云，昔者先王“未有火化，食草木之实、鸟兽之肉，饮其血，茹其毛；未有麻丝，衣其羽皮。后圣有作，然后脩火之利”，“治其麻丝，以为布帛，以养生送死，以事鬼神”。又下《系辞》云“黄帝、尧、舜，垂衣裳而天下治”，彼注云：“始去羽毛”。故郑注《易说》云“古者田渔而食之，因衣其皮，先知蔽前，后知蔽后。后王易之以布帛，而犹存其蔽前者，重古道不忘本”。以此言之，则黄帝以后，始有火化而去毛羽，则此古者三皇时可知。

　　春曰苗。苗，毛也。明当见物取未怀任者。
　　[疏]“春曰苗”。
　　○解云：《周礼》“春田谓之蒐”，何氏所不取。

　　秋曰蒐。蒐，简择也。简择幼稚，取其大者。
　　○曰廋，本又作“搜”，亦作“蒐”，所求反，简择也。冬曰狩。狩，犹兽也。冬时禽兽长大，遭兽可取。不以夏田者，春秋制也。以为飞鸟未去於巢，走兽未离於穴，恐伤害於幼稚，故於苑囿中取之。
　　○长，丁丈反，年未同。离，力智反。囿，音又。
　　[疏]注“不以”至“制也”。
　　○解云：正以《周礼》四时皆田故也。

　　常事不书，此何以书？讥。何讥尔？远也。以其地远。礼，诸侯田狩不过郊。
　　[疏]注“以其”至“远也”。
　　○解云：十年冬，“齐侯、卫侯、郑伯来战于郎”，传云“郎者何？吾近邑”；庄三十一年“春，筑台于郎”，传云“何以书？讥。何讥尔？临民之漱浣也”。以此言之，则郎为近邑。言远也者，盖以郎邑在郊内，其属地在郊外，若据邑言之则为近，若据地言之则为远也。故哀十一年《左氏》郊之战，《檀弓》谓之战于郎也者，是郎邑在郊内之证也。则此言狩于郎者，据郊外属地言之，故言远，是以此注云“以其地远。礼，诸侯田狩不过郊”，不五年“大雩”之下，注云“去国远狩”是也。而旧云以其云大野远，故言远者，非。

　　诸侯曷为必田狩？据有囿也。
　　[疏]注“据有囿也”。
　　○解云：即成十八年“筑鹿囿”之属是也。

　　一曰乾豆，一者，第一之杀也。自左膘射之达於右髃，心中死疾，鲜屑，故乾而豆之，中荐於宗庙。豆，祭器名，状如镫。天子二十有六，诸公十有六，诸侯十有二，卿、上大夫八，下大夫六，士二。
　　○左膘，毗小反，又扶了反，《三仓》云“小腹两边肉”，《说文》云“胁后髀前肉”。射之，食亦反，下同。右髃，本又作“腢”，鱼俱反，又五苟反，《说文》云“肩前也”，《字林》云“肩前两乳骨也”，五口反。中心，丁仲反，下同。镫，都邓反，又音登。
　　[疏]注“自左”至“如镫”。解云：时王之礼，古制无文。
　　○注“天子”至“士二”。
　　○解云：自“下大夫六”以上，《礼器》文也。其士三者，何氏左之。案《聘礼》“致饔饩于上大夫，堂上八豆，设于房西”，则知此者堂上豆数也。《公食大夫礼》曰“宰夫自东房荐豆六，设于酱东”，则食下大夫之礼而豆六，则知食卿、上大夫亦八明矣。周礼公之豆四十，侯、伯之豆三十有二，子、男之豆二十有四者，盖普言之。

　　二曰宾客，二者，第二之杀也。自左膘射之达於右脾，远心死难，故以为宾客。
　　○远，于万反。
　　[疏]“二曰宾客”。解云：言以为宾俎实。为，犹作也。

　　三曰充君之庖。充，备也。庖，厨也。三者，第三之杀也。自左膘射之达于右，中肠胃污泡，死迟，故以充君之庖厨。已有三牲，必田狩者，孝子之意，以为己之所养，不知天地自然之牲逸豫肥美。禽兽多则伤五穀，因习兵事，又不空设，故因以捕禽兽，所以共承宗庙，示不忘武备，又因以为田除害。狩例时，此月者，讥不时也。周之正月，夏之十一月，阳气始施，鸟兽怀任，草木萌牙，非所以养微。
　　○庖，步苞反。左脾，方尔反，又步启反，股外也；本又作“膘”。右，羊绍反，《字林》子小反；一本作“胘”，音贤。泡，普交反，又百交反。捕，音步，本又作“搏”，音博，又音付。共，音恭。为田，于伪反，下音同。
　　[疏]注“狩例时”。
　　○解云：即庄四年“冬，公及齐人狩于郜”；僖二十八年冬，“天王狩于河阳”是也。
　　○注“此月者”至“养微”。
　　○解云：在哀十四年，孔子欲夏之孟冬以为田狩之月。

　　夏，天王使宰渠伯纠来聘。宰渠伯纠者何？天子之大夫也。其称宰渠伯纠何？据刘卷卒，氏采不名且字。
　　○纠，居黝反。氏采，七代反，后放此。
　　[疏]“宰渠伯纠者何”。
　　○解云：欲言微者，而经称伯；欲言尊卿，连名言之，故执不知问。
　　○注“据刘”至“且字”。
　　○解云：在定四年也。刘是其采，卷是名也。

