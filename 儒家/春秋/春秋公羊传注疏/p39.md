<!-- { "loadSidebar": true } -->
　　○解云：不但言何以书者，恐人以为但问大省，云大自省敕何以书，故复举句而问之。
　　○注“故礼”至“卯日”。
　　○解云：案《士丧礼》既殡之后，云“朝夕哭，不辟子卯”是也。引之者，证不以忌凶事也。
　　○注“不与”至“忌省”。解云：不与念母者，即上元年“三月，夫人孙于齐”，传曰“夫人固在齐矣，其言孙于齐何？念母也”，“念母者，所善也。则曷为於其念母焉贬？不与念母也”，彼注云“念母则忘父，背本之道也”是也。
　　○注“犹为”至“讨贼”。
　　○解云：文十四年九月，“齐公子商人弑其君舍”。然则商人者，是篡弑之贼也，齐之臣子理宜讨之，而反臣事，失其所也。及文十八年夏，“齐人弑其君商人”，而不书其葬者，以责臣子不讨贼也。似文姜罪，实宜绝之，公既不绝，宜尽子道，而反忌省，故得责之。

　　癸丑，葬我小君文姜。文姜者何？庄公之母也。辄发传者，起仇母，录子恩。凡母在子年，无適庶，皆系子也。不在子年，適母系夫，庶母系子。言小君者，比於君为小，俱臣子辞也。文者，谥也。夫人以姓配谥，欲使终不忘本也。
　　○无適，丁历反，下同。
　　[疏]“葬我小君文姜”。
　　○解云：《穀梁传》曰“小君非君，其曰君何也？以其为公配，可以言小君也”者是。
　　○“文姜者何”。
　　○解云：欲言庄母，谥异其父；欲言非母，备礼葬之，故执不知问。
　　○注“辄发”至“子恩”。
　　○解云：隐元年传云“仲子者何？桓之母也”。今假令不发，亦是桓之夫人、庄公之母可知，而云“文姜者何？庄公之母”，故言辄矣。今此经云“葬我小君文姜”，传云“文姜者何？庄公之母也”者，正欲录子之恩，故备礼而葬之。
　　○注“凡母”至“系子也”。解云：即此传云“文姜者何？庄公之母”，是適母系子也。宣八年传云“顷熊者何？宣公之母也”，襄四年传云“定戈者何？襄公之母也”，皆是庶母系子也。而僖二年传云“哀姜者何？庄公之夫人也”，在子年而系夫者，盖以僖公非所生，为其非子故也。
　　○注“不在”至“系夫”。
　　○解云：即僖二年哀姜是也。
　　○注“庶母系子也”。
　　○解云：即文五年传云“成风者何？僖公之母也”是也。定十五年秋，“姒氏卒”，传曰“姒氏者何？哀公之母也”者，亦是庶母不在子年而系于子。然则乡来所言，传皆葬上乃言某公之母，而姒氏特于卒上发传者，正以姒氏之葬，直云“葬定姒”，不得称小君，是以传家亦於葬略之矣。定姒所以葬不得称小君，《公羊》之义，母以子贵，哀公尔时未得为君，是以定姒未得全同夫人矣。
　　○注“欲使终不忘本也”。
　　○解云：本即姓是也。

　　陈人杀其公子御寇。书者，杀君之子，重也。
　　[疏]注“书者，杀君之子，重也”。
　　○解云：正以不言大夫而得书杀，则知由其是君之子故也。

　　夏，五月。以五月首时者，讥。庄公取仇国女，不可以事先祖，奉四时祭祀，犹五月不宜以首时。
　　秋，七月，丙申，及齐高傒盟于防。防，鲁地。
　　○傒，音兮。齐高傒者何？贵大夫也。曷为就吾微者而盟？据暨与公盟也。
　　[疏]“齐高傒者何”。
　　○解云：欲言其贵，鲁侯耻之；欲言微者，名氏见经，故执不知问。
　　○注“据暨与公盟也”。
　　○解云：即上九年春，“公及齐大夫盟于暨”是也。

　　公也。以其日，微者不得日，大夫盟当出名氏。
　　[疏]注“以其日”至“得日”。
　　○解云：即隐元年“九月，及宋人盟于宿”，传曰“孰及之？内之微者也”，彼注云“宋称人者，亦微者也”，“微者盟例时，不能专正，故责略之。此月者，隐公贤君，虽使微者，有可采取故录也”，是其微者不得日矣。其微者盟例时者，即僖十九年“冬，会陈人、蔡人、楚人、郑人盟于齐”之属是也。
　　○注“夫人”至“名氏”。
　　○解云：即成元年“臧孙许及晋侯盟于赤棘”之属是也。

　　公则曷为不言公？讳与大夫盟也。
　　冬，公如齐纳币。纳币即纳徵。《礼》曰“主人受币，士受俪皮”是也。《礼》言纳徵，《春秋》言纳币者，《春秋》质也。凡婚礼皆用雁，取其知时候。唯纳徵用玄纁束帛俪皮。玄纁，取其顺天地也。俪皮者，鹿皮，所以重古也。
　　○纁，许云反，俪，力计反，本又作“丽”。
　　[疏]注“纳徵”至“天地也”。
　　○解云：即隐元年注云“束帛，谓玄三纁二：玄三法天，纁二法地”是也，何者？玄纁者，是天地之色故也。
　　○注“俪皮者，鹿皮，所以重古也”。
　　○解云：正以古者食肉衣皮服捕禽兽故也。俪者，两也。两皮者，二仪之数。

　　纳币不书，此何以书？据桓三年公子翚如齐逆女，不书纳币。讥。何讥尔？亲纳币，非礼也。时庄公实以淫泆大恶不可言，故因其有事於纳币，以无廉耻为讥。不讥丧娶者，举淫为重也。凡公之齐，所以起淫者，皆以危致也。
　　[疏]注“凡公”至“致也”。
　　○解云：即下二十三年“春，公至自齐”，“夏，公如齐观社”，“公至自齐”；二十四年“夏，公如齐逆女”，“秋，公至自齐”之属是也。凡书至者，臣子喜其君父脱危而至故也。

　　二十有三年，春，公至自齐。桓之盟不日，其会不致，信之也。据柯之盟不日，柯之会不致。
　　[疏]注“据柯”至“不致”。
　　○解云：即上十三年“冬，公会齐侯于柯”，不书日不致是也。

　　此之桓国，何以致？危之也。何危尔？公一陈佗也。公如齐淫，与陈佗相似如一也。
　　○佗，大何反。
　　[疏]注“公如”至“如一也”。
　　○解云：即桓六年“蔡人杀陈佗”，传云“陈佗者何？陈君也。陈君则曷为谓之陈佗？绝也。曷为绝之？贱也。其贱奈何？外淫也。恶乎淫？淫于蔡，蔡人杀之”是也。

　　祭叔来聘。不称使者，公一陈佗，故绝，使若我无君，以起其当绝，因不与天子下聘小人。
　　○祭，侧界反。
　　[疏]注“不称使”至“小人”。
　　○解云：如此注者，正欲决隐七年“天王使凡伯来聘”，九年“天王使南季来聘”，等是王使而皆称使。今此独不称使，故决之。何氏知不称使，是我无君之文者，正见闵二年“高子来盟”，传云“何以不言使？我无君”是也。若然，案桓四年“夏，天王使宰渠伯纠来聘”；桓五年夏，“天王使仍叔之子来聘”；桓八年春，“天王使家父来聘”。然则桓公篡逆，经犹称使而不绝之。庄公特淫，绝之者，桓四年伯纠之下，何氏云“下去二时者，桓公无王而行，天子不能诛，反下聘之，故为贬，见其罪，明不宜也”。然则桓公恶甚，故去二时以明不宜。庄公罪轻，故不言使以见绝，因不与天子下聘小人而巳。《春秋》见义，非唯一种，未可然怪也。

　　夏，公如齐观社。何以书？讥。何讥尔？诸侯越竟观社，非礼也。观社者，观祭社。讳淫言观社者，与亲纳币同义。社者，土地之主。祭者，报德也。生万物，居人民，德至厚，功至大，故感春秋而祭之，天子用三牲，诸侯用羊豕。
　　[疏]注“讳淫”至“同义”。
　　○解云：谓实以淫泆大恶不可言，因其有事于观社，故以观社讥耳。
　　○注“天子”至“羊豕者”，解云：时王之礼。

　　公至自齐。
　　荆人来聘。荆何以称人？据上称州。
　　[疏]注“据上称州”。
　　○解云：即上十六年“秋，荆伐郑”之属是也。

　　始能聘也。《春秋》王鲁，因其始来聘，明夷狄能慕王化，脩聘礼，受正朔者，当进之，故使称人也。称人当系国，而系荆者，许夷狄者不一而足。
　　[疏]注“称人”至“而足”。
　　○解云：正以十年传云：“州不若国，知进称人宜系国矣”。文九年“楚子使椒来聘”，传云“椒者何？楚大夫也。楚无大夫，此何以书？始有大夫也。始有大夫则何以不氏？许夷狄者不一而足也”。又襄二十九年传云“札者何？吴季子之名。《春秋》贤者不名，此何以名？许夷狄者不壹而足也”，是以此注引之耳。

　　公及齐侯遇于穀。
　　萧叔朝公。其言朝公何？据公在内不言朝公，在外言会。
　　[疏]注“据公”至“朝公”。
　　○解云：即隐十一年“春，滕侯、薛侯来朝”之属是也。
　　○注“在外言会”。
　　○解云：定十四年“邾娄子来会公”，及公会某侯之属皆是也。

　　公在外也。时公受朝於外，故言朝公，恶公不受於庙。
　　○恶公，乌路反，下同。
　　[疏]注“时公”至“於庙”。
　　○解云：隐七年注云“不言聘公者，礼，聘受之於大庙，孝子谦不敢以巳当之，归美於先君，且重宾也”，隐十一年注云“不言朝公者，礼，朝受之於大庙，与聘同义”。今此言公故如此解。

　　秋，丹桓宫楹。何以书？讥。何讥尔？丹桓宫楹，非礼也。楹，柱也。丹之者，为将娶齐女，欲以夸大示之。传言“丹桓宫”者，欲道天子诸侯各有制也。礼，天子斫而砻之，加密石焉；诸侯斫而砻之，不加密石；大夫斫之；士首本。失礼宗庙例时。
　　○宫楹，音盈，柱也，下传及注同。为将，于伪反。斫，丁角反，下同。砻，力工反。
　　[疏]注“礼天子”至“首本”。
　　○解云：皆《外传?晋语》张老谓赵文子椽之制。《穀梁传》曰：“天子之桷，斫之砻之，加密石焉；诸侯之桷，斫之砻之；大夫斫之；士斫本。”今此何氏於丹楹之下总言之矣。斫本者，正谓全以树本而行斤斫之。
　　○注“失礼宗庙例时”。
　　○解云：正谓此文是也。下经二十四年“三月，刻桓宫桷”而书月者，以其功重故也。此谓失礼脩营之例也。若其祭祀失礼者，则书日，是以隐五年“初献六羽”之下，何氏云“失礼鬼神例日”是也。若始造宗庙而失礼者，亦书日，即成六年春，王“二月，辛巳，立武宫”是也。而定元年九月，“立炀宫”，亦为非礼，而不书日者，所见之世，其恩尤厚，故不为书日，使若得礼然。

　　冬，十有一月，曹伯射姑卒。曹达《春秋》常卒月葬时也。始卒日葬月，嫌与大国同，后卒而不日，入所闻世，可日不复日。
　　○射姑，音亦。复，扶又反。
　　[疏]注“曹达”至“时也”。
