<!-- { "loadSidebar": true } -->
　　秋，荆伐郑。公会齐人、宋人、邾娄人救郑。书者，善中国能相救。
　　冬，筑微。
　　○筑微，《左氏》作“麋”。大无麦禾。冬，既见无麦禾矣，曷为先言筑微，而后言无麦禾？讳以凶年造邑也。讳使若造邑而后无麦禾者，恶愈也。此盖秋水所伤，就筑微下俱举水，则嫌冬水，推秋无麦禾，使若冬水所伤者，但言无麦禾，则嫌秋自不成，不能起秋水，因疾庄公行类同，故加大，明有秋水也。此夫人淫泆之所致。
　　[疏]注“此盖”至“秋水”。
　　○解云：既言无麦，是建未之前事，故知秋水所伤也。若其经云冬筑微大水无麦禾，即大水在冬下，嫌是冬水矣，则嫌推寻此秋无麦禾之事，若使冬水伤杀之者矣。若不言大而但言无麦禾，则嫌此秋但地气不养而麦禾不成，不能起见此秋实有水矣。因欲疾庄公之行，不制夫人，令其阴盛，类同於水，故加大以见之。

　　臧孙辰告籴于齐。告籴者何？请籴也。买穀曰籴。
　　[疏]“告籴者何”。
　　○解云：欲言买穀，不见将物之文；欲言非买穀，而经书籴者，改执不知问。

　　何以不称使？据上大无麦禾，知以国事行，当言如也。
　　[疏]注“当言如也”。
　　○解云：正以如者，内称使文故也。

　　以为臧孙辰之私行也。曷为以臧孙辰之私行？据国事也。君子之为国也，必有三年之委。一年不熟告籴，讥也。古者三年耕，必馀一年之储；九年耕，必有三年之积，虽遇凶灾，民不饥乏。庄公享国二十八年，而无一年之畜，危亡切近，故讳，使若国家不匮，大夫自私行籴也。
　　○委，於鬼反。诸，直鱼反。畜，敕六反。匮，其位反。
　　[疏]注“危亡切近，故讳”。
　　○解云：谓危亡之事，切於国家，理应不远矣。

　　二十有九年，春，新延厩。新延厩者何？脩旧也。旧，故也。缮故曰新，有所增益曰作，始造曰筑。
　　○厩，九又反。
　　[疏]“新延厩者何”。
　　○解云：欲言新造，不见作名；欲言修旧，修旧不书，故执不知问。
　　○注“缮故曰新”。
　　○解云：即此是也。
　　○注“有所增益曰作”。
　　○解云：即僖二十年“新作南门”是也。
　　○注“造曰筑”。
　　○解云：即止“筑微”，传云“凶年不造邑也”之属是也。

　　脩旧不书，此何以书？据新宫灾后修不书。
　　[疏]注“据新”至“不书”。
　　○解云：即成三年二月，“甲子，新宫灾。三日哭”，於此以后，不见修作之文是也。

　　讥。何讥尔？凶年不脩。不讳者，缮故功费差轻於造邑。延厩，马厩也。
　　○费，芳味反。差，初卖反。
　　[疏]注“不讳”至“造邑”。
　　○解云：上二十八年“筑微”之事，实在大无麦禾后，而在前言之者，讳以凶年造邑故也。然则去年无麦禾，今兹凶岁而修厩，不讳者，正以功费轻也。

　　夏，郑人侵许。
　　秋，有蜚。何以书？记异也。蜚者，臭恶之蟲也，象夫人有臭恶之行。言有者，南越盛暑所生，非中国之所有。
　　○蜚，扶味反，臭蟲也。行，下孟反。
　　冬，十有二月，纪叔姬卒。国灭卒者，从夫人行，待之以初也。
　　[疏]注“国灭”至“以初也”。
　　○解云：桓七年“夏，穀伯绥来朝。邓侯吾离来朝”，传云“皆何以名？失地之君也。其称侯朝何？贵者无后，待之以初也”。然则今此叔姬，其国已灭而书卒，正以本贵为夫人，今虽国灭，犹以夫人之礼待之而书其卒，故云待之以初也。案隐七年，则此叔姬乃是伯姬之媵，而言从夫人行者，正以十二年春“叔姬归于酅”，传云“其言归于酅何？隐之也。何隐尔？其国亡矣，徒归于叔尔也”。然则初去之时，虽为媵妾，至庄四年三月“伯姬卒”之后，纪国未灭之前，纪侯立之为夫人，其言夏“纪侯大去其国”，叔姬乃归于鲁，至十二年春归于酅之时为夫人，故曰从夫人行也。

　　城诸及防。诸，君邑。防，臣邑。言及，别君臣之义。君臣之义正，则天下定矣。
　　○别，彼列反。
　　[疏]注“诸君”至“臣邑”。
　　○解云：知如比者，正以昭五年“夏，莒牟夷以牟娄及防兹来奔”，传云“其言及防兹来奔”，传云“其言及防兹来奔何？不以私邑累公邑也”，彼注云“公邑，君邑也。私邑，臣邑也。累，次也。义不可使臣邑与君邑相次序，故言及以绝之”。然则都邑言及别公私，故知此言城诸及防者，是君臣邑故也。
　　○注“言及”至“定矣”。
　　○解云：所以君臣之义正，则天下定，可以为王者之法矣。

　　三十年，春，王正月。
　　夏，师次于成。
　　秋，七月，齐人降鄣。鄣者何？纪之遗邑也。降之者何？取之也。取之则曷为不言取之？为桓公讳也。时霸功足以除恶，故为讳。言降者，能以德见归，自来服者可也。
　　○降鄣，户江反，下注同。鄣，音章。为桓，于伪反，注同。
　　[疏]“鄣者何”。
　　○解云：欲言是国，《春秋》未有；欲言非国，复无所系，故执不知问。
　　○“降之者何”。
　　○解云：欲言自服，文道齐人；欲言兵加，而文又言降，故执不知问。

　　外取邑不书，此何以书？尽也。襄公服纪以过，而复尽取其邑，恶其不仁之甚也。月者，重於取邑”。
　　○复，扶又反。恶其，乌路反，下同。
　　[疏]注“月者，重於取邑”。
　　○解云：以取邑例时，即隐六年“冬，宋人取长葛”之属是。

　　八月，癸亥，葬纪叔姬。外夫人不书葬，此何以书？隐之也。何隐尔？其国亡矣，徒葬乎叔尔。
　　九月，庚午，朔，日有食之。鼓用牲于社。是后鲁比弑二君，狄灭邢、卫。
　　○比杀，申志反。
　　[疏]“徒葬乎叔尔”。解云：谓不得与夫合葬，故言徒。徒者，空也。案上四年“齐侯葬纪伯姬”，传云“外夫人不书葬，此何以书？隐之也。何隐尔？徒葬于齐尔”。而此重发之者，正以彼则于齐，此则于叔，故重言之。
　　○注“是后鲁比弑二君”。
　　○解云：谓下三十二年“子般卒”，闵二年“公薨”是也。
　　○注“狄灭邢、卫”。
　　○解云：谓僖元年“次聂北，救邢”，僖二年“春，王正月，城楚丘”之属是也。

　　冬，公及齐侯遇于鲁济。
　　○济，子礼反。
　　齐人伐山戎。此齐侯也，其称人何？据下言齐侯来献戎捷。
　　[疏]注“据下”至“戎捷”。
　　○解云：即下三十一年“夏，六月，齐侯来献戎捷”是也。

　　贬。曷为贬？据齐侯伐北戎不贬。
　　[疏]注“据齐”至“不贬”。
　　○解云：即僖十年“夏，齐侯、许男伐北戎”是也。若然，而此注不道许男者，正以其解齐人伐山戎之故，省文。

　　子司马子曰：“盖以操之为已蹙矣。”操，迫也。已，甚也。蹙，痛也。迫杀之甚痛。
　　○以操，七刀反，迫也，注同。蹙，子六反。此盖战也。何以不言战？据得捷也。《春秋》敌者言战。桓公之与戎狄，驱之尔。时桓公力但可驱逐之而已，戎亦天地之所生，而乃迫杀之甚痛，故去战贬见其事，恶不仁也。山戎者，戎中之别名，行进故录之。
　　○去，起吕反。见，贤遍反。
　　[疏]“《春秋》敌者言战”。解云：谓军人众寡相敌者，不谓将之尊卑等，是以僖二十八年“晋侯”已下，“及楚人战于城濮”；宣十二年“晋荀林父帅师及楚子战于邲”之属，虽君与大夫亦言战矣。
　　○注“故去”至“不仁也”。
　　○解云：谓贬去其战，以见力不得等，恶齐侯之不仁也。
　　○注“行进故录之”。
　　○解云：谓言山，详录之耳。

　　三十有一年，春，筑台于郎。何以书？讥。何讥尔？临民之所漱浣也。无垢加功曰漱，去垢曰浣，齐人语也。讥者，为渎下也。礼，天子外屏，诸侯内屏，大夫帷，士帘，所以防泄慢之渐也。礼，天子有灵台，以候天地；诸侯有时台，以候四时。登高远望，人情所乐，动而无益於民者，虽乐不为也。四方而高曰台。
　　○漱，素口反。浣，户管反。垢，古口反。去，起吕反。为渎，于伪反，下“为威”同。
　　[疏]“临民之所漱浣也”。
　　○解云：谓郎台近泉台，故知如此。是以文十六年传云“泉台者何？郎台也。郎台则曷为谓之泉台？未成为郎台，既成为泉台”，彼注云“既成更以所置名之”者，即其近泉之证也。
　　○注“无垢加功曰漱”。
　　○解云：谓但用手矣。既无垢而加功者，盖亦少有，但无多垢，故谓之无，非全无也。又取其斗漱耳，若以里语曰斗漱也。注“去垢曰浣”者。盖用足物，是以旧说云用足曰浣是也。故《内则》云“冠带垢，和灰请漱；衣裳垢，和灰请尝”，郑注云“手曰漱，足曰浣，和，渍也”是也。
　　○注“礼天”至“士帘”。
　　○解云：《礼说》文也。
　　○注“天子”至“四时”。
　　○解云：皆是《礼说》文也。文王受命之后，乃筑灵台，亦是天子曰灵台之义。正以候天地，故以灵言之；诸侯候四时，故谓之时台。
　　○注“四方而高曰台”。
　　○解云：《尔雅?释宫》文。

　　夏，四月，薛伯卒。卒者，薛与滕俱朝隐公，桓弑隐而立，滕朝桓公，薛独不朝，知去就也。
　　○桓杀，申志反。
　　[疏]“卒者”至“去就也”。
　　○解云：所传闻之世，小国卒例不合书，而今书之，故解之耳。言薛与滕俱朝隐公者，即隐十一年“滕侯、薛侯来朝”是也。言滕朝桓公者，即桓二年滕子来朝是也。言知去就者，谓知去恶就善矣。

　　筑台于薛。何以书？讥。何讥尔？远也。礼，诸侯之观不过郊。
　　○观，工唤反。
　　[疏]注“礼诸”至“过郊”。解云：正以郎为近邑而在郊内，乡者上传不讥其远，今此云薛，传云“远也”，故知礼法不得过郊矣。

　　六月，齐侯来献戎捷。战所获物曰捷。齐，大国也。曷为亲来献戎捷？据齐未尝朝鲁。威我也。以威恐怖鲁也。如上难知为威鲁书之。
　　○恐怖，丘勇反；下普故反。其威我奈何？旗获而过我也。旗，军帜名，各有色，与金鼓俱举，使士卒望而为陈者。旗获，建旗县所获得以过鲁也。不书威鲁者，耻不能为齐所忌难，见轻侮也。言献捷系戎者，《春秋》王鲁，因见王义，古者方伯征伐不道，诸侯交格而战者，诛绝其国，献捷於王者。楚献捷时，此月者，刺齐桓忄乔慢恃盈，非所以就霸功也。
　　○帜，音志，又申志反，又尺志反，本又作“织”，同。难，乃旦反。因见，贤遍反。
