<!-- { "loadSidebar": true } -->
　　○解云：即定十四年“夏，四月，庚辰，蔡公孙归生帅师灭沈，以沈子嘉归，杀之”。彼国言灭，君言杀，今此君言灭，是以据而难之。云又获晋侯言获者，即僖十五年冬十一月，“壬戌，晋侯及秦伯战于韩，获晋侯”是也。然则国言灭，君言杀，以解传其言灭何之文；又获晋侯言获，以解传其言获何之文。

　　别君臣也。君死于位曰灭，生得曰获，大夫生死皆曰获。大夫不世，故不别死位。
　　[疏]“君死于位曰灭”者。
　　○解云：即此“胡子髡、沈子盈灭”是也。生得曰获者，即“获晋侯”是也。大夫生死皆曰获者：大夫死曰获者，即此“获陈夏齧”，及哀十一年“获齐国书”之徒是也；其大夫生得曰获者，宣二年“获宋华元”是也。
　　○注“大夫不世，故不别死位”。
　　○解云：正谓诸侯世，故别其死社稷与不，若其死社稷者而经书灭，不能者贬之言获也。大夫不世，是以不劳别之，故不问生死，皆谓之获也。

　　不与夷狄之主中国，则其言获陈夏齧何？据荆败蔡师于莘，以蔡侯献舞归，不言获。
　　○莘，所巾反。
　　[疏]注“据荆”至“言获”。
　　○解云：在庄十年秋九月，彼传云“曷为不言其获？不与夷狄之获中国也”。

　　吴少进也。能结日偏战，行少进，故从中国辞治之。髡、楹下云灭者，死战当加礼，使若自卒相顺也。经先举败文，嫌败走及杀之，故以自灭为文，明本死位，乃败之尔。名者，从赴辞也。
　　[疏]注“髡楹”至“顺也”。
　　○解云：获晋侯戕鄫子之徒，皆获戕之文在上，今髡、楹之灭，灭文在下者，以其死战当合加礼，故退灭文於下，使若公子友卒之类，不为人所杀然，故曰使若自卒。一则不言战，不与夷狄之主中国；一则其言灭，不与夷狄之杀诸夏，二理合符，故言相顺也。
　　○注“名者，从赴辞也”。解云：《公羊》之义，合书则书，不待赴告，而言从赴辞者，正以髡、楹既死，故胡、沈之臣赴告邻国，云道寡君某甲，为吴所灭，诸侯之史，悉书其名，孔子案诸国之文而为《春秋》，由是之故，录其名矣，故曰名者，从赴辞。隐公八年“夏，六月，己亥，蔡侯考父卒”，秋，“八月，葬蔡宣公”，传云“卒何以名而葬不名？卒从正”，注云“卒当赴告天子，君前臣名，故从君臣之正义言也”；“而葬从主人”，彼注云“至葬者，有常月可知，不赴告天子，故从蔡臣子辞称公”也。以此言之，则此注云“名者，从赴辞”者，谓其赴告天子之辞是以称人矣。

　　天王居于狄泉。此未三年，其称天王何？据毛伯来求金，不称天王。
　　[疏]注“据毛”至“天王”。解云：即文九年“毛伯来求金”是也。彼云“何以不称使？当丧未君也。逾年矣，何以谓之未君？即位矣，而未称王也。未称王，何以知其即位？以诸侯之逾年即位，亦知天子之逾年即位也”，注云“俱继体，其礼不得异”；“以天子三年然后称王，亦知诸侯於封内三年称子也”。然则天子之法，三年然后方始称王，故此传云“此未三年，其称王何”，据毛伯不称天王以难之。

　　著有天子也。时庶孽并篡，天王失位徙居，微弱甚，故急著正其号，明天下当救其难而事之。
　　○孽，鱼列反。难，乃旦反。尹氏立王子朝。贬言尹氏者，著世卿之权。尹氏贬，王子朝不贬者，年未满十岁，未知欲富贵，不当坐，明罪在尹氏。
　　○子朝如字。
　　[疏]注“贬言尹氏者”。
　　○解云：即隐三年夏“尹氏卒”之下，传云“尹氏者何？天子之大夫也。其称尹氏何？贬。曷为贬？讥世卿”是也。云年未满十岁者，何氏更有所见，或者正以卫人立晋莒展去疾之徒，悉去公子见其当国。今此王子朝经无贬文，乃与楚公子比之经相似。案上十三年“公子比”之下，传云“比巳立矣，其称公子何？其意不当也”。以此言之，明其幼少也；年既幼少，未贪富贵，故以未盈十岁言，以下二十六年出奔之时，年已稍长，而不去王子者，顺上文也。

　　八月，乙未，地震。是时猛、朝更起，与王争入，遂至数年。晋陵周竟，吴败六国，季氏逐昭公，吴光弑僚灭徐，故日至三食，地为再动。
　　○更，音庚。数，所主反。为，于伪反。
　　[疏]“是时”至“数年”。
　　○解云：猛今虽卒，但篡来世近，而子朝复逆，故曰猛、朝更起。上“王猛入于王城”；今言“天王居于狄泉”，“尹氏立王子朝”；二十六年“天王入于成周”，“王子朝奔楚”，故云与王争入也。首尾五载，故曰遂至数年。云晋陵周竟者，即上“围郊”是也。云吴败六国者，上文云“吴败顿、胡、沈、蔡、陈、许之师”云云是也。云季氏逐昭公者，即下二十五年“九月，己亥，公孙于齐”是也。
　　○注“吴光杀僚灭徐”者。
　　○解云：即下二十七年“夏，四月，吴弑其君僚”；灭徐者，即下三十年冬十二月，“吴灭徐，徐子章禹奔楚”是也。云故日至三食，地为再动者，上二十一年“秋，七月，壬午，朔，日有食之”，二十三年十有二月，癸酉，朔，日有食之；二十四年“夏，五月，乙未，朔，日有食之”，故云日至三食也；上十九年夏，“五月，已卯，地震”，今年又震，故曰地为再动。

　　冬，公如晋。至河，公有疾，乃复。何言乎公有疾乃复？据上比乃复，不言公，不言有疾。
　　[疏]注“据上”至“有疾”。
　　○解云：上十三年冬，“公如晋，至河乃复”；又二十一年冬，“公如晋，至河乃复”，皆言公如。而云不言公者，正谓至河之下不言公矣。

　　杀耻也。因有疾以杀畏晋之耻。举公者，重疾也。“子之所慎：斋、战、疾”。
　　二十有四年，春，王二月，丙戌，仲孙玃卒。
　　叔孙舍至自晋。
　　夏，五月，乙未，朔，日有食之。是后季氏逐昭公，吴灭巢，弑其君僚，又灭徐。
　　秋，八月，大雩。先是公如晋，仲孙玃卒，民被其役，时年叔倪出会，故秋七月复大雩。
　　○被，皮寄反。
　　丁酉，杞伯郁釐卒。
　　○郁釐，音来，又力之反，二传作“郁釐”。
　　冬，吴灭巢。
　　葬杞平公。
　　[疏]“叔孙舍至自晋”。解云：上十四年“春，隐如至自晋”，以其被执而还，故省去其氏。今此叔孙舍不去氏者，盖以无罪故也，是以文十四年传云“称行人而执者，以其事执也”，注云“以其所衔奉国事执之，晋人执我行人叔孙舍是也”；“不称行人而执者，以已执也”，注云“已者，已大夫，自以大夫之罪执之。分别之者，罪恶当各归其本”。以此言之，则知隐如有罪，故去其氏；叔孙无罪，故无贬文。若然，文十五年夏，“单伯至自齐”，案彼单伯亦以其有罪执，而存其氏者，耻之故也，是以彼注云“不省去氏者，淫当绝，使若他单伯至”是也。注“是后季氏逐昭公”者，在下二十五年九月。云吴灭巢者，在今年冬。云弑其君僚者，在二十七年。云又灭徐者，在三十年冬。先言季氏逐昭公者，正欲决吴事故也。杞伯郁釐卒者，《左氏》、《穀梁》作“郁釐”字，今正本亦有“郁”字者。

　　二十有五年，春，叔孙舍如宋。
　　夏，叔倪会晋赵鞅、宋乐世心、卫北宫喜、郑游吉、曹人、邾娄人、滕人、薛人、小邾娄人于黄父。
　　○倪，音诣，又五兮反，《左氏》作“诣”。乐世心，世如字，又以制反，《左氏》作“大心”。父，音甫。。
　　有鹳鹆来巢。何以书？记异也。何异尔？非中国之禽也，宜穴又巢也。非中国之禽而来居此国，国将危亡之象。鹳鹆，犹权欲。宜穴又巢，此权臣欲国，自下居上之徵也，其后卒为季氏所逐。
　　○鹳，音权，《左氏》作“鸜”，音劬。鹆，音欲。
　　[疏]“夏叔倪”者。《穀梁》与此同，《左氏》经贾注者作“叔诣”字。
　　○“有鹳鹆来巢”者。
　　○解云：案《运斗枢》云“有鹳鹆来巢于榆”，此经不言于榆者，欲道来巢即为异，不假指其处所，若庄七年传云“‘不修春秋’曰‘雨星不及地尺而复’，君子修之曰‘星霣如雨’”，何氏云“明其状似雨尔，不当言雨星；不言尺者，霣则为异，不可以尺寸录之”。非中国之禽也者，谓是夷狄之鸟，以《异义》“《公羊》说”云“鹳鹆，夷狄之鸟，不当来入中国”，郑君駮之曰：“《春秋》之鸟不言来者，多为夷狄来也”，若鹳鹆乃飞从夷狄而来，则昭将去远域之外。以此言之，则知非中国之禽者，谓是夷狄之鸟，而《冬官》云“鹳鹆不逾济”，郑氏云“无妨於中国有之”者，何氏所不取也。旧解以为中国，国中者，非得注之意。《穀梁》与此同。

　　秋，七月，上辛，大雩。季辛，又雩。又雩者何？又雩者，非雩也，聚众以逐季氏也。一月不当再举雩。言又雩者，起非雩也。昭公依托上雩，生事聚众，欲以逐季氏。不书逐季氏者，讳不能逐，反起下孙，及为所败，故因雩起其事也。但举日，不举辰者，辰不同，不可相为上下。又日为君，长为臣，去辰，则逐季氏意明矣。上不当日，言上辛者，为下辛张本。不言下辛，言季辛者，起季氏不执下而逐君。
　　○下孙，音逊，下文同。去，起吕反。为下，于伪反，下“而为”同。
　　[疏]“又雩者何”。
　　○解云：诸夏雩祭文，悉不言又，异于常例，故执不知问。
　　○注“一月”至“事也”。
　　○解云：僖三年注云“大平一月不雨即书，《春秋》乱世，一月不雨，未害物，未足为异，当满一时乃书”。然则《春秋》之义，一时能害，方始书雩，岂有再举其雩乎？故曰一月不当再举雩矣。既无再举雩之例，而言又雩者何？以起其非实雩，故云言又雩者，起非雩也。
　　○注“但举”至“上下”。
　　○解云：正以去年“夏，五月，乙未，朔，日有食之”，则此月上辛为辛丑，下辛为辛酉，所以直言辛，不兼言丑、酉者。若言辛丑、辛酉，即是参差不同，不可相为上下故也。
　　○注“又日”至“明矣”。
　　○解云：十日为阳为幹，故为君之义；十二辰为阴为枝，故为臣之象，故云日为君，辰为臣。
　　○注“上不”至“张本”。
　　○解云：《春秋》之雩，其例书时，即桓五年秋“大雩”之文是，故云上不当日也。若然，亦不合月。而云七月者，欲见上辛下辛皆七月之日故。
　　○注“不言”至“逐君”。
　　○解云：凡言上者，对下之称。既言上辛而不言下辛者，欲起季氏不执臣下之卑而逐君矣。

　　九月，已亥，公孙于齐，次于杨州。地者，臣子痛君失位，详录所舍止。
