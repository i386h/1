<!-- { "loadSidebar": true } -->
　　○解云：下十年冬注云“去冬者，盖昭公娶吴孟子之年，故贬之”。然则十年不书冬者，是其方结缗于吴之事。其外慕强楚者，即上文“叔弓如楚”，下文“公如楚”之属是也。正以文不言及，故云不汲汲于齐矣。

　　三月，公如楚。
　　叔孙舍如齐莅盟。
　　○叔孙舍，二传作“婼”。夏，四月，甲辰，朔，日有食之。是后楚灭陈蔡，楚弑君虔于乾谿。
　　[疏]注“是后楚灭陈蔡”。
　　○解云：即八年“冬，十月，壬午，楚师灭陈”是也，及下十一年“十有一月，丁酉，楚师灭蔡”是也。云楚弑其君于乾谿者，即下十三年“夏，四月，楚公子比自晋归于楚，弑其君于乾谿”是也。

　　秋，八月，戊辰，卫侯恶卒。
　　九月，公至自楚。
　　冬，十有一月，癸未，季孙宿卒。
　　十有二月，癸亥，葬卫襄公。当时而日者，世子辄有恶疾，不早废之，临死乃命臣下废之。自下废上，鲜不为乱，故危录之。
　　○当，丁浪反，又如字。鲜，息浅反。
　　[疏]注“当时”至“录之”。
　　○解云：隐三年传云“当时而日，危不得葬也”。今此卫侯八月卒，至此正五月，而经书癸亥，故言危录之。言世子辄有恶疾者，即下二十年“秋，盗杀卫侯之兄辄”，传云“母兄称兄。兄何以不立？有恶疾也”是矣。知其不早废，临死乃命臣下废之者，正以危录其葬故也。其若不然，更无危事，不知使葬何以书日乎？言危录之者，以其有危，故录其日也。

　　八年，春，陈侯之弟招杀陈世子偃师。说在元年。变其言陈者，起招致楚灭陈自此始，故重举国。
　　○故重，直用反，年末同。
　　[疏]注“说在元年”。
　　○解云：即元年传云“大夫相杀称人，此其称名氏以杀何？言将自是弑君也。今将尔，词曷为与亲弑者同？君亲无将，将而必诛”之属是也。
　　○注“变其”至“举国”。解云：《春秋》之义，大夫相杀称人。言其，即庄二十二年春，“陈人杀其公子御寇”；下“陈人杀其大夫公子过”；文九年“晋人杀其大夫先都”之属，今变两下之例，言杀陈世子者，起招致楚灭陈自此始，是以重举陈矣。

　　夏，四月，辛丑，陈侯溺卒。
　　○溺，乃狄反。
　　叔弓如晋。
　　楚人执陈行人于徵师杀之。
　　陈公子留出奔郑。
　　秋，蒐于红。蒐者何？简车徒也。徒，众
　　○廋，所苗反，本亦作“蒐”。
　　[疏]“蒐者何”。
　　○解云：正以常事不书，今此见经，故执不知问。

　　何以书？盖以罕书也。说在桓六年。
　　[疏]注“说在桓六年”。
　　○解云：桓六年“秋，八月，壬午，大阅”，传云“大阅者何？简车徒也。何以书？盖以罕书也”，注云“罕，希也。孔子曰：‘以不教民战，是谓弃之。’故比年简徒，谓之蒐；三年简车，谓之大阅；五年大简车徒，谓之大蒐。存不忘亡，安不忘危。不地者，常地也。蒐例时，此日者，桓既无文德，又忽忘武备，故尤危录”。然则为蒐之法，比年作之，今此不然，故云以罕书。

　　陈人杀其大夫公子过。
　　○过，音戈。
　　大雩。先是公如楚，半年乃归，费多赋重所致。
　　○费，芳味反。
　　[疏]注“先是”至“乃归”。
　　○解云：即去年“三月，公如楚”，“九月，公至自楚”是也。

　　冬，十月，壬午，楚师灭陈。执陈公子招，放之于越。杀陈孔瑗。
　　[疏]“杀陈孔瑗”。
　　○解云：《左传》、《穀梁》作“奂”。

　　葬陈哀公。日者，疾诈谖灭人也。不举灭为重，复书三事言执者，疾谖讬义，故列见之。讬义不先书者，本怀灭心。重举陈者，上已言灭，不复重举无以明。
　　○谖，况元反。复书，扶又反，下同。见，贤遍反。
　　[疏]注“日者”至“人也”。
　　○解云：《春秋》之义，灭例书月，即庄十年“冬，十月，齐师灭谭”，十三年“夏，六月，齐人灭遂”之属是也。上四年“秋，七月，楚子灭厉”之下，注云“庄王灭萧日，此不日者，灵王非贤，责之略”，是以还依常例书月矣。今而日者，疾诈谖灭人故也。
　　○注“不举”至“见之”。
　　○解云：《春秋》之义，举灭为重，是以襄六年“齐侯灭莱”之下，何氏云“不书杀莱君者，举国灭为重”是也。今不举灭为重，故须辨之。言复书三事言执者，谓复书三事，又言执者，以疾其诈谖讬义，故须列而见之。三事：放招，杀瑗，葬哀公是。
　　○注“讬义”至“灭心”。
　　○解云：宣十一年“冬，十月，楚人杀陈夏徵舒”，“丁亥，楚子入陈”。然则彼乃楚子行义，先书其杀，今此楚子亦是讬义讨贼，书在灭后者，见本怀灭心故也。
　　○注“重举”至“以明”。
　　○解云：成二年“秋，七月，齐侯使国佐如师。已酉，及国佐盟于袁娄”，不重举齐，此重举陈者，上已言楚师灭陈，若不复举陈，无以明其是陈人矣。

　　九年，春，叔弓会楚子于陈。陈已灭，复见者，从地名录，犹宋郜以邑录。不举小地者，顾后当存。
　　○复见，扶又反，下同；下贤遍反。
　　[疏]注“陈已”至“当存”。
　　○解云：郜者，是文王之子，春秋前宋人灭之，至隐十年夏，“六月，壬戌，公败宋师于管。辛未，取郜。辛已，取防”是也。云不举小地，顾后当存者，言陈是总号，当是会时，未必在其国都，所以不举小地而举陈者，正以楚人暴灭，《春秋》欲闵陈而存之，故还举其大号而言也。其存陈者，即下经“夏，四月，陈火”是也。

　　许迁于夷。
　　夏，四月，陈火。陈已灭矣，其言陈火何？据灾异为有国者戒。
　　○陈火，《左氏》作“灾”。
　　[疏]“陈火”。
　　○解云：《左氏》作“灾”字，《穀梁》与此同。
　　○“陈已”至“火何”。
　　○解云：所以不言外灾不书，此何以书之义者，正以解言存陈，故书其火，则外灾得书之义亦见矣。

　　存陈也。陈已灭，复火者，死灰复燃之象也。此天意欲存之，故从有国记灾。
　　[疏]注“陈已”至“记灾”。解云：即《考异邮》不“陈火之类，未当诛绝，天晓其君，死灰更燃之意”是也。

　　曰存陈，悕矣。书火存陈者，若曰陈为天所存，悲之。
　　○悕，音希，悲也。
　　[疏]“曰存陈，悕矣”。
　　○解云：悕，谓悲也。公羊子曰陈为天所存者，天悲痛之故也。

　　曷为存陈？据灾非一，天意曷为悲陈而存之？
　　[疏]注“据灾”至“存之”。
　　○解云：弟子之意，以为《春秋》之内，书灾者非止一处而已矣，意曷为正於此灾之上，悲陈而存之乎？

　　灭人之国，执人之罪人，罪人，招也。杀人之贼，孔瑗，弑君贼也。葬人之君，若是则陈存悕矣。楚为无道，托讨贼行义，陈臣子辟门虚心待之，而灭其国。若是，则天存之者，悲之也。不书孔瑗弑君者，本为招弑，当举招为重，方不与楚讨贼，於没招正贼文，以将与上贬起之。月者，闵之。
　　○辟，婢亦反，开也。本为，于伪反。
　　[疏]注“不书”至“闵之”。
　　○解云：案如上文，则孔瑗与招本谋弑君，而责是弑文者，正以君亲无将，将而必诛，故言当举招为重。言故没招正贼文者，谓不於讨处贬招，见其有弑君之罪矣。言以将与上贬起之者，上贬，谓元年称公子，传云“此陈侯之弟招，何以不称弟？贬”是也。云月者，闵之者，正以外灾例时，即襄九年“春，宋火”之属是，今而书月，故言闵之。

　　秋，仲孙玃如齐。
　　○玃，具缚反，又居碧反。
　　冬筑郎囿。
　　○囿，音又。
　　十年，春，王正月。
　　夏，晋栾施来奔。
　　○晋栾施，《左氏》作“齐栾施”。
　　秋，七月，季孙隐如、叔弓、仲孙玃帅师伐莒。
　　○隐如，《左氏》作“意如”。
　　戊子，晋侯彪卒。
　　○彪，彼虬反。
　　九月，叔孙舍如晋。
　　葬晋平公。
　　十有二月，甲子，宋公戍卒。去冬者，盖昭公取吴孟子之年，故贬之。
　　○宋戌，读《左传》者音成，何云“向戌与君同名，则宜音恤”。去，起吕反。
　　[疏]注“去冬”至“贬之”。
　　○解云：正以《礼记》、《论语》皆有“昭公取于吴，谓之吴孟子”之文，但不指其取之年岁。今无冬者，无佗罪可指，是以何氏以意当之，以无正文，故言盖也。取吴孟子所以不书者，讳取同姓故也。贾、服以为剌不登台视气，范氏以为不书冬，甯所未详。

　　十有一年，春，王正月，叔弓如宋。
　　葬宋平公。
　　夏，四月，丁巳，楚子虔诱蔡侯般，杀之于申。楚子虔何以名？据诱戎曼子不名。
　　○戎曼，音蛮。
　　[疏]注“据诱”至“不名”。
　　○解云：即昭十六年春，“楚子诱戎曼子杀之”是也。

　　绝也。曷为绝之？据俱诱之。为其诱封也。使不自知而死，故加诱。
　　○为，于伪反。
　　[疏]注“使不”至“加诱”。
　　○解云：即《左氏传》云“醉而杀之”是也。

　　此讨贼也。蔡侯般弑父而立
　　[疏]注“蔡侯”至“而立”。
　　○解云：即襄三十年“夏，四月，蔡世子般弑其君固”是也。

　　虽诱之，则曷为绝之？据与庄王外讨，晋文谲尊。
　　○谲，古穴反。
　　[疏]注“据与”至“谲尊”。
　　○解云：庄王外讨者，即宣十一年“冬，十月，楚人杀陈夏徵舒”，传云“此楚子也，其称人何？贬。曷为贬？不与外讨也”，“曷为不与？实与而文不与。文曷为不与？诸侯之义，不得专讨也。诸侯之义不得专讨，则其曰实与之何？上无天子，下无方伯，天下诸侯有为无道者，臣弑君，子杀父，力能讨之，则讨之可也”者，是其实与庄王外讨之文也。云晋文谲尊者，即僖二十八年“五月，癸丑，公会晋侯”以下“盟于践土”，“公朝于王所”，传云“曷为不言公如京师？天子在是也”，“曷为不言天子在是？不与致天子也”，注云“时晋文公年老，恐霸功不成，故上白天子曰诸侯不可卒致，原王居践土；下谓诸侯曰天子在是，不可不朝，迫使正君臣，明王法，虽非正，起时可与，故书朝，因正其义”，“所以见文公之功”是也。

　　怀恶而讨不义，君子不予也。内怀利国之心，而外讬讨贼，故不与其讨贼，而责其诱诈也。地者，起以好会诱之。
　　○好，呼报反。
　　[疏]注“地者”至“诱之”。
　　○解云：正以昭十六年，“楚子诱戎曼子杀之”，不书地，今言于申，故解之。

