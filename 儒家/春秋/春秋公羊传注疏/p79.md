<!-- { "loadSidebar": true } -->
　　○解云：贼不讨不书葬者，欲责臣子不讨贼。今而书葬，则知贼巳讨矣，君子恕之，不复责臣子矣。又且君杀无罪大夫，则不书其葬。今灵公杀泄冶而得书葬，则知泄冶有罪明矣，故云两见矣。
　　○注“不月者”至“略之”。
　　○解云：正以卒日葬月，大国之常，今书春，故须辨之。

　　楚子围郑。
　　夏，六月，乙卯，晋荀林父帅师及楚子战于邲，晋师败绩。
　　大夫不敌君，此其称名氏以敌楚子何？据城濮之战，子玉得臣贬也。
　　[疏]注“据城濮”至“贬也”。
　　○解云：即僖二十八年夏，“晋侯”以下楚人战于城濮，楚师败绩”，传云“此大战也，曷为使微者？子玉得臣也。子玉得臣则其称人何？贬。曷为贬？大夫不敌君也”。

　　不与晋而与楚子为礼也。不与晋而反与楚子为君臣之礼，以恶晋。
　　[疏]“不与晋”至“礼也”。
　　○解云：但作一句连读之。注云“不与晋而反与楚子为君臣之礼”，亦为一句连读之。
　　○注“以恶晋”。
　　○解云：内诸夏以外夷狄，《春秋》之常。今叙晋于楚子之上，正是其例。而知其恶晋者，但楚庄德进行修，同於诸夏，讨陈之贼，不利其土，入郑皇门而不取其地，既卓然有君子之信，宁得殊之？既不合殊，即是晋侯之匹，林父人臣，何得序於其上？既序人君之上，无臣子之礼明矣。臣而不臣，故知恶晋也。

　　曷为不与晋而与楚子为礼也？据城濮之战贬得臣者，不与楚为礼。庄王伐郑，胜乎皇门，胜，战胜。皇门，郑郭门。放乎路衢。路衢，郭内衢。道四达谓之衢。
　　[疏]注“道四达谓之衢”。
　　○解云：《释宫》文。

　　郑伯肉袒，左执茅旌，茅旌，祀宗庙所用迎道神，指护祭者。断曰藉，不断曰旌。用茅者，取其心理顺一，自本而畅乎末，所以通精诚，副至意。
　　○断，音短。藉，在夜反。
　　[疏]注“茅旌”至“至意”。解云：茅旌，祀宗庙所用云者，皆时王之礼。正以公羊子是景帝时人，是以何氏取当时之事以解其语。云用茅者，取其心理顺一者，言茅心文理皆顺无逆矣。云自本而畅乎末者，言其文理从本而申畅于末，无绝以绝之。

　　右执鸾刀，鸾刀，宗庙割切之刀，环有和，锋有鸾。执宗庙器者，示以宗庙不血食，自归首。
　　[疏]注“鸾刀宗”至“有鸾”。
　　○解云：亦时王之制。《祭义》亦云“祭之日，君牵牲”，“卿大夫序从”，彼注云“序以次第从也”；“既入庙门，丽于碑，卿大夫袒，而毛牛尚耳，鸾刀以刲取膟膋”，郑注云“丽，犹系也。毛牛尚耳，以耳毛为上也。膟膋，血与肠间脂也”。又《祭统》云“鸾刀羞哜”，是鸾刀为宗庙割切之刀矣。
　　○注“执宗庙”至“自归首”。
　　○解云：言示以宗庙者，言示楚以宗庙血食之器也。言已宗庙将堕灭，斟酌在楚耳，故言自归首矣。

　　以逆庄王，曰：“寡人无良边垂之臣，诸侯自称曰寡人，天子自称曰朕。良，善也。无善，喻有过。言已有过於楚边垂之臣，谦不敢斥庄王。
　　[疏]注“诸侯自称曰寡人”。解云：《曲礼》文。
　　○注“天子自称曰朕”。
　　○解云：时王之礼也。若古礼，自称为“予一人”矣。

　　以干天祸，干，犯也。谦不敢斥庄王，归之於天。是以使君王沛焉。沛焉者，怒有馀之貌，犹传曰“力沛若有馀”。
　　○沛，普盖反。
　　[疏]注“犹传”至“有馀”。
　　○解云：文十四年传文。

　　辱到敝邑。远自劳辱到於郑也。诸侯自称国曰敝邑。君如矜此丧人，自谓已丧亡。锡之不毛之地，墝埆不生五穀曰不毛，谦不敢求肥饶。
　　○墝埆，上苦交反；下音礐。
　　[疏]注“墝埆”至“肥饶”。解云：墝埆者，疆卤之称，若俗言墝埆矣。

　　使帅一二耋老而绥焉。六十称耋，七十称老。绥，安也。谦不敢多索丁夫，原得主帅一二老夫以自安。
　　○多索，所白反，旧本作“策”，音索。
　　[疏]注“六十”至“称老”。解云：七十称老，《曲礼》文也。案今《曲礼》云“七十曰耋”，与此异也。盖何氏所见，与郑注者不同，或者此“耋”字误耳。

　　请唯君王之命。庄王曰：“君之不令臣交易为言，是亦庄王谦不斥郑伯之辞。令，善也。交易，犹往来也。言君之不善臣，数往来为恶言。
　　○屡往，力住反，又作“数”，音朔。是以使寡人得见君之玉面，而微至乎此。”微，喻小也。积小语言，以致於此。
　　[疏]“是以使”至“玉面”。
　　○解云：若《祭统》云：“故国君取夫人之辞曰：‘请君之玉女，与寡人共有敝邑，事宗庙社稷。’”郑注云：“言玉女者，美言之也。君子於玉比德焉。”然则此言玉面者，亦美言之也。

　　庄王亲自手旌，自以手持旌也。缁广充幅长寻曰旐，继旐如燕尾曰旆，加文章曰旂，错革鸟曰旟，注旄首曰旌。
　　[疏]注“缁广充”至“曰旌”。
　　○解云：此注皆《尔雅?释天》文。其间少有不同者，盖所见异，或何氏润色之。案今《尔雅?释天》“缯”作“缁”字，孙氏云“缁，黑缯也”，郭氏云“帛全幅长八尺”；又云继旐曰旆，孙氏云“帛续旐末亦长寻。《诗》云‘帛旆英英’是也”，郭氏曰“帛续旐末为燕尾者”，故此何氏云“继旐如燕尾曰旆”也；又云有铃曰旂，李氏云“有铃，以铃著旐端”，孙氏曰“铃在旂上。旂者画龙”，郭氏曰“县铃於竿头，画交龙於旒”，是以此注云“加文章曰旂”也；又云错革鸟曰旟，李氏云“以革为之，置於旐端”，孙氏曰“错，置也。革，急也。言画急疾之鸟于旒，《周官》所谓鸟准为旟者矣”；又云注旄首曰旌，李氏云“以牦牛尾旌首者”，郭氏云“载旄於竿头，如今之幢亦有旒”是也。

　　左右捴军，退舍七里。将军子重谏曰：“南郢之与郑，相去数千里，南郢，楚都，不能二千里，言数千里者，欲深感庄王，使纳其言。
　　○数，所主反。诸大夫死者数人，厮役扈养死者数百人。艾草为防者曰厮，汲水浆者曰役，养马者曰扈，炊亨者曰养。
　　○扈养，馀亮反。艾，鱼废反。
　　[疏]注“艾草”至“曰养”。
　　○解云：盖于时犹然，是以何氏知之。

　　今君胜郑而不有，无乃失民臣之力乎？无乃，犹得无。
　　[疏]注“无乃犹得无”。
　　○解云：言得无失民臣之力乎？言其失民臣之力矣。

　　庄王曰：“古者杅不穿，皮不蠹，则不出於四方。杅，饮水器。穿，败也。皮，裘也。蠹，坏也。言杅穿皮蠹乃出四方。古者出四方朝聘征伐，皆当多少图有所丧费，然后乃行尔。喻巳出征伐，士卒死伤，固其宜也，不当以是故灭有郑，耻不能早服也。
　　○杅不，音于。费，芳味反。
　　[疏]注“杅饮水器”。
　　○解云：其音于，若今马孟矣。旧说云杅是“衧”字，若今食袋矣。案今音作于，则旧说非。

　　是以君子笃於礼而薄于利，笃，厚也。不惜杅皮之费，而贵朝聘征伐者，厚於礼义，薄於财利。要其人而不要其土，本所以伐郑者，欲要其人服罪过耳，不要取其土地，犹古朝聘欲厚礼义，不顾杅皮。告从，从，服从。不赦，不详。善用心曰详。吾以不详道民，灾及吾身，何日之有？”何日之有，犹无有日。既则晋师之救郑者至，荀林父也。曰：“请战。”荀林父请战。庄王许诺。将军子重谏曰：“晋，大国也。国大众彊。王师淹病矣，淹，久也。诸大夫厮役死者是。君请勿许也。”庄王曰：“弱者吾威之，彊者吾辟之，是以使寡人无以立乎天下。”以是故，必使寡人无以立功名于天下。令之还师而逆晋寇。言还者，时庄王胜郑去矣，会晋师至，复还战也。言寇者，传序经意，谓晋如寇虏。庄王鼓之，晋师大败。晋众之走者，舟中之指可掬矣。时晋乘舟度邲水战，兵败反走，欲急去，先入舟者，斩后板舟者，指指隋舟中，身隋邲水中而死。可掬者，言其多也。以两手曰掬。礼，天子造舟，诸侯维舟，卿大夫方舟，士特舟。
　　○可掬，九六反，注同。扳，普颜反，又必颜反。造，七报反。
　　[疏]注“礼，天子造舟”至“士持舟”。
　　○解云：《释水》文也。造，孙氏云“比舟为梁”，郭氏云“比船为桥”。旧说云以舟为桥，诣其上而行过，故曰造舟也。言以舟为梁，故谓之造。造，成也。诸侯维舟，孙氏云“维连四船”，《音义》曰“维持使不动摇也”者是也。大夫方舟者，李氏云“并两船曰方舟也”。士特舟者，郭注云“单船”，李氏云“一舟曰特舟”是也。案《尔雅》下文云“庶人乘泭”，李氏曰“并木以渡，别尊卑”是也。此注引之不尽者，盖何氏所见者无此文矣。案今孙、郭所注者，亦有其文。

　　庄王曰：“嘻！吾两君不相好，敌大夫战，言两君者，林父本以君命来。百姓何罪？”令之还师，而佚晋寇。佚犹过，使得过渡邲水去也。晋见庄王行义於陈，功立威行，嫉妒欲败之，救郑虽解，犹击之不止，为其欲坏楚善行，以求上人，故夺不使与楚成礼，而序林父於上，罪起其事。言及者，以臣及君，不嫌晋直，明晋汲汲欲败楚尔。陆战当举地，而举水者，大庄王闵隋水而佚晋寇。
　　○而佚，音逸，注同。坏，音怪。
　　[疏]注“晋见庄”至“立威行”。
　　○解云：即上十一年讨夏徵舒，是其行义也。讨陈既得，郑人遂服，是其功立威行也。
　　○注“救郑”至“之不止”。
　　○解云：上文“令之还师”之下，注云“言还者，时庄王胜郑去矣，会晋师至，复还战也”。以此言之，晋师未至之时，楚师已解去也，非谓晋人击之令解也。言犹击之不止者，谓欲一逐而击之，非谓已击也。

　　秋，七月。
　　冬，十有二月，戊寅，楚子灭萧。日者，属上有王言，今反灭人，故深责之。
　　[疏]注“日者”至“深责之”。
　　○解云：《春秋》之义，灭例书月，即庄十年“冬，十月，齐师灭谭”之属是。今乃书日，故解之也。言属上有王言，谓適上文云“庄王曰：“嘻！吾两君不相好，百姓何罪？’令之还师，而佚晋寇”者，王霸之言也。王者之道，宜存人矜患，今反灭人，为过深矣，是故书日变於常例，故曰深责之耳。

　　晋人、宋人、卫人、曹人同盟于清丘。
　　宋师伐陈。
　　[疏]“宋师伐陈”者。案诸家经皆有此文，唯贾氏注者阙此一经，疑脱耳。
　　○卫人救陈。

　　十有三年，春，齐师伐卫。
　　夏，楚子伐宋。
