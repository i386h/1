<!-- { "loadSidebar": true } -->
　　八年，春，王正月，公会王人、齐侯、宋公、卫侯、许男、曹伯、陈世子款、郑世子华盟于洮。王人者何？微者也。曷为序乎诸侯之上？先王命也。衔王命会诸侯，诸侯当北面受之，故尊序於上。时桓公德衰，甯毌之盟常会者不至，而陈、郑又遣世子，故上假王人之重以自助。
　　○洮，他刀反。
　　[疏]注“甯毌”至“不至”。
　　○解云：在上七年传也。其常会者不至，正以卫侯、许男巳下不至也。
　　○注“而陈”至“世子”。
　　○解云：即世子款、世子华之属是也。

　　郑伯乞盟。乞盟者何？处其所而请与也。以不序也。
　　[疏]“乞盟者何”。
　　○解云：正以盟是常事，自应得与今而言乞，故执不知问。

　　其处其所而请与奈何？盖酌之也。酌，挹也。时郑伯欲与楚，不肯自来盟，处其国，遣使挹取其血而请与之约束，无汲汲慕中国之心，故抑之使若叩头乞盟者也。不录使者，方抑郑伯，使若自来也。不盟不为大恶者，古者不盟也。
　　○遣使，所吏反，下“录使”同。
　　[疏]注“不盟不为大恶”。
　　○解云：知非大恶者，正以郑伯不贬不绝故也。若其是大恶，宜如陈佗之贬爵而书名也。知古者不盟者，桓三年传云“古者不盟，结言而退”是也。

　　夏，狄伐晋。
　　秋，七月，禘于太庙，用致夫人。用者何？用者不宜用也。致者何？致者不宜致也。禘用致夫人，非礼也。以致文在庙下，不使入庙，知非礼也。礼，夫人始见庙，当特祭，而因禘诸公庙见，欲以省烦劳，不谨敬，故讥之。不日者，下用失礼明。
　　○大，音泰。始见，贤遍反，下同。省，所景反。
　　[疏]“用者何”。
　　○解云：欲言失礼，而经不明；欲言得礼，而文言用，故执不知问。
　　○“致者何”。
　　○解云：见夫见庙礼当特祭，禘而言致，故执不知问。
　　○注“礼夫”至“特祭”。
　　○解云：正以三月见庙，见庙期限，明其不得因事为之，故知然也。
　　○注“不日”至“礼明”。
　　○解云：正以隐五年“考仲子之宫”下，注云“失礼鬼神例日”。然则此亦失礼，而不书日，故知用在庙下，失礼已明，不劳举日也。

　　夫人何以不称姜氏？贬，曷为贬？据夫人姜氏入不贬。
　　[疏]注“据夫”至“不贬”。
　　○解云：即庄二十四年“八月，丁丑，夫人姜氏入”是也。

　　讥以妾为妻也。以逆不书，入庙当称妇姜，而称夫人者，夫人当坐篡嫡也。妾之事嫡，犹臣之事君同。
　　○篡嫡，初患反；下音的，下同。
　　[疏]“以逆”至“不书”。
　　○解云：欲道传家知以妾为妻者，正以初逆不书，与桓、庄之属夫人文异故也。
　　○“入庙当”至“嫡也”。
　　○解云：言入庙当称妇者，正以妇者，服也，对舅姑服从之辞也。今而称夫人，作不服之称，明其有篡嫡之心，欲得为夫人，是以称之曰夫人，见其当有篡嫡之罪矣。犹如桓、宣篡弑得即位，是以《春秋》亦如其意，书其即位，明其本意耳。
　　○注“妾之事嫡，犹臣之与君同”。
　　○解云：注言此者，欲道妾之篡嫡欲得为夫人，而《春秋》书之曰夫人，犹如臣子篡君欲得即位，而《春秋》亦书其即位之义矣。

　　其言以妾为妻奈何？盖胁于齐媵女之先至者也。以不致楚女，及夫人至皆不书也。僖公本聘楚女为嫡，齐女为媵，齐先致其女，胁僖公使用为嫡，故致父母辞言致。不书夫人及楚女至者，起齐先致其女，然后胁鲁立也。楚女未至而豫废，故皆不得以夫人至书也。
　　[疏]注“僖公”至“为媵”。
　　○解云：《春秋说》文。
　　○注“故从”至“言致”。
　　○解云：即成九年“夏，季孙行父如宋致女”是也。
　　○注“起齐”至“书也”。
　　○解云：皆欲道若齐女未至，而已胁鲁之时，可以书其至。今先致其女，乃后胁鲁为夫人，其初至之时乃为媵妾，是以不得书其至矣。

　　冬十有二月，丁未天王崩。惠王也。
　　九年，春，王三月，丁丑，宋公御说卒。何以不书葬？为襄公讳也。襄公背殡出会宰周公，有不子之恶，后有征齐忧中国尊周室之心，功足以除恶，故讳不书葬，使若非背殡也。
　　○说，音悦。为襄，于伪反，下注“为天”、“为桓”皆同。
　　[疏]“何以不书葬”。解云：正以隐十一年“公薨”之下，传云“何以不书葬”，彼注云“据庄公书葬”。然则彼巳有解，故不重释。
　　○注“襄公”至“周公”。
　　○解云：在下经文。
　　○注“后有”至“殡也”。
　　○解云：即下十八年传云“曷为不使齐主之？与襄公之征齐也”，桓公死，竖刀、易牙争权不葬，为是故伐之也”，是为齐之文也。

　　夏，公会宰周公、齐侯、宋子、卫侯、郑伯、许男、曹伯于葵丘。宰周公者何？天子之为政者也。宰，犹治也，三公之职号尊名也。以加宰，知其职大尊重，当与天子参听万机，而下为诸侯所会，恶不胜其任也。宋未葬不称子某者，出会诸侯，非尸柩之前，故不名。
　　○恶不，乌路反。胜，音升。
　　[疏]“宰周公者何”。
　　○解云：欲言三公，而文加宰；欲言卿士，经书周公，故执不知问。
　　○注“宰犹治也”。
　　○解云：正以宰者，和治之名，得为治事之义。
　　○注“而下”至“其任也”。
　　○解云：如此注者，欲决上五年首戴之会，总序诸侯，乃言会王世子。若以世子为会主，致诸侯于此，会而会之然也。今此宰周公，文与彼异，故知下为诸侯所会。
　　○注“宋未葬”至“不名”。
　　○解云：庄三十二年传云“君存称世子，君薨称子某，既葬称子，逾年称公”。然则宋未葬，宜称子某，而章称子者，非尸柩之前，无父前子名，君前臣名之义。知宋未葬者，正以宋公之卒在上三月，下有七月之文，当此之时未满五月，是以知其未葬。若然，案桓公十一年“郑忽出奔”，传云“忽何以名”，注云“据宋子既葬称子”者，正以其非居尸柩前，故作既葬之称，非谓葬讫。其说在彼。

　　秋，七月，乙酉，伯姬卒。此未適人，何以卒？据杞叔姬不卒。
　　[疏]“此未適人，何以卒”。
　　○解云：正以文无所系，知其未適人。
　　○注“据杞叔姬不卒”。解云：宜作伯姬字，即庄二十七年“春，公会杞伯姬于洮”，注云“伯姬不卒者，盖不与卒于无服”。此未適人，何以卒乎？故难之也。案《春秋》之内，唯有“杞叔姬来归”，成八年冬，“杞叔姬卒”，更无叔姬不卒之事，故如此解。许嫁矣。妇人许嫁，字而笄之。字者，尊而不泄，所以远别也。笄者，簪也，所以系持发，象男子饰也。服此者，明系属於人，所以养贞一也。《婚礼》曰：“女子许嫁，笄而醴之，称字。”
　　○笄，古兮反。泄，息列反。别，被列反。簪，庄林反。

　　[疏]注“字者”至“远别也”。
　　○解云：正以字尊於名，故言尊而不泄。所以远别者，正以内之公子为大夫者，卒皆称名；而内女许嫁，卒而称字者，所以远别之故也。
　　○注“婚礼曰”至“称字”。
　　○解云：《士婚礼记》文。彼注云“许嫁，巳受纳微礼也。笄女之礼，犹冠男也，使主妇女宾执其礼”是也。

　　死则以成人之丧治之。不以殇礼降也。许嫁卒者，当为诸侯夫人，有即贵之渐，犹侠卒也。日者，恩尤重於未命大夫，故从诸侯夫人例。
　　○侠，音协。
　　[疏]注“许嫁卒者”至“夫人”。
　　○解云：则知许嫁於大夫者不卒之，何者？为大夫妻者贱，虽至其家，卒犹不书，况其许嫁乎！
　　○注“犹侠卒也”。
　　○解云：在隐九年春三月，“侠卒”，彼传云“侠者何？吾大夫之未命者也”，彼注云“未命所以卒之者，赏疑从重。然则未命大夫所以卒之，以其将为大夫，有即贵之渐，赏疑从重，故录之”。今此许嫁之女，亦有将为诸侯夫人之渐，故得书之。
　　○注“日者”至“夫人例”。
　　○解云：以侠卒不日，故言日者恩尤重於未命大夫，故从诸侯夫人之卒例，皆书日，成八年“冬，十月，癸卯，杞叔姬卒”之属是也，故言从诸侯夫人例。

　　九月，戊辰，诸侯盟于葵丘。桓之盟不日，此何以日？危之也。何危尔？贯泽之会，桓公有忧中国之心。不召而至者，江人、黄人也。葵丘之会，桓公震而矜之，叛者九国。下伐厉善义兵是也。会不书者，叛也。叛不书者，为天子亲遣三公会之而见叛，故上为天子，下为桓公讳也。会盟一事不举重者，时宰周公不与盟。
　　○不预，音豫。
　　[疏]“贯泽之会”。
　　○解云：即上二年“秋，九月，齐侯、宋公、江人、黄人盟于贯”是也。而此言于贯泽者，盖地有二名。然则案彼经盟，此言会者，举其初会而言也。彼直书盟者，举重故也。
　　○注“下伐”至“是也”。
　　○解云：即下十五年“秋，七月，齐师、曹师伐厉”，注云“月者，善录义兵，厉，葵丘之会叛天子之命也”者是也。
　　○注“会不”至“叛也”。
　　○解云：言厉等九国，亦在于会，而葵丘之会不书之者，以其叛天子之命，故不录之，但书曹伯以上于会。
　　○注“会盟”至“不与盟”。
　　○解云：正以文十四年“公会宋公”已下，“同盟于新城”。然则彼是会盟一事，举盟以为重，不言会于某，今此会盟并举，故须两解之。言宰周公是时实不与盟，若言公会宰周公、齐侯巳下盟于葵丘，则是文害其义。不举盟，直书上会，会轻於盟，失举重之例矣。以此之故，必须两举，书云诸侯盟于葵丘，则知周公不与盟矣。

　　震之者何？犹曰振振然。亢阳之貌。
　　[疏]“震之者何”。解云：欲言是善，而盟书日；欲言其恶，贤伯所为，故执不知问。

　　矜之者何？犹曰莫若我也。色自美大之貌。
　　[疏]“矜之者何”。
　　○解云：既名贤伯，美见天下；而取夸矜，异于本行，故执不知问。
　　○注“色自美大之貌”。
　　○解云：谓其颜色自有美大之势。

　　甲戌，晋侯诡诸卒。不书葬者，杀世子也。
　　○诡，九委反。
　　[疏]注“不书葬者，杀世子也”。
　　○解云：在上五年春。凡君杀无罪大夫，例去其葬以绝之。

　　冬，晋里克弑其君之子奚齐。此未逾年之君，其言弑其君之子奚齐何？据弑其君舍，不连先君。连名者，上不书葬子某，弑君名未明也。
　　○杀其，音试，下及注放此。
