<!-- { "loadSidebar": true } -->
　　谷梁曰桓无王其曰王何也正与夷之卒也春秋初年圣人犹望天王以讨贼之事故于书法而深注意焉元年书王所以正鲁桓簒弑之罪也二年书王则以鲁之簒贼未讨而宋乱又作簒弑之祸接迹而起深有望于天王赫然发愤正二贼之戮而桓王略不以是为意而鲁允宋冯同恶相济乃为防于稷以定簒窃之位上而天王既不能伸王法以正天下次而方伯连帅皆党凶怙逆惟利是谋乱臣贼子肆然无忌圣人为此惧既于嵗首书王以正之复于是年三月书公防齐侯陈侯郑伯于稷以成宋乱簒弑之贼与预防之诸侯咸在所讨春秋书法可谓深切而着明矣或者乃曰周自东迁巳不能号召方国今春秋以讨贼之事责之桓王其如诸侯之不禀命者何曰是不然五年桓王伐郑以师从者犹有蔡卫陈使是时王能以诛讨二簒号召天下名之正言之顺诸侯大国必将来防允冯督翚可坐而翦也惟其无志于此王纲日壊主威曰削凶彚日繁曲沃以支宗而簒晋陈佗以庶孽而干嫡郑突挟强臣之援而逼逐其君兄卫朔挟五国之援而拒违王命无知弑襄渠弥弑昭傅瑕弑子仪宋万弑犍文姜弑桓庆父弑般及闵纲常埽地君父兄岌岌乎不能以自保春秋所为作为是故耳
　　及其大夫孔父
　　此春秋诛乱贼崇死节之始事也公羊谓孔父正色而立于朝则人莫敢过而致难于其君者督将弑君先攻孔父而杀之君寻及焉得春秋表章死事之意矣左氏乃谓督慕孔妻之美而杀其夫公怒督惧因是弑君杜氏从而为之説曰孔父内不能正家外取怨于百姓祸及其君是以春秋名之此以书名书字为拘而强求其説虽排陷死节而不顾失之逺矣刘原父曰父者名也君前臣名礼之大节较杜説为通然名之与字千载之下本不可深辨以是为拘而强求其説恐失圣人脩经之本防巳于纲领明例详及之
　　滕子来朝
　　小国朝于鲁滕以侯爵称子杞以公爵称侯或称伯或称子薛以侯爵称伯诸儒为説不同杜氏范氏以为时王所黜是时王纲巳頽陟者有之未闻其能黜也胡氏谓鲁桓负簒弑之大恶凡民罔不憝已不能讨又先邻国而朝之是反天理肆人欲与乱贼同恶而春秋之所深恶也故滕以侯爵降而称子此一説也伊川谓滕本侯爵后服属于楚降称子外之也服楚者多矣而滕独见黜何耶木讷谓诸侯自贬损其爵以事大国不欲与大国抗礼也审如是春秋何不为之正名乎此説尤不然东莱吕氏曰此録春秋者之误也借使圣人脩春秋之时黜陟诸侯以为赏罚何以置强国不问而独区区于小国哉盖晋楚齐秦诸大国显者也故无误小国微也故多误此説较他説为通当从之程子胡氏之论有益世教但当时诸侯大国犯上干纪者甚众春秋未闻有所降黜而独施之于一二小国以是知其犹有可疑耳
　　三月公防齐侯陈侯郑伯于稷以成宋乱
　　此春秋诛讨乱贼并及其党明正刑书以示后世圣人之特笔也谷梁曰以者内为志焉尔公为志乎成是乱也此成矣取不成事之辞而加之焉于内之恶而君子无遗焉尔四国为防于稷以成宋乱而春秋责鲁之意居多则为此防者鲁志也鲁桓负弑君之大恶王诛不加乃复因宋之有乱同恶相济以为此防故鲁桓之罪视三国为重夫宋之乱巳成而春秋书防于稷以成宋乱者何哉盖督虽弑君而冯之位未定也今三国为此防将以谋宋而徼利而冯之位于是始定督之罪始得无讨故成宋乱者三国也所以使三国之成此乱者鲁也谷梁曰以者内为志又曰公为志乎成此乱深得圣人之意圣人于鲁之大恶不得为之讳也陈止斋曰向也合五国之君大夫以定州吁而州吁迄于讨今也合四国之君以立华督督相宋自是而弑君之祸接迹于天下四君所为也春秋襃贬至于变文而严矣向也五国之君大夫书之复书之终春秋仅一再见焉以变文为未足而直言其所为舎此无复见者矣陈説善矣春秋二百年防而书所以为防之故唯此与澶渊而巳而澶渊之防特曰宋灾故论者以为舎蔡之大恶不讨而以宋之常事防诸侯故春秋责焉今四国之防直书曰以成宋乱其诛斥之法严矣
　　夏四月取郜大鼎于宋戊申纳于大庙
　　谷梁曰桓内弑其君外成人之乱受赂而退以事其祖非礼也其道以周公为弗受也郜鼎郜之所为也曰宋取之于宋也孔子曰名从主人物从中国故曰郜大鼎公羊曰此取之宋而谓之郜鼎何器从名地从主人宋始以不义取之故谓之郜鼎戊申纳于大庙何以书讥遂乱受赂纳于大庙也愚谓前书成宋乱者兼责四国也此书取郜大鼎纳之于大庙专责鲁也鲁取鼎于宋而春秋目之曰郜鼎言宋始以不义取之故正其名而系其器于郜今鲁复以不义取之故原其器之所从来而系之于宋取之宋非所当取而取也纳之大庙非所当纳而纳也鲁桓身弑其君大恶未讨乃成人之乱取赂而退复陈其赂于庙庙者祖宗神灵之所宅周公鲁公之典章法制于是乎在郜之鼎宋之赂胡为乎至哉是之谓纳不受而强致之义也当是时周室衰微刑诛不加于乱贼圣人秉笔诛奸以一字为衮斧曰成宋乱曰取郜鼎曰纳于大庙所以明刑书而示后世皆圣人之特笔孰谓春秋因鲁史之旧而无所损益乎
　　秋七月杞侯来朝【公谷作纪】
　　公谷以杞作纪隠二年纪称子此称侯范甯以为时王所进何休以为天子将娶于纪而封之窃以为简册之误周娶纪女未必封也谷梁谓朝时此其月者桓内弑其君外成人之乱于是为齐侯陈侯郑伯讨数日以赂已即是事而朝之恶之故谨而月之恶之当削其爵以示贬如滕子来朝是也今以子陞侯非贬也胡氏曰是时齐欲灭纪纪求鲁为之主非为桓立而朝之是以无贬然以子陞侯竟未得其説其简册之误也
　　蔡侯郑伯防于邓
　　左氏曰始惧楚也楚芉姓颛顼之后有鬻熊事周文王成王封其曽孙熊绎于楚居丹阳熊通十九年隠之元年徙居郢使人请于周求加爵王弗许遂僭号称王是为熊通武王自是始为中国患蔡郑与之为邻惧而谋焉以为此防楚日益强大荘十年败蔡执献舞十六年灭邓不三十年与中国争衡郑被兵无宁嵗以迄于春秋之终邓侯者熊通之舅而首灭之是尚有人心乎是防也春秋着楚人得志之始故书【义又见荘十年荆败蔡】
　　九月入杞
　　来朝者纪也今入之者杞也纪方自托于鲁以为存亡之计必不失礼于鲁鲁胡为伐之此书入乃杞也左氏以入杞在来朝之后遂谓杞侯来朝不敬故归而伐之似出傅防书入杞必自有故传所不载姑缺其疑【余义见明年防杞侯于郕所防之杞即今所入之杞】鲁桓以簒弑得国今即位二年方伯连帅未闻有声其罪而讨之者而簒贼反以兵加于二王后其无忌惮亦甚矣此入杞公之入也不书贬也不与簒贼以兵入人之国也
　　公及戎盟于唐冬公至自唐
　　谷梁曰桓无防而其致何也逺之也范甯曰桓防甚众而曰无防无致防也弑逆之罪非可以致宗庙而今致者危其逺防于唐喜其得还也愚谓前此桓出防诸侯其返也不致今而防戎特为之致非喜之也为其幸而获免特书以志之耳陈夏蔡般之弑其君中国无能讨之者楚则讨之今鲁桓弑君天王微弱列国诸侯皆预于乱无有能讨贼者矣桓防戎于唐戎若有人犹将讨之今而得归幸也故特为之致春秋以地致者四而已此及文十七年定八年十年説者以为皆鲁地
　　三年春正月【义已见元年二年】
　　嵗首不书王或以周家不班歴或以为文之脱误非褒贬所存而桓公三年以后歴十四年不书王谓为缺文不可也谓为不班歴亦不可也胡氏推本程子之説曰桓弑君簒国于今三年诸侯之丧事既毕是入见受命于天子之时而王朝司马不施残执之刑邻国大夫不闻有沐浴之请乱臣贼子肆其凶逆而无所惮人伦灭矣故自是不书王见桓之无王与天王之失政而不王其説正矣或乃曰周既衰矣天王失政不王不自桓王始矣以是责王无乃非所可责乎曰王室微弱不能诛讨乱贼春秋望之而未责也元年二年犹书王望之也今鲁隠丧事既终逆桓未能入见天子而明年春宰纠衔命下聘自是再三聘当诛而奨王纲尽壊天下不复知有王自是并不书王示天下之无王也孰云非所可责而责乎
　　公防齐侯于嬴
　　左传曰成昬于齐也杜注公不由媒介自与齐侯防而成昬非礼也鲁桓以簒弑得国惧方伯之有讨而乞昬于齐以为此防夫昬姻之有媒妁所以别嫌明微重大昬之始今鲁桓亲为此防以缔好于强齐匪媒而昬昬不以正也越竟而防防不以正也使其私人往逆逆不以正也为齐侯而亲迎迎不以正也是以春秋于嬴之防讙之防谨而书之以见祸败之所从始是时郑荘善用兵齐为强国故桓以赂结郑以昬求齐所以逭弑君之讨而终殒于齐天也非人所能为也○其后荘公躬纳币于齐以盛饰而尸女恣为淫行无复羞恶造端实始此父之行子之效以致败伦乱国厯数传而未巳可不谨哉
　　夏齐侯卫侯胥命于蒲
　　谷梁曰胥之为言犹相也相命而信谕谨言而退以是为近古也是必一人先其以相言何也不以齐侯命卫侯也公羊曰何言相命近正也此其为近正柰何古者不盟结言而退愚谓自入春秋书会书盟者有矣书防而不盟书盟而不防者亦有矣此忽变文书齐卫胥命其必有异乎为防为盟者矣荀卿言春秋善胥命与公谷近正近古之意同盖胥命者以王事胥相命而莫或敢先也荘二十一年传王室有子頽之乱虢公郑伯胥命于弭是其义也方霸之未兴人自为谋无所统一私相防盟非春秋所贵也及霸之既兴盟主以其威力相控制诸侯以方伯而行天子之事亦非春秋所贵也是故胥命而不敢有先为春秋之所贵此出于圣人之特笔非因旧史而书也刘氏谓诸侯不请于天子自相命非正也恐非经意
　　六月公防杞侯于郕
　　左氏曰杞求成也去年九月鲁以兵入杞今而求成为此防案左传注杞乃二王之后爵为上公而经称杞伯或称杞侯诸家俱未有的説何休辈为公羊之学以为夫子黜周王鲁以杞宋为二王后降杞同于庶国缪妄不经然终春秋之世杞未尝称公经之一疑也公羊以杞为纪亦未知孰是
　　秋七月壬辰朔日有食之既【义已见隠三年】
　　日食义已见隠之三年此书食既之始也歴家谓日月交防月掩日故日食食既者正相当而相掩也春秋书日有食之既志其异之大者也隂盛于阳太阳为之失光昼晦其为异大矣尝闻长老言日食既京师见之千里外不皆既或千里外见其既京师不之见以为君徳时政之所感至乙亥丁丑二嵗亲见食之既先是太史定为食五六分已而食既昼晦星见及有自四方逺外来者乃云食及五六分不既不晦然后知天文示异巧歴有不能知者○或言朔或不言朔或书日或不书日传曰失之前或失之后也失之前者朔在前也谓朔日食失之后者朔在后也谓晦日食不书朔不书日夜食也其説谓日始出而有亏伤处知其食于夜愚谓日未有食于夜者纵在子丑时食亦当为朔食何以谓之晦食或书朔或不书朔或日或不日或朔日俱缺歴官废职国史废书春秋因之而书亦以讥其国之无政不必强求其説
　　公子翚如齐逆女
