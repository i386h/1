<!-- { "loadSidebar": true } -->
　　冬十有二月齐侯郑伯盟于石门【盟义已见元年于蔑二年于密】外盟常事也春秋何以书着东迁而后诸侯无所统一而自相为盟也案左传齐郑盟于石门寻卢之盟也卢盟在春秋之前则诸侯之私相为盟有自来矣陈止斋谓齐郑合天下始多故又曰书齐郑盟于石门以志诸侯之合愚谓自王室之东天子威令不行于诸侯于是诸侯无所统一而自相为盟盖散而后自相为盟春秋以前有之矣自入春秋鲁盟邾盟宋纪莒之盟于密齐郑之盟于石门皆散而后自相为盟非合也霸国兴而诸侯始合夫子谓齐桓紏合诸侯一正天下者盖诸侯散于东迁至霸国兴而复合石门何足道哉
　　癸未葬宋穆公
　　或曰贱不诔贵少不诔长天子崩诔于郊诸侯薨诔于王大夫卒诔于君春秋初年诸侯臣子之諡其君者或不请于王而私为之諡春秋之不削之何与曰无以易其名也死而为之諡先王之令典然必即行以为之諡或表其勲或旌其庸或称其徳其有罪者则加以丑名亦先王之制也东迁以后诸侯臣子不请于王私为之諡其意欲諡美于君而不知諡不出于王朝岂足为死者之荣乎是则臣子之罪若遂削之则戮及死者圣人秉笔至公而存心忠厚有不为也然当时亦有请命于王而荣其亲于身后者一二间见春秋之不削之亦以是故与初宋宣公舎其子与夷而立其弟和是为穆公穆公将终复以国而归之与夷而出其子冯于郑公羊子谓宋国大乱三世宣公实为之诸儒或有取其说者愚窃以为未然譲美徳也不当譲而让以让召乱鲁隐公是也若宣公之让穆公穆公之譲殇公兄以传弟弟复以归兄之子此盛徳也圣门所许春秋无讥也左氏曰宋宣公可谓知人矣立穆公其子飨之命以义夫有得于圣人之意公羊乃曰君子大居正宋之祸宣公为之谓宣公不当让以啓后人之争愚谓宋之乱由殇公不仁以怨报徳兵连不解贼臣因而作难弑殇而纳冯传者谓宋殇立十年十一战民不堪命宋督因以为乱于宣穆之让果何关乎此公羊僻说而木讷取焉其说曰其后有啓之贤而不以传务过大禹无朱均之子而苟逊以僭拟尧舜吁是岂君子之言乎尧舜而上大道为公不独亲不独子使朱均而贤圣人亦必以天下授之至禹荐益于天矣禹殁啓以臣民戴已而践天子位虽时使之然愚于啓不能无遗憾木讷乃云禹传啓而不授益岂禹之不能逊哉杜乱源也如木讷之论是禹阳荐益而隂以与啓也尧舜之让汤武之继此乃古今一大议论岂与后世阳予隂夺者可同日语哉恐误后学不得不辨【余义见宋公和卒葬衞桓公滕侯卒】

　　春秋集传详说卷一
<经部,春秋类,春秋集传详说>
　　钦定四库全书
　　春秋集传详说卷二　　　宋　家铉翁　撰
　　隐公下【桓王元年】
　　四年春王二月莒人伐杞取牟娄
　　谷梁曰传曰言伐言取所恶也诸侯相伐取地于是始故谨而志之公羊曰外取邑不书此何以书疾始取邑也诸侯擅兴兵侵伐罪也伐人之国而取其地重有罪也是故伐而取者其罪又加于伐一等或曰文三年秦人伐晋传称取王官及郊襄二十三年齐侯伐晋传称取朝歌书伐不书取此伐取并书何哉曰杞二王之后也至是与周俱衰不得自同于宋莒以蕞尔小国介居东陲伐杞而取其地莒有罪矣圣人于二王后书法拳拳每致其意此书伐国取地以莒为首戮哀先代之后浸以衰微而重有诛于莒也
　　戊申衞州吁弑其君完
　　卫州吁齐无知弑君而自立为君实兼簒弑之罪春秋首絶其属籍书名书弑及其诛也书衞人杀州吁齐人杀无知不与之以为君名其为贼示国人皆可杀此春秋诛讨乱贼之上刑也盖旧史犹书公子州吁圣人脩经始削之以垂训于州吁无知见之然亦有弑君簒国罪与州吁无知同及其以弑而死犹得书君如齐懿楚灵之类则以其既定于位于其臣民有君臣之分久而后见杀不容用削夺之例非略之也削属籍云者伊川谓自古簒弑多出公族盖自谓先君子孙可以为君国人因而奉之春秋于此明大义以示后世故初年弑君多不称公子公孙此义已正胡氏乃谓州吁削属籍以国氏罪庄公不待以公子之道使预闻政事主兵权而当国也愚谓此方诛讨弑贼未当追议庄公既往之咎庄公者完州吁之父也庄公宠州吁之过固有以基乱而去族大刑所以治弑君贼非治其父也或曰鲁有史诸侯之国皆有史乱臣贼子之诛必待春秋而后正何与曰春秋非史也史者记事之书而春秋之作圣人所以垂法于后世非史之谓也故春秋书弑君有以国书有以国人书或着弑贼之名氏或略弑贼之名氏或实弑而书卒或实卒而书弑君不君而陷于弑乱臣不臣而丽于首恶权衡轻重定于圣人之笔削夫岂史之谓哉而况弑君贼非国之大臣世卿则贵介公子之用事者彼弑其君自立为君或为政于国必不号于人曰我实弑君而邻国史官得之传闻亦未敢遽书或又畏其强大不敢直书其失书者多矣及圣人作经然后以所闻所见裁而正之圣笔一脩议论乃定孟子谓春秋成而乱臣贼子惧岂虚言哉【余义见庄八年齐无知弑君】
　　夏公及宋公遇于清【遇始见】
　　遇者公羊以为不期而防杜氏谓草次之期曰遇二国各简其礼若道路之相遇也当从杜氏隐公闻衞有乱与宋平公草次为遇谋讨衞人之弑君者书公及内为志也宋殇乃因以为利搂衞之弑贼与俱伐郑而去其所逼公之志不获伸矣于是宋陈蔡衞连兵伐郑而隐不与也春秋于州吁簒弑之后继书此遇嘉公之有志而惜其不勇比事而观可以见圣人之意【余义见下两伐郑】
　　宋公陈侯蔡人衞人伐郑【诛兵首例始见】
　　此春秋初年诸侯防兵伐国之始是时齐晋尚微宋鲁为望国诸侯视仪听倡于此乎在使宋殇公明于大义即清之遇禀命于王与鲁俱出师讨衞人之弑其君者则足以大服诸夏之心宋其兴矣乃不其然从州吁之邪谋合三国兵伐郑以除其所恶不禀王命擅兴兵连诸侯党逆人而定其位宋之罪大矣故是役也本衞之志而春秋序宋为首青宋深矣宋公书爵目其人而贬之也衞州吁书人不与之以君衞也
　　秋翚帅师防宋公陈侯蔡人衞人伐郑
　　翚者公子翚也不称公子去族之诛也桓之弑隐翚为首恶故当隐世去其族以正其弑君之罪及桓世而仍其公子之号明其与桓同恶也此春秋诛讨乱贼始见于鲁事者也甞谓春秋书法有不待左氏而见者清之遇郑之伐翚之擅兵是也州吁之乱公实有讨贼之心宋殇利于伐郑而党州吁以成其簒公志不获伸而殇遂率陈蔡衞以为此役一以成衞之乱一以去已之逼宋殇之不仁甚矣无功而还斯可以止怙终不悛复来乞师公之辞之犹清志也而羽父力请以其师防公不能禁于是防宋陈蔡衞复伐郑春秋联书清之遇郑之伐翚之帅师首恶之人与逆党并着而累见衞主兵而以宋为首诛乱贼必先治其党与此春秋法也乌乎清之遇鲁隐仗义之心不能胜宋殇趋利之心犹曰二国之君人自为谋乃若宋来乞师鲁君犹知畏义而不敢从其臣乃勇于辅逆而不可禁盖翚也有无君之心而后动于恶寪氏之祸实权舆于擅兵伐郑之时是以圣人探其用心而诛之于其始帅师即去其族以示贬其立义精矣其垂戒严矣或曰诸侯防伐皆春秋所恶曰春秋始年凡防伐者皆擅兵无王怙党逐利此五国伐郑以宋为兵首疾始防伐也迨二霸既兴则有防诸侯攘荆楚如召陵城濮之事与初年之防伐不同春秋犹或与之此所谓其时不同其例不同者也
　　九月衞人杀州吁于濮【陈地也】
　　此春秋诛讨乱贼之始事也书衞人善衞人之能讨贼也书于濮善陈人之能讨衞贼也案左氏州吁偕石厚如陈石碏使告于陈曰此二人者实弑寡君请即图之陈人执之而请涖于卫卫使人如陈涖杀之讨贼者衞人也然非陈人听衞人之讨其贼则州吁岂能遽正大刑故春秋书于濮以善之及宋万之弑宋人求贼于陈庆父之弑鲁人亦求贼于莒皆责赂而后与无讨邻贼之义矣或曰此石碏杀之不书碏何哉曰讨贼者公法也众望之所同也若书衞石碏杀州吁则是一人之私讨而不见其从众望讨其罪故惟书衞人言衞国犹有人能以讨贼为事也书人有二例弑君人人皆得讨而杀之书人以杀此与齐无知是也又有国乱无政众共杀之亦书人者随事而观可见之【余义见桓六年蔡人杀陈佗】
　　冬十有二月衞人立晋
　　春秋二百四十二年亡公子自外入而得国者多矣如齐小白入于齐突归于郑赤归于曹阳生入于齐之类或书入或书归皆不以立书也惟衞宣公晋之入春秋不书入不书归而变文书衞人立晋公羊立者不宜立者也众虽欲立之其立非也近代诸儒则以为衞人不禀王命而立君是故春秋不与其立论固正大但春秋之世大夫立君如季友之立僖襄仲之立宣宋督之立冯齐髙国之立小白晋赵盾之立黒臀栾书中行偃之立周齐陈乞之立阳生皆不禀命于王不承国于父而立者春秋何以不书其立而独此之书乎盖春秋书法有褒而寓贬责备贤者之道也有贬之而未絶开小人以自新之途也春秋于四国伐郑之后继书衞人杀州吁于濮又继书衞人立晋再书衞人者褒衞人能不以簒贼为君相与仗大义而诛之所以不书入不书归而变文书立以表异之亦以见其讨之难立之尤难惜其不能禀于王命而立之是所谓褒之中而见责备之意者也当是时四国连兵而来为簒贼植党州吁之势成矣而石碏以告老大夫非有权位之可倚毅然以讨贼自任不动声气元恶即诛彼四国之师逡廵引退乃逆晋于邢而立可谓居人臣之甚难是故春秋变文特书以示别异而中见责备之意非石子之贤圣人不以是望之谓之责备则可谓之直贬则断断乎非春秋意也或曰若子所言春秋何以不书石碏之名氏而惟曰衞人立晋乎曰立君从众望也非一人所得而私立也若书石碏立晋是一人之私也其可哉昭二十三年书尹氏立子朝言王位已定而尹氏以一人之私而立朝所以诛也观尹氏立子朝之为诛则衞人立晋之意可识矣曰若是晋何以去公子之号惟书晋乎曰于石碏无贬于晋则有贬也衞人以晋为贤而立之而晋也得志而骄晩焉兽行新台之刺作焉是以春秋于其始立而去公子不书以见衞乱之从始
　　五年春公矢鱼于棠
　　春秋书搜狩者有矣若讲行时事之常则为常事不得书其书者皆讥也书搜狩而言公者讥在公也春秋五搜皆不书公惟桓四年狩于郎庄四年及齐人狩于禚书公此矢鱼于棠书公讥公之从事于游畋非其时复非其地也隐公初年谨守法度犹贤君也及是浸骄矢鱼于逺臧僖伯谏弗听春秋之书之讥之也亦危之也棠在宋鲁之间无故而轻出寪氏之祸其兆于此乎僖伯之谏曰君将纳民于轨物者也不轨不物谓之乱政乱政亟行所以败也其忧深思逺有周公告成王无淫于观于逸于游于田之意贤人之言哉
　　夏四月葬衞桓公【諡义已见元年公及邾盟及三年葬宋穆公】
