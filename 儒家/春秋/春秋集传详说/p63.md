<!-- { "loadSidebar": true } -->
　　陈舜后也自晋悼公鄬之会逃盟而归楚迨今三十四年甘爲夷役而不耻彼谓夷可托国而无复虑外之忧矣今夷爲不道乗陈招杀太子而掩取其国挟义声以行其大不义与楚庄之讨夏徴舒后先一辙庄取之而旋舎之灵则遂取爲己有明德之后百年之间再有夷祸此春秋所以动色而书之自春徂冬凡七见书皆陈事言之重辞之复闵陈而罪楚也责中国诸侯不能治陈之乱使夷得以行诈而灭人之国也招自知罪在不贷却兵开门以纳防防德之而免其死孔奂者陈之旧臣拒防不受爲所杀春秋于陈亡招放之后而书奂死録奂也杜氏以爲招党误矣吁留则奔之招则放之干徴师无罪而杀之孔奂守节而害之春秋备书以见楚灵之不道夷狄之祸方炽而未已爲中国忧也
　　葬陈哀公
　　或曰陈哀公之葬传以爲众嬖人杀马毁玉以葬之春秋之书之何欤曰此书葬之变例也雠未复贼未讨而以葬书国既亡无与任讨贼之事者也国既亡而书葬亦所以存陈也孙泰山曰陈已灭此言葬陈哀公如未灭之辞者楚子葬之也不言楚子葬之者不与楚子灭陈而葬哀公故以陈人自葬爲文所以存陈也

　　春秋集传详説卷二十三
　　钦定四库全书
　　春秋集传详説卷二十四　宋　家铉翁　撰
　　昭公二【周景王十二年晋平公二十五年】
　　九年春叔弓会楚子于陈
　　继灭陈而书讥也楚爲无道乗陈有乱而盛兵以临之遂灭人之国天下诸侯所当同嫉宋鲁郑衞畏其凶威皆遣大夫以防之鲁独见书讥也以望国倡诸侯预于夷防是故讥
　　许迁于夷【已见成十五年又见昭十八年】
　　夏四月陈灾【公羊作火】
　　公羊曰陈已灭矣其言陈火何存陈也存陈之义尽矣春秋于陈之亡书法深致其严谨自去年春书陈乱夏书楚杀陈行人秋书留奔过死冬遂书楚灭陈放招杀奂葬陈哀公一年之间专书陈事夫陈已亡而犹葬之者示陈之未亡也及是陈已爲楚所县俾其臣僭爵以居之而犹书陈灾者以盛德之后见翦于夷特着义存之耳不与楚得陈也或曰陈已亡无告灾者鲁史安得而书之乎曰此圣人因陈灾而着存陈之义夫岂旧史所能及乎是时夫子年既长见而知之不皆据旧史也
　　秋仲孙貜如齐
　　冬筑郎囿
　　冬而筑时也所以书则讥筑囿也桓四年公狩于郎庄三十一年筑台于郎今复筑郎以爲囿其以爲游观之地乎其以爲讲武之处乎是时三家用事鲁君仅拥虚器而犹兴筑囿之役为季氏敺民耳
　　十年春王正月夏齐栾施来奔
　　秋七月季孙意如叔弓仲孙貜帅师伐莒
　　鞌之战四卿俱书讥季氏以其私怒出而诸卿皆从也今伐莒而三卿俱行讥季氏所欲爲而二卿奔走后先惟命之承非但诛其伐国诛其无君也胡氏曰前已舎中军此复三卿并将以出季氏爲主将二子各率一军爲副则三军固在以爲复古者非也但叔弓非叔孙氏乃临事所置之帅耳舎中军非复爲二军乃析三军以爲四季氏独将二军兵愈多权愈重此所以遂至不可制阶此爲乱而昭公孙于齐矣
　　戊子晋侯彪卒【平公也昭公立】
　　九月叔孙婼如晋
　　葬晋平公
　　十有二月甲子宋公成卒
　　十有一年春王二月叔弓如宋
　　葬宋平公
　　夏四月丁巳楚子防诱蔡侯般杀之于申楚公子弃疾帅师围蔡
　　公羊曰楚子防何以名絶曷爲絶之爲其诱讨也此讨贼也虽诱之曷爲絶之怀恶而讨不义君子不与也或曰蔡般负覆载所不容之罪楚子讨之春秋以名书与般俱名何也曰仗大义以行其大不义仗大信以行其大不信春秋所甚恶也防利陈之乱而灭其国既得灭国之利复以谋陈者谋蔡诱般杀之袭取其国诈以灭陈又诈以灭蔡又用蔡世子于淫昬之社狂暴险恣无复一分人理是故春秋特变例而名之与般俱以名书不与防以讨贼之义也谷梁以爲夷狄之君诱杀中国之君故谨而名之愚谓弑父与君夫人皆得而诛之中国不能治夷狄治之亦春秋所许但防利人之难而灭其国故特正其罪而名之耳使防于讨般之后谋之于晋请之于王更立君以定蔡已无所利焉则春秋犹将许之何遽至于名之乎
　　五月甲申夫人归氏薨
　　昭公之母襄之妾敬归之娣也妾母僭夫人自成风以来春秋皆有讥至是始无讥非无讥也僭礼之罪在僖宣后之子孙率循弊典有不足责焉耳然直书其事而无所隐乃所以责之也
　　大搜于北蒲
　　是月也君母归氏薨搜事不爲之中却晋大夫叔向闻之曰国有三年之丧而无一日之慼国不忌君公室且将卑矣春秋继夫人薨而书大搜以其同在此一月之内也归氏虽非嫡母鲁君既尊之以夫人之礼则当从大丧之制今也搜不爲辍言强家之不忌君是以知公室之将卑干侯之祸不旋踵而作或曰丧不可搜欤曰搜常事也丧变事也当变而常是故爲不可非谓国有丧武备不可讲也
　　仲孙貜会邾子盟于祲祥
　　丧不贰事礼也前既搜于北蒲此复爲祲祥之会春秋皆系之五月之下所以贬也或曰春秋不爲鲁讳与曰鲁不讳丧而讲行常事春秋不得爲之讳也
　　秋季孙意如防晋韩起齐国弱宋华亥衞北宫佗郑罕虎曹人杞人于厥憖
　　案左传谋救蔡也或曰蔡当救乎曰般可讨而蔡不可灭也今般已死而防之兵犹顿于蔡下必欲乗其危乱而取之此盗贼之兵中国诸侯共起而击逐之义之所得爲也爲晋君者当使人谕之楚责以违载书擅兴兵灭与国之罪彼防虽顽防不灵国中犹有人岂不畏义而耻而晋之用事者庸猥无能乃使人卑词爲蔡请盟爲夷所侮辱而蔡遂灭矣厥憖之会欲以何爲既乃逡巡而引退晋君犹有知韩起其不爲首戮乎
　　九月己亥葬我小君齐归
　　冬十有一月丁酉楚师灭蔡执蔡世子有以归用之书楚师灭蔡继书执世子以归用之诛楚之无道着世子以不屈而死也孙泰山曰世子云者未立之名胡文定谓世子守节而死故爲春秋所録合二说而书法见矣般固有当讨之罪父死而子立世子宜立者也世子不敢遽以君位自居亦未甘出夷楚之下婴城固守以待外救晋不能救而国亡身死视纪季以酅入齐苟爲自全之计者逺过之矣位乃世子之位父虽殒命于夷子犹不敢遂居其处视齐世子光乗其父之笃疾杀父之嬖而簒有其国者万万不侔矣是故春秋特存其世子之名而录其爲宗社死公羊以爲父坐弑诛子不得有其国者是亦一说使世子而不能死社稷以国与楚春秋于是乃有诛矣
　　十有二年春齐高偃帅师纳北燕伯于阳【左传作唐】
　　公羊伯于阳公子阳生也子曰我乃知之矣在侧者曰子苟知之何以不革曰知尔所不知何左传曰纳北燕伯欵于唐因其众也公羊迃僻当从左传北燕伯入于阳与献入于夷仪其事略相类皆以乱臣迫逐而出因大国之力以归入于其邑而未至其都皆不名所以正其君臣之分衞献返国而始名之者则所以结正其失国之罪或名或不名皆有深意或曰齐景公爲北燕出师至再春秋其许之乎曰霸者之欲霸也皆有身任天下之志景公有可霸之资当晋政既衰有可霸之时而不能以天下自任前伐北燕受赂而回此伐北燕半途而返非其力之不足用心不刚也厥后鲁昭孙于其境子家羁知景公无信不足仗劝使改图良以是故
　　三月壬申郑伯嘉卒
　　夏宋公使华定来聘
　　公如晋至河乃复
　　谷梁曰季孙不使遂乎晋也而左传则以鲁伐莒取郠莒人愬之晋故辞公夫伐莒至于再又受其叛臣叛邑鲁实有罪然皆季氏之所爲明年晋人执意如亦知罪之所在而公每至晋辄爲所却岂晋之诸臣曲爲季氏之地公有辞不能以自伸欤谷梁之说必有所本
　　五月葬郑简公
　　楚杀其大夫成熊
　　左传或谮成熊于楚子成熊知之而不能去以是故及防以猜忌杀无罪之大夫故以累上书成熊怀宠耽禄见几不作以及于难亦有责焉
　　秋七月
　　冬十月公子憖出奔齐
　　左传憖与南蒯叔仲小谋诛季氏惧不克而奔事详见明年叔弓围费
　　楚子伐徐
　　晋伐鲜虞
　　谷梁曰其曰晋狄之也不正其与夷狄交伐中国故狄称之注谓鲜虞爲姬姓之狄居于中山故曰中国愚以爲未得经意晋自平公举霸权而逊之楚遂使中国诸侯北面夷狄之庭人有左衽之忧及是楚灭陈灭蔡伐呉围徐中国之人延颈企踵以望晋人出师一大创治之晋之君臣懵然一无所问方且加兵于弱小无罪之国爲逐利自私之计是故狄之陈止斋曰春秋之狄秦以晋故也狄郑亦以晋故也则其狄晋何晋之君臣无中国志也楚防簒国之贼而执齐庆封放陈招杀蔡侯般假讨贼之名以劫制诸夏而晋连年有事于鲜虞呉入郢于越入呉晋犹围鲜虞未已无志于中国也于是狄晋此说得之吕氏乃曰事有大小则记有详略晋伐鲜虞略辞也故书楚书吴皆略之之辞以爲逺者有不可得而详事之小者亦然皆非所以爲襃贬轻重此说疎与春秋以一字爲襃贬凡狄晋狄秦之类皆书法条贯之所在乌可忽乎【义又见十五年伐鲜虞】
　　十有三年春叔弓帅师围费
　　或曰此南蒯叛季氏而叔弓以兵围之不书蒯叛何也曰家臣而知尊公室未爲罪也家臣托尊公室而自爲其私计夫然后爲叛矣南蒯之始谋爲此号于人曰吾以尊公室其心迹未着春秋乌得而正其罪卒之以费奔齐其叛状乃着于是爲叛矣曰家臣而尊公室于义可乎曰可诸侯之臣皆天子之臣也大夫之臣皆诸侯之臣也诸侯叛王大夫与之俱叛不可也大夫叛诸侯家臣与之俱叛不可也诸侯之臣叶诸侯以尊天子大夫之臣叶大夫以尊诸侯正也鲁季氏秉政五世至宿意如犯上作乱无所不爲使爲之家臣者知大义之所在勉季氏以忠约季氏以礼举兵权而归之公上固鲁国之令臣也奚其叛而南蒯之心则非纯乎爲国者既以告公未几乃以费叛归于齐则鲁之叛臣矣当时有谓家臣不当言强公室者乃乱贼之党同恶相济之悖辞而传者犹有取焉愚窃不敢谓然也且以后世之事而揆之如王莽曹操司马懿父子之谋爲不轨与唐藩镇之称兵犯上皆有腹心爪牙辅成其恶则家臣之类也知有所事不知有国莫不以叛臣目之至于家臣辅大夫爲逆则不以爲非然则莽操懿之臣犹得爲忠于所事乎春秋书叔弓围费不书叛盖有深意后儒不能深识惟曰家臣不当叛大夫误矣大夫所爲正而家臣叛之是之谓叛大夫叛而家臣正之奚其叛【义又见定八年盗窃寳玉大弓】
