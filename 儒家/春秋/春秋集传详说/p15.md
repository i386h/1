<!-- { "loadSidebar": true } -->
　　公谷皆以咸丘为邾邑曰不言邾咸丘者疾其火攻也左氏杜注以为火田咸丘鲁地钜野南有咸亭诸儒多从杜説然春秋于田即书田于狩则书狩今直书焚咸丘似非为火田书也火攻之説为是然疑有阙文
　　夏谷伯绥来朝邓侯吾离来朝
　　公谷以为失国之君故名以朝之失国而来未有以朝书者也胡氏谓桓负弑君之大恶谷邓越国而朝之春秋为其党恶书名以贬之此论固正但当时诸侯党簒逆为防盟以定其位者齐郑宋实为首春秋虽因事诛斥未有以名书者此小国似不足深责欤或曰春秋初年鲁最强而又僭用王礼谷邓之君循用王朝之礼自通某伯某某侯某故春秋因而书之以见宾主皆有罪滕薛之并朝谷邓之名通邾牟葛之旅见由鲁人僭用王礼故诸侯以王礼朝之春秋因而贬之当从此义
　　是嵗阙秋冬
　　伊川谓臣而弑君天理灭矣宜天下所不容而天子聘之诸侯朝之逆乱天道嵗功不能成故不书秋冬与四年同曰然则十五年邾人牟人葛人来朝何以书秋冬曰四年与此明其义矣三国之来别立义胡氏亦祖此説愚于此不能无疑杜氏以为史之阙文东莱吕氏以为春秋以后之阙文据传是冬曲沃伯诱晋小子侯弑之自是遂篡有晋国此亦事之大者春秋未必不书其不见者亦阙文欤不容强求其説
　　八年春正月己夘烝【义已见纲领明夏正中篇】
　　春秋之春夏时也春秋之正寅正也愚既于篇首辨之矣此春正月而书烝谓冬事而春兴之是以书讥烝之不以时也谷梁亦知圣人行夏时之説矣故于此明言冬事春兴之为不时而诸儒之说或有未然胡氏谓春秋以夏时冠周月引周礼大司马仲冬田而烝者以证正月之为建子月则此正月为夏时十一月十一月而烝常事也春秋常事不书此何以书乎则曰春秋非以不时书为五月再烝见渎书也若五月之烝为渎而书止须五月而一书可也何必再书而况五月之烝亦为冬事而夏兴之圣人何以不讥其不时但讥其为渎乎由是观之是嵗再烝皆以不时书愚于此得春秋用夏时之一证乃若周官制度不与五经孟子所言同先儒固谓书成而未及施用于天下至于政令所施率本夏时仲冬之田亦夏时也田而烝者仲冬事也今以孟春失时之烝为仲冬常事之烝不过求合左氏周正之説而非圣人行夏时之本防也既详着纲领复于此申述其义焉
　　天王使家父来聘
　　或曰天王下聘逆人至于再而春秋无贬何耶曰初而贬以正法也再而贬申着其义也至于三义尽于前虽不贬犹贬也春秋立义大率如此学者以是求之
　　夏五月丁丑烝
　　烝冬事也春烝之夏又烝论者谓桓公弑君簒国惧宗庙神灵之有讨是以一嵗而再烝欲以是谄于宗庙而不知渎祀之无福也春秋再书以示贬
　　秋伐邾
　　伐不书公贬也若大夫行亦当书帅师不书亦贬也木讷谓邾仪父知义者也隠有逊千乘之心则即位三月仪父来盟桓有簒逆之恶则定位八年仪父不至桓愤其然故伐之责其不至也迄十五年乃来仪父厚于隠而薄于桓可谓知所恶矣
　　冬十月雨雪
　　是嵗春正月烝冬事而春兴也而春秋所以讥愚既辨之于前则此十月乃夏时之十月何疑或曰十月冬也冬而雨雪常也春秋所以书何哉曰春秋记异有着年者有着时者有着月者有着日者有年大有年着年也秋大水夏大旱冬大雨雪着时也此冬十月雨雪与定元年冬十月陨霜着月也不书日而书月言是月雨雪之频陨霜之繁伤人败物而特记之耳【范氏注引月令孟冬行秋令则霜雪不时】必以此十月为周正之十月是春夏秋冬可得而变易万万无是理其详具见纲领明夏正
　　祭公来遂逆王后于纪
　　公羊曰祭公者何天子之三公也何以不称使昏礼不称主人遂事者何成使乎我也使我为媒可则因用是往逆也女在其国称女此称王后何王者无外其辞成矣昏礼不称主人者谓天子虽尊不自为主人也有母则禀命于母无母犹当谋之诸父兄白于祢庙乃行古之义也然母命不可以行之于天下诸父兄亦不得称于国中故祭公之来不言王使公羊子此义其必有所受矣左氏庄十八年虢公晋侯郑伯使原庄公逆王后于陈陈妫归于亰师不言王使而曰虢晋郑使之逆此不称主人之明证也祭公何以来乎周制天子与诸侯为昏则使同姓之国为之主为诸侯非王之匹也鲁以周公之后为王主礼其来旧矣谷乃云不正其以宗庙之大事即谋于我其未然欤是时纪困于齐请昏于王室以为圗存之计鲁实主之王使祭公下询于鲁亦以是故耳祭公为逆后而来无讥也祭公以遂事而往则有讥也大昏万世之嗣王后天下之母借令鲁以为可犹当复命于王告之祢庙先之以币聘然后往逆礼之序也今桓王之命祭公乃令决其议于鲁曰鲁以为可即用是往逆其简礼而易昏岂不甚哉是以春秋一书而再讥讥王也亦责祭公也祭公身为大臣任兼师傅不以礼正王甫问昏于鲁即逆后于纪此春秋所以兼责之耳刘原父谓三公乃师傅之官与天子坐而论道其任重矣今其来鲁乃命鲁以昏姻之事若是则大夫可也何必三公以为任之重使之轻愚谓周之三公即宰相也天子不行亲迎之礼而使其宰往逆所以重大昏之始其未为失欤盖祭公为逆后出过鲁审议乃行春秋讥其遂事而简于礼非谓其以三公出为讥也当是时赗妾聘逆皆以命其宰宗庙重事而使三公于礼不为过春秋其无讥欤

　　春秋集传详説卷三
<经部,春秋类,春秋集传详说>
　　钦定四库全书
　　春秋集传详説卷四　　　宋　家铉翁　撰
　　桓公下【桓王十七年】
　　九年春纪季姜归于京师
　　公羊曰前既称王后则其辞成矣今复称季姜纪父母之于子虽为天王后犹曰吾季姜愚谓自王国而逆则曰王后女虽在纪而后之名已正自纪国而往则曰纪季姜后虽在途而女之出必本其所自此诸侯女归于京师之例也伊川曰书王国之事不可用无王之月故书时而已或曰借如正月日食则如何书之曰书春日食则其义尤明东莱吕氏似不以为然曰史失季姜归月春秋不得而増也独记其春耳当从吕氏
　　夏四月
　　秋七月
　　冬曹伯使其世子射姑来朝
　　春秋于射姑来朝之后继之以曹伯终生卒此责射姑以事亲之终也礼着文王有疾武王不脱冠带而养文王一饭亦一饭文王再饭亦再饭夫所以详记而备言者垂后世事亲之法也今终生之疾已革而射姑朝于邻邦废视膳尝药之事脩奉币相朝之礼其不忧亲之疾可以见矣或曰以父命而出柰何曰此非存亡安危之所系父命犹可辞也谷梁以世子伉诸侯之礼为曹伯失正愚谓曹世子之来必不敢伉诸侯之礼鲁亦必不待以诸侯之礼春秋所讥在于废子职而治常事是以继书曹伯终生卒以见其当亲病而出失为子之道耳许止亦世子也不谨于尝药几丽大刑可不谨哉可不戒哉
　　十年春王正月庚申曹伯终生卒
　　谷梁曰桓无王其曰王以正终生之卒非也陈侯鲍卒在五年正月曷不书王以正其卒此书王不为终生也胡氏曰十者盈数天道十年则一周人事十年则必变桓簒弑以来数周于十其数已盈宜见诛于天人十年书王纪常理也木讷云是嵗齐卫郑来战于郎虽未能声罪致讨而圣人以迹取之是以复书王于正月之上冀王法之可伸耳合二説而观庶得圣人之意【余义见三国战于郎】
　　夏五月葬曹桓公
　　秋公防卫侯于桃丘弗遇
　　此鲁桓有求于卫侯欲为此防卫人拒而不许春秋与之诸説皆以为讥卫侯失信非也自入春秋弑君者卫州吁鲁桓宋督三人耳州吁迄正天讨而宋督以赂故免鲁桓者请昏以结齐割许以赂郑故得逭讨至今而诸侯实不尽与也卫之于鲁亲而非党自弑君未尝受其要结之赂今鲁人请以为防卫侯独介然不从未几遂与三国之兵偕至战于郎愚意郎之师乃卫侯所倡安知是时不以讨乱为辞而左氏乃以为三国来战以郑忽之故忽一怒而连三国之兵必无是也春秋书公防卫侯于桃丘弗遇继书三国来战于郎夫岂讥卫侯之失信盖幸其犹存一分天理以兵向逆人之国夫岂以失信为贬乎谷伯邓侯朝桓于簒弑七年之后先儒犹谓春秋书名以贬此斥絶逆人不与为防而谓春秋贬其失信必不然也善观春秋者须通前后文以求圣人之意不可以一句为一事
　　冬十有二月丙午齐侯卫侯郑伯来战于郎
　　自鲁桓簒逆迄今十年始则郑伯受许田之赂而与之盟继而齐侯昏之滕子朝之甚而天王之尊亦遣宰渠下聘天理民几泯灭而无余矣今适当十年之期以人事而观而知天心祸盈桓之恶亦将稔矣今桃丘不遇而三国之师不旋踵俱至天也左氏乃谓鲁以周班后郑郑忽怒请于齐以有郎之师所争亦细故耳何遽三国连兵而来愚以为是师也不专以郑忽之故彼齐僖郑荘亦岂以一忽之怒而为之轻动大兵伐人之国盖卫连齐郑以问鲁桓弑君之罪齐姻也郑贿也非有讨乱之实心不过诛求弗遂胁之以兵然春秋犹幸其以兵向逆有以詟乱贼之胆故于是年特书王正月而秋之与冬惟书此二事不及他事方治簒贼不暇及其他此春秋意也战不言胜负胜负未分也公羊以为为鲁讳败恐不然【余义见于恶曹之盟宋之战】
　　十有一年春正月齐人卫人郑人盟于恶曹
　　战于郎三国皆爵冀其能讨乱也卒无成功倐忽俱退以为此盟是以春秋贬之三国皆人此三国之君也而书人岂得谓之无贬左氏谓齐卫郑宋盟于恶曹春秋不书宋责不在宋也或曰三国既战于郎而为此盟宋不预战而预盟何耶曰宋亦将有讨于鲁故耳方督之弑君鲁桓实取郜鼎之赂宋庄岂无憾于鲁是以求预此盟且将偕三国之师更为后举鲁人知之故自是两年之间两盟四防以有求于宋左氏莫测其故以为鲁为郑而请宋非也详辨于下
　　夏五月癸未郑伯寤生卒
　　春秋初年诸侯如鲁桓卫宣齐襄晋献皆禽犊无知不足深责惟荘公者则犹知名义之可贵既克其弟而曰寡人有弟不能教训使糊其口于四方既入许矣而曰许大岳之后吾其能与许争既称兵犯上矣而曰君子不欲多上人况敢陵天子乎然而党于宋鲁之簒贼而怙其乱终身弗悔岂非利欲之心不胜其义理之心者欤故不得为贤君然此一郑也在庄公用之而有余及其子孙廹于强国颠沛陨越不能自振以迄于春秋之终是以有国有家者必贵自强孟子曰能治其国家谁敢侮之郑之谓矣
　　秋七月郑荘公
　　九月宋人执郑祭仲
