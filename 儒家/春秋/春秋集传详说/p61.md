<!-- { "loadSidebar": true } -->
　　刘氏传防未有言其所爲者此言其所爲何晋人与诸侯十二国之大夫防于澶渊凡爲宋灾故谋之也曰更宋之所丧虽死者不可复生其财复矣非务也何言乎非务蔡侯弑其君而不谋宋灾而谋之微矣又曰灾虽诸侯之所当救然一时之变一国之祸也非所爲天下忧彼弑君者臣弑君也子弑父也如是则大乱也虽有粟吾得食诸此论伟矣刘氏始发之自入春秋防而书所以爲防之故惟桓二年鲁齐陈郑会于稷书以成宋乱及此防于澶渊书宋灾故贬之之深而明着其事此出于圣人之特笔非因旧史而书者也则将奚贬曰责晋也晋爲盟主视天下有弑君者从而掩覆之有逐君者从而羽翼之由悼迄平妄尸霸权不复以主张风敎爲事今蔡般亲弑其父罪大恶极中国所未尝有也乃亦置而不问以宋灾故勤十二国之大夫以爲此会舎人伦之大变治天灾之常事此春秋所爲深责特书宋灾故夷晋大夫与诸侯之大夫一以人书贬之深矣或曰蔡属于楚其非中国诸侯之责乎曰蔡诸姬也安可与荒逺小国从于楚者同日语乎晋人能仗大义而讨蔡亦足以愧楚而服中国诸侯之心舎此不爲乃使楚防特爲异日灭蔡之兵端晋君臣愚无知亦甚矣
　　三十有一年春王正月
　　夏六月辛巳公薨于楚宫
　　先是公朝于楚好其宫及归以爲范而作之至是殁于楚宫杜氏云不居先君之正寝而安于所乐失其所也
　　秋九月癸巳子野卒
　　左传以爲过毁而卒不薨不地不书葬未逾年之君也
　　己亥仲孙羯卒【孟孝伯】
　　冬十月滕子来会葬
　　或曰诸侯之丧诸侯防之礼欤曰诸侯防诸侯之葬此周衰之变礼鲁尝行此于齐晋者也今滕子来会而春秋书之讥也鲁君未尝防天王之葬而滕子来会鲁葬滕之来鲁之受皆有贬也
　　癸酉葬我君襄公
　　十有一月莒人弑其君密州【义已见文十八年】
　　春秋书莒弑君者二文十八年莒弑其君庶其左传以爲莒纪公生太子仆又生季佗爱季佗而出仆且多行无礼于国仆因国人以弑纪公愚不能无疑既辨之于前矣此书莒人弑其君密州左传亦以爲莒犂比公生去疾及展舆既立展舆又废之犂比公虐国人患之展舆因国人以攻莒子弑之如左传所纪二大恶俱在莒窃观春秋书法必不然也岂非二事适相类讹以传讹史氏记録之未审欤楚商蔡般之爲逆春秋直着其罪曷尝归过其父遂隐弑贼之名而不书乎左传乃云书莒人之弑其君罪之有在也置其子之大恶归过于其父春秋必不然盖犂比公虐国人作乱而弑之展舆既废于父见立于国人故有以弑之罪而加之者使展舆能讨贼于既立之后庶乎可以逃此名矣赵氏谓其文当曰展舆因国人之攻莒子弑之乃立而后来传写之误以之字爲以字其亦有见于此乎

　　春秋集传详説卷二十二
<经部,春秋类,春秋集传详说>
　　钦定四库全书
　　春秋集传详説卷二十三　宋　家铉翁　撰
　　昭公一【名裯襄公子母齐归　周景王四年立是歳晋平十七年】
　　元年春王正月公即位
　　入春秋即位以正者四君文成襄哀也皆继先君而立承国于父昭公乃子野之弟母齐归乃子野母敬归之娣季氏越次而立之鲁大夫穆叔谓太子死有母弟则立之无则立长子野非嫡夫人之子不当立其娣子季氏不从则襄公诸子盖有年长而当立者季氏利昭公之幼弱而立耳隐公之立正也先儒犹以爲内无所承上不禀命故春秋不书即位今子野死昭公越次而立内无所承上不禀命者也春秋何犹书即位乎尝窃观圣人之微旨昭公所以特书即位者正季氏逐君之罪也季氏窃鲁国之柄犯上作乱渐至不制昭公起而诛之此人君之所得爲事不克济殒身于外嗣子复爲贼臣所摈不得有国春秋若不书即位无以明君臣之分而正乱贼之戮故于昭公特书即位爲其有讨乱之心与夫爲大夫所立而俛首屏气受制于贼臣者不可同日而语矣此书即位之变例盖昭公之立与文成襄哀异矣
　　叔孙豹会晋赵武楚公子围齐国弱宋向戌卫齐恶陈公子招蔡公孙归生郑罕虎许人曹人于虢【义已见襄二十七年会盟于宋】
　　宋之盟虢之会夷之利而非中国福也愚前已论之因木讷所评有云赵武爲宋盟而弭天下之兵诸侯安之于是复率诸侯之大夫而爲天下之利甚大故春秋襃之吁误矣木讷每以利害而谈春秋愚恐爲后人之惑不容己于言也夫夷夏有常分中国之尊不与夷狄对峙并存于宇宙之内也帝王盛时事不复可谈于衰世自入春秋以来百七十年楚僻居南服虽崛强自大而不得与晋齿也中国诸侯依盟主以自存其有屈于夷者暂也非其常也宋向戌持弭兵之说以内交于二国辞曰弭兵始谋未尝欲驱中国诸侯而爲楚役也赵武不明内外之分苟偷目前之安于宋之盟首紊常经倒置冠履俾晋楚之与国交相见而中国诸侯宋鲁郑衞咸北面于夷楚之庭爲辱实大其甚悖义者始以弭兵而合晋楚之成既而楚盛兵以临诸侯灭陈灭蔡灭赖芟夷小国凭陵诸夏人有左衽之忧夷狄之祸至是爲烈而陋儒苟见目前之暂安遂以盟楚爲天下之大利是之谓邪说有国有家者所当深惩而痛絶虽加以正卯之戮殆不爲过也所谓读旧书不歃血者楚再爲长而晋不敢与争中国之耻也而谓春秋与之岂非诬乎盖春秋爲中国惜不使夷得以僭华是故长晋夫岂谓晋人所行爲是襃之而无贬乎会盟于中原逊裔夷以爲长此岂小失而谓晋人以信爲本故春秋每书必先岂不大失春秋之本旨乎盖谷梁左传倡之后之儒者借说经以迎合时论愚读书至此不能不爲愤叹也
　　三月取郓【公羊作运】
　　公羊曰内邑也其言取之何不听也注谓运叛而鲁讨之不当书取左氏以爲莒之郓鲁伐而取之诸儒多从左氏但郓有东西之异文十二年城诸及郓者鲁郓也成九年楚入郓襄十二年季宿救台入郓者莒郓也传谓鲁莒争郓爲日久矣盖地相接而名偶同此爲莒郓何疑不书某帅师伐莒取郓者爲鲁讳亦以贬也诸侯方爲会而鲁以兵取人之邑此与盗窃何以异是时昭公新立岂知爲此皆季氏所爲也盖救台入郓之时欲取而未得至是遂取而有之楚人欲治其罪赵武反曲爲辞説谓封疆之削何国蔑有主齐盟者谁能辨之自武爲是言当时诸侯益无所惮小国几不能以自存楚亦用是轻中国韩之会所以肆行而罔忌武实有以召之
　　夏秦伯之弟鍼出奔晋【义初见隐七年】
　　公羊曰仕诸晋也有千乗之国而不能容其母弟故君子谓之出奔也谷梁曰诸侯之尊弟兄不得以属通其弟云者亲而奔之恶也此秦后子也有宠于桓如二君于景其母惧其及于祸使之奔晋传谓鍼适晋有车千乗夫以千乗之国而区区母弟车之多伉其君鍼之汰亦甚矣书秦伯之弟出奔晋不惟讥秦伯亦贬鍼也其母使之奔母亦智矣使如叔段之母则乱作于内诛不旋踵其所以卒得返国由母贤故尔后子岂得无罪三传专责秦伯过矣
　　六月丁巳邾子革卒
　　晋荀呉帅师败狄于大卤【公谷以爲太原】
　　大卤太原也狄来冦晋败之于太原本无讥也据左传晋人于是始毁车以爲行诱狄而败之胡氏曰使后世车战法亡崇尚步卒以变诈相高皆此等啓之书败讥之也
　　秋莒去疾自齐入于莒莒展舆出奔呉【义已见襄公三十年莒人弑君】左传以展舆爲弑君父之贼前既辨其不然矣但展舆者因国人弑君而得立不能爲父讨贼莒之罪人也去疾乃密州之长子厥父舎长立少去疾则当立者也今去疾自外而入展舆出奔春秋皆系之以国者展舆爲君不得不系之以国系而奔之耳去疾爲长则系以国而入之虽然地居长当立而其父未尝命之以爲世子则其立也爲挟大国之力非立之正优于众公子之自外而入者不得不以世子自居矣故郑忽在春秋之世独得以世子而入所以存其爲长异乎庶孽之干正者也
　　叔弓帅师疆郓田
　　前此取邑多矣未有疆其田者今而书帅师书疆郓田何哉盖鲁之郓与莒之郓壤地相接名虽同而二国之境截然不可紊也今鲁乗莒之有乱伐而兼之又惧莒人来争不已故出师往疆其田疆之者不宜疆者也周之建国疆理具在取他人之有又从而疆之重贬鲁也
　　葬邾悼公
　　冬十有一月己酉楚子麇卒【左传谓公子围弑之諡曰郏敖围改名爲防】春秋书卒而左传以爲公子围弑之凡弑而书卒者有之如襄七年郑伯髠顽如防未见诸侯丙戌卒于鄵不书弑而弑之义见今麇死惟书楚子麇卒愚窃观经旨疑传所载之未实也盖围所弑者楚之嗣君麇之世子如鲁子般子赤之类而非弑麇也何以言之麇病革围闻其将死自外急归乗君之殒戕其子而簒其位是亦弑也而非弑其君麇当时诸国传闻之误有以爲弑君者耳不然围之罪显著春秋何以不正其弑君之戮而惟以卒书乎自昭公之后夫子年在弱冠亲见一时之事故据实而书之胡文定累数百千言求以通左氏之说辞虽繁而终未可通不若据经之爲实
　　楚公子比出奔晋
　　二年春晋侯使韩起来聘
　　夏叔弓如晋
　　秋郑杀其大夫公孙黒
　　公孙黒之死当其罪矣称国以杀何哉杀不以其罪耳黒之攻良霄也其罪固已当诛子产畏之而不能正也兄弟争室其罪均当逐子产又畏之而不能裁也今因其伤疾作始克明正典刑亦云晚矣以累上书言郑国之无政也
　　冬公如晋至河乃复季孙宿如晋
　　谷梁曰公如晋而不得入季孙宿如晋而得入恶季孙宿也十二年传又曰季氏不使遂乎晋与此互文以见义公凡六及河而复惟二十三年书至河有疾乃复者实以疾复愚谓昭公之立至此曽未两年虽无可称之善亦未有显然可指之恶晋平拒而不见晋平甚庸岂知爲此斯皆晋之强大夫党于季氏疎絶其君以从季氏之欲愚意鲁昭是时已有锄治强宗之意将谋之晋君借盟主之力而去之爲季氏所先故屡及河而不得进春秋书之深着晋人党臣抑君之罪亦以垂人臣外交之戒云
　　三年春王正月丁未滕子原卒
　　夏叔弓如滕
　　五月葬滕成公【襄公之葬滕子来防故叔弓如滕特书】
　　秋小邾子来朝
　　八月大雩
　　冬大雨雹
　　此着时而书雨雹又加以大字频见于一冬也明年春正月又着月而书雨雹亦加大字频见于一月也隂阳和而爲雨露霜雪隂阳争而爲雹厯时弥月而未巳臣干君下陵上其兆见矣传载申丰之言归咎于藏冰之失胡氏驳之曰山谷之冰藏之也周用之也徧亦古者本末备举燮调之事耳谓能使四时无愆伏凄苦之变雷出不震无菑霜雹则亦诬矣申丰季氏之党故爲谄辞以塞人君遇灾之惧左传之録之过矣胡氏驳之甚当
　　北燕伯欵出奔齐【燕初见桓十二年】
