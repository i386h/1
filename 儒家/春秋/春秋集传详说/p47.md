<!-- { "loadSidebar": true } -->
　　王札子者王之昆弟挟王宠作乱专杀大臣春秋之书之讥王室之无政日趋于乱亡也左传谓王孙苏与毛召争政使札子杀毛召则首乱者孙苏然非札子则无以成其乱非王宠札子而假之以权则札子亦无以为乱故书王札子杀召伯毛伯讥在王也若札子孙苏之罪不待贬斥而自见
　　秋螽【公羊作义并见下蝝生】
　　仲孙蔑防齐髙固于无娄【公羊作牟娄】
　　髙固挟齐侯辅簒之恩娶宣女以为妻鲁之大辱而宣不以为辱也今髙固自以其国事而出宣使大夫候之于途谄事外臣而自削其国体春秋书之所以贬
　　初税亩
　　公羊曰税亩者何始履亩而税也古者什一而借什一者天下之中正也多乎什一大桀小桀寡乎什一大貉小貉什一者天下之中正也什一行而颂声作矣谷梁曰古者三百步为里名曰井田井田者九百亩公田居一私田稼不善则非吏公田稼不善则非民初税亩者非公之去公田而履亩十取一也以公之与民为已悉矣此讥井田之法至此始坏也夏后五十而贡一夫受田五十亩每夫计其五亩之入以为贡校数岁之中以为常法之未尽善者也殷人七十而助以六百三十亩为九区每区七十亩中为公田其外八家各授田七十亩但借其力以助耕公田而不复税其私田此井田之始也孟子谓耕者助而不税是也周制九百亩为井田八家同井其中为公田一夫授田百亩耕公田十亩【余公田二十亩为庐舍及场圃】民出其力以耕公田是之谓借盖推广商家之助法虽曰什一实什一分而取一又轻于商家之助矣井田之制至周而大备助而不税者也今宣公以簒弑得国旱干水溢虫螟之变无岁无之用度不给乃变周家盛时之制履亩而征之是之谓税夫助而不税周制所以为善也今以税易助不计岁之丰凶公田私田所収之多寡立为定数而取焉后之言税者昉乎此此成王周公之罪人也井田之法自此始坏春秋书以责之
　　冬蝝生
　　宣公六年螽七年大旱十年大水十三年螽十五年又螽自入春秋鲁之先公水旱螟蝗未有若此其频者也用度不足乃复变井田之古法而税亩焉蝝生之应继之胡文定曰秋螽未息冬又生子灾重及民也髙邮孙氏乃曰蝝者螽之子也春秋之秋夏时之夏春秋之冬夏时之秋螽为灾于夏而蝝生于秋一岁而再为灾耳孙氏之説惑于周正者也螽为嘉谷之害旣见于夏矣乃复遗种于冬将为嗣岁之灾故书蝝生为嗣岁耳
　　饥
　　春秋于税亩之后旣书蝝生又书饥以见宣公率意妄行轻变古制上天示异应之以灾蝝生自一时而言也饥自一岁而言也公羊以为宣公轻变古制应是而有灾故书蝝生范注谷梁乃曰蝝者縁也縁宣公税亩故生此灾以责之意与谷同蝝縁之义凿螽蝝饥皆变古之应故继税亩而书之
　　十有六年春王正月晋人灭赤狄甲氏及留吁
　　晋师灭赤狄潞氏讨有罪也旣灭之矣而复用师未已是必欲穷极其党类尽夷灭之而后已夫岂仁人之所忍为故书人以贬之前日楚人围宋晋坐视不救诿曰鞭长不及马腹今灭潞氏矣又灭甲氏可己而不巳志存乎逐利而不能赴人之急谓诸侯之从我者何
　　夏成周宣榭【公羊作谢】火【公谷作灾】
　　公羊曰成周者东周也宣榭者宣宫之榭也何言乎成周宣榭灾乐器藏焉尔其説以为宣王庙藏乐器之所宣王有中兴之功世世不毁故其庙至此尚存谷梁亦以为藏乐处惟杜元凯得之其説曰榭者讲武屋别在洛阳者尔雅无屋曰榭楚语云榭不过讲军实是其证也宣者服防以为宣扬威武之处恐未然尝闻之师宣王防诸侯于东都因田猎而选车徒东都洛阳也其讲武之处至是犹存乃燬于火圣人伤修车选徒之事不复见于衰世故书公羊曰外灾不书此何以书新周也何休因是谓孔子以春秋当新王上黜杞下新周而故宋因天灾中兴之乐器示周不复兴故系宣榭于成周使若国文黜而新之从为王者后记灾也此为公羊之学者造为怪僻之论非经意学者不必惑
　　秋郯伯姬来归
　　左传曰出也女生而愿为有家故嫁者谓之归人道之常也见出而曰来归着其变也内女之嫁必书嫁而不书郯之伯姬与杞之叔姬是也始嫁不书不与之以夫妇之道出者与出之者皆有罪焉耳义见成五年杞叔姬来归
　　冬大有年【义已见桓公三年书有年】
　　十有七年春王正月庚子许男锡我卒
　　丁未蔡侯申卒
　　夏葬许昭公
　　葬蔡文公
　　六月癸夘日有食之
　　已未公防晋侯卫侯曹伯邾子同盟于断道
　　同盟春秋之所贵也而晋景清丘断道两盟皆以同盟书何哉圣人幸中国之犹能自振喜诸侯不忍遂从于夷特书同盟以襃之旣书同盟而五国之君并着其爵贵之也是时楚庄之气焰大张晋景之孱庸日甚而圣人于清丘断道之两盟深致其嘉奬拳拳于望晋而论者不察遽谓春秋与楚以霸其害义岂不甚哉谷梁曰同盟者同外楚也或谓诸侯同欲伐齐非也伐齐之议出于郤克一人之私春秋尚不与其伐岂以是故而与之以同盟乎明年晋侯卫世子臧伐齐诸侯不预有以见断道之同盟欲外楚春秋是以贵之清丘断道两盟皆幸其犹能同也
　　秋公至自防
　　冬十有一月壬午公弟叔肸卒
　　谷梁曰公弟叔肸贤之也宣弑而非之也非之胡为而不去曰兄弟也何去而之与之财则曰我足矣织屦而食终身不食宣公之食君子以是为通恩也以是取贵乎春秋愚谓大夫卒而书者以其为大夫而得书也叔肸不为大夫其卒也特见书以其人可书而书也自入春秋母弟氏名登于简册者率以骄盈致乱惟叔以节行见称卓然荣利之外而不废亲亲之恩非学问君子而能之乎
　　十有八年春晋侯卫世子臧伐齐
　　或曰楚方为中国患而晋率卫以伐齐春秋之无贬何哉曰齐自懿惠以来比世再簒怙其强大猖狂妄行渔猎小国其罪亚于强楚莫有能治之者今晋景一旦发愤躬履戎行偕卫人以为此役伐其所当伐也春秋之义强者抑之下者举之晋景懦无立志自甘于削者也忽兴师伐齐亦足以耸诸夏之听春秋何贬焉
　　公伐杞
　　夏四月
　　秋七月邾人戕鄫子于鄫【谷梁作缯】
　　邾人当宋襄之世执鄫子用之于社左传归罪于宋襄愚窃疑焉尝辨之于前矣今之邾人复戕鄫子于鄫鄫之受祸烈矣邾之无道甚矣盖复雠天下之大义鄫之先世殒命次雎子孙偷生苟完无有能以复雠为事者至于今日重遭仇邾之毒彼亦有所侮而动耳昔也戕之于邾臣子欲救之而莫可今戕之于鄫臣子亦复坐视而莫救春秋书邾人戕鄫子于鄫言其空国无人盗贼横行至于杀其君莫有为之讨贼复雠者鄫之臣子皆有罪焉耳
　　甲戌楚子旅【谷梁作吕】卒【庄王也共王立】
　　楚非书卒之例此其卒之何卒之以子也前是不卒此而始卒之何为其愈僭而卒之以子也楚自入春秋以来迨今百年武文成穆更起旋仆未有窥周室之心也至楚庄观兵中原睥睨周鼎挟智任诈欲遂其僭王之夙心故春秋书法至此为之一变方其存也正其始封之名防盟征伐一书之曰子抑之也迨其没也复正其始封之名卒之曰子而不与之以葬亦抑之也抑狂楚之僭名示海内共主在周楚虽盛强欲僭而莫得也论者乃谓春秋进之是以爵之贵之是以终之非知春秋者也公羊谓吴楚不书葬所以避僭王之号得圣人正名之防矣或曰楚庄书子如尔所言固春秋所以抑其僭楚庄之功其并不録乎曰春秋所谓功安中国也尊天子也楚庄用兵不戢志在僭王彼所谓功乃彼之功也于中国何有哉于天王何有哉乃若今年伐陈明年伐郑又明年灭萧围宋愚见其为罪而不知其为功也春秋何取焉秦穆蔼然贤君尚不得与桓文俱霸而况于楚之不轨者乎
　　公孙归父如晋
　　冬十月壬戌公薨于路寝归父还自晋至笙【公谷作柽】遂奔齐
　　文公之殁春秋书公子遂如齐子卒夫人姜氏归于齐志襄仲敬嬴之弑谋成于齐也今宣公之殁春秋书公孙归父如晋公薨于路寝归父还自晋奔齐着宣公之终归父之逐谋泄于晋也归父襄仲之子为宣谋去三家以张公室其心虽未可知其事未为不是而谋之不臧乃欲因大国之力锄而去之岂不思晋之诸卿自赵盾秉权而后怙党植私渐至不制鲁宣欲去强宗夫岂晋卿之所愿必有以其谋驰告季氏者归父未及返命鲁宣忽焉告终岂罪之盈而天讨及之邪抑谋之泄而为其下所先也季氏不以君薨为戚肆出悖言追仇旣徃首逐其腹心用事之臣此时此心犯上作乱何所不为春秋于公薨之后继书归父奔齐所以着季氏不臣之迹其防微矣自兹以降政在强家鲁君不复能君祸端乱本实肇于此时彼簒人之国季氏亦窃其国出尔反尔尚复谁尤春秋之书之所以致乱贼之讨垂将来之戒云


　　春秋集传详説卷十六
<经部,春秋类,春秋集传详说>
　　钦定四库全书
　　春秋集传详説卷十七　　宋　家铉翁　撰成公上【名黑肱宣公子鲁世家以为穆姜子疏疑其非定王十七年立是岁晋景十年】
　　元年春王正月公即位
　　二月辛酉葬我君宣公
　　无冰
　　此夏正之二月当荐冰而无冰是以书讥冰政不举而废礼也月令仲春之月鲜羔开冰先荐寝庙诗豳风七月二之日凿冰冲冲谓十二月取冰三之日纳于凌隂谓正月藏冰四之日其蚤献羔祭韭谓二月开冰春秋书无冰者三而皆在正月以冰政不举藏冰荐冰之月而无冰故书以讥之或指此为周正之二月非也
　　三月作丘甲
　　此讥成公初政之悖谬也国君即位之始轻变先王制度求多于民此春秋所为讥也丘甲之説三传不同公谷谓古者士农工商各有其业甲非人人所得而为也今课丘民自为之甲非正也此説似未得经意杜氏谓古者四丘为甸甸出甲士三人步卒七十二人今鲁使一丘之人而出一甸之甲是以讥虽粗释丘甲之义而一丘之人岂能出一甸之甲成公虽未有知其用事者求多于民亦未至若是之甚也案周礼及司马法九夫为井四井为邑四邑为丘四丘为甸五百七十六夫共出甲士三人步卒七十二人今作丘甲云者使每丘而出一甲云尔每丘而出一甲则一甸而出四甲视旧増多一甲庶乎其可行如杜氏之説使丘出甸赋四邑十六井百四十四夫而出三甲是一甸而出甲士十有二人视旧増多三倍断乎难行只如前説每丘出一甲庶得丘甲之义盖古者自邑而丘赋以马牛自丘而甸乃赋以甲今丘出一甲是每乗増甲士一人古兵制始坏于此矣○又案司马法甸六十四井出长毂一乘马四匹牛十二头甲士三人步卒七十二人今作丘甲者牛马之数皆如旧惟每甸多増一甲耳每甸多増一甲即每乘多増一甲而李靖所以告太宗者又若不同其説谓周制一乘步卒七十二人甲士三人以二十五人为一甲凡三甲共七十五人则其释甲字之义又若与前説有异若鲁人每甸而增一甲则一甸之中共百人为兵视旧又增甲士徒兵二十五人矣杜氏谓一甸增甲士九人为十二人者尚不可行此欲增二十五人以成百人之数尤恐难行不若甸増一甲之为酌中当时所增不过如此而已诸儒有援李靖之説为言者故因讲之及哀公十二年用田赋马牛视旧顿増三倍甲士视此亦必增始作俑者其成公乎
　　夏臧孙许及晋侯盟于赤棘
