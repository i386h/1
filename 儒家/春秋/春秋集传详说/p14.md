<!-- { "loadSidebar": true } -->
　　翚者桓所与共为弑簒之人为桓谋所以定其位者乞昬于齐今而逆女岂无他人而使翚逆焉使之重自结也春秋于隠公世去翚族以正其弑君之罪于桓公世乃复称公子非録之也明其与桓共为逆也若曰翚者国之大贼而桓之私人也此春秋用法于鲁之始事后多仿此所谓不诛之诛不斥之斥特用之于鲁其防微矣○内逆女有亲迎于其国者荘也文也有以大夫逆者成也宣也有以大夫逆而公亲迎于途者此也得于礼者是为常事不书其书者皆违于礼者也
　　九月齐侯送姜氏于讙公防齐侯于讙【义已见隠二年纪裂繻逆女】谷梁曰礼送女父不下堂母不出祭门诸母兄弟不出阙门父戒之曰谨慎从尔舅之言母戒之曰谨慎从尔姑之言诸母般申言曰谨慎从尔父母之言送女逾竟非礼也或曰齐侯送女于讙非礼也公防齐侯于讙不曰古亲迎之遗意乎曰翚之往迎公固无亲迎之意及闻齐侯亲送姜氏乃遽往防于讙则公之出也为齐侯而出非为亲迎而出于礼则似是而用礼之意则非也亲迎之礼或往其国或在吾馆送于讙防于讙齐与鲁胥失之是故书
　　夫人姜氏至自齐
　　谷梁曰不言翚之以来何也公亲受之于齐侯也孙泰山曰公受姜氏于讙不以讙至者不与公受姜氏于讙也
　　冬齐侯使其弟年来聘【书弟义已见隠七年】
　　此仲年之来为致女故书杜注古者女嫁使大夫随加聘问存谦敬叙慇懃也成九年季孙行父如宋致女与此同在鲁曰致女在他国曰聘书使其弟者因隠七年而书也
　　有年
　　公羊曰有年何以书以喜书也大有年何以书亦以喜书也谷梁曰五谷皆熟为有年传注多以为春秋为年丰故书惟后汉贾逵景伯云桓恶而有年丰异之也言有非其所宜有伊川取之曰书有年纪异也人事顺于下则和气应于上桓弑君而立逆天理乱人伦天地之气为之缪戾水旱凶灾乃其宜也今乃有年故书其异宣公为弑君者所立其恶有间故大有年亦书深得圣人书有年之意公谷陋矣盖春秋二百四十二年有年大有年必不止此旧史往往悉书之圣人以其为常事削而不録特存二君之有年大有年者言有非其所宜有此所以谓之异也
　　四年春正月公狩于郎
　　左氏曰公狩于郎书时礼也杜注冬猎曰狩行三驱之礼得田狩之时故曰书时礼也周之春夏之冬田狩从夏时甚哉元凯之曲徇丘明也春秋常事不书非时及越礼而为之则书以示讥凡搜狩不书公书公皆讥此书公狩讥以夏正之春而狩狩非其时也愚于此又得夏时之一证
　　夏天王使宰渠伯纠来聘【义已见隠元年宰咺来】
　　隠元年宰咺赗仲子此宰渠伯纠来聘鲁桓惟刘原父胡文定着义为正刘氏曰春秋于大夫莫书其官至冢宰独书之以此见任之最重宰天下者莫名至纠独名之以此见责之最备周公作周礼冢宰固以赏善诛恶进贤退不肖为职今衔命下聘逆人书名所以贬也胡氏之论与此同且曰咺赗仲子纠聘桓公其事皆三纲之所系然咺独称官纠兼称爵者咺初得政未受封爵而纠则诸侯之入相者也任之重责之深于此可见或曰隠元年之责咺春秋欲以天起义故于王无责今也复责纠而不及王义何居乎曰春秋之义君有过先责其宰咺与纠居大臣之位既不能正谏又将命以出重有责也乃若荘元年王使荣叔来锡桓公命王不称天责在王也荣叔非宰故不与咺纠同其责
　　是嵗秋冬阙
　　左氏杜注曰春秋有空时而无事者今不书秋冬首月阙文也公羊何休注乃曰桓无王天子不能诛又下聘焉故阙二时以示贬论虽正或以为求经太过胡氏颇有取焉曰桓弑隠而立周天子不能正大司马九伐之法乃于四年命宰渠伯纠下聘逆人故去秋冬二时以见王不能用刑犹天道有春夏之发生而无秋冬肃杀此犹可言也又七年谷伯邓侯来朝皆书名是嵗亦阙秋冬胡氏曰桓弑隠虽方伯连帅环视而未之恤犹有望也及谷邓自逺来朝则天下诸侯莫有可望者矣故特去秋冬二时以见诸侯不能举职吁春秋编年四时具而后为年如使是嵗秋冬更有大事当书岂以一国一人之为非并削二时而不载圣人编年之书无乃阙略而不备乎此阙文也自可存而勿论
　　五年春正月甲戌己丑陈侯鲍卒
　　左氏曰陈侯疾病文公子佗杀太子免而代之是以再赴而其日不同谷梁曰春秋之义信以传信疑以传疑陈侯以甲戌之日出己丑之日得不知死之日故举二日以包也公羊怴【呼述反】也盖以狂疾出而死于道路故不得其日或曰甲戌之下有阙事似为书陈佗杀世子免而简册脱误是以聨书二日此説得之【义又见六年蔡人杀陈佗】
　　夏齐侯郑伯如纪
　　外相如不书此何以书贬也案左氏齐侯郑伯朝纪欲以袭之纪人知之无功此齐人灭纪初见于经者也春秋有复仇之义齐于纪有累世之仇义不容已而加之以兵固礼教之所许今为盗窃之谋而潜师以袭人国是以春秋责之书齐侯郑伯如纪而盗窃之状见矣此书爵非爵也目其人而贬之也
　　天王使仍叔之子来聘
　　公羊曰仍叔之子天子之大夫也其称仍叔之子讥父老子代从政也左氏曰弱也杜注仍叔天子之大夫称仍叔之子本于父字幼弱之辞也周衰卿大夫世其官必父死而子继今仍叔子武氏子皆及其父之尚存而代居父处大臣耽宠固位惟恐失之欲及其尚存而见子孙之贵此春秋所以特书某之子来聘讥其父以及其子也或曰春秋比事之书每比事以见意去年书宰纠来聘名之所以贬也今兹书仍叔之子来聘不名亦所以贬也贵者以书名为贬少且贱者以不名为贬皆所以着其奨逆之罪也臣弑其君弟贼其兄王不能讨又从而奨之以一聘为未足复再聘焉故春秋于贵者则名之于贱者则微之以深致其意其论据正而无凿故并録之
　　陈桓公
　　城祝丘
　　夏而城非时也故书
　　秋蔡人卫人陈人从王伐郑
　　此王师伐郑不书王师伐郑为王讳也何讳讳败也败绩于茅戎不讳此而讳之何也茅戎外域败王师不足为讳郑诸侯姬姓之国也以其兵侵犯王略叛也王讨叛而不能胜反为所败此王室之一大变春秋是以变文书三国从王伐郑存君臣之义以示天下后世亦襃三国之能以师从王也襃三国之从王所以责齐宋鲁大国之不能从王者也胡氏谓王夺郑伯政而怒其不朝以诸侯伐焉非天讨故不称天愚考当时之事桓王伐郑亦有不容己者自周室之东诸侯不禀王命者有之而未有叛王者也郑庄以周人畀虢公政命祭足帅师取成周之麦禾以人臣而称兵犯上不曰叛可乎左氏谓郑不朝王王怒而伐之舎其大罪举其小愆故读史者类以桓王不当轻于伐郑不思称兵犯上非特一不朝再不朝而可略未可专咎王而恕郑也然王不称天不得谓之非讥讥王失驭臣之柄以致诸侯之叛又不能于师以是取败以是而讥非谓郑庄无罪而不当伐也春秋诛乱贼之书岂有不责臣子而专责其君者乎
　　大雩
　　春秋常祀不书书雩皆旱而雩也月令仲夏大雩帝用盛乐常雩也周官旱暵则舞雩旱而雩也左氏所谓龙见而雩者常雩也春秋所书雩二十有一皆旱雩也夫岂以龙见为拘讥不时乎公羊曰书雩则旱见书旱则雩不见其説是矣但春秋书法每变文以示异凡祀郊则言郊禘则言禘不以大言惟雩则书大雩盖大雩帝天子事也雩山川百神诸侯事也鲁既僭郊禘因亦僭而雩帝是故书大以讥之耳或曰郊禘亦僭何以不书大曰郊禘一而巳矣故不言大若雩则诸侯之雩与天子之雩为礼各异是故书大以讥其僭耳【义已见僖十一年】
　　螽
　　书大雩见其旱也继雩而书螽见旱蝗之并作也
　　冬州公如曹
　　六年春正月寔来
　　周制唯二王之后封公今州公以公爵书説者谓外诸侯入为三公者虞公虢公之类是也左传谓淳于公如曹度其国危遂不复明年来鲁春秋书寔来谓其始如曹末乃自曹适鲁闵其失国亦所以责之也夫以外诸侯入备王国之大臣外侮侵陵不能自存当请于王思所以为圗存之计势穷理极死之可也今奔曹适鲁擅去其封守托身于诸侯之国春秋书公书如曹又书寔来皆所以责州公而着人臣为天子守四封之法寔来二字传记中尽多有之成二年传王曰所使来抚予一人而巩伯寔来者乃当时人之常言似不必过求或以寔为州公名非也此与春秋初年书祭伯来事虽不同意实相似皆恶人臣之外交也
　　夏四月公防纪侯于郕
　　左氏曰纪来谘谋齐难也前年齐郑以盗窃之兵袭纪而弗遂因是啓衅且将大加兵于其国纪睦于鲁越境而谋公往防之义之不容巳者春秋无讥也是冬纪复来朝胡氏谓鲁桓弑君之贼人人得而讨之而纪主之以求援其何以能国然纪实危廹而有求于鲁当时诸侯之国未有能与齐为敌者惟鲁望国纪之求之亦有弗获已焉是以春秋无讥至冬而复来则不能无讥矣
　　秋八月壬午大阅
　　书大阅者其非常事所当讲者耳孙泰山谓大雩大阅禘郊雉门两观之类皆鲁之僭礼夫子脩春秋不斥言故因事而见意愚谓武备亦国事之所不可废与其他僭礼不同春秋之讥恐不在是谷梁曰盖以观妇人也时当淫姜煽艳之始鲁君以是为悦故特书以讥之谷必有所本当从之
　　蔡人杀陈佗
　　陈佗杀嗣子而自立为君再更嵗矣今死于蔡春秋书蔡人杀陈佗名以杀之讨贼之义也书蔡人杀陈陀与蔡人之能讨邻贼也臣弑其君子弑其父夫人皆得而讨前此陈人为卫讨州吁今蔡人为陈杀佗此邻国之二讨春秋所深与也治邻贼者有襃则党邻贼者在所诛斥五国之定州吁四国之成宋督齐郑之辅鲁桓宋鲁之扶郑突春秋皆深诛而痛斥之此与国之四逆所以屡形之特笔者也夫使邻国明讨贼之义与国絶辅簒之奸则乱贼何自而作虽作无以成其乱此春秋所以书也而又有所谓特笔之三罪者焉卫人杀州吁蔡人杀陈佗齐人杀无知是也彼簒国弑君列于诸侯之防或既立逾年而春秋惟以讨贼书不成其为君此皆出于圣人之特笔非因乎旧史者也故曰春秋成而乱臣贼子惧或曰三罪之诛固然矣亦有贼讨而不明正其罪者何欤曰讨贼而不正其罪不以本罪讨也齐之商人蔡之般鲁乏桓既为国人所君及其死也旷嵗歴年假手于盗贼蛮荆而后即正天讨春秋虽欲夺其爵土同之于贼有不可得也公羊云佗淫于蔡蔡人杀之左氏谓陈厉公蔡出也故蔡人杀五父而立之皆未得春秋书法之意齐田常弑其君夫子沐浴而朝告于哀公请讨之此亦为邻国讨贼之义哀公不能用异时脩春秋书法间时时见之
　　九月丁夘子同生
　　左氏公羊胥以子生为当时之盛事故圣人见之特笔吁此鲁国一大变圣人动色而书之乃以为喜有正也何不思之甚欤惟谷梁曰疑故志之时曰同乎人也范注庄公母文姜淫于齐襄人疑其非鲁桓之子故佥曰齐侯之子同于他人也谷梁此义与猗嗟序合此鲁国祸败之始桓所以弑由乎此也不然羣公何以不书子生惟此独得书乎杜注谓十一公皆无嫡夫人子故子同得书以傅防左传之説然亦无明证可考愚从谷梁之説【余义见荘元年不书即位】
　　冬纪侯来朝
　　左氏纪侯来朝请王命以求成于齐公告不能是嵗夏防于郕以谘谋齐难及冬又来朝纪之求于鲁者至矣卒不能有益坐待灭亡春秋之书之责纪不能自治其国苟焉圗存责鲁不能忧人之忧急人之急坐受邻国之朝而莫之或拯也
　　七年春二月己亥焚咸丘
