<!-- { "loadSidebar": true } -->
　　庄二十五年六月辛未朔日食鼓用牲于社左传云惟正阳之月慝未作日食用币伐鼓以是月非正阳之月不当举正阳之礼则此月乃夏正之六月无疑矣至是六月甲戌朔日食传乃载太史之言以此六月为正阳之月请用币与庄二十五年所言如出两人之手以是知左传杂引诸说初无一定之论后人惑于左氏不根之言而废春秋经世之法此病甚大不可以莫之辨也盖春秋自中世以后平桓僖而降王政益坏厯纪废缺积不颁朔于诸侯夏国之人莫知适从如綘老之年虢童之謡与今兹鲁太史叔孙昭子季孙意如各执一説莫能相下由厯纪坏乱闰法不修时序纷错有以使之然尔太史氏既知过分而未至为正阳之月则正阳当在首夏今乃指其所谓秋者为夏四时可屡变乎四时可变何分至之有哉此一节左氏之子孙门人假异説以符合隐元年书周正之误诬矣
　　秋郯子来朝【郯己氏少皥之后】
　　传言郯子来朝叔孙昭子问以少皥氏鸟名官何故郯子曰吾祖也我知之黄帝以云纪炎帝以火纪共工以水纪太皥以龙纪少皥以凤纪自颛顼以来乃为民师而命以民事仲尼闻之见于郯子而学焉告人曰天子失官学在四夷按孔子之意不过谓当时言周鲁俱衰典章阙坏而逺方小国之君乃知前古官名之防革盖録之也所谓夷者如孟子所谓舜为东夷之人文王为西夷之人为言逺也或者遂以郯为夷国失之矣
　　八月晋荀吴帅师灭陆浑之戎
　　胡文定曰林父之于潞氏士防之于甲氏荀吴之于陆浑皆灭之也而林父士防称人荀吴举其名氏何哉内外当别陆浑密迩王室非所以别内外荀吴灭之与辟土服逺以图富强者异以为春秋无贬愚以为书名氏书灭谓之非贬不可僖二十五年秦晋迁陆浑之戎于伊川盖以二强国之力廹而迁之非戎人侵犯王略自外而窃居于内也先是楚伐陆浑春秋谓其侵逼王畿书以恶之陆浑甚防寄迹内地厯嵗滋久不闻为王室患而荀吴忽用诈计谬言有事于雒而袭灭其国惨矣若谓其贰于楚则中国诸侯莫不皆贰晋实使之何独于陆浑而有伐盖晋之为政者利其富饶袭而取之春秋所深恶也赵木讷更云荀吴有肃清中原之功夫凭陵中夏者楚也晋敛手下气而不敢问乃以灭陆浑为肃清中原不亦诬乎或曰则将存之乎曰徙而逺之不使近王畿其可矣灭无罪之国焉得无贬
　　冬有星孛于大辰
　　公羊曰彗也其言于大辰何在大辰也大辰者何大火也大火为大辰伐为大辰北辰亦为大辰何以书记异也左传曰孛于大辰西及汉北辰者是为天极天之中也帝座居之妖气孛辰为变大矣若为心为伐亦除旧布新之象申湏梓慎裨灶以为兆诸侯之火灾其言虽中亦巧发善亿未为真知天者也后五年王室乱刘单立王猛尹召以子朝簒或是其应
　　楚人及吴战于长岸
　　谷梁曰进楚子故曰战此以书一人字之故谓春秋进楚殆不然欤吴之书吴楚之书人有自来矣非始进始贬于此日也吴之志常在于辅翊中国楚之志常在于凭陵诸夏春秋毎有取于吴为中国而録之耳今战于长岸传以为吴伐楚大败不书败録其向内之心也以其为兵首故书吴
　　十有八年春王三月曹伯湏卒
　　夏五月壬午宋卫陈郑灾
　　公羊曰异其同日俱灾也外异不书此何以书为天下记异也愚谓火灾未足为孛之应也当时知天象者以星孛之后继之四国之火往往傅防而为之説岂知星孛之应逺者十年近者数嵗示人以象使之知所警惧安可指一事之偶应而遂谓上天谴告止于是而已哉是时诸夏乱亡已兆世卿强族胁制其上胥为不轨周室寖微大乱将作春秋降为战国此其兆也夫岂四国火灾之谓欤申湏梓慎裨灶之言在后世则为防将使人主以火灾塞天变无复恐惧修省之实矣
　　六月邾人入鄅【并见下宋伐邾】
　　秋葬曹平公
　　冬许迁于白羽
　　成十五年许迁于叶是后以叶为都昭九年迁于夷传又谓楚灵尝徙之于荆平王复之为叶今又迁白羽盖五迁矣昔齐桓公迁邢及衞不惟迁之而又有以存之衞文公亦能勤俭苦节以自强其国至是犹存今许五迁而国益危传谓叶为楚地楚人以晋郑方睦恐以是召冦廹而迁之自是又迁容城不二十年许为郑所灭楚固大不义许弃中国而从于楚卒以是亡其亦有以自取矣
　　十有九年春宋公伐邾
　　凡书爵而书侵伐者多贬此继邾人入鄅而书宋公伐邾则与宋公之能讨有罪也是时晋已失霸强陵弱大侵小莫之或禁邾蕞尔小国间鄅人之不备袭入其国执其君据有其土晋不能治而宋治之伐邾尽归鄅俘春秋以是故襃
　　夏五月戊辰许世子止弑其君买
　　赵盾之弑其君许世子止之弑其父传者比而言之事实霄壤黒白之不同也盾秉政穿弑灵公盾亡不越境反不讨贼史臣归其罪于盾宜也若许止则异于是父非不慈于其子子非失爱于其父非若楚商蔡般逞废黜之憾而成滔天之恶也而春秋何至加以弑君之罪乎圣人秉法至公而存心忠厚一不尝药而遂坐以弑君之罪必无是也欧阳子尝论及斯事以操刃而杀与不躬进药进而不尝三者坐当殊科深有疑于传家之说而胡文定不以为然愚谓圣人之修春秋多因旧史之所已书而加以笔削赵盾许世子之弑盖皆旧史已书圣人因之而不改所以垂法于后世也有如许止之事意当时有疑其为弑者鲁史得之传闻着之于防圣人修经因旧史而不之革使夫为人臣为人子者谨于视膳尝药之事不敢以易心临之所以垂事亲之法夫岂谓不尝药者可坐以弑君之罪乎是故书弑于前复书葬于后公羊曰书弑是君子之听止也书葬是君子之赦止也春秋之法贼不讨不书葬今书弑书葬明止本无弑罪因侍疾不谨以陷于大恶公羊两言尽之矣若夫孟子所谓兼爱之无父为我之无君此以言异端之学末流之弊必至于此胡氏持以证春秋用法之意其不得同欤盖传所谓春秋无将将而必诛者为其有欲弑之心而其事未成如公子牙庆父之所为是其事也夫岂非弑而目之曰弑如后儒之拟议春秋者乎盖鲁史官因一时之传闻加止以弑君之罪是时夫子年已长得之亲见闻既因鲁史而书弑于前复以身所见闻而书葬于后皆所以垂训示后与赵盾弑君大不可同日语矣胡氏解春秋每每拈起意诛二字谓止有忽君父之心以为簒弑之萌故加以大恶而不得辞此鞅斯腹诽之诛流毒至于汉而未已其非春秋垂训之本防与苏颍濵又引律文和御药不如法者死此必非尧舜三代之法尤不可以证春秋学者于欧阳公之言胡文定苏颍濵之説愿加深思以求圣人之意
　　己卯地震
　　秋齐髙发帅师伐莒
　　冬葬许悼公
　　义已见上谷梁释书葬之义曰许世子止不知尝药累及许君其意谓不授子以师傅使不知尝药之义故累及之此论虽正然春秋所以书弑书葬如公羊之说而已矣或曰蔡般之弑景与许止之弑悼皆书葬同乎否乎曰其弑异其葬乌得而同
　　二十年春王正月
　　夏曹公孙防自鄸出奔宋
　　公羊曰奔未有言自者此其言自何畔也畔则曷不言其畔为公子喜时之后讳也【喜时即子臧】君子之善善也长恶恶也短恶恶止其身善善及子孙贤者子孙故君子为之讳刘原父以防为待放古者大夫有罪待放于其境三年君赐之环则还赐之玦则去防盖待放而非叛也公羊善善及子孙恶恶止其身有益于世敎然施之于叛者则恐未然当从刘氏之说防盖待放于鄸君不复之而奔贤于臧武仲之据防以求为后于鲁是故春秋録之
　　秋盗杀卫侯之兄絷【絷则公孟义初见隠七年齐侯使其弟来聘】
　　旧说盗贱者也襄十年盗杀郑公子騑公子发盗则尉止之徒皆贱者故以盗书今杀絷者齐豹等辈豹为司冦位从大夫而亦书盗贱之也左传谓齐豹求名而不得以为豹欲求不畏强御之名为众人除害而以身当之春秋不与之以名是故书盗愚以当时之事而观豹实怒公孟之夺其官邑率羣失职之人起而为乱杀絷逐君彼自快其私怒耳何名之求哉此旧说也胡文定以春秋归狱宗鲁是以书盗其义精当从之宗鲁者始因齐豹而事公孟豹将作乱语宗鲁使之先去宗鲁不能去亦不以告其主既而乃与公孟俱死于齐豹之难彼自谓忠于絷信于豹而于二者皆失之知公孟之恶而事之不能早去耽禄也闻齐豹将作乱而不以告其主不忠也虽与公孟俱死而死不足録所谓求名而不得者也琴张闻其死欲往吊之夫子语之曰齐豹之盗孟絷之贼汝何吊焉盖齐豹犯上作乱之罪显而易见宗鲁食奸受乱之罪微而难见曰齐豹之盗孟絷之贼犹言齐豹所以为盗孟絷所以见贼杀皆宗鲁之为豹不足诛而宗鲁深可诛胡氏之说有得于圣人之意传注不能及此矣絷者衞侯之母兄以疾故不得立预闻国政怙权而召乱以是杀身书衞侯之兄讥衞侯不能闲制其兄使之预于国政絷见杀衞侯几以是失国絷不足责其责在衞侯
　　冬十月宋华亥向宁华定出奔陈
　　案左传宋元公无信多私而恶华向三大夫谋曰亡愈于死先诸乃诱羣公子尽杀之公如华氏请弗许遂劫公取太子及母弟以为质公亦质华向之子已而讨之华向奔陈春秋书三卿同日而奔不惟诛华向其君亦有责焉耳华氏自督以来世为乱族鲍之簒弑诸华之力居多挟功专横党与盘错虎视中国蓄谋在乱宋君又以无信多私啓之致三叛同日而作幸而讨之克华向俱奔而公又入多僚之谗将加诛于无罪者致诸华内外合势以叛春秋先书三卿出奔着君臣之俱失道及华向入于南里始以叛书
　　十有一月辛卯蔡侯庐卒
　　二十有一年春王三月葬蔡平公
　　夏晋侯使士鞅来聘
　　宋华亥向宁华定自陈入于宋南里以叛
　　春秋未尝加人以叛逆之罪至卫孙林父之入戚始以叛书华向继之自是始有书叛者书入书叛诛奸之极典春秋不轻用也华亥向宁华定首祸于国讨而奔奔而复乃挟吴楚之援将以覆其宗国叛状既着春秋始以叛书若鱼石栾盈虽自外而入原其始本无欲乱之心春秋不以叛辟而加之也彼为意诛之说者欲以不叛为叛非弑为弑非圣人意也南里宋国城中之里叛者内外合势入而居之莫之能禁至于城旧鄘以为守宋其危矣前是鱼石入于彭城不书宋彭城今华向入于南里书入宋南里危宋也叛者入其腹心讨之而不克则宋为华氏有矣是故危之
　　秋七月壬午朔日有食之
　　八月乙亥叔辄卒
　　冬蔡侯朱出奔楚【谷作东义又见二十三年】
　　案左传东国者隐太子之子平侯庐之弟朱之叔楚有谗臣曰费无极取货于东国谕蔡人使出朱而立东国朱愬于楚楚子不能正也东国继往又殁焉春秋后先书之闵蔡也谷梁子曰王父死焉父死焉已不能仇又从而奔之春秋书以贬其义正二传不能及
　　公如晋至河乃复
　　今夏士鞅来聘叔孙为政季氏欲恶诸晋使有司以齐鲍国归费之礼为士鞅鞅怒以为卑已故公如晋复为所却明年而执叔孙皆以是故盖季氏久蓄无君之心故外交强国以胁制其上是时晋顷愈弱大夫之权愈盛鲁之强家晋之列卿比而为恶皆叔末之世也
　　二十有二年春齐侯伐莒
　　宋华亥向宁华定自宋南里出奔楚
