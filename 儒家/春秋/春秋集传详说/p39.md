<!-- { "loadSidebar": true } -->
　　或曰先蔑奔秦不书出奔以其自外而奔故欤曰否先蔑自秦先归赵盾变计立灵公廼使先蔑与已俱将兵御秦欲示秦人以不疑且将袭之先蔑不义其所为且惧晋君他日以逆雍为罪廼犯难而奔秦春秋悯其为盾所诈无可出之罪故不例之于出
　　狄侵我西鄙
　　秋八月公会诸侯晋大夫盟于扈
　　此晋灵初立赵盾秉政始会盟诸侯也前此垂陇之会序诸侯而别士縠于其末贬晋襄以大夫而会诸侯也今此公防诸侯齐宋衞陈郑许曹八国之君皆在而赵盾以晋卿而董盟僭也春秋所以不序诸侯而曰公会诸侯晋大夫者抑赵盾之僭也盾内专废置威行国中外合诸侯以为此盟几以君位自居诸侯之与大夫分守截然故春秋书诸侯晋大夫以辨君臣之分盾不著名抑盾也或曰是时晋灵方在襁褓故盾以上卿而尸其事其不可欤曰盾以上卿而主盟当合诸侯之大夫共为此盟今八国之君来会而盾以晋卿临之臣不可以伉君故书晋大夫
　　冬徐伐莒
　　公羊以为春秋狄徐初见僖十五年然齐桓之季年书齐人徐人伐英氏不皆狄也
　　公孙敖如莒涖盟
　　八年春王正月
　　夏四月
　　秋八月戊申天王崩【襄王也顷王立】
　　冬十月壬午公子遂会晋赵盾盟于衡雍
　　王崩至是累月鲁文不奔王丧复不遣大夫修赙问之礼而以常事使公子遂防晋大夫不共王丧而谄于事强国之大夫不臣也自此以下再三书皆以是贬左传以为扈之盟公后至晋人来讨公子遂复为此会愚谓扈之盟春秋既书公防诸侯晋大夫盟矣谓公不得与盟不可也今而公子遂复为此盟此自为其私计耳鲁大夫缔交强国之卿以专鲁国而抗其君自公子遂始春秋不与也
　　乙酉公子遂防雒戎盟于暴【义已见庄十九年】
　　左传谓春秋襃遂之盟戎以为出疆能利其国愚以为春秋着遂之专再书其名罪之非与之也防于衡雍犹有君命会雒戎而为盟则专也文公不君惰于为政权移臣下公子遂外交大国挟援以专鲁既防赵盾遂盟雒戎犯上作乱渐不可长春秋比事而书为鲁国隐忧孰云其襃乎木讷谓遂之迹虽专实有功于鲁以为春秋与其遂会误矣庄十九年公子结媵陈人之妇闻齐宋将伐鲁遂专与之盟犹曰出疆之义此雒戎不闻为鲁之患而遂与之盟是之谓外交也盖春秋防微杜渐联书二会再书遂名所以垂法于后何善之有哉
　　公孙敖如京师不至而复丙戌奔莒
　　王之丧鲁侯不能躬徃预哭临使其臣徃又不能选择而使廼俾淫乱之人衔命如京师不至而奔以从于淫敖之罪固当诛鲁侯亦有责焉襄王于僖公母子之丧拳拳用情王人将命者络绎于道而鲁侯于天王之丧漫不加意国中岂无一介臣可使而以淫大夫尸其事敖当诛文公当削春秋书法见矣
　　螽
　　宋人杀其大夫司马宋司城来奔【初见七年夏四月】
　　此宋人再为乱杀君之大夫司马律以春秋之法当书盗杀大夫司马縁宋襄夫人预于乱是以书宋人杀其大夫司马不著名者左氏以为众故不悉书刘原父以为称官者不能其官此说是也大夫司马司城皆国之柄臣穆襄之族连嵗怙乱固昭公有以致之然尝杀大夫而免于讨为大夫司马司城者当思所以为防患之计乃置之弗戒彼负罪自疑乗衅再作大夫司马死司城来奔朝廷为之一空由昭公信任非人荡意诸公子卬等辈以私昵宠臣布在列位既不能虑患于平日复不能制变于临时虽握节以死委节以奔而其不胜任甚矣是故春秋不与之以死莭死者奔者皆书官而不书名其义明白而易见也吕氏廼云其人他无可称独死其官为可録是以书官不书名于义未通胡文定曰公子卬荡意诸皆以官举者见主兵者不能其官至于见杀守土者不能其官至于出奔而其君卒亦遇弑无臣焉耳此说为正与原父同
　　九年春毛伯来求金
　　公羊曰毛伯不称使天子当丧未君也逾年矣何以谓之未君即位矣而未称王也以诸侯逾年即位亦知天子之逾年即位以天子三年然后称王亦知诸侯于其封内三年称子也逾年称公矣则曷为三年称子縁臣民之心不可一日无君縁终始之义一年不可二君不可旷年无君縁子之心则三年不忍当也愚读鲁论三年无改于父之道诸说不同皆未得其当及读公羊春秋传而得其说三年无改于父之道者称子之义也君薨太子立既为君矣而犹称子于其国中既葬而后称爵以子道终丧不忍代君所以为孝也推其不忍代君之心则事死如生丧亡若存而其为孝无所不在矣是时襄王未葬故毛伯不称使求金非特责周王有大丧诸侯不致赙天子使人求金诸侯之罪大矣与求赙之意同
　　夫人姜氏如齐【义并见至自齐】
　　二月叔孙得臣如京师辛丑葬襄王【义初见隐三年】
　　春秋十有四王书葬者六王诸说不同愚既着其义于隐三年矣不书葬者讥不反葬旧京不成其葬也书葬讥失礼也或以缓葬讥或以速葬讥惟襄王之葬所以书专为责鲁故僖之丧成风之丧王用礼于鲁甚勤今王崩文公不能躬徃预哭临遣淫大夫又不能成礼今而葬复以命得臣春秋书叔孙得臣如京师葬襄王贬也或谓万乗之国至众封疆之守至重天王之丧诸侯不得越竟而奔是大不然鲁尚奔齐晋楚之丧且防其葬岂有王丧而不能躬会之理而况王礼用其厚鲁礼从其薄是重可责焉耳
　　晋人杀其大夫先都【义并见杀士縠箕郑父】
　　三月夫人姜氏至自齐
　　或曰夫人归寜常事也先是书出不书至今曷为书至曰以正夫人之体也姜氏始归于鲁不氏不以夫人至贬也今归寜于齐书夫人姜氏如齐又书夫人姜氏至自齐始正其夫人之体系之以氏既贬之于前复正之于后皆所以垂法也夫人与国君俪体其出其至皆书者辨上下之分示众妾不与夫人等因归寜而见义非为归寜而得书也文公无正家之法强臣僭妾比而为奸庶子夺嫡有萌而君不悟春秋特书以正之
　　晋人杀其大夫士縠及箕郑父
　　阳处父为乱臣所杀春秋书晋杀其大夫阳处父先都等以作乱而诛春秋书晋人杀其大夫先都士縠及箕郑父书法虽不同然皆主于抑强臣扶弱主不与赵盾以专杀也案左传晋襄公将登箕郑父先都而使士縠梁益耳将中军先克曰狐赵之勲不可废也从之故箕郑父先都士縠为乱而杀先克三人之罪固无所逃而先克党于强宗亦有以致之也狐赵氏自文公之伯父子相踵得君用事羣臣孰有出其右者而先克不惟贤是举必曰狐赵党强宗也狐氏既以作乱逐赵氏遂柄晋国擅废立专生杀灵公卒以弑死正由羣下附从党与众盛之故而赵盾徳先克之扬已为之讨贼据传凡杀五人是五人者信有罪而盾杀之则私也论者以一大夫之死而杀五大夫赵盾之用刑亦颇矣是故称人以杀不去其官箕郑父书及言其滥也
　　楚人伐郑公子遂会晋人宋人衞人许人救郑
　　左传范山言于楚子曰晋君少不在诸侯北方可图也楚子师于狼渊以伐郑郑及楚平公子遂会晋赵盾宋华耦衞孔达许大夫救郑不及楚师卿不书缓也以惩不恪论者谓书救未有不善此则书救而讥之也赵盾与诸侯之大夫并称人所以讥也楚自庄公之中世入侵蔡郑渐有凭陵诸夏之心齐桓遏其方张之萌晋文扑其燎原之熖中国以尊王室以安文公虽殁楚人犹不敢防视及赵盾秉政自为怙权之计不复以图伯安夏为己任范山觇知其无能有为首劝楚商兴狼渊之师其志不在小而盾也徐合诸侯之大夫具文徃救无及于事威望顿挫不数年间诸侯皆服从于楚而晋之霸业隳矣文公以救宋而兴赵盾以缓于救郑而屈春秋人四国贬其救之缓也赵盾何以辞责
　　夏狄侵齐
　　秋八月曹伯襄卒
　　九月癸酉地震
　　谷梁曰地不震者也震故谨而日之也疏引周语伯阳父曰阳伏而不能出阴廹而不能烝于是以有地震孔晁云阳气伏于阴下见廹于阴故不能升以至于地动是地道安静以动为异也此数语论地震最为明切
　　冬楚子使椒来聘【义已见庄二十三年荆人来聘】
　　或曰子谓春秋明内外之分未尝渐进楚人春秋前书荆人来聘楚人使宜申来献防今书楚子使椒来聘非渐进之乎曰否春秋于楚使之三至每书辄异者着楚人之渐盛将必为中国患也先书荆人来聘疑其所以来也继书楚人使宜申来献捷忧其遂为中国患也今书楚子使椒来聘目其君而去椒之族着楚氛之祸已廹中国之人犹有未悟者也椒去未几孟诸之田继之五国之君奔走受命仅而获免先儒以其有悔过慕义之心春秋进之悔过者顾如是乎慕义者固如是乎或有重难予者曰楚本明徳之后守其茅土世长南服子为是说无廼絶之已甚乎曰春秋所以外楚为其僭王大号有窥伺中原之心耳楚有贤君削去僭名自同于中国之诸侯共奨王室夫然后可进春秋岂终絶之哉若彼身行大不义而録其来使之小谨以是进之必不可也
　　秦人来归僖公成风之襚【义已见四年夫人风氏薨】
　　葬曹共公

　　春秋集传详説卷十三
<经部,春秋类,春秋集传详说>
　　钦定四库全书
　　春秋集传详説卷十四　　宋　家铉翁　撰
　　文公下【顷王二年晋灵四年楚商臣穆王九年】
　　十年春王三月辛夘臧孙辰卒【臧文仲】
　　夏秦伐晋
　　秦伐晋春秋狄之论者疑贬秦太甚以为有缺文其说是矣程子曰晋舎嫡嗣而外求君罪也既而悔之正矣秦不顾义礼是非惟以报复为事故春秋贬之也愚窃疑焉赵盾诸臣始以灵公幼弱不克负荷求君于秦其事虽非其用心未为尽非也既而背先蔑变初议立灵公犹曰吾立嫡也当以善意谕秦使之自退遽乗人之不戒而覆其军秦之受欺甚矣兴兵以报亦常情之不容己者而传又谓晋取少梁以啓之致秦人略北徴以报焉晋实不道春秋何事遽贬秦乎以为经有缺文者是也必强求其罪而贬之过矣陈止斋谓楚所以覇秦之力也自灭庸以后秦为楚役是以春秋贬之但春秋褒贬随事而见今只为伐晋而书未暇责以他事此説固善施之伐晋似乎太早
　　楚杀其大夫宜申
　　案左传宜申谋弑穆王为所杀此谋弑君也而称国以杀何哉盖穆王者商臣也负覆载所不容之罪凡楚国之人皆得而诛之而未有能讨之者宜申于楚成为弟其为此谋安知不为先君讨贼事不获成以死史遂以谋弑君书春秋原其有讨贼之心不以无将之罪罪之是故称国以杀此圣人之特笔非因乎旧史者也
　　自正月不雨至于秋七月【义见二年】
　　及苏子盟于女栗
　　苏子周卿士也今来盟于鲁王命也而不书王使公及之盟而不书公及为天王讳过亦为鲁讳恶也诸侯盟于王庭旅盟也天子上公出盟诸侯莅之而不与之偕盟也此乃名分之所系未闻王遣使出盟诸侯者也今顷王即位诸侯莫有朝京师者王命苏子来盟文公倘知事君之道当躬拜王命之辱辞不敢盟朝于京师而请职事焉可也今及苏子盟于女栗不共甚矣春秋讳王不称略公不书虽为鲁讳恶而贬鲁之义亦在其间矣或疑苏子外交恐不然外交者如祭伯来是也何以盟为苏子本畿内诸侯国于温为狄所灭奔卫王复之于周乃流离困踬之人何有于外交此实奉王命而来耳
　　冬狄侵宋
　　楚子蔡侯次于厥貉【公羊作屈貉】
