<!-- { "loadSidebar": true } -->
　　二十有二年春王正月肆大眚
　　王正月而下而书肆大眚此周肆大眚也惠王以子颓之乱播迁于栎去年春虢郑纳之以国之未靖复为虢之狩至冬而复归成周于是为肆大眚以安反侧非鲁肆眚也为谷梁之学者以为文姜罪应诛絶春秋书肆眚而后书明王法以示后世其不然欤盖春秋必有事而后为是书法未有当时无肆眚之事而创为之书者也此周眚何疑程子不以后世肆眚为然愚谓眚灾肆赦盛世之美事然亦赦其罪之可赦者耳至后世有肆大眚者焉则举天下之人与之荡涤垢瑕大布维新之治非古者眚灾宥罪之意然在后世有不得不然者矣古之为治也刑以辅教不主于杀至周衰羣后放肆杀人族人皆出乎典章之外降而秦汉之世专用重典以毒天下虽欲不赦其可得乎论者每与孔明大徳小惠之语谓赦为不然吁使当盛明之世刑罚无颇何以赦为惟乱世多淫刑故不得不赦此救仁民之要务亦与其杀不辜宁失不经之意也
　　癸丑我小君文姜
　　文姜亲弑其夫淫奔于齐恶声被于宇内律以常典有不可胜诛之罪属周天子肆大眚适当时圣人书肆眚书比事以见义言天王失讨有罪使之得以礼云耳或以为齐君请于周赦其罪而后者非也肆大眚不专为鲁也○妇人从夫之諡至于末世有自为諡荘姜定姒从夫也鲁桓之夫人文姜襄之母定姒景王之后穆后自为諡也宋共姬则又以节行彰著而独得美名者也要以从夫为正【鲁有两定姒襄之妾母自諡哀之妾母从夫諡】
　　陈人杀其公子御寇
　　左氏以御寇为太子刘氏曰以为大夫非大夫也以为世子非世子也然而书者知其为君之嫡也君之嫡虽未誓为世子未可以称世子然而巳有可以为世子之端矣故不可不重愚案春秋杀大夫公子例有三有书杀大夫者焉有书杀公子者焉有书杀其大夫公子某公孙某者焉杀大夫讥专杀也杀公子公孙讥骨肉之相残也杀大夫公子某公孙某又讥其不当使公族世其官复以罪而杀之也然此乃春秋之常法而变例则随事见焉不可执一例而求此陈人杀其公子左氏以为太子必有所本然不从目君之例则国乱无政为众人所杀非其君之罪胡氏之说得之不称世子当立而未命
　　夏五月
　　春秋年之四时虽或无事必书首月以纪时变无以仲月首时者何休谓讥荘公取讐女不可以事先祖奉四时祭祀犹五月不可以首时凿矣杜氏以为文误或曰五月之下有脱事
　　秋七月丙申及齐髙傒盟于防
　　公羊曰此齐之贵大夫曷为就吾微者而为盟也谷梁曰不书公髙傒伉也鲁人忘君父之大讐请昏于讐国齐既许之而使髙傒为之先要鲁以盟其傲鲁也亦甚矣春秋之书之责齐也虽为鲁讳亦责鲁也以下文书公如齐纳币见春秋之责鲁深矣夫讐国以傲而加我不惟不怒反更屈千乘之尊与其臣伉盟又躬如齐纳币彼固无所恤春秋为之讳之乃所以存其羞恶之心而垂法于后焉耳或曰文二年及晋处父盟与此同否曰其事虽同其伉不同彼时公身在晋晋君不与公盟使其臣及公盟故春秋深责晋人之无状去处父族以示贬此则齐鲁均责焉耳盖讳之中而有权度存焉不可以一律观也又有诸侯之大夫来鲁涖盟及鲁大夫与诸侯为盟者不皆为伉必如处父髙傒而后为伉耳要当随事而观以求圣人之意
　　冬公如齐纳币
　　凡纳币不书此所以书母丧未再期请昏于齐又弃宗社之重往从讐女为淫是故书以讥之不一讥也是行公羊子目为陈佗其乱常无别有不可道者矣或曰鲁与齐既为防盟春秋无责今而通昏不亦可乎曰主夏盟者齐桓也今纳币而请昏者齐襄之女讐女也盟讐人之弟犹曰为其霸也诸侯皆在不得不与于盟娶妻岂无他族必讐女而后娶其何以奉粢盛入先君之庙乎吁文姜亲弑鲁桓罪未讨而死今桓之子娶姜之侄蹈覆辙而不以为戒其愚不仁亦甚矣厥后哀姜通于共仲般以是死闵以是弑皆迹文姜之所为荘公实有以致之自作孽不可活岂不信哉

　　春秋集传详説卷六
<经部,春秋类,春秋集传详说>
　　钦定四库全书
　　春秋集传详説卷七　　　宋　家铉翁　撰
　　荘公下【惠王六年齐桓公十五年】
　　二十三年春公至自齐
　　公羊于其纳币也曰纳币不书此何以书亲纳币非礼也及是又曰桓之盟不致此何以致危之也何危尔公一陈佗也何休注公之纳币实以为淫不讥丧娶而讥纳币举淫为重也又曰公如齐淫与陈佗相似故危之公羊之説必有所授纳币犹曰为强国屈观社则淫矣父没于齐而子不戒其不为陈佗者幸而免耳是以再出而再至
　　祭叔来聘
　　隠元年祭伯来非王命也是以讥其外交此祭叔之来书来聘必有使之来者非王使之而谁使与祭伯之来辞若同而义则异何休以为不与天子下聘淫人近之矣鲁荘春而如齐纳币自齐来返夏又如齐观社中间祭叔下聘威顔咫尺如在其上而彼不知怍也春秋以淫人之辱王命是故不书王使若祭叔之自来与
　　夏公如齐观社公至自齐
　　谷梁以是行为尸女尸之云者盛其车华其服炫惑妇人而蛊其心要其从已是之谓无别春秋书以责之纳币未几而以观社再出此诲淫也濡染其母霑渍厥舅有自来矣使桓公管子伸其霸讨执而归之周孰曰不然桓亦弗克自检其能以此律人乎公羊谓鲁荘之为陈佗殆有深意
　　荆人来聘
　　荆始书人为公谷之学者皆以为春秋因其慕义来聘进之而书人愚以为春秋之外楚为其僭王大号而外之非无其事而直鄙逺之也况自比嵗入蔡侵郑渐肆凭陵春秋忧之方深必不以其一来聘于鲁遂进之同于中国之诸侯此説其未然欤且春秋之待楚乃帝王待要荒之道叛而威之服而柔之内外之辨截乎其不相干未闻进要荒于侯甸而紊内外之辨者也是聘也杜元凯谓不书荆子使某来聘者君臣同辞始通未成其为礼也乃若书荆书楚书楚人书楚子毎书輙异者着其渐盛与中国争衡非进之也圣人固乐于与人为善楚方凭陵诸夏无一善之可録以为春秋进之殆不然也【义又见僖元年楚人伐郑文九年楚子使椒来聘】
　　公及齐侯遇于谷
　　自入春秋诸侯有遇礼略去繁文共图国政遇之善者也今鲁荘之为此遇继纳币观社而书着其急于得偶而求之惟恐其未至也说者谓谷之遇齐人要鲁以盟而后与之为昏故是嵗冬复为扈之盟明年乃以姜氏归孟子谓无羞恶之心非人也其荘公之谓欤或曰如强弱弗敌何曰齐桓之始入柯之未盟鲁未尝一往防齐亦无责乎鲁意者齐桓犹知义之所在念其父讐未雪而不敢责之以常人之礼及髙傒来盟以大夫伉君公反因是而纳币以请昏焉齐人愈傲而公愈卑自是受欺于齐益甚盖有以自取矣
　　萧叔朝公
　　谷梁曰萧叔微国之君未爵命者其不言来于外也朝于庙正也于外非正也萧叔本来朝于鲁因公为谷之遇就而朝焉朝者受者皆非也鲁荘皇皇乎艳治之求何暇问礼春秋书之责之也
　　秋丹桓宫楹【义并见下桓宫桷】
　　冬十有一月曹伯射姑卒
　　十有二月甲寅公防齐侯盟于扈【义见上谷之遇】
　　二十有四年春王三月桓宫桷
　　鸟兽知有母而不知有父人知有父而复防其父之从出而知有祖焉有曽焉有髙焉又防其祖曽髙之所从出而有始祖焉皆为之庙以祀之圣人因为之制宗庙祀享之礼自天子至诸侯公卿大夫士隆杀有等夫然后尽于礼不以逾礼而为荣也不以僭礼而为孝也今荘公忘父之讐徇母之欲娶讐女以为夫人知有母而不知有父既又自知其非丹桓宫之楹而其桷欲以盖其无父之愧不思庙有常制独丹桓宫之楹而其桷是悖礼也以悖礼施之亲庙不足以荣其亲适足以悖其祖知有母而不知有父无父也隆于其父而薄于其祖无祖也无父无祖禽兽之道也是以春秋书丹桓宫楹刻桓宫桷以见五庙并列而桓庙独以丹饰以着荘公无祖之罪欲救无父之过而无祖矣
　　曹荘公
　　夏公如齐逆女秋公至自齐八月丁丑夫人姜氏入谷梁曰亲迎常事也不志此其志不正其亲迎于齐也秋公至自齐先至非正也八月丁丑夫人姜氏入入者内弗受也宗庙弗受也娶讐人子弟以荐舎于前其义不可受也谷梁得之矣夫亲迎礼也鲁荘亲迎讐国则礼之悖也公与夫人偕至而见于庙礼也今公以七月至而夫人姜氏八月乃入倡而不和行而不随则礼之悖也自纳币于始至用币于卒春秋备书以责之彼愚妇人何责哉彼鲁荘亦何责哉实备书以责齐桓也桓为盟主方将秉法以示诸夏谓鲁荘不当请昏襄女则明义以斥絶之孰曰不然苟欲镇抚鲁国而许之以昏则当谨于用礼饬齐女以行妇道毋使为二国羞今也不然纳币未几要以观社观社未几而有谷之遇扈之盟最后逆女姜乃不与公偕归是孰使之然哉不责之齐桓而谁责之哉及哀姜骄淫不妇通于二叔以害两君然后取而戮之亦云晩矣愚故谓春秋有责齐桓也
　　戊寅大夫宗妇觌用币
　　不书入而见于庙书大夫宗妇觌用币何哉入而见于庙者常也大夫宗妇觌而用币者非礼之常盖失礼也或谓其娶讐女而归不敢以见于庙彼丹楹桷崇奢丽以夸示讐女何以能知愧而不使见于庙乎谷梁之云谓宗庙有弗受焉尔礼夫人至大夫有见礼今书失礼则以大夫宗妇之俱见俱用币而讥其无别耳御孙以男女同贽为无别不但用贽之无别俱觌尤为不可盖宗妇者大夫之妻与大夫俱见春秋所以为讥也
　　大水
　　冬戎侵曹曹羁出奔陈赤归于曹
　　公羊以羁为曹大夫戎来侵谏于君母自敌三谏不从而去考之经似不然也贾逵谓羁是曹君赤乃戎之外孙戎侵曹逐羁而立赤必有所本今从之先君既而不称爵者微弱不能自定故也刘氏意林曹羁出奔陈赤归于曹赤之为赤与郑突无以异突因宋赤因戎皆夺其君然而春秋一贬之无上下之异者春秋治治不治乱者也使郑忽曹羁事亲而孝为上而礼在丧而哀将事而恭大夫顺之国人信之虽有宋戎之众突赤之孽何縁而起刘氏之论正矣然谓春秋一贬之无上下之异者似未然也忽与羁皆系之于国以其为当立者也突挟乱臣赤挟戎皆去其公子之号所以诛也
　　郭公
　　公谷以为郭国之君名赤外归于曹其义不通先儒引齐桓问郭何以亡父老对善善不能用恶恶不能去是以亡事与时实相近然必有阙误不容强通
　　二十有五年春陈侯使女叔来聘
　　左氏曰始结陈好也嘉之故不名注曰原仲季友之旧也季友相鲁女叔相陈二人有旧故春而女叔来聘冬而季友报聘以为交聘之始故书然前此诸侯使之来鲁未必无报聘而春秋皆略之不书今女叔之来季友之往独得书者着人臣无外交原季以私相善之故而假公聘以为私防其后又以原仲而出于朋友之道则尽于人臣之义则非春秋防微杜渐故不与也然原仲女叔为名为字有不容辨以是为襃贬则凿矣【义又见二十七年季友如陈原仲】
　　夏五月癸丑卫侯朔卒
　　朔以簒兄而立既为国人所逐复与叛党共败王师以返其国周之叛侯也去所以讨
　　六月辛未朔日有食之鼓用牲于社
