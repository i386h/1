<!-- { "loadSidebar": true } -->
　　钦定四库全书　　　　经部五
　　春秋集传详説目録　　春秋类
　　卷首
　　序
　　纲领
　　卷一
　　隠公上
　　卷二
　　隠公下
　　卷三
　　桓公上
　　卷四
　　桓公下
　　卷五
　　庄公上
　　卷六
　　庄公中
　　卷七
　　庄公下
　　卷八
　　闵公
　　卷九
　　僖公一
　　卷十
　　僖公二
　　卷十一
　　僖公三
　　卷十二
　　僖公四
　　卷十三
　　文公上
　　卷十四
　　文公下
　　卷十五
　　宣公上
　　卷十六
　　宣公下
　　卷十七
　　成公上
　　卷十八
　　成公下
　　卷十九
　　襄公一
　　卷二十
　　襄公二
　　卷二十一
　　襄公三
　　卷二十二
　　襄公四
　　卷二十三
　　昭公一
　　卷二十四
　　昭公二
　　卷二十五
　　昭公三
　　卷二十六
　　昭公四
　　卷二十七
　　定公上
　　卷二十八
　　定公下
　　卷二十九
　　哀公上
　　卷三十
　　哀公下
　　【臣】等谨按春秋详説三十卷宋家铉翁撰铉翁号则堂官至端明殿学士签书枢宻院事龚璛跋曰至元丙子宋亡以则堂先生归置诸瀛者十年成此书自瀛寄宣托于其友肃斋潘公从大藏之今考宋史本传元兵次近郊翁方为祈请使留馆中闻宋亡不食饮者数日改馆河间以春秋教授弟子则是书信为北迁以后所作矣铉翁之説以为春秋主乎垂法不主乎説事其或详或畧或书或不书大率皆予夺抑扬之所系宏纲奥旨絶出语言之外説之者要当探得圣人心法之所寓然后参稽众説而求其是故其论平正通达与废传解经袪旧説辟私论者殆不可同年语非孙复诸人所能及也况其立身本末亦宋季之铮铮者因其人而重其言则是书不可不亟録矣乾隆四十二年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　春秋集传详説原序
　　春秋非史也谓春秋为史者后儒浅见不明乎春秋者也昔夫子因鲁史脩春秋垂王法以示后世鲁史史也春秋则一王法也而岂史之谓哉陋儒曲学以史而观春秋谓其间或书或不书或书之详或书之略或小事得书大事缺书遂以此疑春秋其尤无忌惮者至目春秋为断烂朝报以此误天下后世有不可胜诛之罪由其不明圣人作经之意妄以春秋为一时记事之书也或曰春秋与晋乘楚梼杌并传皆史也子何以知其非史而为是言乎曰史者备记当时事者也春秋主乎垂法不主乎记事如僖公二十八年晋文始霸是嵗所书者皆晋事庄九年齐桓公入是嵗所书者皆齐事隠四年卫州吁弑君是嵗所书者皆卫事昭八年楚灭陈是嵗所书者皆陈事有自春徂秋止书一事者自今年秋冬迄明年春夏阅三时之乆而仅书二三事者或一事而累数十言或一事而屡书特书或着其首不及其末或有其义而无其辞大率皆予夺抑之所系而宏纲奥防絶出语言文字之外皆圣人心法之所寓夫岂史之谓哉盖晋乘楚梼杌鲁春秋史也圣人修之则为经昧者以史而求经妄加拟议如蚓蜗伏乎块壤乌知宇宙之大江海之深是盖可悯不足深责也翁早读春秋惟前辈训説是从不能自有所见中年以后阅习既乆粗若有得乃弃去旧説益求其所未至明夏时以着春秋奉天时之意本之夫子之告顔渊原托始以昭春秋诛乱贼之心本之孟子之告公都子不敢苟同诸説之己言不敢苟异先儒之成训三传之是者取焉否则参稽众説而求其是众説或尚有疑夫然后以某鄙陋所闻具列于下如是再纪犹不敢轻出示人将俟晩暮辑而成编从四方友旧更加订证防国有大难奉命起家无补于时坐荒旧学既遂北行平生片文幅书无一在者忧患困踬之乆覃思旧闻十失五六巳而自燕来瀛又为暴客所剽然以地近中原士大夫知贵经籍始得尽见春秋文字因答问以述己意卒旧业焉书成撮为纲领揭之篇端一原春秋所以托始二推明夫子行夏时之意三辨五始四评三传五明霸六以经正例凡十篇俾观者先有考于此庶知区区积年用意之所在若夫僭躐之罪则无所逃眉山后学寓古杭家翁谨书










　　钦定四库全书
　　春秋集传详说纲领　　　宋　家翁　撰
　　原春秋托始上
　　或曰黍离降于国风诗亡然后春秋作自孟子以来有是言矣然平王东迁在鲁孝公之季年厯孝逾惠至于隠而春秋始作其故何与曰是其为说多矣杜元凯以为平王东迁之始主隐公让国之贤君考乎其时而相接者此一说也近代儒先有以为天王不当下赗诸侯之妾春秋因是而始或又以为春秋为桓王而始不为平王愚以当时之事而观是数説犹未能尽得圣人之意盖让虽美徳隠公不当让而让以致召乱非圣门之所深取而赗妾特一事之失非一经所以始也以为为桓不为平尤非确论盖春秋之作所以垂王法于后代明君臣之分正乱贼之诛乃王法之大者是故春秋以此始鲁自隠公而降臣弑其君弟弑其兄妻贼其夫簒弑之事比世四见圣人为此隠忧故因鲁史而修春秋首正王法于乱贼孟子知之故其言曰春秋成而乱臣贼子惧此圣人托始于隠之意也虽然春秋天子事也明一王法以示后世为鲁而始亦为周而始也幽王死于犬戎之祸固有以自取而平王者乃幽王之太子母子被谗见逐逃奔于申申侯其舅也为之结援犬戎伐周而殒其君于是平王乃得立申侯犬戎皆平王不共戴天之雠也平王因父雠而得国不思人君之位天位也巳以元子纉文武成康之绪殆天所与而与申侯何有哉而乃衔得国之恩废复雠之义律以盾止书法平王何以自容于覆载之内三纲沦九法斁莫甚此时圣人于其始年犹望其有志复雠以伸天下之大义义明本正而后有以大服人心振起頽纲号召海内而平王因循茍且终不能以此自厉而戍申戌甫忘亲奨雠水之刺兴焉故夫子于序诗则降黍离于国风于春秋则始隠之元年平之末造始于隠所以诛鲁国之乱贼始于平为其忘亲奬雠絶灭天理不子不君邻于乱贼之事圣人为万世王法春秋作焉春秋为诛乱贼而始夫复何疑不寜惟是衞州吁弑桓鲁翚弑隠宋督弑殇郑突簒昭皆春秋初年事方伯连帅不能奉王命以讨乱贼而宋鲁齐郑更防诸侯兴兵以定簒贼之位反道败常略无所忌圣人于邻国之二讨【陈讨衞贼蔡讨陈贼】屡书以奬之于与国之四逆明法以诛之【四逆谓宋鲁齐郑】不但诛讨乱贼而又并其党贼怙乱者加以斧钺之戮将使天下后世之为恶者无复党与以成其恶此又春秋拨乱反正遏人欲存天理见之始年者也孟子谓禹抑洪水而天下平周公驱猛兽而百姓寜孔子成春秋而乱臣贼子惧真知言哉故尝谓非圣人不能修春秋惟孟子能知春秋
　　原春秋托始下
　　或曰子谓春秋托始于隐所以讨乱贼也而隐桓之弑春秋皆讳而不书其故何与曰史官讳之而春秋为之白之也夫弑君之贼非其国之大臣世卿则贵介公子之用事而有权任者彼弑其君而自立为君或为政于国史官能举其职而正其罪者防人哉赵盾之弑董狐书之崔杼之弑太史书之董狐仅自免而太史之死者三人乃克书则为史官而正乱贼之罪者亦难矣鲁桓之弑隐弑君而自立为君也文姜之弑桓敬嬴之弑赤弑君而树其子为君也又有贼臣为之羽翼强国为之外援史臣欲正其罪必将以死争之乃可而鲁无董狐南史之直则亦为之讳之而以正毙书矣故隐桓之书薨鲁史为权臣讳耳及圣人作经欲直正其罪则为播鲁先君之恶故因其已书而示微意焉隐之死不地不葬桓之死曰薨于齐又曰夫人姜氏孙于齐赤之弑曰襄仲如齐子卒而隐桓赤之弑状乃白此出于圣人之特笔者也杜元凯谓实弑而书薨者史策所讳谓鲁史臣讳之而春秋因之虽因之而实正之也春秋为万世立法以诛讨乱贼为首务臣而弑其君岂容尽为之讳乎而近代诸儒乃曰鲁史官固直书其事圣人隐避其恶而修之曰君薨呜呼君不幸见弑史臣既书之于防稍正贼臣之罪而春秋又从而削之圣人亦何心而为此哉每见近代诸儒不以明白正大而求春秋务以迂回曲折而求春秋显者或索之于隐直者或揆之以迂圣人修经之防反因是郁而不通盖春秋书法虽有微辞奥防之所在至于命徳讨罪赏善罚恶春秋之心犹帝王之心也似不必専以隐奥迂曲求之也或又曰子般闵公之弑贼既讨矣旧史犹以不弑书何哉曰子般闵公之弑公子庆父哀姜为之也前之史官既为鲁桓文姜讳后之史官踵其书法而书之亦有所惮而不敢直正其罪耳庆父虽死子孙用事列为三家世秉政于鲁史官不以弑君书固其所也庆父之奔哀姜之孙则圣人为之白之以着其预弑之罪也岂惟鲁国为然当时诸侯国有君见弑而贼即其罪以讨贼来告如衞州吁齐无知等辈曽不数人鲁史官得以直书其事其不以告而史失书者多矣如楚商臣齐商人弑君自立为君齐崔杼陈乞陈恒弑君立君而握其国政彼必不号于人曰我实弑君而邻国之史官得之传闻亦未敢遽书或又畏其强大惮其为盟主不敢直书其事故齐晋楚之弑其君者旧史类皆不以实书及圣人作经然后以所闻所见裁而正之书某弑其君某此春秋书法所以加于乱贼者也夫岂旧史书之圣人为之讳之乎此外又有国君以弑死而春秋书之曰卒如郑伯髠顽之类盖有深意存焉而非所谓隠也又有旧史得之传闻非弑而以弑书如许世子止之类圣人因之以垂人子事亲之法复为之葬之以释后代之疑是则春秋微辞奥义之所在学春秋者所当深致其思诸儒人自为见有不必惑也或又曰子谓春秋以诛乱贼而始吾既闻其说矣春秋所以终亦可得而言乎曰以诛乱贼而始亦以诛乱贼而终也田恒弑君孔子沐浴而朝告哀公请讨之公不能用是嵗春秋以获麟絶笔矣盖鲁大乱君以弑死者四世春秋所以始齐大乱君以弑死亦三世田氏因以簒齐而春秋终矣故曰以诛乱贼而始亦以诛乱贼而终
　　原夏正上
