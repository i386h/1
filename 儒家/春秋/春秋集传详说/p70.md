<!-- { "loadSidebar": true } -->
　　案左传周儋翩率王子朝之徒因郑人将以作乱于周郑为出师蹂王畿之六邑晋人命鲁讨之则玉事也而春秋书公侵公至其隐略殆有贬也初郑庄得许以让隐公公不敢受郑亦不敢以为己有今郑人以许为灭公之侵郑实为争许计其不专为王事出师欤既不能拯许于己亡亦不能为王敌忾憧憧往来何益哉而斯与何忌乃如晋献俘以王命征不庭不献俘于王而献于晋又春秋所恶也吁郑人灭同盟之国又与乱党侵陵郊畿举中国之大莫有能声其罪而讨之者世变之降遽至于此然后叹齐桓晋文之烈为春秋不可无之人也
　　附见是嵗天王避儋翩之乱居于姑莸明年刘单以晋师纳王王入于王城春秋不书岂无意乎东迁而后天王四出始者惠王以子頽之难而出其出其入皆不书为王讳也及襄王以子带之难而出书出不书入悼敬二王以子朝之难再出再入春秋详记而备言之且曰王室乱言其乱形己兆犹幸其出而能入也至敬王以儋翩之乱再出遂不复书始之不书讳之也终之不书非讳也盖闵之甚忧之甚知其终不能以自振于是为之废书是时中国失霸强暴并兴强臣世大夫怙乱相煽晋齐鲁宋皆有危亡之证而王国大乱相仍无以表正中夏春秋胥为战国矣
　　夏季孙斯仲孙何忌如晋【义己见上】
　　秋晋人执宋行人乐祁犂
　　春秋书执行人皆罪其非所当执而执也臯鼬之盟无能有为诸侯皆散惟宋事晋不改于旧乃反执其使盖晋之诸卿惟贿是从贿所不及祸随之耳然使祁犂挺然自立如叔孙婼之在晋彼范鞅虽贿若我何哉
　　冬城中城
　　谷梁以为三家张公惧而修内城夫三家所以专鲁非由城郭之不治甲兵之不缮正由君失其民季氏收而有之乱作于内无以为扶救防虽缮完何益哉今家臣内叛萧墙之患少戢鲁君欲收其威柄在于任贤植本布徳宜民城非所先也春秋书城中城讥也
　　季孙斯仲孙忌帅师围郓
　　取郓以居公本齐景之善意郓溃而取以自归则为利也齐之取郓固非而仲季之围亦非也为定公者当以善辞告之齐曰我先君失守宗祧君取郓以居之鲁国实受君赐今郓溃矣寡人欲复旧疆敢以请之执事以景公之贤必将归之不应遽用师明年国夏伐西鄙自是交兵连嵗季仲实为之也春秋书围郓不书伐齐为景公讳耳景公不以郓为己有卒而归之鲁春秋所録也季仲氏同恶相济则春秋之所恶也比而书之所以诛也【义又见八年九月】
　　七年春王正月
　　夏四月
　　秋齐侯郑伯盟于咸
　　于咸于沙此齐景图霸之始事也是时晋君不君六卿为政霸权尽失楚败几亡吴虽胜而无纪环视一世可与言霸者景公一人耳而景也见义不为乃欲乗机以袭霸无是理也夫所谓盟主上而尊王次而救灾恤患先天下之所难然后有以服人而成其霸业鲁昭为强臣所逐景公虽为之取郓围成为鄟陵之防辞曰纳公卒不能有所为而遂己今天王避儋翩之难出居姑莸且二年矣景复不能伸勤王之义乃今日求之郑盟于咸明日求之衞盟于沙皆强人之从我非其心悦诚服岂能小大翕然不期而俱至乎盖景公之贤大夫惟一晏子虽从容进规多所补益而未尝身任国事岂能如管仲之于桓公狐赵之于晋文君臣同心以安中夏尊周室为己任乎
　　齐人执衞行人北宫结以侵衞
　　齐侯衞侯盟于沙
　　以经而言执其行人加之以兵胁而与之盟胁盟也以传而言齐求于衞衞侯畏晋私于齐侯俾执其行人以侵之而后与之盟盖盗盟也胁盟且犹可鄙而况于盗盟者乎齐以诈而求盟于衞衞以诈而同盟若是而得诸侯曷如其已也呜呼若景公者徳不及秦穆而才智出晋襄之下虽天资和雅可与为善而朝无一君子共图国事欲踵桓公之遗烈难矣
　　大雩
　　齐国夏帅师伐我西鄙【义并见公两侵齐】
　　鲁昭流离颠沛惟齐景是依如是五六年卒不能为之出偏师向鲁鄙问意如之罪今昭死定立意如己迄天诛乃忽兴无名之师而加于鲁当为而不为与不必伐而伐失其所以为方伯之道矣是时齐人已得郑衞欲求鲁而不可得是以为此役春秋继咸沙二盟而书国夏伐我皆贬也
　　九月大雩
　　冬十月
　　八年春王正月公侵齐公至自侵齐
　　二月公侵齐三月公至自侵齐
　　或曰齐人已得郑衞欲求鲁而不可得是以兴西鄙之师啓衅者齐也公之报之亦是理之当然而春秋自正月至三月再书公侵公至若有贬焉何哉曰齐之伐我争诸侯于晋也我之侵齐至于再将以是深交于晋也伐者固非侵者亦未为是也前日昭公在难齐犹能为之取郓围成防鄟陵稍见其恤灾之意晋人漫不加省党季氏而死其君于外者晋也定公与其从齐不犹愈于从晋今也自正月至于三月再以师侵齐此以遂季氏之私于国何有而况是时意如已死斯之羽翼未成定公傥能倚齐以为外援季氏可翦而鲁国犹可为也不知出此而汲汲焉事晋惟季氏之所欲为而强家之焰暂戢而复张矣惜哉【义又见齐侯卫侯次于五氏】
　　曹伯露卒
　　夏齐国夏帅师伐我西鄙
　　公防晋师于瓦公至自瓦
　　或曰是役也晋人兴师救鲁春秋不书救何哉曰夫所谓救者仗大义以拯人之急者也鲁昭栖迟干侯之境困亦甚矣晋之诸卿惟贿是狥党臣而抑君今齐师之来初非存亡危急之防而晋三卿亟以兵赴之此以内交于季氏而非为鲁国宗社计也春秋是故不与之以救
　　秋七月戊辰陈侯柳卒
　　晋士鞅帅师侵郑遂侵衞
　　霸者之师所贵奉辞伐有罪伐其所当伐则受伐者伏其辜而诸夏为之耸动当伐而坐视不必伐而轻举则适所以召侮焉耳郑有大罪二灭许也儋翩之乱乗而侵犯王畿无王也晋人视非已事不复加诘今以其从齐动大师以伐之又因而及衞皆以从于齐故当王事则属之鲁当已事则亲帅以前是故春秋不与之以霸讨动大师而书侵贬也
　　葬曹靖公
　　九月葬陈懐公
　　季孙斯仲孙何忌帅师侵衞
　　始逐君者季孟氏也公在郓而伐郓者亦季孟氏公已殁而侵齐围郓者亦季孟氏也今为晋侵衞斯与何忌复共緫兵以前春秋前后聨书以见二氏比而为恶共握兵权以胁制其君不若叔孙氏犹有昭子之风不尽同于季氏也其后阳虎执季斯复以孟氏之救而免若何忌者其季斯之死党春秋比而书之厥有防也
　　冬衞侯郑伯盟于曲濮
　　从祀先公
　　左传谓阳虎欲去三桓顺祀先公而祈焉公羊亦曰文公逆祀去者二人定公顺祀叛者五人皆以为正僖公之逆祀愚窃有疑焉盖自僖至定凡五世矣谓阳虎欲以升闵降僖而从众人之望似非时事之所先且从之为言以后从先之义谓从祀为顺祀亦未必合春秋书法之防蜀前辈冯公山独为之说谓昭公薨于外季氏丧之不以礼既絶其兆域使不得同于先君其主久未得从昭穆而袝于庙及是阳虎将有讨于季氏始以昭公主从祀太庙盖欲着季氏之罪戮之以快鲁人之所同欲是故书从祀此冯公山说也得春秋从祀之防矣或曰从祀正也阳虎为之正乎曰季氏追仇其君于既死之后葬不以礼袝不以礼定公不能正举国之人皆不能正虎以家臣而正之使其心纯乎为义而非有他志固圣门之所许而虎之志则在于为乱是故春秋书从祀于前无讥也而继书盗窃寳玉大弓于是乎以虎为戮矣
　　盗窃寳玉大弓
　　或曰子前谓家臣亦鲁国之臣季氏为非家臣得而正之是不可以畔言也今阳虎以盗书何邪曰家臣而正大夫固不可以畔言也不能正大夫而踵大夫之恶则不得谓之非盗也左传谓阳虎公山不狃叔孙辄谋去三桓而更其处已执季斯且将杀之孟氏救之而免阳虎战不利入公宫窃寳玉大弓以出遂据讙阳以叛公羊则云季氏逐君之后取寳玉大弓藏于家阳虎执季孙夺而取之意如窃之于公虎又窃之于季氏虎实踵意如之恶春秋所谓盗意如与虎皆是也意如以死故略虎以贱故不名此一事自常情而观必以家臣执大夫贱人谋国为事之最重而当书而圣人惟书窃寳玉大弓而季斯之执之释略而不书盖以季氏实有当讨之罪惜阳虎非讨贼之人耳虎得寳玉大弓不以归之公府而欲载之以奔是以知其志不在公室亦盗而已矣

　　春秋集传详说卷二十七
　　钦定四库全书
　　春秋集传详说卷二十八　宋　家铉翁　撰
　　定公下【敬王十九年晋定十一年】
　　九年春王正月
　　夏四月戊申郑伯虿卒
　　得寳玉大弓
　　寳玉大弓者鲁公受之成王以有鲁国是之谓分器前此季氏逐君取之以为己之私有其志在于簒而已矣今天夺其魄身既殒而家臣乱于内寳玉大弓乃得归于公府春秋书窃于前书得于后着季氏可翦而国之大权将复归于公是以拳拳书之喜之也
　　六月葬郑献公
　　秋齐侯卫侯次于五氏
　　五氏晋地也齐衞伐晋次于五氏书次不书伐不与之以伐也陈止斋谓外防书次自厥貉以来未之有也于是再见何中国无霸也齐衞伐晋则其不书伐何春秋重絶晋也愚谓厥貉之次楚庄窥中国也五氏之次齐景图继霸也其书次若同而所以为次则异荆楚之窥中国与霸国子孙之图继霸不可同日语也然春秋所以讥意盖有在晋徳既衰中夏莫与主盟春秋固幸齐桓子孙犹克自振庶几托以讨贼之事今焉后其所先伐晋次于五氏又伐晋次于垂葭睨晋国之衰而欲掩有其霸业霸业在家而不在晋也是故不书伐而书次非以诸侯不当叛晋即齐而重絶于晋也背盟即楚是之谓叛去晋即齐奚其为叛晋自平公举中国霸权而逊之于楚春秋固已无望于晋今晋益不竞诸侯各择所从从齐不犹愈于从楚乎使景公能修桓公之业攘楚尊周救灾恤患惟义是与则中国所頼春秋方将与之五氏之次可与厥貉之次同日语乎自是再次皆讥也
　　秦伯卒
　　冬葬秦哀公
　　十年春王三月及齐平
　　夏公防齐侯于夹谷公至自夹谷
　　昭七年暨齐平叔孙婼如齐涖盟暨者齐欲之非鲁志也此书及齐平公防齐侯于夹谷鲁欲之而求之于齐也书暨书及抑扬襃贬之所繋也自襄昭以来季氏外交晋卿以遂其犯上专国之计定八年犹为晋侵齐者再今未三嵗忽及齐平此亦季氏以便其私非为鲁国忠计也是时阳虎谋去季氏事不克奔齐请兵以伐鲁将以除季氏季斯以是惧汲汲解仇于齐为此防以纾目前之祸亦以晋定无能有为舎而去之耳威福在晋则屈节以事晋利害在齐则背约而从齐此春秋所恶故书及齐平以卑之观前日之暨平见今日及平之为讥矣是行公亲防齐侯于夹谷齐人窥见鲁之内有所迫急于得平反以是肆暴犂弥之奸莱夷之刼良以是故耳使非吾圣人相礼动容貌出辞气有以格齐人之强暴则定公几不获免而鲁之危甚矣以地至危之也
　　晋赵鞅帅师围衞
　　七年衞始叛晋为沙之盟八年晋士鞅侵郑遂侵衞衞侯复欲与晋为盟赵鞅不善抚纳乃使贱者盟以辱之衞侯怒遂絶晋而即齐九年偕齐侯为五氏之次伐晋夷仪固耻也晋不能治齐而围衞以报愈贻诮于诸侯而叛者自是益众书围不书伐不与其伐也
　　齐人来归郓讙隂田
