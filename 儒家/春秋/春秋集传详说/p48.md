<!-- { "loadSidebar": true } -->
　　先是襄仲之子归父为宣公使晋谋挟晋援以去三桓使未及返晋大夫泄其谋以为市于三家宣公骤薨归父为三家所逐于是鲁始专意事晋晋人亦欲怀鲁故不惮亲屈而为此盟是行三家不徃防而使臧孙自行者犹惧晋人或入归父之言有讨于彼及赤棘旣盟三家者安意肆志益无所惮矣○春秋中世以后诸侯之大夫多自结于强国鲁之季氏卫之孙氏宋之华氏皆结于晋者也不特外交其君又贿以结其大夫故君常见疎于大国臣反挟大国之援以胁制其君乱亡所从始也是故春秋深着人臣外交之戒
　　秋王师败绩于茅戎【公谷作贸戎】
　　谷梁曰不言战莫之敢敌也为尊者讳敌不讳败为亲者讳败不讳敌尊尊亲亲之义也尊谓王亲谓鲁此义正矣但公谷皆以为晋败王师则无是也左传谓晋侯平戎于王单襄公如晋拜成刘康公徼戎而伐之败绩于徐吾氏此其实也不言及战而曰王师败绩于茅戎非王之敌以王自败为文所以明尊卑之分也或曰桓五年五国从王伐郑败也不书败庄六年王人救卫师无功而朔入亦败也不书败此伐戎不书伐而书败何邪曰郑诸侯也而称兵侵犯王略齐宋陈蔡亦诸侯也抗王师而纳出君皆叛也春秋不书败讳中国之有叛臣也茅戎王者风化之所不及又何责焉是故不讳败然所以书讥王朝无用武之素备旣和戎而又伐之以此取败威令愈不振矣
　　冬十月
　　二年春齐侯伐我北鄙
　　此齐人争鲁于晋也前日鲁宣专意事齐晋莫如之何也今鲁人去齐而即晋赤棘朝盟齐师莫至若齐顷者真冒不韪之愚夫哉书齐人伐我所谓目其人而贬之也传者谓季孙与郤克俱使齐为顷公所侮辱以是起兵端夫旣辱晋使又以兵加于鲁则其志在于与晋为敌及晋鲁卫合兵以来乃败遁不旋踵好战而不度力其顷公之谓矣
　　夏四月丙戌卫孙良夫帅师及齐师战于新筑卫师败绩
　　及战之例前已屡见兹不复重述比齐人旣伐鲁取龙乗胜以伐卫卫人出师御之而败盖新筑卫地故也左传谓卫侯使孙良夫石稷寗相向禽将侵齐似谓卫人啓衅非其实也宣公季年卫世子臧偕晋侯伐齐故齐为此以报之胡氏谓春秋使卫主战责在卫盖春秋多以被伐者为主而襃贬初不在是前日伐我北鄙与今新筑之战皆责齐着齐顷陵暴小国之罪见鞌师所从起也
　　六月癸酉季孙行父臧孙许叔孙侨如公孙婴齐帅师防晋郤克卫孙良夫曹公子首及齐侯战于鞌齐师败绩
　　或曰鞌之战晋为鲁卫出师伐齐抑强盛扶微弱亦义师也而春秋书法如此何邪曰师以鲁卫为名实则郤克季孙逞其私忿耳初郤克季孙俱使于齐为顷公所侮辱郤克归而怒请伐齐晋君尝与卫世子臧伐齐受盟而归齐旣服矣而郤克之怒未已齐复侵鲁伐卫鲁卫求救于晋皆主郤克于是晋人大兴师以鲁卫为辞其实郤克季孙共愤前辱思一洗之耳鲁前日受欺于齐多矣商人无道弑其君执我叔姬又以兵加于鲁至再三鲁之君臣一以隠忍为事今而四卿俱行倾国以出甚矣夫季孙之怒也晋人前年战楚于邲自荀林父而下皆逗挠自私望敌奔北今郤克独将而前败齐师防获其君东侵薄海受盟于袁娄乃还甚矣夫郤克之怒也是怒也纯为国欤抑亦为其私欤使郤克季孙无前日之辱其愤怒激壮能若此乎故齐可伐也晋为鲁卫而伐齐非无名也然非郤克行父之怒则师不大出卿不皆行战亦不如是之力则是役也所就者小所损者大矣是故春秋不之与凡内大夫帅师惟主帅得书今而四卿俱书以见羣下知有季孙而不知有公室胜齐不足喜三家自是愈专而公室微矣晋赏鞌之战作六军而六卿专晋之渐亦见矣卫孙氏秉政世为卿良夫之子林父实为乱首逐君立君而卫防于亡矣书曰臣无有作福作威害于而家凶于而国郤克季孙良夫是矣○鲁诸卿俱帅师又见昭十年伐莒哀二年伐邾邾之事又与此异三家专兵不假它族为助丘甸卒乘悉为三家所有其君孤立于上国益不可为而春秋终矣鞌之战乃鲁三卿擅兵之始
　　秋七月齐侯使国佐如师已酉及国佐盟于袁娄【谷梁作爰娄】
　　或曰齐国佐如师与楚屈完来盟一也然陉之役春秋书楚屈完来盟于师盟于召陵鞌之役则书齐侯使国佐如师及国佐盟于袁娄何也曰此所谓强者抑之下者举之春秋一与一夺之权衡也召陵之师诸侯皆在兵力甚壮而桓公乃能以不战服楚春秋是之是故书屈完来盟于师盟于召陵志桓公退师而与之盟也鞌之战郤克旣败齐师极其兵力之所至追奔迨于袁娄去国都五十里乃与之盟春秋恶之是故抑之书及国佐盟于袁娄志郤克进师将及其城下而与之盟也退而盟盟之以其礼也进而盟盟之以其力也春秋襃贬在是焉耳未防齐从于楚反倡诸夏而为蜀之盟见其虽败而未服此春秋书召陵之盟与袁娄之盟一字襃贬所以深切而着明也
　　八月壬午宋公鲍卒
　　庚寅卫侯速卒【速公羊作邀】
　　取汶阳田
　　取汶阳田与济西田其事同春秋之书法亦同义已见僖三十一年盖济西本鲁田为曹所侵晋人取以归鲁汶阳亦鲁田为齐所侵晋人命以归鲁皆鲁侵疆也今而得归春秋不以为归而以为取为其因霸国之力而得之也霸国复不禀命于王分正疆理而擅其予夺此所以书取若此田非鲁之旧疆必系之于齐不直书取汶阳田书法坦然可见也说者以八年晋侯使韩穿来言汶阳之田归之于齐疑此田为齐封内之田晋取以与鲁是不然汶阳之归晋实无道以此失诸侯不足言也【义又见定十年】
　　冬楚师郑师侵卫【楚共始立】
　　晋旣败齐于鞌宜楚人之知畏而楚郑乃反连兵侵卫何哉曰齐固有罪晋伐之又伐之齐穷无所归遂归命于楚以为自全之计楚于是始大得志矣盖中国诸侯若宋若鲁若卫皆微削不能自存惟齐秦为大国楚先巳得秦得郑得陈至是得齐而诸侯大国无不为之用遂侵卫以动诸侯鲁人素无立志及是怖于隣震徃预婴齐之防遂侪蜀盟由是观之晋之伐齐为楚人敺诸侯耳
　　十有一月公防楚公子婴齐于蜀
　　晋以鲁卫之故大举伐齐以治其凭陵之罪晋可谓有德于鲁辙未及息遽为此行成公幼无所知凡皆季氏所为耳书公防楚公子婴齐着其败盟背徳以望国之君而屈于楚之公子鲁之辱也卫犹以被兵而服鲁未尝被兵直为虚声所胁是故春秋责之深不复为之讳自楚人僭王其公子亦僭而称王子久矣今书楚公子婴齐春秋之削之也木讷乃谓楚降王称子以自通于中国故婴齐以公子称楚方怙其强大逞凶威以陵胁诸侯谓其能自降损必无是也凡读春秋而有取于庄共之行事者讲明未到焉耳
　　丙申公及楚人秦人宋人陈人卫人郑人齐人曹人邾人薛人鄫人盟于蜀
　　或曰前此晋败于邲楚庄犹不得以号召诸侯今晋胜于鞌楚共乃能防十一国之君大夫为蜀之盟其故何也曰强人之凭陵中国未有无衅而动者也晋以郤克季孙之怒大举伐齐败之鞌盟之袁娄少伸前日屈辱之憾而齐顷遂与楚合导之以为此来晋欲御楚惧齐人之议其后欲更伐齐而惧楚人之乘其闲坐视莫如之何楚旣入中原侵卫胁鲁大防诸侯莫敢不至是以为此盟正由得齐故也是故春秋于此防责鲁罪齐徧责中国之诸侯为其甘心从楚而不以为悔也春秋之义为鲁讳恶今鲁君预于盟防而不为之讳责之深矣齐霸国也每序在诸侯之上亚于晋今而降之于陈卫郑之下罪之深矣以鲁君之亲行知宋以下诸小国之君必皆预盟今自宋以下至于薛鄫一以人书所以徧责一时预防之诸侯而坐之以从逆之辟书法至为严谨是出于圣人之特笔夫岂旧史所能及哉嗟夫楚以一公子用师于中原而十一国之君大夫奔走听命惟恐其后不知晋人之可惮也而左传以是盟为匮盟谓诸侯畏晋而窃与楚盟窃之云者不欲人之知之也十一国之君大夫为此盟而谓之窃盟可乎晋实知之而不敢问晋之气于是馁矣或曰是防也楚先诸侯其得谓之霸乎曰此刼诸侯而与之盟非所谓霸也晋虽不竞犹足自植春秋岂遂夺之晋而与之楚乎故继是盟则书公防四国存晋也存晋所以系诸侯也
　　三年春王正月公防晋侯宋公卫侯曹伯伐郑
　　或曰三国之大夫方盟楚于蜀而其君乃防晋伐郑盟楚伐郑事之不得兼者今而兼之春秋不以为贬何哉曰存晋霸也春秋于晋每致拳拳其之意故楚横行中原胁从诸夏秦齐宋鲁皆预盟盛矣而非春秋所与晋防诸侯仅三国从弱矣而春秋嘉之为中国喜也伐郑所以攘楚攘楚所以尊中国鲁宋卫去强盛之楚而从衰削之晋以伐有罪之国是春秋所以嘉也观前之防十有一国君大夫皆预一以人书此四国仅从而书爵见春秋权衡衮斧之意为晋幸即为天下幸也彼谓春秋与庄共以霸者岂不陋哉郑自邲之败专意事楚不与晋通楚之与国也或曰宋卫未葬亦得预于防乎曰此金革之变礼不得已而用之春秋与其防晋伐郑不与其纯吉从戎也当是时楚势方盛而三君自拔以从晋春秋録其守义不屈特用金革变礼列之于防不书子而爵贬其用吉从戎非与之也曰鲁君身预于楚之防盟复从晋为此伐其可许乎曰贬其可贬与其可与也书防婴齐着其以望国之君防楚之公子而不以为伉也书及盟于蜀着其先为特防继预旅盟而不以为耻也犹幸从晋伐郑稍足以补前过耳
　　辛亥葬卫穆公【穆公羊作缪】
　　二月公至自伐郑
　　甲子新宫灾三日哭
　　谷梁曰新宫者祢宫也三日哭哀也其哀礼也迫近不敢称谥恭也恭且哀以成公为无讥公羊曰新宫者宣公之宫也宣宫则曷为谓之新宫不忍言也其言三日哭何庙灾三日哭礼也常山刘氏引丹桓宫楹为比曰此不言宣者主未迁入也不当哭书哭所以讥愚窃以公谷之义为正也三年之丧通丧也二十有七月而终宣公薨至是二十八月则主已入庙此入庙之始也主方入庙而庙灾焉此人情之戚成公三日哭可谓知所哀而哀也春秋变文书新宫所以识天变之骇异道公所戚之故也焚先人之庐犹三日哭今先君神主始入庙而庙为火所燬人子之痛切为甚三日哭而谓之不合于礼失春秋所以书之旨矣丧与其哀不足而礼有余不若礼不足而哀有余此虽非居丧愚以为当用丧礼而哭
　　乙亥葬宋文公
　　左传文公卒始厚葬益车马重器备君子谓华元乐举于是乎不臣胡氏曰天子七月而葬诸侯五月而葬大夫三月士逾月以隆杀迟速为礼之节不可乱也文公之卒国家无事越礼逾时逮乎七月而后克葬故知华元乐举之弃君于恶不以诸侯礼而丧其君是之谓不臣左传有所授矣
　　夏公如晋
　　诸侯旣除丧而入见于王受黻冕之赐然后成其为君自东迁此礼顿废然亦未有除丧而入见大国以事王之礼而事大国者也鲁宣挟强齐之援弑君簒国凡可以谄齐而求说者无不为矣未除丧而防旣除丧而朝虽僭事王之礼有弗避也今成公借援于晋胜齐于鞌本为季孙雪耻而所以事晋者乃率循宣公之旧是除丧入见之礼不用之于王而施之于晋其无王之罪大矣春秋书公如晋公至自晋所以讥也
　　郑公子去疾帅师伐许【义并见下两伐】
　　公至自晋
　　秋叔孙侨如帅师围棘
