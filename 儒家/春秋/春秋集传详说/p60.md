<!-- { "loadSidebar": true } -->
　　剽簒君者也他人可杀而甯喜尝事之以爲君不得杀也故书弑以正其罪喜纳君者也他人可杀而衞献因之以入不得杀也故称国以杀不去其官累上故也或曰子谓鲁定公当诛季氏以正其逐君之罪今乃云甯喜非衞献之所可杀何欤曰事不同也昭公鲁君爲季氏所逐死于外定公立能不以季氏爲恩已讨而诛之正也若剽者衞之簒君而非君也献公则衞君也衞君命其臣诛簒贼既诛之而旋杀之是谓失信是谓食言其可行乎但甯氏既事剽爲君又从而杀之当坐弑君之罪非衞献所可杀也
　　衞侯之弟鱄出奔晋
　　鱄衞献之母弟也衞献非鱄不得返国今甫奠于位而不能安鱄之身衞献之不友甚矣书衞侯之弟讥不友也或曰鱄之奔是乎否邪曰鱄始衔其君兄之命与甯喜固许之以专衞国之政今以其专而杀之在衞献爲食言鱄自以失信于死者逃其兄而去之此古烈士之风故春秋録之书曰衞侯之弟鱄出奔晋谷梁乃曰鱄喜之徒与人之臣谋弑其君是亦弑君者也前以爲弑此以爲谋弑传者释义不精乃至于此鱄以君命谕喜使诛剽所诛者簒国之贼而鱄则忠于其君者也何谋弑之有哉春秋以喜事剽爲君而又杀之所以正君臣之分名之曰弑于鱄何有哉
　　秋七月辛巳豹及诸侯之大夫盟于宋
　　胡氏曰此一地也曷爲再言宋书之重辞之复其中必有大美恶存焉是会楚屈建请晋楚之从交相见自是中国诸侯南向而朝楚及申之会蛮方之君簒弑之贼大合十有一国之众而用齐桓召陵之礼圣人哀人伦之灭伤中国之衰而其事自宋之盟始也故会盟同地而再言宋者贬也胡氏之说善矣愚谓中国之于荆楚有内外之分此帝王之治亦春秋之法也今诸侯来集楚人遽求爲长赵武畏其盛兵衷甲苟求无事遂长楚人春秋爲中国惜故先晋夫岂与晋之能让哉况防盟于中国之境而荆楚长之无内外之分乱先王之制啓戎心而召后患赵武叔向无以辞其责也书诸侯之大夫无盟主也或曰两不相下遂不爲之盟其可乎曰前固言之矣晋当率诸侯朝王盟于天子之庭晋楚俱不得长所谓公天下而与之盟楚尚复何辞谷梁乃谓自是列国诸侯无侵伐者八年春秋善之诸儒或从其说愚窃惑焉晋君臣怀一时之晏安分霸权以逊于楚楚人蓄锐伺隙大逞于后当防之世凡我同盟之君俱被其毒晋坐视莫如之何由宋盟故也
　　冬十有二月乙亥朔日有食之
　　二十有八年春无冰
　　夏衞石恶出奔晋
　　邾子来朝
　　秋八月大雩
　　仲孙羯如晋
　　冬齐庆封来奔
　　庆封崔杼之党也杼既弑庄公而崔庆共爲政其必预于弑矣去年杼以家难而死庆封当国其权任可谓专矣而庄公之幸臣曰卢蒲癸王何者乃共谋讨之杀其子庆舎庆封田而归战弗克遂来奔齐人乃出崔杼之尸而戮之改葬庄公庄公之死也幸臣与之俱死者十人今爲之讨贼亦幸臣也身爲国君以幸臣爲羽翼庄固可鄙矣而卿大夫无能爲君讨贼复雠者而幸臣乃能之亦卿大夫之耻也
　　十有一月公如楚【义并见下公在楚公至自楚】
　　十有二月甲寅天王崩【灵王也景王立】
　　乙未楚子昭卒【康王也】
　　杜注是月无乙未日胡文定曰甲寅至乙未相去四十二日则闰月之騐也然不以闰书见丧服之不数闰齐景公葬书闰月则明杀恩之非礼也范甯谓闰承前月而受其余日故书闰月之日系前月之下乃史册之常体其说亦可通
　　二十有九年春王正月公在楚
　　夏五月公至自楚
　　公如晋或逾年而返或厯时而返或岁首在外春秋惟书公出公至而不书公在今而书公在楚此春秋书法之一变也或者以公在楚与干侯书法相类曰以季氏取卞之故公危不得入故书愚谓公在干侯以内外言也公在楚几于辱在泥涂矣向戌售其邪说屈中国而伸荆楚俾中国诸侯相率而朝于楚公如楚复爲强暴所侮辱久乃得归春秋所爲大戚是以特书公在楚闵中国诸侯之爲荆楚屈也公如晋遇岁首不书公在晋今公如楚遇岁首必书公在楚外楚也蛮荆朝内理之常也中国诸侯旅朝于蛮反常也春秋于事之反常者每变例而特书此类是也
　　庚午衞侯衎卒
　　阍弑呉子余祭
　　谷梁曰阍门者也寺人也不称名姓阍不得齐于人不称其君阍不得君其君礼君不使无耻不近刑人举至贱而加之呉子呉子近刑人也左传以爲越俘之典门者弑之春秋所以书言祸生于所忽也愚观呉之诸君易而无体往往以此蹈祸遏卒于巢犹曰以戎事故余祭死于阍僚死于专诸直死于刑人刺客之手春秋之书之良以垂戒示后焉可
　　仲孙羯会晋荀盈齐高止宋华定衞世叔仪郑公孙段曹人莒人滕人薛人小邾人城杞
　　城杞贬也以已事而僭王事是以贬事有闗乎中国系乎王室如城虎牢城成周之类公也事有闗乎救灾恤患如城邢城縁陵城楚丘之类亦公也若是者合诸侯而城之夫谁曰不然今晋平爲其母家城杞事之私者也乃以烦诸侯是以已事而僭王事其在文武成康之世则诛矣平王不抚其民人逺戍母家诗犹有刺而况区区霸国劳诸侯以城母家者乎春秋之书之贬也
　　晋侯使士鞅来聘
　　杞子来盟【义见桓二年滕子来朝】
　　杞二王后自入春秋爵屡升降或伯或侯或子左传以爲恶无礼故贬之谷梁则以爲时王之所黜诸儒有以爲春秋所贬者有以爲简册传録之误者误固有之何独见于杞之一国乎或曰是岁晋以其私亲合诸侯而城杞春秋贬晋亦贬杞也不能自治其国而借力于女子之从人者是固可鄙然当时诸侯之罪更有大于此者何独杞一国屡见升黜乎姑阙疑
　　吴子使札来聘
　　公羊曰呉无君无大夫此何以有君有大夫贤季子也何贤乎季子让国也谷梁曰呉称子何也善其能使延陵季子故进之也诸儒爲说不同谷得之荆人来聘楚人使宜申来献捷春秋皆从君臣同辞之例久而后书使椒君臣俱见今呉使始至于我而书君书大夫爲其能使贤故贵之耳胡文定乃以爲札者呉之公子不称公子贬也让国而生乱札爲之故因其聘贬之以示法胡公此论非所以施之季子亦非所以论春秋也季子非位居嫡长矫激而辞位者其兄弟四人季子爲季三兄更相让次第君呉诸樊已死夷末之子皆有得国之心季子避而去之尚太伯之风春秋何贬焉世沦俗斁中国礼义所自出而臣弑其君子簒其父下陵其上不夺不餍而季子独以让国闻圣人嘉其爲中国而来将使簒君之贼僭上之人观感而内愧必不以让而少之胡公持论太偏恐爲后来惑不得不辨木讷又谓楚椒吴札皆以窥觇中国而来舛抑又甚矣椒何如人而可与季子同日语乎季子让国之贤古今之所同仰圣人尝大书以表其墓是岂窥觇中国之人乎或曰不书公子何哉曰呉使始通中国即用君臣俱见之例许之至矣不称公子不书大夫正所以着其高让之节奚贬焉楚椒秦术之例不与此同
　　秋九月葬衞献公
　　齐高止出奔北燕
　　据左传齐公孙虿公孙灶放其大夫高止于北燕书曰出奔罪高止也许氏谓大夫而放于君可也臣放大夫是无君也不可以训故以出奔书许氏之义正
　　冬仲孙羯如晋
　　三十年春王正月楚子使防罢来聘
　　夏四月蔡世子般弑其君固
　　左传蔡景侯爲太子般娶于楚通焉太子弑景侯谷梁曰不日者子夺父政也又按何休注公羊亦曰不日者爲中国隐痛有子弑父之祸故不忍言其日愚谓楚商蔡般皆负覆载所不容之恶春秋书之防即所以正其大戮有不待贬斥而见者日不日非诛斥之所存有不必论矣嗟夫般之恶景之祸其积习有自来矣人莫不有义理之心去逆効顺者所谓义理之心夫人所同也蔡与陈郑本皆诸夏之与国中间爲楚所迫叛而从楚去来无常惟蔡自厥貉之会甘于从楚去而不复者七十余年其习于楚久矣般之逆殆爲商臣所染其积习盖有自来赵主父始变服而终有子祸人莫大乎反常反常其祸不旋踵而立至此理之必然又何怪乎
　　五月甲午宋灾宋伯姬卒【公谷无下宋字】
　　谷梁曰取卒之日加之灾上见其以灾卒也妇人以贞爲行伯姬之妇道尽矣详着其事贤伯姬也愚案伯姬宋共公之夫人宋平公母也以鲁成八年归于宋至是垂四十年盖亦老矣当火灾之作必待傅姆而后避恪守妇节以逮于死先儒以爲女中之伯夷其清风劲节足以风厉千古春秋是以表而出之书宋灾宋伯姬卒然宋平身爲国君其母以逮火而死何以逭不孝之罪愚观春秋书法于宋平有深责焉
　　天王杀其弟佞夫王子瑖奔晋【奔例已见成十二年】
　　杀世子母弟而直书其君者甚之也陈止斋曰凡王杀不书庄王杀周公黒肩敬王杀召伯盈尹固之类是也虽王世子不书惠王杀子頽是也甚者母弟亦不书襄王杀母弟带是也必杀无罪而后书于是灵王崩景王立儋括作乱欲立王子佞夫佞夫弗知也尹氏刘氏杀佞夫括奔晋传曰天王杀其弟佞夫罪在王也木讷曰郑伯克段于鄢段不书弟段不弟也则诛段爲重郑伯爲轻今天王杀佞夫书弟则非佞夫之不弟过在兄也此二说皆得经意王子瑕奔晋不言出奔自周无外也【义已见成十六年周公出奔晋】
　　秋七月叔弓如宋葬宋共姬
　　公羊曰其称諡何贤之也左传杜注则曰从夫諡也盖以宋其公之故谓夫人从其夫諡耳春秋之世夫人皆有諡伯姬独从其夫犹古也传谓国君之丧大夫吊卿葬夫人之丧士吊大夫葬以此命卿爲过礼盖鲁人高共姬之节其礼视旧爲优耳
　　郑良霄出奔许自许入于郑郑人杀良霄
　　诸侯之大夫奔而复复而作乱于其国中如宋之鱼石晋之栾盈及此郑良霄春秋之书之非特责乱者盖责其国君与其执政之臣实有以召乱焉耳鱼石之祸罪在华元栾盈之祸罪在范匄父子良霄之事虽非执政有以激之而执政者不善处事亦有责焉良霄固有沈湎之罪而公孙黒辄以私怒伐而焚之逐之黒之罪当诛奚疑子产畏驷罕之强略无所问遂使伯有自讨之及驷氏战于国中以死春秋书之责郑国之无政也于良霄乎何诛及昭二年黒又爲乱以争室之故几欲兵其从兄由郑国无政使无忌惮至此此子产之责也
　　冬十月葬蔡景公
　　春秋之义君弑贼不讨而不书葬者以爲复雠臣子之责必复雠而后可葬也君弑贼不讨而书葬者无臣无子也臣弑其君子弑其父臣子亲爲逆则无臣子之可责也鲁隐不书葬犹望鲁之臣子起而讨贼也鲁桓书葬则子非其子臣非其臣无与任讨贼之事者故蔡景之弑子弑之也子弑父而自立爲君无子也无臣也而蔡复事于楚中国诸侯莫有过而问焉者则贼终无可讨之日春秋于是始以葬书与鲁桓书葬之例实相似弑而葬亦所以讨也
　　晋人齐人宋人衞人郑人曹人莒人邾人滕人薛人杞人小邾人防于澶渊宋灾故
