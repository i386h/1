<!-- { "loadSidebar": true } -->
　　附见据左传哀公元年吴夫差败越于夫椒遂入越越子以甲楯五千保于防稽使大夫种因太宰嚭以行成吴子将许之伍贠力谏不从退而告人曰越十年生聚十年敎训二十年之外吴其为沼乎春秋不书或曰春秋贵复雠夫差始立即厉复雠之志今而入越雠既复矣事亦难矣春秋何以不书曰复雠大义也力之不逮者犹欲因人之力以伸已之志力可以为而不能尽用其力其志怠矣怠而骄而失其初心不能毙雠反为雠所毙并太伯仲雍所以遗其子孙者而失之身死宗社为墟尚何复雠之有哉是以春秋略而不书嗟夫夫差父子以一国之力用兵制胜无敌于宇内由得子胥而用之尔子胥既复其父兄之雠以师入郢又为夫差复其父雠以师入越古大丈夫秉义据正志其所志为无不成者子胥其人也惜乎生于夷国行于楚荆不获大展布于当世天实靳之使之身佐桓文管狐赵不足多逊
　　二年春王二月季孙斯叔孙州仇仲孙何忌帅师伐邾取漷东田及沂西田【三帅俱书义见成二年昭十年】
　　三卿俱书着三家者覆出为恶擅兵权为己之私有其主不得而制也定公十四年夫子摄政于鲁道化之所感孚彼三家者束手受令惟圣人之所欲为鲁国大权且将复归于君季氏间之于内齐人间之于外夫子去而三家复张定没哀继政权仍在季氏擅兵专国一踵宿意如之旧至是大举伐邾三卿自将以出不假他族为帅兵皆其兵将皆其将国愈不可为矣书取漷东田及沂西田着鲁人之逐利而不知止也襄公因晋之力取邾田自漷水本以复旧疆因漷移而侵取邾地取非其有也鲁人知得漷之利于是并漷东及沂西皆取以为已有而其欲犹未餍也必尽其国乃已春秋先后四十年再书取漷所以贬也
　　癸巳叔孙州仇仲孙何忌及邾子盟于句绎
　　取人之田而及之盟春秋直书其事不为鲁讳也三家俱出而二氏犹独及邾盟见叔仲欲盟而罢兵季氏怙终期灭邾乃已春秋书之所以诛也左传七年入邾大夫不欲季氏违众以行于是盟见之矣
　　夏四月丙子卫侯元卒【灵公也义见定十四年蒯瞆奔】
　　滕子来朝
　　晋赵鞅帅师纳衞世子蒯聩于戚【义已见定十四年】
　　春秋书纳者三鲁之纳子纠晋之纳捷菑与今赵鞅纳卫世子蒯聩皆书纳而纳之正否有不得同日语也纳纠书子纠子纠于次为长也【已于庄七年辨之】纳捷菑书不克纳非所当纳而纳也至于卫世子蒯聩者其奔也书世子其纳也复书世子愚观圣人书法存其世子之号而书纳知蒯聩之逐乃南子陷而逐之而灵公始者不之察耳【已于定十四年辨之】自蒯聩之逐三年于兹不闻卫人别立太子至其终也乃立辄焉揆以人情既恶其子而逐之不当立其子之子以为世嗣盖卫灵暮年知蒯聩之无罪有意复之卫之羣臣奉辄以主宗祀而非南子意也卫灵死南子失怙故辄得不废为辄者能承王父之意逆其父而君之事之正也为蒯聩者能反躬自咎以已既得罪于先君无君国之理脱屣千乗而莫之顾理之顺也乃皆不然父不父子不子更为争国之计左传谓灵公欲立公子郢辞而南子立辄南子淫虐之妇忌聩方甚而肯立聩之子以为君乎此卫灵之意卫之羣臣奉以从事何疑汉武之暴隋文之忍至暮年作思子宫兴悔不立勇之叹孰谓卫灵而无此心乎或曰春秋存蒯聩世子之号其许蒯聩以复入乎曰存其世子之号以见其逐之不以其罪示后世人主崇重国本无惑于妇寺之谗耳至于入而君国非有父命王命其无可入之理
　　秋八月甲戌晋赵鞅帅师及郑罕达帅师战于铁郑师败绩
　　鞅围范中行郑罕达以师救之鞅为主罕达以师来战客也鞅虽自伐其仇然奉君命讨叛者也罕达与齐连兵党于范中行党乱也非春秋所与书及所以辨主客谓春秋以赵鞅为兵首而书及其不然欤晋国盛时兵威行于天下莫之敢撄今也郑人以偏师至鞅与蒯聩望其顔行胆落魄褫唯恐不能胜幸而胜之自以隽功相与夸诧不已晋之衰乃至是邪春秋书晋赵鞅帅师及郑罕达帅师战言其敌也卑晋而罪郑也
　　冬十月葬卫灵公
　　十有一月蔡迁于州来
　　或曰昔卫邢有狄难齐桓公救之迁其国春秋与之今蔡人有楚难吴迁之而春秋无襃何欤曰桓公之迁邢迁卫也率诸侯救而迁之为之城久而其国乃定今吴迁蔡于州来乃吴楚要害必争之处不闻为之城戌复以威力迫而迁之至杀一大夫以求说哭而迁墓得谓之义举乎是可与邢卫之迁同日语乎或谓蔡既降楚不当背楚而即吴其不然欤夫蔡与楚为不共戴天之雠背楚正也事楚非也楚人灭顿灭胡不遗余力岂有得蔡而不取如左传所云者葢围之不能下几亡而得存其君固未尝屈也夫岂降楚背楚之谓哉士大夫以利害而谈春秋虽老师宿儒犹不免有此失是故读春秋者当明经防大条贯庶不为左传记载之所惑
　　蔡杀其大夫公子驷
　　其君欲避楚而求迁其臣欲事楚而不利于迁君所守者为正臣则夷也昭侯因吴师之至讨其异论者而戮之谓公子驷无罪见杀不可也但春秋之义不与诸侯以专杀大夫例皆贬之不独公子驷为然也其后蔡昭侯卒坐是为羣下所戕使吴人迁蔡能如齐桓之迁卫迁邢则公子驷不死蔡迁如归矣
　　三年春齐国夏卫石曼姑帅帅围戚
　　谷梁曰此卫事也其先国夏何也子不围父也不系戚于卫者子不有父也公羊曰辄之义可以立乎曰可其可奈何不以父命辞王父命以王父命辞父命是父之行乎子也不以家事辞王事以王事辞家事是上之行乎下也二说不同谷梁正矣公羊舛矣论语垂正名之训冉有子贡尝共发夷齐之问而知圣人之意矣公羊不应犹有是说此其门人髙弟流传之失不足惑也在礼太子死立嫡孙为世嗣未闻子在而孙可继王父而立者也卫灵之终也知蒯聩无罪且将复之故其臣奉辄以主祭如晋惠在秦而国人辅孺子郑成在晋而国人辅髠顽是也辄不能承王父之意以君位为已之所当得遽兵以拒其父齐为不道又出师以辅之反常逆理乃至于是齐其亡乎春秋推国夏为兵首罪齐深矣辄之罪不待贬絶而自见或曰近代儒者持祖孙相为昭穆之说谓公羊不以父命辞王父命为合于礼其然乎曰否此庙中之昭穆岂以是而废父子之天伦乎蒯在辄无可立之理以王父命而辞父命所就者小所损者大岂圣人垂法后代之意乎故辄可为晋之孺子郑之髠顽而不可以君位自居也今以君位自居而又乞援强邻以兵加于其父是所谓无父之人齐景不度于义遽为之出师有帝在上景与辄皆有诛曰然则孰为当立者周有王晋有霸命公子郢主社稷而卫无事矣
　　夏四月甲午地震
　　五月辛卯桓宫僖宫灾
　　左传谓夫子在陈闻火曰其桓僖乎以为亲尽而不毁故为火所灾愚以为非夫子之言也哀公于桓为九世于僖七世庙之不毁所从来逺矣何以至今日而后灾葢三家者出于桓自僖以来世用事于鲁宿意如悖礼僭上逐君立君有不可胜诛之罪故天灾桓僖庙以示警戒非谓庙不毁而灾以毁也
　　季孙斯叔孙州仇帅师城啓阳【义并见城邾瑕】
　　宋乐髠帅师伐曹【义见七年宋围曹】
　　秋七月丙子季孙斯卒【季桓子】
　　蔡人放其大夫公孙猎于吴【义见下盗杀蔡侯】
　　冬十月癸卯秦伯卒
　　叔孙州仇仲孙何忌帅师围邾【义见下灭邾】
　　四年春王二月庚戌盗杀蔡侯申【公谷作弑】
　　弑蔡侯者蔡大夫公孙翩非贱者而书之曰盗讨之也志存乎事楚弑其君以求说于楚是所谓盗也首恶者不以名书乱党众不容悉书防而目之曰盗也蔡昭侯隐太子之子愤其父为荆楚所戕事吴以图报卒以吴师伐楚入郢复不共戴天之雠为中国刷百年之耻春秋所深与也哀元年楚人修怨于蔡诸侯莫有救之者求徙于吴迁之州来其地迫近于楚惧楚师之又至复适吴以求迁诸大夫皆不欲其不欲者将以图与楚蔡之贼也君之从吴犹曰太伯之后尝为蔡人出师入郢蔡之从之义也臣之从楚甘事仇而不以为耻者也其事与郑僖髠顽略相似天下之乱臣贼子未有再甚于此者春秋直书曰盗而不着其名志诸大夫之皆当讨也故自州来之迁公子驷之戮公孙猎之放蔡昭侯之弑具载始末不遗伤蔡侯以复雠大义之故卒死于乱臣之手而胡文定专责蔡侯以背楚诳吴委罪执政信义俱亡以殒厥身此愚之所未喻也楚而可事则父兄之雠可不必报天经地义泯灭而无余矣或曰髠顽之弑春秋书卒不书弑今蔡侯之死春秋直以弑书何哉曰髠顽之弑贼终不讨是天下之乱臣贼子未有再甚于此者今昭侯虽见弑而从于楚者诛勦略尽则贼既讨矣是故书弑书讨书葬春秋幸蔡贼之即刑有辞以垂法于后世故不得用髠顽之例
　　蔡公孙辰出奔吴【义见下】
　　葬秦惠公
　　宋人执小邾子
　　宋非方伯连帅之当用霸讨者也小邾之君非有擅兵无王之罪宋以私怒擅执诸侯不归之京师其罪大矣书人书执诛宋之无道也
　　夏蔡杀其大夫公孙姓公孙霍
　　蔡人讨弑君贼戮公孙翩逐公孙辰杀公孙姓公孙霍贼既讨是以书葬于下自蔡迁州来至葬蔡昭公凡六见书于春秋闵昭侯也彼谓春秋责昭侯背楚者不明于复雠讨贼之义者也
　　晋人执戎蛮子赤归于楚
　　公羊曰其言归于楚何辟伯晋而京师楚也春秋之法诸侯有罪执而归于王书执某侯归于京师霸主不敢专其威福是以归之于王所以尊京师也戎蛮虽迩于楚亦尝服属诸夏昭十六年楚乗其乱诱其君而杀之楚实无道戎之叛之宜也于是自拔归晋晋人傥畏楚之盛强拒而弗纳可也聼其去而适他国亦可也乃许而执之以归于楚执人而归之于楚是以事京师者而事楚也晋之罪大矣书晋人执戎蛮子赤归于楚坐晋以从逆之罪黜之同于列国也
　　城西郛
　　六月辛丑亳社灾
　　武王克商以其社班诸侯各立之以戒亡国故鲁有亳社传所谓闲于两社者是也说者以为立社于庙门之外以为屏蔽使人君视之而知戒屋之不得受天阳故火得以灾天以警鲁亦以警周也或曰此周之亳社灾为天下记异义亦通
　　秋八月甲寅滕子结卒
　　冬十有二月葬蔡昭公【义已见上杀公孙姓】
　　葬膝顷公
　　五年春城毗【义并见城邾瑕】
　　夏齐侯伐宋
　　定十四年齐宋防于洮至是甫六年忽兴师以伐之传不言其故考之于经宋实有当讨之罪前年伐曹去年执小邾子自是三以兵加于曹卒灭之而后已齐之伐之或以是故欤春秋爵而书伐与其能讨有罪也然景公耄矣未几没无救于曹之亡
　　晋赵鞅帅师伐卫
　　或曰辄以子拒父齐国夏为之围戚逆也蒯以父伐子晋赵鞅为之伐卫其顺矣乎曰齐固失矣晋亦未为得也晋人傥欲修明霸业陈大义以示天下当请之天王召诸侯伐卫取辄归之京师更议立君夫然后于义为允今私于蒯聩必求其入亦非春秋所许也
　　秋九月癸酉齐侯杵臼卒
　　公孙丑谓管仲以其君霸晏子以其君显尝窃疑焉景桓固霄壤之不侔晏之于管徳过之而才则不及也愚谓左传考景公行事无一可称鲁昭在难而不能纳也天王出居而不之问也范中行叛其君则连诸侯以救之卫辄拒父则出师以奨之见义不能勇为逐利常若不及在位五十八年纪纲壊乱嬖宠并兴末乃舎长树幼阶以召乱子曰齐景公有马千驷死之日民无得而称焉彼谓晏子以其君显殆不然欤
　　冬叔还如齐
　　闰月葬齐景公
