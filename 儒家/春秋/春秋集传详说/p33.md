<!-- { "loadSidebar": true } -->
　　惠之入春秋不书防之也文公之入春秋亦不书公羊以为为文公讳其不然欤齐桓晋文均有功于中夏桓之入也不为之讳文之入何为而独讳盖书不书皆有微旨存焉桓之入所以书为其杀子纠书以贬之文之入位乃其所宜有然懐公既避位而去文犹杀之春秋所恶其在是乎始纳懐嬴已为失道今又杀懐之身重失道也不着其入贬也非为之讳或曰怀公之立正乎曰懐公承国于其父厥父惠公弟也而先其兄文公以入春秋不与其入不宜君者也今文公之入晋人受之自卿大夫以至三军之士倒戈而逆之宜为君而遂君之若懐公者废之放之而毋杀不亦可乎
　　二十有五年春王正月丙午卫侯燬灭邢
　　公羊曰何以名灭同姓也谷梁曰恶其伐本而灭同姓也故名凡灭国未有名者灭同姓如晋之灭虞灭虢无道甚矣而不名惟卫灭邢而名之诸儒皆未有定论木讷谓下文书卫侯燬卒此以连文之故传录之误而燬字襃贬不在是愚以此説为然
　　夏四月癸酉卫侯燬卒
　　宋荡伯姬来逆妇
　　杜氏注伯姬鲁女为宋大夫荡氏妻自为其子来逆称妇姑存之辞妇人越竟逆妇非礼故书谷梁曰妇人既嫁不逾竟宋荡伯姬来逆妇非正也其曰妇缘姑言之之辞也愚谓此书逆妇未知所逆者公之女乎先君之女乎圣人所以见书法者以姑逆妇为非礼而特书以垂戒焉耳礼有亲迎妇从夫也今屈尊者以逆卑者而亦谓之逆乱妇姑之分不可以为训是故特书以讥之
　　宋杀其大夫
　　谷梁曰以其在祖之位而尊之也其意谓夫子为其祖讳而不名此乃鲁国之史夫子因之以修春秋安得为其私讳公羊曰何以不名宋三世无大夫内娶也其意谓礼不臣妻之父母宋三世娶其大夫女故杀之而不名尤非通论案曹人杀大夫而不名杀者非一人是以不书以讥其杀之之滥其事犹有可考今宋杀其大夫左氏无纪载意者旧史佚其名春秋因之欤自是而后宋杀大夫凡三见皆不名此及文七年宋公王臣卒宋人杀其大夫八年宋人杀其大夫司马宋司城来奔皆臣下为乱而杀之不书名死者众也春秋因旧史而书不容强为之说
　　秋楚人围陈纳顿子于顿
　　二十三年楚人伐陈传言讨其贰于宋遂取焦夷城顿而还至是春秋书楚人围陈纳顿子于顿传注遂谓陈逼逐顿子楚人纳之盖纳顿乃围陈之遂事既围陈又纳顿言其不恤民力一举而治二事所以讥也陈先代之后顿楚之与国楚虐陈而辅顿是于中国何有论者以为春秋有襃楚殆不然欤
　　葬卫文公
　　冬十有二月癸亥公防卫子莒庆盟于洮
　　去年宋防公死诸夏愈无所统一至是公与卫子为洮之盟春秋嘉之莒鲁本有宿憾【获挐】卫侯为之求成既盟于洮明年春又盟于向鲁不以望国自尊而及莒庆为盟故莒子复请盟而躬至于防春秋庶防诸侯之复合是以嘉之凡诸侯未先君而出防书子今卫成已葬其亲而亦书子先儒谓卫文欲平莒于鲁未终而薨故卫子寻父之志鲁人由此亦修文公之好此孝子之至感而人情之所笃故成公虽已其亲犹以未葬自名经随而书子善之也此论甚美有益世教今备载之
　　附见据传其年春晋文公以师纳王夏四月丁巳王入于王城取大叔于温杀之于隰城晋侯朝王经不书其事先儒为説不一前軰有谓王出居之后无有能纳王者王之还京师当在城濮郤楚之时愚谓晋文纳王乃创伯之第一事不容废之春秋所以不书必有其故晋文挟功上僭请王章不得而受温原攅茅之田周家土疆所存能防而文公忍于受之春秋削其功而不録其以是故及救宋败楚中国赖以再安然后录之与齐桓等于中而犹有责备之意此春秋用法之权衡也
　　二十有六年春王正月己未公防莒子卫甯速盟于向齐人侵我西鄙公追齐师至酅弗及
　　齐人以鲁僖尝援无亏以兵加鲁左氏以为讨莒卫之二盟二盟于齐孝有何关乎此齐侯自出春秋再书齐人讥其无道一嵗再用师伐人之国也追有二庄十八年夏公追戎于济西与公之能追戎也此齐人侵我西鄙公追齐师至酅弗及讥公追之缓而不能及也谷梁曰弗及者可以及而不敢及也
　　夏齐人伐我北鄙衞人伐齐
　　春而侵我西鄙公具文追之可以及而不能及愈为齐人所侮是以又兴北鄙之师卫之大不及鲁卫之强不及鲁今犹能为鲁出师以伐齐而鲁之君臣专事畏缩国之不竞良有以也夫齐与鲁强相若也当荘公之世三家未张国犹有人齐来侵覆之长勺齐宋合而又来翦之乘丘三战而再胜鲁未尝出齐下也至僖以后敌至不能御望风敛郤求救于强国苟为自全之计国无人焉耳由三家用事据权要以拒士大夫贤者无路以进鲁自是始衰使僖公不专任季氏得贤大夫如曹刿者与之谋国鲁之削岂至是乎
　　公子遂如楚乞师
　　书乞师讥也鲁求援于晋凡再不书乞师今求援于楚而书乞师讥即楚以求苟安也春秋初年中国诸侯视楚为异国鄙之而莫即也及齐桓既殁宋防告败楚盛兵以刼制中国于是小大毕从鲁亦预于楚之防犹曰有所迫而不能自已也今齐昭小竖子将兵来侵鲁之力自足以抗之何至遽乞师于逺用楚兵以伐与国乎春秋书乞师卑鲁也嗟夫诗不云乎荆舒是惩周公所以造周而鲁之家法也僖公自即位以来防楚凡再今又以小小利害下楚以求苟安其不为周公鲁公之羞乎或曰鲁人不自爱重有求于楚是固可贬楚人朝受乞师之请夕以兵赴之其不谓之义举乎曰否楚之出师利而为之耳鲁为中国之望诸夏所视仪而听倡者也楚前此窥伺中国必聘鲁以为之先及防于盂使人献捷于鲁以要公之来防其欲得鲁所以致诸侯也鲁忽以乞援为请楚人幸其自来为之出师惟恐或后彼非有救灾恤患之心利鲁之来服为诸侯倡耳春秋何取焉○乞师有二望国乞外兵以自救书乞师卑之也伯国用诸侯之师亦书乞师见于晋厉公之世抑之也卑之乃所以激而进之抑之乃所以裁而约之垂法于后焉耳
　　秋楚人灭夔以夔子归【公羊作傀子】
　　左传夔子不祀祝融与鬻熊楚子伐而灭之诸侯之祀其先祖具有常典祝融楚之始祖鬻熊楚之逺祖熊绎又其始受封之祖夔与楚同其所自出至熊挚别封于夔熊挚者乃夔国始受封之祖夔子当祀熊挚为始祖祝融鬻熊非其所当祀矣楚以不祀为辞伐而灭之楚当有灭同姓之罪故夔子见执而不名专罪楚也
　　冬楚人伐宋围缗【谷梁作围闵】
　　宋成公忘父之仇既适楚而与之平矣及晋文公入去楚而即晋遂为楚所伐或者乃谓宋成不屈于楚楚憾而伐之反以左氏为诬过矣夫楚之暴彼谓继齐而伯者无过于宋必欲翦灭之而后已夫岂一屈身而可遏其暴乎臣子复讐之义有战而死无苟而生宋成之通楚无益于自免而有害于复仇使晋文不兴则宋之为宋岂不殆哉
　　公以楚师伐齐取谷公至自伐齐【义见公子遂如楚乞师】
　　或曰鲁以楚师伐齐春秋恶之蔡以呉师伐楚春秋与之均乞师于逺而襃贬异何哉曰事有近似而不同者此是也夫楚之僣王大号慿陵中国鲁从而乞师以伐其同盟义之必不可者也吴虽僣号自同于楚而太伯之后也与楚人为水火中国赖焉蔡以其师伐楚是为以强国伐乱国义之犹可行者也厥后呉去王号以为黄池之盟春秋以二伯书是未可与楚人同其贬斥故鲁用楚师而贬蔡用吴师而不讥
　　二十有七年春杞子来朝【义并见下入杞】
　　夏六月庚寅齐侯昭卒【弟潘立是为昭公】
　　史记世家昭卒弟潘杀嗣子而自立为君此簒也经传皆不书疑有缺文
　　秋八月乙未齐孝公
　　乙巳公子遂帅师入杞
　　春秋正名之书也其书名书字书氏固褒贬之例若列国之爵则命之天子圣人虽撡笔削之权必不敢以布衣而当王者黜陟之事也审然则是孔子先犯僭王之罪又何以正人乎杞之书子愚窃疑之杞二王后公也入春秋称侯荘二十七年称伯或曰纪而非杞至此又贬而为子百年之间凡四贬爵独于一杞而见之时王贬之邪伯主请于周而贬之邪或书传之殊邪或如左氏之説以废礼贬之邪此经疑也姑存以俟考
　　冬楚人陈侯蔡侯郑伯许男围宋十有二月甲戌公防诸侯盟于宋
　　此楚伐也而中国诸侯与之俱伐此楚防也而中国诸侯皆预于防列国之耻也春秋之法盟主爵而诸侯人者有矣未有盟主人而诸侯爵者也人楚子而爵诸侯不与楚子以主诸夏之盟也亦以正诸侯从楚之罪也虽然楚始防诸侯伐国而晋文之伯业兴矣盖败之明年而文公入于晋楚围陈之明年而文公以兵勤王威声气熖已动于海内楚之君臣顽冥不灵犹谓伯功可以力致遂防诸侯围宋以为宋亡而海内无复可伯之国孰知宋围方急晋救旋至反以是开文公之伯业乎呜呼周室不竞天开二伯以整齐中原扑楚人之狂熖齐桓基之于前晋文继之于后天实为之岂人力所能致哉○齐之盟春秋为公讳而不书公预薄之盟春秋又为公讳而不书楚子在防今宋之盟不复为公讳矣以防盟为未足又从而乞师公之卑屈于楚者亦甚矣不为公讳着僖公不以下楚为耻其责公深矣






　　春秋集传详说卷十一
<经部,春秋类,春秋集传详说>
　　钦定四库全书
　　春秋集传详説卷十二　　宋　家铉翁　撰
　　僖公四【襄王二十一年晋文五年】
　　二十有八年春晋侯侵曹晋侯伐卫
　　侵曹伐卫以救宋也救宋而翦楚晋文所以造霸业也去年冬春秋书楚人偕陈蔡郑许围宋又书公防诸侯盟于宋着宋之急也今年春继书晋侯侵曹晋侯伐卫言晋侯之侵曹伐卫攻楚人之必救以救宋也不言救宋其事关系乎中国甚大非特救宋而存宋也自宋防之败强楚威行中原诸侯厥角稽首惟恐服从之后宋既屈服预楚盟防而楚犹攻围未已是必欲为并兼之计列国为楚有可立而待也幸而文公继兴首以救宋攘楚为事春秋书之曰晋侯侵曹晋侯伐卫不间事而重举晋侯所谓言之不足而重言之为其先天下之所难有以慰中国诸侯之望耳然春秋于霸者之行事襃之中毎见责备之意以其未受命于王而先行霸讨虽与其救宋不与其专伐是故重举晋侯而见意焉正如卫人杀州吁卫人立晋与其能诛弑贼而不与其専立君书法与此相类责备贤者之道也方宋人告急狐偃言于文公曰楚始得曹而新昬于衞若伐曹卫楚必救之则齐宋免矣于是作三军谋元帅始出而侵曹自曹而及衞专为齐宋计耳论者惑于左传之浮辞乃云晋侯侵曹伐卫以报奔亡不礼之憾既不深考当时之事又不原圣人书法之本旨轻易贬斥实失经意胡吕氏为甚愚不可以无辨也盖齐桓晋文之行事有适相类者桓公之伐楚也先侵蔡蔡溃而后伐楚左传谓桓以一姬之故而动兵伐蔡其实非也当是时中国诸侯惟蔡最亲于楚是以先侵蔡而后伐楚晋文之侵曹伐卫亦犹是耳左氏乃曰文公之为亡公子也曹卫不为之礼故以二国为首伐实亦非也观狐偃始所以告其君者则知侵曹伐卫实为齐宋不为其私左氏杂记所闻读春秋者要当择而取之乌可弃人之善而専録其疵以是穷春秋失襃贬之正矣盖齐宋二国皆楚人之所忌而曹之与卫乃楚人之所最亲是以晋文侵之伐之攻楚人之必救以觧齐宋之急其事最为明着夫岂动大众释私憾汲汲报复如传者所云乎圣人嘉其伐楚之功中寓専伐之贬此乃责备霸者之道于齐桓晋文之行事皆然诸儒以传汨经失春秋用法之权衡故不得不辨
