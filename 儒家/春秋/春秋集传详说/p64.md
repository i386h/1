<!-- { "loadSidebar": true } -->
　　夏四月楚公子比自晋归于楚弑其君防于干谿据左传所载不能尽得经意今从公谷爲断防与公子比公子弃疾皆共王之子郏敖之死公子比奔晋公子弃疾事防爲蔡公防无道暴师干谿以图非望之福弃疾因民之怨召比于晋而立之公羊曰公子弃疾胁比而立之令于干谿曰比既立矣众散而防以缢死此其实也比自晋而归实预初议左传乃谓观从独爲此谋矫弃疾之命召比于晋强与之盟然后袭蔡蔡公始觉愚以爲区区一观从岂能独办此事盖弃疾与比内外合谋而爲之也弃疾始爲此谋而春秋归狱于比以比自晋而入主于代防比入而防死防死而比立则弑君之罪当在比矣左传以爲比不知始谋归国而后知之必无是也书自晋归于楚谷梁以爲晋有奉者是也或曰防非簒国之贼乎曰始防之簒有能仗大义而杀之求郏敖之后而立之则杀者爲义簒者爲贼从州吁无知之讨例可也及今而后杀之又代君其处其得谓之讨贼乎或曰比未尝事防爲君而坐之以弑君之罪何欤曰防兄也比弟也防君楚国比自外归弑其兄而已自爲君不曰弑君可乎使比于防之既死固执子臧之节从众望而立君则不可以弑言矣盖贼可讨而不可代也代之则与之俱爲簒弑之人春秋之义必有所不容矣
　　楚公子弃疾杀公子比【弃疾立是爲平王】
　　二传作杀公羊作弑当从公羊弑者下戕其上之名楚防之死弃疾弑之公子比之立弃疾立之立之则君之矣君之而又杀之则弑也比不成爲君则称公子比弃疾既尝君比则加之首恶之名所以正弃疾弑比之罪比未尝事防爲君而犹以弑书弃疾实已君比岂得不谓之弑诸儒多从二传爲杀其择之未精乎
　　秋公会刘子晋侯齐侯宋公衞侯郑伯曹伯莒子邾子滕子薛伯杞伯小邾子于平丘八月甲戌同盟于平丘公不与盟【同盟义已见成十七年】
　　自晋楚爲成晋之君臣自谓天下无事媮惰苟安无复自强之志楚由是窃霸权虎视中夏晋君臣鼠伏而不敢出几二十年今楚防罪盈恶稔自底覆亡晋昭乃复爲会于平丘号召诸夏如病痱沉痼之人精采销铄殆尽强自支拄人之见之者知其无能有爲是会也齐不肯受盟晋人治兵邾南大陈戎马胁而与之盟晋亦可鄙甚矣书同盟讥王人不当下同列国之盟且讥晋人不当以兵胁诸侯而与之同盟是所谓一书再讥也或曰公不与盟鲁之耻也而春秋不讳何哉曰春秋于鲁事之当讳者或以责鲁或以责外沙随之会书晋侯不见公责在晋也平丘之防书公不与盟责在鲁也鲁乗晋人之衰侵暴邾莒受其叛人入其土地复加之以兵春秋前此备书之皆贬也至是晋人伸其霸讨辞公于防而执意如晋之所行者是故其责在鲁书公不与盟若公之自不与盟虽爲公讳亦责公也胡文定乃以是责晋以爲信蛮夷之诉絶兄弟之欢其未然欤盖书同盟所以贬晋书公不与盟则不可以言贬晋春秋有一事再书而前后取与不同者此是也
　　晋人执季孙意如以归
　　鲁人暴莒亦甚矣然皆季氏之所爲非其君责晋人岂不知之苟欲伸其霸讨当治意如之罪岂惟爲莒执之抑亦爲鲁治之可也夫以人臣而据兵权擅侵伐不有君命陵蔑小国怙终不改至于再三肆之市朝夫岂爲过前此晋平庸闇公欲诉而无路今晋昭始立必有以季氏无状告之者故辞公于防而执意如执之是也当究其罪之所在显示诛斥而晋昭开明之天理终晦蚀于羣下之私情是年冬公如晋复见却而意如乃得无事以归公不得见意如得归是君之辞终不能胜于其臣而晋之无政犹前日也
　　公至自会
　　蔡侯庐归于蔡陈侯呉归于陈
　　公羊曰此皆灭国也其言归何不与诸侯专封也愚谓陈蔡之灭楚防灭之也今其复之者楚平弃疾也国固成周之建国何专封之有哉然春秋以自归爲文者其着义自有所在盖陈蔡者中国之诸侯而爲外夷所灭今复爲外夷所存中国无盟主诸夏无方伯始其灭也不能救今其复也无所预此中国之耻也故春秋于陈蔡之归皆以自归爲文者爲中国讳也不言复而言归国固其国幸其亡而得存去而复来是故皆爵以归之与郑突曹赤之爲归异矣
　　冬十月葬蔡灵公
　　楚蔡之仇也大雠未报仇人已殒春秋之义不葬者也今以国复而葬亦变例耳或曰楚防灭蔡而弃疾复之春秋书葬所以释其不共戴天之憾曰不共戴天之憾而可释乎爲公羊之学者谓晋人会于平丘欲爲陈蔡讨楚楚惧而亟复二国虽复其名犹制其实是其爲憾可得而释乎昭侯柏举之役大义所当伸也
　　公如晋至河乃复
　　呉灭州来
　　州来呉楚中间要害处或以爲楚之附庸成七年呉人入之当抚而有之以爲外屏亦控楚之一防也乃不能然今又五十载复以兵入之遂从而残毁之其地卒归于楚呉不能有也十九年传楚人城州来不言取而言城见呉人之不能有
　　十有四年春意如至自晋
　　春秋书公如晋至河乃复继书意如至自晋见鲁君与意如相出入于晋也传谓意如谮其君使不得遂于晋此其实也如晋昭辞公于防而执意如人犹冀其明正强臣专兵之讨俄而得释季氏愈张鲁君愈削干侯之祸作矣春秋书意如至自晋诛也自意如执至此间事隔岁而书名不书族去族求免其身而陷其君是以有诛二十三年叔孙婼见执及其归也书叔孙婼至自晋比事而观可以识圣人之意
　　三月曹伯滕卒
　　夏四月
　　秋葬曹武公
　　八月莒子去疾卒【郊公去疾之子】
　　不书葬鲁不往会也鲁人侵莒取其地晋修霸讨执意如而辞昭公于会鲁莒因是有怨不往防其葬是以阙书
　　冬莒杀其公子意恢
　　郊公以子代父正也庚舆以弟继兄簒也蒲余侯首乱者也公子意恢君之党必莒之旧臣也蒲余侯与公子铎比而爲乱杀意恢逐郊公逆庚舆于齐而立之意恢之死爲君故耳春秋不书郊公之奔庚舆之入郊公不能君庚舆由是以簒也继莒子卒而书意恢死意恢受托孤之寄而不能其事者也君在丧而已爲政国之安危休戚于是乎寄郊公居丧不慼而不能正之以礼蒲余与铎谋爲乱而不能豫爲之防身虽爲国而死何益哉故不书死难而书见杀曹莒无大夫故不书大夫【义又见二十三年庚与来奔】
　　十有五年春王正月呉子夷末卒【公作夷昧】
　　谒余祭夷昧季子同母兄弟也约以位相让迭爲君谒死余祭立余祭死夷昧立夷昧死季子避而去之于是夷昧之子僚立焉未几爲谒之子阖庐所杀论者谓季子不当辞位而召乱非知季子者也亦非深识当时事者也季子之让已着于平日非夷昧死而后让也爲夷昧者当明季子之让节以国授之阖庐是谓以嫡继长宋穆公之与夷是也顾不能然乃俾僚冒以位自处以致杀身而召乱阖庐固当坐首恶之罪夷昧实有责焉耳
　　二月癸酉有事于武宫籥入叔弓卒去乐卒事
　　公羊曰君有事于庙闻大夫之丧去乐卒事大夫闻君之丧摄主而往大夫闻大夫之丧尸事毕而往谷梁曰君在祭乐之中大夫有变以闻可乎大夫国体也古之人重死君命无所不通公谷以告爲合礼啖氏曰宗庙大事大夫卒小事以理言应待祭毕乃告诸说多从之愚以衞栁庄鲁叔弓二事而观而知礼意之所在矣祭者主于诚慤不贰事者也故当祭虽大夫之丧不得以闻衞臣栁庄疾革其君必使以告爲之变其常也及闻其死请于尸而往而释服遂以赙之不但撤乐并撤祭而往慼大臣之意过于尊祖非礼之正谓之失礼可也今叔弓之丧据传叔弓预于祭涖事猝有疾死则君爲之撤乐卒事其可也若叔弓自殁于其家如栁庄之比则当待祭毕而后告不当以卑而废尊春秋书之记礼之变其常耳此与襄仲之死去籥礼例不同不可引以爲证武宫者或以爲成六年所立之武宫非也鲁用天子礼乐有两世室鲁公爲文世室武公爲武世室爲不毁之庙兹因大祭有事于武宫叔弓当此时而暴卒故爲之去乐
　　夏蔡朝吴出奔郑
　　楚平即位未几反防之虐存陈与蔡若有古人之风然以传之所纪蔡虽存不能国也朝呉蔡之旧人楚平自爲蔡公与之善及得国仍俾居蔡费无极者谗人也害其宠而倾之以是故奔其后蔡之二君入楚而不复昭侯又将见畱以赂而免卒复大雠义见于朱之奔东国之死柏举之战
　　六月丁巳朔日有食之
　　秋晋荀呉帅师伐鲜虞
　　或曰鲜虞之伐前则狄之后则否何欤曰狄之者变常法而狄之君及大夫咸有贬焉耳书某帅师伐某责将也鲜虞之伐始倡其议者荀吴也其后再伐三伐卒灭其国而后已者皆荀呉也是以贬或谓春秋以荀呉不受鼓之叛人是以无贬夫伐鲜虞伐同姓无罪之国又动兵至于再三乃大不义春秋岂以细故小节而遂贷其贬乎存大节而略细故春秋法也録细故而置大罪于不问夫岂圣人垂法之意春秋于伐鲜虞一事深有贬于晋
　　冬公如晋【义见至自晋】
　　十有六年春齐侯伐徐
　　徐之封在齐南鄙桓公之霸也楚成伐徐桓躬帅诸侯动大师以救之盟于牡丘次于匡又出偏师伐厉以攻其所必救非但爲徐计亦自爲齐计爲中国计盖惧楚师之浸淫而有震邻之忧耳今齐景睥睨晋霸而不能志其逺者乃伐徐以爲左右望之计视桓公之存徐有愧多矣传言齐师至于蒲隧徐人赂以鼎与之盟而归春秋书伐国而云某侯伐某是皆有意读者谨之
　　楚子诱戎蛮子杀之
　　公羊曰楚子何以不名夷狄相诱君子不疾也曷爲不疾若不疾乃疾之也此比类防之诱蔡而爲言也盖诱一也防以施之中国而弃疾用之蛮夷故春秋诛防而略弃疾然书诱书杀盖亦罪之深特不名耳楚大蛮小皆以子称又以见四夷虽有大小强弱之不同而于周班皆爲子不得擅相侵陵况诱而杀之乎
　　夏公至自晋
　　左传正月公在晋晋人止公不书讳之也平丘之会晋人辞公而执意如讨其侵莒取地执之是也已而意如得释罚不加毫毛今公如晋晋复止公逾岁涉三时之久乃得还由晋昭昬孱大夫强恣故意如与鲁君相出入于晋意如实陷其君也其后昭公愤激不能平兴兵以讨之势有不容已而所任非人卒以致败论者谓鲁昭伐季氏爲啓衅非深知当时事者也
　　秋八月己亥晋侯夷卒
　　子服昭伯从公如晋归语意如曰晋之公室其将遂卑矣君幼弱六卿强而奢傲将因是以习习实爲常能无卑乎子服回可谓善觇国者矣晋之衰始于平成于昭顷以迨于亡强大夫实爲之也
　　九月大雩
　　季孙意如如晋
　　冬十月葬晋昭公





　　春秋集传详説卷二十四
<经部,春秋类,春秋集传详说>
　　钦定四库全书
　　春秋集传详说卷二十五　宋　家铉翁　撰
　　昭公三【周景王二十年晋顷公元年】
　　十有七年春小邾子来朝
　　夏六月甲戌朔日有食之
