<!-- { "loadSidebar": true } -->
　　是秋滕子卒曾未数月宋人围滕乗其丧而伐之耳非惟乗滕之丧亦乗晋之丧晋政不竞诸侯擅相侵伐贬宋亦以讥滕也
　　楚子伐郑晋郤缺帅师救郑
　　或曰楚三伐郑或书爵或书人何也曰书爵以正其始封之号而抑其僭名彼其势方盛儗于王不得不抑之非进之也书人其君不出其臣帅师以来耳盖书爵书人以为襃贬者中国诸侯之例楚旣僭号自王书子乃所以抑之四裔虽大曰子奚其襃乎曰五年楚伐郑荀林父救之春秋不书救今而书救何也曰楚之初伐郑也人谓其讨郑人之弑其君者必将以归生为戮旣而再以兵加郑但欲郑之归已于弑贼皆无所问则其伐郑自为其私耳郑人告急晋于义不得不救且党恶之盾已老今为政而救郑者乃郤缺也故于是而许之以救
　　陈杀其大夫泄冶
　　左传及谷梁皆谓泄冶以直諌而死春秋之书之以见陈侯平国见弑及楚人灭陈之端所以録忠諌也而杜氏乃曰泄冶直諌于滛乱之朝以取死故不为春秋所贵而书其名此以书名书字为拘至于贬忠諌以从凡例説经之大弊也胡文定似有取其説乃曰仕于昬乱之朝若异姓者如宋子哀洁身而去可也其贵戚邪不食其禄如叔肸善矣如此则同姓异姓立人之朝者皆全身逺害而去諌诤之官可以无设矣至于木讷则又甚焉曰言于君而无益徒自取祸不若括囊无咎无誉也又言荐圭璧于泥涂固已疎矣而触虎狼以取死庸得为智乎此泄冶之死圣人所以名之大率皆执书名之例而强求圣人之意夫泄冶立乎人之朝位为大夫以为无官守言责不可也陈灵与孔宁仪行父宣滛于朝冶之谏之亦尽其职分之所当为不幸见杀死于忠也杜氏乃谓冶直谏乱朝以取死故为春秋所名是乱朝不可直谏必治朝而后可谏乎自古以直谏而死者如龙逢比干多在昬乱之朝亦谓二子不当以直谏而死为不知乎三仁所以并録于圣门以其所行皆合于义耳夫岂以死者为不知必全身逺害而后为知乎此不过因书名书字之例而曲为之説愚恐士大夫持此为全身逺害之张本故备论之大率泄冶非世族大夫之以名字见者非名无以传且名之与字在当时已不容深辨况千载之后欲以此求春秋贬襃之意岂非説经之一大弊乎







　　春秋集传详説卷十五
<经部,春秋类,春秋集传详说>
　　钦定四库全书
　　春秋集传详説卷十六　　宋　家铉翁　撰
　　宣公下【定王八年晋景元年楚庄十五年】
　　十年春公如齐公至自齐
　　齐人归我济西田
　　或曰齐人归疆于经凡三见惟此书法特异以我系田春秋殆亦有意乎曰此为赂田来归而书故与其他归疆书法特异盖天道十年而一周人事十年则必变鲁桓之簒隠也歴十年而无讨春秋于是岁始书王以正之其冬三国来伐春秋爵以襃之为其能以兵向逆人之国也今鲁宣之簒赤至此十年矣天王无讨方伯不问齐人忽以赂田来归春秋书齐人归我济西田非为赂田来归而逭齐人之讨也亦非为赂田来归而释鲁人之罪也盖以十年之久天理必复齐人知罪之所在而自举元田以复于鲁天实使之非人力所能为也自是不数月齐惠忽以死告天道至是一周彼其恶亦稔矣春秋书法所以特异于他者明天讨也或曰鲁宣其无讨乎曰鲁宣其首恶者也齐惠其党恶者也春秋之讨罪也必诛党恶之人天道之祸滛也亦必诛党恶之人襄仲敬嬴虽内蓄簒弑之谋然非齐惠主之彼无以成其恶赤齐之甥也杀之而立接姜齐之女也出之而立嬴凡皆齐惠之所为反道败常絶灭人理今十年之久迄正天诛春秋于赂田来归之后书齐侯元卒着其伏辜而死也论者乃谓春秋録齐侯之改过夫旣党人之乱臣使之弑君簒国罪盈恶稔天诛将加乃欲以归赂田自觧是犹盗贼杀人而归其财得谓之改过乎春秋讨之而非録之也
　　夏四月丙辰日有食之
　　已巳齐侯元卒【义见上归济西田】
　　齐崔氏出奔卫
　　左传以为崔杼有宠于惠公髙国畏其偪因惠死而逐之书崔氏非其罪也愚以其岁月考之是岁至杼弑君盖五六十年使杼得年七十此时方在弱冠不应权势已盛为人所畏疑非崔杼之身或其父或其族皆未可知春秋继齐惠之死书崔氏出奔诛髙国也君身未寒而逐君之党并及其族无君也推是心以徃亦何不为宣殁而鲁人逐归父惠死而齐人弃崔氏皆无君也春秋之书之乃防微杜渐之意不为崔氏与归父而书也传家以为书氏者志其无罪非经意也
　　公如齐五月公至自齐
　　此奔齐丧也天王之丧鲁不奔不赙今也懐辅簒之私恩为齐奔丧事之悖也春而书公如齐公至自齐曾未数月又书公如齐公至自齐备书所以贬也春秋于鲁之大恶每备书以见义不加贬斥而义自见此类是也
　　癸巳陈夏徴舒弑其君平国
　　或曰君无道见弑称国以弑传例也齐懿夺阎职之妻则邴歜之父以是见弑春秋书齐人弑其君商人陈灵朋滛杀谏罪浮于商人弑者以氏名书何邪曰不着徴舒氏名无以见祸乱之所从生讨徴舒亦所以治平国也杜元凯以为陈灵恶不加于百姓故称臣以弑此为例所拘强求其説失之逺矣或曰是时诸侯弑君者四国鲁之宣宋之鲍罪兼簒弑者也郑归生以一朝之忿犯上作乱夏徴舒不堪朋滛之辱以取覆亡是四人者使当夫子之世沐浴请讨宜当何之曰宋鲍鲁宣宜先讨者也归生其次也徴舒虽有弑君之罪亦有可悯之情楚庄苟欲伸讨弑之义当先讨宋鲁之二弑否亦当正归生之戮今舍其大而治其细末又因以为利此逐利之师非讨逆之师也学春秋者当首辨乎此义又详见楚入陈
　　六月宋师伐滕
　　宋鲍闻晋之多故而用师于滕围之未服又从而伐之未必无宋襄执婴齐之心襄且不能有成而况于鲍乎春秋之书之所以贬也胡文定谓宋大国爵上公霸之余业邻有弑逆不能声罪致讨乃用大众以伐小国论则美矣而非所以责宋也夫仗义者可以伐不义无瑕者可以戮人宋鲍乃弑贼之未讨者责弑贼以讨弑贼非春秋垂法示后之意也鲍弑其君而簒之罪浮于徴舒而望其能讨徴舒万万无是理也
　　公孙归父如齐葬齐惠公
　　晋人宋人卫人曹人伐郑
　　四国伐郑以其贰于楚也春秋皆人之人四国所以人晋也夫躬天下之难而后可以责人之从己未闻躬天下之易而责人以难从也齐桓晋文所以得诸侯以其内奬王室外攘荆楚救灾恤患汲汲乎躬天下之难诸侯有所恃荆楚有所畏是以得成其霸业自晋襄之殁灵成景三君皆不克负荷而楚庄日以盛强北向而争诸侯今日侵陈明日侵郑甚者观兵中原将逞其所大欲晋人仅出偏师复畏避退缩不敢轻犯楚锋惟伺楚辙之南释憾于一二小国今又合诸侯以临郑纵能得郑保楚师之不再出乎是所谓躬天下之易而责人以难者也或曰当是时何者为难何者为先曰翦簒锄凶霸政之最先者也自赵盾为政宋齐鲁皆尝弑其君而簒国盾内有所慊一切置而弗问今郤缺为政苟有志于求诸侯当先治诸侯国之弑其君夫然后名正而辞直义立而威行不知出此乃率三国以伐郑而以讨逆遗楚遂使楚国挟仗义之名以风示天下晋之霸业从是愈衰国无人焉耳
　　秋天王使王季子来聘
　　公羊曰称王季子贵也母弟也鲁宣即位于今十年仅一遣蔑如京师而王随使贵介弟报之王之遇鲁可谓厚矣而宣也惟知屈已于齐所以事王者蔑如也胡文定曰宣公不朝周而朝齐不奔王丧而奔齐侯之丧不遣贵卿防匡王葬而使归父防齐侯葬纵未举法勿聘可也而使季子来王灵益不震矣此论固正愚以为鲁则有罪而不可以此责王也周自惠襄而降日趋于削介弟聘鲁犹曰厚徃薄来吾以懐诸侯也王益谦鲁益慢鲁实可诛春秋比事而书责鲁也
　　公孙归父帅师伐邾取绎
　　滕何负于宋而宋伐之邾何负于鲁而鲁侵之皆由中国无盟主强陵弱众暴寡而莫之或禁也胡文定于宋之伐滕鲁之伐邾皆责以不能讨陈人之弑君者愚以为非所当责而责也宋鲍之弑昭鲁宣之弑赤皆弑其君而簒其国有帝王在上必诛而不以赦者也陈灵滛于夏氏为徴舒所戕陈灵固有以自取徴舒之罪犹下于宋鲁之二弑贼今责二弑贼以讨徴舒是为以乱治乱其无乃不可行乎
　　大水【义并见后饥】
　　季孙行父如齐
　　冬公孙归父如齐
　　行父未返而归父复如齐左氏以为伐邾故非也行父如齐以顷公初立而徃礼之常也归父如齐则宣公使其私昵臣布腹心于齐侯非礼之常也归父者襄仲之子厥父弑齐甥而立宣公齐惠实为外主今顷公新立惧有讨焉故使仲之子如齐重致卑屈以逭簒弑之讨春秋比书二使之出诛其奸也非为伐邾故
　　齐侯使国佐来聘
　　未逾年之君不得以父道自居也故称子不得已而交于隣国称子不称侯今国佐之来致命为侯春秋为其以父道自居故书以贬之
　　饥
　　自宣公即位以来六年书螽七年书大旱今书大水复书饥咎证频仍未有甚于此时者也旱而书大旱水而书大水以变常书也水旱所及者广是为变常宣以臣而弑其君以子而逐其母罪大恶极天讨未加发而为水旱之灾百姓重受其虐春秋书之以垂戒于后
　　楚子伐郑
　　胡文定谓九年楚子伐郑称爵者为贬辞此年楚子伐郑称爵者为直辞愚谓经固有辞同而义异者此楚子两伐郑无不同也春秋自比岁以来忧强楚之遂霸中国是以正其名曰子所以抑其僭号示天下共主在周楚人不得干也故其慿陵中国也自将则书楚子其臣将兵以出则书楚人非襃贬之所在也盖书爵书人在中国诸侯则为襃贬楚旣僭号自絶于王春秋书爵以正之非所以襃之也此两伐郑皆贬辞非直辞也若曰九年郤缺救而得书此年士防救而不得书则义各有在郤缺始为晋政而出师救郑败楚桞棼与其能救也士防用偏师无益于救郑是岁郑即从楚是故略而不书耳
　　十有一年春王正月
　　夏楚子陈侯郑伯盟于辰陵【谷作夷陵】
　　此陈郑俱服于楚中国之忧也而陈止斋乃云序楚子于陈侯郑伯之上初与楚以霸愚窃未敢以为然也春秋以正僭窃为先不与僭窃者主齐盟也而楚僭窃之尤甚者春秋攘斥之不暇孰云与之以霸乎序楚子于陈侯郑伯之上着南蛮之子国而僭居中国侯伯之上紊内外之辨也赤以卑从楚之二国也盖齐桓晋文所以大有功于当世以其内奬王室外攘僭窃有以大服诸夏之心是故与之以霸楚日以僭王窥周为事春秋大经大法在于斥絶之而已矣何与霸之有哉而况是时陈人专意从楚怙凶防恶有年数矣今而陈国有难楚当为之讨贼彼徴舒特一匹夫耳即辰陵之防召而戮之何难乃特为是灭国之端利而为之诈而成之夫岂春秋之所与乎大率僭王之楚不可以霸中夏彼僭王而许之以霸是二王也读春秋者谨之
　　公孙归父防齐人伐莒
　　前伐邾取绎与此防齐伐莒皆以归父将此归父为国生患求多于小国春秋之书之所以诛也
　　秋晋侯防狄于櫕函
