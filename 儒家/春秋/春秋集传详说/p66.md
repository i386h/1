<!-- { "loadSidebar": true } -->
　　晋悼公之讨鱼石也以诸侯之师围彭城春秋书以美之今华向为乱晋荀吴齐苑何忌衞公子朝皆以师救宋共讨华向于南里而春秋略之不书为其有畏于楚讨之不能力叛者皆得逸去也晋楚交兵百有余年宋人为之出力弭兵楚得以窃霸权号召天下今宋大夫为乱于内楚乃从而羽翼之背施忘义利人之难而伐取其国谓楚非夷不可也先书叛继书奔楚罪楚之纳叛臣也然宋之强族华鱼向鳞自彭城以来世为乱再有讨芟翦几无存者而宋得以少事视鲁之季齐之田晋之智韩赵魏日为乱而其君付之无可奈何者有间矣春秋详着三叛之始末嘉宋讨叛有成功也
　　大搜于昌间【公作奸义已见十一年比蒲之搜】
　　夏四月乙丑天王崩
　　六月叔鞅如京师
　　葬景王
　　三月而葬不及期也不及期不如礼也王葬不书此一不如礼而遂书以景王不蚤定继嗣身死而乱作是故特为之书所以贬也【不书葬义已见隐三年】
　　王室乱
　　前此子頺之乱子带之乱春秋不以乱书今而书王室乱此出于圣人之特笔非因旧史而书也盖有变生于一时而不足以致乱者春秋之所略也变生于一时而足以致乱是故圣人变色而书之曰王室乱夫岂特识叔鞅之言而已哉王猛以太子母弟而立子朝以长庶而求袭位名体淆乱诸夏莫适所从当是时周有两天子其为乱与頺带之事异矣盖刘单之所守者礼律之正而尹召所挟者景王之邪志以邪志而为治命是故亦足以惑人非刘单之所守坚确介众之人惟义是辅成周之乱将底于亡此春秋所以变常法而为之书也
　　刘子单子以王猛居于皇
　　秋刘子单子以王猛入于王城
　　胡氏曰尊不以乎卑贵不以乎贱大不以乎小刘单臣也曷为能以王猛乎其曰以能废立之也又曰刘单盖挟天子以令诸侯而专国柄者也书之未足故再书以着上下之舛逆论固正矣愚以当时之事而观似非经意之所在也下不以上卑不以尊者其常也下之以上卑之以尊事之变其常者也自昔圣贤处世或蹈其常或婴其变各尽其职分之所当为期为不失其正而已矣刘单者王朝之大臣守正而不挠者也景王崩继嗣未定尹召探其君之邪心欲立子朝刘单据礼经立太子之母弟猛刘单所拥者为正则尹召所立者为邪春秋书刘子单子以王猛居于皇又书刘子单子以王猛入于王城与其居天下之至难任天下之至重变而能不失其正也周公之于成王伊尹之于太甲以其所当以也以其所当以乃大臣职分之所当为而以为擅废立挟天子专国柄愚以为非春秋意也愚非拟刘单于伊周以为大臣当艰难之秋任托孤之寄当以伊尹周公为法也若夫未逾年之君而书王成猛之为王也成其为王而必名以着之当是时不得不名也不名无以见其为立之正而示别于子朝也居于皇出也而不书出王者无外在皇犹在国也出不书入而书入不书入无以奠王于位也或曰君以名见臣以子书何欤曰天子之宰不以名见者常也始立之君而书王书名变也宰不名与其以天下自任也君必名著天位非庶孽之所可干也君以名见臣以子书常从其常变从其变之义也王城者槩洛城而言也已入王城未能正天子之位王与子朝分国而处也【余义见下敬王入于成周】
　　冬十月王子猛卒【悼王也敬王立义见下居狄泉】
　　三年之丧通丧也故天子诸侯未逾年皆称子皆名皆卒此春秋垂世之法也杜氏谓悼王未即位故书王猛误也盖已即位未逾年景王虽葬不及期而葬亦未得以先君既葬为说故悼之居皇也书王猛其卒也书王子猛卒不书王无以示别于争立之朝书王而名之子之以其立未逾年故也
　　十有二月癸酉朔日有食之
　　二十有三年春王正月叔孙婼如晋
　　癸丑叔鞅卒
　　晋人执我行人叔孙婼
　　元年叔孙豹防诸侯之大夫于虢季氏伐莒取郓莒人诉于防乐王驸求货于叔孙使请带焉豹召使者裂裳帛而与之曰带其褊矣卒无所与婼豹之子也至是坐邾诉为晋所执范献子求货使请冠焉取其冠法而与之两冠曰尽矣吏人与叔孙居请其吠犬弗与及将归杀而与之食之其父子所守如此亦可嘉矣乌乎鲁有贤大夫如此而鲁昭不与共图国事坐视贼臣之胁制以至于死亡亦可哀矣
　　晋人围郊
　　案左传去年冬晋籍谈荀跞帅九州之戎及焦瑕温原之师纳王于王城此始书晋人围郊郊者近畿之地子朝据之晋为王讨而围之此王事也而春秋书辞若此何哉盖是时王猛死敬王立中外未知立之当否晋师在郊莫有为王致力者子朝乗之而入是秋敬王有狄泉之出书晋人围郊讥用师之不力也
　　夏六月蔡侯东国卒于楚
　　楚灵之灭蔡忍于为恶者也楚平之复蔡伪于为善者也复之而犹专制其国其志犹在于利可取则将复取之矣朝吴之奔朱与东国之死皆平所为蔡虽复犹不复也春秋备书以着楚人之亡状王父诱而杀焉父执而用焉大雠未复而朱与东又入楚而不返蔡之受屈于楚亦极矣其后昭侯亦以事见拘久之乃免事吴以求报卒以吴师入郢复其父祖四世不共戴天之雠朱与东愧之矣
　　秋七月莒子庚舆来奔【义已见十四年】
　　郊公之立正也而庚舆簒之今庚舆为国人所逐而郊公复入春秋于郊公之出之入皆略而不书微之也在丧不戚乱臣持以为之过而逐之不能君而可微者也或曰忽突相为出入春秋犹备书之今郊公之出入皆略而不书何邪曰忽突之出入非为其可书而书因事垂法不得不书也録意恢为其死也奔庚舆着其虐也略郊公以其不能君而微之皆所以垂法也
　　戊辰吴败顿胡沈蔡陈许之师于鸡父胡子髠沈子逞灭获陈夏齧
　　吴伐楚次于鸡父鸡父楚地也楚以顿胡沈蔡陈许六国之师御之未陈吴出其不虞以谖败之夫顿胡沈三国楚党也蔡陈许三国同盟之国也乃相率而附于楚故春秋挤之于顿胡沈之下以贬之贱其为楚役也葢是役也楚为戎首驱六国之君以御吴春秋畧楚而不书不与楚以主中国之诸侯也或曰防既主之于前日今不与弃疾之主奈何曰防求之于晋而晋许之责在晋也今弃疾未尝求之于晋而强驱诸侯以前是故春秋恶之畧而不书若六国之君自与吴战所以诛楚焉制诸侯也凡诸侯之师众败必累数之齐师宋师卫师燕师败绩是也而此不复数一之于楚耳胡沈之君以战死于外国安得灭今不书卒而书灭不与之以死难也且不书灭胡沈而书胡子髠沈子逞灭若以自灭为文也陈夏齧以获书贬也或曰春秋前既进吴书吴人矣今而以号举何哉曰为中国患者楚也今未能翦楚之豪末而先杀二小国之君亦春秋之所恶也
　　天王居于狄泉
　　王猛卒刘单复立其母弟匄是为敬王至是立已逾年尹氏乗其不戒挟子朝自外入王居狄泉以避之是时嫡孽两争一王城之内而有东王西王之分名体不正将无以一海内之归趋故敬王虽失位而春秋犹书天王而无所贬所以别子朝之为僭王也不书刘单以王所以释刘单之权也以者独任其事不假他人力之称也前日王在谅隂刘单独任天下之重外无诸侯之援则刘单之以王事之不获已而不得避者也今王立逾年晋师又兴则刘单外假大国之援以成其功不得言以春秋所以释刘单之权也后之为大臣者有挟定防功久专国柄以此致祸败而杀其身累其家如霍光徐羡之等辈由不明此义也
　　尹氏立王子朝
　　书尹氏立朝尹氏一人之私也尹氏以世卿预闻国政不书其官不着其爵而以尹氏书氏云者一人之私也王位天下之公器惟正惟嫡得在此位尹氏以其所私而立朝是为尹氏之朝而非亿兆人之所同戴是故敬王虽在狄泉春秋正其名体曰天王居于狄泉子朝虽得入王城窃大号春秋削其名体曰尹氏立王子朝母弟之立为正则孽子之立为邪春秋于是二者之居之入之立之奔书法详而不厌垂大公以示后云耳
　　八月乙未地震
　　冬公如晋至河有疾乃复
　　公羊曰何言乎有疾乃复杀耻也昭公七如晋至河乃复者五意如实谮之也而昭公不知引贤人以自近深思所以为保位之计乃数如晋而不嫌其为卑数为所却而不自以为耻身堕强臣术中而未悟者也然春秋之书之不惟贬公实亦责晋由晋君不君而季氏得以售其险谋肆行而罔忌晋深为可责也
　　二十有四年春王二月丙戌仲孙貜卒
　　婼至自晋【公羊书叔孙舎至自晋今从之】
　　意如见执于晋以莒故也叔孙见执于晋以邾故也意如在晋谮其君以免其身叔孙在晋抗节不挠晋之诸大夫敬而惮之旋亦归之其执虽同所以得释则异故意如至自晋春秋去其氏所以诛也叔孙至自晋春秋书氏以别于意如盖襃之也是时鲁国犹有一叔孙大节凛然足为社稷之衞使昭公能举国以听之必不至有干侯之祸刘原父亦有取于公羊之书氏曰可襃而襃乃圣人修经之本防吕东莱乃不以为然谓原父为凿夫春秋以一字为襃贬叔孙与意如俱执于晋其归也或氏或否此书法之显然可见者岂得谓之凿乎
　　夏五月乙未朔日有食之
　　秋八月大雩
　　丁酉杞伯郁厘卒
　　冬吴灭巢
　　书吴灭巢或曰贬乎曰有书灭而非贬者此类是也为其能复诸樊门矢之仇而録之也诸樊之死春秋书法特异録其为中国故死于难也死难者见録则灭巢者必无贬嗟夫吴以中国之故父子兄弟厯三世与楚为敌自晋人苟求宴安以霸权委楚而吴之敌楚者不为之而下也今而灭巢乃异时入郢之渐巢之灭楚所以亡也使晋人能于此时赫然愤合力以图楚则攘楚之功不在吴而在晋矣论者谓书灭巢为贬故不得不辨
　　葬杞平公

　　春秋集传详説卷二十五
　　钦定四库全书
　　春秋集传详説卷二十六　宋　家铉翁　撰
　　昭公四【敬王三年晋顷九年】
　　二十有五年春叔孙婼如宋
　　夏叔诣防晋赵鞅宋乐大心卫北宫喜郑游吉曹人邾人滕人薛人小邾人于黄父
　　此为王室而防不书讥其无勤王之实也案左传防于黄父命诸侯输粟于周期以明年纳王卒不闻晋侯踵二文郑虢勤王故事躬御戎马展义王室晋之不能亦甚矣而其事亦有不可同日而语者子頺子带之乱皆在惠襄践位之后王位既定頺带特为乱耳乱而讨之夫谁曰不然今悼敬之立皆在危疑之秋特以太子母弟之故揆礼宜立刘单奉以为君而中外未能尽孚也晋人至使士景伯涖问周故立于干祭而询于介众欲以知二立之当否众论惟允乃辞子朝不纳其使晋尚然而况于海内之人乎刘单处此岂不谓之甚难乎主少国疑外无晋郑虢三国之援内有毛召尹三族之争后先五年更胜迭负使刘单不能以宗社自任中事敛却则子朝之羽翼成而敬王之位危矣论者犹以挟天子令诸侯少之愚不知其说
　　有鸜鹆来巢
　　公羊曰记异也非中国之禽宜穴而巢故书或曰鸜鹆来巢事之细者必书何邪曰禽鸟逐气而迁戾气所至妖亦至焉鲁之地素无鸜鹆今而有焉是隂类之爽其常者也先儒以天津杜鹃而豫知曲学之祸天下则春秋书鸜鹆来巢之意也
　　秋七月上辛大雩季辛又雩
　　左传曰再雩旱甚也公羊曰又雩者非雩也聚众以逐季氏也此以公孙于齐连文故言聚众以逐季氏雩不必用众用众所以戒武何事于雩
　　九月己亥公孙于齐次于阳州
