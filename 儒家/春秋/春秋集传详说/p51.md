<!-- { "loadSidebar": true } -->
　　丙午晋侯獳卒【景公也卒不葬义见下公如晋獳乃侯切】
　　晋自灵成以来霸业日衰非复文襄之晋矣景公始即位而荀林父有邲之败诸侯叛而去之国势浸削蜀之盟从楚者十一国晋莫如之何也幸而郤克战齐而胜散者复合叛者复来霸威稍伸然天资庸闇无皁白之辨荀林父逗挠丧师而杀先縠栾氏怙党专恣而害赵宗妄欲伸主威而不知是否邪正之辨正如汉哀帝临朝屡诛大臣忠正之士无罪以死而王氏谋取其国家乃不觉悟内不明而轻用大戮此为君者所宜戒也
　　秋七月公如晋
　　宣公奔齐惠之丧齐人以是加厚于鲁成公奔晋景之丧晋人反用是肆悖止公预执绋自七月至明年三月乃得归其亦有以自取矣天王之丧鲁未尝徃防而霸国之丧仆仆亟徃惟恐其后以事王者事霸鲁固有罪而州蒲惰傲无状止望国之君使之送葬是以王礼自居也春秋是以特削其葬以正其无王之戮或者乃曰为其辱鲁故绌其葬非也
　　冬十月
　　十有一年春王三月公至自晋
　　旧説谓正月公在晋不书讳见止也但襄二十九年正月公在楚而书诸儒以是引季氏取卞有为乱之意公危不得入是以书公在楚公至自楚危公也愚以一时之事而言在晋在楚均为强国所止而有内外之异见止而在晋也犹为内也见止而在楚也则外矣书不书其以是故
　　晋侯使郤犫来聘已丑及郤犫盟
　　或曰郤犫来聘而盟与三年荀庚来聘而盟书法全同其事同乎否乎曰不同也荀庚之聘而盟寻旧盟也实鲁自慊其贰求与为盟故虽伉也其责在鲁今郤犫之来继公至而书盖晋人自知其无礼于公惧公之遂叛而即楚故随遣郤犫为此盟其责在晋是时晋厉新立轻狂不度欲以无礼加于诸侯春秋书以贬之
　　夏季孙行父如晋
　　秋叔孙侨如如齐
　　侨如之如齐行父之如晋事同而情异者也鲁自鞌之战与齐久絶至是侨如如齐以脩旧好脩鞌以前之好云尔鲁昔者不堪齐之陵暴借力于晋以纾一时之忿至是受侮于晋君臣日奔走于庭而犹惧不免于是介然以悔惕然以思将寻旧好于齐故行父如晋侨如适齐事同而情异者也春秋是以比而书之俾后之有国家者务自强以立其国无若鲁人左右望于齐晋求所以自全而不可得也
　　冬十月
　　十有二年春周公出奔晋
　　公羊曰周公者何天子之三公也王者无外此其言出何自其私土而出也谷梁曰周有入无出其曰出上下一见之也注云上谓天王出居于郑下谓今周公出奔左传亦云自周无出周公之出自出也此春秋大一统之义三传得之于圣门者也周公楚恶惠襄之偪且与伯舆争政不胜怒而出及阳樊王使刘子复之盟于鄄而入三日复出奔晋故言自出传因襄王出居之出原春秋无外之意而有自周无出之説此所谓内外之辨俗儒有以为不然者未之讲故尔春秋之世诸侯之大夫有出奔列国者去此即彼姑务自全可也至于天子之公卿乃亦以事争而奔列国彼列国受之而不以为嫌是天下而有无王之国也周公王朝大臣与强族争政王不能裁其予夺则引而退可也今以争不能胜怒而出王旣复之与之盟盟而入入而又奔是其心欲挟霸国以胁天子春秋书出书奔所以诛也絶之王朝其为诛斥也大矣或曰襄三十年子瑕奔晋昭三十六年子朝奔楚书奔不书出又何欤曰杀佞夫而逐子瑕非子瑕之自奔也故不书出若子朝奔楚则与此异朝周之簒人也楚僣国也以簒人而奔僣国彼自谓出于王化之外春秋奔而不出犹曰此吾之簒人楚于义不得受也
　　夏公防晋侯卫侯于琐泽
　　案左传前年晋人释钟仪求成于楚楚公子辰如晋聘晋复遣籴茷以徃宋华元以其善于楚令尹子重又善于栾书从而合晋楚之成而春秋惟书晋鲁卫防于泽诸侯无预者晋楚为成关系不细春秋略而不书岂无意乎盖春秋所以待楚人者乃帝王御逺之道来则御之凭陵上国倔强无王则伐之未有举中国之大而胥与之求为盟好者也齐桓之于楚讨而服之晋文之于楚败而却之而霸者之职事举矣晋自灵成君昬闇而臣惰偷以避楚为得计至是因俘累以通意遂交聘而为之成晋固苟求安佚而楚实怙其强大略无息肩之意后三年渝盟伐郑无所恤也又其后宋向戌复持弭兵之説为盟而长楚遂使中国诸侯北面于荆楚之庭申之防冠履倒置而兵未尝一日弭也其祸端乱本实兆于此故泽之防春秋书法如此不与晋以为此防也
　　秋晋人败狄于交刚【义已见僖三十三年晋人败狄于箕】
　　刘氏意林外域者春秋之所外中夏者春秋之所内所内者将以德治之所外者将以力治之中国可教以礼义故不结日不偏陈虽有道犹恶之若夫外域恃其强力其来为宼能胜之而已虽不结日不偏陈无讥焉吕东莱曰春秋之世中国有事于外域未有言战者盖遏絶之为务唯力是恃不以战为罪也愚谓中国于外域以直败为文者明分也言其非中国之敌故不言战传者以不结日不偏陈为直败则拘矣中国与外域战亦岂无结日而陈者乎诸儒以是为拘遂有德治力治之説又有唯力是恃不以战为罪之説此为例所拘反觉有病秦皇汉武只为与外域角力以致中国罢敝春秋之待夷狄自有道不徒以力也
　　冬十月
　　十有三年春晋侯使郤锜来乞师
　　自入春秋盟主帅诸侯之师以伐叛讨贰而书于防者多矣至是始书乞师伊川谓不以王命兴诸侯之师故书乞此论固正但霸国不禀王命而动兵伐国前此不书乞师今而书之岂无其故邪盖书乞师者二有望国求援于外而以乞师书者卑之也有霸国出诸侯之师而以乞师书者抑之也鲁僖不堪齐人之屡伐乞师于楚取谷春秋谓其懦无立志故书乞师以卑之卑之者乃所以激而进之也今晋厉始立血气方刚欲以事功自见分遣大夫召诸侯兵将以逞其所大欲春秋为其锐于武功故书乞师以抑之抑之者乃所以节而止之也凡皆为后世人君垂法退者进之兼人者退之书法抑扬之所在也彼晋厉公者非自能为此谦抑之辞而有求于诸侯也许氏谓晋厉以伪饰之文而贬削霸体故不为春秋所与夫霸国之威患其日张不患其日削也彼其削非春秋之所忧也学者以是思之
　　三月公如京师夏五月公自京师遂防晋侯齐侯宋公卫侯郑伯曹伯邾人滕人伐秦【谷梁无齐侯】
　　或曰晋用诸侯之师伐秦以复其私怨春秋其无贬乎曰为其朝王而后徃请命于天子与上公俱行犹有尊王之心故皆録而爵之也曰此本伐秦道成周而朝非特朝也春秋何取焉曰此春秋中年之书法志诸侯犹能禀命于王也周家盛时诸侯皆旅朝于京师或因巡守而朝于方岳之下未闻道过京师而请朝者及其衰有过阙不下者矣自入春秋百三十年中间倡义尊王若桓文之盛不能率诸侯一朝于周而晋文为宫践土屈天王而朝焉彼其心曰霸权之尊不为天王挠也及秦晋交兵晋侯尝以师过周之境不闻请朝而后徃彼其心又曰吾自假道伐秦非为王而来奚事于朝是反得为知礼乎今晋厉朝而请命与天子之老偕行是犹知有尊王之义而论者或责其慢愚窃不谓然也今有人焉父子异宫而处其一人过父之庐略不候起居傲然径去其一人止车下道徃见父听所以命而后行将以略父而过者为有礼乎以省父而行者为顺道乎以是而观则晋厉犹在可取故春秋书公如京师又书自京师为防书如京自京者録其犹知有王也书自京师防诸侯伐秦者示诸侯禀王命而后伐若征伐自天子出焉此又春秋存周之意也或曰是役也刘康公成肃公与师皆行春秋不书何欤曰伐秦与伐楚异伐楚攘乱也上公防伐正也晋自与秦私鬬秦未尝叛周上公不当与之俱伐春秋不书二公亲为此役义其在是乎
　　曹伯庐卒于师【义并见下晋侯执曹伯】
　　秋七月公至自伐秦
　　孙氏曰不以朝京师至者明本非朝王
　　冬葬曹宣公
　　十有四年春王正月莒子朱卒
　　莒卒自此始徐邈曰莒本中国末世衰弱遂废周礼葬皆称諡莒君无諡故从吴楚例不书葬
　　夏衞孙林父自晋归于衞
　　左传衞侯如晋晋侯强见孙林父衞侯不可旣归晋侯使郤犫送孙林父而见之复之于位林父得罪于其君而奔晋奔而求复岂无他道乃挟晋以求复而君臣之道于是废矣臣挟大国之援以干其君君以大国之故而忌其臣下陵而上忌乱之道也林父作乱逐君其端实兆于此春秋书自晋归于衞责晋也
　　秋叔孙侨如如齐逆女【义并见下】
　　郑公子喜帅师伐许
　　九月侨如以夫人妇姜氏至自齐
　　谷梁曰大夫不以夫人以夫人非正也以为刺不亲迎愚谓国君不亲迎者多矣不皆讥此书侨如以夫人至自齐以其非所当以也穆姜与侨如共谋逐季氏出入徃来不避嫌疑之间季氏从而煽之恶声日闻于外今也逆君夫人大夫岂无可使者而使侨如其意欲使之重自结于齐实为鲁国玷夫人亦预有辱焉
　　冬十月庚寅衞侯臧卒
　　秦伯卒
　　十有五年春王二月葬衞定公
　　三月乙巳仲婴齐卒【襄仲之子】
　　谷梁曰此公孙也其曰仲何也子由父疏之也注谓父有弑君之罪故不得言公子父不言公子则子不得称公孙是见疏之罪由父故公羊曰仲婴齐者公孙婴齐也谓之仲婴齐为兄后也以为后归父也愚谓弟无后兄之理以后襄仲耳归父谋诛三家事弗济而宣公薨归父为季氏所逐故立归父之弟以后襄仲非以后其兄也所以不称公孙而称仲婴齐者当如谷梁之説襄仲之死也去公子而书仲所以诛也今其子不称公孙由父有罪故耳旧史必书公孙此春秋革之
　　癸丑公防晋侯卫侯郑伯曹伯宋世子成齐国佐邾人同盟于戚
　　晋侯执曹伯归于京师
　　霸主称爵而执诸侯有二晋文公入曹执曹伯宋人贬也晋厉公执曹伯归于京师与其为霸讨也苏氏曰称侯以执执有罪也归之京师礼也春秋之书执诸侯者多矣惟是为得礼论者以晋厉公不克终凡行事数见毁疵而春秋秉法至公于晋厉所行犹有取焉书晋侯执曹伯归于京师与其讨有罪也谷梁以为恶晋侯者非是前二岁曹宣公防诸侯伐秦卒于师公子负刍作乱弑嗣子自立为君至是晋厉合诸侯于戚执负刍归之京师合诸侯而执簒贼从众人之望执之公也自入春秋霸主之执诸侯未有执当其罪若此而又归之京师以示不敢专是以特为春秋所与书法异于前或谓负刍簒立三年而后见执为稽天讨旣与之盟而又执之故书同盟其不然欤盖有崇奬簒贼列之防盟而终于无讨者矣此更三岁而讨不犹愈于终无讨者乎防而执簒贼诸侯之所同欲是故书同盟夫旣防而执簒贼复盟以戒诸侯春秋实与之而非贬也
　　公至自防
　　夏六月宋公固卒
　　楚子伐郑
　　十二年晋楚为成期以弭兵诸侯固兼事晋楚矣甫及三岁而楚伐郑首祸也书楚子伐郑志楚共之首叛盟目其人而贬之非爵也其后卒有鄢陵之败君伤而臣死首祸之戮也
　　秋八月庚辰葬宋共公
　　宋华元出奔晋宋华元自晋归于宋宋杀其大夫山宋鱼石出奔楚
