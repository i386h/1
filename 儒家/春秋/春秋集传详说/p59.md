<!-- { "loadSidebar": true } -->
　　谷梁曰五谷不升爲大饥是岁秋书大水冬复书大饥书灾而书大灾必有异于平常书饥而书大饥民之流亡困踬亦必有异于平常襄公微弱强家用事民政不讲国无比年之蓄春秋书以讥之

　　春秋集传详説卷二十一
　　钦定四库全书
　　春秋集传详説卷二十二　宋　家铉翁　撰
　　襄公四【灵王二十四年晋平十年】
　　二十有五年春齐崔杼帅师伐我北鄙
　　夏五月乙亥齐崔杼弑其君光【庄公也景公立】
　　或曰光之立也迫其父而夺之位盖簒也今其死迄正天讨于例当称国以弑乃独着弑贼之名何邪曰光固有当讨之罪而非崔杼所得而讨也导光以簒者杼也今闻其有怨于大国又从而弑之盖光因杼而得立不假杼以权杼实憾焉辞曰爲晋弑君以自解于众本非爲晋也是故坐以首恶之罪左传谓太史书崔杼弑君崔子杀之其弟嗣书而死者二人其弟又书乃舍之南史氏闻太史尽死执简以往闻既书乃还以是知春秋之世人臣之弑其君者犹欲掩覆其事史臣若齐太史晋董狐奋笔以书死亡不避者能几人哉盖晋楚齐之弑其君皆恶子强臣世大夫之所爲彼既不以其实来告诸国之史又不敢自以所闻而直书其事亦有已书而未能尽得其实者及圣人修经始爲裁而正之故曰春秋成而乱臣贼子惧彼谓隐桓之弑旧史书之圣人爲之隐之愚窃不敢谓爲然也
　　公会晋侯宋公衞侯郑伯曹伯莒子邾子滕子薛伯杞伯小邾子于夷仪
　　齐人以五月弑君晋人以是月出师弑君者未知晋师之来伐齐者亦未知齐君之弑崔子既弑庄公闻诸侯之师及境持是自解于国人且以重赂求成于晋杼之罪大矣泰山孙氏谓晋人当以合诸侯之兵力声杼之罪而讨之以定齐国之乱不当受其赂而及之盟故春秋先书崔杼弑君继书诸侯爲防爲盟责晋深矣愚谓前日齐光簒父晋不能讨而及之盟今崔杼弑君晋复不能讨而受赂与之盟而定其位齐固不竞而晋之爲晋日趋于下亡形见矣孙氏之学简而严有得经意
　　六月壬子郑公孙舎之帅师入陈
　　前年楚子陈侯伐郑当陈隧者井堙木刋郑人怨之以爲此役既入其国陈几亡矣郑人复举以归之司徒致民司马致节司空致地乃还入之有礼者也故春秋无贬辞【余义又见是冬公孙夏再伐】
　　秋八月己巳诸侯同盟于重丘【同盟变例义已见襄三年】
　　晋防诸侯于夷仪曰将伐齐齐人以弑君爲说晋之君臣纳其重赂爲之止兵而要诸侯以爲此盟春秋所恶也凡书同盟变例有三前已及之同外楚同尊中国而书同盟者正也会之不以其礼盟之或爽于义当观前后事以求圣人之意如天王崩而书同盟王人在会而书同盟与郑人弑君于防晋不讨贼而爲之盟齐人弑君立君晋不惟不能讨又受贿而与之盟书同盟皆所以贬也晋所爲不义诸侯与之同诸侯亦有责焉耳或曰同病楚恐非
　　公至自会
　　衞侯入于夷仪
　　春秋之世内外二君者郑忽与突也衞衎与剽也忽之君国正也而祭仲以突簒之衎之君国亦正也而孙林父以剽簒之其逆顺之辨较然可见其后忽既复位而突自外入突乃贼也是故突之入栎以名入内外不二君也衎既入于卫地而剽犹居位剽乃贼也是故衎入夷仪而不名内外不二君也及剽死而衎入夫然后名衎所以结正其失国之罪剽既死则无嫌于二君矣
　　楚屈建帅师灭舒鸠【舒巳见僖三年宣八年】
　　舒鸠去楚而从呉从之正也楚不能制呉而残暴小国以逞其败衂之憾春秋不与也是故国虽小而必着其亡以声楚人灭国之罪
　　冬郑公孙夏帅师伐陈
　　陈叛而从楚几年于兹晋人置而不问曰鞭之长不及马腹也郑自比岁爲政者皆国之良一岁再出师伐陈克捷有功春秋之书之襃也郑与陈始皆从楚今郑既自拔归晋又能伐陈以挠楚春秋所以襃也
　　十有二月呉子遏伐楚门于巢卒【公作谒诸樊也】
　　刘氏谓呉子入人之境而不假道以此死乃畏厌溺之类其义非是谷梁曰以伐楚之事门于巢卒诸侯不生名取卒之名加之伐楚之上见以伐楚卒也得春秋书法之旨愚谓呉太伯之后非楚比也以僭王而外之自寿梦以来知尊中国预于夏盟与楚爲敌今以伐楚之故门于巢卒春秋録其死事变常法而书爲其以攘楚而死也巢与楚御呉而戕之巢可罪也
　　二十有六年春王二月辛夘衞甯喜弑其君剽
　　或曰衞甯殖孙林父逐其君而立剽逆也今殖之子喜杀剽而复其君于位尚足以盖前人之愆而春秋名喜爲弑何哉曰据传殖自知逐君之爲非临死命其子以纳君而掩已之恶彼其心曰衎吾之君也剽者吾之所立簒也我立之我不得而废之汝爲我废之而纳吾君焉则吾死目瞑矣而不知此事在他人爲之则顺而易在甯氏爲之则逆而难盖立之以爲君事之以爲君又从而害之此所以爲不可而喜也又以利心临之此所以不能盖其父愆而身反陷于大恶而春秋以弑君书矣稽之传喜受命于父之临终五六年矣及是衞君入于夷仪使人语喜啗之以利其言曰苟得返国政由甯氏祭则寡人于是喜攻孙林父杀剽而纳衞君喜事剽五六年一闻子鲜之饵跃然而从之此岂纯乎爲义忠其君而成父之志者哉亦爲利而已矣以利而纳旧君以利而杀所事之君不曰弑可乎然则将何如而可曰汉去古未逺儒者犹明于春秋之义霍光立昌邑王而事之矣及其废之也委曲安全曰无使我负杀主名于天下盖当时明经大儒共定防者爲之深思光不能及此也南宋徐羡之谢晦废营阳王未及杀之遂陷于弑君之罪此后世之事有类于古者也故衎之入剽之废乃事理之当然当废剽而归之京师可也不可杀也则爲弑矣曰甯喜所以自处者则将若何曰衎既复于位喜辞国政而勿预避权逺势阖门终其身如是可以成父志而免取大恶之名亦无后日之祸矣
　　衞孙林父入于戚以叛
　　或曰宋鱼石入于彭城不书入于彭城以叛晋栾盈入于曲沃不书入于曲沃以叛而孙林父乃以叛书何哉曰春秋用法未有不原其初者也鱼石本无罪华元陷之栾盈本无罪士匄陷之故圣人原其初非有叛意特不书叛示华元士匄爲祸之首也若孙林父则叛之者也以一朝之忿称兵犯上逐其君于外十有二年甯殖之子喜纳君而逐林父喜丽于弑林父丽于叛春秋比而诛之惟其公也
　　甲午衞侯衎复归于衞
　　谷梁曰日归见知弑也范甯曰衎实与弑故録日以见之谷所言犹未甚失甯以与弑爲言则大误不得不正之衞衎君也剽臣也簒国贼也衎入而剽诛正也衎之所得爲也春秋坐甯喜以弑以父子既事之爲君而又杀之在喜则爲弑非谓衞衎不得戮剽也以爲与弑是人君不得而诛簒贼岂不误之甚哉盖春秋于国君之奔多不名之及其反国而后以名书所以正其失国之罪如僖二十八年衞侯郑曹伯襄之反国是其例也衞衎之奔不得爲无过而非有大过故其出不名今而归结正其罪名而复之春秋书法大率如此以与弑爲言则失之逺矣
　　夏晋侯使荀呉来聘
　　孙林父据戚以叛晋人以兵戍之党叛臣也衞人伐戚杀晋戍三百人晋不知自反乃会诸侯谋有讨于衞侯荀呉来召公当晋平之世强臣僭横倒行逆施卒以此失诸侯此本范匄之罪是时赵武爲政而不能反之亦懵矣
　　公防晋人郑良霄宋人曹人于澶渊
　　左传公防晋赵武宋向戌郑良霄曹人于澶渊以讨衞疆戚田取衞西鄙懿氏六十以与孙氏呜呼晋平之爲此会率天下之人臣使之尽叛其君者也霸者无他职事以主张名分而爲职晋自悼公务以声音笑貌而谄诸侯之大夫奬大夫而伉其君而上陵下替之祸几徧于中原而晋亦坐受其弊矣孙林父作乱逐君人谓悼公必将讨而戮之乃反列于会而爲之定簒君之位衞献流落在外十有二年而晋莫之恤也今剽死献复入谓晋平必将召林父而戮之以盖厥考辅簒之愧乃更受贼臣之谮而摧辱其君止献公囚甯喜取卫田以益林父吁平固甚愚亦何利而爲此由晋之诸臣各爲其私计羽翼诸侯之大夫使之交起爲乱以爲彼等剖分晋国之地而其主不悟良可喟也悼犹然而况于平之愚乎是会也诸侯各怀愤嫉防者仅四国之大夫惟鲁公爲季氏所驱而出春秋书公防晋人郑良霄宋人曹人于澶渊晋卿不名而郑良霄独以名书卑晋之用事者贬之也宋向戌不名据传以其后至吁晋所爲无道若此其能久而不亡乎魏斯赵籍韩防三分晋国悼与平实有以啓之耳
　　秋宋公杀其世子痤【才禾切】
　　晋献之戕其子独与骊姬谋之耳宋平虽宠芮弃本无杀痤之心而弃也内连宦寺外结大臣共造谗而杀之吁可畏哉而芮弃之宠爱向戍之权任不爲之衰更立弃之子爲太子此人道之大变春秋谨而识之曰宋公杀其世子痤公谷所谓目其君以着其恶者也传者谓痤美而狠佐恶而婉婉者巧于自结狠者疎于自谋佐日以亲痤日以疎以至于死故居近君之地者自处爲难隋炀所以倾勇其事似之勇则痤也杨素则左师向戌也独孤后恶其子杨素从而陷之及隋文疾革乃悟则已无及身死人手爲天下笑由明不足以察奸内外相煽而爲谗故也
　　晋人执衞甯喜
　　据传晋人执甯喜以其杀晋戍之在戚者甚矣晋之不能自反也夫戚衞叛臣盗窃以居晋当爲衞讨而夷之乃反戍之以兵党叛臣而伉其君何以爲盟主衞人之杀晋戍宜也乃以是仇其君以及其臣盖甯喜可执坐林父之诉而执之则悖也是时赵武爲政叔向爲之谋晋无一事可称二子者崇虚誉而无实亦何益于人国乎
　　八月壬午许男甯卒于楚
　　冬楚子蔡侯陈侯伐郑
　　葬许灵公
　　许灵公如楚请伐郑卒于楚楚子爲之防陈蔡伐郑师还乃葬许灵公楚之求诸侯亦勤矣是以卒得志于中夏而晋平昬庸不君惟诸大夫之所欲爲晋其替矣春秋书许男卒楚伐郑葬许灵公以警晋也读春秋者谨之
　　二十有七年春齐侯使庆封来聘【景公也】
　　齐灵庄以狠暴相继鲁北鄙受兵几无宁岁今景公立不待鲁使至而庆封实来齐鲁自是始通好贤君所爲固与庸人异春秋书以美之景公者灵公子其母鲁女
　　夏叔孙豹会晋赵武楚屈建蔡公孙归生衞石恶陈孔奂郑良霄许人曹人于宋
　　宋向戍善于楚令尹子木又善于晋赵武欲弭诸侯之兵告于晋楚齐秦而爲此会其名则善矣而未知所以爲弭兵之说也宋牼以秦楚搆兵欲告之以不利使皆罢兵而孟子所以语之者则有仁义而已矣今向戍弭兵与宋牼罢兵事有相类者谓弭兵爲非不可也而所以弭兵者则未得其说强楚之势自是而愈张夫岂中国之利哉盖征伐天子事也晋楚及其与国虽有内外之辨而皆天子之建国也向戍而欲弭兵当先禀命京师已而驰告晋楚俾各率其与国朝王而受命焉盟于王庭自今以往有罪当讨王命之讨而后讨强暴内侵王使之伐而后伐一如周家盛时之制夫如是兵庶可弭矣今徒以弭兵爲说俾晋楚之从交相见而中国诸侯一朝爲楚人役而天下乃有二霸赵武向戌岂非中国之罪人乎或曰如子之说晋人犹知有尊王之义其如楚之弗率何曰楚自用兵以来令尹死者三四人内困于呉外困于晋其力已惫矣徒以耻出晋下是以日寻干戈而不得息今使之听命于王而南北罢兵亦楚国之福彼胡爲而不从不从则奉王命以临之我则有辞矣是之谓弭兵之说【余义又见豹及诸侯大夫盟】
　　衞杀其大夫甯喜
