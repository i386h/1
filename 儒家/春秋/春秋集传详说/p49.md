<!-- { "loadSidebar": true } -->
　　左传谓取汶阳棘不服故围之棘者汶阳邑也春秋所以书讥鲁人不当用师而取也土吾土民吾民前日为强暴所侵陵民之戴鲁未尝忌今而故疆复归固百姓之所愿特齐人在棘者犹为其国守非百姓罪也遽兴师以临之如攻境外之宼故春秋以为讥
　　大雩
　　晋郤克卫孙良夫伐廧咎如【咎古刀反】
　　讨赤狄之余也克与良夫得志于鞌不知自戢更为此举春秋之书之诛善战也楚方躏借中原晋人不务脩明霸业图其逺者大者旣灭赤狄又伐留吁以为未快复兴此役此逐利之师也春秋恶之屡书皆所以贬杜注谓传文有廧咎如溃四字而经文无之以为经文有缺愚谓春秋讥晋人用师之不戢是以书夫岂谓狄失民而讥乎四字非缺
　　冬十有一月晋侯使荀庚来聘卫侯使孙良夫来聘丙午及荀庚盟丁未及孙良夫盟
　　或曰此聘而寻旧盟春秋书法有异于它日何邪曰春秋先书晋侯使荀庚来聘卫侯使孙良夫来聘其聘者君命也继书丙午及荀庚盟丁未及孙良夫盟其寻盟者鲁人求与之为盟也成公旣与楚婴窃盟惧晋人知之将以为讨故因荀庚之来求与之盟以示其不敢贰晋旣盟晋不得不盟卫春秋书两及盟见是盟出于鲁意而荀庚专以行之也若十一年郤犫之聘之盟则与此异大率强国之来聘而盟以臣伉君春秋多所不与列国来聘寻旧好而为盟不为伉交聘而互为盟故也【义又见襄七年孙林父来聘寻盟】
　　郑伐许
　　或曰郑自邲之役专意事楚不通中国春秋未尝与楚同贬辞今伐许而贬之何邪曰为伐许而贬之也春秋之义先祖为善未竟子孙绪而成之是谓述事先祖有恶自知其非而改之矣子孙逐利而终成之是谓济恶述事者人心天理之所存济恶者无人心郑庄先以灭许自知其大不义置之而去其悔过自咎之意见之传蔼然可述也今郑襄公坚者怙楚人为已之覆以兵加许岁至于再是必欲覆其宗社而后已郑庄有悔过之心而其裔孙利人之土疆而济其恶自是许卒为郑所并坚实啓之春秋贬郑良以是故或谓楚因郑而得霸是故贬之其不然欤楚之强盛由晋君世庸大夫世专坐是日趋于削于郑乎何诛
　　四年春宋公使华元来聘
　　三月壬申郑伯坚卒
　　杞伯来朝【义并见明年归叔姬】
　　夏四月甲寅臧孙许卒
　　公如晋
　　葬郑襄公
　　秋公至自晋
　　左傅谓晋侯见公不敬公至自晋欲求成于楚而叛晋季文子谏而止甚哉鲁成中无所主逐变而屡迁也始与晋人连兵伐齐以有鞌之胜谓当与晋为睦曾未几日率先诸侯躬受盟于楚犹幸晋人之无讨也去年如晋今年又如晋正所以救其前日匮盟之过一不为所礼又将叛而即楚不能自治其国使在我者隐然可恃是故楚之强足以动之晋之慢足以移之春秋于鲁成之从楚适晋备书而无所讳贬也
　　冬城郓【郓公羊作运】
　　此鲁郓也莒之别邑亦曰郓九年楚人入郓是也鲁自有二郓文十二年城诸及郓此东郓莒鲁所争者也成十六年传晋人执季文子公待于郓此西郓昭公所出居者也今此所城西郓也杜以为鲁欲叛晋故城此为备恐未然鲁谋叛而未果何遽至城以为备此为齐耳春秋讥鲁人不务安静而轻于用民力郓虽城何益哉
　　郑伯伐许
　　此郑悼始立而伐许也父死未逾年动兵伐国以君道自居无复在丧之戚是故不书子何氏谓如其志以着其恶是也或曰伐许非父志乎曰父之所为义已之继之为孝父挟强楚之援陵暴小国岁再用师其子继世而不能改是之谓济恶庸得谓之孝乎不书子而书爵絶之于名教也
　　五年春王正月杞叔姬来归
　　去年春杞伯来传曰归叔姬故也杜氏谓将出叔姬先修礼于鲁焉故诸説多本之愚谓春秋之世伦分废缺夫妇之道乖矣然亦有归而未絶者见之经传间可考也圣人立教有以出而允于义者有以出而悖于礼者未尝不开其改过迁善之门夫岂以遂非而不复者为是乎杞伯来朝之明年而后叔姬乃归此与它悖义之出不可同日语矣必叔姬自不安于杞或以疾而求归非杞之絶之也故其卒杞复逆丧以葬见同穴之义有以知其非悖义之絶愚观书法前后而见圣人之意其归也其卒也叔姬犹系于杞至其逆丧许之以逆而无贬辞义未絶也疏引杂记诸侯出夫人以夫人之礼行至以夫人入故春秋于叔姬之归犹书杞义亦通然杞伯之于叔姬实归而未絶当以书法为断【义又见九年逆叔姬之丧】
　　仲孙蔑如宋
　　夏叔孙侨如防晋荀首于谷
　　梁山崩
　　山崩川竭变之大者故僖十四年沙鹿崩与此梁山崩虽皆晋地而不系之于晋为天下记异也谷梁具载伯宗所以告其君者以为伯宗掠路人之美以为已能孔子闻之曰伯宗其无续乎攘善也其实伯宗以道路鄙浅之言而复之于君失晋侯惧灾之意夫子必无是言也春秋于沙鹿梁山二大异动色而书之以见天丁之治乱中国之离合自是而始彼具文应变何足言哉或曰是固天下之异而皆于晋何邪曰周自东迁頼二霸以存齐旣衰独有晋在而比岁以来君庸臣贪坐隳霸业晋之削中国之忧也意旧史必书晋梁山崩春秋削之惟书梁山崩实为天下记异也
　　秋大水
　　冬十有一月己酉天王崩【定王也简王立】
　　十有二月己丑公防晋侯齐侯宋公卫侯郑伯曹伯邾子杞伯同盟于虫牢
　　于幽之同喜其同也盟之盛也新城断道而亦书同盟幸其犹能同乎中国也至是书同盟则例之变也天王崩告命已行于天下而诸侯不戚不奔相与为此盟无王之罪大矣春秋于王崩之后继书同盟贬也或以为郑久叛而始服齐旣预于蜀之盟兹复躬预此防喜其同外楚故是以书同愚谓齐郑之服非心服也是时诸侯实兼事晋楚晋人明知而不悟何有于同【义又见十七年柯陵】
　　六年春王正月公至自防
　　二月辛已立武宫
　　案左传季文子以鞌之功立武宫非礼也听于人以救其难不可立武立武由已非由人也如传文则立武宫者立此宫以夸示功伐如楚潘党请筑武军之类耳公羊子以为立武公之庙礼明堂位鲁用天子礼鲁公为文世室武公为武世室则武公庙乃鲁国世世不毁之庙何待今日而始立之乎杜氏谓筑武军又作先君武公宫以告成事兼取二説愚以春秋书法而观立者不宜立者也礼大传记云牧之野武王之大事也旣事而奠于牧室传者以为作新宫而奠祭盖即战胜之处作宫以告成事楚庄邲之胜祀于河作先君宫告成事而还此虽僭礼然不过草次作宫非立宫也意季氏有取于此乃于师还饮至之后立宫国中以告成事而名之曰武宫非必武公之宫也书立武宫讥非所当立而立也与立炀宫辞同而义异
　　取鄟
　　春秋书灭国诛其灭人之国也故传者以为亡国之善辞鲁灭国或书入或书取为鲁讳也无骇入极乃灭国书入之例此取鄟及襄十三年取邿乃灭国书取之例僖十七年灭项直言以公在防季氏擅兵灭国直书以贬之惟宣九年取根牟诸説不同
　　卫孙良夫帅师侵宋
　　据左传诸侯谋复防宋公辞以难晋伯宗卫孙良夫郑人及伊雒之戎陆浑蛮氏侵宋经惟书卫不与晋人率蛮戎而攻中国也去年冬宋实预虫牢之盟今一辞防而遽加之以兵以为未快复命鲁人继之前日楚庄围宋歴三时之久国几毙而晋不能救但曰鞭长不及马腹今宋人一辞防而伐之至再晋景惽而愚诸大夫狠而肆事多类此春秋聮书鲁卫二侵责晋深矣
　　夏六月邾子来朝
　　公孙婴齐如晋【叔肸子子叔声伯】
　　壬申郑伯费卒【悼公也】
　　未葬而有楚师丧不如礼旧史阙言葬圣人因之
　　秋仲孙蔑叔孙侨如帅师侵宋
　　春秋聮书鲁卫之两侵固责晋也叔仲帅师俱行又所以责鲁也晋为不道旣命卫人戎蛮侵宋复命鲁人继之鲁固为晋所廹不获已而为此行止当持偏师以徃姑塞晋意不当用大兵命二卿俱将以出是鲁亦有责焉耳春秋并书二帅所以贬也
　　楚公子婴齐帅师伐郑
　　郑之襄悼继世加兵于许楚人讨之执其二大夫执之是也郑以为憾去楚而从晋中国诸侯叛而复归固所当受然亦当稍示警戒使楚人闻之知中国之犹有政令今受之而与之盟大防诸侯而矜耀其至所以致楚师也或曰楚伐郑丧春秋其无讥乎曰楚于僣王无忌何有郑防故无责焉耳
　　冬季孙行父如晋
　　晋栾书帅师救郑【公羊作侵郑非】
　　或曰春秋之义救而次者皆有贬是役也晋与楚遇军帅之欲战者众三卿荀首士燮韩厥独持不可栾书因之以还春秋许之以救其无逗挠之责乎曰据左传晋与楚先遇于绕角楚师还则郑旣免矣晋移兵指蔡复与楚遇于桑隧楚欲战晋乃引还则蔡亦免矣如传所云郑以晋救而免蔡以楚救而全故虽逗挠而春秋无责非取其遇敌而避之也郑人去楚即晋托国于我者也若每遇輙避而惟责小国之必从于我夫岂春秋所善乎胡氏引舜格苗文王降崇事为言论则髙矣美矣其如危国之望救何以师救人遇敌而避之春秋所以责也
　　七年春王正月鼷防食郊牛角改卜牛鼷防又食其角乃免牛
　　鲁之郊愚于僖三十一年旣详着其义矣春秋于鲁郊或讥失礼或以纪异僖之始卜讥失礼也宣三年成七年定十五年哀元年四书牛伤则以记异也谷梁子所谓展道旣尽而犹不免有伤者也此郊牛再食不皆在正月内春秋聮书以着上天示异之意许氏曰小害大下贼上食而又食三桓子孙继作之象也宣公有虞三桓之志成始弗戒矣
　　吴伐郯
　　吴始见经吴太伯之后也而以号举贬之也为其踵楚僭名窃王大号故与楚同贬圣人作春秋垂世之法也或曰案国语吴本伯爵后益强以子书亦不与之以伯爵其春秋之法仲尼之制欤曰否春秋诸侯犯上干纪罪有大于吴者不闻有所降黜独于太伯之后黜伯从子国语之説其不然乎吴与楚为敌其来已久春秋不书今伐郯而始书志其始为中国患也郯太皡之后国虽小尚有典刑昭十七年郯子来朝圣人访之以官名尚有取焉异时脩春秋书吴伐郯贵之也贵郯而贱吴恶僣王也
　　夏五月曹伯来朝
　　不郊犹三望【三望义已见僖三十一年】
　　啓蛰而郊郊而后耕此郊用夏正之意也鲁人每郊必卜春而卜不从则以夏夏而卜不从则以秋盖自知其为僭故卜之而后敢行耳而是郊也复与前异春而牛死免牛则不郊矣至夏五月而忽讲三望之礼非郊之时复非望之时可无讲而犹讲春秋书之所以讥也
　　秋楚公子婴齐帅师伐郑
　　公防晋侯齐侯宋公卫侯曹伯莒子邾子杞伯救郑八月戊辰同盟于马陵
　　此合诸侯救郑因以同盟幸诸侯之犹同也晋前此救郑皆以大夫帅偏师以行楚人止而索战则皆逡巡引避自以为得计意其君亦悟至是合九国之师自将以行春秋爵诸侯而书救郑襃之也春秋为中国虑晋人稍能自振则动色以襃之荆楚盛兵凭陵则屡书以斥之诸説谓春秋与楚以霸非知春秋者也是役也不书战而言盟楚避晋也重以吴入州来故楚人奔命自救不暇盖中国自治之机
　　公至自防
　　吴入州来
