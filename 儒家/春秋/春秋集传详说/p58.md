<!-- { "loadSidebar": true } -->
　　或曰自鸡泽以来皆书同盟是盟齐人始服何以不书同盟曰着晋人之不能讨有罪也齐灵废嫡立庶世子光与崔杼内外合谋乗厥父疾革自外归杀父之党而代其位灵以悸死位固世子之所宜有迫而夺之则簒也簒而未定惧诸侯之有讨是以亟预此盟晋人有志于霸当暴白光罪执而归之京师孰曰不然今幸光之来不度于义汲汲与之爲盟曽无一语问及其父所以死彼所以得立之故又安用盟主爲哉故春秋于此不与其同盟也不与其能服齐也
　　秋公至自会
　　仲孙速帅师伐邾
　　此讥鲁之叛盟伐国而晋不能讨也晋人以鲁之故执邾子取邾田归之于鲁此前岁事耳今会于澶渊公甫至而仲孙遽以兵加邾襄公孱君也岂知爲此盖季氏挟晋大夫之援以陵暴小国爲逐利自丰之计耳其罪当讨晋平不能及此惜哉
　　蔡杀其大夫公子燮蔡公子履出奔楚
　　案传楚人使蔡无常公子燮欲奉文侯之遗言求成于晋不克而死燮可谓得其死矣春秋称国而不去其官録之也蔡人害燮者皆楚之同恶耳左传乃云书蔡杀其大夫公子燮言不与民同欲左氏固不明于圣人脩经之旨而刘原父乃有取焉曰非其力也而任之非其民之欲也而强之燮之智足以杀其身而已不类原父平日议论殆其舛欤公子履燮之母弟不奔中国而出奔楚不与其兄同志书所以贬
　　陈侯之弟黄出奔楚【母弟义初见隐元年】
　　据传二庆谗之于楚以爲与蔡司马同谋事晋二庆谗谄小人不足深责陈侯身爲国君生杀予夺一制于臣下有母弟而不能庇之其亦可责矣黄不奔他国而奔楚则托身非所矣书奔楚亦以贬
　　叔老如齐
　　冬十月丙辰朔日有食之
　　季孙宿如宋
　　二十有一年春王正月公如晋
　　邾庶其以漆闾丘来奔
　　此传所谓三叛人之一也虽贱必书着其地叛也或曰诸侯之臣自外归而据其邑犹以叛书如孙林父宋华亥宋辰等辈皆书某入于某邑以叛此及莒牟夷邾黒肱皆以邑叛奔异国其罪浮于据邑以叛者不书叛何也曰爲鲁讳纳叛人也虽不以叛书而去其族系之于国着其以地叛君之罪所以诛也继公如晋而书则以见季氏专辄不请责不在公也左传载庶其之来季氏以公姑姊妻之其从者皆有赐于是鲁多盗季孙谓臧武仲曰子盍诘盗曰不可诘也子召外盗而礼焉何以止吾盗夫上之所爲民之所归也上所不爲民或爲之是以加刑罚而莫敢不惩若上之所爲而民亦爲之乃其所也又可禁乎善乎臧孙之言知庶其之爲盗知季氏爲受盗之主其言有合于夫子异日所以语季康子者是可并书也嗟夫晋爲盟主执心不平邾伐鲁则执其君而取其地鲁受邾叛人土田则并置不问何以服诸侯之心晋所以失霸此其一端也【义又见昭三十一年黒肱以滥来奔】
　　夏公至自晋
　　秋晋栾盈出奔楚
　　栾氏之稔恶有自来矣弑晋厉覆赵宗灭三郤书皆有力焉至盈之身则未有大咎据左传盈之母士匄之女与其老州賔通惧盈之有讨愬诸其父士匄也谓盈谋不利于范氏其父信之以此贬栾氏逐盈而杀其党国中良士以盈故死者甚众士匄实爲乱首晋自是始多故矣或曰如传所言盈实无罪春秋去其爵而奔之何欤曰盈之奔也虽无可坐之罪计其平日事亲之道或有未至焉耳栾祁虽有淫行而妇人之仁未有不爱其子者也盈欲防闲其母岂无其道今使其母以淫故而覆夫氏之宗盈所以事其亲者必有未至焉耳春秋去爵而书奔旨或在是
　　九月庚戌朔日有食之
　　冬十月庚辰朔日有食之【连月日食义并见下二十有四年】
　　曹伯来朝
　　公会晋侯齐侯宋公衞侯郑伯曹伯莒子邾子于商任晋自悼公得国于羣卿之手曲示优容而羣下暴横不可制范匄者始年号贤大夫犹有父祖之风至是骄蹇无状受其家人女子之谗逞私怒逐栾盈而尽毙其党叔向之贤几不克免余怒未己复爲此会曰以锢栾氏既逐之又锢之入春秋以来大夫奔而极其所往未有若此之甚者也爲平公者人非木石亦当询之于众曰栾盈其有罪乎爲无罪乎黄渊箕遗靖邴爲可杀乎爲不可杀乎乃以一人之谗毁空一国之良士曽不问其罪状之何若君之不君有若晋平者乎左传谓是会也齐侯不敬齐之叛晋此其端也盖有所侮而后动
　　十一月庚子【公谷书】孔子生
　　二十有二年春王正月公至自会
　　夏四月
　　秋七月辛酉叔老卒
　　冬公会晋侯齐侯宋公衞侯郑伯曹伯莒子邾子薛伯杞伯小邾子于沙随公至自会
　　案左传亦以锢栾氏也盈奔楚自楚适齐晋人恐其爲齐用复爲此会以重锢之明年栾氏入于曲沃齐纳之也及秋齐侯大出师伐晋专爲栾氏故二会之锢锢何益哉楚巫臣以罪奔晋子反请以重币锢之楚子曰止彼若能利国家虽重币晋将可乎若无益于晋晋将弃之何劳锢焉此士匄自治其私晋平爲之会诸侯者再视楚共有愧多矣
　　楚杀其大夫公子追舒
　　追舒爲令尹宠观起未益禄而有马数十乗楚人患之杀追舒而轘观起楚之用刑亦惨矣罪未至死故称国以杀是时中国无政晋齐鲁衞之大夫皆窃主之权渐不可制而楚人犹能控御臣下令尹以罪而死者相踵春秋之书之抑楚之太甚奬晋之不及垂戒于后耳使晋君能施此刑于范匄父子及诸不轨之人则晋其庶几乎
　　二十有三年春王二月癸酉朔日有食之
　　三月己巳杞伯匄卒
　　夏邾畀我来奔【义已见二十一年庶其来奔】
　　畀我者庶其之党也鲁既受庶其与其二邑复纳其叛人天王不问方伯无讨春秋再书三书责鲁也责晋也三叛无讨见晋不纲鲁之强臣得以肆行而无忌也
　　葬杞孝公
　　陈杀其大夫庆虎及庆寅陈侯之弟黄自楚归于陈导陈侯以叛晋即楚者二庆也奔母弟黄于楚者亦二庆也今二庆以陈叛楚人讨而杀之纳黄于陈二庆之诛黄之复楚皆专之春秋书法如此若陈人之自杀之自复之不与楚人以专制中国也
　　晋栾盈复入于晋入于曲沃
　　春秋有一书而见二义者栾盈复入之类是也盈挟齐之援复入于晋将不利于宗国非晋臣矣春秋犹书晋栾盈复入于晋一以明君臣之分而讨之亦闵栾氏爲晋国世臣未遽絶之于晋耳宋鱼石挟楚之援入于彭城非宋臣矣而春秋犹书宋鱼石入于彭城正与此同例然皆不以叛书以其始本无罪爲华元士匄所陷以至此极犹有可原之情也及其兴曲沃之甲犯国之都与其君敌春秋于是始诛絶之书晋人杀栾盈
　　秋齐侯伐衞遂伐晋
　　齐侯伐衞遂伐晋伐衞犹可伐晋甚矣目齐侯书遂伐以着齐光之不韪亦以见晋无政有以召齐之侮也或曰齐光之爲是伐以报平隂之役辞曰修先君之怨春秋之不与何哉曰光固齐灵之贼也簒父得国其罪当讨前日预于会愚谓晋人当声其罪而执之明正典刑而晋不能也灵之怨非光之所可复也然则晋所以召侮于齐者何哉栾盈本无罪范匄父子以其私憾谮而逐之爲两会以锢之齐光覩其政乱辅盈以雠匄实有所侮而动也然辅人之臣以敌其君名之不正言之不顺岂惟不能有济祸罚踵之矣
　　八月叔孙豹帅师救晋次于雍榆
　　救一也而例或不同未可以槩观也前此楚伐郑而晋救之以大拯小救之善者也如狄救齐楚救郑之类则强暴之救同恶视中国之救同盟不得同也今晋人以霸国而受兵鲁出师以援之事非至于甚急而春秋遽书救者讥晋无政召侮而失霸也此救之一字随事而在不可例观也晋爲盟主数世自秦楚之外未有兴兵伐晋深入其国耀武而徐还如此役者虽未能敝晋而爲晋之耻亦甚矣国必自伐然后人伐之岂不信哉救而书次言力不足姑具文而往以自结于盟主亦讥也
　　己夘仲孙速卒【孟庄子也】
　　冬十月乙亥臧孙纥出奔邾
　　季宿之纳邾盗也臧孙纥所与言者爲何如今乃以媚道自结于季孙迹其所爲亦何以异于盗如纥者亦截截善谝言者也季宿自乱已之嫡庶复乱人之嫡庶又以是爲纥之罪而逐之纥固有罪宿之恣睢不度抑亦甚矣
　　晋人杀栾盈
　　自栾盈之奔春秋闵其无罪未遽絶之至是始书晋人杀栾盈则以其挟齐光之援兴曲沃之甲入绛都而与其君爲敌于是始明正其罪不系之于晋而诛之春秋岂轻加人以诛斥之戮哉是时晋比无贤君羣下互相吞噬以兼并其爵邑亡同括者栾郤也而栾郤之族未几皆覆败栾氏者士匄也而士匄之族不再世而亦亡晋君昬愚无知纵臣下以覆人之族而晋之宗社亦不能长矣春秋爲此事六见之特书着晋国之乱从此始矣
　　齐侯袭莒
　　齐人伐晋曰以报平隂之役师犹有名也还自晋不入袭莒无名之师也师出无名又爲盗窃之计潜行以袭人书曰齐侯袭莒着爵而书袭贱其以大国之君而行盗窃之事也
　　二十有四年春叔孙豹如晋
　　仲孙羯帅师侵齐【孟孝伯】
　　夏楚子伐呉
　　自郑服于晋逮今几年而楚不敢争者呉爲之内惧也是时楚共既殒嗣子始立未遑与晋争诸侯故郑得以从晋而无南顾之忧论者归功晋悼之三驾可谓不深识当时之事者矣今楚始复伐呉未几又复伐郑盖其嗣君渐更世故是以来耳
　　秋七月甲子朔日有食之既【义已见隐三年】
　　二十一年九月十月朔此年七月八月连月书日食疏家引厯术谓古无连月告食之事以爲秦火以来后人传写之误其说谓交前十五度交后十五度并是食竟去交逺则日食少去交近则日食多正当交则日食既若前月在交初一度日食则至后月之朔日食犹在交之末度未出食竟月行天既匝来及于日或可更食今七月日食既八月又食必无此理其意以爲日食未有在交初一度二度者故以爲古无连月日食之事然汉高祖三年文帝前三年日皆频食此皆秦火之后以爲传写之误不可窃妄谓天度有时而变常若执一定之律而忽无穷之变恐失春秋记灾示警之意新唐书亦拳拳论及此此处无从见之他日更当详考
　　齐崔杼帅师伐莒
　　大水
　　八月癸巳朔日有食之
　　公会晋侯宋公卫侯郑伯曹伯莒子邾子滕子薛伯杞伯小邾子于夷仪冬楚子蔡侯陈侯许男伐郑
　　据传会于夷仪将以伐齐以大水不克齐侯闻有晋师使陈无宇如楚乞师故楚子伐郑以救齐诸侯还救郑或曰是役也晋伐齐楚伐郑以救齐晋书会而不书伐楚书伐而不书救何也曰齐晋楚皆有责也齐光之始立事晋惟恐其不至平不能君政在羣下光鄙而去之又从而伐之晋实有以自取乃爲此会曰将以伐齐春秋不与也郑事楚几年矣楚人内困于呉外惧于晋朝夕自救之不给郑舎之而从晋岂其获已楚不能于晋乃伐郑以救齐亦非春秋之所与也齐光知事晋之爲耻不思去晋而从楚事楚之耻又甚于事晋尤非春秋之所与也故书防不书伐不与晋以伐也书伐不书救不与楚以救也晋侯楚子以下皆以爵书非爵也以见当时列防之君皆无以大相逺也
　　公至自会
　　陈鍼宜咎出奔楚
　　叔孙豹如京师
　　左传齐人城郏穆叔如周聘且贺城襄陵许氏曰自宣九年仲孙蔑如京师其后五十余年叔孙豹始再往以罕书也自是不书聘王愚谓春秋此一书奬齐也亦以愧晋齐庄虽无道犹知翊戴天子爲王城成周晋主夏盟日寻干戈惟事鬭略未尝以尊周爲意春秋因豹如京师特爲之书奬齐而愧晋也
　　大饥
