<!-- { "loadSidebar": true } -->
　　公羊曰请籴也何以不称使以为臧孙之私行也曷以为臧孙之私行君子之为国也必有三年之委一年不熟告籴讥也谷梁亦曰古者税什一丰年补败不外求而上下皆足也虽累凶年民弗病也一年不艾而百姓饥君子非之不言如为内讳也其意谓春秋为鲁讳告籴故臧孙之出不书如齐若臧孙自以其私而为此行愚以为诸侯无粟诸侯相归粟亦事理之当然鲁无麦禾告籴同盟之国春秋何讳乎内大夫出使例不言使不必以此为异书臧孙告籴于齐见鲁人卑辞有求亦以善齐人之能恤灾也春秋始年礼义消亡国自为计无救灾恤患之心齐桓公起俗顿革臧孙告籴必桓公许之而后往故异时防于葵丘申遏籴之禁其善意巳兆于此时矣春秋书以嘉之
　　二十有九年春新延廐
　　新延廐传曰新作延廐延廐云者廐之名也或曰新其旧而又延广之义亦通谷梁曰延廐法廐也其言新有故也有故则何以书古之君人者必时视民之所勤民勤于力则功筑罕民勤于财则贡赋少民勤于食则百事废冬筑郿春新延廐以其用民力为巳悉矣公羊曰脩旧不书此何以书讥凶年不脩皆得春秋之意
　　夏郑人侵许
　　许与郑为讐国许不能伸复讐之义更为郑所侵书郑人侵许责郑也是时桓公霸诸侯而郑犹侵许者许未预于防盟故也
　　秋有蜚
　　隠元年左传曰有蜚不为灾杜注以为负蠜防引郭璞云蜚即负盘洪范五行传云蜚南方之物越之所生其为虫臭恶能害人又云诗草虫负蠜嵗时常有非灾虫也以为负盘者是负蠜乃传録之误刘原父曰蜚状若牛而白首一目蛇尾行水则竭行草则死见则国大疫与传注所言盖两物也原父之学亦博矣
　　冬十有二月纪叔姬卒
　　灭国不此以贤叔姬故特书娣媵不此以贤叔姬故与伯姬俱得春秋以叔姬秉节守义不为国亡而变其所守特録之以垂训于后世耳嗟夫以此防民犹有俪体宸居国亡不能死委身以事轨如晋之惠后者可为痛哭流涕者矣
　　城诸及防
　　左氏以为书时非也鲁国比嵗凶饥而荘公轻于用民力不惟城一邑而又并城二邑故虽时而必书所以讥也
　　三十年春王正月
　　夏师次于成
　　赵子曰鲁盖欲防齐围鄣至成待命闻鄣巳降故不行耳然疑事无质但当存而勿解谷梁曰次止也有畏也欲救郑而不能不言公耻不能救鄣愚以赵説为然鲁必不敢与齐争鄣
　　秋七月齐人降鄣
　　公羊以鄣为纪之遗邑杜氏以为附庸啖子曰鄣者小国不言伐而言降胁而降之也齐鲁围郕郕降于齐师降于力既屈之后此书齐人降鄣畏威而降降于兵未加之前其为降一也但郕虽降而犹存其后复见鄣则不复见矣是时纪亡近三十年遗邑必无存者啖子以为小国是也此盖灭国之异名春秋书以贬之
　　八月癸纪叔姬
　　九月庚午朔日有食之鼓用牲于社
　　冬公及齐侯遇于鲁济
　　传以为谋伐山戎彼计巳定何事于谋许氏谓齐桓伐郳伐郑伐徐皆以宋人主兵而伐卫伐戎皆先与鲁公为防为遇以谋之以是知齐桓用人之能以为能愚谓齐桓谦恭不伐诚有足称但以宋主兵前后三四则讥其狥人伐国师出无名不与之以霸讨故序之宋下遇于鲁济防于城濮鲁荘因其出而侯之于途耳齐桓玩荘如婴儿不从之谋也
　　齐人伐山戎
　　谷梁曰桓内无因国外无从诸侯而越千里之险北伐山戎危之也则非之乎善之也何善乎尔燕周之分子也职贡不至则山戎为之伐矣愚谓当齐桓之始霸为中国患者楚也山戎不闻为中国患桓以其病燕而伐之戎之病燕无甚于楚之病郑桓未能伸大义于楚而逺伐山戎亦非当务之急也此齐侯自出而书齐人伐山戎讥也
　　三十有一年春筑台于郎
　　凡筑台与囿不以时不时皆讥也是嵗三筑台三见书重讥之也公羊于郎之筑曰临民之所漱浣于薛之筑曰逺也于秦曰临国也国者槩国中而言宗庙社稷在焉故也何休注曰天子有灵台以侯天地诸侯有时台以侯四时登髙望逺人情之所乐动而无益于民虽乐不为也荘公暮年骄恣尤甚天灾见于上嵗比不登而或新或城或筑无虚嵗今又以三筑台见书其违礼败度可以想见鲁之衰实由荘公始
　　夏四月薛伯卒
　　筑台于薛【义见上于郎】
　　六月齐侯来献戎捷
　　左传曰诸侯有四裔之功则献于王王以警于裔诸侯不相遗俘公羊曰齐大国也曷为亲来献戎捷威我也其威我柰何旗获而过我也合二説而观乃见春秋之意齐为霸伐戎有功当躬献之于王以展职分之常今乃以俘获分遗诸侯此不过欲威示同盟之国失其所以为霸之道矣此齐侯使人献捷于鲁书齐侯来献卑之也楚人献捷僖公二十一年与此义异
　　秋筑台于秦【义见上于郎】
　　冬不雨
　　是嵗告旱而三筑台明年春又城小谷讥也与二十八年大无麦禾而筑郿书法相类
　　三十有二年春城小谷
　　左氏以为鲁为管仲而城杜注公感齐桓之徳故为管仲城私邑范氏谓小谷鲁邑盖齐有谷城鲁亦有谷故左氏之言如此然谓鲁公与齐之用事者城其赐邑揆之人情恐未必然故诸儒多以为疑盖鲁国所城者小谷非齐之谷冬不雨春而书城讥也
　　夏宋公齐侯遇于梁丘
　　前此齐桓偕宋人伐郳伐郑伐徐春秋皆序齐于宋之下贬也今遇于梁丘宋公序齐侯上则以爵序与前日防伐异矣左传谓齐桓以楚人伐郑故欲防诸侯宋公请先见为此遇则是遇也齐宋谋所以捍楚而救郑者霸主能虚己以求人宋公能悉力以辅霸故春秋特以爵序以彰齐桓谦恭尽下之美其后诸侯之师先救邢存卫郤狄然后出大师以临楚而中国之威伸矣盖定计于谷遇之时若宋桓公者其亦深思逺虑之人乎
　　秋七月癸巳公子牙卒
　　公羊曰何以不称弟杀也杀则曷为不言刺为季子讳杀也荘公病将死召季子季子至而授之以国政曰寡人即不起吾将焉致乎鲁国季子曰般也存君何忧焉公曰庸得若是乎牙谓我曰鲁一生一及君已知之矣庆父也存季子曰夫何敢是将为乱乎俄而弑械成季子酖之君亲无将将而诛焉然则善之与曰然曰杀世子母弟直称君者甚之也季子杀母兄何善尔诛不得辟兄君臣之义也案左氏公疾问后于叔牙对曰庆父材季子使以君命酖牙辞简略不能尽当时之事公羊所言者其实也愚尝有疑于此夫诛不得辟兄曰君臣之义也然罪有首从谋簒鲁国者庆父其首也为之言于公而圗谋非望者牙也其从也今季友毅然以牙为戮而置庆父于不问彼谓杀牙则可杜庆父之奸乎抑亦以其权盛而莫如之何也使季友当君之尚存暴庆父之罪纵不杀亦当逐而逺之并其党类而奔之则鲁国可无后日之祸而般之位定矣今酖牙而存庆父吾不知其用意果何如也春秋于公子牙之死不以刺书惟曰公子牙卒意其在是欤
　　八月癸亥公薨于路寝
　　冬十月己未子般卒公子庆父如齐
　　鲁荘骄盈不君晩嵗滋甚得没牖下幸矣身虽幸免二子卒不免焉二南之诗周公所以造周而基王业也子孙不令隆于齐女以此杀身以此祸子孙三纲埽地几危鲁国桓与荘也真周公鲁公之罪人哉季友身受托孤之寄不能以死奉般立未几日乃为庆父所毙复与庆父俱奔异国庆如齐将以求其所大欲友适陈此不过为避祸计耳托六尺之孤寄百里之命临大节而不可夺者顾如是乎春秋书子般卒公子庆父如齐责鲁国臣子以讨贼之义也舍季友而谁责乎
　　狄伐邢









　　春秋集传详説卷七
<经部,春秋类,春秋集传详说>
　　钦定四库全书
　　春秋集传详说卷八　　　　宋　家铉翁　撰闵公【名开一名啓方庄公子母叔姜以惠王十六年立是嵗齐桓公二十三年】
　　元年春王正月【不书即位】
　　公谷皆以为继弑君不言即位其说曰亲之非父也尊之非君也继之如君父者受国焉耳此论不为不正然春秋不书即位之意随事而见不可执一例而求也闵公所以不书即位直以其非嫡非长越次而立是以削其即位非为继弑而不书也何以言之子般者庄之太子虽非嫡夫人之子而受命于其父其立也未为无所禀般而见弑鲁之大臣当以庄公诸子之长者闻于王朝请所以立今也骤扳幼子而授之以国以其为齐之甥奉桓公意而立之其立非正也春秋不书即位端以是故及闵见弑鲁大臣复不禀命于王扳僖而授之以国由成风私事季友友乘般启后先见弑拥僖以为君既非父命亦非王命春秋是以亦削其即位而不书与闵之不书同义及文公之立乃书即位者不惟受命于父王实命之耳文元年王使叔服防僖公葬又使毛伯来锡公命既葬其父复命其子以君鲁此受命于王而得立春秋与之以即位者也及成公立八年而后得锡命为其少也故乆而后锡其余虽无王命而以父命得立春秋皆与之以即位惟昭公之立上无王命下无父命而春秋特书即位者是有深意不容以例言也【义见昭元年】
　　齐人救邢【救国义已见庄二十八年救郑】
　　或曰庄二十八年荆伐郑春秋书公防齐人宋人救郑今狄伐邢春秋书齐人救邢夫救事之善者也而皆人之春秋其有讥乎曰然春秋之于救也善其救之力而每讥其救之缓前日齐侯率二国救郑救之缓郑防亡今邢有狄难齐能救之春秋所与也而救之不力又春秋所讥也狄在当时虽其类甚繁然非若荆楚之盛强所以敢于凭陵诸夏正以方伯连帅未有能眀义盛兵一大创治之耳自齐桓之兴狄宜知所惮而睥睨邢衞将为必取之计桓以偏师具文而徃何能使之震詟而逺遁故自是狄蹶邢覆衞肆其祸贼乃已及二国既亡然后为之迁为之城曷若救之于狄患方至之始乎是故春秋讥其救之不力
　　夏六月辛酉葬我君庄公
　　秋八月公及齐侯盟于落姑季子来归
　　案左氏请复季友也齐侯许之使召诸陈公次于郎以待之是时闵公幼诸大夫从国人之望请复之耳木讷谓左氏先书季友奔陈今乃云请于齐而复之为前后相反以为因落姑之盟与季子来归文相连属左氏强合之木讷好排左氏而当时事实不容尽废也盖闵公之立庆父在齐季友在陈皆无所预实诸大夫奉齐意而立之既又从国人之望请于齐桓而复季友必请于齐桓者以庆父在齐惧其以谗说先入故也季友不得齐桓之召亦安敢遽归故落姑朝盟而季子暮至此诸大夫从国人之望请于齐而复之何疑木纳以为庆父顺国人之欲而复之非也闵公之立非庆父哀姜之意故作难于后孰谓庆父而能请复季子乎或曰庆父之入当在何时而齐仲孙之来已有不去庆父鲁难未巳之语乎曰经传不载愚窃意齐桓因季子之归亦遣庆父自齐还鲁并执国政其在此时乎庆父之奔也春秋书之其归也不书恶其归也季友之奔也春秋不书其归也书之喜其归也是故特书闵公初年齐鲁之三大夫皆字而不名季子也仲孙也髙子也此诸侯大夫书字之著者也然不可执此为例
　　冬齐仲孙来
　　公谷皆以仲孙为庆父系之齐者外之也左氏以为齐遣其大夫来省鲁难且具载仲孙与齐桓相酬答之语蔼然仁人之言鲁国实受其赐是以春秋嘉之字而不名左氏所纪者乃其实也仲孙之来不称齐使以齐桓本使之因事觇国而非有省难恤邻之实心是故不以使书而仲孙秉义据正导其君于善以存鲁国是故嘉之而不名与季子髙子皆以字书此出于圣人之特笔非因乎旧史者也
　　二年春王正月齐人迁阳
