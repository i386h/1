<!-- { "loadSidebar": true } -->
　　或曰子谓伯者霸也古者二伯任干方之寄周召尝分陜矣何以不言霸齐桓晋文乃言霸何邪曰周公召公王者之佐纯乎王道不杂之以他术也且是时天子威令行于诸侯周召虽居二伯之位举其常职而已及周之东迁歴平桓迨惠襄王纲尽弛桓公掖天子以令诸侯假王命而施霸政时使之然耳而霸者之防心行事纯疵半焉公矣而不能不私仁矣而不能不暴信矣而不能纯乎信义矣而不能纯乎义乌可与王者之佐同日语乎且以齐桓之行事而言存三亡国近乎仁也灭谭灭遂降鄣迁阳何有于仁防单伯宰周公翼王近乎义也而天王出居于郑不能以一兵勤王受命伐衞则取赂而亟返何有于义哀姜以淫预弑诛之公也而声姜复为阳谷之防昵于私而不能禁徐许被兵率诸侯徃救信也黄被兵歴三时之乆而坐视其灭而不问信安在乎是谓纯疵相半伯所以异于王也然自齐桓之霸诸侯始复尊周臣弑君下簒上强并弱与诸侯之党簒辅逆者自是始知所戢而有所畏如楚如狄其先皆有凭陵中国之心及桓之兴震之以威武御之以长算莫不有所惮而不敢肆而其行事纡徐不迫当战而不轻于战当伐而不轻于伐当防而防诸小国之至不至不深加责也而其事功之着于当世者尊王也攘楚也晋文则踵其行事而俱以霸称者也孟子曰尧舜性之也汤武身之也五霸假之也乆假而不归恶知其非有南轩张子释之曰假仁义者未有能乆之者也使其假之而能乆乆之而能不归孰曰非其有乎有之者不系于假而系于不归深得孟子与人为善之意自桓文殁未有能继之者降而战国春秋所谓哀也降而秦而其乱伊于胡底乎岂惟王风顿邈而霸者之行事不复可见矣汉宣帝自谓汉家行事本以王霸道杂之乌乎若宣帝者吾见其不足于霸又何王之有哉
　　十有八年春王正月宋公曹伯衞人邾人伐齐夏师救齐五月戊寅宋师及齐师战于甗【鱼辇切】齐师败绩狄救齐
　　公羊曰曷为不使齐主战与襄公之征齐也曷为与襄公之征齐桓公死竖刁易牙争权不葬为是故伐之也案左传齐桓公无嫡子有庶子六人无亏者长衞姬之子昭者郑姬之子桓公中嵗与管仲共谋立昭为世子且属之宋襄以为外援世子之位定矣桓公死竖刁易牙因内宠杀羣吏而立无亏世子昭奔宋宋襄为之出师纳昭以尝受托孤之寄也刘氏胡氏以宋襄为奉少夺长故春秋书及书救以责之立论固为据正然以当时之事而言君与大臣既树太子于无事之时而宦官嬖人擅废置于仓猝之顷无乃非所当立乎且如鲁隐公者继室之子长且贤当立而立者也程子胡氏犹以为不承国于父而疵其非正今无亏之为长非若鲁隠之明着为国人大夫之所共推而昭者实厥父谋之大臣属之邻国以为太子非若鲁惠有意立而未立之比以为宋襄不当为昭出师则竖刁易牙所立者遂居君位而太子废矣可乎不可且是时齐诸大夫犹有髙国等軰预闻政事若谓昭不当立扳无亏而立之犹诸大夫之立君也今也大臣无异辞内竖忽生变则无亏者党于易竖者也桓公管仲之不以为嗣岂无故宋襄之受托出师未为不义谓春秋深责宋襄愚窃未以为然也论者每以及战为褒贬予夺之所在率变乱事理以从之夫所谓及战云者或以分主客或以别先后师之曲直初不在是又谓师救齐狄救齐者善此之救以贬彼之伐愚窃犹有疑也城濮之战晋文公救宋而不书救楚人救衞而书救谓春秋善楚人之救衞不与文公以救宋可乎而况齐鲁本仇讐之国前日荘公为仇国纳纠春秋深不与之今僖公复出师定无亏之位是岂春秋之所与书师救齐不与鲁以救齐也狄者齐桓公终身之所攘却今以救齐为名突如其来盖易竖饵以厚赂召之自救彼岂知救之为义而赴人之急乎以救为善而知伐之不善拘而不可通者也愚非苟求异于前軰也盖无亏之为长经传初不明见春秋垂法后世必不以竖刁易牙所立者为是而桓公管子所素定者为非于宋襄之师其无责乎李唐季世宦官用事废太子而立所善之诸王大乱数世唐卒以是而亡此后世之事可为深鉴者也读春秋者于圣人书法宜加权衡庶防临大事而无惑或曰齐桓之入子纠之死春秋书之今昭之入无亏之死春秋皆不书何欤曰桓公之入子纠之死是有关系不容不书若无亏者易竖所拥立非所当立昭虽君齐庸愚防所知桓公霸业隳于是无足录者奚其书
　　秋八月丁亥葬齐桓公
　　冬邢人狄人伐衞【狄始人】
　　谷梁以为善狄之救齐而进之果善之何不于救齐之际而善之今乃于伐衞而进之盖谷梁不深考当时之事谓宋襄伐防以图霸故其说如此夫宋衞曹皆齐桓平日之所厚者世子为二竖所摈为之伐之所以报桓之惠今谓三国报惠为伐防谓邢狄伐卫为救齐愚不喻其说盖春秋书邢人狄人伐衞者责邢不当与狄比而伐国也狄尝灭邢邢与狄为仇国今乃比而伐衞义理之心无复存者邢尚能国乎春秋以邢侪狄正所以疾邢而谓之进狄害义岂不甚乎僖公元年荆革号为楚以师伐郑亦书楚人伐郑忧其渐盛为诸侯患何进之有哉

　　春秋集传详说卷十
<经部,春秋类,春秋集传详说>
　　钦定四库全书
　　春秋集传详说卷十一　　宋　家铉翁　撰
　　僖公三【是歳襄王十二年宋襄十一年】
　　十有九年春王三月宋人执滕子婴齐
　　此宋襄图伯之始事也宋虽先代之后爵维公未尝受命于周居干方之任今欲踵齐桓之行事当请命天子号召四方同奬王室诸侯或有未至懐而辑之待其自至齐桓之已行可视以为则也今以自命之伯而致讨于人名之不正言之不顺谁其信我此所以终于无成春而执滕子与是秋围曹皆不待王命而行春秋之书之所以贬也然滕子书名是亦有罪焉耳齐桓之始伯滕尝一预于防今宋襄继桓之业诸小国皆防滕可以至而不至是亦有以自取春秋书名以执两责之也亦见圣人拳拳望宋之意凡书执有执之而为伯讨者有执之而为擅命者宋襄非受命之伯而执滕子又不归之京师是之谓擅命其后晋人尸伯事执诸侯不当其罪则有贬当其罪而不归之京师亦有贬被执者或书名或不书名则又以见其罪有轻重执有当否晋厉公执曹伯负刍治其簒国之罪执而归之京师执之正归之亦正特为春秋所与书晋侯执曹伯论者以晋厉不克终疑以侯执伯为僭是不然此伯讨也惟事理之所在焉耳
　　夏六月宋公曹人邾人盟于曹南
　　或曰曹南之盟宋公书爵春秋其与之以伯乎曰望之也非与之也当桓公之既没狄伐卫郑即楚诸侯之防者皆散天下不可一日而无伯也宋襄起而有为春秋盖深望其有成也何以言之北杏之防桓公独书爵诸侯皆人曹南之防襄公独书爵诸侯亦皆人有以识圣人望宋之意矣始望之卒之无成楚用是横行于天下春秋与其始不保其终
　　鄫子防盟于邾己酉邾人执鄫子用之
　　公谷皆以为邾人执鄫子用之左氏以为宋襄使邾人执鄫子于次睢之社欲以属东夷子鱼谏不听愚窃有疑焉宋襄之为人吾固未知其胷懐本趣然槩观其平日则好名而畏义者也方其为太子以让国闻其后与楚人战欲以不擒二毛不鼓不成列而取仗义之名岂有今日而用同盟国君于滛昬之社无道若此者乎何休谓鲁本许嫁季姬于邾季姬滛泆使鄫子请已而许之二国因是交忿宋襄为此盟以解之反为邾所欺执用鄫子休必有所本存之足以垂戒于后世且春秋书法全不及宋故公谷以为非宋之罪【髙邮孙氏亦云邾鄫世仇之国宣八年又戕鄫子于其国其相仇之事不见于经惟无道之甚乃书之耳孙氏似亦有见乎此存之】
　　秋宋人围曹
　　此宋襄用师之始也伯者以王命征不服是之谓伯讨春秋所与也苟无王命则为擅兵相攻春秋之所恶也北杏之防宋背盟而桓公伐之必请师于周与单伯俱彼非力之不足也示有所尊也今宋襄执滕子而不归之京师伐曹又不禀命于王是谓其力之可以服人也推是以徃其何能济是以春秋于曹南则爵之于围曹则人之义盖在此未有无王命而能成伯功者也或曰宋之围曹是固非矣然在当时孰为当务之急乎曰郑入滑狄侵卫鲁伐邾以中国无伯而动也宋襄苟能治其所当治则义声畅而伯业成矣此春秋所望于宋襄者也故比事以见义
　　卫人伐邢
　　冬防陈人蔡人楚人郑人盟于齐
　　此楚人防盟诸侯之始也公预于夷防不书为公讳也公固不以是为讳为公讳者所以存其羞恶之心也盟于齐齐侯实预盟不书齐侯预盟为桓公讳也齐伯国也地大民众且桓公之威德在人嗣子勉自树立犹未至遽出楚下今昭也惑于陈人邪谄招引异类共歃为盟于其国中厥父以攘夷而植伯功厥子乃事夷而不以为耻是固不足深责春秋为桓公讳是以畧昭而不书非与其为是盟也序陈人为首陈倡盟也序郑人于末郑首叛也此楚人始防故书法特为谨严不与裔夷以主中国之防盟此圣人意也或曰是防也春秋为公讳不书公防后此二年防盟于薄亦夷防也何以不为公讳乎曰是亦为公讳也薄之防楚人在焉书公防诸侯盟于薄释宋公畧楚人不书若鲁公之自主此盟是亦为公讳也凡讳有二有国恶之讳为国隐也有君过之讳君不自以为过为之讳之乃所以志其一时之失而垂法于后也
　　梁亡
　　谷梁曰梁亡自亡也梁亡郑弃其师我无加损焉正名而已矣公羊曰梁亡此未有伐之者其言梁亡自亡也鱼烂而亡也案左传梁伯好土功亟城而弗处民罢而弗堪以是召乱秦袭而取之陆氏曰秦人肆其强暴取人之国没而不书者灭国之罪易见也乘危之恶易知也自取灭亡其意微矣春秋所以明微
　　二十年春新作南门
　　谷梁曰作为也有加其度也言新有故也非作也南门者法门也刘氏曰南非一门库门天子臯门雉门天子应门天子诸侯皆南靣而听政门必向南其来旧矣今新之新其旧也新其旧而书新作是必有僭制焉谷梁所谓有加其度者是也胡氏曰僖公尝修泮宫复閟宫矣奚斯董其役史克颂其事而经不书者宫庙以事祖考学校以教国之子弟二者国之先务虽用民力不可废也是故不书
　　夏郜子来朝
　　郜姬姓国富辰所云郜雍曹滕文之昭者是也惟此一见或曰隐十年公败宋师取郜取防即是此郜郜之灭已乆今来朝者鲁以其地别封之为附庸耳盖宋灭之而鲁封之圣人书于此以见僖公继絶之善或然
　　五月乙巳西宫灾
　　公羊曰小寝也小寝人君燕私之地灾见于是警戒深矣人君之过不在朝路临涖之时而常在于深宫燕处之际天之示谴岂徒然哉其后鲁僖殁于小寝
　　郑人入滑
　　自齐桓公殁诸侯动兵相侵弱小渐被其毒宋襄苟欲踵前人伯业当禀王命防诸侯伸要束今而后有擅兵相侵者纠其罪告于王而惩之如郑人入滑当先纠者也纠而弗率则奉辞以讨之孰不曰然舍是弗为而执滕围曹强人之从已乌能有成
　　秋齐人狄人盟于邢
　　甚哉齐昭之愚无知也桓公征楚而服之已乃与之盟于国桓公攘狄而郤之已乃与之盟于邢反常逆理乃至于是传曰厥父菑厥子乃弗克播厥父基厥子乃弗肯堂其齐昭之谓乎春秋侪齐于狄亦所以恶齐也廉耻道丧则人欲肆而天理愈亡矣
　　冬楚人伐随
　　二十有一年春狄侵卫
