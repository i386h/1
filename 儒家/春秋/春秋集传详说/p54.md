<!-- { "loadSidebar": true } -->
　　是防也郑服而陈亦来防之盛者也而其失有二盟大夫也盟王人也盟大夫大夫张也盟王人诸侯僭也故虽盛会而有贬辞诸侯盟于鸡泽既盟而陈侯使袁侨如会受而礼之需其君至而及之盟虽后会可也乃以一袁侨之故命诸侯之大夫别爲之盟君盟于前臣盟于后不足以结袁侨实开大夫伉君之渐谷梁谓鸡泽之盟大夫张诸侯始失正得经意矣葵丘践土天子之宰在焉不下预诸侯之盟也翟泉柯陵屈王人共歃春秋皆讥晋悼欲植霸业而不能以尊王爲事俾单子下预列国之盟诸侯僭王人大夫僭诸侯一举而二失随之书同盟非所当同而同也或曰先儒以同外楚而书同其然欤曰时有不同未容执例以爲同也当晋积弱之世楚焰方张诸侯预于夏盟曰同外楚可也自鄢陵既胜楚人内困于呉诸侯之从晋者畏威而同盟谓之非讥不可也或曰陈郑久叛而来服其不谓之同乎曰此厉之所爲而悼享其成耳晋自邲败几不能以国厉之始立躬擐甲胄率先羣卿以与楚战鄢陵之胜不在城濮下又会呉楚交兵收呉人与之盟遂断楚之右臂其立志实未可量而器小易盈骄以取败悼继之未几陈郑来防鄢陵一战之功也其后三驾而楚莫能与争本无他技特以楚人内困于呉自救之不给是以置郑于不争正如汉武用兵匈奴海内爲之虚耗宣帝坐享其成见谓中兴之主若以呼韩欵塞尽爲汉宣之功则不然耳世人以成败论事毁厉过刻与悼过优而春秋书法公若权衡读者识之○或曰盟于女栗及苏子也而不书同盟于洮于翟泉会王人也而不书同此盟王人而书同何也曰女栗之盟鲁公自及苏子非众盟也故不言同然不书公及不书王命则讥也于洮之盟王室有难而爲此盟故不以同盟爲讥翟泉则王人及诸侯大夫盟于王城之内王不能正之以礼王亦有责焉耳故不书同盟【义又见僖二十一年于幽成五年虫牢十七年柯陵襄二十五年同盟于重丘】
　　秋公至自会
　　冬晋荀防帅师伐许
　　四年春王三月已酉陈侯午卒
　　胡文定谓午襄公名也孔子作春秋在哀公之世襄公乃哀之皇祖考曷爲不讳夫子兼帝王之道参文质之中见之春秋如庄公名同而书同盟僖公名申而书戊申定公名宋而书宋人与襄名午而书午之类从其质也愚谓夏殷以前不爲讳周人以讳事神始爲之易名之典庙中称諡不称名乃所以讳外是初无所讳诗书不爲文武讳是其明证至于衰世无所往而不讳如申繻荅桓公之问晋废司徒宋废司空鲁废具敖二山皆臣下以陷爲忠非盛时之制也檀弓云既卒哭以木铎狥曰舍故而讳新此以神事之故于其死而爲之讳未闻生者而爲之讳而况于嫌名则讳二名则偏讳如后世之所爲此皆战国亡秦之弊典律以春秋之法则在所当革也
　　夏叔孙豹如晋
　　秋七月戊子夫人姒氏薨【公作弋氏】
　　或曰此成公妾襄公母非嫡夫人也自齐姜卒而定姒始僭夫人之称春秋何以无讥曰先君夫人一而已矣春秋既于前年书夫人姜氏薨塟我小君齐姜以明成公庙有两夫人两小君以着襄跻妾母配先君之罪不加贬而义自见谓春秋无贬不可也
　　塟陈成公
　　八月辛亥塟我小君定姒
　　冬公如晋
　　陈人围顿
　　左传楚使顿间陈而侵伐之故陈人围顿顿楚之使也陈人既遣袁侨如会故爲楚所恶陈之围顿爲中国也春秋着陈人之从中国故书凡书围皆贬此以中国之与国而治荆楚之属国则非贬读者谨之
　　五年春公至自晋
　　夏郑伯使公子发来聘
　　叔孙豹鄫世子巫如晋【谷作缯】
　　公羊曰外相如不书此何以书爲叔孙豹率而与之俱也曷爲率而与之俱舅出也莒将灭之故相与往殆乎晋【殆犹言疑而谳】取后乎莒也莒女有爲鄫夫人者欲立其所出也左传则以爲鲁请属鄫于晋故偕鄫世子以往二説未知孰是然公羊之义必有所从授春秋因鄫莒之事以垂异姓涖后之戒【余义见莒人灭鄫】
　　仲孙蔑卫孙林父会呉于善道【公羊作善稻】
　　案左传呉子使寿越如晋辞不会于鸡泽之故且请听诸侯之好晋将爲之合诸侯使鲁卫先会呉且告会期故孟献子孙文子会呉于善道甚矣夫晋人求呉之急也求之急故用礼过于卑而有所不惮然内外之辨内外之分断断乎其不可紊也故呉以号举不与晋之亏礼而求呉也
　　秋大雩
　　楚杀其大夫公子壬夫
　　案左传楚人讨陈叛之故以爲令尹子辛实侵欲焉乃杀之前日杀公子申曰多受小国之赂今日杀公子壬夫又以侵欲于陈而使之叛楚犹有政二大夫不得爲无罪但连岁杀大夫用刑过惨春秋不与也故皆称国以杀乃若晋景之杀同括晋厉之杀三郤皆爲谗邪所陷杀人虽多而晋国日趋于削杀非其罪也楚之用刑虽惨而国犹能强岂非权出于上犹有辞于杀欤
　　公会晋侯宋公陈侯卫侯郑伯曹伯莒子邾子滕子薛伯齐世子光呉人鄫人于戚
　　或曰内外有辨春秋所以垂法前此及戎狄会盟春秋未尝无讥今会呉于戚进而人之何欤曰义之所可与也势之所宜交也呉太伯之后无可外也以其僭王之号而外之今呉请预于会春秋矜其爲太伯之后而收之以附于诸侯之末义之所当与也中国之人同欲外楚呉与楚连岁交兵其外楚之心与中国诸侯同之又势之所宜交也故戚之会呉始书人进之也呉可进而春秋进之无伤乎内外之辨其后呉卒去僭号同于中国诸侯春秋进之自此始
　　公至自防
　　冬戍陈【义并见下救陈】
　　楚公子贞帅师伐陈
　　公会晋侯宋公卫侯郑伯曹伯齐世子光救陈十有二月公至自救陈
　　戍者戍之于无事之时救者救之于被兵之日戍陈矣而又救之春秋书以善晋也公羊曰孰戍之诸侯戍之不言诸侯离至不可得而序故言我也谷梁曰内辞也以爲鲁独戍之恐不然盖戍之者诸侯也救之者亦诸侯也前是有戍者救者今晋悼既以诸侯之师戍之及楚师之来以戍爲未足又动大兵往救焉书戍书救襃也
　　辛未季孙行父卒【义见文十六年晋人执行父舍于苕丘又见襄九年穆姜薨】六年春王三月壬午杞伯姑容卒
　　夏宋华弱来奔
　　据左传华弱与乐辔少相狎长相优又相谤也辔以弓梏华弱于朝平公见之曰司武而梏于朝难以胜矣遂逐之司城子罕曰同罪异罚非刑也专戮于朝罪孰大焉亦逐乐辔春秋不书辔奔着宋公用刑之不能平也
　　秋葬杞桓公
　　滕子来朝
　　莒人灭鄫
　　公谷大条贯数十皆洙泗高弟亲闻之圣人以授其门弟子惟公谷有传于后如莒人灭鄫亦其一也周衰伦敎不竞有以他姓爲继嗣者灭人之国而人自以爲非灭如鄫事者往往有之圣人特于此垂训焉诸儒多从左氏之说谓莒实灭鄫是时晋悼主夏盟岂有莒人灭同盟之国而全置不问愚以爲当从公羊之说庶不失圣人因事垂法之意
　　冬叔孙豹如邾
　　季孙宿如晋
　　十有二月齐侯灭莱
　　或曰灭国恶也而齐以爵书何欤曰有以爵书爲襃者有以爵书爲贬者随事而可见灭国恶之大者而目其君所以诛也齐爲无道利人之土地残暴而贼虐之必爲灭之之计莱未尝有犯于齐也目其君书曰齐侯灭莱责之深矣尚何爵之有哉
　　七年春郯子来朝
　　夏四月三卜郊不从乃免牲【义已见僖三十一年】
　　左传桓五年着例曰啓蛰而郊兹又述孟献子之言曰吾乃今而后知有卜筮郊祀后稷以祈农也故啓蛰而郊郊而后耕今既耕而郊宜其不从杜注于桓五年及今皆曰啓蛰者夏正之正月祀天南郊疏家引夏小正正月啓蛰其传曰言始发蛰也汉氏之始犹以啓蛰爲正月中雨水爲二月节及太初以后更改气名以雨水爲正月中惊蛰爲二月节以迄于今其实古惊蛰在正月始雨水则在仲春以是知啓蛰而郊郊必在夏正正月者周制也左传谓周人以建子爲岁首而啓蛰之郊必以夏正之正月此又周家四时十二月次一用夏正之明证也然周礼冬日至礼天神于地上之圜丘郊特牲亦曰郊之祭也迎长日之至大报天而主日此又南至之郊周人盖兼举之说者谓夏正之郊以后稷配南至之郊以帝喾配皆报本反始之义不专爲祈农也孟献子之言与月令之制皆以孟春祈谷爲说盖以啓蛰爲东作将兴之候故目夏正爲祈谷之郊亦无害于义大率经传一岁而祀天者三南至也孟春也季秋大飨也南至专主报本而孟春季秋以祈焉以报焉圣人制礼之意其在是乎若夫鲁人僭郊初无定时卜吉而后举行是以羣公之郊有先后早晚之不同春秋因其卜之不吉以示戒云耳○礼记又载孟献子之言谓正月日至可以有事于上帝七月日至可以有事于祖此又以周正之建子月爲春建午月爲秋古有冬夏至者矣未闻有春秋至者也此恐非孟献子之言与传所载啓蛰异矣礼记中似此多出汉儒之傅会
　　小邾子来朝
　　城费
　　或曰左传谓季孙行父相三君无衣帛之妾无食粟之马无藏金玉无重器备而厥嗣甫得袭爵即首以城费爲事父子所爲何相逺至是乎余曰不然行父之亷之俭信如传者所言则当远权而弗即举鲁国贤人代居已之处请于君饬其子毋使预闻鲁政夫然后得爲忠今而身死子继首城其赐邑是将以伉君而专国宿之罪大矣行父亦有责焉春秋书城费以着季氏犯上作乱之渐【义己见成十七年晋人执行父】
　　秋季孙宿如卫
　　八月螽
　　冬十月卫侯使孙林父来聘壬戌及孙林父盟
　　列国之大夫相聘因爲之盟非伉也盖自霸国之兴诸侯惟事盟主鲁卫宋郑不相朝也其爲盟又与盟主偕盟列国之君复不自爲盟也不相朝不自爲盟故因大夫来聘而寻盟是不爲伉
　　楚公子贞帅师围陈
　　十有二月公会晋侯宋公陈侯卫侵曹伯莒子邾子于鄬郑伯髠顽如会未见诸侯丙戌卒于鄵陈侯逃归谷梁曰郑伯将会中国其臣欲从楚不胜其臣弑而死
