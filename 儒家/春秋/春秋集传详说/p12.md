<!-- { "loadSidebar": true } -->
　　公羊子曰取邑不日此何以日一月而再取甚之也内大恶讳此其言甚之何春秋録内而略外于外大恶书小恶不书于内大恶讳小恶书愚谓公羊书日之例在他事为拘惟此得春秋之意但内恶有为之讳者有不必为之讳者圣人之心公如天地其为鲁讳公也其不为鲁讳亦公也必如公羊之说则拘矣鲁于宋本无纎芥之隙徒以祊赂之故为郑所役翚既率师防二国公复自出竒兵以袭人之虚而取其二邑一月再取春秋书日所以着其暴辞婉而义见者也嗟夫方宋之伐郑而乞师也义所不可固请而公不从及郑之伐宋而求鲁也利之所动一言而公即听是以君子贵乎辨义利义利之辨不明出此入彼盖有防溺而不自知者矣
　　秋宋人衞人入郑宋人蔡人衞人伐戴郑伯伐取之孟子曰善战者服上刑连诸侯者次之此春秋初年用法之意也若郑庄宋殇者可以当此刑矣郑自克段以来汰于用武伐衞伐宋入许败王师皆极其兵力所至今也用竒一举而取三国之师其不曰善战可乎宋二王之后固当为诸侯之倡而不禀王命擅合诸侯之兵为参盟之首其不当丽连诸侯之罚乎春秋书二国入郑三国伐戴又书郑伯伐取其师两有责焉耳木讷乃以为兵端在宋今又连兵入郑伐戴郑伯出兵乘之一举而取三师三国之败非不幸也圣人举而人之以诛兵首郑以竒取则以爵书所以异于宋愚谓春秋固人宋亦未甞与郑也书郑伯云者目其人也善战者服上刑奚爵之有哉若以兵首言郑欲纳冯而宋加之以兵郑亦何以致宋之师不得谓之非首也或爵或人关系春秋条贯不容无辨取师者全军俱殱无得遗也哀九年宋取郑师于雍丘郑复取宋师于嵒是其例也
　　冬十月壬午齐人郑人入郕
　　五年衞入郕至是齐郑又入之此一郕而六年之间再为强暴所侵陵为小国者亦难矣左氏乃谓宋公不王郑伯以王命致讨郕人不防是以伐之此傅防之说前巳辨之矣郑自复其私怨齐自从而逐利于王何有哉春秋治诸侯擅兵无王之罪而左氏曲为之说曰以王命讨不庭何以垂信于后世乎不书伐而书入掩其不备而入之也然郕尚在文十二年郕太子来奔书郕伯来奔者是也
　　十有一年春滕侯薛侯来朝
　　谷梁曰天子无事诸侯相朝正也考礼脩徳所以尊天子也诸侯来朝时正也犆言同时也累数皆至也范注若谷伯绥来朝邓侯吾离来朝不俱至也累数若滕侯薛侯来朝同时俱至也愚谓周家盛时诸侯有嵗相问殷相聘世相朝之礼曰相云者亦往复之义非若诸侯之朝天子相率而旅朝也至于衰世诸侯大国未甞朝王而小国乃相率而朝大国大国倨受其朝而不以为僭如滕薛之朝鲁是所谓累数俱至也春秋初年鲁最强大又以得用天子礼乐之故是以受小国之旅朝而不自以为僭厥后齐晋称霸责礼于诸侯从可想矣
　　夏公防郑伯于时来【防义已见六年于艾】
　　秋七月壬午公及齐侯郑伯入许
　　甚矣隐之动于利也得祊之饵而偕郑伐宋得宋之郜与防而利心愈炽复偕郑入许义利之辨不明则将何所不至矣郑于许有疆场之怨故汲汲于伐鲁何与焉而兴师逐利入人之国都直欲夷其宗社其为恶亦大矣是役也郑为谋主许复为郑所有而春秋书公防公及责公深矣使时来之防公力拒其请郑必不敢独行齐亦必不为郑出师惟公勇往而后齐郑连兵以前许不能国矣不书公及齐师郑师入许而书公及齐侯郑伯入许所谓目其人而贬之也或以为褒其得国不取殆为左氏浮辞所惑也
　　冬十有一月壬辰公薨
　　公羊子曰公薨何以不书葬隐之也何隐尔弑也弑则何以不书葬春秋君弑贼不讨不书葬以为无臣子也子沈子曰君弑臣不讨不书葬以为不系乎臣子也何以不地不忍言也此春秋垂世之法公谷有所授矣据传弑隐公者桓公及公子翚也春秋于公薨不地不书葬所以见其为弑也或曰人臣而弑其君恶之大者春秋不直正其罪而微见其防何哉曰弑君者亦鲁之先君旧史为之讳之夫子鲁人不得不为鲁先君讳是以微见其义以示后世所谓不讨之讨施之鲁事大率皆然也或曰胡氏陈氏谓鲁史官固书公子翚弑公于寪氏圣人脩之曰公薨讳国恶也其说然与曰否讳国恶者谓君所为失道而悖义为之讳也婉其辞以见义若贼弑其君恶在贼而不在君史官书公子翚弑其君于寪氏书之即所以讨之而谓春秋讳而削之是春秋为贼讳恶而佚先君之贼其必不然也盖史官不以弑书而春秋为之白之也晋之董狐齐之南史衰世不常有前是脩鲁史者率多与弑贼为隐如桓与翚共弑隐公桓君鲁翚秉政史不得不为之讳又如文姜预弑其夫姜君之母且挟强齐为援史复不得不为之讳非为君讳实为弑君者讳自是而后鲁之为史官者于闵之弑赤之弑皆循此例及夫子脩春秋于鲁之先君小君不容例之以列国之讨前史既讳之夫子不得不因之然亦不尽为之讳也故书公薨而不着其地复不书葬微发其弑逆之状即所以正其弑逆之戮非旧史已能直书翚弑其君而圣人削之而不録也愚甞闻之师春秋初年衞州吁与鲁桓皆弑其君而簒有其国春秋于州吁去其族以匹夫讨书曰衞人杀州吁于濮讨贼之常刑也及书鲁桓弑君其辞略然讨衞之刑即讨鲁之刑学者比事而观可得圣人意矣

　　春秋集传详说卷二
<经部,春秋类,春秋集传详说>
　　钦定四库全书
　　春秋集传详説卷三　　宋　家铉翁　撰
　　桓公上【名允惠公子隠公弟桓王九年即位】
　　元年春王正月
　　谷梁曰桓无王其曰王何也谨始也其曰无王何也桓弟弑兄臣弑君天子不能定诸侯不能救百姓不能去以为无王之道可以至焉尔元年有王所以治桓也伊川曰桓弑君而立不天无王之极书春王正月公即位以天道王法正其罪也合谷梁程子之説而见圣人意矣此春秋诛讨乱贼始见于鲁事者也桓以臣弑君以弟簒兄罪大恶极而鲁之先君也夫子脩春秋虽以诛讨乱贼为事而于鲁之先君不容直正其罪故特立为此法以垂示万世书王书正书即位皆所以讨也桓在位十有八年书王者四年不书王者十有四年书王明王法也不书王着桓无王与王不能以王法正天下也诛鲁也亦责王也元年书王谓王诛当即加位非簒贼所当久居也二年书王愤鲁诛之未及而宋乱又作也至三年而王朝不闻有诛殛之命而宰渠伯纠又将下聘焉王法于是埽地天下为无王矣自是不书王者七年至十年正月书王则以天道一周三国又以兵向鲁意其奉王命来讨而复不能也至十八年桓见杀于齐乃复书王正月言王诛虽不加于簒贼而天理未尝终泯其死于齐是亦讨也圣人于桓之弑隠以为中国一大变故是以书法特异于他曰或者以不书王为简编之脱误春秋无深意不亦卤乎或曰宣之弑赤与桓之弑隠皆弑也而春秋书法不同何哉曰春秋初年王室虽衰王纲犹未尽弛故圣人以讨贼望周歴三四传中国愈乱弑君簒国者相踵王卒不能问而齐晋之霸业兴矣征伐之权在霸讨贼之事在霸鲁庆父宋南宫万之诛皆齐桓命之诛而后即正典刑故春秋许之以霸讨而望之以维持世道之事自是而后见之书法以责王者而责之霸与初年少异且宣之为弑与桓事亦有不同具着于下【余义又见二年正月】
　　公即位【义已见隠元年不书即位】
　　谷梁曰继故不书即位正也先君不以其道终则子弟不忍即位也继故而书即位则是与闻乎弑也先君不以道终已正即位之道而即位是无恩于先君也范氏曰推其无恩则知其与弑与弑尚然况亲弑者乎愚谓春秋比事以见褒贬隠不书即位所以明隠之能让也桓书即位所以着桓之为簒也桓弑君簒国不当即位亦明矣春秋所以书即位絶之也絶之于名教所以大诛斥之也是时卫州吁齐无知皆以公子而弑君簒国与桓同恶者也春秋于其弑也去族而书弑于其诛也去族而书杀名其为贼所以大诛斥之也学者比事而观可以见春秋用法之权衡矣或曰桓弑君簒国之罪固无逃于戮然其为君也非受命于厥父乎曰否桓非有父命也鲁惠公暮年溺于私爱或有立桓之意而未见于事也故惠卒而隠遂立左氏谓生桓公而惠公薨是以隠公立而奉之奉之者隠公也非惠公尝有治命曰以桓为嗣谷梁谓既胜其邪心以与隠者事之实也特隠公为矫激之行欲以让桓谷梁所谓探其邪心成父之恶是也使惠公确有立桓之志必将明示意向于生存之时隠将有蒲屈之难国可得乎今惠终隠立鲁国之人不闻有非议之者而谓桓公以父命当立决无是也此义惟谷梁得之已详见隠元年
　　三月公防郑伯于垂郑伯以璧假许田
　　春秋初年弑君簒国者皆求援于强邻以庇其身而免于讨桓之为此防求援于郑荘也是时宋齐郑为强国而郑荘者以善用兵之故尤为诸侯所畏服故桓于簒位之始首以是求之书公防郑伯于垂鲁乞盟也书郑伯以璧假许田着郑荘乘鲁有急要赂而与之盟也隠八年郑伯使宛来归祊传者谓郑人以祊易许田非也是时郑宋搆兵无宁嵗郑急于得鲁为援故渝平于前归祊于后而无所靳至是鲁桓弑君簒国惧四邻仗义致讨卑屈以有求于郑郑荘入璧假田以鸿毛之微要钧石之重因其有罪胁而取之非以祊求易也归祊假田后先五载归祊之罪在于以天王之壤地而结私好假田之罪在于庇邻国之乱贼而邀厚利两书皆讨其事实异若以易田为言则合二事而为一郑荘受田党逆之罪晦而未明失春秋书法之本防故不得不辨或曰此割地赂人而以假田书其无讥乎曰田非璧之所可假也不以赂书而以假书为鲁讳割地也【余义又见宣元年取济西田】
　　夏四月丁未公及郑伯盟于越
　　三月防于垂可以盟矣而未与之盟归未一月乃为此盟春秋继假田而书及盟讥赂之以田求为此盟也鲁桓割地赂人以逭簒弑之讨郑荘受地与盟而庇其簒弑之罪春秋比书其事不加贬斥而义自见矣嗟夫衞州吁之弑其君也鲁隠宋殇为之出师防伐郑以定其位今鲁隠见弑于其弟郑荘逼弑贼取其田而与之盟宋殇见弑于其臣鲁率三国受弑贼之赂而成其乱出尔反尔后先一辙又其后鲁桓毙于齐襄其子事讐终厥身而不敢报郑荘虽仅克自全而嗣子忽终殒于贼臣之手国大乱几亡党贼为利者亦知所惩戒矣
　　秋大水
　　秋不着月而书大水槩一秋而言也书大者变常之辞也伤民害物而后书凡旱干水溢饥馑螽螟异乎常灾是以书大
　　冬十月
　　二年春王正月戊申宋督弑其君与夷【与夷立初见隠公三年宋穆公再见隠五年宋人伐郑围长葛】
