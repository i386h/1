<!-- { "loadSidebar": true } -->
　　江黄楚之与也而志在中国齐桓之伯慕义请盟楚人憾之黄坐是灭齐不能救也及晋文继兴江人不以黄之既覆楚人方盛犹事晋不倦视陈蔡衞郑朝晋暮楚出入乎中外之两间者有间矣今为楚所攻自今年秋迄于明年夏首尾几一嵗晋仅能遣偏师以赴之而江又灭矣春秋志二国之初从中国与于会盟侵伐以至为楚所灭而齐晋不能救书法详而不厌所以襃二国之固盟守义之死不悔亦以愧陈蔡衞郑之君而责齐晋为甚矣或曰是役也何以知其责晋曰春秋于秦人伐晋之后继书楚人围江见晋所以不能赴江之急为秦兵之日拟于其后也以是而观晋搆怨于秦乃楚人之所愿而非中国之福自是秦楚遂合楚所以强大益不可制由秦人为之羽翼而晋襄背惠好战实有以失秦故春秋深讥之
　　雨螽于宋
　　外灾不书此何以书记异也赵子曰自空而下有如雨雨血雨毛雨土皆此类
　　冬公如晋
　　十有二月己巳公及晋侯盟
　　案左传晋人惧其无礼于公也请改盟公如晋及晋侯盟此盟于晋之国都也自桓文之霸威力虽足以控诸侯而防盟不于其地不欲诸侯旅至其国惧僭王也晋襄袭父余威志得而骄前日垂陇之盟以为无礼则当防于鲁晋之间以救前日之失乃复邀公亲至其国而为此盟长傲而遂非罪莫大焉春秋书公及晋侯盟为公讳深责晋
　　晋阳处父帅师伐楚以救江
　　公羊曰此伐楚也其言救江何为谖也其为谖奈何伐楚为救江也救江而伐楚所谓攻其所必救亦兵家之常耳但偏师而往具文而出岂足以震动楚人而解危国倒悬之急此亦为谖而已矣嗟夫黄以齐故亡江以晋故亡江黄不负齐晋齐晋实负江黄可为悲慨也矣
　　四年春公至自晋
　　夏逆妇姜于齐
　　谷梁曰其曰妇姜为其礼成于齐也其逆者谁也亲逆而称妇或者公欤何其速妇之也曰公也其不言公何也非成礼于齐也妇有姑之辞也其不言氏贬之也夫人与有贬也三传不同谷梁之义为正女在父母家称女不称妇今而称妇未嫁而配好合于齐也鲁君前乎此常讲亲迎之礼逆于齐则书公如齐逆女逆于境则书公防齐侯于某今而亲徃亦亲迎耳而春秋变文书逆妇姜于齐不书公逆为其配不以礼变文而书以存其羞恶之心凡以垂法于后焉耳姜以妇称着姜亦有罪也女在父母家制于父母鲁君逆妇不以礼齐人亦有罪焉去氏贬姜也亦贬齐也不书入不书至皆以是故其义甚明公羊以娶乎大夫故略之恐未然【书妇姜凡三义又见宣元年成十四年皆贬】
　　狄侵齐
　　秋楚人灭江【义见晋处父救江秦人入鄀】
　　晋侯伐秦
　　去年夏秦伐晋晋师不出曰以报秦惠也尚文公避楚之意也愚谓晋人自是厌兵与秦讲解以休两国之民而今也乃复以兵加于秦曰报王官若晋襄者其文公之罪人欤况是时江围方急日夜求救于晋而晋曽不轸同盟之义合诸侯以赴之乃复动以伐秦是师也移而救江虽无及于亡犹足以慰诸夏之心而晋襄惟知治己之私不复顾江之急春秋书楚人灭江晋侯伐秦责其当救而不救不当伐而伐罪晋深矣书晋侯非爵之贬之也目其忘亲背惠亟战而不知戢也秦自是不复报晋两国兵祸得以暂息是以圣人终有取于秦列其誓于书篇之末
　　衞侯使甯俞来聘
　　冬十有一月壬寅夫人风氏薨
　　三传皆以为僖公之母庄公之妾春秋书夫人风氏薨因鲁史而书志礼之变也或曰隐元年天王归惠公仲子之赗何以不称夫人曰事不同也仲子者惠公之妾公子允之母【允桓公也】隐公探惠公之邪志欲让国于允尊仲为夫人盖以父之妾而配其父乱名悖礼之甚者故春秋绌之书惠公仲子今成风者则异于是僖公之妾母文公之妾祖母也僖公之始立其嫡母哀姜以罪见讨于齐僖公于是自以己之私恩尊其母为先君夫人禘而荐之于庙盖僣也国人因以夫人称之旧史既书夫人薨圣人于鲁先君之母无由黜其已僭之号故书夫人风氏薨是乌可与公子允之母例言哉木讷以九年秦人归僖公成风之襚与惠公仲子书法略同引之以证成风为僖公之妾何误之甚耶讷不信左传专以己意为异说遂至指僖公之母为僖公之妾此何礼耶春秋书法有相似而不同者惠公仲子者公子允之母允未为君岂容书之桓公仲子故从其君而书惠公仲子成风廼僖之母僖致之于庙以为夫人故从其子而书僖公成风讵容引彼证此乎廼若九年书秦人归僖公成风之襚此因异国之归襚而正之耳异国不知鲁人尊成风为夫人故但以妾母称之圣人因其归襚以鲁之僭名是以书夫人于前书成风于后各因其实而书之而僭名之实见矣
　　五年春王正月王使荣叔归含且赗【并见召伯会葬】
　　三月辛亥葬我小君成风
　　王使召伯来会葬【王不称天义己见庄元年】
　　此亦襄王所以厚于诸侯也春秋于叔服之会葬毛伯之锡命则喜而书之至是归成风之含赗会成风之葬则王皆不称天此春秋所以垂法于后着义甚明也盖天子之于诸侯有会葬之礼既葬之而命其子袭位为诸侯亦王宠之所宜施于礼无悖也今也妾母之丧含而赗之又命大夫会其葬所以成妾母为夫人宠洊加而不以其礼故春秋于荣叔召伯之来再书而再贬王皆不称天比事而观五年之间后先两会葬一襃一贬着义岂不甚明乎虽然此亦鲁人赴于周故天王特为之加礼是以春秋先书丧夫人葬小君继书王朝大夫之再辱鲁以是赴王以是命鲁亦有责焉耳丧服传庶子为父后者为其母缌与尊者为一体不敢私其亲也自僖公致妾母为夫人文公丧之以小君之礼而汉以后庶子为君者遂持以为口实隆妾母以尊名而匹其父者举皆是矣
　　夏公孙敖如晋
　　秦人入鄀
　　左传鄀叛楚即秦又贰于楚秦人伐而入之愚谓霸国之君左右望而罔市利可取则取之不复顾义之所在齐桓之灭遂降鄣秦穆之灭滑入鄀是也晋文公平子带之难纳王于京其事义矣而请隧弗许则受温原攅茅之田其人不服至以兵围而取之与取畿内之地何异是三君者天理人欲常徃来于方寸之间所以仅能为霸学道君子每羞称焉春秋或书或不书皆所以贬
　　秋楚人灭六
　　臯陶庭坚之后至是千有余年国虽小而犹存盖武王有天下访寻先代帝王圣贤之后俾皆绍其始封盛徳事也周纲陵迟楚人恣擅先代之后蚕食几无余若灭夔灭六灭蓼之类是也
　　冬十月甲申许男业卒
　　六年春葬许僖公
　　夏季孙行父如陈【季友孙】
　　秋季孙行父如晋
　　八月乙晋侯驩卒【明年晋灵公立】
　　冬十月公子遂如晋
　　葬晋襄公
　　晋杀其大夫阳处父晋狐射姑出奔狄【射姑偃子贾季】
　　阳处父为乱臣所杀非晋杀之也而春秋称国以杀何哉曰春秋为诛乱贼而作权臣柄国臣下附从此作奸罔上弑君簒国之渐春秋之所深恶也初襄公使狐射姑将中军赵盾佐之阳处父成季之属党于赵氏谓射姑不可使将襄公从其言以赵盾将中军射姑佐之盾由是为政于晋擅废立专生杀其末流遂有弑君之事实自处父发之射姑以私怨杀一大夫其罪固当诛死而处父以私意党赵氏夫岂无责春秋于处父之死不书盗杀而书国杀所以为权臣擅国羣下附从之戒或曰若是者处父为不当言乎曰否言而私乃其罪也赵盾贾季皆勲旧之子贤否相若也处父谓贾季不可使当公举晋国之贤人使在此位不当以其所党者复之于君此处父之私也是故春秋不与【义又见令狐之战】
　　闰月不告月犹朝于庙
　　公羊曰曷为不告朔天无是月也闰月矣何以谓之天无是月是月非常月也夫气盈朔虚而为闰乃自然之理谓之天无是月不可也日行积三百六十五日有竒而与天会是一歳日行之数二十四气所以为盈也月行盈三百五十四日有竒而与日会是一歳月行之数十二朔所以虚也积日之有余以就月之不足而成歳于是闰生焉所谓闰者廼天地自然之理故虽闰月亦告朔意当时或者不深晓此谓闰月廼厯家所为天无是月故导其君以废朔是以春秋讥焉犹朝于庙者幸其犹存朝庙之礼与不郊犹望之犹不同也不郊犹望可已而不已也犹朝于庙幸其犹朝也【义详见僖二十一年】
　　七年春公伐邾三月甲戌取湏句遂城郚
　　伐邾取湏句初见僖二十二年据传既反其君矣今又伐而取之以封邾文公之子邾之叛人也置湏句子何地乎徃皆书伐书取非襃也今又书伐书取书遂城尤非襃也是时晋有丧未定立君霸政少弛鲁乗其间躏借小国又因师出城郚重劳民力春秋书以贬之
　　夏四月宋公王臣卒
　　宋成公卒不书葬责嗣子之不能君也轻举召乱以致葬不如礼【详见下文】
　　宋人杀其大夫
　　称国杀其大夫贬诸侯专杀也称人杀大夫众作乱而杀之或为权臣用事者所杀皆不出于其君故书人此书宋人杀其大夫众作乱而杀之也众作乱而杀何以不言盗杀乱自君致也昭公始立谋去羣公子穆襄之族率国人以攻公杀公孙固公孙郑于公宫大夫死由君之故大夫亦有责耳国君嗣位之始未能布徳行惠以怀辑其臣民首以芟夷公族为事其大夫必有以晋士蔿之邪谋賛其君为此者书宋公王臣卒宋人杀其大夫见昭公立而乱作乱廼昭公所致也大夫死不名死者众不容悉书也此皆君之私人众怒而杀之君寻及焉不着其名不与之以死节也然则作乱者其无诛乎曰乱者之诛岂待贬斥而后见乎【宋杀其大夫凡三见皆不名僖二十五年文七年八年】
　　戊子晋人及秦人战于令狐
　　令狐之战曲在晋春秋专责晋也案左传晋襄公卒灵公幼晋人以难故欲立长君赵盾主公子雍使先蔑逆之于秦秦康公为之出师纳雍及境而盾变初计立灵公潜师御秦败之令狐甚哉赵盾之险诈而不仁也秦晋自殽以来战争相寻兵端未解晋人求君于秦秦人不疑晋之无信为之纳之非秦君自以其意求纳亡公子也赵盾苟知舍嫡嗣之为不可当以国中议论驰告于秦秦康素贤必能为之反斾今廼以先人夺人为心遽出师袭而败之秦之受诈抑亦甚矣故春秋专责晋而不及秦何以言之庄九年鲁纳子纠纳而败者也春秋书公伐齐纳子纠于干时僖十八年宋纳齐孝公纳而胜者也春秋书宋公曹伯衞人邾人伐齐战于甗齐师败绩书伐书战书败两责之辞也今此秦人以师及晋境不书秦人伐晋晋实召秦非秦之来寇也败不书败着晋人挟诈而胜秦以不疑而败责晋深矣或曰秦晋之得失是固然矣当是时立长之为是乎立嫡之为是乎曰立嫡正也国家无大变故舍嫡嗣而外求君非计也盾始与众合谋立长事非而心则是欲宗社之有主也已而背先蔑立灵公事虽是而心则非利幼君而柄其国也盖立长者众人之所同立嫡者赵盾之所独当是时废君立君惟盾之意受人托孤之寄而反覆若此其得谓之纯臣乎厥后晋灵既长恶盾之专且将杀之为盾所先祸端乱本实兆于此日或曰废立之事其非人臣所得专乎曰伊尹周公之所行天下后世为人臣寄国命者所当知也廼若赵盾霍光徐羡之谢晦立君废君皆自为其身计事幸而济足以全身保家否则祸败不旋踵防于首恶之名为大臣辅幼主者当以伊尹周公之心为心以赵盾霍光徐羡之谢晦为戒可也
　　晋先蔑奔秦【公羊作先昧有以师字】
