<!-- { "loadSidebar": true } -->
　　此汶阳田鲁旧疆也成二年晋人命齐以归之鲁书取汶阳者是也其后晋人使韩穿来言复以与齐鲁不之与也故昭公之出齐人取郓居公末年郓溃齐人因而取之定七年齐以讙阳闗归鲁为阳虎所据虎败地复归齐及是齐人以归然汶阳之壤甚阔僖公以赐季氏为采邑者又在此外也春秋书归疆见之书法者前后毎不同齐人归我济西田也【宣十】取汶阳田也【成二】取邾田自漷水也【襄十九】齐人来归郓讙隂田也【定十】齐人归讙及阐田也【哀八】经凡五见取汶阳取漷水归疆也书取不书归以其仗大国而得归是故书取归济西归讙及阐归疆也言归不言来归以其请之而后得非彼自以归也惟郓讙隂之归书齐人来归言齐人自以故疆来归非假兵力智计而得之是之谓自归视其他归疆有不得同也呜呼圣人道化所感强暴为之革心有莫知其然而然者左传所载兹无还之对陋矣虽然圣道功用岂止若是而已哉故必有尧舜汤武之君而后能得臯稷伊吕之佐周室既衰诸侯皆庸夫妄人复胁制于强悍不轨之卿族是岂圣人行道之时而功化因事而见者惟夹谷之防与鲁疆之归耳学者读春秋至是可以信圣人之道不为空言儒者之学非无实用特患乎克拓有所未至耳夫岂申韩鞅斯以刑名法术刼制天下强人以必从而谓之治效者哉
　　叔孙州仇仲孙何忌帅师围郈
　　秋叔孙州仇仲孙何忌帅师围郈
　　郈叔孙氏之邑也公若为之宰州仇以私怨杀之公若之党侯犯据郈而叛既而以邑奔齐齐人受侯犯而以郈归之鲁前既归汶阳此复归郈此圣人道化之所感不然齐何有于叔孙哉或曰郈之叛叔孙其得谓之叛乎曰此实以邑叛也若南蒯阳虎始皆以公室为辞其后事不成或以邑叛或以盗终而其心迹乃着与郈之叛差不同耳
　　宋乐大心出奔曹
　　宋公子地出奔陈
　　春秋每于一国之事而再三书者深致意焉耳自此两年间书宋事凡五见而大夫公子母弟奔者三罪皆累于上春秋所以责景公也乐大心宋之旧臣本无大罪乐溷谮焉宋景不察而遽逐之以竖子之谗逐一大夫罪累上一也公子地有马公取之与嬖臣向魋地怒扶魋公怒地奔以嬖臣之故翦其公族罪累上二也公弟辰母弟也为地请留而公不许辰怒率仲佗石彄俱奔其意亦欲君之留之而公复不为止以嬖臣而奔母弟罪累上三也奔者固皆有罪而宋景所以待其大夫公族母弟者抑亦少恩甚矣君人者人伦风化之所自出己居其厚犹恐其薄居其薄无所往而非薄宋公以嬖臣竖子之故使其母弟公族一朝俱奔考其事过皆在公是故春秋始终备书之不加贬斥而义自见矣至于辰与地之本罪则于下文见之皆以叛书
　　冬齐侯衞侯郑游速防于安甫
　　前此齐与郑衞盟于咸盟于沙矣今而三国复共为此防无所惮于晋矣前此鲁受命于晋而以兵加衞今而受盟夹谷弃晋不复顾矣然而诸侯虽散于晋而不复能翕然并合于齐晋虽衰而齐亦卒不能霸无人焉尔若其有人率诸侯奨王室救灾恤患为桓公之所为是亦桓公而已矣惜哉有其机而无其志
　　叔孙州仇如齐
　　宋公之弟辰暨仲佗石彄出奔陈
　　国君之母弟奔而书弟其例不一或讥兄之不友或讥弟之不弟今宋公之弟暨仲佗石彄出奔陈则讥宋公之不友辰之不弟而仲佗石彄以人臣而私事母弟又春秋之所深责也公子地以嬖魋之故为礼而奔辰为之请止宋公弗聼辰怒亦奔辰于君为母弟地则众公子也辰以地故而自絶于其兄己为不可而又率仲佗石彄与之偕行仲佗石彄身为卿佐有君不事而与母弟俱奔兄不友弟不悌臣不忠是皆名敎之罪人此一书而并贬者也或曰鲁宣之母弟叔肸衞献之母弟鱄宋景之母弟辰或奔或否而其事有相类者于辰也亦何诛曰否叔肸不义宣公之簒弑不食其禄亦不弃其亲春秋所深与也鱄以献公失信于甯殖报徳以刑怒而奔终身不向衞国而坐春秋义之而不深责也若辰者以一朝之忿弃其君兄与乱臣为伍春秋所诛是故以叛书可与肸鱄同日语乎
　　十有一年春宋公之弟辰及仲佗石彄公子地自陈入于萧以叛
　　自入春秋母弟之为乱者郑叔段其首也春秋书克段而不以弟书此书弟书叛何也曰此春秋用法轻重之权衡也段据京以叛志在于簒不言弟絶之于天伦所以诛也辰之出也非有不轨之谋直愤激不平而出故其罪下于段仍书公弟然所以书叛为其结党而入据邑以叛实叛也前书暨此书及暨者不得已之辞及者从之者也得已而不已者也刘氏曰事君者可贫可贱可杀而不可使为乱
　　夏四月
　　秋宋乐大心自曹入于萧
　　辰为首恶而仲佗石彄公子地乐大心其从也春秋于辰之奔也书暨仲佗石彄出奔至其入萧也书及仲佗石彄公子地自陈入萧以叛严首恶之诛逭胁从之戮也又继书乐大心自曹入于萧而不书叛叛非乐大心之始谋其罪又下于彼三人观乎此见春秋用法丝铢无爽必有是罪而后加之以是刑彼意诛云者非春秋垂法之防也
　　冬及郑平叔还如郑涖盟
　　六年以晋命侵郑取匡此及郑平以解前日之怨故传曰始叛晋也自文公之霸鲁事晋惟其常中间虽即楚即齐而不敢显然与晋絶去年及齐平今又及郑平既背晋不得不树党以自固焉耳或曰晋必不可畔乎曰否惟义所在而已季氏昭公之贼晋大夫季氏之死党定公者亲昭公之弟絶晋而诛季氏定公之所得为也前也不能絶之而卑躬以事之今而絶之以利害为向背者也是故有讥前书及齐平此书及郑平及云者鲁欲之也
　　十有二年春薛伯定卒
　　夏葬薛襄公
　　叔孙州仇帅师堕郈
　　公羊传曰孔子行乎季孙三月不违曰家不藏甲邑无百雉之城于是帅师堕郈堕费而左传乃云仲由为季氏宰将堕三都于是叔孙氏堕郈季氏堕费成不克堕如左传所言则堕三都者强家之所欲家臣据邑以叛大夫不能制故堕其城之过制者以塞絶乱源本不出于夫子之意郈费之所以堕以公山不狃侯犯故耳成之不克堕孟氏犹欲为自保计是以攻之不克夫大都耦国古人所戒公羊所谓家不藏甲邑无百雉之城者先王之制也始城费城郈强族所以抗其君今堕郈堕费强族所以自去其疾盖费郈有叛者故二氏假君命以堕之而成之守者犹事孟氏而不替故何忌犹不受命非吾圣人所欲堕也若圣化所感固有不待兵而从者夫岂不克堕而遂已乎
　　衞公孟彄帅师伐曹
　　晋为盟主衞石买伐曹曹人愬于晋晋人执石买而讨焉此盟主之所宜为也今齐以盟主自居衞公孟彄再以师伐曹齐人不敢问则何以盟主为哉此及十三年再书衞彄伐曹着中国之无盟主非独责衞亦以责齐也
　　季孙斯仲孙何忌帅师堕费【义见上堕郈】
　　秋大雩
　　冬十月癸亥公防齐侯盟于黄
　　前年防齐侯夹谷今复为此盟皆强家所欲为也前日倚晋大夫为外援以抗其君今晋政不纲外侮交至舎而从齐犹惧齐之来伐是以为此盟也先是阳虎奔齐劝齐侯以兵加鲁其意实在季氏齐未能用侯犯复继往焉故强家者以是惧专意从齐甫盟于夹谷又盟于黄使乗络绎而不以为繁为是故耳使齐景公能因虎犯公山之衅奉辞以讨季氏为鲁国去有年之蟊贼犹为义举足以大服人心而景志不在逺姑借以市恩强家不惟不能讨又从而养成之呜呼齐之景鲁之定其无以大相逺乎
　　十有一月丙寅朔日有食之
　　公至自黄
　　十有二月公围成公至自围成
　　成鲁之邑也非若外国围之不能下而遂释之也鲁堕三都郈费已从命成独负固而未服致其君自将临之卒不受令而止此皆何忌之所为是之谓叛其可已乎书公围成公至自围成内叛而不能讨何以为国若定者亦拥虚位而已矣
　　十有三年春齐侯卫侯次于垂葭
　　齐卫次于五氏次于垂葭案传皆以伐晋春秋惟书次而不书伐不与其伐也非谓晋不可伐也晋既失霸则凡中国诸侯能举方伯连帅之事者皆可以修明霸业号召天下初不必求之于晋也为景公者当请命于周而徧告于诸侯之国曰晋比嵗多故夏盟无主诸侯强吞弱大并小弗问臣逐君下陵上弗恤夷狄灭同盟之国视非己责弗救诸夏罔所依凭吾承王命将攘楚遏乱以修方伯连帅之职辞直而义壮孰不我从乃今日防某明日盟某又明日次于某其末也复悉力以救晋大夫之叛者愈行而愈陋欲以图霸岂不难哉
　　夏筑蛇渊囿
　　大搜于比蒲
　　搜军政也鲁自宿意如盗窃兵柄举国中丘甸卒乗皆为己之私有昭公不能君以是故也今意如死阳虎继乱三家之势少戢正鲁君可以有为之日而定公庸且弱苟安目前而不能为鲁国深长虑兵柄可收而不能收政权仍在季氏公室自是遂卑无复兴起之望矣乱在内而不能讨日搜何益哉书大搜所以贬也
　　衞公孟彄帅师伐曹
　　秋晋赵鞅入于晋阳以叛
　　冬晋荀寅士吉射入于朝歌以叛
　　晋赵鞅归于晋
　　人臣不忌其君未有不终于为乱者也晋大夫不忌其君为日久矣衞孙林父逐君晋大夫从而羽翼之鲁季氏逐君晋大夫又从而羽翼之羽翼他人之乱臣者皆有欲为乱之心也而其君冥然无所悟一聼其所为及是而三卿俱叛夫岂一夕之故哉赵鞅专杀荀寅士吉射擅兴其罪不同所以不忌其君则同也鞅挟晋阳之甲将以内向此叛也寅吉射据朝歌外交齐狄以抗其君亦叛也鞅之交在内故不旋踵而得入寅吉射之交在外故事危而难成春秋于入晋阳入朝歌皆以叛书惟其公也荀跞韩不信魏曼多党赵鞅为之请复恶寅吉射攻而去之各私其私也春秋先书鞅叛继书鞅归言已叛之人非所得归而归也非谓鞅无罪而归之于晋也公羊子乃曰鞅取晋阳之甲欲以诛君侧之恶人夫鞅与寅吉射均为有罪均皆当讨而云取晋阳之甲欲以除君侧之恶此因鞅归而立为此义其误甚矣○吕东莱曰春秋之世大义不明据城以要其君者皆叛也臧武仲以防求为后于鲁则亦叛而已矣此论太过夫以鱼石栾盈之据邑而春秋犹不加以叛之罪臧武仲岂欲叛者邪夫子只言其要君要君之罪与叛不同春秋岂妄加人以罪乎诸儒求经之过恐失本防
　　薛弑其君比
　　三传不言其所以弑之故以书法而言与晋弑厉公州蒲之例同州蒲之弑众弑之也薛弑其君当视州蒲之例泰山孙氏谓以国弑者言举国之人皆可诛此求经之过耳儒者辨理未详立论失中其流弊将如秦汉之用法一人为非流毒一州一道者非独法家之罪亦学者用意刻深有以济其为恶不可不谨也
　　十有四年春衞公叔戍来奔衞赵阳出奔宋
　　左传谓公叔戍将去夫人之党夫人愬之曰戍将为乱衞侯逐戍并其党故赵阳奔宋北宫结来奔夫人南子也卫灵不君南子不妇比而为恶亦既稔矣公叔戍以宗国之老起而正之乃戍之所得为而非戍之所能为也人臣欲正其君者必先自正其身其身既正而后可以格君心之非而措之于善今戍也怙冨而骄素无国中之誉乃欲以正君自任事不济而速祸宜也春秋书三大夫之奔所以着衞乱之所从始
　　二月辛巳楚公子结陈公孙佗人帅师灭顿以顿子牂归
