<!-- { "loadSidebar": true } -->
　　左传宋髙哀卿也不义宋公而出遂来奔书曰子哀贵之也杜氏谓诸侯之大夫来奔未有不名者子哀书字故曰贵之此以子哀为字强求其可贵而言也诸儒多从左説谓奔亡之美无过子哀愚窃惑焉夫委质为臣在卿大夫之位见君之危委而去之乃曰不义宋公而出何其诬乎昭公虽非令主然自即位以来羣下再为乱襄夫人者君之祖母复党于公子鲍辅之以图簒君之党尽死乱贼之手昭不能君乱且作矣子哀者若不在其位洁身而去犹之可也苟为卿矣临难自免为臣不忠罪莫大焉而以为春秋贵而不名岂圣人因事垂法之防哉公谷二传皆以为失其氏族无所考置不论后儒不必强为之説胡氏引微子之事为言此尤不可圣贤制行岂与衰世大夫同日语哉或曰若子所言易称见防而作者其不可行于衰乱之世乎曰见防而作为耽宠懐禄可以去而不去者言之也非为临难履变当死不死委而去者而言也子哀若无官守言责去之无悖于义若在卿大夫之位义不当偷生苟免以苟免为见防则名教之罪人也学者不可以不辩【子哀者黎錞以为宋公之子如子纠子同之类若宋公子见父之危舍而去之去非春秋所与孙泰山以为子者宋之姓哀其名然皆未有的论姑置俟考】
　　冬单伯如齐齐人执单伯齐人执子叔姬
　　左传襄仲使告于王请以王宠求昭姬于齐单伯如齐齐人执之又执子叔姬春秋于商人弑君之后而继书执单伯执子叔姬所以着商人弑君簒国拒王命执君母之大恶公谷不深考乃谓单伯为鲁大夫以滛故为齐所执其义大舛或曰隠七年戎执凡伯于楚丘春秋书伐凡伯于楚丘以归公羊子曰执者上执下之辞不言戎执而言戎伐以天子之使见执于戎人而为之讳也今齐商人以中国诸侯而执天子使者春秋不为王讳何欤曰讥也商人弑君簒国王当命诸侯大国緫师徂征正逆人之戮今既不能然乃为鲁遣使以叔姬为请此非王之所得为也当讨而不讨不当使而使王失驭臣之柄致逆商敢于犯上悍然自肆而不以为非春秋直书其事诛商人也不言王使为王讳亦讥王有以召逆商之侮也胡文定谓春秋再书齐人者罪齐人之党恶也商骤施而得众齐人懐其私惠而忘其大恶弑君既不讨执君母又无有能救者则举国之人皆有不赦之罪书齐人者穷逆贼之党而治之也论则劲矣愚以齐人未必皆从商于逆也其公卿用事者与商人同其谋故商得以行其所大欲谓公卿用事者皆有党贼之罪则可国人何罪而云皆在不可赦之城无乃非春秋用法之意乎汉人每当诸侯王有反谋根连株逮徧及国中正縁刀笔吏以穷竟党与为能事故其祸至于如此春秋之治党与治公卿用事者之与于逆治隣国诸侯之党于逆必无徧及国人之理愚恐后之酷吏借经义以为杀人张本故不得不辩耳
　　十有五年春季孙行父如晋【义见行父防齐侯于谷公子遂盟齐侯于郪丘】三月宋司马华孙来盟
　　宋穆襄之族连歳为乱翦君之羽翼防尽遂奉公子鲍因襄夫人大树党与为簒夺之计华元为右师公孙友为左师华耦为司马鳞鱹为司徒乱党参错其君仅拥虚器而已华孙者华耦也实子鲍之私人乱党使之歴使诸侯豫自结以免讨春秋书宋司马华孙来盟言不以君命至也左传乃谓与其官属偕来故贵之以字书其不然与谷梁曰以其官称无君之辞得之矣书华孙者着其为华督之孙如武氏子仍叔之类盖讥也华督负弑君之大恶其孙复为乱党出使将归而共成簒弑之事故春秋因以华孙目之闵其不能盖前人之愆又将预于乱也
　　夏曹伯来朝
　　齐人归公孙敖之丧
　　公孙敖以滛乱死于异国鲁之罪人也丧无可归之理其子请于鲁请于齐而归之春秋书齐人归公孙敖之丧善齐人之能归也公羊乃曰齐人胁我而归之笋将而来此恐所传之妄左氏所记者其实也
　　六月辛丑朔日有食之鼓用牲于社【义已见庄二十五年】
　　春秋日食三十六惟庄二十五年六月辛未朔及文十五年六月辛丑朔书鼓用牲于社左传于庄则云是月非正阳之月而用正阳之礼所以讥于文则云诸侯当用鼓于朝而鼓于社且天灾有币无牲是以亦讥其实春秋于二食所书全同左传前后异辞者杂记所闻也
　　单伯至自齐【义已见单伯如齐】
　　晋郤缺帅师伐蔡戊申入蔡
　　晋文之霸也践土于温翟泉防蔡皆与及晋襄殁楚有厥貉之次从之者亦蔡而已蔡从而后宋卫郑皆从蔡实为罪首伐之是也然舍强大而治细弱晋之用事者能不愧于心乎齐桓公溃蔡而后临楚意不在蔡也晋文公侵曹伐卫而后及楚战意不在曹卫也今赵盾为晋政南不能敌楚西不能辑秦东不能制齐乃使郤缺以师伐蔡入其郛避强梗而侮细弱虽入蔡益见其无能为也其入而不有惧楚师之来追耳
　　秋齐人侵我西鄙
　　季孙行父如晋【义并见后齐人再侵】
　　冬十有一月诸俟盟于扈
　　扈之盟八国之君来防谋讨齐也夫讨齐非为鲁也讨齐人之弑其君者也齐商人弑其君执其君之母又执天王之使躬三大恶晋之讨之师直辞壮何患不克今以讨召诸侯以赂释簒贼由晋灵幼弱不君赵盾怙权自私利党贼不利讨贼故导其君以贿晋灵岂知为此乎春秋于是防不书晋防诸侯于扈而书诸侯盟于扈削晋霸而同之于诸侯其贬晋也大矣胡文定乃曰八国之君何以不序略之也春秋于外国君臣同辞略之也曷为略八国狄之也齐人弑君不能讨受赂而还是故狄之书诸侯盟于扈分其恶于诸侯也愚谓春秋用法诛其首而略其从今晋人以讨贼召诸侯诸侯莫敢不至晋自受赂而止乃分其恶以及诸侯舎其首而议其从其非春秋书法之本防乎
　　十有二月齐人来归子叔姬
　　或曰妇人有三从之义叔姬既丧其夫子又为乱贼所殒鲁人请而归之是乎否邪曰有一家之私情有天下之大义父母志归其女情之不容己者也国君志讨邻贼义之所不容己者也而况鲁甥以弑殒鲁女以执辱霸国不能讨鲁国所当问文公诚能赫然发愤请命天王大兴师徒问齐人弑舍之罪纵未能以商为戮亦足以伸大义于天下乃卑躬下气慿王宠以请昭姬置讨贼之公义笃归女之私情国以是见侵姬以是见执不惟辱其女抑亦辱王命书齐人执子叔姬齐人归子叔姬其执其释皆在齐人闵姬而病鲁也
　　齐侯侵我西鄙遂伐曹入其郛
　　此由扈之盟辞曰为鲁讨齐既而逡廵引退反以益商人之暴春秋书侵我伐曹着齐人之无忌惮也晋人之无能为也或曰鲁非齐之匹也子责以讨贼之义母乃非所责乎曰否义之所得为即事之所可为鲁哀公亦孱君也田恒弑简公孔子沐浴而朝告哀公请讨之圣人必知其事之克有济而后以告于君圣人非徒言也前日齐桓之伐鲁昭之侵鲁鲁未甞避之不与战今商人愈无道文公愈卑屈自入春秋七八十年鲁之卑屈未有甚于此时者也夫当讨而不讨当御而不御乃惟请盟之为务一请不从至于再三略无有彊立之志尚何以君其国而子其民乎
　　十有六年春季孙行父防齐侯于阳谷齐侯弗及盟甚哉鲁无君子国家坐受其敝也春秋始年齐鲁强弱无以大相逺齐得一管仲而霸歴数传国犹未艾鲁自僖公托国于季氏至文公委政于襄仲平居无事怙权恣睢其君莫能制一旦有急仓皇失图不乞援于晋楚之庭则请命于仇雠之国曽无一人以讨贼明义为其君告所谓肉食者鄙累数千百何能有益于人国哉春秋备书行父襄仲如齐如晋请援乞盟辞繁而不厌者哀鲁国之无人坐视逆商慿陵莫如之何也
　　夏五月公四不视朔
　　或曰鲁文四不视朔惰欤病欤春秋书之讥之欤闵之欤曰公谷以为无疾不视朔左氏以为实有疾不书也盖畏也齐商人既归子叔姬于鲁随以兵加之且欲邀公自为盟公惧为齐所辱趦趄莫敢前托疾坚卧使二臣更请春秋前书行父阳谷之防后书襄仲郪丘之盟其间书公四不视朔着公所以托疾坚卧者不欲自出盟齐焉耳嗟夫强臣我之臣也强国我之与也文公内不能正其强臣屈伸俯仰惟季仲之所欲为故外无以控制强国卑屈求服犹恐敌人之不受其亦甚可鄙矣四不视朔而使行父襄仲乞盟于敌春秋之书之志鲁文之不能君也不惟贬公并行父襄仲而诛斥之矣
　　六月戊辰公子遂及齐侯盟于郪丘【公羊作犀丘谷梁作师丘】此以赂得盟也齐鲁皆千乗之国齐能伐鲁鲁岂不能扞齐而况直而壮者在鲁曲而老者在齐彼以其力我以吾义吾何慊于彼而行父襄仲乞盟不得至纳赂以求盟视长勺乗丘之大夫眞可以愧死矣
　　秋八月辛未夫人姜氏薨【僖公夫人文公母声姜也】
　　毁泉台
　　公羊曰泉台者郎台也先祖为之而已毁之不如勿居而已胡文定以为毁泉台者此履霜之渐弑父与君之萌立论太过恐为后人之惑木讷乃谓先君筑之是则今日毁之非先君筑之非则今日毁之是以为文公毁之为庄公灭恶孝之大何得为非二説过不及愚谓台之作事逸游以劳民可讥也然事在已徃更三世矣毁不毁无关于国之存亡理乱亦何以毁哉勿葺可也据左传文公毁泉台实为妖言所惑非谓筑台之非而毁之以是为文公之孝非其实也公羊立论平正有得春秋之意
　　楚人秦人巴人灭庸
　　此楚庸相攻也而秦与焉春秋序秦于楚之下外秦也秦诗列于国风秦誓列于书篇之末圣人固不欲外之也而秦人不以成周建国自重侪于僭号之狂楚与之连兵伐国异乎小国之胁从于楚者矣春秋书楚人秦人巴人灭庸外秦也自是春秋始外秦
　　冬十有一月宋人弑其君杵臼【昭公也】
　　或曰宋昭公之死襄夫人使帅甸攻而杀之春秋书宋人弑其君何也曰人之者同之于众人也与众弑书人之例不同国君所为不道君祖母与大臣更议所立犹曰为宗社计也今乃不然据传襄夫人欲通于公子鲍不可则助之施助之施所以入之也穆襄之族所以敢于犯上作乱子鲍所以敢于谋簒以夫人主之于上耳则夫人之弑昭公正坐滛故与庆父哀姜之弑闵公其事适同非为宗社计也非为宗社计则众人之弑君也旧史必谓襄夫人以祖母杀孙义之不得为春秋正之书人书弑人之者待之众人之道不与襄夫人以杀孙所以正其预弑之罪耳鲁哀姜通于庆父而弑闵公闵公虽弑而庆父未之敢簒也齐桓伸其霸讨哀姜死庆父戮春秋书夫人氏之丧至自齐夫人不氏贬也以鲁事而观宋事可以类见左氏乃云书宋人弑君君无道也吁有是哉愚观宋昭之为君始者固不能无召乱之愆其后穆襄之族怙乱再三翦君之党树己之私昭公栖栖然孤立以待于亡传载其将死之言曰不能其大夫至于君祖母以及国人诸侯谁纳我是亦可悯焉耳公子鲍首恶襄夫人主之使当齐桓之世执鲍归之京师明正典刑襄夫人亦有罚焉耳
　　十有七年春晋人卫人陈人郑人伐宋
　　左传晋荀林父卫孔达陈公孙宁郑石楚伐宋讨曰何故弑君犹立文公而还卿不书失其所也自齐桓之霸中国久无簒弑之祸及齐商人宋鲍后先弑君霸国无讨又从而辅翼之自是以后簒弑之祸接迹于中原晋灵鲁赤皆死于强臣世大夫之手赵盾实为之也人以为盾有无君之心故党弑贼而不问盾何以辞其责故春秋于扈之盟而不序诸侯于宋之伐而人四国皆所以致其诛于盾也身为晋政以主夏盟庇弑贼而不讨谓诸侯何吾于扈之盟宋之伐而知盾之心矣
　　夏四月癸亥葬我小君声姜
　　齐侯伐我西鄙
　　六月癸未公及齐侯盟于谷
