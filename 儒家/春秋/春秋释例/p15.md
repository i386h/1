<!-- { "loadSidebar": true } -->
　　释例曰传曰众保于城城保于徳言上能以徳附众以功庇下民信其徳恃其固故能交相依怀以卫社稷苟无固志盈城之众一朝而散如积水之败故曰溃溃者众败流遁之辞也国君而逃师弃盟违其典仪弃其车服羣臣不知其谋社稷不保其安此与匹夫逃窜无异是以在众为溃在君为逃【案僖五年正义引释例此句作在上曰逃】以别上下之名无取于别国邑也贾颖以为举国曰溃一邑曰叛案左氏无此义也文廧咎如溃上失民也今经但言伐廧咎如无廧咎溃之文若经本无此文则丘明为横益经文而加失民之也【案文以下四十五字永乐大典阙佚从成三年正义所引释例増】传曰陈侯如楚庆氏以陈叛此则举国不必言溃也叛者举城而属他非民溃之谓也例之溃逃指谓一国一军一邑君民相须为用变文以别之也郑詹见囚于齐自齐逃来此为逸囚无下可逃春秋指事而书所谓民逃非在上之逃也而贾氏复申以入例亦不安也
　　杀世子大夫例第三十五【案此篇永乐大典全阙】
　　释例曰古者讨杀其大夫各以罪状宣告诸侯所以惩不义重刑戮也晋侯使以杀太子申生之故来告卫杀孔达载其辞辞虽有临时之状其告则常也【庄二十二年正义引释例】晋鲁久不交使而告杀申生则所告不必尝有玉帛之使但欲广声其罪耳【僖五年正义引释例】鲁哀之可谏者甚众未闻仲尼之苦言至于陈恒弑其君孔子沐浴而朝告于哀公求讨不义显事施舎足以致益者固人臣之所当造膝也若乃情色之惑君不能得之于臣父不能得之于子臣子而欲显直于其君父适所以益谤而致罪也陈灵公宣淫悖徳乱伦志同禽兽非尽言所救冶进无匡济逺策退不危行言孙安昬乱之朝慕匹夫之直忘蘧氏可卷之徳死而无益故经同罪贱之文特称仲尼以明之忠为令徳非其人犹不可况不令乎此其义也【宣九年正义引释例】陈之叛楚罪在子辛共王既不能明法示教以肃大臣陈叛之日又不能严防威刑以谢小国而拥其罪人以兴兵致讨暴师经年加礼于陈陈恨弥笃乃愠而归罪子辛子辛之贪虽足以取死然共王用刑为失其节故君子论之以为不刑也【襄五年正义引释例】大臣相杀死者无罪则两称名字以示杀者之罪王札子杀召伯毛伯是也若死者有罪则不称杀者名氏晋杀其大夫阳处父是也若为贼者众因乱而杀则亦称国人杀者主名不分故也主名不分死者虽名氏可知亦随而去之嫌于罪死者也士杀大夫则书曰盗盗杀郑公子騑公子发公孙辙是也【文七年正义引释例】作新门廐例第三十六【案此篇永乐大典全阙其篇目则见敬铉续明三传例説略】
　　释例曰门戸道桥城郭墙堑官民之开闭不可一日阙者也故特随壊时而修之皆当其时而讫不必用土功之常时也故既曰书不时又曰啓塞从时重发以明二义其他急事亦包之也【僖二十年正义引释例】春秋分而昼夜等谓之日中凡马春分百草始繁则牧于坰野秋分农功始藏水寒草枯则皆还廐此周典之制也今春而作廐已失民务又违马节故曰书不时也言新意所起言作以兴事通谓兴起功役之事也总而言之不复分别因旧与造新也经书延廐称新而不言作言新作延廐书不时也此称经文而以不时为讥义不在作也然寻足以知经阙作字也而刘贾云言新有故木言作有新木延廐不书作所用之木非公命也凡诸兴造固当有新固当有因今谓春秋防意直记别此门此观有新木故木既已鄙近且材木者立廐之具也公命立廐则众用皆随之矣焉有所用之木非公命也此为匠人受命立廐而盗供其用岂然乎哉【庄二十九年正义引释例】
　　作主禘例第三十七【案此篇见永乐大典惟篇目佚今从敬续明三传例説略补】
　　僖八年秋七月禘于太庙用致夫人传曰秋禘而致哀姜焉非礼也例曰凡夫人不薨于寝不殡于庙不赴于同不祔于姑则弗致也
　　文二年秋【云云】八月丁卯大事于太庙跻僖公传曰秋八月丁卯大事于太庙跻僖公逆祀也
　　宣八年夏六月【云云】辛巳有事于太庙仲遂卒于垂壬午犹绎万入去籥传曰有事于太庙襄仲卒而绎非礼也释例曰凡君薨卒哭而祔祔而作主特祀于主烝尝禘于庙此诸侯之礼故称君君既反虞则免丧故曰卒哭卒止也以新死者之神祔之于祖尸柩既已逺矣神形又不可得而见矣孝子之思弥笃徬徨求索不知所至故造木主立几筵特用丧礼祭祀于寝不同之于宗庙宗庙则复用四时烝尝之礼也三年丧毕致新死者之主以进于庙庙之逺主当迁入祧于是乃大祭于太庙以审定昭穆谓之禘此皆自诸侯上达天子之制也庄公丧未阕闵公吉禘故传曰速也哀姜以罪受戮不薨于寝淫而与弑故疑其礼八年乃致之也于例既不应加吉禘之礼也已过用致夫人言以此夫人与致礼也文公二年僖公之丧未终未应行吉禘之礼而于太庙行之其讥已明徒以跻僖而退闵公故特大其事而异其文定八年亦特书顺祀皆所以起非常也有事于武宫及顺祀皆称禘则知大事有事于太庙亦禘也禘于太庙礼之常也各于其宫时之为也虽非三年大祭而书禘用禘礼也昭二十五年传曰将禘于襄公亦其义也三年之禘自国之常常事不书故惟书此数事祭虽得常亦纪仲遂叔弓之非常也今推厯僖以十一月薨则文元年三月于礼应今四月乃通计闰为七月故为缓又礼讫当卒哭作主而至三年乃作主故二年经书作僖公主传曰书不时也以此推之发僖公之缓又云作主非礼因开明凡例当继于文元年僖公之经也既议缓又重之以作主非礼明作主当在讫故连讥之也今见于僖公之末年殆简编之错缪以失其次非丘明之正也旧説以为诸侯丧三年之后乃烝尝按襄公十五年冬十一月晋侯周卒十六年春晋悼公改服修官烝于曲沃防于溴梁其冬穆叔如晋且言齐故晋人答以寡君之未禘祀其后晋人征朝于郑郑公孙侨曰溴梁之明年公孙夏从寡君以朝于君见于尝酎与执膰焉此皆春秋之明证也旧説或以为经所书禘皆夏祭之名非三年之禘鲁周公之故也周家祭于夏则曰礿无縁兼取殷家祭名也且按其月又非时祭之月益可知也凡三年丧毕然后禘【案僖三十三年正义引释例然后作而后】于是遂以三年为常节当仍计除丧即吉之月卜日而后行事故无复常月也是以经书禘及大事唯见禘庄公之速他无非时之讥也贾氏以为僖公始不顺祀生则致哀姜终则小寝以慢典常故其子文公縁事生邪志作主陵迟于是文公复有夫人归嗣子罹咎【原注或作名字】故上系此文于僖公篇迂哉
　　得获例第三十八【案此篇见永乐大典惟篇目佚今补】
　　定九年夏【云云】得寳玉大弓传曰夏阳虎归寳玉大弓书曰得得器用也例曰凡获器用曰得得用曰获僖元年冬十月壬午公子友帅师败莒师于郦获莒拏传曰冬莒人来求赂公子友败诸郦获莒子之弟拏非卿也嘉获之也
　　十五年冬【云云】十一月壬戌晋侯及秦伯战于韩获晋侯传曰晋侯之入也秦穆姬属贾君焉且曰尽纳羣公子【云云】许赂中大夫既而皆背之赂秦伯以河外列城五【云云】既而皆不与晋饥秦输之粟秦饥晋闭之籴故秦伯伐晋【云云】秦获晋侯以归
　　宣二年春王二月壬子宋华元帅师及郑公子归生帅师战于大棘宋师败续获宋华元传曰宋师败绩囚华元获乐吕
　　襄八年夏【云云】郑人侵蔡获蔡公子爕传曰庚寅郑子国子耳侵蔡获蔡司马公子燮
　　昭二十三年秋七月【云云】戊辰呉败顿胡沈蔡陈许之师于鸡父胡子髠沈子逞灭获陈夏齧传曰呉子以罪人三千先犯胡沈与陈获胡沈之君及陈大夫【云云】书曰胡子髠沈子逞灭获陈夏齧君臣之辞也
　　哀十一年夏【云云】五月【云云】公防吴伐齐甲戌齐国书帅师及吴战于艾陵齐师败绩获齐国书传曰大败齐师获国书
　　十四年春西狩获麟传曰春西狩于大野叔孙氏之车子鉏商获麟以为不祥以赐虞人仲尼观之曰麟也然后取之
　　释例曰获得也得亦获也实同而文异故假其异文以别事器用亦于人可为人用者得用焉曰获谓用诸物以有所获也又系于器用曰获则凡以器而获皆在用例敌国交兵亦有兵器之获欲殊别君臣故于君曰灭于臣曰获国君者社稷之主百姓之望当与社稷宗庙共其存亡者也而见获于敌国虽存若亡死之与生皆与灭同至于偏军元帅君之臣仆出身致命荣辱得失自其常事故传曰胡子髠沈子逞灭获陈夏齧君臣之辞也诸以战伤死虽败绩而不见禽故经皆不曰灭也晋侯背施无亲愎谏违卜宜在贬絶故不齿君列下从众臣之名同曰获也华元在经书获而在称囚国书见获于呉传云归其元此称获通死生之文也西狩获麟亦是田狩之获获例无来仪之文而贾颖曰书称凤凰来仪今麟不言来非外麟也春秋据其得不见其来故但曰获若必以内外为义则虞舜奚独外凤乎
　　执诸侯例第三十九【案此篇见永乐大典其篇目亦存】
　　僖五年冬晋人执虞公传曰晋侯复假道于虞以伐虢【云云】师还馆于虞遂袭虞灭之执虞公及其大夫井伯【云云】故书曰晋人执虞公罪虞且言易也
　　十九年春王三月宋人执滕子婴齐
　　夏六月【云云】己酉邾人执鄫子用之传曰夏宋公使邾文公用鄫子于次睢之社欲以属东夷司马子鱼曰【云云】今一防而虐二国之君又用诸淫昬之鬼将以求覇不亦难乎得死为幸
　　二十一年秋宋公楚子陈侯蔡侯郑伯许男曹伯防于盂执宋公以伐宋冬【云云】十有二月癸丑公防诸侯盟于薄释宋公传曰春宋人为鹿上之盟以求诸侯于楚楚人许之【云云】秋诸侯防宋公于盂子鱼曰祸其在此乎君欲已甚其何以堪之于是楚执宋公以伐宋冬防于薄以释之
　　二十八年春【云云】二月丙午晋侯执曹伯畀宋人传曰晋侯围曹丙午入曹数之以其不用僖负覉而乘轩者三百人也且曰献状【云云】执曹伯而分曹卫之田以畀宋人冬【云云】晋人执卫侯归之于京师传曰卫侯与元咺讼【云云】卫侯不胜【云云】执卫侯归之于京师寘诸深室
　　成九年秋七月【云云】晋人执郑伯传曰秋郑伯如晋晋人讨其贰于楚也执诸铜鞮
　　十五年春王二月【云云】晋人执曹伯归于京师十三年传曰秋负刍杀其太子而自立也诸侯乃请讨之晋人以其役之劳请俟他年十五年传曰春防于戚讨曹成公执而归诸京师书曰晋侯执曹伯不及其民也例曰凡君不道于其民诸侯讨而执之则曰某人执某侯不然则否
　　襄十六年春【云云】二月【云云】晋人执莒子邾子以归传曰春【云云】防于溴梁命归侵田以我故执邾宣公莒犁比公且曰通齐楚之使
　　十九年春王正月【云云】晋人执邾子传曰盟于督曰大母侵小执邾悼公以其伐我故
　　昭四年夏【云云】楚人执徐子传曰六月丙午楚子合诸侯于申【云云】徐子呉出也以为贰焉故执诸申
　　哀四年春王二月【云云】宋人执小邾子
　　夏【云云】晋人执戎蛮子赤归于楚传曰单浮余围蛮氏蛮氏溃蛮子赤奔晋隂地司马起丰析与狄戎以临上雒【云云】士蔑请诸赵孟赵孟曰晋国未宁安能恶于楚必速与之士蔑乃致九州之戎将裂田以与蛮子而城之且将为之卜蛮子听卜遂执之与其五大夫以畀楚师于三戸
