<!-- { "loadSidebar": true } -->
　　释例曰都邑者民之聚也国家之藩卫百姓之保障不固则败不修则坏故虽不临寇必于农隙备其守御无妨民务传曰龙见而毕务戒事也谓夏之九月周之十一月龙星角亢晨见东方于是纳其禾稼三务始毕而戒民以土功事也火见而致用大火星次角亢而晨见于是致其用也水昏正而栽谓夏之十月定星昏而中于是树板干而兴作也日至而毕谓日既南至微阳始动故土功息传既显称凡例而书时不书时各重发者皆以别无备而兴作如书旱雩之别过雩也冬城西郛特曰惧齐此其意也【案冬城西郛以下永乐大典无之从庄二十九年正义所引释例増】冬城防臧武仲请俟毕农事故传曰书事时言兴作出火见致用之前亦得兼以事时即礼也【案襄十三年正义云此冬城防经皆不言月当在火见致用之前当时农収差早虽天象未致而民事已间言时节未是时而事已得时故言书事时也】凡城都筑邑国之大事是以春秋详其得失救患分灾恤病备难有为而然则不拘时制诸侯以夏城邢称得礼正月城楚邱而鲁讳后期此其义也浚洙者深之也冬兴功而无亦得其时筑之为例唯以都邑为别至于他土功之事则通用时例总谓之筑筑鹿囿郎台王姫之馆是也周礼四县为都四井为邑此周公本制小大之别也若邑有先君之宗庙则虽小曰都尊其所居而大之也然则都而无庙固宜称城城漆是也而頴氏唯系于有先君之庙患漆本非鲁邑也因説曰漆有邾之旧庙是使鲁人尊邾之废庙与先君同非经传意也桓十六年冬城向传曰书时也案其下月似城向在建酉之月以经传事类相推则通在下建戌之月邱明发书时之传不悮也其説具见长厯也【案自冬城防以下永乐大典无之从敬续明三传例说略补入】
　　归献例第二十【案此篇永乐大典全阙】
　　释例曰归者遗也献者自下奉上之称遗者敌体相与之辞传曰诸侯不相遗俘齐侯楚人失辞称献失礼遗俘故因其来辞见自卑也以其太卑故书以示过【庄三十一年正义引释例】齐人来归卫寳公羊谷梁经传及左氏皆同唯左氏经独言卫俘者三家经传有六而其五皆言寳此必左氏经之独误也【庄六年正义引释例】归入纳例第二十一【案此篇见永乐大典惟篇目佚今补】
　　桓十五年夏【云云】五月【云云】许叔入于许隠十一年传曰郑伯使许大夫百里奉许叔以居许东偏【云云】桓十五年传曰许叔入于许
　　秋九月郑伯突入于栎传曰秋郑伯因栎人杀檀伯而遂居栎
　　庄六年夏六月卫侯朔入于卫五年传曰冬伐卫纳惠公也六年传曰春王人救卫夏卫侯入放公子黔牟于周放甯跪于秦杀左公子泄右公子职乃即位
　　九年夏【云云】齐小白入于齐传曰夏公伐齐纳子纠桓公自莒先入
　　二十四年秋【云云】八月丁丑夫人姜氏入传曰秋哀姜至成十八年夏【云云】宋鱼石复入于彭城传曰楚子辛郑皇辰侵城郜取幽邱同伐彭城纳宋鱼石向为人鳞朱向鱼府焉以三百乘戍之而还书曰复入传例曰凡去其国国逆而立之曰入复其位曰复归诸侯纳之曰归以恶曰复入
　　襄二十三年夏【云云】晋栾盈复入于晋传曰栾盈帅曲沃之甲因魏献子以昼入于綘【云云】
　　二十五年秋八月【云云】卫侯入于夷仪传曰晋侯使魏舒宛没逆卫侯将使卫与之夷仪【云云】卫献公入于夷仪三十年秋七月【云云】郑良霄出奔许自许入于郑郑人杀良霄传曰癸丑晨自墓门之渎入因马师颉介于襄库以伐旧北门驷带率国人以伐之【云云】伯有死于羊肆昭二十二年秋刘子单子以王猛入于王城传曰冬十月丁巳晋籍谈荀跞帅九州之戎及焦瑕温原之师以纳王子王城
　　二十六年冬十月天王入于成周传曰召伯逆王于尸【云云】癸酉王入于成周
　　定十一年秋宋乐大心自曹入于萧传曰宋公母弟辰暨仲佗石彄公子地入于萧以叛秋乐大心从之大为宋患宠向魋故也
　　桓十七年秋八月蔡季自陈归于蔡传曰蔡桓侯卒蔡人召蔡季于陈秋蔡季自陈归于蔡
　　闵元年秋八月【云云】季子来归传曰秋八月公及齐侯盟于落姑请复季友也齐侯许之使召诸陈公次于郎以待之季子来归嘉之也
　　僖二十八年夏【云云】六月卫侯郑自楚复归于卫传曰卫侯闻楚师败惧出奔楚【云云】使元咺奉叔武以受盟【云云】六月晋人复卫侯武子与卫人盟于宛濮【云云】卫侯先期入
　　冬曹伯襄复归于曹传曰晋侯有疾曹伯之竖侯獳货筮史使曰以曹为解【云云】公説复曹伯
　　三十年秋【云云】卫侯郑归于卫传曰晋侯使医衍酖卫侯甯俞货医使薄其酖不死公为之请纳玉于王与晋侯皆十瑴王许之秋乃释卫侯卫侯使赂周歂冶厪【云云】杀元咺及子适子仪
　　成十四年夏卫孙林父自晋归于卫传曰晋侯使郤犨送孙林父而见之
　　十五年秋八月【云云】宋华元自晋归于宋传曰鱼石曰右师苟获反虽许之讨必不敢且多大功国人与之不反惧桓氏无祀于宋也【云云】鱼石自止华元于河上请讨许之乃反
　　十六年秋【云云】曹伯归自京师传曰曹人复请于晋晋侯谓子臧反吾归而君子臧反曹伯归
　　襄二十六年春王二月【云云】甲午卫侯衎复归于卫传曰卫献公使子鲜为复辞【云云】子鲜不获命于敬姒以公命与甯喜言曰苟反政由甯氏祭则寡人【云云】二月庚寅甯喜右宰谷伐孙氏【云云】辛夘杀子叔及太子甬【云云】甲午卫侯入书曰复归国纳之也
　　昭十三年夏四月楚公子比自晋归于楚弑其君防于干谿传曰观从以蔡公之命召子干子晳及郊而告之情强与之盟入袭蔡【云云】依陈蔡人以国【云云】以入楚【云云】公子比为王【云云】夏五月癸亥王缢于芋尹申亥氏
　　秋【云云】八月【云云】蔡侯庐归于蔡传曰平王即位既封陈蔡而皆复之礼也隠太子之子庐归于蔡礼也
　　陈侯呉归于陈传曰悼太子之子呉归于陈礼也定十三年冬【云云】晋赵鞅归于晋传曰韩魏以赵氏为请十二月辛未赵鞅入于綘盟于公宫
　　隠八年春【云云】三月郑伯使宛来归祊庚寅我入祊传曰郑伯请释泰山之祀而祀周公以泰山之祊易许田三月郑伯使宛来归祊不祀泰山也
　　宣十年春【云云】齐人归我济西田传曰春公如齐齐侯以我服故归济西之田
　　成八年春晋侯使韩穿来言汶阳之田归之于齐定十年夏【云云】齐人来归郓讙隂田
　　哀八年冬十有二月【云云】齐人归讙及阐传曰十二月齐人归讙及阐季姫嬖故也
　　僖二十五年秋楚人围陈纳顿子于顿传曰楚令尹子玉追秦师弗及遂围陈纳顿子于顿
　　宣十一年冬【云云】丁亥楚子入陈纳公孙宁仪行父于陈传曰冬楚子为陈夏氏乱故伐陈【云云】因县陈【云云】乃复封陈【云云】故书曰楚子入陈纳公孙宁仪行父于陈书有礼也
　　昭十二年春齐高偃帅师纳北燕伯于阳传曰春齐高偃纳北燕伯于唐因其众也
　　哀二年夏四月【云云】晋赵鞅帅师纳卫世子蒯瞆于戚传曰晋赵鞅纳卫太子于戚【云云】使太子絻八人衰绖伪自卫逆者告于门哭而入遂居之
　　释例曰凡去其国者通谓君臣及公子母弟也国逆而立之本无位则称入本有位则称复归齐小白入于齐本无位也卫侯郑复归于卫复其位也诸侯纳之有位无位皆曰归卫孙林父蔡季是也身为戎首则曰复入晋栾盈是也皆所以明内外之援【案皆字成十八年正义引释例作此内外正义作外内】辨逆顺之辞故经正鱼石卫衎以表旧制传称凡例总而明之也卫人逆公子晋于邢宜称入善其得众公子友忠于社稷国人思之【案此句成十八年正义引释例作国人所思焉】故闵公为落姑之盟以复之夫卫之公子晋絶位而在邢鲁之季子势弱而出奔咸得民望享国有家是以圣人贵之殊其文也庄六年五国诸侯犯逆王命以纳卫朔大其事故字王人谓之子突【案孔頴逹庄六年正义云再命三命皆书名一命乃称人周礼王之上士三命中士再命下士一命称王人者下士也进之不称人而越称字者王之上士下士爵同而命异耳进之同中士未足以为荣故超从大夫之例称字以贵之也】朔惧有违众之危【案庄六年正义引释例危字作犯字】而以国逆告华元实国逆欲挟晋以自助故以外纳赴春秋从而书之以示二子之情也韩魏有耦国之强陈蔡有复国之端故晋赵鞅楚公子比皆称归从诸侯纳之例也言非晋楚之所能制也侯獳爱君以请故曹伯有国逆之辞许始复国故许叔有国逆之文此皆时史因周典以起时事之情也例称诸侯纳之曰归今检经诸称纳者皆有兴师见纳之事不须例而自明故但言纳而不复言归也邾有成君晋赵盾不度于义而大兴诸侯之师渉邾之境见辞而退虽有服义之善所兴者广所害者众故贬称人卫侯郑曹伯负刍皆见执在周晋鲁请而复之郑称归于卫负刍称归自京师所发事同而文异者例意本在于归不以他文为义也贾氏又以为诸归国称所自之国所自之国有力也案楚公子比去晋而不逆是无援于外而经书自晋陈侯吴蔡侯庐皆平王所复【案复字成十八年正义引释例作封】可谓有力于楚而不言自楚此既明证又春秋称入其例有二施于师旅则曰不地在于复归则曰国逆国逆而立又以为例【案此二句昭二十一年正义引释例作国逆又以立为例】逆而不立则皆非例所及郑之良霄以冦而入入则见杀而复例之【案则字成十八年正义引释例作即字】例称凡去其国明非天子之制也周敬王王子猛不书出而书入襄王书出而不书入凡自周无出故非春秋旧例也诸在例外称入直是自外入内【案是自二字永乐大典无之从桓十五年正义所引释例増】记事者常词义无所取而贾氏虽夫人姜氏之入皆以为例如此甚多又依仿谷梁云称纳者内难之词因附防诸纳为义至于纳北燕伯于阳称因其众穷不能通乃云时阳守距难故称纳此又无证经书楚人围陈纳顿子于顿则顿国之所欲也北燕伯有因众之文不可言内难也又书纳公孙宁仪行父于陈言书有礼不可言内难也陈县而见复上下交驩二人虽有淫纵之阙今道楚匡陈贼讨君威权方盛称其礼理无内难【案此二句宣十一年正义引释例作称有礼理无所难】此皆先儒説之不安也
　　班序谱第二十二【案此篇永乐大典全阙其篇目则见桓十六年孔頴逹正义】
