<!-- { "loadSidebar": true } -->
　　释例曰君为元首臣为股肱股肱元首同体合用相须而成也然假异气以合徳执名义以相服非忠诚之感和理之应则四体交兢元首失徳燕以多宠见逐郑突以専臣失位蔡朱以外谗出奔莒展以弃人不立由此观之君臣之间有衅多矣唯秉徳而志公者必博听而逺览无常亲也无常疎也有亲必有疎有常必致非常也此人君之安危今古之成败也诸侯有国社稷是重州公如曹度其国危危而无患虑容身于鲁社稷絶祀非奔非朝故实来内讳奔谓之孙使若不为臣子之所逐自孙位而去之【案之字庄元年引释例作者字】文姜与公如齐以淫见谪惧而归诚于襄【案此句庄元年正义引释例作惧而归诉于襄公】襄公戕公而委罪于彭生【案戕字庄元年正义引释例作杀字】弑公之谋姜所不与疑惧而自留于齐庄公感其不反以阙即位之礼故姜氏自齐而还鲁鲁人探情以责之故复出奔夫子以为姜氏罪不与弑于庄公之义当以母淫于齐而絶其齐亲内全母子之道故经不称姜氏传曰絶不为亲礼也明絶之于齐也文姜称夫人明母义存也哀义外淫故孙称姜氏明义异也文姜之身终始七如齐再如莒皆以淫行书出而不书反【案书出庄元年正义引释例作书行】则元年之还亦不告庙推此可知也纪侯力弱虑穷自以列国不忍屈臣于齐使纪季以酅求安而脱身外寓季果为附庸社稷有奉故不言灭不见迫逐故亦不言奔大去者不反之辞盖时史即实而言仲尼不改故传不言故书书曰也天子以天下为家故传曰凡自周无出今以出居为名而不书奔殊之于列国郕之世子以地来奔此罪人也公乃嘉而君之谬用诸侯之礼待之同于郕伯夫子即而书郕伯来奔书斯示此亦有意于襃贬也诸侯奔亡皆迫逐而苟免非自出也称卫孙林父甯殖出其君名在诸侯之防此以臣名赴告之文也仲尼之经更没逐者主名以自奔为文者责其君不能自安自固所犯非徒所逐之臣也且卫赴不以名而燕赴以名各随赴而书之者义在于彼不在此也不发于蔡朱卫衎而发于燕者罪轻于卫衎而重于蔡朱故举中示例以兼通上下也朱虽无罪据其失位而出奔【案此句永乐大典作据位出奔从春秋序正义所引释例増】亦其咎也晋侯问于师旷曰卫人出其君不亦甚乎对曰或者其君实甚良君将赏善而刑淫飬民如子葢之如天容之如地民奉其君爱之如父母仰之如日月敬之如神明畏之如雷霆其可出乎夫君神之主也民之望也若困民之主匮神之祀百姓絶望社稷无主将焉用之弗去何为天之爱民甚矣岂使一人肆千民上以从其淫必不然矣晋悼感卫衎而发问师旷恃其目盲因问答以极言且明君不能君故臣亦不能臣罪不纯在臣也郑忽既免丧而不称君者忽为太子有母氏之宠宗卿之援有功于诸侯此太子之盛者也守介节以失大国之助知三公子之强不用祭仲之言修小善洁小行从匹夫之仁忘社稷之大计故君子谓之善自为谋言不能谋国也父卒而不能自君郑人亦不君之是以出则防名以赴入则逆之以太子之礼始于见逐终于见杀三公子更立乱郑国者实忽之由也故仲尼因而示义也公子留莒展舆书名者篡弑而立未列于防也诸侯即位上有王命次则列国以为班然后成君故凡不受先君之命者虽已逾年不与诸侯防而出奔皆不称爵此古之常制故传曰防于平州以定公位也



　　春秋释例卷三
<经部,春秋类,春秋释例>
　　钦定四库全书
　　春秋释例卷四
　　晋　杜预　撰
　　执大夫行人例第二十六【案此篇见永乐大典惟篇目佚今补】
　　桓十一年秋【云云】九月宋人执郑祭仲传曰宋雍氏宗有宠于宋庄公故诱祭仲而执之曰不立突将死【云云】归而立之秋九月丁亥昭公奔卫己亥厉公立
　　庄十七年春齐人执郑詹传曰春齐人执郑詹郑不朝也
　　僖四年夏【云云】齐人执陈辕涛涂传曰陈辕涛涂谓郑申侯曰师出于陈郑之间国必甚病若出于东方观兵于东夷循海而归其可也申侯曰善涛涂以告齐侯许之申侯见【云云】齐侯説与之虎牢执辕涛涂秋伐陈讨不忠也
　　文十四年冬单伯如齐齐人执单伯齐人执子叔姬传曰襄仲使告于王请以王宠求昭姬于齐冬单伯如齐请叔姬齐人执之又执子叔姬
　　十五年夏【云云】单伯至自齐传曰齐人许单伯请而赦之使来致命书曰单伯至自齐贵之也
　　成十六年秋【云云】九月晋人执季孙行父舎之于苕丘传曰宣伯使告郤犨【云云】晋人执季文子于苕丘公还待于郓使子叔声伯请季孙于晋【云云】乃许鲁平赦季孙襄十一年秋【云云】楚人执郑行人良霄传曰郑人使良霄太宰石如楚告将服于晋【云云】楚人执之书曰行人言使人也
　　十八年夏晋人执卫行人石买十七年传曰卫石买孙蒯伐曹取重丘曹人愬于晋十八年传曰夏晋人执卫行人石买于长子执孙蒯于纯留为曹故也
　　二十六年秋【云云】晋人执卫甯喜传曰六月公防晋赵武宋向戌郑良霄曹人于澶渊以讨卫疆戚田【云云】于是卫侯防之晋人执甯喜北宫遗使女齐以先归
　　昭八年夏四月【云云】楚人执陈行人干征师杀之传曰征师赴于楚且告有立君公子胜诉之于楚楚人执而杀之【云云】书曰楚人执陈行人干征师杀之罪不在行人也冬十月壬午楚师灭陈执陈公子招放之于越
　　十一年冬十有一月丁酉楚师灭蔡执蔡世子有以归用之传曰楚子灭蔡用隠太子于冈山申无宇曰不祥五牲不相为用况用诸侯乎
　　十三年秋【云云】八月晋人执季孙意如以归传曰邾人莒人愬于晋曰鲁朝夕伐我几亡矣我之不共以鲁之故晋侯不见公【云云】公不与盟晋人执季孙意如【云云】以平子归
　　十四年春【云云】意如至自晋传曰春意如至自晋尊晋罪已也尊晋罪已礼也
　　二十三年春王正月【云云】晋人执我行人叔孙婼传曰邾人城翼还将自离姑【云云】遂取邾师获鉏弱地邾人愬于晋晋人来讨叔孙婼如晋晋人执之书曰晋人执我行人叔孙婼言使人也
　　二十四年春王二月【云云】婼至自晋传曰婼至自晋尊晋也
　　定元年春王三月晋人执宋仲几于京师传曰晋魏舒合诸侯之大夫于狄泉将以城成周【云云】宋仲几不受功【云云】乃执仲几以归三月归诸京师
　　六年秋晋人执宋行人乐祁犂传曰宋乐祈言于景公曰诸侯惟我事晋今使不往晋其憾矣【云云】公谓乐祁曰唯寡人説子之言子必往【云云】赵简子逆而饮之酒于緜上献杨楯六十于简子【云云】范献子言于晋侯曰以君命越疆而使未致使而私饮酒不敬二君不可不讨也乃执乐祁
　　七年秋【云云】齐人执卫行人北宫结以侵卫传曰齐侯郑伯盟于咸征防于卫卫侯欲叛晋诸大夫不可使北宫结如齐而私于齐侯曰执结以侵我齐侯从之
　　昭四年秋七月楚子蔡侯陈侯许男顿子胡子沈子淮夷伐吴执齐庆封杀之传曰楚子以诸侯伐呉【云云】使屈申围朱方八月甲申克之执齐庆封而尽灭其族【云云】使言曰无或如齐庆封弑其君弱其孤以盟其大夫右执大夫行人及叔姬并书至凡二十
　　释例曰古之诸侯享頫聘问相系于时所以抒人情蠲烦惑合嘉好也及作征伐防盟军之所兴兵之所加各有本志志于惩治不轨伐叛柔服而已使以行人言之言之以接事【案此二句襄十一年正义引释例作使以行言言以接事】信令之要于是乎在举不以怒则刑不滥刑不滥则两国之情得通兵有不交而解者皆行人之勲也是以虽飞矢在上走驿在下及其末节不统大理更迁怒肆忿快意于行人譬诸豺狼求食而已传曰郑人使伯蠲行成晋人杀之非礼也兵交使在其间可也故夫子特显行人之例【案例字襄十一年正义引释例作文】行人有六而发有三者因良霄以显其称行人之事因干征师以示其非罪因鲁叔孙婼以同外内大夫则余三人皆随例而为义也诸以行人为名通及外内以卿出使义取于非其罪也若涛涂甯喜之类【案类字襄十一年正义引释例作属】罪在其身郑叔詹鲁行父之等以执政受罪本非出使故不称行人从实而书皆以罪之也【案杜预集解云齐桓始伯郑既伐宋又不朝齐詹为郑执政大臣诣齐见执不称行人罪之也孔颖达正义云刘以注云诣齐见执释例云詹本非出使谓其自相矛盾今攷齐不朝而责于郑郑令詹诣齐谢罪齐人执之故释例云原非出聘之使与集解文异事同刘不寻此义乃为规过非也】郑祭仲之如宋也非防非聘与于见诱而以行人应命不能死节挟伪以篡其君故经不称行人以罪之也伯仲叔季固人字之常然古今亦有以为名者而公羊守株专谓祭氏以仲为字既谓之字无辞可以善之因托以行权人臣而善其行权逐君是乱人伦坏大教也説左氏者知其不可更云郑人嘉之以字告故书字此为因有告命之例欲以苟免未是春秋之实也宰渠伯紏萧叔大心皆以伯叔为名然则仲亦名也传又云祭仲足或偏称仲【案此句永乐大典无之从桓五年正义所引释例増入】或偏称足葢名仲字仲足也单伯天子之卿也为我如齐故书其行齐人无礼逆执王使并及叔姬是以季文子如晋求助晋无救防之实而单伯能敷宣王命以免于执叔姬见释遂还致命皆单伯之力故鲁人嘉之而告庙传曰书曰单伯至自齐贵之也又曰齐人来归子叔姬王故也此皆归功单伯明晋无令政也意如至自晋言尊晋罪己也婼至自晋传复重发但言尊晋意如以罪见执宜在罪己婼本者使人不应见执故尊晋而已内大夫行还皆不书至异于公也今此二人执而见释更以书至见义也晋在王城执仲几不即归之天子而送归于国后乃致之王所故但书其执而不书其归言失节也庆封得罪于齐絶位奔呉呉与之朱方为呉大夫今见杀而经书齐者楚人以齐罪杀之故告以齐明此庆封非异人也贾氏以为书执行父舎于苕丘言失其所不书至者刺晋听谗执之示已无罪也按传曰囚之苕丘以别晋都无义例也公待于郓与行父俱归从于公故不书行父入至也【案从于公二句成十六年正义引释例作厌于公尊故不书行父至耳】若欲示无罪则宜于执见义今既直书其执处更絶不书至乃所以示不终于见执非示无罪也
　　书諡例第二十七【案此篇永乐大典全阙】
　　释例曰諡者兴于周之始王变质从文于是有讳焉传曰周人以讳事神名终将讳之故易之以諡末世滋蔓降及匹夫爰暨妇人妇人无外行于礼当系夫之諡以明所属诗称庄姜宣姜即其义也【隠元年正义引释例】諡法云隠拂不成曰隠【吕祖谦春秋集解引释例】
　　书叛例第二十八【案此篇永乐大典全阙】
