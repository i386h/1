<!-- { "loadSidebar": true } -->
　　释例曰啓蛰而郊谓夏正建寅之月于是祀南郊配后稷以只农事也龙见而雩谓建巳之月苍龙七宿之体昏见东方于是大雩祭天逺为百谷祈膏雨也始杀而尝谓建酉之月蒹葭苍苍白露为霜隂气始杀嘉谷始熟于是荐尝于宗庙也【案桓五年正义云始杀尝祭实起于建申之月今云建酉者言其下限贾服解始杀唯据孟秋不通建酉之月故释例破贾服而为此言】闭蛰而烝谓建亥之月草木枯槁昆虫闭蛰履霜坚氷万物皆成可荐者众于是享祭烝于祖考也言凡祀举郊雩烝尝则天神人鬼地祗之祭皆通也其他羣祀不録可知也礿祠及地祗经无其事故不备言亦约文以相包也【案此四句桓五年正义引释例作不云礿祀地　者经无其事故传畧而不言】过则书者谓非其时非其祀不旱而雩之类是也始夏而雩者谓纯阳用事防有旱灾而祈之也至于四时之旱及又因用此礼而求雨故亦曰雩宗庙之祀也既有天雨又须所荐之物可荐卜日又有吉否则仲月其常也故周礼祀号日以四时仲正之也经书正月烝得仲月之时也其夏五月复烝此为过烝若但书夏五月烝则唯可知其非时故先发正月之烝而后经书五月烝【案后经二字桓五年正义引释例作继字】以示非时并明再烝渎也四时享祀孝子之所以致忠故虽大灾大礼大凶亡丧哀是以废大事乃有阙今以建未之月而修尝祭之礼非也然既戒日致斋御廪虽灾不害嘉谷祭亦不应中废故经书乙亥尝以示过释之以不害也传曰春不雨夏六月雨自十月不雨至于五月不曰旱不为灾也然则虽书不雨必须将为灾然后得雩常事不书诸书雩而不以旱释之者皆过雩也经书过雩则与旱雩不别故传七发之天子郊祀因望祭四方众神诸侯不得依天子唯望祭其封内山川分野之星是谓三望鲁以周公故得用天子礼乐故虽诸侯而特郊祀配以后稷其望祭也自从常祀制也常祀自祭之所必故礼唯卜郊日而又卜可郊与否今郊既配有日而更复疑卜或既耕而后卜郊废上天之祀而别祀三望阙大存小怠慢失序故经书犹皆随而发之也此事三见卜而释其二以明卜郊不从与郊牛死所以不郊虽异而讥同也成七年不郊亦俱以牛事故不重释也辛丑用郊文异而邱明不发明时史之辞非圣意也【案明时史二句成十七年正义引释例明作因非圣下有贤字】凡以旱为雩者皆从而释之上辛季辛一月之中再雩释其旱甚明皆得礼也先儒之辩郊雩烝尝各据所见多不审悉今博采以防诸疑厯法正月节立春啓蛰为中气【案孔颖逹桓五年正义云夏小正日正月啓蛰其传曰言始发蛰也故汉氏之始以啓蛰为正月中雨水为二月节及太初以后更改气名以雨水为正月中惊蛰为二月节以迄于今踵而不改今厯正月雨水中四月小满中八月秋分中十月小雪中注皆以此四句为建寅建巳建酉建亥之月则啓蛰当雨水龙见当小满始杀当秋分闭塞当蛰雪晋世之厯亦以雨水为正月中而释例云厯法正月节立春啓蛰为中气者因有啓蛰之文故逺取汉初气名欲令与厯合】二月节惊蛰春分为中气三月节清明谷雨为中气四月节立夏小满为中气五月节芒种夏至为中气六月节小暑大暑为中气七月节立秋处暑为中气八月节白露秋分为中气九月节寒露霜防为中气十月节立冬小雪为中气十一月节大雪冬至为中气十二月节小寒大寒为中气凡十二月而节气有二十四共通三百六十六日分为四时间之以閠月故节未必得恒在其月初而中气亦不得恒在月之半是以举天宿气节为文而不以月为正僖公襄公夏四月卜郊但讥其非所宣卜而不讥其四月不可郊也孟献子曰啓蛰而郊郊而后耕耕谓春分也言得啓蛰即当卜郊不应过春分也案厯法有啓蛰惊蛰而无龙见始杀闭蛰此古人所名不同然其法推不得有异传曰火伏而后蛰者毕此谓十月始蛰也至十一月则遂闭之犹二月之惊蛰既啓之后遂惊而走出始蛰之后又自闭塞也【案桓五年正义云注以闭蛰为十月而释例云十一月遂闭之者以正月半蛰虫啓户二月初则惊而走出十月半蛰虫始闭十一月初则遂闭之称四者皆举中气言其至此中气则卜此祭次月初气仍是祭限次月中气乃为过时既以闭蛰为建亥之月又言十一月则遂闭之欲见闭蛰以后冬至以前皆得烝祭也】白露秋分谓之始杀龙星之体昬见【案昬字恒五年正义引释例作毕】谓立夏之月言得此月节则当卜祀过渉次节则以过而书故秋雩书不时此渉周之立秋节也【案孔頴逹正义云言渉立秋节者谓渉立秋之月中气节也过渉次节亦谓中节非初节也若始渉初节则不讥之矣】土功作者不必月日故亦书龙见而毕务戒事也火见而致用水昬正而栽日至而毕此其大准也周礼祭宗庙以四仲盖言其下限也月令之书出自吕不韦其意也欲为秦制非古典也頴氏因之以为龙见五月五月之时龙星已过于见此为疆牵天宿以附防吕不韦之月令非所据而据既以不安且又自违左氏传称秋大雩书不时此秋即頴氏之五月而忘其不时之文欲以雩祭刘贾又以为诸书用皆不宜用【案书字成十七年正义引释例作言】反于礼者也施之用郊似若有义至于贽用币及用鄫子诸若此比皆当须书用以别所用者也若不言用则事叙不明所谓辞穷非圣人故造此用以示义也且诸过祀三望之类奚独皆不书用邪案左氏传用币于社称曰得礼【案称字成十七年正义引释例作传】冉有用矛于齐师孔子以为义无不宜用之例也丘明云我师岂欺我哉
　　王侯夫人出奔例第二十五【案此篇见永乐大典其篇目亦存】
　　桓六年春正月实来五年传曰冬淳于公如曹度其国危遂不复六年传曰春自曹来朝书曰实求不复其国也
　　十五年夏【云云】五月郑伯突出奔蔡传曰祭仲専郑伯患之使其壻雍纠杀之【云云】祭仲杀雍纠【云云】公载以出十六年冬【云云】十有一月卫侯朔出奔齐传曰宣姜与公子朔搆急子【云云】二公子故怨惠公【云云】立公子黔牟惠公奔齐
　　庄元年春【云云】三月夫人孙于齐传曰夫人孙于齐不称姜氏絶不为亲礼也
　　四年夏【云云】纪侯大去其国传曰纪侯不能下齐以与纪季夏纪侯大去其国违齐难也
　　闵二年秋【云云】九月夫人姜氏孙于邾传曰闵公之死也哀姜与知之故孙于邾
　　僖二十四年冬天王出居于郑传曰初甘昭公有宠于惠后【云云】頽叔桃子曰我实使狄狄其怨我遂奉太叔以狄师攻王王御士将御之王曰先后其谓我何【云云】天子无出书曰天王出居于郑避母弟之难也
　　二十八年夏四月【云云】卫侯出奔楚传曰卫侯欲与楚国人不欲故出其君以説于晋卫侯出居于襄牛【云云】卫侯闻楚师败惧出奔楚遂适陈
　　文十二年春王正月郕伯来奔十一年传曰郕太子朱儒自安于夫钟国人弗徇十二年传曰春郕伯卒郕人立君太子以夫钟与郕邽来奔公以诸侯逆之非礼也故书曰郕伯来奔不书地尊诸侯也
　　襄十四年夏四月【云云】己未卫侯出奔齐传曰卫献公戒孙文子甯惠子食皆服而朝日旰不召而射鸿于囿二子从之不释皮冠而与之言二子怒【云云】公出奔齐【云云】公使祝宗告亡且告无罪定姜曰无神何告若有不可诬也有罪若何告无舎大臣而与小臣谋一罪也先君有冡卿以为师保而蔑之二罪也余以巾栉事先君而暴妾使余三罪也告亡而已无告无罪
　　昭三年冬【云云】北燕伯款出奔齐传曰燕简公多嬖宠欲去诸大夫而立其宠人冬燕大夫比以杀公之外嬖公惧奔齐书曰北燕伯出奔齐罪之也
　　二十一年冬蔡侯朱出奔楚传曰楚费无极取货于东国而谓蔡人曰朱不用命于楚君王将立东国若不先从王欲楚必围蔡蔡人惧出朱而立东国【云云】
　　二十三年秋七月莒子庚舆来奔传曰莒子庚舆虐而好劎苟铸劎必试诸人国人患之又将叛齐乌存率国人以逐之
　　二十五年秋【云云】九月己亥公孙于齐次于阳州齐侯唁公于野井传曰齐侯将唁公于平隂公先至于野井齐侯曰寡人之罪也使有司待于平阴为近故也书曰公孙于齐次于阳州齐侯唁公于野井礼也将求于人则先下之礼之善物也
　　哀十年春王二月邾子益来奔七年传曰秋伐邾【云云】以邾子益来【云云】八年传曰乃归邾子邾子又无道呉子使太宰子余讨之囚诸楼台栫之以棘使诸大夫奉太子革以为政十年传曰春邾隠公来奔齐甥也故遂奔齐桓十一年秋【云云】九月【云云】郑忽出奔卫传曰雍氏宗有宠于宋庄公故诱祭仲而执之曰不立突将死【云云】祭仲与宋人盟以厉公归而立之秋九月丁亥昭公奔卫己亥厉公立
　　昭元年秋【云云】莒展舆出奔呉传曰莒展舆立而夺羣公子秩公子召去疾于齐秋齐公子鉏纳去疾展舆奔吴【云云】君子曰莒展之不立弃人也夫人可弃乎诗曰无竞维人善矣
　　八年夏四月【云云】陈公子留出奔郑传曰哀公有废疾三月甲申公子招公子过杀悼太子偃师而立公子留【云云】公子胜愬之于楚【云云】公子留奔郑
　　二十六年冬十月【云云】尹氏召伯毛伯以王子朝奔楚二十二年夏经书王室乱二十三年秋经书尹氏立王子朝二十六年传曰晋师克巩召伯盈逐王子朝王子朝及召氏之族毛伯得尹氏固南宫嚚奉周之典籍以奔楚
