<!-- { "loadSidebar": true } -->
　　哀八年春王正月宋公入曹以曹伯阳归传曰春宋公伐曹将还褚师子肥殿曹人诟之不行师待之公闻之怒命反之遂灭曹执曹伯及司城彊以归杀之
　　释例曰先王之命天子之地一圻列国一同自是以衰故九服之内有万国焉闻诸前史周之兴也姬姓之国五十有五兴废继絶仍有旧封者千有八百其后礼乐征伐自诸侯出大侵小众暴寡汉阳诸姬楚实尽之霍阳虞虢灭而入晋故春秋见于经传通及古国附庸蛮夷无爵而为国者凡百四十五而已定哀之末又存者大半【案自先王之命以下永乐大典无之从敬续明三例説略补入】夫兴灭继絶帝王之逺典也勤而抚之五伯之所以役王命也兄弟甥舅侵败王略王命伐之则有征讨之事兵之所加不可细举故策书之典以例而言用大师起大众重力以陷敌因而有之故名胜国通以灭为文也【案名字僖三年正义引释例作曰字】以成师重力虽获大城得而弗有故直以出入为辞曰入之而已城不苞地国不苞邑灭邑必主大师故再发例取者乘其衰乱或受其溃叛或用少师而不顿兵劳力则直言取如取如携言其易也四发取例者邿以师取【案襄十三年正义引释例取作徒】鄫以叛而来根牟东夷鄟附庸国名各不同故也邿为小国非邑非夷故以凡例附之谭黄莱六之灭但见四国之咎有以取之非所以解灭例也狄灭而书入者狄无文告卫之君臣死尽齐桓存之以告诸侯言狄已去不能有其土地也苏子叛王即狄又不能于狄狄灭而居之此中国之狄也作事不时则怨讟动于民彼梁伯者虚兴无虞之功诈称无害之寇环沟其宫【案环沟僖十九年正义引释例作遂沟】以荡百姓之心开大国之志是妖兴之先徴自亡之实应故不言秦灭梁而以自亡为辞也【案为辞僖十九年正义引释例作为文】卫侯灭邢无异罪同姓故名防子承祝融鬻熊之世绍其祀而欲移之于楚见责又不以礼服罪状由于不祀宜在见罪故无异讥晋侯灭虞而修虞祀供其职贡称罪虞且言易亦其义也狄有五罪伐之正也不书林父士防从告辞也防以训上下叙徳刑遂灭偪阳言灭生于防非本意也曹人背晋而奸宋是以致讨宋公既还而不忍褚师之诟怒而反兵一举灭曹灭非本志故以入告也
　　氏族例第八【案此篇永乐大典全阙】
　　释例曰别而称之谓之氏合而言之谓之族子孙繁衍枝布叶分始承其本末取其别故其流至于百姓万姓【隠八年正义引释例】寻按春秋诸氏族之称甚多参差而先儒皆以为例欲托之于外赴则患有人身自来者例不可合因以僻陋未赐族为説弑君不书族者四事州吁无知不称公子公孙贾氏以为弑君取国故以国言之按公子商人亦弑君取国而独称公子宋督贾氏以为督有无君之心故去氏按自以先书弑君见义不在于氏也宋万贾氏以为未赐族按称南宫长万则为巳氏南宫不得为未赐族也执杀大夫不书族者二事楚杀得臣与宜申贾氏皆以为陋按楚杀大夫公子侧大夫成熊之等六七人皆称氏族无为独于此二人陋也欲以为通例则有若此之错欲以为无义例则曰嘉之故不名书曰仲孙嘉之书曰崔氏非其罪翚溺帅师皆曰疾之称族尊君命舎族尊夫人尊晋罪巳之文炳然着明以此推之知亦非仲尼所遗也斯葢非史策旧法故无凡例当时诸国以意而赴其或自来聘使者辞有详略仲尼修春秋因采以示义义之所起则刊而定正之否则即因而示之不皆刊正也故蔡人嘉赴而经从称季传曰蔡人嘉之书崔氏传亦曰且告以族明皆从其本也书司马华孙来盟亦无他比知非大例也然则总而推之春秋之义诸侯之卿当以名氏备书于经其加贬损则直称人若有襃异则或称官或但称氏若内卿有贬则特称名文不言鲁人故异于外也若夫襃无贬传所不发者则皆就旧文或未赐族或时有详略也推寻经文自庄公以上诸弑君者皆不书氏闵公以下皆书氏亦足以明时史之异同非仲尼所皆刊也【隠四年正义引释例】旧説以为大夫有功徳者则生赐族非也至于郑祭仲为祭封人后升为卿经书祭仲以生赐族者检传既无同华氏之文则祭者是仲之旧氏也【隠八年正义引释例】传云公子遂如齐逆女尊君命也遂以夫人妇姜至自齐尊夫人也叔孙侨如逆女则往曰称族还曰舎族然则公子公孙系公之常言非族也【宣元年正义引释例】祸福不告则不书然则国之大事见告则皆承告而书贵贱各以所告为文也福莫大于享国有家祸莫甚于骨肉相残故公子取国及为乱见杀者亦皆书之不必系于为卿故子紏意恢以公子见书于经也【庄九年正义引释例】
　　爵命例第九【案此篇永乐大典全阙】
　　释例曰天子命其详未闻诸侯或即位而见或厯年乃加或已薨而追鲁桓薨后见则亦卫襄之比也鲁文即位见则亦晋惠之比也鲁成八年齐灵二十四年乃见随恩所加得失存乎其事【庄元年正义引释例】周官王之五路及卿大夫士服车各有名又有良车散车不在等者其用无常【襄十九年正义引释例】先路者革路若木路或云先或云次葢以就数为差其受之于王则称大【成二年正义引释例】公侯伯子男及其卿大夫士命数周官具有等差当春秋时渐已变改是以仲尼丘明据时之宜仍其行事从而然之不复与周官同也而先儒考合周官礼记各致异端今详推经国之大小皆据当时土地人民不复依爵故书齐楚之卿而略于滕薛也诸侯大国之卿皆必有命固无所疑其总名亦曰大夫也故经传卿大夫之文相渉晋杀三卿而经书大夫邢丘之防称大夫亦皆卿也蜀之盟齐国之大夫湨梁之盟小邾之大夫此不命一命之大夫故不书也命者谓其君正爵命之于朝其宫室车旗衣服礼仪各如其命数则皆以卿礼书之于经卫之于晋不得比次国则邾莒鄫之属固已防矣此等诸国当时附随大国不得列于防者甚多及其得列上不能自通于天子下无暇于备礼成制故与于防盟战伐甚多唯曹之公子首得见于经其余或命而礼仪不备或未加命数故皆不书之也邾畀我之等其奔亡亦多所书唯数人而已知其合制者少也又邾庶其等传皆言非卿以地来虽贱必书纪裂繻来逆女传曰卿为君逆知此等防国亦应有卿有卿则应书于经徒以卑陋制不合礼失礼之例降为夷华耦具官君子贵之至于此等卿而不备礼亦所以见其略贱也诸儒以为邾莒无命卿既自违刘贾又云春秋之序三命以上乃书于经颖氏以为再命称人传曰叔孙昭子三命逾父兄昭公十年昭子始加三命而先此叔孙皆自见经知所书皆再命也【襄二十一年正义引释例】
　　内外君臣逆女例第十【案此篇见永乐大典惟篇目佚今补】
　　隠二年秋【云云】九月纪裂繻来逆女传曰纪裂繻来逆女卿为君逆也
　　七年春王三月叔姬归于纪
　　桓三年秋七月【云云】公子翚如齐逆女传曰公子翚如齐逆女修先君之好故曰公子
　　九月齐侯送姜氏于讙传曰齐侯送姜氏非礼也传例曰凡公女嫁于敌国姊妹则上卿送之以礼于先君公子则下卿送之于大国虽公子亦上卿送之于天子则诸卿皆行公不自送于小国则上大夫送之
　　夫人姜氏至自齐冬齐侯使其弟年来聘传曰齐仲年来聘致夫人也
　　八年冬十月【云云】祭公来遂逆王后于纪传曰祭公来遂逆王后于纪礼也
　　九年春纪季姜归于京师传曰纪季姜归于京师传例曰凡诸侯之女行唯王后书
　　庄元年夏单伯送王姬
　　二十二年冬公如齐纳币
　　二十四年夏公如齐逆女秋公至自齐八月丁丑夫人姜氏入戊寅大夫宗妇觌用币传曰秋哀姜至公使宗妇觌用币非礼也
　　僖五年夏公孙兹如牟传曰夏公孙兹如牟娶焉二十五年夏四月【云云】宋荡伯姬来逆妇
　　三十一年冬伯姬来求妇
　　文二年冬【云云】公子遂如齐纳币传曰襄仲如齐纳币礼也传例曰凡君即位好舅甥修婚姻娶元妃以奉粢盛孝也孝礼之始也
　　四年夏逆妇姜于齐传曰逆妇姜于齐卿不行非礼也君子是以知出姜之不允于鲁也曰贵聘而贱逆之君而卑之立而废之弃信而壊其主在国必乱在家必亡不允宜哉诗曰畏天之威于时保之敬主之谓也宣元年春王正月【云云】公子遂如齐逆女传曰公子遂如齐逆女尊君命也
　　三月遂以夫人妇姜至自齐传曰遂以夫人妇姜至自齐尊夫人也
　　五年秋九月齐髙固来逆叔姬传曰齐髙固来逆女自为也故书曰逆叔姬卿自逆也
　　成八年春【云云】宋公使华元来聘传曰宋华元来聘聘共姬也
　　夏宋公使公孙夀来纳币传曰宋公使公孙夀来纳币礼也
　　冬十月【云云】卫人来媵传曰卫人来媵共姬礼也传例曰凡诸侯嫁女同姓媵之异姓则否
　　九年春【云云】二月伯姬归于宋夏季孙行父如宋致女晋人来媵传曰晋人来媵礼也
　　十年夏【云云】五月【云云】齐人来媵
　　十四年秋叔孙侨如如齐逆女传曰宣伯如齐逆女称族尊君命也
　　九月侨如以夫人妇姜氏至自齐传曰侨如以夫人妇姜氏至自齐舎族尊夫人也君子曰春秋之称防而显志而晦婉而成章尽而不污惩恶而劝善非圣人谁能修之
　　襄十五年春【云云】刘夏逆王后于齐传曰官师从单靖公逆王后于齐卿不行非礼也
