<!-- { "loadSidebar": true } -->
　　子山
　　阖闾子
　　王子姑曹
　　王子地
　　太子友
　　夫差子
　　杂人
　　狐庸
　　屈狐庸本晋臣
　　夀越
　　公子党
　　庆封
　　本齐臣
　　鱄设诸
　　公子苦□
　　偃州员
　　太宰嚭
　　子余本楚伯州犂孙
　　泄庸
　　叔孙辄
　　子张本鲁臣
　　王犯
　　公山不狃
　　子泄本鲁臣
　　徐承
　　胥门巢
　　展如
　　王孙弥庸
　　行人且姚
　　夀于尧
　　申叔仪
　　公子庆忌
　　伍员子
　　其在齐为王孙氏
　　右呉人四十一
　　越
　　越姒姓其先夏后少康之庶子也封于防稽自号于越于者夷言发声也濵在南海不与中国通后二十余世至于允常鲁定公五年始代呉允常卒子句践立是为越王越王元年鲁定公之十四年也鲁哀公二十二年句践灭呉霸中国卒春秋后七世大为楚所破遂微弱矣外传曰芈姓归越是越本楚之别封也或非夏后之后也【案此条永乐大典阙佚从宣八年正义所引释例补入】
　　滕
　　滕姬姓文王子错叔绣之后也武王封之居滕今沛郡公丘县是也自叔绣及宣公十七世乃见春秋隠公以下春秋后六世而齐灭滕矣【案左传隠七年正义云世本言齐景公亡滕案齐景之卒在滕隠之前世本言隠公之后仍有六世为君而云齐景亡滕为谬殊甚服防昭四年注亦云齐景亡滕亦误攷汉书地理志沛郡公邱县故滕国也周文王子错叔绣所封二十一世为齐所灭】
　　宣公
　　婴齐
　　昭公
　　毛伯宣公孙
　　文公
　　绣
　　成公
　　原文公子【案文公子三人永乐大典脱佚从昭三年正义所引世族谱补入】
　　悼公
　　寜
　　顷公
　　结
　　隠公
　　虞母
　　右滕人七
　　南燕
　　南燕伯爵不知所出【案此条用服防之説永乐大典阙从庄二十年正义所引释例补入】夷
　　夷国夷诡诸妘姓【案此条永乐大典阙从隠元年正义所引世族谱补入　又案正义云世本夷妘姓无其人不知为谁所灭释例土地名夷国在城阳庄武县庄十六年晋武公伐夷执夷诡诸杜云诡诸周大夫夷采地名释例土地名注为阙则二夷别也世族谱于夷诡诸之下注云妘姓则以二夷为一计庄武之县远在东垂不得为周大夫之采邑而晋取其地是谱误也】
　　白狄
　　白狄子
　　姬姓
　　鲜虞中山
　　白狄姬姓
　　昔阳肥子绵臯
　　白狄别种
　　鼓子防鞮
　　赤狄
　　赤狄子
　　姬姓
　　赤狄潞氏潞子婴儿
　　隗姓
　　赤狄甲氏
　　留吁
　　潞氏之余
　　廧咎如
　　赤狄别种隗姓
　　学者上采太史公书世本旁引传记诸子多有异同莫得其真故止集传所载古人名字不复他取【案此条永乐大典阙从程公説春秋分记所引世族谱补入】
　　少皥氏其官以鸟为名然则此五官皆在髙阳之世也【案此条永乐大典阙从昭二十九年正义所引释例世族谱补入　又案传云史墨对魏献子曰五行之官是谓五官木正日句芒火正曰祝融金正曰蓐収水正曰元冥土正日后土少皥氏有四叔日重日该日修日熙实能金木及水使重为句芒该为蓐収修及熙为元冥世不失职遂济穷桑此其三祀也颛顼氏有子曰犂为祝融共工氏有子曰句龙为后土此其二祀也　又案此条及上三条全文已佚无可系属附録于此】
　　修及熙皆为元冥未知昧为谁之子或是其子孙也【案此条永乐大典阙从昭元年正义所引释例补入又案传云昔金天氏有裔子曰昧为元冥师生允格台骀正义云昧为金天裔子当是修熙之后】
　　案鲧则舜之五世从祖父也而及舜共为尧臣尧则舜之从髙祖而妻以其女此史记之可疑者【案此条永乐大典阙从文十八年正义所引释例世族谱补入　又案传云髙辛氏有才子八人伯奋仲堪叔献季仲伯虎仲熊叔豹季貍杜集解云髙辛帝喾之号八人其苗裔即稷契朱虎熊罴之伦正义云史记稷契与尧皆为帝喾之子稷契尧之亲弟以尧之圣有大徳之弟乆而不知舜始举用以情而测理必不然且云世济其□其间必应累世不容髙辛之下即至其身马迁传闻昔人末必尽得其实故世族谱取史记之説又从而讥之】
　　宻须姞姓【案此条永乐大典阙从程公説春秋分记所引释例补入】

　　春秋释例卷九
<经部,春秋类,春秋释例>
　　钦定四库全书
　　春秋释例卷十
　　晋　杜预　撰
　　经传长厯第四十六之一【案此篇见永乐大典其篇目亦存】
　　桓十七年冬十月朔日有食之传曰冬十月朔日有食之不书日官失之也天子有日官诸侯有日御日官居卿以底日礼也日御不失日以授百官于朝
　　庄二十五年夏【云云】六月辛未朔日有食之鼓用牲于社传曰夏六月辛未朔日有食之鼓用牲于社非常也惟正月之朔慝未作于是乎用币于社伐鼓于朝
　　僖十五年夏五月日有食之传曰夏五月日有食之不书朔与日官失之也
　　文元年春【云云】二月癸亥日有食之传曰于是閠三月非礼也先王之正时也履端于始举正于中归余于终履端于始序则不愆举正于中民则不惑归余于终事则不悖
　　閠当在僖公末年
　　十五年夏【云云】六月辛丑朔日有食之鼓用牲于社传曰六月辛丑朔日有食之鼓用牲于社非礼也日有食之天子不举伐鼓于社诸侯用币于社伐鼓于朝以昭事神训民事君示有等威古之道也
　　襄二十七年冬十有二月乙亥朔日有食之传曰十一月乙亥朔日有食之辰在申司厯过也再失閠矣昭十七年夏六月甲戌朔日有食之传曰夏六月甲戌朔日有食之祝史请所用币昭子曰日有食之天子不举伐鼓于社诸侯用币于社伐鼓于朝礼也平子御之曰止也惟正月朔慝未作日有食之于是有伐鼓用币其余则否太史曰在此月也日过分而未至三辰有灾于是乎百官降物君不举辟移时乐奏鼓祝用币史用辞故夏书曰辰不集于房瞽奏鼓啬夫驰庶人走此月朔之谓也当夏四月是谓孟夏平子弗从昭子退曰夫子将有异志不君君矣
　　哀十二年冬十有二月螽传曰冬十二月螽季孙问诸仲尼仲尼曰丘闻之火伏而后蛰者毕今火犹西流司厯过也
　　厯见经传七百七十九传发有八
　　释例曰书称朞三百六旬有六日以閠月定四时成嵗允厘百工庶绩咸熙是以天子必置日官诸侯必置日御世修其业以攻其术【案攻字刘昭续汉书律厯志注引长厯作攷】举全数而言故曰六日其实五日四分日之一日一日行一度而月日行十三度十九分度之七有竒日官当防集此之迟速【案速字刘昭叔汉书律厯志注及晋书引长厯并作疾】以攷成晦朔错综以投闰月闰月无中气而北斗斜指两辰之间所以异于他月也积此以相通四时八节无违乃得成嵗其微密至矣得其精微以合天道则事叙而不悖故传曰閠以正时时以作事事以厚生生民之道于是乎在矣然隂阳之运随动而差差而不已遂与厯错故仲尼丘明毎于朔閠发文盖矫正得失因以宣明厯数也桓十七年日有食之得朔而史阙其日单书朔僖十五年日食亦得朔而史阙其朔与日故传因其得失并起时史之谬兼以明其余日食或厯失其正也庄二十五年经书六月辛未朔日有食之鼓用牲于社周之六月夏之四月所谓正阳之月也而厯数误【案厯数刘昭续汉书律厯志注引长厯作时厯】寔是七月之朔非六月故传曰非常也惟正月之朔慝未作日有食之于是乎有用币于社伐鼓于朝明此食非用币伐鼓常月因变而起厯误也文十五年经文皆同而更复发传曰非礼者明前传欲以审正阳之月后传发例欲以明诸侯之礼而用牲为非礼也此乃圣贤之微防而先儒所未喻也昭十七年夏六月日食而平子言非正阳之月以诬一朝近于指鹿为马故传曰不君君且因以明此月为得天正也刘子骏造三统厯以修春秋春秋日有食之有甲乙者三十四而三统厯惟得一食厯术比诸家既最疏又六千余嵗辄益一日凡嵗当累日为次而无故益之此不可行之甚者班固前代名儒而谓之最密非徒班固也自古以来诸论春秋者多违谬【案多违谬刘昭律厯志注及晋书引长厯并作多述谬误】或造家术或用黄帝以来诸厯以推经传朔日皆不得谐合日食于朔此乃天騐经传又书其朔日食可谓得天而刘贾诸儒説皆以为月二日或三日并公违圣人明文其蔽在于守一元不与天消息也余感春秋之事尝着厯论极言厯之通理其大指曰天行不息日月星辰各运其舍皆动物也物动则不一虽行度大量【案行度下晋书律厯志引长厯有有字】可得而限累日为月累月为嵗以新故相攷【案攷字刘昭续汉书律厯志注引长厯作序】不得不有毫毛之差【案毫毛晋书律厯志引长厯作毫末】此自然之理也故春秋日有频月而食者有旷嵗而不食者理不得一而算守恒数故厯无有不差失也始失于毫毛而尚未可觉积而成多以失望朔晦则不得不改宪以顺之【案顺字刘昭续汉书律厯志注及晋书引长厯并作从字】书所谓钦若昊天厯象日月星辰易所谓治厯明时言当顺天以求合非为合以验天者也【案此句文元年正义引释例作非苟合以验天者也】推此论之春秋二百余年其治厯通变多矣【案通变刘昭续汉书律厯志注及晋书引长厯并作论体】虽数术絶灭还寻经传微防大量可知时之违谬则经传有验学者固当曲循经传月日日食以攷晦朔也以推时验而见皆不然各据其学以非春秋此无异度己之迹而欲削他人之足也余为厯论之后至咸寜中有善算者李修夏显【案夏显晋书律厯志引长厯作卜显】依厯体为术【案厯体刘昭续汉书律厯志注及晋书引长厯并作论体】名干度厯表上朝廷其术合日行四分之数而微増月行【案月行晋书律厯志引长厯作月术】用三百嵗改宪之意二元相推七十余嵗承以强弱强弱之差盖少而适足以逺通盈缩时尚书及史官以干度厯与泰始厯参校古今记注干度厯殊胜【案晋书律厯志引长厯此句下有泰始厯上胜官厯四十五事十一字】今其术具存时又并攷古今十厯以验春秋知三统厯之最疏也今具列其时得失之数又据经传微防证据及失閠防攷日辰朔晦以相发明为经传长厯如左诸经传证据及失閠违时文字谬误皆甄发之虽未必其得天盖是春秋当时之厯也学者览焉大凡经传有七百七十九日三百九十三日经三百八十六日传其三十七日食三无甲乙
　　黄帝厯得四百六十六日一日食失三百一十三日三十六日食三无甲乙
　　颛顼厯得五百九日八日食失二百七十日二十九日食三无甲乙
　　夏厯得五百三十六日十四日食失二百四十三日二十三日食三无甲乙
　　真夏厯得四百六十六日一日食失三百一十三日三十六日食三无甲乙
　　殷厯得五百三日十三日食失二百七十六日二十四日食三无甲乙
　　周厯得五百六日十三日食失二百七十三日二十四日食三无甲乙
　　真周厯得四百八十五日一日食失二百九十四日三十六日食三无甲乙
　　鲁厯得五百二十九日十三日食失二百五十日二十四日食三无甲乙
　　三统厯得四百八十四日一日食失二百九十五日三十六日食三无甲乙
