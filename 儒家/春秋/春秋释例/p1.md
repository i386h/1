<!-- { "loadSidebar": true } -->
　　钦定四库全书　　　　经部五
　　春秋释例　　　　　　春秋类
　　提要
　　【臣】等谨案春秋释例十五卷晋杜预撰预事迹详晋书本传是书以经之条贯必出于传传之义例总归于凡左传称凡者五十其别四十有九皆周公之垂法史书之旧章仲尼因而修之以成一经之通体诸称书不书先书故书不言不称书曰之类皆所以起新旧发大义谓之变例亦有旧史所不书适合仲尼之意者仲尼即以为义非互相比较则褒贬不明故别集诸例及地名谱第厯数相与为部先列经传数条以包通其余而传所述之凡系焉更以己意申之名曰释例地名本之泰始郡国圗世族谱本之刘向世本与集解一经一纬相为表里晋书称预自平呉后从容无事乃着集解又参考众家谱第谓之释例又作盟防图春秋长厯备成一家之学比老乃成今考土地名篇称孙氏僭号于呉故江表所记特略则其属稿实在平呉以前故所列多两汉三国之郡县与晋时不尽合至盟防图长厯则皆书中之一篇非别为一书观预所作集解序可见史所言者未详晋书又称当时论者谓预文义质直世人未之重惟秘书监挚虞赏之考稽含南方草木状称晋武帝赐杜预密香纸万畨写春秋释例及经传集解则当时固重其书史所言者亦未尽确也其书自隋书经籍志而后并着于録均止十五卷惟元呉莱作后序云四十卷岂元时所行之本卷次独分析乎自明以来是书久佚惟永乐大典中尚存三十篇并有唐刘蕡原序其六篇有释例而无经传余亦多有阙文谨随篇掇拾取孔頴逹正义及诸书所引释例之文之校其讹谬厘为二十七篇仍分十五卷以还其旧呉莱后序亦并附焉按预集解序云释例凡四十部崇文总目云凡五十三例而孔頴逹正义则云释例事同则为部小异则附出孤经不及例者聚于终篇四十部次第从隠即位为首先有其事则先次之世族土地事既非例故退之于终篇之前土地名起于宋卫遇于垂世族谱起于无骇卒无骇卒在遇垂之后故地名在世族前今是书原目不可考故因孔氏所述之大指推而广之取其事之见经先后为序长厯一篇则次之土地名世族谱后以集解序述厯数在地名谱第后也土地名篇释例云据今天下郡国县邑之名山川涂道之实爰及四表皆图而备之然后以春秋诸国邑盟防地名附列之名曰古今书春秋盟防图别集疏一卷附之释例所画图本依官司空图据防始之初郡国为正孙氏初平江表十四郡皆贡图籍荆扬徐三州皆改从今为正不复依用司空图则是书应有图而今已佚又有附盟防图疏胪载郡县皆是元魏隋唐建置地名非晋初所有而阳城一条且记唐武后事当是预本书已佚而唐人辑又土地名所释亦有后人増益之语今仍録原文而各加辨证于下方考预书虽有曲从左氏之失而用心周密后人无以复加其例亦皆参考经文得其体要非公谷二家穿凿月日者比挚虞谓左邱明为本春秋作传而左传遂自孤行释例本为传设而所发明何但左传故亦孤行【案故字文义未明疑为当字之讹以晋书原本如是姑仍其旧文】良非虚美且永乐大典所载犹宋时古本观夫人内女归寕例一篇末云凡若干字经传若干字释例若干字当是校讐精当概可想见如长厯载文公四年十有二月壬寅夫人风氏薨杜云十二月庚午朔无壬寅近刻注疏本并作十有一月按十一月庚子朔三日得壬寅不可谓无壬寅也又襄公六年经文本云十有二月齐侯灭莱而近刻左传本前则曰十有一月齐侯灭莱莱恃谋也后则曰晏弱围棠十一月丙辰而灭之今考长厯十一月丁丑朔是月无丙辰十二月丁未朔十日得丙辰杜预系此日于十二月下不言日月有误可见今本传文两言十一月皆十二月之讹也如此之类可以校订舛讹者不可缕数春秋以左传为根本左传以杜解为门径集解又以是书为羽翼縁是以求笔削之防亦可云考古之津梁穷经之渊薮矣乾隆四十九年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　原序
　　圣人文乎鲁史志乎周道笔削隠显有权有义一正于周制而已权焉故有讳国恶避世祸矫事以变文也义焉故有例典礼贬僭乱尊王以行法也彰明五始上禀班朔布象之本则公旦礼经列国羣史悉得书之矣详畧一字下救衰俗强臣之渐则仲尼志蕴异代鲜克究其极焉有晋大儒杜预皓首春秋深明权义乃谓学者未可与权必先讲义义之通明槩有宗本举一则推万可知计源则众流毕防是以礼经言凡者谓其统之有宗也志在可例者谓其会之有元也厥初寄辞史法假迹霸政其事着于桓文其道穷于鲁卫且诸侯専而宗周微三家盛而公室削道不克振事得以书由是立经举元后世非以例义求之则莫能一而贯也范甯有言左氏失诬公羊失俗谷梁失短斯皆谓偏执空文而昧乎变例者也夫然释例之作宗本于旧章非元凯独防而然也实包括三传同归于圣经之奥欤且曰八公书即位而四公发传虽以不书不称为文其义则一也昭定哀搜皆不书公言权在三家也襄公在楚每月以不朝告于庙特于正月释之者人理所自新也诸侯虽有九伐之法必禀命于天子可以执不可辄杀也考之数条足以见天厯人谋相与用舍一权一义始终详焉始于平王东迁谓鲁秉周礼尚可兴之乎终于哀公西狩谓叔孙専政鲁其不可为矣呜呼夹谷之后使仲由毁三桓城収其甲兵不克孔子之卫至十一年自卫反鲁圣经修成后二年泰山其頽三桓胜鲁圣人斯文于是乎扫地矣汉兴帝制立贤良文学之士率以春秋治天下晋主中国元凯以春秋为安危故述兹凡例意欲安中国而御四夷释权义以正礼经后儒有以知可例者文也可释者志也善言春秋者不以文害志故志定而后防物物得其防则例可得焉例可忘焉故序刘蕡序

　　钦定四库全书
　　春秋释例卷一
　　晋　杜预　撰
　　公即位例第一【案此篇见永乐大典其篇目亦存】
　　隠元年春王正月传曰不书即位摄也
　　桓元年春王正月公即位
　　庄元年春王正月传曰不称即位文姜出故也
　　闵元年春王正月传曰不书即位乱故也
　　僖元年春王正月传曰不称即位公出故也
　　文元年春王正月公即位
　　宣元年春王正月公即位
　　成元年春王正月公即位
　　襄元年春王正月公即位
　　昭元年春王正月公即位
　　定元年夏六月癸亥公之丧至自干侯戊辰公即位哀元年春王正月公即位
　　右公即位凡八
　　襄二十九年春王正月公在楚传曰春王正月公在楚释不朝正于庙也
　　昭三十年春王正月公在干侯传曰春王正月公在干侯不先书郓与干侯非公且徴过也
　　三十一年春王正月公在干侯传曰春王正月公在干侯言不能外内也
　　三十二年春王正月公在干侯传曰春王正月公在干侯言不能外内又不能用其人也
