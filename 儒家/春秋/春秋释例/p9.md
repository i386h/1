<!-- { "loadSidebar": true } -->
　　释例曰天子曰崩诸侯曰薨大夫曰卒古之制也春秋所称曲存鲁史之义内称公而书薨所以自尊其君则不得不畧外诸侯书卒以自异也至于既虽邾许子男之君皆称諡而言公各顺臣子之辞两通其义也诸侯同盟皆称名以接神故薨则臣子必以名赴同盟之国告亡君之终称今君之嗣好恶由之故传曰有齐怨不废丧纪礼也盟载之辞下逮子子孙孙当奉而弗忘故云继好好同则相亲相亲则不争故曰息民也子防爵嫌有异同故传重发不书之例又更发凡者以明虽薨赴有法若或违之国史亦承告而书不必改正也伯姑容未与襄同盟而事逮其父王子虎又未接于文尝与僖同盟故皆用同盟之礼盖继好之义也嫌于赴非所盟之君又天子公卿其礼或异故传曰始赴以名同盟故也又曰吊如同盟各以正所疑也赴以名则亦书之者诸侯虽不同盟或以名赴也不然则否避不敏者谓虽同盟而赴不以名则亦不书名以审违谬也益姑之卒传重复发者有夺田之忿而不废丧纪故称礼以明之也陈人再赴两书其日齐缓告乱书以十二月天王伪赴遂用其虚明日月阙否亦从赴辞子驷实弑僖公赴以疟疾而经从之楚弑郏敖齐弑阳生皆其类也君子不变其文以慎其疑【案二句永乐大典正二其字从隠三年无义所引释例増】且虚实相生随而表之真伪之情可以两见承赴而书之亦所以示将来许穆公卒于师呉子夀梦卒临于周庙公登观台必书云物传皆发凡以言例经皆无异议诸若此盖周之旧礼传因事以存于经则常事不书也若卒于朝会或书师或书地者史之成文非义例所存也至于鲁公之薨则皆书地成公薨路寝传称得道昭薨干侯言失其所详内事谨凶变也其未成君而卒者【案庄二年正义引释例者作若】君未葬则嗣子书名在丧之礼也既则嗣君谅闇羣臣复吉免丧服则礼成也【案此句庄三十二年正义引释例作则成君也】文公既襄仲杀恶及视书曰子卒与未成君同文所以为讳也公子恶鲁之正适嗣位免丧则鲁君也襄仲倚齐而弑之国以为讳故不称君若言君之子也及子般子野或见杀或不胜丧言罪则不足成贬为孝而灭性故直畧而书卒也【案自公子恶鲁之正适以下永乐大典无之从庄三十二年正义所引释例増】恶视犹不显则知隠闵二公称薨桓不称弑亦讳之也臣之事君犹子之事父也微谏见志造诡辞执其是而諌其非【案諌其非三字永乐大典脱从隠十一年正义所引释例补入】不必其得盖匡救将然而将顺其已然故有隠讳之义焉至于激节之士则不然南史执简而累进董狐书法而不隠鬻拳刼君而自刖晏婴端委而引直贤圣亦録而善之所以广义训大道殷有三仁此之谓也刘贾许頴复于薨卒生例云日月详者吊赠备日月畧者吊有阙无此辞非载大夫卒例书弑例第十五【案此篇永乐大典全阙】
　　释例曰天生民而树之君使司牧之羣物所以系命也故戴之如天地亲之如父母仰之如日月事之如神明其或受雪霜之严雷电之威则奉身归命有死无贰故传曰君天也天可逃乎此人臣所执之常也然本无父子自然之防未有家人习翫之爱高下之隔县殊壅塞之否万端是以居上者防心以察下表诚以感之然后能相亲也若亢高自肆羣下絶望情义圯隔是谓路人非君臣也人心苟离则位号虽存无以自固故例曰凡弑君称君君无道称臣臣之罪称君者惟书君名而称国称人以弑言众之所共絶也称臣者谓书弑者主名以埀来世终为不义而不可赦也然君虽不君臣不可以不臣故宋昭之恶罪及国人晋荀林父讨宋曰何故弑君犹立文公而还深见贬削诸怀贼乱以为心者固不容于诛也若郑之归生齐之陈乞楚之公子比虽本无其心春秋之义亦同大罪是以君子慎所以立也诸侯不受先君之命而篡立得与诸侯防者则以成君书之齐商人蔡侯般之属是也若未得接于诸侯则不称爵楚公子弃疾杀公子比蔡人杀陈佗齐人杀无知卫人杀州吁公子瑕之属是也诸侯篡立虽以防诸侯为正此列国之制也至于国内防名委质即君臣之分已定故诸杀不成君者亦与成君同义也传曰防于平州以定公位又云若有罪则君列诸防矣此以防为断也经书赵盾弑君而云灵公不君又以明于例此弑宜称君也弑非赵盾而经不变文者以示良史之意深责执政之臣故特见仲尼曰越竟乃免明盾亦应受罪也医不三世不服其药古之慎戒也人子之孝当尽心尝祷而已药物之剂非所习也许止身为国嗣国非无医而轻果进药故罪同于弑二者虽原其本心而春秋不赦其罪盖为教之逺防也楚灵无道于民于例当称国以弑公子比首兵自立楚众散归而灵王缢死故以比为弑王也比既得国国人惊乱弃疾从而扇之比惧自杀皆弃疾之由故书公子弃疾杀公子比也左氏义例止此而已其余小异皆从赴也刘贾许頴以为君恶及国朝则称国以弑君恶及国人则称人以弑案郑灵宋昭经文异而例同故重覆以同之子弑其父又嫌异于他臣亦重明其不异既不碎辨国之与人而云莒纪公多行无礼于国太子仆因国人以弑之经但称国不称人知国之与人虽言别而事一也【宣四年正义引释例】先儒旁采二传横生异例宋之蒙泽楚之干谿俱在国内闵公之弑则以不书蒙泽国内为义楚弑灵王复以地干谿为失所明仲尼本不以为义例则丘明亦无异文也【庄十二年正义引释例】经书宋督弑其君与夷及其大夫孔父仲尼邱明唯以先后见义无善孔父之文孔父为国政则取怨于民治其家则无闺闱之教身先见杀祸遂及君既无所善仇牧不警而遇贼又死无忠事晋之荀息期欲复言本无大节先儒皆随加善例又为不安经书臣蒙君弑者有三直是弑死相及即实为文仲尼以督为有无君之心改书一事而已无他例也【桓二年正义引释例】
　　及防例第十六【案此篇永乐大典全阙】
　　释例曰与谋者同志之国彼我之计未定相与共谋讲议利害计成而后行之故以相连及为文不与谋而出师者谓不得已而应命故以外合为文皆防鲁而言之也公亲防齐侯伐莱而传以师出示例所以通卿大夫帅师者也鲁既春防于曹以谋伐郑夏遂起师而更从不与谋之文者厉公篡太子忽之位谋而纳之非正故讳之从不与谋之例若夫盟主之令则上行乎下非匹敌和成之类故虽或先谋皆从不与谋之例成八年晋士爕来聘且言将伐郯下云防伐郯是也凡乞师者深求过礼之辞执谦以偪成其讨故虽小国乞之于大国大国乞之于小国亦皆从不与谋之例臧宣叔郤锜是也以师出为例是惟系于战伐而刘许贾頴滥以经诸及字为义本不在例今欲强合之所以多相错乱也【宣七年正义引释例】凡师能左右之曰以为求助于诸侯而専制其用征伐进退帅意而行故变防及之文而曰以施于匹敌相用者若覇主之命则上行于下非例所及也呉虽大国顺蔡侯之请自将其众唯蔡侯之命故亦言以呉子也例称师则诸不言师者皆不用以为例也以之于言所渉甚多刘贾许頴既不守例为断又不能尽通诸以唯杂取晋人执季孙以归刘子单子以王猛居于皇尹氏召伯毛伯以王子朝奔楚随示以义数事而已又云诸称以皆小以大下以上非其宜也寻案晋侯以季孙归又非下以上也荆以蔡侯归亦非小以大也【僖二十六年正义引释例】
　　搜狩例第十七【案此篇见永乐大典惟篇目佚今补】
　　释例曰以不教民战是谓弃之故传曰春搜夏苖秋猕冬狩皆于农隙以讲武事也三年而治兵习战备也入而振旅治兵礼毕整众而还也归而饮至告于庙也所以数军实昭文章明贵贱顺少长辨等列习威仪也晋侯登有莘之墟以望曰少长有礼此之谓也田狩必有三驱之礼以备四时之祀鸟兽之肉不登于俎骨角毛羽不登于噐则君不举出必告于庙获必用于庙于是乃书椒举称寡君属有宗祧之事于武城此事之谓也凡天子诸侯田狩皆于其封内传曰郑之有原圃犹秦之有具囿不越国而取诸人隠公观鱼于棠棠实他境故传云逺地【案隠五年正义引释例云旧説棠鲁地据公辞欲畧地则非鲁境也今释例无此文恐有脱佚】河阳实已属晋非王狩所在故言非其地也且明徳也义在隠其召君之阙也邱明之为所以写仲尼之意也而河阳之狩越盾之弑泄冶之罪于此三事特称仲尼者危疑之理须圣言以明之圣人之辞可能使人信之贤者之辞则不能此其义也三王异正朔而夏数为得天虽在周世于言时举事皆据夏正故公以春狩于而传曰书时礼也焚咸邱鲁地非搜狩常处经不言搜狩但称焚咸邱言火田尽物非搜狩之义也红之搜传言革车千乘所以示大搜也而经不书大诸事同而文异不曲言经义者直是时史之阙畧仲尼畧而从之春秋不可错综经文此之类也刘贾頴云搜于红不言大者言公大失权在三家也十一年搜于比蒲经书大搜复云书大者言大众尽在三家随文造意以非例为例不复知其自违也【案红之搜下永乐大典无之从昭八年正义所引释例补入】
　　庙室例第十八【案此篇见永乐大典惟篇目佚今补】
　　释例曰太庙有八名其体一也肃然清静谓之清庙行禘祫序昭穆谓之太庙告朔行礼谓之明堂行飨射飬国老谓之辟雍占云物望氛祥谓之灵台其四门之学谓之太学其中室谓之太室总谓之合宫诸儒皆以庙学为一郑氏以为异处【案自此以上孔頴逹诗灵台疏引之以为頴容释例永乐大典以为杜氏之文未知何据】太室之屋国之所尊朽而不善乆旱遇雨乃遂倾頽不共之甚故特书之【案自太室之屋以下永乐大典无之从文十三年正义所引释例增】新宫灾者宣公之庙父庙也谅闇始阕而遇天灾故感而哭之以致哀异于余庙也【案自新宫灾者以下永乐大典无之从成三年正义所引释例増】
　　土功例第十九【案此篇见永乐大典惟篇目佚今从敬续明三传例説略补】
