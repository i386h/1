<!-- { "loadSidebar": true } -->
　　释例曰古之大夫或之田邑或分之都城故有千室之邑百乘之家君之禄义则进否则奉身以退若专禄以周旋虽无危国害主之实皆书曰叛叛者反背之辞也庶贱之人不齿于列虽有善恶不章显名氏若乃披邑害国则以地重以书其名且终显其恶也适鲁则书地曰来奔来奔则叛可知葢记事外内之辞也刘贾説三叛人以地来奔不书叛谓不能专也此直外内之辞既以地来妻公之姑姊还其大邑不得复言不能专也【襄二十六年正义引释例】齐侯郑伯诈朝于纪欲以袭之纪人大惧而谋难于鲁请王命以求成于齐公告不能齐遂偪之迁其三邑国有旦夕之危而不能自入为附庸故分季以酅使请事于齐大去之后季为附庸先祀不废社稷有奉季之力也故书字不书名书入不书叛也叛分也传曰始分为纪侯大去张本也刘贾谓纪季以酅奔齐不言叛不能专酅也称纪侯不能下齐以与纪季季非叛也纪亡之后叔姬归于酅明为附庸犹得专酅故可归也【庄三年正义引释例】
　　书次例第二十九【案此篇见永乐大典惟篇目佚今补】
　　释例曰凡师一宿为舎再宿为信过信为次此周公之典以详録师出入行止迟速因为之名也兵事尚速老师费财不可以久故春秋以告命三日以上必告其次舎之与信不书者轻碎不以告也兵未有所加所次则书之以示迟速公次于滑师次于郎是也既书兵所加则不书其所次以事为宜非虚次诸久兵而不书次是也既书兵所加而又书次者【案句首既书兵三字永乐大典脱从庄三年正义所引释例増】义有取于次【案此句永乐大典作义有所次从庄三年正义所引释例改正】遂伐楚次于陉盟于牡丘遂次于匡是也所纪或次在事前次以成事也或次在事后事成而次也皆随事实无义例也【案庄三年正义云杜言既书兵所加则不书其次者或伐或战旷日持久其间必有三日之次既书战伐则不书次虽次在事前次在事后皆不书也既书兵所加而又书次者义有取于次齐侯伐楚楚彊齐欲绥之以徳故不速进而次于陉盟于牡丘本为救徐各使大夫救徐次匡以为之援义取于次故书兵所加而又书其次次在事前谓僖元年齐师宋师曹师次于聂北救邢也次在事后谓襄二十三年叔孙豹帅师救晋次于雍榆也聂北之下公羊传曰曷为先言次而后言救君也雍榆之下公羊传曰曷为先言救而后言次先通君命也左传先儒取彼为説言齐桓君也进止自由故先次后救叔孙臣也先通君命故先救后次杜以传无此言故改正其谬言此二事或次以成事或事成而次皆随事实先后而书之无义例也】楚子蔡侯次于厥貉宋公郑伯陈侯麇子不书于经者陈郑自息而从楚子宋公势卑以苟免在列郑伯为楚仆任受令于司马麇子耻之遂逃师而归三君失位降爵故不列诸侯宋郑犹然则陈侯必同也叔孙豹救晋次于雍榆传曰礼者善其宗助盟主非以次为礼也齐桓次于聂北救邢亦以存邢具其器用而还师人无私见善不在次也而贾氏皆即以为善次次之与否自是临时用兵之宜非礼之所素制也若鲁公次于干侯之比非为用师不应在例而复例之亦为滥也迁降例第三十【案此篇见永乐大典惟篇目佚今补】
　　释例曰邢迁于夷仪则以自迁为文宋人迁宿齐人迁阳则以宋齐为文各从彼此所迁之实记注之常辞亦非例也刘贾依二传以为鄣纪之遗邑计纪侯去国至此二十七年纪侯犹不堪齐而去则邑不得独存此葢附庸小国若邿鄟者也【案自刘贾依二传以下永乐大典无之从庄三十年正义所引释例増】须句子鲁之私属若颛臾之比鲁谓之社稷之臣故来奔及反不书于经贾氏云但因成风来不见公亦未安
　　以归例第三十一【案此篇永乐大典全阙】
　　释例曰据宗庙社稷已亡而君见获于敌君身虽在与亡无异皆以灭为文则定六年郑游速帅师灭许以许男斯归是也若社稷宗庙不亡君身见获于敌则云以归以蔡侯献舞归是也【庄十年正义引释例】
　　夫人内女归宁例第三十二【案此篇见永乐大典其篇目亦存】
　　庄十二年春王三月纪叔姬归于酅
　　二十七年冬伯姬来传曰伯姬来归宁也例曰凡诸侯之女归宁曰来出曰来归夫人归宁曰如某出曰归于某
　　僖十四年夏六月季姬及鄫子遇于防使鄫子来朝传曰鄫季姬来宁公怒止之以鄫子之不朝也夏遇于防而使来朝
　　十五年秋九月【云云】季姬归于鄫
　　二十八年秋伯姬来
　　文九年春【云云】夫人姜氏如齐
　　三月夫人姜氏至自齐
　　十五年冬【云云】十有二月齐人来归子叔姬传曰齐人来归子叔姬王故也
　　十八年冬十月【云云】夫人姜氏归于齐传曰夫人姜氏归于齐大归也
　　宣五年冬齐髙固及子叔姬来传曰冬来反马也十六年秋郯伯姬来归传曰秋郯伯姬来归出也成五年春王正月叔姬来归
　　右夫人内女归宁出凡十一
　　桓十八年春王正月公防齐侯于泺公与夫人姜氏遂如齐传曰春公将有行遂与姜氏如齐申繻曰女有家男有室无相渎也谓之有礼易此必败
　　庄二年冬十有二月夫人姜氏防齐侯于禚传曰冬夫人姜氏防齐侯于禚书奸也
　　七年春夫人姜氏防齐侯于防传曰春文姜防齐侯于防齐志也
　　僖十七年秋夫人姜氏防齐侯于卞传曰秋声姜以公故防齐侯于卞
　　右夫人行十一错综其四以包通之
　　释例曰归宁者女子既嫁有时而归问父母之宁否父母殁则使卿归问兄弟也出者谓犯七出而见絶者也归者有所往之称来者有所反之言也故嫁谓之归而宁谓之来见絶而出则以来归为辞来而不返也如某者非终安之称归于某者亦不反之辞也叔姬以娣而适纪纪侯大去其国而死叔姬归于鲁纪季自定于齐姬得归酅全守节义以终妇道故系之于纪而以初嫁为文贤之也不书其来既非常宁又非大归也鄫姬季以礼来宁公怒而絶之故亦不书来宁遂留之至明年九月乃遣故更书归明前年已絶于鄫也齐人执子叔姬鲁请于王而后齐人送之故与直出者异文礼送女谦不敢自安留其所送之马三月庙见而后夫家遣使返其马今髙固因返马礼遂与子叔姬俱宁情近于渎故经并书其来而见返马以示讥也妇人无外事见兄弟不逾阈故其他行非礼所及亦例所不存而当时实有出入或以事宜或以淫纵小君之行不得不书故直书其行而其善恶各系于本防于禚称书奸夫人入齐地也防于防称齐侯志齐侯入鲁地也【案齐侯二字永乐大典脱从庄七年正义所引释例増】于经无例以实言也凡内女见经而不书归者时史之阙漏而贾氏皆以为适世子故也按桓公以僖二十三年即位襄六年卒凡在位七十一年文成之世经书叔姬二人一人卒一人出皆桓公夫人也而经皆不书归知虽正夫人归或亦有所不载非唯适世子也
　　凡八百六十六字经传三百九十四字释例四百七十二字【案经传实三百八十九字释例实四百八十字共八百六十九字】
　　大夫奔例第三十三【案此篇见永乐大典其篇目亦存】
　　文八年冬【云云】宋司城来奔传曰宋襄夫人襄王之姊也昭公不礼焉夫人因戴氏之族以杀襄公之孙【云云】司城荡意诸来奔效节于府人而出公以其官逆之皆复之亦书以官皆贵之也
　　十四年秋【云云】九月【云云】宋子哀来奔传曰宋髙哀为萧封人以为卿不义宋公而出遂来奔书曰宋子哀来奔贵之也
　　宣十年夏四月【云云】齐崔氏出奔卫传曰崔杼有宠于惠公髙国畏其偪也公卒而逐之奔卫书曰崔氏非其罪也且告以族不以名例曰凡诸侯之大夫违告于诸侯曰某氏之守臣某失守宗庙敢告所有玉帛之使者则告不然则否
　　十八年冬十月【云云】归父还自晋至笙遂奔齐传曰公孙归父以襄仲之立公也有宠欲去三桓以张公室与公谋而聘于晋欲以晋人去之冬公薨季文子【云云】遂逐东门氏子家还及笙坛帷复命于介既复命袒括髪即位哭三踊而出遂奔齐书曰归父还自晋善之也
　　成十二年春周公出奔晋十一年传曰周公楚恶惠襄之偪也且与伯与争政不胜怒而出及阳樊王使刘子复之盟于鄄而入三日复出奔晋十二年传曰春王使以周公之难来告书曰周公出奔晋例曰凡自周无出周公自出故也
　　襄二十年秋【云云】陈侯之弟黄出奔楚传曰陈庆虎庆寅畏公子黄之偪愬诸楚曰与蔡司马同谋楚人以为讨【云云】书曰陈侯之弟黄出奔楚言非其罪也
　　二十九年秋九月【云云】齐髙止出奔北燕传曰秋九月齐公孙虿公孙灶放其大夫髙止于北燕乙未出书曰出奔罪髙止也髙止好以事自为功且专故难及之昭元年夏秦伯之弟鍼出奔晋传曰秦后子有宠于桓如二君于景其母曰不去惧选癸夘鍼适晋其车千乘书曰秦伯之弟鍼出奔晋罪秦伯也
　　二十年夏曹公孙防自鄸出奔宋释例曰奔者迫窘而去逃死四隣不以礼出也放者受罪黜免宥之以逺也臣之事君三谏不从有待放之礼【案放者以下二十四字永乐大典脱佚从宣元年正义所引释例补人】故传曰义则进否则奉身以退迫窘而出奔及以礼见放俱去其国故通以违为文仲尼修春秋又以所称为优劣也怀宠之人皆身及祸难唯子哀不义宋公先机而发是以贵而书字也若乃称司城以贵效节于府人书归父之还以善复命于介因齐人告辞以着崔氏之无罪葢随事以示褒贬也既云书曰崔氏以明非罪复云且告以族不以名知典策之书旧当以名通也齐国虽谬以族告适合仲尼新襃贬之实因而不革以示无罪且明春秋之作或因仍旧史成文不必皆有改也夫立功立事者国之厚益而身之表的也表髙的明虽女人犹欲弯弓【案女人襄二十九年正义引释例作妇人】而况当涂之士是以君子慎之道家贵善行者无辙迹功遂而身退髙止既犯其始又专以终之免死为幸斯乃贤圣之笃戒故变放言奔文致其罪以示过曹公孙防虽小国之卿当有玉帛之使于鲁曹人以告而书也陈公子黄偪而出奔既称弟以明无罪故不复变本告之名贾氏以为称名以贬陈黄之偪是不复顾有非罪之文一黄之身或罪或否也
　　逃溃例第三十四【案此篇见永乐大典惟篇目佚今补】
　　庄十七年秋郑詹自齐逃来
　　僖五年秋八月【云云】郑伯逃归不盟传曰王使周公召郑伯曰吾抚汝以从楚辅之以晋可以少安郑伯喜于王命而惧其不朝于齐也故逃归不盟孔叔止之【云云】弗听逃其师而归
　　襄七年冬【云云】十有二月【云云】陈侯逃归传曰二庆使告陈侯于防曰楚人执公子黄矣君若不来羣臣不忍宗庙社稷惧有二图陈侯逃归
　　僖四年春王正月公防齐侯宋公陈侯卫侯郑伯许男曹伯侵蔡蔡溃传曰秋齐侯以诸侯之师侵蔡蔡溃遂伐楚
　　成九年冬十有一月楚公子婴齐帅师伐莒庚申莒溃传曰冬十一月楚子重自陈伐莒围渠丘渠丘城恶众溃奔莒【云云】楚师围莒莒城亦恶庚申莒溃楚遂入郓莒无备故也君子曰恃陋而不备罪之大者也豫备不虞善之大者也
