<!-- { "loadSidebar": true } -->
　　释例曰凡称君即位修婚姻娶元妃谓谅隂既终嘉好之事通于内外内外之礼始备此除凶之即位也古者诸侯之娶嫡夫人及左右媵各有侄娣皆同姓之国国三人凡九女参骨肉至亲所以息隂讼息隂讼【案隠元年正义引释例此句作隂讼息】所以广继嗣也当时虽无其人必待年长而送之所以絶淫逸【案淫逸成八年正义引释例作望求】塞非常也辞称惷愚不教故遣大夫随之而亦谓之媵臣所以将谦敬之实也夫人薨不更聘必以侄娣媵继室一与之醮则终身不二所以重婚姻之礼固人伦之义人伦之义既固上足以奉宗庙下足以继后世此夫妇之义也天子至尊无敌则上卿亲迎而上公临之【案襄十五年刘夏逆王后于齐云官师从单靖公逆王后于齐卿不行非礼也孔颖达正义云此公既行矣唯讥卿之不行不讥王不亲逆是知于礼天子不亲昏使上卿逆而公临之故唯言卿不行非礼也释例据此知天子当使公卿不亲迎也】诸侯若有故不得亲迎必使宗亲上大夫为介凡内外君臣逆十六所以发义例有四纪裂繻来逆女传曰卿为君逆也齐髙固来逆叔姬传曰书逆叔姬卿自逆也此外君臣来逆女之异文也公子遂如齐逆女传曰尊君命也公孙兹如牟传曰娶焉此内君臣出逆女之异文也祭公逆王后于纪传曰礼也此天子之异文也逆妇姜于齐传曰卿不行非礼也刘夏逆王后于齐传曰官师从单靖公卿不行非礼也知祭公如纪时亦有卿卿不书举重略轻犹鞌邲之战唯书郤克林父此又天子及诸侯使公卿之文也国君之娶必卜邻国之吉人臣亦卜国内之耦所以美祚也臣若有故而外婚则称使以出不得称婚卿非君命不越境也婚礼虽奉时君之命其言必称先君以为礼辞故公子翚逆女传称修先君之好公子遂逆女传曰尊君命互发其义也往必称族以示其重还虽在途必舍族以替之所以成小君之尊也礼父母逆女不下堂着外成之节委之于迎者也齐侯送姜氏经指事而书亦随文而释以见其非也婚礼卿纳币而君亲逆君有故即使卿逆之则书卿名以夫人至父母之国又遣使致女所以进贞女成大礼也桓公不书纳币而遣公子翚逆女逆女逾月翚未反而公防齐侯于讙本非亲迎因接夫人直称夫人至者为失礼不斥言之文也庄公顾割臂之盟崇宠孟任故即位二十三年乃娶元妃虽丹楹刻桷身自纳币而有孟任之嫌故与姜氏俱反而异入经所以不以至礼书也文公既不亲迎又不使卿君而卑之立而废之故不称逆女皆国史叙事之宜也天子娶则称逆王后卿为君逆女则称逆女其自为逆则称所迎之字【案隠二年正义引释例迎作逆】尊卑之别也逆称王后而逆之曰季姜伸父母之尊也天子嫁女于诸侯必使诸侯同姓者主之诸侯嫁女于大夫必使大夫同姓者主之尊卑不得交礼也鲁诸公纳币或在即位之前成公娶夫人而不纳币此经文阙也贵聘而贱逆失之防者犹详之言其不终若实不纳币非所略也诸侯婚礼久亡以士婚礼准之不得唯止于纳币逆女逆女纳币二事皆必使卿行卿行则书之他礼非卿则不书也宋公使华元来聘聘不应使卿故但言聘共姫也使公孙夀来纳币纳币应使卿故明言其得礼也鲁君之婚亦唯存纳币逆女此其义也鲁自惠已上世娶于宋自桓已下娶于齐及春秋之末襄昭定哀四公皆违其旧三桓执政欲以削公室外援成巳之私故哀公将因越人以去三桓越人请妻之于是季孙赂太宰嚭以絶其计哀公不能自固出奔而死禄之去公室亦难以礼论也荡二伯姬皆自为子来迎之与求虽异然其实一也文公宣公成公夫人皆称妇各有姑之辞也宣公纳币虽或在即位之前据为丧娶不须贬责而自明故无讥文也成公逆女及夫人至最为得礼故详其文丘明谓之防而显婉而成章也宋公之娶伯姬币聘两备晋卫为媵葢古婚之道故毎为之发伯姬以贱逆妇齐人来媵皆非所应故亦无文也叔姬归于纪此待年之女年满特行故书其归公子翚如齐逆女此经正文而贾氏云使翚逆女兼修艾之盟婚姻礼之大事方遣逆女无縁兼修盟防若实如此经当变文不得以逆女为使而更以修盟为实也又此年春公已防齐侯而成婚岂复须逆女之臣以申久要斯不然矣夫人孙于齐云不称姜氏絶不为亲止释孙例也至于丧婚则或称姜而不言氏或称氏而不言姜丘明不发其例斯葢经传阙也
　　内女夫人卒例第十一【案此篇见永乐大典其篇目亦存】
　　隠二年冬【云云】十二月乙夘夫人子氏薨
　　三年夏四月辛夘君氏卒传曰夏君氏卒声子也不赴于诸侯不反哭于寝不祔于姑故不曰薨不称夫人故不言不书姓为公故曰君氏
　　僖元年秋七月戊辰夫人姜氏薨于夷齐人以归闵二年传曰闵公之死也哀姜与知之故孙于邾齐人取而杀之于夷以其尸归僖公请而之
　　冬【云云】十有二月丁巳夫人氏之丧至自齐传曰夫人氏之丧至自齐君子以齐人之杀哀姜也为已甚矣女子从人者也
　　文四年冬十有一月壬寅夫人风氏薨
　　五年春【云云】三月辛亥我小君成风传曰春王使荣叔来含且赗召昭公来防礼也
　　十七年夏四月癸亥我小君声姜传曰声姜有齐难是以缓
　　宣八年冬十月己丑我小君敬嬴雨不克庚寅日中而克传曰敬嬴旱无麻始用葛茀雨不克礼也卜先逺日避不怀也
　　襄四年秋七月戊子夫人姒氏薨传曰定姒薨不殡于庙无衬不虞匠庆谓季文子曰子为正卿而小君之丧不成不终君也君长谁受其咎初季孙为巳树六槚于蒲圃东门之外匠庆请木季孙曰畧匠庆用蒲圃之槚季孙不御君子曰志所谓多行无礼必自及也其是之谓乎
　　秋【云云】八月辛亥我小君定姒
　　定十五年秋七月壬申姒氏卒传曰姒氏卒不称夫人不赴且不祔也
　　九月【云云】辛巳定姒传曰定姒不称小君不成丧也哀十二年夏五月甲辰孟子卒传曰夏五月昭夫人孟子卒昭公娶于呉故不书姓死不赴故不称夫人不反哭故不言小君
　　右夫人卒
　　庄二年秋七月齐王姬卒
　　四年夏【云云】六月乙丑齐侯纪伯姬
　　二十九年冬十有二月纪叔姬卒
　　三十年秋【云云】八月癸亥纪叔姬
　　僖九年秋七月乙酉伯姬卒
　　文十二年春【云云】二月庚子子叔姬卒传曰叔姬卒不言絶也书叔姬言非女也
　　成八年冬十月癸夘叔姬卒传曰叔姬卒来归自故书
　　九年春王正月伯来迎叔姬之丧以归传曰杞桓公来逆叔姬之丧请之也叔姬卒为故也逆叔姬为我也
　　襄三十年夏【云云】五月甲午宋灾宋伯姬卒传曰甲午宋大灾宋伯姬卒待姆也君子谓宋共姬女而不妇女待人妇义事也
　　秋七月叔弓如宋宋共姬传曰叔弓如宋共姬也右内女卒夫人卒二十四内女卒十二错综其二十三以包通之
　　释例曰夫人丧礼有三薨则赴于同盟之国既日中自墓反虞于正寝所谓反哭于寝也卒哭而祔于祖姑皆然则书曰夫人某氏薨我小君某氏此备礼之文也姒氏卒传曰不称夫人不赴且不祔也定姒不称小君不成丧也然则夫人子氏赴而不反哭故不书定姒则反哭而不赴故书而不言小君若昭之孟子者以同姓为讳【案讳字哀十二年正义引释例作阙】生革其姓过而知晦也然呉之太伯下及鲁昭公于亲逺矣所讳在于名义而已居夫人之位籍小君之尊已三世矣季氏当国而不为之服至令仲尼释已之经国朝不成其丧以世嫡夫人亦不书于策此季氏之咎也凡妾子为君其母犹为夫人虽先君不命其母母以子贵其嫡夫人薨则尊得加于臣子而内外之礼皆如夫人矣故姒氏之丧责以小君不成【案此句永乐大典误作贵以小君今从隠三年正义所引释例改正】成风之丧王使来防传曰礼也隠公以让摄位【案此句隐三年正义引释例作隠以让桓摄位】故不成礼于声子假称君氏以别妾媵葢是一时之宜隠之至义凡夫人薨失所则书地明失常也哀姜不书姓经阙文也夫人姒氏薨皆以礼备为文明季文子虽议从略贱【案襄四年定姒薨匠庆请木季孙曰略杜预集解不以道取为略孔颖达正义云释例以略为略贱自是解略字正义与集解别也】闻匠庆之言惧而备礼殡无阙也齐王姬卒鲁为主比内女也纪侯大去其国令弟纳邑附齐齐侯嘉而愍之恩及伯姬伯姬鲁女也故以来告大夫防故书齐侯纪伯姬也叔姬继伯姬之后纪侯既卒依纪季居酅贞义守节嘉而愍之故亦存吊之礼也子叔姬卒传曰不言絶也书叔姬言非女也出弃之女反在父母之室则与既笄成人者同故亦书卒也昭三年传曰昔文襄之伯君薨大夫吊卿共事夫人士吊大夫送宋伯姬之卒宋人义其待姆鲁嘉其事贞节使卿送举諡成礼君子嫌其敬过于节故以女而不妇示义经文仍旧非仲尼所变故亦不嫌书日以示别之葢丘明道达圣防扶春秋之义也内女唯诸侯夫人卒乃书恩成于敌体其所嘉愍乃遣吊丧又简于文襄之法也其非适诸侯则略之以服制相准也生书其来而死不録其卒从外大夫之比也伯姬卒未适人故不称国既笄成人故书经书孟子卒传曰昭公娶于呉故不书姓此为昭公加讳不复系呉改其姓号经传因而不革也论语谓之呉孟子葢时人常言非经传正文也而贾氏以谓言孟子若言呉之长女称呉长女既不异于同姓之长女且娶同姓长之与少未闻其异无所为别也又齐侯纪伯姬不书諡者葢亡国之妇夫妻皆降莫为之諡也而贾许方以诸侯礼説又失之也礼公子为其母练冠縓縁既除之及其嗣位为君非复公子嫡母薨则伸其母尊而先儒同之公子亦缪矣
　　侵伐袭例第十二【案此篇见永乐大典惟篇目佚今补】
