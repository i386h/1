<!-- { "loadSidebar": true } -->
　　杞伯来朝音注【复称伯舎夷礼】
　　二月庚子子叔姬卒音注【叔姬文公女许嫁伯后为絶昏至是卒】
　　夏楚人围巢音注【巢吴楚间小国】
　　秋滕子来朝
　　秦伯使术来聘音注【秦君臣始并见】
　　冬十有二月戊午晋人秦人战于河曲
　　【秦伯亲将晋上卿赵盾御之其称人何为令狐之役故也秦纳不正遂非积忿晋不谢秦潜师御之是以暴兵连祸至此极也凡战皆以主人及客者处已之道寡怨之方王者之事其不书晋及何也前年秦师来伐晋不言战者晋已服矣故狄秦而免晋今又为此役则秦曲甚矣故不以晋为主惟动大众从秦师不奉词令以止之也故贬而称人此轻重之权衡也】音注【河曲晋河东地】
　　季孙行父帅师城诸及郓音注【诸郓本鲁二邑近于鲁乃莒鲁所争者以其逺逼外国故帅师城之】
　　【丁顷王未五年】十有三年【晋灵七齐昭十九卫成二十一蔡庄三十二郑穆十四曹文四陈共十八卒桓二十三宋昭六秦康七楚穆十二】
　　春王正月
　　夏五月士午陈侯朔卒音注【共公卒子灵公乎国立】
　　邾子蘧蒢卒音注【蘧蒢音渠除文公卒子定公貜且立】
　　自正月不雨至于秋七月
　　世室屋坏
　　【世室鲁公之庙也周公称太庙鲁公称世室羣公称宫书世室屋坏讥久不修也何以知久乎自正月不雨则无坏道也不雨凡七月而先君之庙坏不恭甚矣凡此皆志文公怠慢不谨事宗庙以致鲁国衰削之由垂戒切矣】
　　冬公如晋卫侯防公于沓音注【沓地阙】
　　狄侵卫
　　十有二月己丑公及晋侯盟公还自晋郑伯防公于棐音注【棐郑地音吠又音匪　楚次厥貉而晋遂不竞于是公朝晋卫侯防公公还自晋郑伯防公诸夏之惧甚矣】
　　【戊顷王六年崩子班嗣位是申为匡王春秋皆不书崩葬】十有四年【晋灵八齐昭二十卒卫成二十二蔡庄三十三郑穆十五曹文五陈灵公平国元年桓二十四宋昭七秦康八楚庄王旅元年】春王正月公至自晋
　　邾人伐我南鄙叔彭生帅师伐邾
　　夏五月乙亥齐侯潘卒音注【昭公卒子舎立】
　　六月公防宋公陈侯卫侯郑伯许男曹伯晋赵盾癸酉同盟于新城音注【新城宋地】
　　【同盟于新城同外楚也其曰同者志诸侯同欲非强之也而宋公陈侯郑伯在焉则知楚次厥貉三国虽从诚有弗获己者削而不书盖恕之也蔡不与盟果有背华即夷之实矣夷考晋楚行事未有以大相逺也而春秋予夺如此者荆楚僭王若与同好陵蔑诸侯是将代宗周为共主君臣之义灭矣可不谨乎】音注【强上声与音预背音佩】
　　秋七月有星孛入于北斗音注【孛音佩】
　　【孛者恶气所生闇乱不明之貌也入于北斗者斗有环域天之三辰纲纪星也宋先代之后齐晋天子方伯中国纪纲彗者所以除旧布新也祯祥妖孽随其所感先事而着后三年宋弑昭公又二年齐弑懿公又二年晋弑灵公此三君者皆违道失徳而死于乱符叔服之言天之示人显矣史之有占明矣】
　　公至自防
　　晋人纳捷葘于邾弗克纳音注【葘侧其反】
　　【邾文公元妃齐姜生定公二妃晋姬生捷葘文公卒邾人立定公捷菑奔晋赵盾以诸侯之师八百乗纳捷葘于邾邾人辞曰齐出貜且长宣子曰非吾力不能纳也义实不尔克也引师而去之故君子善之而书曰弗克纳也在易同人之九四曰乗其墉弗克攻吉象曰乗其墉义弗克也其吉则困而反则也其赵盾之谓矣圣人以改过为大过而不改将文过以遂非则有怙终之刑过而能悔不贰过以逺罪则有迁善之美其曰弗克纳见私欲不行可以为难矣然则何以称人大夫而置诸侯非也闻义能徙故为之讳内以讳为贬外以讳为善】音注【且平声文去声见音现为去声】
　　九月甲申公孙敖卒于齐
　　齐公子商人弑其君舎音注【商人弑舎自立是为懿公】
　　【州吁弑君则以国氏商人独称公子何也以国氏者累及乎上称公子者诛止其身夫州吁宠爱有匹嫡夺正之渐庄公养成其恶而莫之禁至于弑逆则有以致之矣故曰以国氏者累及乎上按左氏鲁叔姬妃齐昭公生舎叔姬无宠舎无威商人心知其孤危寡特可以取而代也于是骤施于国而多聚士然则商人弑逆出于其身之所为而非昭公有以致之也故曰称公子者诛止其身舍未逾年而成之为君者谷梁子曰成舎之为君所以重商人之弑也】音注【累劣伪反妃音配施式豉反】
　　宋子哀来奔音注【子哀即髙哀也】
　　【宋昭公无道髙哀为萧封人以为卿不义宋公而出遂来奔书曰子哀贵之也易曰防者动之防吉之先见者也君子见防而作不俟终日宋子哀有焉昔防子去纣列于三仁之首子哀不立于危乱之邦而春秋书字谓能贵爱其身以存道也若偷生避祸而去国出奔亦何取之有】
　　冬单伯如齐齐人执单伯音注【单伯周卿士单音善○诸侯无执王使之义故不依行人例】
　　【齐君舎鲁之甥也商人弑舎固忌鲁矣鲁使单伯如齐齐人意欲辱鲁故执单伯并子叔姬而诬之以罪不称行人公羊所谓以已执之者也】
　　齐人执子叔姬音注【子叔姬鲁女】
　　【子叔姬者齐君舎之母也弑其君执其母皆商人所为而以为齐人执之何也商人杀君之罪已显而齐人党贼之恶未彰商人骤施于国而多聚士是以财诱齐国之人而济其恶也齐人怀商人之私恵忘君父之大伦弑其君而不能讨执其母而莫之救则是举国之人皆有不赦之罪也假有人焉正色而立于朝谁敢致难其君与执其母而不之顾乎故圣人书曰齐人执子叔姬所以穷逆贼之党与而治之也其讨罪之防严矣故曰春秋成而乱臣贼子惧】音注【施去声难去声】
　　【己匡王酉元年】十有五年【晋灵九齐懿公商人元年卫成二十三蔡庄三十四卒郑穆十六曹文六陈灵二桓二十五宋昭八秦康九楚庄二】
　　春季孙行父如晋音注【季孙行父鲁大夫即季文子也】
　　三月宋司马华孙来盟音注【华孙即华耦为华督孙故称华孙】
　　【司马主兵之官称华孙者自督弑殇公诸侯受赂失贼不讨使秉宋政及其后世继掌兵权春秋之所禁者故传载其承命亚旅之词而经书曰宋司马华孙来盟其曰华孙犹季孙叔孙仲孙臧孙之类不书名者义不系于名也不称使以是専行为无君矣孟子曰所谓故国非谓其有乔木有世臣之谓也春秋此义其欲后世以贤者之类功臣之胄为世臣然后委之以政乎】音注【传去声】
　　夏曹伯来朝
　　齐人归公孙敖之丧音注【大夫丧还不书善鲁感子以赦父敦公族之恩崇仁孝之教故特録敖丧归以示义】
　　【公孙敖庆父之后行又丑矣出奔他国其卒与丧归皆书于策者许翰以谓文伯恵叔二子之哀诚无已也故鲁人从其请国史记其事仲尼因而不革者以敖着教也易曰有子考无咎周公命蔡仲曰尔尚盖前人之愆】
　　六月辛丑朔日有食之鼔用牲于社
　　单伯至自齐
　　【单伯天子之命大夫也故逆王姬防伐宋使于齐皆书其字致而不名与意如婼异者无所书而不尊王命谨臣礼也】音注【使去声婼敕畧反】
　　晋郤缺帅师伐蔡戊申入蔡音注【入国书大夫于是始是故自伐书阳处父入书郤缺侵书赵穿由是凡役书大夫】
　　秋齐人侵我西鄙
　　季孙行父如晋
　　冬十有一月诸侯盟于扈
　　【盟于扈者晋侯宋公卫蔡陈郑曹许八国之君也何以不序畧之也春秋于外国君臣同词而不分爵号说者以为畧之也八国曷为畧之而不列序乎齐人弑君不能致讨受赂而退奚以详序为哉不曰晋人防诸侯盟于扈而曰诸侯盟者分恶于诸侯也陈恒弑其君孔子沐浴而朝告于哀公请讨之弑君之贼夫人之所得讨也而况诸侯乎况于邻国乎畧诸侯而不序以其欲讨齐罪而复不能也况于邻壤初不与盟防者乎鲁君之罪亦可知也】音注【号去声复扶又反】
　　十有二月齐人来归子叔姬
　　【不言齐子叔姬来归而曰齐人来归子叔姬者见子叔姬无罪齐人自絶而归之尔春秋深罪齐人以商人为君而不知其恶故其执其归与弑其君商人皆称齐人深责之也】音注【见音现】
　　齐侯侵我西鄙遂伐曹入其郛音注【郛音孚　兵事言遂必天下之大故也此言遂伐曹以齐始败夏盟晋遂不竞也】
　　【庚匡王戌二年】十有六年【晋灵十齐懿二卫成二十四蔡文公申元年郑穆十七曹文七陈灵三桓二十六宋昭九弑秦康十楚庄三】
　　春季孙行父防齐侯于阳谷齐侯弗及盟音注【阳谷齐地】夏五月公四不视朔
　　【天子班朔于诸侯诸侯每月奉以告庙出视朝政文公四不视朔公羊子以为有疾也不言疾自是公无疾不视朔也此见圣人所书之意若后复视朔者必于此书公有疾与昭公如晋之事比矣文公厌政备见于经闰不告朔不视无雨不闵防同不与庙壊不修作主不时事神治民之怠也则其心放而不知求久矣】
　　六月戊辰公子遂及齐侯盟于郪丘音注【郪丘齐地或作犀丘郪音西又音妻】
　　秋八月辛未夫人姜氏薨音注【姜氏僖公夫人文公母也】
　　毁泉台音注【泉台即郎台也】
　　【先祖为之非矣然台之存毁非安危治乱之所系也虽勿居可也而必毁之是暴其失有轻先祖之心此履霜之渐弑父与君之萌春秋之所谨也故书】
　　楚人秦人巴人灭庸音注【庸东南小国】
　　【楚大饥戎与麇濮交伐之而庸人幸其弱帅羣蛮以叛楚此取灭之道也楚人谋徙于阪髙蒍贾曰不可我能徃宼亦能徃不如伐庸亦见其谋国之善矣故列书三国而楚不称师减楚之罪词也】音注【阪音反蒍于委反】
　　冬十有一月宋人弑其君杵臼音注【昭公弑弟文公鲍立】
　　【此襄夫人使甸杀之也而书宋人者昭公无道国人之所欲弑也君无道而弑之可乎诸侯杀其大夫虽当于罪若不归司寇犹有専杀之嫌以为不臣矣况于北靣归戴奉之以为君也故曰人臣无将将而必诛昭公无道圣人以弑君之罪归宋人者以明三纲人道之大伦君臣之义不可废也然则有土之君可以肆于民上而无诛乎诸侯无道天子方伯在焉臣子国人其何居死于其职而明于去就从违之义斯可矣荡意诸亦死职春秋削之不得班于孔父仇牧荀息何也三子闲其君而见杀春秋之所取也意诸知国人将弑其君而不能止知昭公之将见杀而不能正坐待其及而死之所谓匹夫匹妇自经于沟凟而莫之知也奚得与死于其职者比乎圣人所以独取髙哀之去而书字以褒之也】音注【当去声居音基】
　　【辛匡王亥三年】十有七年【晋灵十一齐懿三卫成二十五蔡文二郑穆十八曹文八陈灵四杞桓二十七宋文公鲍元年秦康十一楚庄四】
　　春晋人卫人陈人郑人伐宋音注【自闵僖以至终于春秋陈侯常在衞侯上今大夫防在卫下传不言陈公孙宁后至则宁位非上卿故也】
　　【列国之卿其君所与共天位治天职者宋有弑君之乱欲行天讨而伐宋乃其职也复不能讨而成其乱是不足为国卿失其职矣故皆贬而称人大夫帅师称名氏贱者穷诸人其称人贱之也陈恒弑简公孔子请讨曰以吾从大夫之后不敢不告也】
　　夏四月癸亥葬我小君声姜音注【声姜文公之母或作圣姜】
　　齐侯伐我西鄙
　　六月癸未公及齐侯盟于谷
　　诸侯防于扈
