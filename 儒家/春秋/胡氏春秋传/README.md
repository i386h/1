<!-- { "loadSidebar": true } -->
　　钦定四库全书　　　　　经部五
　　春秋传总目　　　　　　春秋类
　　诸国兴废説
　　提要
　　卷一
　　隐公【元年之三年】
　　卷二
　　隐公【四年之七年】
　　卷三
　　隐公【八年之十一年】
　　卷四
　　桓公【元年之四年】
　　卷五
　　桓公【五年之十年】
　　卷六
　　桓公【十一年之十八年】
　　卷七
　　庄公【元年之八年】
　　卷八
　　庄公【九年之十九年】
　　卷九
　　庄公【二十年之三十二年】
　　卷十
　　闵公【元年之二年】
　　卷十一
　　僖公【元年之十一年】
　　卷十二
　　僖公【十二年之二十六年】
　　卷十三
　　僖公【二十七年之三十三年】
　　卷十四
　　文公【元年之八年】
　　卷十五
　　文公【九年之十八年】
　　卷十六
　　宣公【元年之七年】
　　卷十七
　　宣公【八年之十一年】
　　卷十八
　　宣公【十二年之十八年】
　　卷十九
　　成公【元年之七年】
　　卷二十
　　成公【八年之十八年】
　　卷二十一
　　襄公【元年之十一年】
　　卷二十二
　　襄公【十二年之二十六年】
　　卷二十三
　　襄公【二十七年之三十一年】
　　卷二十四
　　昭公【元年之十二年】
　　卷二十五
　　昭公【十三年之二十一年】
　　卷二十六
　　昭公【二十二年之三十二年】
　　卷二十七
　　定公【元年之九年】
　　卷二十八
　　定公【十年之十五年】
　　卷二十九
　　哀公【元年之七年】
　　卷三十
　　哀公【八年之十四年】
　　钦定四库全书
　　胡氏春秋传
　　提要
　　【臣】等谨按胡氏春秋传三十卷宋胡安国传安国事迹详宋史儒林传案玉海载绍兴五年四月诏徽猷阁待制胡安国经筵旧臣令以所着春秋传纂述成书进入十年三月书成上之诏奨谕除寳文阁直学士赐银币是安国此书久已属稿自奉敕撰进又覆订五年而后成也俞文豹吹剑録称其自草创至于成书初稿不留一字其用意亦勤矣顾其书作于南渡之后故感激时事徃徃借春秋以寓意不必一一悉合于经防朱子语録曰胡氏春秋传有牵强处然议论有开合精神亦千古之定评也明初定科举之制大畧承元旧式宗法程朱而程子春秋传仅成二巻阙畧太甚朱子亦无成书以安国之学出程氏张洽之学出朱氏故春秋定用二家葢重其渊源不必定以书也后洽传渐不引用遂独用安国书渐乃弃经不读惟以安国之传为主当时所谓经义者实安国之传义而已故有明一代春秋之学为最冯梦龙春秋大全凡例有曰诸儒议论尽有胜胡氏者然业已尊胡自难并収以乱耳目则风尚可知矣爰逮
　　本朝敦崇经术
　　御制春秋传説彚纂于安国旧説始多所驳正弃瑕取瑜撷其精粹已足以综括原书第其行世已久书亦未可以竟废谨校而録之以存一家之言其中纰漏之处则
　　御制彚纂中业已抉摘无遗昭示海内兹不复论辨
　　焉乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总校官【臣】陆费墀

　　春秋传序
　　古者列国各有史官掌记时事春秋鲁史尔仲尼就加笔削乃史外传心之要典也而孟氏明宗旨目为天子之事者周道衰微乾纲解纽乱臣贼子接迹当世人欲肆而天理灭矣仲尼天理之所在不以为己任而谁可五典弗惇已所当叙五礼弗庸已所当秩五服弗章已所当命五刑弗用已所当讨故曰文王既没文不在兹乎天之将丧斯文也后死者不得与于斯文也天之未丧斯文也匡人其如予何圣人以天自处斯文之兴丧在已而由人乎哉故曰我欲载之空言不如见诸行事之深切着明也空言独能载其理行事然后见其用是故假鲁史以寓王法拨乱世反之正叙先后之伦而典自此可惇秩上下之分而礼自此可庸有徳者必褒而善自此可劝有罪者必贬而恶自此可惩其志存乎经世其功配于抑洪水膺戎狄放龙蛇驱虎豹其大要则皆天子之事也故曰知我者其惟春秋乎罪我者其惟春秋乎知孔子者谓此书之作遏人欲于横流存天理于既灭为后世虑至深逺也罪孔子者谓无其位而托二百四十二年南靣之权使乱臣贼子禁其欲而不得肆则戚矣是故春秋见诸行事非空言比也公好恶则乎诗之情酌古今则贯乎书之事兴常典则体乎礼之经本忠恕则导乎乐之和着权制则尽乎易之变百王之法度万世之准绳皆在此书故君子以谓五经之有春秋犹法律之有断例也学是经者信穷理之要矣不学是经而处大事决大疑能不惑者鲜矣自先圣门人以文学名科如游夏尚不能赞一辞盖立义之精如此去圣既远欲因遗经窥测圣人之用岂易能乎然世有先后人心之所同然一尔苟得其所同然者虽越宇宙若见圣人亲炙之也而春秋之权度在我矣近世推隆王氏新説按为国是独于春秋贡举不以取士庠序不以设官经筵不以进读断国论者无所折衷天下不知所适人欲日长天理日消其效使逆乱肆行莫之遏也噫至此极矣仲尼亲手笔削拨乱反正之书亦可以行矣天纵圣学崇信是经乃于斯时奉承诏防辄不自揆谨述所闻为之説以献虽微辞奥义或未贯通然尊君父讨乱贼辟邪说正人心用夏变夷大法畧具庻几圣王经世之志小有补云
　　【按宋鉴胡安国崇安人绍圣中进士擢太学博士靖康初除太常少卿起居舍人皆辞高宗时以张浚荐除中书舍人兼侍讲先献时政论二十一篇寻以疾求去留兼侍读专讲春秋累官至给事中谢良佐尝称其如大冬严雪百草萎死而松栢独秀所着有春秋传卒諡文定从祀孔子庙庭】

　　春秋传纲领
　　胡氏曰学春秋者必知纲领然后众目有条而不繁自孟轲氏而下明纲领者凡七家今载七家精要之词于卷首智者即词以观义则思过半矣
　　孟轲氏曰春秋天子之事也昔者禹抑洪水而天下平周公膺戎狄驱猛兽而百姓宁孔子成春秋而乱臣贼子惧又曰王者之迹熄而诗亡诗亡然后春秋作晋之乘楚之梼杌鲁之春秋一也其事则齐桓晋文其文则史其义则丘窃取之矣又曰春秋无义战彼善于此则有之矣征者上伐下也敌国不相征也
　　庄周曰春秋经世先王之志也圣人议而不辩又曰春秋以道名分【按史记周战国防人尝为蒙漆园吏其学无所不闚楚威王闻其贤遣使厚币迎之周曰千金重利卿相尊位也子独不见犠牛乎我宁游戏以快吾志马著书十余万言猖狂自恣虽当世宿学不能自解免也】
　　汉董仲舒记夫子之言曰我欲载之空言不如见之于行事之深切着明也诵其师说曰拨乱世反之正莫近春秋其自言曰有国者不可以不知春秋前有谗而不见后有贼而不知为人臣者不可以不知春秋守经事而不知其宜遭变事而不知其权为人君父而不通春秋之义者必蒙首恶之名为人臣子而不通春秋之义者必陷篡弑之罪故春秋礼义之大宗也【按汉书董仲舒广川人少治春秋下帷讲授三年不窥园圃以贤良对策劝武帝勉强学问行道设诚于内等语帝嘉之以为江都相仲舒学有源委正谊明道之言度越诸子为汉醇儒】
　　隋王通曰春秋之于王道是轻重之权衡曲直之绳墨也舍则无所取衷矣又曰春秋其以天道终乎故止于获麟【按隋书王通字仲淹龙门人幼笃学慨然有济苍生之志诣长安奏太平十二策不见用退居河汾教授仿古作经又为中説以拟论语大业初徴不至及卒门人諡田文中子】
　　宋西都邵雍曰春秋孔子之刑书也功过不相掩五伯者功之首罪之魁也先定五伯之功过而学春秋则大义立矣春秋之闲有功者未有大于四国者也有过者亦未有大于四国者也不先治四国之功过则事无统理不得圣人之心矣【按宋鉴邵雍字尧夫其先范阳人雍游河南因葬其亲伊水上遂家焉受学李之才探赜索隐遂衍先天之防尤精于数学著书十余万言富弼司马光吕公着二程子雅敬雍为市园宅自名其居曰安乐窝春秋时乗小车出游城中贤者悦其徳不肖者服其化举遗士补颍州团练推官不就卒諡康节】
　　横渠张载曰春秋之书在古无有乃仲尼所自作惟孟子为能知之非理明义精殆未可学先儒未及此而治之故其説多凿【按宋鉴张载字子厚郿人举进士为祁州司法厯渭州佥判召为崇文殿校书同知太常礼院为人志气不羣初喜谈兵及释老书反而求之六经既见二程子尽弃异学而学焉神宗立召问治道首以复三代为对与执政不合告归居横渠镇日危坐一室潜心精思教人以礼关西之士翕然宗之所着有东铭西铭正蒙扩圣贤所未卒諡曰明淳祐初封郿伯从祀孔庙】
　　河南程颐曰五经载道之文春秋圣人之用五经之有春秋犹法律之有断例也又曰五经如药方春秋犹用药治病圣人之用全在此书又曰春秋一句即一事是非便见于此乃穷理之要学者只观春秋亦可以尽道矣又曰春秋传为按经为断又曰春秋之文一一意在示人如土功之事无大小莫不书之其意止欲人君重民力也又曰春秋之法极谨严韩子之言深得其防矣

　　钦定四库全书
　　春秋诸国兴废説
　　周【黄帝之苗裔姬姓后稷之后也后稷封于邰及夏之衰后稷之子不窋失其官窜于西戎至太王为狄所逼去邠居岐文王受命武王克商而王有天下幽王为犬戎所杀平王迁都王城今河南县是也平王四十九年鲁隐公之元年也敬王又迁成周今洛阳是也敬王三十九年获麟之嵗也四十四年敬王崩】
　　鲁【姬姓侯爵出自周文王第四子周公旦旦佐文武成王有大勲劳于天下成王命为太宰食邑扶风雍县东北之周城号宰周公留相天子主自陜以东诸侯乃封其长子伯禽于曲阜地方七百里分以寳玉大弓而俾侯于鲁以辅周室伯禽父为鲁公子考公酋酋六世孙曰惠公弗皇惠公生隐公息姑隠公之元年当平王四十有九年而春秋始作其后二百四十有二年是哀公蒋之十四年西狩获麟其后九君二百三十三年而顷公雠为楚考烈王所灭迁为家人】
　　齐【姜姓侯爵出自炎帝裔孙伯夷为四岳佐禹平水土有功赐姓曰姜氏曰吕谓之吕侯其国在南阳宛县之西商末太公吕望起渔钓为周文武师号师尚父佐文武定天下以功封营丘为齐侯得征五侯九伯其后桓公小白能相管仲为五霸长天下赖之自僖公禄父之九年鲁隐公立至简公四年西狩获麟其后三君一百单二年康公辛吕氏絶其祀田氏卒有齐国】
　　晋【姬姓侯爵出自周武王少子唐叔虞成王母弟也初邑姜方娠有吉梦及生子有文在其手曰虞字子干成王灭唐翦桐叶为圭与叔虞戏曰以此封若大臣史佚等以天子无戏言请择日而成之遂封叔虞于唐居古大夏实沈之虚参之分野谓之太原亦曰晋阳在河汾之东北地方百里而都于翼平阳绛邑县东翼城是也唐叔子燮父为晋侯其数世孙文公重耳霸诸侯其子孙为中国盟主者百五十余年姬姓唯晋为霸主王室赖之自鄂侯二年鲁隐公即位春秋作至定公午三十一年西狩获麟又六世其臣韩魏赵氏三分晋地迁其君为家人】
