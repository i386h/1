<!-- { "loadSidebar": true } -->
　　【书世子弑君者有父之亲有君之尊而至于弑逆此天理大变人情所深骇春秋详书其事欲以起问者察所由示惩诫也唐世子受左氏春秋至此废书叹曰经籍圣人垂训何书此耶郭瑜对曰春秋义存褒贬以善恶为劝戒故商臣千载而恶名不灭曰非惟口不可道故亦耳不忍闻愿受他书瑜请读礼世子从之呜呼圣人大训不明于后世皆腐儒学经不知其义者之罪耳夫乱臣贼子虽陷穽在前斧钺加于颈而不避顾谓身后恶名足以系其邪志而惩于为恶岂不谬哉持此晓人可谓茅塞其心意矣若语之曰为人君父而不通于春秋之义者必蒙首恶之名为人臣子而不通于春秋之义者必陷篡弑诛死之罪圣人书此者使天下后世察于人伦知所以为君臣父子之道而免于首恶之名诛死之罪也则世子而闻此必将然畏惧知春秋之不可不学矣学于春秋必明臣子之义不至于奏请怫防而见酖矣传者按也经者断也考于传之所载可以见其所由致之渐岂隐乎嫡妾必正而楚子多爱立子必长而楚国之举常在少者养世子不可不慎也而以潘崇为之师侍膳问安世子职也而多置宫中降而不憾憾而能眕者鲜矣乃欲黜兄而立其弟谋及妇人宜其败也而使江芈知其情是以不仁处其身而以不孝处其子也其及宜矣楚頵僭王凭陵中国战胜诸侯毒被天下然昧于君臣父子之道祸发萧墙而不之觉也不善之积岂可揜哉君不君则臣不臣父不父则子不子春秋书世子弑其君者推本所由而着其首恶为万世之大戒也然则商臣无贬矣曰弑父与君之贼其恶犹待于贬而后着乎】音注【世子见唐孝敬皇帝传穽才性反音耸悚同芈音弭】
　　公孙敖如齐
　　【丙襄王二申十七年】二年【替襄三齐昭八衞成十蔡庄二十一郑穆三曹共二十八陈共七杞桓十二宋成十二秦穆三十五楚穆王商臣元年】
　　春王二月甲子晋侯及秦师战于彭衙秦师败绩音注【彭衙秦地】
　　【战而言及者主乎是战者也夫敌加于己不得已而起者谓之应兵争恨小故不忍忿怒者谓之忿兵按左氏秦孟明帅师伐晋报殽之役此所谓忿兵欵罪之在秦也而以晋侯主之何哉处己息争之道逺怨之方也然则敌加于己纵其侵暴将不得应乎曰敌加于己而已有罪焉引咎责躬服其罪则可矣已则无罪而不义见加谕之以辞命犹不得免焉亦告于天子方伯可也若遽然兴师而与战是谓以桀攻桀何愈乎故以晋侯为主者处已息争之道寡怨之方王者之事也】
　　丁丑作僖公主
　　【作主者造木主也旣葬而反虞虞主用桑期年而练祭练主用栗用栗者藏主也何以书僖公薨至是十有五月然后作主慢而不敬甚矣夫慢而不敬积恶之原也以为无伤而不去至于恶积而不可揜所以谨之也】
　　三月乙巳及晋处父盟音注【处父姓阳为晋正卿也朝而盟始此】
　　【及处父盟者公也其不地于晋也讳不书公者抑大夫之伉不使与公为敌正君臣之分也适晋不书反国不致为公讳耻存臣子之礼也凡此类笔削鲁史之旧文众矣】
　　夏六月公孙敖会宋公陈侯郑伯晋士縠盟于垂陇音注【垂陇郑地○晋遂以大夫盟诸侯也大夫而与诸侯敌于是始是故书士縠而后凡役书大夫】自十有二月不雨至于秋七月
　　【书不雨至于秋七月而不曰至于秋七月不雨者葢后言不雨则是冀雨之辞非文公之意也夫书不雨至于秋七月而止即八月尝雨矣然而不书八月雨者见文公之无意于雨不以民事繋忧乐也其怠于政事可知而鲁衰自此始矣】
　　八月丁卯大事于大庙跻僖公音注【跻牋西反升也】
　　【有事者时祭大事祫也合羣庙之主食于大庙升僖于闵之上也闵僖二公亲则兄弟分则君臣以为逆祀者兄弟之不先君臣礼也君子不以亲亲害尊尊故左氏则曰祀国之大事而逆之可乎子虽齐圣不先父食久矣公羊则曰其逆祀先祢而后祖也谷梁则曰逆祀则是无昭穆也无昭穆则是无祖也闵僖非祖祢而谓之祖祢者何臣子一例也夫有天下者事七世诸侯五世説礼者曰世指父子非兄弟也然三传同以闵公为祖而臣子一例是以僖公父视闵公为礼而父死子继兄亡弟及名号虽不同其为世一矣】
　　冬晋人宋人陈人郑人伐秦
　　【按左氏四国伐秦报彭衙之役则皆国卿也其贬而称人者晋人再胜秦师在常情亦可以已矣而复兴此役结怨勤民是全不务德専欲力争而报复之无已也以致济河焚舟之师故特贬而称人】
　　公子遂如齐纳币
　　【婚姻常事不书其书纳币者丧未终而图婚也夫娶在三年之外矣则何讥乎春秋论事莫重乎志志敬而节具与之知礼志和而音雅与之知乐志哀而居约与之知丧非虚加之也重志之谓也此皆使人私欲不行闲邪复礼之意】
　　【丁襄王二酉十八年】三年【晋襄四齐昭九衞成十一蔡庄二十二郑穆四曹共二十九陈共八杞桓十三宋成十三秦穆三十六楚穆二】
　　春王正月叔孙得臣会晋人宋人陈人衞人郑人伐沈沈溃音注【沈音审汝南小国】
　　【按左氏伐沈以其服于楚也沈溃民逃其上也五国皆称人将非命卿也沈在汝南平舆县北未尝与中国会盟而南服于楚师入其境而民人逃防虽非义举比于报复私怨之兵则有开矣故其辞无褒贬凡此类欲示后世用师者知权而本之以正也】音注【将去声】
　　夏五月王子虎卒音注【王子虎王朝大夫】
　　【王子虎不书爵讥之也天子内臣无外交或曰礼称情而为之节文者也叔服新使乎我则宜有恩礼矣仲尼脱骖于旧馆虽卒叔服可也夫脱骖于旧馆恶夫涕之无从而为之者非礼之经也天子内臣无外交而以新使乎我致恩礼焉是以私情害公义失轻重之权矣】音注【骖音参】
　　秦人伐晋音注【济河焚舟晋人不出秦于是始伯西戎】
　　【按左氏秦伯伐晋济河焚舟封殽尸而还其称人何也圣人作易以惩忿窒欲为损卦之象其辞曰损德之修也春秋诸侯之知德者鲜矣穆公初听杞子之请违蹇叔之言其名为贪兵是欲而不能窒也及败于殽归作秦誓庶几能改将窒其欲矣复起彭衙之师报殽函之役其名为愤兵是忿而不能惩也今乂济河取郊人之称斯师也何义哉晋人畏秦而不出穆公逞其忿而后悔自是见伐不报始能践自誓之言矣是故于此贬而称人备责之也】
　　秋楚人围江音注【江近楚小国】
　　雨螽于宋音注【雨去声螽音终】
　　冬公如晋
　　十有二月己巳公及晋侯盟
　　晋阳处父帅师伐楚以救江音注【晋大夫书帅师于是始自士縠専盟书大夫处父専将书大夫于是常书大夫贬而后人之】
　　【以者不以者也救江善矣其书以何楚尝伐郑矣齐桓公逺结江黄合九国之师于召陵然后伐郑之谋罢又尝围宋矣晋文公许复曹衞会四国之师于城濮然后围宋之役解今江国小而弱非能与宋郑比楚人围之必不待彻四境屯戍守御之众与宿衞尽行也当是时楚有覆载不容之罪晋主夏盟宜合诸侯声罪致讨命秦甲出武闗齐以东兵畧陈蔡而南处父等军方城之外楚必震恐而江围自解矣计不出此乃独遣一军逺攻强国岂能济乎故书伐楚以救江言救江虽善而所以救之者非其道矣此春秋纪用兵之法也】
　　【戊襄王二戌十九年】四年【晋襄五齐昭十衞成十二蔡庄二十三郑穆五曹共三十陈共九桓十四宋成十四秦穆三十七楚穆三】
　　春公至自晋
　　夏逆妇姜于齐
　　【逆皆称女以未成妇而女者在父母家之所称也徃逆而称妇入国不书至何哉此春秋诛意之效也禫制未终思念娶事是不志哀而居约矣方逆也而已成为妇未至也而如在国中原其意而诛之也不称夫人姜氏者亦与有贬焉妇人不専行何以与有贬父母与有罪也文公不知敬其伉俪违礼而行使国乱子弑齐人不能鉴微知著冒礼而徃使其女不允于鲁皆失于不正其始之过也夫妇之际人伦之首礼不可不谨也故交贬之以为后鉴】
　　狄侵齐
　　秋楚人灭江
　　晋侯伐秦
　　【晋人三败秦师见报乃常情耳而穆公济河焚舟则贬而称人秦取王官及郊未至结怨如晋师之甚也襄公又报之于常情过矣而得称爵何也圣人以常情待晋襄而以王事责秦穆所以异乎襄公忘亲背恵大败秦师败狄伐许怒鲁侯之不朝也而以无礼施之是専尚威力先事加人莫知省德而后动也今又报秦不足罪矣穆公初败于殽悔过自誓增修德政宜若过而知悔悔而能改又有济河之役则非誓言之意所以备责之也然晋襄见伐而报犹无讥焉秦穆至是见伐而不报善可知矣不讥晋候所以深善秦伯春秋大改过嘉释怨王者之事也故仲尼定书列秦誓于百篇之末以见悔过能改而不责人虽圣贤诰命不越此矣】
　　衞侯使甯俞来聘
　　冬十有一月壬寅夫人风氏薨
　　【风氏僖公之母庄公妾也而称夫人自是嫡妾乱矣语曰邦君之妻邦人称之曰君夫人称诸异邦曰寡小君盖敌体之称也若夫妾媵则非敌矣其生亦以夫人之名称号之其没亦以夫人之礼卒葬之非所以正其分也以妾媵为夫人徒欲尊宠其所爱而不虞卑其身以妾母为夫人徒欲崇贵其所生而不虞贱其父卑其身则失位贱其父则无本越礼至是不亦悖乎夫礼庶子为君为其母无服不敢贰尊者也春秋于成风记其卒葬各以实书不为异辞者谨礼之所由变也】
　　【已襄王三亥十年】五年【晋襄六齐昭十一衞成十三蔡庄二十四郑穆六曹共三十一陈共十桓十五宋成十五秦穆三十八楚穆四】
　　春王正月王使荣叔归含且赗音注【荣叔周大夫也荣采地叔字也含戸暗反】
　　【珠玉曰含车马曰赗归含且赗者厚礼妾母也不称天王者弗克若天也春秋系王于天以定其名号者所履则天位也所治则天职也所勑而惇之者则天之所叙也所自而庸之者则天之所秩也所赏所刑者则天之所命而天之所讨也夫妇人伦之本王法所尤谨者今成风以妾僭嫡王不能正又使大夫归含赗焉而成之为夫人则王法废人伦乱矣是谓弗克若天而悖其道非小失耳故特不称天以谨之也】
　　三月辛亥葬我小君成风
　　【仲子虽聘非恵公之嫡也春秋之初尚以为疑故别为立宫而羽数特异此虽非礼之正然不祔于姑犹有辨焉至是成风书葬乃有二夫人祔庙而乱伦易纪无复辨矣故礼之失自成风始也】
　　王使召伯来会葬音注【召伯天子卿也召采地音邵伯爵也○王不称天于追锡桓公见之至是再见贬也且文武之教着于南雅莫急于君夫人也桓以少篡长成风以庶乱嫡王道熄矣而庄襄不能正又从而褒赏之是以天命施之天讨也是故皆不称天】
　　【王臣下聘桓公冢宰书名示贬而大夫再聘则无讥焉或以为从同同也或以为同则书重也成风薨王使荣叔归含且赗旣不称天矣又使召伯来会葬又与贬焉何也归含且赗施于妾母已稠叠矣又使卿来会葬恩数有加焉是将祔之于庙也而致礼于成风尽矣聘一也含赗而又葬则其事益隆乱人伦废王法甚矣再不称天者圣人于此尤谨其戒而不敢畧也】
　　夏公孙敖如晋
　　秦人入鄀音注【鄀国名音若本在商密秦楚之界上后迁南郡鄀县】
　　秋楚人灭六音注【六小国或作蓼按地谱夀州安丰县有六国故城】
　　冬十月甲申许男业卒音注【僖公卒子昭公锡我立】
