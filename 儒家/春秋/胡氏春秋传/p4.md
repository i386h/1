<!-- { "loadSidebar": true } -->
　　邾【曹姓附庸国自仪父八春秋后为子至鲁庄公十六年书邾子克卒】
　　许【姜姓大岳之后至鲁隐公十一年见许庄公及许叔鲁桓公十五年许叔入于许即鲁僖公四年许男新臣卒葬许穆公也】
　　小邾【曹姓颛顼之后鲁庄公五年书郳黎来来朝盖附庸而未爵命其后数从齐桓公尊王室王命为诸侯至鲁僖公七年始书小邾子】音注【数入声】
　　楚【芈姓子爵自熊绎始受封八世至熊渠立其长子康为句亶王中子红为鄂王少子执疵为越章王此僭王之始也又八世至熊仪是为若敖又二世至熊眴是为蚡冒又一世熊通是为楚武王武王十九年入春秋】
　　秦【嬴姓伯爵颛帝之后也殷有蜚亷周有造父周孝王使非子畜马蕃息分土为附庸邑之秦六世至襄公将兵救周送平王东迁有功封为诸侯襄公卒文公立文公四十四年是为隐公元年又六世至穆公任好十五年鲁僖公十五年始见春秋】
　　呉【姬姓子爵自大伯作呉五世至周章而武王克殷因封之呉又十四世至寿梦而呉始益大称王鲁成公七年始见春秋】
　　越【其先禹之苖裔少康之庶子也封于会稽以奉禹祀后二十余世至于允常鲁昭公五年偕楚伐呉始见于春秋允常与阖庐战而相怨伐定公十四年允常卒子句践立是为越王是年呉伐越越败之于檇李孟子曰王者之迹熄而诗亡诗亡然后春秋作今按邶鄘而下多春秋时诗也而谓诗亡然后春秋作何也自黍离降为国风天下无复有雅而王者之诗亡矣春秋作于隐公适当雅亡之后又按小雅正月刺幽王诗也而曰赫赫宗周褒姒威之逮鲁孝公之末幽王已为犬戎所毙惠公初年周既东矣春秋不作于孝公惠公者东迁之始流风遗俗犹有存者郑武公入为司徒善于其职则犹用贤也晋侯捍王于艰锡之秬鬯则犹有诰命也王曰其归视尔师则诸侯犹来朝也义和之薨諡为文侯则列国犹有请也及平王在位日久不能自强于政治弃其九族葛藟有终逺兄弟之刺不抚其民周人有束薪蒲楚之讥至其晚年失道滋甚乃以天王之尊下赗诸侯之妾于是三纲沦九法斁人望絶矣夫妇人伦之本朝廷风化之原平王子母适冢正后亲遭褒姒之难废黜播迁而宗国颠覆亦可省矣又不是惩而赗人宠妾是防本塞源自灭之也春秋于此盖有不得已焉耳托始乎隐不亦深切着明也哉】音注【复扶又反烕胡悦反朝直遥反凡后朝廷朝聘并同治去声藟力轨反逺去声】
　　【已周平王四未十九年】元年【齐僖公禄父九年晋鄂侯郄二年曲沃庄伯鲜十一年衞桓公完十三年蔡宣公考父二十八年郑庄公寤生二十二年曹桓公终生三十五年陈桓公鲍二十三年武公二十九年宋穆公和七年秦文公四十四年楚武王熊通十九年】
　　【即位之一年必称元年者明人君之用也大哉乾元万物资始天之用也至哉坤元万物资生地之用也成位乎其中则与天地参故体元者人主之职而调元者宰相之事元即仁也仁人心也春秋深明其用当自贵者始故治国先正其心以正朝廷与百官而逺近莫不壹于正矣春秋立文兼述作按舜典纪元日商训称元祀此经书元年所谓祖二帝明三王述而不作者也正次王王次春乃立法创制裁自圣心无所述于人者非史策之旧文矣】音注【治平声】
　　春王正月音注【按隐公之始年周王之正月也书王正月见周之正朔犹行于天下也按左氏曰王周正月周人以建子为嵗首则冬十有一月是也前乎周者以丑为正其书始即位曰惟元祀十有二月则知月不易也后乎周者以亥为正其书始建国曰元年冬十月则知时不易也建子非春亦明矣乃以夏时冠周月何哉圣人语顔回以为邦则曰行夏之时作春秋以经世则曰春王正月此见诸行事之验也或曰非天子不议礼仲尼有圣徳无其位而改正朔可乎曰有是言也不曰春秋天子之事乎以夏时冠月垂法后世以周正纪事示无其位不敢自专也其旨防矣加王于正者公羊言大一统是也国君逾年改元必行告庙之礼国史主记时政必书即位之事而隐公阙焉是仲尼削之也古者诸侯继世袭封则内必有所承爵位土田受之天子则上必有所禀内不承国于先君上不禀命于天子诸大夫扳已以立而遂立焉是与争乱造端而篡弑所由起也春秋首绌隐公以明大法父子君臣之伦正矣】音注【冠语并去声扳普颜反绌与黜同】
　　三月公及邾仪父盟于蔑音注【蔑鲁地邾仪父附庸之君未王命也此私盟之始父音甫】
　　【鲁侯爵而其君称公此臣子之词春秋从周之文而不革者也我所欲曰及邾者鲁之附庸仪父其君之字也何以称字中国之附庸也王朝大夫例称字列国之命大夫例称字诸侯之兄弟例称字中国之附庸例称字其常也圣人按是非定褒贬则有例当称字或黜而书名例当称人或进而书字其变也常者道之正变者道之中春秋大义公天下以讲信修睦为事而刑牲防血要质鬼神则非所贵也故盟有弗获已者而汲汲欲焉恶隐公之私也或言褒其首与公盟而书字失之矣】音注【要平声质与劕同】
　　夏五月郑伯克段于鄢音注【鄢郑地音偃】
　　【用兵大事也必君臣合谋而后动则当称国命公子吕为主帅则当称将出车二百乘则当称师三者咸无称焉而专目郑伯是罪之在伯也犹以为未足又书曰克段于鄢克者力胜之词不称弟路人也于鄢操之为已蹙矣夫君亲无将段将以弟篡兄以臣伐君必诛之罪也而庄公特不胜其母焉尔曷为縦释叔段移于庄公举法若是失轻重哉曰姜氏当武公存之时常欲立段矣及公既没姜以国君嫡母主乎内段以宠弟多才居乎外国人又恱而归之恐其终将轧已为后患也故授之大邑而不为之所纵使失道以至于乱然后以叛逆讨之则国人不敢从姜氏不敢主而大叔属籍当絶不可复居父母之邦此郑伯之志也王政以善养人推其所为使百姓兴于仁而不偷也况以恶养天伦使陷于罪因以翦之乎春秋推见至隐首诛其意以正人心示天下为公不可以私乱也垂训之义大矣】音注【夫音扶不胜胜音升】
　　秋七月天王使宰咺来归惠公仲子之赗音注【此王室下交诸侯之始咺音烜赗方凤反】
　　【上古应时称号故其名三变春秋以天自防创制立名系王于天为万世法其义备矣冢宰称宰咺者名也王朝公卿书官大夫书字上士中士书名下士书人咺位六卿之长而名之何也仲子惠公之妾尔以天王之尊下赗诸侯之妾是加冠于屦人道之大经拂矣天王纪法之宗也六卿纪法之守也议纪法而修诸朝廷之上则与闻其谋颁纪法而行诸邦国之间则专掌其事而承命以赗诸侯之妾是壤法乱纪自王朝始也春秋重嫡妾之分故特贬而书名以见宰之非宰也或曰僖公之母成风亦庄公妾也其卒也王使荣叔归含且赗其葬也至使召伯来会葬下赗诸侯之妾而名其宰荣召何以书字而不名也于前赗仲子则名冢宰于后葬成风王不称天其法严矣】音注【壊音恠分去声含户暗反】
　　九月及宋人盟于宿音注【鲁宋宿三国共为盟参盟之端见矣】
　　【内称及外称人皆微者其地以国宿亦与焉微者盟会不志于春秋此其志者有宿国之君也凡书盟者恶之或曰周官有司盟掌盟载之法诅祝作其词玉府共其器戎右役其事太史藏其约苏公亦曰出此三物以诅尔斯夫盟以结信出于人情先王犹不禁也而谓凡书盟者恶之可乎曰盟以结信非先王所欲而不禁逮徳下衰欲禁之而不克也春秋之时会而防血其载果掌于司盟犹不以为善也又况私相要誓慢鬼神犯刑政以成倾危之习哉今鲁既及仪父宋人盟矣寻自叛之信安在乎故知凡书盟者恶之也】音注【与音预诅侧虑反祝支又反共音恭约于妙反】
　　冬十有二月祭伯来音注【此私交之始祭侧界反】
　　【按左氏曰非王命也祭伯畿内诸侯为王卿士来朝于鲁而直书曰来不与其朝也人臣义无私交大夫非君命不越竟所以然者杜朋党之原为后世事君而有贰心者之明戎也惟此义不行然后有籍外权如缪留之语韩宣惠者交私议论如庄助之结淮南者倚强藩为援以胁制朝廷如唐卢擕之于髙骈崔之于宣武昭纬之于幽峧者矣经于内臣朝聘告赴皆贬而不与正其本也岂有诬上行私自植其党之患哉】音注【竟音境缪音穆】
　　公子益师卒音注【益师鲁大夫】
　　【凡公子公孙登名于史册贵戚之卿也不书官者故侍讲程颐以谓不与其以公子故而自为卿也古者诸侯大夫皆命于天子卿卒必书此春秋贵大臣之意其不日公羊以为逺然公子彄逺矣而书日则非远也谷梁以为恶然公子牙季孙意如恶矣而书日则非恶也左氏以为公不与小敛然公孙敖卒于外而公在内叔孙舍卒于内而公在外不与小敛明矣而尽日左氏之説亦非也其见恩数之有厚薄欤】
　　【庚平王五申十年】二年【齐僖十晋鄂三衞桓十四蔡宣二十九郑庄二十三曹桓三十六陈桓二十四武三十宋穆八秦文四十五楚武二十】
　　春公防戎于潜音注【潜鲁地戎之近于鲁者也此外交之始是故会戎于潜春秋之始会呉黄池春秋之终此春秋之所以终始也】
　　无骇帅师入极音注【极附庸国无骇帅师大夫专兵之端见矣】
　　秋八月庚辰公及戎盟于唐音注【唐鲁地此与盟之始】
　　九月纪履緰来女音注【緰音须】
　　冬十月伯姬归于纪音注【伯姬鲁女】
　　莒人入向音注【向小国音饷】
　　【按谷梁子逆女亲者也使大夫非正也鲁哀公问冕而亲迎不已重乎孔子对曰合二姓之好以为宗庙社稷主君何谓已重乎文定厥祥亲迎于渭造舟为梁不显其光则世子而亲迎也韩侯娶妻蹶父之子韩侯迎止于蹶之里则诸侯而亲迎也有夫妇然后有父子有父子然后有君臣夫妇人伦之本也逆女必亲使大夫非正也入春秋之始名宰咺归赗以讥乱法书履緰逆女以志变常众妾之分定矣大昏之礼严矣】音注【好去声蹶音鳜】
　　纪子伯莒子盟于密音注【伯左作帛密莒邑子帛裂繻字莒鲁有怨纪侯昏于鲁使子帛盟莒结好以和解之此外特相盟之始】
　　【凡阙文有断以大义削之而非阙者有本据旧史因之而不能益者亦有先儒传授承误而不敢增者如隐不书即位桓不书王赗葬成风王不书天呉楚之君卒不书葬之类皆断以大义削之而非阙也甲戌己丑夏五纪子伯莒子盟于密之类或曰本据旧史因之而不能益者也或曰先儒传授承误而不敢増者也阙疑而慎言其余可矣必曲为之説则凿矣】
　　十有二月乙卯夫人子氏薨音注【子氏仲子也隐让桓以为太子故成其母丧称夫人以赴于诸侯】
　　【按谷梁子曰夫人子氏者隐之妻也卒而不书葬夫人之义从君者也邦君之妻国人称之曰小君卒则书薧以明齐也先卒则不书葬以明顺也有夫妇然后有父子有父子然后有君臣夫妇人伦之本也入春秋之始于子氏书薨不书葬明示大伦茍知其义则夫夫妇妇而家道正矣】
　　郑人伐衞音注【征伐天子之权此诸侯专征伐之始】
