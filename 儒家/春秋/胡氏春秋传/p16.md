<!-- { "loadSidebar": true } -->
　　冬十有二月会齐侯宋公陈侯衞侯郑伯许男滑伯滕子同盟于幽音注【幽宋地衣裳之会四　齐桓公初主盟也自是无特相盟者矣会者公也不书公讳也其讳公何也程氏曰齐桓始霸仗义以盟而鲁首叛盟故讳不称公恶失信也其曰同盟何也程氏曰上无明王下无方伯列国交争桓公始霸天下与之故书同盟志同欲也自古皆有死民无信不立故圣人以信易食答子贡之问君子以信易生重桓王之失春秋之讳公与是盟也岂不以信之重于生与食乎先儒或以为不书公者讳与雠盟误矣果以桓为雠而讳与盟者曷不于柯之盟讳之也】
　　邾子克卒音注【即仪父卒子立】
　　【甲僖王五辰年崩】十有七年【齐桓九晋武三十九卒衞惠二十三蔡哀十八郑厉二十四曹庄二十五陈宣十六共四宋桓五秦德公元年楚文十三】
　　春齐人执郑詹
　　【书齐人执詹恶齐之词也郑既侵宋又不朝齐詹为执政盖用事之臣也其见执宜矣而以恶齐何也以责人之心责己则尽道以爱已之心爱人则尽仁此春秋待齐之意也】音注【恶去声后同】
　　夏齐人歼于遂音注【歼音尖】
　　【歼尽也齐灭遂使人戍之遂之余民饮戍者酒而杀之齐人歼焉春秋书此者见齐人灭遂恃强陵弱非伐罪吊民之师遂人书灭乃亡国之善词上下之同力也夫以亡国余民能歼强齐之戌则申胥一身可以存楚楚虽三戸可以亡秦固有是理足为强而不义之戒而弱者亦可省身而自立矣】音注【饮去声见音现省上声】
　　秋郑詹自齐逃来
　　【谷梁子曰逃义曰逃逃者匹夫之事詹之见执若其有罪虽死可也傥曰无罪苟见免焉请从惠于会使诸侯闻之则不辱君命矣不能以理自明也而反效匹夫之行遁逃苟免越在他国不亦贱乎特书曰逃以着其幸免而不知命之罪也齐桓始霸同盟于幽而鲁首叛盟受其逋逃亏信义矣书自齐逃来又以罪鲁也】
　　冬多麋音注【麋音眉】
　　【麋鲁所有也多则为异以其又害稼也故书此亦禹放龙蛇周公逺犀象之意也害稼则及人矣】
　　【乙惠王巳元年】十有八年【齐桓十晋献公佹诸元年卫惠二十四蔡哀十九郑厉二十五曹庄二十六陈宣十七杞共五宋桓六秦徳二楚文十四】○【周僖王十七年崩孙惠王十八年立】
　　春王三月日有食之
　　夏公追戎于济西音注【济西济水之西鲁始追戎】
　　【此未有言侵伐者而书追戎是不觉其来已去而追之也为国无武备啓戎心而不知警危道也春秋之意其必未雨而彻桑土闲暇而明政刑】音注【闻音闲】
　　秋有音注【音或本又作域广韵并音域】
　　【鲁所无也故以有书夫以含沙射人其为物至微矣鲁人察之以闻于朝鲁史异之以书于策何也山隂陆佃曰隂物也麋亦隂物也是时庄公上不能防闲其母下不能正其身阳淑消而隂慝长矣此恶气之应其説是也然则箫韶作而鳯凰来仪春秋成而麟出于野何足怪乎春秋书物象之应欲人主之慎所感也世衰道微邪説作正论消小人长善类退天变动于上地变动于下禽兽将食人而不知惧也亦昧于仲尼之意矣】
　　冬十月
　　【丙惠王午二年】十有九年【齐桓十一晋献二卫惠二十五蔡哀二十郑厉二十六曹庄二十七陈宣十八杞共六宋桓七秦宣公元年楚文十五卒】
　　春王正月
　　夏四月
　　秋公子结媵陈人之妇于鄄遂及齐侯宋公盟音注【媵音孕又音佞】
　　【媵浅事陈人微者公子往焉是以所重临乎礼之轻者也齐侯伯主宋公王者之后盟国之大事也大夫辄与焉是以所轻当乎礼之重者也礼者不失已亦不失人失己与人寇之招也是故结书公子而曰媵陈人之妇讥其重以失已也齐宋书爵而曰遂讥其轻以失人也遂者专事之词聘礼大夫受命不受辞出境有可以安社稷利国家则专之可也谓本有此命得以便宜从事特不受专对之辞尔若违命行私虽有利国家安社稷之功使者当以矫制请罪有司当以擅命论刑何者终不可以一时之利乱万世之法是春秋之防也】
　　夫人姜氏如莒音注【非父母国而往书奸】
　　冬齐人宋人陈人伐我西鄙音注【幽之盟鲁使微者会鄄之盟又使媵臣行所以受敌鄙边邑也】
　　【奉词曰伐其称人将卑师少也结方与二国盟则其来伐我何也齐桓始霸责鲁不恭所谓失己与人以招寇也或以结能为鲁设免难之防为齐宋昼讲好之讣身在境外而权其国家为春秋予之故称公子非矣】音注【难去声予上声】

　　春秋传卷八
<经部,春秋类,胡氏春秋传>
　　钦定四库全书
　　春秋传卷九　　　　　　宋　胡安国　撰庄公下
　　【丁惠王未三年】二十年【齐桓十二晋献三卫惠二十六蔡穆侯肸元年郑厉二十七曹庄二十八陈宣十九共七宋桓八秦宣二楚堵敖熊囏元年】
　　春王二月夫人姜氏如莒
　　【十有五年夫人姜氏如齐至是再如莒而春秋书者礼义天下之大防也其禁乱之所由生犹坊止水之所自来也卫女嫁于诸侯父母终思归宁而不得故泉水赋许穆夫人闵卫之亡思归唁其兄而阻于义故载驰作圣人録于国风以训后世使知男女之别自逺于禽兽也今夫人如齐以宁其父母而父母已终以宁其兄弟又义不得宗国犹尔而况如莒乎妇人从夫者也夫死从子而庄公失子之道不能防闲其母禁乱之所由生故初会于禚次享于祝丘又次如齐师又次会于防于谷又次如齐又再如莒此以旧坊为无所用而废之者也是以至此极观春秋所书之法则知防闲之道矣】
　　夏齐大灾
　　秋七月
　　冬齐人伐戎
　　【戊惠王申四年】二十有一年【齐桓十三晋献四卫惠二十七蔡穆二郑厉二十八卒曹庄二十九陈宣二十共八宋桓九秦宣三楚堵敖二】
　　春王正月
　　夏五月辛酉郑伯突卒音注【郑厉公卒子文公防立】
　　【杜预称庄公四年郑伯遇于垂者乃子仪也而以为厉公者按春秋突归于郑之后其出奔蔡入于栎皆以名书犹系于爵虽簒而实君虽君而实簒不没其实也忽虽世子其出奔犹不得称子其复归犹不得称伯以其实不能君也而况子仪虽乗闲得立其为君微矣岂敢轻去国都与诸侯会于外乎故知遇于垂者乃厉公也其始终书爵不没其实也亦可以为居正而不能保者之戒矣】
　　秋七月戊戌夫人姜氏薨
　　冬十有二月葬郑厉公
　　【己惠王酉五年】二十有二年【齐桓十四晋献五卫惠二十八蔡穆三郑文公捷元年曹庄三十陈宣二十一惠公元年宋桓十秦宣四楚堵敖三】
　　春王正月肆大眚音注【眚音省】
　　【肆眚者荡涤瑕垢之称也舜典曰眚灾肆赦易于解卦曰君子以赦过宥罪吕刑曰五刑之疑有赦五罚之疑有赦周官司刺掌赦宥之法壹宥曰不识再宥曰过失三宥曰遗忘壹赦曰幼弱再赦曰老耄三赦曰惷愚未闻肆大眚也大眚皆肆则废天讨亏国典纵有罪虐无辜恶人幸以免矣后世有姑息为政数行恩宥惠奸轨贼良民而其弊益滋盖流于此故诸葛孔明曰治世以大德不以小惠其为政于蜀军旅数兴而赦不妄下蜀人乆而歌思犹周人之思召公也斯得春秋之防矣肆眚而曰大眚讥失刑也】音注【惷勅冢反数音朔】
　　癸丑葬我小君文姜
　　【文姜之行甚矣而用小君之礼其无讥乎以书夫人孙于齐不称姜氏及书哀姜薨于夷齐人以归攷之则讥小君典礼当谨之于始而后可正也文姜已归为国君母臣子致送终之礼虽欲贬之不可得矣】音注【行音幸孙音逊】
　　陈人杀其公子御寇音注【御宼宣公太子也　陈人恶其杀太子之名故不称君父以国讨公子告】
　　【公子之重视大夫杀而或称君或称国或称人何也称君者独出于其君之意而大夫国人有不与焉如晋侯杀其世子申生之类是也称国者国君大夫与闻其事而不请于天子如郑杀其大夫申侯之类是也称人者有二义其一国乱无政众人擅杀而不出于其君则称人如陈人杀其公子御寇之类是也其一弑君之贼人人所得讨背叛之臣国人之所同恶则称人如卫人杀州吁郑人杀良霄之类是也攷于传之所载以观经之所断则罪之轻重见矣】音注【与去声恶去声传去声断去声】
　　夏五月音注【无事以首时书者五十九惟此书五月昭十年书十二月】
　　秋七月丙申及齐髙傒盟于防音注【髙傒贵卿与鲁之微者盟盖齐桓谦接诸侯以崇伯业】
　　冬公如齐纳币音注【公不使卿而亲纳币非礼也母丧未再朞而图昏二传不见所讥左氏又无传失礼明矣】
　　【微者名姓不登于史册髙傒齐之贵大夫也曷为就吾之微者盟盖公也其不言公讳与髙傒盟也来议结昏娶仇人女大恶也娶者其为吉下主乎已上主乎宗庙以为有人之心者宜于此焉变矣公亲如齐纳币则不待贬也】
　　【庚惠王戌六年】二十有三年【齐桓十五晋献六卫惠二十九蔡穆四郑文二曹庄三十一卒陈宣二十二惠二宋桓十一　二十二年楚熊恽弑其兄秦宣五楚成王頵元年　　堵敖代立今年是为楚成王元年】
　　春公至自齐
　　祭叔来聘音注【祭侧界反】
　　【谷梁子曰其不言使天子之内臣也不正其私交故不与使也祭伯来朝而不言朝祭叔来聘而不言使尹氏王子虎刘巻来讣而不书其爵秩皆所以正人臣之义也人君而明此不容下比之臣人臣而明此不为交私之计党锢之祸息矣】
　　夏公如齐观社
　　【庄公将如齐观社曹刿谏曰齐弃太公之法而观民于社君为是举而往观之非故业也天子祀上帝诸侯会之受命焉诸侯祀先公卿大夫佐之受事焉不闻诸侯之相会祀也君举必书书而不法后嗣何观】
　　公至自齐
　　荆人来聘
　　【荆自庄公十年始见于经十四年入蔡十六年伐郑皆以州举者恶其肆暴不恭故外之也至是来聘遂称人者嘉其慕义自通故进之也朝聘者中国诸侯之事虽蛮荆而能修中国诸侯之事则不念其肆暴不恭而遂进焉见圣人之心乐与人为善矣后世之君能以圣人之心为心则与天地相似凡要荒以外叛则惩其不恪而威之以刑来则嘉其慕义而接之以礼迩人安逺者服矣春秋谨内外之辨而荆吴徐越诸夏之不尊王者故书法如此】
　　公及齐侯遇于谷
　　萧叔朝公音注【此僣朝于方岳之礼】
　　【谷齐地萧叔附庸之君也为礼必当其物与其所而后可以言礼大夫宗妇觌而用币则非其物也萧叔朝公在齐之谷则非其所也嘉礼不野合而朝公于外是委之于野矣故礼非其所君子有不受必反之于正而后止此亦春秋拨乱之意也】
　　秋丹桓宫楹音注【楹音盈】
