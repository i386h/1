<!-- { "loadSidebar": true } -->
　　不从乃免牲音注【诸侯之有郊禘东周之僭礼也鲁之郊禘惠公请之犹未率以为常僖公始作颂以夸其盛于是四卜不从犹三望故特书以示讥】
　　【古者大事决于卜故洪范稽疑独以龟为主卜而不从则不郊矣故免牲】
　　犹三望
　　【望祭也有虞氏受终而望因于类廵守而望因于祡皆天子之事也今鲁不郊而望故特书曰犹犹者可以己之词其言三望何也天子有方望无所不通诸侯非名山大川在其封内者则不祭鲁得用重礼视王室则杀故望止于三比诸侯则隆故河海虽不在其封而亦祭然非诸侯之所得为也】
　　秋七月
　　冬伯姬来求妇
　　【荡伯姬来逆妇而书者以公自为之主失其班列书也杞伯姬敌矣其来求妇曷为亦书见妇人之不可预国事也王后之诏命不施于天下夫人之教令不施于境中昏姻大事也独无君乎而夫人主之也故特书于策以为妇人乱政之戒母为子求妇犹曰不可况于他乎此义行无吕武之祸矣】
　　狄围衞十有二月衞迁于帝丘
　　【帝丘东郡濮阳颛顼之虚亦衞地也狄尝迫逐黎侯黎侯寓于衞而衞不能修方伯连率之职戎尝伐凡伯于楚丘而衞不能救王臣之患其后遂为狄人所灭东徙渡河矣齐桓公救其乱封之而衞国忘亡今又为狄所围其迁于帝丘避狄难也而中国衰微外患凭夷衞侯不能自强于政治晋文无防与国安诸夏之功莫不见矣】音注【颛音专衞国忘亡见僖公二年】
　　【癸襄王二巳十四年】三十有二年【晋文八卒齐昭五衞成七蔡庄十八郑文四十五卒曹共二十五陈共四桓九宋成九秦穆三十二楚成四十四】
　　春王正月
　　夏四月己丑郑伯捷卒音注【文公卒穆公兰立】
　　衞人侵狄
　　秋衞人及狄盟音注【不地者就狄庐帐盟】
　　【按左氏狄有乱衞人侵狄狄请平焉衞人及狄盟其不地者盟于狄也再书衞人而称及者所以罪卫也盟会中国诸侯之礼衰世之事已非春秋之所贵况与轻信忘患卽其庐帐刑牲防血以要之哉】
　　冬十有二月己卯晋侯重耳卒音注【晋文公卒子襄公驩立○晋襄公继伯】
　　【按左氏载秦伯纳晋文公及杀怀公于高梁其事甚详而春秋不书者以为不告也徐邈曰诸侯有朝聘之礼赴告之命所以敦交好通忧虞若邻国相望而情志否隔存亡祸福不以相闗则他国之史无由得书鲁政虽陵典刑犹在史策所录不失常法其丈足证仲尼修之事仍本史有可损而不能益也】
　　【甲襄王二午十五年】三十有三年【晋襄公驩元年齐昭六衞成八蔡庄十九郑穆公兰元年曹共二十六陈共五桓十宋成十秦穆三十三楚成四十五】
　　春王二月秦人入滑音注【滑姬姓国灭而书入弗能有其地】
　　齐侯使国归父来聘
　　夏四月辛巳晋人及姜戎败秦于殽音注【姜戎姜姓之戎戎子驹支之先也殽地在农渑池县西○秦晋七十二年之争始于殽而终于十三国之伐】
　　【按书序秦穆公伐郑晋襄公帅师败诸殽而经书晋人败秦于殽是皆仲尼亲笔其词何以异乎书序専取穆公悔过自誓之言止于劝善其词恕春秋备书秦晋无道用兵之失兼于惩恶其法严此所以异也晋襄亲将绌不称君者俯逼葬期忘亲背恵墨衰绖而卽戎其恶甚矣视秦犹狄其罪云何客人之馆而谋其主因人之信已而逞其诈利人之危而袭其国越人之境而不哀其丧叛盟失信以贪勤民而弃其师乱道也夫子先轸之谋偷见一时之利徼幸其成自以为功者也二君皆过听焉而贪其利是使为人臣者怀利以事其君为人子者怀利以事其父君臣父子去仁义怀利以相与利之所在则从之矣何有于君父】
　　癸巳葬晋文公
　　狄侵齐
　　公伐邾取訾娄音注【訾娄邾地公羊作丛谷梁作訾楼訾子斯反】
　　秋公子遂帅师伐邾
　　【按左氏公伐邾取訾娄报升陉之役邾人不设备襄仲复伐之此皆不胜忿欲报怨贪得恃强陵弱不义之兵也直书其事而罪自见矣或曰取须句訾娄有为为之也伐邾至于再三念母勤矣夫念母者必当止乎礼义平王不抚其民而远屯戍于母家诗人刺之夫子录焉僖公以成风之有功于己也越礼以尊其身违义以报其怨残民动众取人之邑曾是以为可乎】音注【违屯戍于母家见诗扬之水小序越礼以尊其身八年禘于太庙用致为夫人】
　　晋人败狄于箕音注【箕地名太原阳邑县南有箕城】
　　冬十月公如齐十有二月公至自齐
　　乙巳公薨于小寝
　　【左氏曰卽安也周制王宫六寝路寝一小寝五君日出而眡朝退适路寝听政使人眡大夫退然后适小寝释服是路寝治事之所也而小寝燕息之地也公羊以西宫为小寝曾子以诸侯有三宫则列国之制盖降于王其以路寝为正则一尔君终不于路寝则非正矣曽子曰吾得正而毙又何求哉古人贵于得正乃如此凡此直书而义自见矣】
　　陨霜不杀草李梅实
　　【哀公问于仲尼曰春秋记陨霜不杀草何为记之也曰此言可杀也夫宜杀而不杀则李梅冬实天失其道草木犹干犯之而况君乎是故以天道言四时失其序则其施必悖无以统万象矣以君道言五刑失其用则其权必丧无以服万民矣哀公欲去三桓张公室问社于宰我宰我对以使民战栗盖劝之断也仲尼则曰成事不説旣往不咎其自与哀公言乃以为可杀何也在圣人则能处变而不失其常在贤者必有小贞吉大贞凶之戒矣其论陨霜不杀草李梅冬实盖除恶于微虑患于早之意也】
　　晋人陈人郑人伐许

　　春秋传卷十三
　　钦定四库全书
　　春秋传卷十四　　　　　宋　胡安国　撰文公上【公名兴僖公子母声姜諡法慈惠爱民曰文忠信接礼曰文】
　　周【襄王二十六年鲁文公八年襄王崩子顷王立文十四年顷王崩子匡王立】
　　郑【穆公二年】
　　齐【昭公七年鲁文公十四年昭公卒子舍立九月舍弑商人立文十八年懿公弑惠公元立】
　　宋【成公十一年鲁文公七年成公卒昭公杵臼立文十六年昭公弑弟文公鲍立】
　　晋【襄公继霸二年鲁文公六年襄公卒子灵公夷臯立是年赵盾为政】
　　衞【成公九年】
　　蔡【庄公十九年鲁文公十五年庄公卒子文公申立】
　　曹【共公二十七年鲁文公九年共公卒子文公寿立】
　　滕【详见隐公元年鲁文公十二年滕昭公来朝】
　　陈【共公六年鲁文公十三年共公卒子灵公平国立】
　　杞【详见隐公元年】
　　薛【详见隐公元年及僖公元年】
　　莒【鲁文公十八年莒太子仆弑纪公庶其子季佗立】
　　邾【文公四十二年鲁文公十三年邾文公卒子定公貜且立】
　　许【僖公二十九年鲁文公五年僖公卒昭公锡我立】
　　小邾【详见僖公元年】
　　楚【成王四十六年鲁文公元年冬商臣弑成王而自立为穆王文十三年穆王卒子庄王立始争霸】秦【穆公三十四年○秦用孟明以为政鲁文公二年秦伯伐晋济河焚舟遂霸西戎史记穆公三十七年益国十二开地千里天子使召公过贺穆公以金鼓文六年穆公卒子康公防立文十八年康公卒子共公稻立】
　　吴【详见隐公元年】
　　越【详见隐公元年】
　　【乙襄王二未十六年】元年【晋襄二年齐昭七年衞成九年蔡庄二十年郑穆二年曹共二十七年陈共六年桓十一年宋成十一年秦穆三十四年楚成四十六年弑】
　　春王正月公卽位
　　【卽位者告庙临羣臣也国君嗣世定于初丧必逾年然后改元书卽位者缘始终之义一年不二君缘民臣之心不可旷年无君按书载舜禹受终传位之事在舜则曰月正元日格于文祖在禹则曰正月朔旦受命于神宗率百官若帝之初夫于文祖神宗则告庙也率百官若帝之初则临羣臣也自古通丧三年其以凶服则不可入宗庙其以吉服则斩焉在衰绖之中不可旣成而又易之也如之何而可子张问于孔子高宗谅隂三年不言何谓也子曰何必高宗古之人皆然君薨百官总已以听于冢宰三年则告庙临羣臣固有摄行之礼矣按商书称太甲元年伊尹祠于先王则摄而告庙之证也百官总已以听冢宰则摄而临羣臣之证也其曰祗见厥祖者言伊尹以奉嗣王之事祗见太甲之祖也至三祀十有二月伊尹以冕服奉嗣王则免丧从吉之证也然顾命康诰记成王之崩其君臣皆冕服何也当是时成王方崩就殡犹未成服故用麻冕黼裳入受顾命已受命诰诸侯而后释冕反丧服者于是成服而宅忧也或以为康王释服离次而即吉则误矣】
　　二月癸亥日有食之音注【不书朔官失之】
　　天王使叔服来会葬音注【叔氏服字诸侯丧天子使大夫会葬礼也】
　　【凡崩薨卒葬人道始终之大变也不以得礼为常事而不书其或失礼而害于王法之甚者圣人则有削而不存以示义者矣】
　　夏四月丁巳葬我君僖公
　　天王使毛伯来锡公命音注【毛国伯爵诸侯为王卿士者○自隐至文六君惟桓文书卽位而后书锡命以其自卽位也】
　　【诸侯终丧入见则有锡歳时来朝则有锡能敌王所忾则有锡黻冕圭璧因其终丧入见而锡之者也礼所谓丧毕以士服见天子已见赐之黻冕圭璧然后归是己车马衮黼因其歳时来朝而锡之者也诗所谓君子来朝何锡予之虽无予之路车乘焉又何予之衮及黼是己彤弓旅矢因其敌忾献功而锡之者也诗所谓彤弓弨兮受言藏之我有嘉賔中心贶之钟鼔旣设一朝享之是已今文公继世丧制未毕非初见继朝而献功也何为来锡命乎故谷梁子曰礼有受命无来锡命来锡命非正也】音注【旅音卢予音与】
　　晋侯伐衞
　　叔孙得臣如京师音注【叔孙得臣叔牙之子】
　　衞人伐晋
　　秋公孙敖会晋侯于戚音注【戚衞邑○此大夫専会诸侯之始】
　　冬十月丁未楚世子商臣弑其君頵音注【商臣弑成王而代立是为穆王頵丘伦反】
