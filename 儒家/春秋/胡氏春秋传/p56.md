<!-- { "loadSidebar": true } -->
　　【春秋恶首乱善解纷自诛乱臣讨贼子之外凡书救者未有不善之也救在王室则罪诸侯子突救卫是也救在逺国则罪四邻晋阳处父救江是也救在外国则罪中国楚公子贞救郑狄救齐吴救陈是也吴虽蛮夷之国来会于戚则进而书人矣使季札聘则又进而书子矣救而果善曷为独以号举而不进之也其以号举而不进之者深着楚罪而伤中国之衰也陈者有虞之后尝为楚灭而仅存耳今又无故兴师肆行侵伐而列国诸侯纵其暴横不能修方伯连帅之职而呉能救之故独以号举深着楚罪而伤中天下而立者之不防以仁义治天下而天下无以飬天下无以正也甚夫子书吴救陈之意乎】音注【恶乌故反横去声帅所类反】
　　【丁敬王三巳十六年】十有一年【晋定二十八齐简公壬元年卫出九蔡成七郑声十七陈闵十八杞闵三宋景三十三秦悼八楚恵五吴夫差十二】
　　春齐国书帅师伐我
　　【诸侯来伐无有不书四鄙者今齐师及清涉泗非有城下之盟可讳之辱亦书伐我何也傅説复于髙宗曰惟甲胄起戎惟干戈省厥躬夫省厥躬者自反之谓也自反而缩则为壮自反而不缩则为老师之老壮在曲直曲直自我而不系乎人者也邾子齐之甥鲁尝入邾以其君来齐人为是取讙及阐请师于吴曲在我也及归邾益而齐人归讙及阐又辞吴师直在齐矣鲁人何名防吴伐之也故春秋之记斯师特曰伐我者欲省致师之由而躬自厚也垂训之义大矣】音注【説音悦为于伪反】
　　夏陈辕颇出奔郑
　　五月公会吴伐齐
　　甲戌齐国书帅师及吴战于艾陵齐师败绩获齐国书音注【艾陵齐地齐鲁交兵止此】
　　秋七月辛酉滕子虞母卒
　　冬十有一月葬滕隐公
　　卫世叔齐出奔宋
　　【戊敬王三午十七年】十有二年【晋定二十九齐简二卫出十蔡成八郑声十八陈闵十九杞闵四宋景三十四秦悼九楚恵六吴夫差十三】
　　春用田赋音注【以兵赋一乘为未足又以田赋之也田赋之也者家一人也家一人管子内政之法也诸侯之益兵自齐始晋次之州兵是也春秋之季鲁亦行之矣是故作丘甲用田赋不书初哀公问于有若曰年饥用不足如之何有若对曰盍彻乎曰二吾犹不足如之何其彻也曰百姓足君孰与不足百姓不足君孰与足古者公田什一助而不税鲁自宣公初税畆后世遂以为常而不复矣至是二犹不足故又以田赋也夫先王制土籍田以力而砥其逺迩赋里以入而量其有无今用田赋军旅之征非矣田以出粟为主而足食赋以出军为主而足兵周制宅不毛者有里布无职事者征夫家漆林之税二十而五则弛力薄征当以农民为急而増赋竭作不使末业者独幸而免也今二犹不足而用田赋是重困农民而削其本何以为国书曰用田赋用者不宜用也近世议弛商贾之征达于时政者欲先省国用首寛农民后及商贾知春秋讥田赋之意矣】音注【贾音古省所景反】
　　夏五月甲辰孟子卒
　　【孟子吴女昭公之夫人其曰孟子云者讳取同姓也礼取妻不取同姓买妾不知其姓则卜之厚男女之别也同姓从宗合族属异姓主名治际会名著而男女有别矣四世而缌服之穷也五世而袒免杀同姓也六世亲属竭矣其庶姓别于上戚单于下昏姻可以通乎缀之以姓而弗别合之以食而弗殊虽百世而昏姻不通周道然也昭公不谨于礼欲结好强吴以去三家之权忍取同姓以混男女之别不命于天子以弱其配不见于庙不书于防以废其常典礼之大本丧矣其失国也宜故陈司败问昭公知礼乎子曰知礼子退揖巫马期而进之曰吾闻君子不党君子亦党乎君取于吴为同姓谓之吴孟子君而知礼孰不知礼巫马期以告子曰丘也幸苟有过人必知之书孟子卒虽曰为君隐而实亦不可掩矣】音注【买妾不知其姓则卜之见曲礼取音娶后同别笔列反下同免音问杀色界反食音嗣好呼报反去上声见音现丧息浪反为于伪反】
　　公防吴于槖臯音注【槖臯吴地在淮南逡遒县东南槖章夜反】
　　秋公会卫侯宋皇瑗于郧音注【郧呉地即发阳也今广陵洝阳县东南有发繇亭音云卒辞吴盟】
　　宋向巢帅师伐郑
　　冬十有二月螽
　　【己敬王三未十八年】十有三年【晋定三十齐简三卫出十一察成九郑声十九陈闵二十杞闵五宋景三十五秦悼十楚恵七吴夫差十四】
　　春郑罕达帅师取宋师于嵒音注【嵒地阙音岩】
　　夏许男成卒音注【元公卒】
　　公会晋侯【定】及吴子【夫差】于黄池音注【书会晋侯及呉子两伯之辞也】楚公子申帅师伐陈
　　秋公至自会
　　晋魏曼多帅师侵卫
　　葬许元公
　　九月螽
　　冬十有一月有星孛于东方音注【孛音佩又音勃】
　　盗杀陈夏区夫音注【夏上声区音讴】
　　十有二月螽
　　【庚敬王三申十九年】十有四年【晋定三十一齐简四卫出十二蔡成十郑声二十陈闵二十一杞闵六宋景三十六秦悼十一楚恵八吴夫差十五】
　　春西狩获麟
　　【河出图洛出书而八卦书箫韶作春秋成而鳯麟至事应虽殊其理一也易曰大人者先天而天弗违后天而奉天时舜孔子先天者也先天而天弗违志壹之动气也伏羲氏后天者也后天而奉天时气壹之动志也有见乎此者则曰文成而麟至无见乎此者以为妖妄而近诬周南闗雎之化王者之风而麟之趾闗雎之应也召南鹊巢之徳先公之教而驺虞鹊巢之应也世衰道防暴行交作臣弑其君者有之子弑其父者有之夫子为是作春秋明王道正人伦气志天人交相感胜之际深矣制作文成而麟至宜矣商王恭黙思道帝赉良弼得于傅岩周公欲以身代其兄植璧秉珪而武王疾愈启金縢之防天乃反风出罪已之言荧惑退舍至于勇夫志士精诚所格上致日星之应召物产之祥盖有之矣况圣人之心感物而动见于行事以遗天下与来世哉箫韶九奏鳯仪于庭鲁史成经麟出于野亦常理尔诗以正情书以制事礼以成行乐以养和易以明变垂教亦备矣则曷为作春秋子曰我欲载之空言不如见之于行事之深切着明也知我者其惟春秋乎何以约乎鲁史子曰我欲观夏道是故之杞而不足徴也我欲观殷道是故之宋而不足徴也我观周道幽厉伤之舎鲁何适矣何以始乎隠公三纲沦九法斁天下无复有王也何以絶笔于获麟其以天道终乎圣人之于天道命也有性焉君子不谓命也是故春秋天子之事圣人之用拨乱反正之书考诸三王而不缪建诸天地而不悖质诸鬼神而无疑百世以俟圣人而不惑其于格物修身齐家治国施诸天下无所求而不得亦无所处而不当何莫学夫春秋故君子诚有乐乎此也由仲尼至于孟子百有余嵗若顔曾则见而知之若孟子则闻而知之由孟子而来至于今千有余嵗矣其书未亡其出于人心者犹在盖有不得已焉耳则亦有不得已焉耳矣】音注【应于证反下同先悉荐反下同后胡豆反下同行下孟反为于伪反见音现下同遗唯季反徴知陵反斁音妒复扶又反乐音洛】



　　春秋传卷三十
