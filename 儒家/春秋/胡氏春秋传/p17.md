<!-- { "loadSidebar": true } -->
　　冬十有一月曹伯射姑卒音注【曹庄公卒子僖公夷立射音石又音亦】十有二月甲寅公会齐侯盟于扈音注【扈郑地音戸下同程子曰遇于谷盟于扈皆为要结姻好也传称男子二十而冠冠而列丈夫三十而不娶则非礼矣然天子诸侯十五而冠者以娶必先冠而国不可乆无储贰欲人君早有继体故因以为节也鳏者老而无妻之称舜方三十未娶而师锡帝尧已曰有鳏在下矣妻帝之二女则不告于父母以为告则不得娶而废人之大伦尧亦不告而妻焉其欲及时而无过如此也今庄公生于桓公之六年至是三十有六载矣以世嫡之正诸侯之贵尚无内主同任社稷之事何也盖为文姜所制使必娶于母家而齐女待年未及故庄公越礼不顾如此其急齐人有疑如此其缓而遇于谷盟于扈要结之也娶夫人奉祭祀为宗庙之主而母言是听不以大义裁之至于失时不孝甚矣春秋详书于策为后戒也】音注【冠音贯妻去声】
　　【辛惠王亥七年】二十有四年【齐桓十六晋献七卫惠三十蔡穆五郑文三曹僖公赤元年陈宣二十三惠三宋桓十二秦宣六楚成二】
　　春王三月刻桓宫桷
　　【公将逆姜氏丹桓宫之楹刻其桷为盛饰以夸示之此非特有童心而已御孙諌曰俭德之共也侈恶之大也先君有共德而君纳诸大恶无乃不可乎自常情观之丹楹刻桷宜若小失而春秋详书于防御孙以为大恶何也桓公见杀于齐则不能复而盛饰其宫夸示仇人之女乃有乱心废人伦悖天道而不知正者也御孙知为大恶而不敢尽言春秋谨礼于微正后世人主之心术者也故详书于防斥言桓宫以恶庄为后鉴也】
　　葬曹庄公
　　夏公如齐逆女
　　秋公至自齐
　　【谷梁子曰亲迎常事也不志此其志何也不正其亲迎于齐也或曰常事不志岁事之常也亲迎可以常乎则其説误矣所谓常者其事非一有月事之常则视朔是也有时事之常则搜狩是也有岁事之常则郊祀雩祭之类是也有合礼之常则婚姻纳币逆女至归之类是也凡此类合礼之常则不志矣其志则于礼不合将以为戒者也若夫崩薨卒葬即位之类不以礼之合否而皆书此人道始终之大变也其于亲迎异矣】
　　八月丁丑夫人姜氏入
　　【何以不致不可见乎宗庙也姜氏齐襄公之女入者不顺之辞以宗庙为弗受也昏义以正始为先而公不与夫人皆至姜氏不从公而入已失夫妇之正弑闵孙邾之乱兆矣庄公不胜其母越礼逾时俟仇人之女荐舍于宗庙以成好合卒使宗嗣不立弑逆相仍几至亡国故春秋详书其事以着庄公不孝之罪为后戒也】音注【见音现几平声】
　　戊寅大夫宗妇觌用币
　　【礼夫人至大夫郊迎明日执贽以见宗妇大夫之妻也公事曰见私事曰觌见夫人礼也曷为以私言之夫人不可见乎宗庙则不可以临羣臣故以私言之也觌用币何以书男贽大者玉帛小者禽鸟以章物也女贽不过榛栗枣脩以告防也今男女同贽是无别也公子牙庆父之乱兆矣春秋详书正始之道也】
　　大水
　　冬戎侵曹曹羁出奔陈赤归于曹音注【赤曹僖公也】
　　【杜预谓羁盖曹世子也曹伯已葬犹不称爵者以微弱不能君故为戎所逐尔赤者曹之庶公子归易词也宋人执郑祭仲而忽出突归权在宋也戎侵曹而羁出赤归制在戎也使郑忽曹羁明而能断虽有宋戎之众突赤之孽何縁而起以国储君副不能自定其位于谁责而可故虽以国氏皆不书爵为居正者之戒】
　　郭公
　　【此郭公也义不可晓而先儒或以为郭亡者于传有之齐桓公之郭问父老曰郭何故亡曰以其善善而恶恶也公曰若子之言乃贤君也何至于亡父老曰郭君善善不能用恶恶不能去所以亡也攷其时与事谓之郭亡理或然也夫善善而不能用则无贵于知其善恶恶而不能去则无贵于知其恶未之或知者犹有所觊也夫既或知之矣不能行其所知君子所以髙举逺引小人所以肆行而无忌惮也然则非有能亡郭者郭自亡尔】音注【先儒或以为郭亡者事见管子恶去声下如字觊音冀】
　　【壬惠王子八年】二十有五年【齐桓十七晋献八衞惠三十一卒蔡穆六郑文四曹僖二陈宣二十四杞惠四宋桓十三秦宣七楚成三】
　　春陈侯使女叔来聘音注【诸侯始交聘也前乎此非王室若姻邻无聘者矣于是交聘齐桓公为之也女音汝】
　　夏五月癸丑衞侯朔卒音注【惠公卒子懿公立】
　　六月辛未朔日有食之鼓用牲于社
　　【按礼诸侯旅见天子入门不得终礼者四而日食与焉古者固以是为大变人君所当恐惧修省以答天意而不敢忽也故夏书曰乃季秋月朔辰弗集于房瞽奏鼓啬夫驰庶人走周官鼓人救日月则诏王鼓大仆凡军旅田役賛王鼓救日月亦如之诸侯用币于社伐鼓于朝退而自责皆恐惧修省以答天意而不敢忽也然则鼓用牲于社何以书讥不鼓于朝而鼓于社又用牲则非礼矣】
　　伯姬归于
　　【其不言逆何也逆者非卿其名姓不登于史策则书归以志礼之失也大夫来逆名姓已登于史防足以志其失矣犹书归者以别于大夫之自逆者也犹书归者纪伯姬是也自逆者莒庆齐髙固是也】
　　秋大水鼓用牲于社于门音注【门国门也】
　　冬公子友如陈音注【报女叔之聘此内大夫出聘之始】
　　【癸惠王丑九年】二十有六年【齐桓十八晋献九衞懿公赤元年蔡穆七郑文五曹僖三陈宣二十五杞惠五宋桓十四秦宣八楚成四】
　　春公伐戎
　　夏公至自伐戎
　　曹杀其大夫
　　【称国以杀者国君大夫与谋其事不请于天子而擅杀之也义系于杀则止书其官曹杀其大夫宋人杀其大夫是也义系于人则兼书其名氏楚杀其大夫得臣陈杀其大夫泄冶之类是也然杀大夫而曰大夫与谋其事何也与谋其事者用事之大夫也见杀者不得于君之大夫也所谓义系于杀者罪在于专杀而见杀者之是非有不足纪也故止书其官而不録其名氏也古者诸侯之卿大夫士命于天子而诸侯不敢专命也其有罪则请于天子而诸侯不敢专杀也及春秋时国无大小卿大夫士皆专命之而不以告于王朝有罪无罪皆专杀之而不以归于司宼无王甚矣五伯三王之罪人而葵丘之会犹曰无专杀大夫故春秋明书于防备天子之禁也凡诸侯之大夫方其交政中华会盟征伐虽齐晋上卿止録其名氏至于见杀虽曹莒小国亦书其官或抑或或夺或予圣人之大用也明此然后可以司赏罚之权矣】音注【与去声泄息列反】
　　秋公会宋人齐人伐徐音注【宋序齐上主兵】
　　【按书伯禽尝征徐戎则戎在徐州之域为鲁患旧矣是年春公伐戎秋又伐徐者必戎与徐合兵表里为鲁国之患也故虽齐宋将卑师少而公独亲行其不致者役不淹时而齐人同防则无危殆之忧矣】
　　冬十有二月癸亥朔日有食之
　　【甲惠王寅十年】二十有七年【齐桓十九晋献十衞懿二蔡穆八郑文六曹僖四陈宣二十六杞惠六宋桓十五秦宣九楚成五】
　　春公会杞伯姬于洮音注【伯姬庄公女洮鲁地音陶】
　　【左氏曰会于洮非事也天子非展义不巡守诸侯非民事不举卿非君命不越境伯姬荘公之女非事而特会于洮爱其女之过而不能节之以礼此春秋之所禁也惟不节之以礼然后有使自择配如僖公之于季姬而典训亡矣】
　　夏六月公会齐侯宋公陈侯郑伯同盟于幽音注【衣裳之会五　齐初主盟于是书公矣】
　　【同盟之例有恶其反覆而书同盟有诸侯同欲而书同盟此盟郑伯之所欲而书同盟者也凡盟皆小国受命于大国不得已而从焉者也其有小国愿与之盟非出于勉强者则书同盟所以志同欲也前此郑伯尝贰于齐矣至是齐桓强盛有伯中国威四方之势诸侯皆归之郑伯于是焉有畏服之心其得与于盟所欲也故特书同谷梁子所谓于是而后授之诸侯是也其授之诸侯齐侯得众也视他盟为愈矣】
　　秋公子友如陈葬原仲音注【原仲陈大夫】
　　【公子友如陈葬原仲私行也人臣之礼无私交大夫非君命不越境何以通季子之私行而无贬乎曰春秋端本之书也京师诸夏之表也祭伯以寰内诸侯而来朝祭叔以王朝大夫而来聘尹氏以天子三公来告其丧诬上行私表不正矣是故季子违王制委国事越境而会葬齐髙固莒庆以大夫即鲁而图婚其后陈庄子死赴丧于鲁鲁人欲勿哭缪公召县子而问焉曰古者大夫束脩之问不出境虽欲哭焉得而哭诸今之大夫交政于中国虽欲勿哭焉得而勿哭末流可知矣春秋深贬王臣以明始乱备书诸国大夫而无讥焉则以着其效也凡此皆正其本之意】音注【寰音县县音】
　　冬杞伯姬来
　　【左氏曰归宁也礼父母在岁一归寕若归而合礼则常事不书其曰杞伯姬来者不当来也女子有行远父母兄弟春会于洮矣冬又归鲁故知其不当来也来而必书春秋于男女往来之际严矣】
　　莒庆来逆叔姬
　　【莒庆莒大夫也叔姬庄公女也何以称字大夫自逆则称字为其君逆则称女尊卑之别也何以书诸侯嫁女于大夫而公自主之非礼也】
　　伯来朝音注【称伯者盖为时王所黜】
　　公会齐侯于城濮音注【将讨衞也濮衞地音卜】
　　【乙惠王十卯一年】二十有八年【齐桓二十晋献十一衞懿三蔡穆九郑文七曹僖五陈宣二十七杞惠七宋桓十六秦宣十楚成六】
　　春王三月甲寅齐人伐衞衞人及齐人战衞人败绩【春秋纪兵及者为主齐人举兵而伐衞衞人见伐而受兵则其以衞及之何也按左氏衞尝伐周立子頽至是王使召伯廖赐齐侯命且请伐衞则齐人举兵乃奉王命声衞立子頽之罪以讨之也为衞计者诚有是罪则当请归司宼服刑可也若惠徼康叔不泯其社稷使得自新亦惟命则可以免矣今不徴词请罪而上逆王命下拒方伯之师直与交战则是衞人为志乎此战故以衞主之也战不言伐伐不言日而书日者战之日也见齐人奉辞伐罪方以是日至而衞人不诣其故直以是日与之战所以深疾之也而圣人之情见矣齐称人将卑师少也】音注【召音邵廖力雕反将去声】
　　夏四月丁未邾子琐卒音注【文公蘧蒢立】
　　秋荆伐郑
　　公会齐人宋人救郑音注【诸侯救始此】
　　【按左氏楚令尹子元无故以车六百乘伐郑入自纯门是陵弱暴寡之师也故以州举狄之也郑人将奔桐丘诸侯救之楚师夜遁是得救急恤邻之义也故书救郑善之也齐宋称人将卑师少桓公主兵攘夷狄安中国之事见矣】音注【令尹子元公子元文王子】
　　冬筑郿音注【郿鲁下邑音眉】
　　【郿邑也凡用功大曰城小曰筑故馆则书筑台则书筑囿则书筑郿邑而书筑者创作邑也其志不视嵗之丰凶而轻用民力于其所不必为也则非人君之心矣】
　　大无麦禾
　　【麦熟于夏禾成在秋而书于冬者庄公惟宫室台榭是崇是饰费用浸广调度不有司会计岁入之多寡虚实然后知仓廪之竭也故于岁杪而书曰大无麦禾大无者仓廪皆竭之词也古者三年耕余一年之食九年耕余三年之食今庄公享国二十八年当有九年之积而虚竭如此所谓寄生之君也民事古人所急食者养民之本不敦其本而肆侈心何以为国故下书臧孙告籴以病公而戒来世为国之不知务也】音注【积子赐反】
　　臧孙辰告籴于齐
