<!-- { "loadSidebar": true } -->
　　【称弟得弟道也称字贤也何贤乎叔肸宣弑而非之也非之则胡为不去也兄弟无絶道故虽非之而不去也与之财则曰我足矣终身不食宣公之禄君子以是为通恩也论情可以明亲亲言义可以厉不轨所以取贵乎春秋书曰公弟而称字以表之也公子为正大夫而书卒贵也不为大夫而特书卒贤也或以为叔肸宠弟在宣公有私亲之爱故生而赐氏俾世其卿与季友仲遂比则其说误矣诚使叔肸有宠生而赐氏则是贵戚用事之卿岂有不见于经者齐年郑语在外之见于经者季友仲遂在内之见于经者势必与闻政事执国命矣况宣公之时烦于聘问防朝之礼遂蔑季孙归父交于邻国众矣而独叔肸不与焉其非生而赐氏俾世其卿亦明矣】
　　【庚定王十午六年】十有八年【晋景九齐顷八卫穆九蔡景公固元年郑襄十四曹宣四陈成八桓四十六宋文二十秦桓十四楚庄二十三卒】
　　春晋侯衞世子臧伐齐
　　【保国以礼为本者也齐顷公不谨于礼自己致冦所谓国必自伐而后人伐之矣诸侯上卿皆执国命取必于其君以行其克伐怨欲之私故盟于断道师于阳谷大战于鞌逞其志而后止春秋详书于策见伐与伐者之罪皆可以为鉴矣】音注【鞌音安】
　　公伐音注【自是不书君将征伐在大夫也　宣公而下征伐在大夫是故自伐邾取绎凡取皆不书其人自伐凡伐皆不书公】
　　夏四月
　　秋七月邾人戕鄫子于鄫音注【戕音墙】
　　【戕者残贼而杀之也于鄫者刺臣子不能救君难也夷貉无城郭宫室百官有司单车使者直造其庐帐虏其酋长者则有之矣中国则重门击柝防陛等威侍衞守御之严奚至于坐使其君为邾人残贼杀之而莫御乎邾人盖尝执鄫子用之则不共戴天之世讐也既不能复又使邾人得造其国都而戕杀其君曰于鄫者所以深责鄫之臣子至此极也】音注【貉音麦】
　　甲戌楚子旅卒音注【庄王卒子共王立楚始书卒】
　　【楚僭称王降而称子者是仲尼笔之也其不书葬者恐民之惑而避其号是仲尼削之也若楚若吴若徐皆自王降而称子若滕自侯降而称子若自伯降而称子四夷虽大皆曰子其降而称子者贬之也或谓春秋不擅进退诸侯乱名实则非矣述天理正人伦此名实所由定也奚名为乱哉】
　　公孙归父如晋
　　【宣公因齐得国故刻意事之虽易世犹未怠也及顷公不能谨礼怒晋鲁上卿而郤克当国决策讨之晋方强盛齐少懦矣于是背齐而事晋其于邦交以利为向背无忠信诚慤之心者也按左氏归父欲去三桓以张公室与公谋而聘于晋欲以晋人去之夫轻于背与国易于谋大家而不知其本未有能成而无悔也然则公室不可张乎务引其君当道正心以正朝廷礼乐刑政自己出也其庶防乎必欲倚外援以去之是去疥痬而得腹心之疾也庸愈哉】
　　冬十月壬戌公薨于路寝
　　归父还自晋至笙遂奔齐音注【笙鲁境也】
　　【仲尼称孟庄子之孝其不改父之臣与父之政是难能也又曰三年无改于父之道可谓孝矣夫仁人孝子于其父之臣非有大不可如晋悼公于夷羊五之属必存始终进退之礼而不遽也归父以君命出使未返而君薨在聘礼有执圭复命于殡之文升自西阶子臣皆哭情亦戚矣今宣公犹未殡而东门氏逐忍乎哉书曰归父还自晋者已毕事之词也至笙遂奔齐者罪成公君臣死君而忘父逐之亟也谷梁子曰捐殡而奔其父之使者是亦奔父也得经意矣君薨家遣方寸宜亦乱而造次颠沛不失礼焉非志于仁者弗能也词繁而不杀归父之善自着矣比事以观则见当国者有无君之心此春秋所以作不可不察也】
　　春秋传卷十八
<经部,春秋类,胡氏春秋传>
　　钦定四库全书
　　春秋传卷十九　　　　　宋　胡安国　撰成公上【公名黑肱宣公子諡法安民立政曰成】
　　周【定王十七年鲁成公五年定王崩子简王立】
　　郑【襄公十五年鲁成公四年襄公卒悼公费立成六年悼公卒弟成公睔立】
　　齐【顷公九年鲁成公九年顷公卒子灵公环立】
　　宋【文公二十一年鲁成公二年文公卒子共公固立成十五年共公卒子平公成立】
　　晋【景公继霸十年时郤克为政鲁成公四年栾书为政成十年景公有疾晋人立大子州蒲是为厉公是年景公卒成十八年厉公弑悼公周立韩厥为政】
　　衞【穆公十年鲁成公二年穆公卒子定公臧立成十四年定公卒子献公衎立】
　　蔡【景公二年】
　　曹【宣公五年鲁成公十三年宣公卒弟成公负刍立】
　　滕【文公十年鲁成公十六年文公卒成公原立】
　　陈【成公九年】
　　杞【桓公四十七年】
　　薛【详见隐公元年】
　　莒【鲁成公十四年莒子朱卒一名渠丘公黎比公宻州立又名买朱鉏】
　　邾【定公二十四年鲁成公十七年定公卒宣公牼立】
　　许【灵公二年鲁成公十五年许迁于叶】
　　小邾【详见僖公元年】
　　楚【共王元年鲁成十六年子反将中军子重将左战鄢陵楚败绩晋射共王中目楚杀子反】
　　秦【桓公十五年鲁成公十四年桓公卒子景公立】
　　呉【鲁成公七年呉伐郯始见经即呉子夀梦也夀梦一名乘】
　　越【详见隐公元年】
　　【辛定王十未七年】元年【晋景十年齐顷九年衞穆十年蔡景二年郑襄十五年曹宣五年陈成九年杞桓四十七年宋文二十一年秦桓十五年楚共王审元年】
　　春王正月公即位
　　二月辛酉我君宣公
　　无冰
　　【寒极而无冰者常燠也按洪范传曰豫恒燠若此政事舒缓纪纲纵弛之象成公幼弱政在三家公室不张其象已见故当涸隂沍寒而常燠应之古者日在北陆而藏冰献羔而啓朝之禄位賔食丧祭冰皆与焉此亦燮调愆伏之一事也今既寒而燠遂废凌人之职然策书所载皆经邦大训人有防而不登其姓名事有小而不记其本末雨雹冰雪何以悉书天人一理也万物一气也观于隂阳寒暑之变以察其消息盈虚此制治于未乱慎于微之意也毎慎于微然后王事备矣】
　　三月作丘甲
　　【作丘甲益兵也古者九夫为井四井为邑四邑为丘四丘为甸甸地方八里旁加一里为成所取于民者出长毂一乗此司马法一成之赋也为齐难作丘甲益兵备敌重困农民非为国之道其曰作者不宜作也唐太宗问李靖楚广与周制如何靖曰周制一乘步卒七十二人甲士三人以二十五人为一甲凡三甲共七十五人然则一丘所出十有八人积四丘而具一乘耳今作丘甲者即丘出一甲是一甸之中共百人为兵矣则未知其所作者三甸而增一乗乎毎乗而増一甲乎鲁至昭公时尝搜于红革车千乗则计甸而増乗未可知也楚人二广之法一乗至用百有五十人则鲁毎乗而增一甲亦未可知也赋虽不同其实皆为益兵其数皆增三之一耳先儒或言甲非人人之所能为又以为丘出甸赋加四倍者误矣】音注【广古旷反并同】
　　夏臧孙许及晋侯盟于赤棘
　　【初宣公谋以晋人去三桓归父为是见逐而奔齐矣今季孙当国恨齐人之立宣公纳归父又惧晋侯之或见讨也故往结此盟赤棘晋地也其称及鲁所欲也盟非春秋所贵而恶屡盟者非惟长乱亦国用民力所难给也成公即位之初方经大故未有施舍己责逮鳏寡救乏困之事也为齐难既作丘甲矣闻将出楚师又逺与晋寻盟岂固本保邦之道乎书及晋侯盟于赤棘非特备齐惧晋盖三桓怀忿怼君父之心将有事于齐而汲汲欲之者罪可见矣】
　　秋王师败绩于茅戎音注【茅戎别种也】
　　【程氏曰王师于诸侯不言败诸侯不可敌王也于夷狄不言战夷狄不能抗王也不可敌不能抗者理也其敌其抗王道之失也桓王伐郑兵败身伤而经不书败存君臣之义立天下之防也刘康公邀戎伐之败绩于徐吾氏而经不书战辨内外之分立中国之防也是皆圣人笔削非鲁史之旧文也然笔于经者虽以尊君父辨内外为义而君父所以尊内外所以辨则有道矣桓王不以讨贼兴师而急于伐郑康公不以惇信持国而轻于邀戎是失其所以君天下御四夷之道也书败绩于茅戎者言自败也其自反亦至矣】
　　冬十月
　　【壬定王十申八年】二年【晋景十一齐顷十衞穆十一卒蔡景三郑襄十六曹宣六陈成十桓四十八宋文二十二卒秦桓十六楚共二】
　　春齐侯伐我北鄙
　　【初鲁事齐谨甚虽易世而聘会不絶也及与晋侯盟于断道而后怨隙成再盟于赤棘而后伐我北鄙齐侯之兴是役非义矣鲁人为鞌之战岂义乎同曰愤兵务相报复而彼此皆无善者则亦不待贬而罪自见矣】音注【断音短】
　　夏四月丙戌衞孙良夫帅师及齐师战于新筑衞师败绩音注【新筑衞地书大夫帅师于是始】
　　【齐师侵虐而以衞生此战何也衞侯初与晋同盟于断道矣又使世子臧与晋同伐齐矣又使孙良夫石稷将侵齐矣及与齐师遇石稷欲还良夫不可曰以师伐人遇其师而还将谓君何若知不能则如无出今既遇矣不如战也遂战于新筑故齐师虽侵虐而此战以衞主之也春秋善解纷贵逺怨而恶以兵刃相接故书法如此】
　　六月癸酉季孙行父臧孙许叔孙侨如公孙婴齐帅师会晋郤克衞孙良夫曹公子首及齐侯战于鞌齐师败绩音注【鞌齐地去齐五百里音安○书会四卿是各自为帅也自文之季年而无使介至是而无将佐鲁三家之势成矣】
　　【大国三军次国二军鲁虽大国而四卿并将是四军也当此时旧制犹存尺地皆公室之土也一民皆公室之兵也上卿行父与侨如婴齐各帅一军会战而臧孙许如晋乞师又逆晋师为之道本不将兵特往来晋鲁两军之间预谋议耳成公初立主幼国危为季孙一怒埽境内兴师而四卿并出肆其愤欲虽无人乎成公之侧有不恤也然后政自季氏出矣将称元帅畧其副属词之体也而四卿皆书者岂特为详内録哉坚冰之戒亦明矣经之大例受伐者为主而此以四国及之者以一笑之微残民毒众几获其君而怒犹未怠焚雍门之茨侵车东至海故以四国主之为愤兵之大戒见诸行事深切着明矣】
　　秋七月齐侯使国佐如师己酉及国佐盟于袁娄音注【袁娄齐地去齐五十里○楚屈完来盟于师齐桓公退师而后盟于召陵修礼于楚也齐侯使国佐如师晋郤克进师而后盟于袁娄不礼于齐也夫以齐桓公之所不敢而四国之大夫敢为之甚矣鞌战之忿也齐国佐如师与楚屈完来一也然陉之役则曰来盟于师盟于召陵鞌之战则曰及国佐盟于袁娄何也荆楚暴横凭陵诸夏齐桓公仗义声罪致讨威行江汉之上不待加兵而楚人怗服其书来盟于师者楚人自服而求盟也盟于召陵者桓公退舍礼与之盟也在春秋时斯为善矣若夫袁娄则异于是齐虽侵虐未若荆楚之暴也诸国大夫含愤积怒欲雪一笑之耻至于杀人盈野非有击强扶弱之心国佐如师将以赂免非服之也晋大夫又不以徳命使齐人尽东其畒而以萧同叔子为质夫萧同叔子齐君之母也则亦悖矣由是国子不可请合余烬背城借一揖而去之郤克使鲁衞之使以其词为之请逮于袁娄而与之盟则汲汲欲盟者晋也故反以晋人及之若此类见曲直之绳墨矣是故制敌莫如仗义天下莫大于理而强有力不与焉亦可谓深切着明矣】
　　八月壬午宋公鲍卒音注【文公卒子共公固立】
　　庚寅衞侯速卒音注【穆公卒子定公立】
