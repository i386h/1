<!-- { "loadSidebar": true } -->
　　【按左氏楚令尹围将聘于郑未出竟闻王有疾而还入问王疾缢而弑之使赴于诸侯应为后之词曰共王之子围为长初围之未动于恶入预夏盟缉蒲为宫设服离衞中国大夫莫不知其有无君之心矣虽以疾赴曷为承伪藏在诸侯之策乎当是时仲尼已生将志于学乃所见之世非祖之所逮闻也又曷为因之而不革乎曰此春秋之所以为春秋非圣人莫能修之者也薨则书薨卒则书卒弑则书弑葬则书葬各纪其实载于简策国史掌之此史官之所同而凡为史者皆可及也或薨或不薨或卒或不卒或弑或不弑或葬或不葬笔削因革裁自圣心以达王事此仲尼之所独而游夏亦不能与焉者也然则郏敖实弑而书卒何欤令尹围弑君以立中国力所不加而莫能致讨则亦已矣至大合诸侯于申与防者凡十有三国其臣举六王二公之事其君用齐桓召陵之礼而宋向戌郑子产皆诸侯之良也而皆有献焉不亦伤乎若革其伪赴而正以弑君将恐天下后世以簒弑之贼非独不必致讨又可从之以主防盟而无恶矣圣人至此悯之甚惧之甚悯之甚者悯中国之衰微而不能振也惧之甚者惧人欲之横流而不能遏也是故察微显权轻重而畧其篡弑以扶中国制人欲存天理其义微矣】
　　楚公子比出奔晋
　　【辛景王酉五年】二年【晋平十八齐景八衞襄四蔡灵三郑简二十六曹武十五陈哀二十九杞文十宋平三十六秦景三十七楚灵王防元年吴夷末四】
　　春晋侯使韩起来聘
　　夏叔弓如晋音注【叔弓叔老子】
　　秋郑杀其大夫公孙黑
　　【按左氏郑驷黑好在人上攻良霄而逐之又与公孙楚争室又将作乱去游氏代其位伤疾作而不果子产使吏数之曰尔有乱心无厌国不女堪专伐伯有而罪一也兄弟争室而罪二也矫君之位而罪三也不速死大刑将至遂缢而尸之黑则有罪而郑人初畏其强不之讨也因其疾而幸胜之则亦云殆矣故称国以杀累乎上也】音注【公孙楚争室事见左传襄三十年及昭元年好去声数上声厌平声女上声】
　　冬公如晋至河乃复季孙宿如晋
　　【按左氏晋少姜卒公如晋及河晋侯使士文伯来辞曰非伉俪也请君无辱公还季孙宿遂致服焉举动人君之大节贤哲量之以行藏其道奸邪窥之以作止其恶四邻视之以厚薄其情故有国者必谨于礼而后动此守身之本保国之甚也礼虽自卑而尊人亦不妄悦人以自辱昭公既不能据经守正失礼而妄动又不能从权适变无故而轻复终复失国出奔客死他境盖始诸此行矣或曰礼者明微正于未动之前可也已至于河而见郤虽欲勿反将得已乎曰以周公之胄千乘之国轻身以修邻好乃郤而不纳夫何敢若曰敝邑褊小敬事大国惟恐获戻闻陈无宇见执于中都谓少姜之数于守适信也用是不遑宁处跋履山川来修吊事今若不获进见剪为仇雠他国谁敢朝夕在廷修事大之礼乎夫小国之去就从违听大国之令也若非伉俪齐人请陈无宇之罪何以令之也苟有二命又何以为盟主如此晋人其将谢过之不暇敢不纳乎昭公习仪以亟而不明乎礼其及也宜经书公如晋至河乃复季孙宿如晋而昭公失国之因季氏逐君之渐晋人下比之迹不待贬絶而皆见矣】音注【昭公习仪以亟见左传五年少去声还音旋适丁歴反比去声】
　　【壬景王戌六年】三年【晋平十九齐景九衞襄五蔡灵四郑简二十七曹武十六陈哀三十杞文十一宋平三十七秦景三十八楚灵二吴夷末五】
　　春王正月丁未滕子原卒音注【成公卒子悼公宁立】
　　夏叔弓如滕五月葬滕成公
　　秋小邾子来朝
　　八月大雩
　　冬大雨雹
　　北燕伯欵出奔齐
　　【按左氏燕简公多嬖宠欲去诸大夫而立其宠人燕大夫比以杀公之外嬖公惧奔齐书曰北燕伯疑出奔齐罪之也君虽不君臣不可以不臣燕伯欲去诸大夫固不君矣而大夫相与比以杀其外嬖是威胁其主而出之也与鬻拳之以兵諌无异而独罪燕伯何哉大夫国君之陪贰以公心选之而不可私也以诚意委之而不可疑也以隆礼待之而不可轻也以直道驭之而不可辱也否则是忽其陪贰以自危矣晋厉公杀三郤立胥童而弑于丽氏汉隐帝杀杨史立郭允明而弑于赵村衞献公蔑冡卿而信其左右亦奔夷仪乆而后复也故人主不尊陪贰而与贱臣图柄臣者事成则失身而见弑事不成则失国而出奔此有国之大戒也春秋凡见逐于臣者皆以自奔为文正其本之意也而垂戒远矣】音注【晋厉公杀三郤立胥童而弑于丽氏事见成公十七年十八年衞献公蔑冡卿而信其左右亦奔夷仪乆而后复也事见左传襄公十四年二十六年鬻音育】
　　【癸景王亥七年】四年【晋平二十齐景十衞襄六蔡灵五郑简二十八曹武十七陈哀三十一杞文十二宋平三十八秦景三十九楚灵三吴夷末六】
　　春王正月大雨雹
　　【隂阳之气和而散则为霜雪雨露不和而散则为戾气曀霾雹戾气也隂胁阳臣侵君之象当是时季孙宿袭位世卿将毁中军专执兵权以弱公室故数月之闲再有大变申丰者季氏之孚也不肯端言其事故暴于朝归咎藏冰之失夫山谷之冰藏之也周用之也徧亦古者本末备举燮调之一事耳谓能使四时无愆伏凄苦之变雷出不震无菑霜雹则亦诬矣意者昭公遇灾而惧以礼为国行其政令无失其民雹之灾也庶可御也不然虽得藏冰之道合于豳风七月之诗其将能乎】
　　夏楚子蔡侯陈侯郑伯许男徐子滕子顿子胡子沈子小邾子宋世子佐淮夷会于申音注【申楚县楚专合诸侯始此以楚荘之贤辰陵之盟从之者陈郑焉耳申之会合十有二国楚之得志于中国未有盛于此时者也】
　　【申之会楚子为主而不殊淮夷是在防之诸侯皆罪也其意也何楚防弑麇以立而求诸侯于晋晋人许之中国从之执徐子围朱方迁赖于鄢城竟莫校畏其强盛则曰晋楚唯天所相不可与争灭陈不能救则曰陈亡而楚克有之天道也灭蔡而又不能救则曰天将弃蔡以壅楚盈而降之罚也至使穷凶极恶师溃于訾梁身窜于棘里而缢于申亥人不致讨而天自讨之是责命于天而以人事为无益而弗为也而可乎弑君之贼在春秋时有臣子讨之则卫人杀州吁是也有四邻讨之则蔡人杀陈佗是也臣子不能讨之于内四邻不能讨之于外有与之防以定其位则齐侯及鲁宣公防于平州是也有受其赂以免于讨则晋侯及诸国会于扈是也然至此极矣则未有不以为贼而又推为盟主相与朝事之以听顺其所为而不敢忤者也故申之会不殊淮夷者以在会诸侯皆为蛮荆之属皆王法之所当斥而不使楚主夏监之意也或曰晋叔向郑子产宋向戌皆诸侯之良也谋其国至属于楚而不校何哉圣人以天自处贤者听天所命春秋之法以人合天不任于天以义立命不委于命而宇宙在其手者也故楚麇书卒不革其伪赴于前诸侯防申与淮夷累数于后此以恕待人而责备贤者之意其垂训之义大矣】音注【灭陈不能救则曰陈亡而楚克有之天道也事见左传九年灭蔡而又不能救则曰天将弃蔡以壅楚盈而降之罚也事见左传十一年】
　　楚人执徐子音注【书执徐子危防申之诸侯也】
　　秋七月楚子蔡侯陈侯许男顿子胡子沈子淮夷伐吴音注【因申防以伐吴不言诸侯者郑徐滕小邾宋不在列故也】
　　执齐庆封杀之音注【楚子欲行伯为齐封庆封故称齐】
　　遂灭赖音注【赖小国公谷作厉】
　　九月取鄫音注【鄫莒邑】
　　冬十有二月乙卯叔孙豹卒
　　【甲景王子八年】五年【晋平二十一齐景十一衞襄七蔡灵六郑简二十九曹武十八陈哀三十二杞文十三宋平三十九秦景四十卒楚灵四吴夷末七】
　　春王正月舍中军音注【襄十一年始立中军至是舍之舍音舍】
　　【按左氏舍中军卑公室也初作三军三分公室而各有其一及其舍之也四分公室季氏择二二子各一皆尽征之而贡于公然则三军作舍皆自三家公不与焉公室益卑而鲁国之兵权悉归于季氏矣兵权有国之司命三纲兵政之本原书其作舍而公孙于齐薨于干侯定公无正必至之理也已则不臣三纲沦替南蒯叛阳虎专季斯囚而三桓之子孙微矣亦能免乎书曰舎中军微词以着其罪也】音注【与音预南蒯叛事见左传十二年阳虎专季斯囚事见左传定公五年】
　　楚杀其大夫屈申
　　公如晋
　　夏莒牟夷以牟娄及防兹来奔音注【牟娄防兹俱莒邑】
　　【邾莒之大夫名姓不登于史策微也牟夷莒大夫曷为以姓氏通重地也以地叛虽贱必书地以名其人终为不义弗可灭矣其书来奔是接我以利而我入其利两讥之也为国以义不以利如以利则上下交征而国必危矣为已以义不以利如以利则患得患失亦无所不至矣春秋于三叛人虽贱特书其名以惩不义惧淫人为后戒也邑而言及者公羊所谓不以私邑累公邑是也】
　　秋七月公至自晋
　　戊辰叔弓帅师败莒师于蚡泉音注【蚡泉鲁地蚡扶粉反】
　　秦伯卒音注【景公卒子哀公立】
　　冬楚子蔡侯陈侯许男顿子沈子徐人越人伐吴音注【越始见经而常寿过得称人越骤强也通吴以疲楚者晋谋之失也通越以困吴者楚谋之失也越始见经而与徐皆得称人何也吴以朱方处齐庆封而富于其旧崇恶也楚围朱方执齐庆封杀之讨罪也吴不顾义入棘栎麻以报朱方之役乱道也楚于是以诸侯伐吴则比吴为善而师亦有名其从之者进而称人可也或者以词为主而谓不可云沈子徐越伐吴故特称人误矣以不可为文词而进人于越一字褒贬义安在乎且吴楚徐越虽摈于蛮荒而刘敞以为其实不同吴大伯之后也楚祝融之后也徐伯益之后也越大禹之后也其上世皆为元德显功通于周室与中国冠带之君无以异徐始称王楚后称王呉越因遂称王王非诸侯所当称也故春秋不齿列侯虽然犹不欲絶其类是以列号则举其本封书爵则黜其僭妄推之可远引之可来此圣人慎絶人亦春秋之意也】
　　【乙景王丑九年】六年【晋平二十二齐景十二衞襄八蔡灵七郑简三十曹武十九陈哀三十三杞文十四卒宋平四十秦哀公元年楚灵五吴夷末八】
　　春王正月杞伯益姑卒音注【文公卒平公立】
　　葬秦景公
　　夏季孙宿如晋
　　葬杞文公
　　宋华合比出奔衞
　　【左氏曰宋寺人桞有宠大子佐恶之华合比请杀之栁闻坎用牲埋书而告公曰合比将纳亡人之族既盟于北郭矣公使视之有焉遂逐合比于是华亥欲代为右师乃与桞比从为之徴公使代之宋公宠信阍寺杀世适痤而父子之恩絶逐华合比而君臣之义睽刑人之能败国亡家亦可畏矣犹有任赵髙以亡秦信恭显十常侍以亡汉宠王守澄田令孜以亡唐而不知鉴覆车之辙者不亦悲夫凡此类直书而义自见矣】音注【宋公宠信阍寺杀世适痤事见左传襄公二十六年孜音兹】
　　秋九月大雩
　　楚防罢帅师伐吴音注【罢音皮】
　　冬叔弓如楚
　　齐侯伐北燕
　　【丙景王寅十年】七年【晋平二十三齐景十三衞襄九卒蔡灵八郑简三十一曹武二十陈哀三十四杞平公郁厘元年宋平四十一秦哀二楚灵六吴夷末九】
　　春王正月暨齐平音注【平不书必闗天下之大故而后书是故昭定而下春秋多罪齐书伐衞遂伐晋同围齐袭莒暨齐平盟于咸次于伍氏皆特笔也夫子曰齐景公有马千驷死之日民无得而称焉盖不予齐也】
