<!-- { "loadSidebar": true } -->
　　【按左氏初公傅夺卜齮田公不禁庆父使卜齮贼公于武闱鲁史旧文必以实书其曰公薨不地者仲尼亲笔也观于删诗在诸国则变风皆取在鲁则独编史克之颂或问吾党有直躬者其父攘羊而子证之则曰吾党之直者异于是父为子隐子为父隐直在其中矣后世縁此制为五服相容隐之条以缀骨肉之恩春秋有讳义盖如此礼记称鲁之君臣未尝相弑者盖习于经文而不知圣人书薨不地之旨故云尔然则讳而不言弑也何以传信于将来曰书薧以示臣子之情不地以存见弑之实何为无以传信也凡君终必书其所独至于见弑则没而无所其情厚矣其事亦白矣非圣人能修之乎后世记言之士欲讳国恶则必失其实直书无隐又非臣子所当施之于君父也而春秋之法不传矣】
　　九月夫人姜氏孙于邾音注【孙音逊】
　　【夫人称孙闻乎故也不去姓氏降文姜也庄公忘亲释怨无志于复雠春秋深加贬絶一书再书又再书屡书而不讳者以谓三纲人道所由立也忘父子之恩絶君臣之义国人习而不察将以是为常事则亦不知有君之尊有父之亲矣庄公行之而不疑大臣顺之而不谏百姓安之而无愤疾之心也则人欲必肆天理必灭故叔牙之弑械成于前庆父之无君动于后圉人荦卜齮之刃交于党氏武闱之闲哀姜以国君母与闻乎故而不忌也当是时鲁君再弑几至亡国其应不亦乎春秋以复雠为重而书法如此所谓治之于未乱保之于未危不可不察也】
　　公子庆父出奔莒音注【弑闵公故是为孟氏】
　　【公子出奔讥失贼也闵公立而季子归何以见弑庆父主兵日乆其权未可遽夺也季子执政日浅其谋未得尽行也设以圣人处之期月而已可矣季子贤人而当此能必克乎及闵公再弑庆父罪恶贯盈而疾之者愈众季子忠诚显著而附之者益多外固强齐之援内恊国人之情正邪消长之势判矣然后夫人不敢安其位庆父不得肆其奸此明爲国者不知图难于其易爲大于其细虽有智者亦不能善其后矣世儒或言用鲁之众因齐之力以戮庆父其势甚易而季子不能故书夫人孙邾庆父奔莒所以深恶其缓不讨贼则非也以绛侯勃之果陈平之无误将相交欢而内有朱虚外连齐楚以制诸吕庸人宜易于反手然太尉已入北军士皆左袒犹恐不胜未敢讼言诛之也况于庆父巨奸七百里之侯国革车千乘而三十年执其兵柄其植根深矣其耳目广矣其用物矣而以为戮之其势甚易此未察乎难易迟速之几者也经书庄公忘亲无复雠之志使百官则而象之亦不知有君父也而又使庆父主兵失驭臣之道是以至此极故书孙邾奔莒为后世永鉴也】音注【父上声长上声】
　　冬齐髙子来盟音注【髙子即髙傒也齐侯使来平鲁难僖公新立因遂结盟故不称使也鲁人贵之故不书名】
　　【髙子齐大夫也子者男子之美称其称子贤之也何贤乎髙子庄公薨子般卒闵公弑庆父夫人乱乎内鲁于是旷年无君齐桓公使将南阳之甲至鲁而谋其国其命髙子必曰鲁可取则兼其国以广地鲁可存则平其乱以善邻非有安危继絶一定不可易之计也髙子至则平鲁难定僖公鲁人頼焉以为美谈至于乆而不絶曰犹望髙子也圣人美其明人臣之义得奉使之宜特称髙子以着其善其不曰齐侯使之者权在髙子也】
　　十有二月狄入衞
　　【衞康叔之后盖北州大国狄何以能入乎臣昔尝谓河南刘奕曰史氏记繁而志寡如班固书载诸王淫乱等事尽削之可也奕曰必若此言仲尼删诗如墙有茨鹑之奔奔桑中诸篇何以録于国风而不削乎臣不能答后以问延平杨时时曰此载衞为狄所灭之因也故在定之方中之前因以是説攷于歴代凡淫乱者未有不至于杀身败家而亡其国者也然后知古诗垂戒之大而近世有献议乞于经筵不以国风进读者殊失圣经之旨矣】音注【按宋鉴杨时将乐人从二程游得河洛之传世号龟山先生】
　　郑弃其师
　　【按郑诗清人刺文公也髙克好利而不顾其君文公恶之而不能远使克将兵御狄于境陈其师旅翺翔河上乆而不召众散而归髙克奔陈公子素恶髙克进之不以礼文公退之不以道危国亡师之本故作是诗观此则郑弃其师可知矣或曰髙克进不以礼曷不书其出奔以贬克为人臣之戒而独咎郑伯何也曰人君擅一国之名宠杀生予夺惟我所制尔使克不臣之罪巳着按而诛之可也情状未明黜而远之可也爱惜其才以礼驭之可也乌有假以兵权委诸境上坐视其失伍离散而莫之恤乎然则弃师者郑伯乃以国称何也二三执政股肱心膂休戚之所同也不能进谋于君协志同力黜逐小人而国事至此是谓危而不持顚而不扶则将焉用彼相矣晋出帝时景延广专权诸藩擅命及桑维翰为相出延广于外一制书所敕者十有五镇无敢不从者以五季之末维翰能之而郑国二三执政畏一髙克不能退之以道何政之为书曰郑弃其师君臣同责也】音注【晋出帝时景延广专权云云无敢不从者五代史晋桑维翰传出帝即位延广用事与契丹絶盟维翰言不入隂使人説帝曰制契丹而安天下非维翰不可乃出延广于河南拜维翰中书令枢密使魏国公事无钜细一以委之数月之闻百度寖理一制书指挥节度使十五人无敢违者】









　　春秋传卷十
　　钦定四库全书
　　春秋传卷十一　　　　　宋　胡安国　撰僖公上【公名申荘公之子闵公之兄諡法小心畏忌曰僖】
　　周【惠王十八年鲁僖公八年惠王崩子襄王立】
　　郑【文公十四年鲁僖公三十二年文公卒子穆公驩立】
　　齐【桓公二十七年鲁僖公十七年桓公卒寺人貂作乱立无亏僖十八年杀无亏孝公昭立僖二十七年孝公卒弟昭公潘立】
　　宋【桓公二十三年鲁僖公九年桓公卒子襄公兹父立僖十九年盟于曹南　宋襄公图霸僖二十一年为鹿上之盟以求诸侯于楚僖二十二年及楚战败于二十三年襄公卒子成公王臣立】
　　晋【献公十八年鲁僖公九年献公卒子奚齐立冬杀奚齐卓子立僖十年弑卓子惠公夷吾立僖二十三年惠公卒怀公圉立僖二十四年杀怀公文公重耳立僖二十八年败楚人于城濮合诸侯于践土文公主伯鲁僖公三十二年文公卒子襄公驩立僖三十三年败秦于殽襄公继伯是年败狄于箕】
　　衞【文公元年鲁僖公二十五年文公卒子成公立僖二十八年成公奔楚衞元咺奉叔武以受盟于践土衞成复归杀叔武晋人执衞侯元咺立公子瑕僖三十年杀瑕衞成公归衞】
　　蔡【穆公十六年鲁僖公十四年穆公卒子荘公甲午立】
　　曹【昭公三年鲁僖公七年昭公卒子共公襄立僖二十八年晋文公执曹伯畀宋人是年曹伯归曹】滕【详见隐公元年鲁僖公十九年宋执滕宣公】
　　陈【宣公三十四年鲁僖公十二年宣公卒子穆公欵立僖二十八年穆公卒子共公朔立】
　　【杜氏年表武公十二年入春秋至僖公二十三年始载成公卒弟桓公姑容立而攷之史记自武公靖公共公徳公至桓公姑容立共九十六年而无成公一代世本谯周索隐徐广所説又云惠公生成公桓公各有互异又如春秋所书隐四年伐桓三年来朝三年防荘二十五年伯姬归传并不载何公今但当以左传所载桓公及杜氏年表为正可也】
　　薛【鲁荘公三十一年载薛伯卒】
　　莒【详见隐公元年鲁僖公二十六年传见莒兹防公】
　　邾【文公七年】
　　许【穆公三十九年鲁僖公四年穆公卒于师僖公业立】
　　小邾【鲁荘公五年书郳黎来至鲁僖公七年始书小邾子始爵命也自郳黎来为小邾子天下无未命诸侯矣】
　　楚【成王十三年鲁僖公元年始书楚僖四年齐桓公服楚召陵僖二十二年楚败宋于皆子文为令尹时也僖二十三年子文使子玉为令尹僖二十八年晋败楚于城濮】
　　秦【穆公元年鲁僖公十五年战韩始见经僖二十四年纳晋文公僖三十三年晋襄公败秦于殽遂成秦晋七十二年兵争之始】
　　吴【详见隐公元年】
　　越【详见隐公元年】
　　【壬惠王十戌八年】元年【齐桓二十七年晋献十八年衞文公燬元年蔡穆十六年郑文十四年曹昭三年陈宣三十四年恵十四年宋桓二十三年秦穆公任好元年楚成十三年】
　　春王正月
　　【不书即位内无所承上不请命也闵公薨夫人孙于邾庆父出奔莒公于是焉以成风所属而季子立之内无所承也嗣子定位于初丧而鲁使不告于周明年正位改元而周使亦不至于鲁又明年服丧已毕而不见于京师上不请命也承国于先君者父子之伦请命于天王者君臣之义今僖公内无所承上不请命不书即位正王法也是故有四海而即天王之位者受之于天者也有一国而即诸侯之位者受之于王者也受之于天者必奉若天遣而后能保天下受之于王者必谨守王度而后能保其国】音注【孙音逊属章欲反使去声见音现】
　　齐师【桓】宋师【桓】曹师【昭】次于聂北救郉音注【聂北郉地聂音蹑三国称师见兵力之有余也聂北书次讥救郉之不速也春秋大义伐而书次其次为善遂伐楚次于陉美之也救而书次其次为贬救郉次于聂北讥之也圣人之情见矣故救患分灾于礼为急而好攻战乐杀人者于罪为大】音注【见音现好去声乐音洛】
　　夏六月郉迁于夷仪音注【夷仪郉地】
　　齐师宋师曹师城郉
　　【书郉迁于夷仪见齐师次止缓不及事也然郉以自迁为文而再书齐师宋师曹师城郉者美桓公志义卒有救患之功也不以王命兴师亦圣人之所与乎中国衰微夷狄猾夏天子不能正至于迁徙奔亡诸侯有能救而存之则救而存之可也以王命兴师者正能救而舆之者权】
　　秋七月戊辰夫人姜氏薨于夷齐人以归音注【左传在闵二年不书齐人杀讳之书地者明在外薨】
　　【夫人薨不地其曰薨于夷故也桓公召而杀之也其曰齐人以归者以其丧归于鲁也齐为盟主义得举法是伯者之所以行乎诸侯也既诛其人又归其丧何居鲁欲拒而勿受乎则子无雠母之义受而葬之乎已絶者复得享小君之礼典刑紊矣故特书以归而不曰归夫人之丧以者不以者也】音注【居音基复扶又反】
　　楚人伐郑音注【荆始书楚】
　　【楚称人浸强也荘公十年败蔡师虏献舞固已强矣然独举其号者始见于经则本其僭窃之罪正其始封之名著王法也二十三年来聘嘉其慕义乃以人书二十八年伐郑恶其猾夏复以号举至是又伐郑也亦书人者岂许其伐国而人之乎会中华执盟主朝诸侯长齐晋其所由来者渐矣】音注【见音现恶去声复扶又反长展两反】
　　八月公会齐侯宋公郑伯曹伯邾人于柽音注【柽宋地音嗔衣裳之防六】
　　九月公败邾师于偃音注【偃邾地】
　　【柽之防谋救郑而公与邾人咸与焉则是志同而谋协也今既防郊人于柽又败邾师于偃于此责公无遏强暴安中国之诚矣凡此类皆直书其事而义自见也诈战曰败败之者为主】音注【与音预见音现】
　　冬十月壬午公子友帅师败莒师于郦获莒挐音注【郦力知反挐女居反又音拏】
