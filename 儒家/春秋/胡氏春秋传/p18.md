<!-- { "loadSidebar": true } -->
　　【刘敞曰不言如齐告籴而曰告籴于齐者言如齐则其词缓告籴于齐则其情急所以讥大臣任国事治名而不治实之蔽也鲁人悦其名而以急病让夷为功君子责其实而以不能务农重谷节用爱人为罪】
　　【丙惠王十辰二年】二十有九年【齐桓二十一晋献十二衞懿四蔡穆十郑文八曹僖六陈宣二十八惠八宋桓十七秦宣十一楚成七】
　　春新延廐音注【廐音究】
　　【言新者有故也何以书昔韩昭侯作髙门屈宜臼曰不时所谓时者非时日也人固有利不利时前年秦拔宜阳今年旱君不以此时恤民之急而顾益奢此所谓时诎举赢者也故谷梁子曰古之君人者必时视民之所勤民勤于力则功筑罕民勤于财则贡赋少民勤于食则百事废矣大无麦禾告籴于齐冬筑郿春新延廐以其用民力为己悉矣】音注【诎曲勿反】
　　夏郑人侵许音注【无钟鼓曰侵】
　　秋有蜚音注【蜚扶味反】
　　冬十有二月纪叔姬卒
　　【纪已灭矣其卒之何见纪侯去国终不能自立异于古公亶父之去故特书叔姬卒而不卒纪侯以明其不争而去则可能使其民从而不释则微矣】
　　城诸及防
　　【丁惠王十巳三年】三十年【齐桓二十二晋献十三衞懿五蔡穆十一郑文九曹僖七陈宣二十九杞惠九宋桓十八秦宣十二楚成八】
　　春王正月
　　夏师次于成音注【齐将降鄣故设备左传无师字　次于滑书公于郎贬师之此但书次以为不足书也】
　　秋七月齐人降鄣音注【纪附庸国也小国孤危不能自固盖齐桓以兵威胁使降附降者胁服之词前书郕降于齐师意责鲁也此言齐人降障专罪齐也鄣者纪之附庸微乎微者也齐人不道肆其强力胁使降附不书鄣降而曰降鄣者以齐之强故罪之深以鄣之微故责之薄春秋之法扶弱抑强明道义也霸者之政以强临弱急事功也故曰五伯三王之罪人仲尼之徒无道桓文之事者】
　　八月癸亥葬纪叔姬
　　【灭国不葬此何以葬贤叔姬也纪侯既卒不归宗国而归于酅所谓秉节守义不以亡故而睽妇道者也故系之于纪而録其卒葬先儒谓贤而得书是也贤而得书所以为后世劝也】音注【酅音携睽苦圭反】
　　九月庚午朔日有食之鼓用牲于社
　　冬公及齐侯遇于鲁济音注【济上声水歴齐鲁界盖鲁地也】
　　齐人伐山戎
　　【齐人者齐侯也其称人讥伐戎也自管仲得政至是二十年未尝命大夫为主将亦未尝兴大众出侵伐故鲁庄十一年而后凡用兵皆称人者以将卑师少尔今此安知其非将卑师少而独以为齐侯何也以来献戎捷称齐侯则知之矣夫北戎病燕职贡不至桓公内无因国外无从诸侯越千里之险为燕辟地可谓能修方伯连帅之职何以讥之乎桓不务德勤兵远伐不正王法以讥其罪则将开后世之君劳中国而事外夷舍近政而贵逺畧困吾民之力争不毛之地其患有不胜言者故特贬而称人以为好武功而不修文徳者之戒也然则伐楚之役何以美之其谓退师召陵责以大义不务交兵而强楚自服乎观此可以见圣人强本治内柔服远人之意矣】音注【燕音烟胜平声好去声】
　　【戊惠王十午四年】三十有一年【齐桓二十三晋献十四衞懿六蔡穆十二郑文十曹僖八陈宣三十惠十宋桓十九秦成公元年楚成九】
　　春筑台于郎
　　【何以书厉民也天子有灵台以候天地诸侯有时台以候四时去国筑台于逺而不縁占候是为游观之所厉民以自乐也厉民自乐而不与民同乐则民欲与之偕亡虽有台岂能独乐乎】
　　夏四月薛伯卒音注【未同盟】
　　筑台子薛音注【薛鲁地】
　　六月齐侯来献戎捷
　　【军获曰捷凡诸侯有四夷之功则献于王王以警于夷中国则否诸侯不相遗俘献者下奉上之辞齐伐山戎以其所得躬来夸示书来献者抑之也后世宰臣有不赏边功以沮外徼生事之人得春秋抑戎捷之意】
　　秋筑台于秦音注【秦鲁地】
　　冬不雨
　　【己惠王十未五年】三十有二年【齐桓二十四晋献十五衞懿七蔡穆十三郑文十一曹僖九陈宣三十一惠十一宋桓二十秦成二楚成十】
　　春城小谷音注【谷齐管仲私邑】
　　夏宋公齐侯遇于梁丘音注【梁丘地名在髙平昌邑县西南】
　　秋七月癸巳公子牙卒音注【公子牙庆父同母弟僖叔也是为叔孙氏牙有今将之心而季子杀之其不言刺者公羊以为善之也季子杀母兄何善尔诛不得避兄君臣之义也曷为不直诛而酖之使托若以疾死然亲亲之道也陆淳曰季子恩义俱立变而得中夫子书其自卒以示无讥也得之矣】
　　八月癸亥公薨于路寝
　　【赵匡曰君终必于正寝就公卿也大位奸之窥也危病邪之伺也若蔽于隐是女子小人得行其志矣然则庄公以世适承国不为不贵周公之后奄有蒙不为不强即位三十有二年不为不乆薧于路寝不为不正而嗣子受祸几至亡国何也大伦不明而宗嗣不定兵柄不分而主威不立得免其身幸矣】音注【伺音笥几平声】
　　冬十月己未子般卒音注【子般庄公太子先君未葬故不称爵不书杀讳之也般音班】
　　【初公筑台临党氏见孟任生子般焉般尝鞭圉人荦公薨般即位次于党氏庆父使荦贼般成季奔陈立闵公昔舜不告而娶恐废人之大伦以怼父母君子以为犹告也庄公过时越礼谬于易基乾坤诗始闗睢大舜不告而娶之义甚矣而子般乃孟任之所出也胡能有定乎虽享国日乆获终路寝而嗣子见杀几至亡国有国者可不以为戒哉】音注【党音掌荦音洛】
　　公子庆父如齐
　　【子般之卒庆父弑也宜书出奔其曰如齐见庆父主兵自恣国人不能制也昔成王将终命大臣相康王方是时掌亲兵者太公望之子伋也宰臣召公奭命仲桓南宫毛取二干戈虎贲百人于伋以逆嗣子伋虽掌兵非有宰臣之命不敢也召公虽制命非二诸侯将命以往伋亦不承也兵权散主不偏属于一人可知矣今庄公幼年即位专以兵权授之庆父嵗月既乆威行中外其流至此故于余丘法不当书而圣人特书庆父帅师以志得兵之始而卒书公薨子般卒庆父如齐以见其出入自如无敢讨之者以示后世其垂戒之义明且远矣】音注【奭音释】
　　狄伐郉

　　春秋传卷九
　　钦定四库全书
　　春秋传卷十　　　　　宋　胡安国　撰
　　闵公【公名啓方庄公之子史记云名开諡法在国逢难曰闵】
　　周【惠王十六年】
　　郑【文公十二年】
　　齐【桓公二十五年管仲为政】
　　宋【桓公二十一年】
　　晋【献公十六年是年晋作二军】
　　衞【懿公八年鲁闵二年狄灭衞宋桓公立衞戴公以庐于曹戴公名申立其年卒而立文公】
　　蔡【穆公十四年】
　　曹【昭公元年】
　　滕【详见隐公元年】
　　陈【宣公三十二年】
　　【详见隐公元年及僖公元年】
　　薛【鲁庄公三十一年薛伯卒】
　　莒【详见隐公元年】
　　邾【文公五年】
　　许【穆公三十七年】
　　小邾【见庄公元年】
　　楚【成王十一年令尹子文为政】
　　秦【详见隐公元年】
　　吴【详见隐公元年】
　　越【详见隐公元年】
　　【庚惠王十申六年】元年【齐桓二十五年晋献十六年衞懿八年蔡穆十四年郑文十二年曹昭公班元年陈宣三十二年惠十二年宋桓二十一年秦成三年楚成十一年】
　　春王正月
　　【不书即位内无所承上不请命也庄公薨子般卒庆父夫人利闵公之幼而得立焉是内不承国于先君也按周制王哭诸侯则大宗伯为上相未有诸侯之薨而不告于王者也职丧掌诸侯之丧以国之丧礼涖其禁令序其事凡国有司以王命有事焉则诏賛主人未有诸侯之子主丧而王不遣使者也今鲁有大故不告于周闵既主丧而王不遣使是上不请命于天子也内无所承上不请命故不书即位正人道之大伦也】音注【般音班使去声】
　　齐人救郉
　　【凡书救者未有不善之也救在京师则罪列国子突救衞是也救在夷狄则罪诸侯狄救齐吴救陈是也救在远国则罪四邻晋阳处父帅师伐楚以救江是也救而不速救者则书所次以罪其慢叔孙豹救晋次于雍榆是也救而不敢救者则书所至以罪其怯齐侯伐我北鄙围成公救成至遇是也兵者春秋之所甚重衞灵公问陈孔子对曰爼豆之事则尝闻之矣军旅之事未之学也独至于救兵而书法若此圣人之情见矣其称人将卑师少也】音注【处上声见音现】
　　夏六月辛酉葬我君庄公
　　秋八月公及齐侯盟于落姑音注【落姑齐地】
　　季子来归
　　【按左氏盟于落姑请复季友也其曰季子贤之也其曰来归喜之也自外至者为归是尝出奔矣何以不书庄公薨子般弑庆父主兵势倾公室季子力不能支避难而出奔耻也鲁国方危内贼未讨国人思得季子以安社稷而公为落姑之盟以请于齐则是贤也春秋欲没其耻故不书奔欲旌其贤故特称季子圣人之情见矣隐恶而善舜也乐道人之善恶称人之恶孔子也为尊者讳为亲者讳为贤者讳春秋也明此可以蓄纳污之德乐与人为善矣其不称公子见季友自以贤德为国人所与不縁宗亲之故也尧敦九族而急亲贤退嚚讼周厚本枝而庸旦仲黜蔡鲜义皆在此而亲亲之杀尊贤之等着矣此义行则内无贵戚任事之私外无弃亲用羁之失而国不治者未之有也此春秋待来世之意】音注【难去声乐入声鲜音仙杀去声】
　　冬齐仲孙来
　　【仲孙齐大夫也其不称使而曰来者畧其君臣之常词以见桓公使臣不以礼仲孙事君不以忠也按左氏齐侯忧鲁使仲孙来省难何以言使臣不以礼也邻有弑逆则当声罪戒严修方伯之职以奉天讨而更使计谋之士窥觇虚实有乘乱取国之心则使臣非以礼矣仲孙归曰不去庆父鲁难未巳君其务宁鲁难而亲之何以言事君不以忠也陈恒弑简公孔子沐浴而朝告于哀公请讨焉岂曰齐人方强姑少待之也不劝其君急于讨贼而俟其自毙则事君非以忠矣使庆父稔恶闵公再弑则桓公与仲孙始谋不臧之所致耳直书齐仲孙来交讥之也】音注【难去声朝平声】
　　【辛惠王十酉七年】二年【齐桓二十六晋献十七衞懿九蔡穆十五郑文十三曹昭二陈宣三十三杞惠十三宋桓二十二秦成四楚成十二】
　　春王正月齐人迁阳音注【阳小国盖齐人迫而迁之】
　　夏五月乙酉吉禘于庄公音注【此言吉禘以见闵公丧制未阕而亟行吉礼又不于太庙盖深讥也禘天子之礼鲁之郊禘惠公请之东周之僣礼也】
　　【程氏曰天子曰禘诸侯曰祫其礼皆合祭也禘者禘其所自出之帝为东向之尊其余皆合食于前此之谓禘诸侯无所出之帝则止于大祖之庙合羣庙之主以食此之谓祫天子禘诸侯祫大夫享庶人荐上下之杀也鲁诸侯尔何以有禘成王追念周公有大勲劳于天下赐鲁公以天子礼乐使用诸大庙以上祀周公鲁于是乎有禘祭春秋之中所以言禘不言祫也然则可乎孔子曰鲁之郊禘非礼也周公其衰矣禘言吉者丧未三年行之太早也于庄公者方祀于寝非宫庙也一举而三失礼焉春秋之所谨也四时之祭有禘之名盖礼文交错之失】
　　秋八月辛丑公薨
