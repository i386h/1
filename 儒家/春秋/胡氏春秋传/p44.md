<!-- { "loadSidebar": true } -->
　　晋人【平】齐人【景】宋人【平】衞人【襄】郑人【简】曹人【武】莒人【犂比】邾人【悼】滕人薛人杞人【文】小邾人会于澶渊宋灾故音注【诸侯之大夫不序晋不足以为盟主也晋之不足以主盟自宋始传曰不书鲁大夫讥之也春秋大法君弑而贼不讨则不书葬况世子之于君父乎蔡景公何以独书葬遍刺天下之诸侯也葬送之礼在春秋时视人情之踈密而为之者也有尝同盟卒而不赴者有虽同姓赴而不防者则以哀死而致禭为轻吊生而归赙为重必矣今蔡世子般弑其君藏在诸侯之策而往防其葬是恩义情礼之笃于世子般不以为贼而讨之也人之所以异于禽兽而能具夫五官百骸者以其有父子之亲君臣之义耳世子弑君是其心禽兽之不若也而不知讨岂不废人伦灭天理乎故春秋大法君弑贼不讨则不书葬而蔡景公特书葬者圣人深痛其所为遍刺天下之诸侯也鲁隐宋殇之贼不讨则不书葬蔡景公贼亦不讨而特书葬犹闵僖二公不承国于先君则不书即位桓宣篡弑以立而反书之也何以知圣人罪诸侯之意如此乎以下文书防于澶渊宋灾故而贬其大夫则知之矣二百四十二年之间列防亦众而未有言其所为者此独言其所为何遍刺天下之太夫也大夫以智帅人者也智者无不知当务之为急不能三年之丧而缌小功之察放饭流歠而问无齿决是之谓不知务蔡世子般弑其君天下之大变人理所不容也则防其葬而不讨宋国有灾小事也则合十二国之大夫更宋之所丧而归其财则可谓知务乎陈恒弑简公孔子沐浴而朝告于哀公请讨之公曰告夫三子者子曰以吾从大夫之后不敢不告也之三子告不可子曰以吾从大夫之后不敢不告也叔孙豹晋赵武而下皆诸侯上卿执国之政者也三纲国政之本至于沦絶无父与君是禽兽也禽兽逼人虽得天下弗能一朝处矣昔者伯禹过门而不入放龙蛇也周公坐而俟旦驱猛兽也今世子弑君三纲沦絶禽兽逼人则与之同羣而不恤有国者不戒于火自亡其财苟其来告吊之可也则合十二国之大夫驻于澶渊而谋更其所丧尚为知类也乎夫蔡之乱其犹人身有腹心之疾而宋之灾譬诸桐梓与鸡犬也谋宋灾而不恤蔡之乱奚啻于养桐梓求鸡犬不顾其身有腹心危疾而不知疗者哉以为未之察也可谓不智苟察此而不谋则亦不仁矣是故诸国之大夫贬而称人鲁卿讳而不书又特言防之所为以垂戒后世其欲人之自别于禽兽之害也可谓深切着明矣或曰夫穆叔赵孟向戌子皮皆诸侯之良也而所谋若是何也世衰道微邪説交作以利害谋国家而不知本于仁义也久矣是以至此极孔子所为惧春秋所以作乎】
　　【已景王未三年】三十有一年【晋平十六齐景六衞襄二蔡灵公般元年郑简二十四曹武十三陈哀二十七杞文八宋平三十四秦景三十五楚郏敖三吴夷末二】
　　春王正月
　　夏六月辛巳公薨于楚宫
　　秋九月癸巳子野卒
　　【子般子赤弑而书卒子野过毁亦书卒何以别乎曰闵公内无所承不书即位则子般之弑可知下书夫人姜氏归于齐上书公子遂叔孙得臣如齐赤之卒也隐而不日则子赤之弑可知与子野异矣子野有命立昭公故穆叔虽不欲而不能止也】
　　己亥仲孙羯卒音注【羯居竭反】
　　冬十月滕子来防葬音注【诸侯来防葬始于此】
　　癸酉葬我君襄公
　　十有一月莒人弑其君密州音注【犂比公弑子展舆立】
　　【经以传为案传有乖缪则信经而弃传可也若密州之事是矣左氏称莒子生去疾及展舆既立展舆又废之莒子虐国人患焉展舆因国人以攻莒子弑之乃立信斯言则子弑其父也而春秋有不书乎故赵匡谓其文当曰展舆因国人之攻莒子弑之乃立而后来传冩误为以字尔左氏博通诸史叙事尤详能令后人得见本末因以求意经文可知而门弟子转相传受日月既久浸失本真如书晋赵盾许世子止等事详考传之所载以求经之大义可也而传不可疑如莒人弑其君密州独依经之所言以证传之缪误可也而传不可信尽以为可疑而废传则无以知其事之本末尽以为可信而仕传则经之意大防或泥而不通矣要在学者详考而精择之可也】

　　春秋传卷二十三
　　钦定四库全书
　　春秋传卷二十四　　　　宋　胡安国　撰昭公上【公名稠襄公子母齐归在位二十五年孙于齐在外八年凡三十二年薨于干侯諡法威仪恭明曰昭】
　　周【景王四年鲁昭公二十二年景王崩王猛立是年卒王室乱弟敬王立昭二十三年尹氏立王子朝昭二十六年敬王入于成周子朝奔楚】
　　郑【简公二十五年鲁昭公十二年简公卒子定公宁立昭二十八年定公卒献公虿立】
　　齐【景公七年】
　　宋【平公三十五年鲁昭公十年平公卒子元公佐立昭二十五年元公卒子景公头曼立】
　　晋【平公十七年赵武为政鲁昭公元年冬赵武卒韩起为政鲁昭公十年平公卒子昭公夷立鲁昭公十六年晋昭公卒子顷公去疾立昭二十八年魏舒为政昭三十年顷公卒子定公午立】
　　衞【襄公三年鲁昭公七年襄公卒子灵公元立】
　　蔡【灵公二年鲁昭公十一年楚杀蔡灵公灭蔡昭十三年楚平王封蔡蔡侯庐立是为平公昭二十年平公卒太子朱立昭二十一年朱奔楚平公弟悼公东国立昭二十三年悼公卒弟昭公申立】
　　曹【武公十四年鲁昭公十四年武公卒子平公须立昭十八年平公卒子悼公午立昭二十七年悼公卒弟声公野立昭三十二年平公弟通弑声公代立是为隐公】
　　滕【成公三十五年鲁昭公三年成公卒悼公宁立昭二十八年悼公卒顷公结立】
　　陈【哀公二十八年鲁昭公八年哀公卒楚灭陈昭十三年楚平王封陈陈侯吴立是为惠公】
　　杞【文公九年鲁昭公六年文公卒子平公郁厘立昭二十四年平公卒子悼公成立】
　　薛【鲁昭公三十一年薛献公谷卒入春秋薛始书名子襄公定立】
　　莒【展舆元年鲁昭公元年齐纳莒公子去疾是为着丘公展舆奔吴昭十四年着丘公卒子郊公立是年奔齐着丘之弟庚舆立是为共公昭二十三年庚舆来奔齐纳郊公】
　　邾【悼公十五年鲁昭公元年悼公卒庄公穿立】
　　许【悼公六年鲁昭公九年迁于夷昭十八年迁于白羽昭十九年悼公弑斯立】
　　小邾【穆公十三年鲁昭公十七年小邾穆公来朝】
　　楚【郏敖四年鲁昭公元年楚围弑而自立改名防是为灵王楚防罢为舍尹昭十三年灵王弑平王居立即弃疾子旗为令尹昭十四年杀成然子瑕为令尹昭二十三年子常为令尹昭二十六年平王卒昭王轸立】
　　秦【景公三十六年鲁昭公五年景公卒子哀公立】
　　吴【夷末二年鲁昭公十五年夷末卒子僚立昭二十七年僚弑阖庐立一名光诸樊子】
　　越【鲁昭公五年越防楚伐吴始见经即书人】
　　【庚景王申四年】元年【晋平十七年齐景七年衞襄三年蔡灵二年郑简二十五年曹武十四年陈哀二十八年杞文九年宋平三十五年秦景三十六年楚郏敖四年卒吴夷末三年】
　　春王正月公即位
　　叔孙豹会晋赵武楚公子围齐国弱宋向戌衞齐恶陈公子招蔡公孙归生郑罕虎许人曹人于虢音注【招音韶虢郑地】
　　【此陈侯之弟招也何以不称弟诸侯之尊弟兄不得以属通曰公子者其本当称者也曰弟者因事而特称之也所以然者诸侯非始封之君则臣诸父昆弟族人不得以属戚君也会于虢寻宋之盟而经何以不书在宋之盟楚人先防若曰狎主诸侯则惧晋之先也故围请读旧书加于牲上而晋人许之观其事虽若楚重得志晋少懦矣然春秋不贵修盟晋人以信为本故毎书必先赵武】音注【防色洽反狎户甲反懦乃乱反】
　　三月取郓音注【郓莒邑　此季孙宿伐莒取郓则书法何以异于宣十年归父伐邾归父伐邾犹公命也此专取邑而已】
　　【按左氏季孙宿伐莒取郓莒人诉于会楚告晋曰寻盟未退而鲁伐莒渎齐盟请戮其使有欲求货于叔孙豹而为之请者豹弗与曰诸侯之防衞社稷也我以货免鲁必受师是祸之也何衞之为虽怨季孙鲁国何罪赵孟闻之请于楚曰鲁虽有罪其执事不避难子若免之以劝左右可也莒鲁争郓为日乆矣苟无大害于其社稷可无亢也乃免叔孙其不曰伐莒取郓者乘莒乱而取邑故不悉书为内讳也】音注【郓音运亢苦浪反】
　　夏秦伯之弟鍼出奔晋音注【鍼其廉反】
　　【按左氏秦后子有宠于桓如二君于景其母曰弗去惧选鍼遂出奔书此见人君宠爱其子不差以礼是祸之也鍼之适晋其车千乘司马侯问焉曰子之车尽于此乎对曰此谓多矣若能少此吾何以得见叔齐曰秦公子必归能知其过必有令图令图天所賛也后五年秦伯卒后子归书曰弟者罪秦伯也夫后子出奔其父祸之而罪秦伯何也春秋以均爱望人父以能友责人兄父母有爱妾犹没身敬之不衰况兄弟乎兄弟翕而后父母顺矣故不曰公子而特称秦伯之弟云】音注【差楚宜反】
　　六月丁已邾子华卒音注【悼公卒庄公穿立】
　　晋荀吴帅师败狄于大卤音注【大卤晋地今太原晋阳县卤音鲁○晋自悼公以来狄师不出败狄至是而再见其再见何晋弥衰也悼公之伯也魏绛谏曰劳师于戎而楚伐陈必弗能救是弃陈也诸华必叛劳师于逺获戎失华毋乃不可乎悼公卒复有事于戎狄至伐鲜虞春秋遂狄晋矣大卤太原也按六月宣王北伐之诗其词曰薄伐玁狁至于太原而诗人美之者谓不穷追远讨及封境而止也然则太原在禹服之内而狄人来侵攘斥宜矣其过在毁车崇卒以诈诱狄人而败之非王者之师耳使后世车战法亡崇尚歩卒争以变诈相髙日趋苟简皆此等啓之矣书败狄讥之也】
　　秋莒去疾自齐入于莒音注【去起吕反前言齐无知弑其君后言齐小白入于齐前言莒人弑其君后言去疾入于莒则不与杀之辞也前言卫侯入于夷仪后言衞甯喜弑其君前言齐阳生入于齐后言齐陈乞弑其君与弑之辞也辞有前后罪有大小故曰属辞比事春秋教也】
　　【天下国家定于一吴楚僣号经不书葬土无二王也以忽系之郑则突不称国以小白系之齐则紏不书子国无二君也展舆乃莒子而去疾曷为又以国氏乎程氏曰去疾假齐之力以入莒讨展舆之罪正也其以国氏与去疾之讨有罪也此莒之公子曷为不称公子自谓先公之子可以有国不疑遂立乎其位而无所禀也其书入者难词也】
　　莒展舆出奔吴音注【展舆乃弑君之贼故立虽逾年犹不成君】
　　【展舆莒子也曷为不称爵为弑君者所立既立乎其位而不能讨贼则是与闻乎故也斯不可以有国矣不可以有国则曷为以国氏程子曰罪诸侯之与其立也虢之防展舆无列何以见诸侯之与其立乎莒虽以乱未能预防然诉鲁出郓而在防者欲执叔孙则知诸侯之与其立矣亦以国氏恶崇乱也】音注【与音预恶去声】
　　叔弓帅师疆郓田
　　葬邾悼公
　　冬十有一月己酉楚子麇卒音注【麇九伦反】
