<!-- { "loadSidebar": true } -->
　　葬景王王室乱音注【周乱不书书王室乱则天下无人纪矣昔者惠襄之世子頽乱郑虢讨之子带乱晋讨之春秋不书犹有臣子焉耳于是景王崩悼王即位既葬矣子朝欲篡悼王而立凡歴悼敬五年而后定而讫于佚贼则天下无人纪矣】
　　【何言乎王室乱王者以天下为家则以京师为室京师者本也周公作立政曰迪惟有夏乃有室大竞其作鸱鸮诗以遗成王亦曰既取我子无毁我室皆指京师言之也以京师为室王畿为堂诸夏为庭户四夷为藩离治外者先自内治远者先自近本乱而末治者否矣景王宠爱子朝使孽子配嫡以本乱者其言王室讥国本之不正也本正而天下定矣唐虞公天下则相禅而与贤三代家天下则相继而与子春秋兼帝王之道可公也则以达节为权故季札辞国贬而称名可家也则以居正为大故庄公始生即书于策郑突归而不氏以国阳生入而得系于齐此皆正本以及天下之义也其义苟行无易树子王室岂有乱离之祸乎春秋书子同生于前而记王室乱于后其为来世法戒明矣】
　　刘子单子以王猛居于皇音注【猛未逾年称王成猛之为王以猛为宜立也是故春秋之谊苟宜立也则纠虽未得国成之为子纠猛未得京师成之为王猛】
　　【凡称以者不以者也师而曰以能左右之也地而曰以能取与之也人而曰以能死主之也尊不以乎卑贵不以乎贱大不以乎小刘蚠单旗臣也曷为能以王猛乎猛无宠于景王不能自定其位制在刘单其曰以者能废立之也按左氏景王太子寿以昭十五年平至是八年矣猛与匄皆其母弟礼无疑于当立然久而未立者王爱庻子朝欲立以为嗣未果而王崩故诸大臣竞立君诸王子争欲立以正则有猛以宠则有朝猛虽正而无宠其威不足以慑羣下朝虽宠而不正其分不足以服人心二子废立皆恃大臣强弱而后定者也故特称曰以而景王之弱其后嗣轻其宗社之罪亦着矣易曰王居旡咎称居于皇者明其有土当得位之称也】音注【分去声王居旡咎涣九五象】
　　秋刘子单子以王猛入于王城音注【王城郏鄏也居于皇言失京师也入于王城言始得京师也】
　　【猛未逾年何以称王示当立也既当立矣何以称名明嗣君也曰王猛者见居尊得正又以别乎诸王子也君前臣名刘单不名而王名不嫌于倒置乎曰君前臣名常礼也礼当其变臣有不名名其君而不嫌者矣王不当称未逾年而称王名不当称立为君而称猛皆礼之变也惟可与权者能知其变而不越乎道之中再书刘子单子之以王何也春秋词繁而不杀者必有羙恶焉刘子单子盖挟天子以令诸侯而专国柄者也书而未足故再书于策以着上下舛逆为后世之深戒也】音注【单音善杀音赛】
　　冬十月王子猛卒音注【按通鉴王猛为庶弟子朝所弑】
　　十有二月癸酉朔日有食之
　　【壬敬王午元年】二十有三年【晋顷七齐景二十九衞灵十六蔡悼三卒郑定十一曹悼五陈惠十一杞平十七宋元十三秦哀十八楚平十呉僚八】
　　春王正月叔孙舍如晋
　　癸丑叔鞅卒音注【叔鞅叔弓之子辄之弟也】
　　晋人执我行人叔孙舍
　　晋人围郊音注【郊周邑】
　　【按左氏晋籍谈荀跞帅师军于侯氏箕遗乐征济师军其东南正月二师围郊郊子朝邑也既不书大夫之名氏又不称师而曰晋人微之也所谓以其事而微之者也当是时天子蒙尘晋为方伯不奔问官守省视器具徐遣大夫往焉勤王尊主之义若是乎书晋人围郊而罪自见矣】音注【跞即狄反徴知陵反守手又反见音现】
　　夏六月蔡侯东国卒于楚音注【悼公卒弟昭侯申立】
　　秋七月莒子庚舆来奔音注【齐纳郊公】
　　【左氏曰庚舆虐而好劎苟铸劎必试诸人国人患之又将叛齐乌存帅国人逐之庚舆来奔齐人纳郊公三代之得失天下仁与不仁而已矣苟无仁心甚则身弑国亡不甚则身危国削庚舆免死道左而出奔于鲁幸耳入国不书而书其出奔恶之也郊公出入皆不书防之也所谓以其人而防之者也防之为义或以位或以人或以事春秋书法达王事名氏不登于史策若此类亦众矣】音注【好呼报反恶乌故反】
　　戊辰呉败顿胡沈蔡陈许之师于鸡父胡子髠沈子逞灭获陈夏齧音注【鸡父楚地父音甫夏齧徴舒孙齧五结反　夷狄交相败不书必败中国而后书呉败顿胡沈蔡陈许之师胡子髠沈子逞灭获陈夏齧自入春秋未之有也】
　　【呉伐州来楚令尹帅师及诸侯之师与呉战曷为不书楚令尹既丧楚师已熸六国先败楚师遂奔是以不书楚也诸侯之师曷为畧而不序顿胡沈则其君自将蔡陈许则大夫帅师言战则未陈也言败绩则或灭或获其事亦不同也故总言呉人以诈取胜于前而以君与大夫序六国于后胡沈书爵书名书防者二国之君幼而狂不能以礼自守役属于楚悉师以出一败而身与众俱亡也其曰胡子髠沈子逞防者若曰非有能灭之者咸其自取焉耳亦犹梁亡自亡也郑弃其师自弃也齐人殱于遂自殱也或曰灭或曰获别君臣也君死曰防胡子髠沈子逞是也生得曰获秦晋战于韩原获晋侯是也大夫生死皆曰获郑获宋华元生也呉获陈夏齧死也书其败不以国分而以君大夫为序书其死不以事同而以君臣为别皆所以辨上下定民志虽颠沛必于是也其义行而乱自熄矣】音注【丧息浪反熸子僭反】
　　天王居于狄泉音注【狄泉地阙　居于狄泉言未得至京师也于是王猛卒敬王即位即王猛之母弟匄也居于狄泉谓之东王子朝入于王城谓之西王书曰天王居于狄泉黜子朝也】尹氏立王子朝音注【此尹文公圉周世卿也书尹氏立王子朝犹曰尹氏所欲立也将以王天下独尹氏立之则莫之与矣王子不名唯卒名之非卒也而名之者贬也是故救衞书子突奔名子瑕立名子朝】
　　【立者不宜立也王猛当立而未能立故称大臣以之而不言立敬王当立又能立矣故直称居于狄泉而不言立子朝庶孽夺正以贱妨贵基乱周室不当立者也故特称立而目尹氏尹氏天子之卿也王朝公卿书爵而变文称氏者见世卿之擅权乱国为后戒也或曰称氏者时以氏称之也诗云王谓尹氏此大雅羙宣王诗也亦讥世卿欤为此説者误矣诗人主文而不以害意有羙而或过有刺而或深以意逆之可也春秋所书或称爵或称字或称名或称氏或称子或称人名分所由立是非所由定礼义所由出皆断自圣心游夏不能与也徇时之所称而称之岂其然手】
　　八月乙未地震
　　冬公如晋至河有疾乃复
　　【昭公两朝于晋而一见止五如晋而四不得入焉今此书有疾乃复杀耻也以周公之胄千乘之君执币帛修两君之好而不见纳斯亦可耻矣有耻而后能知愤知愤而后能自强自强而后能为善为善而后能立身立身而后能行其政令保其国家矣昭公内则受制于权臣外则见陵于方伯此正忧患疢疾有徳慧术智保生免死之时也而安于屈辱甘处微弱无愤耻自强之心其失国出奔死于境外其自取之哉】
　　【癸敬王未二年】二十有四年【晋顷八齐景三十衞灵十七蔡昭公申元年郑定十二曹悼六陈惠十二杞平十八卒宋元十四秦哀十九楚平十一呉僚九】
　　春王二月丙戌仲孙貜卒音注【仲孙貜孟僖子也貜俱反】
　　叔孙舍至自晋
　　【大夫执而致则名此独书其姓氏何贤之也叔孙舍以礼立身而不屈于强国以忠事主而不顺于强臣此社稷之衞鲁之良大夫也使昭公稍有动心忍性强于为善之意举国以听岂其死于干侯观意如之稽颡于昭子叔孙之以逐君责意如其事可见矣及意如有异志而昭子使祝宗祈死所谓知其无可奈何安之若命者故舍至自晋特以姓氏书其死也公虽在外而特书日以卒之所以表其节为后世劝也】音注【意如稽颡于昭子叔孙以逐君责意如事见左传二十五年】
　　夏五月乙未朔日有食之
　　秋八月大雩
　　丁酉杞伯郁厘卒音注【平公卒子悼公成立】
　　冬呉灭巢
　　【巢楚之附庸实邑之也书吴入州来着陵楚之渐书呉灭巢着入郢之渐四邻封境之守既不能制则封境震矣四境国都之守既不能保则国都危矣故沈尹戌以此为亡郢之始也春秋内失地不书明此为有国之大罪外取灭皆书明见取灭者之不能有其土地人民则不君矣故诸侯之寳三以土地为首】
　　葬杞平公
　　【甲敬王申三年】二十有五年【晋顷九齐景三十一衞灵十八蔡昭二郑定十三曹悼七陈惠十三杞悼公成元年宋元十五卒秦哀二十楚平十二呉僚十】
　　春叔孙舍如宋
　　夏叔诣会晋赵鞅宋乐大心衞北宫喜郑游吉曹人邾人滕人薛人小邾人于黄父音注【诣五计反黄父晋地即黒壤父音甫　于是敬王谓之东王子朝谓之西王晋侯使涖问周故期以明年而后为黄父之会又明年而荀跞赵鞅之师出是故天王书出入而晋师克巩不书书克巩是讨子朝也】
　　【按左氏郑子太叔如晋范献子曰若王室何对曰王室之不宁大国之忧晋之耻也吾子其早图之献子惧乃征防于诸侯会于黄父谋王室也赵简子令诸侯之大夫输王粟具戍人将纳王夫以王猛之无宠单旗刘蚠之屡败敬王初立子朝之众召伯奂南宫嚚甘桓公之党疑若多助之在朝也然会于黄父凡十国而诸侯之大夫无异议焉是知邪不胜正久矣犹有宠爱庶孽配适夺正至于灭亡而不寤者不知幽王晋献之父子亦何足效哉然则黄父之会王事也而无羙词何也王室不靖亦惟友邦冡君克修厥职以绥定王都非异人任亦何羙之有免于讥贬足矣此春秋以正待人之体也后世以滥赏报臣子所当为之事为臣子者亦受而不辞失此义矣】
　　有鸜鹆来巢音注【鸜鹆鸟名鸜其具反鹆音欲　此乌穴居不在鲁界故曰来巢记异也传曰鸜鹆三逾济济水东北会于汶鲁在汶南其所无也故书曰有巢者去穴而巢隂居阳位臣逐君象也鸜鹆宜穴处于下而巢居于上季孙宜臣顺于家而主祭于国反常为异之兆能以徳消则无其应矣或曰此公子宋有国之祥也】
　　秋七月上辛大雩季辛又雩
　　【左氏以再雩为旱甚圣人书此者以志御灾之非道而区区于祷祠之末也昭公之时雨雹地震四见于经旱干为虐相继而起有鸜鹆来巢异之甚也季辛又雩灾之甚也考诸列位则国有人焉观诸天时则犹有眷顾之心未终弃也若反身修徳信用忠贤灾异之来必可御矣昔高宗肜日雉升鼎耳异亦甚矣听于祖已克正厥事故能嘉靖殷邦享国长久宣王之时旱魃蕴隆灾亦甚矣侧身修行遇灾而惧故能兴衰拨乱王化复行此皆以人胜天以徳消变之验也昭公至是犹不知畏罔克自省而求于祷祠之末将能胜乎故特书此以为后世鉴】音注【雨雹地震四见于经事见三年四年大雨雹十九年二十三年地震旱干为虐相继而起事见三年六年八年十六年二十四年及此年七书雩肜音融又音同】
　　九月己亥公孙于齐次于阳州音注【阳州齐鲁竟上邑孙音逊往也　公行书次自庄以来未之有也于是再见其再见何以昭公之失国不可不详其所往也】
