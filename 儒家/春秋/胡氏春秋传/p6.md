<!-- { "loadSidebar": true } -->
　　【齐景公问于晏子吾欲观于转附朝舞遵海而南放于琅琊吾何修而可以比于先王观也对曰天子适诸侯曰廵狩巡所守也诸侯朝于天子曰述职述所职也无非事者春省耕而补不足秋省敛而助不给是故诸侯非王事则不出非民事则不出今隐公慢弃国政逺事逸游僖伯之忠言不见纳亦已矣又从而为之辞是緃欲而不能自克之以礼也能无钟巫之及乎特书观鱼讥之也】音注【放上声】
　　夏四月葬衞桓公
　　【衞乱是以缓鲁往会故书圣人存而弗削者弑逆之贼讨矣諡者行之迹所以纪实徳垂劝戒也名之曰幽厉虽孝子慈孙百世不能改失位而见弑何以为桓列爵惟五皆王命也衞本侯爵何以称公见臣子不请于王而私自諡尔程氏曰正终大事也必于正寝而不殁于妇人之手岂苟然乎死而加之不正之諡知忠孝者不忍为也春秋于邦君薨正以王法而书卒至于葬则从其私諡而称公或革或因前以贬不臣顺之诸侯后以罪不忠孝之臣子词显而义微皆所以遏人欲存天理大居正也】
　　秋衞师入郕音注【郕小国音成】
　　【称师者纪其用众而立义不同有矜其盛而称师者如齐师宋师曹师城邢之类是也有着其暴而称师者楚灭陈蔡公子弃疾主兵而曰楚师之类是也有恶其无名不义而称师者次于郎以俟陈蔡及齐围郕之类是也衞宣继州吁暴乱之后不施徳政固本恤民而毒众临戎入人之国失君道矣书衞师入郕着其暴也】
　　九月考仲子之宫音注【仲子桓母也】
　　【考者始成而祀也其称仲子者惠公欲以爱妾为夫人隐公欲以庶弟为嫡子圣人以为诸侯不再娶于礼无二适孟子入惠公之庙仲子无祭享之所为别立宫以祀之非礼也故因其来赗而正名之曰仲子之赗因其考宫而正名之曰仲子之宫而夫人众妾之分定矣隐公摄让之实辨矣桓公篡弑之罪昭矣存则以氏系姓以姓系号殁则以諡系号以姓系諡者夫人也存不称号殁不称諡单举姓字者妾也凡宫庙非志灾失礼则不书】音注【适音嫡为去声】
　　初献六羽
　　【初献六羽者始用六佾也不谓之佾而曰羽者佾干羽之总称也羽以象文徳干以象武功妇人无武事则独奏文乐故谓之羽而不曰佾也初者事之始鲁僭天子之礼乐旧矣是成王过赐而伯禽受之非也用于大庙以祀周公已为非礼其后羣公皆僭用焉仲子以别宫故不敢同羣庙而降用六羽书初献者明前此用八之僭也诸侯僭于上大夫僭于下故其末流季氏八佾舞于庭而三家者以雍彻上下无复辨矣圣人因事而书所以正天下之大典】
　　邾人郑人伐宋
　　【接左氏宋人取邾田邾人告于郑曰请君释憾于宋敝邑为道则主兵者邾也故虽附庸小国而序乎郑之上凡班序上下以国之小大从礼之常也而盟会征伐以主者先因事之变也然则衞州吁告于宋以伐郑事与此同而圣人以宋为主者何此春秋拨乱之大法也凡诛乱臣讨贼子必深絶其党】
　　螟音注【螟音冥】
　　【虫食苖心曰螟食叶曰螣食节曰贼食根曰虫国以民为本民以食为天诗去螟螣害稼也春秋书螟记灾也圣人以是为国之大事也故书而近世王安石乃称为人牧者不必论奏灾伤之事亦独何哉甚矣其不讲于圣人之经以欺当年而误天下与来世也】音注【蟊莫侯反去上声】
　　冬十有二月辛巳公子彄卒音注【彄苦侯反鲁大夫也书卒不书葬葬者臣子之事非公家所及】
　　【按左氏臧僖伯卒公曰叔父有憾于寡人寡人弗敢忘葬之加一等以公羊三世考之则所传闻之世也而书日见恩礼之厚明矣公将如棠观鱼者僖伯諌而不聴则称疾不从可谓忠臣矣葬之加一等夫是之谓称然隐公不敢忘其忠而不能聴其言与郭公善善而不能用至于亡国一也其及宜矣】音注【称去声善善上善去声】
　　宋人伐郑围长葛音注【长葛郑邑此书围之始】
　　【围者缳其城邑絶其往来之使禁其樵采之途城守不下至于经年而不解诛乱臣讨贼子可也长葛郑邑何罪乎书围于此而书取于后宋人之恶彰矣】
　　【甲桓王子三年】六年【齐僖十四晋哀侯光元年衞宣二蔡宣三十二郑庄二十七曹桓四十陈桓二十八武三十四宋殇三秦文四十九楚武二十四】
　　春郑人来输平音注【和而不盟曰平书输平以志诸侯之合书及郑平以志诸侯之散诸侯合而天下始多故矣】
　　【轮者纳也平者成也郑人曷为纳成于鲁以利相结解怨释仇离宋鲁之党也公之未立与郑人战于狐壤止焉元年及宋盟于宿四年遇于清其秋会师伐郑即宋鲁为党与郑有旧怨明矣五年郑人伐宋入其郛宋来告命鲁欲救之使者失辞公怒而止其冬宋人伐郑围长葛郑伯知其适有用闲可乗之隙也是以来纳成耳然则善之乎曰平者解怨释仇固所善也输平者以利相结则贬矣曷为知其相结之以利也后此郑伯使宛来归祊而鲁入其地会郑人伐宋得郜及防而鲁又取其二邑是知输平者以利相结乃贬之也诸侯修睦以蕃王室所主者义尔茍为以利使为人臣者怀利以事其君为人子者怀利以事其父为人弟者怀利以事其兄诸侯必曰何以利吾国大夫必曰何以利吾家士庶人必曰何以利吾身上下交征利不至于篡弑夺攘则不厌矣故特称输平以明有国者必正其义不谋其利杜亡国败家之本也】
　　夏五月辛酉公防齐侯盟于艾音注【艾齐地此齐鲁交好之始】秋七月
　　【四徳备而后为干故易曰乾元亨利贞一徳不备则乾道熄矣四时具而后成岁故春秋虽无事首时遇则书一时不具则岁功亏矣既书时又书月者时天时也月王月也书时又书月见天人之理合也易不云乎君子行此四徳者故曰乾元亨利贞若夫上下异致天人殊观圣学不传而春秋之义隐矣】
　　冬宋人取长葛
　　【宋人恃强围邑久役大众取非所有其罪着矣在王朝不能施九伐之威在列国不能修连帅之职郑人土地天子所命先祖所受不能保有而失之是上无天王下无方伯而郑亦无君也宋人强取以王法言不可胜诛以天理言不善之积着矣初穆公属国于与夷使其子冯出居于郑殇公既立忌冯而伐郑不亦逆天理乎春秋序宋主兵以殇公之罪重也明年郑人伐宋序邾为首以郑伯之罪轻也至是宋又举兵伐郑而围其邑肆行暴虐不善之积已着而不可解矣其见弑于乱臣岂一朝一夕之故哉凡此类皆直书于防按其行事而善恶之应可考而知天理之不诬者也】音注【属章欲反应去声】
　　【乙桓王丑四年】七年【齐僖十五晋哀二曲沃武公称元年衞宣三蔡宣三十四郑庄二十八曹桓四十一陈桓二十九武三十五宋殇四春文五十楚武二十五】
　　春王三月叔姬归于纪
　　【叔姬伯姬之娣非夫人也则何以书古者诸侯一娶九女必格之同时者所以定名分室乱源也今叔姬待年于宗国不与嫡俱行则非礼之常所以书也眉山苏辙以谓书叔姬贤之也若贤不得书必贵而后书则是以位而蔑徳也小国无大夫至于接我则书是位不可以废事也位不可以废事而独可以废贤乎如叔姬不归宗国而归于酅以全妇道贤可知矣贤而得书亦春秋之法也】音注【苏辙字子由有集传十二卷酅邑名音兮】
　　滕侯卒
　　【滕侯书卒何以不葬怠于礼弜其君而不葬者滕侯宿男之类是已古者邦交有常制不以国之强弱而有谨慢也不以情之踈密而有厚薄也春秋之时则异于是晋北国也楚南邦也地非同盟而亲往俟其葬滕邻境也宿同盟也讣告虽及而鲁不之恤岂非以其壤地褊小乎怠于礼而不往弱其君而不会无其事而阙其文此鲁史之旧也圣人无加损焉存其卒阙其葬义自见矣卒自外録不卒非外也葬自内録不葬非内也】
　　夏城中丘音注【中丘鲁邑此书城之始】
　　【程氏曰为民立君所以养之也养民之道在爱民力民力足则生养遂教化行风俗美故为政以民力为重也春秋凡用民必书其所兴作不时害义固为罪矣虽时且义亦书见劳民为重事也人君而知此义则知慎重于用民力矣凡书城者完旧也书筑者创始也城中丘使民不以时非人君之心也】
　　齐侯使其弟年来聘音注【此齐聘之始】
　　【兄弟先公之子不称公子贬也书盟书帅师而称兄弟者罪其有宠爱之私书出奔书归而称兄弟者责其薄友恭之义攷于事而春秋之情可见矣年者齐僖公母弟也程氏谓先儒说母弟者盖縁礼有立嫡子同母弟之文其曰同母盖为嫡耳非以为加亲也此义不明久矣僖公私于同母宠爱异于他弟施及其子犹与嫡等而襄公绌之遂成篡弑之祸故圣人于年来聘特变文书弟以示贬焉郑语来盟黒肩帅师皆罪其私也书云于弟弗念天显乃弗克恭厥兄兄亦不念鞠子哀大不友于弟天惟与我民葬大泯乱陈光奔楚而称弟不念鞠子哀矣盗弑衞絷而称兄其亦不念天显矣秦鍼宋辰皆责其薄也仁人于兄弟絶偏繋之私笃友恭之义人伦正而天理存其春秋以训天下与来世之意也】
　　秋公伐邾音注【此伐邾之始】
　　【奉词致讨曰伐按左氏公伐邾为宋讨也宋人先取邾田故邾人入其郛鲁与仪父则元年盟于昧矣邾人何罪可声特托为词説以伐之尔经之书伐非主兵者皆有言可执见伐者皆有罪可讨也传曰欲加之罪何患无词鲁为宋讨非义甚矣而称伐邾所谓欲加之罪者也而不知渝昧之盟不待贬而自见矣】音注【昧音蔑】
　　冬天王使凡伯来聘音注【凡伯周卿士几本作泛音凡此周聘之始】
　　戎伐凡伯于楚丘以归音注【楚丘卫地】
　　【国而曰伐此一人而曰伐见其以徒众也楚丘卫地以归易辞也于楚丘者罪衞不救王臣之患以归者罪凡伯失节不能死于位也周之秩官敌国賔至闗尹以告候人为导司徒具徒司寇诘奸佃人积薪火师监燎其贵国之賔至则以班加一等益防至于王吏则以官正涖事今凡伯承王命以为遇賔于卫而戎得伐之以归是蔑先王之官而无君父也故旄丘録于国风见衞不能修方伯之职也戎伐凡伯于楚丘以归见衞不救王臣之患也为狄所灭则有由矣】













　　春秋传二
　　钦定四库全书
　　春秋传三　　　　　　宋　胡安国　撰
　　隠公下
　　【丙桓王寅五年】八年【齐僖十六晋哀三蔡宣三十五卒衞宣四郑庄二十九曹桓四十二陈桓三十杞武三十六宋殇五秦宁公元年楚武二十六】
　　春宋公衞侯遇于垂音注【垂衞地特相遇不书书宋衞将以为参盟也】三月郑伯使宛来归祊音注【宛郑大夫也音苑祊郑祀泰山之邑音崩】庚寅我入祊
　　【郑伯欲以泰山之祊易许田前此来输平者以言请之矣未入地也至是来归祊者其地既输矣未易许也周制六年五服一朝故于天子之郊有朝宿之地又六年王乃时廵诸侯各朝于方岳故于泰山之旁有汤沐之邑诸侯于王畿之内方岳之下皆有是乎成王以周公有大勲劳故特赐之许田为朝宿之地如皆有焉尽天子之郊不足为其地矣宣王以郑伯母弟懿亲故特赐之祊田为汤沐之邑如皆有焉尽泰山之旁不足为其邑矣祊近于鲁许邻于郑各以其近者相易何以不可乎用是见郑有无君之心而谓天王不复能廵狩矣用是见郑有无亲之心而敢与人以先祖所受之邑矣其言我入祊者祊非我有也入者不顺之词义不可而强入之也】
　　夏六月已亥蔡侯考父卒音注【宣公卒桓侯封人立】
