<!-- { "loadSidebar": true } -->
　　【程氏曰防于萧鱼郑又服而请防也不书郑防谓其不可信也而晋悼公推至诚以待人信郑不疑礼其因而归焉纳斥侯禁侵掠遣叔肸告于诸侯而郑自此不复苟晋者二十四年至哉诚之能感人也自悼公能谋于魏绛以息民聴于知武子而不与楚战故三驾而楚不能与之争虽城濮之绩不越是矣】
　　公至自防
　　楚人执郑行人良霄音注【即伯有公孙辄之子】
　　冬秦人伐晋







　　春秋传卷二十一
<经部,春秋类,胡氏春秋传>
　　钦定四库全书
　　春秋传卷二十二　　　　宋　胡安国　撰襄公中
　　【庚灵王十子一年】十有二年【晋悼十二齐灵二十一衞献十六蔡景三十一郑简五曹成十七陈哀八孝六宋平十五秦景十六楚共三十吴夀梦二十五卒】
　　春王三月莒人伐我东鄙围台季孙宿帅师救台遂入郦音注【台鲁邑今琅琊费县有台亭音胎又台怠反】
　　【郓莒地也遂者生事也入者逆词也大夫无遂事受命而救台不受命而入郓恶季孙宿之擅权使公不得有为于其国也或曰古者命将得专制阃外之事有可以安国家利社稷者专之可也曰此为境外言之也台在邦域之中而专行之非有无君之心者不敢为也昭公逐定无正夫岂一朝一夕之故哉其所由来者渐矣】
　　夏晋侯使士鲂来聘
　　秋九月吴子乘卒音注【夀梦卒子诸樊立吴始书卒】
　　冬楚公子贞帅师侵宋
　　公如晋
　　【辛灵王十丑二年】十有三年【晋悼十三齐灵二十二衞献十七蔡景三十二郑简六曹成十八陈哀九孝七宋平十六秦景十七楚共三十一卒吴诸樊遏元年】
　　春公至自晋
　　夏取邿音注【邿小国今任城亢父县有邿亭是已音诗】
　　秋九月庚辰楚子审卒音注【共王卒子康王昭立】
　　冬城防音注【防臧氏邑】
　　【壬灵王十寅三年】十有四年【晋悼十四齐灵二十三衞献十八蔡景三十三郑简七曹成十九陈哀十孝八宋平十七秦景十八楚康王昭元年呉诸樊二】
　　春王正月季孙宿叔老防晋士匄齐人【灵】宋人【平】衞人【献】郑公孙虿曹人【成】莒人【犂比】邾人【宣】滕人【成】薛人人小邾人会吴于向音注【虿丑迈反向郑地叔老声伯子鲁使二卿防晋敬事伯国晋人自是轻鲁币而益敬其使故叔老虽介亦列于防齐崔杼宋华阅衞北宫括在防惰慢不摄故贬称人葢欲以督率诸侯奨成伯功也吴来在向诸侯防之故曰防吴】
　　【使举上客而叔老并书者以内卿行则不得不书矣季孙宿以卿为介而不使之免叔老介于宿而不敢避盖两失之虽晋人轻其币而敬其使于君命使人之体岂为得哉】
　　二月乙未朔日有食之
　　夏四月叔孙豹防晋荀偃齐人【灵】宋人【平】衞北宫括郑公孙虿曹人【成】莒人【犂比】邾人【宣】滕人【成】薛人人小邾人伐秦音注【晋秦兵争止此晋秦兵争始于韩而终于十三国之伐】
　　己未衞侯出奔齐音注【献公出衞人立公孙剽】
　　【按左氏衞甯殖将死语其子曰吾得罪于君名在诸侯之防曰孙林父甯殖出其君夫所谓诸侯之防则列国之史也诸侯则若晋若鲁是也史则若晋之乘鲁之春秋是也今春秋书衞侯出奔齐而不曰孙林父甯殖出其君者盖仲尼笔削不因旧史之文也欲知经之大义深考旧文笔削之不同其得之矣或曰孙甯出君众所同疾史防书之是也圣人曷为掩奸藏恶不暴其罪而以归咎人主何哉曰臣而逐君其罪已明矣人君擅一国之名宠神之主而民之望也爱之如父母仰之如日月敬之如神明畏之如雷霆何可出也所为见逐无乃肆于民上纵其滛虐以弃天地之性乎故衞衎出奔使祝宗告亡且告无罪而定姜曰有罪若何告无春秋端本清源之书故不书所逐之臣而以自奔为名所以警乎人君者为后世鉴非圣人莫能修之为此类也】
　　莒人侵我东鄙
　　秋楚公子贞帅师伐吴
　　冬季孙宿防晋士匄宋华阅衞孙林父郑公孙虿莒人邾人于戚音注【戚孙林父邑○于是孙林父立公孙剽而防晋于戚以定之襄昭之际大夫无君之祸晋为之也悼公之德衰矣】
　　【癸灵王十卯四年】十有五年【晋悼十五卒齐灵二十四衞献十九殇公剽元年蔡景三十四郑简八曹成二十陈哀十一杞孝九宋平十八秦景十九楚康二吴诸樊三】
　　春宋公使向戌来聘二月己亥及向戌盟于刘音注【刘鲁地】
　　刘夏逆王后于齐音注【刘夏天子大夫刘采地夏名也】
　　【刘夏何以不称使不与天子之使夏也昏姻人伦之本王后天下之母刘夏士也士而逆后是不重人伦之本而轻天下之母矣然则何使卿往逆公监之礼也官师从单靖公逆王后于齐书刘夏而不书靖公是知卿往逆公监之礼也春秋昏姻得礼者常事不书】音注【单音善】
　　夏齐侯伐我北鄙围成公救成至遇音注【成鲁地遇鲁地○书至遇公畏齐不敢至成】
　　季孙宿叔孙豹帅师城成郛音注【郛成之外城也】
　　秋八月丁巳日有食之
　　邾人伐我南鄙
　　冬十有一月癸亥晋侯周卒音注【悼公卒子平公彪立】
　　【甲灵王十辰五年】十有六年【晋平公彪元年齐灵二十五卫献二十殇二蔡景三十五郑简九曹成二十一陈哀十二杞孝十宋平十九秦景二十楚康三吴诸樊四】
　　春王正月葬晋悼公
　　三月公防晋侯宋公衞侯郑伯曹伯莒子邾子薛伯伯小邾子于湨梁戊寅大夫盟音注【湨水名出河内轵县东南至温入河古阒反○凡伯在焉而但曰诸侯者无伯也君在焉而但曰大夫者无君也是故自文而下盟于扈防于扈则有斥言诸侯而不序自襄而下湨梁之盟则有斥言大夫而不序】
　　【牡丘之防诸侯既次于匡则书曰公孙敖帅师及诸侯之大夫救徐鸡泽之防诸侯既盟而陈侯使袁侨如防则书曰叔孙豹及诸侯之大夫及陈袁侨盟今湨梁之防诸侯皆在是若欲使大夫盟者则书鲁卿及诸侯之大夫盟可也而独书大夫何也诸侯失政大夫皆不臣也上二年春正月防于向十有四国之大夫也夏四月防伐秦十有三国之大夫也冬防于戚七国之大夫也此三防皆国之大事也而使大夫皆专之而诸侯皆不与焉是列国之君不自为政弗躬弗亲礼乐征伐已自大夫出矣况悼公既没晋平初立无先公之明也君若赘旒而大夫张亦宜矣夫岂一朝一夕之故哉善恶积于至微而不可掩常情忽于未兆而不预谋荀偃怒大夫盟而晋靖公废赵籍韩防魏斯为诸侯之势见矣有国者谨于礼而不敢忽此春秋以待后世之意也】音注【与去声见音现】
　　晋人执莒子邾子以归音注【执以归始此】
　　齐侯伐我北鄙
　　夏公至自防
　　五月甲子地震
　　叔老防郑伯晋荀偃衞甯殖宋人伐许音注【郑非主兵也则曷为防郑伯春秋不以大夫主诸侯则推而属之郑也春秋之大义夷夏之辨君臣之分而已是故僖十九年盟于齐陈非主盟也不以夷狄主中国则书防陈今年伐许郑非主兵也不以大夫主诸侯则书防郑】秋齐侯伐我北鄙围成

　　冬叔孙豹如晋
　　【乙灵王十巳六年】十有七年【晋平二齐灵二十六衞献二十一殇三蔡景三十六郑简十曹成二十二陈哀十三孝十一宋平二十秦景二十一楚康四吴诸樊五】
　　春王二月庚午邾子牼卒音注【牼音坑○宣公卒悼公华立】
　　宋人伐陈
　　夏衞石买帅师伐曹音注【石买石稷子】
　　秋齐侯伐我北鄙围桃音注【桃鲁地弁县东南有桃墟】
　　齐高厚帅师伐我北鄙围防音注【防臧纥邑伐我大夫将书大夫始此自隐以来齐伐我皆书人君将书君自文十五年始大夫将书大夫自高厚始】
　　九月大雩
　　宋华臣出奔陈
　　冬邾人伐我南鄙
　　【丙灵王十午七年】十有八年【晋平三齐灵二十七衞献二十二殇四蔡景三十七郑简十一曹成二十三陈哀十四孝十二宋平二十一秦景二十二楚康五吴诸樊六】
　　春白狄来
　　【刘敞曰夷狄于中国无事焉其于天子世一见则诸侯虽善其交际不得而通也是以春秋亦不与其朝不与其朝者惩滛慝一内外也周公致太平越裳氏重九译而献其白雉公曰君子徳不及焉不享其贽此乃天子而让也况列国之君乎守藩之臣乎】
　　夏晋人执卫行人石买音注【石买即是伐曹者宜即惩治本罪而晋因其为行人之使执之故书行人以罪晋】
　　秋齐师伐我北鄙
　　冬十月公防晋侯【平】宋公【平】衞侯【殇】郑伯【简】曹伯【成】莒子【犂比】邾子【悼】滕子薛伯伯小邾子同围齐音注【同围齐非但晋志也自围齐之后晋师无君将虽大夫之师出无与于诸夏之义矣】
　　【凡侵伐围入未有书同者而独于此书同围齐何也齐环背盟弃好陵虐神主肆其暴横数伐邻国观加兵于鲁则可见矣诸侯所共恶疾故同心而围之也同心围齐其以伐致何也见齐环无道宜得恶疾大诸侯之伐而免其围齐之罪辞也春秋于此有沮横逆抑强暴之意孟子曰国必自伐而后人伐之自作孽不可逭其齐侯环之谓矣尚谁怼哉】音注【沮在吕反】
　　曹伯负刍卒于师
　　楚公子午帅师伐郑
　　【丁灵王十未八年】十有九年【晋平四齐灵二十八卒衞献二十三殇五蔡景三十八郑简十二曹武公滕元年陈哀十五孝十三宋平二十二秦景二十三楚康六呉诸樊七】
　　春王正月诸侯盟于祝柯音注【祝柯齐邑今齐州禹城县】
　　晋人执邾子
　　公至自伐齐
　　取邾田自漷水音注【漷水出东海合乡县西南经鲁国至高平湖陆县入泗水漷音郭】季孙宿如晋
　　葬曹成公
　　夏衞孙林父帅师伐齐
　　秋七月辛卯齐侯环卒音注【灵公卒子荘公光立】
　　晋士匄帅师侵齐至谷闻齐侯卒乃还
　　【谷齐地也还者终事之词古之为师不伐丧大夫以君命出境有可以安国家利社稷者则专之可也世衰道微暴行交作利人之难以成其私欲者众矣士匄乃有恻隐之心闻齐侯卒而还不亦善乎或曰君不尸小事臣不专大名为士匄者宜墠帷而归命乎介则非矣使士匄未出晋境如是焉可也已至齐地则进退在士匄矣犹欲墠帷而归命乎介则非古者命将不从中覆专制境外之意而况丧必不可伐非进退可疑而待请者故至谷闻齐侯卒乃还善之也】
　　八月丙辰仲孙蔑卒
　　齐杀其大夫高厚
　　郑杀其大夫公子嘉
　　【按左氏初盗杀郑三卿于西宫之朝公子嘉知而不言既又欲起楚师以去诸大夫故楚人伐郑至于纯门而返至是嘉之为政也专国人患之乃讨西宫之难与纯门之师子展子西率国人杀嘉而分其室不称郑人者嘉则有罪矣而子展子西不能正以王法肆诸市朝与众同弃乃利其室而分之有私意焉故称国以杀而不去其官此春秋原情定罪之意】
　　冬葬齐灵公
　　城西郛音注【西郛国都外城之西郭也】
　　叔孙豹防晋士匄于柯音注【柯衞地今魏郡内黄县东北有柯城】
　　城武城音注【武城鲁邑今泰山南武城县】
　　【戊灵王十申九年】二十年【晋平五齐荘公光元年衞献二十四殇六蔡景三十九郑简十三曹武二陈哀十六孝十四宋平二十三秦景二十四楚康七吴诸樊八】
