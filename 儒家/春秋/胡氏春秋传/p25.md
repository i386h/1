<!-- { "loadSidebar": true } -->
　　【诸侯失国出奔未有不名若衞侯何以不名著文公之罪也衞侯失守社稷背华卽夷于文公何罪乎衞之祸文公为之也初齐晋盟于敛盂衞侯请盟晋人不许是塞其向善之心虽欲自新改辙而其道无由也高帝一封雍齿而功臣不竞世祖烧弃文书而反侧悉安使文公释怨许衞结盟南向诸侯弃楚而归晋矣忿不思难惟怨是图必使衞侯窜身无所奔于荆蛮归于京师兄弟相残君臣交讼谁之咎也夫心不外者乃能统大众智不凿者乃能处大事文公欲主夏盟取威定霸而举动烦扰若不胜任者惟凿智自私而心不广也春秋于衞侯失国出奔不以其罪名之而重文公之咎葢端本议刑责备贤者之意也】
　　五月癸丑公会晋侯齐侯宋公蔡侯郑伯衞子莒子盟于践土音注【践土郑地】
　　【践士之会天王下劳晋侯削而不书何也周室东迁所存者号与祭耳其实不及一小国之诸侯晋文之爵虽曰侯伯而号令天下几于改物实行天子之事此春秋之名实也与其名存实亡犹愈于名实俱亡是故天王下劳晋侯于践土则削而不书去其实以全名所谓君道也父道也晋侯以臣召君则书天王狩于河阳正其名以统实所谓臣道也子道也而天下之大伦尚存而不灭矣衞侯奔楚不书名者未絶其位也叔武受盟而称衞子者立以为君也此见圣人深罪晋文报怨行私专权自恣废置诸侯之意】
　　陈侯如会
　　公朝于王所音注【书朝王始此此先朝王而后盟是以天子与斯盟也书盟而后朝春秋不以天子与肵盟之辞也】
　　【朝不言所言所非其所也朝于庙礼也于外非礼也有虞氏五载一巡守羣后四朝周制十有二年王乃时巡诸侯各朝于方岳亦何必于京师于庙然后为礼乎古者天子巡守于四方有常时诸侯朝于方岳有常所其宫室道途可以预修故民不劳其共给调度可以预备故国不费今天王下劳晋侯公朝于王所则非其时与地矣自秦而后巡游无度至有长吏以仓卒不办被诛民庶以烦劳不给生厌盖春秋之义不行故也然则天子在是其可以不朝乎天子在是而诸侯就朝礼之变也春秋不以诸侯就朝为非而以王所非其所为贬正其本之意也】音注【守音狩下同共音供】
　　六月衞侯郑自楚复归于衞衞元咺出奔晋音注【元咺衞大夫咺况晚反】
　　【衞侯失国出奔则不名复归得国何以名杀叔武也叔武者衞侯之弟也晋文公有憾于衞侯而不释怨于是逐衞侯立叔武叔武辞立而他人立则恐衞侯之不得反也于是已立乎其位始反衞侯衞侯得反而疑其弟则曰叔武篡我元咺争之曰叔武无罪衞侯不信其言终杀叔武是不念鞠子哀而以争国为心乱民彝灭天理其为罪大矣此其所以名也元咺由是走之晋而讼其君然衞侯初归则称复再归何以不称复乎春秋立法甚严而待人以恕郑之初归虽杀叔武旣名之矣犹意其或出于误而能革也是以称复及其再归又杀元咺及公子瑕则是终以争国为心长恶不悛无自艾之意矣是以不称复其曰归于衞者易辞也诸侯嗣故称复者继之也不称复者絶之也而国非其国矣】
　　陈侯欵卒音注【穆公卒子共公朔立】
　　秋伯姬来音注【庄公女归宁曰来】
　　公子遂如齐
　　冬公会晋侯齐侯宋公蔡侯郑伯陈子莒子邾子秦人于温音注【温畿内国为狄所灭者】
　　天王狩于河阳音注【晋侯召王以诸侯见是先狩而后会也春秋先书会后书狩者书狩而后会是以天子与斯会也先书会后书狩春秋不以天子与斯会之辞也河阳卽温晋地也】
　　【按左氏晋侯召王以诸侯见仲尼曰以臣召居不可以训故书曰天王狩于河阳以尊周而全晋也啖助谓以常礼言之晋侯召君名义之罪人也其可训乎若原其自嫌之心嘉其尊王之意则请王之狩忠亦至焉故夫子特书狩于河阳所谓原情为制以诚变礼者也夫践土之会王实自往非晋罪也故为王讳而足矣温之会晋则有罪而其情顺也故旣为王讳之又为晋解之于以见春秋忠恕也】
　　壬申公朝于王所
　　晋人执衞侯归之于京师
　　衞元咺自晋复归于衞
　　【其言归之于者执不以正之辞也古者君臣无狱诸侯不专杀为臣执君故衞侯不名而元咺称复大夫不世其称复絶之也自晋者晋有奉焉因其力也归者易辞以文公为之主故其归无难而方伯之罪亦明矣是以执而称人不得为伯讨也】音注【易去声】
　　诸侯遂围许
　　【诸侯比再会天子再至皆朝于王所而许独不会以其不臣也故诸侯围许按古者巡狩诸侯各朝于方岳今法天子行幸三百里内亦皆问起居许距河阳践土近矣而可以不会乎其称遂继事之辞也】音注【比毗至反】
　　曹伯襄复归于曹遂会诸侯围许
　　【曹伯襄何以名其归之道非所以归也晋侯有疾使其竖侯獳货筮史曰以曹为解晋侯恐于是反曹伯夫以赂得国而春秋名之比于失地灭同姓之罪以此知圣人严于义利之别以正性命之理其説行而天下定矣岂曰小补之哉】
　　【庚襄王二寅十一年】二十有九年【晋文五齐昭二衞成四蔡庄十五郑文四十二曹共二十二陈共公朔元年桓六宋成六秦穆二十九楚成四十一】
　　春介葛卢来音注【介东夷国葛卢介君名也介始见经】
　　公至自围许
　　夏六月会王人晋人宋人齐人陈人蔡人秦人盟于翟泉音注【翟泉洛阳城内地】
　　【按左氏公会王子虎晋狐偃宋公孙固齐国归父陈辕涛涂秦小子憖盟于翟泉则皆列国之贵大夫与王子而公与会也其贬而称人讳不书公何也翟泉近在洛阳王城之内而王子虎于此下与列国盟是谓上替诸侯大夫入天子之境虽贵曰士而于此上盟王子虎是谓下陵而无君之心着矣故以为大恶讳公而不书诸国之卿贬称人而王子亦与焉者此正其本之义也】音注【憖鱼觐反】
　　秋大雨雹音注【雨于付反雹蒲学反】
　　【正蒙曰凡隂阳凝聚阳在内者不得出则奋击而为雷霆阳在外者不得入则周旋不舍而为风和而防则为霜雪雨露不和而防则为戾气曀霾隂常防缓受交于阳则风雨调寒暑正雹者戾气也隂胁阳臣侵君之象当是时僖公卽位日久季氏世卿公子遂专权政在大夫萌于此矣】音注【正蒙横渠先生张子着】
　　冬介葛卢来
　　【辛襄王二卯十二年】三十年【晋文六齐昭三衞成五蔡庄十六郑文四十三曹共二十三陈共二桓七宋成七秦穆三十楚成四十二】
　　春王正月
　　夏狄侵齐
　　【左氏曰晋人伐郑以观其可攻与否狄闲晋之有郑虞也遂侵齐诗不云乎戎狄是膺荆舒是惩四夷交侵所当攘斥晋文公若移围郑之师以伐之则方伯连帅之职修矣上书狄侵齐下书围郑此直书其事而义自见者也】
　　秋衞杀其大夫元咺
　　【元咺讼君为恶君归则已出君出则已归无人臣之礼信有罪矣则称国以杀而不去其官何也春秋之法躬自厚而薄责于人君子之道譬诸射失诸正鹄反求诸己衞侯之躬无乃有阙盍亦省德而内自讼乎夫称国以杀者君与大夫专杀之也衞侯在外其称国以杀何也谷梁子曰待其杀而后入也待其杀而后入是志乎杀咺瑕者也兵莫憯于志镆鎁为下卫侯未入称国以杀此春秋诛意之效也然则大臣何与焉从君于恶而不能止故幷罪之也】音注【鎁也嗟反】
　　及公子瑕
　　【公子瑕未闻有罪而杀之何也元咺立以为君故衞侯忌而杀之也然不与衞剽同者是瑕能拒咺辞其位而不立也不与陈佗同者是瑕能守节不为国人之所恶也故经以公子冠瑕而称及见瑕无罪事起元咺以咺之故延及于瑕而衞侯忌克专杀滥刑之恶着矣】音注【瑕何加反】
　　衞侯郑归于衞
　　【衞侯出奔于楚则不名见执于晋则不名今旣归国复有其土地矣何以反名之乎不名者责晋文公之以小怨妨大德名之者罪衞侯郑之以忮害戕本支古者天下为公选贤与能不以为异况于戚属岂有疑闲猜忌之心哉末世隆怨薄恩趋利弃义有国家者恐公族之轧己至网罗诛杀无以芘其本根而社稷倾覆如六朝者众矣衞侯始归而杀叔武再归而及公子瑕是葛藟之不若而春秋之所恶也故再书其名为后世戒此义苟行则六朝之君或亦少省矣】
　　晋人【文】秦人【穆】围郑音注【于是秦伯私与郑盟戍郑而去之秦晋之怨自此始按左氏传晋侯秦伯围郑以其无礼于晋而经书晋人秦人者贬之也于秦晋何贬乎初晋公子重耳出亡过郑而郑文公亦不礼焉为是兴师而围郑孟子曰有人于此待我以横逆则君子必自反也我必不仁无礼与不忠欤仁且有礼而忠矣其横逆犹是也此亦妄人耳矣而君子盖终不之校也故行有不得者皆反求诸己而已矣今郑伯之于晋公子特不能厚将迎赠送之礼而未尝以横逆加之也坐此见围为列国者不亦难乎故晋侯秦伯贬称人者晋文以私愤勤民动众围人之国秦伯惟利为向背从烛之武之言不以义举也而二国结衅连兵暴骨原野自此始矣】音注【横去声下同】
　　介人侵萧音注【萧宋附庸国】
　　冬天王使宰周公来聘公子遂如京师遂如晋音注【遂如京师鲁始聘周遂如晋鲁始聘晋】
　　【大夫出疆有以二事出者有以一事出而专继事者其书皆曰遂公子遂如周及晋与祭公自鲁逆王后皆所谓以二事出者也公子结往媵而及齐宋盟则专继事者也是非得失则存乎其事矣冢宰上兼三公其职任为至重而来聘于鲁天王之礼意莫厚焉鲁侯旣不朝京师而使公子遂往又以二事出夷周室于列国此大不恭之罪履霜坚冰之渐春秋之所诛而不以听者也则何以无贬乎有不待贬絶而罪恶见者不贬絶以见罪恶】
　　【壬襄王二辰十三年】三十有一年【晋文七齐昭四衞成六蔡庄十七郑文四十四曹共二十四陈共三桓八宋成八秦穆三十一楚成四十三】
　　春取济西田音注【济西田本鲁地】
　　【公羊曰取之曹也晋侯执曹伯班其所侵地于诸侯不系国者吾故田也复吾故田而谓之取何也春秋之法不以乱易乱】
　　公子遂如晋
　　夏四月四卜郊
　　【记礼者曰祭帝于郊所以定天位也礼行于郊而百神受职焉鲁诸侯何以有郊成王以周公有大勲劳于天下命鲁公世世祀周公以天子之礼乐是故鲁君孟春乘大辂载弧韣旂十有二旒日月之章祀帝于郊配以后稷天子之礼也以人臣而用天子之礼可乎是成王过赐而鲁公伯禽受之非也子曰天子之制诸侯庸节节莫差于僭僭莫重于祭祭莫重于地地莫重于天诸侯而祀天其僭极矣圣人于春秋欲削而不存则无以志其失为后世戒悉书之乎则岁事之常有不胜书者是故因礼之变而书于策或以卜或以时或以望或以牲或以牛于变之中又有变焉者悉书其事而谓言偃曰鲁之郊禘非礼也周公其衰矣之郊也禹也宋之郊也契也是天子之事守也言宋夏商之后受命于周作賔王家统承先王修其礼物其得行郊祀而配以其祖非列国诸侯之比也是故天子祭天地诸侯祭社稷祝嘏莫敢易其常古易则乱名犯分人道之大经拂矣故曰郊社之礼所以事上帝也宗庙之礼所以祀乎其先也明乎郊社之礼禘尝之义治国其如视诸掌乎夫庶人之不得祭五祀大夫之不得祭社稷诸侯之不得祭天地非欲故为等衰盖不易之定理也知其理之不可易则安于分守无欲僭之心矣为天下国家乎何有】音注【韣音独分去声】
