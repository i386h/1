<!-- { "loadSidebar": true } -->
　　【丙敬王二午十五年】十有五年【晋定十七齐景五十三卫灵四十蔡昭二十四郑声六曹阳七陈闵七杞僖十一宋景二十二秦恵六楚昭二十一吴子夫差元年】
　　春王正月邾子来朝
　　鼷防食郊牛牛死改卜牛音注【鼷音奚】
　　二月辛丑楚子灭胡以胡子豹归
　　【按左氏吴之入楚胡子尽俘楚邑之近胡者楚既定又不事楚曰存亡有命事楚何为为是楚灭之夫灭人之国其罪大矣然胡子豹乘楚之约尽俘其邑之近胡者所谓国必自灭而后人灭之非灭之者独有罪也国君造命不可委命者既以为有命而又贪生忍辱不死于社稷则是不知命矣书以归罪豹之不能死位而与归也故楚子书爵而胡子豹名】音注【吴之入楚定公四年为于伪反】
　　夏五月辛亥郊
　　壬申公薨于髙寝音注【髙寝宫名】
　　郑罕逹帅师伐宋
　　齐侯卫侯次于蕖蒢音注【蕖蒢宋地】
　　邾子来奔丧音注【诸侯来奔丧于是始】
　　秋七月壬申姒氏卒
　　八月庚辰朔日有食之
　　九月滕子来会葬
　　丁巳葬我君定公雨不克葬
　　戊午日下昃乃克
　　辛巳定姒
　　【公羊曰有子则庙庙则书曾子问并有丧则如之何子曰先轻而后重其奠也其虞也先重而后轻】
　　冬城漆音注【漆鲁邑】










　　春秋传卷二十八
　　钦定四库全书
　　春秋传卷二十九　　　　宋　胡安国　撰哀公上【公名蒋定公之子盖夫人定姒所生諡法恭仁短折曰哀】
　　周【敬王二十六年敬王四十一年孔子卒鲁哀公十九年敬王崩子元王立比据左传所载按诸本敬王崩或作哀公十七年十八年或作哀公二十年未详孰是】
　　郑【声公七年声公二十二年孔子卒】
　　齐【景公五十四年鲁哀公五年景公卒安孺子荼立是年弑悼公阳生立哀十年悼公弑子简公壬立哀十四年田常弑简公立其弟鹜为平公而相之専其国权齐自是为田氏矣】
　　宋【景公二十三年景公三十八年孔子卒】
　　晋【定公十八年晋霸衰防鲁哀公十三年会吴于黄池吴始称伯】
　　卫【灵公四十一年鲁哀公二年灵公卒孙出公辄立是年晋纳卫太子蒯聩于戚父子争国哀十五年蒯聩入是为庄公辄出奔哀十七年庄公弑立公孙般师十二月齐伐卫立公子起执般师以归哀十八年卫逐起辄复入】
　　蔡【昭侯二十五年鲁哀公四年昭侯弑子成侯立】
　　曹【伯阳八年鲁哀公八年宋灭曹】
　　滕【顷公十六年鲁哀公四年顷公卒子隐公虞母立哀十一年隐公卒】
　　陈【闵公八年鲁哀公十六年楚灭陈杀闵公】
　　杞【僖公十二年鲁哀公八年僖公卒子闵公维立】
　　薛【恵公三年鲁哀公十年恵公卒】
　　莒【郊公】
　　邾【隐公十一年鲁哀公七年鲁入邾执邾子益哀八年归吴又讨邾子囚诸楼台栫之以棘使诸大夫奉子革以为政哀十年邾子益来奔】
　　许【元公十年鲁哀公十三年元公卒】
　　小邾【详见昭公元年】
　　楚【昭王二十二年鲁哀公六年昭王卒子恵王章立哀十六年楚白公胜杀令尹子西攻恵王叶公攻白公白公自杀恵王复国哀十八年恵王卒】
　　秦【恵公七年鲁哀公三年恵公卒子悼公立鲁哀十八年悼公卒子共公立】
　　吴【夫差二年鲁哀公元年入越栖越于会稽越行成哀十年吴诛伍员哀十四年会晋黄池越入吴哀二十年越围吴哀二十二年越灭吴】
　　越【句践二年鲁哀公元年吴入越栖于防稽以行成用大夫种范蠡为政哀十四年入吴哀二十年围吴哀二十一年始来聘鲁哀二十二年灭吴乃以兵北渡淮与齐晋诸侯会于徐州周元王使人赐句践胙为伯越兵横行于江淮东诸侯毕贺号称霸王】
　　【丁敬王二未十六年】元年【晋定十八年齐景五十四年卫灵四十一年蔡昭二十五年郑声七年曹阳八年陈闵八年杞僖十二年宋景二十三年秦恵七年楚昭二十二年吴夫差二年】
　　春王正月公即位
　　楚子陈侯随侯许男围蔡音注【郑灭许矣其再见何复正也复正有三辞莫善于自克复者也是故襄王尝书出已而书王则愈于敬王书入矣许尝书灭已而书许男则愈于陈蔡书归矣春秋善复正襄王许男则善之善者也】
　　【按左氏曰报柏举也蔡人男女以辨使疆于江汝之间夫男女以辨则是降也疆于江汝则迁其国也而独书围蔡何也蔡尝以吴师入郢昭王奔随壊宗庙徙陈器挞平王之墓矣至是楚国复寜帅师围蔡降其众迁其国而春秋书之畧者见蔡宜得报而楚子复讐之事可恕也圣人本无怨而怨出于不怨故议讐之轻重有至于不与共戴天者今楚人祸及宗庙辱逮父母若包羞忍耻而不能一洒之则不可以有立而天理灭矣故特书围蔡而称爵恕楚之罪词也】音注【降户江反下同坏音恠复扶又反见音现】
　　鼷防食郊牛改卜牛
　　夏四月辛巳郊
　　【鼷防食郊牛改卜牛志不敬也夏四月郊书不时也四卜非礼五卜强也全曰牲伤曰牛已牛矣其尚卜免之何也尝置之上帝矣故卜而后免之不敢専也昔者周公郊祀后稷以配天此成王谅隂之时位宰摄国政行天子之事也鲁何以得郊成王追念周公有大勲劳于天下而欲尊鲁故赐以重祭得郊禘大雩然则可乎孔子曰鲁之郊禘非礼也周公其衰矣欲尊鲁而赐以人臣不得用之礼乐岂所以康周公也哉天子祭天地诸侯祭社稷大夫祭五祀庶人祭先祖此定礼也今鲁得郊以为常事春秋欲削而不书则无以见其失礼尽书之乎则有不胜书者故圣人因其失礼之中又有失焉者则书于防所谓由性命而发言也圣人奚容心哉因事而书以志其失为后世戒其垂训之义大矣】音注【周公郊祀后稷以配天据孝经强其丈反见音现胜音升】
　　秋齐侯卫侯伐晋音注【伐夷仪不书书次五氏伐河内不书书次垂葭公防齐卫于牵帅狄师袭晋战于绛中犹不书也诸侯之无伯春秋诚有不忍书也必于是而后书春秋盖将终焉是故春秋之初诸侯无王者齐郑宋鲁卫也春秋之季诸侯无伯者亦齐郑宋鲁卫也】
　　冬仲孙何忌帅师伐邾
　　【戊敬王二申十七年】二年【晋定十九齐景五十五卫灵四十二卒蔡昭二十六郑声八曹阳九陈闵九杞僖十三宋景二十四秦恵八楚昭二十三吴夫差三】
　　春王二月季孙斯叔孙州仇仲孙何忌帅师伐邾取漷东田及沂西田音注【见三家之専兵权也】
　　癸巳叔孙州仇仲孙何忌及邾子盟于句绎音注【句绎邾地句音勾○自是内外盟皆不书不足书也】
　　【曷为列书三卿哀公得国不张公室三卿并将鲁众悉行伐国取地以盟其君而已不与焉适越之辱兆矣定公之薨邾子来奔丧事鲁恭矣而不免于见伐徒自辱焉不知以礼为国之故也邾在邦域之中不加矜恤而诸卿相继伐之既取其田而又强与之盟不知以义睦邻之故也故详书以着其罪三人伐则曷为二人盟盟者各盟其所得也莫强乎季孙何独无得季氏四分公室有其二昭公伐意如叔孙氏救意如而昭公孙阳虎囚桓子孟孙氏救桓子而阳虎奔今得邾田盖季氏以归二家而不取也】音注【将去声强其丈反】
　　夏四月丙子卫侯元卒音注【灵公卒蒯聩之子辄立】
　　滕子来朝音注【滕朝止此】
　　晋赵鞅帅师纳卫世子蒯聩于戚音注【戚卫邑○于戚内弗受也辄拒父也后十二年而蒯聩入于卫卫侯辄来奔则是辄拒父也世子正也属辞比事则辄万世不可掩矣世子不言纳位其所固有国其所宜君谓之储副则无所事乎纳矣凡公子出奔复而得国者其顺且易则曰归有奉焉则曰自其难也则曰入不称纳矣况世子哉今赵鞅帅师以蒯聩复国而书纳者见蒯聩无道为国人之所不受也国人不受而称世子者罪卫人之拒之也所以然者縁蒯聩出奔灵公未尝有命废之而立他子及公之卒大臣又未尝谋于国人数蒯聩之罪选公子之贤者以主其国乃从辄之所欲而君之以子拒父此其所以称世子也人莫不爱其亲而志于杀莫不敬其父而忘其丧莫不慈其子欲其子之富且贵也而夺其位蒯聩之于天理逆矣何疑于废黜然父虽不父子不可以不子辄乃据国而与之争可乎故特系纳卫世子蒯聩于戚于赵鞅帅师之下而鞅不知义灵公与卫国大臣不能早正国家之本以致祸乱其罪皆见矣】音注【易见并去声数上声】
　　秋八月甲戌晋赵鞅帅师及郑罕达帅师战于铁郑师败绩音注【铁卫地在戚城南】
　　冬十月卫灵公
　　十有一月蔡迁于州来蔡杀其大夫公子驷
　　【州来吴所灭也蔡虽请迁于吴而中悔吴人如蔡纳聘而师毕入蔡侯告大夫杀公子驷以説哭而迁墓如此则实吴人之所迁也而经以自迁为文何也楚既降蔡使疆于江汝蔡人听命而还师矣复背楚请迁于呉而又自悔也其谋之不臧甚矣夫迁国大事也盘庚五迁利害甚明众犹胥怨不适有居至于丁寜反覆播告之修而后定也今蔡介于吴楚二大国之间背楚诳吴及其事急又委罪于执政其谁之咎也故经以自迁为文而杀公子驷则书大夫而称国言君与用事大臣擅杀之也放公孙猎则书大夫而称人言国乱无政众人擅放之也驷与猎其以请迁于吴为非者乎而委之罪以説谁敢有复尽忠而与谋其国者哉】音注【説如字降户江反还音旋背音佩复音伏介间厠反】
　　【己敬王二酉十八年】三年【晋定二十齐景五十六卫出公辄元年蔡昭二十七郑声九曹阳十陈闵十杞僖十四宋景二十五秦恵九卒楚昭二十四吴夫差四】
　　春齐国夏卫石曼姑帅师围戚音注【蒯聩在戚而齐偕卫以围之父子之义景公未之察也】
　　【按左氏灵公游于郊公子郢御公曰余无子将立汝对曰郢不足以辱社稷君其改图君夫人在堂三揖在下君命只辱灵公卒夫人曰命公子郢为太子君命也对曰郢异于他子且君没于吾手若有郢必闻且亡人之子辄在乃立辄以拒蒯聩蒯聩前称世子者所以深罪辄之见立不辞而拒其父也辄若可立则蒯聩为未絶未絶则是世子尚存而可以拒乎主兵者卫也何以序齐为首罪齐人与卫之为恶而党之也公孙文仲主兵伐郑而序宋为首以诛殇公石曼姑主兵围戚而序齐为首以诛国夏训天下后世讨乱臣贼子之法也古者孙从祖又孙氏王父之字考于庙制昭常为昭穆常为穆不以父命辞王命礼也辄虽由嫡孙得立然非有灵公之命安得云受之王父辞父命哉故冉有谓子贡曰夫子为卫君乎子贡曰诺吾将问之入曰伯夷叔齐何人也曰古之贤人也曰怨乎曰求仁而得仁又何怨出曰夫子不为也伯夷以父命为尊而让其弟叔齐以天伦为重而让其兄仲尼以为求仁而得仁者也然则为辄者奈何宜辞于国曰若以父为有罪将从王父之命则有社稷之镇公子在我焉得为君以为无罪则国乃世子之所有也天下岂有无父之国哉而使我立乎其位如此则言顺而事成矣是故辄辞其位以避父则卫之臣子拒蒯聩而辅之可也辄利其位以拒父则卫之臣子舍爵禄而去之可也乌有父不慈子不孝争利其国灭天理而可为者乎】音注【公孙文仲主兵伐郑而序宋为首以诛殇公事见隐公四年只音支焉于防反】
　　夏四月甲午地震
　　五月辛夘桓宫僖宫灾
