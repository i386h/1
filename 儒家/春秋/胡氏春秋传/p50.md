<!-- { "loadSidebar": true } -->
　　【内出奔称孙隐也次于阳州待齐命也昭公欲伐季氏子家子曰季氏得民久君无多辱公不从意如登台而请待于沂上以察罪弗许请囚于费弗许请以五乗亡弗许子家子曰君其许之政自之出久矣隐民多取食焉为之徒者众矣日入慝作弗可知也弗聼叔孙氏之司马陷西北隅以入孟氏杀郈昭伯遂伐公徒公与臧孙如墓谋遂行以君伐臣曷为不胜鲁自东门遂杀适立庻鲁君于是乎失政禄去公室政在季氏于此君也四公矣作三军尽征其一舍中军兼有其二民赋入于其家半矣受命救台也遂入郓帅师取卞也不以闻军政在其手专矣行父片言而东门氏逐南蒯一动而公子憖奔鲁之羣臣亦无敢忠于公室而献谋者所谓屯难之时也在易屯之六五曰屯其膏小贞吉大贞凶象曰屯其膏施未光也昭公不明乎消息盈虚之理正身率徳择任忠贤待时驯致不忍一朝之忿求逞其私欲而以羣小谋之其及也宜矣】
　　齐侯唁公于野井音注【唁音彦野井齐地】
　　【唁者吊也生事曰唁死事曰吊齐侯唁公于野井以遇礼相见孔子曰其礼与其辞足观矣然则何以失国而不反乎礼有本末正身治人礼之本也威仪文辞礼之末也昭公丧齐归无慼容而不顾娶孟子为夫人而不命政令在家而不能取有子家子之贤而不能用而屑屑焉习仪以亟能有国乎虽齐侯来唁其礼与辞是矣而方伯连帅之职则未修也又岂所以为礼哉其言曰自莒疆以西请致千社将率敝赋以从而子家子曰失鲁而以千社为臣谁与之立且齐君无信不如早之晋书曰唁公亦明其无纳公之实讥之也】
　　冬十月戊辰叔孙舍卒
　　十有一月己亥宋公佐卒于曲棘音注【曲棘宋地今陈留外黄县城中有曲棘里是也　元公卒子景公头曼立】
　　【按左氏宋元公为公故如晋卒于曲棘曲棘宋地也宋元之夫人曹氏生子妻意如或谓曹氏勿与鲁将逐之曹氏告元公公告乐祁祁曰与之如是鲁君必出无民而能逞其志者未之有也鲁君失民久矣然则宋元意如之外舅也不此之顾而求欲纳公是以正伦恤患为心而不匿其私亲之恶者也其贤于当时诸侯远矣故虽卒于封内而特书其地以别之也】
　　十有二月齐侯取郓
　　【郓鲁邑也直书齐侯取之何也齐不自取而为公取郓使居之也昭公出奔经书次于阳州见公于鲁未絶而季氏逐君为不臣及书齐侯取郓则见公已絶于鲁而逐于季氏为不君君者有其土地人民以奉宗庙之典籍者也已不能有而他人是保则不君矣春秋之义欲为君尽君道为臣尽臣道各守其职而不渝也昭公失君道季氏为乱臣各沦其职而不守矣其为后世戒深切着明矣】
　　【乙敬王酉四年】二十有六年【晋顷十齐景三十二衞灵十九蔡昭三郑定十四曹悼八陈惠十四杞悼二宋景公乐元年秦哀二十一楚平十三卒呉僚十一】
　　春王正月葬宋元公
　　三月公至自齐居于郓
　　【居者有其土地人民之称也昭公失国出奔而称居于郓者存一国之防也襄王已出而称居于郑敬王未入而称居于狄泉者存天下之防也天子之于天下率土之濵莫非其臣非诸侯所敢擅也诸侯之于封国四境之内莫非其土非大夫所得专也故诸侯避舍以待廵狩而大夫专邑是谓叛君曰居于郓其为防也至矣】
　　夏公围成
　　【成者孟氏之邑左氏曰齐侯将纳公命无受鲁货申丰适齐货梁丘据据受之言于齐侯曰羣臣不尽力于鲁君者非不能事君也据有异焉宋元公为鲁君如晋卒于曲棘叔孙昭子求纳其君无疾而死不知天之弃鲁邪抑鲁君有罪于鬼神故及此也若使羣臣从鲁君以卜师有济也而继焉兹无敌矣齐侯从之使公子鉏帅师从公围成不书齐师者景公怵于邪説为义不终故微之也书公围成则季氏之不臣昭公之不君齐侯之不能修方伯连帅之职其罪咸具矣】音注【为于伪反鉏祖居反怵雪律反帅所类反】
　　秋公防齐侯莒子邾子杞伯盟于鄟陵音注【鄟陵地阙鄟音专又市转反　此参盟也参盟自齐桓以来未之有也于是再见何晋不复主盟矣十六年齐徐莒郯尝盟于蒲遂十九年宋邾郳徐尝盟于虫则诸侯有不待伯主而自盟会者矣于是书以晋之不复主盟也晋不复主盟而后齐专盟矣】
　　公至自防居于郓
　　九月庚申楚子居卒音注【平王卒子昭王轸立】
　　冬十月天王入于成周音注【言始得京师也昔者惠王出入皆不书襄王虽书出犹不书入也于是悼王自皇敬王自狄泉则曷为皆书入幸之也王室乱矣入无足讳焉尔于成周犹未得王都也】
　　【左氏曰晋知跞赵鞅帅师纳王入于成周使成公般戍周而还不曰入于京师者京师众大之称不可系之入也其曰成周云者黍离而次不列于雅降为国风之意而景王宠爱庶孽弱其世适之罪着矣】音注【知音智离音沥还音旋孽鱼列反适音嫡】
　　尹氏召伯毛伯以王子朝奔楚
　　【取国有五利宠居一焉子朝有宠于景王为之党者众矣卒不能立至于奔楚何也是非有出于人之本心者不可以私爱是亦不可以私恶非卒归于公而止矣景王宠爱子朝将鄿于见是而天下不以为是踈薄子猛将鄿于见非而天下卒不以为非徒设此心两弃之也庶孽凭宠为羣小之所宗而人心不附适子恃正人心之所向而羣小不从故伯服虽杀而平王亦不能复宗周之盛申生已死而奚齐卓子亦不能胜里克之兵是两弃之也景王不鉴覆车王猛子朝之际危亦甚矣春秋详书为后世戒可谓深切着明也哉】音注【恶乌故反适音嫡】
　　【丙敬王戍五年】二十有七年【晋顷十一齐景三十三衞灵二十蔡昭四郑定十五曹悼九卒陈惠十五杞悼三宋景二秦哀二十二楚昭王轸元年呉僚十二弑】
　　春公如齐公至自齐居于郓
　　夏四月呉弑其君僚音注【公子光立】
　　【此公子光使专诸弑之而称国何也呉子寿梦有四子长诸樊次余祭次夷末次季札光诸樊之子也僚夷末之子也诸樊兄弟以次相及必欲致国于季子而季子终不受则国宜之光者也僚乌得为君故称国以弑而不归狱于光其称国以弑者呉大臣之罪地大臣任大事事莫大于置君矣故君存而国本定君终而嗣子立社稷嘉靖人无闲言此秉政大臣之任伊召之所以安商周孔明之所以定刘汉也若废立进退出于羣小阍寺而当国大臣不预焉则将焉用彼相矣此春秋归罪大臣称国弑君之意其经世之虑深矣】音注【长展两反祭侧界反闲去声召音邵寺音恃焉于防反相息亮反】
　　楚杀其大夫郤宛
　　秋晋士鞅宋乐祁犂卫北宫喜曹人邾人滕人防于扈【按左氏扈之防令戍周且谋纳公也宋卫皆利纳公固请之士鞅取货于季孙谓乐祁北宫喜曰鲁君守齐三年而无成季氏甚得其民淮夷与之有十年之偹有齐楚之援有坚守之心有列国之权而弗敢宣也事君如在国鞅以为难二子皆图国者也而欲纳鲁君请从二子以围鲁无成死之二子惧皆辞乃辞小国而以难复文十五年诸侯盟于扈将为鲁讨齐齐侯赂之而不克讨故在防诸侯畧而不序今此谋纳公亦以赂故不克纳而诸国之大夫皆序何也曰利于纳公者宋卫之大夫也受赂而不欲纳公者独范鞅主之耳又况戍周之令行乎所以列序而不畧也以此见圣人取舍之大情而轻重审矣】音注【为于僞反舍音舍】
　　冬十月曹伯午卒音注【悼公卒弟声公野立】
　　邾快来奔
　　公如齐公至自齐居于郓
　　【丁敬王亥六年】二十有八年【晋顷十二齐景三十四卫灵二十一蔡昭五郑定十六卒曹声公野元年陈惠十六杞悼四宋景三秦哀二十三楚昭二呉子阖庐元年】
　　春王三月葬曹悼公
　　公如晋次于干侯音注【干侯晋境内邑在魏郡】
　　夏四月丙戌郑伯宁卒音注【定公卒子献公虿立】
　　六月葬郑定公
　　秋七月癸巳滕子宁卒音注【悼公卒于顷公结立】
　　冬葬滕悼公
　　【戊敬王子七年】二十有九年【晋顷十三齐景三十五衞灵二十二蔡昭六郑献公虿元年曹声二陈惠十七杞悼五宋景四秦哀二十四楚昭三呉阖庐二】
　　春公至自干侯居于郓齐侯使高张来唁公音注【高张髙偃子】
　　【遣使来唁浅事也亦书于经者罪齐侯不能修方伯连帅之职也昔狄人迫逐黎侯黎侯寓于卫衞人弗恤黎之臣子劝其君以归而赋式微其一章曰防君之故者以事求人而人不有其事是谓微君之故若昭公见逐出奔而齐莫之讨淹恤日久而齐莫之纳微君之故矣其二章曰防君之躬者以身下人而人不有其身是谓微君之躬若齐侯设礼以享而使宰献遣侠来唁而称主君微君之躬矣诸侯失国托于诸侯礼也诸侯失国诸侯纳之正也齐之先世尝主夏盟而太公受先王五侯九伯之命矣鲁为邻境甥舅之国也昭公朝夕立于其朝曾不能陈师境上讨意如逐君之罪而遣使唁公岂得礼乎】音注【使疏吏反帅所类反】
　　公如晋次于干侯
　　夏四月庚子叔诣卒
　　秋七月
　　冬十月郓溃
　　【民逃其上曰溃自是昭公削迹于鲁尺地一民皆非其有矣公之出奔处郓四年民不见徳亡无爱徴至于溃散岂非昏迷不返自纳于罟擭陷穽之中其从者又皆艾杀其民视如土芥其下不堪所以溃欤然则去宗庙社稷出奔而犹不惕然恐惧蕲改过以补前行之愆也自弃甚矣欲不亡得乎噫故书以为后世戒】音注【征知陵反罟音古擭胡化反穽才性反从才用反艾鱼刈反行下孟反】
　　【巳敬王丑八年】三十年【晋顷十四卒齐景三十六衞灵二十三蔡昭七郑献二曹声三陈惠十八杞悼六宋景五秦哀二十五楚昭四呉阖庐三】
　　春王正月公在干侯
　　【公去社稷于今五年每嵗首月不书公者在鲁四封之内则无适而非其所也至是郓溃客寄干侯非其所矣岁首必书公之所在者盖以存君不与季氏之专国也而罪臣子讥诸侯之意具矣唐武后废迁中宗革命自立史臣列于本纪欲着其罪而君子以为非春秋之法其言曰天下者唐之天下中宗受之于其父武后安得絶先君之世复繋嗣君之年黜武氏之号自以为窃取春秋之义信矣】音注【复扶又反】
　　夏六月庚辰晋侯去疾卒音注【去上声　顷公卒子定公午立】
　　秋八月葬晋顷公
　　冬十有二月呉灭徐徐子章羽奔楚
　　【庚敬王寅九年】三十有一年【晋定公午元年齐景三十七衞灵二十四蔡昭八郑献三曹声四陈惠十九杞悼七宋景六秦哀二十六楚昭五呉阖庐四】
　　春王正月公在干侯季孙意如防晋荀跞于适歴音注【跞力狄反适歴晋地　书公在干侯季孙意如防晋于适歴以见晋人释君而助臣也晋士鞅防诸侯之大夫于扈将以纳公取货于季孙而遂不果荀跞复为此防昭公所以死于外也襄昭之际大夫无君之祸晋人为之也】
