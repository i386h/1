<!-- { "loadSidebar": true } -->
　　三月宋人【闵】迁宿音注【宋强迁之而取其地故文异于邢迁也此迁国之始其曰迁宿者宿非欲迁为宋人之所迁也懐土常物之大情迁国重事也虽违害就利去危即安犹或恐沉于众不肯率从而况迫于横逆非其所欲弃乆宅之田里刈新徙之蓬藋道途之勤营筑之劳起怨谘伤和气岂不恻然有隐乎肆行莫之顾也其不仁亦甚矣凡书迁不再贬而恶已见矣】音注【横去声见音现】
　　夏六月齐师宋师次于郎公败宋师于乘丘音注【乘丘鲁地乘去声○其言次何以桓公图伯而未集是故书次郎以见齐伯之难书次厥貉以见楚伯之难书次于鄫以见复伯之难】
　　【齐宋轻举大众深入他境肆其报复之心诚有罪也鲁人若能不用诈谋奉其辞令二国去矣偷得一时之防而积四邻之忿此小人之道故次者不以其事胜者不以其理交讥之】
　　秋九月荆败蔡师于莘以蔡侯献舞归音注【莘蔡地此书荆之始亦荆夏之始亦荆専执诸侯之始荆败蔡师于莘是猾夏之始也吴败顿胡沈蔡陈许之师于鸡父则诸侯之不亡者寡矣是故书荆自此始而春秋以吴终焉】
　　【蔡侯何以名絶之也凡书败书灭书入而以其君归皆名者为其服为臣虏故絶之也若蔡献舞潞婴儿沈嘉许斯顿牂胡豹曹阳邾益之类是矣国君死社稷正也逃之虽罪犹有耻焉虏甚矣楚人灭夔以夔子归独不名者夔子以无罪见讨虽国灭身为臣虏其义直其辞初不服也是以独假之爵而不名也春秋之法诸侯不生名失地则生而名之比于贱者欲使有国之君战战兢兢长守富贵无危溢之行也】
　　冬十月齐师灭谭谭子奔莒音注【谭小国音谈此灭国之始此管仲攻瑕之术也】
　　【灭而书奔责不死位也不书出国亡无所出也国灭身奔而不能守其富贵何以书爵乎已无取灭之罪为横逆所加而力不能胜至于出奔则亦不幸焉尔矣其义盖未絶也按左氏齐侯之出也过谭谭不礼焉及其入也诸侯皆贺谭又不至责其失事大之礼可矣坐此见灭可乎齐师灭谭谭子奔莒楚人灭子奔黄狄灭温温子奔卫三国所以皆存其爵不比于失地之君而名之也然则吴灭徐徐子章羽奔楚何以独名按左氏吴伐徐徐子断其髪携其夫人以逆吴子既已屈服而后奔岂有兴复之志乎独书名所以絶之也春秋之义虽在于抑强扶弱又责弱者之不自强于为善也故其书法如此】音注【横去声断音短】
　　【戊庄王十戌四年】十有一年【齐桓三晋缗二十二卫惠十七蔡哀十二郑厉十八子仪十一曹庄十九陈宣十杞靖二十一宋闵九秦武十五楚文七】
　　春王正月
　　夏五月戊寅公败宋师于鄑音注【鄑鲁地音兹】
　　秋宋大水
　　【凡外灾告则书所谓灾者害及民物如水火兵戎之寇是也诸侯于四邻有恤病救急之义则告为得礼而不可以不吊故四国同灾许人不吊君子以是知许之先亡也凡志灾见春秋有谨天戒恤民隐之心王者之事也】
　　冬王姬归于齐音注【鲁主昏不书齐侯逆不见公】
　　【按周制王姬嫁于诸侯车服不系其夫下王后一等礼亦隆矣春秋之义尊君抑臣其书王姬下嫁曷为与列国之女同辞而不异乎曰阳倡而隂和夫先而妇从天理也述天理训后世则虽以王姬之贵其当执妇道与公侯大夫士庶人之女何以异哉故舜为匹夫妻帝二女而其书曰嫔于虞西周王姬嫁于齐侯亦执妇道成肃雍之德其诗曰曷不肃雍王姬之车自秦而后尤欲尊君抑臣为治而不得其道至谓列侯尚公主使男事女夫屈于妇逆隂阳之位故王阳条奏世务指此为失而长乐王回亦以其弊至父母不敢畜其子舅姑不敢畜其妇原其意虽欲尊君抑臣为治而使人伦悖于上风俗壊于下又岂所以为治也其流至此然后知春秋书王姬侯女同词而不异垂训之义大矣】音注【嫔毗賔反乐音洛畜许六反下同】
　　【己庄王十亥五年崩】十有二年【齐桓四晋缗二十三卫惠十八蔡哀十三郑厉十九子仪十二曹庄二十陈宣十一靖二十二宋闵十弑秦武十六楚文八】
　　春王三月纪叔姬归于酅
　　【庄公四年纪侯去国叔姬至此始归于酅者纪侯方卒故叔姬至此然后归尔归者顺词以宗庙在酅归奉其祀也鲁为宗国妇人有来归之义纪既亡矣不归于鲁所谓全节守义不以亡故而亏妇道者也鲁人髙其节义恩礼有加焉是故其归于酅其卒其葬史册悉书夫子修经存而弗削使与卫之共姜同垂不朽为后世劝若夏侯令女曹爽之弟妇也寡居守志父母欲夺而嫁之誓而弗许而曰曹氏全盛之时尚欲保终况今衰亡何忍弃之闻者为之感动其闻叔姬之风而兴起者乎】音注【共音恭为去声】
　　夏四月
　　秋八月甲午宋万弑其君捷及其大夫仇牧音注【闵公防弑桓公御説立】
　　【君弑而大夫死于其难春秋书之者其所取也大夫死于弑君之难而有不书者故知孔父牧息皆所取也夫仇牧可谓不畏彊御矣然徒杀其身不能执贼无益于事也亦足取乎食焉不避其难义也徒杀其身不能执贼亦足为求利焉而逃其难者之训矣何名为无益哉夫审事物之重轻者权也权重轻而处之得其宜者义也大宰督亦死于闵公之难削而不书者身有罪也惠伯死于子恶之难亦削而不书者非君命也召忽死于子纠之难孔子比于匹夫匹妇之谅自经于沟渎而莫之知者所事不正也崔杼弑君晏平仲曰人有君而人弑之吾焉得死之而焉得亡之君子不以是罪晏子者齐庄公不为社稷死而晏子非其私昵之臣也若仇牧荀息立乎人之本朝执国之政而君见弑不以其私也虽欲勿死焉得而勿死圣人书而弗削以为求利焉而逃其难者之劝也惟此义不行然后有视弃其君犹土梗弁髦曾莫之省而三纲絶矣】音注【难去声处上声大音泰为去声】
　　冬十月宋万出奔陈
　　【按左氏宋万弑闵公于蒙泽奔陈宋人请万于陈以赂陈人使妇人饮之酒而以犀革裹之宋人醢万然其贼已讨矣曷为不书陈人杀万而葬闵公乎夫天下之恶一也陈人不以万为贼而纳之又受宋人之赂而使妇人饮之酒是与贼为党非政刑也特书万出奔陈而闵公不葬以着陈人与贼为党之罪而不能正天讨其法严矣故曰春秋成而乱臣贼子惧】音注【饮去声夫音扶】
　　【庚僖王子元年】十有三年【齐桓五晋缗二十四卫惠十九蔡哀十四郑厉二十子仪十三曹庄二十一陈宣十二靖二十三年卒宋桓公御説元年秦武十七楚文九】○【周庄王十二年崩子僖王十三年立经皆不书崩葬】
　　春齐侯【桓】宋人【桓】陈人【宣】蔡人【哀】邾人【仪父】会于北杏音注【北杏齐地杏户猛反衣裳之会一○序齐于诸侯之上而独书爵始伯之辞也自是无特相盟会者矣王风之作絶笔于庄王而僖王之立齐桓公之伯皆在是年此王伯兴衰之机也】
　　【桓何以及四国之微者会是宋公邾子也然则何以称人春秋之世以诸侯而主天下会盟之政自北杏始其后宋襄晋文楚庄秦穆交主夏盟迹此而为之者也桓非受命之伯诸侯自相推戴以为盟主是无君矣故四国称人以诛始乱正王法也齐侯称爵其与之乎上无天子下无方伯有能会诸侯安中国而救民于水火则虽与之可也诛诸侯者正也与桓公者权也或曰桓公始平宋乱遂得诸侯故四国称人言众与之也】
　　夏六月齐人灭遂音注【遂国名舜之后】
　　【灭国之与见灭罪孰为重取国而书灭夺人土地使不得有其民人毁人宗庙使不得奉其祭祀非至不仁者莫之忍为见灭而书灭亡国之善词上下之同力也其亦不幸焉尔语有之曰兴灭国继絶世天下之民归心焉今乃灭人之国而絶其世罪莫重矣齐人灭遂其称人微者尔凡书灭者不待再贬而恶已见】
　　秋七月
　　冬公会齐侯盟于柯音注【柯齐邑音歌○曹刿劫盟鲁之从齐独后他国而复劫盟所以为礼义之国也】
　　【始及齐平也世雠而平可乎于传有之敌惠敌怨不在后嗣鲁于襄公有不共戴天之雠当其身则释怨不复而主王姬狩于禚会伐卫同围郕纳子纠故圣人详加讥贬以着其忘亲之罪今易世矣而桓公始合诸侯安中国正僭窃尊天王乃欲修怨怒邻而危其宗社可谓孝乎故长勺之役专以责鲁而柯之盟公与齐侯皆书其爵则以为释怨而平可也或称齐襄公复九世之雠而春秋贤之信乎以仲尼所书柯之盟其词无贬则复九世之雠而春秋贤之者妄矣其诸传者借襄公事以深罪鲁庄当其身而释怨耶】
　　【辛僖王丑二年】十有四年【齐桓六晋缗二十五卫惠二十蔡哀十五郑厉二十一子仪十四弑曹庄二十二阵宣十三共公元年宋桓二秦武十八楚文十】
　　春齐人陈人曹人伐宋
　　【宋人背北杏之会诸侯伐宋其称人者将卑师少也齐自管仲得政灭谭之后二十年闲未尝遣大夫为主将亦未尝动大众出侵伐盖以制用兵而赋于民薄矣故能南摧强楚西抑秦晋天下莫能与之争也或以为贬齐称人误矣】音注【背音佩将去声】
　　夏单伯会伐宋音注【单伯周大夫单音善于是诸侯初用王师】
　　【隐公四年诸侯伐郑翚帅师会伐则再举宋陈蔡卫四国之名今诸侯伐宋而单伯会伐不复再举三国之名何也宋人背北杏之会合诸侯而伐之者齐桓公也会伐者无贬焉故其辞平主谋伐郑而欲求宠于诸侯以定其位者州吁也会之者党逆贼矣故其词繁而不杀疾之也再举而列书者甚疾四国之词也言之不足故再言之而圣人之情见矣】音注【复扶又反见音现】
　　秋七月荆入蔡音注【荆即楚文】
　　冬单伯会齐侯宋公卫侯郑伯于鄄音注【鄄卫地绢眞旃甄四音衣裳之会二　齐桓公修伯业齐平宋乱宋人服从欲归功天子故以单伯会诸侯　此诸侯会王臣之始　是年郑杀子仪郑厉公复国会鄄即郑厉公也】
　　【壬僖王寅三年】十有五年【齐桓七晋缗二十六卫惠二十一蔡哀十六郑厉二十二曹庄二十三陈宣十四共二宋桓三秦武十九楚文十一】
　　春齐侯宋公陈侯卫侯郑伯会于鄄音注【衣裳之会三齐桓公始伯】
　　夏夫人姜氏如齐音注【夫人文姜也】
　　秋宋人【桓】齐人【桓】邾人伐郳音注【郳即小邾音霓　宋主兵故序齐上伯者之先诸侯专征也非伯者而先诸侯主兵也此齐桓之师何以序宋下犹未成乎伯也二十七年同盟于幽天下与之然后成乎伯矣】
　　郑人侵宋
　　【侵伐之义三传不同左氏曰有钟鼓曰伐无钟鼓曰侵先儒或非其説以为声罪致讨曰伐无名行师曰侵未有以易之者也然考诸五经皆称侵伐在易谦之六五曰利用侵伐征不服也书之泰誓曰我武惟侵于之疆诗之皇矣曰依其在京侵自阮疆周官大司马以九伐之法正邦国而曰贼贤害民则伐之负固不服则侵之而以为无名行师可乎然则或曰侵或曰伐何也声罪致讨曰伐潜师掠境曰侵声罪者鸣钟击鼓整众而行兵法所谓正也潜师者衔枚卧鼓出人不意兵法所谓竒也】
　　冬十月
　　【癸僖王卯四年】十有六年【齐桓八晋缗二十七灭武公称三十八年卫惠二十二蔡哀十七郑厉二十三曹庄二十四陈宣十五杞共三宋桓四秦武二十楚文十二】
　　春王正月
　　夏宋人【桓】齐人【桓】衞人【惠】伐郑音注【宋主兵齐楚争郑于是始】秋荆伐郑音注【荆患自蔡及郑矣】
