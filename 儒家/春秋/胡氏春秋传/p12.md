<!-- { "loadSidebar": true } -->
　　【尝祭时事之常则何以书志不时与不敬也春秋纪事用周月而以八月尝则不时也御廪灾于壬申而尝以乙亥是不改卜而供未易灾之余则不敬也礼以时为大施于事则不时礼以敬为本于心则不敬故书】
　　冬十有二月丁巳齐侯禄父卒音注【僖公卒襄公立】
　　宋人【庄】以齐人【襄】蔡人【桓】衞人【惠】陈人【庄】伐郑音注【以一国而用诸侯之师于是始此霸者之所由兴也】
　　【师而曰以者能左右之以行己意也宋怨郑突之背己故以四国伐郑鲁怨齐人之侵己故以楚师伐齐蔡怨囊瓦之拘己故以吴子伐楚蔡弱于吴鲁弱于楚宋与蔡衞陈敌而弱于齐乃用其师以行己意故特书曰以列国之兵有制皆统乎天子而敢私用之与私为之用以伐人国大乱之道也故谷梁子曰以者不以者也】
　　【甲桓王二十申三年崩】十有五年【齐襄公诸儿元年晋缗八衞惠三蔡桓十八郑厉四曹庄五陈庄三靖七宋庄十三秦武公元年楚武四十四】
　　春二月天王使家父来求车
　　【遣使需索之谓求王畿千里租税所入足以费不至于有求四方诸侯各有职贡不至于来求以丧事而求货财已为不可况车服乎经于求赙求车求金皆书曰求垂后戒也夫上有好者下必有甚焉者矣王者有求下观而化诸侯必将有求以利其国大夫必将有求以利其家士庶人必将有求以利其身皇皇焉唯恐不足未至于篡弑夺攘则不厌矣古之君人者必昭俭徳以照临百官尊卑登降各有度数示等威明贵贱民志既定之后皆安其分而无求兵刑寝矣及侈心一动莫为防制必至于亢不衷官失德廉耻道丧宠赂日章沦于危亡而后止也观春秋所书则见王室衰乱之由而知兴衰拨乱之説矣】音注【好去声】
　　三月乙未天王崩音注【桓王崩庄王立至庄三年葬】
　　夏四月己巳葬齐僖公
　　五月郑伯突出奔蔡
　　【按左氏祭仲专郑伯患之使其壻雍纠杀之雍姬知之以告仲仲杀雍纠公出奔蔡是祭仲逐之也没而不书其义何也陆淳曰逐君之臣其罪易知也君而见逐其恶甚矣圣人之教在乎端本清源故凡诸侯之奔皆不书所逐之臣而以自奔为名所以警乎人君其説是也夫君实有国而出于臣乃其自取焉耳本正而天下之事理矣】
　　郑世子忽复归于郑音注【忽即昭公也已居君位而复称世子者明突之为篡也忽尝嗣位君其国归而独称世子则亡其君位明矣其称复归者谓既絶而复归也然诸侯失国出奔归而称复则可大夫失位出奔归而称复则不可古者诸侯世国大夫不世官或曰复厌词也】
　　许叔入于许音注【许叔庄公弟】
　　【许太岳之裔先王建国迫于齐郑不得奉其社稷未闻可灭之罪也即当伸大义以直词上告诸天王下赴诸方伯求复其国粪除宗庙孰能与之争今乃因乱窃入则非复国之义故书入于许入云者难词也】
　　公会齐侯【襄】于艾音注【艾齐地】
　　邾人牟人葛人来朝音注【邾牟葛三人皆附庸之世子也其君应称名故其子降称人】
　　【天王崩不奔丧而相率朝弑君之贼故皆贬之】
　　秋九月郑伯突入于栎音注【栎郑别都来的反又音药】
　　【经于厉公复国削而不书独书入于栎何也夫制邑之死虢君共城之叛大叔皆庄公所亲戒也今又城栎而寘子元焉使昭公不立何谋国之误也衞有蒲戚而出献公楚有陈蔡不羹而叛弃疾末大必折有国之害也故夫子行乎季孙曰古者家不藏甲邑无百雉之城遂堕三都以张公室于厉公复国削而不书者若曰既入于栎则其国已复矣于以明居重驭轻强干弱枝以身使臂之义为天下与来世之鉴也为国者可不谨于礼乎春秋此义皆小康之事衰世之意也】音注【羹音郎堕许窥反】
　　冬十有一月公会宋公衞侯陈侯于袲伐郑音注【袲郑地昌氏反　先行防礼而后伐郑】
　　【左氏曰将纳厉公也弗克而还谷梁曰地而后伐疑辞非其疑也昭公与突之是非邪正亦明矣然昭公虽正其才不足以君一国之人复归于郑日以微弱厉公虽篡其智足以结四邻之援既入于栎日以盛强诸侯不顾是非而计其强弱始疑于辅正终变而与邪谷梁所谓非其疑者非其疑于为义而果于为不义相与连兵动众纳篡国之公子也故详书其防地而后言伐以讥之也】
　　【乙庄王酉元年】十有六年【齐襄二晋缗九衞惠四蔡桓十九郑厉五昭公忽元年曹庄六陈庄四靖八宋庄十四秦武二楚武四十五】
　　春正月公防宋公蔡侯衞侯于曹
　　夏四月公会宋公衞侯陈侯蔡侯伐郑
　　【春正月防于曹蔡先于衞夏四月伐郑衞先于蔡王制诸侯之爵次其后先固有序矣在周官大司马设仪辨位以等邦国犹天建地设不可乱也及春秋时礼制既亡伯者以意之向背为升降诸国以势之强弱相上下蔡尝先衞今序陈下者先儒以爲后至也以至之先后易其序是以利率人而不要诸礼也岂所以定民志乎后世有以醲赏诱人之趋事赴功以重罚沮人之奉公守正意亦如此夫乱之所由生也则仪位以为阶春秋防微杜渐尤严于名分考其所书意自见矣】
　　秋七月公至自伐郑音注【此书至自伐之始】
　　【伐郑则致罪之也曷为罪之以纳突也诸侯失国诸侯纳之正也伐郑以纳突非正也故书至以罪桓之上无王法恣为不义而莫之禁也】
　　冬城向音注【向地阙失亮反】
　　十有一月衞侯朔出奔齐音注【惠公谗搆取国故不言二子逐罪之也丙庄王戌二年】十有七年【齐襄三晋缗十衞惠五黔牟元年蔡桓二十卒郑厉六昭二曹庄七陈庄五杞靖九宋庄十五秦武三楚武四十六】
　　春正月丙辰公防齐侯纪侯盟于黄音注【黄齐地或曰纪地后属齐】二月丙午公防邾仪父盟于趡音注【趡鲁地翠轨反】
　　夏五月丙午及齐师战于奚音注【奚鲁地此齐鲁交兵之始齐鲁之兵始于奚而终于艾陵】
　　六月丁丑蔡侯封人卒音注【桓侯卒哀侯立】
　　秋八月蔡季自陈归于蔡音注【季蔡侯弟】
　　【季字也归顺词蔡季之去以道而去者也其归以礼而归者也公子不去国季何以去权也既归何以不有国献舞立矣若季者刘敞所谓智足以与权而不乱力足以得国而不居远而不携迩而不迫者也是以见贵于春秋】
　　癸巳葬蔡桓侯
　　【啖助曰蔡桓何以称侯盖蔡季之贤知请諡也人亦多爱其君者莫能爱君以礼而季能行之此贤者所以异于众人也或曰葬未有不称公者其称侯传失之耳臣子之于君极其尊而称之礼也其説误矣孔子疾子路使门人为臣子曰无臣而为有臣吾谁欺欺天乎曾子疾革而易簧曰吾得正而毙焉斯已矣故终而必安于正人子不以非所得而加之于父是为孝人臣不以非所得而加之于君是为忠极其尊而称之不正之大者而可以为礼哉或曰鲁君生而称公亦非礼乎曰生而称公为虚位礼之文也没而系諡为定名礼之实也春秋诸侯虽伯子男葬皆称公志其失礼之实为后世戒欲其以正终也其垂训之义大矣】音注【毙音币】
　　及宋人【庄】衞人【黔牟】伐邾
　　冬十月朔日有食之音注【甲乙者歴之纪也晦朔者日月之防也日食不可以不存晦朔晦朔须甲乙而可推故日食必以书朔日为例是年冬郑髙渠弥弑昭公忽而立子亹十八年齐杀子亹祭仲立昭公弟子仪】
　　【丁庄王亥三年】十有八年【齐襄四晋缗十一衞惠六黔牟二蔡哀侯献舞元年郑厉七子亹元年曹庄八陈庄六杞靖十宋庄十六秦武四楚武四十七】
　　春王正月
　　【是年桓公已终复书王者春秋之时诸侯放恣弑君篡国者已列于会则不复致讨故鲁宣杀恶及视以取国赂齐请防而传曰防于平州以定公位曹伯负刍杀太子自立见执于晋而曹人请之曰若为有罪则君列诸会矣孔子为此惧作春秋于十八年复书王者明弑君之贼虽身已没而王法不得赦也又据桓十五年天王崩至是新君嗣立三年之丧毕矣明弑君之贼虽在前朝而古今之恶一也然则篡弑者不容于天地之闲身无存没时无古今皆得讨而不赦圣人之法严矣已列于会则不致讨可乎故曰春秋成而乱臣贼子惧】
　　公会齐侯于泺音注【泺水名在济南歴城县西北入济鹿朴洛三音】
　　公与夫人姜氏遂如齐音注【公本与夫人俱行至泺公与齐侯行会礼故先书会泺既会而又相随至齐故曰遂】
　　【与者许可之词曰与者罪在公也按齐诗恶鲁桓微弱不能防闲文姜使至淫乱为二国患而其词曰敝笱在梁其鱼唯唯齐子归止其从如水言公于齐姜委曲顺从若水从地无所不可故为乱者文姜而春秋罪桓公治其本也易曰夫夫妇妇而家道正夫不夫则妇不妇矣干者夫道也以乘御为才坤者妇道也以顺承为事易着于乾坤述其理春秋施于桓公见其用】音注【恶去声】
　　夏四月丙子公薨于齐丁酉公之丧至自齐音注【公薨于齐不言我讳之也公之丧至自齐告庙也】
　　【鲁公弑而薨者则以不地见其弑今书桓公薨于齐岂不没其实乎前书公与夫人姜氏如齐后书夫人孙于齐去其姓氏而庄公不书即位则其实亦明矣】音注【孙音逊】
　　秋七月
　　冬十有二月己丑葬我君桓公
　　【公羊曰贼未讨何以书葬雠在外也谷梁子曰雠在外者不责逾国而讨于是也夫桓公之雠在齐则外也隐公之雠在鲁则内也在外者不责其逾国固有任之者矣在内者讨于是此春秋之法也故十八年书王而桓公书葬惟可与权者其知之矣】

　　春秋传卷六
　　钦定四库全书
　　春秋传卷七　　　　　宋　胡安国　撰
　　庄公上【公名同桓公之子母文姜谥法胜敌克乱曰庄】
　　周【庄王四年鲁庄公十二年庄王崩子僖王立庄十七年僖王崩孙恵王立】
　　郑【子仪元年鲁庄公十四年郑傅瑕杀子仪而纳厉公庄二十一年厉公卒子文公立】
　　齐【襄公五年鲁庄公八年襄公弑庄九年齐桓公小白入于齐是年齐管仲爲政】
　　宋【庄公十八年鲁庄公二年宋庄公卒子闵公防立庄十二年闵公弑弟桓公御説立】
　　晋【翼晋侯缗十二年缗之二十七年鲁庄公之十六年也曲沃武公伐晋灭之　曲沃武公二十三年鲁庄公十六年灭晋侯缗周僖王命曲沃伯以一军爲晋侯始更号曰晋武公鲁庄公十七年武公卒子献公佹诸立】
　　卫【恵公七年黔牟二年鲁庄公六年齐纳恵公放黔牟于周庄二十五年惠公卒子懿公赤立】蔡【哀侯二年鲁庄公十年楚败蔡师执哀侯以归庄十九年哀侯卒于楚蔡人立其子肸爲缪侯】曹【庄公九年鲁庄公二十三年曹庄公卒子僖公夷立鲁庄公三十二年僖公卒子昭公班立】滕【详见隠公元年】
　　陈【鲁庄公元年十月庄公林卒于宣公杵臼立】
　　杞【详见隐公元年及僖公元年】
　　薛【鲁庄公三十一年薛伯卒】
　　邾【鲁庄公十六年邾子克卒即仪父也邾子立庄公二十八年邾子卒文公蘧蒢立】
　　许【许叔入许五年即僖公四年许穆公新臣也】
　　小邾【鲁庄公五年郳黎来来朝详见隠公元年】
