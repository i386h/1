<!-- { "loadSidebar": true } -->
　　【桓僖亲尽矣其宫何以存季氏者出于桓立于僖世専鲁国之政其诸以是为悦而不毁欤何以不称及等也称及则祖有尊卑矣或谓祖有功宗有徳所以劝也则如之何曰孝子慈孙事其祖考仁也或七庙或五庙自是而衰礼也奚问其功徳之有无也必若此言是子孙得选择其祖宗而尊事之矣岂理也哉】音注【衰初危反杀也】
　　季孙斯叔孙州仇帅师城启阳音注【啓阳鲁邑今益都路沂州临沂县有故启阳城】
　　宋乐髠帅师伐曹
　　秋七月丙子季孙斯卒
　　蔡人放其大夫公孙猎于吴音注【公孙猎公子驷之党】
　　冬十月癸夘秦伯卒
　　叔孙州仇仲孙何忌帅师围邾
　　【庚敬王二戌十九年】四年【晋定二十一齐景五十七卫出二蔡昭二十八杀郑声十曹阳十一陈闵十一杞僖十五宋景二十六秦悼公元年楚昭二十五吴夫差五】
　　春王二月庚戌盗杀蔡侯申音注【昭侯杀子成侯立○书曰盗疏且贱者也以为贵近无人也是故称人称国以杀是在宫者无人也称盗以杀是在官者无人也】
　　【按左氏蔡侯将如吴诸大夫恐其又迁也公孙翩逐而射之卒然则翩非防者其以盗称何也蔡侯背楚诳吴又委罪于执政其谋国如是则信义俱亡礼文并弃无以守身而自卫夫人得而害之矣故变文书盗以警有国之君也翩弑君而畧其名氏姓与霍皆翩之党称国以杀而不去其官者二公孙盖尝谋国不使其君至于是而弗见庸者也故书法如此而或者以翩非防者而称盗蘓辙以谓求名而不得非矣天下岂有欲求弑君之名春秋又惜此名而不与者哉】音注【蔡侯背楚诳吴又委罪于执政见二年射食亦反背音佩去起吕反】
　　蔡公孙辰出奔吴音注【书公薨夫人姜氏孙于邾公子庆父出奔莒则夫人庆父与闻乎弑矣书盗杀蔡侯申公孙辰出奔吴则公孙辰与闻乎杀矣】
　　葬秦恵公
　　宋人执小邾子
　　夏蔡杀其大夫公孙姓公孙霍音注【姓音生又音性○皆弑君党】晋人执戎蛮子赤归于楚音注【晋执戎蛮子不归天子而归于楚是京师楚也楚围蛮氏蛮子赤奔晋楚谓晋曰晋楚有盟好恶同之若将不废则寡人之愿也不然将通于少习以听命赵鞅曰晋国未寜安能恶楚必速与之乃诈执蛮子以畀楚师其曰晋人云者罪之也蛮子赤何以名微国也无罪见执亦书名外之也文公执曹伯则曰畀宋人今此曷云归于楚归于楚者犹曰京师楚也晋主夏盟为日久矣不竞至此春秋所恶】音注【好呼报反恶乌故反少诗照反】
　　城西郛
　　六月辛丑亳社灾音注【亳步各反○亳社殷社也诸侯有之以为庙屏所以戒亡国亡国之社有屋使不得上通于天故灾】
　　秋八月甲寅滕子结卒音注【顷公卒子隐公虞母立】
　　冬十有二月蔡昭公
　　滕顷公
　　【辛敬王三亥十年】五年【晋定二十二齐景五十八卒卫出三蔡成公朔元年郑声十一曹阳十二陈闵十二杞僖十六宋景二十七秦悼二楚昭二十六吴夫差六】
　　春城毗音注【毗鲁地频夷反】
　　夏齐侯伐宋
　　晋赵鞅帅师伐卫音注【卫助范氏故也】
　　秋九月癸酉齐侯杵臼卒音注【景公卒子安孺子茶立】
　　冬叔还如齐音注【还音旋】
　　闰月葬齐景公
　　【壬敬王三子十一年】六年【晋定二十三齐安孺子荼元年弑卫出四蔡成二郑声十二曹阳十三陈闵十三杞僖十七宋景二十八秦悼三楚昭二十七卒吴夫差七】
　　春城邾瑕音注【瑕邾邑书城止此】
　　晋赵鞅帅师伐鲜虞
　　吴伐陈
　　夏齐国夏及髙张来奔音注【齐杀其大夫高厚齐崔杼弑其君光齐国夏及髙张来奔齐陈乞弑其君荼圣人之垂戒深矣】
　　叔还防吴于柤音注【还音旋柤地阙庄加反】
　　秋七月庚寅楚子轸卒音注【昭王卒子恵王立】
　　齐阳生入于齐齐陈乞弑其君荼音注【荼音徒○卫侯入于夷仪卫甯喜弑其君剽则喜为卫侯弑也齐阳生入于齐齐陈乞弑其君荼则乞为阳生弑也】
　　【阳生曷为不称公子非先君之子也为人子者无以有已则以父母之心为心者景公命荼世其国已则簒荼而自立是自絶于先君岂复得为先君之子也不称公子诛不子也阳生不子则曷为系之齐春秋端本之书也正其本则事理阳生之不子也其谁使之然也不有废长立少以启乱者乎故齐景问政于孔子孔子对曰君君臣臣父父子子君不君则臣不臣父不父则子不子以阳生系之齐着乱之所由生也然而弑荼者阳生与朱毛也曷为书陈乞初景公谓陈乞吾欲立荼何如对曰所乐乎为君者欲立则立之不欲立则不立也君如欲立则臣请立之阳生谓乞曰吾闻子盖将不欲立我也对曰千乘之主将废正而立不正必杀正者吾不立子者所以生子也与之玉节而走之鲁景公死荼立陈乞使人迎阳生寘诸家召诸大夫而示之曰此君也诸大夫知乞有备不得已逡巡北面再拜而君之尔故里克中立不免杀身之刑陈乞献谀终被弑君之罪是皆不明春秋之义陷于大恶而不知者也】音注【为人子者无以有已见家语注谓身父母所有也复扶又反长展两反少诗照反乐音洛乘绳证反被皮寄反】
　　冬仲孙何忌帅师伐邾
　　宋向巢帅师伐曹
　　【癸敬王三丑十二年】七年【晋定二十四齐悼公阳生元年卫出五蔡成三郑声十三曹阳十四陈闵十四杞僖十八宋景二十九秦悼四楚恵王章元年吴夫差八】
　　春宋皇瑗帅师侵郑音注【瑗于眷反】
　　晋魏曼多帅师侵卫音注【曼音万】
　　夏公会吴于鄫音注【鄫旧鄫国】
　　秋公伐邾八月己酉入邾以邾子益来
　　【春秋隐君之恶故灭国书取婉以成章而不失其实也恃强陵弱无故伐人而入其国处其宫昼夜掠以其君来献于亳社囚于负瑕此天下之恶也吴师为是克东阳齐人为是取吾二邑辱国亦甚矣何以备书于防而不讳乎圣人道隆而徳大人之有恶务去之而不积也则不念其恶而进之矣以邾子益来恶也归邾子益于邾是知其为恶能去之而不积也故书以邾子来而不讳者欲见后书归邾子之为能去其恶而与之也圣人之情见矣明此然后可以操赏罚之权不明乎此以操赏罚之权而能济者鲜矣】音注【灭国书取婉以成章见左传吴师为是克东阳齐人为是取吾二邑并在明年去起吕反见音现下同操仓刀反鲜上声】
　　宋人围曹
　　冬郑驷帅师救曹音注【自鲁救晋晋楚之救皆不书六十年矣其再见以中国无伯而诸侯自相救也诸侯自相救犹可也吴救陈诸夏亦几于亡矣】











　　春秋传卷二十九
　　钦定四库全书
　　春秋传卷三十　　　　　宋　胡安国　撰哀公下
　　【甲敬王三寅十三年】八年【晋定二十五齐悼二卫出六蔡成四郑声十四曹阳十五国亡陈闵十五杞僖十九卒宋景三十秦悼五楚恵二吴夫差九】
　　春王正月宋公入曹以曹伯阳归音注【桧亡东周之始曹亡春秋之终夫子之删诗也系曹桧于国风之后于桧之卒篇曰思周道也伤天下之无王也曹之卒篇曰思治也伤天下之无伯也】
　　【此灭曹也曷为不言灭灭者亡国之善辞土下之同力也曹伯阳好田弋鄙人公孙彊获白雁献之且言田弋之説因访政事大説之彊言霸説于曹伯因背晋而奸宋宋人伐之晋人不救书宋公入曹以曹伯阳归而削其见灭之实犹虞之亡书晋人执虞公而不言灭也春秋轻重之权衡故书法若此有国者妄听辩言以乱旧政自取灭亡之祸可以鉴矣】音注【好呼报反説音悦背音佩奸音千】
　　吴伐我
　　【吴为邾故兴师伐鲁兵加国都而盟于城下经书伐我不言四鄙及与吴盟者讳之也来战于郎直书不讳盟于城下何讳之深也楚人围宋易子而食析骸而爨亦云急矣欲盟城下则曰有以国毙不能从也晋师从齐齐侯致赂晋人不可国佐对曰子若不许请合余烬背城借一敝邑之幸亦云从也遂盟于袁娄而春秋与之今鲁未及亏不能少待遂有城下之盟是弃国也夫弃国者其能国乎使有华元国佐之臣则不至此矣故春秋不言四鄙及与吴盟者欲见其实而深讳之以为后世谋国之士不能以礼义自强偷生惜死至于侵削凌迟而不知耻者之戒也】音注【为于伪反烬似刃反背音佩华戸化反见音现】
　　夏齐人取讙及阐归邾子益于邾音注【阐鲁地在东平刚县北阐尺善反】
　　秋七月
　　冬十有二月癸亥杞伯过卒音注【僖公卒子闵公立过音戈】
　　齐人归讙及阐
　　【按左氏邾子益齐出也鲁以益来则齐人取讙及阐又如吴请师而怒犹未怠也以此见国君之造恶不悛则四邻谋取其国家莫能保矣归邾子益于邾则齐人归讙及阐又辞师于吴而徳犹未泯也以此见国君去恶而不积则四邻不侵其封境而自安矣曰以曰取者逆词也曰归者顺词也去逆效顺息争休兵齐无取地之罪鲁无失地之辱以此见迁善之优改过之大而春秋不讳入邾以邾子益来者以明归益于邾之能掩其前恶而美之也】音注【造在早反悛音铨去起吕反下同】
　　【乙敬王三夘十四年】九年【晋定二十六齐悼三卫出七蔡成五郑声十五陈闵十六杞闵公维元年宋景三十一秦悼六楚恵三吴夫差十】
　　春王二月杞僖公
　　宋皇瑗帅师取郑师于雍丘音注【雍丘宋地今为县属陈畱郡雍于用反】夏楚人伐陈
　　秋宋公伐郑
　　冬十月
　　【丙敬王三辰十五年】十年【晋定二十七齐悼四卒卫出八蔡成六郑声十六陈闵十七杞闵二宋景三十二秦悼七楚恵四吴夫差十一】
　　春王二月邾子益来奔
　　公会吴伐齐三月戊戌齐侯阳生卒音注【悼公弑子简公壬立按左氏公防吴伐齐齐人弑悼公赴于师春秋不着齐人弑君之罪而以卒书者亦犹郑伯髠顽弑而书卒之例也盖圣人之所以诛乱贼与天存天理之意微矣鲁人入邾以其君来罪也齐侯为是取讙及阐如吴请师讨之也鲁人悔惧归益于邾是知其罪而能改也齐侯为是归讙及阐又辞师于呉是变之正也夫变之正者礼义之所在与治同道也呉人欲遂前言而背违正理乱道也齐之臣子不能将顺上及其君此天下大变常理之所无也故没其见弑之祸而以卒书其防深矣春秋弑君大恶不待贬絶而自见也君而见弑岂无不善之积以及其身乎若夫悼公变而克正则无不善之积矣故以卒书而没其见弑其诛乱贼而存王章其示以天理之意微矣可不惧乎哉】音注【为于伪反下同夫音扶背音佩见音现】
　　夏宋人伐郑
　　晋赵鞅帅师侵齐
　　五月公至自伐齐
　　葬齐悼公
　　卫公孟彄自齐归于卫
　　薛伯夷卒
　　秋葬薛恵公
　　冬楚公子结帅师伐陈吴救陈音注【此延州来季子也不书谊不在季子也吴救陈诸夏几于亡也】
