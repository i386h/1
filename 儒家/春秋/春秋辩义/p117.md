<!-- { "loadSidebar": true } -->
　　赵子尝曰许顿胡沈皆从楚之小国也三国皆从蔡归晋而沈独不会召陵畏楚故也晋人既不能绌楚以信蔡乃迁怒于小国使蔡人甘心焉夫以齐桓之伯而不能使楚母灭江黄宜沈之不敢会中国也其后楚卒灭顿灭胡则小国之从于侵楚者晋亦不能全之矣从我者不能全之不从者吾乃灭之是召陵之会诸侯徒以亡三小国而已诸侯何赖焉
　　姓公作归
　　五月公及诸侯盟于臯鼬
　　此召陵之诸侯也陈氏传曰有晋侯在何以书公及诸侯盟非晋主盟也公会诸侯盟于薄公会诸侯盟于宋皆后至之文也非后至也而曰公及诸侯盟则以鲁主之也是故书及刘卷卒诸侯无会同于是诸侯有特相盟者矣程子曰公受国于季氏以不获见于晋故因会而求盟焉则此盟公意也故书公及二氏之言各有其意使晋为盟主并心合德则必书曰同盟于臯鼬不以公及矣会十八国之诸侯其力尚可以有为而君臣好货晋人假羽旄于郑荀寅求货于蔡伐楚之事非其所欲而鲁定公以自立故假会以定其位故臯鼬之盟竟书鲁及有以夫汪氏曰首止葵丘之盟王世子宰周公不与盟则会盟同地而书诸侯柯陵鸡泽平丘之盟尹子单子刘子与盟则不书诸侯此言诸侯则刘文公不盟可知矣薄之盟公不与会盂而与于盟则书公会诸侯盟于薄宋之盟公不与会宋而与于盟则书公会诸侯盟于宋扈之盟公后至则书公会诸侯晋大夫盟于扈此年公与于召陵之会又与于臯鼬之盟则非后至也会与盟公皆与焉而刘子不与则但当书曰诸侯盟于臯鼬如祝柯重丘会盟殊地之例而又书公及者所以着定公汲汲于后会求为此盟也蜀之盟春秋不与楚主盟故书公及此书公及亦以着晋之不复能主盟也
　　臯鼬之盟蔡将先衞衞使祝佗私问于苌曰蔡叔康叔之兄也先衞不亦可乎子鱼曰以先王观之则尚德也累累数百言苌悦乃长衞侯而史记亦载蔡侯私于周苌以求长于衞衞侯使史防言康叔之功德乃长衞然通观春秋此盟以前止桓公十六年夏伐郑衞先于蔡固自有説其余无不长蔡者蔡侯何必请苌即此侵楚之会蔡侯仍长于衞衞侯何必使史防不知二书所载何以如此至子鱼所举践土载书晋重鲁申衞武蔡甲午为次而春秋所书践土原是蔡先于衞葢尔时衞为叔武摄君之母弟耳尤不宜先蔡也岂载书如此而夫子正之耶今不可晓矣
　　臯鼬公作浩油今襄城县东南有成臯城即此非汜水县之成臯也
　　杞伯成卒于会
　　髙忠宪曰不云卒于师不成乎伐楚也
　　成公作戊
　　六月葬陈惠公
　　许迁于容城
　　容城在白羽之南白羽在楚北鄙与中国为邻召陵之会许男预焉楚怒其内附故迁之容城以离其交耳先儒谓其违害就利而愿迁故春秋以自迁为文则何其不惮烦哉
　　秋七月公至自会
　　刘卷卒
　　赵子常曰王大夫不卒此其卒之何召陵之会为诸侯主于是天子为之来赴故卒之而不称爵
　　林氏曰王卿士不卒有闗于天下之故则卒之于襄王之难有王子虎焉于敬王之难有刘卷焉君子曰王室其庶几乎而无救周是故特卒之也司马迁于诸国世家多卒孔子盖知此者也
　　葬杞悼公
　　楚人围蔡
　　左传为沈故围蔡
　　晋士鞅衞孔圉帅师伐鲜虞
　　召陵之役荀寅以求货不遂怒蔡故以无损于楚而失中山为虑今蔡围不救而鲜虞是伐酬其言也然二年鲜虞人败晋师于平中获观虎则是为拜赐之师亦常事耳
　　圉公作圄
　　葬刘文公
　　尹氏王子虎皆不书塟此书塟以鲁特往会之也李防氏曰天子三公称公会为三公而有土为畿内诸侯者亦曰公皆以其地配公字言之若祭公周公州公之类是也天子卿大夫为畿内诸侯者皆曰子温子刘子单子尹子之类是也然周末畿内诸侯卒皆谥公如成肃公单平公春秋因刘文公之塟特书以志其僣耳生称刘子卒称刘卷塟称刘文公皆圣人谨严之笔也而何氏注公羊乃以其称公之故谓刘子本外诸侯入为天子大夫故上系采邑下系本爵其説无据不可从
　　冬十有一月庚午蔡侯以吴子及楚人战于栢举楚师败绩
　　楚囊瓦出奔郑
　　栢举之战发舒华夏吴功亦隽矣楚称人常辞也奔郑称名责之也王樵氏曰楚凭陵诸夏陈蔡尤被其毒葢尝灭陈而夷之为县其于蔡也诱般而杀之用隠太子于冈山逐朝吴出侯朱东国客死昭公又以囊瓦求美裘弗与拘于南郢数年而后归之讐耻极矣故蔡侯吴发愤请师于晋晋不足与请师于吴吴子为之兴师大败楚兵于栢举囊瓦奔郑于是蔡人累世之讐憾少伸矣春秋书蔡侯以吴子所以伸蔡也吴子亲行君重于师故不得不书以吴子也楚陵中国二百年中国不能制天厌之假手于吴国几亡华夏之气吐矣哉
　　公羊吴何以称子夷狄而忧中国也谷梁吴信中国而攘夷狄吴进矣胡侍讲曰囊瓦以贪败国故特称人
　　栢举公作栢莒
　　栢举汉汝南西平县
　　庚辰吴入郢
　　战称吴子矣入郢曷为称吴一役而再有事从其恒称也入郢赵子尝曰此入楚矣其曰入郢何修春秋之特笔也以其僣王猾夏不得与三代建国无辜见入者同文也此説非也书入不得不地若书入楚漫矣国小者止是建国之地其余一聚一邑不足数故其入称国若楚地大封广不得不称郢以着其实也且郢楚文王所迁都也
　　郢公谷作楚今荆州文王所迁
　　丙申○敬王十五年
　　五年○晋定七齐景四十三衞灵三十蔡昭十四郑献九曹靖公露元年陈懐公柳元年杞僖公过元年宋景十二秦哀三十二楚昭十一吴阖庐十
　　春王三月辛亥朔日有食之
　　左传王人杀子朝于楚
　　郝仲舆曰説者以纳子朝罪楚非也子朝王猛敬王皆非树子也而子朝为长敬王在位久不得不绌于子朝非谓子朝必可杀也使子朝有不赦之辜如陈佗州吁栾盈其见杀无不书者不书春秋之义可知三月公作正月
　　夏归粟于蔡
　　归粟于蔡公羊孰归之诸侯归之离至不可得而序故言我也是矣未尽也诸侯无粟诸侯相归粟然此是鲁归也言鲁归则诸侯归可知矣春秋内辞书法自是如此左传载夏归粟于蔡以周亟矜无资可见
　　于越入吴
　　赵子常曰于越勾吴皆蛮夷之号也春秋不曰勾吴而曰于越何也武王封太伯之后周章于吴吴其国名也故得称吴越虽禹之苗裔而始封于会稽则越非其封国故以其自号举之也
　　林氏曰传曰越人今曰于越复从其旧号也越未有闻也昭定之春秋吴越争而后越入中国昭五年会于琐也越常寿过始见于经而亟称人后三十年而入吴不复称人矣晋楚之初春秋未以敌言之战于邲也则楚称子矣吴楚之初春秋未以敌言之战于栢举也则吴称子矣至于吴越终春秋未以敌言之也是故越入吴书吴入越不书
　　范氏曰于越夷言也春秋即其所以自称者书之按汲冢竹书有东越
　　六月丙申季孙意如卒
　　左传阳虎将以璵璠敛仲梁懐弗与曰改步改玉阳虎欲逐之
　　陈氏传曰内大夫有罪见讨则不书卒公子翚是也仲遂杀恶及视罪与翚同而书卒者以事之变卒之也意如何以书卒见定公不讨逐君之贼以为大夫全始终之礼也定虽受国于季氏苟有叔孙婼之见不赏私劳致辟意如以明君臣之义则三纲可正公室强矣
　　秋七月壬子叔孙不敢卒
　　左传阳虎囚季桓子及公甫文伯而逐仲良懐十月丁亥杀公何藐己丑盟桓子于稷门之内庚寅大诅逐公父歜及秦遄皆奔齐○楚子期子蒲灭唐○楚子入于郢
　　冬晋士鞅帅师围鲜虞
　　左传报观虎之役也
　　丁酉○敬王十六年
　　六年○晋定八齐景四十四衞灵三十一蔡昭十五郑献十曹靖二陈懐二杞僖二宋景十三秦哀三十三楚昭十二吴阖庐十一
　　春王正月癸亥郑游速帅师灭许以许男斯归
　　左传郑灭许因楚败也
　　哀之册复见许杜氏云楚复存之熊过氏曰此则当如蔡侯庐陈侯吴之书归矣经无可据灭疑当作入此皆不知灭义而妄为之説也灭有灭其国者灭其邑者灭其人者以许男斯归灭其人耳传所谓君死曰灭也
　　速公作遬
　　二月公侵郑
　　左传取匡为晋讨郑之伐胥靡也
　　王樵氏曰按自宣公十八年书公伐杞之后鲁无君者将八十年至是而侵郑再侵齐一围成皆书公岂公室能张而兵权在公哉三桓既防陪臣执国命而挟公以行耳召陵之盟口血未干而郑受囊瓦之奔弱晋间楚之败而灭许又党王室之乱人加兵天子之六邑其罪大矣鲁于是奉辞以伐之夫谁曰不可而阳虎之徒衅于勇啬于祸以逞其私观季孙献俘于晋则安有奬王室之实哉
　　左传周儋翩率王子朝之徒因郑人将以作乱于周郑于是乎伐冯滑胥靡负黍狐人阙外
　　公至自侵郑
　　夏季孙斯仲孙何忌如晋
　　左传季桓子如晋献郑俘也阳虎彊使孟懿子往报夫人之币晋人兼享之
　　王樵氏曰按春秋于鲁卿使邻国变文书介副者二文十八年公子遂叔孙得臣如齐大夫擅废立而君始失政也此年季孙斯仲孙何忌如晋陪臣执国命而大夫受制也二子専国而听于阳虎行云则行止云则止立于房外致请于范鞅佯为阳虎道地而实以取入求哀于覇国吁何其衰也春秋之书皆欲以起问者见事情也
　　秋晋人执宋行人乐祁犂
　　晋曷为执乐祁犂祁犂如晋赵简子逆而饮之酒于緜上献杨楯六十于简子范献子怨其主于赵氏又有纳焉乃譛诸晋侯而执之书曰行人使人也称人非伯讨也诸侯惟宋事晋谨书此为内叛之始事也
　　冬城中城
　　赵企明曰鲁既侵郑聘晋而不与齐惧有齐警故城中城备齐也中城在海州齐境谷梁以为三家张葢以中城为城之中踈矣
　　季孙斯仲孙忌帅师围郓
　　郓自昭二十五年齐侯取之以居昭公三十年郓溃遂贰于齐今围郓围齐矣不书伐齐郓本内邑也故以围叛邑为文阳虎坐议季孙亲行故也
　　熊过氏曰杜曰夫忌者何忌其遗何葢缺文也公羊子曰此仲孙何忌也曷为谓之仲孙忌讥二名二名非礼也或问不知夫谓何忌名乎忌又一名也乎曰何忌名也忌又一名也嗣是经无书忌者何也春秋无是也或曰谓二字乎疏所谓哀七年晋魏多之义乎将孔子作春秋改古礼为后王之法是故欲定一名而使天下易讳乎曰古之名闻讳山川日月之比矣一可也二何讥焉吾观三氏哀七年俱书魏曼多也不闻去曼以示讥也惟十三年公羊书魏多焉二传无是也且古今之本不同耶虽然奚以不同论也且何忌书至是凡三见矣城成周者何忌定三年盟邾子于拔者即又何忌也今年夏同季孙斯如晋即又何忌也假孔子故示讥乎城成周其始见也何故至此而后讥以为孔子之立法何故恕意如不敢责何忌之深也彼元凯之谓缺文者是也此义也闗于春秋末矣读公羊者疑焉附见之
　　左传冬十二月天王处于姑莸辟儋翩之乱也
　　戊戌○敬王十七年
　　七年○晋定九齐景四十五衞灵三十二蔡昭十六郑献十一曹靖三陈懐三杞僖三宋景十四秦哀三十四楚昭十三吴阖庐十二
　　春王正月
　　左传春二月周儋翩入于仪栗以叛○齐人归郓阳闗阳虎居之以为政
　　夏四月
　　秋齐侯郑伯盟于咸
　　左传征会于衞
