<!-- { "loadSidebar": true } -->
　　灌甫曰按左氏解新作过也公羊解新为修旧不及也何则凡室宇创建曰新作因旧而葺之曰修旧新延廐非创也去其旧而一新尔
　　郝仲舆曰传曰新作非也公羊谓为修旧是也凡创造曰作修旧曰新改作曰新作成公三年新宫灾谓修饰旧庙袝新主尔鲁庙多矣故不创亦不必改定公二年新作雉门两观毁于火改作也僖公二年新作南门亦谓改作新延廐不书作故公羊说是也
　　夏郑人侵许
　　许郑世讐也然许盟幽之后不与齐桓之防郑人侵之或齐之命欤不然去年荆伐郑憾其以许人为向道也自后许始从中国
　　秋有蜚
　　刘歆曰负蠜性不食谷食谷为灾介虫之孽
　　新安罗氏曰负蠜今谓之蜚盘虫好以清旦集稻上食稻花田家率以蚤作掇拾置他所日出则散去既食稻花又其气臭恶能熯稻使不蓄春秋书之当由此耳
　　冬十有二月纪叔姬卒
　　杜氏曰纪国虽灭叔姬执节守义故系之纪贤而録之
　　城诸及防
　　熊氏言诸相易使鲁受诸以资防以为齐人所欲等语尤曲总之城邑筑聚为扞圉而设本非无故非时书时亦书奠土劳民国家所重不得不书也熊过氏曰诸今青州诸城县在莒北二百里而近莒西距五百里而遥通计之得七百里故季氏定为齐所并邑或然也
　　防在齐南鲁地境上
　　丁巳○惠王十三年
　　三十年○齐桓二十二晋献十三卫懿五蔡穆十一郑文九曹僖七陈宣二十九杞惠九宋桓十八秦宣十二楚成八
　　春王正月
　　夏师次于成
　　谷梁传次止也欲救鄣而不能也赵氏曰据齐霸已成鲁为之弱何敢议救盖奉齐令围鄣不敢违亦不欲从师至于成徘徊不前故书次以讥之与师次于郎同也鲁之于纪于郕其用情亦同也
　　公谷次上有师字
　　秋七月齐人降鄣
　　鄣纪遗邑灌甫曰不书鄣降于齐而书齐人降鄣者以齐强脇而降非鄣自降也较之郕降于齐师异矣鄣郕俱不书灭以为齐之附庸而祀未尝絶也啖氏曰公谷云鄣纪之遗邑按鄣自是小国尔纪之全国犹不敢敌齐岂一邑之民而能二十余年独拒齐乎
　　熊过氏曰鄣纪遗邑纪去国遂降之鄣城者汉志以为齐所降鄣杜氏因纪称附庸谓遗邑可谓附庸不可罗氏不知误以东郓为西郓名记遂言本故谷城今东平东阿县地季明徳縁唐孔氏以故纪相去为疑又言纪不应尚有附庸皆非也纪侯卒叔以归鄣无成主然非威脇尚不降此亦稍知义矣齐太公支县封于鄣今东平州东三十里有鄣城
　　八月癸亥纪叔姬
　　九月庚午朔日有食之鼔用牲于社
　　冬公及齐侯遇于鲁济
　　左传谋山戎也以其病燕故也
　　季氏谓鲁济之西地近徐戎而三台备戎议定于此或然也然则谋山戎非如左氏传矣予谓下文即载齐人伐山戎徐戎山戎同种一气备徐戎即得以谋山戎也
　　熊过氏曰鲁济今为济宁州钜野县之地鲁济之西谓之济西而在东阿以北者即齐济
　　齐人伐山戎
　　山戎之役公羊子述司马之言曰操之为已蹙矣以是贬桓公云尔胡子之言曰桓不修徳而务勤兵是所为书人以志贬也熊氏曰二氏之以为贬也皆以为是齐桓而书人胡子且援献俘以证矣夫将卑师少例称人安知非伐山戎者自齐人而命献俘者自齐侯乎孔子称微管仲被髪左衽今乃责其攘夷狄也不亦过乎夫燕召公之后周之分子也纵其受侵以失王贡此何异出其爱子与贼而曰吾姑修徳云尔斯亦不近人情哉狄尝伐邢矣桓公救邢胡子美之夫狄戎丑徳而燕邢并国也戎之害燕胡子乃责其勤兵乎或曰史齐世家桓公救燕遂伐山戎至于孤竹则实桓公矣奈何曰史举齐事书桓公之年则云桓公犹言周宣之北伐非亲行也
　　熊过氏曰山戎东距辽南距北燕今蓟遵化至永平古孤竹国汉志右北平无终之地舜营州也
　　戊午○惠王十四年
　　三十有一年○齐桓二十三晋献十四卫懿六蔡穆十二郑文十曹僖八陈宣三十杞惠十宋桓十九秦成公元年楚成九
　　春筑台于郎
　　夏四月薛伯卒
　　不名阙文也
　　筑台于薛
　　熊过氏曰薛于是降侯称伯矣不同盟不可求其名也而书之鲁往吊也将有末故先志其本薛附宋久鲁吊其防将筑台焉其示恩乎或觇乎春秋谨而志之观属辞者可以知义矣
　　薛鲁地
　　六月齐侯来献戎捷
　　齐侯已伯矣曷为亲来献防与公为好也赵子常曰齐侯图诸侯首得宋而宋背盟次得陈郑而陈郑贰防于鄄而宋成同盟于幽而陈郑以服诸侯之从齐者犹未足恃也荘公之事齐也后而从伯也专桓公所頼以服诸侯而成伯功者莫亲于鲁惟是伐徐救郑既皆请公主兵防城濮而伐卫遇鲁济而伐山戎又皆即谋于我今假献捷躬至鲁庭以坚两君之好焉桓公知以力服人者有时而穷故不难于以身下诸侯也说者又谓齐未伯之时尚不朝鲁今岂肯自献戎捷予谓以大事小屈已下人伯者英雄之畧大槩如此攒函之防晋欲召狄郤成子曰非徳莫如勤非勤何以求人晋侯身往防狄众狄遂服于晋狄尚可往况望国乎盖览观前后书法此尤夫子特笔所以纪齐桓服戎功成也先是戎侵曹废置其君目无中国燕周之分子也贡职不至戎实隔之曹在齐西南燕在东北戎皆侵之为中国患者几半天下齐桓安得晏然而已乎已而救邢却狄服楚尊王伯业赫然戎功其首焉夫子叹微管之烈纪其一匡者此矣从前戎祸见于经者屡屡而献捷之后终桓之世仅于僖十年北戎一伐之外戎不复见以是知此等书法紧关中夏盛衰春秋大义实在于是不然齐侯献捷非曰亲鲁则曰威鲁是二义而已矣
　　秋筑台于秦
　　戎在鲁之南界其南为宋而郎近之其西为曹而秦近之其东为徐而薛近之皆相属于鲁南鄙者也筑三台而可察戎之出没矣孙氏徒以一嵗三筑台为妨时害民盖不知当日之时势也
　　秦鲁地杜氏曰东平范县西北有秦亭今东昌府范县
　　冬不雨
　　己未○惠王十五年
　　三十有二年○齐桓二十四晋献十五卫懿七蔡穆十三郑文十一曹僖九陈宣三十一杞惠十一宋桓二十秦成二楚成十
　　春城小谷
　　左氏为管仲也杜氏谓公感齐桓之徳故为管仲城私邑小谷者济北谷城县也中有管仲井不系之齐者大都以名通则不系国也若如此说则小谷不系之齐者伯国之事以内辞书为义然而小谷实非齐也王樵氏曰范氏云小谷鲁邑泰山孙氏云曲阜西北有小谷城五峯胡氏云孙鲁人也考此详矣按昭十一年楚申无宇言齐桓公城谷而寘管仲焉杜预盖附此为说然经文自云城小谷未尝云城谷何以知小谷之为谷城耶孙氏曰去年三筑台冬不雨今春又城小谷荐饥而轻用民力此其所以书也
　　夏宋公齐侯遇于梁丘
　　左传齐侯为楚伐郑之故请防于诸侯宋公请先见于齐侯夏遇于梁丘
　　于是又七年而始合诸侯伐楚梁丘之遇为之也谷梁云梁丘在曹邾之间去齐八百里张主一曰齐侯不以伯主自居以梁近宋而先之也汪仲裕曰盟防征伐先齐侯尊伯主也遇者草次之期莫适为主故序爵也
　　梁丘宋地今兖州府城武县东有梁丘城
　　秋七月癸巳公子牙卒
　　公羊传公子牙杀则曷为不言刺为季子讳杀也季之遏恶也不以为国狱缘季子之心而为之讳然则善之与曰然杀世子母弟直称君者甚之也季子杀母兄何善尔诛不得辟兄君臣之义也然则曷为不直诛而酖之行诛乎兄隠而逃之使若以疾死然亲亲之道也陈氏传曰牙书卒防以大夫
　　叔牙之卒据传皆谓季友酖之先儒或以为非考之荘三十二年七月书公子牙卒此时子般尚未弑也叔之得酖第谓公问后于叔牙以庆父材对耳此君臣一时商确谋立长君之意叔牙心虽或私言实借公季安得酖之即欲行酖叔牙必不服庆父亦不容国人亦未必安后人见季友定乱立国几许忠谋故多为归美之辞耳已八月公薨十月贼般季友仓皇奔陈矣酖叔牙于公薨之前季友必不敢酖叔牙于公薨之后季友必不能直信经文为是
　　八月癸亥公薨于路寝
　　左传子般即位次于党氏
　　冬十月己未子般卒
　　左传共仲使圉人荦贼子般于党氏成季奔陈立闵公
　　子般书卒何内大恶恒讳之也公羊子卒云子卒其称子般何君存称世子君薨称子其改称子逾年称公然则称子般卒君薨之称也据公谷不以子般为遇弑
　　郝仲舆曰季友立子般庆父使圉人荦弑之季友奔陈庆父立荘公幼子啓方为闵公求好于齐子般不书弑季友不书奔何也子般贱而未树荘公淫于党氏女生般哀姜之姊生啓方成风生申舍申啓方而属子般公之溺爱也季友庇般杀兄亦未仁也如曰公命何不与诸大夫国人共立于朝而即位党氏以诲祸是子般未成为君季友于先公之托未効也
　　公子庆父如齐
　　共仲如齐说于齐也已立闵公矣杀般之事尚疑齐侯乌乎讨之姜子善因其敢于如齐以为非实弑般者亦不其然
　　狄伐邢
　　韩非子邢人告难于齐齐桓公将救之鲍叔曰邢不亡齐不重且夫持危之功不如存亡之徳君不如晚救之待邢亡而后存之
　　狄在今真定府之定州以南古中山连亘顺徳平乡在卫之北古钜鹿也邢又当其东北二面之冲今顺徳府邢台县古襄国



　　春秋辩义卷七
　　钦定四库全书
　　春秋辩义卷八　　　　　明　卓尔康　撰
　　闵公
　　庚申○惠王十六年
　　元年○齐桓二十五年晋献十六年卫懿八年蔡穆十四年郑文十二年曹昭公班元年陈宣三十二年杞惠十二年宋桓二十一年秦成三年楚成十一年
　　春王正月
　　左传不书即位乱故也
　　谷梁传继弑君不言即位正也亲之非父也尊之非君也尊之如君父也者受国焉尔
　　齐人救邢
　　胡传凡书救者未有不善之也救在京师则罪在列国子突救卫是也救在夷狄则罪诸侯狄救齐吴救陈是也救在逺国则罪四隣晋阳处父帅师伐楚以救江是也救而不速救者则书所救以罪其慢叔孙豹救晋次于雍榆是也救而不敢救者则书所至以罪其怯齐侯伐我北鄙围成公救至遇是也书法若此圣人之情见矣
　　夏六月辛酉我君荘公
　　髙忠宪曰荘公之薨至是十有一月而始则其故可知矣谓子般非弑未敢以为然也
　　秋八月公及齐侯盟于落姑
　　左传请复季友也齐侯许之使召诸陈公次于郎以待之
　　赵子常曰落姑之盟虽曰请复季友若出公意然是时闵公八嵗尔哀姜庆父专国岂欲季友之归者故陈氏以为国人为之临川吴氏因谓鲁之世臣有不当权而忠于国如卫石碏者深谋秘计告于伯主请复季友故桓公以伯令召闵公至齐地而与之盟使若复季友之意出于齐季友以伯主之重则庆父不敢去之矣此说深得当时事情但哀姜庆父事与州吁石厚不同季友既出奔岂有如石碏者能自安于内以经传推之时陈方为齐所厚且与鲁交好季友又尝一再如陈其出奔陈盖有所托然则落姑之盟亦季友援陈人以请于齐桓耳
　　郝仲舆曰是时庆父在齐季友在陈落姑之盟为立闵公和庆季也季友书归庆父不书何也外之也落公谷作雒落姑齐地
　　季子来归
　　左传嘉之也
