<!-- { "loadSidebar": true } -->
　　己丑○简王十四年崩
　　元年○晋悼公周元年齐灵十年衞献五年蔡景二十年郑成十三年曹成六年陈成二十七年杞桓六十五年宋平四年秦景五年楚共十九年吴寿梦十四年
　　春王正月公即位
　　仲孙蔑防晋栾黡宋华元衞甯殖曹人莒人邾人滕人薛人围宋彭城
　　左传元年春己亥围宋彭城非宋地追书也于是为宋讨鱼石故称宋且不登叛人也谓之宋志彭城降晋晋人以宋五大夫在彭城者归寘诸瓠丘
　　仲孙蔑防诸侯之大夫围宋彭城讨鱼石也鱼石成十五年奔楚十八年复入于彭城盖楚子伐宋取彭城使鱼石守之以逼宋尔説者谓楚子伐取宋邑使宋叛臣守之以逼宋其恶可知也故虽入于楚春秋还系之于宋而实不必然楚取彭城以封鱼石乱道事耳岂遽以彭城与之不必嫌也围彭城者仅一宋华元尔尚有八国不书宋而何若衞石曼姑围戚不言衞矣
　　高忠宪曰楚已取彭城封鱼石戍之三百乘矣曷为系之宋楚不得取之宋鱼石不得受之楚所以抑强夷黜叛臣也
　　夏晋韩厥帅师伐郑仲孙蔑防齐崔杼曹人邾人杞人次于鄫
　　左传晋韩厥荀偃帅诸侯之师伐郑入其郛晋师以鄫之师侵楚焦夷及陈
　　赵企明曰悼公之围郑亦可谓有谋矣以韩厥独攻其前以五国共援其后楚兵不出则一韩厥敌郑而有余楚兵出则五国之师足以鬭楚而不慑此皆谨用诸侯而不忍轻鬭其民也
　　厥公作屈鄫公作合
　　鄫今睢州
　　秋楚公子壬夫帅师侵宋
　　左传秋楚子辛救郑侵宋吕留郑子然侵宋取犬丘姜廷善曰救郑而侵宋攻其所必救侵宋即所以救郑也胡传谓传书子辛而经不书似以壬夫子辛为二人救郑侵宋为二事误矣
　　九月辛酉天王崩
　　邾子来朝
　　冬衞侯使公孙剽来聘
　　晋侯使荀防来聘
　　熊过氏曰三国朝聘胡氏缘尊王发微一讥之以不奔丧也然聘不系日无以辨其久近则与虫牢不同故杜氏云冬者十月初王赴未至故传皆善之是三传皆无贬文矣但嗣君方在丧非行吉礼之时传者习不察耳聘礼遭丧入境则遂也不郊劳不筵几不礼宾主人早归礼宾惟饔饩之受不贿不礼玉不赠遭夫人世子之丧君不受使大夫受于庙其他如遭君丧正也其曰遭丧将命于大夫主人长衣练冠以受非也湛先生知其非然曰夫人世子之丧则长衣练冠夫既使大夫受于庙矣主人长衣练冠何受哉疑周礼之末造礼家附防焉故湛先生亦误也
　　庚寅○灵王元年
　　二年○晋悼二齐灵十一衞献六蔡景二十一郑成十四卒曹成七陈成二十八杞桓六十六宋平五秦景六楚共二十吴寿梦十五
　　春王正月葬简王
　　郑师伐宋
　　左传楚令也
　　夏五月庚寅夫人姜氏薨
　　六月庚辰郑伯睔卒
　　左传郑成公疾子驷请息肩于晋公曰楚君以郑故亲集矢于其目非异人任寡人也若背之是弃力与言其谁防我免寡人唯二三子秋七月庚辰郑伯睔卒
　　晋师宋师衞甯殖侵郑
　　赵鹏飞氏曰説者以为郑方在丧伐丧为不义吾以为郑成终身陷于左袵而不返今新君即位苟一朝乎楚则亦未易归也故以兵侵之要其速从中国而已晋悼公岂伐丧者哉
　　秋七月仲孙蔑防晋荀防宋华元衞孙林父曹人邾人于戚
　　左传谋郑故也孟献子曰请城虎牢以偪郑知武子曰善
　　虎牢岩邑故东虢之邑郑灭虢为制邑在郑之西而楚在其南郑挟楚以抗晋者以此晋设此谋以偪之郑见虎牢城诸侯之师毕集则必不敢背晋南向而楚亦不得越郑而东阑中华之境故鸡泽之盟郑不伐自至而天下无兵革者六年则虎牢之城诚有功于天下哉
　　己丑葬我小君齐姜
　　熊过氏曰齐谥也成公夫人公嫡母公羊子曰齐姜与穆姜则未知宣夫人与成夫人与按左氏亏姑成妇则齐姜妇也鲁襄嫡母故曰姜氏君之妣也而公羊疏家以九年伐郑不致为贬襄公因诬缪姜为襄母谓祖母则差轻可无贬也夫国君服祖母应如母又何疑于不致哉且不致本据实而书不因见贬亦无可讳也何氏以齐姜先薨多是姑不知年龄延促靡常非必姑即先逝近季明徳又以襄为宣子至疑定姒葬以小君因以穆姜为齐姜之妇而齐姜乃为定姒之嫡矣不尤误哉
　　叔孙豹如宋
　　左传通嗣君也
　　冬仲孙蔑防晋荀防齐崔杼宋华元衞孙林父曹人邾人滕人薛人小邾人于戚遂城虎牢
　　胡传虎牢郑地故称制邑至汉为成皋今为泛水县岩险闻于天下犹虞之下阳赵之上党魏之安邑燕之榆闗吴之西陵蜀之汉乐地有所必据城有所必守而不可以弃焉者也有是险而不能守故不系于郑
　　虎牢郑邑也郑在楚中国多事方将城虎牢以制之不书郑者郑之有与非其有未可知也王樵氏曰虎牢城而郑服郑服而楚失所以争而诸夏息肩故城虎牢天下之大计也为天下之计而城之文自当然非圣人有意削之也彭城为宋叛臣所据诸侯围彭城为宋也故可曰宋彭城若虎牢方为伐郑不服而城其岩邑以制之又岂可曰城郑虎牢耶诸儒不知此义谷梁公羊为内郑或谓以霸主讨不服之国城非郑之所得私或谓郑叛晋即楚辱天子之封守罪当削夺故不曰郑虎牢者削之于郑胡传谓郑有是险而不能守故不系于郑皆非也
　　沈长卿曰虎牢为郑要害处即齐桓公使申侯居之以偪郑者然其初乃虢邑为郑所倂非先王所封也郑既服楚则中原公共之险岂宜私踞故城虎牢经不系之郑正取晋之能扼要也
　　虎牢今汜水县古为虢制邑汉成皋在郑之西楚在郑南
　　楚杀其大夫公子申
　　左传楚公子申为右司马多受小国之赂以逼子重子辛楚人杀之
　　辛卯○灵王二年
　　三年○晋悼三齐灵十二衞献七蔡景二十二郑僖公髠顽元年曹成八陈成二十九杞桓六十七宋平六秦景七楚共二十一吴寿梦十六
　　春楚公子婴齐帅师伐吴
　　自晋厉公防吴于钟离吴无仇晋之心于是楚伐吴以其不附己而附中国也
　　陈氏传曰于是楚伐吴吴人伐楚取驾则其但书伐吴何春秋于晋楚之际严矣于吴楚未尝无差等也是故楚伐吴悉书之吴伐楚必若遏也门巢卒而后书
　　吴楚争强自此始
　　公如晋
　　左传始朝也
　　高氏曰童子侯不朝王盖不可接以成人之礼也岂可反朝同列乎
　　夏四月壬戌公及晋侯盟于长樗
　　苏子繇曰礼诸侯不亲盟于他国文二年公如晋晋人使阳处父盟公三年虽改盟而犹盟于其国亦非礼也晋悼公修礼于诸侯故去其国而与公盟于长樗
　　公至自晋
　　六月公防单子晋侯宋公衞侯郑伯莒子邾子齐世子光己未同盟于鸡泽
　　诸传皆以诸侯而盟王臣抗也独杜氏谓王新即位使王官之伯出与诸侯结盟以安王室故无讥与洮之盟同不然悼公贤君且不敢朝同列于国中矧与王臣盟乎然春秋至此而王室益卑岂惟悼公习见以为固然即王人在列亦有洙泗龂龂之风矣胡传同盟或以为有三例一则王臣预盟而书同二则诸侯同欲而书同三则恶其反覆而书同夫恶其反覆与诸侯同欲而书同信矣王臣预盟而书同义则未安盟于女栗及苏子也而不书同盟于洮于翟泉防王人也而不书同然则此三盟者正所谓诸侯同欲而书同盟也其同欲奈何同病楚也防于柯陵之嵗夏伐郑楚人师于首止而诸侯还冬伐郑楚人师于汝上而诸侯还鸡泽之盟陈袁侨如防楚师在繁阳而韩献子惧平丘之行楚弃疾立复封陈蔡而中国恐是知此三盟者诸侯皆有戒心而修盟故称同不以尹子单子刘子亦预此盟而讥之也夫王臣将命必惇信明义而后可以表正乎天下诸侯守邦必尊主奉法而后可以保其社稷今王臣下与诸侯约誓诸侯亦敢上与王臣要言斯大乱之道也则亦不待书同盟而罪自见矣
　　鸡泽晋地今属广平府
　　陈侯使袁侨如防
　　左传楚子辛为令尹侵欲于小国陈成公使袁侨如防求成晋侯使和组父告于诸侯
　　高氏曰陈自辰陵即楚二十有八年晋屡争郑而不争陈者非不争陈也得郑则亦得陈者也今闻郑伯受盟故俾大夫求成于晋本非召防来又后时故书如防
　　戊寅叔孙豹及诸侯之大夫及陈袁侨盟
　　熊过氏曰鸡泽之盟不殊单子晋悼之陋也然君以盟郑之君臣以盟陈之臣则理安而分明矣曰诸侯之大夫者则大夫奉君命而盟袁侨非如溴梁大夫盟不复言诸侯也溴梁责大夫之专可也自谷梁子以袁侨盟为大夫张而后陈君举以大夫专盟自晋悼始而后孙明复以诸侯既盟而陈袁侨可无再盟夫践土继齐伯未久陈穆从楚者七年耳如防不再盟者可也鸡泽之陈自宣公六年晋楚交争迄今垂三十四年背华矣谓其成可不盟何以安携贰哉晋之谋国者或曰陈近于楚民朝夕急能无往乎不复有事于陈矣或曰有陈非吾事必无之而后可其弃陈久矣悼鋭然纳而盟之其继伯之心所存远矣谓可无盟非也
　　沈长卿曰陈见晋悼之明能致郑人之服故使大夫求成借此以自絶于楚但与晋伯既盟鸡泽而侨继至复与之盟则烦数矣弗与之盟则携贰矣亲与之盟则亵玩矣袁侨一大夫耳使诸大夫与之盟于礼不废而体綂亦略相当再言及者此盟专为袁侨设也
　　诸侯在而大夫自为盟始于此
　　秋公至自防
　　冬晋荀防帅师伐许
　　左传灵公事楚不防于鸡泽
　　高忠宪曰许自新城以来不与中国防盟四十余年矣为郑虐而迁叶依楚岂能一旦叛楚哉荀防贤大夫也规模欲速如此宜许之终不服而已服之陈亦幷失之也
　　壬辰○灵王三年
　　四年○晋悼四齐灵十三衞献八蔡景二十三郑僖二曹成九陈成三十卒杞桓六十八宋平七秦景八楚共二十二吴寿梦十七
　　春王三月己酉陈侯午卒
　　胡传午者襄公名也孔子作春秋在哀公之时襄公哀公之皇考也曷不讳乎夫子兼帝王之道参文质之中而作春秋以法万世如公薨不地灭国书取出奔称孙之类所以致其文也庄公名同而书同盟僖公名申而书戊申定公名宋而书宋人之类所以从其质也
　　夏叔孙豹如晋
　　左传报知武子之聘也
　　秋七月戊子夫人姒氏薨
　　姒公作弋下定姒同
　　葬陈成公
　　八月辛亥葬我小君定姒
　　熊过氏曰定谥姒姓杞女襄公母成公妾也成十四年乃娶妇姜防沙随之嵗十六年而公始生谓姒氏乃妇姜之媵何所不可谓如孟任然亦何不可而必鸡泽非长君不能修礼遂以襄为宣公之子哉王樵氏曰此定姒襄公之母也定十五年葬定姒哀公之母也襄哀越世未久不应皆谥曰定其必有误或云此年定姒当从公羊作弋
