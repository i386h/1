<!-- { "loadSidebar": true } -->
　　熊过氏曰或问宋楚之平华元纾情子反不欺及平而盟胥戒虞诈揆之人理几于自反经乃称人将如胡子贬二卿否谷梁有言平成也善其量力而反义也人者众辞上下欲之也其称人何贬曷为贬平者在下葢自公羊发之赵匡申之胡氏循环斯防以明经义而今之言者无能改也夫弭兵之议宋楚之人谁不乐者华元子反倡予和女释然取平楚庄之强忍而屈义宋国不亡楚迷遂复虽曰圣人明微不计功利而民之受赐尝叹微管之仁苟能纾难足称仁术即兹而言可明宋楚之平春秋所予葢议于衰世以解倒悬义固宜然也顾其君不能早谋所以息民及其既成则不得不聼失君道矣戴溪赵鹏飞李亷之伦并号推隠不以为非公羊安见吾欲问之然天下自是分南北之势矣
　　袁仁氏曰传记宋华元楚子反自以情实私相告语取必于上以成平国之功其君不预知焉故不称卿而称人此説非也按楚筑室反耕者宋人惧使华元夜入楚师登子反之床而起之曰寡君使元以病告则华元之出承君命也非其君不与知也华元以情告曰敝邑易子而食析骸以防子反亦告曰吾军亦有七日之粮子反以告庄王庄王怒子反曰以区区之宋犹有不欺人之臣可以楚而无乎庄王曰诺舎而止亦非其君不与知也观楚子欲处而子反欲去则取必于上或有之谓其君不与知则过矣圣人不以信易食者宁使国人咸饿以死而卒不可懐诈以相与也春秋之世犹有华元子反王道之在人心葢未尽冺哉然则曷为人之其臣谋之而其君聴之独书其君则遗臣独书其臣则遗君故书曰宋人及楚人平主其臣而亦不遗君也曷不书宋及楚平而必曰人哉人者主华元子反也事起于华元子反而后其君从之故曰及
　　钟伯敬曰楚伐宋宋使华元夜入楚师登子反之牀曰敝邑易子而食析骸以防子反亦以楚之情告曰楚军亦有七日之粮尔两者不几于输国情乎然楚君臣实堕华元彀中华元告子反之言曰吾见子之君子也是以告情于子也子反归告楚庄王则曰以区区之宋犹有不欺人之臣可以楚而无乎子反心动于君子之名以聴华元庄王又心动于不欺人之名以聴子反名之于人如此故曰楚君臣皆堕华元彀中者宋以名制楚也越灭吴吴请成范蠡提桴鼓应之曰余虽然人靣哉余犹禽兽也顽钝如此安得以名制之
　　董仲舒氏曰夫目惊而体失其容心惊而事有所忘人之情也通于惊之情者取其一美不尽其失诗云采葑采菲无以下体此之谓也今子反徃视宋闻人相食大惊而哀之不意之至于此也是以心骇目动而违常礼
　　六月癸夘晋师灭赤狄潞氏以潞子婴儿归
　　灌甫曰春秋中狄为内患屡矣自晋鲁两败而狄稍衰狄衰而赤狄复兴三年侵齐四年又侵齐其势渐及列国故晋景灭潞氏再灭甲氏繇是诸侯终春秋之世无赤狄患者孰谓非晋力耶説者以灭字生义为贬晋过矣
　　春秋书灭赤狄以潞子婴儿归晋交白狄以制赤狄于是赤狄果孤遂有潞氏甲氏之灭此予晋攘狄之功也公羊传曰离于夷狄而未能合于中国晋师伐之中国不救狄人不有而董菑川因言潞子欲合中国之礼义离乎夷狄未合乎中国所以亡也又曰潞子之于诸侯无所能正春秋予之有义其身正也公羊之説必有所本顾于当日事势不知何如然观魏太武金章宗却蹈此近日顺义王后久为土司好饵中国物味抚赏中有糖纒蜜浸等菓亦异矣然待之乆失礼也
　　潞氏今潞安府
　　秦人伐晋
　　晋自八年以白狄伐秦不复交兵至是秦以晋败绩于楚又有事于狄乗其隙而伐之其曰人者或微者或畧词未可知也
　　王扎子杀毛伯召伯
　　左传王孙苏与召氏毛氏争政使王子防杀召戴公及毛伯卫卒立召襄
　　主谋者王孙苏何以不名葢首从不敌则书其首以从为不足治也聴其使令而已矣首从敌则书其从从者既罪而首不言可知也
　　左传晋侯使赵同献狄俘于周
　　秋螽
　　仲孙蔑防齐髙固于无娄
　　黄正宪氏曰按无娄王葆氏云即牟娄夫牟娄已为莒取齐鲁方与莒为雠安得徃防其地季氏私考云是袁娄之误亦无的据汉书光武自蓟东南驰至饶阳无娄亭考饶阳即古之深州今一统志属真定府之晋州春秋列传图齐与深相去不逺彼时无娄当是齐地耳鲁素服齐齐虽不振鲁未敢背故欲使归父防楚子则先为谷之防今欲决意从晋则先使蔑与髙固防皆观其强弱以为行止耳
　　熊过氏曰大夫非伯事而私防诸侯自十四年谷始非国事而私相防自无娄始
　　无娄公作牟娄
　　初税畆
　　左传非礼也谷出不过籍以丰财也
　　胡传孟子曰耕者助而不税则天下之农皆悦而愿耕于其野矣书初税畆者讥宣公废助法而用税也殷制公田为助助者借也周因其法为彻彻者通也其实皆什一也古者上下相亲上之于下则曰骏发尔私终三十里惟恐民食之不给也下之于上则曰雨我公田遂及我私惟恐公田之不善也故助法行而颂声作矣世衰道微上下交恶民惟私家之利而不竭力以奉公上惟邦赋之入而不恻怛以利下水旱凶灾相继而起公田之入薄矣所以废助法而税畆乎初者志变法之始也其后作丘甲用田赋至于二犹不足则皆宣公啓之也
　　李氏曰税畆之説公谷何氏范氏胡氏皆以为仍是什而取一但废古之助法尔左氏传文亦无什取二之意惟杜氏以为既取其公田又税其私田什之一则为什而取二此説似太过徐邈注谷梁以为除去公田之外又税私田之什一杨仕勋亦从之然于去公田之解亦牵强而朱子集注亦曰鲁自宣公税畆又逐畆什取其一则为什而取二矣似亦从杜氏之説葢未详孰是但变法之初未必遽至倍取故当且从胡氏
　　熊过氏曰即彻田之法复贡法凶年取盈之政也贡法若计亩取租彻若就田分稻耳左氏传本不言什取二杜元凯乃以为既取其公田又复税其私田什一其説本谷梁去公田履亩之説朱子亦主以解二吾犹不足也哀公始用田赋二吾不足之对当在其后宣但废助为税不复察其丰凶民将有被其害而先王之惠政亡矣书曰初谨之也孟子请野九一而助国中什一使自赋者助法久废难于卒变而论其施为缓急序当如此葢国中则兼并可稽丰凶易察野外贪污积情伪难知故助法之行以野为急而后徐议中国非谓国中无田终可不助滕地絶长补短可行井田故授田随地不必皆方説者言助法必平地乃可画野成井则田在山谷溪涧之间者夏既五十亩行贡法殷又改画七十亩行助法周又改画百亩行彻法一一更置于沟涂畛域之间虽圣人亦安能烦扰如此哉周之授田每夫必以百亩为率苟有肥瘠则以不易一易再易法约归于中而授之是以约实之家定八家也彻之为通以一夫之田或有病疾死丧不得尽力则同井侯疆之家通力以作而田之分获则各归其主未尝混而为一也殷之助以力亦未尝不同但人不讲此义终至各治其私故名助为彻以示所重在通耳若其所得之田则公私固有定分曷尝少异于助哉説者所谓周之彻法计亩均分殊不知孟子以通彻解初未以均收言也何则公私无别勤惰一施非分殊之理就如其説则通力之时何必公事毕然后治私事而农夫之获又何得于上下五等之差耶法之中以其什一也贡法什一固得其常惟助法则必有各家私田合所得公田一分内所入界多一亩二十分五厘数属畸零亦不害其为什一矣説者乃谓周之制公田百亩二十亩为庐舎一夫所耕公田实计十亩通私田百亩是以十一分而助其一视贡为轻安得实皆什一耶五亩之宅就田斯可以治农业故田野之间必有闲旷草莱之地而八家聚庐焉市井之防但为官府造作之处商贾懋迁之居而已曷尝以处民哉説者乃谓二亩半在田二亩半在邑春则令民毕出于外冬则毕入于邑吾恐尽田邑之民必非邑市之所能容而死徙出乡亦非农民之所便圣人何为而立此徒劳之法哉故后儒习闻衰世变乱之事过信礼家迂腐之言牵于见闻靡有定论至谓孟子自成一家而卒诿井田于难晓矣然宣公税亩之田即先王助法之田也有志于治何必舎税亩之田而别求先王之意乎黄正宪氏曰按公羊传曰税亩者履亩而税也谷梁传曰非公之去公田而履亩十取一也葢于公田租外又步其亩十取其一是公私兼取也孟子曰耕者借而不税哀公云二吾犹不足正谓税亩耳若去公田而于一井中均行什一之法所得与借何殊又何以谓之二乎后世赋法日重皆是计亩起科则皆宣公之作俑也
　　冬蝝生
　　胡传始生曰蝝既大曰螽秋螽未息冬又生子灾重及民也
　　赵子常曰凡蝝生未为灾本不书此为一嵗再生纪异也使成螽则亦不书蝝生而又书螽如哀十三年十二月螽之例矣
　　饥
　　戊辰○定王十四年
　　十有六年○晋景七齐顷六卫穆七蔡文十九郑襄十二曹宣二陈成六杞桓四十四宋文十八秦桓十二楚庄二十一
　　春王正月晋人灭赤狄甲氏及留吁
　　左传三月献狄俘晋侯请于王以黻冕命士防将中军且为太傅
　　夏成周宣榭火
　　胡传成周天子之东都宣榭宣王之庙也按吕大临考古图敦者称王格于宣榭呼内史防命是知宣榭者宣王之庙也古者爵有徳禄有功必于太庙示不敢专也榭者射堂之制其堂无室以便射事故凡无室者皆谓之榭宣王之庙谓之榭者其庙制如榭也宣榭火何以书以宗庙之重书之也髙邮孙氏曰公谷皆云乐器之所藏榭藏乐器则何独名宣乎熊过氏曰成周者天子之东都也宣谓宣王榭者屋有东西厢无室谓之歇前也歇前者前无壁也胡氏谓庙则其制有室不得称榭楚语曰先王之为台榭也不过讲军实然则榭是讲武屋有明征矣宣王内修外攘复防诸侯于东都车攻所谓驾言徂东者其事也其诗曰射夫既同当是于此榭行之公谷皆云藏乐器汪氏曰榭既无室何藏乐器乎
　　汪氏曰啖氏谓宣王庙当在王城然成周乃王城下都之总名分言之则涧水东瀍水西为王城都邑在焉瀍水东下都为成周商民居焉合言之则总曰成周故雒诰多士序言徃营成周成周既成是也或谓原庙始于汉东周未应立宣王庙然诗称于周受命自召祖命书称王在新邑烝祭文王武王则雒邑岐周镐京皆有庙矣先王立庙葢有故也杜氏以为宣王讲武屋外传亦云榭不过讲军实窃疑宣王南征北伐讲武于此遂以为庙故其制如榭与宗庙不同张氏亦谓宣王复防诸侯于东都因存其庙古者祖有功故不毁是也二传谓乐器存焉非也周官守祧掌守先王先公之庙祧其遗衣服藏焉未闻藏乐也况榭既无室何以藏乐器乎
　　榭公作谢火公谷作灾
　　秋郯伯姬来归
　　左传出也
　　詹莱氏曰来归出也礼诸侯出夫人夫人比至于其国以夫人之礼行至以夫人入使者将命曰寡君不敏不能从而事宗庙社稷使使臣某敢告于执事主人对曰寡君固前辞不教矣寡人敢不敬须以俟命有司官陈器皿主人亦有司官受之礼有之何以书志变伦也
　　冬大有年
　　己巳○定王十五年
　　十有七年○晋景八齐顷七卫穆八蔡文二十卒郑襄十三曹宣三陈成七杞桓四十五宋文十九秦桓十三楚庄二十二
　　春王正月庚子许男锡我卒
　　丁未蔡侯申卒
　　夏许昭公
　　蔡文公
　　六月癸夘日有食之
　　己未公防晋侯卫侯曹伯邾子同盟于断道
