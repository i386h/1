<!-- { "loadSidebar": true } -->
　　姜廷善曰书称眚灾肆赦眚过误也大过误当赦者也季氏曰以荘公防年嗣位制于文姜羣臣不恊其国人陷于大过误者多矣至是文姜既没于是肆赦大眚焉书盖予之之辞第以为繇于齐令则未必然也
　　灌甫曰惠王以子頽之乱播迁于栎去年春虢郑纳王于王城以国未靖故为大眚以安反侧之心耳则肆大眚为周王之事矣是也所谓以内辞书者欤啖氏曰肆者放也眚者过也如今之赦尔公羊云忌省有何义乎谓纵释有罪恶人幸免则所肆当云大罪何云大眚乎
　　眚公作省
　　癸丑我小君文姜
　　王樵氏曰周人以讳事神名终将讳之故易之以諡末世滋滥諡不应实爰及妇人妇人无外行于礼当系夫之諡取其夫諡冠于姓之上诗称荘姜宣姜共姜春秋宋共姬即其义也妇人法无諡也生以夫国冠之韩姞秦姬是也死以夫諡冠之荘姜定姒是也末世别为作諡如景王未崩妻称穆后皆非礼也鲁文姜弑逆淫乱之人得罪宗庙国人之所不容今不诛而死纵以子母之故不忍弃絶之足矣又别为之諡曰文而不复系以桓公可乎自是鲁国从而效尤哀姜成风声姜敬嬴齐姜穆姜齐归皆别立諡不复系于夫且妾母当之不正益甚矣
　　陈人杀其公子御冦
　　左氏载陈人杀其太子御冦则应书君杀世子今曰陈人杀公子则国乱无政众人擅杀而不书于其君是矣若以君父讨而当罪虽专杀无议也必杀之以非罪而后书今御冦书人以杀与讨乱同文又公子完为其党亦不书奔则是以乱讨而非其罪者也杜云陈氏恶杀太子之名故以国讨公子告非也苟杀太子而赴以公子圣人安得不改正之耶考史陈宣欲立嬖姬子欵国人党邪助之是时宣公之志未形国人擅杀之迹甚着故不与晋申生宋痤一例熊过氏曰左氏以御冦为太子则与晋申生宋痤同皆应直称君杀世子者若他人杀之如陈公子招杀陈世子师则不言其实公子也则如陈人杀公子过亦不言其今陈人杀而曰其疑下有大夫之阙文也是时陈从霸令数有防盟御冦贵卿从事意者国人不欲如蔡杀公子爕之类欤陈齐方睦而陈之贵卿见杀不闻齐人之见讨也其为霸国亦未尽矣张氏曰不称世子未誓于天子也未誓则称公子重王命也御冦乃君之适嗣为一国之储贰而众人得以杀之则其所以自处必有失其道者矣故刘氏讥御冦之为人子足以杀其身而春秋畧杀者之罪也左传陈公子完与颛孙奔齐颛孙自齐来奔齐使敬仲为工正
　　此书专杀之始
　　御公谷作御
　　夏五月
　　春秋无事以首时称者五十九惟此书五月昭十年书十二月不误则有脱焉非孔子故存之也
　　秋七月丙申及齐髙傒盟于防
　　此盟左传无明文而公谷皆以为公是也荘公受制于母必使待婚齐女防中与大夫盟而求婚不书公讳防时图婚也若曰讳与大夫盟则诸侯固有盟者矣按公是年三十五嵗或继娶欤史不书欤不然未有国君而愆期若此也
　　冬公如齐纳币
　　纳币大夫之事也防中纳币尤非也
　　汪氏曰汉惠帝制于吕氏立姊鲁元公主女为后虽娶甥女而不顾与荘公事颇相类

　　春秋辩义卷六
<经部,春秋类,春秋辩义>
　　钦定四库全书
　　春秋辩义卷七　　　　明　卓尔康　撰
　　荘公三
　　庚戌○惠王六年
　　二十有三年○齐桓十五晋献六卫惠二十九蔡穆四郑文二曹荘三十一卒陈宣二十二杞惠二宋桓十一秦宣五楚成王頵元年○二十二年楚熊恽弑其兄堵敖代立今年是为楚成王元年
　　春公至自齐
　　鲁自荘十三年盟柯始与齐桓盟防者十如齐者二而皆不书至至荘二十二年之纳币二十三年之观社二十四年之逆女与遇谷盟扈前后错列于经更皆书至盖以纳币观社逆女三行非礼故书至以见公过且借是见十二防盟不书至以显信桓之义更快赵子常所谓以不书至为恒则以书至为义是也
　　祭叔来聘
　　祭叔来聘不称使陈氏传曰聘未有不称使者其不称使何私相为好也非也聘问大典非人臣所得自私者何以不书天王使盖有为人君所特遣则称天王有举常行公事则不必称天王如今时有钦差有部差有特差有年例差岂钦差特差为君所遣而部差年例差乃人臣自行耶为此说者亦闇矣
　　夏公如齐观社
　　墨子云燕之社齐之社宋之桑林男女之所聚而观之也
　　家氏曰谷梁以是行为尸女尸之云者盛其车华其服惑妇人而蛊其心要其从已是之谓无别故书以责之纳币未几而以观社再出此诲淫也襄二十年齐社搜军实使客观之盖齐俗夸诈之习故曹刿曰齐弃太公之法而观民于社熊氏以为齐以搜威公也亦是也
　　公至自齐
　　荆人来聘
　　胡氏曰荆自荘公十年始见于经十四年入蔡十六年伐郑皆以州举至是来聘遂称人者进之也春秋待楚自州而人自人而子渐进之意是也啖氏言无他义亦是也
　　楚交中国始此
　　公及齐侯遇于谷
　　萧叔朝公
　　萧者宋之附庸叔其君之字也附庸之君大者称字言朝公公在谷也不言来谷齐地也赵子常曰时齐侯在谷萧君来朝伯主因得朝公是也熊氏曰自谷梁以朝庙为正而后胡氏有嘉礼野合之讥赵伯循又曰朝于国中而不于庙乃为非礼夫谷非鲁城邑如何求庙乎宋之附庸不鄙夷我因伯见朝则已有礼矣如之何其过求也
　　秋丹桓宫楹
　　谷梁传礼天子诸侯黝垩大夫仓士黈丹楹非礼也灌甫曰丹楹刻桷此为文姜将祔庙而饰非以夸示夫人也如欲夸示则诸庙当尽饰岂特一祢庙尔
　　冬十有一月曹伯射姑卒
　　十有二月甲寅公防齐侯盟于扈
　　鲁与齐隣国世婚齐不得鲁则诸侯不亲自长勺乗丘以来齐侯知公不可以力服也故委曲调娱十有余年而卒致公于盟防桓公庶几有心人哉
　　赵子常曰盟于防遇于谷矣其复盟于扈何也用见齐侯之汲汲于鲁也齐侯公志在得妻而不在于从伯故盟于防而后许之纳币遇于谷而后许之请期盟于扈而后许之逆女齐侯于鲁勤矣
　　叶少蕴曰桓公已伯矣复为离盟则非诸侯之政也以婚而固其好耳予谓特盟离盟参盟各随其事而称之必以为有特盟有离盟参盟复作皆春秋之碎义不必然也
　　扈孙明复曰齐地必有据杜氏谓郑地乃文宣时防盟之扈耳
　　辛亥○惠王七年
　　二十有四年○齐桓十六晋献七卫惠三十蔡穆五郑文三曹僖公赤元年陈宣二十三杞惠三宋桓十二秦宣六楚成二
　　春王正月刻桓宫桷
　　谷梁传礼天子之桷斵之砻之加宻石焉诸侯之桷斵之砻之大夫斵之士斵本刻桷非正也夫人所以崇宗庙也取非礼与非正而加之于宗庙以饰夫人非正也
　　曹荘公
　　夏公如齐逆女
　　秋公至自齐
　　婚姻着代敬宗亲迎原是大礼自国君以至庶人无不当行第古时事简风淳出行甚易处后来之时势而必欲逺道间关以行先王之礼不亦迂濶害事乎记称有故则使卿盖定礼者已开此方便法矣文四年逆妇姜于齐而左氏以为卿不行非礼也则逆者是卿抑亦习见后来之常法耳若直如程子以为诸侯必不出国亲迎则又恐不然春秋记宣元之公子遂成十四之叔孙侨如二条者盖记礼之变也赵氏曰国君来逆女不书卿为君逆则书
　　吴临川曰亲迎常事不书公纳币越三年而后得亲迎以非常而书
　　赵又曰纳币称使逆女不称使尤为确证盖逆女不称使以见君当自行也譬之今差御史盐漕屯马则称钦差巡按御史不称钦差以巡按代天子巡狩如朕亲行耳以此例见灼然无疑
　　八月丁丑夫人姜氏入
　　书夫人姜氏入何其厉也书法自与季子来归髙子来盟不同怒词遽其此之谓欤想圣人书讫即当掷笔于地矣公羊曰夫人不偻不可使入何休曰约逺媵妾杜元凯曰盖以孟任故皆勦说也谷梁曰宗庙弗受也娶仇人子弟以荐舍于前义不可受也庶几近之
　　临川吴氏曰若以为齐僖女则僖卒已二十八年岂有未嫁之女且未应娶母妹为夫人若以为齐桓女则计齐桓之年盖下于鲁荘应未有可嫁之女可壻鲁荘也其齐襄之遗女耳
　　戊寅大夫宗妇觌用币
　　公羊传宗妇者何大夫之妻也用者何用者不宜用也见用币非礼也然则何用栗云乎腵脩云乎自盟防至用币凡十一书非此无以着荘公哀姜之恶
　　大水
　　冬戎侵曹
　　曹羁出奔陈赤归于曹
　　曹赤逾年矣名之何嗣君失国恒名且所以辨二君也熊氏曰赤出于戎女故戎自其国挟之侵曹曹遂逐出羁迎赤耳不书纳也曹之臣子有余罪焉髙抑崇曰戎制诸夏废置人君亦病齐桓也
　　蘓子繇曰羁曹荘公世子既而不称爵不能君也公羊曰羁曹大夫也曹无大夫羁之书三谏而去贤之也以为曹无大夫则二十六年曹杀其大夫何也以为有大夫乎则贤羁而不氏何也故曹羁者曹之世子而非大夫也杜预以其事与郑忽突归相类知羁是曹君遂以赤为僖公然史记曹世家与年表又皆云僖公名夷其说都不相合
　　郭公
　　公谷即以赤为郭公范守已氏又以郭公为曹臣皆妄说也胡氏谓郭公为郭亡范谓郭即虢也晋献公防虢在鲁僖之五年谓亡于是嵗何据
　　章贡李氏曰郭姜姓伯爵国与东虢相近今荥阳郡地据韩非贾谊刘向所记则郭君所以自取灭亡者恶亦众矣盖不止于管子所载善善不能用恶恶不能去也春秋不书灭而曰郭亡者盖晋兵甫至郭君即弃国出走自亡耳
　　汪氏曰说文亡字从人从乙与公字相似故传误
　　壬子○惠王八年
　　二十有五年○齐桓十七晋献八卫惠三十一卒蔡穆六郑文四曹僖二陈宣二十四杞惠四宋桓十三秦宣七楚成三
　　春陈侯使女叔来聘
　　熊过氏曰诸侯初交聘齐桓为之也女氏叔名谷梁子曰天子之命大夫也女汝同今南阳汝州周畿内大夫之采邑因氏女焉以天子命得仕于陈礼天子大夫当诸侯之卿故贵而不名也当是时陈于齐有北杏鄄幽共奨之功鲁于陈有媵妇之好陈于鲁有西鄙之负今鲁婚于齐故先诸侯通好虽然陈之通鲁在诸侯之先其与鲁絶亦在诸侯之先其通在桓伯之十二年而文公六年以后经不书报聘之文楚盛而陈贰中夏兴衰之限也岂细故哉
　　女即汝畿内地今汝州是也
　　诸侯交聘之始
　　夏五月癸丑卫侯朔卒
　　六月辛未朔日有食之鼓用牲于社
　　左传惟正月之朔慝未作日有食之于是用币于社伐鼓于朝谷梁传天子置五麾陈五兵五鼓诸侯置三麾陈三鼓三兵大夫击门士击柝言充其阳也胡传按礼诸侯旅见天子入门不得终礼者四而日食与焉古者固以是为大变人君所当恐惧修省以荅天意而不敢忽也故夏书曰乃季秋月朔辰弗集于房瞽奏鼓啬夫驰庶人走周官鼓人救日月则诏王鼓大仆凡军旅田役赞王鼓救日月亦如之诸侯用币于社伐鼓于朝退而自责皆恐惧修省以荅天意而不敢忽也然则鼓用牲于社何以书讥不鼔于朝而鼓于社又用牲则非礼矣
　　伯姬归于杞
　　伯姬不书聘不书逆似得其常不书也归亦常事也何以书鲁女嫁于诸侯多矣贤如纪叔姬则书此不闻有贤名何以书荘公去年甫纳妇今年即有女嫁人先生子而后毕姻书此而文姜之纵恶荘公之昏懦具见矣书伯姬归者其春秋之靳语圣人之微辞乎
