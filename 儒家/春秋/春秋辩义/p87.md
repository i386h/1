<!-- { "loadSidebar": true } -->
　　鲁复事晋志同欲也谷梁谓之外楚葢前年楚已得宋南方势盛为中国忧曹卫故背华即戎者翻然有中国之思晋为是纠率而盟也邾本附庸今急于得众故遂列防其同欲可见晋之伯业不至陨坠者赖此也此盟原自外楚齐侯独不来又有笑躄之隙故齐使四子来髙子之逃葢以齐君不来恐其执也熊过氏曰胡子因传言郤克愤齐执其大夫遂谓同谋伐齐释其愤怒夫徴防之始岂拟其见笑以啓衅哉此亦不详传故也葢断道之盟原是外楚郤献子徴防于齐受笑躄之辱请伐齐故齐使四子来髙固闻之及敛盂逃归至断道之防辞齐人遂执晏弱蔡朝南郭偃三子则外楚者其本谋而伐齐者其近事也黄正宪氏曰郤克徴防于齐齐妇人见笑不知左氏自创此説以为战鞍张本耳但同盟谋楚实关天下大计而齐顷不躬与则四卿见执宜亦有之观十六年伐齐可见矣
　　秋公至自防
　　冬十有一月壬午公弟叔肸卒
　　左传公母弟也公在曰公子不在曰母弟凡称弟皆母弟
　　髙忠宪曰公母弟也不称公子不为卿也称字贤也其贤之何宣弑而非之也与之财则曰我足矣织屦而食终身不食宣公之食非之而不去也兄弟无絶道也情可以明亲亲义可以厉不轨以取贵乎春秋赵子尝曰先君之子称公子有谓称弟肸公子也则其称弟以卒何以公之丧其母弟举其重者卒之也非大夫之卒此何以卒丧以大夫之礼也公以大夫之礼丧其弟则卒之记礼之变则曷为兼称字録异恩也宣公以庶簒适于是丧其母弟恩视季友仲遂而得为世卿以比桓庄之族也
　　郝仲舆曰叔肸宣公母弟初宣公立叔肸辞禄织屦食至是卒书惜之説者谓书叔仲赐姓而世官也书卒大夫也有如叔肸不仕亦氏亦卒大夫世官也与哉人死不称卒遇伯兄不称叔季若何可凡世儒説春秋迂诞类此
　　公孙婴齐与叔老皆肸之子叔老生叔弓叔弓生辄与叔鞅辄生叔诣
　　庚午○定王十六年
　　十有八年○晋景九齐顷八卫穆九蔡景公固元年郑襄十四曹宣四陈成八杞桓四十六宋文二十秦桓十四楚庄二十三卒
　　春晋侯卫世子臧伐齐
　　左传至于阳谷齐侯防晋侯盟于缯
　　赵子尝曰晋文公卒齐不复从晋盟晋是以不竞于楚而歴三君问不及齐齐东方大国也晋不得齐则诸侯不附景公为断道之防始徴防于齐而齐侯不至于是自将以伐齐庶乎知所伐矣
　　公伐杞
　　陈氏传曰自是内不言君将征伐在大夫矣
　　夏四月
　　左传公使如楚乞师欲以伐齐公不事齐齐与晋盟故惧而乞师于楚
　　秋七月邾人戕鄫子于鄫
　　左传凡自虐其君曰弑自外曰戕杜氏曰弑者积渐之事戕者卒暴之名谷梁传戕犹残也棁杀也
　　甲戌楚子旅卒
　　左传楚庄王卒楚师不出既而用晋师楚于是乎有蜀之役
　　旅谷作吕
　　楚始书卒
　　公孙归父如晋
　　灌甫曰宣公簒立由公子遂请于齐故宣公事齐最谨任遂最专以此齐鲁自为一党不与诸侯之交也当是时晋虽主盟而郑宋陈卫时服时叛岂楚之强能得诸侯亦以齐鲁二十年不与中国之防约而盟主之势孤矣及齐恵没宣公断道之盟已改事晋己与归父谋欲去三桓而宣公薨而归父去不特鲁之所以衰亦中国之所以衰也
　　髙忠宪曰鲁谨事齐断道之盟始改事晋故始聘晋左氏谓归父谋之于公欲以晋人去三桓则何以不谋于素厚之齐而遽请于新交之晋及为行父所逐又何以不奔请去三桓之晋而又奔齐耶恐不然
　　冬十月壬戌公薨于路寝
　　归父还自晋至笙遂奔齐
　　左传公孙归父以襄仲之立公也有宠欲去三桓以张公室与公谋而聘于晋欲以晋人去之冬公薨季文子言于朝曰使我杀嫡立庶以失大援者仲也夫臧宣叔怒曰当其时不能治也后人何罪子欲去之许请去之遂逐东门氏
　　行父始与归父同谋以成宣公之簒使齐纳赂身为之役无所不至及君死未殡即发其恶而逐之视嗣君无如也季氏无君世济其恶岂不行父为之首哉臧孙许阳怒而不力争又代为去之奸臣之党也夫此时季氏方盛公室未衰归父欲为此谋诚骤然得果如其意使其国后日免于削弱亦逹人谋国之先识也坛帷复命括髪三踊自是常礼士大夫所宜知经书自书遂直书其本末而义自见书法从容公羊曰善辞亦是赵子常曰其济则仲氏一三桓也不济则君受其名过矣
　　笙公谷作柽

　　宣公列国本末
　　十年天子使王季来聘自是王灵益亡王聘不复录矣十五年王札子杀召伯毛伯争政也成周宣榭火仲遂杀嫡立庶故厚事齐即位即为逆女季孙如齐纳赂公防齐侯于平州公子遂如齐齐人取济西田经文数条而当时弑主结齐之恶一一毕照不待传矣四年鲁欲为郯平莒挟齐侯以为重莒人不肯伐莒取向则恃强而贪利矣是年公如齐五年公如齐齐挟制鲁至止公而为其臣娶叔姬故书之以志变晋侯之立也朝聘不行晋人止公于防以赂免故黒壤书防而不书盟九年公如齐是年齐侯伐莱取根牟十年公如齐齐人归我济西田四月齐惠公卒公如齐宣公事齐甚谨而莫甚于奔丧其后成公奔晋丧襄公送楚丧昭公吊少姜一觧不如一觧矣秋鲁间齐令公孙归父伐邾取绎十一年归父从齐伐莒十三年齐师伐莒宣公向不事晋又不事楚今齐惠公没顷公立楚子围宋将揺鲁矣鲁人恐十五年先防楚子于宋以求媚焉既防楚不可不事晋十七年公从晋盟于断道鲁复事晋矣公苦见制于三桓乃与归父谋欲以晋人去之故如晋迨归父归而公没其计已泄季文子借公行私宣言于朝曰使我杀嫡立庶以失大援者仲矣夫遂逐东门氏文子此计去仇专政结晋狡矣哉十五年初税亩十八年公伐杞此后内不言君将而征伐在大夫矣
　　晋人二扈之盟皆取赂而还郑穆公曰晋不足与也受盟于楚宣元年楚子郑人侵陈宋冬晋赵盾救陈又防宋伐郑以报之二年郑公子归生受命于楚伐宋败之大棘获华元夏晋同宋卫侵郑以报之九月晋灵公弑三年楚人侵郑冬郑穆公卒四年郑灵公弑冬楚子伐郑五年冬楚人伐郑陈及楚平晋荀林父救郑伐陈七年郑及晋平盟于黒壤先是六年楚人伐郑取成而还説者以为是厉之役也楚子恨厉之役故伐郑郤缺帅师救郑郑伯败楚师于栁棼子良忧之自是晋楚交伐郑矣十年晋楚皆伐郑子良曰晋楚不务徳而兵争与其来者可也晋楚无信我焉得有信乃从楚于是十一年楚陈郑有辰陵之盟然郑既受盟于辰陵又徼事晋岂其无信亦不得已耳十二年楚子围郑晋救之遂与晋有邲之战晋师败绩楚是以强楚既得陈郑又伐萧所以威宋也晋惧而与宋卫曹有清丘之盟然而宋人伐陈卫人救之是不讨二也故楚子灭萧而宋救之君子曰惟宋可免然欤晋讨卫救陈故卫杀孔达以悦晋而免十四年晋侯伐郑楚子围宋十五年宋人及楚人平楚已得宋南方势盛晋为是紏率曹卫而为断道之盟先是郤克徴防于齐妇人笑于房郤克请伐齐断道之防辞齐人而执其使晏弱蔡朝南郭偃説者谓晋伯业不至陨坠者頼有此耳十八年晋侯卫世子臧伐齐郑穆公受盟于楚陈灵公受盟于晋元年楚子郑人侵陈宋是年陈从宋晋防棐林伐郑二年又同侵郑五年陈及楚平六年赵盾同卫侵陈陈即楚也是为晋楚争陈之始七年楚灭舒蓼疆滑汭盟吴越而还中国失南藩而楚庄益炽矣八年陈及晋平楚师伐陈取成而还九年晋防于扈陈侯不至晋荀林父帅师伐陈晋成公卒乃还十年夏徴舒弑其君而十一年楚陈郑有辰陵之盟传曰陈郑服也使楚真有讨逆之心斥陈侯于防数而执之一夫力耳何必入陈是冬楚入陈杀徴舒纳二子向非申叔时之言陈其县哉十二年楚子围郑三月克之子良为质楚既得陈郑又必得宋此天下之势也十四年楚子围宋十五年公孙归父防楚子于宋五月宋人及楚人平而中国遂坚于从楚矣晋于是有断道之盟
　　戎于宣公止三年楚子伐陆浑之戎一事説者以为观兵周疆窥王室然驱非族类不容鼾睡于卧榻亦快事也狄自文公十一年得臣败后而狄分赤白矣宣公三年赤狄侵齐始见于经而赤狄盛四年赤狄侵齐八年晋帅白狄伐秦传载晋及狄平十一年晋侯防狄于櫕函葢交白狄以制赤狄也于是赤狄果孤而十五年十六年潞氏甲氏尽殱矣晋侯治兵于稷以畧狄土仍复黎氏地立黎侯而还
　　七年公防齐侯伐莱元年齐侯伐莱秋取根牟三年宋师围曹九年宋人围滕因其丧也十年宋师伐滕滕人恃晋而不事宋也
　　元年邾子来朝十年公孙归父伐邾取绎恐齐之见讨也十一年鲁从齐伐莒以悦之十三年齐师伐莒莒恃晋而不事齐葢邾莒近齐鲁齐之所欲者莒也鲁之所欲者邾也陵弱啓强而已矣十八年邾人戕鄫子于鄫十二年楚子灭萧
　　十八年公伐杞

　　春秋辩义卷十七
<经部,春秋类,春秋辩义>
　　钦定四库全书
　　春秋辩义卷十八　　　　明　卓尔康　撰
　　成公一
　　辛未○定王十七年
　　元年○晋景十年齐顷九年卫穆十年蔡景二年郑襄十五年曹宣五年陈成九年杞桓四十七年宋文二十一年秦桓十五年楚共王审元年
　　春王正月公即位
　　二月辛酉我君宣公
　　无氷
　　三月作丘甲
　　左传为齐难故作丘甲
　　谷梁传作为也丘为甲也丘甲国之事也丘作甲非正也丘作甲之为非正何也古者立国家百官具农工皆有职以事上古者有四民有士民有农民有商民有工民夫甲非人人之所能为也丘作甲非正也张氏曰每甲士统二十四人必无増甲士而不増步卒之理故知李靖所谓二十五人为一甲者其考周制详矣
　　杜氏曰周礼九夫为井四井为邑四邑为丘丘十六井戎马一匹牛三头四丘为甸六十四井出长毂一乘戎马四匹牛十二头甲士三人步卒七十二人此甸所赋今鲁使丘出之讥重敛故书
　　胡传作丘甲益兵也古者九夫为井四方共一里四井为邑四方各半里共二里四邑为丘四方各一里四丘为甸四方各二里甸地方八里旁加一里为成所取于民者出长毂一乗此司马法一成之赋也为齐难作丘甲作者不宜作也唐太宗问李靖楚广与周制如何靖曰周制一乗步卒七十二人甲士三人以二十五人为一甲凡三甲共七十五人然则一丘所出十有八人积四丘而具一乗耳今作丘甲即丘出一甲是一甸之中共百人为兵矣则未知其所作者三甸而増一乗乎每乗而増一甲乎鲁至昭公时尝搜于红革车千乗则计甸而増乗未可知也楚人二广之法一乗至用百有五十人则鲁每乗而増一甲亦未可知也赋虽不同其实皆为益兵其数皆増三之一耳
　　赵氏曰周制四井为邑四邑为丘四丘为甸军政起于井而成于甸故周官谓甸为乘其车人卒伍之数皆以甸为率也鲁至成公以齐难故创制益兵遂毁甸赋而以丘赋与郑子产作丘赋同故曰作丘甲不曰赋者其制以甲士为主也
　　汪氏曰兵政之变始壊于齐之内政而家一人焉继坏于晋之州兵家五人焉长勺之战桓公自谓带甲十万车五千乗楚防啓疆谓晋十家九县长毂九百其余四十县遗守四千叔向亦谓寡君有甲车四千乗则兵制之増益于古可知矣循袭效尤遂致鲁以秉礼之国亦増丘甲而不以为嫌也
