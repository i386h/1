<!-- { "loadSidebar": true } -->
　　季氏曰王城在今河南府城唐苑内汉为河南县即武王定鼎郏鄏处周公营此以为都洛诰所谓卜涧水东瀍水西惟洛食者也自平王东迁以来天子世世居之乃周之京师也不言京师而曰王城者京师众大之称自王室之乱国内无主王族逃奔臣民离散子朝势孤久不得立仅守一空城耳则不得谓之京师矣故王城者无主之辞也入者难辞子朝尚乱兵相拒故耳及猛入而子朝始奔私邑则于书入之义始合
　　冬十月王子猛卒
　　赵氏曰未逾年之君虽尝有谥犹不列于庙是故卫侯申虽谥戴公猛虽谥曰悼王均之为不成君也苏子繇曰猛既称王猛矣于其卒也称王子猛何也春秋书名严于卒于其卒不得不正其本名也所谓非薨非名有所不必尽也
　　十有二月癸酉朔日有食之

　　春秋辩义卷二十四
<经部,春秋类,春秋辩义>
　　钦定四库全书卷
　　春秋辩义卷二十五　　　明　卓尔康　撰
　　昭公三
　　壬午○敬王元年
　　二十有三年○晋顷七齐景二十九卫灵十六蔡悼三卒郑定十一曹悼五陈惠十一杞平十七宋元十三秦哀十八楚平十呉僚八
　　春王正月叔孙婼如晋
　　赵子常曰为取邾师故晋人来讨也
　　癸丑叔鞅卒
　　晋人执我行人叔孙婼
　　邾人愬于晋故晋执之
　　或曰诸侯有罪盟主当以罪讨之不当执其使者故书行人讥晋之执使人也予曰非此之説也不当执行人葢谓兵交使者在其间耳诸国一有罪而即兴师动众不亦劳乎执其行人以警之或令其服罪返正足矣晋之讥在范献子求货在受季孙之计不在此执也
　　婼公谷作舎
　　晋人围郊
　　胡传按左氏晋籍谈荀跞帅师军于侯氏箕遗乐徴济师军其东南正月二师围郊郊子朝邑也既不书大夫之名氏又不称师而曰晋人微之也所谓以其事而微之者也当是时天子蒙尘晋为方伯不奔问官守省视器具徐遣大夫徃焉勤王尊主之义若是乎书晋人围郊而罪自见矣
　　熊过氏曰郊者何周邑也而有子朝之党不系之周土无二王以别于诸侯也与围温一耳
　　赵氏曰子頽之乱虢郑成复辟之功子带之乱晋文成复辟之功虽其绩甚伟然皆臣子之分所当为故皆不书子朝之乱晋籍谈荀跞以十月帅师纳王于王城而王师败绩于郊十一月王子猛卒敬王即位十二月晋师军于隂于侯氏于谿泉次于社闰月晋箕遗乐徴右行诡济师取前城军其东南王师军于京楚辛丑伐京毁其西南春正月二师围郊郊鄩溃王使告间遂还乱未弭而王告间必二卿不亲兵师不肃也明年三月晋侯使景伯涖问周故于介众乃辞子朝不纳其使则前是岂无观望之罪乎既而徴防于诸侯则曰明年防于黄父谋纳王则又曰明年其怠于勤王如此故经书围郊居狄泉立子朝以着其罪
　　郝仲舆曰书围郊志不急也郊不系周非周也王者无外所以尊之内称不备所以亲之
　　夏六月蔡侯东国卒于楚
　　朱东国蔡二子皆奔于楚必楚受朱诉而拘东国
　　秋七月莒子庚舆来奔
　　赵子常曰于是郊公归何以不书庚舆复见出则郊公之归固其所也故庚舆以接我书来奔而郊公之归不复详矣
　　戊辰呉败顿胡沈蔡陈许之师于鸡父胡子髠沈子逞灭获陈夏齧
　　左传呉人伐州来楚防越帅师及诸侯之师奔命救州来呉人御诸钟离子瑕卒楚师熸书曰胡子髠沈子逞灭获陈夏齧君臣之辞也不言战楚未陈也苏子繇曰呉伐州来楚防越帅师及诸侯之师救之呉公子光先败六国之师遂奔春秋书诸侯之师未有畧而不序者今畧而不序何也顿胡沈皆君也蔡陈许皆大夫也将言及其君与大夫战则未陈也将言败其君与大夫则胡子沈子灭陈大夫获不可止言败也故畧言败其师而详其灭获于后葢亦记事之宜也且序其败不以国之大小而以君大夫为先后则亦微见之矣
　　熊过氏曰鸡父楚地也未阵而缓以取之曰败顿呉沈夷也而跻之蔡陈许之上背晋即吴春秋一施之而巳胡子谓以君大夫序叔孙舎曰列国之卿当小国之君况狄乎是春秋本外之也灭者身殱而国亡之称鸡父今夀州霍丘西南其地北与州来界胡沈颍州夀颍北界君杀则国灭矣胡沈以身灭为文胡子所谓自取焉是也不言楚楚未接也当是时楚师殿后实以六国先尝之六国既败则楚师遂奔而未尝与呉接战矣故不书楚见楚之畏呉以愚六国呉之强劲而无楚也
　　姜廷善曰鸡父杜预云安丰县有鸡备亭在其南即此安丰今夀州南有安丰乡乃故安丰县也今为霍丘县
　　父谷作甫逞公作楹谷作盈
　　天王居于狄泉
　　天王敬王称天王者既崩已逾年也公羊传天子未三年不称王此逾年尔则其称王何赵子常曰必三年然后称王谓宅忧而未出命也春秋侯国之史也诸侯皆逾年称公而天子未三年不称王非所以明尊尊也
　　洛阳故城在河南府城东洛水北即成周也其时成周自为一城而狄泉在其西南云居于狄泉可见不在成周故城内也至二十二年城成周然后绕狄泉入城内耳
　　姜廷善曰是时敬王欲入成周而成周人党子朝故未得入欲入王城先儒谓子朝党多在王城不知刘单已在王城矣当不复有子朝党于此而敬王之立必自有拥之者亦非刘单所奉以为主也故亦不得入王城而居狄泉葢畏刘单之専制而姑居此以待事定至晋纳王入成周子朝奔楚俟诸侯之城成周也然后扩而大之并狄泉亦入成周城内于是遂即此为王都定居焉而不复还居前此之王城矣左氏谓敬王为刘单所立其以王如刘为避子朝也説俱未信
　　郝仲舆曰天王敬王丐也猛卒丐立春秋不王猛而王丐何也猛立于单刘之手丐自立也猛不逾年卒敬王立四十有二年为共主久矣君臣之义久则定称天王而绌猛朝不二之义也居狄泉在外也立子朝据王城也
　　尹氏立王子朝
　　簒位不书此其书立何赵氏曰以佚贼也非徒然也昔子颓之乱郑虢克复而讨子颓不及一年今子朝之乱敬王蒙尘四年而甫定尹召犹以子朝奔楚声势既大时日又久则子朝之立不可不志矣苏子繇曰王猛敬王当立也故不言其立书子朝之立明其不当立也且尹氏立之非周人之欲立则与卫人立晋异矣
　　八月乙未地震
　　冬公如晋至河有疾乃复
　　为叔孙故如晋
　　左传楚囊瓦为令尹城郢沈尹戌曰子常必亡郢苟不能卫城无益也古者天子守在四夷天子卑守在诸侯诸侯守在四邻诸侯卑守在四竟慎其四竟结其四援民狎其野三务成功民无内忧而又无外惧国焉用城今呉是惧而城于郢守已小矣卑之不获能无亡乎若敖蚡冒至于武文土不过同慎其四竟犹不城郢今土数圻而郢是城不亦难乎
　　至河下公谷又有公字
　　癸未○敬王二年
　　二十有四年○晋顷八齐景三十卫灵十七蔡昭公申元年郑定十二曹悼六陈惠十二杞平十八卒宋元十四秦哀十九楚平十一呉僚九
　　春王二月丙戌仲孙貜卒婼至自晋
　　王樵氏曰按左氏谷梁无叔孙氏左氏曰婼至自晋尊晋也杜预曰贬婼族所以尊晋婼行人故不言罪已葢以意如至自晋传言尊晋罪已意如以罪见执宜有罪也婼本使人不应见执故尊晋而已内大夫行还皆不书至异于公也今此二人执而见释更以书至见义也夫生事疆埸侵夺寡小罪在季氏而晋不能讨徒能加怒于使人君子葢贱晋之偷也何尊晋之有若以为推鲁之心鲁之于晋畏威而强服亦未尝知罪而悔则尊晋罪已亦非鲁人之心也意如之不氏一事而再见卒名耳婼公羊作舎而有叔孙字胡氏因以为春秋特书氏以贤之亦非经意刘氏曰婼不忍自同于季氏而谋纳公正也不忍见欺于季氏而反自杀忠也故因其可褒而褒之三传皆无叔孙公羊独有此似圣人本意所谓辞繁而不杀者也
　　公羊有叔孙字婼作舎
　　夏五月乙未朔日有食之
　　左传梓慎曰将水昭子曰旱也日过分而阳犹不克克必甚能无旱乎阳不克莫将积聚也
　　沈长卿曰梓慎与叔孙昭子皆据秋分为衡量而揣之一观于已然而卜隂之极盛谓其将水一竟于未然而卜阳之极郁谓其将旱至秋八月果大雩次年秋七月上辛大雩季辛又雩则昭子之言騐而梓慎之言不验独怪慎以术鸣于世者反出士大夫所见下也此与子产折禆灶之请相似若谓儒者信理贤于方术家之凭数则老生常谈予未敢以为然
　　秋八月大雩
　　丁酉杞伯郁厘卒
　　郁公作郁
　　冬呉灭巢
　　左传楚子为舟师以畧呉疆王及圉阳而还呉人踵楚而边人不备遂灭巢及钟离而还沈尹戌曰亡郢之始于此在矣
　　巢楚之附庸书呉入州来者着陵楚之渐书呉灭巢者着入郢之渐
　　杞平公
　　甲申○敬王三年
　　二十有五年○晋顷九齐景三十一卫灵十八蔡昭二郑定十三曹悼七陈惠十三杞悼公成元年宋元十五卒秦哀二十楚平十二呉僚十
　　春叔孙舎如宋
　　左传春叔孙婼聘于宋季公若之姊为小邾夫人生宋元夫人生子以妻季平子昭子如宋聘且逆之赵子常曰内大夫外如非聘而不言事者四传曰公孙兹如牟娶焉臧文仲以陈卫之睦也欲求好于陈文六年夏季文子聘于陈且娶焉声伯如莒逆也季公若之姊为小邾夫人生宋元夫人生子以妻季平子昭子如宋聘且逆之今考陈自季友女叔交聘之后未尝继好使鲁人果以脩好而聘陈无不报之理襄公之世聘宋者二一通嗣君一报其聘昭十一年宋元公立来朝以通嗣君而已昭公之世三家分鲁聘晋聘楚之外无脩好姻隣之礼何能专聘于宋季孙如陈叔孙如宋或因逆而私觌或因逆而聘则有之葢季孙所娶者宋公之女则假君命以聘而逆焉亦因逆而聘也左氏谓二子皆因聘而逆非事实矣古无大夫冠礼而有其昏礼则大夫婚礼与士不同其书已亡不知得亲迎与否礼重大婚而国卿非一人以君命行宜不为过礼大夫非君命不越竟请于公而行故书于策见国卿出入之重也然不可直书逆女者嫌为君逆也季孙人臣而使卿逆彊僣甚矣以其事不可书故但言如也杜氏于兹与婴齐亦皆言因聘而逆乃非左氏之失鲁于齐等之国非报聘结盟通嗣君未尝专聘牟莒小国何聘之有内臣书如不必皆聘明矣
　　熊过氏曰春秋内大夫出者其私皆言故传云为季氏逆妇非也非国君无代逆者逆无有以其僚友弟兄代者且意如见经至是十五年计其齿长矣又十三年而斯已代父専政斯岂宋女所出耶以是知传误矣
　　婼公谷作舎
　　夏叔诣防晋赵鞅宋乐大心卫北宫喜郑游吉曹人邾人滕人薛人小邾人于黄父
　　左传谋王室也
　　熊过氏曰黄父即黒壤晋地于是天王谓之东王子朝谓之西王前年三月晋侯使涖问周故期以明年而复为黄父之防诸侯不至但合诸大夫以谋之不于周而于晋地曰明年将纳王春秋之书是防前不属狄泉之居后不属成周之入説者以为无益于天王是已是故又明年而荀跞赵鞅之师出天王书入而晋师克巩不书不以讨子朝予晋也而胡子以为免于贬非矣二年王入成周刘单之力也诸大夫皆不与焉故春秋无美辞
　　诣公谷作倪大心公作世
　　有鸜鹆来巢
