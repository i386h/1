<!-- { "loadSidebar": true } -->
　　杜氏曰记事者以事系日以日系月以月系时以时系年此常法也岂惟大事即散民野服韵客骚人亦或有记风雨详阴霁以即事感兴焉是岁月日时春秋固无不欲书也第有一时失记而不书者有他国不告而不书者有年逺佚简而不书者圣人亦无如之何耳即所书月日亦岂无法哉第以书不书为褒贬较量一时一日以寄我委曲之心赏罚之典则圣人亦劳且拙矣苏子繇曰崩薨卒弑葬郊庙之祭盟战败入灭获日食星变山崩地震火灾凡如此者皆以日成者也朝觐搜狩城筑作毁凡如此者皆以时成者也防遇平如来至侵伐取救次戍追袭奔叛执水旱雨电氷雹雷彗孛螽螟凡如此者或以月成或以时成者也此物理一定圣人所不得而措意也赵子常曰凡上有系日之事而下有不日之事嫌于同日则书是月以明月例如僖十六年春嫌于不日则再书其日以明日例如桓十二年十一月丙戌公防郑伯盟丙戌卫侯卒之类苟二役为一事则蒙上事日如僖二十八年盟于践土与朝王所同日之类凡一月有二事俱合日而前事赴在后者则以徃日附来日如僖九年九月戊辰诸侯盟甲子晋侯卒之类葢甲子在戊辰前四日杜氏曰书在盟后从赴也赴在后月者则以其日系后月如成九年七月丙子齐侯卒之类杜氏曰丙子六月一日书七月从赴也凡同月事有两事皆合月者则以下事蒙上事之月事不合月而下有合月之事则为下事月苟二役为一事则不为下事月如僖二十八年冬防于温天王狩于河阳壬申公朝于王所之类葢壬申十月十日也有日无月见非防诸侯则无朝故蒙上不月事所谓着例也此文理一定圣人所不得而转笔也至于他文则非予所敢知矣夫事有大善大恶则必庆幸之痛恨之为之备书其所繇起以为劝戒之端书时书朔晦书支干人情固自如此故日为详则不日为畧不月为弥畧是也然有势不能详者圣人虽欲详之而不可得也日为重则不日为轻不月为弥轻是也然有势不得重者圣人虽欲重之而不可得也按经传书日凡六百八十一事自文公以下书日者二百四十九宣公以下书日者四百三十二此则久逺佚简不与近同之一验矣孔氏曰春秋诸事皆不以日月为例其以日月为义者惟卿卒日食二事而已桓十七年十月朔日有食之传曰不书日官失之也而公羊氏又有食在朔食在晦之説此犹易明者也若卿卒书例传于隐元年十二月公子益师卒发之曰公不与小敛故不书日然公孙敖卒于外而公在内叔孙婼卒于内而公在外则非不与也谷梁以为恶故不书日然公子牙季孙意如恶矣而书日则非恶也独公羊以为逺者葢言传闻之逺实为得之赵子常于春秋已思过半独拘泥日月太甚至于诸侯之葬以书日为奢不日为俭支离乖舛殆不可言究如秦惠公之卒书日而不得其説则归之无所考而已岂不悖哉
　　五伯一
　　苏颍濵曰或曰五伯并称何昉乎曰昉乎战国之世战国之士所以鼓噪其君则伯而已矣曰桓与文恐其高而画也故下及秦宋楚曰秦亦可伯也宋亦可伯也楚亦可伯也盛鼓于时遂弗改于后耳或曰谓秦为伯者孟子之言也左氏之言也谓宋为伯者公羊之言也谓楚为伯者又左氏之言也三子之言非与曰孟子激辞也左氏诬辞也公羊偏辞也孟子尝称百里奚曰秦缪公用之而伯矣又曰相秦而显其君于天下矣又曰仲尼之徒无道桓文之事者又曰管仲曾西之所不为也而子为我愿之乎且桓文之事不道矣秦缪反可道乎管仲不足为矣百里奚反可为乎尝究其説矣时则有以伯轧已者故贬管仲以拒之时有以游説轧己者故又申百里奚以抑之亦不思秦于百里奚曷尝尽用其言乎秦曷尝伯乎君曷尝显乎故曰孟子激辞也左氏于百里奚如遗而誉孟明如不及既执而归则曰不以一眚掩大德又曰孟明念德矣焚舟则曰遂覇西戎用孟明也夫孟明不智无勇违父悮君百里奚不幸而生不肖之子秦穆公不幸而畜此不令之臣千里而袭人强贼之行也临戎而见执后世之耻也焚舟之后晋特不出秦无少加于晋也封尸而归何救于涂地之败也曰德何德曰念何念西戎素服于秦岂繇封尸而伯左氏之笔于是为曲矣舍其父而称其子掩其是而饰其非后人又溺其説而信其事岂可哉故曰左氏诬辞也公羊之言曰不鼓不成列不禽二毛虽文王之师不过是君子不暇责其重许襄公而恨其轻待文王也今夫卵也而与流丸齐注不自虞毁卵而籍石以绵纎儿知笑之矣然则公羊不出戸之臞儒也其习鄙其言戅故曰公羊偏辞也于邲之战左氏假借楚子滔滔千言沛若有余楚子夷且陋又临戎当阵而引三诗援七德若横经之儒其诬可知予无责耳矣或曰是则然矣子以秦伯之諡为缪何哉曰子不观諡法乎名与实爽曰缪布德执义曰穆之二者判然殊也古之得此諡者秦鲁以之学者疑秦伯霸主鲁公尊贤而皆同此諡更缪为穆不思其终违蹇叔徒尊子思是爽实之大者也缪不亦宜乎或曰然有证乎曰有墨家之徒纒子佑鬼神而引秦缪公上帝赐之年九十事儒者董无心难以秦缪书文且曰缪者误乱之文諡者德惠之表有误乱之行者天赐之年有德惠之表者天夺其命乎史记蒙恬传曰昔者秦杀三良而死罪百里奚而非其罪也故立号曰缪古之可证者若此予言岂无稽哉
　　五伯二
　　邓元锡氏曰或曰桓文之未出也其权散桓文之既出也其权聚较利害则权散而交鬭不若权之聚可纾祸而息民语王道则权之聚而疑主不若其散而未有属也是恶聚而喜散也恶聚而喜散有激者之心也非王心也夫齐桓之功莫大于存三亡国矣而卫杞其尤也乃春秋书城楚丘城缘陵畧美绩而不序何也进之王也进之王者公之天下也天下之危与天下安之天下之亡与天下存之我无功焉故不着之齐人无德焉故不着之卫着之杞也故救邢大其师城卫大其绩木着其感功之矣而终进之于王一冺其怨德之报圣人之善救人也乃晋文之功莫大于城濮矣然伐卫以致楚分曹卫田以怒楚赂齐秦以轶楚虽其克防而召陵以义胜城濮终以智计胜也故子玉请战晋师避舍若不汲汲然者经探其志而书及践土载盟晋敌王所忾而陈俘王享醴命侑赐弓矢秬鬯命之伯也而经畧不书以为是谲而不正也春秋之义大居正也践土尊王之功不后于首止而义不得比于首止以为是文具而寡忠也防河阳称狩全天王也执卫侯称归京师尊京师也春秋之义致用忠也翟泉之防比美于召陵而义不得比于召陵以为王霸之道自此失也于王圻而盟致王人而盟乃其所与盟者晋列国之大夫也而大夫专盟之渐萌始矣故五霸桓公为盛晋文下之宋襄覇之反也秦穆覇之修也楚庄覇之变也其每下者也曰覇之反柰何彼其人愤烈似义复言似信小不忍似仁而施之不当为悖也周书有之曰大邦畏其力小邦怀其德小邦懐德怀于仁也大邦畏力屈于义也滕之为滕弱小矣不与于中国之防盟终齐桓之世不加兵亦恕其不及也已尔而首执之鄫受盟而用之何虐也曹宋之怨旧矣始受盟而复围之斯遵何义也乃防楚则乗车以示信战则不鼓不成列不获二毛以示仁威加于小国莫之怀也德狃于大国莫之畏也是宋襄之仁义也其设之不当也仁义之不繇也仁不繇故爱不着于恻隐义不繇故威不断于羞恶而徒以煦煦孑孑为也覇而见执经以自执为文故曰覇之反也秦穆覇之脩也誓殿乎典诰诗列之国风重之矣乃畧不见经何也曰春秋为中国王綂而脩也秦穆无志乎中国者也置惠建文立晋君矣城濮之战与攘楚矣而践土河阳之防无列则无志焉故也无志乎合中国而专辟土以为功尽岐雍之地而辟之极西戎以为利是翟秦之所以并天下也故圣人没其事于春秋而列其言于书诗曰汤汤乎风肃肃乎誓兹胡为乎来哉没其事者薄其迹列其言者着其防故春秋知微也乃楚庄经见何也楚庄有志乎中国者也庄有志乎诸侯而中国之覇綂适中绝而莫振故谨志于春秋及巴秦灭庸书曰是索中国之西南而疆之也非志庸巴已也灭舒蓼又书曰是索中国之东南而疆之也非志滑汭己也于是乎有陈郑宋之师然灭陈而能复比于仁其灭也末减而书入入郑而退舍比于礼其入也末减而书围辰陵之盟陈郑合矣归父如宋齐鲁徃矣邲之战晋失伯经书晋及伤中国失道屑屑于争郑而不知其本也其自言曰夷狄之有君不如诸夏之亡葢叹之也至宋人及楚人平不盟不誓释然而去之曰非君国之故而平也从宋人所同欲而平也非宋人所欲而平亦楚人所同欲而平也故经不书楚子不举楚师一公之于人葢君子大其平乎已也充斯义也荡荡乎欲恶与人同而已不与焉于是知春秋之与善忧生民者大而尊王以天也故治春秋者治五霸而已矣治五霸治之以天道而已矣
　　楚夷
