<!-- { "loadSidebar": true } -->
　　熊过氏曰杜预以为杞实伯爵程子信之疑其黜于前世中间从夷故子之后复称伯胡康侯从之夫杞之説何纷纷乎杞公爵也武王存夏之后于杞以备三恪传谓王者之后称公是也自东楼公西楼公十世至成公皆无异称入春秋以来桓三年称侯庄二年称伯自是终春秋书伯凡六变以为用夷礼而贬者左氏以下之説也以为时王所黜者范甯以下之説也伯主擅为进退赵匡以下之説也夫黜于春秋之前则既已不足辨矣春秋狄秦狄郑狄晋者有之特以号举而未尝黜其爵左氏乃谓夷礼黜杞可乎谓其杂用纯用故有降一等降二等之分可乎春秋之初杞即淳于之杞而非雍丘之杞尝以来朝不敬致讨矣曷不于此时贬而独贬于卒乎周之东迁诸侯不道非特一杞悖乱如郑卫桀骜如楚吴天王皆不能惩杞于周为客其罪不浮于列国而独蒙黜不惟势有所不行而情亦有所不通矣范甯谓为时王所黜可乎至于伯主擅为进退者则亦可疑齐桓之盛且不足以致杞又百年而始盟于虫牢若何而擅为之进退乎苟谓有进退则载书之际莒子先薛伯曹伯次许男或有之矣而敢变其爵乎然则奈何曰国削弱而自降吾闻诸王贯道或曰春秋之末诸侯之赋尝重矣子产请于晋曰郑伯男也夫郑固尝自降而春秋未尝以男书之而独可以自子书杞乎曰制贡以五服逺近为轻重侯甸男采为列耳郑男服而从甸服之贡故惧不给岂公侯伯子男之男乎故知自降之説不可弃也己
　　乙酉○襄王十六年
　　二十有四年○齐孝七晋惠十五卒卫文二十四蔡庄十郑文三十七曹共十七陈穆十二杞桓公姑容元年宋成公王臣元年秦穆二十四楚成三十六
　　春王正月
　　左传秦伯纳公子重耳不书不告入也二月公子入于晋师入于曲沃朝武宫使杀懐公于髙梁
　　夏狄伐郑
　　左传郑人入滑滑人聴命师还又即卫郑伐滑王使伯服游孙伯如郑请滑郑不聴王命执二子王怒使頺叔桃子出狄师伐郑取栎王徳狄人以其女为后西亭辩疑云郑在畿内王所倚毗頺叔桃子将欲叛王故先啓狄伐郑此盖为叔带谋也
　　灌甫曰按入滑事在二十年夏五月王曷不于本年伐之而至是始出狄师耶盖左氏见王出居欲文致其罪乃取楚史伪撰以实之若然经当明书天王使狄伐郑以示其贬如取栎经亦当书岂止曰狄伐郑哉伐郑果出王意是年冬何出居于郑夫伐郑而居郑无是理也
　　左传宋及楚平宋成公如楚
　　秋七月
　　冬天王出居于郑
　　左传甘昭公通于隗氏王替隗氏頺叔桃子奉大叔以狄师攻王王出适郑大叔以隗氏居于温
　　周襄王请滑怒郑立隗氏替隗氏逆富辰之谠言受頺叔之簸防种种举动颠倒错乱自损其威故春秋不惟曰出而曰出居见其不得已而奔如寄寓于外而未卜归期盖亦贬而示戒也
　　熊过氏曰天王之居郑纪实之言也春秋天王在外者三昭二十一年刘子单子以王猛居于皇二十三年天王居于狄泉不书出而襄居郑特书出盖景王崩嫡庶未定诸王子争立王猛居于皇未得入成周也国人杀猛将立子朝敬王立于狄泉亦未得入成周也皆即其地而立其实非出若襄实逼于叔带自成周而出者非故书出以外襄王不书出以内王猛敬王也曲礼天子不言出者汉儒附防公谷刺取以立説耳
　　汪氏曰叔带之有宠于惠王犹子頺之有宠于庄王也叔带之攻王犹子頺之伐王也襄王之适郑处于汜犹惠王之适郑处于栎也然惠王之处栎不书而襄王出居于郑特书之者所以罪襄王也夫叔带之召戎伐京师已萌祸乱之阶矣带以罪奔齐逾十年而王复之苟能明大伦之义而不致亵狎全同气之恩而俾无怨恶纲纪截然乱何繇作今襄王帅非类之狄以泄忿于伯叔之国立非类之女为天下之母又不谨男女之别而致肆淫于内庭拒谏而弗从临难而莫御犯此五不韪之罪则自取危辱视惠王则不侔矣故上书狄伐郑而不曰王师及狄伐郑者所以讳襄王之用狄也下书天王出居虽以自出着罪而特言出居又以明大一统之义也然不书叔带以狄伐京师犹为王讳恶也唐之宗宠任禄山位极将相毒乱宫闱卒致渔阳之变銮舆逃窜朱子纲目之于代徳僖宗之如陜州奔梁州走兴元幸成都如宝鸡皆不曰出天宝之避冦特笔之曰帝出奔蜀所以贬宗紊内外之辨慢帷簿之禁而自致万乗之出盖取法春秋书襄王出居之例也又按左传王纳狄后未几大叔遽通之而王遽废之又遽致狄师之攻王必无是理窃尝攷之外传记伐郑立狄后皆在出居之前年而黜狄后则在出居之年岂前年已用狄师伐郑而今年再以狄伐郑欤王之出居必有驯致之渐然不可考矣
　　晋侯夷吾卒
　　晋侯卒以前年九月新君定而后来告故即告时书之春秋重丧纪虽后亦书之也兄公子重耳立是为文公熊氏曰左氏载秦伯纳公子不书不告入也公子入于曲沃使杀懐公于髙梁不书亦不告也夫春秋外纳不书宜纳虽伐不书岂以告不告哉若懐公即子圉也则固己立乎其位奚为而在髙梁髙梁在平阳县西界今洪洞县洪洞在平阳西五十五里曲沃在平阳南百二十里则去曲沃尚逺宜亾公子据邑求入实未入者耳按史记秦穆公灭梁苪公子圉闻秦公病曰梁我母家也而秦灭之我兄弟多即君百嵗后秦必留我而晋轻我亦更立他子子圉乃亾归晋或者归方及梁而公已卒不及入而秦已纳重耳重耳入遂遣人杀之于梁乎然亾公子争国者如子紏未有不书何独不书杀圉哉若圉实懐公立乎其位则重耳弑君矣臣弑其君孔子惧而作春秋春秋何为没其实哉若谓不告亦不书则弑逆之人巧于文奸岂肯以实告也是知子圉直亾公子而非懐公文公亦未尝杀圉近蜀汤氏虽不知圉非懐公然谓文公入国势顺圉逃惧无战争杀戮则近矣然则谓杀子圉于髙梁以为懐公左氏误也懐公者卓子也夷吾重耳之弟也子圉重耳之従子也介推曰献公之子九人唯君在矣惠懐无亲以惠懐并列九人即知非子圉矣按熊氏之説甚辩矣然言子圉非懐公者是言懐公被杀为弑君非也经载惠公卒在二十四年冬而传文公二月已入晋是子圉未尝一日为君也传载惠公卒亦在二十三年九月子圉立年然惠文争立总非君命惠公已是乱道况于子圉夷吾父子既非得正旋即自毙经载夷吾卒于此年必有所考较传为确则一日未君之懐而晋文杀之谓之两下相杀可也两下相杀不着于春秋岂足书耶夫以懐公为卓子固无确据然以惠懐列在九人则懐公必非圉可知也
　　丙戌○襄王十七年
　　二十有五年○晋文公重耳元年齐孝八卫文二十五卒蔡庄十一郑文三十八曹共十八陈穆十三杞桓二宋成二秦穆二十五楚成三十七
　　春王正月丙午卫侯燬灭邢
　　诸家谓卫灭同姓故罪而生名之又谓虞灭下阳楚灭防亦灭同姓皆不名又何説也朱子曰经文只隔夏四月癸酉一句便书卫侯燬卒恐是因而传冩之误予初以为此朱子不易之説也已细考之还以黄楚泽赵子尝为是赵子尝述黄先生之説曰凡蒋邢茅胙祭周公之成王以周公有大勲劳于天下既封伯禽于鲁又封其支子六人所以答周公之勲至春秋时往往为大国吞并今邢又为卫灭矣邢与鲁同出周公则邢之存亡于鲁甚相关卫既忍于灭周公之后而鲁不能为之请于天子请于大国请于卫以复存其社稷故书卫侯燬灭邢虽罪卫侯而实系于鲁也按礼为同姓临于宗庙同宗临于祢庙二传知卫与邢为同姓而不知鲁与邢为同宗知卫灭同姓为伐本而不知鲁不救同宗为无亲当卫侯郑之再执也鲁之君臣以同姓故且为纳玉于王与晋侯而请归之使念其同大祖之国而以存亡继絶为请晋文方有讨于卫冝无不从者鲁人不知出此此邢之所以灭而不复兴也赵氏之说如此夫灭同姓者蛮夷之楚何知仁义固不足论若虞灭下阳齐灭纪灭莱虽皆同姓而族属疎矣亦不必治以名此名燬者非以卫治卫乃以鲁治卫也邢鲁同出周公同宗之亲戚于同姓鲁不能问罪出师又不能控晋讨贼止此书燬以寄执兵之仇一字之义凛然口诛笔伐矣大槩春秋书鲁国婚姻亲戚之好不胜曲折围郕之师讳公不书纪国之亡书法详尽一段恻隠勤惓之意千古想见虽未必鲁人真有是情夫子繇衷出语自然如此故君失地名史法也而郕伯来奔不名公羊以为兄弟辞也是得春秋防防此条左传曰同姓也故名公谷皆曰灭同姓也三传以同姓为说传岂尽讹第从鲁立説则黄赵尤确矣
　　董仲舒氏曰卫俱诸夏也善道之防独见内之为其与我同姓也灭国十五有余独先诸夏曹晋俱诸夏也讥二名独先及之盛伯郜子俱当絶而独不名为其与我同姓兄弟也外出者众以母弟出独大恶之谓其亾母背骨肉也灭人者不絶卫侯燬灭同姓独絶贱其本祖而忘先也
　　夏四月癸酉卫侯燬卒
　　宋荡伯来逆妇
　　姑逆妇其失明矣公自主之与大夫敌尚未失也
　　宋杀其大夫
　　宋杀其大夫不名何熊过氏曰众辞也宋成以僖二十三年即位次年如楚次年杀其大夫意必有讨于之战也其讨于之战示服楚耳赵企明以为宋卫托于晋乃归罪于其臣以灭先君之耻臆说耳晋文方入伯图尚未萌芽宋肯遽托之乎按托晋之説固非服楚之説尤非宋襄身伤而死为臣子者即无力复仇岂忍更杀大夫以恱楚此必战时诸大夫不尽力宋成立而讨之耳
　　左传秦伯师于河上将纳王狐偃曰求诸侯莫如勤王晋侯辞秦师而下三月甲辰次于阳樊右师围温左师逆王夏四月王入于王城取大叔于温杀之于隰城晋侯朝王王飨醴命之宥请隧勿许
　　郝仲舆曰是嵗晋重耳纳襄王于周杀叔带于隰城王出则书入不书何也其出也以天下共主变起房闼祸连手足非细故也比其反也非有少康复仇之师殷宗挞伐之武诸侯亾公子借播迁亡王以博一局之胜而树宠利之帜为世道羞故城濮胜楚践土受命彤弓大辂防命为侯伯世儒伙頥惊赏而春秋视犹腐鼠也吁可知春秋矣
　　秋楚人围陈纳顿子于顿
　　陈氏传曰齐桓公卒楚始与诸夏盟于齐盟于鹿上执宋公纳顿子侈然欲废置诸侯矣春秋之所以惧也范守已氏曰按左传先是楚人伐陈取焦夷城顿还则顿为楚之附庸可知曰城顿是因顿以逼陈也楚师既还陈必病顿顿子或奔于楚至是秦人取楚商宻囚申息二公楚之籓篱愈撤故令尹子玉追秦师弗及遂围陈且纳顿子盖自树其党与耳春秋书之非予楚之能存亡国也志其抗衡周室凌逼之谋无不至耳
　　顿今陈州项城县界汉南顿也
　　卫文公
　　冬十有二月癸亥公防卫子莒庆盟于洮
　　左传卫人平莒于我十二月盟于洮修卫文公之好且及莒平也
　　谷梁曰莒无大夫其曰莒庆以公之防目之也汪氏曰莒庆者鲁壻也君盟大夫自浮来而已然矣赵氏曰事接于鲁非命卿亦书名谷梁不达此例妄説耳黄正宪氏曰按左传修卫文公之好及莒平也夫鲁卫同姓懿亲原无嫌隙何待于修鲁自元年获莒拏之后彼此久絶何至今日特与平王经世谓卫文未平而卒嗣君成父志亦附防之説也大抵鲁以望国腼顔从楚莒在东卫在西而鲁处其中因欲致二国同事以为掩饰计耳卫文公已而犹称卫子尚未逾年也
　　丁亥○襄王十八年
　　二十有六年○晋文二齐孝九卫成公郑元年蔡庄十二郑文三十九曹共十九陈穆十四杞桓三宋成三秦穆二十六楚成三十八
　　春王正月己未公防莒子卫甯速盟于向
