<!-- { "loadSidebar": true } -->
　　庐陵李氏曰三望之异同何也説左氏者以为分野星及封内山川説公羊者以为泰山河海説谷梁者以为海岱淮据三家皆不以三望为非礼止讥其舍郊而望此已失之况望乃祭山川之名何得以为分野之星若以三望为鲁之封内鲁所得祭则常事不书矣胡氏取公羊説以为泰山河海泰山鲁所得祀河海非鲁封内故不当祀然既曰鲁视王室则杀故望止于三而又用朱长文之説曰礼天子有四望鲁惟得祭泰山余三望僣礼故书之则是鲁祭泰山之外犹有三望之祭也与前説稍不合矣要之后说是又曰三望书犹何也犹者可已之词三传皆合但诸传皆以大礼之不举为恨胡氏则独以僣礼之未尽除为讥则词虽同而意异矣胡氏説是苏氏曰如此而犹如此者甚之之词也不如此而犹如此者幸之之词也此说发明二犹字甚佳但以犹三望为幸之之词则失之矣
　　熊过氏曰周以建子为正王者必以嵗首为郊百神受职矣三代不同周郊适与冬至同月非为迎长日之至也日常用辛岂至皆辛哉周礼小祝司冦戎之事保郊祀于社薛尚书逺曰王安石两读者非据文郊社同墠也泰坛言三百步四周为泽宫魏儒刘芳言坛有四门门外有四郊观觐礼大畧可见故逸周书曰设大社于周中当四周之中立大社即泽中方丘而圆其顶即地上圆丘也大司乐冬日至以阳声召阳气其律相继故天神降夏日至以阴声召阴气其律相生故地祗出合为九变其律相合故人鬼格此所谓大合乐非分祀也二至演乐则分阴阳以召验之及祀天地配以后稷则同于大社乃坤顺承天合同而化之义循中庸郊社事上帝之言薛氏是也鲁之郊史角为惠公请也然曹刿諌观社曰天子祀上帝诸侯防之受命焉诸侯祀先王先公卿大夫佐之受事焉则其有制而未尝敢用也僖首举之故鲁颂曰周公之孙庄公之子龙旂承祀谓庄公之子明郊始于僖也
　　公羊曰泰山河海郑康成以河不在鲁境故以海岱及淮为徐州之境而鲁之所祀杜氏以为分野之星国中山川孔氏疏曰鲁于十二次降娄鲁之分野其祭奎娄之神也临江刘氏曰星辰民所瞻仰也山川民所取财用也
　　张洽氏曰按公羊之说必有所传郑氏恐臆说盖天子四望故王虽令鲁郊而止行祈谷之郊今鲁得望祭而特比天子阙其一故三望与郊书之无异而书曰犹书犹亦言不当望而犹望祭也如使鲁望祭不出境则何为书三望而又加之曰犹若壬午犹绎之书乎故每于免牲不郊之下特书犹以讥之也鲁郊滋议皆谓其冬至有事以僣天子也乃家语明载周有二郊一为长至之日大报天而主日一为启蛰之月祈谷于上帝鲁无冬至祭天之事春秋记郊者九在三月者皆不书盖三月为夏之正月适启蛰之时应当祈谷此正与六月大雩不书者同乃鲁即啓蛰之郊亦不敢主必待卜吉与否而后行事凡三卜四卜五卜不郊者四可证也然则鲁郊原非僣礼可知矣僖公四月卜郊过时失礼故特书之以后八郊或在正月或在五月甚至在于九月皆与此同夫鲁郊既非僣礼僖公三十一年以前何以不见岂尽皆得礼耶吕氏春秋与竹书记年俱载鲁惠公使宰让请郊庙之礼周使史角谕止之至于僖公修政立国数从伯讨沛然中兴遂为望国故因缘前请而小变天子之郊过饰诸侯之社作此一祭以为焜耀欤夫为农祈谷公卿有田禄者莫不皆然岂以诸侯不与祈谷一郊况传载晋亦有郊何止于鲁既非僣郊而僖公三十一年以前絶不书者必有其故载考诗述云僖公八年始用郊禘意前时鲁本行郊以周王谕止之后适值隠公摄位并常行郊礼亦不敢行也又考史记鲁世家成王乃命鲁郊祭文王鲁有天子礼乐者以褒周公之徳也则郊祭文王应或有之然文庙在鲁他无所据左传凡诸侯之丧同姓临于宗庙所出王之庙也吴子寿梦卒临于周庙则鲁有文王之庙矣并识之以俟博雅君子览观焉
　　书郊之始
　　秋七月
　　左传秋晋搜于清原作五军以御狄赵衰为卿
　　冬杞伯来求妇
　　髙忠宪曰妇人与国事非礼也求妇者姑之辞也求僖公女叔也是为杞桓公妻成公世叔姬之不终其权舆于此欤
　　狄围卫
　　十有二月卫迁于帝丘
　　卜年而迁盖甯俞与谋焉卫成不自强而晋文莫之救伯业替矣
　　季氏曰卫成公自归国之后用甯俞以为政徙帝丘以圗安气象一新非复前日故三十年间国家安靖则强于政治之效也而卫文公不能及矣孔子尝称甯俞邦有道则智邦无道则愚而説者以文公为有道成公为无道失指矣
　　熊过氏曰帝丘今开州滑县东北七十五里古濮阳颛帝之墟故曰帝丘今淇县西古朝歌卫都其左正受狄冲盖狄在今真定府以南古中山连亘顺徳府平乡县本在卫北故徙东南帝丘以避之
　　于谷作于
　　癸巳○襄王二十四年
　　三十有二年○晋文八卒齐昭五卫成七蔡庄十八郑文四十五卒曹共二十五陈共四杞桓九宋成九秦穆三十二楚成四十四
　　春王正月
　　左传楚鬭章请平于晋晋阳处父报之晋楚始通晋文之志荒矣
　　夏四月己丑郑伯捷卒
　　捷公作接
　　卫人侵狄
　　秋卫人及狄盟
　　左传夏狄有乱卫人侵狄狄请平焉
　　冬十有二月己夘晋侯重耳卒
　　李琪氏曰桓文虽并称而文固非桓匹也桓公二十余年蓄威养晦始能向楚文公一驾而城濮之功多于召陵桓公屡盟数防迟回晚嵗始防宰周公文公再合而温之事敏于葵丘桓公终身与诸侯周旋防鄄失鲁盟幽失卫首止失郑葵丘失陈文公三防则大侯小伯莫敢不至其得诸侯又盛乎桓公而曰文非桓匹何也文公之功多于桓公者罪亦多于桓公也事速就于桓公者义尤壊乎桓公也春秋不以功盖罪不以事掩义不以名诬实此其非桓匹欤桓公得江黄而不用于伐楚文公则谓非致秦不可与楚争楚抑而秦兴矣此桓之所不肯为也桓公防则不迩三川盟则不加王人文公防畿内则抗矣盟子虎则悖矣此桓之所不敢为也桓公宁不得郑不纳子华惧其奨臣抑君不可以训文公为元咺执卫侯则三纲五常于是废矣此又桓之所不忍为也
　　甲午○襄王二十五年
　　三十有三年○晋襄公驩元年齐昭六卫成八蔡庄十九郑穆公兰元年曹共二十六陈共五杞桓十宋成十秦穆三十三楚成四十五
　　春王二月秦人入滑
　　左氏杞子自郑告秦以袭郑蹇叔不可公辞焉郑人知之使髙犒有备灭滑而还
　　黄正宪氏曰秦虽系颛顼之后然弃礼义上首功未免西戎习气自晋文借其力以胜楚始与中国通盟防抑楚以兴秦傥亦有拒虎进狼之意乎当其与晋围郑一闻烛之武亾郑倍邻阙秦利晋之説遂背晋而去已有与晋争雄之心使杞子三人戍郑郑已在此掌握中矣滑在河南偃师乃秦至郑所经之道师经其国故曰入滑当是时使无髙之计秦且得志于郑而乗胜长驱诸侯必有再受其毒者幸而谋泄于滑师败于殽此实秦兵不敢东下之一机而中国之大幸也然而秦晋相报仇杀者歴四五世于是晋之威力稍衰而楚得以复横矣
　　滑在偃师县南
　　齐侯使国归父来聘
　　报二十九年公子遂之聘也
　　夏四月辛巳晋人及姜戎败秦师于殽
　　晋文公未子墨衰绖以从戎晋于是始墨后人援此以为故典则晋侯实在行间矣宜称子而称人者贬之也论惠则秦有援立之功论义则秦有伐同姓之罪然背惠是真而仗义为假
　　赵子尝曰此得已不已之事是也又谓予之以继霸过矣
　　殽之师李琪氏曰晋襄公能继文之统孝公之初宋有抑齐之志襄公之初秦懐驾晋之谋宋启甗之争秦寻殽之衅皆争伯之端也孝公不能抗宋而襄公首能挫秦晋所以未失伯则殽之功当大书之与城濮等可也李氏之説盖为人君继世抚业御侮处强者劝耳若以春秋之势纵秦与纵楚一也君子之义还以贬之为正
　　胡氏曰荷殡逼冒丧起兵故晋侯称人
　　姜廷善曰秦欲袭郑而灭滑非晋门庭之冦也晋襄何得援伯禽故事以吉礼从金革乎属辞専罪秦而不责晋非也或谓晋弃亲为讐卒不竞于楚以失秦殽之役为之専责晋亦非也
　　姜戎今陕州卢氏县北连灵宝古虢略姜戎当在其处殽今陜州东硖石关杜注农渑池西晋河外虢畧东境之地晋在北戎在南故因秦入滑邀其归也败秦下公无师字
　　癸巳晋文公
　　狄侵齐
　　左传因晋丧也
　　吴氏曰三十年狄侵齐传以谓间晋之有郑虞此年狄侵齐传以为因晋丧狄未尝无畏晋之心也晋纵狄而莫之攘是为可罪焉
　　公伐邾取訾娄
　　訾娄公作丛谷作訾楼邾地
　　秋公子遂帅师伐邾
　　左传以报升陉之役
　　晋人败狄于箕
　　左传狄伐晋及箕八月晋侯败狄于箕郤缺获白狄子以三命命先且居将中军以再命命先茅之县赏胥臣曰举郤缺子之功也以一命命郤缺为卿熊过氏曰人谓郤缺也称人者未为卿传曰郤缺获白狄子也季明徳以为今广平北鼓肥之狄非白狄非也箕晋地今太原太谷县东三十里古城邑县南狄至是盖深入矣陈君举曰中国败夷狄不书如隠九年郑人大败戎师闵二年虢公败犬戎之类唯晋特书之特书晋者晋帅天下诸侯以攘夷狄存中国也前年狄侵齐去年狄侵卫而不能救于是伐晋盖仅而后胜之也以是为盟主病矣
　　传称晋侯败狄于箕人未必指郤缺也晋襄公箕殽二役衰绖行师圣人以其与得已不得已者不同故畧而称人然君臣民恒称人若以二役为褒则殽为继伯箕为攘夷可矣
　　冬十月公如齐十有二月公至自齐
　　左传公如齐朝且吊有狄师也
　　乙巳公薨于小寝
　　左传即安也
　　李琪氏曰弃夏盟而即楚则有从楚之罪先晋室而后周则无敬君之节须句之功不足掩升陉之辱取谷之师不足以洗至酅之耻此僖之所以不得为全贤也
　　陨霜不杀草李梅实
　　王樵氏曰陨霜二此年不杀草定元年杀菽谷梁云未可杀而杀举重可杀而不杀举轻重谓菽轻为草轻者不死则重者可知
　　髙忠宪曰季友受费而季孙氏始公孙兹帅师而叔孙氏始公孙敖帅师而孟孙氏始三桓之盛自僖公始文公以闇弱继之率以専鲁咎征已先着矣
　　晋人陈人郑人伐许
　　左传讨其贰于楚也
　　许从楚最坚虽晋文伯业方盛而温防翟泉盟皆不能致其来即以诸侯围之犹然弗服盖深信楚之可恃也伐许固宜赵子尝以为非序者过矣

　　僖公列国本末
　　惠王将废太子郑而立带故齐侯防王世子于首止以定其位惠王怨齐至令郑文公叛齐以从楚殊足笑也惠王崩于僖公八年襄王恶太叔带之难不发丧而告于齐于是八年有洮之防然子带召扬拒泉臯伊雒之戎伐京师入王城遂奔齐秦晋且伐戎以救之齐桓图伯前不讨頺今不讨带且使管夷吾平戎于王隰朋平戎于晋使仲孙湫聘于周言王子带何耶至十六年以戎难戍周抑末矣二十年王以富辰之言召叔带岂奉之自齐乎二十四年王以狄伐郑取栎狄女隗后与子带通被废狄师攻王天王出于汜太叔以隗氏居于温于是告鲁告晋告秦秦欲师于河上纳王而独不告齐而果知齐之嫟带也二十五年晋侯辞秦师以二师逆王杀太叔而周室复宁
