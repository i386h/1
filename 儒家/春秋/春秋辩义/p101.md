<!-- { "loadSidebar": true } -->
　　左传栾桓子娶于范宣子生怀子范鞅以其亡也怨栾氏故与栾盈为公族大夫而不相能桓子卒栾祁与其老州宾通几亡室矣怀子患之祁惧其讨也愬诸宣子曰盈将为乱以范氏为死桓主而专政矣吾不敢不言范鞅为之征怀子好施士多归之宣子畏其多士也信之怀子为下卿宣子使城着而遂逐之秋栾盈出奔楚栾书弑君而免于讨栾黡汰而以内乱亡其家盈奔虽非其罪而积恶有自来矣
　　钟伯敬曰士鞅论栾黡氏汰虐已甚犹可以免其在盈乎黡死盈之善未能及人武子所施没矣而黡之怨实章将于是乎在父之报身受之能庇汰者身之报子受之不能庇善者其论报施甚奇实是不易之理其后曲沃人见栾盈皆叹有泣者武子之报也而卒无救于栾氏之亡者黡之报也
　　九月庚戌朔日有食之冬十月庚辰朔日有食之石氏曰日食之变起于交有虽交而不食者春秋二百四十二年而食才三十六有频交而食者此年及二十四年三年之内连月而食者再也诸儒以为厯无此法或传写之误然汉时亦有频食者髙帝三年及文帝前三年十月晦十一月晦是也
　　曹伯来朝
　　公防晋侯齐侯宋公衞侯郑伯曹伯莒子邾子于商任左传锢栾氏也
　　黄正宪氏曰按晋自悼公时六卿和睦修政息民故楚不敢与抗平公嗣立威势已衰而栾盈以弑逆之胄怀恨奔楚计必逃楚抗晋以报范鞅之仇晋实虑之故为此防一以预防荆楚一以弥缝诸侯耳自左氏有锢栾氏之言説者遂谓盈必徧歴诸国以求入故晋预约诸侯使皆勿容以杜其还是坚其服楚之心而报晋之无已也又焉知诸侯必听晋而弗纳乎盖所谓锢者拘禁之使不得入楚又不得归晋非勿容之谓此晋之失计也
　　庚戌○灵王二十一年
　　二十有二年○晋平七齐庄三衞献二十六殇八蔡景四十一郑简十五曹武四陈哀十八杞孝十六宋平二十五秦景二十六楚康九吴诸樊十
　　春王正月公至自防
　　夏四月
　　秋七月辛酉叔老卒
　　左传秋栾盈自楚适齐晏平仲曰商任之防受命于晋今纳栾氏将安用之弗听
　　冬公防晋侯齐侯宋公衞侯郑伯曹伯莒子邾子薛伯杞伯小邾子于沙随
　　左传复锢栾氏也
　　灌甫曰自盟澶渊而齐始平故商任沙随两防齐侯皆与焉则知诸侯之防以齐服故尔左氏以为锢栾氏非也考之经文二十三年栾盈复入于晋不言所自左氏疑其自齐故为此言以实之且栾盈之奔未甚于赵鞅之叛不锢赵鞅而再锢栾盈此传之可疑者晋为伯主岂应两合十二国之君而制一奔臣此理之必无者也
　　邾子下公谷有滕子
　　沙随今归徳府宁陵县西北七里
　　公至自防
　　楚杀其大夫公子追舒
　　楚康王将讨追舒每见其子弃疾必泣弃疾曰父戮子居君焉用之泄命重刑臣亦不为遂杀子南于朝弃疾缢死弃疾之事与唐李怀光之子李璀相类璀尝谏其父力竭而不能回则劝徳宗为之备父败则与之俱死追舒宠观起未益禄而有马数十乘岂亦尝谏其父而不从乎
　　辛亥○灵王二十二年
　　二十有三年○晋平八齐庄四衞献二十七殇九蔡景四十二郑简十六曹武五陈哀十九杞孝十七卒宋平二十六秦景二十七楚康十吴诸樊十一
　　春王二月癸酉朔日有食之
　　三月己巳杞伯匄卒
　　夏邾畀我来奔
　　庶其之党也
　　公作鼻我
　　葬杞孝公
　　陈杀其大夫庆虎及庆寅
　　左传陈侯如楚公子黄愬二庆于楚楚人召之庆氏以陈叛楚屈建从陈侯围陈陈人遂杀庆虎庆寅楚人纳公子黄
　　庆氏以陈叛不书非叛其君也楚围陈不书非为寇也黄正宪氏曰按公子黄本与蔡燮同谋从晋因二庆愬楚楚将讨遂奔楚反诬二庆陈侯如晋必且实弟之言故楚信而来召至庆乐见杀则两人自度不免遂以陈叛矣于是陈侯借屈建之围杀虎寅以灭其口始既不能正国以庇其弟终又借夷狄以杀其臣在二庆虽不为无罪实皆陈侯激成之也故称国以杀而不去其官谷梁以为罪累上是已
　　陈侯之弟黄自楚归于陈
　　归易词书自楚归罪黄既奔荆楚之国又借楚人之力以归自此遂当国用事
　　晋栾盈复入于晋入于曲沃
　　左传晋将嫁女于吴齐侯使析归父媵之以藩载栾盈及其士纳诸曲沃
　　栾盈入于曲沃则入于晋矣曲沃人愿为之死则其入于绛也曲沃有奉焉其退而奔也曲沃有受焉书曰入深恶之也入晋者晋境也入于曲沃渐逼也曲沃今闻喜县
　　秋齐侯伐衞遂伐晋
　　左传齐侯伐衞将遂伐晋晏平仲曰君恃勇力以伐盟主若不济国之福也陈文子见崔武子曰将若君何武子曰吾言于君君弗听也以为盟主而利其难羣臣若急君于何有子姑止之齐侯遂伐晋取朝歌为二队入孟门登太行张武军于荧庭戍郫邵封少水以报平阴之役乃还赵胜帅东阳之师以追之获晏牦
　　齐本欲伐晋观晏子告栾盈之言可见此先伐衞者欲出其不意且使栾盈得从容为内应计不意盈已败归曲沃晋亦有备故无功而还左传所载齐取朝歌入孟门登太行封少水之事未必实也畔盟纳叛拒谏逞兵齐庄眞无道哉然观崔武子君于何有之言则逾墙之祸胚胎于此矣
　　熊过氏曰十八年平阴之役晋师诸侯同围齐者鲁故也十九年衞使孙林父伐齐故先伐衞以尝之自袁娄以来齐世从晋澶渊之盟垂四年耳去年又方防沙随于是齐叛则晋伯衰诸侯贰矣晋衰诸夏之忧也
　　齐始伐盟主
　　八月叔孙豹帅师救晋次于雍榆
　　是雍榆也地在衞东去晋远熊过氏曰据外传子服惠伯之言曰叔孙豹悉索敝赋踦跂毕行无有处人与邯郸胜击齐之左掎止晏莱焉齐师退而后还则次以成救晋命也穆叔非无功于晋者春秋何以不着其救患之功汪氏曰盖畏齐不敢敌待其已去而蹑其后耳苏氏曰聂北之役先言次而后言救按兵待时卒能救邢故以救终之也雍榆之役先言救而后言次盘桓雍榆不及于事故以次终之也啖叔佐以为失救道陈君举曰晋遂失伯故谨而书之榆公谷作渝
　　雍榆晋地今衞辉淇县东有雍城本古汲郡朝歌朝歌在今淇县之西本衞地后乃见并于晋
　　己卯仲孙速卒
　　左传孟庄子疾丰防谓公鉏苟立羯请讐臧氏孟孙卒公鉏奉羯立于户侧遂立羯秩奔邾
　　公鉏季武子长子公弥臧孙为季氏谋使不得立者也
　　冬十月乙亥臧孙纥出奔邾
　　季氏曰臧孙纥奔邾之后自邾如防以求为后鲁人不立其子而立其兄臧为纥既不得所请则遂致防奔齐鲁之处此于国体未失也故自防奔齐不书
　　晋人杀栾盈
　　公羊不言杀其大夫非其大夫也称人从讨贼辞盈已去位非大夫也与郑杀良霄同
　　齐侯袭莒
　　十八年莒子同诸侯围齐齐侯还自晋不入遂袭莒门于且于伤股而退
　　壬子○灵王二十三年
　　二十有四年○晋平九齐庄五衞献二十八殇十蔡景四十三郑简十七曹武六陈哀二十杞文公益姑元年宋平二十七秦景二十八楚康十一吴诸樊十二
　　春叔孙豹如晋
　　晋有栾盈之乱齐国之师故遣穆叔通问并致次雍榆之故杜元凯以为贺克栾盈非也
　　仲孙羯帅师侵齐
　　左传孟孝伯侵齐晋故也
　　夏楚子伐吴
　　秋七月甲子朔日有食之既
　　齐崔杼帅师伐莒
　　大水
　　八月癸巳朔日有食之
　　公防晋侯宋公衞侯郑伯曹伯莒子邾子滕子薛伯杞伯小邾子于夷仪
　　左传防于夷仪将以伐齐水不克
　　灌甫曰晋自商任沙随之防失令于诸侯齐叛去明年伐衞遂伐晋寻又袭莒晋乃帅十二诸侯之师防于夷仪将伐齐防楚伐郑乃还不果伐故不言伐也夷仪公作陈仪
　　夷仪本邢地后为衞邑
　　冬楚子蔡侯陈侯许男伐郑
　　左氏楚伐郑以救齐门于东门次于棘泽夷仪之役不能正齐之罚而徒致棘泽之师以为郑患其故不足录也
　　自萧鱼防后楚不敢与晋争郑心未尝一日忘也今齐晋交兵如两虎鬭穴楚人欲收卞庄之利遂乘间伐郑
　　公至自防
　　陈鍼宜咎出奔楚
　　庆氏之党也
　　叔孙豹如京师
　　左传齐人城郏穆叔如周聘且贺城王赐之大路郏王城也于是谷雒鬭毁王宫晋不能为王城之而齐为义举也
　　大饥

　　春秋辩义卷二十一
<经部,春秋类,春秋辩义>
　　钦定四库全书
　　春秋辩义卷二十二　　　明　卓尔康　撰
　　襄公三
　　癸丑○灵王二十四年
　　二十有五年○晋平十齐庄六弑衞献二十九殇十一蔡景四十四郑简十八曹武七陈哀二十一杞文二宋平二十八秦景二十九楚康十二吴诸樊十三卒
　　春齐崔杼帅师伐我北鄙
　　左传以报孝伯之师孟公绰曰崔子将有大志其来也不寇齐师徒归
　　夏五月乙亥齐崔杼弑其君光
　　左传崔子见棠姜而美之遂取之庄公通焉崔子因是又以其间伐晋曰晋必将报欲弑公以悦于晋而不获间五月公问崔子遂如姜氏闭门甲兴公逾墙又射之中股反队遂弑之贾举州绰邴师公孙敖封具铎父襄伊偻堙皆死祝佗父祭于高唐至复命不説弁而死于崔氏申蒯侍渔者退谓其宰曰尔以帑免我将死其宰曰免是反子之义也与之皆死崔氏杀鬷蔑于平隂卢蒲癸奔晋王何奔莒叔孙女生景公崔杼立而相之庆封为左相盟国人于大宫
　　齐庄凌大邦暴小国而又躬乱巨室淫肆不君故崔杼因民不忍以与敌市
　　公防晋侯宋公衞侯郑伯曹伯莒子邾子滕子薛伯杞伯小邾子于夷仪
　　左传防于夷仪伐齐以报朝歌之役齐人以庄公説使隰鉏请成庆封如师皆有赂晋侯许之
　　王樵氏曰按齐罪当讨而庄公既弑则罪不在其民晋之所当问者不在朝歌之役而在庄公不以其道终之故矣不知其欺而受其説是许臣子可杀其君以与大国为市也故上书崔杼弑君下书夷仪之防而不书伐以深着晋与诸侯之罪也
　　六月壬子郑公孙舍之帅师入陈
　　高氏曰去秋夷仪之防楚与陈蔡许三国同伐郑今嵗复防于夷仪郑虑楚之复来也故先帅师入陈以夺其心观左氏所载入人之国未有若子展子产之有礼者也故春秋无贬辞
　　王樵氏曰陈以神明之胄元女大姬之贵备为三恪未尝有淫湎毁常侵败王畧之罪也陈迫于强楚之令二十四年从于伐郑而当陈隧者井堙木刋有司之不戢耳乃宵突其城而入之是志于残之使其君与太子匍匐奔墓寄乗以免其民亦何罪而男女别而累以待何也其欲未厌而复以公孙夏伐陈甚矣郑之为欺也或者犹谓其入陈有礼而春秋无贬辞失之逺矣
　　秋八月己巳诸侯同盟于重丘
　　晋平之盟不言同于是言同齐始去楚从晋也此防夷仪之诸侯也重言诸侯间有事
　　左传赵文子为政令薄诸侯之币而重其礼穆叔见之谓穆叔曰自今以往兵其少弭矣齐崔庆新得政将求善于诸侯武也知楚令尹若敬行其礼道之以文辞以靖诸侯兵可以弭
　　熊过氏曰曹州乗氏县有重丘按十七年衞石买帅师伐曹取重丘则本曹地而衞取之杜元凯谓齐地非也
　　重丘今曹州乗氏县有重丘又曰东昌府茌平县有重丘
　　公至自防
　　衞侯入于夷仪
