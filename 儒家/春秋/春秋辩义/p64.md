<!-- { "loadSidebar": true } -->
　　沙鹿晋地也不书晋名山大川不以封非侯国所隶也郑渔仲曰沙鹿不书晋地通卫狄按今大名府元城县东界有沙鹿土山古阳平地也西为卫东为齐北狄地不可系之国也大名去晋地逺僖公时晋尚未至东方因左氏附着卜偃之言而后儒遂以为晋地尔
　　狄侵郑
　　狄不能迫卫东不得志于齐西挠郑矣
　　黄正宪氏曰按狄在北境其东则入齐之冲东南则入宋卫之道西南则入陈郑之道自缘陵既城卫少狄患亦非无益之举然不越三时遂繇西道以侵郑齐竟坐视不救乃知城缘陵之役桓公实为已谋乎当是时齐卫相为犄角发一兵以截其归路狄不一大创乎春秋书此见狄之强横亦以罪齐卫之寡谋也
　　冬蔡侯肹卒
　　丙子○襄王七年
　　十有五年○齐桓四十一晋恵六卫文十五蔡庄公甲午元年郑文二十八曹共八陈穆三杞成十宋襄六秦穆十五楚成二十七
　　春王正月公如齐
　　髙忠宪曰昭三年子太叔曰文襄之伯其务不烦诸侯令三嵗而聘五嵗而朝有事而防不恊而盟今按公十年如齐此又如齐用五年一朝之制同于事天子之礼矣
　　楚人伐徐
　　左传徐即诸夏故也
　　徐自僖公三年为齐取舒以开入楚之路楚欲甘心久矣以其相距甚逺且畏伯主救援故未报复今齐桓年耄业衰威灵日弛又何所惮而不伐乎且徐齐之南土伐徐所以震齐之邻也
　　三月公防齐侯宋公陈侯卫侯郑伯许男曹伯盟于牡丘遂次于匡
　　左传寻葵丘之盟且救徐也
　　公孙敖帅师及诸侯之大夫救徐
　　黄正宪氏曰牡丘齐地与徐为邻匡卫地与徐相逺欲救徐而至卫地倦行可知矣
　　牡丘城今在东昌府东北七十里匡在陈留长垣县今长垣属大名府而匡则割在睢州矣
　　帅公作率
　　夏五月日有食之
　　秋七月齐师曹师伐厉
　　左传秋伐厉以救徐也
　　姜廷善曰厉神农之后楚与国也牡丘之防齐桓畏怯既不能败楚救徐于是欲伐其与国以塞责然厉非楚所急何益于事哉故冬楚败徐于娄林是激楚怒而祸之也诸侯志怠不欲重烦而曹共公之位齐所定也故独劳之耳
　　厉今徳安府北一百八十里有厉乡
　　八月螽
　　螽公作
　　九月公至自防
　　公羊传桓公之防不致此何以致久也桓自是徳衰矣
　　季姬归于鄫
　　季见止于鲁为鄫子不朝故尔鄫子既来朝归而以季请故复以季姬归鄫明前此非遂絶鄫而离婚也
　　己卯晦震夷伯之庙
　　左传罪之也于是展氏有隠慝焉
　　夷諡伯字犹云共仲僖叔成季云尔此大夫已没之恒称先儒以夷伯为公子展展时尚未赐氏宜以字行何以不曰夷展乎此葢鲁大夫而不可知其为谁矣夷伯盖大夫之始祖当有特庙者也左氏谓展氏有隠慝焉恐亦未必然
　　公羊曰晦者何防也谷梁曰晦冥也用修曰慎按晦非冥也月之三十日也春秋书晦者二此及成公十六年甲午晦晋侯及楚子郑伯战于鄢陵楚子郑师败绩是也公羊乃曲为之説于是月六鹢退飞过宋都之传曰是月者何仅逮是月也何以不日晦也晦则何以不言晦春秋不书晦也朔有事则书晦虽有事亦不书公羊之言何其野哉善乎刘歆之言曰及朔书朔及晦书晦刘原父曰晦朔天之所有取朔弃晦乖伪之深者甲午书晦则无説矣左氏曲説以为陈不违晦故败噫楚以晦而败晋不晦而胜乎是皆勦説之无理者也
　　春秋书月书日农功狝狩祭祀俱有常变不可不记其余不过系时日耳有则书之无则缺之残文防简则聴之何至琐琐以此定美恶寓褒贬哉公谷好为穿凿赵子常于此经亦思过半而独于时日之义执滞不通至览二氏晦冥之説真堪捧腹矣
　　冬宋人伐曹
　　齐桓末年诸侯多散观七月所与同伐厉者一曹耳宋向从齐伯令者也今又伐曹何哉子产曰曹畏宋盖壤地相接欲吞噬之素矣左氏曰修旧怨也庄十四年曹与诸侯伐宋迨今几年矣而讨旧怨乎陈氏传曰诸侯之相加兵自庄之十九年未之有也于是再见宋襄公为之也其轻齐逞霸之心已见于此矣
　　楚人败徐于娄林
　　左传徐恃救也陈氏曰桓合七国以救徐而徐卒败于楚以是为盟主病矣
　　娄林今临淮县
　　十有一月壬戌晋侯及秦伯战于韩获晋侯
　　左传晋侯之入也烝于贾君不纳羣公子是以穆怨之晋侯许赂中大夫既而皆背之赂秦伯以河外列城五东尽虢略南及华山内及解梁城既而不与晋饥秦输之粟秦饥晋闭之籴故秦伯伐晋
　　此一战也曲自在晋韩为晋地则秦伐晋可知既已战矣何必书伐不书秦伯伐晋省文也秦至此始得入经文告入鲁书法有渐固自如此且晋为同姓大国与秦亦有间矣恵公不君自是可伐夫子抑何必尽其辞以抑晋哉胡氏曰秦伯伐晋而经不书伐专罪晋也获晋侯以归而经不书归免秦伯也皆非也不言师败绩君获则不言师败绩君重于师也秦今巩昌府秦州韩在同州今韩城县
　　秦始见经
　　丁丑○襄王八年
　　十有六年○齐桓四十二晋惠七卫文十六蔡庄二郑文二十九曹共九陈穆四杞成十一宋襄七秦穆十六楚成二十八
　　春王正月戊申朔陨石于宋五
　　苏子繇曰陨星也庄五年书曰星陨如雨见星之陨而不见其石也今曰陨石于宋五见其为石而不见星之陨也
　　今归徳府城北有漆沟水涸时五石存焉即此一名陨石河
　　陨公作霣
　　是月六鹢退飞过宋都
　　五石六鹢外灾也何以书为三恪且在中土书也周内史叔兴聘宋宋襄公问曰是何祥也对曰今兹鲁大丧明年齐有乱君将得诸侯而不终退而告人曰君失问是阴阳之事非吉凶所生也吉凶繇人吾不敢逆君故也灾祥变应夫人溺之叔兴吉凶繇人之説其尚徳君子也可以破千载之惑矣乃其所举三言一一如响即使裨灶占天师旷探防何以加之岂亦有所征于人事乎盖齐桓年耋老而多内宠其乱可必也宋襄以狡焉之志奔走齐侯防盟征伐无所不与而乗虚伐曹快其夙志使救徐不力义举不成其得诸侯而不终亦可必也独言鲁多大丧而是年丧公子友及公孙兹此何以也
　　三月壬申公子季友卒
　　赵子常曰大夫卒名则其兼字之何也褒防之数异也季友僖之叔父也而有功于僖仲遂宣之叔父也而有功于宣其丧之有加礼焉故卒皆字之叔肸非有功而以母弟之亲宣公丧之视季友襄仲故三臣者皆世为卿也
　　熊过氏曰大夫日卒其卒名正也兼字之志恩礼之隆史之变例也与仲遂皆生而三命为世卿叔王世及婼尚曰三命逾父兄以知牙未三命故不书也程子曰生而赐族使世为卿胡氏遵之然不可通于叔孙叔孙世卿据经曷尝族哉赵子常曰叔之子婴齐复称公孙叔本非氏此子常之诬也叔牙桓之庶子叔自文公子岂可误合耶叔牙之后称叔孙叔二子婴齐以公子之子称公孙叔老者亦之子不称公孙而称公叔其后老之子弓弓子辄及辄子诣皆氏叔安防自婴齐以叔非氏哉古者氏以世禄孙以王父字为氏常礼也后世以世官则有若季友仲遂叔者故叔子老遂得称叔非系于王父矣季明徳言祖卒而孙受氏则称其祖者为氏而非字此明徳之误也孙以王父字为氏氏即字也在王父在孙异称耳又何必辩之哉至谓友之子无佚可称季遂之子归父可称仲不必更言公孙其説是也而又自疑何也夫行父逮事四君无佚未立乎位其称公孙与否于经无见也归父当仲遂卒后二年如齐伐邾已胜其任其齿必长覊贯就傅其遂未命之时已如常礼称公孙以自别其后因不改耳非谓不可称仲也婴齐乃归父之弟而即称仲义自可见传者不知乃谓婴齐后归父耳又谓称字以师礼尊而不臣如齐仲父亦非也季非字也友岂非名哉是故知此説者知弟不可以后兄知王父字为氏非通论也岂细故哉
　　王樵氏曰凡诸侯之子称公子公子之子称公孙公孙之子不复言公孙则以王父字为氏如郑穆公之子曰公子騑字子驷其子曰公孙夏其孙则曰驷带驷乞宋桓公之子曰公子目夷字子鱼其子曰公孙及其孙则曰鱼莒鱼石是也亦有以王父名为氏者鲁孝公之子曰公子展其子曰公孙夷伯其孙则曰展无骇展禽郑穆公之子曰公子丰其子曰公孙段其孙则曰丰卷丰施是也亦有不以王父字为氏而以父字为氏者如公子遂之子曰公孙归父字子家其后为子家氏是也又如公孙枝字子桑其后为子桑氏亦是也亦有以父名为氏者如公孙牙之子曰公孙兹字戴伯其后为兹氏是也又如季孙鉏字子弥其后为公鉏氏亦是也以名字为氏者甚多左氏但记王父字而已其二曰以次为氏次者长幼之次伯仲叔季之类是也次亦为字人生其始也皆以长幼呼及乎往来既多交亲稍众则长幼有不胜呼然后命字焉长幼之次可行于家里而已此次与字之别也所以鲁国三家皆以次命氏而亦谓之字焉良繇三家同出其始也一家之人尔礼诸侯之卿命于天子平王东徙诸侯无复请命故隠桓及庄之初如无骇侠之类不书族者未赐也未赐族而身为大夫则称名而已卒而后赐氏故无骇卒不书氏自宋立华氏于是有未死而赐族者矣赐族者皆命之世为卿也季友立僖襄仲立宣二君者不胜私情欲以异赏报之故皆生而赐氏俾世其官经于其卒各以氏书者志变法乱纪之端贻权臣窃命之祸其垂戒逺矣亦不止如鲁三家他如丁氏癸氏以先后别也祖氏祢氏以上下别也第五氏第八氏同居之别也南宫氏南伯氏同称之别也
　　夏四月丙申鄫季卒
　　鲁女嫁于诸侯多不书而鄫季归与卒详焉鄫为淮夷所病齐桓伯图系焉鲁公休戚闗焉淮之防三国谋城鄫而公所以周旋恐后者以有季姬也鄫子不朝公必曰吾劳民动众为子国道长而子不出门安得不怒其卒不果朝齐桓将死怠于从事耳书淮防故书遇防使朝之事书遇防使朝之事故书归卒以始终之此与庄初年书王卒同且遇防使朝其事颇异又不可以不书
　　左传齐伐厉不克救徐而还
　　秋七月甲子公孙兹卒
　　其后为叔孙氏
　　左传王以戎难告于齐齐征诸侯而戍周
　　冬十有二月公防齐侯宋公陈侯卫侯郑伯许男邢侯曹伯于淮
　　左传谋鄫且东畧也城鄫役人病有夜登丘而呼曰齐有乱不果城而还
　　熊过氏曰淮今泗州盱眙淮水所经处古临淮也鄫今沂州据左氏淮夷病鄫故即而谋之且东畧然以经考之则去年楚人败徐娄林泗州近古徐城故今为徐谋楚以防其地徐子虽未防明年与徐伐英氏则兹防之以也而伯主之功亦细矣哉
　　邢侯未尝与齐桓防盟而防淮独忽与焉何也邢自请从于防尔邢旧属于卫十八年与狄伐卫岂不堪卫之征求耶欲伐卫故今年请从于防犹介人欲伐萧乃先来鲁也
　　淮今泗州盱眙县淮水所经
　　戊寅○襄王九年
　　十有七年○齐桓四十三卒晋惠八卫文十七蔡庄三郑文三十曹共十陈穆五杞成十二宋襄八秦穆十七楚成二十九
　　春齐人徐人伐英氏
　　桓为宋谋楚不能病楚而绕伐其与国君子以为细矣徐之称人何也与齐序称齐人不可不称徐人也熊过氏曰英郾姓臯陶后国在今寿州六安间楚与国之小者杜氏不志其地路史国名记亦止言汉为黥布国而汉志九江郡不定英所在晏元献类要臯陶子孙封英六连言英六黥布传正义云英改为蓼杜元凯曰蓼国安丰蓼县则正今霍丘界于夀州六安者也
　　夏灭项
