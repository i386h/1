<!-- { "loadSidebar": true } -->
　　十有五年春宋公使向戌来聘二月己亥及向戌盟于刘
　　汪氏曰聘而遂盟已为非礼况以国君降尊失列而与大夫盟又盟于国都之外乎公尝如晋及晋侯盟于长樗此伯主之谦以懐望国非诸侯所施于邻国大夫者也
　　刘夏逆王后于齐
　　临川吴氏曰桓八年祭公遂行逆后而纪姜遄归京师其逆其归两从茍简故并书之今刘夏以士逆后而齐之归女无违于礼故书逆不书归
　　夏齐侯伐我北鄙围成公救成至遇季孙宿叔孙豹帅师城成郛
　　髙氏曰卫侯在齐季孙宿为戚之会以定卫剽齐之伐我以此之故鲁于是时三分其民而公室卑弱已不足以当敌故书公救成至遇按季孙叔孙帅师者以公不进故二卿继之也二卿师至齐遂解围而去成郛已为齐毁则帅师城之耳齐之为卫伐鲁其事亦直然不能致诘于晋而惟鲁是仇此其恶也鲁之备齐城成自不可缓因齐难而城之用师亦不为过然攷其所以致此纷纭者由宿之会戚则咎有所归矣
　　秋八月丁巳日有食之　邾人伐我南鄙
　　髙氏曰邾党于齐故来伐许氏曰政在君则民一民一则国强政在臣则民二民二则国弱齐与邾莒交伐鲁之不竞甚矣此无他民分于三桓故也
　　冬十有一月癸亥晋侯周卒
　　十有六年春王正月葬晋悼公　三月公会晋侯宋公卫侯郑伯曹伯莒子邾子薛伯杞伯小邾子于溴梁戊寅大夫盟晋人执莒子邾子以归齐侯伐我北鄙夏公至自会
　　髙氏曰邾莒伐鲁鲁告于晋悼公将为会以讨之遇疾而止平公即位遂成父志罗氏曰斩焉衰绖而会诸侯已非礼矣诸侯咸在而大夫専盟是大夫无诸侯也执邾莒之君而不归京师是诸侯无天子也髙厚逃归齐人益轻诸侯故公会未至而齐已见伐矣晋平之不克继如此
　　五月甲子地震
　　此三家専政之应也地为臣道而主静震则不安于臣矣汉安帝时京师地震杨震以为近臣恃权逾法之象
　　叔老会郑伯晋荀偃卫甯殖宋人伐许
　　许为郑虐故不得已而依楚悼公置许不问而许遂有弃楚即晋之思矣会悼公卒而不果平公遽狥郑志而伐之徒激楚怒许终不服亦何益哉荀偃主兵而首郑伯与垂陇新城之会同一书法传称此役伐楚败之未可信诚有之许当报矣
　　秋齐侯伐我北鄙围成　大雩　冬叔孙豹如晋髙氏曰鲁之君臣不能内修其政以御无道之齐而乞怜于晋可耻甚矣
　　十有七年春王二月庚午邾子牼卒【牼公谷作瞷】宋人伐陈李氏曰宣十四年宋师伐陈为晋讨贰也此年伐陈不见致衅之由其事亦与宣十四年同盖陈自逃归以后不与中国之盟会者已十年也
　　夏卫石买帅师伐曹
　　曹近于卫而不与会戚以定剽故孙蒯欲伐之因田以搆衅也
　　秋齐侯伐我北鄙围桃齐髙厚帅师伐我北鄙围防君臣分道而交伐恶已甚矣齐固仇鲁又以邾莒党齐为鲁而见执故为邾莒报怨必欲逞志于鲁也
　　九月大雩　宋华臣出奔陈　冬邾人伐我南鄙王氏曰鲁之四鄙而莒伐其东齐伐其北邾伐其南鲁之不振甚矣国有政虽小而强国无政虽大必弱鲁搜于红革车千乗岂曰无兵而陵夷至此者三家分政民不知有君故也
　　十有八年春白狄来
　　僖二十九年介葛卢来书国书名犹是中国之附庸也其书来者言其不能乎朝也此直书白狄则其书来者不与其朝也
　　夏晋人执卫行人石买
　　石买伐曹曹愬于晋卫使石买至晋告伐曹之故晋人执之故书行人刘氏曰晋知买伐曹之恶未知孙氏逐君之恶也
　　秋齐师伐我北鄙【谷作齐侯】冬十月公会晋侯宋公卫侯郑伯曹伯莒子邾子滕子薛伯杞伯小邾子同围齐围未有书同者而书同不以晋侯主兵也齐之伐鲁三年之中五伐四围陵暴之极世所未有晋竟置之防闻虽以叔孙豹之乞怜犹迟迟其未应也至今秋齐复举大众以伐鲁然后合诸侯以围之盖亦激于公议耳何以知之邾莒素党于齐以伐鲁今亦归咎于齐而从晋以伐之则齐之不容于公议可知故书曰同围齐明晋之不得専其功也
　　曹伯负刍卒于师
　　书卒于师谷梁氏以为闵之是也负刍诚弑太子春秋无贬无贬词将何以明其讨贼之义乎
　　楚公子午帅师伐郑
　　楚自萧鱼之后不复加兵于郑者八年今又伐郑者间诸侯之有事于齐也
　　十有九年春王正月诸侯盟于祝柯【公作阿】
　　防围齐而书盟围既同围不以晋侯主兵则盟亦同盟不以晋侯主盟矣其义不言而可知也
　　晋人执邾子公至自伐齐取邾田自漷水季孙宿如晋邾之先君以伐鲁而见执矣嗣君不悛故复执而讯之然既与围齐又与于盟乃执之以刧其地是自败其盟也故公之至不致会而致伐书邾田明非鲁之旧也书自漷水明其取之多也公至而后取田是鲁独取之非诸侯之罪也取田而后宿如晋是取田为重拜师为轻也详书之而鲁公之狥利可见矣晋书人非晋侯志也观鲁公之享六卿贿荀偃则知其谋之出于大夫也以大夫而执君取田无王亦无君矣
　　曹成公　夏卫孙林父帅师伐齐
　　是时卫侯衎在齐故林父伐之晋亦恶其不服栾鲂与之会伐栾鲂不书林父为首恶也
　　秋七月辛夘齐侯环卒【环公作瑗】晋士匄帅师侵齐至谷闻齐侯卒乃还
　　公孙敖如京师不至而复公子遂如齐至黄乃复不书其故不问何事而皆罪也此至谷而还特书闻齐侯卒所以明丧不可伐将得専制之意与因他故而壅君命者不可以概论也此为春秋仅见之事故以特笔着之
　　八月丙辰仲孙蔑卒　齐杀其大夫髙厚
　　灵公废庄公而立牙为太子使髙厚傅之而厚不谏止庄公既立怒而杀之故书国以杀传以为崔杼擅杀非也庄公既杀戎子执公子牙则使杼杀厚亦势所必至也
　　郑杀其大夫公子嘉
　　郑之讨嘉以纯门之师可谓正其名矣犹以杀大夫为文者以利其室而分之则所以为名者疑于托辞而不足以服人故不得比于良霄之例也春秋之严于利如此
　　齐灵公　城西郛　叔孙豹会晋士匄于柯　城武成
　　齐未服晋必不能忘鲁故城西郛以备之既与晋平又恐齐之间已与晋合而为难故为柯之会以自固于晋又城武成以防齐鲁之怯也甚矣
　　二十年春王正月辛亥仲孙速会莒人盟于向
　　前年祝柯之盟莒与鲁已释憾矣今复自盟以结好于是十五年不交兵盖莒已结怨于齐不得不亲鲁耳
　　夏六月庚申公会晋侯齐侯宋公卫侯郑伯曹伯莒子邾子滕子薛伯杞伯小邾子盟于澶渊
　　晋平之盟诸侯前后书同独于此盟主晋平而不书同者明齐之所以受盟为晋之不伐丧也薛氏曰齐之无道十二国诸侯围之而不服以士匄之闻丧而还师遂盟于澶渊修徳来逺洵不诬也
　　秋公至自会　仲孙速帅师伐邾
　　传称邾人骤至以诸侯之事弗能报夫诸侯之事邾鲁所同邾能来而鲁弗能报者既执邾子而取邾田则邾人怒而鲁人怠也鲁不能自反而必报之亦已甚矣故书伐邾不书来伐
　　蔡杀其大夫公子燮蔡公子履出奔楚
　　蔡自践土翟泉以来不与中国会盟者已七八十年一旦强以之晋势必不能燮与履身为介弟而处乱朝不能如鲁叔肹之见几早自引退爕以良谋被杀履以见疑出奔以为无罪则皆无罪也以为自取则亦皆自取也然死者以専杀之义为重故以杀大夫为文生者以责己之义为重故以自奔为文髙氏曰履之奔楚以自理也陈黄亦然
　　陈侯之弟黄出奔楚
　　陈黄之被譛而出奔与蔡履之见疑同然履与燮以兄弟而疑及之固也黄则风马牛不相及矣譛以同谋絶无所因不过以陈侯宠任畏其偪而譛之也及其被譛陈侯又不能为之辨则其宠任之适以祸之也故蔡燮蔡履第书公子陈黄则书陈侯之弟罪累上之词也
　　叔老如齐　冬十月丙辰朔日有食之　季孙宿如宋汪氏曰鲁自萧鱼以后连嵗交兵不遑聘问之事虽向戌之来聘亦未之报也今始平于齐遂寻旧好耳
　　二十有一年春王正月公如晋
　　僖公取济西田使公子遂徃拜之成公取汶阳田则君亲徃襄公取邾田则季孙宿徃拜矣君又亲徃拜之鲁之事晋渐进而益恭如此
　　邾庶其以漆闾丘来奔
　　黄氏曰一受庶其之叛而牟夷黒肱接踵而至曲阜之地滙为贼渊然鲁之受之君皆不在季氏实为之也按春秋之时惟利是视然有势自足以取之而弗纳其降者荀吴之郤鼓人是也有力不足以保之而弗利其属者季氏之辞鄫是也有义不可以有之而弗庇其叛者齐景之归郓讙是也鲁之于邾欲取其地则难因其来而保之则易故受之以为得计而不知义之不可以有也
　　夏公至自晋　秋晋栾盈出奔楚
　　左氏所载栾祁以母譛子以灭其族恐非人情殊不可信晋语云平公六年箕遗黄渊嘉父作乱不克而死公逐羣贼问于阳毕毕曰去其枝叶絶其本根可以少间夫栾氏之诬晋国久矣栾书实覆宗杀厉以厚其家若灭栾氏则民威而国安矣遂逐栾盈以此观之则因箕遗诸人以及栾盈非因栾盈以及箕遗诸人也传称懐子好施士多归之大扺栾盈交不择人而羣不逞之徒将倚以庇身焉此祸之所由及也厉公之时栾书为政而国人弑君久处嫌疑之际怨家耽耽方伺其间而又私植党与以借之口实其及也宜哉
　　九月庚戍朔日有食之冬十月庚辰朔日有食之厯推日食凡一百七十三日而日一交一年止二交交前后不过六度八度而一月交差约三十度岂有比月频食之理唐一行大衍厯云此在误条今以授时大统推之惟九月朔入食限十月朔则否二十四年之比食亦惟合于七月春秋误文衍文多矣如隐三年之误书月日桓十二年十一月之重书丙戌乃其较著者又何疑于此汉书惟髙帝三年及文帝前三年比月而食亦班氏之误记也或曰天文欲为异者无所不可何以此后二千年不复一见其误可知
　　曹伯来朝　公会晋侯齐侯宋公卫侯郑伯曹伯莒子邾子于商任
　　齐始服晋晋恐其盟不固则栾氏之出齐或纳之故为此会以坚齐盟因以锢栾氏也及齐果纳栾氏则又会沙随以戒之
　　二十有二年春王正月公至自会　夏四月　秋七月辛酉叔老卒　冬公会晋侯齐侯宋公卫侯郑伯曹伯莒子邾子薛伯杞伯小邾子于沙随【邾子下公谷有滕子】
　　称栾盈自楚适齐齐侯纳之其事在秋晋侯必闻之矣故为此会以戒齐侯也齐侯终保之晋令不行亦复何益
　　公至自会　楚杀其大夫公子追舒
　　苏氏曰追舒罪不至死故称国以杀而不去其官
　　二十有三年春王正月癸酉朔日有食之　三月己巳杞伯匄卒　夏邾畀我来奔
　　既受其叛不得不纳其党春秋书之无遗词甚恶内也
　　杞孝公　陈杀其大夫庆虎及庆寅陈侯之弟黄自楚归于陈
　　家氏曰二庆之诛黄之复楚皆専之春秋书法若陈自杀之自复之者不予楚之専制中国也汪氏曰二庆之闭城以楚之诛己而拒之非叛陈侯也故不以叛书
　　晋栾盈复入于晋入于曲沃
　　凡奔大夫书复入于邑或书入于邑以叛者有矣未有书复入于国者书复入于国非常之辞盖刧众敌君矢及君屋比之鱼石罪更甚矣
