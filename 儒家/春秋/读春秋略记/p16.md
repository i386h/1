<!-- { "loadSidebar": true } -->
　　凡杀大夫而书国谓君与大臣共之也弑君而书国义有所不通葢阙疑也据左传莒仆因国人以弑君春秋不书仆而书国以弑说者谓因彼告辞之略故史亦畧之夫文子之逐莒仆持议侃侃不少假借必非无据而云即此亦朝廷之大政大训国史岂得不书或以为罪累上之词此尤不得施于父子窃疑仆因国人以弑则国人宜党于仆未有起而讨贼者何以季佗立而仆出奔安知非季佗谋簒而嫁其罪于仆乎以莒方鲁仆犹赤也孰肯为之辨正司宼逐之太史书之人皆以仆为乱贼春秋阙而不书聊以存疑焉尔宁使天下罪我以纵贼而非常之狱不敢轻以加人此圣人慎刑之至意也








　　读春秋畧记卷六
　　钦定四库全书
　　读春秋畧记卷七　　　明　朱朝瑛　撰
　　宣公
　　元年春王正月公即位
　　同一即位也胡氏之说褒贬异义以为美恶不嫌同辞夫不嫌于同者谓其美恶较然如泾渭之不可淆也若诸公之不朝天子与受贼臣之立者媺恶不甚相逺岂得不嫌于同故知书即位者犹书公薨志其终始而已非褒贬之所系也
　　公子遂如齐逆女　三月遂以夫人妇姜至自齐称妇与出姜同义公为敬嬴子夫人不得不为敬嬴妇也不称氏亦縁妾姑而畧之非贬也公之以丧婚其恶不贬自见丈夫制义欲以大礼责一女子迂矣
　　夏季孙行父如齐　晋放其大夫胥甲父于衞
　　虞书曰五流有宅五宅三居逺者四裔近亦千里诸侯之国欲放其大夫而不请命于天子安得三居而放之晋与卫为列国而放其罪臣于卫是鄙卫而帝制自为也故书放大夫者犹之书杀大夫专责上之辞也
　　公防齐侯于平州　公子遂如齐　六月齐人取济西田
　　是时晋强于齐鲁不赂晋而赂齐者以出姜在齐方诉其寃也金坛王氏曰齐惠公之恶商人也终不曰公曰夫已氏羞恶之心亦明矣今于鲁之效商人者絶不之恶不过贪于济西之赂遂忍心犯义以助其成是以春秋甚恶夫赂也
　　秋邾子来朝　楚子郑人侵陈遂侵宋　晋赵盾帅师救陈
　　传称师救陈宋经则削宋而不书说者谓弑君之贼不宜救是已抑诸夏之国所以限南北而阻遏楚氛者惟宋郑是頼郑既从楚势必及宋观于防二十七年晋赵武楚屈建盟于宋而南北分伯之势成楚日以强晋遂日以弱矣使此时而不救宋则分伯之势将遂成于此昧于大势而失其机宜亦非义之所存也然则宋固宜救而春秋不书者何与圣人葢权之审矣陈介楚宋之间晋诚以重兵戍陈而委宋以子楚时出轻兵断其饷道如汉周亚夫之击呉楚闭营休士以承其如汉王霸之讨茂建虽有所不救自可以全胜而无所失也若两救之则力分而非所以为计且名恶而不足以服人故春秋不与其救宋也与其救陈而已
　　宋公陈侯卫侯曹伯防晋师于棐林伐郑【公作斐林】
　　桓十五年诸侯防袲伐郑谷梁以为地而后伐讥其疑也此则以为着其美而胡氏从之非也以四国之君声罪致讨不能服郑而反遗楚禽何美之有此亦讥也葢讥其畏楚而不进也始以大夫用诸侯故称师以着之而不书赵盾不与大夫用诸侯也上书盾帅师下但书师而义自见
　　冬晋赵穿帅师侵崇【公作栁】
　　欲求成于秦而伐其与国非计也谁秉国政而纵其生衅如此葢赵穿欲得兵权而盾遂假此以授之此亦王衍之三窟矣
　　晋人宋人伐郑
　　二年春王二月壬子宋华元帅师及郑公子归生帅师战于大棘宋师败绩获宋华元
　　郑之附楚猾夏宋之弑君立君其罪等也兴兵搆怨又无曲直之分春秋不书郑伐而书宋及若专责宋者何也以郑之附楚因晋之受赂有所激而然其心尚可原也列国大夫并书帅师自此始大夫之势日以强也
　　秦师伐晋　夏晋人宋人卫人陈人侵郑
　　晋能悔其前非深自引咎释郑不讨又与秦平因合诸侯之师责猾夏之罪于楚则可以刷棐林之耻继城濮之功乃不出此徒狥宋而伐郑宜其不竞于楚也故书人以示贬
　　秋九月乙丑晋赵盾弑其君夷臯【公作□】
　　郝氏曰盾为政穿为从子而宠之河曲违命不问伐崇狥私不禁桃园之事岂得云不知乎始谋先去自掩事成则返释贼不讨又使迎立新君以逋旧罪盾为穿计非自为计乎春秋书实而已非责备也
　　冬十月乙亥天王崩
　　三年春王正月郊牛之口伤改卜牛牛死乃不郊犹三望
　　天子大郊则以冬至鲁惟启蛰之郊耳今以正月治郊事僭天子大郊之礼矣故因其变异备书以示天戒春秋书牛灾者皆在正月以僭天子之礼天之所不享也此年改卜之牛又死则变异之尤甚者宣之立不以正既僭天子之礼又忘天子之丧其罪为尤甚也无曰髙髙在上陟降厥士诗言岂不信哉曽子问天子郊社诸侯社稷簠簋俎豆既陈天子崩其礼皆废今闻丧不赴而治祭事可乎王制所言天地社稷越绋而行事者亦天子之变礼非所论于诸侯也况其所行者又非分之事宜天之深絶之矣
　　葬匡王　楚子伐陆浑之戎【公作贲浑戎谷无之字】夏楚人侵郑楚之志不在伐陆浑而在耀兵于王畿也春秋乃以伐戎书之非予之也秦晋迁戎实处伊洛以逼王室中国莫能伐之而伐之者乃出于僭王猾夏之人戎乱未戢而楚势转盛是圣人所大惧也故继伐戎而书侵郑郑与陆浑皆在王畿之侧则楚之志可知已
　　秋赤狄侵齐
　　文七年传狄有鄷舒宣十三年传赤狄潞相曰鄷舒是赤狄即狄也僖三十二年传云狄有乱葢自是而后种类相争部党分立以赤衣白衣别之遂有赤狄白狄与狄而为三于是狄之势始衰晋得以灭赤狄齐为伯国之遗数被其祸不能创之于既衰之后语曰其父析薪其子弗克负荷惜哉
　　宋师围曹
　　凡伐国之事咎之则书予之亦书曹之伐宋固非讨罪春秋所不予要亦宋自取之非曹之咎故不书而独书宋之围曹
　　冬十月丙戌郑伯兰卒　葬郑穆公
　　四年春王正月公及齐侯平莒及郯莒人不肯公伐莒取向
　　春秋于大事皆书之略此小事而书之详亦圣人之特笔春秋之大义也凡春秋所书皆以力服人之事见有近乎仁义者则姑予之葢圣人不得已之苦心非立教之本志也今以鲁之大挟齐为助临一无所恃之小莒而所以治之不过解纷息争亦近乎仁义之事然卒不能服之至于伐取其邑而莒仍弗顾此春秋所罕见故详书之以明力服之不足恃而德服者乃可贵也圣人立教之本志在于此也曰不肯者悍然弗应之辞也与桓公之平宋郑而宋辞平者异矣
　　秦伯稻卒　夏六月乙酉郑公子归生弑其君夷临川呉氏曰归生贵戚之卿秉国重权必有所不获于嗣君者故公子宋之邪既不能发又不以大义阻之乃为畜老惮杀之言是阳拒之而阴实假手焉者也汪氏曰十年传载郑人讨幽公之乱斵归生棺而逐其族当时固以归生为罪首矣
　　赤狄侵齐　秋公如齐公至自齐
　　鲁之弑君可以掩天下之耳目独不可以欺齐且出姜在齐未尝一日忘鲁鲁惧齐之见讨故比年朝之朝之而犹有自危之心故至必告庙以自幸也史书之经亦书之以致戒焉
　　冬楚子伐郑
　　自赵盾盟诸侯圣人不复斥楚凡楚君之所亲莅概书以爵伤中国之政在大夫不如楚之犹有君也三年侵郑苐遣将士慴之故书人今之伐郑以其不服而亲帅师故书爵说者谓以讨贼与楚非也凡诛乱臣而不以其罪者春秋未尝与之以讨贼楚与中国争郑久矣此役并无声罪之辞何足为讨贼而春秋予之
　　五年春公如齐　夏公至自齐
　　汪氏曰公五如齐惟此年逾时始返经虽讳止公而比事观之其实亦不可掩矣按齐之数被狄侵不能一报其不振已甚鲁犹畏之若此者齐之髙固鲁之遂与行父表里相倚阴有所挟以制之也然则借人之力以遂其私未有不受其制者也
　　秋九月齐高固来逆叔姬【公谷作子叔姬】
　　此书来逆与庄二十七年莒庆同凡内女嫁于大夫必有关于国事而后书之此以公之见止而请昬故书以示讥
　　叔孙得臣卒
　　不日史佚之也内大夫之卒而不日者多矣以为恩礼之畧者不日则无以解于得臣之有私劳者也于是为之变其说曰得臣之卒宜日也而不日是为圣人削之以示贬则公孙敖之请葬弗许宜不日矣而反日岂圣人笔之以示褒乎
　　冬齐高固及子叔姬来
　　士昬礼记若不亲迎则妇入三月然后婿见今固已来逆此行可已且以其妇来诚为越礼要非大义所关春秋特书之何也固为齐侯所听信其欲婚也能使齐侯请之其既得昬也不嫌越礼以媚鲁必能使齐侯亲鲁以市德十年之归田固葢有力焉故书其来则知田之所由归也以叔姬亦可丑已
　　楚人伐郑
　　传称楚子伐郑陈及楚平经则书楚人者楚子以伐郑出过陈而陈求平楚子必与之修防盟之礼其伐郑者葢所遣之将也故书人晋救郑不书未尝救也赵盾身为不义岂肯以兵柄假人亦岂能遂与楚敌荀林父之师聊以张虚声示诸侯耳故楚既退然后自将侵陈家氏以为不书救者郑方弑君不宜救也则九年郤缺之救又何以得书
　　六年春晋赵盾卫孙免侵陈
　　赵盾自棐林之后不竞于楚乆矣况负大慝岂能复振今避楚而侵陈适以见其无能为也将何以服陈乎
　　夏四月　秋八月螽　冬十月
　　七年春卫侯使孙良夫来盟
　　书来盟与楚屈完同凡公与外大夫书及者彼此同盟为抗书来者彼自盟以明其心此特因而报盟非抗也卫之来盟以自明其为鲁之心也汪氏曰鲁卫兄弟之国解纷救患迭相为援卫成之执僖公为之请而免之黒壤之止疑亦卫成言于晋而得释耳
　　夏公防齐侯伐莱　秋公至自伐莱
　　前之伐莒后之伐杞皆不至而伐莱独至者以其为齐事也强大则竭力事之犹有戒心故告庙告庙则书书至弱小则恃威以胁之无戒心焉故不告庙不告庙则不书至也
　　大旱　冬公防晋侯宋公卫侯郑伯曹伯于黒壤非王事而诸侯防盟春秋所不予也然与其出自大夫又不若其自诸侯矣此防大夫不与庶几复桓文之业不至委柄于下故皆书爵以着之自是而诸侯之所亲莅多书爵矣王叔桓公临之不书非王命也公不与盟不书晋未尝明斥公也传称止公于防盟于黄父则黄父非即所防之地葢黑壤之别境公之在防若不知有盟焉者非显然见拒如平丘沙随之事也如以曲在公而讳之则平丘邾莒之诉未为诬也安见其曲不在公而不讳不盟乎
　　八年春公至自防　夏六月公子遂如齐至黄乃复聘礼宾入境而死遂也则未入境者犹可以复书至黄明其已入齐境也虽死犹将终事况疾乎
　　辛巳有事于太庙仲遂卒于垂壬午犹绎万入去籥遂之卒宣公以援立之私不能追正其罪又不能尽遇臣之礼而为之废绎进退两无所据矣葢以正合者其礼重以邪合者其礼轻亦自然之势也遂若在者礼必日轻嫌必日积且不免于诛矣故为人臣者贵于守正以事君也公羊氏曰万者千舞籥者籥舞也夏小正亦以万为干戚舞吕氏以为文武二舞之总名非是籥舞者周礼籥师所云舞羽吹籥是已凡舞必有声以节之此非去其有声存其无声也武舞在先文舞在后简兮之诗可证去其在后者期于速竣事以存丧大臣之意也礼大夫有外丧而祭齐衰则不侑不酢大功酢而已缌小功室中之事而已大抵以丧之重轻为祭之迟速宣公亦推此意而行之也既不废绎又不全去乐疏之为已甚矣
　　戊子夫人嬴氏薨
