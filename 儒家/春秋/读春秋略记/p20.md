<!-- { "loadSidebar": true } -->
　　称公及诸侯朝王遂从刘康公成肃公会晋侯伐秦是诸侯朝王而以伐秦之事请命于王也此百余年来仅见之事春秋岂得不书然因道而徃不得谓之朝既兴师而后告不得谓之请命故书如京师而不书朝书自京师而不书请命文与之而实不与也晋侯为盟主不率诸侯以朝乃先朝而后会是慢王也秦未尝得罪于天子乃役天子之命卿以报私怨是胁王也故如京师不书诸侯会诸侯不书刘子成子实不与而文亦不与也实不与而文予之者存其名以寓实实不与而文亦不与者去其名以辨实也
　　曹伯庐卒于师
　　书卒于师者见以劳役而卒谷梁氏以为闵之是也
　　秋七月公至自伐秦　冬曹宣公
　　十有四年春王正月莒子朱卒　夏卫孙林父自晋归于卫
　　林父之归自晋与元咺之归自晋同皆恃大国以抗其君也元咺书复者复执卫政也林父不书复者定公尚在未与之政也定公卒未一年林父出会大夫知献公之祸亦其自取矣
　　秋叔孙侨如如齐逆女　郑公子喜帅师伐许
　　郑人虐许不已犹书公子其辠不待贬而见也观于此益知三年之书郑伐许为阙文矣
　　九月侨如以夫人妇姜氏至自齐
　　大夫不得以夫人大夫而以夫人惟公子遂与侨如皆着其不臣之辠非徒刺不亲迎而已遂恃敬嬴侨如恃穆姜其蔑视夫人固可知也陈氏曰有成风则出姜不氏有敬嬴则穆姜不氏别妾姑也此非妾姑则称氏
　　冬十月庚寅卫侯臧卒　秦伯卒
　　十有五年春王二月葬卫定公　三月乙巳仲婴齐卒归父既逐鲁人立婴齐以后仲遂非后归父也遂既受赐为仲氏其后因父氏而称仲固也胡氏于仲遂之卒曰生而赐氏与季友同于仲婴齐则讥其以父字为氏误矣
　　癸丑公防晋侯卫侯郑伯曹伯宋世子成齐国佐邾人同盟于戚　晋侯执曹伯归于京师【公作归之于】
　　晋侯欲讨曹伯勿与之盟可也既与之盟是曹伯无罪也故曹伯亦得称爵而书同盟言无以异曹伯于诸侯也则亦无以自异于曹伯也无以抑之又安得而执之大抵负刍之弑太子亦属无据之事晋侯且信且疑故始而盟之既而执之胷无定见徒逞其威力以诸侯为玩弄其归于京师也既执而无以罪之假手于王而释之也是可以为伯讨乎君卒而弑太子与齐商人之弑舍同罪春秋畧而不书非弑可知故曹伯之执之归始终无贬词夫媺恶不嫌同词者谓罪之既明者也辠未见于经而从同同无为贵春秋矣若晋侯书爵此文宣以后之常称以政在大夫故书爵以存诸侯非褒贬之所系也説者信而不信经以为实杀太子谬矣
　　公至自会　夏六月宋公固卒　楚子伐郑
　　赵氏曰楚伐郑盖为许也郑昔伐许而楚不问以郑亦在楚楚固因许而重郑也今郑从晋而伐楚之与国楚能无怒乎
　　秋八月庚辰葬宋共公　宋华元出奔晋宋华元自晋归于宋宋杀其大夫山宋鱼石出奔楚
　　荡山为乱鱼石其党也华元力不能讨而奔晋欲倚晋以讨之也鱼石而复之且以自明其无辠元亦因而诱之以离其党故请讨焉鱼石许之以为不及己也及归而讨荡氏国人遂杀荡山元即不复引防批根而国人有口鱼石能自安乎其出奔自不能止也大宗强族蔓连株结以为梗于国元于一出一入之间晏然而弭国患春秋约举其概而一时御变之畧已可见矣元之奔晋未至而复春秋书自晋归苏子由以为无懐禄顾宠之心所以能讨山者于此见之是也要以元为政不能相其君以进贤退不肖而授兵柄于匪人乱所由作非独山之罪也故华元书出奔荡山书杀而不去其官凡大夫而杀者不论有罪无辠皆以杀大夫为文出者不论有罪无辠皆以自奔为文无非端本之道也杀公子肥不书盖死于乱也未必荡山杀之
　　冬十有一月叔孙侨如会晋士燮齐髙无咎宋华元卫孙林父郑公子防邾人会吴于钟离
　　会而殊会者诸侯先自为会而后与吴会也当时诸侯畏楚欲倚吴以御之而犹虑吴之叵测也故先为会以自固使吴不得而间之也春秋因而书之不没其实盖伤其防吴而犹幸其能外吴也凡事之是非了然者据实书之而义自明如同一夷也楚会不殊而吴会殊之者诸侯不能外楚犹能外吴也同一吴也于戚之会不殊于钟离柤向之会则殊之者于戚则不能外于钟离柤向则犹能外之也此其得失不待褒贬而见者也
　　许迁于叶
　　以许自迁为文与邢迁夷仪同词然邢迁上书救邢则知其自迁者自安之也幸卫之不失所也许迁上不书救则知其自迁者自救而已伤中国之不足恃也
　　十有六年春王正月雨木氷
　　洪范曰豫恒燠若急恒寒若鲁君豫则有之急则未也然而木氷应之者雨着木而成氷寒不在上而在下此大臣相倾轧之咎徴也刘向属恒雨则非
　　夏四月辛未滕子卒　郑公子喜帅师侵宋
　　髙氏曰郑服中国五年矣至是附楚为楚加兵于宋自是而后与楚同病中国诸侯之兵无宁嵗矣
　　六月丙寅朔日有食之　晋侯使栾黡来乞师　甲午晦晋侯及楚子郑伯战于鄢陵楚子郑师败绩
　　兵法利于攻瑕然亦有攻坚而利者城濮之战先攻右师左师而皆溃中军遂收其卒而止此所谓攻瑕者也是时楚未甚竞可以攻瑕而败也春秋战书楚师败则书楚师言所战者少所败者众也所以彰伯防也鄢陵之战楚之良在其中军晋以三军萃于王卒败之而王伤所谓攻坚者也是时楚已大横必攻坚而后可以慑其心也春秋战书楚子郑伯败则书楚子郑师言所战者同而所败者有独重也所以惩元恶也汉光武之攻寻邑以敢死士冲其中坚唐李晟之攻吐蕃俟见中军五方旗而击之卒之寻邑败而王莽旋亡尚结賛败而吐蕃始愳鄢陵以后郑虽未服终春秋之世楚不复与晋战殆亦监于此败与汪氏曰二百四十二年中国胜楚者惟城濮鄢陵而已自之败楚横行诸夏至城濮而沮其志邲之战楚之陵驾尤甚至鄢陵而稍挫其锋不然楚将倚郑而长驱中原害可胜道耶
　　楚杀其大夫公子侧
　　髙氏曰春秋书败绩者十有六中国之败绩凡十有三不闻加军法于一主将楚之败绩惟三城濮之败杀得臣鄢陵之败杀公子侧柏举之败囊瓦逃刑而奔郑可以见楚之赏罚行而兵之所以强也按此书法与杀得臣同义已详前
　　秋公会晋侯齐侯卫侯宋华元邾人于沙随不见公晋以侨如之譛责鲁之后期而不见此其罪不在公故不书公不得见而曰不见公讥晋也平丘以邾莒之诉拒公而不与盟公亦不能无罪焉故不书辞公盟而曰公不与盟讥公也
　　公至自会　公会尹子晋侯齐国佐邾人伐郑
　　自单伯会伐宋以后无复书王臣会伐者晋之伐秦刘子成子在会而不书以秦晋之相攻私怨而已春秋不与其报私怨也此书尹子以主会者郑之从楚而病中国公义所不容春秋与其仗公义也去国经年见似人者而喜晋以郑之携贰而伐之非诚能攘夷也以鄢陵之役徴兵不至故以天子令之非诚能尊王也然能以尊王攘夷为名则尊王攘夷之义尚未冺于天下而尊王攘夷之功必将有见于后世者此夫子作春秋之大防不得已之苦心也
　　曹伯归自京师
　　篡逆之恶人所共愤其从之者迫于势也曹伯既见执矣无复可畏而国人请之子臧贤者絶不蔕芥于衷内平其国以待之外治诸京师而免之篡逆者何以得此于人哉曹人不以为篡逆而晋人以为篡逆则是之者妄也宜王之释之矣曹伯不名明无辠也书自京师明其得白于王非徒请于晋而茍免也不书复归曹未易君也
　　九月晋人执季孙行父舍之于苕丘【公作招丘】冬十月乙亥叔孙侨如出奔齐十有一月乙丑季孙行父及晋郤犨盟于扈　公至自会乙酉刺公子偃
　　晋恃其强即邻国之君犹逞意而执之舍之何有于鲁臣所可憾者季孙舍矣公不急归而致辟于侨如乃听其出奔归而刺偃偃虽为穆姜所指未见偃有不臣之心也凶滛获免无罪见诛屡辱于强国而不知自省徒恃区区之盟亦何益哉凡杀者不言其罪义以専杀为重也公子买则书之着其为楚而杀也
　　十有七年春卫北宫括帅师侵郑
　　髙氏曰晋命也据左传郑侵晋卫救晋侵晋经不书事未必然郑即背晋何敢与晋抗楚犯中国不过宋卫而已况郑乎
　　夏公会尹子单子晋侯齐侯宋公卫侯曹伯邾人伐郑六月乙酉同盟于柯陵秋公至自会
　　会伐则主尹子单子者王命为重也盟则无所主而书同者盟非王命也如以王命盟诸侯则必受命于王都使司盟掌其载太史藏其约今于柯陵非王之所以命诸侯也故书同髙氏曰晋厉之失道而能数合诸侯力捍强楚者由假王灵仗义以令天下也临川吴氏曰方欲伐郑楚救至而即还不成乎伐故不以伐致而以会致
　　齐髙无咎出奔莒
　　刘氏曰无咎身为卿士不能谋国正君以致疑间而见逐亦不为无过也故书奔无异文
　　九月辛丑用郊
　　赵氏曰用者不卜而自用之也前此屡卜而不从故成公不敢复卜恐终不得郊也按成公之郊徒为夸大而已天之享与不享不复顾也春秋书用其所僣之礼必甚于前矣
　　晋侯使荀防来乞师冬公会单子晋侯宋公卫侯曹伯齐人邾人伐郑十有一月公至自伐郑
　　以王命讨有罪即以王命兴诸侯之师可也乃使大夫乞师卑王室矣何以服郑然郑虽未服而三假王命以伐之亦可以振义声于天下矣故以伐致终焉
　　壬申公孙婴齐卒于貍脤【公作轸谷作蜃】
　　十一月无壬申明系误文公羊谷梁即误文解之太凿春秋月日误者甚多以厯法攷其日合者十七不合者十三以合者之多知不合者之皆误也又何疑于此
　　十有二月丁巳朔日有食之　邾子貜且卒　晋杀其大夫郤锜郤犨郤至　楚人灭舒庸
　　十有八年春王正月晋杀其大夫胥童　庚申晋弑其君州蒲
