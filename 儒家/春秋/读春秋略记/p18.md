<!-- { "loadSidebar": true } -->
　　左氏曰非礼也谷出不过借则税亩为过借也其过借奈何古者上地田百亩莱五十亩今履亩而税则不分田莱皆概税之中地下地亦凖此以推是二十而益一也杜氏谓公田之外复十取其一窃恐变法之初未必骤加至此
　　冬蝝生　饥
　　周之冬乃夏之秋此时虫生亦为未害故上书蝝生下即书饥左氏曰幸之者亦犹公羊氏之言幸之以为宣公税亩而遇天灾宜于此焉变而复古也
　　十有六年春王正月晋人灭赤狄甲氏及留吁
　　是时最横者莫如楚晋不敢问而穷武于狄狄患稍弭而楚氛日甚矣南北分伯其势渐成晋实耻之而逞威于亡虏之余以文其弱故献俘于王请黻冕以命士防晋国荣之春秋没其名而书曰人所谓求名而不得也李氏【琪】曰齐桓舎外以事内畧近效而图大体故纵狄而不为懦晋景舍内以事外匿大耻以求微功故灭狄而不为武
　　夏成周宣榭火【榭公羊作谢火公谷作灾】
　　楚语曰榭不过讲军实宣王防诸侯于东都为榭以讲武后人即其地而作庙焉故曰宣榭以有中兴之功故得不毁也火何以书慨中兴之盛迹竟沦于灰烬也称成周非王城也
　　秋郯伯姬来归　冬大有年
　　宣公在位十六年天灾洊至今特以大有书见天之好生剥穷则必复也但当尽人力以副天意耳后此不得再书未免感慨系之于此则未有所讥也
　　十有七年春王正月庚子许男我卒　丁未蔡侯申卒　夏葬许昭公　葬蔡文公　六月癸卯日有食之己未公防晋侯卫侯曹伯邾子同盟于断道
　　谷梁以为谋楚是也伊川文定以为谋齐非也前者鲁与楚防宋及楚平诸侯骎骎南向故为此防以固之使郤克征防而后见笑见笑而归请伐齐晋侯未之许也既防而齐侯不至故执其使非为克也既防之之后郤克为政伐齐之谋葢始于此会时何尝及之书同盟者晋不足为盟主也
　　秋公至自会　冬十有一月壬午公弟叔卒
　　春秋书弟皆讥也兄弟之间自有大中至正之道私眤之过或激为害惟郑语未见其害耳齐年卫黒背陈黄秦鍼陈招卫鱄之属皆以私眤之过而害生焉故书弟以讥其私也卫絷宋辰大抵类是已若宣公之于叔与之财而弗受与之禄而弗食虽欲私眤之不可得也亦以弟书者见宣公之忍于恶视而独加恩于叔也书弟以卒而生平一无所见又可以见叔之不义其君不为用事而终自匿也书叔与书季友仲遂同生而赐氏之说为是叔辞官以遂已志受氏以释君疑也诸侯大夫皆称名以正其终虽贤无书字者
　　十有八年春晋侯卫世子臧伐齐
　　郤克以见笑之故请伐齐而晋侯弗许此则亲行者断道之防齐侯不亲晋侯已怒之矣郤克又初得政必以取威定伯鼓动其君于是讨齐之无礼役君以快其愤也
　　公伐杞
　　前者杞两次来朝两次被伐今乆不朝则又伐之大国之于小国狡焉思启其封疆伐之不患无辞也初不伐而末年乃伐之者恃晋也
　　夏四月　秋七月邾人戕鄫子于鄫【谷作缯】
　　诸侯内被弑外被杀无不书名者不论有罪无罪也鄫子不名伤未及死也故曰戕康诰戕败人宥小雅曰予不戕注戕残也皆不以杀为义此葢盗贼之事而邾实使之故不书盗而书邾人甚恶邾也三传皆以为杀则春秋必当书杀书名矣义茍不合于经宁违传而信经也
　　甲戌楚子旅卒【旅谷作吕】
　　楚自赵盾主盟而后春秋既概爵之又安得不卒之
　　公孙归父如晋　冬十月壬戌公薨于路寝
　　归父还自晋至笙遂奔齐
　　凡倚外援以除内逼茍非其人未有不至于大乱者袁绍崔之事君子以为永戒也归父欲以晋人去三桓此致乱之道春秋书其事终始无贬词则未有此谋而行父诬之也观其奔也不于晋而于齐可知已左氏信以为实误也季氏曰鲁之于晋初交未固此岂遽与谋心腹时且归父志本向齐不在晋也行父忌其有宠欲以计倾之使处齐晋两疑之地不待公薨而归父危矣汪氏曰公孙敖书不至而复此壅君命而废使事者也归父书还自晋此能逹君命而毕使事者也然楚灭若敖氏箴尹克黄使于齐归复命而自拘于司败归父能不避斧钺而复命于殡尤为尽人臣之职矣

　　读春秋畧记卷七
<经部,春秋类,读春秋略记>
　　钦定四库全书
　　读春秋畧记卷八　　　　眀　朱朝瑛　撰成公
　　元年春王正月公即位　二月辛酉我君宣公　无氷　三月作丘甲
　　郑氏诗笺引司马法曰四井为邑四邑为丘四丘为甸甸岀戎马四匹兵车一乗甲士三人步卒七十二人周礼小司徒注引司马法曰井十为通通出匹马士一人徒二人通十为成成出革车一乗士十人徒二十人二説违异而诗笺所引详见汉书以为殷周古法然详攷之古尚车战故车多而卒少后世以竒取胜渐汰车而崇卒窃疑礼注所引盖古兵法而诗笺所引乃后世之变法耳故革车三百虎贲三千武王所以伐纣也言士而不兼徒也公车千乗公徒三万周公所以膺戎狄也言徒而兼士也是周之初制以三十人而奉一车也周礼五伍为两两者亦因车以为名也以二十五人奉一车与三十人之制不合盖以二十五人为正卒而五人为防阙故畧之耳后世用徒渐众一车之卒至七十五人其法之变不知所始大抵起于周衰也管子曰白徒三十人奉车两器制也齐桓之时古制犹存至晋荀吴大卤之战毁车以为行而李靖对问云荀吴虽舍车而法在其中曹公新书攻车七十五人前拒一队左右角二队又守车一队炊子守装厩飬樵汲共二十五人攻守二乗凡百人此大率荀吴之旧法也由是言之晋法攻车一乗徒必百人司马法不言守车要自必不可省则合四丘而百人每丘二十五人为一甲是即丘甲之法也其法未必始于鲁而鲁之先世未有行之者至是行之故书曰作讥变法也
　　夏臧孙许及晋侯盟于赤棘
　　内大夫特盟诸侯自郪丘始郪丘之盟齐侯贪赂也今则视为固然晋侯亦安之矣家氏曰中世以后诸侯之大夫多自结于伯国鲁之季氏卫之孙氏宋之华氏皆结于晋者也君常见疎于伯国臣反挟伯国之援以制其君此乱亡所从始也故春秋深着人臣外交之戒
　　秋王师败绩于茅戎
　　桓王伐郑书王故不书败刘康公伐戎书王师故不嫌书败
　　冬十月
　　二年春齐侯伐我北鄙　夏四月丙戌卫孙良夫帅师及齐师战于新筑卫师败绩
　　前年卫既从晋伐齐则齐之伐鲁势必及卫卫出师以御之可也不量彼己轻于一战以致丧师辱国春秋所深戒也故以良夫主是战而书及
　　六月癸酉季孙行父臧孙许叔孙侨如公孙婴齐帅师防晋郤克卫孙良夫曹公子首及齐侯战于鞌齐师败绩
　　书会战而首郤克是以郤克主是战也传称鲁卫乞师于晋而以晋主是战者鲁以北鄙之侵卫以新筑之败犹有名也若曹则后于大国者也郤克以救鲁卫为名实因一笑之故而残民以逞故以之主是战而罪之也谷梁谓晋鲁卫曹同聘于齐齐并辱其使此特因郤克而増饰之未必有之事也陈氏曰凡帅非卿不书卿非元帅不书书鲁而卿各自帅也自文季年而无使介至是而无将佐三家之势危矣
　　秋七月齐侯使国佐如师己酉及国佐盟于袁娄欲盟者齐也及以四国及之晋贪其国寳鲁卫贪其侵地也
　　八月壬午宋公鲍卒　庚寅卫侯速卒　取汶阳田石氏曰此年齐归我田书曰取以取之自晋也八年齐复取我田以晋言归即书曰归以归之自晋也晋取之晋归之以见鲁国之命制于晋而已由此观之不自强而恃人未有能长利而无患者也
　　冬楚师郑师侵卫　十有一月公防楚公子婴齐于蜀伐齐之师未息而卫已受楚之侵鲁已受楚之辱晋竟置之防闻岂其力竭于伐齐而无以制楚耶是楚无刺一虎之劳而有获两虎之功也晋之为谋亦拙矣不能和齐以抗楚乃逞一朝之忿启无穷之祸昔宋之围犹厯时而不下今苐侵之而即服昔宋之会犹以鲁臣会楚君今以鲁君防楚臣天下事尚可言哉
　　丙申公及楚人秦人宋人陈人卫人郑人齐人曹人邾人薛人鄫人盟于蜀
　　昔日四卿并将以逞其雄者今日安在其不能以一矢加楚固也即出而莅盟诸国皆以大夫而鲁独以辱遗君父为鲁大夫者亦大可媿矣事已至此公一出而保境息民亦势之不得已也春秋因之以公主是盟而书公及不与楚之主盟也前此楚盟诸侯不过陈蔡郑许而已今从之者十一国而蔡许竟以失位不得比于诸侯楚之悖骜至此极矣从之者其罪不待贬而见既以公主盟疑于从权而恕之也故贬而人之以着其罪人诸国之大夫亦所以讥公也公不能自强于平日弭衅于未萌至于不得已乃媚楚以求免又谁咎也哉春秋公与诸大夫盟而书人者二翟泉之书人非贬也大夫之名原未着也此书人于大夫著名之后则为贬矣
　　三年春王正月公防晋侯宋公卫侯曹伯伐郑
　　晋诚有志于诸侯宜移伐郑之师于楚侵卫之日今楚已满志而去乃搂诸侯于从楚之余以伐郑诸侯岂复有鬭志宜其败也春秋自大夫主盟之后不复人诸侯故宋卫之君虽背殡而从戎亦得称爵以宋卫之称爵知称爵之非褒也
　　辛亥卫穆公　二月公至自伐郑　甲子新宫灾三日哭
　　称新宫不称宣宫者公羊氏以为不忍言是也以灾故不忍言也常事而得礼不书此变事也虽得礼亦书祔庙之际改涂易檐故曰新檀弓曰有焚其先人之室则三日哭
　　乙亥宋文公　夏公如晋
　　汪氏曰僖公使公子遂拜济西之田已非正矣况躬朝于晋以拜赐乎甚矣鲁之不振适足以纳侮也
　　郑公子去疾帅师伐许
　　郑与许共事楚而许乗楚车比于楚臣故郑侮之而责其事巳自处之不可不慎如此然郑之奔命于晋楚者无宁日其所以自处者何如妄欲图人而不知自儆何也
　　公至自晋　秋叔孙侨如帅师围棘
　　棘之不服固不乐于税畆丘甲之政亦知晋令之不信尚有所观望也是年齐侯遂朝于晋归田之谋伏于此矣
　　大雩　晋郤克卫孙良夫伐廧咎如
　　家氏曰楚方躏借中原晋不图其逺者大者既灭潞氏甲氏以为未快复兴此后此逐利之师故春秋屡书以着其恶
　　冬十有一月晋侯使荀庚来聘　卫侯使孙良夫来聘丙午及荀庚盟　丁未及孙良夫盟
　　晋欲借鲁卫以致诸侯而鲁之交踈不如卫之交宻故既聘于鲁又因卫以要之良夫之来犹宣七年之故志也同来而不同盟尊晋使也不同盟而同及卫使亦为晋来不可以独缓也据事书之而晋之惟恐失鲁与鲁之惟恐迕晋俱可见矣
　　郑伐许
　　郑举国号阙文也同一伐许不外之于前不外之于后独于此焉外之决非春秋之义也以一年再伐为甚恶则明年又伐而且忘丧其为恶也益甚何不外之而反爵之夫忘亲之罪比事可见不待书爵既外之忽爵之何书法之违惑乃尔且隐四年宋陈蔡党弑逆之州吁而再伐无罪之郑非此所谓大乱之道也春秋不外彼而独外此何也
　　四年春宋公使华元来聘　三月壬申郑伯坚卒　杞伯来朝　夏四月甲寅臧孙许卒　公如晋
　　髙氏曰公连嵗如晋以尝即楚故也
　　郑襄公　秋公至自晋　冬城郓
　　孔氏曰鲁有二郓文十三年城诸及郓此东郓也成十六年传晋执行父公待于郓此为西郓即今所城是也赵氏曰西郓近齐鲁既得汶阳故城郓以为固
　　郑伯伐许
