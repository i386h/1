<!-- { "loadSidebar": true } -->
　　出姜无罪与哀姜不同敬嬴逐嫡又与成风不同春秋亦成之为夫人者大臣与之邻国助之天子不能讨盟主不能诘既成宣公之为君岂得不成敬嬴之为夫人故敬嬴之书夫人犹之文姜之书夫人也前书夫人姜氏归于齐则敬嬴之恶亦不待贬絶而见也家氏曰八日之间仲遂敬嬴相继而殒与哀姜庆父先后即诛其事相类虽免于人刑不能逃天讨矣
　　晋师白狄伐秦
　　晋吕相絶秦书曰白狄及君同州君之仇讐而我之婚姻也后世结昬异域资其兵力以为用者实自晋始
　　楚人灭舒蓼
　　文十二年羣舒疏引世本有舒庸舒蓼舒鸠舒龙舒鲍舒龚楚之所灭者三杜氏独以此为二国葢误文
　　秋七月甲子日有食之既　冬十月己丑葬我小君敬嬴
　　雨不克葬庚寅日中而克葬
　　士丧礼有潦车载簑笠则诸侯之张设宜无所不备乃以雨不克葬者必天变骇异雨甚而害于力役也不可谓非咎徴葢出姜怨气之所积感而有此与定公之葬亦然则昭公之怨气为之也文姜之无是者桓公身处不义不足以动天也
　　城平阳
　　家氏曰左氏言水昬正而栽周正十月今之八月水星不应昬正此谓书时非也按汉志泰山郡有平阳距晋甚逺以为备晋者亦非
　　楚师伐陈
　　九年春王正月公如齐公至自齐　夏仲孙蔑如京师书王正月常词也不书阙文也君如齐臣如京师其罪自明胡氏云特书王正月以表之非也
　　齐侯伐莱　秋取根牟
　　刘氏曰根牟盖附庸小国汪氏曰昭八年搜于红自根牟至于商卫即此
　　八月滕子卒　九月晋侯宋公卫侯郑伯曹伯防于扈晋荀林父帅师伐陈　辛酉晋侯黒臋卒于扈
　　伐陈之师以晋侯卒而即还则是未尝伐也未尝伐而书伐不书还葢与其伐也陆氏象山曰前年陈受楚伐势必向楚扈之防乃为陈也陈不即晋宜晋之伐之也
　　冬十月癸酉卫侯郑卒　宋人围滕
　　家氏曰宋非惟乘滕之丧亦乘晋之丧也
　　楚子伐郑晋郤缺帅师救郑
　　郑襄之立以子良让之非归生所立也明年归生卒而斵其棺逐其族则郑之不庇归生可知特以其乆握兵柄未能即图耳春秋之所罪者在归生不在郑也故晋之救郑则书之未几而郑复即楚救亦终无成功春秋之予人也恕虽无成功亦书以为郑自反复非救之过也楚之书爵义已见前
　　陈杀其大夫泄冶
　　君弑皆名岂大夫杀而不名乎不论有罪无罪书爵书名以正其终臣道也春秋以专杀为戒而褒忠之义则比事而观亦可以见泄冶未杀则晋楚交伐之而无恙也泄冶既杀逾年而即有弑君亡国之祸然则泄冶之所系岂不重哉或以不能见几咎之是非所论于大臣也冶若为大臣者亦一比干矣家语载孔子之言乃后人因左传而衍之非孔子语也是时一国所恃惟冶宗庙社禝实式慿之何必贵戚乃可諌乎
　　十年春公如齐公至自齐　齐人归我济西田
　　永嘉吕氏曰取不言我以见内无惜之之意也归则言我以见内有欲之之意也
　　夏四月丙辰日有食之　己巳齐侯元卒　齐崔氏出奔卫
　　崔杼自缢距此五十四年则此时杼年尚防遽以权宠逼其大臣此岂崔杼一人之能必其族大势张习为奸害所由来者渐矣是以出而能复复而能弑也许翰谓于此举氏辨之早也深得之矣凡世爵不可胜讥举其尤非礼者书氏以讥之与书尹氏之义同
　　公如齐　五月公至自齐
　　汪氏曰鲁君亲往奔丧送葬者三此年如齐成十年如晋襄二十八年如楚是也驯至昭公之吊晋少姜至河乃复以国君之重奔嬖妾之丧却而不纳益可伤已
　　癸巳陈夏徴舒弑其君平国
　　君虽无道非大夫所得弑故大夫而弑君未有不书大夫之名者胡氏惑于栾书之见削故于此强为之辞不知栾书之削葢阙疑也
　　六月宋师伐滕
　　庐陵李氏曰自宋执婴齐之后滕遂为宋私属故宋之盟叔孙豹曰滕宋私也成周之城仲几曰滕宋役也其见偪非一日矣按前围不书师此书师者以围之未服又益兵以攻之也
　　公孙归父如齐葬齐惠公　晋人宋人卫人曹人伐郑传称诸侯之师未必诸侯亲莅之称人亦人大夫耳家氏曰楚庄北向而争诸侯晋人畏缩不敢犯楚惟伺其去释憾于小国纵能服之能保楚之不再出乎夫剪簒锄凶伯政所最先自赵盾为政宋齐鲁皆弑其君盾内有所嗛置而不问今郤缺为政又不能治陈之弑其君者而以讨贼遗楚徒率三国争郑晋自是愈衰矣
　　秋天王使王季子来聘
　　汪氏曰王室来求之书止于文公来聘之书止于宣公锡命之书止于成公非削之而不纪葢王命不足为轻重而王亦不复遣使于诸侯耳寥寥百有余年唯石尚以归脤书自是而天王之名号不见于经矣
　　公孙归父帅师伐邾取绎
　　郑渔仲曰邾鲁之间绎山多矣邾文公迁绎乃邾都非此绎也
　　大水　季孙行父如齐　冬公孙归父如齐　齐侯使国佐来聘
　　嗣子未逾年则称子此书齐侯讥其未逾年而即位也郝氏曰鲁数往而齐一来鲁君往而齐臣来齐倨而鲁恭也甚矣
　　饥　楚子伐郑
　　自闵二年郑弃其师而后郑日疲于奔命至此数年遂南北两属惟其来者从之乍楚乍晋不能自立非一朝一夕之故矣
　　十有一年春王正月　夏楚子陈侯郑伯盟于辰陵前年冬楚子伐郑传称晋士防救郑败楚师于颍北诸侯之师戍郑今年春楚复伐郑及栎诸侯之戍并无一人御之则知其戍郑者为伪言非实事也故郑子良曰晋楚无信我焉得有信以晋之无信故救郑戍郑皆不书而辰陵之盟无贬辞非予楚也以媿晋也若讨逆之举陈侯因盟而请则有之楚之志不在此也故入陈之时陈侯在晋大抵不得于楚乃谋之晋耳楚以陈之即晋恐晋之遂得陈也于是伐而入之少西氏之讨特假以为名耳非为此而盟春秋何为予之
　　公孙归父防齐人伐莒　秋晋侯防狄于欑圅
　　莒近于齐狄近于晋陈近于楚故齐之伐莒晋之防狄楚之伐陈皆以壤地相接欲并而有之也其志同而齐晋无名反不若楚之有名矣
　　冬十月楚人杀陈夏征舒　丁亥楚子入陈纳公孙宁仪行父于陈
　　罗氏【伦】曰讨贼非楚子之志也故曰楚人入陈则楚子之志也故曰楚子楚之伐陈初谓陈人无动将讨于少西氏乃入陈而县之微申叔时之言陈遂亡矣是绐而取之也讨贼者如是乎徴舒弑陈灵者也宁与行父致陈灵之弑者也今杀徴舒而纳二人于陈讨贼者如是乎此葢二人奔楚诱楚子以利因假讨贼以遂其贪故楚子德此二人而纳之也分其功于下而专其罪于君春秋之权衡审矣按经书入陈明系以日则先后之序判然传称入而后杀与经异者大抵前军先入遇徴舒而杀之次日楚子乃入也胡氏谓与其讨贼故先书杀不应书日以别之矣日以别着其实也
　　十有二年春葬陈灵公　楚子围郑
　　楚县陈而不果故止书入入郑而不伤故止书围胡氏以入陈为讨赋而从末减犹可以围郑縁入陈而同论则不可当时归生之死乆矣族已逐矣郑襄无罪已与盟矣楚何尝讨贼而亦何贼之可讨乎楚之围郑以其背盟而徼事于晋也
　　夏六月乙夘晋荀林父帅师及楚子战于邲晋师败绩季氏曰晋虽救郑而师出后期郑已服楚无及于事故不书救
　　秋七月　冬十有二月戊寅楚子灭萧
　　楚之灭国多矣何有于蕞尔之萧萧即不杀二囚楚亦未必遂舎之也其志不在萧而在乎宋也宋陈郑为楚所必争陈郑既服势必及宋灭萧者先去其辅也宋即不救萧亦必不免于伐矣赵氏曰观今日灭萧之举则前日之复陈服郑果真情乎亦以陈郑之祀未易絶耳
　　晋人宋人卫人曹人同盟于清丘
　　新城之书同盟不与大夫之主盟诸侯也此书同盟不与先縠之违命丧师而主盟乎大夫也主盟者贬而人之则与盟者亦从而贬矣不然恤病讨贰固盟之善者待其不实言而复见恶焉不已晚乎观其人而即知其不实也
　　宋师伐陈卫人救陈
　　宋之伐陈人皆以为践盟春秋于卫书救陈以见伐陈之失既以救陈与卫卫疑于无罪又贬而书人以见背盟之非然则为宋计者先恤其病而后讨贰陈可服也骤焉伐之陈有辞矣为卫计者正告于晋身任服陈之事则宋师可止也而后以实告陈陈必见听若不我听则伐而不救我亦不为负约矣骤焉救之无益于人有害于己亦君子所不为也
　　十有三年春齐师伐莒
　　临川呉氏曰十一年伐莒称齐人此称师甚其恃强以陵弱也
　　夏楚子伐宋
　　庐陵李氏曰宋郑皆中国之要枢楚有事于中国必自郑以及宋成败宋于穆弱宋于厥貉庄之兴则挟郑以侵宋至今年之伐明年之围又明年之平而南北之势成矣彭城之役楚又挟郑以图宋向非悼公则于宋之盟不待防公末年而天下分伯矣
　　秋螽【公作】冬晋杀其大夫先縠
　　十有四年春卫杀其大夫孔逹
　　逹之救陈以抗大国其罪未至于死也卫之君臣不能自明其曲直以说于晋乃听其自缢是非逹自杀卫之君臣杀之也
　　夏五月壬申曹伯寿卒　晋侯伐郑
　　楚伐宋不救是不恤病也惟伐郑以为讨贰不待贬而恶见矣
　　秋九月楚子围宋
　　书围所以恶楚亦所以愧晋也楚之围宋歴三时而不解其志必于服宋也宋即不伐陈岂能免哉不责晋之不救而徒责宋之妄动亦未审于当日之事势矣
　　葬曹文公　冬公孙归父防齐侯于谷
　　季氏曰鲁与宋邻楚人围宋鲁有剥肤之患归父防齐侯谋御楚也齐侯不任其事归父所以防楚以求免与按此防为楚事亦綦重公不自行而使林父非所以畏邻戒也故书以讥之若大夫之防诸侯始于桓十一年柔之盟折其来逺矣
　　十有五年春公孙归父防楚子于宋　夏五月宋人及楚人平
　　楚之将围宋也使申舟聘于齐亦使公子冯聘于晋则齐晋之不出而御楚非不能御也葢贪其厚币惑其甘言自以为无患而鲁谋不省宋难不救不知鲁宋即楚楚且弱齐并弱晋矣慿陵不已忧在王室伯宗贤者乃亦曰天方授楚未可与争所谓未识人伦焉知天道者乎平称人者谷梁氏以为众辞是也楚自去秋围宋更四时而不下上下主客至是俱惫故平者众志也公羊氏以为贬辞非也暨齐平并不称人而但举国号又何以为说陈氏曰外平不书必关于天下之故而后书文九年陈及楚平宣十年郑及楚平皆不书僖二十四年宋尝及楚平亦不书至是始书之盖楚庄得宋天下将有南北之势春秋特致意焉
　　六月癸卯晋师灭赤狄潞氏以潞子婴儿归
　　赤狄之荐居中国久矣能化其习俗归于礼义上也不能则驱之塞外以其土地还之天子次也又不能则讨其罪人而巳灭之而取其地则亦不减于狄也又何以罪狄故凡灭国而以其君归虽狄亦得书爵将尊而称师没其功也
　　秦人伐晋
　　晋自八年以白狄伐秦今已七年秦始报晋而不借他国之助似乎曲不在秦春秋贬秦桓而人之者以戒报怨之无极也且瞷其灭狄乘虚而进亦何足以服人
　　王札子杀召伯毛伯
　　札子其字也捷其名也王大夫卒则称名生则称字例也公羊以为长庶之号谷梁以为当上之辞皆失之凿以王子杀二大臣不待名之而后着其罪也
　　秋螽　仲孙蔑会齐高固于无娄【公作牟娄】
　　归父虽防楚子念楚之终不可从也蔑复与高固为此防以谋楚耳度齐不能乃有从晋之志矣大夫与大夫会始于承筐胡氏发传于此误也
　　初税亩
