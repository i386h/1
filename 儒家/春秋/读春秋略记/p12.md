<!-- { "loadSidebar": true } -->
　　左传以为书子杞夷也是时宋楚争伯杞处其间不能自立葢迁于夷矣故襄二十九年晋女叔侯曰杞夏余也而即东夷时王贬之殆以此耳杞桓公之来朝于僖二十七年称子于文十二年则称伯杞文公之防盟于襄二十四年尚称伯二十九年即称子至昭六年卒复称伯左氏又以为杞用夷礼故曰子岂一人之身忽夷忽夏乎大抵杞为先代之后天子所以备三恪者故其降而再复其他则一降而不复也若杞之侯爵亦终不复矣
　　二十有四年春王正月　夏狄伐郑
　　西亭辨疑曰郑在王畿王所倚毗頺叔桃子将叛王故先伐郑葢为叔带谋也使伐郑果出王意是年王出居于郑伐郑而依郑无是理也此说良是然天王不书出此独书出王必有过焉左氏之说又未可废愚谓搆郑于王为王召狄者皆頺叔桃子之奸谋至奉叔带而以狄师攻王王始悟而复亲郑耳
　　秋七月　冬天王出居于郑
　　礼天子不言出此独书出者王者内中国而外异域今以狄伐郑是内狄而外郑也既外之而又居之则书出居固也即曰谋出于頺叔桃子而用之者王也故尹氏之乱则书之頺叔桃子之乱则不书王猛入敬王入皆书之襄王入则不书
　　晋侯夷吾卒
　　传称天王使召武公内史过赐晋侯命则晋侯乃王所命也不书立亦不书薨者赂秦以求之其立不以正而迁戎于伊洛以逼周又不臣之尤也迁戎不书疑逸文说恵公卒在去年九月者误
　　二十有五年春王正月丙午卫侯燬灭邢
　　曲礼诸侯灭同姓名三皆宗之说者以楚之灭夔齐之灭莱皆不名为疑不知所云同姓者谓天子之同姓也故卫侯燬灭邢则名楚子防杀蔡侯而灭蔡则名若晋灭下阳不书灭虢则不名晋执虞公秦人入滑宋公入曹皆不书灭则亦不名其事各有本末虽为天子同姓不得与此同也灭天子同姓而书名亦周道尚亲之典则然
　　夏四月癸酉卫侯燬卒　宋荡伯姬来逆妇　宋杀其大夫
　　不名史佚之也
　　秋楚人围陈纳顿子于顿　葬卫文公
　　冬十有二月癸亥公防卫子莒庆盟于洮
　　赵氏曰莒自九年获拏之后未尝通鲁故卫为之防以平之
　　二十有六年春王正月己未公防莒子卫寗速盟于向【速公作遬】
　　临川吴氏曰洮之盟莒子不亲故复为此防也
　　齐人侵我西鄙公追齐师至酅弗及【酅公谷作嶲】
　　齐侯自以为桓公之后欲以盟主自居故恶洮向之盟而来讨书人书侵讥其无名也又书师讥其用众也赵氏曰防至不知追而弗及言内之无儆戒也与济西之书追异矣
　　夏齐人伐我北鄙　卫人伐齐　公子遂如楚乞师鲁卫协力亦足以御齐矣乞师于楚何自卑也郝氏曰毁藩篱而纳外防终春秋之世齐鲁不睦坐受晋制由失防于此耳
　　秋楚人灭夔以夔子归
　　夔子不名原其平日之无过也即楚之所让夔者惟是祝融与鬻熊之不祀则其无他过之可指明矣而祝融鬻熊之不祀又不可以罪之则非意之横加固不足以为辱也
　　冬楚人伐宋围缗
　　临川吴氏曰前年宋忘父讐与楚平而往朝之今而即晋可谓速于徙义者矣楚伐之而围其邑书以着蛮荆之横也
　　公以楚师伐齐取谷　公至自伐齐
　　临川吴氏曰借援蛮夷辱国莫大焉将以刷西鄙北鄙之耻而适以甚其耻也按居谷者为桓公子雍戍谷者楚申公叔侯而春秋书公取以是为公志也事之不可讳者圣人未尝为鲁讳如此
　　二十有七年春杞子来朝
　　其先君既贬于王继之者未有王命则仍以先君之爵为其爵也伐齐取谷之后欲乗胜以图杞故杞惧而来朝
　　夏六月庚寅齐侯昭卒　秋八月乙未葬齐孝公乙巳公子遂帅师入杞
　　春秋时小国之朝聘于大国皆以其爵之尊卑为贡赋之多寡郑子产之争承可见杞昔为侯今为子其庭实必减于昔故鲁人以为不共而讨之桓二年杞以侯礼朝则以其体之敌也谓之不敬今以子礼朝又以其物之薄也谓之不共总之意在陵杞不患无名矣
　　冬楚人陈侯蔡侯郑伯许男围宋
　　盂之防书楚子着蛮夷防盟列于诸侯之始也一书而后还其故称书人而已人楚子而爵四国之君以见皇皇诸夏爵命显荣而甘为蛮夷役亦可丑矣春秋之于诸侯有因其自尊而尊之因其自卑而卑之者北杏曹南之防是也此世变之小者也有因其自尊而卑之因其自卑而尊之者围宋之役是也此世变之大者也
　　十有一月甲戌公防诸侯盟于宋
　　围宋而盟于宋宋服而为城下之盟也然诸侯之师未解及闻晋之侵曹伐卫以救宋为名于是分兵以救卫而在宋者仍不去宋故宋人两次告急也
　　二十有八年春晋侯侵曹晋侯伐卫
　　既为城下之盟宋围葢已解矣晋之侵曹伐卫志在复怨而救宋其名也故不书救宋使其志在救宋何不伐其从楚而围宋者乃反伐其不与围者乎再书晋侯讥多事也
　　公子买戍卫不卒戍刺之
　　公惧晋而杀买又惧楚而诬以不卒戍春秋即因其诬而书之此春秋之善断也买为楚而戍卫不卒戍而刺之是残骨月以悦蛮夷即此已见其恶不必更辨其诬也
　　楚人救卫
　　楚已盟宋卫又请盟于晋而伐卫之师不止卫非有不可赦之罪也故以救卫予楚所以甚晋也
　　三月丙午晋侯入曹执曹伯畀宋人
　　此不待贬絶而罪恶见者故书爵以着其无王
　　夏四月己巳晋侯齐师宋师秦师及楚人战于城濮楚师败绩
　　当是时楚之暴横已甚天下诸侯从之者已强半矣非复召陵之时可以不战屈之者不大创之则王室之忧将在旦夕矣然晋文诚为王室讨何不正辞以责之使去王号而周索如晋定公之责夫差者不可而后战岂非卓然仗义之师哉乃逞其诈力至于颠连诸侯虽一战胜楚终不足以服之而机械一开搆鬬弥甚春秋详书其事功罪不掩比于召陵其攘楚之功同其専兵之罪同然齐桓存三亡国以属诸侯独有抚绥中夏之意晋文之执曹伯畀宋人惟以取威定伯而已故桓文之事虽并録于春秋而谲正之分自可见也
　　楚杀其大夫得臣
　　败军之将书杀而不去其官非特恶専杀也恶其锐志于猾夏而必于杀以立事也楚日以猾夏为事法严而令行得臣以功为令尹一败而即诛之其志不兼中原不已是春秋所甚恶也郝氏曰礼谋人军师败则死之城濮败而杀子玉泜水退而杀子上鄢陵战而杀子反属国叛而杀子辛是乃楚之所以振耳说者以杀子玉为晋再胜而楚再败非也
　　卫侯出奔楚
　　五月癸丑公防晋侯齐侯宋公蔡侯郑伯卫子莒子盟于践土
　　晋之攘楚不献俘于京师而坐致天子其去楚之悖骜亦一间耳春秋黜楚而不黜晋者晋以尊王为名也其名未亡其实可复此亦圣人爱礼之意
　　陈侯如防　公朝于王所
　　王所居之地曰王所常辞也觐礼云伯父女顺命于王所是已以言所为非其所者非也百年以来未见之旷典今特行之即不得书王防之盛亦犹方岳之遗礼也圣人所为观欣鼓舞大书而特书之岂暇忧其道途宫室之未修供给调度之未备乎然不书诸侯者诸侯不旅见而离至也晋文耻与诸侯班列故不率之以见使一时盛事以草野塞责圣人私为鲁幸而书公朝深为晋文惜而不书诸侯也
　　六月卫侯郑自楚复归于卫　卫元咺出奔晋
　　卫侯书自楚复归元咺亦书自晋复归卫侯书出奔元咺亦书出奔虽其君臣交失而春秋之法絶无尊卑之辨者正以着晋侯之恶是使然也杀叔武不书非卫侯杀之也所以名卫侯者卫侯不杀叔武叔武由卫侯而死也张氏曰卫侯聴谗杀元咺之子角又疑叔武而先期入此叔武所以死于前驱也
　　陈侯欵卒　秋杞伯姬来　公子遂如齐
　　临川吴氏曰杞来朝而鲁伐之故伯姬又来谢过而求平也张氏曰杞伯姬来而入杞之怨释公子遂如齐而取谷之憾解中国贵于伯权之立如此
　　冬公防晋侯齐侯宋公蔡侯郑伯陈子莒子邾人秦人于温
　　天王狩于河阳　壬申公朝于王所
　　温即河阳葢畿内之地襄王所以赐晋文者为防于温实自防而名为王防也书其实不予以名也以王防之名歆王而又以震主之威胁众河阳之狩实则召王而名为王狩也书其名不与以实也书其实不予以名恶晋文之谲也书其名不予以实者正天王之分也大义未冺于天下此亦世道剥复之机圣人所为贵其名耳合而观之先书防温而后书王狩止书公朝而不书诸侯则晋文之名尊王而实自尊具可见矣金坛王氏曰河阳以其方言大天子之狩也
　　晋人执卫侯归之于京师
　　执曹伯畀宋人其罪易明不嫌称爵执卫侯归京师似乎有礼故特贬而称人以着其罪成十五年晋执曹伯归于京师书归于者以其狱归使王断之公羊所云罪未定者也此书归之于者但以其人归使王罪之公羊所云罪已定者也李氏琪曰齐桓宁不得郑不纳子华惧其奨臣抑君不可以训晋文为元咺执卫侯纲常于是废矣此桓之所不忍为也
　　卫元咺自晋复归于卫　诸侯遂围许
　　曹伯襄复归于曹遂防诸侯围许
　　凡书遂皆急辞也齐桓之伯经营二十余年故能威楚而许自服晋文之伯其事皆尽于一年之内故以十一国之众讨许之不王而卒不能服之于围许两书遂而知晋文之促数不如齐桓之从容也
　　二十有九年春介葛卢来
　　公羊氏以不言朝者不能乎朝也刘氏曰介卢沉于东夷其礼俗不合诸夏无以交中国也陈氏曰介未通于上国一嵗再至意将安在明年介人侵萧所自来矣
　　公至自围许　夏六月公防王人晋人宋人齐人陈人蔡人秦人盟于翟泉【左谷无公字】
　　当从公羊作公防为是盟于王都而王臣莅之葢有王命焉诸侯以王命盟周礼司盟之所掌也公亲往而列国以大夫则列国为慢王而公为敬王矣何所讳而不书公乎
　　秋大雨雹
　　范氏曰阳气在水雨则湿热隂气薄而胁之不相入则转为雹
　　冬介葛卢来
　　三十年春王正月　夏狄侵齐
　　戴氏曰十八年狄救齐二十年齐狄盟于邢至是三年之内遂两侵齐侵起于盟盟起于救狄固不可使有功也
　　秋卫杀其大夫元咺及公子瑕　卫侯郑归于卫以臣讼君罪固可诛然狱既上于王则请王命以诛之正元咺擅废立之罪以布告于国中然后废瑕而纳已则其复国之名正而囚执之耻亦刷矣计不出此而私使人杀之身为人君而为此诡秘隂贼之行何以立于臣民之上春秋于元咺不去其大夫言不能正其罪也于公子瑕书及言非其罪而滥及也于卫侯书名贱之也不书复不与其频复也
　　晋人秦人围郑
　　胡氏翼之曰讨翟泉之不防也赵氏曰左氏谓讨其无礼于晋则已越五年而再盟岂至是而始责旧怨哉
　　介人侵萧　冬天王使宰周公来聘　公子遂如京师遂如晋
　　翟泉之盟鲁独亲往故王特遣重臣以下聘也自隐桓以来王之聘鲁者五未尝一报至是然后报焉晋未有一介之使至于鲁者鲁之聘之葢以王之厚鲁实由晋文所致故聘之不敢与王异使又汲汲焉惟恐其后于王以为罪也书曰遂言急也讥鲁之事晋过于事王也
　　三十有一年春取济西田公子遂如晋
　　晋为盟主而使曹伯反所侵地义之正也然使诸侯各正其疆理则鲁之所侵于诸侯者亦多矣以此为名未足以服人故春秋书取不书归
　　夏四月四卜郊不从乃免牲犹三望
