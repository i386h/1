<!-- { "loadSidebar": true } -->
　　外相如不书何以书违难也【野编】州河内地邑名也【张洽】州公尝为三公【程子】
　　六年春正月寔来
　　杜注寔实也名曰如曹实来鲁也在公糓俱不言州公之名胡传独以为名不知何据【贺仲轼归义】言寔来者承上文也州公一出而私交二国徃外曰遂内来曰寔皆兼事之辞也【统纪】此来者州公遂不复矣州公存其来纪侯表其去盖谨志之也【野编】
　　夏四月公防纪侯于成【公糓作郕鲁地】
　　谘谋齐难也【左】
　　秋八月壬午大阅【书大阅之始】
　　简车马也惧齐郑故【孔义】盛夏大阅妨农害人无事而为之妄动也有警而为之教之不素得以保其国乎【程】
　　蔡人杀陈佗【厉公跃立】
　　佗者杀世子自立者也公子跃者蔡出也为立跃也以为诱之则自送也以为故侯君位未定故曰蔡人杀陈佗【野编】淫猎乎蔡人不知其是陈君也而杀之【糓梁】蔡侯杀之而书蔡人天下之大恶人皆得而诛也【孔义】
　　九月丁卯子同生
　　君嫡子生以太子生之礼举之则史书之【啖助】
　　冬纪侯来朝
　　欲公请王命求齐成公告不能
　　七年春二月己亥焚咸丘
　　刘氏曰咸丘邑也火田而咸丘焚也王贯道曰咸丘即钜野郎之近地【日抄】
　　夏糓伯绥来朝邓侯吾离来朝
　　糓邓何为者比于介郳则称爵比于滕薛则称名盖是时东南有伪王者故相抜而来后亦改事楚矣【野编】糓邓皆在南阳越蔡许陈曹宿邾而朝于鲁盖为楚所逼失地而奔不见容者惧楚也至鲁远于楚故朝于鲁以失地故书名终春秋不复见于经意其灭于此也【木讷】
　　八年春正月己卯烝
　　烝不书以五月丁丑烝书【野编】
　　天王使家父来聘
　　至是三聘矣【孔义】髙抑崇曰谋纳后也【辨义】
　　夏五月丁丑烝
　　黩祀也志不敬也【孔义】
　　秋伐邾
　　冬十月雨雪
　　建酉之月未霜而雪书异也【程传】
　　祭公来遂逆王后于纪【书遂始此】
　　天子娶后当使同姓诸侯主其辞命祭公逆后于纪使我主其礼也【刘敞权衡】祭公至鲁遂徃逆后此天王之命非祭公自为之纪鲁甥咨谋于鲁而行【戴溪】齐将灭纪鲁势不能芘纪于是而为之谋俾纳女于王托王为重焉祭公因不及命而遂逆王后也齐侯继此不复犯纪襄公始灭纪纳女亦延纪数年【木讷】桓王取后于纪命鲁主昏尝使家父来聘则其事前定矣既己纳币契成故祭公来受辞于主昏而徃逆后于纪皆礼之宜也天子不自主故祭公不称使成使于我故言遂【属辞】
　　九年春纪季姜归于京师
　　其称纪季姜何自我言纪也父母之于子虽为天王后犹曰吾季姜【公羊】自逆者而言从天王所命而称王后示天下之母仪也自归者而言从父母所子而称季姜化天下以妇道也【胡传】
　　夏四月
　　秋七月
　　冬曹伯使其世子射姑来朝
　　诸侯相朝正也有故而使世子摄事盖礼之变也【苏辙】朝不言使明年曹伯终生卒为射姑地也有曹伯之使则可【野编】
　　十年春王正月庚申曹伯终生卒【桓公卒子庄公射姑立】
　　夏五月葬曹桓公
　　秋公防衞侯于桃丘弗遇【衞地】
　　衞侯失信也衞中变而从齐郑于是乎有郎之师【孔义】
　　冬十有二月丙午齐侯衞侯郑伯来战于郎
　　郑太子忽救齐败戎师于是诸侯之大夫戍齐齐人饩之使鲁为之班鲁以周班后郑郑忽怒故以齐衞来战于郎称来战无词也郑虽主兵而先书齐衞犹以周班正之也【苏氏集觧】王明逸曰鲁以周班后郑事已乆远衅所由来必更有他事是时齐方图纪而郑助之其嗛鲁也盖以纪故与【畧记】
　　十有一年春正月齐人衞人郑人盟于恶曹
　　此郎之诸侯战未得志故盟尔【野编】
　　夏五月癸未郑伯寤生卒【庄公卒世子忽立是为昭公】
　　郑庄一时之雄也射王陷弟害隣谋立宋庄身没未几而世嫡出奔庶孽夺正国内大乱为宋庄反噬为不善者可以鍳矣【孔义】
　　秋七月葬郑庄公【三月而葬】
　　九月宋人执郑祭仲【书执之始】
　　称字非贤之也尊王命贵正卿着其罪而深责之也
　　突归于郑
　　突不称公子不可以有国也曰归易辞也以祭仲易恶祭仲也【孔义】
　　郑忽出奔衞【书奔之始】
　　忽以国氏正也不能有其位故不爵【伊川经説】
　　柔防宋公陈侯蔡叔盟于折【大夫防盟诸侯之始】
　　内大夫防外诸侯盟始此【孔义】于折于夫钟于阚于糓丘于虚干大抵为平宋郑也前年成宋乱今复成郑乱耶宋人辞平而始改从郑为武父之盟为宋之战及宋以诸侯伐郑太宫之椽不保公亦不能救也谋之数年竟成何事【野编】
　　公防宋公于夫钟【郕地】
　　冬十有二月公防宋公于阚【鲁地】
　　郑忽尝救齐伐鲁今突入郑而忽出奔故鲁桓拳拳党郑者欲固突而拒忽尔【日抄】
　　十有二年春正月
　　夏六月壬寅公防杞侯【公糓作纪】莒子盟于曲池【鲁地公作欧蛇】秋七月丁亥公防宋公燕人盟于糓丘【宋地即句渎之丘】燕人姞姓非比燕也【野编】
　　八月壬辰陈侯跃卒【厉公卒庄公林立】
　　公防宋公于虚【公作郯】
　　冬十有一月公防宋公于龟
　　虚龟皆宋地　黄正宪曰按桓夫钟之防是宋欲亲鲁伐郑故数防于鲁地宋为之也此虚龟之防是鲁期于宋郑公不爱平故数防于宋地鲁为之也
　　丙戌公防郑伯盟于武父【郑地】
　　弃宋即郑【野编】郑伯突也突簒其兄而立春秋以君许之不没其实也虽君而实簒虽簒而实君皆因其实而已不然不能君也衞州吁陈佗是也孔义君臣六防而宋不许平辱甚矣于是遂有武父之盟【苏辙】
　　丙戌衞侯晋卒【宣公卒惠公朔立】
　　日同而地异故两书焉即书者纪事之职追书者承赴之本【邵寳】按石经衞侯晋卒在盟于武父之前衞上有丙戌二字糓梁传误简于此【辨义】
　　十有二月及郑师伐宋丁未战于宋
　　来战者罪在彼战于郎是也徃战者罪在内战于宋是也【孔义】
　　十有三年春二月公防纪侯郑伯己巳及齐侯宋公卫侯燕人战齐师宋师卫师燕师败绩
　　以为郑与宋战者左氏也公羊谓宋与鲁战糓梁谓纪与齐战赵匡考据经文内兵则以纪为主而先于郑外兵则以齐为主而先于宋独取糓梁之説然十年齐侯卫侯郑伯来战于郎主兵者郑也隠四年宋公陈侯蔡人衞人伐郑主兵者衞也此纪先于郑未必为内兵主也齐侯序宋公上终春秋之世此齐先于宋未必为外兵主也纪虽畏齐固当从我吾从左氏【野编】
　　三月葬衞宣公
　　既与衞人战曷为葬宣公怨不弃义怒不废礼古人以葬为重也卫宣未葬朔乃即戎从吉行事据事直书而自见【孔义】诸侯在防而有境外之事以防行者称子以吉行者称爵【赵匡】
　　夏大水
　　秋七月
　　冬十月
　　十有四年春正月公防郑伯于曹
　　曹在衞南而东北为齐界所以伺齐衞之徃来虞其报救之怨也【孔义】
　　无氷
　　时燠也【孔义】
　　夏五
　　传疑也
　　郑伯使其弟语来盟【语糓作御】
　　使来盟盟前定矣【伊川】公防郑伯于曹修武父之盟也郑使弟语来盟修曹之防也【传断】
　　秋八月壬申御廪灾乙亥尝
　　尝不书以御廪灾书【野编】恶不敬也以为未易灾之余而尝也【糓梁】不时也秋尝以物成而荐新为义夏之六月未可尝也【胡传】
　　冬十有二月丁巳齐侯禄父卒【僖公卒襄公立】
　　宋人以齐人蔡人衞人陈人伐郑
　　师而曰以者能左右之以行其意也以一国而用诸侯之师于是始【孔义】蔡陈与宋盟折者也齐衞与郑盟恶曹者也今郑既背齐党鲁则齐亦背郑党宋夫齐强于宋何亦听其节制深仇郑也仇郑则嫉鲁可知【春秋翼】
　　十有五年春二月天王使家父来求车
　　王者无求用见当时上供多阙诸侯无王也【野编】
　　三月乙未天王崩【桓王崩荘王立】
　　是后庄王僖王不书崩见王室不告鲁不赴而诸侯不臣益见矣【孔义】
　　夏四月己巳葬齐僖公
　　五月郑伯突出奔蔡
　　突何以出辟祭仲也【野编】
　　郑世子忽复归于郑
　　事之初起两亡人尔今反正也莫先正名矣彼奔者突伯也此归者忽世子也夫其书伯也不如世子世子义嗣也夺正而伯簒也【野编】世子书而无突天王书而无朝名正于此而义黜于彼圣人之笔大矣简矣【邵寳】突忽并争不书名何以别【日抄】
　　许叔入于许【即穆公新臣】
　　隠十一年郑使庄公之弟许叔居许东徧以奉其祀郑乱故许叔入许【孔义】
　　公防齐侯于艾【公羊作鄗糓作蒿齐地】
　　谋定许也【左传】鲁本怨忽许实怨郑定许所以挠忽也【日抄】自郎之战齐不通鲁至是齐复通彭生之祸始此【木讷】
　　邾人牟人葛人来朝
　　按郳黎来朝称名萧叔来朝称字知此称人必非其君凡朝必以礼接于庙非诸侯不言朝曺伯使其世子来朝伯姬来朝其子皆是子代父来行礼知此称人者亦是其世子凡来朝同时俱至必以先后行礼若滕侯薛侯是也陈氏项氏皆谓此与滕薛皆讥旅见自参以上贬人之非也楚虽僣王猾夏其防诸侯亦曰用齐桓而已楚犹不敢僣天子之礼以临诸侯而况鲁乎鲁君朝而稽首于伯主晋人曰天子在而君辱稽首寡君惧矣齐侯稽首于鲁君鲁君拜齐人怒鲁人曰非天子寡君无所稽首稽首犹且不敢而况旅朝乎【属辞】
　　秋九月郑伯突入于栎
　　突非正也而忽不能君故国人君突诸侯助之春秋书爵所以戒居正者已不能保则人取之矣【伊川】栎有郑伯郑安得有伯髙伯因之贼昭公齐襄因之贼子亹傅瑕因之贼子仪春秋皆削不书苐书郑伯突入于栎盖曰突已得郑矣【野编】衞宣未葬而朔书衞侯见诸侯之无父世子据郑而突书郑伯见诸侯之无君【归义】何以不言忽之出奔忽之为君防也祭仲存则存矣祭仲亡则亡矣【公羊】
　　冬十有一月公防宋公衞侯陈侯于袲伐郑【袲公羊作侈宋地】纳突也【野编】袲宋地【日抄】
　　十有六年春正月公防宋公蔡侯卫侯于曹
　　谋伐郑也【左】
　　夏四月公防宋公衞侯陈侯蔡侯伐郑
　　突善结诸侯也齐氏曰自入春秋蔡常先衞自是遂序衞之下先儒以为后至实则以势之强弱相上下而不复用周班矣【伊川】
　　秋七月公至自伐郑【致伐之始】
　　以见勤劳于郑突【伊川】一簒国公子勤诸侯三防再伐又弗克纳其致逾时也自冬十有一月至于秋七月何多日也【野编】
　　冬城向
　　言冬通后月之词【孔义】地在鲁莒境上鲁莒之争自城向始【日抄】
　　十有一月衞侯朔出奔齐
　　朔谮杀二兄而有其国诗刺二子乗舟诚罪人也自兹及于庄六年而入于衞中间宜有立君公子黔牟周所立也春秋笔法空处最竒隠之薨也前不书即位后不书葬知有乱者桓之薨也前书公与夫人姜氏遂如齐后书夫人孙于齐知有淫者蔡人衞人陈人从王伐郑知有自将之天子王人子突救衞知有天子所立之公子黔牟不知者以为断烂知者以为完整之极也【野编】
