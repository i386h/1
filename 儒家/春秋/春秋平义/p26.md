<!-- { "loadSidebar": true } -->
　　荼之弑归狱于陈乞阳生之罪固在也齐人叛之宜何如书曰弑则无以讨昔之乱贼不曰弑而曰杀是以乱讨乱也春秋之法不以乱易乱而可以乱讨乱乎故因其以卒赴而卒之此所谓时措从宜之权也【简端录】阳生实卒非弑也【孔义】
　　夏宋人伐郑
　　晋赵鞅帅师侵齐
　　吴犹遭齐防而去之晋乃乗齐防而伐之【孔义】
　　五月公至自伐齐
　　哀公会吴者五独此会于黄池致择其甚危者书之【孔义】
　　塟齐悼公
　　不及五月而塟国有兵寇而简也
　　卫公孟彄自齐归于卫
　　王贯道曰彄归则蒯瞆归之渐也
　　薛伯夷卒【夷公作寅】
　　秋塟薛惠公
　　冬楚公子结帅师伐陈吴救陈【书救止此】
　　救反在吴晋之耻也其狄之何也不使夷狄伯中夏也【野编】
　　十有一年春齐国书帅师伐我【书伐我止此】
　　报去年会吴伐齐之役也【孔义】此所谓郊之战也政在季孙御诸竟而曰不能犹赖冉求之义汪锜无殇孟之侧不伐称于孔子【野编】
　　夏陈辕颇出奔郑【辕公作袁】
　　五月公会吴伐齐
　　公会吴伐齐剟书于前不使公与战也此战而捷曷为不使公与战因人成事君子不贵也【野编】
　　甲戌齐国书帅师及吴战于艾陵【齐地】齐师败绩获齐国书【书战书获止此齐鲁交兵亦止此】
　　战不言公公会伐而不会战也【苏氏】败而书及罪之也以是为国子罪也【野编】
　　秋七月辛酉滕子虞母卒【隐公卒】
　　冬十有一月塟滕隠公
　　衞世叔齐出奔宋
　　春秋书内外大夫奔者六十君之股肱故重而书之然春秋之末何其出奔之多也是时政在大夫各欲自专始则相猜相忌终乃相攻相逐也【孔义】
　　十有二年春用田赋
　　其谓之田赋何田对里言之古者田出租里出赋田之所出稯禾秉刍缶米也赋则钱刀布币征之市防以缮甲攻车故曰税以足食赋以足兵而以田赋农始病矣鲁之变法三莫不善于田赋田非所以为赋也今用之【野编】
　　夏五月甲辰孟子卒
　　不言夫人讳取同姓也不薨不成防也不塟不成塟也【孔义】
　　归义夫人君之敌体乃子氏不塟君氏不薨孟子不氏何以训有家乎
　　公会吴于槖臯【吴地】
　　秋公会衞侯宋皇瑗于郧【公作运吴地在今泰州】
　　木讷赵氏曰吴夫差躬败齐师于艾陵鲁故也鲁以为惠故会吴于槖臯修鄫之好也公既睦于吴而吴将图伯故为之会宋卫于郧合宋卫以从吴也故明年为黄池之会晋好于吴非争伯也纾吴患也诸侯东向事吴者鲁为之也四书公会吴继书公会宋衞明年公会晋侯及吴子于黄池则鲁之罪着矣【日抄】
　　宋向巢帅师伐郑
　　宋郑之怨于是十三岁矣兵端虽起于郑罕达然六年之间宋四伐郑明年罕达遂取宋师逞兵不戢亦何戒哉【木讷】
　　冬十有二月螽
　　十有三年春郑罕达帅师取宋师于嵒
　　报雍丘之师也【孙复】
　　夏许男成卒【成公作戊元公卒】
　　公会晋侯及吴子于黄池【书会止此卫地开封县有黄池】
　　吴欲因鲁交中国晋欲交吴以弭兵故鲁请而二国从之以为会【孔义】黄池之会参会也诸侯不至东方小国亦莫有至者而谓以会两伯为辞吾不知也然则吴曷为称子曰晋徳如吴晋侯犹吴子尔此非吴进乃晋侯退也【野编】或曰春秋不敢进退诸侯其然乎曰有王命则敢无王命则不敢周爵五等王之命也四夷称子王之命也吴王矣楚王矣春秋退而子之以从王命而天下之名分于是乎定何不敢哉【简端録】黄震曰晋自定四年召陵之会合十七国不能救蔡不见经者己二十四年吴自是年冬救蔡入楚既而救陈伐齐得志中国亦已二十四年是时晋弱吴强固也然吴方在会而于越入吴之报倐至内惕而不复固争其先晋人恐诚有如左氏之言春秋所书之次第乃其实也春秋不列叙诸侯不书盟此特晋吴二大国结好而鲁预焉耳非伯也
　　楚公子申帅师伐陈
　　间吴之出【孔义】
　　于越入吴
　　越乗吴之不备也【孔义】
　　经翌曰书于越入吴春秋葢伤诸夏之失防使天下之势竟归夷狄而不可复返也葢春秋之始为中国患者惟楚自齐桓倡伯稍能服楚乃其子孙弗率则楚氛复炽而不可扑灭浸淫至于晋文继伯功埒齐桓其子孙亦弗克自振则当时诸侯往来于晋楚间而势不归一故晋不能有加于楚而楚之强自若也迨悼公援吴制楚楚日削弱矣而平定之际懦弱不振则威楚之功竟让于吴而天下之势亦归于吴中国诸侯但知自相攻伐而于吴则不敢迫视也鲁哀公欲息夷夏之争故为黄池之会而于越入吴则天下之势又不在吴而在越矣夷狄代兴中华失势此圣人之所甚伤者也岂徒为吴越之故而书以示后世哉
　　属辞自晋厉公始通吴于上国而悼公又汲汲于会吴皆欲以吴挠楚鲁昭违礼昏吴亦由晋衰欲倚以敌齐楚也而皆不稽其终是时鲁赋于吴八百乗邾赋于吴六百乗征百牢藩衞侯之舎囚子服景伯长此安穷是故春秋于吴晋之盟终讳之然吴入越不书而再书越入吴固知吴之将为沼矣
　　秋公至自会
　　晋魏曼多帅师侵衞【公无曼字伯国侵伐止此】
　　晋事止于此矣【孔义】
　　塟许元公
　　不书月日畧也或史缺也
　　九月螽
　　冬十有一月有星孛于东方
　　于东方何见于旦也其辰安在周十一月夏九月也日在房心孛日并出与昭十七年孛于大辰政同于昏言其次于旦言其方【野编】
　　盗杀陈夏区夫【公羊作彄夫】
　　区夫征舒之后【高闶】
　　十有二月螽
　　十有四年春西狩获麟
　　春秋何以终获麟适终也【郑樵】程子曰述作之意旧矣但因麟而发麟不出春秋亦必作也故谓圣人感麟始成春秋则可谓感麟始作春秋则不可【孔义】易止未济乐乱闗雎春秋竟十有四年春终则有始相与为无穷也【野编】春秋非感麟而作感麟而止也书止鲁哀以言乎时则久矣以言乎事则多矣以言乎典礼命讨则庶几乎备矣圣笔将絶而麟出且踣焉故以是岁止【简端録】
　　苏辙曰春秋始于隠公而终于哀公何也自周之衰天下三变而春秋举其中焉其始也虽幽厉失道王室昏乱而礼乐征伐犹出于天子诸侯畏周之威不敢肆也及其中也平王东迁而周室不竞诸侯自为政周道陵迟夷于列国迨隠之世习以成俗不可改矣然而文武成康之徳犹在民未忘周也故齐桓晋文相继而起莫不秉大义以尊周室会盟征伐以王命为首诸侯顺之者存逆之者亡虽齐晋秦楚之强义之所在天下予之义之所去天下叛之世虽无王而其法犹在也故孔子作春秋推王法以绳不义知其犹可以此治也及其终也定哀以来齐晋既衰政出于大夫继之以吴越夷狄之众横行于中国以势力相吞礼义无所复施刑政无所复加虽欲举王法以绳之而诸侯习于凶乱不可告语风俗靡然日入战国是以春秋终焉由此观之则春秋起于五伯之始而止于战国之初隠哀适其时耳
　　朱熹曰十二公各不同隠桓时王室新迁号令不行天下皆无所主庄僖时伯政自诸侯出天下始有统一宣公时楚庄强盛夷狄主盟成公时晋悼公出楚始退听继而吴楚又入争伯定哀时政自大夫出终春秋之世无如之何
　　愚按公羊有所见所闻所传闻三世之说虽不可尽拘然孔子未生以前自隠元年至僖二十四年八十六年王命不行齐桓倡伯尊周攘楚是一段僖二十四年至襄二十年八十四年晋文至悼歴世继伯帖服秦楚是一段襄公二十一年孔子生至哀十四年七十二年晋楚并盟吴复争长诸侯相率去晋是一段作三段看世道升降较明
　　春秋时伯权为盛衰二百四十二年分为五节隠公元年己未至庄公十二年己亥四十一年时无伯主诸侯自擅王政不行庄公十三年庚子至僖公三十三年甲午五十五年桓文迭伯尊王攘楚稍能统一文公元年乙未至成公十八年戊子五十四年晋襄继伯歴灵成景厉大夫专政晋楚争郑襄公元年己丑至昭公十六年乙亥四十七年晋悼复伯歴平昭大夫专政晋楚之从交相见昭公十七年丙子至哀公十四年庚申四十五年吴楚争衡越又间之陪臣执命诸侯相次叛晋无伯之世乱益甚矣故其始也伤天下之无王其后也伤天下之无伯
　　邓元锡曰以五伯为乱贼而诛之也不若以伯为伯乱贼为乱贼之为质也求过于功而诛之也不若以功为功以过为过之为质也因物付物而吾无与焉其斯为曲直之绳墨也












　　春秋平义卷十二
