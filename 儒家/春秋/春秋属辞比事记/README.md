<!-- { "loadSidebar": true } -->
　　钦定四库全书　　　　　经部五
　　春秋属辞比事记　　　　春秋类
　　提要
　　【臣】等谨案春秋属辞比事记四卷
　　国朝毛奇龄撰竒龄作春秋分义例为二十二门而其书则仍从经文十二公之序此乃分门隶事如沈棐赵汸之体条理颇为明晰考据亦多精核葢奇龄长于辨礼春秋据礼立制而是书据礼以断春秋宜其秩然有纪也其不旁牵三礼而独就经説经尤为特识是书为奇龄门人所编云本十卷朱彞尊经义考惟载六卷且云未见此本于二十二门之中仅得七门而侵伐一门尚未及半虽非完书然核其体要转胜所作春秋也乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀















　　钦定四库全书
　　春秋属辞比事记卷一
　　翰林院检讨毛竒龄撰
　　经解曰属辞比事春秋教也夫辞何以属谓夫史文之散漶者宜合属也事何以比谓夫史官所载之事畔乱参错而当为之比以类也此本夫子以前之春秋而夫子解之如此是以夫子之春秋亦仍以四字为之解汉儒谓属合辞令比次战伐则于作者之意全无统系而好事者自造为书例谓辞有褒讥事有功罪皆于书法乎例之书人书爵书名书日并有义例而较之全经而一徃不合则于是重疑春秋而春秋不昔者孟子解春秋曰其事则事当比也曰其文则其辞当属合也而在夫子以前晋韩起聘鲁见鲁史春秋即叹曰周礼尽在鲁矣则鲁史记事全以周礼为表志而策书相谓之礼经凡其事其文一准乎礼而从而比之属之虽前后所书偶有同异而义无不同并无书人书爵书名书日之渎乱乎其间而遍校之十二公二百四十二年之春秋而无徃不合则真春秋矣向非属辞亦安知其文之聨属如是也书人亦例不书人亦例也书名书爵书曰无一非例即不书名书爵书曰亦无一非例也而于以比事则事之相似者而褒讥与功罪见焉即不相似者而褒讥功罪亦无徃不见焉以礼为志而其事其文以次比属而其义即行乎礼与事与文之中谓之四例亦谓之二十二志而总名之曰春秋属辞比事记夫如是而夫子之春秋庶可见乎予春秋成已创发四例而人或不信因复重阐之而分礼门部比属其辞事之系礼者而着之于篇
　　改元
　　周礼天子诸侯分国各纪其年以行于国中每遇国君新立则必改年以始之谓之改元
　　【隐公】元年
　　此鲁隐公元年即周平王之四十九年也隐为恵公子鲁史不载恵公死日但以礼推之则商礼逾月改元周礼逾年始改元此必恵公死于周平之四十八年而隐于是改之者若史世家云恵公四十六年卒则此为恵公四十六年之明年然不敢据者称恵公娶宋仲子为鲁夫人而世家谓恵夺隐公之妻而自娶之生桓公则于隐年为过长桓年为过幼其于年月必有与春秋大不合者故宁略之耳
　　【桓公】元年
　　【庄公】元年
　　【闵公】元年
　　【僖公】元年
　　【文公】元年
　　僖以三十三年冬十二月薨则距此裁一月然终是逾年与商礼逾月不同
　　【宣公】元年
　　【成公】元年
　　【襄公】元年
　　【昭公】元年
　　【定公】元年
　　定公以是年六月即位是六月以前宜书昭三十三年经于春王三月即书元年者商礼两君共一年周礼不然以一年不可有二君也
　　【哀公】元年
　　即位
　　即位有二商礼遭先君之丧即于次月改元次月即位而其礼已毕周礼不然凡遭丧时必先受命于殡行奠殡之礼故天子十日而殡即十日即位书康王之诰乙丑王崩越癸酉而入即位凡十日是也诸侯五日而殡即五日即位鲁史昭公癸亥丧归至戊辰而入即位凡五日是也此遭丧即位礼也至明年改元则于朝正后仍郑重而行即位之礼而于是史书即位于改元之后此改元即位礼也春秋十二公即位皆从改元后书之其有不书者必丁弑逆之后但遭丧即位而于改元时不忍又行即位礼则不书如庄闵僖三君皆无即位文者以先君皆被弑故也此周礼也
　　隐元年春王正月
　　此不书即位者以摄位也周礼天子诸侯有始娶再娶之礼始娶名元妃名始适夫人再娶名又娶夫人若继室则媵妾之当室者耳盖始娶无子则再娶卫庄公始娶于齐曰庄姜无子则又娶于陈曰厉妫及厉妫生孝伯早死则又以厉妫之娣戴妫所生子完立为桓公虽前此媵妾之子实长于完如州呼者而皆不得立何则以再娶者夫人也若始娶者或卑微或不成礼则亦可再娶鲁庄公始娶孟任已为夫人矣后以其卑微且以筑台于党氏而私娶之不必成礼故又娶于齐曰哀姜及哀姜无子则仍以孟任之子般立为适子虽哀姜有娣叔姜已生闵公即前此媵妾之子成风又早生僖公而皆不得立何则以始娶者夫人也此周礼也今隐公为继室声子所生子而恵公再娶仲子实为夫人则其立桓公为适而隠公居摄于礼实然或曰此春秋之礼何以必知为周礼曰若非周礼则庄姜知礼者岂甘以身在而令其再娶且是时州吁已长不患无公子也又况子般之立成季主之甚至酖叔牙缢仲庆父手杀二兄而厯春秋十二公二百四十二年而未尝以为过何则礼在故也故曰此周礼非春秋礼也
　　桓元年春王正月公即位
　　隐被弑桓不宜行即位礼然而桓讳弑逆名则故行之行则史官必有书此史例也读者当因书而验其恶此义也
　　庄元年春王正月
　　不书即位以先君被弑不忍行即位礼也
　　闵元年春王正月
　　上同
　　僖元年春王正月
　　上同
　　文元年春王正月公即位
　　文遭丧即位在冬十二月至改元未一月而又即位礼在故也且周礼诸侯五月而塟此时僖尚未塟也僖未塟而即称公以逾年改元当称公耳诸谓未塟称子既塟称公此造为周礼者春秋不然
　　宣元年春王正月公即位
　　东门襄仲杀适子恶与视而立宣公则亦承弑者而仍书即位宣不以杀恶为弑故也此与桓行即位礼同
　　成元年春王正月公即位
　　襄元年春王正月公即位
　　昭元年春王正月公即位
　　定元年夏六月癸亥公之丧至自干侯戊辰公即位定承昭丧逾六月非遭丧即位者然六月即位又非逾年改元即位者此以昭丧归鲁之日作遭丧之日故自癸亥丧归至戊辰即位与奠殡受命礼同但只行遭丧礼而改元即位全不及行非好反商礼也时为之也
　　哀元年春王正月公即位
　　生子
　　礼太子生必书然必初生时有接子之礼内则云国君世子接以太牢谓以太牢接夫人行飨后之礼然后书策此周礼也
　　桓六年九月子同生
　　春秋生子礼惟此一书者以十二公皆非夫人所出独文公哀姜以夫人生恶而是时未得行接子之礼即不书故此云以太子生之礼举之接以太牢卜士负之士妻食之公与文姜宗妇命之因名同杜预所谓以其备用太子之礼故史书于策是也
　　立君
　　周有立储礼每言之如立适以长立子以贵年钧以义义钧以卜类而经统不及然礼固有是也
　　隐四年冬十有二月卫人立晋
　　此经之纪立君者时卫州吁弑桓公石碏同国人杀州吁且迎桓公之弟公子晋于邢而立之故有此文与常时立君礼不同
　　朝聘
　　朝聘会盟在三礼并无明文惟有嵗聘间朝与再朝而会再会而盟语大率每年一聘三年一朝六年一会十二年一盟与尚书周官六年会朝十二年又会朝年数颇合若诸侯相朝礼则全无可考谓诸侯五年再相朝则似过密李氏周官经谓诸侯世相朝则又过疎若晋自定制谓三年一聘五年一朝有事而会不恊而盟则朝聘较疎而盟会反密皆与周礼不必合且晋虽改制强齐鲁共遵而当时朝聘会盟其期与年数并不相准则春秋礼也惟嵗聘诸语是周礼他总非是也
　　朝
　　【朝周】僖二十八年夏公朝于王所
　　此朝襄王也春秋二百四十二年仅见僖公此朝然又赴晋文践土之会而王来践土故即于行在朝之曰朝于王所然则仍未朝京师矣
　　冬壬申公朝于王所
　　此又朝于河阳者然总在是年一时一事非再赴朝也
　　成十三年春三月公如京师
　　此成公朝简王也成以赴晋文之召过周因而朝之此何朝乎如之而已
　　【朝晋】成十有八年春公如晋
　　诸侯相朝礼大抵小国朝大国耳故大国君新立则小国朝新君小国君新立则新君朝大国时晋悼新立成公以朝新君如晋其不书朝而书如者史例也夫以齐桓之伯庄僖每如齐而未尝一朝以齐晋鲁卫本敌国也至此则齐鲁皆属国矣故曰春秋自文宣以后多志晋恶非虚语也
　　襄三年春公如晋
　　此襄公以新立朝晋悼公也
　　八年春王正月公如晋
　　此朝晋听晋颁属国朝聘贡赋之数也
　　昭五年春公如晋
　　此昭以新立朝晋平公也前二年徃朝以兼吊晋少姜而晋辞之故再徃焉
　　十二年夏公如晋至河乃复
　　昭以晋昭公新立徃朝而晋受莒愬怒而辞之
　　十三年冬公如晋至河乃复
　　晋以莒愬故执季孙意如公徃朝请之仍不得入
　　十五年冬公如晋【朝晋昭新立兼谢释季孙也】
　　二十一年公如晋至河乃复
　　晋顷公新立故徃朝而晋又辞之
　　二十三年冬公如晋至河有疾乃复
　　晋以邾愬故执我行人叔孙舍公徃朝兼请而仍不得入因托疾以归经书有疾者讳辱也
　　【朝楚】襄二十八年冬十有一月公如楚
　　楚与晋争伯而宋公为向之盟以平之至是诸国各朝晋楚以成其事经不书朝晋而独书朝楚者以朝楚而楚康王卒公留楚送塟逾年不归遂不能讳辱故也
　　【来朝】隐十一年春滕侯薛侯来朝
　　桓二年春王正月滕子来朝【前称侯此称子为时王所降也】
　　秋七月侯来朝
　　公谷以为纪而宋程氏胡氏皆遵之谓齐欲灭纪而纪侯求鲁为之主故来朝然齐之谋纪始于五年齐侯郑伯如纪之经而后至六年而公会纪侯纪侯来朝经屡书之此时并无齐谋也公谷胡氏之误全不顾经予中已屡及之兹所畧者而偶检其误因复书此
　　六年冬纪侯来朝
　　七年夏谷伯绥来朝邓侯吾离来朝
　　谷邓皆近楚小国名绥与吾离则两君名也诸侯来朝无书名者此以附庸例名之胡氏谓贬其朝桓则庄之郳黎来来朝萧叔来朝为不可通矣
　　九年冬曹伯使其世子射姑来朝
　　十五年夏四月邾人牟人葛人来朝
　　经例诸侯之卿称名大夫称人附庸之君与诸侯卿等可称名则附庸之卿当称人此必遣卿来朝耳
　　庄五年秋郳黎来来朝【郳国黎来名】
　　二十三年夏萧叔朝公【萧国叔字小国例可字可名】
　　不书来朝而书朝公以公在齐而叔就朝之故也
　　二十七年冬伯来朝
　　僖五年春伯姬来朝其子【帅其子来朝也】
　　七年夏小邾子来朝【即郳黎来也初封小邾子故修新君来朝礼】
　　十四年夏六月季姬及鄫子遇于防使鄫子来朝【使其夫来朝也】
　　二十年夏郜子来朝
　　二十七年春子来朝【前称伯此称子为时王所降也】
　　文十一年秋曹伯来朝
　　十二年春伯来朝【又为时王所进也】
　　秋滕子来朝
　　十五年夏曹伯来朝
　　宣元年秋邾子来朝
　　成四年三月伯来朝
