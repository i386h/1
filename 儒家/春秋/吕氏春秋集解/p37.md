<!-- { "loadSidebar": true } -->
　　武夷胡氏传宋昭公无道高哀爲萧封人以爲卿不义宋公而出遂来奔书宋子哀贵之也易曰几者动之微吉之先见者也君子见几而作不俟终日宋子哀有焉昔微子去纣列于三仁之首子哀不立于危乱之邦而春秋书字谓能贵爱其身以存道也若偷生避祸而去国出奔亦何取之有
　　襄陵许氏曰大夫执雁义先去就如曹羁宋子哀盖得之矣
　　冬单伯如齐齐人执单伯齐人执子叔姬
　　左氏传单伯如齐请子叔姬齐人执之又执子叔姬公羊传执者曷爲或称行人或不称行人称行人而执者以其事执也不称行人而执者以已执也
　　刘氏传子叔姬者何齐君舍之母也齐君舍之母则齐人何爲执之公子商人弑其君而暴其母单伯如齐请以归曰杀其子焉用其母商人怒爲是执之何以不称行人或曰不称行人者非其所爲使也或曰附庸之君也生不名死不卒故执亦不称行人也此一事也曷爲再言齐人嫌也
　　常山刘氏曰商人弑君之恶已显而执叔姬之事圣人不独罪商人也齐人不讨贼俱北面事之又致执其君之母齐人均有罪焉
　　武夷胡氏传齐君舍鲁之甥也商人弑舍固忌鲁矣鲁使单伯如齐齐人意欲辱鲁故执单伯并执子叔姬而诬之以罪不称行人公羊所谓以已执之者也齐人怀商人之私惠忘君父之大伦弑其君而不能讨执其母而莫之救则是举国之人皆有不赦之罪也假有人焉正色而立于朝谁敢致难其君与执其母而不之顾乎故圣人书曰齐人执子叔姬所以穷逆贼之党与而治之也其讨贼之旨严矣故曰春秋成而乱臣贼子惧
　　十有五年春季孙行父如晋
　　左氏传季文子如晋爲单伯与子叔姬故也
　　襄陵许氏曰使鲁能脩其政则齐乱可以义讨今反遇辱而因晋以请爲齐弱焉传曰国家闲暇及是时明其政刑虽大国必畏之矣前此鲁亦暇矣而豫怠僭差政刑不敕卒困于齐斯岂非自取侮哉
　　三月宋司马华孙来盟
　　左氏传宋华耦来盟其官皆从之【杜氏注古之盟会必备威仪崇贽币賔主以成礼爲敬故传曰卿行旅从春秋时率多不能备义华孙能率其属以从古典所以敬事而自重】公与之宴辞曰君之先臣督得罪于宋殇公请承命于亚旅
　　陆氏纂例赵子曰来盟彼欲之也啖子曰凡外臣来不言君使者皆有义
　　高邮孙氏曰华孙其君闇乱国事废弛而贤臣外奔华孙惧邻国之诸侯因其间隙而侵伐之于是来盟以纾其国之难春秋之大夫见于经者多矣其以官举者惟三人焉又皆在宋昭公之时也岂非祸乱之际则节义之士有以显名于后欤
　　吕氏曰不言使自请之也称司马能其官也
　　夏曹伯来朝
　　齐人归公孙敖之丧
　　左氏传齐人或爲孟氏谋曰鲁尔亲也饰棺寘诸堂阜鲁必取之从之卞人以告惠叔犹毁以爲请立于朝以待命许之取而殡之齐人送之书曰齐人归公孙敖之丧爲孟氏且国故也葬视共仲
　　杜氏注大夫丧还不书善鲁感子以赦父敦公族之恩崇仁孝之教
　　刘氏传何以书讥何讥尔以大夫卒之而不以大夫终之非鲁也制人之君臣使上不行乎下非齐也
　　襄陵许氏曰以敖之丑奔而録卒録其丧归春秋爲之屡见于经者以文伯惠叔之哀诚无已也易曰有子考无咎书曰尚盖前人之愆惟忠惟孝故圣人以敖着教焉
　　六月辛丑朔日有食之鼓用牲于社
　　左氏传鼓用牲于社非礼也日有食之天子不举伐鼓于社诸侯用币于社伐鼓于朝以昭事神训民事君示有等威古之道也
　　单伯至自齐
　　左氏传齐人许单伯请而赦之使来致命【杜氏注单伯执节不移且畏晋故许之】
　　谷梁传大夫执则致致则名此其不名何也天子之命大夫也
　　晋郤缺帅师伐蔡戊申入蔡
　　左氏传新城之盟蔡人不与晋郤缺以上军下军伐蔡曰君弱不可以怠戊申入蔡以城下之盟而还
　　襄陵许氏曰言伐言入甚之
　　秋齐人侵我西鄙季孙行父如晋
　　左氏传齐人侵我西鄙故季文子告于晋
　　冬十有一月诸侯盟于扈
　　左氏传晋侯宋公衞侯蔡侯陈侯郑伯许男曹伯盟于扈寻新城之盟且谋伐齐也齐人赂晋侯故不克而还于是有齐难是以公不会书曰诸侯盟于扈无能爲故也
　　伊川先生解鲁以备齐不在会故不序又称诸侯者众辞见众国无能爲也此盟爲齐乱也
　　刘氏意林大者天地其次君臣道莫先焉晋爲霸主齐弑其君兴侯而莫能正晋则固有罪矣诸侯又莫之讨不亦病乎夫诸侯不专征者也田恒弑简公而孔子请讨焉是岂非义而孔子行之哉固以谓天地之道君臣之义是乃其宜也从此观之盟于扈之意晋则固有罪而诸侯亦病矣
　　武夷胡氏传盟于扈者晋侯宋公衞蔡陈郑曹许八国之君也何以不序略之也春秋于夷狄君臣同词而不分爵号说者以爲略之也八国曷爲略之等于夷狄乎齐人弑君不能致讨受赂而退奚以贤于夷狄矣不曰晋人会诸侯盟于扈而曰诸侯盟者分恶于诸侯也田恒弑其君孔子沐浴而朝告于哀公请讨之弑君之贼夫人之所得讨也而况于诸侯乎况于邻国乎略诸侯而不序以其欲讨齐罪而复不能也而况于邻国初不与盟会者乎鲁君之罪亦可知矣
　　十有二月齐人来归子叔姬
　　刘氏意林出夫人者未尝不使大夫将命也彼其曰郯伯姬来归此其曰齐人来归子叔姬何哉曰春秋正名别贤不肖使弗相乱者也义屈则屈义直则直郯伯姬以罪出虽父母于其子而不敢以私爱害公义辞不教而已矣子叔姬以祸乱逐非得罪于先君者也鲁虽受之其义固可以自直故谓之齐人来归明罪之在也凡人之议法也所亲则回所踈则察君子不然亲则怜之而不以爱妨公踈则容之而不以枉诬正所以见王者之事也
　　泰山孙氏曰齐人来归子叔姬也商人旣杀其子又絶其母甚矣
　　武夷胡氏传春秋深罪齐人以商人爲君而不知其恶故其执其归与弑其君商人皆称齐人深责之也
　　齐侯侵我西鄙遂伐曹入其郛
　　左氏传齐侯侵我西鄙谓诸侯不能也遂伐曹入其郛讨其来朝也
　　杜氏注郛郭也
　　襄陵许氏曰鲁尽礼于晋而见侵弗恤曹修礼于鲁而被伐莫救此仁义之所以日坏而兵革之所以方兴夫岂特齐懿之暴戾无道皆晋灵赵盾之责也
　　十有六年春季孙行父会齐侯于阳谷齐侯弗及盟左氏传春王正月及齐平公有疾使季文子会齐侯于阳谷请盟齐侯不肯曰请俟君间
　　夏五月公四不视朔
　　左氏传公四不视朔疾也
　　公羊传曷爲四不视朔公有疾也何言乎公有疾不视朔自是公无疾不视朔也然则曷爲不言公无疾不视朔有疾犹可言也无疾不可言也【苏氏曰公羊曰自是无疾不视朔也定哀之闲子贡欲去告朔之饩羊盖不复视朔矣此公羊之所以爲此言也然而五月书四不视朔则六月视朔矣视朔之废非始于此也】
　　谷梁传天子告朔于诸侯诸侯受乎祢庙礼也公四不视朔公不臣也以公爲厌政已甚矣
　　杜氏注诸侯每月必告朔听政因朝于庙今公以疾阙不得视二月三月四月五月朔也
　　武夷胡氏传文公厌政备见于经闰不告朔不视无雨不闵会同不与庙坏不修作主不时事民治神之怠也则其心放而不知求久矣
　　六月戊辰公子遂及齐侯盟于郪【公作犀谷作师】丘
　　左氏传公使襄仲纳赂于齐侯故盟于郪丘
　　杜氏注郪丘齐地
　　秋八月辛未夫人姜氏薨
　　左氏传秋八月辛未声姜薨
　　杜氏注僖公夫人文公母也
　　毁泉台
　　公羊传毁泉台何以书讥何讥尔筑之讥毁之讥先祖爲之已毁之不如勿居而已矣
　　谷梁传毁泉台丧不贰事贰事缓丧也以文爲多失道矣【范氏注缓作主跻僖公四不视朔毁泉台之类】
　　武夷胡氏传先祖爲之非矣然台之存毁非安危治乱之所系也虽勿居可也而必毁之是暴扬其失有轻先祖之心此履霜之渐弑父与君之萌春秋之所谨也故书
　　楚人秦人巴人灭庸
　　左氏传楚大饥庸人帅羣蛮以叛楚麇人帅百濮聚于选将伐楚于是申息之北门不啓楚人谋徙于阪高蔿贾曰不可我能往寇亦能往不如伐庸夫麇与百濮谓我饥不能师故伐我也若我出师必惧而归百濮离居将各走其邑谁暇谋人乃出师旬有五日百濮乃罢自庐以往振廪同食次于句澨使庐戢黎侵庸及庸方城庸人逐之囚子扬窻三宿而逸曰庸师众羣蛮聚焉不如复大师且起王卒合而后进师叔曰不可姑又与之遇以骄之彼骄我怒而后可克先君蚡冒所以服陉隰也又与之遇七遇皆北唯裨鯈鱼人实逐之庸人曰楚不足与战矣遂不设备楚子乗驲会师于临品分爲二队子越自石溪子贝自仞以伐庸秦人巴人从楚师羣蛮从楚子盟遂灭庸
　　冬十有一月宋人弑其君杵【公作处】臼
　　左氏传宋公子鲍礼于国人宋饥竭其粟而贷之无日不数于六卿之门国之材人无不事也亲自桓以下无不恤也襄夫人助之施昭公无道国人奉公子鲍以因夫人冬十一月甲寅宋昭公将田孟诸未至夫人王姬使帅甸攻而杀之荡意诸死之
　　武夷胡氏传此襄夫人使帅甸攻杀之也而书宋人者昭公无道国人之所欲弑也君无道而弑之可乎诸侯杀其大夫虽当于罪若不归诸司寇犹有专杀之嫌以爲不臣矣况于北面归戴奉之以爲君也故曰人臣无将将而必诛昭公无道圣人以弑君之罪归宋人者以明三纲人道之大伦君臣之义不可废也然则有土之君可以肆于民上而无诛乎诸侯无道天子方伯在焉臣子国人其何居死于其职而明于去就从违之义斯可矣荡意诸亦死职春秋削之不得班于孔父仇牧荀息何也三子闲其君而见杀春秋之所取也意诸知国人将弑其君而不能止知昭公之将见杀而不能正坐待其及而死之所谓匹夫匹妇自经于沟渎而莫之知也奚得与死于其职者比乎圣人所以独取高哀之去而书字以襃之也
　　十有七年春晋人卫人陈人郑人伐宋
　　左氏传晋荀林父衞孔达陈公孙宁郑石楚伐宋讨曰何故弑君犹立文公而还卿不书失其所也
　　伊川先生解行天讨而成其乱失天职也故不卿之杜氏注自僖闵以下终于春秋陈侯常在衞侯上今大夫会在衞下传不言陈公孙宁后至则宁位非上卿故也
　　夏四月癸亥葬我小君声【公作圣】姜
　　左氏传葬声姜有齐难是以缓
　　泰山孙氏曰声諡也九月而葬
　　齐侯伐我西鄙六月癸未公及齐侯盟于谷诸侯会于扈
　　左氏传齐侯伐我西鄙襄仲请盟六月盟于谷晋侯搜于黄父遂复合诸侯于扈平宋也公不与会齐难故也书曰诸侯无功也
　　武夷胡氏传宋昭公虽爲无道人臣将而必诛春秋正宋人爲弑君之罪所以明人道之大伦也故大夫无沐浴之请则贬而称人诸侯无讨贼之功则略而不序不然是废君臣之义人欲肆而天理灭矣故曰春秋成而乱臣贼子惧
　　秋公至自谷
　　冬公子遂如齐
　　左氏传襄仲如齐拜谷之盟
　　十有八年春王二月丁丑公薨于台下
　　谷梁传台下非正也
　　高邮孙氏曰人君之薨必于路寝非路寝者皆不正也其曰台下盖又甚焉
　　秦伯防卒
　　泰山孙氏曰秦康公
　　夏五月戊戌齐人弑其君商人
