<!-- { "loadSidebar": true } -->
　　谷梁传是齐侯宋公也其曰人何也人诸侯所以人公也其人公何也逆天王之命也【范氏注王不欲立朔也】
　　伊川先生解诸国称人违抗王命也贬诸侯则鲁在其中矣
　　六年春王正【公谷并作三】月王人子突救卫
　　谷梁传王人卑者也称名贵之也善救卫也救者善则伐者不正矣
　　伊川先生解虽微称字王人当尊也
　　陆氏纂例王师之正者莫过于子突夫子制作本教中人故简易其文昭著其义若能以质直见之则可不俟传注而自通矣上言伐卫次言王人救卫下言卫侯朔入于卫则知逆王命
　　武夷胡氏传王人微者子突其字也以下士之微超从大夫之例而书字者褒救卫也朔陷其兄使至于死罪固大矣然其父所立诸侯莫得而治也王治其旧恶而废之可也又借诸侯之力抗王命以入国是故四国之君贬而称人王人之微嘉而书字或曰子突王之子弟也用兵大事而委诸子弟使无成功故书人以讥之必若此言是春秋以成败论事而不计理也使诸侯苟顾逆顺之理子突虽微自足以申王命矣彼既肆行莫之顾也虽天子亲临将有请从如祝聃者况其下乎子突不胜五国使之得入也其亦不幸焉尔矣幸不幸命也守义循理者法也君子行法以俟命故其褒贬如此
　　夏六月卫侯朔入于卫
　　左氏传春王人救卫夏卫侯入放公子黔牟于周放甯跪于秦杀左公子泄右公子职乃即位
　　谷梁传其不言伐卫纳朔何也不逆天王之命也入者内弗受也何用弗受也为以王命絶之也朔之名恶也朔入逆出则顺矣朔出入名以王命絶之也
　　伊川先生解朔搆其兄而使至于死其罪大矣然父立之诸侯莫得而治也王治其旧恶而废之宜也故书名书人
　　武夷胡氏传入有二义一难词也一逆词也朔借诸侯之力连五国之师距王官之微者以复归于卫其势宜无难矣而书入者逆王命也故卫朔书名书入以着其恶王人书字书救以着其善外则诸侯书人内则庄公书至而春秋之情见矣
　　秋公至自伐卫
　　公羊传曷为或言致防或言致伐得意致防不得意致伐卫侯朔入于卫何以致伐不敢胜天子也
　　谷梁传恶事不致此其致何也不致则无以见公之恶事之成也
　　螟
　　冬齐人来归卫俘【公谷并作寳】
　　左氏传冬齐人来归卫俘文姜请之也
　　武夷胡氏传俘者二传以为寳案商书称遂伐三朡俘厥寳玉则俘者正文也寳者释词也言齐归卫寳则知四国皆受朔之赂矣春秋特书此事结正诸侯之罪也夫以弟弑兄臣弑君篡居其位上逆天王之命人理所不容矣彼诸侯者岂其弗察而援之甚力则未有以验其丧心失志迷惑之端也及书齐人归寳然后知其有欲货之心而后动于恶也世衰道微暴行交作徇于货寳贿赂公行使君臣父子兄弟终去仁义怀利以相与不至于篡弑夺攘则不厌也春秋书此结正诸侯之罪垂戒明矣
　　七年春夫人姜氏防齐侯于防
　　左氏传齐志也【杜氏注文姜数与齐侯防至齐地则奸发夫人至鲁地则齐侯之志故传略举二端以言之】
　　杜氏注防鲁地
　　夏四月辛卯夜【谷作昔】恒星不见夜中星陨【公作霣】如雨左氏传恒星不见夜明也【杜氏注恒常也谓常见之星辛卯四月五日月光尚微盖时无云日光不以昏没】
　　谷梁传恒星者经星也
　　辨疑啖子曰星陨如雨谓奔流者众如雨之多自汉以来史籍频有诗曰有女如云李陵曰谋臣如雨皆言多耳三传不逹此理故悉穿凿
　　武夷胡氏传恒星者列星也如雨者言众也人事感于下则天变动于上前此者五国连衡旅拒王命后此者齐桓晋文更霸中国政归盟主而王室遂虚其为法度废絶威信陵迟之象着矣汉成帝永始中亦有星陨之异而五侯擅权贼莽居摄汉之宗支埽荡几尽天之示人显矣春秋谨于天象至矣
　　襄陵许氏曰王运将终而霸统方起之祥也
　　吕氏曰恒星不见星陨如雨变异之极也而当世君臣莫能自省日趋于乱先王之道不复行于世矣尧舜禹汤文武之泽不复被于生民矣变异之极岂徒然哉
　　秋大水
　　无麦苗
　　谷梁传麦苗同时也【范氏注麦与黍稷之苗同时死】
　　杜氏注今五月周之秋平地出水漂杀熟麦及五稼之苗
　　髙邮孙氏曰案大者非常之词非常而为灾故书也武夷胡氏传书大水畏天灾也无麦苗重民命也畏天灾重民命见王者之心矣忽天灾而不惧轻民命而不图国之亡无日矣春秋所以谨之也
　　冬夫人姜氏防齐侯于谷
　　杜氏注谷齐地今济北谷城县
　　武夷胡氏传防鲁地也谷齐地也初防于禚次享于祝丘又次如齐师又一岁而再防焉其为恶益逺矣明年无知弑诸儿其祸淫之明验也
　　八年春王正月师次于郎以俟陈人蔡人
　　谷梁传次止也俟待也
　　杜氏注期共伐郕陈蔡不至故驻师于郎以待之苏氏曰鲁将与陈蔡有事于邻国而陈蔡不至故次于郎以待之
　　武夷胡氏传伐而次者有整兵慎战之意其次善之也遂伐楚次于陉是也救而次者有缓师畏敌之意其次讥之也次于匡于聂北于雍榆是也俟而次者有无名妄动之意次于郎以俟陈人蔡人是也
　　吕氏曰师次于郎以俟陈人蔡人陈人蔡人卒不至故甲午复治兵至夏而后师及齐师围郎也诸侯放恣擅相侵伐予夺迟速无复纪纲谋不素定民不豫教亦已甚矣郕降于齐师从强者也秋师还言行役之久也春秋记用兵未有如此之详独于此焉详尽如是者盖罪其放恣之甚残民之极也
　　甲午治兵【公作祠兵】
　　谷梁传出曰治兵习战也入曰振旅习战也
　　武夷胡氏传此治兵于郎也俟而不至暴师露众役久不用则有失伍离次逃亡溃散之虞故复申明军法以整齐之其志非善之也讥黩武也
　　夏师及齐师围郕郕【公皆作成】降于齐师
　　刘氏传郕者何国也郕降于齐师降者何降之者何降者未失其国家者也降之者失其国家者也未失其国家者复见失其国家者不复见犹迁也
　　武夷胡氏传书及齐师者亲仇雠也围郕者伐同姓也郕降于齐师者见伐国无义而不能服也于是庄公之罪着矣
　　秋师还
　　武夷胡氏传书师还讥役乆也案左氏仲庆父请伐齐师庄公不可是国君上将亲与围郕之役也然其次其及其还皆不称公者重众也春秋正例君将不称帅师则以君为重今此不称公又以为重众何也轻举大众妄动久役俟陈蔡而陈蔡不至围郕而郕不服歴三时而后还则无名黩武非义害人未有如此之甚也至是师为重矣义系于师故不书公以着劳民毒众之罪为后戒也春秋于王道轻重之权衡此类是矣
　　冬十有一月癸未齐无知弑其君诸儿
　　左氏传齐侯使连称管至父戍葵丘时而徃曰及而代期戍公问不至请代弗许故谋作乱僖公之母弟曰夷仲年生公孙无知有宠于僖公衣服礼秩如适襄公绌之二人因之以作乱十二月齐侯田于贝丘反徒人费遇贼于门伏公而出鬭死于门中石之纷如死于阶下遂入杀孟阳于牀曰非君也不类见公之足于戸下遂弑之而立无知
　　辨疑赵子曰不命之卿例不书氏既不书氏自然以名连国
　　苏氏曰齐侯诸儿虽无道而无知以其私弑之故称无知
　　武夷胡氏传无知曷为不称公孙而以国氏罪僖公也弑君者无知于僖公何罪乎不以公孙之道待无知使恃宠而当国也案无知者夷仲年之子年者僖公母弟也私其同母异于他弟施及其子衣服礼秩如适此乱本也故于年之来聘特以弟书于无知之弑不称公孙着其有宠而当国也垂戒之义明矣古者亲亲与尊贤并行而不相悖故尧亲九族必克明俊徳而后九族睦周封同姓必庸康叔蔡仲而后王室强徒知宠爱亲属而不急于尊贤使为仪表以明亲亲之道必有篡弑之祸矣案左氏齐侯游于姑棼遂田于贝丘徒人费遇贼于门先入伏公而出鬭死石之纷如死于阶下是能死节者也春秋重死节之臣而法有特书其不见于经何也如费等所谓便嬖私昵之臣逢君之恶田猎毕弋而不修民事使百姓苦之者也与大臣孔父仇牧义形于色不畏彊御以身死其职则异矣当是时管仲隰朋鲍叔皆沈于下寮不见庸也而徒人费石之纷如乃得居左右襄公之所疎逺亲信者如此故于齐国之彊大一也桓公用之则九合诸侯不以兵车由亲贤人逺小人所以兴也襄公用之不能保其身死于户下由亲小人逺贤人所以亡也此二人虽死于难与自经于沟渎而莫之知者犹不逮焉乃致乱之臣死不偿责又何取乎
　　九年春齐人杀无知
　　左氏传初公孙无知虐于雍廪九年春雍廪杀无知刘氏传雍廪杀之则其称人以杀之何讨贼之辞也武夷胡氏传弑君之贼人人之所恶夫人之所得讨故称人人者众词也无知不称君已不能君齐人亦莫之君也
　　公及齐大夫盟于蔇【公谷并作暨】
　　左氏传公及齐大夫盟于蔇齐无君也
　　杜氏注蔇鲁地琅琊缯县北有蔇亭
　　陆氏纂例赵子曰纳雠人之子损礼而盟大夫故书公
　　夏公伐齐纳子【公谷并无子字】纠齐小白入于齐
　　左氏传初襄公立无常鲍叔牙曰君使民慢乱将作矣奉公子小白出奔莒乱作管夷吾召忽奉公子纠来奔夏公伐齐纳子纠桓公自莒先入秋师及齐师战于干时我师败绩公丧戎路传乗而归鲍叔帅师来言曰子纠亲也请君讨之管召雠也请受而甘心焉乃杀子纠于生窦召忽死之管仲请囚鲍叔受之及堂阜而税之归而以告曰管夷吾治于髙傒使相可也公从之
　　杜氏注二公子各有党故虽盟而迎子纠当须伐乃得入
　　刘氏意林夏公伐齐纳纠仲尼正天下之义明徳怨处以为徳不可以报怨怨莫甚于父母之仇而徳莫重乎君国子民岂可相贸易哉
　　武夷胡氏传左氏书子纠二传曰伐齐纳纠君子以公谷为正纳者不受而强致之称入者难词纠不书子者明纠不当立也以小白系齐者明小白宜有齐也所以然者襄公见杀纠与小白皆以庶子出奔而纠弟也又未尝为世子案史称周公诛管蔡以安周齐桓杀其弟以反国是纠幼而小白长其有齐宜矣宜则何以不称公子内无所承上不禀命故以王法絶之也桓公于王法虽可絶视子纠则当立故管氏相桓为徙义而圣人称之曰微管仲吾其被发左衽矣召忽于子纠为伤勇比诸匹夫匹妇之谅自经于沟渎而莫之知也
　　秋七月丁酉葬齐襄公
　　髙邮孙氏曰春秋之义弑君贼讨则书葬襄公见弑于无知齐人已讨无知杀之矣
　　八月庚申及齐师战于干时我师败绩
　　伊川先生解及其师非卿也公战讳败凡言败绩大败也小小胜负不书
　　杜氏注干时齐地时水在乐安界岐流旱则竭涸故曰干时
　　陆氏纂例赵子曰内败不书此书者纳雠丧师以恶内也
　　吕氏曰内不言败而曰我师败绩则是内不言败者谬也春秋无义战凡相侵伐皆圣人之罪人曾是不讳而讳败乎
　　九月齐人取子纠杀之
　　谷梁传外不言取言取病内也取易辞也犹曰取其子纠而杀之云尔十室之邑可以逃难百室之邑可以隐死以千乗之鲁而不能存子纠以公为病矣
