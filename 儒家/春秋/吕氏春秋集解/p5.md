<!-- { "loadSidebar": true } -->
　　公羊传初献六羽何以书讥何讥尔讥始僣诸公也六羽之为僣奈何天子八佾诸公六诸侯四诸公者何诸侯者何天子三公称公王者之后称公其余大国称侯小国称伯子男始僣诸公昉于此乎前此矣前此则曷为始乎此僣诸公犹可言也僣天子不可言也【东莱吕氏曰孟子古王制皆以公侯为大国伯为次国子男为小国计其土地大小是也其礼数高下皆称公谷又以为天子八佾诸公六诸侯四亦异于王制孟子古书所记当时礼文公侯多为一等未尝有以侯为一等伯子男同为一等者然则公谷之出去孔子之世逺甚】
　　伊川先生解诸侯无再娶仲子不得为夫人春秋之初尚以为疑故别宫以祀之考始成而祀也书以见非礼成王赐鲁用天子礼乐祀周公后世遂羣庙皆用仲子别宫故不敢同羣庙而用六羽也书初献见前此用八之僣也仲尼以鲁之郊禘为周公之道衰用天子之礼乐祀周公成王之过也
　　杜氏注成仲子宫安其主而祭之惠公以仲子手文娶之欲以为夫人诸侯无二嫡盖隠公成父之志为别立宫也
　　髙邮孙氏曰凡舞有干羽此不言干但言羽者妇人无武事但陈羽舞也
　　常山刘氏曰鲁僣天子礼乐孔子毎因事而书之以正天下之典也
　　武夷胡氏传礼无二嫡孟子入惠公之庙仲子无祭享之所为别立宫以祀之非礼也故因其来赗而正名之曰仲子之赗因其考宫而正名之曰仲子之宫而夫人众妾之分定矣隠公摄让之实辨矣桓公篡弑之罪昭矣存则以氏系姓以姓系号没则以諡系号以姓系諡者夫人也存不称号没不称諡单举姓者妾也凡宫庙非志灾失礼则不书
　　邾【公作邾娄】人郑人伐宋
　　左氏传宋人取邾田邾人告于郑曰请君释憾于宋敝邑为道郑人以王师防之伐宋入其郛以报东门之役
　　伊川先生解宋人取邾田邾人告于郑曰请君释憾于宋敝邑为道邾人郑人伐宋先邾人为主也
　　杜氏注邾主兵故序郑上
　　陆氏纂例赵子曰凡书侵伐不书胜败杀掠而还也武夷胡氏传凡班序上下以国之大小从礼之常也而盟防征伐以主者先因事之变也然则卫州吁告于宋以伐郑事与此同而圣人以宋为主者何此春秋拨乱之大法也凡诛乱臣讨贼子必深絶其党
　　螟
　　伊川先生解书螟书螽皆为灾也国之大事故书杜氏注虫食苖心者
　　武夷胡氏传国以民为本民以食为天春秋书螟记灾也圣人以是为国之大事也故书而近世王安石乃称为人牧者不必论奏灾伤之事亦独何哉甚矣其不讲于圣人之经以欺当年而误天下与来世也
　　冬十有二月辛巳公子彄卒
　　杜氏注大夫书卒不书葬者臣子之事非公家之所及也
　　陆氏纂例赵子曰鲁卿有王命者即书卒尊吾命卿所以尊王命也
　　宋人伐郑围长葛
　　左氏传宋人伐郑围长葛以报入郛之役也【杜注颍川长社县北有长葛城】
　　伊川先生解伐国而围邑肆其暴也
　　陆氏纂例赵子曰伐国而围邑皆书之不可偏遗也【言其事轻重等故不偏举之也】
　　蘓氏曰伐其国又围其邑也
　　六年春郑人来渝【公谷并作输】平
　　左氏传更成也【杜氏注公之为公子战于狐壌为郑所执逃归　东莱吕氏曰渝变也郑人以前之平未成也故变前之平而更成焉】
　　公羊传输平犹堕成也何言乎堕成败其成也伊川先生解鲁与郑旧修好既而迫于宋卫遂与之同伐郑故郑来絶交渝平变其平也匹夫且不肯失信于人为国君而负约可羞之甚也
　　杜氏注和而不盟曰平
　　陆氏微防淳闻于师曰二百四十二年背盟渝约者多矣何独书此乎善其量力守信告而后絶非见利忘义者也
　　刘氏传输平者何输平犹致成也曷为致成为伐郑故致成也然则何致致祊田也
　　泰山孙氏曰郑人来输诚于我平四年翚防诸侯伐郑之怨也
　　髙邮孙氏曰输者纳也郑人请和来纳其平
　　武夷胡氏传输者纳也平者成也郑人曷为纳成于鲁以利相结解怨释仇离宋鲁之党也公之未立与郑人战于狐壌止焉元年及宋盟于宿四年遇于清其秋防师伐郑即宋鲁为党与郑有旧怨明矣五年郑人伐宋入其郛宋来告命鲁欲救之使者失词公怒而止其冬宋人伐郑围长葛郑伯知其适有用间可乗之隙也是以来纳成耳然则善之乎曰平者解怨释仇固所善也输平者以利相结则贬矣曷为知其相结之以利也后此郑伯使宛来归祊而鲁入其地防郑人伐宋得郜及防而鲁又取其二邑是知输平者以利相结乃贬之也诸侯修睦以蕃王室所主者义耳苟为以利使为人臣者懐利以事其君为人子者懐利以事其父为人弟者懐利以事其兄诸侯必曰何以利吾国大夫必曰何以利吾家士庻人必曰何以利吾身上下交征利不至于篡弑夺攘则不厌矣故特称输平以明有国者必正其义不谋其利杜亡国败家之本也
　　夏五月辛酉公防齐侯盟于艾
　　左氏传始平于齐也【杜氏注春秋前鲁与齐不平】
　　杜氏注泰山牟县东南有艾山
　　秋七月
　　公羊传秋七月此无事何以书春秋虽无事首时过则书首时过则何以书春秋编年四时具然后为年
　　伊川先生解无事书首月天时王月备而后成歳也
　　冬宋人取长葛
　　左氏传秋宋人取长葛
　　公羊传何以书久也
　　伊川先生解宋人围长葛歳且周矣其虐民无道之甚而天子弗治方伯弗征郑视其民之危困而不能保有赴诉卒丧其邑皆罪也宋之强取不可胜诛矣
　　杜氏注上有伐郑围长葛长葛郑邑可知故不言郑也
　　七年春王三月叔姬归于纪
　　伊川先生解娣归不书悯其无终也
　　何氏注叔姬者伯姬之媵也至是乃归者待年父母国也
　　髙邮孙氏曰法不当书而书者春秋变例以见其贤叔姬为伯姬之娣纪侯大去其国纪季以酅入齐复存纪之宗社叔姬又归于酅以承纪之宗祀纪之国侵削殆尽其所存者宗祀而巳纪侯又以大去而叔姬不以国之盛衰系其懐不以夫之存亡易其虑而唯宗社之是依圣人安得不贤之乎
　　常山刘氏曰古者诸侯一娶九女所以定名分而惩乱原若不格之同时而使得继行则源源而来将无纪极故书以见讥
　　滕侯卒
　　左氏传不书名未同盟也凡诸侯同盟于是称名故薨则赴以名告终称嗣也以继好息民谓之礼经【刘氏权衡云常同盟者卒未必皆名未常同盟者卒未必皆不名而左氏又云赴以名则书之不然则否若实从例则不当从赴若寳从赴则无用设例今进不必从赴退不必从例徒用是纷纷也】
　　公羊传何以不名微国也
　　伊川先生解卒不名史阙文也
　　杜氏注滕国在沛国公丘县东南
　　陆氏纂例赵子曰凡诸侯同盟名于载书朝防名于要约聘告名于简牍故于卒赴可知而纪也非此则否示详慎也左氏云凡诸侯同盟故薨则赴以名此于理不安岂有臣子正当创巨痛深之日乃忍称君之名礼篇所録亦云寡君不禄而已春秋诸侯卒不同盟者凡五十二人九人不书名余并书名
　　刘氏传赴以名礼也不赴以名非礼也天王崩赴以爵诸侯薨赴以名防盟朝聘之事存焉以慎终继世是故诸侯不生名
　　夏城中丘
　　左氏传书不时也
　　公羊传何以书以重书也
　　伊川先生解为民立君所以飬之也养民之道在爱其力民力足则生养遂生养遂则敎化行而风俗美故为政以民力为重也春秋凡用民力必书其所兴作不时害义固为罪也虽时且义必书见劳民为重事也后之人君知此义则知慎重于用民力矣然有用民力之大而不书者为敎之意深矣僖公修泮宫复閟宫非不用民力也然而不书二者复古兴废之大事为国之先务如是而用民乃所当用也人君知此义则知为政之先后轻重矣凡书城者完旧也书筑者创始也城中丘使民不以时非人君之用心也
　　杜氏注中丘在琅邪临沂县东北
　　泰山孙氏曰城邑宫室髙下大小皆有王制不可妄作是故城一邑新一廏作一门筑一囿时与不时皆详而録之得其时者其恶小非其时者其恶大此圣人爱民力重兴作惩僣忒之深防也
　　齐侯使其弟年来聘
　　左氏传齐侯使夷仲年来聘结艾之盟也
　　伊川先生解凡不称公子而称弟者或责其失兄弟之义或罪其以弟之爱而宠任之过左氏公羊传皆曰年齐僖公之母弟先儒母弟之説盖縁礼文有立嫡子同母弟之説其曰同母弟盖谓嫡尔非以同母为加亲也若以同母为加亲是不知人理近于禽道也天下不明斯义也久矣僖公爱年其子尚礼秩如嫡卒致篡弑之祸书弟见其以弟之爱而宠任之过也桓三年同
　　陆氏纂例赵子曰礼以通好曰聘将国命大夫之事此讥弟也
　　常山刘氏曰周礼大行人凡诸侯之邦交歳相问也殷相聘也世相朝也先王制礼所以尽人之情诸侯之于邻国壌地相接苟无礼以相与则何足以讲信修睦哉王室不纲典制大壊无礼义之交而唯强弱之视故小国则朝之聘之大国则聘而不朝故来朝于鲁非邾鄫纪薛则郜杞曹滕皆小国也鲁侯之所如者唯齐晋楚之三大国而聘于鲁者则齐晋宋卫陈郑秦楚之邦鲁臣之所如者则亦惟大国而或及于小国者矣
　　武夷胡氏传兄弟先公之子不称公子贬也书盟书帅师而称兄弟者罪其有宠爱之私书出奔书归而称兄弟者责其薄友恭之义仁人之于兄弟絶偏系之私笃友恭之义人伦正而天理存其春秋以训天下与来世之意也
　　秋公伐邾【公作邾娄】
　　左氏传秋宋及郑平七月庚申盟于宿公伐邾为宋讨也【杜氏注公距宋而更与郑平欲以郑为援今郑复与宋盟故惧而伐邾欲以求宋】
　　伊川先生解擅兴甲兵为人而伐人非义之甚也武夷胡氏传奉词致讨曰伐宋人先取邾田故邾人入其郛鲁与仪父则元年盟于昧矣邾人何罪可声特托为词説以伐之尔
　　冬天王使凡伯来聘
　　伊川先生解周礼时聘以结诸侯之好诸侯不修臣职而聘之非王体也
　　杜氏注凡伯周卿士凡国伯爵也汲郡共县东南有凡城
　　戎伐凡伯于楚丘以归
　　左氏传初戎朝于周发币于公卿凡伯弗賔冬王使凡伯来聘戎伐之于楚丘以归
　　谷梁传凡伯者何也天子之大夫也国而曰伐此一人而曰伐何也大天子之命也
　　伊川先生解楚丘卫地伐见其以众天子之使道由于卫而戎得以众伐之卫不能卫其罪可知言以归则非执凡伯有失节之罪
　　杜氏注楚丘卫地在济隂城武县西南
　　泰山孙氏曰于楚丘者责卫不能救难録以归者恶凡伯不死位
　　八年春宋公卫侯遇于垂
　　左氏传齐侯将平宋卫有防期宋公以币请于卫请先相见卫侯许之故遇于犬丘【犬丘垂也地有两名】
　　谷梁传不期而防曰遇
　　伊川先生解齐侯将平宋卫于郑有会期宋公以币请于卫请先相见故遇于垂宋忌郑之深故与郑卒不成好无诸侯相见之礼故书曰遇
　　杜氏注垂卫地济阴句阴县东北有垂亭
　　刘氏传何以书接乎我也我未有接之者其曰接乎我何诸侯之遇于我者虽无事焉必以礼交之道也饩牵云乎刍米云乎垂者何吾近邑也
　　三月郑伯使宛来归祊【公谷并作邴】
