<!-- { "loadSidebar": true } -->
　　武夷胡氏传齐人者齐侯也其称人讥伐戎也自管仲得政至是二十年未尝命大夫为主将亦未尝兴大众出侵伐故鲁荘十一年而后凡用兵皆称人者以将卑师少尔今此安知其非将卑师少而独以为齐侯何也以来献戎防称齐侯则知之矣夫北戎病燕职贡不至桓公内无因国外无从诸侯越千里之险为燕辟地可谓能修方伯连帅之职何以讥之乎桓不务德勤兵逺伐不正王法以讥其罪则将开后世之君劳中国以事外夷舍近政而贵逺畧困吾民之力争不毛之地其患有不胜言者故特贬而称人以为好武功而不修文德者之戒也然则伐楚之役何以美之其称退师召陵责以大义不务交兵而强楚自服乎观此可以见圣人强本治内柔服逺人之意矣
　　三十有一年春筑台于郎
　　何氏注礼天子有灵台以候天地诸侯有时台以候四时登髙逺望人情所乐动而无益于民者虽乐不为也
　　夏四月薛伯卒
　　筑台于薛
　　杜氏注薛鲁地
　　六月齐侯来献戎防
　　左氏传非礼也凡诸侯有四夷之功则献于王王以警于夷中国则否诸侯不相遗俘
　　谷梁传军得曰防
　　武夷胡氏传军获曰防凡诸侯有四夷之功则献于王王以警于夷中国则否诸侯不相遗俘献者下奉上之辞齐伐山戎以其所得功来夸示书来献者抑之也后世宰臣有不赏边功以沮外徼生事之人得春秋抑戎防之意
　　秋筑台于秦
　　谷梁传不正罢民三时且财尽则怨力尽则怼君子危之故谨而志之也或曰倚诸桓也桓外无诸侯之变内无国事越千里之险北伐山戎为燕辟地鲁外无诸侯之变内无国事一年罢民三时恶内也
　　杜氏注东平范县西北有秦亭
　　冬不雨
　　公羊传记异也
　　伊川先生觧一嵗三筑台明年春城小谷故冬书不雨闵之深也
　　三十有二年春城小谷
　　范氏注小谷鲁地
　　泰山孙氏曰鲁邑曲阜西北有小谷城
　　夏宋公齐侯遇于梁丘
　　左氏传齐侯为楚伐郑之故请防于诸侯宋公请先见于齐侯夏遇于梁丘
　　杜氏注梁丘在髙平昌邑县西南
　　刘氏传何以书我接之也则其先宋何宋主齐也宋何以主齐齐逺而宋近也席则有上下室则有奥阼诸侯之事重主轻大主小近主逺贵主贱
　　秋七月癸巳公子牙卒
　　左氏传初公筑台临党氏见孟任从之閟而以夫人言许之割臂盟公生子般焉雩讲于梁氏女公子观之圉人荦自墙外与之戏子般怒使鞭之公曰不如杀之是不可鞭荦有力焉能投盖于稷门公疾问后于叔牙对曰庆父材问于季友对曰臣以死奉般公曰郷者牙曰庆父材成季使以君命命僖叔待于鍼巫氏使鍼季酖之曰饮此则有后于鲁国不然死且无后饮之归及逵泉而卒立叔孙氏
　　公羊传曷为不言刺之为季子讳杀也曷为为季子讳杀季子之遏恶也不以为国狱縁季子之心而为之讳季子之遏恶奈何荘公病将死以病召季子曰牙谓我曰鲁一生一及君已知之矣庆父也存季子曰夫何敢是将为乱乎夫何敢俄而牙弑械成季子和药而饮之饮之无傫氏至乎王堤而死公子牙今将尔辞曷为与亲弑者同君亲无将将而诛焉然则善之与曰然杀世子母弟直称君者甚之也季子杀母兄何善尔诛不得辟兄君臣之义也然则曷为不直诛而酖之行诛乎兄隠而逃之使托若以疾死然亲亲之道也
　　杜氏注牙庆父同母弟僖叔也饮酖而死不以罪告故得书卒
　　陆氏微防季子爱义俱立变而得中故夫子书其自卒以示无讥也
　　八月癸亥公薨于路寝
　　左氏传八月癸亥公薨于路寝子般即位次于党氏冬十月己未共仲使圉人荦贼子般于党氏成季奔陈立闵公【闵公荘公庻子于是年八嵗】
　　公羊传路寝者何正寝也
　　谷梁传寝疾居正寝正也男子不絶于妇人之手以齐终也
　　杜氏注公薨皆书其所详凶变
　　陆氏微防赵子曰君必终于正寝以就公卿也大位奸之窥也危病邪之伺也若蔽于隠是使小人女子得行其志也庄公正终而嗣祸分位不明而闺帷不修也故宗嗣素定之兵权散主之闺闱严饰之小人女子不尸重任贤良受托鼎足交辅则簒弑之祸曷由而至哉
　　武夷胡氏传庄公以世适承国不为不贵周公之后奄有蒙不为不强即位三十有二年不为不乆薨于路寝不为不正而嗣子受祸几至亡国何也大伦不明而宗嗣不定兵柄不分而主威不立得免其身幸矣
　　吕氏曰公薨于路寝正也正则何以书死生之变国之大事得其正则为万世法不得其正则有危亡顚覆之虑故君子慎之
　　冬十月己【公谷作乙】未子般卒
　　左氏传冬十月己未共仲使圉人荦贼子般于党氏公羊传子卒云子卒此其称子般卒何君存称世子君薨称子某既葬称子逾年称公子般卒何以不书葬未逾年之君也有子则庙庙则书葬无子不庙不庙则不书
　　武夷胡氏传昔舜不告而娶恐废人之大伦以怼父母君子以为犹告也庄公失时越礼谬于易基乾坤诗始関睢大舜不告而娶之义甚矣而子般乃孟任之所自出也胡能有定乎虽享国日乆获终路寝而嗣子见杀几至亡国有国者可不以为戒哉
　　公子庆父如齐
　　谷梁传此奔也其曰如何也讳莫如深深则隠苟有所见莫如深也
　　陆氏防防啖子曰书公子庆父如齐见臣子之罪也此言弑君之贼臣子不能讨之又非君逐而去故明书如齐以见其罪淳闻于师曰齐为霸主而不能讨又许其来恶可知也
　　刘氏权衡曰庆父虽杀子般未敢便取其国利闵公之防而立焉其如齐者直告立君也
　　武夷胡氏传子般之卒庆父弑也冝书出奔其曰如齐见庆父主兵自恣国人不能制也昔成王将终命大臣相康王方是时掌亲兵者太公望之子伋也宰臣召公奭命仲桓南宫毛取二干戈虎贲百人于伋以逆嗣子伋虽掌兵非有宰臣之命不敢发也召公虽制命非二诸侯将命以往伋亦不承也兵权散主不偏属于一人可知矣今庄公幼年即位专以兵权授之庆父嵗月既久威行中外其流至此故于余丘法不当书而圣人特书庆父帅师以志得兵之始而卒书公薨子般卒庆父如齐以见其出入自如无敢讨之者以示后世其垂戒之义明且逺矣
　　狄伐邢
　　杜氏注邢国在广平襄国县
　　襄陵许氏曰春秋戎先见荆次之狄次之而荆暴于戎狄又暴于荆当恵王世戎狄荆楚交伐诸夏使无齐桓攘服定之岂有周天子哉

　　春秋集觧卷七
　　钦定四库全书
　　春秋集解卷八
　　宋　吕本中　撰
　　闵公【名开庄公子惠王十六年即位闵諡也在国逢难曰闵索隠曰系本名启避汉景帝讳作开】
　　元年春王正月
　　武夷胡氏传不书即位内无所承上不请命也庄公薨子般卒庆父夫人利闵公之幼而得立焉是内不承国于先君也案周制王哭诸侯则大宗伯为上相未有诸侯之薨而不告于王者也职丧掌诸侯之丧以国之丧礼涖其禁令序其事凡国有司以王命有事焉则诏賛主人未有诸侯之子主丧而王不遣使者也今鲁有大故不告于周闵既主丧而王不遣使是上不请命于天子也内无所承上不请命故不书即位正人道之大伦也
　　齐人救邢
　　左氏传狄人伐邢管敬仲言于齐侯曰戎狄豺狼不可厌也诸夏亲昵不可弃也宴安酖毒不可怀也诗云岂不怀归畏此简书简书同恶相恤之谓也请救邢以从简书齐人救邢
　　谷梁传善救邢也
　　武夷胡氏传凡书救者未有不善之也救在京师则罪列国子突救卫是也救在夷狄则罪诸侯狄救齐吴救陈是也救在逺国则罪四邻晋阳处父帅师伐楚以救江是也救而不速救者则书所次以罪其慢叔孙豹救晋次于雍榆是也救而不敢救者则书所至以罪其怯齐侯伐我北鄙围成公救成至遇是也兵者春秋之所甚重卫灵公问陈孔子对曰爼豆之事则尝闻之矣军旅之事未之学也独至于救兵而书法若此圣人之情见矣其称人将卑师少也
　　夏六月辛酉葬我君庄公
　　左氏传葬庄公乱故是以缓
　　秋八月公及齐侯盟于落姑【公谷并作洛姑】
　　左氏传公及齐侯盟于落姑请复季友也齐侯许之使召诸陈公次于郎以待之
　　杜氏注落姑齐地
　　季子来归
　　左氏传季子来归嘉之也
　　谷梁传其曰季子贵之也其曰来归喜之也
　　杜氏注季子公子友之字
　　陆氏微防季友之出不书何也曰庆父之难季子力不能正违而去之权也君立见召而来义也故圣人善其归不讥其去以明变而得中进退不违道也
　　刘氏传庆父专鲁则曷为召季子季子之贤内得于国人外闻于诸侯则未知其以是为説与不得已与抑将图之与季子至而国人授之以政百姓归焉杀公子牙今将尔季子不免庆父弑君何以不诛非不诛也势未能也
　　武夷胡氏传案左氏盟于落姑请复季友也其曰季子贤之也其曰来归喜之也自外至者为归是尝出奔矣何以不书庄公薨子般弑庆父主兵势倾公室季子力不能支避难而出奔耻也鲁国方危内贼未讨国人思得季子以安社稷而公为落姑之盟以请于齐则是贤也春秋欲没其耻故不书奔欲旌其贤故特称季子圣人之情见矣隠恶而扬善舜也乐道人之善恶称人之恶孔子也为尊者讳为亲者讳为贤者讳春秋也明此可以畜纳污之德乐与人为善矣
　　冬齐仲孙来
　　左氏传齐仲孙湫来省难书曰仲孙亦嘉之也仲孙归曰不去庆父鲁难未巳公曰若之何而去之对曰难不已将自毙君其待之公曰鲁可取乎对曰不可犹秉周礼周礼所以本也臣闻之国将亡本必先颠而后枝叶从之鲁不弃周礼未可动也君其务寜鲁难而亲之
　　刘氏意林桓公不务修霸主之义讨有罪扶防国而更使智计之士觇伺虚实令庆父极恶鲁君再弑此由桓公仲孙谋不臧之蔽也故夺其君臣之常辞以见君使臣不以礼臣事君不以忠圣人法之所禁也故田恒弑其君孔子沐浴而朝告于哀公请讨之夫事君之义舍孔子无可为者矣岂尝沮其君以齐人尚强待其自毙哉
　　二年春王正月齐人迁阳
　　杜氏注阳国名盖齐人偪徙之
　　陆氏纂例啖子曰移其国于国中而为附庸也吕氏曰圣人作春秋功过不相掩齐人迁阳强以兵力劫迁之罪之甚也
　　夏五月乙酉吉禘于庄公
　　左氏传速也
　　公羊传其言吉何言吉者未可以吉也曷为未可以吉未三年也三年矣曷为谓之未三年三年之丧实以二十五月【何氏注时庄公薨至是适二十二月】其言于庄公何未可以称宫庙也曷为未可以称宫庙在三年之中也
