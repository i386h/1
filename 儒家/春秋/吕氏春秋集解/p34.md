<!-- { "loadSidebar": true } -->
　　左氏传逆妇姜于齐卿不行非礼也君子是以知出姜之不允于鲁也曰贵聘而贱逆之君而卑之【杜氏注君小君也】立而废之弃信而壊其主在国必乱在家必亡不允宜哉诗曰畏天之威于时保之敬主之谓也
　　伊川先生解纳币在丧中与丧防同也称妇姜已成妇也不称夫人不可为小君奉宗庙也不书逆者虽卿亦失其职也
　　刘氏意林逆妇姜于齐正始之道也待之不以夫人之礼故夫人不以其位终国乱子弑强臣擅命几于亡矣文公非欲存妻子传世者也闇弱惰慢不能率礼而行以谓苟若而可何礼之守故卒至于祸也夫妇之际人伦之首可不慎哉故鉴末以原本因防以知著又非独文公之罪也虽夫人预有罪矣当是之时夫人不能早避丧娶之辱冒大礼以往国人皆贱之遂无所据依以危其身而亡其子由本不正故也殆而呼天不亦晚乎吾以此观之礼之于人大矣是存则存是亡则亡文公之不能保其后嗣者由无以刑其妻也夫人之不能安其位者由无以谨于礼也此正始之道也
　　武夷胡氏传逆皆称女以未成妇而女者在父母家之所称也往逆而称妇入国不书至何哉此春秋诛意之效也禫制未终思念娶事是不志哀而居约矣方逆也而已成为妇未至也而如在国中原其意而诛之也不称夫人姜氏者亦与有贬焉妇人不专行何以与有贬父母与有罪也文公不知敬其伉俪违礼而行使国乱子弑齐人不能鉴防知著冒礼而往使其女不允于鲁皆失于不正其始之过也夫妇之际人伦之首不可不谨也故交贬之以为后鉴
　　狄侵齐
　　襄陵许氏曰狄自箕之败至是始复侵齐间晋有秦楚之难也
　　秋楚人灭江
　　晋侯伐秦
　　左氏传秋晋侯伐秦围邧新城以报王官之役伊川先生解秦逞忿以伐晋晋畏而避之其见报乃常情也秦至此能悔过矣故不复报晋圣人取其能迁善也称晋侯不复加讥见秦宜得报而自悔不复修怨乃其善也
　　武夷胡氏传晋人三败秦师见报乃常情耳而穆公济河焚舟则贬而称人秦取王官及郊未至结怨如晋师之甚也襄公又报之常情过矣而得称爵何也圣人以常情待晋襄而以王事责秦穆所以异乎襄公忘亲背惠大破秦师败狄伐许怒鲁侯之不朝也而以无礼施之是专尚威力先事加人莫知省徳而后动也今又报秦不足罪矣穆公初败于殽悔过自誓増修徳政宜若过而知悔悔而能改又有济河之役则非誓言之意所以备责之也然晋襄见伐而报犹无讥焉秦穆至是见伐而不报善可知矣不讥晋侯所以深善秦伯春秋大改过嘉释怨王者之事也故仲尼定书列秦誓于百篇之末以见悔过能改而不责人虽圣贤诰命不越此矣
　　衞侯使俞来聘
　　左氏传衞武子来聘
　　冬十有一月壬寅夫人风氏薨
　　左氏传冬成风薨
　　伊川先生解自成风以后妾母称夫人嫡妾乱矣仲子始僣尚未敢同嫡也
　　陆氏纂例啖子曰自成风之后妾母皆僭用夫人礼常山刘氏曰凡鲁事之讳者皆由讳而后显圣人之防防哉
　　武夷胡氏传风氏僖公之母庄公妾也而称夫人自是嫡妾乱矣语曰邦君之妻邦人称之曰君夫人称诸异邦曰寡小君葢嫡体之称也若夫妾媵则非嫡矣其生亦以夫人之名号称之其没亦以夫人之礼卒葬之非所以正其分也以妾媵为夫人徒欲尊宠其所爱而不虞卑其身以妾母为夫人徒欲崇贵其所生而不虞贱其父卑其身则失位贱其父则无本越礼至是不亦悖乎夫礼庶子为君为其母无服不敢贰尊者也春秋于成风记其卒葬各以实书不为异辞者谨礼之所由变也
　　五年春王正月王使荣叔归含且赗
　　左氏传春王使荣叔来含且赗
　　公羊传含者何口实也其言归含且赗何兼之兼之非礼也
　　伊川先生解天子成妾母为夫人乱伦之甚失天理矣不称天义已明称叔存礼也
　　杜氏注珠玉曰含含口实车马曰赗
　　刘氏传王何以无天言是非天之法也是非天之法者何是始以妾为嫡也
　　武夷胡氏传珠玉含车马赗归含且赗者厚礼妾母也不称天王者弗克若天也春秋系王于天以定其名号者所履则天位也所治则天职也所敕而惇之者则天之所叙也所自而庸之者则天之所秩也所赏所刑则天之所命而天之所讨也夫妇人伦之本王法所尤谨者今成风以妾僣嫡王不能正又使大夫归含赗焉而成之为夫人则王法废人伦乱矣是谓弗克若天而悖其道非小失耳故特不称天以谨之也
　　三月辛亥葬我小君成风
　　陆氏纂例自文公葬成风之后乃有二夫人祔庙非礼也
　　苏氏曰仲子虽聘而非惠公之嫡也故特为之宫而不祔不书其葬葢礼之正也自成风以来妾母皆葬葢祔也鲁礼之变自此始矣
　　王使召【谷作毛】伯来会葬
　　左氏传召昭公来防葬
　　伊川先生解天子以妾母同嫡乱天理【一作伦】也故不天圣人于此尤谨其戒
　　杜氏注召伯天子卿也召采地伯爵也
　　武夷胡氏传王臣下聘桓公冢宰书名示贬而大夫再命则无讥焉或以为从同同也或以为同则书重也成风薨王使荣叔归含且赗既不称天矣及使召伯来防葬又与贬焉何也归含且赗施于妾母已稠叠矣又使卿来防葬恩数有加焉是将祔之于庙也而致礼于成风尽矣聘一也含赗而又葬则其事益隆乱人伦废王法甚矣再不称天者圣人于此尤谨其戒而不敢略也
　　襄陵许氏曰丧服传曰庶子为父后者为其母何以缌也与尊者为一体不敢私其亲也服问曰君之母非夫人也则羣臣无服惟近臣及仆骖乗从服唯君所服也此礼之正也
　　夏公孙敖如晋
　　秦人入鄀
　　左氏传初鄀叛楚即秦又贰于楚夏秦人入鄀
　　秋楚人灭六
　　左氏传六人叛楚即东夷秋楚成大心仲归帅师灭六冬楚公子爕灭蓼臧文仲闻六与蓼灭曰臯陶庭坚不祀忽诸徳之不建民之无援哀哉
　　杜氏注六国今庐江六县
　　冬十月甲申许男业卒
　　六年春葬许僖公
　　夏季孙行父如陈
　　左氏传臧文仲以陈衞之睦也欲求好于陈夏季文子聘于陈且娶焉
　　杜氏注行父季友孙
　　秋季孙行父如晋
　　八月乙亥晋侯驩卒【公作讙】
　　左氏传八月乙亥晋襄公卒灵公少晋人以难故欲立长君赵孟曰立公子雍好善而长先君爱之且近于秦秦旧好也使先蔑士防如秦逆公子雍
　　冬十月公子遂如晋葬晋襄公
　　杜氏注卿共葬事文襄之制也三月而葬速
　　晋杀其大夫阳处父晋狐射【谷作夜】姑出奔狄
　　左氏传六年春晋搜于夷舎二军使狐射姑将中军赵盾佐之阳处父至自温改搜于董易中军阳子成季之属也故党于赵氏且谓赵盾能曰使能国之利也是以上之宣子于是乎始为国政贾季怨阳子之易其班也而知其无援于晋也九月贾季使续鞫居杀阳处父十一月丙寅晋杀续简伯贾季奔狄
　　谷梁传称国以杀罪累上也襄公已葬其以累上之辞言之何也君漏言也上泄则下闇下闇则上聋且闇且聋无以相通夜姑杀者也夜姑之杀奈何曰晋将与狄战使狐夜姑为将军赵盾佐之阳处父曰不可古者君之使臣也使仁者佐贤者不使贤者佐仁者今赵盾贤夜姑仁其不可乎襄公曰诺谓夜姑曰吾始使赵盾佐女今女佐盾矣夜姑曰敬诺襄公死处父主竟上之事夜姑使人杀之君漏言也
　　武夷胡氏传公羊子曰晋杀其大夫阳处父则狐射姑曷为出奔射姑杀也射姑杀则其称国以杀何君漏言也易曰不出户庭无咎何谓也子曰乱之所生则言语以为阶君不密则失臣臣不密则失身几事不密则害成是以君子慎密而不出也凡书杀者在上则称君在下则称氏在众则称人在微则称盗君与臣同杀则称国今杀处父者射姑耳君独以漏言故亦预杀焉所以为后世戒也或以处父为侵官非欤曰人君用人失当则其国必危凡立于朝者举当谏君况身为晋国之太傅邪若以为侵官将相大臣非其人百官有司失其职在位者当拱黙自全隂听人主之所为至于颠危而不救则将焉用彼相乎率天下臣子为持禄容身不忠之行以误朝迷国者必此侵官之说矣
　　襄陵许氏曰处父贤赵盾而不可射姑为国忠谋岂曰党哉使处父于此从容不言以免为智者是使国不用贤而用乱人也非蹇蹇匪躬臣道之训也传又罪其改搜为侵官当襄公时晋政未乱卿帅之重孰能擅改使谋出处父而公行之又何咎焉
　　闰月不告朔犹朝于庙
　　左氏曰闰月不告朔非礼也闰以正时时以作事事以厚生生民之道于是乎在矣不告闰朔弃时政也何以为民
　　陆氏纂例赵子曰天子常以今年冬班明年正朔于诸侯诸侯受之每月奉月朔甲子以告于庙所谓禀正朔也文公以闰非正不行告朔之礼而以其朔日但身至庙拜谒而已故曰犹朝于庙
　　刘氏传闰月不告月非正也朝庙为告月也不告月而朝庙亦非正也
　　武夷胡氏传不告月者不告朔也不告朔则曷为不言朔也因月之亏盈而置闰是主乎月而有闰也故不言朔而言月占天时则以星授民事则以节候寒暑之至则以气百官修其政于朝庶民服其事于野则主乎是焉耳矣闰不可废乎曰迎日推策则有其数归奇于扐以象闰数也转玑观衡则有其象斗指两辰之间象也象数者天理也非人所能为也故以定时成歳者唐典也以诏王居门终月者周制也班告朔于邦国不以是为附月之余而弗之数也犹朝于庙者幸其不已之词子贡欲去告朔之饩羊子曰尔爱其羊我爱其礼
　　七年春公伐邾【公作邾娄】三月甲戌取须句【公作胊】遂城郚左氏传公伐邾间晋难也取须句寘文公子焉非礼也
　　杜氏注须句鲁之封内属国也僖公反其君之后邾复灭之因伐邾师以城郚郚鲁邑卞县南有郚城
　　夏四月宋公王【谷作壬】臣卒宋人杀其大夫
　　左氏传宋成公卒昭公将去羣公子乐豫曰不可公族公室之枝叶也若去之则本根无所芘防矣不听穆襄之族率国人以攻公杀公孙固公孙郑于公宫六卿和公室乐豫舎司马以让公子卬昭公即位而葬书曰宋人杀其大夫不称名众也
　　刘氏传其称人以杀何众杀之者也
　　武夷胡氏传书宋人者国乱无政非君命而众人擅杀之也大夫不名义系于杀大夫而其名不足纪也
　　戊子晋人及秦人战于令狐
　　左氏传穆嬴日抱太子以啼于朝曰先君何罪其嗣亦何罪舎适嗣不立而外求君将焉寘此出朝则抱以适赵氏顿首于宣子曰先君奉此子也而属诸子曰此子也才吾受子之赐不才吾唯子之怨今君虽终言犹在耳而弃之若何宣子与诸大夫皆患穆嬴且畏偪乃背先蔑而立灵公以御秦师及菫隂宣子曰我若受秦秦则賔也不受寇也既不受矣而复缓师秦将生心先人有夺人之心军之善谋也逐寇如追逃军之善政也训卒利兵秣马蓐食潜师夜起戊子败秦师于令狐至于刳首
　　伊川先生解晋始逆立公子雍既而悔之故秦兴兵以纳之晋不谢秦秦纳不正皆罪也故称人晋惧秦之不肯已而击之故书晋及
　　刘氏传此晋赵盾之师也其称人何贬曷为贬不与大夫专废置君也
　　常山刘氏曰战必有胜败唯此秦败不书者晋曲甚故也何者晋使先蔑召公子雍于秦秦为送之晋反背约御秦师而败之秦何罪焉故不书秦败所以甚晋人之恶也
