<!-- { "loadSidebar": true } -->
　　陆氏纂例凡公即位皆于朔日故不书日定公待昭公丧至既殡而即位故书之
　　武夷胡氏传昭公之薨已越葬期犹未得返至于六月癸亥然后丧至而定之即位乃在是月之戊辰盖迟速进退为意如所制不得专也以周书顾命考之成王之崩在四月乙丑宰臣太保即于是日命仲桓南宫毛俾爰齐侯吕伋以二干戈虎贲百人逆王世子钊于南门之外延入翼室宅忧为天下主不待崇朝而后定也今昭公丧至在期之后公子宋自壊隤先入犹未得立是知为意如所制不得以时定非谓正棺乎两楹之间故定之即位不可不察也夫即位大事也宗嗣先定则变故不生盖代君享国而主其祭宜戚宜惧一失几防或萌窥伺之心至于生变则为不孝矣古人所以贵于早定国家之本也今昭公之薨定之即位春秋详书于防非为后法乃见诸行事为永鉴耳
　　秋七月癸巳葬我君昭公
　　左氏传季孙使役如阚公氏将沟焉荣驾鹅曰生不能事死又离之以自旌也纵子忍之后必或耻之乃止秋七月癸巳葬昭公于墓道南孔子之为司寇也沟而合诸墓
　　杜氏注公在外薨故八月乃葬
　　吕氏曰葬本国之君称葬某公足矣必曰葬我君某公者隆君臣之恩尽忠爱之义资于事父有父之道焉故必曰我君以明之也此道也常时无事则不见此理特于昭公为有大警动于其臣下者
　　九月大雩
　　谷梁传雩月雩之正也秋大雩非正也冬大雩非正也秋大雩雩之为非正何也毛泽未尽人力未竭未可以雩也雩月雩之正也月之为雩之正何也其时穷人力尽然后雩雩之正也何谓其时穷人力尽是月不雨则无及矣是年不艾则无食矣是谓其时穷人力尽也雩之必待其时穷人力尽何也雩者为旱求者也求者请也古之人重请何重乎请人之所以为人者让也请道去让也则是舎其所以为人也是以重之焉请哉请乎应上公古之神人有应上公者通乎隂阳君亲帅诸大夫道之而以请焉夫请者非可诒托而往也必亲之者也是以重之
　　立宫
　　左氏传昭公出故季平子祷于公九月立宫公羊传宫者何公之宫也立者何立者不宜立也立宫非礼也
　　杜氏注公伯禽子也
　　武夷胡氏传公伯禽之子其曰立者不宜立也丧事即逺有进而无退宫庙即逺有毁而无立
　　吕氏曰立宫违礼悖义之甚言天下之乱无复有纲纪文章也
　　冬十月陨【公作霣】霜杀菽
　　公羊传何以书记异也
　　谷梁传未可以杀而杀举重【范氏注举杀豆则杀草可知】可杀而不杀举轻其曰菽举重也
　　杜氏注周十月今八月陨霜杀菽非常之灾
　　苏氏曰于其不杀而言草言其广也于其杀而言菽言其所害也
　　二年春王正月
　　夏五月壬辰雉门及两观灾
　　杜氏注雉门公宫之南门两观阙也
　　泰山孙氏曰其言雉门及两观灾者雉门与两观俱灾也雉门两观天子之制
　　秋楚人伐吴
　　左氏传桐叛楚吴子使舒鸠氏诱楚人曰以师临我我伐桐为我使之无忌秋楚囊瓦伐吴师于豫章吴人见舟于豫章而潜师于巢冬十月吴军楚师于豫章败之遂围巢克之获楚公子繁
　　襄陵许氏曰自襄三年书楚公子婴齐伐吴终于人之则楚力竭矣于是有吴人入郢自昭三十二年书吴伐越终于越再入吴于是吴亡吴楚介在南荒夷蛮相攻不可殚録故删取其要如此以为伐国之戒
　　冬十月新作雉门及两观
　　谷梁传言新有旧也作为也有加其度也
　　刘氏传何以书讥何讥尔讥不务乎公室也雉门天子应门
　　刘氏意林鲁用王礼是以其库门天子臯门雉门天子应门而设两观僣君甚矣习旧而不知以为非覩变而不知以为戒无怪于季氏之胁其主矣此春秋之微辞至意也
　　泰山孙氏曰新作雉门及两观者定公不知僣天子之恶也定公不知僣天子之恶故作而新之
　　武夷胡氏传书新作者讥僣王制而不能革也雉门象魏之门其外为库门而臯门在库门之外其内为应门而路门在应门之内是天子之五门也僖公尝修泮宫复閟宫非不用民力也而春秋不书新作南门则独书者南非一门也必有不当为者子家驹以设两观为僣天子是非诸侯之制明矣夫拨乱反正者必本诸身身正者物必正春秋于僣君必书者必正之意也使定公遇灾而惧革其僣礼三家倍臣虽欲僣诸侯执国命其敢乎习旧而不知以为非何以禁季氏之胁其主矣故特书新作以讥之也
　　吕氏曰雉门两观僣矣即灾又复作鲁之君臣非不知以是为僣也盖以为无足恤也以为无足恤者弑父与君所由起也新作者不用其旧之辞
　　三年春王正月公如晋至河乃复
　　伊川先生解季孙意如上不请于天子下不告于方伯而立定公故晋怒而公往朝焉晋辞公而复故明年因防而请盟于臯鼬
　　二【公谷作三】月辛夘邾【公作邾娄】子穿卒
　　左氏传二年邾荘公与夷射姑饮酒私出阍乞肉焉夺之杖以敲之三年春二月辛夘邾子在门台临廷阍以缾水沃廷邾子望见之怒阍曰夷射姑旋焉命执之弗得滋怒自投于牀废于鑪炭烂遂卒
　　夏四月秋葬邾【公作邾娄下邾子同】荘公
　　冬仲孙何忌及邾子盟于拔【公作枝】
　　左氏传冬盟于郯【杜氏注郯即拔也】修邾好也
　　杜氏注拔地阙
　　襄陵许氏曰天下有礼则邦国相下春秋之季大国日亢小国日侵兵力胜而礼敬亡故志公如晋至河乃复着晋之轻鲁也志仲孙何忌及邾子盟于拔着鲁之轻邾也当昭公时祲祥之盟犹未尔也
　　四年春王二月癸巳陈侯吴卒
　　三月公防刘子晋侯宋公蔡侯卫侯陈子郑伯许男曹伯莒子邾子顿子胡子滕子薛伯杞伯小邾子齐国夏于召陵侵楚
　　左氏传二年冬蔡昭侯为两佩与两裘以如楚献一佩一裘于昭王昭王服之以享蔡侯蔡侯亦服其一子常欲之弗与三年止之唐成公如楚有两肃爽马子常欲之弗与亦三年止之唐人或相与谋请代先从者许之饮先从者酒醉之窃马而献之子常子常归唐侯蔡人闻之固请而献佩于子常子常朝见蔡侯之徒命有司曰蔡君之乆也官不共也明日礼不毕将死蔡侯归及汉执玉而沈曰余所有济汉而南者有如大川蔡侯如晋以其子元与其大夫之子为质焉而请伐楚四年春三月刘文公合诸侯于召陵谋伐楚也晋荀寅求货于蔡侯弗得言于范献子曰国家方危诸侯方贰将以袭敌不亦难乎水潦方降疾疟方起中山不服【杜氏注中山鲜虞】弃盟取怨无损于楚而失中山不如辞蔡侯吾自方城以来楚未可以得志祗取勤焉乃辞蔡侯晋人假羽旄于郑郑人与之明日或斾以防晋于是乎失诸侯
　　伊川先生解楚恃其彊侵陵诸侯晋上请于天子大合诸侯以伐之而不能明暴其罪以行天讨无功而还故书侵以罪之
　　杜氏注入楚竟故书侵
　　泰山孙氏曰蔡人病楚使告于晋故晋合诸侯于此此救蔡伐楚也其言防于召陵侵楚者诸侯不振不能救蔡伐楚也故使救蔡伐楚之功归于彊吴冬蔡侯以吴子及楚人战于柏举楚师败绩是也噫昭十三年公防刘子晋侯齐侯宋公卫侯郑伯曹伯莒子邾子滕子薛伯杞伯小邾子于平丘八月甲戌同盟于平丘此年公防刘子晋侯宋公蔡侯卫侯陈子郑伯许男曹伯莒子邾子顿子胡子滕子薛伯杞伯小邾子齐国夏于召陵侵楚五月公及诸侯盟于臯鼬内不能夺大夫之权外不能攘夷狄之患何所为哉徒自相与歃血要言而已此固不足道也
　　苏氏曰齐侯侵虐鲁国晋为鲁合诸侯凡八国将讨齐取赂而止书曰诸侯盟于扈而不序以不序贱之也今召陵之盟楚方陵蔡晋为蔡大合诸侯凡十八国以求赂不克侵楚而已若不序诸侯则侵楚为愈于扈故序十八国之众而以侵楚之陋媿之
　　夏四月庚辰蔡公孙【公羊有归字】姓帅师灭沈以沈子嘉归杀之
　　左氏传沈人不防于召陵晋人使蔡伐之夏蔡灭沈陆氏微防淳闻于师曰书灭罪蔡也书以归罪沈子死不于位也言杀之又讥蔡侯也
　　武夷胡氏传所恶于前无以先后出乎尔者反乎尔者也蔡侯视楚犹沈视蔡也昭公拘于郢三年而后反非以国小而弱乎沈虽不防召陵未有大罪恶也而恃彊杀之甚矣能无公孙翩之及哉
　　襄陵许氏曰沈不受令而使蔡灭沈许已受盟而不能禁郑灭许有以知晋政之失诸侯矣
　　吕氏曰蔡公孙姓不能正其君之失而遂灭沈至以沈子嘉归杀之其罪极矣春秋之世诸侯君臣失道至此者皆由不知分义苟力所能制则为之矣此与禽兽奚辨
　　五月公及诸侯盟于臯鼬【公作浩油】
　　左氏传将防卫子行敬子言于灵公曰防同难啧有烦言莫之治也其使祝佗从公曰善乃使子鱼及臯鼬将长蔡于卫卫侯使祝佗私于苌宏苌宏曰蔡叔康叔之兄也先卫不亦可乎子鱼曰以先王观之则尚徳也昔武王克商成王定之选建明徳以蕃屏周故周公相王室以尹天下分鲁公以大路大旂夏后氏之璜封父之繁弱使之职事于鲁以昭周公之明徳分康叔以大路少帛綪茷旃旌大吕分唐叔以大路密须之鼓阙巩姑洗三者皆叔也而有令徳故昭之以分物不然文武成康之伯犹多而不获是分也唯不尚年也管蔡啓商惎间王室王于是乎杀管叔而蔡蔡叔其子蔡仲改行帅徳周公举之以为己卿士见诸王而命之以蔡其命书云王曰胡无若尔考之违王命也若之何其使蔡先卫也晋文公为践土之盟卫成公不在夷叔其母弟也犹先蔡其载书云王若曰晋重鲁申卫武蔡甲午郑防齐潘宋王臣莒期藏在周府可覆视也乃长卫侯于盟
　　伊川先生解公以不获见于晋故因防且求盟焉则此盟公意也故称公及
　　杜氏注繁昌县东南有城臯亭
　　陆氏纂例重言诸侯刘子不与盟也
　　刘氏意林楚人之不义甚矣晋以霸主之势凭王命之重而不能讨顾使吴乘其衅中国不振旅功近而祸逺矣不亦病乎此春秋所以眷眷于臯鼬之盟者也
　　襄陵许氏曰齐桓晋文之兴至于盟不言同者过乎同之辞也春秋之季至于盟不言同者不及乎同之辞也臯鼬之盟诸侯携矣齐梁丘据説币锦昭公不复楚子常志在佩裘使蔡侯自絶晋士鞅以赂罢扈之防荀寅求货弗得折召陵之谋故正胜于明时而贿流于衰世君子是以察治忽也
　　杞伯成【公作戊】卒于防
　　六月陈惠公
　　许迁于容城
　　秋七月公至自防
　　襄陵许氏曰不致侵楚讥无功也诸侯无故而逺渉敌竟师或役乆不知所听以月致者甚危之也
　　刘卷卒
　　谷梁传此不卒而卒者贤之也寰内诸侯也非列土诸侯此何以卒也天王崩为诸侯主也
　　葬杞悼公
　　楚人围蔡
　　左氏传秋楚为沈故围蔡
　　襄陵许氏曰围蔡不书卿帅师者见其骄陵不戒益而必决求而将败是以防之也
　　晋士鞅卫孔圉【公作圄】帅师伐鲜虞
　　杜氏注士鞅即范鞅
　　苏氏曰昭十二年楚灭陈蔡晋人不救而伐鲜虞称晋以夷之今晋既不为蔡伐楚楚人围蔡亦弗之救而于其伐鲜虞也称晋士鞅卫孔圉何也晋虽有弃诸侯之罪而蔡无灭亡之祸轻重之异也
　　葬刘文公
　　冬十有一月庚午蔡侯以吴子及楚人战于柏【公谷作伯】举【公作莒】楚师败绩楚囊瓦出奔郑
