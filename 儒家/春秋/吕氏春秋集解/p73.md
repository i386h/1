<!-- { "loadSidebar": true } -->
　　左氏传夏齐国夏髙张伐我西鄙
　　襄陵许氏曰春秋书内伐十六宣以后七内侵七宣以后六伐我二十一宣以后十七侵我五宣以后一用兵则侵多而伐少被兵则伐多而侵少盖鲁自中世衰矣而欲与齐搆怨以侵易伐其能乆乎
　　公防晋师于瓦公至自瓦
　　左氏传晋士鞅赵鞅荀寅救我公防晋师于瓦范献子执羔赵简子中行文子皆执鴈鲁于是始尚羔
　　杜氏注瓦衞地东郡燕县东北有瓦亭
　　武夷胡氏传案左氏晋士鞅荀寅救鲁则其书公防晋师何也春秋大法虽师次于君而与大夫敌至用大众则君与大夫皆以师为重而不敢轻也故棐林之防不言赵盾而言晋师瓦之防言晋师而不书士鞅于以见人臣不可取民有众专主兵权之意陈氏厚施于齐以移其国季孙尽征于鲁以夺其民皆王法所禁也春秋之义行则不得为尔矣
　　秋七月戊辰陈侯柳卒
　　晋士【公作赵】鞅帅师侵郑遂侵衞
　　左氏传晋师将盟衞侯于鄟泽赵简子曰羣臣谁敢盟衞君者渉佗成何曰我能盟之衞人请执牛耳成何曰衞吾温原也焉得视诸侯将歃渉佗捘衞侯之手及捥衞侯怒叛晋晋人请改盟弗许秋晋士鞅防成桓公侵郑围虫牢报伊阙也【杜氏注六年郑伐周阙外晋爲周报之】遂侵衞
　　葬曹靖公
　　九月葬陈怀公
　　杜氏注三月而葬速
　　季孙斯仲孙何忌帅师伐衞
　　左氏传九月师侵衞晋故也
　　冬衞侯郑伯盟于曲濮
　　杜氏注结叛晋曲濮衞地
　　从祀先公盗窃宝玉大弓
　　左氏传季寤公鉏极公山不狃皆不得志于季氏叔孙辄无宠于叔孙氏叔仲志不得志于鲁故五人因阳虎阳虎欲去三桓以季寤更季氏以叔孙辄更叔孙氏已更孟氏冬十月顺祀先公而祈焉辛卯禘于僖公【杜氏注顺祀之义当退僖公惧于僖神故于僖庙行顺祀】壬辰将享季氏于蒲圃而杀之戒都车曰癸巳至成宰公敛处父告孟孙曰季氏戒都车何故孟孙曰吾弗闻处父曰然则乱也必及于子先备诸与孟孙以壬辰为期阳虎前驱林楚御桓子虞人以铍盾夹之阳越殿将如蒲圃桓子咋谓林楚曰而先皆季氏之良也尔以是继之对曰臣闻命后阳虎为政鲁国服焉违之徴死死无益于主桓子曰何后之有而能以我适孟氏乎孟氏选圉人之壮者三百人以为公期筑室于门外林楚怒马及衢而骋阳越射之不中筑者阖门阳虎劫公与武叔以伐孟氏公敛处父帅成人自上东门入与阳氏战于南门之内弗胜又战于棘下阳氏败阳虎说甲如公宫取宝玉大弓以出阳虎入于讙阳闗以叛
　　刘氏权衡曰且虎之谋三桓冝使三桓不知今明白而祈三桓闻之虎何以能集其意邪意者虎实恶季氏季氏以臣而陵君犹僖公以子而先父矣不敢察察言故先正逆祀以微谕其意功成事立而后其指可见耳虎旣败走鲁人又薄其行则谓虎之顺祀祈作乱也其实不然何以知之曰祈则谋泄谋泄则事危虎必不爲也
　　公羊传从祀者何顺祀也文公逆祀去者三人定公顺祀叛者五人盗者孰谓谓阳货也宝者何璋判白弓绣质龟青纯
　　谷梁传从祀先公贵复正也宝玉者封圭也大弓者武王之戎弓也周公受赐藏之鲁
　　杜氏注从顺也先公闵公僖公也将正二公之位次所顺非一亲尽故通言先公盗谓阳虎也家臣贱名氏不见故曰盗
　　刘氏传从者何顺也其祀何禘也禘则曷为不言禘讥何讥尔从祀先公正也所以从祀先公则非正也其非正奈何阳虎专季氏季氏专鲁阳虎欲去三桓而伐之从祀先公以説焉非能正者也其义君子不与也
　　苏氏曰是时阳虎以郓讙龟隂叛奔齐十年侯犯以郈叛及昭十三年南蒯以费叛皆以贱不书书窃宝玉大弓何也分器重于地分器重于地者贱货而贵命也
　　九年春王正月
　　夏四月戊申郑伯虿【公作囆】卒
　　得宝玉大弓
　　左氏传夏阳虎归宝玉大弓【杜氏注无益近用而祗为名故归之】六月伐阳闗阳虎使焚莱门师惊犯之而出奔齐
　　公羊传何以书国宝也丧之书得之书
　　武夷胡氏传谷梁子曰宝玉封圭大弓武王之戎弓周公受赐藏之鲁又曰夏后氏之璜封父之繁弱也子孙世守罔敢失坠以昭先祖之徳存肃敬之心尔古者告终易代璧琬琰天球夷玉兊之戈和之弓垂之竹矢莫不陈列非直爲美观也先王所宝传及其身能全而归之则可以免矣鲁失其政陪臣擅权虽先公分器犹不能守而盗得窃诸公宫其能国乎故失之书得之书所以讥公与执政之臣见不恭之大也此义行则有天下国家者各知所守之职不敢忽矣
　　六月葬郑献公
　　杜氏注三月而葬速
　　秋齐侯卫侯次于五氏
　　左氏传秋齐侯伐晋夷仪晋车千乗在中牟衞侯将如五氏【杜氏注齐侯在五氏将往助之】卜过之龟焦衞侯曰可也卫车当其半寡人当其半敌矣乃过中牟中牟人欲伐之衞褚师圃亡在中牟曰衞虽小其君在焉未可胜也齐师克城而骄其帅又贱遇必败之不如从齐乃伐齐师败之齐侯致禚媚杏于衞
　　杜氏注五氏晋地
　　襄陵许氏曰此伐晋也而曰次何讳伐晋也何讳乎往晋爲盟主崇也前此不讳此何以讳存之也王道衰则存王霸业替则存霸公室微则存公此春秋经世拨乱之志也以是春秋之初讳伐王春秋之季讳伐霸世至无霸而中国危矣
　　秦伯卒冬葬秦哀公
　　襄陵许氏曰秦自晋悼以后寖不见于春秋则知秦益退保西戎军旅礼聘之事不交于中国矣
　　十年春王三月及齐平
　　杜氏注平前八年再侵齐之怨
　　夏公防齐侯于夹【公谷作颊下同】谷公至自夹谷
　　左氏传夏公防齐侯于祝其实夹谷孔丘相犂弥言于齐侯曰孔丘知礼而无勇若使莱人以兵劫鲁侯必得志焉齐侯从之孔丘以公退曰士兵之两君合好而裔夷之俘以兵乱之非齐君所以命诸侯也裔不谋夏夷不乱华俘不干盟兵不逼好于神为不祥于徳爲愆义于人为失礼君必不然齐侯闻之遽辟之将盟齐人加于载书曰齐师出竟而不以甲车三百乗从我者有如此盟孔丘使兹无还揖对曰而不反我汶阳之田吾以共命者亦如之齐侯将享公孔丘谓梁丘据曰齐鲁之故吾子何不闻焉事既成矣而又享之是勤执事也且牺象不出门嘉乐不野合飨而旣具是弃礼也若其不具用秕稗也用秕稗君辱弃礼名恶子盍图之夫享所以昭徳也不昭不如其已也乃不果享
　　谷梁传离防不致何爲致也危之也危之则以地致何也爲危之也其危奈何曰颊谷之防孔子相焉两君就坛两相相揖齐人鼔噪而起欲以执鲁君孔子歴阶而上不尽一等而视归乎齐侯曰两君合好夷狄之民何爲来为命司马止之齐侯逡巡而谢曰寡人之过也退而属其二三大夫曰夫人率其君与之行古人之道二三子独率我而入夷狄之俗何爲罢防齐人使优施舞于鲁君之幕下孔子曰笑君者罪当死使司马行法焉首足异门而出齐人来归郓讙龟隂之田盖为此也因是以见虽有文章必有武备孔子于颊谷之防见之矣
　　晋赵鞅帅师围衞
　　左氏传晋赵鞅围衞报夷仪也
　　襄陵许氏曰使晋有以报齐则衞可无用兵而服也今围衞而不能服则徒足以坚齐之从而已矣
　　齐人来归郓【公作运】讙龟隂【谷有之字】田
　　公羊传齐人曷爲来归郓讙龟隂田孔子行乎季孙三月不违齐人爲是来归之
　　伊川先生解齐服义而来归之故书来归始失不书解在哀八年
　　杜氏注三邑皆汶阳田也泰山博县北有龟山隂田在其北也
　　刘氏意林仲尼一言尔威重于三军岂有他哉顺其理故也
　　武夷胡氏传齐人前此尝归济西田矣后此尝归讙及阐矣而此独书来归何也曰归者鲁请而得之也曰来归者齐人心服而归之也桓公以义责楚而楚人求盟夫子以礼责齐而齐人归地皆书曰来序绩也春秋夫子之笔削自序其绩可乎圣人防人物于一身通古今于一息曰天之将丧斯文也后死者不得与于斯文也天之未丧斯文也匡人其如予何而亦何嫌之有
　　叔孙州仇仲孙何忌帅师围郈
　　秋叔孙州仇仲孙何忌帅师围郈【公作费】
　　左氏传初叔孙成子欲立武叔公若藐固谏曰不可成子立之而卒武叔旣定使郈马正侯犯杀公若弗能其圉人【杜氏注武叔之圉人】杀公若侯犯以郈叛武叔懿子围郈弗克秋二子及齐师复围郈弗克叔孙谓郈工师驷赤曰郈非惟叔孙氏之忧社稷之患也将若之何对曰臣之业在水卒章之四言矣驷赤谓侯犯曰子盍求事于齐侯犯从之齐使至驷赤与郈人爲之宣言于郈中曰侯犯将以郈易于齐众凶惧谓侯犯侯犯请行许之驷赤止而纳鲁人侯犯奔齐
　　杜氏注郈叔孙氏邑
　　武夷胡氏传郈叔孙氏邑也侯犯以郈叛不书于策书围郈则叛可知矣再书二卿帅师围郈则彊亦可知矣天子失道征伐自诸侯出而后大夫彊诸侯失道征伐自大夫出而后家臣彊其逆弥甚则其失弥速故自诸侯出十世希不失矣自大夫出五世希不失矣陪臣执国命三世希不失矣三家专鲁为日旣乆至是家臣争叛亦其理宜矣春秋制法本忠恕施诸己而不愿亦勿施于人故所恶于上不以使下所恶于下不以事上二三子知倾公室以自张而不知家之拟其后也凡此类皆据事直书深切着明矣
　　宋乐大【公作世】心出奔曹宋公子地【公作池】出奔陈
　　左氏传九年春宋公使乐大心盟于晋且逆乐祁之尸辞伪有疾乃使向巢如晋盟且逆子梁之尸子明谓桐门右师出曰吾犹衰绖而子击钟何也右师曰丧不在此故也旣而告人曰已衰绖而生子余何故舎钟子明闻之怒言于公曰右师将不利戴氏不肯适晋将作乱也不然无疾乃逐桐门右师十年宋公子地有白马四公嬖向魋魋欲之公取而朱其尾鬛以与之地怒使其徒抶魋而夺之魋惧将走公闭门而泣之目尽肿母弟辰曰子为君礼不过出竟君必止之公子地出奔陈公弗止辰爲之请弗听辰曰是我迋吾兄也吾以国人出君谁与处冬母辰曁仲佗石彄出奔陈
　　冬齐侯衞侯郑游速【公作遫】防于安甫【公安甫作安革】
　　杜氏注安甫地阙
　　叔孙州仇如齐
　　宋公之弟辰曁【公谷有宋字】仲佗石彄出奔陈
　　泰山孙氏曰宋公失道其弟辰曁仲孙佗石彄出奔陈曁不得已也仲佗石彄爲宋大臣不能以道事君爲辰彊牵而去故曰宋公之弟辰曁仲佗石彄出奔陈以交讥之也
　　武夷胡氏传其弟云者罪宋公以嬖魋故以失二弟无亲亲之恩曁云者罪辰以兄故帅其大夫出奔无尊君之义夫曁者不得已之词又以见仲佗石彄见胁于辰不能自立无大臣之节也
　　十有一年春宋公之弟辰及仲佗石彄公子地【公作池】自陈入于萧以叛
　　夏四月
　　秋宋乐大【公作世】心自曹入于萧
　　左氏传春宋公母弟辰曁仲佗石彄公子地入于萧以叛秋乐大心从之大爲宋患宠向魋故也
　　谷梁传及仲佗石彄公子地以尊及卑也自陈陈有奉焉尔入于萧以叛入者内弗受也以者不以者也叛直叛也
　　刘氏传及之者何从也向谓之曁今曷爲谓之及从出奔陈谓之曁则可自陈入于萧以叛谓之曁则不可事君者可贫可贱可杀而不可使为乱
　　刘氏意林以此见春秋之断狱详矣其出也谓之曁其入也谓之及及非不得已之言也得已而不已之説也君亲无将将而诛焉又况据邑以伐其君者乎其罪一施之
　　冬及郑平叔还如郑涖【公谷作莅】盟
