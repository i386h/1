<!-- { "loadSidebar": true } -->
　　武夷胡氏传不书即位内无所承上不请命也闵公薨夫人孙于邾庆父出奔莒公于是焉以成风所属而季子立之内无所承也嗣子定位于初丧而鲁使不告于周明年正位改元而周使亦不至于鲁又明年服丧已毕而不见于京师上不请命也承国于先君者父子之伦请命于天王者君臣之义今僖公内无所承上不请命不书即位正王法也是故有四海而即天王之位者受之于天者也有一国而即诸侯之位者受之于王者也受之于天者必奉若天道而后能保天下受之于王者必谨守王度而后能保其国
　　齐师宋师曹师次于聂北救邢夏六月邢迁于夷【公作陈】仪齐师宋师曹师城邢
　　左氏传诸侯救邢邢人溃出奔师师遂逐狄人具邢器用而迁之师无私焉夏邢迁于夷仪诸侯城之救患也凡侯伯救患分灾讨罪礼也
　　公羊传救不言次此其言次何不及事也迁者何其意也迁之者何非其意也
　　谷梁传齐师宋师曹师城邢是向之师也使之如改事然美齐侯之功也
　　伊川先生解齐未尝兴大众此称师责其众可救而徒次以为声援致邢之不保其国也
　　杜氏注聂北邢地夷仪邢地
　　陆氏纂例啖子曰凡救当奔命而徃救次失救道也苏氏曰先言次而后言救案兵待事卒能救邢故以救终之也
　　武夷胡氏传三国称师见兵力之有余也聂北书次讥救邢之不速也春秋大义伐而书次其次为善遂伐楚次于陉美之也救而书次其次为贬救邢次于聂北讥之也圣人之情见矣故救患分灾于礼为急而好攻战乐杀人者于罪为大　又曰书邢迁于夷仪见齐师次止缓不及事也然邢以自迁为文而再书齐师宋师曹师城邢者美桓公志义卒有救患之功也不以王命兴师亦圣人之所与乎邢姬姓也而狄伐之天子不能正至于迁徙奔亡诸侯有能救而存之则救而存之可也以王命兴师者正能救而与之者权
　　秋七月戊辰夫人姜氏薨于夷齐人以归
　　左氏传哀姜孙于邾齐人取而杀之于夷以其尸归僖公请而葬之
　　谷梁传夫人薨不地地故也
　　楚人伐郑
　　左氏传秋楚人伐郑郑即齐故也
　　泰山孙氏曰庄十年荆败蔡师于莘始见于经十四年入蔡称荆二十三年来聘始进称人二十八年伐郑称荆反狄之今曰楚人伐郑者以其兵众地大渐通诸夏复其旧封比之小国也
　　苏氏曰荆自此交通中国春秋始以人书之然犹君臣同词凡书其君臣者皆特书也
　　常山刘氏曰楚自此浸强矣故称人焉然终齐桓之世只称人而不得与中国之防盟者为齐桓能制其强也至十有七年齐桓卒楚于是乎始横十有九年则已盟于齐矣书曰冬防陈人蔡人楚人郑人盟于齐二十有一年春宋人齐人楚人盟于鹿上用此见中国衰微楚人浸张尔至其秋之防则书曰宋公楚子陈侯蔡侯郑伯许男曹伯防于盂执宋公以伐宋楚于是大张位列于陈蔡之上而书爵矣
　　武夷胡氏传楚称人浸强也庄公十年败蔡师虏献舞固已强矣然独举其号者始见于经则本其僭窃之罪正其僻陋之名著王法也二十三年来聘嘉其慕义乃以人书二十八年伐郑恶其荐食复其号举至是又伐郑也亦书人者岂许其伐国而人之乎防中华执盟主朝诸侯长齐晋其所由来者渐矣
　　八月公防齐侯宋公郑伯曹伯邾【公作邾娄】人于柽【公作朾】左氏传盟于荦谋救郑也【杜氏注荦即柽也地有二名】
　　杜氏注柽宋地陈国陈县西北有柽城
　　九月公败邾【公有娄字】师于偃【公作缨】
　　左氏传公败邾师于偃虚丘之戍将归者也【杜氏注虚丘邾地邾人既送哀姜还齐人杀之因戍虚丘欲以侵鲁】
　　杜氏注偃邾地
　　武夷胡氏传柽之防谋救郑而公与邾人咸与焉则是志同而谋协也今既防邾人于柽又败邾师于偃于此责公无攘外患安中国之诚矣凡此类皆直书其事而义自见也诈战曰败败之者为主
　　吕氏曰公方防霸主而遽败邾师君子以齐桓之服诸侯仅矣
　　冬十月壬午公子友帅师败莒师于郦【公作犂谷作丽】获莒挐左氏传莒人来求赂【杜氏注求还庆父之赂】公子友败诸郦获莒子之弟挐
　　杜氏注郦鲁地
　　十有二月丁巳夫人氏之丧至自齐
　　公羊传夫人何以不称姜氏贬曷为贬与弑公也然则曷为不于弑焉贬贬必于其重者莫重乎其以丧至也
　　杜氏注不称姜阙文
　　刘氏意林哀姜与乎乱杀二子几亡国齐桓讨而诛之是也此上之所以行乎下君之所以行乎臣霸者之所以行乎诸侯之义且哀姜安可复配宗庙复临羣臣哉鲁以臣子不得讨而齐以霸主得举法故臣子可縁霸主之命以尊宗庙霸主亦可縁天子之法以絶鲁私请今齐以公义诛之而鲁以私意请之是鲁之不忍也而不可通于春秋故去姜氏以见焉异乎文姜文姜杀夫虽臣子得絶之矣哀姜杀子终不可以子故讐母唯霸主得行焉尔
　　二年春王正月城楚丘
　　左氏传诸侯城楚丘而封卫焉不书所防后也谷梁传楚丘者何卫邑也国而曰城此邑也其曰城何也封卫也则其不言城卫何也卫未迁也【刘氏权衡曰邑亦谓之城尔若不谓之城当谓之何哉定之方中之诗曰文公徙居楚丘始建城市而营宫室其辞曰防之方中作于楚宫揆之以日作于楚室又曰弁彼虚矣以望楚矣望楚与堂景山与京降观于桑卜云其吉终焉允臧由此而言文公先徙居而后建城市不得云卫未迁也】
　　陆氏微防淳闻于师曰楚丘卫邑也鲁城之非正也曷为无讥焉曰王政不行外冦交至齐桓为霸主有存亡继絶之功从其令亦所以自安也故通其变以示不失正也不言齐命为桓公讳也不繋于卫示无讥也若云城卫楚丘则彼我俱非也凡变而不失其正者皆以讳为善
　　武夷胡氏传楚丘卫邑桓公帅诸侯城之而封卫也不书桓公不与诸侯专封也木瓜美桓公而夫子録之意岂异乎不与专封正王法也木瓜有取焉善卫人之情也曷为善之报者天下之利以德报德则民有所劝矣城楚丘略而不书城邢词繁而不杀何也案周制凡封国大宗伯傧司几筵设黼扆内史作册命是天子大权非诸侯所得擅而行之者也卫人渡河野处漕邑许穆夫人闵其亡而载驰赋文公徙居楚丘而后百姓恱则其国固尝亡灭而不存矣城楚丘是擅天子之大权而封国也邢迁于夷仪经以自迁为文则其迁出于己意其国未尝灭也诸侯城邢是为同恶相恤以从简书故词繁而不杀美救患也桓公封卫而卫国忘亡其有功于中华甚大为利于卫人甚博冝有美词发其事今乃微之若此者正其义不谋其利明其道不计其功略小惠存大节春秋之法也故曰五霸三王之罪人仲尼之徒无道桓文之事者
　　吕氏曰先儒以谓诸侯之义不得专封夫所谓专封者以此地畀此人也则谓之专封固不可也如同时诸侯有相灭亡天子不能令方伯不能救天下诸侯力能救而复之则是蹈仁而践义也而以是为专封是嫂溺援之以手而以为罪也
　　夏五月辛巳葬我小君哀姜
　　虞师晋师灭下【公谷并作夏】阳
　　左氏传晋荀息请以屈产之乗与垂棘之璧假道于虞以伐虢公乃使荀息假道于虞虞公许之且请先伐虢宫之竒諌不听遂起师夏晋里克荀息帅师防虞师伐虢灭下阳先书虞贿故也
　　公羊传虞微国也曷为序乎大国之上使虞首恶也曷为使虞首恶虞受赂假灭国者道以取亡焉
　　谷梁传非国而曰灭重夏阳也虞先晋何也为主乎灭夏阳也夏阳者虞虢之塞邑灭夏阳而虞虢举矣虞之为主乎灭夏阳何也晋献公欲伐虢荀息曰君何不以屈产之乗垂棘之璧而借道乎虞也公曰此晋国之宝也如受吾币而不借吾道则如之何荀息曰玩好在耳目之前而患在一国之后此中知以上乃能虑之臣料虞君中知以下也公遂借道而伐虢
　　伊川先生解虞假道而助晋伐虢虢之亡虞实致之故以虞为主下阳邑也虢之亡由此故即书灭
　　杜氏注下阳虢邑在河东大阳县
　　陆氏微防曰灭虢之事实晋为主以虞首恶其意何也晋侯贪而亡亲灭人之国其罪易知也虞君职为上公受人之赂遂其强暴以取灭亡其恶至矣故圣人以为首焉
　　武夷胡氏传案孟子晋人以垂棘之璧屈产之乗假道于虞以伐虢宫之竒谏百里奚不谏然则晋人造意以虞首恶何也贪得重赂遂其强暴灭兄弟之国以及其身而亡其社稷所以为首乎春秋圣人律令也观此义可以见法矣唐髙宗赐其臣长孙无忌金寳缯锦欲以立武昭仪虽无忌终不顺防君子犹议其没于利而不反君赐也矧受他人之赂遂其强暴者乎国而曰灭下阳邑尔其书灭何也下阳虞虢之塞邑犹秦有潼关蜀有剑岭皆国之门户也潼剑不守则秦蜀破下阳既举而虞虢亡矣
　　襄陵许氏曰书郑伯突入于栎不书入郑书虞师晋师灭下阳不书灭虢观物有要矣
　　秋九月齐侯宋公江人黄人盟于贯【公作贯泽】
　　杜氏注实宋地梁国防县西北有贯城贯与贯字相似江国在汝南安阳县黄国在弋阳县
　　左氏传服江黄也【杜氏注江黄楚与国也始来服齐故为合诸侯】
　　武夷胡氏传案左氏盟于贯服江黄也荆楚天下莫强焉江黄者其东方之与国也二国来定盟则楚人失其右臂矣乐毅破齐先结韩赵孔明伐魏申好江东虽武王牧野之师亦誓友邦逺及庸蜀彭濮八国之人共为掎角之势也桓公此盟其服荆楚之虑周矣
　　冬十月不雨
　　谷梁传不雨者勤雨也
　　楚人侵郑
　　左氏传冬楚人伐郑鬭章囚郑聃伯
　　三年春王正月夏四月不雨
　　谷梁传正月不雨不雨者勤雨也夏四月不雨一时言不雨者闵雨也闵雨者有志乎民者也
　　徐人取舒
　　杜氏注徐国在下邳僮县东南舒国今庐江舒县髙邮孙氏曰舒国也徐人取之而不言灭者舒之宗祀复存未尝见灭也舒者附庸之国服属于楚徐人自楚取之使之属徐也赵子曰凡得国而不书灭者不絶其祀也此説是也
　　襄陵许氏曰僖公之颂曰荆舒是惩则舒盖荆与国是以徐人取之盖倚齐鲁故易如此
　　六月雨
　　谷梁传六月雨雨云者喜雨也喜雨者有志乎民者也
　　武夷胡氏传雨云者喜雨也闵雨与民同其忧喜雨与民同其乐此君国子民之道也观此义则知春秋有惧天灾恤民隠之意遇天灾而不惧视民隐而不恤自乐其乐而不与民同也国之亡无日矣
　　秋齐侯宋公江人黄人防于阳谷
　　左氏传谋伐楚也
　　谷梁传阳谷之防桓公委端搢笏而朝诸侯诸侯皆谕乎桓公之志
　　杜氏注阳谷齐地在东平须昌县北
　　武夷胡氏传案左氏谋伐楚也或曰侵蔡次陉之师诸侯皆在江黄独不与焉则安知其为谋伐楚乎曰兵有聚而为正亦有分而为竒诸侯之师同次于陉所谓聚而为正也江人黄人各守其地所谓分而为竒也次陉大众厚集其阵声罪致讨以震中国之威江人黄人各守其境案兵不动以为八国之援此克敌制胜之谋也退于召陵而盟礼定循海以归而涛涂执然后及江人黄人伐陈则知侵蔡次陉而二国不防自为掎角之势明矣此大防而末言者善是谋也
　　冬公子【谷有季字】友如齐涖【公谷并作莅】盟
　　左氏传齐侯为阳谷之防来寻盟冬公子友如齐涖盟
　　杜氏注涖临也
　　公羊传莅盟者何徃盟乎彼也其言来盟者何来盟于我也
