<!-- { "loadSidebar": true } -->
　　襄陵许氏曰同盟始自相攻桓不能一矣则何以禁夷狄之乱霸徳方衰荒服闚欲至是而诸侯浸以贰也威灵之陵夷可不愼哉
　　楚人败徐于娄林
　　左氏传徐恃救也
　　杜氏注娄林徐地下伾僮县东南有娄亭
　　吕氏曰诸侯之大夫之救徐者亦无能为也齐桓亦无意于中国也
　　十有一月壬戌晋侯及秦伯战于韩获晋侯
　　左氏传晋侯之入也秦穆姬属贾君焉且曰尽纳羣公子晋侯烝于贾君又不纳羣公子是以穆姬怨之晋侯许赂中大夫既而皆背之赂秦伯以河外列城五东尽虢略南及华山内及解梁城既而不与晋饥秦输之粟秦饥晋闭之籴故秦伯伐晋晋侯逆秦师使韩简视师复曰师少于我鬭士倍我公曰何故对曰出因其资入用其宠饥食其粟三施而无报是以来也今又击之我怠秦奋倍犹未也战于韩原晋戎马还泞而止秦获晋侯以归舍诸灵台子桑曰归之而质其大子必得大成乃许晋平改馆晋侯馈七牢焉十一月晋侯归
　　刘氏传战而言及者主之者也犹曰晋侯为志乎此战也云尔
　　武夷胡氏传秦伯伐晋而经不书伐专罪晋也获晋侯以归而经不书归免秦伯也书伐书及者两俱有罪而以及为主书获书归者两俱有罪而以归为甚今此专罪晋侯之背施幸灾贪爱怒邻而恕秦伯也然则秦战义乎春秋无义战彼善于此则有之矣其不言师败绩何也君获不言师败绩君重于师也大夫战而见获必书师败绩师与大夫敌也君为重师次之大夫敌春秋之法也与孟子之言何以异孟子为时君牛羊用人莫之恤也故以民为贵君为轻春秋正名定分为万世法故以君为重师次之尧以天下命舜舜亦以命禹必称元后为先此经世大常而仲尼盖祖述之者也惟此义不行然后叛逆之党有托以为名轻弃君亲而不顾者矣
　　十有六年春王正月戊申朔陨【公作霣】石于宋五是月六鹢退飞过宋都【鹢谷作鶂】
　　左氏传陨石于宋五陨星也六鹢退飞过宋都风也谷梁传民所聚曰都
　　杜氏注鹢水鸟髙飞遇风而退
　　刘氏意林同盟有分灾救患之义故水火兵戎之为败则告告则赴之赴则吊之此所待于外者也奇物妖变之至则天之所以警人君虽有尧舜之智反而责其躬此无待于外者也无待于外者何赴告之有
　　髙邮孙氏曰书是月者所以别非戊申之日尔不书日者所不可知阙之也
　　常山刘氏曰陨石于宋自空凝结而陨六鹢退飞倒逆飞也必有气驱之也
　　武夷胡氏传石陨鹢飞而得其数与名在春秋时凡有国者察于物象之变亦审矣此宋异也何以书于鲁史亦见当时诸国有非所当告而告者矣何以不削乎圣人因灾异以明天人感应之理而着之于经垂戒后世知石陨于宋而书陨石此天应之也和气致祥乖气致异人事感于下则天变应于上苟知其故恐惧修省变可消矣宋襄以亡国之余欲图霸业五石陨六鹢退飞不自省其徳也后五年有盂之执又明年有泓之败天之示人显矣圣人所书之义明矣
　　三月壬申公子季友卒
　　刘氏传大夫卒称名季者字也其称季友何讥何讥尔世卿世卿非礼也言自是世季氏也世卿多矣曷为独讥乎此因其可讥而讥之此其为可讥奈何言是乃逐昭公者也其诸则冝于此焉正之矣
　　武夷胡氏传季者其字也友者其名也大夫卒而书名则曷为称字闻诸师曰春秋时鲁卿有生而赐氏者季友仲遂是也生而赐氏者何命之世为卿也季子忠贤在僖公有翼戴之勤襄仲弑逆在宣公有援立之力此二君者不胜私情欲以异赏报之也故皆生而赐氏俾世其官经于其卒各以氏书者志变法乱纪之端贻权臣窃命之祸其垂戒逺矣
　　夏四月丙申鄫【谷作缯】季姬卒
　　髙邮孙氏曰春秋内女适诸侯者书卒
　　秋七月甲子公孙兹【公作慈】卒
　　冬十有二月公防齐侯宋公陈侯卫侯郑伯许男邢侯曹伯于淮
　　左氏传谋鄫在东赂也城鄫役人病有夜登丘而呼曰齐有乱不果城而还
　　谷梁传兵车之防也
　　杜氏注临淮郡左右
　　十有七年春齐人徐人伐英氏
　　左氏传齐人为徐伐英氏以报娄林之役也【杜氏注英氏楚与国】
　　夏灭项
　　左氏传师灭项淮之防公有诸侯之事未归而取项齐人以为讨而止公
　　伊川先生解灭人之国罪恶大矣在君则当讳故鲁灭国书取灭项君在防季孙所为也故不讳
　　杜氏注项国今汝隂项县
　　武夷胡氏传案左氏淮之防公有诸侯之事未归而取项齐人以为讨而止公然则灭项者鲁也二传以为桓公灭之孰信乎考于经未有书外灭而不言国者如齐师灭谭是也亦未有书内取而直言鲁者如取鄟取邿取鄫是也由此知项为鲁灭无疑矣然圣人于鲁事有君臣之义凡大恶必隐避其辞而为之讳今此灭项其恶大矣曷不讳乎曰事有隐讳臣子施之于君父者也故成公取鄟襄公取邿昭公取鄫皆不言灭而书取程氏以为在君则当讳是也若夫灭项则僖公在防季孙所为尔执政之臣擅权为恶而不与之讳此春秋尊君抑臣不为朋党比周之意也
　　秋夫人姜氏防齐侯于卞
　　左氏传秋声姜以公故防齐侯于卞九月公至书曰至自防犹有诸侯之事焉且讳之也
　　杜氏注卞今鲁国卞县
　　九月公至自防
　　泰山孙氏曰逾三时
　　冬十有二月乙亥齐侯小白卒
　　左氏传齐侯之夫人三王姬徐嬴蔡姬皆无子齐侯好内多内宠内嬖如夫人者六人长卫姬生武孟少卫姬生恵公郑姬生孝公葛嬴生昭公密姬生懿公宋华子生公子雍公与管仲属孝公于宋襄公以为大子雍巫有宠于卫共姬因寺人貂以荐羞于公亦有宠公许之立武孟管仲卒五公子皆求立冬十月乙亥齐桓公卒易牙入与寺人貂因内宠以杀羣吏而立公子无亏孝公奔宋十二月乙亥赴辛巳夜殡






　　春秋集解卷十
　　钦定四库全书
　　春秋集解卷十一
　　宋　吕本中　撰
　　僖公
　　十有八年春王正月宋公【公有防字】曹伯卫人邾【公作邾娄】人伐齐夏师救齐五月戊寅宋师及齐师战于甗齐师败绩左氏传宋襄公以诸侯伐齐三月齐人杀无亏齐人将立孝公不胜四公子之徒遂与宋人战夏五月宋败齐师于甗立孝公而还
　　谷梁传非伐丧也善救齐也
　　伊川先生解书宋及曲在宋也奉少以夺长其罪大矣齐师败绩书败责齐臣也
　　杜氏注甗齐地
　　刘氏传伐齐以纳公子昭也伐齐以纳公子昭则何以不曰纳齐公子昭于齐不与纳也纳公子昭非正也纳公子昭之为非正奈何齐桓公之夫人三皆无子桓公好内多内宠长卫姬生无亏小卫姬生元郑姬生昭葛嬴生潘密姬生商人宋华子生雍六人者莫之适立桓公死六人皆欲为后国人立无亏昭出奔宋宋襄公率诸侯伐齐纳焉立嫡以长不以贤立子以贵不以长贵均以年年均以徳纳公子昭非正也
　　武夷胡氏传伐齐之丧奉少夺长其罪大故其责详书师救齐者善鲁也救者善则伐者恶矣凡书救者未有不善之也书狄救齐者许狄也许夷狄则罪诸夏矣许之曷为不称人深着中国诸侯之罪也凡伐者为客受伐者为主今齐人受伐以宋为主者曲在宋也凡师直为壮曲为老书齐师败绩者责齐臣也或曰桓公管仲尝属孝公于宋襄以为世子矣则何以不可立乎曰不能制命虽天王欲抚郑伯以从楚春秋犹以大义裁之而不与也桓公君臣乃欲以私爱乱长幼之节其可哉独不见宣王与仲山甫争鲁侯戏括之事其后如之何也春秋深罪宋公大义明矣
　　狄救齐
　　谷梁传善救齐也
　　襄陵许氏曰桓公攘服夷狄虽恃兵力亦以礼让恩信能结其心观狄之救楚之盟有以见公之遗烈矣
　　秋八月丁亥葬齐桓公
　　武夷胡氏传桓公九合诸侯不以兵车威令加乎四海几于改物虽名方伯实行天子之事然而不能慎终如始付托非人柩方在殡四邻谋动其国家而莫之恤至于九月而后葬以此见功利之在人浅矣春秋明道正义不急近功不规小利于齐桓晋文之事有贬而无过褒以此
　　冬邢人狄人伐卫
　　左氏传邢人狄人伐卫围菟圃卫侯以国让父兄子弟及朝众曰苟能治之燬请从焉众不可而后师于訾娄狄师还
　　谷梁传狄其称人何也善累而后进之伐卫所以救齐也功近而徳逺矣
　　髙邮孙氏曰卫尝见灭于狄而齐桓封之齐桓死未逾年尔而卫人与诸侯伐之邢人自以复存者桓公也于是不忍齐之见伐而卫之无恩也与狄人伐之春秋书之曰邢人狄人伐卫中国则外之焉而狄则人焉称之曰人所以见中国之乱人理亡泯而彼为有人也
　　十有九年春王三月宋人执滕子婴齐
　　左氏传宋人执滕宣公
　　武夷胡氏传执之是非决于称人与称爵而见执者则以名与不名知其罪之在也经书见执于人者悉皆不名而滕子独名是亦有罪焉尔夫以齐桓之盛九合诸侯不以兵车虽江黄逺国犹相继来盟而滕介齐宋之间不与衣裳之防者三十有七年及宋襄继起又不尊事大国其见执则有由矣书名著其罪也苟为有罪其见执固冝宋何以称人不得为伯讨乎执虽以罪不归于京师则称人恶其専也归于京师而执非其罪则称人恶其滥也
　　夏六月宋公【公作人】曹人邾【公作邾娄下同】人盟于曹南
　　刘氏传曹南者何曹之南也
　　鄫【谷作缯下同】子防盟于邾【公有娄字下同】己酉邾人执鄫子用之左氏传宋公使邾文公用鄫子于次睢之社欲以属东夷司马子鱼曰古者六畜不相为用小事不用大牲而况敢用人乎祭祀以为人也民神之主也用人其谁飨之齐桓公存三亡国以属诸侯义士犹曰薄徳今一防而虐二国之君又用诸淫昬之鬼将以求霸不亦难乎
　　公羊传其言防盟何后防也恶乎用之社也其用之社奈何盖叩其鼻以血社也
　　髙邮孙氏曰邾鄫世雠之国宣十八年又戕鄫子于其国邾鄫皆小国其相雠之迹不能悉见于经惟其无道之甚着见者记之尔
　　苏氏曰宋公使邾文公用鄫子于次睢之社欲以属东夷然春秋书邾人而不及宋何也诸侯之尊善恶可以专之非人所得使也邾以诸侯而听命于宋以行不义是以专罪邾也若宋公之罪则不待贬而见矣
　　秋宋人围曹
　　左氏传讨不服也子鱼言于宋公曰文王闻崇徳乱而伐之军三旬而不降退修敎而复伐之因垒而降诗曰刑于寡妻至于兄弟以御于家邦今君徳无乃犹有所阙而以伐人若之何盍姑内省徳乎无阙而后动
　　武夷胡氏传盟于曹南口血未干今复围曹者讨不服也爱人不亲反其仁治人不治反其智襄公不能内自省徳而急于合诸侯执婴齐非伯讨不足以示威盟曹南非同志不足以示信卒于兵败身伤不知反求诸己欲速见小利之过也汉景削七国而吴楚叛东都疾横议而党锢兴唐文宗切于除奸而训注用故子夏为莒父宰问政子曰无欲速无见小利欲速则不逹见小利则大事不成经书襄公不越数端而知其操心之若此者仲尼笔削推见至隐如化工赋像并其情不得遁焉非特画笔之肖其形尔故春秋者化工也非画笔也
　　卫人伐邢
　　左氏传卫人伐邢以报菟圃之役
　　冬【公有公字】防陈人蔡人楚人郑人盟于齐
　　左氏传陈穆公请修好于诸侯以无忘齐桓之徳冬盟于齐修桓公之好也
　　杜氏注地于齐齐亦与盟
