<!-- { "loadSidebar": true } -->
　　常山刘氏曰公伐齐纳不正故书纳纠而不曰子齐人杀纠而书子者齐大夫既自与鲁盟而立之矣又自杀之故书曰齐人取子纠杀之以罪齐也或曰左氏经书公伐齐纳子纠先儒说春秋者亦皆以子纠为正今云不正当何所据子贡曰管仲非仁者与桓公杀公子纠不能死又相之子曰管仲相桓公霸诸侯一匡天下民到于今受其赐微管仲吾其被发左衽矣岂若匹夫匹妇之为谅也自经于沟渎而莫之知也以是观之则可知矣如纠正当立而管仲反面事雠则孔子岂特谓之匹夫匹妇之谅哉惟其始事不正变而之义此夫子所以云耳而已矣
　　武夷胡氏传取者不义之词前书纳纠不称子者明不当立也此书杀纠复称子者明不当杀也或夺或予于义各安春秋精意也仁人之于兄弟不藏怒焉不蓄怨焉亲爱之而已矣纠虽争立越在他国置而勿问可也必请于鲁杀之然后快于心其不仁亦甚矣后世以传让为名而取国者必杀其主以为一人心防后患意与此同流毒岂不逺哉故孟子曰五霸者三王之罪人也仲尼之徒无道桓文之事者
　　冬浚洙
　　公羊传浚之者何深之也曷为深之畏齐也
　　杜氏注洙水在鲁城北下合泗浚深之为齐备武夷胡氏传固国以保民为本轻用民力妄兴大作邦本一摇虽有长江巨川限带封域洞庭彭蠡河汉之险犹不足凭而况洙乎书浚洙见劳民于守国之末务而不知本为后戒也
　　十年春王正月公败齐师于长勺
　　左氏传春齐师伐我公将战曹刿请见公与之乗战于长勺公将鼔之刿曰未可齐人三鼓刿曰可矣齐师败绩公问其故对曰夫战勇气也一鼓作气再而衰三而竭彼竭我盈故克之
　　杜氏注长勺鲁地
　　武夷胡氏传齐师伐鲁经不书伐意责鲁也诈战曰败败之者为主或曰长勺鲁地而齐师至此所谓敌加于己不得已而应之者也疑若无罪焉何以见责乎善为国者不师善师者不阵善阵者不战故行使则有文告之辞而疆场则有守御之备至于善阵徳已衰矣而况兵刃相接又以诈谋取胜乎故书鲁为主以责之皆已乱之道寡怨之方王者之事也
　　二月公侵宋
　　陆氏纂例赵子曰凡书侵伐不书胜败杀掠而还也凡师称罪致讨曰伐无名行师曰侵
　　泰山孙氏曰公既败齐师于长勺又退而侵宋搆怨二国
　　三月宋人迁宿
　　谷梁传迁者犹未失其国家以徃者也
　　陆氏纂例啖子曰凡言迁者有二义如宋人迁宿齐人迁阳是移其国于国中而为附庸也如邢迁于夷仪卫迁于帝丘之类或自请迁或见彊迁皆犹为列国故不言某人迁之言所迁之地但言移国都而已非为附庸也赵子曰凡非所迁而迁之【非己邑而迁之】其恶着矣
　　襄陵许氏曰迁之使未失其国家以徃其义犹有所难则是王泽之未尽亡也至僖文以后则有灭国无迁国矣
　　夏六月齐师宋师次于郎公败宋师于乗丘
　　左氏传齐师宋师次于郎公子偃曰宋师不整可败也宋败齐必还请击之公弗许自雩门窃出蒙臯比而先犯之公从之大败宋师于乗丘齐师乃还
　　杜氏注乗丘鲁地
　　刘氏传此次也其言败何谖之也何谓谖之齐师宋师次于郎未知其伐我与伐人与公子偃曰宋师不整击之胜无幸焉庄公从之自雩门出蒙马以虎皮而犯之大败宋师次者不以义胜者不以道交讥之
　　刘氏意林齐宋轻用其师扬兵整旅以径人之国而不名所伐欲闚利乗便快其攻取之意故使鲁人恫疑忧恐出竒计诈谋以自救覆灭其军百姓父子无辜陷没此人君贪利轻用其众之罪也盖君子贵道徳而贱功力上礼让而下鄙争鲁人诚能不用诈谋推忠信奉词令虽以膏沐止齐宋之师齐宋逺矣其所以弭患止乱安国便民不亦益坚且乆邪偷得一时之胜而忘长世之虑此小人衅于勇啬于祸之咎非君子之道
　　襄陵许氏曰齐桓始入未抚其民而轻用之是以再不得志于鲁晋文之入五年而后用其民盖监此也
　　秋九月荆败蔡师于莘以蔡侯献舞【谷作武】归
　　左氏传蔡哀侯娶于陈息侯亦娶焉息妫将归过蔡蔡侯曰吾姨也止而见之弗賔息侯闻之怒使谓楚文王曰伐我吾求救于蔡而伐之楚子从之秋九月楚败蔡师于莘以蔡侯献舞归
　　谷梁传荆者楚也何为谓之荆狄之也何为狄之圣人立必后至天子弱必先叛故曰荆狄之也
　　杜氏注荆楚本号莘蔡地
　　陆氏纂例赵子曰不曰获见其战之不力败而不奔也
　　辨疑啖子曰蔡侯失地故名
　　刘氏意林圣人者慎絶人吴太伯之后也楚祝融之后也徐伯益之后也越大禹之后也其上世皆有元徳显功通乎周室与中国冠带之君奚以异徐始称王楚后称王呉越因遂称王王非诸侯所当名也是以外之虽然犹不欲絶其类是以书国尚仍其旧号书爵或纪其本封推之可逺引之可来也此圣人慎絶人也
　　刘氏传蔡侯献舞何以名絶曷为絶去位而虏也死社稷正也逃之罪也犹有耻焉虏贱甚矣
　　常山刘氏曰凡书败书灭书入而以其君归皆名者谓其服而以之归也责其不死位又无兴复之志言其位已絶故以匹夫名之也唯僖二十六年楚子灭夔以夔子归不名者夷狄小国鲁史所不能知以邾子益来独不曰归者以我而内外异辞文体然尔【武夷胡氏传以夔子归独不名者夔子以无罪见讨虽国灭身为臣虏其义直其词初不服也是以犹加之爵而不名也】
　　苏氏曰荆楚之旧号也不称荆人夷也
　　武夷胡氏传春秋之法诸侯不生名失地则生而名之比于贱者欲使有国之君战战兢兢长守富贵无危溢之行也
　　冬十月齐师灭谭谭子奔莒
　　左氏传齐侯之出也过谭谭不礼焉及其入也诸侯皆贺谭又不至冬齐师灭谭
　　公羊传何以不言出国已灭矣无所出也
　　伊川先生解春秋之法将尊师众曰某帅师将卑师众曰某师将卑师少曰某人将尊师少曰某伐某齐自管仲为政庄十二年而后未尝兴大众也其赋于诸侯亦寡矣终管仲之身四十年息养天下厚矣惟救邢称师讥其次也至于秦晋使之不竞而已不强致也以其功卑而易成
　　杜氏注谭国在济南平陵县西南
　　范氏注凡书奔者责不死社稷
　　陆氏纂例啖子曰凡灭国直书灭者罪来灭者甚于见灭者言力屈而死故也凡书灭又有书其君奔者则两罪之且责其不死社稷也诸侯失地则书名国灭而奔者何以不名既书而灭罪已昭矣缘随敌人归者书名以重其罪故奔者不名以示等差也凡书灭又书以归及名者罪重于奔者也既责其不死位又责其无兴复之志也国灭君奔者四其三不书名惟徐子章禹书名传以服吴后乃奔楚故书名以罪之
　　武夷胡氏传灭而书奔责不死位也不书出国亡无所出也国灭身奔而不能守其富贵何以书爵乎已无取灭之罪为横逆所加而力不能胜至于出奔则亦不幸焉尔矣其义盖未絶也案左氏齐侯之出也过谭谭不礼焉及其入也诸侯皆贺谭又不至责其失事大之礼可矣坐此见灭可乎齐师灭谭谭子奔莒楚人灭子奔黄狄灭温温子奔卫三国所以皆存其爵不比于失地之君而名之也然则吴灭徐徐子章禹奔楚何以独名案左氏吴伐徐徐子断其发携其夫人以逆吴子既已屈服而后奔岂有兴复之志乎独书名所以絶之也春秋之义虽在于抑强扶弱又责弱者之不自强于为善也故其书法如此

　　春秋集觧卷五
　　钦定四库全书
　　春秋集解卷六
　　宋　吕本中　撰
　　庄公
　　十有一年春王正月
　　夏五月戊寅公败宋师于鄑
　　左氏传宋为乗丘之役故侵我公御之宋师未陈而薄之败诸鄑
　　杜氏注鄑鲁地
　　秋宋大水
　　左氏传秋宋大水公使吊焉曰天作淫雨害于粢盛若之何不吊对曰孤实不敬天降之灾又以为君忧拜命之辱
　　杜氏注公使吊之故书
　　武夷胡氏传凡外灾告则书所谓灾者害及民物如水火兵戎之寇是也诸侯于四邻有防病救急之义则告为得礼而不可以不吊故四国同灾许人不吊君子是以知许之先亡也凡志灾见春秋有谨天戒防民隐之心王者之事也
　　东莱吕氏曰诸国告则书其显然为众所知者亦不待告也春秋之世灾异多矣圣人不能尽书特取一二甚者以为世戒也
　　冬王姬归于齐
　　左氏传冬齐侯来逆共姬
　　泰山孙氏曰羣公受命主王姬者多矣唯元年与此书者恶公忘父之雠再与齐接婚姻也
　　髙邮孙氏曰元年之书王姬庄公之父新见杀创巨痛深之际于仇雠者之防也而使臣逆之筑馆待之故详书之以重其罪于此王姬之归非无逆之者矣然不书于经者仇雠之人尝已易世于其子孙之防但择其重者书之耳
　　武夷胡氏传案周制王姬嫁于诸侯车服不系其夫下王后一等礼亦隆矣春秋之义尊君抑臣其书王姬下嫁曷为与列国之女同辞而不异乎曰阳倡而隂和夫先而妇从天理也述天理训后世则虽以王姬之贵其当执妇道与公侯大夫士庶人之女何以异哉故舜为匹夫妻帝二女而其书曰嫔于虞西周王姬嫁于诸侯亦执妇道成肃雍之徳其诗曰曷不肃雍王姬之车自秦而后尤欲尊君抑臣为治而不得其道至谓列侯尚公主使男事女夫屈于妇逆隂阳之位故王阳条奏世务指此为失而长乐王回亦以其弊至父母不敢畜其子舅姑不敢畜其妇原其意虽欲尊君抑臣为治而使人伦悖于上风俗壊于下又岂所以为治也其流至此然后知春秋书王姬侯女同辞而不异垂训之义大矣
　　十有二年春王三月纪叔姬归于酅
　　公羊传其言归于酅何隐之也何隐之其国亡矣徒归于叔尔也
　　杜氏注纪侯去国而死叔姬归鲁纪季自定于齐而后归之全守节义以终妇道故系之纪
　　陆氏微防啖子曰称纪言纪之妇也书归善叔姬之全妇道也此言盖纪侯大去国之后死于他国而叔姬还鲁至是乃归于酅
　　髙邮孙氏曰叔姬为伯姬媵法不当书春秋贤之故备书之也
　　武夷胡氏传归者顺辞以宗庙在酅归奉其祀也鲁人髙其节义恩礼有加焉是故其归于酅其卒其葬史册悉书夫子修经存而弗削为后世劝
　　夏四月
　　秋八月甲午宋万弑其君捷【公作接】及其大夫仇牧左氏传十二年秋宋万弑闵公于蒙泽遇仇牧于门批而杀之遇太宰督于东宫之西又杀之立子游羣公子奔萧公子御说奔亳南宫牛猛获帅师围亳
　　公羊传及者何累也弑君多矣舎此无累者乎孔父荀息皆累也舎孔父荀息无累者乎曰有有则此何以书贤也何贤乎仇牧仇牧可谓不畏彊御矣其不畏彊御奈何万尝与庄公战获乎庄公庄公归散舎诸宫中数月然后归之归反为大夫于宋与闵公博妇人皆在侧万曰甚矣鲁侯之淑鲁侯之美也天下诸侯宜为君者惟鲁侯尔闵公矜此妇人妒其言顾曰此虏也尔虏焉故鲁侯之美恶乎至万怒搏闵公絶其脰仇牧闻君弑趋而至遇之于门手劔而叱之万臂摋仇牧碎其首齿着乎门阖仇牧可谓不畏强御矣
