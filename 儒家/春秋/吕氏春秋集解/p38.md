<!-- { "loadSidebar": true } -->
　　左氏传齐懿公之爲公子也与邴歜之父争田勿胜及即位乃掘而刖之而使歜仆纳阎职之妻而使职骖乗夏五月公游于申池二人弑懿公纳诸竹中归舍爵而行齐人立公子元
　　武夷胡氏传案左氏齐懿公即位刖邴歜之父而使歜仆纳阎职之妻而使职骖乗二人者实弑懿公然则于法宜书曰盗而特变其词以爲齐人何也乱臣贼子之动于恶必有利其所爲而与之者人人不利其所欲爲而莫之与则孤危独立无以济其恶篡弑之谋息矣惟利其所爲而与之者众是以能济其恶天下胥爲禽兽而莫之遏也公子商人骤施于国而多聚士尽其家而贷于公有司是以财诱齐国之人也齐人贪公子一时之私施而不顾君臣万世之大伦弑其国君则腼面以爲之臣而不能讨执其君母则拱手以听其所爲而不能救故于懿公见杀特不书盗反以弑君之罪归诸齐人以诛乱贼之党弭篡弑之渐所谓拔本塞源惩祸乱之所由也故曰春秋成而乱臣贼子惧
　　六月癸酉葬我君文公
　　秋公子遂叔孙得臣如齐
　　左氏传秋襄仲庄叔如齐惠公立故且拜葬也谷梁传使举上客而不称介不正其同伦而相介故列而数之也
　　刘氏意林公子遂叔孙得臣如齐春秋之文有常有变变用于变常用于常不相袭也变之甚微读者难知也则以爲史耳乃春秋则欲起问者见善恶也公子遂将弑君谋之齐而后决阳虎将窃国谋之晋而后发而经书子卒盗窃宝玉大弓其实尚隐故原其祸乱之始邪谋之发着之奉使之日以见非常也使学者比其类揆其情因是而知之所谓微而显志而晦者也非圣人孰能修之哉齐与人之大臣谋弑其君晋与人之陪谋覆其国意俱恶而祸俱大此春秋所以异而恶之也
　　武夷胡氏传使举上客将称元帅此春秋立文之常体也其有变文书介副者欲以起问者见事情也子赤夫人之子今卒于弑不着其实是爲国讳恶无以传信于将来而春秋之大义隐矣故上书大夫并使下书夫人归于齐中曰子卒则见祸乱邪谋发于奉使之曰而公子遂弑立其君之罪着矣
　　冬十月子卒
　　左氏传文公二妃敬嬴生宣公敬嬴嬖而私事襄仲宣公长而属诸襄仲襄仲欲立之叔仲不可仲见于齐侯而请之齐侯新立而欲亲鲁许之冬十月仲杀恶及视而立宣公【杜氏注恶大子视其母弟】书曰子卒讳之也仲以君命召惠伯其宰公冉务人止之曰入必死叔仲曰死君命可也公冉务人曰若君命可死非君命何听弗听乃入杀而埋之马矢之中
　　公羊传子卒者孰谓谓子赤也
　　陆氏纂例啖子曰凡未逾年君卒皆书曰卒言嗣先君未成君也故不书崩薨而曰卒先君未薨则名之旣葬则不名外诸侯未逾年而卒则不书异于内也赵子曰子般子赤以被杀故不书地义与隐同子野非被杀而亦不书地阙文也
　　武夷胡氏传诸侯在丧称子继世不忍当也旣葬不名终人子之事也逾年称君縁人臣之心也
　　夫人姜氏归于齐
　　左氏传夫人姜氏归于齐大归也将行哭而过市曰天乎仲爲不道杀适立庶市人皆哭鲁人谓之哀姜
　　谷梁传恶宣公也有不待贬絶而罪恶见者【范氏注直书姜氏之归则宣公罪恶不贬而自见】有待贬絶而恶从之者侄姊者不孤子之意也一人有子三人缓带
　　高邮孙氏曰子赤见弑宣公立夫人姜氏不安于鲁而大归于齐圣人书之曰子卒夫人姜氏归于齐然则宣公之弑不亦明欤
　　武夷胡氏传书夫人则知其正书姜氏则知其非见絶于先君书归于齐则知其无罪异于孙于邾者而鲁国臣子杀适立庶敬嬴宣公不能事主君存适母其罪不书而并见矣
　　季孙行父如齐
　　襄陵许氏曰文子之行告宣公立也前乎子卒书如齐后乎子卒书如齐齐与闻乎故也所以恶齐也
　　吕氏曰君死不正而国之大臣恃大国以自免施施肆肆无所忌惮行父名大夫也而犹若是先王之泽尽矣
　　莒弑其君庶其
　　陆氏纂例称国以弑自大臣也【晋弑其君州蒲之类凡四莒吴薛】吕氏曰称国以弑自大臣也其君则亦恶加夫一国也

　　春秋集解卷十四
　　钦定四库全书
　　春秋集觧卷十五
　　宋　吕本中　撰
　　宣公【名倭或作接文公子匡王五年即位諡法善问周逹曰宣】
　　元年春王正月公即位
　　公羊传继弑君不言即位此其言即位何其意也髙邮孙氏曰桓弑隠而立春秋月而不王以罪天王之不能诛宣公弑子赤而立其罪同于桓公春秋书月书王不罪天王之不讨者非赦之也天下无王自平王而下至于桓公王道之不行未久也圣人一十八年之间书王者四始终反覆欲其见讨而竟不能于是而不王以为法于万世至宣公则王道之不行百余年矣乱臣贼子接迹以起而王者未尝诛之非天下之无王何至是也惟其无王是以书王耳春秋于桓宣之恶非偏有轻重以桓公之时王犹可望而宣公之时竟无王也王犹可望则可以待王之诛后竟无王于是书王以讨之也
　　武夷胡氏传宣公为弑君者所立受之而不讨贼是亦闻乎弑也故如其意焉而书即位以着其自立之罪而不嫌于同词美一也有大小则襃词异恶一也有大小则贬词异一美一恶无嫌于同
　　公子遂如齐逆女
　　杜氏注不讥防娶者不待贬絶而自明也
　　武夷胡氏传鲁秉周礼防未期年遣卿逆女何亟乎大子赤齐出也仲遂杀子赤及其母弟而立宣公惧于见讨故结婚于齐为自安计越典礼以逆之如此其亟而不顾者必敬嬴仲遂请齐立接之始谋也其后滕文公定为三年防父兄百官皆不欲曰吾宗国鲁先君莫之行也丧纪寖废夫岂一朝一夕之故自文宣莫之行矣此所谓不待贬絶而罪恶见者也
　　三月遂以夫人妇姜至自齐
　　公羊传何以不称公子一事而再见者卒名也【何氏注卒竟也竟但举名者省文】夫人何以不称姜氏贬曷为贬讥丧娶也防娶者公也则曷为贬夫人内无贬于公之道也内无贬于公之道则曷为贬夫人夫人与公一体也其称妇何有姑之辞也
　　谷梁传其不言氏防未毕故略之也【范氏注夫人不能以礼自固故与有贬】
　　武夷胡氏传有不待贬絶而罪恶见者不贬絶以见罪恶夫人与有罪焉则待贬而后见故不称氏夫人其如何知恶无礼如野有死麕能以礼自防如草虫愆期有待如归妹之九四则可免矣凡称妇者其词虽同立义则异逆妇姜于齐病文公也以妇姜至自齐责敬嬴也敬嬴嬖妾私事襄仲以其子属之杀世适兄弟出主君夫人援成风故事即以子贵为国君母斩焉在衰服之中请婚纳妇而其罪隠而未见也故因夫人至特称妇姜以顕之此乃春秋推见至隠着妾母当国用事为后世鉴者也槩指为有姑之词而不察其防则精义隠矣
　　夏季孙行父如齐
　　左氏传夏季文子如齐纳赂以请防
　　武夷胡氏传经书行父如齐而不言其故谓纳赂以请防者传也经有不待传而著者比事以观斯得矣下书公防齐侯于平州则知此防行父请之也又书齐人取济西田则知其请盖以赂也虽微传其事着矣诸侯立卿为公室辅犹屋之有楹也而谋国如此亦不待贬絶而恶自见者也不然以行父之勤劳防俭相三君而无私积必能以其君显名与晏婴等矣
　　晋放其大夫胥甲父于卫
　　左氏传晋人讨不用命者放胥甲父于卫【杜氏注文十二年战河曲不肯薄秦于险】而立胥克
　　公羊传放之者何犹曰无去是云尔【何氏注是是卫】
　　常山刘氏曰诸侯専放大夫于义可乎唯罪轻于专杀耳
　　武夷胡氏传秦晋战于河曲挠臾骈之谋者赵穿也若讨其不用命则当以穿为首止治军门之呼偕贬可也而独放胥甲父则以赵盾当国穿其族子而盾芘之也桃园之罪其志固形于此矣故称国以放见晋政之在私门而成上侵为后戒也
　　公防齐侯于平州
　　左氏传防于平州以定公位
　　杜氏注平州齐地在泰山牟县西
　　武夷胡氏传案左氏曰防于平州以定公防鲁宣篡立逾年举国臣子既从之矣若之何位犹未定而有待于平州之防也春秋以来弑君篡国者已列于诸侯之防则不复致讨故曹人以此请负刍于晋夫篡弑之贼毁灭天理无所容于天地之间身无存殁时无古今其罪不得赦也以列于防而不复讨是率天下百为无父无君之徒矣此仲尼所为惧春秋所以作也然欲定其位者鲁宣公宜称及齐而曰防者讨贼之法也凡讨乱臣贼子必深絶其党而后为恶者孤矣
　　吕氏曰子赤卒夫人归公即位逆女于齐又防齐侯于平州齐人取济西田虽欲不疑于人不可得也已
　　公子遂如齐
　　左氏传东门襄仲如齐拜成
　　武夷胡氏传宣公篡立之罪仲遂主谋为首恶初请于齐遂为上客而并书介使者罪叔孙得臣不能为有无亦从之也大夫有以死争者矣然削而不书者以叔仲惠伯死非君命失其所也遂及行父则一再见于经矣如齐拜成虽削之可也又再书于策者于以着其始终成就弑立之谋以戒后世人臣或内交宫禁以固其宠或外结藩镇以为之援至于杀生废置皆出其手而人主不悟者其虑深矣凡此皆直书于策而义自见者也
　　六月齐人取济西田
　　左氏传齐人取济西之田为立公故以赂齐也【杜氏注济西故曹地僖三十一年晋丈以分鲁】
　　伊川先生觧宣公不义得国赂齐以求助齐受之以助不义故书取不义不能保其土故不云我非为彼强取故不讳不能有而失者皆讳
　　武夷胡氏传鲁人致赂以免讨而书齐人取田者所以着齐罪春秋讨贼尤严于利其为恶而助之者所以孤其党夫齐鲁邻国盟主之余业也子恶弑出姜归而宣公立不能声罪致讨务寜鲁乱首与之防是利其为恶而助之也弑君篡国人道所不容而货赂公行免于诸侯之讨则中国胥为戎夷人类灭为禽兽其祸乃自不知以义为利而以利之可以为利而为之也孟子为梁王极言利国者必至于弑夺而后餍盖得经书取田之意举法如此然后人知保义弃利乱臣贼子孤立无徒而乱少弭矣
　　襄陵许氏曰桓公既弑以许田赂郑宣公既弑以济西田赂齐夫负不义于天下则所借以行者唯利而已凡非利不取者则亦何义之与择至于弑父与君将无不合也是以桓宣之计若出一轨春秋志之以见世平则正与法皆胜世变则乱与赂俱行自然之符可不戒诸
　　秋邾【公作邾娄】子来朝
　　楚子郑人侵陈遂侵宋
　　谷梁传遂继事也
　　武夷胡氏传楚书爵而人郑者贬之也郑伯本以宋人弑君晋不能讨受赂而还以此罪晋为不足与也遂受盟于楚今乃附楚以亟病中国何义乎书侵陈遂侵宋者以见潜师掠境肆为侵暴非能声宋罪而讨之也既正此师为不义然后中国之师可举矣
　　晋赵盾帅师救陈宋公陈侯衞侯曹伯防晋师于裵【公作棐】林伐郑
　　左氏传宋人之弑昭公也晋荀林父以诸侯之师伐宋宋及晋平宋文公受盟于晋又防诸侯于扈将为鲁讨齐皆取赂而还郑穆公曰晋不足与也遂受盟于楚陈共公之卒楚人不礼焉陈灵公受盟于晋秋楚子侵陈遂侵宋晋赵盾帅师救陈宋防于棐林以伐郑也楚蒍贾救郑遇于北林囚晋觧扬晋人乃还
　　杜氏注棐林郑地荥阳宛陵县东南有林郷
　　泰山孙氏曰此晋赵盾帅师救陈致宋公陈侯衞侯曹伯于棐林伐郑也经言宋公陈侯衞侯曹伯防晋师于棐林伐郑者不与赵盾致四国之君也
