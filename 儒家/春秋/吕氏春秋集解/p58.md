<!-- { "loadSidebar": true } -->
　　左氏传二十年衞惠子疾召悼子曰吾得罪于君悔而无及也名藏在诸侯之策曰孙林父殖出其君君入则掩之若能掩之则吾子也若不能犹有鬼神吾有馁而已不来食矣悼子许诺惠子遂卒二十五年卫献公自夷仪使与喜言喜许之大叔文子闻之曰今子视君不如奕棊其何以免乎奕者举棊不定不胜其耦而况置君而弗定乎必不免矣九世之卿族一举而灭之可哀也哉二十六年卫献公使子鲜为复辞敬姒强命之对曰君无信臣惧不免敬姒曰虽然以吾故也许诺初献公使与喜言喜曰必子鲜在子鲜不获命于敬姒以公命与喜言曰苟反政由氏祭则寡人孙文子在戚孙嘉聘于齐孙襄居守二月庚寅喜右宰谷伐孙氏不克伯国伤子出舍于郊伯国死孙氏夜哭国人召子子复攻孙氏克之辛卯杀子叔及大子角孙林父以戚如晋书曰入于戚以叛罪孙氏也臣之禄君实有之义则进否则奉身而退专禄以周旋戮也甲午卫侯入
　　杜氏注衎虽未居位林父专邑背国犹为叛也刘氏传不与剽得両君之名则其曰卫喜弑其君剽何氏君之氏杀之是以称弑焉
　　刘氏意林喜弑其君剽季子然问仲由冉求可谓大臣乎孔子曰所谓大臣者以道事君不可则止今由与求也可谓具臣矣季子然曰然则从之者与曰弑父与君亦不从也由此论之具臣者其位下其责薄小从可也大从罪也大臣者其任重其责厚小从罪也大从恶也夫据国之位而享其禄临祸不死闻难不圗偷得自存之计使篡弑因已而立后虽悔之不可长也里克赵盾喜之贬不亦宜乎曽不如公孙寕仪行父之犹有益于其君也又况商人陈乞之怀恶以济逆者乎夫商人陈乞怀恶以济逆与里克赵盾喜之事则轻重有间矣然而春秋不别也以谓君臣之间义不容失故其文一施之所以敎天下之为人臣者也
　　武夷胡氏传喜尝受命于其父使纳献公以免逐君之恶卫侯出入皆以爵称于义未絶而剽以公孙非次而立又未有说焉则喜之罪应末减矣亦以弑其君书何也奕者举棊不定不胜其耦况置君乎于衎则殖也出之喜也纳之于剽则殖也立之喜也弑之是奕棊之不若也不思其终亦甚矣故圣人特正其为弑君之罪示天下后世使知愼于废立之际而不敢忽也霍光以大义废昌邑立宣帝犹有言其罪者而朝廷加肃况私意邪范粲桓彞之徒杀身不顾君子所以深取之者知春秋之防矣
　　甲午卫侯衎复归于卫
　　武夷胡氏传卫侯出奔齐入于夷仪皆以爵称今旣复归而得国矣乃书其名何也人之有徳慧术智者恒存乎疢疾卫侯淹恤在外十有二年困于心衡于虑乆矣此生于忧患之时而一旦得国失信无刑犹夫人也则是困而弗革虽复得国犹非其国也此见春秋俟人改过之深而责人自弃之重欲其强于为善之意也
　　夏晋侯使荀吴来聘
　　左氏传夏中行穆子来聘召公也【召公为澶渊防】
　　公防晋人郑良霄宋人曹人于澶渊
　　左氏传六月公防晋赵武宋向戌郑良霄曹人于澶渊以讨卫疆戚田取卫西鄙懿氏六十以与孙氏
　　秋宋公杀其世子痤【谷作座】
　　左氏传初宋芮司徒生女子曰弃平公嬖生佐恶而婉大子痤美而很寺人惠墙伊戾为大子内师而无宠秋楚客聘于晋过宋大子知之请野享之公使往伊戾请从之至则欿用牲加书徴之而骋告公曰大子将为乱旣与楚客盟矣公曰为我子又何求对曰欲速公使视之则信有焉问诸夫人与左师则皆曰固闻之公囚大子大子曰唯佐也能免我召而使请曰日中不来吾知死矣左师闻之聒而与之语过期乃缢而死佐为大子公徐闻其无罪也乃烹伊戾
　　刘氏传杀世子母弟直称君者甚之也
　　武夷胡氏传宋寺人伊戾为大子内师无宠譛于宋公而杀之则贼世子痤者寺人矣而独甚宋公何哉譛言之得行也必有嬖妾配适以惑其心又有小人欲结内援者以为之助然后爱恶一移父子夫妇之间不能相保者众矣尸此者其谁乎晋献之杀申生宋公之杀痤直称君者春秋正其本之意
　　晋人执卫喜
　　左氏传晋人执喜北宫遗使女齐以先归
　　陆氏纂例杀其君剽故也
　　刘氏传喜如晋晋人执之曰尔曷为纳君而伐孙氏云尔非伯讨也
　　八月壬午许男卒于楚
　　冬楚子蔡侯陈侯伐郑
　　葬许灵公
　　左氏传许灵公如楚请伐郑曰师不兴孤不归矣八月卒于楚楚子曰不伐郑何以求诸侯冬十月楚子伐郑郑人将御之子产曰晋楚将平诸侯将和楚王是故昧于一来不如使逞而归乃易成也子展说不御寇十二月乙酉入南里堕其城涉于乐氏门于师之梁县门发获九人焉涉于泛而归而后葬许灵公
　　二十有七年春齐侯使庆封来聘
　　夏叔孙豹防晋赵武楚屈建蔡公孙归生卫石恶陈孔奂【公作瑗】郑良霄许人曹人于宋
　　泰山孙氏曰隐桓之际天子失道诸侯擅权宣成之间诸侯错命大夫专国至宋之防则又甚矣何哉自宋之防诸侯日微天下之政中国之事皆大夫专持之故二十九年城杞三十年防澶渊昭元年防虢诸侯莫有见者此天下之政中国之事皆大夫专持之可知也
　　卫杀其大夫喜卫侯之弟鱄【谷作专】出奔晋
　　左氏传卫喜专公患之公孙免余请杀之公曰微子不及此吾与之言矣事未可知祗成恶名止也对曰臣杀之君勿与知乃与公孙无地公孙臣谋使攻氏弗克皆死公曰臣也无罪父子死余矣夏免余复攻氏杀喜及右宰谷尸诸朝石恶将防宋之盟受命而出欲亡惧不免且曰受命矣乃行子鲜曰逐我者出纳我者死赏罚无章何以沮劝君失其信而国无刑不亦难乎且鱄实使之遂出奔晋公使止之不可及河又使止之止使者而盟于河托于木门不乡卫国而坐终身不仕
　　谷梁传称国以杀罪累上也专其曰弟何也专有是信者【言君本使专与喜为约纳君许以宠赂今反杀之献公使专失信故称弟见献公之恶也】故出奔晋织絇邯郸终身不言卫专之去合乎春秋
　　刘氏传称国以杀大夫者罪累上也喜弑君曷为不以讨贼之辞言之不君剽之立不成其弑之名也喜纳卫侯则卫侯曷为杀之喜也专卫侯也骄是以反其初言而杀之
　　髙邮孙氏曰喜弑贼也弑剽而归衎卫侯衎徳喜之迎以反国复用之为大夫未尝夺其位喜旣见执而归卫侯乃以其私杀之喜虽有罪者然卫侯杀之不以其罪故书曰杀其大夫也晋里克弑卓子奚齐而立夷吾夷吾杀之亦曰杀其大夫也晋侯夷吾卫侯衎之杀其大夫皆以其私里克喜之见杀皆不以其罪春秋以其事同书之亦相类也
　　秋七月辛巳豹及诸侯之大夫盟于宋
　　左氏传宋向戌善于赵文子又善于令尹子木欲弭诸侯之兵以为名如晋告赵孟赵孟谋于诸大夫韩宣子曰兵民之残也将或弭之虽曰不可必将许之弗许楚将许之以召诸侯则我失为盟主矣晋人许之如楚楚亦许之如齐齐人许之告于秦秦亦许之皆告于小国为防于宋五月甲辰晋赵武至于宋壬戌楚公子黒肱先至成言于晋丁卯宋向戌如陈从子木成言于楚子木谓向戍请晋楚之从交相见也庚午向戌复于赵孟赵孟曰晋楚齐秦匹也晋之不能于齐犹楚之不能于秦也楚君若能使秦君辱于敝邑寡君敢不固请于齐壬申左师复言于子木子木使驲谒诸王王曰释齐秦他国请相见也秋七月庚辰子木至自陈以藩为军晋楚各处其偏辛巳将盟于宋西门之外楚人衷甲赵孟患楚衷甲以告叔向叔向曰夫以信召人而以僭济之必莫之与也安能害我晋楚争先晋人曰晋固为诸侯盟主未有先晋者也楚人曰子言晋楚匹也若晋常先是楚弱也且晋楚狎主诸侯之盟也久矣岂专在晋叔向谓赵孟曰诸侯归晋之德只非归其尸盟也子务德无争先乃先楚人书先晋晋有信也
　　武夷胡氏传此一地也曷为再言宋书之重词之复其中必有大美恶焉宋之盟合左师欲弭诸侯之兵以为名而楚屈建请晋楚之从交相见自是中国诸侯南面而朝楚及申之防蛮夷之君篡弑之贼大合十有一国之众而用齐桓召陵之礼宋左师郑子产皆献礼焉宋世子佐以后至遂辞而不见伐吴灭赖无敢违者圣人至是哀人伦之灭伤中国之衰而其事自宋之盟始也故防盟同地而再言宋者贬之也或者乃以宋之盟中国不出夷狄不入玉帛之使交乎天下以尊周室为晋赵武楚屈建之力而善此盟也其说误矣
　　冬十有二月乙亥朔日有食之
　　左氏传辰在申司厯过也再失闰矣【刘氏权衡曰厯家之术求闰余易求交朔难今司厯能正交朔反不能置闰乎】
　　二十有八年春无冰
　　夏卫石恶出奔晋
　　左氏传卫人讨氏之党故石恶出奔晋
　　邾子来朝
　　左氏传邾悼公来朝时事也
　　秋八月大雩
　　左氏传旱也
　　仲孙羯如晋
　　左氏传孟孝伯如晋告将为宋之盟故如楚也
　　冬齐庆封来奔
　　左氏传二十有七年齐崔杼生成及彊而寡娶东郭姜生明东郭姜以孤入曰棠无咎与东郭偃相崔氏崔成有疾而废之而立明成请老于崔崔子许之偃与无咎弗予曰崔宗邑也必在宗主成与彊怒将杀之告庆封庆封曰子姑退吾圗之告卢蒲嫳卢蒲嫳曰崔之薄庆之厚也他日又告庆封曰苟利夫子必去之难吾助女九月庚辰崔成崔彊杀东郭偃棠无咎于崔氏之朝崔子怒而出其众皆逃求人使驾弗得使圉人驾寺人御而出遂见庆封庆封使卢蒲嫳帅甲以攻崔氏杀成与彊而尽俘其家其妻缢嫳复命于崔子且御而归之至则无归矣乃缢二十八年齐庆封好田而耆酒与庆舍政则以其内实迁于卢蒲嫳氏易内而饮酒使诸亡人得贼者以告而反之故反卢蒲癸癸臣子之【子之庆舍】癸言王何而反之二人皆嬖【二子皆庄公党今还求宠于庆氏欲为庄公报雠】冬十月庆封田于莱十一月乙亥尝于大公之庙庆舍涖事栾髙陈鲍之徒介庆氏之甲子尾抽桷击扉三卢蒲癸自后刺子之王何以戈击之死庆封归遇告乱者丁亥伐西门弗克还伐北门克之入伐内宫弗克反陈于岳请战弗许遂来奔旣而齐人来让奔吴吴句余予之朱方聚其族焉而居之富于其旧
　　十有一月公如楚
　　左氏传为宋之盟故公及宋公陈侯郑伯许男如楚泰山孙氏曰公朝楚者桓文旣死夷狄日炽中国日微故公逺朝强夷也
　　十有二月甲寅天王崩
　　左氏传十一月癸巳天王崩未来赴亦未书十二月王人来告防
　　杜氏注灵王也
　　乙未楚子昭卒
　　左氏传楚康王卒
　　武夷胡氏传甲寅天王崩乙未楚子昭卒相距四十二日则闰月之验也然不以闰书见丧服之不数闰也齐景公葬书闰月明杀恩之非礼也
　　吕氏曰甲寅乙未相距四十二日明闰月之验然不书闰者闰承前月而受其余日故书闰月之日系前月之下史策常体又有定则故不必每月发传此范之说也然杜预以十二月无乙未日误盖预专据左氏说经不知闰月之日系前月之下史策常体也
