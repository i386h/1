<!-- { "loadSidebar": true } -->
　　御制阅春秋解口号漫题
　　猾夏从来称攘楚今常漕米济江南寄言白首穷经者漫泥【去声】区区上谈【解春秋者无不以猾夏为楚罪操戈聚讼论之不已此经生因袭旧闻拘墟方域之见耳秦晋汛舟之役传説以为美谈而今楚粟嵗输济邻封者甚富赒赈尤资其利使如春秋时各分疆域则江浙所出之米不足本地半嵗之食设加之遇灾即有赈恤将难为巧妇之炊矣且江浙江西即昔之吴越汉武帝议伐闽越而刘安称先道古谓必不可伐唐顺之韪之以为反覆论说以中国劳蛮夷之意以今观之闽浙江西之人岂尽不可以冠带之国法度理之乎是知今古异宜不达时而欲行封建井田者率是类也故并识之】








　　钦定四库全书　　　　　经部五
　　春秋集解目録　　　　　春秋类
　　第一卷
　　隐公
　　第二卷
　　隐公
　　第三卷
　　桓公
　　第四卷
　　桓公
　　第五卷
　　庄公
　　第六卷
　　庄公
　　第七卷
　　庄公
　　第八卷
　　闵公
　　第九卷
　　僖公
　　第十卷
　　僖公
　　第十一卷
　　僖公
　　第十二卷
　　僖公
　　第十三卷
　　文公
　　第十四卷
　　文公
　　第十五卷
　　宣公
　　第十六卷
　　宣公
　　第十七卷
　　成公
　　第十八卷
　　成公
　　第十九卷
　　襄公
　　第二十卷
　　襄公
　　第二十一卷
　　襄公
　　第二十二卷
　　襄公
　　第二十三卷
　　昭公
　　第二十四卷
　　昭公
　　第二十五卷
　　昭公
　　第二十六卷
　　昭公
　　第二十七卷
　　定公
　　第二十八卷
　　定公
　　第二十九卷
　　哀公
　　第三十卷
　　哀公
　　【臣】等谨案春秋集解三十卷宋吕本中撰旧刻题曰吕祖谦误也本中字居仁好问之子宋史载其绍兴六年赐进士擢起居舍人八年迁中书舍人兼侍讲权直学士院学者称为东莱先生故赵希弁读书附志称是书为东莱先生撰后人因祖谦与朱子逰其名最着亦称曰东莱先生而本中以诗擅名诗家多称吕紫微东莱之号稍隐遂移是书于祖谦不知陈振孙书録解题载是书固明云本中撰也振孙又言是书自三传而下集诸儒之説不过陆氏两孙氏两刘氏蘓氏程氏许氏胡氏数家而采择颇精全无自己议论以此本考之亦合知旧刻误题审矣本中所着江西宗派图紫微诗话皆盛行于世而不知其经学之邃乃如此今考正之庶几不没其真焉乾隆四十四年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　春秋集解原序
　　春秋集解三十卷赵希弁读书附志云东莱先生所着也长沙陈邕和父为之序按成公年谱凡有著述必书独是编不书宋史本传公所着有易书诗而无春秋惟艺文志于春秋集解三十卷直书成公姓名考吴兴陈氏书録解题有春秋集解十二卷云是吕本中撰且撮其大防谓自三传而下集诸儒之説不过陆氏两孙氏两刘氏苏氏程氏许氏胡氏数家而已其所择颇精却无自己议论合之是编诚然盖吕氏自右丞好问徙金华成公述家传称为东莱公而本中为右丞子学山谷为诗作江西宗派图学者称为东莱先生以之名集然则吕氏三世皆以东莱先生为目成公特最著者尔朱子尝曰吕居仁春秋亦甚明白正如某诗传相似窃疑是编为居仁所着第卷帙多寡不合或居仁草创而成公増益之者与序其端用质淹通博洽之君子倘获善本有陈和父序者予之疑庶可以释矣康熙丙辰二月纳兰成德容若序















　　钦定四库全书
　　春秋集解卷一
　　宋　吕本中　撰
　　隐公【名息姑惠公之子諡法不尸其位曰隐杜预释例諡法隐拂不成曰隠】
　　左氏传惠公元妃孟子孟子卒继室以声子生隠公宋武公生仲子仲子生而有文在其手曰为鲁夫人故仲子归于我生桓公而惠公薨是以隐公立而奉之
　　谷梁传春秋贵义而不贵惠信道而不信邪孝子扬父之美不扬父之恶先君之欲与桓非正也邪也虽然既胜其邪心以与隐矣已探先君之邪志而遂以与桓则是成父之恶也兄弟天伦也为子受之父为诸侯受之君已废天伦而忘君父以行小惠曰小道也若隐者可谓轻千乗之国蹈道则未也
　　伊川先生解春秋鲁史记之名也夫子之道既不行于天下于是因鲁春秋立百王不易之大法平王东迁在位五十一年卒不能复兴先王之业王道絶矣孟子曰王者之迹熄而诗亡诗亡然后春秋作适当隐公之初故始于隐公
　　泰山孙氏曰春秋之始于隐公者非他以平王之所终也平王东迁歴孝逾惠莫能中兴播荡凌迟逮隐而死夫生犹有可待也死则何所为哉故诗自黍离而降书自文侯之命而絶春秋自隐公而始也
　　元年春王正月
　　左氏传元年春王周正月【杜氏注言周以别夏殷】
　　公羊传元年春王正月元年者何君之始年也何言乎王正月大一统也
　　谷梁传虽无事必举正月谨始也
　　伊川先生解隐公之始年春天时正月王正书春王正月示人君当上奉天时下承王正明此义则知王与天同大而人道立矣周正月非春也假天时以立义耳平王之时王道絶矣春秋假周以正王法隐不书即位明大法于始也诸侯之立必由王命隐公自立故不书即位不与其为君也法既立矣诸公或书或不书义各不同既不受命于天子以先君之命而继世者则正其始文成昭襄哀是也继世者既非王命又非先君之命不书即位不正其始隐庄闵僖是也桓宣定之书即位桓弑君而立宣受弑贼之立定为逐君者所立皆无王无君何命之受故书其自即位也定之比宣则又有间矣
　　陆氏纂例曰啖子曰凡天子崩诸侯薨既殡而嗣子为君康王之诰是也未就阼阶之位来年正月朔日乃就位南面而改元春秋所书是也
　　刘氏权衡曰大凡元年春正月公即位此八字者文理相须苟载事者必皆庸焉非圣人新意也惟王一字在春正之间为圣人新意耳
　　常山刘氏曰平王以降天子之命不行于诸侯诸侯之嗣皆专立而无所谓命如隐文成襄昭哀皆受国于先君而不请命于天子者也隐公独不书即位者入春秋之始圣人即以王法夺之而大义举矣若文成襄昭哀亦不书乎则与夫内复不受于先君者无以为别故五公书之言犹继正而有所受之矣如庄闵僖皆内无所受上无所承尔至桓宣定三公则着其自立也
　　武夷胡氏传人君嗣立逾年必改元此重事也当国大臣冢宰必以其事告于庙秉笔史官必以其事书于策縁始终之义一年不二君故不改于柩前定位之初縁臣民之心不可旷年无君故不待于三年毕丧之后逾年春正月乃谨始之时得理之中者也于是改元着新君即位之始冝矣即位而谨始本不可以不正为子受之父为诸侯受之王此大本也咸无焉则不书即位隐庄闵僖四公是也圣人恐此义未明又于卫侯晋发之书曰卫人立晋以见内无所承上不请命者虽国人欲立之其立之非也在春秋时诸侯皆不请王命矣然承国于先君者则得书即位以别于内复无所承者文成襄昭哀五公是也圣人恐此义未明又于齐孺子荼发之荼幼固不当立然既有先君景公之命矣陈乞虽流涕欲立长君其如景公之命何以乞君荼不死先君之命也命虽不敢死以别于内复无所承者可也然乱伦失正则天王所当治圣人恐此义未明又于卫侯朔发之朔杀伋寿受其父宣公之命甞有国矣然四国纳之则贬王人拒之则襃于以见虽有父命而乱伦失正者王法所冝絶也由是推之王命重矣虽重天王之命若非制命以义亦将壅而不行故鲁武公以括与戏见宣王王欲立戏仲山甫不可王卒立之鲁人杀戏立括之子诸侯由是不睦圣人以此义非尽伦者不能断也又特于首止之盟发之夫以王世子而出会诸侯以列国诸侯而上与王世子会此例之变也而春秋许之郑伯奉承王命不与是盟此礼之常也而春秋逃之所以然者王将以变易储贰桓公纠合诸侯仗正道以翼世子使国本不摇而天下之为父子者定所谓一匡天下民到于今受其赐者也至是变而之正以大义为主而崇髙之势不与焉然后即位谨始之义终矣万世之大伦正矣故曰春秋之法大居正非圣人莫能修之谓此类尔
　　又曰谓正月为王正则知天下之定于一也天无二日土无二王家无二主尊无二上道无二致政无二门故议常经者黜百家尊孔氏诸不在六艺之科者勿使并进此道术之归于一也言致理者欲令政事皆出中书而变礼乐革制度则流放窜殛之刑随其后此国政之归于一也若乃辟私门废公道各以便宜行事是人自为政谬于春秋大一统之义矣
　　三月公及邾【公作邾娄】仪父盟于蔑【公谷作眛】
　　左氏传邾子克也未王命故不书爵公摄位而欲求好于邾故为蔑之盟
　　公羊传及者何与也会及暨皆与也曷为或言会或言及或言暨防犹最也及犹汲汲也暨犹暨暨也及我欲之暨不得已也仪父者何字也【刘氏权衡曰案公防齐侯盟于柯当是时曹子手劔劫齐侯以复汶阳之田可谓我欲之矣而反书防则及者非我欲之也案春秋有相与及者此是也有相次及者及其大夫孔父是也有逮及者公追齐师弗及是也文为事出不専汲汲而已】
　　谷梁传及者何内为志焉尔【刘氏权衡曰及齐高傒盟及晋处父盟岂复内为志者邪】
　　伊川先生解盟誓以结信出于人情先王所不禁也后世屡盟而不信则罪也诸侯交相盟誓乱世之事也凡盟内为主称及外为主称防在鲁地虽外为主亦称及彼来而及之也两国以上则称防彼盟而往防之也邾附庸国邾子克字仪父附庸之君称字【刘氏传泰山孙氏同】同王臣也夷狄则称名降中国也
　　杜氏注邾今鲁国邹县也蔑姑蔑鲁地鲁国卞县南有姑城
　　孔氏正义曰凡盟礼杀牲歃血告誓神明若有背违欲令神加殃咎使如此牲也曲礼曰涖牲曰盟秋官司盟职曰邦国有疑防同则掌其盟约之载
　　刘氏传何如则谓之附庸公侯百里伯七十里子男五十里不及五十里附于诸侯曰附庸公九命侯伯七命子男五命附庸四命
　　髙邮孙氏曰凡防盟侵伐重其为首者其事善则首者之善重其事恶则首者之恶亦重是故盟防则以主防为首侵伐则以主兵为首所以轻重之也然而于内之主则可言公及某于外之主则不言某及公故圣人变其文曰及曰防也及者以内而及外因此而及彼防者以此从彼彼处某而我往防之也
　　苏氏曰或曰古者礼乐征伐自天子出诸侯专之非礼也凡书皆以讥之予以为不然春秋之际王室衰矣然而周礼犹在天命未改虽有汤武未能取而代之也诸侯之乱舍此何以治之要之以盟防威之以征伐小国恃焉大国畏焉犹可以少安也
　　武夷胡氏传王朝大夫例称字列国之命大夫例称字诸侯之兄弟例称字中国之附庸例称字其常也圣人案是非定襃贬则有例当称字或黜而书名例当称人或进而书字其变也常者道之正变者道之中
　　夏五月郑伯克段于鄢
