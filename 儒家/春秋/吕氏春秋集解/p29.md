<!-- { "loadSidebar": true } -->
　　襄陵许氏曰近世如唐晋资回纥之力以定中国皆卒为祸此盖不讲于春秋戒周襄之所以出也
　　秋七月
　　冬天王出居于郑
　　左氏传王徳狄人将以其女为后富辰谏曰不可狄固贪惏王又启之女徳无极妇怨无终狄必为患王又弗听初甘昭公有宠于恵后恵后将立之未及而卒昭公奔齐王复之又通于隗氏王替隗氏頽叔桃子曰我实使狄狄其怨我遂奉大叔以狄师攻王王御士将御之王曰先后其谓我何寜使诸侯图之王遂出及坎欿国人纳之秋頽叔桃子奉大叔以狄师伐周大败周师获周公忌父原伯毛伯富辰王出适郑处于汜大叔以隗氏居于温二十五年秦伯师于河上将纳王狐偃言于晋侯曰求诸侯莫如勤王晋侯辞秦师而下三月甲辰次于阳樊右师围温左师逆王夏四月丁巳王入于王城取大叔于温杀之于隰城
　　谷梁传天子无出出失天下也居者居其所也虽失天下莫敢有也
　　常山刘氏曰春秋之时王者政令仅行于畿内才出畿甸即非王有故书曰出圣人之法拨乱世反之正则曰普天之下莫非王土非诸侯所得专也故书曰居
　　武夷胡氏传自周无出特书曰出者言其自取之也夫郑伯不王固有罪矣襄王不知自反念其制命之未顺也忍小忿昵懿亲以扞外侮而弃徳崇奸遂出狄师是以疎间亲如木之植防其夲也不亦傎乎王者以天下为家京师为室而四方归往犹天之无不覆也东周降于列国既不能家天下矣又毁其室而不保则是寄生之君尔贬而书出以为后戒
　　晋侯夷吾卒
　　左氏传二十三年九月晋恵公卒【杜氏注经在明年从赴】怀公命无从亡人期期而不至无赦狐突之子毛及偃从重耳在秦弗召怀公杀之晋公子重耳之及于难也晋人伐诸蒲城重耳奔狄处狄十二年而行过卫卫文公不礼焉及齐齐桓公妻之及曹曹共公闻其骈胁欲观其裸浴薄而观之僖负羁之妻曰子盍早自贰焉乃馈盘餐寘璧焉公子受餐反璧及宋宋襄公赠之以马二十乗及郑郑文公亦不礼焉及楚楚子送诸秦二十四年春王正月秦伯纳之济河围令狐入桑泉取臼衰二月甲午晋师军于庐栁秦伯使公子絷如晋师师退军于郇辛丑狐偃及秦晋之大夫盟于邭壬寅公子入于晋师丙午入于曲沃丁未朝于武宫戊申使杀怀公于髙梁
　　二十有五年春王正月丙午卫侯燬灭邢
　　左氏传二十四年卫人将伐邢礼至曰不得其守国不可得也我请昆弟仕焉乃往得仕二十五年春卫人伐邢二礼从国子廵城掖以赴外杀之正月丙午卫侯燬灭邢
　　谷梁传燬之名何也不正其伐夲而灭同姓也
　　夏四月癸酉卫侯燬卒
　　宋荡伯姬来逆妇
　　谷梁传非正也
　　杜氏注伯姬鲁女为宋大夫荡氏妻也自为其子来逆
　　刘氏传妇人不专行姑为妇逆非礼也然则何以书以公之自主之也
　　刘氏意林伯姬之嫁也固不见经今其来也且何为见经吾以此观之内女虽亲体不敌则不书于防不书于防所以尊君也今君失其礼以爱易典主大夫之防是卑朝廷而慢宗庙非安上治民之节也
　　宋杀其大夫
　　襄陵许氏曰凡不称名姓义在杀大夫也
　　秋楚人围陈纳顿子于顿
　　常山刘氏曰王政不纲天下大乱国君世子大夫归复废立不由天子之命唯诸侯之强有力者专之非所谓天吏而擅命兴师槩有罪焉然其间善恶浅深则各从乎其文矣顿子迫于陈而出奔故楚人围陈以纳之楚人之近义可见也
　　武夷胡氏传围陈纳顿子也纳云者不与纳也诸侯失国诸侯纳之正也何以不与乎夫陈先代之后不能以礼安靖邻国保恤寡小中国诸侯又不能修方伯连帅之职而使楚人纳之是蛮荒仗义正诸夏也故书曰楚人围陈纳顿子于顿其责中国深矣此亦正夲自治之意也
　　葬卫文公
　　冬十有二月癸亥公防卫子莒庆盟于洮
　　左氏传卫人平莒于我十二月盟于洮修卫文公之好且及莒平也
　　杜氏注洮鲁地
　　辨疑赵子曰凡事接于鲁虽非命卿皆书名
　　陆氏纂例子在丧之称
　　二十有六年春王正月己未公防莒子卫速【公作遫】盟于向
　　左氏传公防莒兹平公寗庄子盟于向寻洮之盟也杜氏注向莒地
　　齐人侵我西鄙公追齐师至酅【公谷作嶲】不【公谷并作弗】及左氏传齐师侵我西鄙讨是二盟也
　　杜氏注济北谷城县西有地名酅下
　　陆氏纂例赵子曰寇至不知追而不及言内之无戒警
　　刘氏传追之者何逐之也其言弗及何弗者迁辞也为畏而不敢及使若不及然
　　苏氏曰侵曰人追曰师不可言公追齐人故也武夷胡氏传凡书追者在境内则讥其不预追戎于济西是也在境外则讥其深入追齐师至酅是也
　　夏齐人伐我北鄙
　　左氏传夏齐孝公伐我北鄙公使展喜犒师使受命于展禽齐侯未入境展喜从之曰寡君闻君亲举玉趾将辱于敝邑使下臣犒执事齐侯曰鲁人恐乎对曰小人恐矣君子则否齐侯曰室如县罄野无青草何恃而不恐对曰恃先王之命昔周公太公股肱周室夹辅成王成王劳之而赐之盟曰世世子孙无相害也载在盟府大师职之桓公是以纠合诸侯而谋其不协弥缝其而匡救其灾昭旧职也及君即位诸侯之望曰其率桓之功我敝邑用不敢保聚曰岂其嗣世九年而弃命废职其若先君何君必不然恃此以不恐齐侯乃还
　　卫人伐齐
　　左氏传卫人伐齐洮之盟故也
　　公子遂如楚乞师
　　左氏传东门襄仲臧文仲如楚乞师臧孙见子玉而道之伐齐宋以其不臣也
　　公羊传乞者何卑辞也曷为以外内同若辞重师也曷为重师师出不正反战不正胜也
　　谷梁传乞重辞也何重焉重人之死也非所乞也师出不必反战不必胜故重之也
　　陆氏纂例赵子曰天子在上诸侯自相请师非礼也谷梁释乞字之义而不言其大意
　　泰山孙氏曰齐再伐我故公子遂如楚乞师夫国之大小师之众寡皆有王制不可乞也书者恶鲁不能修戎备而外乞师于夷狄
　　常山刘氏曰世之治也兵甲悉统于天子征伐不出于诸侯不得妄举不得私假世乱反是是以圣人之华虽晋之大命鲁之兴师一书曰乞所以正王法且抑其强也若公子遂如楚乞师则又讥用外兵伐中国尔
　　武夷胡氏传卫人报徳以怨伐齐之丧助少陵长又迁怒于邢而灭其国不义甚矣公既与其君盟于洮又与其臣盟于向是党卫也故齐人既侵其西又伐其北齐师固亦非义矣而僖公不能省徳自反深思逺虑计安社稷乃乞楚师与齐为敌是以蛮荆残中国也于义可乎其书公子遂如楚乞师而悉自见矣
　　秋楚人灭夔【公作隗下同】以夔子归
　　左氏传夔子不祀祝融与鬻熊楚人让之对曰我先王熊摰有疾鬼神弗赦而自窜于夔吾是以失楚又何祀焉秋楚成得臣鬬冝申帅师灭夔以夔子归
　　杜氏注夔楚同姓国今建平秭归县
　　刘氏意林楚人灭夔以夔子归国灭而虏无不名者国灭罪也虏服属也而夔何以独不名夔之所以取灭者乃非其罪故假之也夔曰我先君熊挚有疾鬼神弗赦而自窜于夔吾是以失楚人何祀焉者楚祖鬻熊夔祖熊摰是不得祀焉者也诸侯之祀无过其祖者夔子可谓若于义矣而楚反以是灭之春秋以谓非其罪也故黜楚而伸夔夔虽不幸而实无负于义有王者作兴灭国继絶世则夔庶几矣
　　武夷胡氏传楚灭同姓何以不名春秋待夷狄之体也
　　冬楚人伐宋围缗【谷作闵】
　　左氏传宋以其善于晋侯也叛楚即晋冬楚令尹子玉司马子西帅师伐宋围缗
　　公以楚师伐齐取谷
　　左氏传公以楚师伐齐取谷凡师能左右之曰以寘桓公子雍于谷易牙奉之以为鲁援楚申公叔侯戍之
　　武夷胡氏传楚强鲁弱而能用其师进退在己故特书曰以以者不以者也夫弃好同恶取人之邑为己有失正甚矣患之始必自此始其致危之也
　　公至自伐齐
　　公羊传公至自伐齐此已取谷矣何以致伐未得乎取谷也曷为未得乎取谷曰患之起必自此始也
　　二十有七年春杞子来朝
　　左氏传杞桓公来朝用夷礼故曰子公卑杞杞不共也
　　夏六月庚寅齐侯昭卒
　　襄陵许氏曰齐桓既没诸侯思之如周人思召伯也而孝公不能借之以兴观其间楚之胜以困宋襄又侵伐鲁僖不已与下宋桓鲁庄之意正反有以知其为谋不逺霸之所以隳矣
　　秋八月乙未葬齐孝公
　　乙巳公子遂帅师入杞
　　左氏传秋入杞责无礼也
　　冬楚人陈侯蔡侯郑伯许男围宋
　　左氏传冬楚子及诸侯围宋宋公孙固如晋告急狐偃曰楚始得曹而新昬于卫若伐曹卫楚必救之则齐宋免矣于是乎搜于被庐作三军谋元帅使郤縠将中军














　　春秋集解卷十一
<经部,春秋类,吕氏春秋集解>
　　钦定四库全书
　　春秋集解卷十二
　　宋　吕本中　撰
　　僖公
　　二十有八年春晋侯侵曹晋侯伐卫
　　左氏传春晋侯将伐曹假道于卫【杜氏注曹在卫东故】卫人弗许还自南河济侵曹伐卫正月戊申取五鹿二月晋郤縠卒原轸将中军卫侯请盟晋人弗许
　　谷梁传再称晋侯忌也
　　蘓氏曰晋文之出也曹卫皆不礼焉
　　武夷胡氏传再称晋侯者讥复怨也春秋之时用兵者非怀私复怨则利人土地尔诗云百尔君子不知徳行不忮不求何用不臧不忮则能惩忿不求则能窒欲然后贪愤之兵亡矣或曰曹卫背华即夷于是乎致武奚为不可曰楚人搂诸侯以围宋陈蔡郑许举兵而同防鲁公与防而同盟楚虽得曹新防于卫然其君不在防其师不与围以方诸国不犹愈乎又况卫已请盟而晋人弗之许也书曰必有忍其乃有济有容徳乃大文公能忍于奄楚里凫须矣何独不能忍于曹卫乎再称晋侯者甚之也下书楚人救卫则讥晋深矣春秋责备贤者而乐与人改过责备贤者故再称晋侯乐与人改过故谓已请盟不当拒而絶之也
　　襄陵许氏曰齐桓之兴至于伐楚伐北戎也而后称爵而晋文始见即称爵者事弥速功弥浅矣
　　吕氏曰侵曹伐卫两事也既侵曹矣又伐卫也春秋书之如此其详者见诸侯之放恣也晋侯之害两国深切着明如此其甚也
　　公子买戍卫不卒戍刺之楚人救卫
　　左氏传公子买戍卫楚人救卫不克公惧于晋杀子丛以説焉谓楚人曰不卒戍也
　　公羊传刺之者何杀之也内讳杀大夫谓之刺之也杜氏注内杀大夫皆书刺言用周礼三刺之法陆氏纂例偃则直书刺者有罪当杀也买则上言晋人伐卫买不卒戍明不胜而还非其罪也不斥言无罪申臣礼也凡恶事须书者则避辞言之犹公夫人奔则曰孙杀大夫曰刺之类是也
　　蘓氏曰刺未有书其故者书其故言非其实也武夷胡氏传孟子曰无罪而杀士则大夫可以去无罪而戮民则士可以徙今乃杀无罪之主将以苟说于强国于是乎不君矣故特书其故以贬之也
　　吕氏曰戍卫而不卒戍罪也刺之则过矣春秋之世赏罚皆有所为类如此
　　三月丙午晋侯入曹执曹伯畀宋人
