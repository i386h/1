<!-- { "loadSidebar": true } -->
　　武夷胡氏传经以传为案传有乖谬则信经而弃传可也若密州之事是矣左氏称莒子生去疾及展舆既立展舆又废之莒子虐国人患焉展舆因国人以攻莒子弑之乃立信斯言则子弑其父也而春秋有不书乎故赵匡谓其文当曰展舆因国人之攻莒子弑之乃立而后来传写误为以字尔左氏博通诸史叙事尤详能令后人得见本末因以求意经文可知而门弟子转相传授日月既久寖失本眞如书晋赵盾许世子止等事详考传之所载以求经之大义可也而传不可疑如莒人弑其君密州独依经之所书以证传之缪误可也而传不可信尽以为可疑而废传则无以知其事之本末尽以为可信而任传则经之意大防或泥而不通矣要在学者详考而精择可也

　　春秋集解卷二十二
<经部,春秋类,吕氏春秋集解>
　　钦定四库全书
　　春秋集解卷二十三
　　宋　吕本中　撰
　　昭公【名稠襄公子景王四年即位諡法咸仪恭明曰昭】
　　元年春王正月公即位
　　叔孙豹防晋赵武楚公子围齐国弱【公作酌】宋向戌卫齐【公作石】恶陈公子招蔡公孙归生郑罕【公作轩】虎许人曹人于虢【公作漷谷作郭】
　　左氏传春楚公子围聘于郑且娶于公孙段氏遂防于虢寻宋之盟也楚令尹围请用牲读旧书加于牲上而已【杜氏注旧书宋之盟书楚恐晋先歃故欲从旧书加于牲上不歃血】晋人许之三月甲辰盟
　　刘氏传此陈侯之弟招也何以不称弟诸侯之尊弟兄不得以属通也诸侯之尊则弟兄曷为不得以其属通诸侯非始封之君臣诸父昆弟其在朝廷爵以徳齿以官体异姓也族人不得以其戚戚君尊尊也
　　武夷胡氏传诸侯之尊弟兄不得以属通曰公子者其本当称者也曰弟者因事而特称之也防于虢寻宋之盟而经何以不书在宋之盟楚人先歃若曰狎主诸侯则惧晋之先也故围请读旧书加于牲上而晋人许之观其事虽若楚重得志晋少懦矣然春秋不贵修盟晋人以信为本故每书必先赵武
　　三月取郓【公作运】
　　左氏传季武子伐莒取郓莒人告于防楚告于晋曰寻盟未退而鲁伐莒渎齐盟请戮其使乐桓子欲求货于叔孙弗与曰我以货免鲁必受师赵孟请诸楚曰鲁虽有罪其执事不辟难子若免之以劝左右可也封疆之削何国蔑有主齐盟者谁能辨焉楚人许之乃免叔孙
　　伊川先生解乘莒之乱而取之故隠避其辞
　　夏秦伯之弟鍼出奔晋
　　左氏传秦后子有宠于桓如二君于景其母曰弗去惧选【杜氏注选数也恐景公数其罪而加戮】癸卯鍼适晋其车千乘书曰秦伯之弟鍼出奔晋罪秦伯也
　　公羊传秦无大夫何以书仕诸晋也曷为仕诸晋有千乘之国而不能容其母弟故君子谓之出奔也
　　谷梁传诸侯之尊弟兄不得以属通其弟云者亲之也亲而奔之恶也
　　武夷胡氏传案左氏秦后子有宠于桓如二君于景夫后子出奔其父祸之而罪秦伯何也春秋以均爱望人父以能友责人兄父母有爱妾犹没身敬之不衰况兄弟乎兄弟翕而后父母顺矣故不曰公子而特称秦伯之弟云
　　六月丁巳邾【公作邾娄】子华卒
　　晋荀呉帅师败狄于大卤【公谷作原】
　　左氏传晋中行穆子败无终及羣狄于大原崇卒也将战魏舒曰彼徒我车所遇又阨以什共车必克困诸阨又克请皆卒自我始乃毁车以为行五乘为三伍为伍陈以相离两于前伍于后专为右角参为左角偏为前拒以诱之翟人笑之未陈而薄之大败之
　　谷梁传传曰中国曰大原夷狄曰大卤号从中国名从主人
　　杜氏注大卤大原晋阳县
　　武夷胡氏传大卤大原也案六月宣王北伐之诗其词曰薄伐俨狁至于大原而诗人美之者谓不穷追逺讨及封境而止也然则大原在禹服之内而狄人来侵攘斥宜矣其过在毁车崇卒以诈诱狄人而败之非王者之师耳使后世车战法亡崇尚歩卒争以变诈相髙日趋苟简皆此等启之矣书败狄讥之也
　　襄陵许氏曰乱世逐争竒变滋起兵车重迟寖废兆此
　　秋莒去疾自齐入于莒莒展舆【公谷并无舆字】出奔呉
　　左氏传莒展舆立而夺羣公子秩公子召去疾于齐秋齐公子鉏纳去疾展舆奔呉
　　伊川先生解去疾假齐之力以入莒讨展舆之罪正也故称莒遂自立无所禀命故不称公子自以为公子可立也莒展舆出奔呉为弑君者所立而以国氏者罪诸侯也虢之防虽国乱未预然诸侯与其立矣故欲执叔孙也称莒展舆见诸侯之与其立也
　　莒氏曰密州以前嵗十一月遇弑展舆顺众人之情而立立而不讨贼其罪可知也
　　叔弓帅师疆郓【公作运】田
　　左氏传叔弓帅师疆郓田因莒乱也
　　杜氏注春取郓今正其封疆
　　陆氏纂例赵子曰凡疆田而有帅师者皆有难也城亦同此【文十二年季孙行父帅师城诸及郓之类】
　　葬邾【公作邾娄】悼公
　　冬十有一月己酉楚子麇【公谷作卷】卒楚公子比出奔晋左氏传冬楚公子围将聘于郑伍举为介未出竟闻王有疾而还伍举遂聘十一月己酉公子围至入问王疾缢而弑之遂杀其二子幕及平夏右尹子千出奔晋葬王于郏谓之郏敖使赴于郑伍举问应为后之辞焉对曰寡大夫围伍举更之曰共王之子围为长【杜氏注不以篡弑赴诸侯】
　　武夷胡氏传案左氏楚令尹围将聘于郑未出竟闻王有疾而还入问王疾缢而弑之使赴于诸侯应为后之辞曰共王之子围为长初围之未动于恶入预夏盟缉蒲为宫设服离卫中国大夫莫不知其有无君之心矣虽以疾赴曷为承伪藏在诸侯之策乎当是时仲尼已生将志于学乃所见之世非祖之所逮闻也又曷为因之而不革乎曰此春秋之所以为春秋非圣人莫能修之者也薨则书薨卒则书卒弑则书弑葬则书葬各纪其实载于简策国史掌之此史官之所同而凡为史者皆可及也或薨或不薨或卒或不卒或弑或不弑或葬或不葬笔削因革裁自圣心以达王事此仲尼之所独而游夏亦不能与焉者也然则郏敖实弑而书卒何欤令尹围弑君以立中国力所不加而莫能致讨则亦已矣至大合诸侯于申与防者凡十有三国其臣举六王二公之事其君用齐桓召陵之礼而宋向戌郑子产皆诸侯之良也而皆有献焉不亦伤乎若革其伪赴而正以弑君将恐天下后世以篡弑之贼非独不必致讨又可从之以主防盟而无恶矣圣人至此悯之甚惧之甚悯之甚者悯中国之衰防而不能振也惧之甚者惧人欲之横流而不能遏也是故察防显权轻重而略其篡弑以扶中国制人欲存天理其立义防矣
　　苏氏曰君弑畏偪而出
　　二年春晋侯使韩起来聘
　　左氏传春晋侯使韩宣子来聘且告为政而来见
　　夏叔弓如晋
　　左氏传叔弓聘于晋报宣子也
　　秋郑杀其大夫公孙黒
　　左氏传秋郑公孙黒将作乱欲去游氏而代其位伤疾作而不果驷氏与诸大夫欲杀之子产在鄙闻之惧弗及乘遽而至使吏数之曰伯有之乱以大国之事而未尔讨也尔有乱心无厌专伐伯有而罪一也昆弟争室而罪二也薰隧之盟女矫君位而罪三也不速死大刑将至七月壬寅缢尸诸周氏之衢
　　刘氏传称国以杀大夫者罪累上也黒有罪其以累上言之何恶郑伯也何恶乎郑伯言不能去有罪以放乎乱也其放乎乱奈何公孙黒伐良霄而逐之君弗诛也以为大夫又与公孙楚争娶于徐吾氏徐吾氏归于楚君放楚也而盟诸大夫黒于是自以为卿又将为乱疾作而卧子产使吏数诸其家则幸而胜之云尔
　　冬公如晋至河乃复季孙宿如晋
　　左氏传夏四月韩须如齐逆女齐陈无宇送女致少姜少姜有宠于晋侯晋侯谓之少齐晋少姜卒公如晋及河晋侯使士文伯来辞曰非伉俪也请君无辱公还季孙宿遂致服焉
　　谷梁传公如晋而不得入季孙宿如晋而得入恶季孙宿也
　　刘氏意林道千乘之国至重也而动不以礼虽为之卑服曲从犹之无益也适得轻焉譬之郑卫之处子蒙珠玉而过中山之盗也滋益恭而滋益侵耳吾以此观之为国以礼者处胜人之地矣孔子曰恭而无礼则劳又曰事君数斯辱矣朋友数斯疏矣数犹数数也进之不以礼节者谓之数【荘子曰彼于致福未数数然左氏传曰无日不数于六卿之门皆谓进不以礼】
　　泰山孙氏曰公如晋至河乃复者六二年公如晋至河乃复十二年公如晋至河乃复十三年公如晋至河乃复二十一年公如晋至河乃复二十三年公如晋至河有疾乃复定三年公如晋至河乃复是也惟二十三年书有疾明有疾而反余皆讥公数如晋见距不能以礼自重大取困辱也
　　武夷胡氏传经书公如晋至河乃复季孙宿如晋而昭公失国之因季氏逐君之渐晋人下比之迹不待贬絶而皆见矣
　　三年春王正月丁未滕子原【公作泉】卒
　　夏叔弓如滕五月葬滕成公
　　襄陵许氏曰春秋卒葬诸侯有小大之体有襃贬之义有盛衰之变有施报之情无非教也
　　秋小邾子来朝【公作小邾娄子】
　　左氏传小邾穆公来朝季武子欲卑之穆叔曰不可曹滕二邾实不忌吾好敬以逆之犹惧其贰又卑一睦焉逆羣好也其如旧而加敬焉季孙从之
　　八月大雩
　　左氏传旱也
　　冬大雨雹
　　北燕伯款出奔齐
　　左氏传燕简公多嬖宠欲去诸大夫而立其宠人冬燕大夫比以杀公之外嬖公惧奔齐书曰北燕伯款出奔罪之也
　　武夷胡氏传案左氏燕简公多嬖宠欲去诸大夫而立其宠人燕大夫比以杀公之外嬖公惧奔齐书曰北燕伯款出奔齐罪之也君虽不君臣不可以不臣燕伯欲去诸大夫固不君矣而大夫相与比以杀其外嬖是威胁其主而出之也与鬻拳之以兵谏无异而独罪燕伯何哉大夫国君之陪贰以公心选之而不可私也以诚意委之而不可疑也以隆礼待之而不可轻也以直道驭之而不可辱也否则是忽其陪贰以自危也晋厉公杀三郤立胥童而弑于丽氏汉隐帝杀杨史立郭允明而弑于赵村衞献公蔑冢卿而信其左右亦奔夷仪久而后复也故人主不尊陪贰而与贱臣图柄臣者事成则失身而见弑事不成则失国而出奔此有国之大戒也春秋凡见逐于臣者皆以自奔为文正其本之意也而垂戒逺矣
　　四年春王正月大雨雹【公谷作雪】
　　武夷胡氏传隂阳之气和而散则为霜雪雨露不和而散则为戾气噎霾雹戾气也隂胁阳臣侵君之象当是时季孙宿袭位世卿将毁中军专执兵权以弱公室故数月之间再有大变申丰者季氏之孚也不肯端言其事故暴扬于朝归咎藏永之失夫山谷之氷藏之也周用之也徧亦古者本末备举燮调之一事耳谓能使四时无愆伏凄苦之变雷出不震无菑霜雹则亦诬矣意者昭公遇灾而惧以礼为国行其政令无失其民雹之灾也庶可御也不然虽得藏冰之道合于豳风七月之诗其将能乎
　　夏楚子蔡侯陈侯郑伯许男徐子滕子顿子胡子沈子小邾【公作小邾娄子】子宋世子佐淮夷防于申
