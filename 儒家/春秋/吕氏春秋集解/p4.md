<!-- { "loadSidebar": true } -->
　　公羊传外取邑不书此何以书疾始取邑也【刘氏权衡公羊以谓外取邑不书疾始取邑故书非也公羊以百二十国书言之故云尔不知伐国取邑有赴不赴也赴者书之不赴者不书之其书之则春秋所有也其不书之则春秋所未有也】
　　谷梁传传曰言伐言取所恶也【范注既伐其国又取其土明伐不以罪而贪其利两书取伐以彰其恶】
　　伊川先生解诸侯土地有所受之伐其罪而夺取其土恶又甚焉王法所当诛也
　　杜氏注杞国本都陈留雍丘县牟娄杞邑城阳诸县东北有娄乡
　　陆氏纂例啖子曰凡先书伐国下言取邑者明取其国之邑也赵子曰凡力得之曰取【或是邑或是附庸力得之者故曰取】不当取也【言取见其不当取】不是其专夺虽复取本邑亦无异词【其有本是我邑及我之附庸为彼所夺之后却取得当异其文谓其不能申明直辞请于王而正疆理但专自以兵争夺不得正道故悉同辞言之】
　　武夷胡氏传取者収夺之名或曰诸侯土地上受之天王下传之先祖所以守宗庙之典籍也圣王不作诸侯放恣强者多兼数圻弱者日以侵削当是时有取其故地者夫岂不可然僖公尝取济西田矣成公尝取汶阳田矣亦书曰取何也苟不请于天王以正疆理而擅兵争夺虽取本邑与夺人之有者无以异春秋之义不以乱易乱故亦书曰取正其本之意也
　　戊申卫州【谷作祝后同】吁弑其君完
　　左氏传卫庄公娶于齐曰庄姜美而无子戴妫生桓公庄姜以为己子公子州吁嬖人之子也有宠而好兵公弗禁庄姜恶之石碏谏弗聼其子厚与州吁游禁之不可桓公立乃老四年春卫州吁弑桓公而立
　　伊川先生解自古篡弑多公族盖自谓先君子孙可以为君国人亦以为然而奉之春秋于此明大义以示万世故春秋之初弑君者多不称公子公孙盖身为大恶自絶于先君矣岂复得为先君子孙也古者公族刑死则无服况弑君乎大义既明于初矣其后弑立者则皆以属称或见其以亲而宠之太过任之太重以至于乱或见其天属之亲而反为寇雠立义各不同也春秋大率所书事同则辞同后人因谓之例然有事同而辞异者盖各有义非可以例拘也
　　刘氏传州吁者何卫公子也何以不称公子公子虽贵非三命不氏公子之重视大夫
　　武夷胡氏传此卫公子州吁也而削其属籍特以国氏者罪庄公不待之以公子之道使预闻政事主兵权而当国也以公子之道待州吁敎以义方弗纳于邪不以贱妨贵少陵长则桓公之位定矣乱何由作州吁有宠好兵而公弗禁石碏尽言极谏而公弗从是不待以公子之道使预闻政事主兵权而当国也春秋之防在于端本清源以卫诗緑衣诸篇考之所谓前有防而不见后有贼而不知者庄公是也其不称公子而以国氏着后世为人君父者之戒尔故传有之曰为人君父而不通春秋之义者必防首恶之名
　　夏公及宋公遇于清
　　左氏传公与宋公为防将寻宿之盟未及期卫人来告乱夏公及宋公遇于清
　　公羊传遇者何不期也一君出一君要之也
　　伊川先生解诸侯相见而不行朝会之礼如路道之相遇故书曰遇非周礼冬见曰遇之遇也
　　杜氏注遇者草次之期二国各简其礼若道路相逢遇也清卫邑济北东阿县有清亭
　　陆氏纂例啖子曰古制遇礼恐忽有解逅相遇简略而行故与防礼不同时虽非相遇而从省易以遇礼相见者故书曰遇赵简子曰简礼而防曰遇
　　常山刘氏曰王室衰微典法废壊诸侯各逞其欲盟防纷然舍此又简易其事若道路相逢遇无国君之礼春秋所以致讥也
　　防陵许氏曰隠庄之间凡六书遇以其去古未逺也自闵而后有防无遇忠益不足而文有余矣
　　宋公陈侯蔡人卫人伐郑
　　左氏传宋殇公之即位也公子冯出奔郑郑人欲纳之及卫州吁立将修先君之怨于郑而求宠于诸侯使告于宋曰君若伐郑以除君害君为主敝邑以赋与陈蔡从则卫国之愿也宋人许之于是陈蔡方睦于卫故宋公陈侯蔡人卫人伐郑围其东门五日而还
　　伊川先生解宋以公子冯在郑故与诸侯伐之也搂诸侯以伐郑固为罪矣而卫弑其君天下所当诛也乃与修好而同伐人其恶甚矣
　　杜氏注谓二年郑人伐卫之怨
　　武夷胡氏传春秋之法诛首恶兴是役者首谋在卫而以宋主兵何也前书州吁弑君其罪已极至是阻兵修怨勿论可也而邻境诸侯闻卫之有大变也可但已乎田常弑简公孔子沐浴而朝告于哀公请讨之公曰告夫三子者子曰以吾从大夫之后不敢不告也之三子告不可子曰以吾从大夫之后不敢不告也然则邻有弑逆声罪赴讨虽先发而后闻可矣宋殇不恤卫有弑君之难欲定州吁而从其邪説是肆人欲灭天理非人之所为也故以宋公为首诸国为从示诛乱臣讨贼子必先治其党与之法也此义行为恶者孤矣故曰春秋成而乱臣贼子惧
　　防陵许氏曰击皷诗序以为使公孙文仲将而平陈与宋是以书卫人
　　秋翚帅师防宋公陈侯蔡人卫人伐郑
　　左氏传秋诸侯复伐郑宋公使来乞师公辞之羽父请以师防之公弗许固请而行故书曰翚帅师疾之也诸侯之师败郑徒兵取其禾而还
　　公羊传翚者何公子翚也何以不称公子贬曷为贬与弑君也【谷梁传同】
　　伊川先生解宋虐用其民卫当诛之贼而与之同伐人其罪大矣二国搆怨而他国与之同伐其罪均也再序四国重言其罪左氏以为再伐妄也翚不称公子弑逆之人积其强恶非一朝一夕之故辨之冝早故去其公子隠公不能辨是以及祸
　　杜氏注陈今陈国陈县蔡今汝南上蔡县
　　泰山孙氏曰翚不氏未命也
　　武夷胡氏传贵戚之卿其植根胶固难御于异姓之卿况翚已使主兵而方命乎隠公不能辨之于早罢其兵权犹使之帅师也是以及钟巫之祸春秋于此去其公子以谨履霜之戒春秋立义至精词极简严而不赘也若曰翚帅师防伐郑岂不白乎再序四国何其辞费而不惮烦也言之重词之复其中必有大美恶焉四国合党翚复防师同伐无罪之邦欲定弑君之贼恶之极也言之不足而再言之圣人之情见矣
　　九月卫人杀州吁于濮
　　左氏传州吁未能和其民厚问定君于石子石子曰王觐为可曰何以得觐曰陈桓公方有宠于王若朝陈使请必可得也厚从州吁如陈石碏使告于陈图之陈人执之卫人使右宰丑涖杀州吁于濮
　　公羊传其称人何讨贼之辞也【明国中人人得讨之所以广忠孝之路】伊川先生解称卫人众辞也举国杀之
　　杜氏注濮陈地水名
　　陆氏纂例几作乱自立为君而国人杀之者皆称人以杀言众所共弃不君之也且明无所累也
　　武夷胡氏传伐郑称人责词也杀州吁称人众词也知然者伐郑之役公孙文仲为主将而变文称人则是指国人聼州吁号令从文仲而南行者也故曰责辞其杀州吁则石碏谋之而使右宰丑涖也变文称人则是人皆有欲讨贼之心亦夫人之所得讨也故曰众辞公羊子曰称人者何讨贼之辞也其义是矣于濮者闵卫国之人着诸侯之罪也卫人失贼而曰着诸侯之罪何也夫州吁二月弑君而不能即讨者縁四国连兵欲定其位久然后能杀之于濮耳非诸侯之罪而何夫以讨贼许众人而以失贼罪邻国与贼者寡矣故曰春秋成而乱臣贼子惧
　　冬十有二月卫人立晋
　　左氏传卫人逆公子晋于邢冬十二月宣公即位谷梁传卫人者众词也立者不冝立者也晋之名恶也其称人以立之何也得众也得众则是贤也贤则其曰不冝立何也春秋之义诸侯与正而不与贤也【范注立君非以尚贤所以明有统也建储非以私亲所以定名分也名分定则贤无乱长之阶而自贤之祸塞矣】
　　伊川先生解卫人逆公子晋于邢而立之书曰卫人立晋卫人立之也诸侯之立必受命于天子当时虽不受命于天子犹受命于先君卫人以晋公子也可以立故立之春秋所不与也虽先君子孙不由天子先君之命不可立也故去其公子
　　泰山孙氏曰诸侯受国乎天子非国人可得立也高邮孙氏曰晋以国人众立宜其有得立之理圣人特于疑似之间而发明不当得立之义春秋于疑似之间众人以为功一时以为善者圣人必立大辨以正之所以明示皇极之道而较着一王之法也
　　五年春公矢【公谷并作观】鱼于棠
　　左氏传公将如棠观鱼者臧僖伯谏曰凡物不足以讲大事其材不足以备器用则君不举焉君将纳民于轨物者也公曰吾将略地焉遂往陈鱼而观之书曰公矢鱼于棠非礼也且言逺地也【正义云释例旧説棠鲁地据传公辞欲略地则非鲁竟也释例土地名棠在鲁部内云本宋地盖鲁宋之界上也】
　　公羊传棠者何济上之邑也
　　谷梁传传曰常事曰视非常曰观礼尊不亲小事卑不尸大功鱼卑者之事也公观之非正也
　　伊川先生解诸侯非王事民事不逺出逺出观鱼非道也
　　杜氏注髙平方与县北有武唐亭鲁侯观鱼台泰山孙氏曰观鱼非诸侯之事也天子诸侯无非事者动必有为也故孟子曰天子适诸侯曰巡狩巡狩者巡其所守也诸侯朝于天子曰述职述职者述其所职也是故春省耕而补不足秋省敛而助不给隠公怠弃国政春观鱼于棠可谓非事者矣棠鲁地
　　夏四月葬卫桓公
　　左氏传卫乱是以缓【杜氏注有州吁之乱十四月乃葬】
　　伊川先生解卫乱是以缓称桓公见国人私諡也鲁往防故书送终大事也必就正寝不没于妇人之手曾子易箦而没岂苟然乎死而加之不正之諡知忠孝者肯为乎
　　泰山孙氏曰贼讨则书葬
　　武夷胡氏传卫本侯爵何以称公见臣子不请于王而私自諡尔春秋于邦君薨正以王法而书卒至于葬则从其私諡而称公或革或因前以贬不臣顺之诸侯后以罪不忠孝之臣子词显而义微皆所以遏人欲存天理大居正也
　　秋卫师入郕【公作盛】
　　左氏传卫之乱也郕人侵卫故卫师入郕
　　公羊传曷为或言率师或不言率师将尊师众称某率师将尊师少称将将卑师众称师将卑师少称人君将不言率师书其重者也
　　伊川先生解卫晋乗乱得立不思安国保民之道以尊王为先居防为重乃兴戎修怨入人之国书其失道也
　　杜氏注东平刚父县西南有郕乡
　　武夷胡氏传称师者纪其用众而立义不同有矜其盛而称师者如齐师宋师曹师城邢之类是也有着其暴而称师者楚灭陈蔡公子弃疾主兵而曰楚师之类是也有恶其无名不义而称师者次于郎以俟陈蔡及齐围郕之类是也卫宣继州吁暴乱之后不施徳政固本恤民而毒众临戎入人之国失君道矣书卫师入郕着其暴也
　　九月考仲子之宫初献六羽
　　左氏传考仲子之宫将万焉公问羽数于众仲对曰天子用八【八八六十四人】诸侯用六【六六三十六人】大夫四【四四十六人】士二【二二四人】公从之于是初献六羽始用六佾【刘氏权衡中云士二佾所谓士者特牲少牢皆士礼也无用乐舞之仪安得二佾而施之乎周礼舞师之职凡小祭祀则不兴舞小祭祀者王服冕之祭也王服冕不兴舞矣士服冕反舞之乎且冕又非士所当服者】
