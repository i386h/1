<!-- { "loadSidebar": true } -->
　　武夷胡氏传称伐称取兼之也或疑郑人兵力不能取戴兼三国之师非矣什围伍攻正也以寡覆众奇也庄公盖尝克叔段败王师困州吁而入许能以奇胜可知也故驻师于郊多方以误之也四国已鬭起乗其弊一举而兼取之卞庄子之术也然则可乎孟子曰善战者服上刑称伐取者其以郑庄公残民之甚当此刑矣
　　吕氏曰此见王室之微诸侯放恣之甚伐取之又甚之之词也圣人书是为甚有力欲使后世乱臣贼子读之者悚然而惕惧不敢为恶如此之甚也三复其词吾有以知其邪心暗消忿戾之气不敢萌也而世之读春秋者专以挍凡例考同异为意惜哉其求圣人之防逺也
　　冬十月壬午齐人郑人入郕【公作盛】
　　左氏传冬齐人郑人入郕讨违王命也
　　伊川先生解讨不防伐宋也宋以公子冯在郑故二国交恶左氏传云宋公不王郑伯以王命讨之于春秋不见其为王讨也王臣不行王师不出矫假以逞私欲尔
　　武夷胡氏曰若讨违王命则不书入矣入者不顺词也苟以为难词则齐郑大国于讨郕何难哉
　　十有一年春滕侯薛侯来朝
　　公羊传诸侯来曰朝大夫来曰聘【案春秋诸侯以他事来者多矣不可悉云朝】
　　谷梁传诸侯来朝犆言同时也【犆言谓别言也若谷伯绥来朝邓侯吾离来朝同时来不俱至】累数皆至也【累数緫言之也若滕侯薛侯来朝同时俱至】
　　伊川先生解诸侯虽有相朝之礼而当时诸侯于天子未尝朝觐独相率以朝鲁得为礼乎
　　杜氏注薛鲁国薛县
　　陆氏纂例赵子曰朝聘诸侯必有防姻之好疆埸之理故王者不絶其交焉春秋之代则多自为党仇矣皆国之大事君子志之
　　刘氏传王者之制诸侯歳相问殷相聘世相朝其兼言之何讥何讥尔旅见也非天子不旅见诸侯诸侯相旅见非礼也
　　刘氏意林晋侯使荀庚来聘卫侯使孙良夫来聘固人臣也鲁不敢同日而参盟丙午及荀庚盟丁未及孙良夫盟是也今一旦而朝两君不能识其非礼也而受之则非独骄也志荒矣死不亦宜乎
　　泰山孙氏曰齐晋宋卫未尝朝鲁而滕薛邾杞来朝奔走而不暇也齐晋宋卫未尝朝鲁者齐晋盛也宋卫敌也滕薛邾杞来朝奔走而不暇者土地狭陋兵众寡弱不能与鲁抗也凡书朝者皆恶之也
　　髙邮孙氏曰外之朝天子者不见于经内之朝天子者二而已又皆在于王所而不在于京师其如京师者一而已又因防伐秦而遂行由此观之当时朝觐之礼一施于强国天子名存而已也圣人因其实而书之以罪之也
　　夏【公谷并有五月二字】公防郑伯于时来【公谷作祁黎】
　　左氏传夏公防郑伯于郲谋伐许也
　　伊川先生解谋伐许也
　　杜氏注时来郲也荥阳县东有厘城郑地
　　秋七月壬午公及齐侯郑伯入许
　　左氏传秋七月公防齐侯郑伯伐许庚辰傅于许颍考叔取郑伯之旗蝥弧以先登子都自下射之颠瑕叔盈又以蝥弧登周麾而呼曰君登矣郑师毕登壬午遂入许许庄公奔卫齐侯以许让公公曰寡人弗敢与闻乃与郑人郑伯使许大夫百里奉许叔以居许东偏使公孙获处许西偏
　　伊川先生解书及内为主也非内为主则先书防伐后书入也
　　杜氏注许颍川许昌县
　　泰山孙氏曰案前年正月公防齐侯郑伯于中丘夏翚帅师防齐人郑人伐宋六月壬戌公败宋师于菅辛未取郜辛巳取防此年五月公防郑伯于时来秋七月壬午公及齐侯郑伯入许甚矣公二年之中与齐侯郑伯连兵自恣以为不道其恶若此也
　　苏氏曰急曰及缓曰防
　　武夷胡氏传书防则伐许者本郑志也书及则入许者公所欲也隠公即位十有一年天王遣使来聘者再而未尝朝于京师罪一也平王崩不奔丧防葬至使武氏子来求赙罪二也礼乐征伐自天子出而擅兴兵甲为宋而伐邾为郑而伐宋罪三也山川土田各有封守上受之天王下传之先祖而取郜及防入祊易许罪四也今又入人之国而逐其君罪五也凡此五不韪者人臣之大恶而隠公兼有之然则不善之殃岂特始于惠成于桓而隠之积亦不可得而揜矣使隠公者为国以礼而自强于善岂有钟巫之难乎是故春秋所载以人事言则是非善恶之迹设施于前而成败吉凶之效见于后以天道言则感应之理明矣不可不察也
　　吕氏曰隠公有萧墙之变近在目前而不知方且夏与郑伯防秋及齐侯郑伯入人之国至冬遂及其不明如是死固冝也
　　冬十有一月壬辰公薨
　　左氏传羽父请杀桓公将以求大宰公曰为其少故也吾将授之矣使营莵裘吾将老焉羽父惧反谐公于桓公而请杀之十一月公祭钟巫齐于社圃馆于寪氏壬辰羽父使贼弑公于寪氏立桓公而讨寪氏有死者不书葬不成防也
　　公羊传弑则何以不书葬春秋君弑贼不讨不书葬以为无臣子也公薨何以不地不忍言也【不忍言其僵尸之处】
　　伊川先生解人君薨于路寝见卿大夫而终乃正终也薨于燕寝不正而终也薨不书地弑也贼不讨则不书葬无臣子也
　　刘氏传君弑臣讨贼犹亲弑子复雠也雠不复则不葬不葬则服不除寝苫枕戈所以明为臣子也葬者臣子之终事也其义未终故不敢以急葬也
　　髙邮孙氏曰弑君不地不忍言也春秋之法外弑言弑内弑不地所以辨内外逺凶变养忠孝也
　　武夷胡氏传致隠让国立不以正惠公之罪也致桓弑君几不早断隠公之失也既有防人交乱其间忧虞之象着矣而曰使营菟裘吾将老焉是犹豫留待辨之不早辨也其及也宜隠公见弑鲁史旧文必以实书其曰公薨者仲尼亲笔也古者史官以直为职而不讳国恶仲尼笔削旧史断自圣心于鲁君见弑削而不书者盖国史一官之守春秋万世之法其用固不同矣不书弑示臣子于君父有隠避其恶之理不书地示臣子于君父有不没其实之忠不书葬示臣子于君父有讨贼复雠之义非圣人莫能修谓此类也夫贼不讨雠不复而不书葬则服不除寝苫枕戈无时而终事也以此法讨罪至严矣故曰春秋成而乱臣贼子惧











　　春秋集解卷二
<经部,春秋类,吕氏春秋集解>
　　钦定四库全书
　　春秋集解卷三
　　宋　吕本中　撰
　　桓公【名允惠公子隠公弟桓王九年即位桓諡也辟土服逺曰桓】
　　元年春王正月公即位
　　公羊传继弑君不言即位此其言即位何如其意也谷梁传桓无王其曰王何也谨始也其曰无王何也桓弟弑兄臣弑君天子不能定诸侯不能救百姓不能去以为无王之道遂可以至焉尔元年有王所以治桓也继故不言即位正也继故不言即位之为正何也曰先君不以其道终则子弟不忍即位也继故而言即位则是与闻乎弑也继故而言即位是为与闻乎弑何也曰先君不以其道终已正即位之道而即位是无恩于先君也
　　伊川先生解桓公弑君而立不天无王之极也而书春王正月公即位以天道王法正其罪也
　　杜氏注嗣子位定于初丧而改元必须逾年者继父之业不忍有变于中年也桓公篡立而用常礼欲自同于遭丧继位者
　　髙邮孙氏曰元年书王者以为弑君之贼将而必诛己弑君矣其能免于诛乎元年书王所以诛桓也二年书王必以为王室微弱弑君之贼力不能即时诛之二年而后诛之亦晚矣然亦足以为王诛也十年书王者政教之出不可以一日无之十年无王则王道将絶于天下也十八年有王者桓公之终也弑君之贼无可赦之理不见诛于即时当见诛于歳月不见诛于其生当见诛于将死不见诛于终身当见诛于万世
　　武夷胡氏传元年即位之始年也自是累数虽乆而不易此前古人君纪事之例春秋祖述为编年法及汉文帝惑方士之言改后元年始乱古制夫在位十有六载矣复称元年可乎孝武又因事别建年号历代因之或五六年或四三年或一歳再更使记注繁芜莫之胜载夫历世无穷而美名有尽岂记乆明逺可行之法也必欲传乆当以春秋编年为正桓公与闻乎故而书即位着其弑立之罪深絶之也美恶不嫌同词或问桓非惠公之嫡子乎嫡子当立而未能自立是故隐分摄焉以俟其长而授之位乆摄而不归疑其遂有之也是以至于见弑而恶亦有所分矣春秋曷为深絶桓也曰古者诸侯不再娶于礼无二嫡惠公元妃既卒继室以声子则是摄行内主之事矣仲子安得为夫人母非夫人则桓乃隐之庶弟安得为嫡子谓当立乎桓不当立则国乃隐公之国其欲授桓乃实让之非摄也摄让异乎曰非其有而居之者摄也故周公即政而谓之摄推己所有以与人者让也故尧舜禅授而谓之让惠无嫡嗣隠公继室之子于次居长礼当嗣世其欲授桓所谓推己所有以与人者也岂曰摄之云乎以其实让而桓乃弑之春秋所以恶桓深絶之也然则公羊所谓桓幼而贵隠长而卑子以母贵者其説非欤曰此徇惠公失礼而为之词非春秋法也仲子有宠惠公欲以为夫人母爱者子抱惠公欲以桓为嫡嗣礼之所不得为也礼不得为而惠公纵其邪心而为之隠公又探其邪志而成之公羊又肆为邪説而传之汉朝又引为邪议而用之夫妇之大伦乱矣春秋明着桓罪深加贬絶备书终始讨贼之义以示王法正人伦存天理训后世不可以邪汨之也
　　三月公防郑伯于垂郑伯以璧假许田
　　左氏传公即位修好于郑郑人请复祀周公卒易祊田公许之三月郑伯以璧假许田为周公祊故也
　　谷梁传防者外为主焉尔【范氏注郑伯所以欲为此防者为易田故】非假而曰假讳易地也礼天子在上诸侯不得以地相与也许田者鲁朝宿之邑也邴者郑伯之所受命而祭泰山之邑也用见鲁之不朝于周而郑之不祭泰山也
　　伊川先生解隠公八年郑伯使宛来归祊盖欲易许田鲁受祊而未与许及桓弑立故为防而求之复扣以璧朝宿之邑先祖受之于先王岂可相易也故讳之曰假讳国恶礼也
　　刘氏传许田者何鲁汤沐之邑也方伯时朝乎天子天子必赐之汤沐之邑于县内视元士鲁非方伯也其谓之方伯何自陜而东者周公主之许田之为鲁自周公始焉【意林许田周公之邑也诗云居尝与许复周公之宇盖非方伯不得有汤沐之邑非周公不得世享其祀】
　　苏氏曰许田所以易祊也以祊为未足而益之以璧尔
　　武夷胡氏传鲁山东之国与祊为邻郑畿内之邦许田近地也以此易彼各利于国而圣人乃以为恶而隠之独何欤曰利者人欲之私放于利必至于夺攘而后厌义者天理之公正其义则推之天下国家而可行春秋恶易许田孟子极陈利国之害皆拔本塞源杜篡弑之渐也汤沐之邑朝宿之地先王所锡先祖所受私相贸易而莫之顾是有无君之心而废朝觐之礼矣是有无亲之心而弃先祖之地矣故圣人以是为国恶而隠之也
　　襄陵许氏曰以祊近鲁许田近郑而以相与利则利矣而义不得凡情之所便而乱之所生此特春秋之所谨也
　　夏四月丁未公及郑伯盟于越
　　左氏传结祊成也
　　谷梁传及者内为志焉尔
　　伊川先生解桓公欲结郑好以自安故既与许田又为盟也弑君之人凡民罔弗憝而郑与盟以定之其罪大矣
　　杜氏注公以篡立而修好于郑郑因而迎之成礼于垂终易二田然后结盟垂犬丘衞地也越近垂地名
