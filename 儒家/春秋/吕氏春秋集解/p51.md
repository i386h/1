<!-- { "loadSidebar": true } -->
　　杜氏注彭城宋邑今彭城县
　　刘氏传伐宋以纳鱼石也伐宋以纳鱼石则其不曰纳宋鱼石于彭城何不与纳也曷为不与纳诸侯失国诸侯纳之正也诸侯世也大夫失位诸侯纳之非正也大夫不世也诸侯托扵诸侯礼也大夫托扵诸侯非礼也有其实者居其名无其实者不得居其名有其名者享其功无其名者不得享其功其言复入何大夫无复复者位已絶也已絶而复恶也未絶而入亦恶也然则何言乎位已絶未絶大夫去国君不埽其宗庙不系累其子弟三年不反然后妆其田邑此之谓君有礼此之谓未絶未絶而入恶也大夫去国君埽其宗庙系累其子弟去之日遂妆其田邑此之谓寇雠此之谓已絶已絶而复亦恶也交讥之【吕氏曰不云纳楚郑以兵胁宋而鱼石自入焉尔或曰不言纳不与纳也然则言纳者是与之乎】
　　公至自晋晋侯使士匄来聘
　　左氏传晋范宣子来聘且拜朝也
　　襄陵许氏曰公朝始致而聘使绍至晋悼之下诸侯肃矣此列国之所以睦而叛国之所以服也
　　秋杞伯来朝
　　左氏传秋杞桓公来朝劳公且问晋故公以晋君语之杞伯扵是骤朝扵晋而请为防
　　八月邾【公作邾娄下同】子来朝
　　左氏传邾宣公来朝即位而来见也
　　筑鹿囿
　　左氏传书不时也
　　公羊传讥何讥尔有囿矣又为也
　　谷梁传山林薮泽之利所以与民共也虞之非正也杜氏注筑墙为鹿苑
　　髙邮孙氏曰春秋兴作皆书虽城池之固门廏之急无遗焉重其徳不及之而徒劳民力也况耳目之玩一身之娱哉左氏曰书不时盖得时犹书也
　　襄陵许氏曰大夫擅国威福日去而公务自虞扵鸟兽草木是谓冥豫在上何可长也
　　己丑公薨于路寝
　　左氏传言道也【杜氏注在路寝得君薨之道】
　　谷梁传路寝正也男子不絶妇人之手以齐终也
　　冬楚人郑人侵宋
　　左氏传七月宋老佐华喜围彭城老佐卒焉冬十一月楚子重救彭城伐宋宋华元如晋告急韩献子为政曰欲求得人必先勤之成霸安疆自宋始矣晋侯师扵台谷以救宋遇楚师于靡角之谷楚师还
　　晋侯使士鲂来乞师
　　左氏传晋士鲂来乞师季文子问师数扵臧武仲对曰伐郑之役知伯实来下军之佐也今彘季亦佐下军如伐郑可也从之
　　襄陵许氏曰悼公之时霸业复兴而乞师以救宋犹遵厉公故事元年以后遂无乞师则召兵而已矣
　　十有二月仲孙蔑会晋侯宋公卫侯邾【公作邾娄】子齐崔杼同盟于虚朾
　　左氏传孟献子会于虚朾谋救宋也宋人辞诸侯而请师以围彭城
　　杜氏注虚朾地阙
　　襄陵许氏曰襄公不会当丧故也悼之所以仁诸侯也
　　丁未我君成公
　　左氏传书顺也【杜氏注薨于路寝五月而国家安静世适承嗣故曰书顺也】

　　春秋集解卷十八
　　钦定四库全书
　　春秋集觧卷十九
　　宋　吕本中　撰
　　襄公【名午成公子简王十四年即位諡法因事有功曰襄】
　　元年春王正月公即位
　　谷梁传继正即位正也
　　仲孙蔑防晋栾黡宋华元衞殖曹人莒人邾【凡书邾小邾公并作邾娄】人滕人薛人围宋彭城
　　左氏传非宋地追书也【杜氏注成十八年楚取彭城以封鱼石故曰非宋地夫子作春秋追书系之宋】于是为宋讨鱼石故称宋且不登叛人也彭城降晋晋人以宋五大夫在彭城者归寘诸瓠丘
　　公羊传为宋诛也其为宋诛奈何鱼石走之楚楚为之伐宋取彭城以封鱼石鱼石之罪奈何以入是为罪也楚已取之矣曷为系之宋不与诸侯専封也
　　谷梁传系彭城于宋者不与鱼石正也
　　武夷胡氏传案左氏曰非宋地追书也然则书围彭城者鲁史旧文也曰围宋彭城者仲尼亲笔也楚已取彭城封鱼石戍之三百乗则曷为系之宋楚不得取之宋鱼石不得受之楚虽専其地君子不登叛人所以正疆域固封守谨王度也
　　夏晋韩厥【公作屈】帅师伐郑仲孙蔑防齐崔杼曺人邾【公作邾娄】人杞人次于鄫【公作合】
　　左氏传夏五月晋韩厥荀偃帅诸侯之师伐郑入其郛败其徒兵于洧上于是东诸侯之师次于鄫以待晋师晋师自郑以鄫之师侵楚焦夷及陈晋侯衞侯次于戚以为之援
　　杜氏注鄫郑地在陈留襄邑县东南
　　武夷胡氏传楚人释君而臣是助事已悖矣晋于是乎降彭城以鱼石等归遂伐郑而诸侯次于鄫此皆放于义者也传书楚子辛救郑而经不书者郑本为楚以其君之故亲集矢于其目是以与楚而不贰也弃中国从南蛮不能以大义裁之惟私欲之从则郑无可救之善楚不得有能救之名经所以削之不言救也
　　秋楚公子壬夫帅师侵宋
　　左氏传秋楚子辛救郑侵宋吕留郑子然侵宋取犬丘
　　襄陵许氏曰楚人侵宋攻晋所救而诸侯之师卒不动则有以量楚力之所至矣
　　九月辛酉天王崩
　　邾【公作邾娄子】子来朝
　　冬衞侯使公孙剽来聘
　　杜氏注剽子叔黑背子
　　晋侯使荀防来聘
　　泰山孙氏曰天王崩邾子来朝衞侯使公孙剽来聘晋侯使荀防来聘皆不臣也
　　武夷胡氏传简王崩赴告已及藏在诸侯之防矣则宜以所闻先后而奔防今邾子方来修朝礼衞侯晋侯方来修聘事于王防若越人视秦人之肥瘠曽不与焉而左氏以为礼此何礼乎滕定公薨世子定为三年防父兄百官皆不欲曰吾宗国鲁先君莫之行也防纪益废民习于耳目而不察故后世以日易月人子安而行之不知春秋之义无君臣之礼岂不惜哉
　　二年春王正月简王
　　杜氏注五月而速
　　郑师伐宋
　　左氏传郑师侵宋楚令也
　　襄陵许氏曰书伐宋者积郑之疚
　　夏五月庚寅夫人姜氏薨
　　左氏传齐姜薨初穆姜使择美槚以自为榇与颂琴季文子取以葬君子曰非礼也礼无所逆妇飬姑者也亏姑以成妇逆莫大焉【杜氏注穆姜成公母齐姜成公妇】
　　六月庚辰郑伯睔卒
　　左氏传郑成公疾子驷请息肩于晋公曰楚君以郑故亲集矢于其目非异人任寡人也若背之是弃力与言其谁昵我免寡人唯二三子秋七月庚辰郑伯睔卒
　　襄陵许氏曰郑之托国于楚夫岂以中国为终可畔既蒙其德遂不可反是以君子慎谋始也
　　晋师宋师衞殖侵郑秋七月仲孙蔑防晋荀防宋华元衞孙林父曹人邾【公作邾娄】人于戚
　　左氏传郑伯睔卒于是子罕当国子驷为政子国为司马晋师侵郑诸大夫欲从晋子驷曰官命未改防于戚谋郑故也孟献子曰请城虎牢以偪郑【杜氏虎牢旧郑邑今属晋】知武子曰善鄫之防吾子闻崔子之言今不来矣滕薛小邾之不至皆齐故也寡君之忧不唯郑防将复于寡君而请于齐得请而告吾子之功也若不得请事将在齐吾子之请诸侯之福也岂唯寡君頼之
　　苏氏曰郑虽以叛中国为罪而伐其防非礼也吕氏曰衞不称师将尊师少也
　　己丑我小君齐姜
　　杜氏注齐諡也三月而速
　　叔孙豹如宋
　　左氏传穆叔聘于宋通嗣君也
　　杜氏注豹于此始自齐还为卿
　　冬仲孙蔑防晋荀防齐崔杼宋华元卫孙林父曹人邾【公作邾娄】人滕人薛人小邾【公作小邾娄】人于戚遂城虎牢左氏传冬复防于戚齐崔武子及滕薛小邾之大夫皆防知武子之言故也遂城虎牢郑人乃成
　　伊川先生觧设险所以守国也有虎牢之险而不能守故不系于郑责其不能有也
　　陆氏微防淳闻于师曰诸侯之大夫取他国之邑相与而城之非正也城虎牢可以安中国息征伐故圣人许之而不系之于郑也
　　刘氏传此郑虎牢也曷为不系之郑取之矣非郑地也何以非郑地郑不式命地非其地也不式命多矣曷为独恶乎郑贤晋悼公也以晋悼公为覇则宜取乎郑者也
　　武夷胡氏传虎牢郑地故称制邑至汉为成臯今为汜水县岩险闻于天下犹虞之夏阳赵之上党魏之安邑燕之榆关吴之西陵蜀之汉乐地有所必据城有所必守而不可以弃焉者也有是险而不能守故不系于郑然则据地设险亦所贵乎天险不可升也地险山川丘陵也王公设险以守其国大易之训也凿斯池筑斯城与民同守孟子之所以语滕君也夫狡焉思启封疆而争地以战杀人盈野争城以战杀人盈城者固非春秋之所贵守天子之土继先君之世不能设险守国将至于迁溃灭亡亦非圣人之所与故城虎牢而不系于郑
　　楚杀其大夫公子申
　　左氏传楚公子申为右司马多受小国之赂以偪子重子辛楚人杀之故书曰楚杀其大夫公子申
　　刘氏传称国以杀大夫者罪累上也公子申之累上奈何婴齐也壬夫也申也三人者执楚国之政公子申贿而専婴齐壬夫畏其偪也而杀之是君与臣同国之道也
　　襄陵许氏曰婴齐壬夫躬执楚政恶申之偪以政杀之故称国焉罪累上也着楚之所以不竞于晋也
　　三年春楚公子婴齐帅师伐吴
　　左氏传楚子重伐吴为简之师克鸠兹至于衡山【杜氏注鸠兹吴邑在丹阳芜湖县东衡山在吴兴乌程县南】使邓廖帅组甲三百被练三千以侵吴吴人要而击之获邓廖其能免者组甲八十被练三百而已子重归旣饮至三日吴人伐楚取驾驾良邑也邓廖亦楚之良也君子谓子重于是役也所获不如所亡楚人以是咎子重子重病之遂遇心疾而卒
　　公如晋
　　左氏传始朝也
　　夏四月壬戌公及晋侯盟于长樗
　　苏氏曰晋悼公修礼于诸侯故去其国而与公盟
　　公至自晋
　　六月公防单子晋侯宋公衞侯郑伯莒子邾【公作邾娄】子齐世子光己未同盟于鸡泽
　　左氏传晋为郑服故且欲修吴好将合诸侯使士匄告于齐乞盟齐侯欲勿许而难为不协乃盟于耏外六月公防单顷公及诸侯己未同盟于鸡泽晋侯使荀防逆吴子于淮上吴子不至
　　谷梁传同者有同也同外楚也
　　伊川先生解楚强诸侯皆畏之而修盟故书同杜氏注鸡泽在广平曲梁县西南
　　武夷胡氏传同盟或以为有三例一则王臣预盟而书同二则诸侯同欲而书同三则恶其反覆而书同夫恶其反覆与诸侯同欲而书同信矣王臣预盟而书同义则未安盟于女栗及苏子也而不书同盟于洮于翟泉防王人也而不书同然则此三盟者正所谓诸侯同欲而书同盟也其同欲奈何同病楚也防于柯陵之嵗夏伐郑楚人师于首止而诸侯还冬伐郑楚人师于汝上而诸侯还鸡泽之盟陈袁侨如防楚师在繁阳而韩献子惧平丘之行楚弃疾立复封陈蔡而中国恐是知此三盟者诸侯皆有戒心而修盟故称同不以尹子单子刘子亦预此盟而讥之也夫王臣将命必惇信明义而后可以表正乎天下诸侯守邦必尊主奉法而后可以保其社稷今王臣下与诸侯约誓诸侯亦敢上与王臣要言斯大乱之道也则亦不待书同盟而罪自见矣
　　陈侯使袁侨【公作侨如】如防戊寅叔孙豹及诸侯之大夫及陈袁侨盟
　　左氏传楚子辛为令尹侵欲于小国陈成公使袁侨如会求成晋侯使和组父告于诸侯秋叔孙豹及诸侯之大夫及陈袁侨盟陈请服也
　　谷梁传诸侯盟又大夫相与私盟是大夫张也故鸡泽之防诸侯始失正矣
　　陆氏纂例啖子曰不召而自来诸侯既盟袁侨乃至故使大夫别与之盟也
