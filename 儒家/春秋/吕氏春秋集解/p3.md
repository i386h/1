<!-- { "loadSidebar": true } -->
　　刘氏传曰无骇者何吾大夫也何以不氏再命也诸侯大国三卿皆命于天子次国三卿二卿命于天子小国三卿一卿命于天子大国之卿三命次国再命小国一命礼也
　　苏氏曰无骇之不氏未赐族也或曰未王命也古者天子赐姓诸侯赐族楚未尝通于周而其大夫曰屈完故氏非王命
　　襄陵许氏曰凡大夫未爵命于天子不氏春秋之初尚谨此也无骇翚挟柔溺及宛之见隐桓庄篇是也自齐桓以后列国皆命大夫非外裔无不族称者矣盖不复请命于周也
　　秋八月庚辰公及戎盟于唐【桓二年亦公及戎盟于唐】
　　左氏传戎请盟秋盟于唐复修戎好也
　　伊川先生解鲁列侯而与戎盟非义也
　　杜氏注髙平方与县北有武唐亭八月无庚辰庚辰七月九日也日月必有误
　　陆氏纂例啖子曰凡外裔皆不分其爵号而君臣同辞
　　泰山孙氏曰邾仪父附庸也公与附庸盟犹曰不可与戎盟于唐甚矣
　　九月纪裂繻来逆女【裂繻公谷并作履緰】
　　左氏传卿为君逆也
　　公羊传女曷为或称女或称妇或称夫人女在其国称女在涂称妇入国称夫人
　　伊川先生解非命卿皆书名以君命来逆夫人也在鲁故称女内女嫁为诸侯夫人则书逆书归明重事也来逆非卿则书归而已见其礼之薄也先儒皆谓诸侯当亲迎亲迎者迎于其所馆有亲御授绥之礼岂有委宗庙社稷而逺适他国以逆妇者乎非惟诸侯即卿大夫而下莫不然也诗称文王亲迎于渭未尝出疆也
　　杜氏注裂繻纪大夫纪国在东莞剧县
　　何休注春秋正夫妇之始也
　　常山刘氏曰文王之迎太姒惟曰于渭不云于莘且文王当是时未知其已为诸侯否也至诗云韩侯迎止于蹶之里则蹶父为王卿士若韩侯因朝觐至周而迎不亦宜乎
　　吕氏曰防姻之礼男女之别见矣王政以此为本故春秋内女之归其礼不备者必谨书之所以使天下后世知防姻之礼为重古圣人之意也否则淫慝邪僻生焉裂繻不氏未命也而使来逆女其非礼可知
　　冬十月伯姬归于纪
　　公羊传妇人谓嫁曰归【谷梁传同】
　　伊川先生解送之者虽公子公孙非卿则不书刘氏传内女嫁于诸侯则尊同尊同则志
　　纪子帛【公谷作伯】莒子盟于密
　　左氏传鲁故也
　　公羊传纪子伯者何无闻焉尔【何休注春秋口授相传至汉公羊氏及弟子胡母生等乃始记于竹帛故有所失也】
　　伊川先生解阙文也【泰山孙氏同】当云纪侯某伯莒子盟于密左氏附防作帛杜预以为裂繻之字春秋无大夫在诸侯上者公羊谷梁皆作伯
　　杜氏注子帛裂繻字也莒鲁有怨纪侯既昬于鲁使大夫盟莒以和解之密莒邑城阳淳于县东北有密郷
　　十有二月乙卯夫人子氏薨
　　谷梁传夫人薨不地【夫人无出境之亊薨冇常处】夫人者隐之妻也卒而不书葬夫人之义从君者也
　　伊川先生解隐公夫人也薨上坠之声诸侯国内称之小君同妇人从夫者也公在故不书葬于此见夫妇之义矣
　　刘氏传何以不书葬不以夫人葬也何为不以夫人葬公欲不终为君亦不以子氏为夫人也
　　泰山孙氏曰不言葬者五月而葬也
　　郑人伐卫
　　左氏传元年郑共叔之乱公孙滑出奔卫卫人为之伐郑取廪延郑人以王师虢师伐卫南鄙二年郑人伐卫讨公孙滑之乱也
　　伊川先生解声其罪曰伐卫服故不战衞服可免矣郑之擅兴戎王法所不容也
　　陆氏纂例曰成公已前侵伐称人者多不必尽是君命之卿盖逺事难详从旧史书人耳又凡师称罪致讨曰伐无名行师曰侵
　　武夷胡氏传征伐天子之大权今郑无王命虽有言可执亦王法所禁况于修怨乎
　　三年春王二月己巳日有食之
　　公羊传日食则曷为或日或不日或言朔或不言朔曰某月某日朔日有食之者食正朔也其或日或不日或失之前或失之后失之前者朔在前也失之后者朔在后也【泰山孙氏曰凡日食言日言朔食正朔也言日不言朔失其朔也言朔不言日失其日也不言日不言朔日朔俱失也皆厯象错乱太史废职或失之前或失之后故春秋详而録之以正其罪也】
　　谷梁传其不言食之者何也知其不可知知也伊川先生解月王月也事在二月则书王二月在三月则书王三月无事则书时书首月盖有事则道在事无事则存天时王朔天时备则歳功成王朔存则人理立春秋之大义也日有食之有食之者矣更不推求者何也太阳君也而被侵食君道所忌然有常度灾而非异也星辰陵歴亦然
　　杜氏注日行迟一歳一周天月行速一月一周天一歳凡十二交防然日月动物虽行度有大量不能不小有盈缩故有虽交防而不食者或有频交而食者以长厯推经传明此是食二月朔也
　　刘氏传曷为或日或不日或言朔或不言朔史之记失也非史之记失则日有食之不得其正
　　武夷胡氏传凡经所书者或妾妇乗其夫或臣子背君父或政权在臣下或外裔侵中国皆阳微阴盛之证也
　　三月庚戌天王崩
　　左氏传三月壬戌平王崩赴以庚戌故书之【刘氏权衡曰左氏曰壬戌平王崩赴以庚戌故书之杜云欲诸侯速至故逺日以赴春秋不书实崩日书逺日者即传其伪以惩臣子之过也非也王实以壬戌崩而赴以庚戌崩则天下皆谓真以庚戌崩也此史自当书庚戌圣人虽欲迁正亦不可得岂故传其伪者乎且非春秋又何以见平王非庚戌崩乎】
　　谷梁传髙曰崩厚曰崩尊曰崩天子之崩以尊也伊川先生解崩上坠之形四海之内皆当奔赴鲁君不往恶极罪大不可胜诛不书而自见也
　　杜氏注不书葬鲁不防
　　髙邮孙氏曰春秋之王一十有三崩葬皆书者五周告之崩鲁防之葬也崩而不葬者四周告之而鲁不防也崩葬不见者三周不告鲁不防也其一则崩在春秋之后也春秋之书葬者皆我葬之也
　　武夷胡氏传平王崩周人来讣而隐公不往是无君也或曰万国至众也封疆至重也天王之丧不得越境以奔而修服于国卿供吊送之礼讫葬卒哭而除丧礼乎案周书康王之诰太保率西方诸侯入应门左毕公率东方诸侯入应门右再拜趋出王反丧服此奔成王之丧者安得以为修服于国而可乎诸侯嵗时或朝觐于京师或防同于方岳或从兵革征讨之事越境逾时不以为难何独难于奔丧而薄君臣始终存没之义哉大非先王之礼失春秋之义矣
　　夏四月辛卯君【公谷并作尹】氏卒
　　左氏传君氏卒声子也【刘氏权衡曰妾母不得称夫人自常礼也假令实为声子虽不称夫人犹应比定十五年姒氏卒及葬定姒之例书之何忽称君氏又不葬乎又曰不书姓为公故曰君氏春秋以昭公娶吴故讳其姓谓之孟子则讳姓者避同姓也今声子非鲁同姓讳姓无义也】
　　公羊传尹氏者何天子之大夫也其称尹氏何贬曷为贬讥世卿世卿非礼也外大夫不卒此何以卒天王崩诸侯之主也
　　伊川先生解尹氏王之世卿古者使以徳爵以功世禄而不世官是以俊杰在位庶绩咸熙及周之衰士皆世官政由是败尹氏世为王官故于其卒书曰尹氏见其世继也
　　陆氏纂例臣无外交之礼今死而赴故书以讥武夷胡氏传功臣之世世其禄世卿之官嗣其位禄以报功也故其世可延位以尊贤也故其官当择官不择人世授之柄党与既众威福下移大奸根据而莫除人主孤立而无助国不亡幸尔春秋于周书尹氏武氏仍叔之子于鲁书季友仲遂皆志其非礼也
　　秋武氏子来求赙
　　左氏传王未葬也
　　公羊传武氏子者何天子之大夫也其称武氏子者何讥何讥尔父卒子未命也何以不称使当丧未君也【刘氏传嗣子定位于初丧则其曰未君何百官緫已以听于冢宰三年】
　　谷梁传归死者曰赗归生者曰赙曰归之者正也求之者非正也周虽不求鲁不可以不归鲁虽不归周不可以求之求之为言得不得未可知之辞也交讥之
　　伊川先生解武氏王之卿士称武氏见世官天王崩诸侯不供其丧故武氏遣其子徴求于四国书之以见天子失道诸侯不臣之甚也
　　武夷胡氏传武氏天子之大夫何以不称使当丧未君非王命也嗣子定位于初丧其曰未君何也古者君薨谅隂百官緫已以听于冢宰三年夫百官緫已以听则是摄行军国之事也以非王命而不称使春秋之防微矣于以谨天下之通丧而严君臣之名分也
　　八月庚辰宋公和卒
　　伊川先生解吉凶庆吊讲信修睦邻国之常礼人情所当然诸侯之卒与国之大故来告则书
　　杜氏注称卒者略外以别内也
　　陆氏纂例赵子曰春秋记诸侯卒着易代也不曰薨异外内也名之降于天子也
　　髙邮孙氏曰左氏记楚公子围已弑君而使赴于郑伍举问应为后之辞焉对曰寡大夫围伍举更之曰共王之子围为长是当君卒而赴诸侯则已言嗣君之名矣故凡往来之国皆得记其名也然则不待于同盟朝防聘告而嗣君之名已见于常所徃来之诸侯矣故春秋记外诸侯之卒百三十有三无名者十或即位之初不以名赴或史失之未可知也必若以盟防求之则未常与者五十有二而不名者九耳此未可通也
　　武夷胡氏传外诸侯卒国史承告而后书圣人皆存而弗削曷为弗削春秋天子之事也古者诸侯之邦交间问殷聘而世相朝盖王事相从则有和好之情及告终易代则有吊恤之礼是诸侯所以睦邻国也周制王哭诸侯则大宗伯为上相司服为王制缌麻宰夫掌邦之吊事戒令与其币器财用是王者所以怀诸侯也凡诸侯卒皆存弗削而交邻国待诸侯之义见矣
　　冬十有二月齐侯郑伯盟于石门
　　左氏传寻卢之盟也【杜氏注卢盟在春秋之前】
　　伊川先生解天下无王诸侯不守信义数相盟誓所以长乱也故外诸侯盟来告者则书之
　　杜氏注石门齐地或曰济北卢县故城西南济水之门
　　刘氏传何以书盟防之事告则书盟防之事曷为告则书常事不书非常则书盟防于诸侯常也于王者非常也
　　癸未葬宋穆【公谷并作缪】公
　　左氏传天子七月而葬同轨毕至【言同轨以别四夷之国】诸侯五月同盟至【同在方岳之盟】大夫三月同位至【古者行役不逾时】士逾月外婣至
　　伊川先生解诸侯告丧鲁往防葬则书【啖赵同】春秋之时皆不请而私諡称私諡所以罪其臣子
　　陆氏纂例啖子曰吴楚之君不书葬者不可言葬某王也五等诸侯本国臣子皆称之曰公葬既不请王命而私諡为公【正礼诸侯皆合请王諡】从而书之以见非礼
　　武夷胡氏传卒而或葬或不葬者何有怠于礼而不葬者有弱其君而不葬者有讨其贼而不葬者有讳其辱而不葬者有治其罪而不葬者有避其号而不葬者宋殇齐昭告乱书弑矣而经不书葬是讨其贼而不葬者也晋主夏盟在景公时告丧书日矣而经不书葬是讳其辱而不葬者也鲁宋盟防未尝不同而三世不葬是治其罪而不葬者也吴楚之君书卒者十亦有亲送于西门之外者矣而经不书葬是避其号而不葬者也怠于礼而不往弱其君而不防无其事阙其文鲁史之旧也讨其贼而不葬讳其辱而不葬治其罪而不葬避其号而不葬圣人所削春秋之法也




　　春秋集解卷一
　　钦定四库全书
　　春秋集解卷二
　　宋　吕本中　撰
　　隐公
　　四年春王二月莒人伐杞取牟娄
