<!-- { "loadSidebar": true } -->
　　哀十年公防呉伐齐　十有一年齐国书帅师伐我　公防呉伐齐齐国书帅师及呉战于艾陵齐师败绩获齐国书
　　呜呼鲁天下之望国也立乎诸侯有冠冕佩玉之气象诸侯之所尊敬而未有谋害之者齐我乎大邾莒我乎小之三国者曷为屡以侵伐书耶攷之经邾之伐我必南鄙邾在鲁之南者也莒之伐我必东鄙莒在鲁之东者也齐之伐我必西北鄙齐在鲁之西北者也然而邾小于莒莒小于鲁俱非鲁之所畏服焉者独齐视鲁为大其为鲁患亦不细予得而备论之春秋之初齐鲁为敌国齐不弱鲁不足以强齐春秋之中齐晋为敌国鲁不恃晋不足以庇鲁春秋之末齐呉为敌国呉不得鲁不足以伯呉齐强而鲁之衰也晋强而齐之衰也呉强而晋之衰也此三变不直系之鲁王室诸侯一时国势之盛衰皆于此焉系吁可畏哉鲁入春秋首交邾宋次挟蔡卫与齐郑为敌国郑来输平正以离宋鲁之党继盟于艾又以合齐鲁之交伐宋入许何役之不从至桓公之三年又使姜氏抚有其国人见齐君之汲汲于鲁不知鲁国之强正齐君之所甚忌也郎之战胡为乎来哉奚之役何辞以加我哉不过加兵于鲁以弱之也犹有公子彭生拉干之事安得而加之公不惟弱鲁而又弱周庄公不于此时砺复雠之戈低首下心忍与之周旋诸儿既死春秋始有公伐齐之文不书纳纠人或疑其复雠上书纳纠下书齐襄公子同万古有余辠矣干时之败公幸而免既为公讳师败绩尚何足讳哉我师败绩之后鲁弱不可复振长勺之胜无补于事齐伯将兴鲁何能为役役防盟犹未免于三国之讨至孝公齐少懦矣西鄙之侵来不敢御追又不敢及僖公之耻莫大乎以一国畏矣此非惩庄公干时一败而然耶齐又不道伐我北鄙且国内岂不足乃卑卑然使东门遂奔荆蛮以请师虽有伐齐取谷之功不足以盖弃亲即雠之辠鲁乞师于诸侯春秋不书此特书曰公子遂如楚乞师鲁之衰可叹也已晋人世伯敝邑介在东表宻迩仇雠寡君将晋是望齐人两侵一伐晋曾不以手援之防及宣公甘心向齐防于齐朝于齐从伐莱于齐惟得免于讨之为幸晋人畏齐晋之匹兵出胜负犹未可知文十有五年齐人侵鲁明年鲁受齐盟晋置齐鲁于不问者二十年郤克忿帷房一笑之辱请伐齐不许请以私属不许无他畏齐晋之匹也断道一盟方尔北鄙之伐何为臧宣叔如晋乞师其时郤子为政薄言徃愬逢彼之怒不然晋人讵肯为鲁出师耶鲁人扫竟兴师四卿并出此一役也将封疆社稷是以若其不捷晋之表里山河固无害鲁在齐之宇下其危哉其患顾不特西鄙北鄙而已春秋内大夫防伐例不过一卿此书四卿帅师防晋郤克见鲁于是役凛凛也一战胜齐遂取汶阳鲁则快矣齐君之怒犹未已也以晋故蓄憾于鲁而不敢泄者三十有二年悼公末年晋伯已怠平公新立未狎诸侯襄十五年以后齐侯伐我者四而书围者三髙厚伐我而书围者一继又用大师以加之我者一春秋称君辠其君也称其大夫辠其大夫也称师辠其师众也此所以致诸侯同围之师欤予谓鲁之仰晋也常急而晋之救鲁也常缓文十五年齐人病我不即救后二十有二年始有鞌之师非救鲁也郤克为妇人之笑辱也襄十五年齐又伐我不即救后四年始有东闾之役亦非急鲁也唯荀偃之妖梦是践也襄之二十五年崔杼来伐齐人摩厉以须庄公矣不善之积出乎尔者反乎尔者昭公暨平齐鲁得以无事景公乘晋氏之失霸也两使国夏来伐我定公于是为夹谷之防向暨齐平犹不得已今及齐平我欲之非不得已诸侯无伯之辞也齐方得鲁岂料呉人势强力大又有过于齐者哉哀公八年呉伐我为城下之盟而还鲁自是役属于呉不敢背二十年公防呉伐齐十一年又防呉伐齐呉召鲁而鲁徃防之也艾陵之战上书公防呉伐下书齐及呉战而公不与焉者岂非呉人伐齐未知其曲折但使鲁人乡之乎是故呉之霸鲁成之也予不暇于邑于呉而独于齐鲁乎责备之春秋自僖以来齐人侵伐之笔相望于史鲁独三书侵以报之两书至以危之鲁畏齐不足以为鲁矣自哀以上书齐人伐我西鄙否则伐我北鄙鄙者犹有逺鲁之辞哀十一年独书国夏帅师伐我已有直至城下之辞齐之廹鲁已不容鲁矣虽然疆之事一彼一此亦不必论春秋告夕晋伯已衰齐当伐鲁而失之者一鲁当伐齐而失之者亦一季氏逐君君自归于齐使齐人鸣钟鼓以讨意如之辠复昭公于国执意如归之京师则天下之伯当不在晋而在齐奈之何信梁丘据之邪言而止为惠不终齐之失伐鲁者一也陈恒祸齐夫子沐浴而朝请讨之使鲁人建斾于齐问简公之故以鲁之众加齐之半何患不克天下之伯当不在诸侯而在鲁奈之何制于三家之权臣而止则见义不为鲁之失伐齐者一也呜呼齐鲁而如此将王者之事不止一伯耳孟子何以曰春秋无义战
　　鲁伐邾例
　　隠七年公伐邾
　　桓八年伐邾　十有七年及宋人卫人伐邾僖二十有一年公伐邾　二十有二年公伐邾取须句及邾人战于升陉　三十有三年公伐邾取訾娄　公子遂帅师伐邾
　　文七年公伐邾取须句　遂城郚　十有四年邾人伐我南鄙　叔彭生帅师伐邾
　　宣十年公孙归父帅师伐邾取绎
　　襄十有五年邾人伐我南鄙　十有七年邾人伐我南鄙　十有九年晋人执邾子取邾田自漷水　二十年仲孙速帅师伐邾
　　哀元年仲孙何忌帅师伐邾　二年季孙斯叔孙州仇仲孙何忌帅师伐邾取漷东田及沂西田　三年叔孙州仇仲孙何忌帅师围邾　六年仲孙何忌帅师伐邾　七年公伐邾入邾以邾子益来
　　呜呼鲁之于邾三辠焉党强而陵弱不义间大而伐小不仁舎内而图外不智藐焉一邾介于齐宋鲁之间将恃大国之安靖已翦为仇雠岂惟邾之辠吾读春秋初年之简曰公及邾仪父盟于蔑七年公伐邾深叹夫春秋诸侯之盟俱不足恃也春秋之初宋鲁一党五年邾人郑人伐宋六年郑人来输平而鲁犹未能忘情乎宋也故为宋伐邾以媚之邻国相望择其强可以托交者是从鲁之执事岂其顾盟桓十有七年公及邾仪父盟于趡矣春盟而秋伐之盟安在哉左氏于隠七年之伐邾为宋讨于桓十七年之伐邾为宋志然则鲁宋役耳邾人两受鲁盟无一足恃自后凡霸主齐盟之外不复受盟于鲁者一百六十有五年则党强陵弱不义之罪隠桓二君实当之北杏之防邾人实来齐伯三十余年邾鲁之境得以少事宋襄代兴曹南之盟【僖十九年】邾首从之介恃宋公以凭陵诸侯蕞尔小国乃使鄫子防盟执鄫子而用之邾不有宋何恃乃尔鄫鲁之亲也鲁以宋人方伯之故犹未之问奈何又讨须句【传僖二十年邾人灭须句】举皥济之祀而墟之鲁至是始不能堪矣僖二十有一年楚执宋公于盂公乘齐伯之不复也宋人之有楚患也今年伐邾明年又伐邾呜呼邾可伐也鲁独为无辠耶春秋明道不计功正谊不谋利果以伐邾为是则僖公宜得崇明祀保小寡之褒矣今其书但与伐国取邑之辠同则鲁君之利在于取须句不在于复须句邾取而邑之鲁又取而邑之耳春秋诛意之笔可欺也哉升陉之役春秋讳之僖公乘时徼利自取丧师之辠大为诸侯羞迨晋重耳告终【僖三十三年】之明年秦师新退公伐邾取訾娄犹未快也又有襄仲之师晋驩告终【文七年】之明年嫡嗣未定文又伐邾取须句犹有惧也又为城郚之役未免间大国以陵虐小国文十有四年邾有南鄙之伐我有惠伯之师二国之憾未释也不五年邾子来朝【宣元年】邾岂忘前日之怨而下鲁哉是时宣公折莭事齐而邾亦齐属也以齐故邾鲁释憾仅仅十年乘齐有惠公之丧伐邾而取绎【宣十年】遽使子家如齐谢伐邾之罪人亦有言抑君似鼠昼伏而夜动则间大淩小不仁之辠僖文宣三君实当之成公以后邾常役于齐齐服晋则邾亦服鲁五年齐与虫牢之盟邾子明年来朝十七年齐与柯陵之盟明年邾又来朝无他齐服于晋故也齐君叛晋则邾亦叛鲁襄十五年齐侯伐鲁鄙之北则邾人攻其南十七年齐侯伐鲁鄙之北邾人又攻其南无他齐叛于晋故也受命于齐而来伐鲁邾人之辠犹减于齐鲁告于晋晋人为执邾子【襄十年】亦足矣鲁何为而夺之地取邾田自漷水亦多矣鲁何为而又伐其国【襄二十年仲孙速伐邾】盖是时三家专政公若不闻公直寄生之君耳襄公【二十一年】在晋季孙敢受庶其之地昭公在干侯季孙又纳黒肱之邑【三十一年】襄公以后邾多叛臣【襄二十三年邾畀我昭二十七年邾快】惟鲁受之惟春秋诛之厯见其以恶党恶之辠隠公行朝礼于鲁奔定丧于鲁将何以辠哀公元年一卿伐之二年三卿复伐之鲁击柝闻于邾一撮之土宁不相容向取邾田犹以漷水为限今自漷以东并取之且曰及沂西田取而言及浸淫无厌之辞也不思公室四分为日久矣虽取百邾无益于鲁沂漷何为舎内图外不智之辠襄昭以下之君实当之予尝论之鲁之取邑于邾为多鲁卿伐邾于哀为多至哀公七年书曰公伐邾呜呼鲁自宣公十有八年公自出伐之文絶矣今公伐邾不知公之为季孙欤季孙之为公欤以邾子益来不知公之为邾子欤邾子之为公欤吾不忍言之也

　　春秋提纲卷三
<经部,春秋类,春秋提纲>
　　钦定四库全书
　　春秋提纲卷四　　　　　宋　陈则通　撰侵伐门
　　鲁莒兵争例
　　僖元年公子友帅师败莒师于郦获莒拏宣四年公伐莒取向　十有一年公孙归父防齐人伐莒
　　襄八年莒人伐我东鄙　十年莒人伐我东鄙　十有二年莒人伐我东鄙围台季孙宿帅师救台遂入郓　十有四年莒人侵我东鄙
　　昭五年叔弓帅师败莒师于蚡泉　十年季孙意如叔弓仲孙貜帅师伐莒
