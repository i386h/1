<!-- { "loadSidebar": true } -->
　　隠二年无骇帅师入极　四年翚帅师防宋公陈侯蔡人卫人伐郑　十年翚帅师防齐人郑人伐宋
　　庄二年公子庆父帅师伐于余丘
　　僖元年公子友帅师败莒师于郦获莒拏四年公孙兹帅师防齐人宋人卫人郑人许人曹人侵陈　十有五年公孙敖帅师及诸侯之大夫救徐　二十有七年公子遂帅师入杞　三十有三年公子遂帅师伐邾
　　文十有二年季孙行父帅师城诸及郓　十有四年叔彭生帅师伐邾
　　宣十年公孙归父帅师伐邾取绎
　　成二年季孙行父臧孙许叔孙侨如公孙婴齐帅师防晋郤克卫孙良夫曹公子首及齐侯战于鞌齐师败绩　三年叔孙侨如帅师围棘　六年仲孙蔑叔孙侨如帅师侵宋
　　襄十有二年季孙宿帅师救台遂入郓　十有五年季孙宿叔孙豹帅师城成郛　二十年仲孙速帅师伐邾　二十有三年叔孙豹帅师救晋次于雍榆　二十有四年仲孙羯帅师侵齐
　　昭元年叔弓帅师疆郓田　五年叔弓帅师败莒师于蚡泉　十年季孙意如叔弓仲孙貜帅师伐莒　十有三年叔弓帅师围费
　　定六年季孙斯仲孙何忌帅师围郓　八年季孙斯仲孙何忌帅师侵卫　十年叔孙州仇仲孙何忌帅师围郈　秋叔孙州仇仲孙何忌帅师围郈　十有二年叔孙州仇帅师堕郈　季孙斯仲孙何忌帅师堕费
　　哀元年仲孙何忌帅师伐邾　二年季孙斯叔孙州仇仲孙何忌帅师伐邾　三年季孙斯叔孙州仇帅师城启阳　叔孙州仇仲孙何忌帅师围邾　六年仲孙何忌帅师伐邾
　　呜呼君将不称帅师例也春秋书公伐者六防诸侯伐者十有八岂其伐人而徒公以行哉盖君行则师从春秋虽用大众不称师见师者人君之所当有卿行则旅从春秋于大众必称师见师者非人臣之所得专兵权有国之司命权去则国随之秦汉而下外权重则势逼京师内权重则变生肘腋委人以权久且不可况春秋诸侯之大夫世世之乎攷三家强盛之迹公室淩替之由深叹夫乱臣贼子未有不得兵权而后动于恶也其间岂无成季之勲文子之忠献子懿子之贤而穆子昭子之不忘公室也类能保于其身而不能保于其再世能保于再世而不能保其数世之后人君何乐为不可保之事而予之以不可制之权吁鲁无骇其首窃权者欤继是而翚继是而庆父隠闵之事俱不忍言至僖公元年之公子友四年之公孙兹十有五年之公孙敖俨然三家鼎立之名已有公室分之兆入伐邾又加公子遂焉三家不得而专此也仲遂窃权之效卒见于文公之末年宣公徳遂之立已也深爱其子举国以听之帅师伐邾以归父徃防齐伐莒以归父徃鲁国之兵权偏重于东门父子之手三家竟不得其尺寸彼其日夜切齿于东门氏者盖十有八年矣一旦宣公捐鲁而归父之为路人宜哉成公以后非三家不帅师鞌之战谓鲁有四军者愚也谓鲁有三军臧孙特与其谋议者臆说也盖季孙行父将一军而臧孙许佐之叔孙侨如将一军而公孙婴齐佐之鲁人大赏战鞌之功并登四子春秋循鲁史书之耳自后臧氏东门氏并不以帅师见经非三家谁复有师哉此襄公十一年作三军之兆也侵宋之役叔仲舁尸城成之役叔季偕徃三家大扺以战鞌为例成襄之世他臣不复帅师至昭公十年季孙意如叔弓仲孙貜帅师伐莒叔弓乃叔肸之子不在三家之列犹执兵权在叔孙之上者季氏引叔弓以为副也元年疆郓则曰叔弓五年败莒则曰叔弓十三年围费则又曰叔弓非为他人为季氏也不然作三军而公室分为三舎中军而公室分为四尺地一民俱非公有安得有叔弓者而帅师耶他年公徒说甲执冰以逰左右皆季氏之私人无季氏是无叔孙氏三家皆季氏之私党独昭子忠不忘君谋不济则以死继之终亦无可奈何而已呜呼大夫陵公室则陪臣得以陵其大夫邑吾邑也吏吾吏也至使二卿帅师围之堕之三家其悔是哉吾尝持春秋之法而绳其帅师之辠书入书取大夫之贪利也书败书获大夫之贪功也书侵则受大国之令以侵与国畏之也书伐则挟其国之强以加小国欺之也防伐防侵伯主未兴辠公室也伯主既兴辠伯主也城邑畏外国之患也疆田虑小国之争也及而救者伯主之不在诸侯也救而次救而遂者大夫之不用君命也围邑则公室之有叛民三家之有叛臣也围国则天下之无伯主大国之无小国也此犹鲁大夫也鞌之战列国兵权尽属之大夫晋大夫帅师自文公之三年始【处父救江】宋郑大夫帅师自宣公之二年始【宋华元郑归生战于大棘之地】卫未有大夫将也而始于成公之二年【鞌之战孙良夫】曹未有大夫将也而始于成公之二年【公子首】鲁未有诸卿并将也诸卿并将亦始于是年【鞌之战季孙行父臧孙许叔孙侨如公孙婴齐】列国兵权不属之大夫者盖寡矣【楚大夫帅师始于成公六年公子婴齐伐宋】晋鲁之大夫强而列国之大夫强春秋不可复制吁岂大夫之辠哉岂大夫之辠哉
　　春秋提纲卷四
　　钦定四库全书
　　春秋提纲卷五　　　　　宋　陈则通　撰朝聘门
　　公如京师例
　　僖十有二年公朝于王所　壬申公朝于王所
　　成十有三年公如京师公自京师遂防晋侯齐侯宋公卫侯郑伯曹伯邾人滕人伐秦
　　公如齐例
　　桓十有八年公与夫人姜氏遂如齐
　　庄二十有二年公如齐纳币　二十有三年公如齐观社　二十有四年公如齐逆女
　　僖十年公如齐　十有五年公如齐　三十有三年公如齐
　　宣四年公如齐　五年公如齐　九年公如齐　十年春公如齐　夏公如齐
　　公如晋例
　　文三年公如晋　十有三年公如晋
　　成三年公如晋　四年公如晋　十年公如晋
　　襄三年公如晋　四年公如晋　八年公如晋　十有三年公如晋　二十有一年公如晋
　　昭二年公如晋至河乃复　五年公如晋十二年公如晋至河乃复　十有三年公如晋至河乃复　十有五年公如晋　二十有一年公如晋至河乃复　二十有三年公如晋至河有疾乃复　二十有八年公如晋次于干侯　二十有九年公如晋次于干侯
　　定三年公如晋至河乃复
　　公如楚例
　　襄二十有八年公如楚　二十有九年公在楚
　　昭七年公如楚
　　呜呼朝宗觐遇周制也自天子不能锡命诸侯而采菽之诗作诸侯不欲朝王而菀栁之刺兴春秋诸侯例不朝觐自幽王始岂特东迁之君为不振哉郑人交恶骤尔朝桓周桓公有善郑以劝来者犹惧不蔇之言其视郑庄之来望外之幸也嗣是而后郑不朝王者十年无诸侯何以为共主无朝觐何以为天子王始不胜其忿自将以伐郑将以号令诸侯也郑不服而至于战战不胜而至于败自此周人不敢以朝礼问诸侯矣礼称诸侯三年丧毕以士服入见天子天子锡之圭璧黻冕然后归今也不然文成襄定以毕服而朝晋昭以逾年而朝晋则即位朝王之礼缺矣书称月正元日觐四岳羣牧班瑞于羣后今也不然僖宣以正月而朝齐成襄以正月而朝晋则正月朝王之礼缺矣愚按春秋之法为诸侯而不朝天子在春秋当服不恭之辠而王室尚存也为诸侯而复朝诸侯在春秋当服无将之刑而王室不存也春秋义为鲁讳公之初如齐也春秋有其事公之初如晋也春秋无其文如齐如晋而又如楚圣人亦无如之何矣公如外国经未有繁其辞者也桓之十有八年既曰如齐矣又曰与姜氏明公之与姜氏非专如齐也荘之二十有二年既曰如齐矣又曰纳币明公之为纳币非为如齐也由是而观社由是而逆女既曰如齐而又书其故皆春秋笔法之所无者大抵以婚姻之事讥公未尝以朝齐之事辠公也圣人慎之重之而恶其犯之也继又僖之如齐者三宣之如齐者五虽欲慎之重之而无其词矣公如外国经未有不书者也文二年之如晋隠而不书虽则讳处父之盟其实讳公之始朝晋也讳公之始朝晋而取是辱也继又公之如晋者二成之如晋者三襄之五昭之九定之一讳之不可胜讳则有书之者矣如齐其初也如晋其次也如楚其末也春秋着其事于初隠其文于次皆不可得则末流其可胜救哉攷之周典诸侯未尝无殷聘世朝之法然而有天子在不朝王室而朝诸侯意谓何哉入春秋九十有二年未尝北面京师践土河阳天威咫尺不得不朝相距又五十有三年伐秦之役惟晋是从不过先告晋侯之意经书曰如是鲁以列国例京师矣经书鲁于诸侯之朝例曰如讳其朝也于京师之朝例曰如辠其以列国例京师也二百四十二年书朝者二如者一迄未有公朝于京师之文何周之衰耶抑鲁公之不朝不特系王室之盛衰而亦系鲁国之轻重焉春秋甫降齐伯未兴鲁视诸侯为强四十一年间未尝有事他国之礼齐伯既兴鲁何役不防何盟不同三十二年间亦未尝有专朝伯国之事自僖之十年移事周之礼而事齐鲁寖取轻于诸侯矣僖公即世晋人遽以不朝来讨则慢鲁之始也自是文之如晋也而见止且有大夫之盟宣之如齐也而见辱且有叔姬之请成之如晋也而又不敬且有从楚之欲襄公值晋悼方明诸侯方睦仅得免焉推原其由则文之二年移事齐之礼而事晋鲁寖取慢于诸侯矣鲁以周公伯禽之后为望国防凫绎之封为不小公车千乘之赋为不弱昭公行礼于晋见止者二见辞者四书疾以杀耻者一以礼下人而人不容以身事人而人不顾迹所从来襄之二十八年移事晋之礼而事楚鲁寖取厌于诸侯矣轻而至于慢慢而至于厌皆鲁人不能秉礼之过也抑鲁公之朝不特系鲁国之轻重其亦系世道之升降伯业之盛衰强弱焉僖之朝桓乃防于葵丘之明年王室之卑而齐伯之崇也文之朝襄乃战于彭衙之嵗齐伯之絶而晋伯之续也终宣公之世事晋蔑如晋不敢问是时楚荘图伯于南齐惠结鲁于东晋方惧楚不敢敌齐晋伯之小弱也晋悼方兴伯业犹竞盟宋以后楚执牛耳外而陈郑如楚内而鲁卫如楚至于章华落成【昭七年】楚大夫敢于有鲁侯之召则晋伯之已去也夷攷春秋书法之三变其事专系于鲁攷春秋世道之三变其事不独系于鲁予读经至鲁襄公之末为之三叹
　　小国来朝例
　　隠十有一年滕侯薛侯来朝
　　桓二年滕子来朝　杞侯来朝　六年纪侯来朝　七年谷伯绥来朝　邓侯吾离来朝　九年曹伯使其世子射姑来朝　十有五年邾人牟人葛人来朝
　　庄五年郳黎来来朝　二十有三年萧叔朝公　二十有七年杞伯来朝
　　僖五年杞伯姬来朝其子　七年小邾子来朝　十有四年季姬及鄫子遇于防使鄫子来朝　二十年郜子来朝　二十有七年杞子来朝　二十有九年春介葛卢来　冬介葛卢来
　　文十有一年曹伯来朝　十有二年杞伯来朝　滕子来朝　十有五年曹伯来朝
　　宣元年邾子来朝
　　成四年杞伯来朝　六年邾子来朝　七年曹伯来朝　十有八年杞伯来朝　邾子来朝
　　襄元年邾子来朝　六年滕子来朝　七年郯子来朝　小邾子来朝　十有八年白狄来　二十有一年曹伯来朝　二十有八年邾子来朝
　　昭三年小邾子来朝　十有七年小邾子来朝　郯子来朝
　　定十有五年邾子来朝
　　哀二年滕子来朝
