<!-- { "loadSidebar": true } -->
　　郑伯以璧假许田。假不言以，言以，非假也。实假，则不应言以璧。非假而曰假，讳易地也。礼：天子在上，诸侯不得以地相与也。诸侯受地於天子，不得自专。无田则无许可知矣。不言许，不与许也。但言以璧假许，而不继田，则许属郑也。今言许田，明以许之田与郑，不与许邑也。诸侯有功，则赐田以禄之。若可以借人，此盖不欲以实言。
　　○借，子夜反。许田者，鲁朝宿之邑也。邴者，郑伯之所受命而祭泰山之邑也。用见鲁之不朝於周，而郑之不祭泰山也。朝天子所宿之邑谓之朝宿，泰山非郑竟内，从天王巡守，受命而祭也。擅相换易，则知朝祭并废。
　　○鲁朝，直遥反，下皆同。邴，彼病反，又音丙。见，贤遍反。竟音境。从，在用反。守音狩。擅，市战反。换，一本亦作逭，胡唤反。
　　[疏]“许田”至“山也”。
　　○释曰：经文无邴而传言之者，经讳易天子之地，故以璧假为文。若以地易地，不得云假，故经无邴文。传本鲁郑易田之由，五得不言邴也。先儒解《左氏》者，皆以为郑受天子祊田，为汤沐之邑。后世因立桓公、武公之庙，故谓之泰山之祀。案此传及注意，则以为祭泰山之邑，谓从王巡狩，受命而祭泰山也。《羊》以为“田多邑少称田，邑多田少称邑”。《左氏》无传，或当史异辞。《穀梁》以为言田者，则不德其邑，是三传之说各异也。

　　夏，四月，丁未，公及郑伯盟于越。越，卫地也。及者，内为志焉尔。越，盟地之名也。
　　秋。大水。《礼?月令》曰：“季秋行夏令，则其国大水。”大水例时。
　　[疏]注“大水例时”。
　　○释曰：庄七年与此皆云“秋，大水”，不书月，是例时也。

　　高下有水灾曰大水。
　　冬，十月。无事焉，何以书？不遗时也。《春秋》编年，四时具而后为年。编，录。
　　○编，必连反，《字林》、《声类》、《韵集》皆布于反，《史记音义》甫连反。
　　二年，春，王正月，戊申，宋督弑其君与夷，宋督，宋之卑者，卑者以国氏。
　　○督，丁毒反。与如字，又音馀。
　　[疏]注“宋督”至“国氏”。
　　○释曰：知是卑者，“祝吁弑其君”取国，传以“失如”言之，“履緰来逆”，传称“进之也”。此督与宋万既不取国，又无可进，明卑者可知也。

　　桓无王，其曰王，何也？正与夷之卒也。诸侯之卒，天子所隐痛。奸逆之人，王法所宜诛，故书王以正之。及其大夫孔父。孔父先死，其曰及，何也？书尊及卑，《春秋》之义也。邵曰：“会盟言及，别内外也。尊卑言及，上下序也。”
　　○别，彼列反。
　　[疏]注“邵曰”至“序也”。
　　○释曰：“及”有二义，故范引邵云：“会盟言及，别内外也。尊卑言及，上下序也。”“别内外”者，谓鲁与他人会盟，皆先鲁以及他，若隐元年“公及邾仪父盟于眛”、“及宋人盟于宿”是也。“上下序”者，此孔父、荀息、仇牧皆先言君，后言臣是也。

　　孔父之先死，何也？督欲弑君，而恐不立，於是乎先杀孔父。孔父闲也。闲谓扞御。
　　○杀并如字。扞，下旦反。何以知其先杀孔父也？曰，子既死，父不忍称其名；臣既死，君不忍称其名，以是知君之累之也。累谓从也。
　　[疏]“知君之累之也”。
　　○释曰：糜信云：“累者，从也。谓孔父先死，殇公从后被弑。”范注虽不明，理亦当然也。

　　孔，氏；父，字谥也”。孔父有死难之勋，故其君以字为谥。
　　○难，乃旦反。
　　[疏]“孔，氏；父字；谥也”。
　　○释曰：孔父新死未葬，而得有谥者，旧解谓三月既葬之后，嗣君谥之，但赴者以正月者乱，故书弑在前，使者以葬后始来，故得称谥。或当孔父以字为谥，得据后言之，故云“字谥”也，
　　○注“孔父”至“为谥”。
　　○释曰：谥者大夫之常事，而云“死难之勋”者，字者褒德，非可虚加，若使孔父无死难之勋，唯有凡平之谥，焉得以字为之文？传特言“字谥”也。明知有义，故注者原之。

　　或曰，其不称名，盖为祖讳也。孔子故宋也。孔子旧是宋人，孔父之玄孙。
　　○为，于伪反。
　　[疏]注“孔子”至“玄孙”。
　　○释曰：案《世本》：孔父嘉生木金父，木金父生祁父，其子奔鲁，为防叔，生伯夏，伯夏生叔梁纥，叔梁纥生仲尼，是孔父嘉为孔子六世祖。范云“玄孙”者，以玄者亲之极至，来孙、昆孙之等亦得通称之，亦如《左传》蒯聩祷文王称曾孙之类是也。

　　滕子来朝。隐十一年称侯，今称子，盖时王所黜。
　　[疏]注“隐十”至“所黜”。
　　○释曰：周公之制，爵有五等，所以拟其黜陟。今传无贬爵之文，明降爵非《春秋》之义。又且此时周德虽衰，尚为天下宗主，滕今降爵，明是时王所黜也。

　　三月，公会齐侯、陈侯、郑伯于稷，以成宋乱。稷，宋地也。以者，内为志焉尔。公为志乎成是乱也。欲会者，外也。欲受赂者，公也。
　　[疏]“以者”至“焉尔”。
　　○释曰：十四年传云：“以者，不以者也。僖二十一年传云：“以，重辞也。此传云“以者，内为志焉尔”，则“以”有三种之义。范於僖二十一年注云“以有二义矣”者，以“内为志焉”与“不以”者，正是一事耳。“以成宋乱”者，公也，非诸侯故也，是以云“内为志焉尔”，其实以者仍是不以之例，故注彼为二事焉。
　　○注“欲会”至“公也”。
　　○释曰：以经言“会”，故知“欲会者，外也”。“以者，内为志”，故知“欲受赂者，公也”。

　　此成矣，取不成事之辞而加之焉。於内之恶，而君子无遗焉尔。取不成事之辞，谓以成宋乱也。桓奸逆之人，故极言其恶，无所遗漏也。江熙曰：“《春秋》亲尊皆谓，盖患恶之不可掩，岂当取不成事之辞，以加君父之恶乎？案宣四年‘公及齐侯平莒及郯’，传曰：‘平者，成也。’然则成亦平也。公与齐、陈、郑欲平宋乱，而取其赂鼎，不能平乱，故书‘成宋乱’。取郜大鼎纳于大庙，微旨见矣。寻理推经，传似失之。”徐邈曰：“宋虽已乱，治之则治。治乱成不，系此一会。若诸侯讨之，则有拨乱之功；不讨，则受成乱之责。辞岂虚加也哉！《春秋》虽受亲尊者讳，然亦不没其实，故纳鼎于庙，跻僖逆祀，及王室之乱，昭公之孙，皆指事而书。哀七年传所谓有一国之道者，有天下之道者也。君失社稷，犹书而不隐，况今四国群会，非一人之过，以义致讥，轻於自已兆乱。以此方彼，无所多怪。”
　　○郯音谈。大庙音泰，下文及注同。见，贤遍反。跻，子兮反。
　　[疏]注“取不”至“多怪”。释曰：江熙云“微旨见矣”者，传意成宋辞者，谓成就宋乱。江熙以为加君父之恶大初，故以成为平，直书取郜大鼎，纳於大庙，足以示讥，是微旨见矣。言此传成乱之辞为微旨。徐邈引传所谓有一国之道云云者，言谓侯专一国，犹似天子专天下，其有失社稷，犹得书之，故此亦得云“成宋乱”也。

　　夏，四月，取郜大鼎于宋。戊申，纳于太庙。传例曰：“纳者，内不为也。日之，明恶甚也。”太庙，周公庙。
　　○郜，古报反。
　　[疏]注“传例”至“公庙”。
　　○释曰：宣十一年传文也。然此传亦有“弗受”之文，而引传例者，凡传言“内弗受”者，指说诸侯相入之例。今此言“不受”者，谓周公也。恐其不合，故引例以明之。

　　桓内弑其君，外成人之乱，受赂而退，以事其祖，非礼也。其道以周公为弗受也。郜鼎者，郜之所为也。曰宋，取之宋也，此鼎本郜国所作，宋后得之。以是为讨之鼎也。讨宋乱而更受其赂鼎。
　　○为讨之鼎，如字，麋氏云：“讨或作纠”。孔子曰：“名从主人，物从中国。故曰郜大鼎也。主人，谓作鼎之主人也，故系之郜。物从中国，谓是大鼎。
　　[疏]“名从”至“大鼎也”。释曰：“名从主人”者，谓本是郜作，系之於郜。“物从中国”者，谓鼎在宋，从宋号也。言“物从中国”者，广例耳，通夷狄亦然。其意谓鼎名从作者之主人，不问华戎，皆得系之，若《左传》称“甲父之鼎”是也。“物从中国”者，谓中国号之大鼎，纵夷狄亦从中国之号，不得改之。若传称吴谓义稻为伊缓，夷狄谓大原为大卤，以地形物类，须从中国之号，故不得谓之伊缓、大卤也。何休云：“周家以世孝，天瑞之鼎。诸侯有世孝者，天子亦作鼎以赐之。礼：祭，天子九鼎，诸侯七，卿大夫五，元士三也。”故郜国有之。

　　秋，七月，纪侯来朝。隐二年称子，今称侯，盖时王所进。
　　○纪侯，《左氏》作杞侯。朝时，此其月，何也？据隐十一年“春，滕侯、薛侯来朝”，称时。桓内弑其君，外成人之乱，於是为齐侯、陈侯、郑伯讨数日以赂。桓既罪深责大，乃复为三国讨数至日以责宋赂。
　　○为齐，于伪反，下同。数，色主反，注同。复，扶又反。已即是事而朝之，恶之，故谨而月之也。已，纪也。桓与诸侯校数功劳，以取宋赂，不知非之为非，贪愚之甚。纪不择其不肖而就朝之。
　　○恶，乌路反。
　　[疏]“谨而月之也”。
　　○释曰：桓虽不君，臣不得不臣，所以极言君父之恶，以示来世者，桓既罪深责大，若为隐讳，便是长无道之君，使纵以为暴，故《春秋》极其辞以劝善惩恶也。
　　○注“已纪也”。
　　○释曰：桓十三年注云：“纪当为已”，与此异者。观经而说，故两注不同。

　　蔡侯、郑伯会于邓。邓，某地。
　　○某地，不知其国，故云某，后放此。
　　九月，入杞。我入之也。不称主名，内之卑者。
　　[疏]“我入之也”。
　　○释曰：何嫌非我而发传者？以隐八年云“我入邴”，此直云“入杞”，恐非我，故发之。

　　公及戎盟于唐。
　　冬，公至自唐。告庙曰至。传例曰：“致君者，殆其往而喜其反。”此致君之意义也。离不言会，故以地致。
　　[疏]注“告庙”至“地致”。
　　○释曰：“传例”者，襄二十九年传文也。“离不言会”者，即《左传》所云“特相会往来称地”，亦此类也。

　　桓无会，而其致，何也？远之也。桓会甚众，而曰无会，善无致会也。弑逆之罪，非可以致宗庙，而今致者，危其远会戎狄，喜其得反。
　　[疏]注“桓会甚众”。
　　○释曰：谓元年会于垂，二年会于稷是也。

　　三年，春，正月，公会齐侯于嬴。嬴，齐地。
　　○嬴音盈。
