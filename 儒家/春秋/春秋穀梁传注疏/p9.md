<!-- { "loadSidebar": true } -->
　　○释曰：《左氏》以滕侯无名为未同盟，故薨不得以名赴。《公羊传》云：“滕侯何以不名？微国也。微国则其称侯何？《春秋》贵贱不嫌同号，美恶不嫌同辞。”今《穀梁》以为用狄道也，故无名者。若《左氏》以为未同盟，故不名。何为《春秋》之内，亦有不盟而书名者？若《公羊》以为微国不名，则邾子克、许男新臣何以名？故穀梁子以为用狄道也，本来无名字。

　　少曰世子，长曰君，狄道也。其不正者名也。戎狄之道，年少之时称曰世子，长立之号曰君。其非正长嫡，然后有名尔。责滕侯用狄道也。
　　○长曰，下丈反，注同。嫡，木又作適，丁历反。
　　夏，城中丘。城例时。中丘，鲁地。城为保民为之也。建国立城邑有定所，高下大小存乎王制。刺公不修勤德政，更造城以安民。
　　○为，于伪反，下“为其”同。刺，七赐反。
　　[疏]注“建国”至“安民”。
　　○释曰：《礼记?王制》无此文。言“存乎王制”者，谓王者之法制也。“高下”者，《考工记》云，“王宫门阿之制五雉，宫隅之制七雉，城隅之制九雉。门阿之制，以为都城之制；宫隅之制，以为诸侯之城制”是也。“大小”者，即《左传》云“大都不过参国之一，中五之一，小九之一”是也。此“城中丘”与九年“夏，城郎”例时者，功役之事，总指天象故也。

　　民众城小则益城，益城无极。凡城之志，皆讥也。夫保民以德，不以城也。如民众而城小，辄益城，是无限极也。此发凡例，施之於城内邑。
　　齐侯使其弟年来聘。聘例时。凡聘皆使卿执玉帛以相存问。
　　[疏]注“聘例”至“存问”。
　　○释曰：此“齐侯使弟年”，下“冬，天王使凡伯”，皆不书月，故“例时”也。礼：小聘曰问，使大夫；大聘使卿。此既名见於经，明是卿也。案礼聘则执玉以致命，执帛以致享，故云“执玉帛以相存问”。

　　诸侯之尊，弟兄不得以属通。礼：非始封之君，则臣诸父。昆弟，匹敌之称。人臣不可以敌君，故不得以属通，所以远别贵贱，尊君卑臣之义。
　　○称，尺证反。别，彼列反，下同。其弟云者，以其来接於我，举其贵者也。弟是臣之亲贵者，殊别於凡庶。
　　[疏]“举其贵者也”。
　　○释曰：叔肸称弟，传云“贤也”，此年称弟，传云“举其贵者”，则称弟有二义也。

　　秋，公伐邾。
　　冬，天王使凡伯来聘，凡，氏。伯，字。上大夫也。戎伐凡伯于楚丘以归。凡伯者，何也？天子之大夫也。国而曰伐，此一人而曰伐，何也？大天子之命也。伐一人而同一国，尊天子之命。戎者，卫也。戎卫者，为其伐天子之使，贬而戎之也。楚丘，卫之邑也。以归，犹愈乎执也。大天子之使过诸侯，诸侯当候在疆埸，膳宰致饩，司里授馆，犹惧不敬，今乃执天子之使，无礼莫大焉。昭十二年“晋伐鲜虞”，传曰：“晋，狄之也。”今不曰卫伐凡伯，乃变卫为戎者，伐中国之罪轻，故称国以狄晋，执天子之使罪重，故变卫以戎之。以一人当一国，讳执，言以归。皆尊尊之正义，《春秋》之微旨。
　　○之使，所吏反，注同。愈，羊主反。过，古卧反，上古禾反。疆，本又作壃，亦作强，音姜。埸音亦。饩，许气反，牲腥曰饩。伐鲜音仙。
　　[疏]“戎者卫也”。
　　○释曰：麋信云：“不言夷狄，独言戎者，因卫有戎邑故也。”范意或然。
　　○注“云天子”至“不敬”。
　　○释曰：《国语》云，定王使单襄公聘于宋，遂假道于陈，以聘于楚。陈人候不在疆，膳宰不致饩，司里不授馆。单子归，以告王曰：“陈侯不有大咎，国必亡。”王曰：“何故？”对曰，云云，“是弃先王之法制也。周之秩官有之，敌国宾至，司里授馆，甸人积薪，膳宰致飧，廪人献饩，宾入如归。今臣承王命以过陈，司事莫至，是蔑先王之官也”。是文出於彼。

　　八年，春，宋公、卫侯遇于垂。垂，卫地。不期而会日遇。遇者，志相得也。
　　三月，郑伯使宛来归邴。凡有所归，例时。邴，郑邑。
　　○宛，於阮反。邴，彼病反，一音丙，《左氏》作祊。
　　[疏]注“凡有所归，例时”。
　　○释曰：宣十年春“齐人归我济西田”，定十年夏“齐人来归郓、讙、龟阴之田”，并不书月，故知“例时”也。此月者为下入邴月也。一解以擅易天子之田，故谨而月之也。

　　名宛，所以贬郑伯，恶与地也。去其族，恶擅易天子邑。
　　○恶与，乌路反，注及下同。去，起已反。擅，市战反。
　　庚寅，我入邴。徐邈曰：“入承郑归邴下，嫌内外文不别，故著我以明之。”
　　○别，彼列反。入者，内弗受也。日入，恶入者也。邴者，郑伯所受命於天子，而祭泰山之邑也。王室微弱，无复方岳之会，诸侯骄慢，亦废朝觐之事，故郑以汤沐之邑易鲁朝宿之田也。诸侯有大功盛德於王室者，京师有朝宿之邑，泰山有沐浴之邑，所以供祭祀也。鲁，周公之后；郑，宣王母弟，若此有赐邑，其馀则否。许慎曰：“若今诸侯京师之地，皆有朝宿之邑，周有千八国诸侯，尽京师之地，不足以容，不合事理。”
　　○复，扶又反。废朝，直遥反，下同。觐，巨靳反。诸侯春见天子曰朝，秋见曰觐。令，力呈反。
　　[疏]“入者内弗受也”。
　　○释曰：重发传者，嫌易田与兵入异，故重发以明之。
　　○注“周有”至“事理”。释曰：《孝经》说文。

　　夏，六月，已亥，蔡侯考父卒。诸侯日卒，正也。
　　[疏]“日卒，正也”。
　　○释曰：重发之者，宋公起例之始，蔡侯嫌爵异，故重发以明之。举此二者，足以包宿男，故宿男不复发传也。

　　辛亥，宿男卒。宿，微国也。未能同盟，故男卒也。
　　[疏]“未能同盟”。
　　○释曰：杜预以元年盟於宿，宿亦与盟，则以宿为宿男之国。此传云“未能同盟”，则以彼宿为地名，与杜异也。

　　秋，七月，庚午，宋公、齐侯、卫侯盟于瓦屋。宋序齐上，王爵也。瓦屋，周地。外盟不日，此其日，何也？据僖十九年“夏，六月，宋公、曹人、邾人盟於曹南”，不日。
　　[疏]注“据僖”至“不日”。
　　○释曰：不据石门而引曹南者，以曹南三国与此相合，故引之也。

　　诸侯之参盟於是始，故谨而日之也。世道交丧，盟诅滋彰，非可以经世轨训，故存日以记恶，盖《春秋》之始也。
　　○参，七南反。丧，息浪反。诅，庄虑反，下文同。诰誓不及五帝，五帝，谓黄帝、颛顼、帝喾、帝尧、帝舜也。诰誓，《尚书》六誓七诰是其遗文。五帝之世，道化淳备，不须诰誓而信自著。
　　○诰，古报反。誓，市制反。五帝，孔安国云：“少昊、颛顼、高辛、唐、虞。”郑玄有黄帝无少昊，余同。范依郑。颛顼，上音专，下音许玉反。帝喾，苦笃反，高辛名。
　　[疏]注“五帝”至“自著”。
　　○释曰：五帝虽有军旅会同，不须诰誓而信自著也。六誓者，即《尚书?甘誓》、《汤誓》、《牧誓》、《泰誓》、《费誓》、《秦誓》也。七诰者，即《汤诰》、《大诰》、《康诰》、《酒诰》、《召诰》、《洛诰》、《康王之诰》是也。

　　盟诅不及三王，三王，谓夏、殷、周也。夏后有钧台之享，商汤有景亳之命，周武有盟津之会。众所归信，不盟诅也。
　　○夏，户雅反。钧音均。亳，步各反。盟津音孟，本亦作孟。
　　[疏]注“三王”至“诅也”。
　　○释曰：经史通以王为夏、殷、周也。盟津之会，昭四年《左传》文。三王众所归信，故不设盟诅也。《尚书》舜命禹征有苗而戒於众，则亦誓之类。《周礼?秋官》司盟官掌盟载之约，则是盟事。而云“诰誓不及五帝，盟诅不及三王”者，舜是五帝之末，命禹徂征，是禹之事，故云“不及五帝”；周公制盟载之法者，谓方岳及有疑会同，始为之耳，不如《春秋》之世屡盟，故云“不及三王”也。

　　交质子不及二伯。二伯，谓齐桓、晋文。齐桓有召陵之师，晋文有践土之盟。诸侯率服，不质任也。
　　○交质音置，注同。二伯如字，又音霸。召，上照反。
　　[疏]注“二伯”至“任也”。
　　○释曰：经典言五伯者，皆谓夏伯昆吾，商伯大彭、豕韦，周伯齐桓、晋文。今此传以周末言之，故知谓齐桓、晋文也。其“召陵之师”、“践土之盟”，亦昭四年《左传》文也。

　　八月，葬蔡宣公。月葬，故也。
　　九月，辛卯，公及莒人盟于包来。包来，宋邑。
　　○包音苞，一音浮，《左氏》作“浮来”。可言公及人，不可言公及大夫。称人，众辞。可言公及人，若举国之人皆盟也。不可言公及大夫，如以大夫敌公故也。
　　螟。螟，亡丁反。
　　冬，十有二月，无侅卒。无侅之名，未有闻焉。未闻者，不知为是隐之不爵大夫，为是有罪贬去氏族。穀梁子不受之於师，故曰未有闻焉。
　　○去，起吕反或曰，隐不爵大夫也。若侠卒是。
　　○若侠音协，九年经同。或说曰，故贬之也。若无侅帅师入极是。
　　[疏]“或曰”至“贬之也”。
　　○释曰：若是不爵命大夫，二年传不得云贬。彼入极为贬去氏，则此亦为贬去氏，就二说之中，后“或曰”是也。“公子益师卒”，传曰：“不日，恶也。”则此不日亦恶可知矣。

　　九年，春，天王使南季来聘。南，氏姓也。季，字也。南季，天子之上大夫。氏以为姓也。所以别姓者，经有“王季子来聘”，“祭伯来”，王、祭皆非姓也，嫌与同，故别之也。季云字者，明命为大夫，不以名通也。
　　○别，彼列反。祭伯，侧界反，下同。凡国名、邑名及人名氏皆於始音，后不复出。若假借之字，时复重音，后放此。聘，问也。聘诸侯，非正也。《周礼》天子“时聘，以结诸侯之好，殷覜以除邦国之慝，间问以谕诸侯之志，归脤以交诸侯之福，贺庆以赞诸侯之喜，致禬以补诸侯之灾”。许慎曰：“礼：臣病君亲问之，天子有下聘之义。”传曰：“聘诸侯，非正”，宁所未详。
　　○好，呼报反。覜，他吊反。慝，他得反。恶也。间问，间厕之间。脤，市轸反，祭肉也。禬，户外反，或古外反。
　　[疏]注“《周礼》”至“未详”。
