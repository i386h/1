<!-- { "loadSidebar": true } -->
　　[疏]传“大夫不见夫人”。
　　○释曰：既云“不见夫人”，又说“男子之贽”者，更释用币非礼之意也。言男子之贽，羔雁之等，妇人之贽，枣栗之类，欲见俱不得用币。

　　不言及，不正其行妇道，故列数之也。男子之贽，羔、雁、雉、腒。贽，所以至者也。上大夫用羔，取其从群，帅而不党也。下大夫用雁，取其知时，飞翔有行列也。士冬用雉，夏用腒，取其耿介，交有时，别有伦也。腒，腊也。雉必用死，为其不可生服也。夏用腒，备腐臭也。
　　○数，色主反。腒，其居反，腊也，乾雉也，士夏执之，备腐臭也。《说文》云：“北方谓鸟腊曰腒。”传曰：“尧腊，舜始腒。”别，彼列反。为其，于伪反。腐，符甫反。妇人之贽，枣、栗、锻脩。枣取其早自矜庄，栗取其敬栗，锻脩取断断自脩整。
　　○锻，丁乱反，脯也，锻而加姜桂曰脩。脩饬，本或作敕，同耻力反；一本作饰，申职反；或作整，音征领反。用币，非礼也。用者，不宜用者也。大夫，国体也，国体谓为君股肱。
　　○股音古。肱，古弘反。而行妇道，恶之故谨而日之也。恶，乌路反。
　　大水。
　　冬，戎侵曹，曹羁出奔陈。
　　[疏]“曹羁出奔陈”。
　　○释曰：《公羊》以为曹羁是曹大夫，三谏不从而去之也。杜预注《左传》，以为羁是曹之世子，此处虽无传，案下二十六年传意则与《公羊》同也。

　　赤归于曹。郭公。
　　[疏]“赤归于曹，郭公”。
　　○释曰：薄氏驳云：“赤若是诸侯，不能治国，舍而归曹，应谓之奔，何以诡例言归乎？”徐乾又云：“不言郭公，疑是鲁之微者，若是微者，则例所不书，何得以微者为譬？”二事俱滞，而范从之者，凡诸侯出奔其国者，或为人所灭，或受制强臣，迫逐苟免，然后书出。今郭公在国，不被迫逐，往曹事等如归，故以易辞言之，不得云出奔也。凡内大夫未得命者，例但书名。若使赤直名而无所系，别文同侠等，故又云郭公也。徐乾之说理通，故范引而从之。

　　赤盖郭公也，何为名也？礼：诸侯无外归之义，外归，非正也。徐乾曰：“郭公，郭国之君也，名赤。盖不能治其国，舍而归于曹。君为社稷之主，承宗庙之重，不能安之，而外归他国，故但书名，以罪而惩之。不直言赤，复云郭公者，恐不知赤者是谁？将若鲁之微者故也。以郭公著上者，则是诸侯失国之例，是无以见微之义。”
　　○羁，居宜反。郭公，《左氏》如字，《公羊》音虢。舍音舍。惩，直升反。复，扶又反。著，张虑反，又张略反。见，贤遍反。
　　二十有五年，春，陈侯使女叔来聘。女，氏。叔，字。
　　○女音汝。其不名，何也？据成三年“晋侯使荀庚来聘”称名。
　　○天子之命大夫也。
　　[疏]传“天子之命大夫也”。
　　○释曰：言“命大夫”，即是单伯之等，故知叔是字。祭仲传无文释，故知仲是名也。

　　夏，五月，癸丑，卫侯朔卒。惠公也，犯逆失德，故不书葬。
　　六月，辛未，朔，日有食之。言日言朔，食正朔也。
　　鼓，用牲于社。鼓，礼也。用牲，非礼也。天子救日，置五麾，陈五兵、五鼓。麾，旌幡也。五兵，矛、戟、钺、楯、弓矢。
　　○麾，毁为反。幡，芳元反。矛，亡侯反。钺音越。楯，时准反。又音允。诸侯置三麾，陈三鼓、三兵。大夫击门。士击柝。言充其阳也。凡有声皆阳事，以压阴气。柝，两木相击。充，实也。
　　○柝，吐洛反。压，於甲反，又於涉反。
　　[疏]“鼓用”至“阳也”。
　　○释曰：案范三十年注云：“救日用牲。既失之矣，非正阳之月，而又伐鼓，亦非礼。”今伐鼓於建巳之月，故曰“礼也”。用牲非常，故云“非礼也”。五麾者，糜信云：“各以方色之旌置之五处也。”五兵者，徐邈云：“矛在东，戟在南，钺在西，楯在北，弓矢在中央。”糜信与范数五兵与之同，是相传说也。五鼓者，糜信、徐邈并云：“东方青鼓，南方赤鼓，西方白鼓，北方黑鼓，中央黄鼓。”案五兵，兵有五种，未审五鼓是一鼓有五色，为当五种之鼓也。何者？《周礼》有六鼓，雷鼓、灵鼓、路鼓、鼖鼓、鼛鼓、晋鼓之等。若以为五种之鼓，则不知六鼓之内，竟去何鼓。若以为一种之鼓，则不知六鼓之内，竟取何鼓。又《周礼》云，“雷鼓鼓神祀”，则似救日之鼓用雷鼓，但此用之於社。《周礼》又云，“灵鼓鼓社稷祭”，则又似救日食之鼓用灵鼓。进退有疑，不敢是正，故直述之而已。检糜、徐两家之说，则以五鼓者，非六鼓之类，别用方色鼓而已。诸侯三者，则云降杀以两去黑黄二色。是非六鼓之类也。下云“大夫击门，士击柝”，则此陈五鼓，亦击之也。但击之时，陈列於社之茔域，因五兵五麾是陈，故亦以陈言之，非谓直陈而不击也。

　　伯姬归于杞。其不言逆，何也？逆之道微，
　　[疏]传逆之道微。
　　○释曰：“重发传者，纪伯姬释不称使之微，此解不言逆之微，故别发传。

　　无足道焉尔。
　　秋，大水。鼓，用牲于社于门。门，国门也。高下有水灾曰大水。既戒鼓而骇众，用牲可以已矣。救日以鼓兵，救水以鼓众。
　　[疏]传“高下”云云。
　　○释曰：重发之者，此有用牲之失，嫌异常水，故更发之。“既戒鼓骇众”者，谓既警戒击鼓，而骇动众人，则用牲可以已矣。知不合用牲者，用者不宜用，故知不合也。又云“救日以鼓兵”者，谓伐鼓以责阴，陈兵示御侮。救水以鼓众”者，谓击鼓聚众也。皆所以发阳也。

　　冬，公子友如陈。
　　二十有六年，春，公伐戎。
　　夏，公至自伐戎。
　　曹杀其大夫。言大夫而不称名姓，无命大夫也。无命大夫而曰大夫，贤也。为曹羁崇也。徐邈曰：“于时微国衰陵，不能及礼。其大夫降班失位，下同於士，故略称人，而传谓之‘无命大夫’也。莒庆、莒挐、邾庶其、邾快，皆特以事书，非实能贵，故略名而已。楚虽荆蛮，渐自通于诸夏，故庄二十三年书‘荆人来聘’，文九年又褒而书名。国转强大，书之益详。然当僖公、文公之世，楚犹未能自同于列国，故得臣及椒并略名。惟屈完来会诸侯，以殊礼成之。楚庄王之兴，为江汉盟主，与诸夏之君权行抗礼，其势强于当年，而事交於内外，故《春秋》书之，遂从中国之例。夫政俗隆替，存乎其人。三后之姓，日失其序，而诸国乘间，与之代兴，因详略之文，则可以见时事之实矣。秦爵，伯也。上据西周，班列中夏，故得称师，有大夫。其大夫当名氏，而文十二年秦术略名，盖于时晋主鲁盟，而秦方敌晋，则鲁之于秦，情好疏矣。礼以饰情，情疏则礼略，《春秋》所以略文乎。又吴札不书氏，以成尊于上也。宋之盟，叔孙豹不书氏，以著其能恭。此皆因事而为义。”
　　○为曹，于伪反。挐，女居反，又女加反。快，苦夬反。诸夏，户雅反，下同。屈，君勿反。情好，呼报反。
　　[疏]传“为曹羁崇也”。释曰：薄氏驳曰：“曹羁出奔，经无归处，曹自杀大夫，何以知是羁也？”又云：“术之名，为晋贬秦，然楚亦敌晋，何以不略而贬之？文此注虽多，未足通崇之义，徒引证据，何益於此哉！范答之曰：“羁，曹之贤大夫也。曹伯不用其言，乃使出奔他国，终於受戮，故君子愍之。书杀其大夫，即是崇贤抑不肖之义也。案大夫出奔，或书出，不书入，秦后子是也；或书入，不书出，蔡季是也。史有阙漏，
　　○非是一般，何得以无归之文，则怪其非羁也？秦以交疏之故而略其臣，楚与诸夏会同，所以不略也。”是范氏论崇曹羁之事也。曹羁三谏不从者，是《公羊》之说也。
　　○注“徐邈”至“为义”。
　　○释曰：“莒庆、莒挐、邾庶其，邾快皆特以事书”者，谓莒庆来逆女，莒挐为鲁所获，庶其、邾快来奔於鲁，故书以著罪，是皆以事书之，非能贵也。秦称师者，僖二十八年城濮之战是也。亦既称师，明当有大夫，而秦术无氏，故知《春秋》所略也。又云“吴札不书氏，以成尊於上”者，襄二十九年传文，谓进吴称子许夷狄者，不壹而足，不可复进其臣，不书季札之氏，所以成尊於上也。“叔孙豹不书氏，以著其恭”者，襄二十七年传文。彼传以溴梁之会，诸侯在而不曰诸侯大夫，大夫不臣也。意赵武耻之。豹云者，恭也。是其恭，故不书氏以见意也。

　　秋，公会宋人、齐人伐徐。
　　冬，十有二月，癸亥，朔，日有食之。
　　二十有七年，春，公会杞伯姬于洮。伯姬，庄公女。洮，鲁地。
　　○洮，他刀反，本或作桃。
　　夏，六月，公会齐侯、宋公、陈侯、郑伯，同盟于幽。同者，有同也，同尊周也。
　　[疏]传“同者”云云。
　　○释曰：同尊周也。复发传者，前同盟于幽，诸侯尚有疑者，今外内同心，推桓为伯，得专征伐之任，成九合之功，故传详其事也。

　　於是而后授之诸侯也。其授之诸侯，何也？齐侯得众也。桓会不致，安之也。桓盟不日，信之也。信其信，仁其仁。
　　[疏]传“信其信，仁其仁”。
　　○释曰：谓诸侯信齐桓之信，仁齐桓之仁。下文“未尝有歃血之盟”，是其信也。“未尝有大战”，是其仁也。

　　衣裳之会十有一者，未尝有歃血之盟也，信厚也。十三年会北杏，十四年会鄄，十五年又会鄄，十六年会幽，二十七年又会幽，僖元年会柽，二年会贯，三年会阳穀，五年会首戴，七年会宁毋，九年会葵丘。歃，
　　○所洽反。于朾，他贞反，又数丁反，本亦作柽。宁如字，又音宁。毋音反，又茂后反。兵车之会四，未尝有大战也，爱民也。僖八年会洮，十三年会咸，十五年会牡丘，十六年会淮。于末年乃言之，不道侵蔡伐楚者，方书其盛，不道兵车也。此则以兵车会，而不用征伐。
　　○咸音咸。牡，茂后反。
　　[疏]传“衣裳”至“民也”。
