<!-- { "loadSidebar": true } -->
　　○释曰：旧解凡日月之例，多施於内，不止於外。而云“谨而月之”者，以四夷之盛，吴、楚最甚。从此以后，中国微弱，祸害既重，书亦宜详，故注并引定四年“三月，公会刘子”以下“于召陵，侵楚”为证，犹庄六年子突王者之师挫於诸侯，僖十五年齐桓霸者之兵屈於伐厉，故亦书月，是其义也。徐邈云“伐不月而书月者，为灭厉书”，理亦通也。“内外之害”者，内谓吴，外谓众国也。

　　执齐庆封，杀之。此入而杀，其不言入，何也？庆封封乎吴锺离。言时杀庆封自于锺离，实不入吴。其不言伐锺离，何也？不与吴封也。庆封其以齐氏，何也？据已绝于齐。为齐讨也。灵王使人以庆封令於军中曰：“有若齐庆封弑其君者乎？”谓与崔杼共弑庄公光。
　　○为，于伪反。庆封曰：“子一息，我亦且一言。曰：有若楚公子围弑其兄之子而代之为君者乎！”军人粲然皆笑。粲然，盛笑貌。
　　○粲，七旦反。
　　[疏]“弑其兄之子”。
　　○释曰：元年“楚子卷卒”不云弑，此云弑者，彼为密弑之，讬以疾卒。楚无良史，告以不实，故《春秋》从而书之。传因庆封之对，以起其事，则絪之罪，亦足以见也。

　　庆封弑其君，而不以弑君之罪罪之者，庆封不为灵王服也，不与楚讨也。传例曰：“称人以杀大夫，为杀有罪。”今杀庆封，经不称人，故曰“不以弑君之罪罪之”。
　　○为，于伪反。《春秋》之义，用贵治贱，用贤治不肖，不以乱治乱也。孔子曰：“怀恶而讨，虽死不服，其斯之谓与？”与音馀。
　　[疏]“孔子曰”至“谓与”。
　　○释曰：上云《春秋》之义，足以见罪人。称孔子曰者，灵王夷狄之君，欲行霸者之事，嫌於得善，故引《春秋》以明之，后言孔子以正之。

　　遂灭厉。遂，继事也。
　　九月，取缯。
　　[疏]“九月取缯”。
　　○释曰：襄六年“莒人灭缯”，今又云取者，彼以立莒之公子为后，故以灭言之，其实非灭，故今鲁得取之。不云灭而云取者，徐邈云“讳，故以易言之”，事或然矣。

　　冬，十有二月，乙卯，叔孙豹卒。
　　五年春，王正月，舍中军。贵复正也。鲁次国，旧二军，襄十一年立三军，今毁之，故曰复正。
　　○舍音舍。
　　楚杀其大夫屈申。屈，居勿反。
　　公如晋。
　　夏，莒牟夷以牟娄及防兹来奔。以者，不以者也。来奔者不言出。以其方向内也。及防兹，以大及小也。莒无大夫，其曰牟夷，何也？以其地来也。以地来，则何以书也？重地也。窃地之罪重，故不得不录其人。
　　[疏]“以者”至“地也”。
　　○释曰：重发传者，庶其以邑来而不言及，此以邑来言及，黑肱则不系滥，故各发传也。此传独言重地者，举其中以包上下也。

　　秋，七月，公至自晋。
　　戊辰，叔弓帅师败莒师于贲泉。贲泉，鲁地。
　　○贲泉，扶粉反，《左氏》作“蚡泉”。狄人谓贲泉失台，号从中国，名从主人。台，汤来反。
　　秦伯卒。
　　[疏]“秦伯卒”。
　　○释曰：《左氏》以为同盟则名，同盟而不名，皆从赴。《公羊》以为秦伯不名者，“秦，夷也。匿嫡之名”，其意云嫡子生，不以名告国中，唯择勇猛者而立之。又云秦伯罃及稻名者，嫡子，故得名之，言独二人以嫡得立也。此传云隐七年“滕侯卒”，云无名，狄道也，则此秦伯不名者，以用狄道也。又隐八年“宿男卒”，注曰“宿，徵国也。未能同盟，故男卒也”。据彼则是未同盟者，则不赴以名。案秦之诸君卒，经或名，或不名，则是非用狄道，盖同《左氏》未同盟，故不名也。徐邈云“秦伯不名，用狄道也”，恐非耳。

　　冬，楚子、蔡侯、陈侯、许男、顿子、沈子、徐人、越人伐吴。
　　六年，春，王正月，杞伯益姑卒。
　　[疏]“杞伯益姑卒”。
　　○释曰：不日卒者，盖非正也。

　　葬秦景公。
　　夏，季孙宿如晋。
　　葬杞文公。
　　宋华合比出奔卫。比，必里反，又毗志反。
　　秋，九月，大雩。
　　楚薳罢帅师伐吴。
　　冬，叔弓如楚。
　　齐侯伐北燕。
　　七年，春，王正月，暨齐平。暨，其器反。平者成也。暨犹暨暨也。暨者不得已也。以外及内曰暨。
　　[疏]“平者成也”。
　　○释曰：旧解平者善事也，当同以为之，而不得已而为之，是乱道也，故释之为成，言成乱之辞耳。或当成平义通，故展转为训。

　　三月，公如楚。
　　叔孙婼如齐莅盟。婼，丑略反。莅音利，又音类。莅，位也。内之前定之辞。谓之莅。外之前定之辞，谓之来。
　　[疏]“莅位也”。
　　○释曰：重发传者，嫌公如楚，恐婼非是君命，故发之，明婼亦受命也。

　　夏，四月，甲辰，朔，日有食之。
　　秋，八月，戊辰，卫侯恶卒。乡曰卫齐恶，在元年。
　　○乡，香亮反，本亦作乡，八年同。今曰卫侯恶，此何为君臣同名也？君子不夺人名，不夺人亲之所名，重其所以来也，王父名子也。不夺人名，谓亲之所名，明臣虽欲改，君不当听也。君不听臣易名者，欲使重父命也。父受命名于王父，王父卒，则听王父之命名之。
　　[疏]“王父名子也”。
　　○释曰：传言王父，则祖也。范云“欲使人重父命也”者，父受名於王父，王父卒则已命子，故传注两言之，其并存者则不讳。若卒哭而后，无容得斥君名，盖舍名而称字耳。

　　九月，公至自楚。
　　冬，十有一月，癸未，季孙宿卒。
　　十有二月，癸亥，葬卫襄公。
　　八年，春，陈侯之弟招杀陈世子偃师。乡曰陈公子招，在元年。今曰陈侯之弟招，何也？曰尽其亲，所以恶招也。尽其亲，谓既称公子又称弟。招，先君之公子，今君之母弟。
　　○恶，乌路反。
　　[疏]“尽其亲”。
　　○释曰：尽其亲者，招前称公子，明有先君之亲，今变父言弟，彰是今君之亲，二称并见，故云“尽其亲”也。然昭元年称公子，不关杀偃师，而亦言之者，以变公子之文而称弟，故二者并言之也。十三年“杀公子比”，不言楚比。云“陈世子”者，体国重，故系国言之。公子系君，故不系国也。若然，下云“杀陈孔奂”系陈者，楚人杀他国之臣，故系国。

　　两下相杀，不志乎《春秋》，此其志何也？世子云者，唯君之贰也，云可以重之，存焉志之也。诸侯之尊，兄弟不得以属通。其弟云者，亲之也。亲而杀之，恶也。恶招。
　　[疏]注“恶招”。
　　○释曰：此称弟恶招，光称弟恶陈侯者，光有归文见经，明知光无罪，今招亲杀世子，故知称弟以恶招也。

　　夏，四月，辛丑，陈侯溺卒。溺，乃历反。
　　叔弓如晋。
　　楚人执陈行人干徵师，杀之。干，姓。徵师，名。称人以执大夫，执有罪也。称行人，怨接於上也。
　　[疏]“称人”至“上也”。
　　○释曰：重发传者，嫌楚杀为甚，恐其无罪，故重发传以同之。

　　陈公子留出奔郑。
　　秋，蒐于红。红，鲁地。
　　○蒐，所求反。红，户公反。
　　[疏]“秋蒐于红”。
　　○释曰：传云“正也”，而经书者，范氏例云：“蒐狩书时，其例有九。书狩有四，言蒐有五。”称狩有四者，桓四年“狩于郎”，一也；庄四年“狩于郜”，二也；僖二十八年“狩于河阳”，三也；哀十四年“西狩获麟”，四也。蒐有五者，此“蒐于红”，一也；十一年“大蒐于比蒲”，二也；二十二年“大蒐于昌间”，三也；定十三年“大蒐于比蒲”，四也；定十四年又“大蒐于比蒲”，五也。范又云“凡书者，皆讥也。昭八年‘秋，蒐于红’，传云‘正也’。而书之者，明比年大蒐失礼，故因以此正见不正也”，是范意将秋蒐得礼，欲见以正剌不正，故书之。范例又云：“器械皆常，故不云大。言大者，则器械过常。”狩言公，此不云公者，狩则主为游戏，故言公；蒐是国家常礼，故例不言公也。然则蒐狩书者皆讥，而传云“因蒐狩以习用武事，礼之大者也”，据得礼者言之。范云比年失礼，谓器械过常，又失时是也。

　　正也。常事不书，而此书者，以后比年大蒐失礼，因此以见正。
　　○见，贤遍反。因蒐狩以习用武事，礼之大者也。艾兰以为防，兰，香草也。防，为田之大限。
　　○狩，手又反。艾，鱼废反。置旃以为辕门，旃，旌旗之名。《周礼》“通帛旃”。辕门，卬车以其辕表门。
　　○旃，之然反。卬车，五郎反，一音仰，本又作昂。以葛覆质以为槷，质，椹也。槷，门中臬。葛或为褐。
　　○槷，鱼列反，门鬘也。椹，张林反。臬，鱼列反。撅也。褐，户葛反，毛布也。流旁握，御轚者，不得入。流旁握，谓车两轊头，各去门边空握。握，四寸也。轚挂则不得入门。
　　○轚，古帝反，挂也，刘兆云“絓也”；本或作击。轊音卫，一音徐岁反，车轴头也。挂，户卦反，又音封，碍也。车轨尘，尘不出辙。马候蹄，发足相应，迟疾相投。
　　○蹄，徒兮反，马足也。相应，应对之应。揜禽旅，揜取众禽。
　　○揜，於捡反，本亦作俺。御者不失其驰，然后射者能中。不失驰骋之节。
　　○中，丁仲反，下皆同。过防弗逐，不从奔之道也。战不逐奔之义。面伤不献，嫌诛降。
　　○降，户江反。不成禽不献。恶虐幼少。
　　○恶，乌路反，年末传及注皆同。少，诗召反。禽虽多，天子取三十焉，其馀与士众，以习射於射宫。取三十以共乾豆宾客之庖。射宫，泽宫。
　　○共音恭。庖，步交反。射而中，田不得禽，则得禽。田得禽而射不中，则不得禽。是以知古之贵仁义，而贱勇力也。射以不争为仁，揖让为义。
　　○争，争斗之争。
　　[疏]“艾兰”至“力也”。
