<!-- { "loadSidebar": true } -->
　　○释曰：重发传者，嫌内外异也。何休《废疾》难此云：“君子不求备於一人，原空阙三字士匄不伐丧，纯善矣。”何以复责其专大功也？郑玄释之曰：“士匄不伐丧则善矣。然于善则称君，礼仍未备，故言乃还，不言乃复，作未毕之辞。”还者致辞，复者反命，如郑之言，亦是讥士匄不复命也。然如郑意，以乃还为恶，乃复为善，则公子遂至黄乃复，又为恶之者，彼以遂违君命而反，故加毕事之文，欲见臣不专公命，与此意少异。此既善不伐丧，复为事毕之辞，则是纯善士匄，故以未毕之辞言之。

　　受命而诛，生死无所加其怒，不伐丧，善之也。善之，则何为未毕也？君不尸小事，臣不专大名。善则称君，过则称已，则民作让矣。士匄外专君命，故非之也。然则为士匄者宜奈何？宜墠帷而归命乎介。除地为墠，於墠张帷，反命于介，介归告君，君命乃还，不敢专也。
　　○墠音善，介音界，副使也。
　　八月，丙辰，仲孙蔑卒。
　　齐杀其大夫高厚。
　　郑杀其大夫公子嘉。
　　冬，葬齐灵公。城西郛。
　　叔孙豹会晋士匄于柯。柯，地。
　　城武城。
　　二十年，春，王正月，辛亥，仲孙速会莒人盟于向。向，莒邑，
　　○向，舒亮反。
　　夏，六月，庚申，公会晋侯、齐侯、宋公、卫侯、郑伯、曹伯、莒子、邾子、滕子、薛伯、杞伯、小邾子盟于澶渊。澶渊，卫地。
　　○澶，市然反。
　　秋，公至自会。
　　仲孙速帅师伐邾。
　　蔡杀其大夫公子湿。
　　蔡公子履出奔楚。
　　陈侯之弟光出奔楚。诸侯之尊，弟兄不得以属通。其弟云者，亲之也。亲而奔之，恶也。显书弟，明其亲也。亲而奔逐之，所以恶陈侯。
　　○弟光，《左氏》作“黄”。恶音乌路反。
　　[疏]注“所以恶陈侯”。
　　○释曰：知非恶光者，以传例“归为善，自某归次之”，以二十三年云“光自楚归于陈”，又且专之称弟罪卫侯，则光称弟罪陈侯也，故郑《释废疾》亦云“恶陈侯也”。

　　叔老如齐。
　　冬，十月，丙辰，朔，日有食之。
　　季孙宿如宋
　　二十有一年，春，王正月，公如晋。
　　邾庶其以漆闾丘来奔。以者，不以者也。凯曰：“人臣无专禄以邑叛之道。”
　　○漆音七。闾，力居反。
　　[疏]“以者不以者也”。
　　○释曰：重发传者，此非用兵之以，故昭五年“莒牟夷以牟娄及防兹来奔”，传曰“及防兹，以大及小也”，是小大不敌，故当言及。今不言及，为小大敌故也。

　　来奔者不言出，举其接我者也。漆闾丘不言及，小大敌也。
　　夏，公至自晋。
　　秋，晋栾盈出奔楚。
　　九月，庚戌，朔，日有食之。
　　冬，十月，庚辰，朔，日有食之。
　　[疏]“日有食之”。
　　○释曰：此年与二十四年，皆频月日食。据今历有无频食之理，但古或有之。故《汉书?高祖本纪》亦有频食。

　　曹伯来朝。朝，直遥反。
　　公会晋侯、齐侯、宋公、卫侯、郑伯、曹伯、莒子、邾子于商任。商任，某地。
　　○任音壬。
　　庚子，孔子生。
　　[疏]“庚子，孔子生”。
　　○释曰：仲尼以此年生，故传因而录之。《史记世家》云襄公二十二年生者，马迁之言，与经典不同者非一，故与此传异年耳。

　　二十有二年，春，王正月，公至自会。
　　[疏]“公至自会”。释曰：此与二十一年“公如晋”皆月者，依传例“月者有危”，传不记危之事，未可知也。何休云“善公能事大国”，案下法随会公至不月，则何说非。

　　夏，四月。
　　秋，七月，辛酉，叔老卒。
　　冬，公会晋侯、齐侯、宋公、卫侯、郑伯、曹伯、莒子、邾子、滕子、薛伯、杞伯、小邾子于沙随。
　　公至自会。
　　楚杀其大夫公子追舒。
　　二十有三年，春，王二月，癸酉，朔，日有食之。
　　三月，巳巳，杞伯匄卒。匄，古害反。
　　夏，邾畀我来奔。畀，必二反。
　　葬杞孝公。
　　陈杀其大夫庆虎及庆寅。称国以杀，罪累上也。及庆寅，庆寅累也。
　　陈侯之弟光自楚归于陈。光反称弟言归，无罪明矣。
　　晋栾盈复入于晋，入于曲沃。曲沃，晋地。
　　○复，扶又反。
　　秋，齐侯伐卫，遂伐晋。
　　八月，叔孙豹帅师救晋，次于雍渝。雍渝，晋地。
　　○雍，於用反，又如字。渝，羊朱反。言救后次、非救也。恶其不遂君命而专止次，故先通君命而后言次，尊君抑臣之义。郑嗣曰：“次，止也。凡先书救而后言次，皆非救也。”僖元年“齐师、宋师、曹师次于聂北，救邢”，此师本欲止聂北，遥为之援尔，随其本意而书，故先言次而后言救。豹本受君命救晋，中道不能，故先言救而后言次。若郑伯未见诸侯，而曰如会，致其本意。
　　○恶其其乌路反，不传“恶之”同。聂北，不辄反。中道，丁仲反，又如字。
　　[疏]“言救”至“救也”。
　　○释曰：后言次为非救，则以僖元年先言次即是救，彼传亦云非救者，其实言次，则并是非救，但传各随其本意而释之，郑嗣言之详矣。

　　己卯，仲孙速卒。
　　冬，十月，乙亥，臧孙纥出奔邾。其日，正臧孙纥之出也。正其有罪。蓫伯玉曰：“不以道事其君者，其出乎？”必不见容。
　　○籧，其居反。
　　晋人杀栾盈。恶之，弗有也。不言杀其大夫，是不有之以为大夫。
　　齐侯袭莒。轻行掩其不备曰袭。
　　○轻，遣政反，又如字。
　　二十有四年，春，叔孙豹如晋。
　　仲孙羯帅师侵齐。
　　夏，楚子伐吴。
　　秋，七月，甲子，朔，日有食之，既。
　　齐崔杼帅师伐莒。
　　大水。
　　八月，癸巳，朔，日有食之。
　　公会晋侯、宋公、卫侯、郑伯、曹伯、莒子、邾子、滕子、薛伯、杞伯、小邾子于夷仪。
　　冬，楚子、蔡侯、陈侯、许男伐郑。
　　公至自会。
　　陈针宜咎出奔楚。针，其廉反。咎，其九反。
　　叔孙豹如京师。
　　大饥。五穀不升为大饥。升，成也。一穀不升谓之嗛，嗛，不足貌。
　　○嗛，去簟反。二穀不升谓之饥，三穀不升谓之馑，馑音近。四穀不升谓之康，康，虚。五穀不升谓之大侵。侵，伤。
　　[疏]“五穀”至“大侵”。
　　○释曰：“二穀不升谓之饥，”今经云“大饥”，故传云“五穀不升”也。谓之嗛，谓之康，嗛是不足之貌，康是虚荒之名。“五穀不升谓之大侵”，又谓之大饥者，以经云“大饥”，是传文顺经言之，经所云“大饥”者，谓五穀不熟也。其实大侵者，大饥之异名，通而言之，正是一物也，传欲分析五种之名，故异言之耳。徐邈云“有死者曰大饥，无死者曰大饿”，何休云“有死曰大饿，无死曰饥”，并以意言之，与《穀梁》异也。

　　大侵之礼，君食不兼味，台榭不涂。涂，垩饰。
　　○榭音谢。涂，乌路反，又乌路反。弛侯，廷道不除。弛，废也。侯，射侯也。废侯不燕射，廷内道路不脩除。
　　○弛侯，式氏反。廷道，徒佞反，朝廷之道也，一音庭。
　　[疏]注“弛废”至“燕射”。
　　○释曰：凡大射为祭择士，宾射则接宾而射，燕则因欢燕而为射。既国大饥，君不宜燕乐，故注举燕射言之，其实尚不祭鬼，神亦不应有大射宾射之礼，故传以弛侯总之。或以为燕射一侯，礼最省，故举之以明馀者亦不为之耳，理亦通之。

　　百官布而不制。官职脩列，不可阙废，不更有造作。鬼神祷而不祀，《周书》曰：“大荒有祷无祀。”
　　[疏]注“周书”至“无祀”。
　　○释曰：《周书》者，先儒以为仲尼删《尚书》之馀，今据其书与《尚书》不类，未知是与非也。

　　此大侵之礼也。
　　二十有五年，春，齐崔杼帅师伐我北鄙。
　　夏，五月，乙亥，齐崔杼弑其君光。庄公失言，淫于崔氏。放言将淫崔氏，为此见弑也。邵曰：“淫，过也。言庄公言语失漏，有过於崔子，而崔子弑之。”故传载其致弑之由，以明崔杼之罪甚。
　　○为此，于伪反，下“为其”同。
　　[疏]注“放言”至“罪甚”。
　　○释曰：失言谓放言，谓放言将淫崔氏。邵解云谓言语失漏，有过於崔氏。范两载之者，贵异说耳。注又云“传载其致弑之由”者，正谓此传，不更据别文也。

　　公会晋侯、宋公、卫侯、郑伯、曹伯、莒子、邾子、滕子、薛伯、杞伯、小邾子于夷仪。
　　六月，壬子，郑公孙舍之帅师入陈。
　　秋，八月，已巳，诸侯同于重丘。会夷仪之诸侯也。重丘，齐地。
　　○重，直龙反。
　　公至自会。
　　卫侯入于夷仪。夷仪本邢地，卫灭邢而为卫地。
　　楚屈建帅师灭舒鸠。屈，居忽反。
　　冬，郑公孙夏帅师伐陈。夏，户雅反。
　　十有二月，吴子谒伐楚，门于巢，卒。以伐楚之事，门于巢，卒也。所以攻巢之门者，为其伐楚之事故也。然则伐楚经巢。
　　○子谒，《左氏》作“遏”。于巢者，外乎楚也。若但言伐楚卒而不言于巢者，则卒在楚也。言于巢，则不在楚。门于巢，乃伐楚也。先攻巢，然后楚乃可得伐。
　　[疏]注“先攻巢”。
　　○释曰：旧解巢，楚竟上之小国，有表里之援，故先攻之，然后楚可得伐，以为楚邑非也。徐邈亦云“巢，偃姓之国”是也。

　　诸侯不生名，取卒之名，加之伐楚之上者，见以伐楚卒也。其见以伐楚卒何也？据伐楚恶事，无缘致本意。
　　○见，贤遍反。
　　[疏]“诸侯不生名”。
　　○释曰：重发传者，与失国生名异故也。

　　古者大国过小邑，小邑必饰城而请罪，礼也。饰城者，脩守备。请罪，问所以为阙，致师之意。
　　○守备，手又反，或如字。吴子谒伐楚，至巢，入其门，门人射吴子。有矢创，反舍而卒。古者虽有文事，必有武备，非巢之不饰城而请罪，非吴子之自轻也。非，责。
　　○射，食亦反。创，初良反。
　　二十有六年，春，王二月，辛卯，卫甯喜弑其君剽。此不正，其日何也？殖也立之，喜也君之，正也。父立以为君，则子宜君之，以明正也。
　　○君剽，匹妙反。
　　[疏]“此不正其日何”。
　　○释曰：知剽不正者，以元年称公孙见经故也。

　　卫孙林父入于戚以叛。
　　甲午，卫侯衎复归于卫。日归，见知弑也。书喜弑君，衎可言归，衎实与弑，故录日以见之。书日所以知其与弑者，言辛卯弑君，甲午便归，是待弑而入，故得速也。
　　○衎，苦旦反，一本作衍。见知，贤遍反。实与音豫，下同。
