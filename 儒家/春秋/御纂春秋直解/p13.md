<!-- { "loadSidebar": true } -->
　　晋伐衞以致楚楚分师以救衞尚未肯释宋悉师而来也挫其偏师使知难而退则楚未大创未可制也因移师临曹入其国而执其君且以畀宋则楚不得不悉师一决所以成城濮之功也然入曹矣执曹伯无礼矣不归京师而畀宋人非义矣
　　夏四月己巳晋侯齐师宋师秦师及楚人战于城濮楚师败绩
　　此战宋公在焉独爵晋而三国称师者予晋伯也蘓辙曰春秋书始得诸侯者好防称人兵会称师是也晋及战晋志也书楚师败绩见其用众爲晋所致也赵鹏飞曰晋文功与齐桓同而势则异桓难于合诸侯而易于制楚文难于制楚而易于宗诸侯桓之兴诸侯未识所谓伯必屡会屡盟而后服其时楚方张侵伐不出蔡郑故久而后问其罪期于服而已文之兴诸侯习于从伯一挥而至矣然楚之强非曩时比师临齐宋之郊自东以南皆楚矣非大胜之无以夺其气而定诸侯之心文一战而伯可谓一时之伟绩矣
　　楚杀其大夫得臣
　　战称人畧之也恶猾夏也杀书官书名详之也恶专杀也得臣有罪楚又自外于王化犹不与其专杀者天子之治无外也
　　衞侯出奔楚
　　惧晋也使元咺奉叔武以守未有二君故不名晋败楚功也执曹伯出衞侯罪也功罪不相揜也
　　五月癸丑公会晋侯齐侯宋公蔡侯郑伯衞子莒子盟于践土
　　同奬王室也晋侯序齐侯宋公之上伯业定也齐先宋以强弱为次也鲁卫附楚蔡郑从楚围宋莒则与鲁衞爲好者也一胜楚而皆至矣衞子叔武也武奉命摄位宜书弟或书字今称子且序莒上是晋文立之也武不敢以成君自居降而称子子者世子嗣位而未成君之称非其名矣庄二十七年王命齐桓爲伯此亦命晋文爲伯皆不书者二公非实能尊王以尽伯职故削之也
　　陈侯如会
　　陈服也来不及盟故书如会不再盟不凟也
　　公朝于王所
　　诸侯朝王于京师廵狩则于方岳曷爲言王所非其所也来践土而劳晋也不书劳晋全天王之尊也公朝则诸侯皆朝可知第晋不能帅诸侯以朝京师伉也诸侯因晋召盟而始朝怠也故削之而止以公朝见意焉胡安国曰春秋不以就朝爲非而以非其所爲贬正其本之意也
　　六月衞侯郑自楚复归于衞
　　晋不早复衞侯惧而出奔奔不名罪晋也今名之失国也且以其自楚归也
　　衞元咺出奔晋
　　爲杀武而诉于晋所诉虽直然乱君臣之分矣
　　陈侯欵卒
　　秋杞伯姬来
　　爲杞谢过也两国之好妇人通之非礼也
　　公子遂如齐
　　伯姬来入之怨释遂如齐取谷之憾消伯权立而诸侯不敢私用兵也
　　冬公会晋侯齐侯宋公蔡侯郑伯陈子莒子邾子秦人于温
　　左云讨不服也从楚围宋者四国独许未服故谋讨之陈称子居防也践土之盟使衞之臣夺君位温之会使陈之孤夺父防非礼也秦始与会睦于晋也
　　天王狩于河阳
　　是晋侯召王以诸侯见也变文书狩若王之时巡焉尊之也温在河阳书河阳大之也讳就诸侯于温也春秋尊王而全其名所以明王道也果其省德修政安见东周不可爲乎圣人尊周而欲兴之无所不致意焉
　　壬申公朝于王所
　　河阳宻迩周京不朝京师而于河阳防矣是晋令也晋于一年之中两帅诸侯以朝虽朝礼未尽春秋犹有取故河阳书狩尊周也亦全晋也
　　晋人执衞侯归之于京师
　　元咺诉故也君臣无狱乃爲臣执君乎归之于京师者缓辞也自治其狱狱定而归之专擅甚矣且衞祸成于晋逐衞侯立叔武使兄弟相疑彼元咺亦窥晋恶衞侯而诉君耳
　　衞元咺自晋复归于衞
　　诸侯之国世守之故可言复大夫之位君命之不可言复言复者抗辞也书自晋深罪晋也
　　诸侯遂围许
　　诸侯不序防温之防也遂继事也围宋之役许实从楚践土会盟许复不至是其自取云尔
　　曹伯襄复归于曹遂会诸侯围许
　　晋释之也何以名晋侯疾曹伯货筮史以复曹也刘敞曰衞侯以杀叔武名曹伯以赂反国名其恶不同其贬一也是也
　　二十有九年
　　春介葛卢来
　　介国名葛卢其君也名之未命也书来者不能行朝礼畧之也
　　公至自围许
　　围许逾年不能服以围许致者温之本谋纪实也
　　夏六月会王人晋人宋人齐人陈人蔡人秦人盟于翟泉
　　谋伐郑也晋文召王而朝受诉执衞因疾复曹诸侯其窥之矣故许不服而郑亦贰不自反而谋伐之晋志骄矣诸侯同盟王官莅之不与盟也洮之盟王人始与焉然犹敌诸侯也今则大夫敌之矣胡安国曰翟泉近在王城之内而王子虎下与国卿盟是谓上替国卿上盟王子是谓下陵故国卿贬称人而王子亦与焉端其本之义是也公与盟而不能正其失故讳不书公
　　秋大雨雹
　　雨雹以大爲异且害稼而爲灾也不书月日史失之
　　冬介葛卢来
　　春来公在外故又来非修礼也盖将假道以侵萧耳
　　三十年
　　春王正月
　　夏狄侵齐
　　晋文之爲公子也在狄久狄恃其宠故敢乘间而侵齐晋方主伯以安攘爲事置狄不问非义也
　　秋衞杀其大夫元咺及公子瑕
　　衞侯未入而杀元咺称国者衞侯赂周冶而杀之也咺罪当诛而书官衞侯志在入国非眀正其罪也瑕则咺所立也书公子不予咺之立君书及见罪起元咺也意瑕尚幼而咺立防以擅国乎则瑕无罪也而衞侯贼杀其亲之恶着矣
　　衞侯郑归于衞
　　归不言复絶之也始归而杀武再归而杀瑕是长恶不悛虽得国而义不可以有国也不书自京师制在晋也赵鹏飞曰书归于衞则命不系于王而权亦不归于晋使若衞侯之自归也
　　晋人秦人围郑
　　翟泉谋讨郑讨而围国也不见德而惟虐是闻而秦助其虐故皆称人以贬之围郑不服伯业衰矣且约秦非计也秦虎狼之国导之使见诸夏之弱而有雄心衅起入滑祸延数世而不已则晋文之过也
　　介人侵萧
　　再来鲁而遂侵萧恶介且罪鲁也
　　冬天王使宰周公来聘
　　襄王以晋文两合诸侯而朝之遂以三公下聘盖因聘晋而歴聘朝王之诸侯非特聘鲁也礼虽有王聘之文然必诸侯朝而后王有聘鲁两朝王所因晋而就朝非能朝也王不能正王法而下聘所使者又以宰而兼三公王室陵夷大臣失职亦甚矣
　　公子遂如京师遂如晋
　　公不入觐以拜王命之辱乃使陪臣报聘且如京师如晋以二事出是夷周于晋也春秋书遂若大夫之专事者爲鲁讳恶且尊王也李廉曰此与成十二年公如京师遂会伐秦书法相似此本以二事出春秋则以如晋爲遂事不敢以王事同伯事也彼本以伐秦出春秋则以伐秦爲遂事不敢以伯事先王事也
　　三十有一年
　　春取济西田
　　外田必系国不系国鲁故田也何以书取晋侯入曹班所侵地于诸侯鲁于是取济西田则是介晋力也郓讙龟隂田复之以礼故曰归济西田与汶阳田皆返之以力故曰取虽返故田而不以道与力夺人田者同科若曰取非其有者耳
　　公子遂如晋
　　拜取田也周以礼聘晋以利啗一如周而再如晋知伯不知王知利不知义矣
　　夏四月四卜郊不从乃免牲犹三望
　　王以冬至祀上帝又以夏之孟春祈谷于上帝礼行于郊故曰郊鲁以周公故遂得用祈谷之郊盖僭礼也然嵗事之常不胜书每因变而书龟违者四牛灾者四大非时者一盖因变以着僭爲后世戒也日至有常期祈谷用辛则卜日于前一旬卜之不从更一旬而再卜卜不过三四卜非礼也免纵也牛在涤三月曰牲不郊犹卜免牲从则免不从则系以待庀牲也周礼大司乐舞云门以祀天神舞咸池以祭地舞大韶以祀四望舞大夏以祭山川四望附乎天山川附乎地鲁止三望降于王也望郊之细不郊而犹望好僭也
　　秋七月
　　冬伯姬来求妇
　　夫人之教不施境中况与邻国缔姻乎荡伯姬逆妇非姑道也伯姬求妇非母道也
　　狄围衞
　　狄愈张也前侵齐晋不讨故又围衞晋之于衞伐而出之讼而执之今被围而不之救视齐之存三亡国何如也然则桓文乌可并称哉
　　十有二月衞迁于帝丘
　　避狄难也国之兴亡在德不在险社稷之主不可以轻动周有西戎之难东迁而遂衰楚有羣蛮之叛不徙而复振唐西幸而乱宋南渡而弱书迁帝邱垂戒远矣
　　三十有二年
　　春王正月
　　夏四月己丑郑伯防卒
　　衞人侵狄
　　秋衞人及狄盟
　　按左氏狄有乱卫人侵狄狄请平衞人及狄盟夫衞被狄患国凡再迁几不国矣今乘狄难而侵之迨其旣屈遂卽其地而盟之自是狄势稍戢盖狄情畏强侮弱而衞制之得其机也然制敌有机自治有道道之不修非本计也
　　冬十有二月己卯晋侯重耳卒
　　晋文经歴险阻发愤爲雄城濮践土几轶齐桓而上之然急功尚诈视桓之犹以德礼属诸侯远不逮矣乃桓没身遂衰而晋屡世伯者桓初任管仲后用三竖文之从者皆卿材也三军之帅让而上德故子孙赖之维持不替得人者昌信哉
　　三十有三年
　　春王二月秦人入滑
　　秦助晋围郑乃窃与郑盟而戍郑及文公卒复听杞子而谋袭郑郑有备谋不遂故灭滑书入者不能有其地也本谋袭郑以未及而灭滑故畧之也
　　齐侯使国归父来聘
　　报遂之聘也遂聘于今四年矣何报哉盖晋文旣卒齐乘机图伯故假报聘以招鲁乎
　　夏四月辛巳晋人及姜戎败秦师于殽
　　晋人者晋子也在殡行师宜爲罪矣乃变文书人若晋人同欲而不以晋子尸其事者全晋子也及者殊之也不使戎与晋爲序也夫秦罪宜讨然当请命于王且非明正其罪邀以败之而先君受秦大惠顿弃不顾乃全晋子何也曰滑同姓而近晋殽又晋地是门庭之冦也昔背晋约今蔑晋防过不在晋矣
　　癸巳葬晋文公
　　狄侵齐
　　公伐邾取訾娄
　　左云报升陉之役夫升陉已阅十年矣今盖乘晋防而陵小爲逐利之计耳书伐书取其志见矣
　　秋公子遂帅师伐邾
　　左云邾不设备遂复伐之遂导君以不义宜其爲鲁祸也家翁曰齐桓之没宋楚争伯鲁乘之伐邾岁至于再晋文之没秦晋交兵鲁乘之伐邾亦岁至于再
　　晋人败狄于箕
　　箕晋地狄伐晋至箕其横极矣许翰曰自狄侵齐而晋未暇讨中国嵗有狄患至败于箕而后不复犯是知戎狄之乱不得不震以武未易以德怀也
　　冬十月公如齐
　　晋襄初立公轻之且间晋伐邾晋交不可固矣故因齐聘而朝以自托岂谋国之道哉况周聘而卿往齐聘而公朝非礼甚矣
　　十有二月公至自齐
　　乙巳公薨于小寝
　　小寝内寝也弥留之际大臣在侧所以正始终明顾命也卽安于内非正也而妇寺得以爲奸矣故书以示戒公初政精明故鲁颂作晚怠矣且用非其人遂兆再世之乱
　　陨霜不杀草李梅实
　　周十二月夏十月也霜旣陨矣草犹生而木再实反常也盖人事之失而咎征应之也
　　晋人陈人郑人伐许
　　晋文之伯许独坚附楚而不至伐之宜矣然襄旣覆秦于殽挫狄于箕不患威不立患德之不昭耳何乃于一年之内而三出师乎郑贰于楚文公围之而未服今从晋者秦袭郑而晋败之故也






<经部,春秋类,御纂春秋直解>
　　钦定四库全书
　　御纂春秋直解卷六
　　【乙未】襄王二十有六年【在位三十有三年子顷王立在位六年子匡王立】文公
　　名兴僖公子也
　　元年
　　春王正月公卽位
