<!-- { "loadSidebar": true } -->
　　春城小谷
　　冬不雨矣又城小谷民者君之命君不恤民弃其命矣其能久乎
　　夏宋公齐侯遇于梁丘
　　按左氏齐侯爲楚伐郑请会于诸侯宋公请先见夏遇于梁丘梁丘去齐八百里而于宋爲近齐桓以宋之请不惮远而就之以爵序而先宋焉其定伯宜矣
　　秋七月癸巳公子牙卒
　　季友以君命酖牙也则其卒之何隐其罪不以爲国狱也公有世子般牙党庆父以胁公俄而弑械成友察其奸先几而酖之当其罪矣诛恶于未行灭亲以申义刘敞曰圣人原情议狱以季子爲忠于国而适于权故平其文使若自死然
　　八月癸亥公薨于路寝
　　路寝正寝也公薨必地详凶变且以别正不正也薨于路寝正也公享国三十余年事事越礼幸其薨也不絶于妇人之手以居正而保令终然后知礼之用大也
　　冬十月己未子般卒
　　子君之子也君存称世子明当继立而成世也君终称子某定位于初丧而继父也未葬犹称名葬则不名然未逾年犹称子一年不二君也逾年矣改元即位始称君焉縁子之心不忍遽以成君自居必即位而始正爲君之名在臣子之分子继君即君也于定位而即当尽事君之道矣文十四年齐侯潘卒子舍立未逾年而商人杀之经书弑其君葢恐人疑其未成君而末减故特笔以正其名子般未成君降于公而书卒内辞也般者孟任之子也庆父使圉人荦贼般于党氏故卒而不地葢公薨必地不地变也子卒不地以示变则亦从君之例也子般卒庆父如齐比事属辞正庆父之弑以眀其罪在必讨岂以未成君而末减乎
　　公子庆父如齐
　　庆父如齐告立君也弑般而托以国事行因媚齐以自托焉专国日久莫敢谁何故得出入自如桓为盟主于鲁爲邻容其来而不之讨书如齐鲁与齐均有失尔公子友奔陈不书削之也以别于庆父也
　　狄伐邢
　　志狄祸也春秋之世戎先见荆次之狄又次之戎乱曹鲁荆病蔡郑狄祸邢卫微齐桓孰能匡之夫子仁管仲有以也

　　钦定四库全书
　　御纂春秋直解卷四
　　【庚申】惠王十有六年
　　闵公
　　名启方庄公庻子也
　　元年
　　春王正月
　　谷梁于庄闵僖皆以继弑君不言即位爲正但闵于庄僖则有异焉闵甫八嵗制在庆父庆父实欲自取故公不行即位之礼耳
　　齐人救邢
　　邢以去冬被伐而春救之书之以善齐也齐自北杏图伯以来两防鄄再盟幽而诸侯叛服不常自救郑救邢斯不复贰矣假仁而人翕然从之况以徳行仁乎胡安国曰凡书救者未有不善者也其称人将卑师少也得之矣
　　夏六月辛酉葬我君庄公
　　十有一月始克葬乱故也
　　秋八月公及齐侯盟于落姑
　　何以盟定公位且复季友也齐桓公爲伯不讨庆父之罪有轶罚矣然能顺鲁人之心而复季友故先爲此盟使公安乎季友季友安乎公而庆父亦不敢害季友季友归而鲁有所恃乱庻可弭乎则此盟之系于鲁也重矣顾夫人庆父犹在则祸本尚未去也其书公及者别内外之辞非公之能主是盟也
　　季子来归
　　称季子而不名贵之也庄公薨子般弑闵公防庆父擅权姜为内主国人汹汹愿得季子以靖乱今来归深喜之也喜之深则望之切春秋书此所以着国人之情哀鲁人而欲季子之副其望也
　　冬齐仲孙来
　　按左氏齐仲孙湫来省难仲孙归曰不去庆父鲁难未巳公曰若之何去之对曰难不巳将自毙君其待之公曰鲁可取乎对曰不可犹秉周礼周礼所以本也公其务寜鲁难而亲之夫齐鲁邻封婚姻之国使来省难婣睦之道也仲孙知庆父之爲难而不爲请讨桓公知鲁难之未艾而遽以取国爲问是其臣不明大义而其君欲乘之以爲利三王之罪人职是故也春秋不书省难葢不使得居美名直书曰来以纪实耳
　　二年
　　春王正月齐人迁阳
　　阳国名齐恃强而迁以爲巳附庸也
　　夏五月乙酉吉禘于庄公
　　禘王者之大祭成王之赐非礼也言吉者公羊曰未可以吉也是也丧毕而祭新主致于庙逺主迁于祧毁与未毁之主咸在则是祫也鲁以得禘之故遂于祫而僭禘之备物盛乐故曰吉禘末流之一失也鲁行禘于太庙后遂行于羣宫末流之又一失也庄公之薨二十有一月耳未吉而吉则防哀而失其时犹在寝耳更防越而失其地非礼之中又失礼焉书以详事变而僭亦着矣
　　秋八月辛丑公薨
　　不地弑也孰弑之夫人孙庆父奔其人可知也不书葬贼不讨也
　　九月夫人姜氏孙于邾
　　哀姜弃位而姣与弑二君而书姜氏非降文姜也文姜巳见防上文而不氏哀姜未见不可不氏以目之也孙于邾者畏桓公之义不敢归齐也
　　公子庆父出奔莒
　　庆父弑般归狱圉人荦而立闵公罪状犹未着故夫人与庆父得幸免焉比闵公再弑则季友既归鲁人弗顺而齐侯使髙子将南阳之甲亦将至矣乃惧而出奔其后虽以缢死不见于经讥失贼也
　　冬齐髙子来盟
　　髙子齐大夫髙傒也子男子之美称不称使权在髙子也齐侯使髙子将南阳之甲以来可定则定之可取则取之耳非取必于盟也髙子与鲁盟而立君以定其乱是诚得大夫出疆之义而纳君于善也故称子而不名以褒之季子来归喜之也髙子来盟感之也国势则巳危也人情则已急也故曰鲁人至今犹望髙子也
　　十有二月狄入卫
　　志狄祸也卫自宣公上烝下淫惠公簒位逆命四维巳亡祸本成矣重以懿公玩物失民狄入其都非齐之存之康叔之祀灭矣淫乱之应如此其烈可不惧哉
　　郑弃其师
　　按左氏郑人恶髙克使帅师次于河上久而弗召师溃而归髙克奔陈夫恶一臣而不能去借御狄而畀以兵欲因以去之卒至溃乱则是郑伯自弃其众也然执政者亦不得辞其过曰郑弃君臣同责也陈傅良曰髙克奔不书不足书也

<经部,春秋类,御纂春秋直解>
　　钦定四库全书
　　御纂春秋直解卷五上
　　【壬戌】惠王十有八年【在位二十有五年子襄王立】
　　僖公
　　名申闵公之兄亦庄公庶子也
　　元年
　　春王正月
　　僖于闵虽兄然既嗣其位而后之矣况闵立而僖尝臣之公羊曰臣子一例是也故继闵之弑不书即位也
　　齐师宋师曹师次于聂北救邢
　　前狄伐邢而齐救之今狄未伐而齐先救之何也前伐邢扰之而已齐用偏师而狄已退今狄既入衞齐桓防其必乗入衞之威而以全力偪邢故连三国之师预至聂北以为之援乃不趋所急而有次者将以俟邢之重困而市其徳也韩非子曰鲍叔曰邢不亡狄不敝狄不敝齐不重且救危之功小不如存亡之德大故次于聂北待邢亡也相持至于六月邢畏狄而溃于是有夷仪之迁
　　夏六月邢迁于夷仪
　　左云师逐狄人具邢器用而迁之是齐迁之也以邢迁爲文者邢欲迁也正月次于聂北六月迁于夷仪邢之忍死待救可知也而三国之师不成爲救固不待言矣
　　齐师宋师曹师城邢
　　邢迁夷仪夷仪固邢都矣故直曰城邢邢无力自城而齐城之使足以守故再序三师以着其实盖与之也其于师之次邢之迁不相掩也桓公于鲁似治乱之义于邢似持危之德于卫似兴灭之仁鲁乱由庆父桓以始乱而即除之则其义不彰迨国嗣再絶而髙子来盟以靖其难故鲁人至今犹望髙子也邢危衞灭由于狄桓以将危而急拯之则其德不大方灭而遽存之则其仁不深迨邢播迁而城邢以定其国衞野处而城楚邱以续其封故邢迁如归衞国忘亡世爲羙谈也盖有事以爲利乘败以为功其心私其功烈卑故与之而不尽与也
　　秋七月戊辰夫人姜氏薨于夷齐人以归
　　夷齐地夫人孙于邾曷爲薨于夷盖桓公召而杀之也变文书人讨贼之辞也凡书以归归其国也讨之是也以归非也即死所而葬之可矣
　　楚人伐郑
　　郑从齐而侵许故也楚之僭王罪应讨又改楚爲荆不可云周之建国矣春秋故用外蛮之例以絶之及来聘则接于鲁难言荆来聘故书人今仍从周封之名则可以王法正之故从王爵以正名而因事以爲详略至治其僭王之罪而革其号不论书荆书楚一也者于来聘书人曰嘉其慕义而进之伐郑也而亦书人岂嘉其猾夏而进之耶
　　八月公会齐侯宋公郑伯曹伯邾人于柽
　　谋救郑也谋而不救何也前尝救郑矣不足惩楚防而谋之将大举焉召陵之师权舆于此矣有救而非救次于聂北是也有不救而深于救防于柽是也
　　九月公败邾师于偃
　　哀姜奔邾而邾受之公请于防而讨之可矣既防于柽而败其师于义何居继柽之防而书之盖邀其归而败之曲在鲁也
　　冬十月壬午公子友帅师败莒师于郦获莒拏
　　友以赂求庆父于莒莒以兵责赂友败之而获其将莒贪而友诈也公赐友汶阳之田及费季氏于是始大仲叔之后皆立于友三桓之祸友启之也
　　十有二月丁巳夫人氏之丧至自齐
　　哀姜之薨至是一百七十日矣而始至盖齐以其尸归絶之于鲁而鲁请之其丧自齐而至鲁也前书孙以眀其当絶继书以归以眀其当讨则其至非也文姜生还庄以爲孝哀姜死至僖以为礼大义之不眀不至于禘庙致主不已其以病僖公也
　　二年
　　春王正月城楚丘
　　齐桓城三国属辞各异皆以实书城邢者三国之师也城缘陵承咸之防诸侯即防咸之诸侯也略而不序者诸侯城之而齐不与也城楚邱虽与柽之防相次然防以谋郑非谋衞也况郑逼楚自顾不暇何能爲衞执役宋曹既同城邢而齐宋又将防江黄惟鲁因内难凡役不与故齐命鲁独任楚邱之役观与城内邑同文可见矣何以不言城衞盖邢迁夷仪邢未亡也城夷仪即邢矣于城可以言邢狄入衞衞已灭也城楚邱始有衞矣于城尚未可言衞也城邢辞繁不杀此则略之何也衞之亡已渉三载今始城之邢未亡而先城衞巳亡而后城具见桓有厚薄之私焉春秋以大公垂法故略以示讥乃公谷以爲不与齐之専封夫以地畀人而爵之之谓封衞虽爲狄入其爵自若楚邱其故地耳岂齐畀之而爵之哉至齐以伯自居止以楚邱之城爲专其説难通矣
　　夏五月辛巳葬我小君哀姜
　　僖请哀姜之防已非矣以小君葬之更不可也
　　虞师晋师灭下阳
　　下阳虢邑而言灭何也虞恃虢虢恃下阳下阳虞虢之塞邑也无下阳则无二国矣故言灭也首谋在晋何以使虞主兵虞贪赂假晋道以伐虢且请先伐虢故序晋上疾之也
　　秋九月齐侯宋公江人黄人盟于贯
　　左云服江黄也江黄近楚楚与国也楚争衡上国则江黄得议其后故服江黄者伐楚之要计也北杏之防至此二十有四年诸侯服从迨江黄逺来而攘楚之势成矣故盟以结之惟宋与盟不烦诸侯也
　　冬十月不雨
　　此之不雨盖自十月至夏五月每于时之首月书之者见僖之勤雨勤雨者勤民也自首月而巳忧之知所重也
　　楚人侵郑
　　三争郑也齐师不出愼之也
　　三年
　　春王正月不雨
　　夏四月不雨
　　闵雨也歴时则书之无一时而不汲汲也
　　徐人取舒
　　从齐令也徐巳从齐矣齐伐楚必取道于徐及舒齐恐徐之中变也使之取舒所以絶徐于楚因以通伐楚之径也舒国也变灭言取何也鲁颂曰荆舒是惩盖舒党楚几若楚属邑矣故书取犹云取诸楚也罪舒而恕徐也
　　六月雨
　　喜雨也不雨屡书见公能忧民之忧雨而特书以是爲可同民之乐教人君以谨天灾勤民事重国本也
