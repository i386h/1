<!-- { "loadSidebar": true } -->
　　阳生系齐以长宜立也然君命立荼矣故不书公子恶争国也陈乞召之宜无难者书入逆辞也虽宜立立之之道则逆也据传阳生使朱毛弑荼何以归狱于乞盖乞志窃国故逐高国而图废立所以专威柄而爲攘夺之阶也其始阿景公意而立荼今又外迎君而立阳生则荼之死决矣特乞不欲显任其事待阳生而加之刃耳不然阳生一亡公子身之定否尚难自必况敢轻行弑逆不畏乞讨乎春秋推见至隐以乞首恶杜乱源也又以见立幼之害也家国无衅谁能乘之君之废立权臣之资也景公爱荼陈乞顺之而立荼景公亦以爲爱荼也而适以弑荼荼弑阳生立而齐遂终爲陈氏有矣可惧哉
　　冬仲孙何忌帅师伐邾
　　志灭邾也
　　宋向巢帅师伐曹
　　志灭曹也齐晋皆失道而衰吴楚越且迭强而横郑卫党逆鲁宋爲生民之害无时已矣
　　七年
　　春宋皇瑗帅师侵郑
　　左云郑叛晋故也但自定六年晋执宋行人其好已絶何縁爲晋讨叛哀九年宋又伐郑赵鞅且欲救郑岂宋爲晋伐郑晋反助郑耶左氏非也赵鹏飞曰报罕达之伐也罕达之师已七年矣其时宋郑皆从齐而郑尤与齐厚宋虽仇郑而不敢报今齐景殁而内乱宋始报之也
　　晋魏曼多帅师侵卫
　　赵鞅伐卫未服故曼多又侵焉曼多助鞅者韩魏睦于赵也
　　夏公会吴于鄫
　　臣防之君又会之过勤矣后而被伐失所因也故从人不可以不愼
　　秋公伐邾
　　公无兵矣何能伐邾从季氏之意也三家屡伐邾取其土待其将灭使公主兵以受恶名而抗大国之讨权奸欺君一至此哉然公惟所命而不敢违失君道甚矣
　　八月己酉入邾以邾子益来
　　内灭书取此则入其国执其君直书而不讳何也盖伐邾者三家公虽在行而实不与臣获其利君尸其名非直书其事人止知邾之被鲁虐而不知公之被臣侮也邾大夫茅夷鸿保于茅请救于吴吴伐鲁鲁复邾子故虽入而非灭也以来与以归同归外辞也来内辞也
　　宋人围曹
　　屡伐之又围之志灭曹也
　　冬郑驷帅师救曹
　　郑闻宋之屡伐曹也曰宋之有曹郑之患也故救之盖忌宋之强耳且春有皇瑗之侵亦所以报也然而犹书救者与人爲善也列国之乱甚矣茍有救者亟与之止乱也世之心切矣
　　八年
　　春王正月宋公入曹以曹伯阳归
　　传言灭经书入苏辙因谓不言灭自灭也夫曹久困于宋非有大恶不幸而亡与诸国之灭无异何独文致其罪以爲自灭盖取其地而不絶其祀故止书入观孟子时有曹交爲曹君之弟是其证矣鲁入邾而执益宋入曹而执阳其同也
　　吴伐我
　　邾故也春秋详内略外故他国被兵举国而鲁多言四鄙此止书伐我者敌已深入至于城下也敌至城下岂能不战而退不言战鲁服也盟于城下也不言救邾者志在服鲁鲁盟遂还不成爲救也昭定以前三家初窃国柄犹协心以御外侮故邻国侵伐及四鄙而止至此则三家之势已成各不相下莫肯爲国任患敌至径薄国都国非其国矣
　　夏齐人取讙及阐
　　邾故也邾子盖齐甥鲁入邾而执邾子致齐以爲辞故致赂以悦之在此爲赂据彼则言取婉其辞以讳国恶也然不书伐则非兵取可知而鲁之爲赂见矣虽讳而不没其实也招伐于吴丧地于齐爲国不义其害固如此
　　归邾子益于邾
　　执而返何以言归当归也齐取鲁邑怒犹未怠复请师于吴故惧而归之归之义也然爲人所胁亦不得谓之义矣齐欲存邾义也然召外兵而伐与国亦不得谓之义矣况齐之力自足制鲁何事召吴召吴以祸鲁卒以自祸也
　　秋七月
　　冬十有二月癸亥伯过卒
　　齐人归讙及阐
　　归邾子故也执而取之归而归之虽取舍任意而非爲利君子犹有取焉书归善齐也
　　九年
　　春王二月葬杞僖公
　　宋皇瑗帅师取郑师于雍丘
　　悉虏而俘之曰取隐十年宋人蔡人卫人伐戴郑伯伐取之伐者声其罪也曰取之犹难辞也此直书取易也谲而揜其不备也据传使有能者无死而以二人归则杀人多矣尚诈嗜杀生民之祸烈矣春秋所以胥爲战国也
　　夏楚人伐陈
　　六年吴伐陈楚昭救陈卒于城父然卒则不能救矣陈以无援故卽吴楚惠乃忿而伐之嗣此再使臣伐之肆甚矣
　　秋宋公伐郑
　　卓尔康曰宋景不自量妄图兴伯前年以曹伯阳归其志益骄而皇瑗又取郑师其视灭郑不啻入曹之易矣连年侵伐卒丧师于嵒与雍邱相当兵骄者败宋之谓也
　　冬十月
　　十年
　　春王二月邾子益来奔
　　据传鲁归邾子邾子又无道吴讨之囚诸楼台栫之以棘使诸大夫奉太子以爲政今来奔逃吴也家翁曰邾子无立志之人非怙恶不悛者也岂失国而返犹能无道乎盖吴子责赂不遂而加之罪耳前吴救邾本不成救今至逞威责报邾子旣爲鲁俘又复面来鲁书以罪吴而病邾子也
　　公防吴伐齐
　　齐爲邾故旣取鲁邑又请师于吴旣而鲁归邾子齐归鲁邑乃止吴师吴遂伐齐齐义而吴不义矣鲁忘伐己之怨背归邑之惠助吴以猾夏故书公会责鲁也家翁曰甚矣夫差之不仁也邾子旣得返国齐来止师齐鲁无事矣吴亦得以自息其民乃反以爲怒而伐齐盖夫差负才矜力日寻干戈闻伐国则喜闻止师则怒以是知其将亡也【一】
　　三月戊戌齐侯阳生卒
　　左云齐人弑悼公赴于师必有主名矣何以止言齐人且齐爲大国何至畏吴而弑其君以説乎经书齐侯阳生卒与常卒无异未见爲弑也时以吴师来伐而悼公适毙遂以爲弑传不言弑者之名则得于传闻不能指名也传不可信信经可也
　　夏宋人伐郑
　　晋赵鞅帅师侵齐
　　齐助卫辄而党荀士故鞅乗其有吴师遂不恤齐丧而侵之鞅罪大矣
　　五月公至自伐齐
　　齐侯以三月卒闻丧而还可矣久而归制在吴也
　　葬齐悼公
　　卫公孟彄自齐归于卫
　　彄初奔郑今书自齐必自郑适齐也书归内受之也彄本蒯聩之党今归于卫盖见聩在戚而弱又从辄也不计义而附势反覆之小人也
　　薛伯夷卒
　　秋葬薛惠公
　　冬楚公子结帅师伐陈吴救陈
　　楚比岁伐陈争陈于吴也故吴救陈吴岂能以存中国爲义利陈私于己耳然书救终善之也善在外责在内且伤诸夏之日衰也
　　十有一年
　　春齐国书帅师伐我
　　会吴伐齐故也传载老幼守宫次雩门之外师及齐师战于郊故又书伐我而不言鄙盖政在季氏生事启衅二家不肯同力故也不书战胜负敌也由风俗以礼义胜而诸贤致命也洙泗之化也不然国几亡矣去岁会吴伐齐鲁诚有罪然吴实主之齐畏强淩弱且居丧伐人无礼无义再速吴师以致败又以见齐之肆而失计也
　　夏陈辕颇出奔郑
　　颇剥下媚上以自营其私而犯众怒也国将亡而用聚敛之臣至使众爲政而逐之纲纪坏矣是速之亡也
　　五月公防吴伐齐
　　齐伐鲁鲁致之也不反其所爲而使吴祸洊及于中国谁之咎也是虽强家所爲而公与于会何以辞其责
　　甲戌齐国书帅师及吴战于艾陵齐师败绩获齐国书吴师之来齐人皆知齐必败即当坚守勿犯其锋况齐患在内不在外陈氏弑主专国又值新丧危疑之会也国书爲齐世臣宜修政以辅幼君安得生事于外贪执兵柄乎且春之伐鲁不义也夏之拒吴大难也陈氏推书岂以兵柄让书哉是使其以不义结怨以犯难贾祸耳书在术中而不悟也且伐鲁方归疲兵迎战师败身获爲国大殃而陈氏之势愈固矣以书及战罪书也书齐败绩伤之也楚败晋则伤之吴败齐则伤之春秋内齐晋而外僣王之吴楚天子之事也据传将战吴子呼叔孙而赐以甲剑铍曰奉尔君事则鲁亦与战矣战不书公者助吴猾夏讳之也然书会则伐见矣讳而不没其实也平邱不盟人以爲辱春秋则不隐艾陵战胜人以爲荣春秋爲之讳圣人以是非爲荣辱不以荣辱爲是非
　　秋七月辛酉子虞母卒
　　冬十有一月葬滕隐公
　　卫世叔齐出奔宋
　　诸侯搆怨侵伐不已大夫争权奔亡相继春秋之季其乱极矣
　　十有二年
　　春用田赋
　　恶重敛也用者不宜用也赋有财赋有兵赋财赋者税也兵赋者乘也夏后氏授民以田而使自赋财赋也而兵赋亦寓焉商周助而不税惟计井邑邱甸而出乘故治兵谓之治赋宣公初税亩则敛财于私田矣成公作邱甲则增兵于旧制矣此之田赋据传敛从其薄及贪冐无厌云云者宜爲财赋矣然田即亩也赋犹税也与税亩奚以异且传云以邱亦足又似兵赋何也盖分之爲亩总之爲田税亩传曰履亩而税意其时履亩而视其收之盈歉因取其盈者税之非有田者槪加之故不得言田后作邱甲则兵赋于正数旣增而财赋遂亦视此爲准有定额矣犹未及乎什二也传云以邱亦足者据时之增额言之也今之田赋则有田者旣槪加之而其额益重盖即所谓什二乎哀公在位二十有七年年饥之问有若之对又在此后乎
　　夏五月甲辰孟子卒
　　昭公夫人也据传云季氏不絻盖不以夫人丧之也故不书薨及葬昭公娶吴女书孟子何也因其称而称之也语云君娶于吴爲同姓谓之吴孟子是也据实书之而昭之失礼与三家之不臣具见
　　公会吴于槖皋
　　寻鄫好也吴欲求伯将合诸侯也公会之病公也
　　秋公会卫侯宋皇瑗于郧
　　郧吴地卫侯宋皇瑗何以在郧而公会之乎宋衞从吴可知也赵鹏飞曰诸侯东向事吴者鲁爲之也故四书公防吴继书公防宋卫明年书公防晋侯及吴子于黄池鲁罪着矣
　　宋向巢帅师伐郑
　　取郑师后又三伐郑矣
　　冬十有二月螽
　　冬温而螽生记异也
　　十有三年
　　春郑罕逹帅师取宋师于嵒
　　取师虽宋首恶然郑之报亦惨矣故均罪之
　　夏许男成卒
　　公防晋侯及吴子于黄池
　　黄池之防左云先晋国语云先吴但果先晋宜书公防晋侯吴子今书防晋侯及吴子则主在吴子矣盖自吴柏举之战晋侯不复见者二十余年晋固不能爲主也然不书吴子晋侯者存中国也惟先书防晋侯后书及吴子而吴之先晋与内晋外吴之意俱见故曰春秋之志微而章晋盟主鲁望国而皆从吴世变至是极矣
　　楚公子申帅师伐陈
　　间吴出防而争陈也畏强而淩弱也然楚犹能师而晋遂衰圣人伤之
　　于越入吴
　　间吴出防而捣虚也柏举胜楚而越入吴黄池先晋而越又入吴均爲不务德而勤逺略之戒然柏举犹属义举黄池志在争强且屡胜而骄反忘越不共戴天之仇而凭淩上国宜其灭于越也
　　秋公至自防
　　晋魏曼多帅师侵卫
　　黄池晋爲吴下其辱甚矣晋臣不耻复比而淩近国怙权自私此伯烈已尽之时也所以胥爲战国也亦晋国极衰之候也所以分于三家也
　　葬许元公
　　九月螽
　　冬十有一月有星孛于东方
　　不言次而言方平旦众星皆没也周十一月夏九月也日在房心爲明堂布政之廷于是旦见与日争明其异大矣嗣此七国并兴皆以号僭周室愈不可爲也
　　盗杀陈夏区夫
　　春秋书盗四皆国乱无政也区夫之先征舒爲逆而戮于楚陈犹使世爲卿陈无政矣今爲盗杀虽其事不可详然要之以乱招乱也
　　十有二月螽
　　二年之内三书螽由田赋爲害民穷而天变作也
　　十有四年
　　春西狩获麟
