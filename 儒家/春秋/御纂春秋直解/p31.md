<!-- { "loadSidebar": true } -->
　　邾人诉鲁晋当以师问鲁何得执其行人书行人明舎之无罪也
　　晋人围郊
　　郊王畿之邑不系国者明王之无外也时郊为子朝所得故晋遣大夫助王围郊书人微之也晋为方伯不躬帅诸侯直取子朝以定王位乃徐遣大夫帅偏师以围其一邑是不能勤王而徒残王民也其罪着矣
　　夏六月蔡侯东国卒于楚
　　因朝楚而卒也大仇未复反结楚嬖臣以逐其君而又朝之三纲絶矣书卒于楚明为楚所制而死非其所也
　　秋七月莒子庚舆来奔
　　庚舆以不义得国以不仁失位故因奔鲁以示戒
　　戊辰吴败顿胡沈蔡陈许之师于鸡父胡子髠沈子逞灭获陈夏齧
　　吴伐州来楚以六国御之书师用众也先顿胡沈君将也后蔡陈许大夫将也不书战未陈也败不言楚者楚令尹死其师未与吴接吴败六国楚师自奔难言败楚也然楚主兵其师又大奔即不言败亦当书溃乃没楚不见何也深罪六国也盖受役于楚本为不义然犹曰畏楚也今楚军无帅既未与吴接六国何故先驱其民为楚当吴之锋其败也自取之耳故凡师败必累数之此独略之者贱而恶之也胡子沈子书名死也君为宗社主其死与亡国等故曰灭大夫则轻矣虽死仅曰获胡安国曰书胡子髠沈子逞灭自灭也亦犹书梁亡自亡也君死曰灭胡子沈子是也生得曰获秦获晋侯是也大夫生死皆曰获郑获宋华元生也吴获陈夏齧死也书其败不以国分而以君大夫为序书其死不以事同而以君臣为别皆所以辨上下定民志也
　　天王居于狄泉
　　敬王也防已逾年不可旷年无王故称天王也尹氏乘其不戒挟子朝自外入故出居狄泉以避之虽失位而尊号无贬明正也王猛立未逾年则犹是先王之年以先王临之大臣宜尽夹辅之力故刘单书以示臣职也敬王立已逾年则当与天下正始故不书以成君尊也
　　尹氏立王子朝
　　嗣子有常位不必言立立不宜立者也衞人立晋众立也责其无王尹氏立王子朝篡立也罪其不正晋之立以公子而有次及之势也彼既无王故削公子以示贬而明君臣之义朝之立以王子而有匹嫡之宠也乱起于王故称王子以示讥而正父子之道乃书人犹公也书尹氏更罪其私矣尹世柄周政故变文书氏见宗强也故曰嬖子匹嫡外宠二政乱之本也
　　八月乙未地震
　　冬公如晋至河有疾乃复
　　叔孙囚于晋故公如晋书有疾乃复明非晋辞之也然则不书有疾皆为晋辞可知为晋辞而犹与仲遂之至黄乃复同文若公之自归然盖皆以全君而讳其辱也
　　二十有四年
　　春王二月丙戌仲孙貜卒
　　叔孙舍至自晋
　　舎之至左谷经皆不书氏盖一事而再见者卒名之其常也惟公羊书氏而胡安国以为贤之义似可从盖舍之执非其罪且以礼自衞终不辱国固不可与意如同也故执书行人至书叔孙
　　夏五月乙未朔日有食之
　　秋八月大雩
　　丁酉伯郁厘卒
　　冬吴灭巢
　　凡灭国皆罪而亦有异吴之先君伐楚而巢人戕之巢实有罪焉且巢为楚属国而吴灭之此入郢之渐乎
　　葬平公
　　二十有五年
　　春叔孙舍如宋
　　夏叔诣会晋赵鞅宋乐大心衞北宫喜郑游吉曹人邾人滕人薛人小邾人于黄父
　　王室之乱四年矣顺逆之势亦既明矣晋尝一出围郊无功而返今因郑游吉之言始惭而勉为此防且诸侯不出而委于大夫期以明年明年究未闻有勤王之实也及冬而王入成周王自入也刘单之力也诸大夫何与焉其罪不待贬而自见
　　有鸜鹆来巢
　　鸜鹆不逾济鲁所无也有则为异其性穴居巢则反常盖戾气所感也妖不胜徳不知省徳祸随之矣
　　秋七月上辛大雩季辛又雩
　　大雩僭也又雩不言大防上文也既僭且渎也灾异并至区区于祷祀末矣
　　九月己亥公孙于齐次于阳州
　　因讨意如而为所逐也季擅鲁久矣至昭已若寄生乃不胜一朝之忿且与谋者皆左右亲昵素与季为仇假公报私莫知为君逺虑者宜无益而反害也然则季遂不可讨乎非也季之恶决之固外溃养之亦内蚀岂得以讨乱病昭特昭不得其道耳时有子家覊之贤叔孙舍之忠犹为可仗公诚修德亲贤俟衅而动何不可之有今至见逐季罪不容诛矣亦公自速之也书公孙正其本也罪公之失守也故曰春秋天子之事也乃不之晋而之齐者晋党季而数辱公不得已而之齐而又未知齐之必我恤也故徘徊野次以待齐命焉耳
　　齐侯唁公于野井
　　吊生曰唁慰安之也齐侯来唁又取郓居公似有亲邻恤患之意奈明年夏将纳公嬖臣梁邱据受赂阻之遂不亲行使大夫帅师从公围成不克而止则为义不终矣或以唁公取郓即为贬非也唁公礼也今年取郓以居公明年果伐鲁以纳公亦未为不义也圣人岂以已甚责人乎
　　冬十月戊辰叔孙舍卒
　　昭之讨季氏也叔孙舍如阚其司马鬷戾首助季以抗公而孟氏继之是三家合力以逐公也舍虽不与谋然家教不行于司马亦舍之责也反自阚以正言动季氏而谋纳公季又始许而终背之舍不知徐为君谋乃抱内愧忿见欺遂自残以死其忠也末矣
　　十有一月己亥宋公佐卒于曲棘
　　曲棘宋地诸侯以境内为家故外诸侯卒于境内不地宋元以公故如晋行至曲棘而卒勇于义矣且意如妻元公之女不顾其私尤人所难故虽卒于境内特书地以録之
　　十有二月齐侯取郓
　　齐三取鲁地两书人此独举齐侯者为公取也观明年书公居郓可知矣然遂为义举乎未也季氏逐君其恶大矣昭公来孙其情廹矣齐强且近纳之犹反手也景诚能请命天子号召诸侯纳昭而戮意如伯政举矣不此之为而取一邑以居公其细已甚然犹书齐侯者小善必録盖春秋与人为善之意
　　二十有六年
　　春王正月葬宋元公
　　三月公至自齐居于郓
　　凡公行返而告庙则书至今昭失守宗庙犹书至者存公也自野井而云自齐得见齐侯也衞侯借晋力而有夷仪言入难辞也纪实也昭公假齐力而有郓言居正辞也尊君也郓本君之有也然居其所不言居言居则失所矣且周公封界尽为贼臣所据虽边境小邑非假人力亦不能有亦可哀已胡安国曰昭公失国而称居于郓存一国之防也襄王已出而称居于郑敬王未入而称居于狄泉存天下之防也
　　夏公围成
　　齐侯将纳公惑于嬖臣之言仅使公子鉏帅师从公围成成孟邑也近齐盖不欲深入而于成卜其可纳与否也则虽有师而不为公用矣故削齐师而止言公围责齐也然成敢抗公是三家固一心也国人犹敌国也公固失民而季之首恶孟之同恶及成人之助恶皆不容诛矣
　　秋公会齐侯莒子邾子伯盟于鄟陵
　　此齐景假纳公之名以纠合也夫以纳公召诸侯而三国从之盟可谓有行义之资矣故公虽有求入之志不书及而书会盖将以伯事责齐也使其志能及逺虽北杏之业何难哉乃为善不勇虽防何益东周之兴不可望矣桓文之绩亦邈乎不再覩春秋所以终也
　　公至自防居于郓
　　汪克寛曰曾子问云君去其国大宰取羣庙之主以从则昭之去郓而返亦或告于祖祢矣其言未得经防盖郓内邑也公虽失国而犹居郓故以内为辞凡外出而返必书至惟围成而返不书至成亦内邑也不可外公于成也后郓溃而寓干侯干侯晋地不惟不可言至亦且不可言居然书在亦所以存公也皆特笔也若以曾子问为辞岂庙主从于郓不从于干侯乎义难通矣
　　九月庚申楚子居卒
　　居者弃疾改名也
　　冬十月天王入于成周
　　武王定鼎于郏鄏周公营以为东都是为王城洛诰所谓涧水东瀍水西者也营下都以迁殷顽民是谓成周洛诰所谓瀍水东者也曰东都盖以镐京为西都也曰下都盖以王城为上都也平王东迁定都王城时子朝据王城故王入于成周成周亦王都也故不言居而言入入成周乱将定矣李瑾曰晋亦与纳王无一言及之何也晋以同姓主盟不能即逐朝而安王室坐视成败逾五年然后兴师纳王原情责实不忠之甚若以纳王之功予之则藏奸观衅者胜矣
　　尹氏召伯毛伯以王子朝奔楚
　　子朝作乱兵败而奔且奔于僭王之楚罪也然亦党乱者所致故书以也前立朝止书尹氏首恶也此兼及召毛其从也久乱王室罪皆当治也且以见由王宠朝故党盛而稽乱也爱憎起于一念祸及子孙而宗社几不祀可不戒哉
　　二十有七年
　　春公如齐公至自齐居于郓
　　夏四月吴弑其君僚
　　此公子光使专诸弑之而称国何也胡安国曰吴大臣之罪也盖得致乱之由而竟云不归狱于光则非止乱之道夫夷末卒而季札逃光为嫡嗣而僚立篡也大臣与国为体事孰大于置君乃不审其序惟意所欲非罪而何然光虽当立僚既立矣光亦臣之十有四年矣君臣之分久定一旦戕而代之非弑其君而何使当僚初立光不臣之而上诉天王言先人之意在札长嫡之次在已则僚当废矣罪在初臣之而终弑之耳然致弑之由则以大臣当国而不知道僚贪国而不知义也止治光之弑而不正僚之篡岂足服光之心故变文称国言吴有是事则行弑之人与致弑之由其罪皆具故曰春秋王道之权衡也
　　楚杀其大夫郤宛
　　郤宛之死由费无极谮于令尹囊瓦杀之也而称国者罪楚君也君无道以令其臣致擅杀大夫纪纲亡矣
　　秋晋士鞅宋乐祁犂衞北宫喜曹人邾人滕人防于扈据传命戍周且谋纳公也宋元为公故如晋卒于曲棘衞灵欲质其公子与大夫之子于诸侯以求纳公是宋衞犹知有君臣之义也士鞅取货于季孙而辞之其恶甚矣家翁曰齐为鄟陵之盟而据入季氏之锦晋为扈之防而鞅纳季氏之货二君懵然以鲁之休戚无闗于己孰知陈恒韬祸于齐六卿伏忧于晋使二君能为鲁讨贼亦足以詟内盗之胆也
　　冬十月曹伯午卒
　　邾快来奔
　　季孙父子纳叛世济其凶且是时公孙于齐意如负当讨之罪略不知惧其肆无忌惮何所不至哉
　　公如齐公至自齐居于郓
　　二十有八年
　　春王三月葬曹悼公
　　公如晋次于干侯
　　干侯晋地不礼于齐而求晋也阳州之次待命而次也齐随有野井之唁干侯之次不受而次也公终由干侯而返赵汸曰晋人以公非见卑于齐则不来故不使入其国由晋臣隂党季氏故也
　　夏四月丙戌郑伯宁卒
　　六月葬郑定公
　　秋七月癸巳滕子宁卒
　　冬葬滕悼公
　　程端学曰滕小国鲁未尝防其葬至此防葬者见季氏之求悦于邻国无所不至也
　　二十有九年
　　春公至自干侯居于郓
　　公朝于晋而不得入留于干侯期岁始返则求晋犹不若求齐也书自干侯深责晋也
　　齐侯使高张来唁公
　　齐唁公二晋唁公一两书地而此不地者以公居郓犹在鲁邑也使大夫唁卑公也高闶曰以公如晋不为晋所纳故使高张来唁乃所以嗤公也是也深责齐也
　　公如晋次于干侯
　　再求晋而不纳又次于干侯详书之以存君也公既出矣史于公事亦不尽书盖皆圣人之特笔也
　　夏四月庚子叔诣卒
　　秋七月
　　冬十月郓溃
　　内邑不书叛况溃者民逃其上之谓邑何以书溃公居焉耳孔頴达曰公如晋而郓溃使公不得更来当是季氏之使然是也胡安国罪公之失民似非经防
　　三十年
　　春王正月公在干侯
