<!-- { "loadSidebar": true } -->
　　世子嗣位终先君之年称子逾年虽未葬称爵盖縁始终之义一年不二君縁臣民之心不可旷年无君也即位者告庙临羣臣也隐不即位让也庄闵僖则继故也桓即位安忍而自立也文则继父也继父即位正也
　　二月癸亥日有食之【公羊日上有朔字】
　　天王使叔服来会葬
　　叔氏服字王之大夫也王于诸侯有吊赠含襚之礼而使来会葬则天王之加礼于鲁也惠王之葬鲁君不赴亦未遣使而王臣先期以待诸侯之葬鲁不臣王失政比事以观可见矣
　　夏四月丁巳葬我君僖公
　　天王使毛伯来锡公命
　　毛国伯爵诸侯为王卿士者诸侯立世子必誓于王世子嗣位告于王防毕士服见于王而受命赐之黻冕圭璧文公在防未朝先来锡命盖襄王以鲁为宗国故先之然非礼矣谷梁氏曰礼有受命无来锡命
　　晋侯伐衞
　　晋侯以衞不朝与侵郑之故而伐之及南阳听先且居之言而朝王先且居伐衞乃必称晋侯何也晋侯以伐衞而出朝王其假也故削朝王不书而以伐衞举晋侯也晋以元咺故执衞侯其怨晋宜矣况衞新播迁不自反而乘人之灾不义之甚故书以罪之
　　叔孙得臣如京师
　　拜锡命也天王使来锡命当俟防毕而躬往朝焉礼也乃仅以陪臣拜命不恭甚矣
　　衞人伐晋
　　衞人孔逹也书伐晋罪衞也衞即楚侵郑不自反而伐盟主可乎故晋伐衞则罪晋衞伐晋则罪衞
　　秋公孙敖会晋侯于戚
　　鲁卿而会伯主故直举名氏责其伉也大夫专会诸侯自此始赵鹏飞曰孟氏自敖而专叔孙氏自得臣而横季孙氏自行父而侈
　　冬十月丁未楚世子商臣弑其君頵
　　自入春秋楚君之卒不见于经外之也特书楚頵以世子大逆而志之也楚僭号其立世子必不誓于王乃书世子者着元凶而讨之也君于世子有君之尊有父之亲书其君者目世子则父之亲已见故以君之尊见义也王诚以其罪告诸侯命晋致讨明大义折强楚是谓天讨乃天王不之罪而晋襄徒争小故盖讨贼之义不明乆矣故曰春秋成而乱臣贼子惧
　　公孙敖如齐
　　既会晋又如齐盖两属且图婚也
　　二年
　　春王三月甲子晋侯及秦师战于彭衙秦师败绩凡战举将败称师秦于战称师悯其众而恶其将也前入滑贪兵也今则忿兵也有败道矣晋既得志于殽秦再至宜修文告以却之或坚守以拒之秦如晋何而逞志于再战故书及穆愤败而不能平襄狃胜而不知止盖交罪之
　　丁丑作僖公主
　　古者葬而虞虞主用桑期而练练主用栗终入庙以辨昭穆逾练作主盖逆祀有萌议论未定也
　　三月乙巳及晋处父盟
　　按左氏晋以公不朝来讨公如晋晋使阳处父盟公以耻之书及晋处父盟厌之也公羊氏曰阳处父不氏讳与大夫盟也谷梁氏曰不言公处父伉也为公讳也三传之文公实与盟矣敖会晋侯公盟处父事适相当且以见政在大夫皆其君授之柄故谨而志之也公防未毕故出不书如反不书至则重为公讳也
　　夏六月公孙敖防宋公陈侯郑伯晋士縠盟于垂陇晋致诸侯而以士縠会之是以大夫主盟矣盟宜以主者首而春秋序士縠于诸侯之下正君臣之分也晋襄席伯骤胜而骄轻蔑诸侯罪也自士縠而后凡役多书大夫大夫张也盟以讨衞陈侯为衞请成执孔逹以说
　　自十有二月不雨至于秋七月
　　不雨溯自去冬之十二月着其乆也至于七月则八月雨矣不雨彚而书之雨则不书见不以民事系忧乐也
　　八月丁卯大事于大庙跻僖公
　　大事何大祫也四时之祭有分有合合羣庙主升祭于大庙为祫并祭毁主为大祫大祫三年一举五年又举故曰五年而再殷祭祭书名讥非礼也时祭称有事大祫称大事则常礼也讥不在祭也跻升也父死子继为易世兄终弟及为同世同世不殊昭穆而以先后为次僖虽兄甞臣于闵升居闵上以亲乱义非礼甚矣
　　冬晋人宋人陈人郑人伐秦
　　晋再败秦可以已矣又复怨焉不修德而残民以逞不待贬而恶见矣
　　公子遂如齐纳币
　　纳币常礼何以书讥防未终制而图婚也
　　三年
　　春王正月叔孙得臣会晋人宋人陈人衞人郑人伐沈沈溃
　　讨其服楚也楚商臣负覆载不容之罪晋襄不能仗义致讨乃畏楚而伐服楚者夫服楚独沈乎且沈僻在南服素未与晋之防盟以国小服楚何足深罪伐之而溃其民可乎蔡溃遂伐楚齐桓所以盛也沈溃不伐楚晋襄之不足有为也
　　夏五月王子虎卒
　　王臣以卒赴者三尹氏王子虎刘卷皆不书爵讥外交也
　　秦人伐晋
　　讥伐晋也秦屡败仅而能复犹讥之何也逞志一决以求胜是怙过也故讥之史记曰秦穆既封殽尸乃誓于军以申不用蹇叔之谋故程子曰秦人极其忿而后能悔过圣人取其终能悔焉耳
　　秋楚人围江
　　商臣为逆未甞不惮晋讨故前此止自固而未敢出自晋伐沈始知晋技止此耳且晋与秦搆衅秦日拟晋之后故楚间之而伐江江黄素从楚自盟贯之后与楚隙齐伯从齐晋伯从晋楚既灭黄矣今复伐江而围之轻晋也
　　雨螽于宋
　　螽生于下今雨于上异之大也多而害物故虽外灾而亦志之
　　冬公如晋
　　十有二月己巳公及晋侯盟
　　晋以处父盟公之无礼而请改盟乃召而盟之于其都晋不能以礼谢过鲁不能以礼进退参讥之
　　晋阳处父帅师伐楚以救江
　　伯国大夫帅师以名氏见始此大夫强也伐楚是矣书以救江者讥不能讨贼惜伐楚之非伐楚也且楚人围江岂遂空国而出晋以一大夫将偏师以临之遂足拒楚而解江围乎惜救江之非救江也
　　四年
　　春公至自晋
　　逾年始至见去国逾时之乆也
　　夏逆妇姜于齐
　　夫人方逆称女至国称夫人有姑称妇方逆即称妇谷梁曰成礼于齐是也纳币于防中成礼于妇家失礼之中又失礼焉故不言公讳之也不书以夫人至者礼不备史略之也刘敞曰文公闇弱惰慢不能率礼以为苟若而可故卒至于祸夫妇人伦之首可不慎哉
　　狄侵齐
　　许翰曰狄自箕之败至是复侵齐间晋有秦楚之难也
　　秋楚人灭江
　　救江而江灭责晋也江黄皆以慕义从伯而灭先书伐后书灭见齐不能救黄先书围后书灭见晋不能救江灭无奔执之文死社稷也
　　晋侯伐秦
　　楚灭江晋之耻也王官之役晋避秦而不战耳与晋何损哉乃不致役于楚而亟事于秦失缓急之宜矣伐楚则大夫往伐秦则君行失轻重之衡矣书晋侯目其人以责之也秦穆自是不复报序书终秦誓有以也
　　衞侯使甯俞来聘
　　衞尝多事矣至此事大睦邻以安社稷盖甯俞之谋乎
　　冬十有一月壬寅夫人风氏薨
　　风氏僖公母也僖公崇其所生为夫人也春秋正名之书乃即以其所称称之而书薨不为异辞者据实书之谨礼所由变也
　　五年
　　春王正月王使荣叔归含且赗
　　荣叔王之大夫也口实曰含含且赗过辞也厚礼之加盖遂成之为夫人也
　　三月辛亥我小君成风
　　葬称小君又私諡焉仲子别宫犹疑之也不疑而全乎小君之礼自成风始也
　　王使召伯来会葬
　　召伯王之卿也既使大夫归含且赗又使卿会葬礼益隆而失愈甚矣故谨而书之不敢略也
　　夏公孙敖如晋
　　王洊使人加礼于鲁鲁不往拜而亟遣使如晋比事以观失益着矣
　　秦人入鄀
　　按左氏鄀叛楚即秦又贰于楚秦人入鄀是鄀本楚与国也其即秦必以秦为可恃也秦不可恃而复即楚鄀固反覆而秦遽入之亦矣其后鄀卒为楚所幷
　　秋楚人灭六
　　六臯陶之后国小而逼于楚周纲凌夷荆蛮恣横灭江灭六蚕食肆由无人能讨楚罪故也
　　冬十月甲申许男业卒
　　六年
　　春葬许僖公
　　夏季孙行父如陈
　　陈非大国又未尝先聘于鲁行父何以如陈盖季友与陈有旧行父假聘以缔私书之志行父之得政也
　　秋季孙行父如晋
　　文公即位六年未尝一如京师而朝晋者再且使贵卿比年聘焉过矣行父与敖遂争权竞出既如陈又如晋书之着大夫之日恣也
　　八月乙亥晋侯驩卒
　　晋襄嗣位衰绖之中西败秦北败狄南伐许及商臣弑逆不能讨灭江灭六拱手听之盖骤胜而怠见小昧大也晋文当楚之强崛起胜之襄值楚乱而卒不得志于楚惜哉
　　冬十月公子遂如晋葬晋襄公
　　诸侯之防士吊大夫会葬晋文昉为伯令卿供葬事非礼也国嗣未定三月葬君亦非礼也然晋自是遂为常制矣
　　晋杀其大夫阳处父晋狐射姑出奔狄
　　晋襄既卒嗣子方幼杀处父者狐射姑耳称国以杀何也晋襄使射姑将中军赵盾佐之聴处父之言而易之遂漏言于射姑是杀处父者射姑而致其杀之者襄公也处父杀射姑奔比事属辞可知杀之由射姑矣书出奔讥失刑也
　　闰月不告月犹朝于庙
　　闰者积气盈朔虚而成月所以定四时成嵗者也告月告朔也闰月多矣独此言不告知前此皆告也文公以闰非常月而不告轻正朔而慢时令矣王葆曰朔者月之初吉月不告则一月之政不举矣故变文书月是也告朔于庙因有朝庙之礼犹者幸其不已之辞圣人爱礼之心也
　　七年
　　春公伐邾
　　间晋难也
　　三月甲戌取须句遂城郚
　　鲁甞取须句矣复书取者盖又入于邾也僖公取须句反其君今邾之公子叛邾在鲁文公取须句使邾之公子守焉絶大皞之祀贪土地而主逋逃非义甚矣郚鲁邑遂以伐邾之师城之民劳弗恤矣且东作方兴而夺农时何以为国
　　夏四月宋公王臣卒宋人杀其大夫
　　人众辞国乱无政众杀之也成公在殡昭甫立而欲去羣公子穆襄之族因攻公而杀其大夫其作乱之罪莫逭矣亦昭公有以启之也大夫不名者因公而死不可以贬仓卒遇难亦无可褒不得与孔父仇牧同也故不録其名惟书大夫则见大夫既杀君亦岌岌矣危之也成公不书葬盖深责嗣子轻举召乱致先君葬不如礼而邻国亦莫之防也
　　戊子晋人及秦人战于令狐晋先蔑奔秦
　　据左此战盖秦康公与赵盾也皆人之何也盾舍嫡嗣而外求君不臣矣秦纳不正不义矣不书秦伐晋纳雍者晋实召秦非秦自纳雍以乱晋也则晋罪重矣盾畏祸改圗乃不谢秦而兴师袭之故书晋及战以深罪之先蔑迎雍者也从盾而觊立君之功亦有罪焉耳故书奔迎雍先返而复从师自师奔也故不言出
　　狄侵我西鄙
　　秦晋交争狄人窥伺遂越齐卫而逺侵鲁其横甚矣鲁间晋难而伐邾狄亦间晋难而侵鲁鲁亦可自省而知愧矣
　　秋八月公防诸侯晋大夫盟于扈
　　大夫而専主盟自此始垂陇之盟士縠甞主之矣然晋襄命之仍襄主之耳故序诸侯而目士縠今则赵盾専之矣故变文书晋大夫书大夫而盟国君者二此与荘七年齐大夫是也彼时齐无君大夫自为盟无嫌也况荘欲纳纠与之盟非齐大夫敢伉公也此时晋有君大夫自为盟则无君且以大夫召诸侯而盟焉则乱君臣之义矣凡诸侯不序者皆一事而再见此则前无所见而不序义在大夫主诸侯之盟故大夫不举名诸侯不序爵责晋大夫也亦病诸侯也大夫主盟而八国之君靡然从之故略之也
　　冬徐伐莒
　　徐僭号即戎后甞从齐矣故经书人今以中国无伯兴师伐莒故复以号举
　　公孙敖如莒涖盟
　　莒为徐故请盟于鲁寻洮向之好也敖如莒假公以为私也凡鲁臣如大国多结援如小国多为私
　　八年
