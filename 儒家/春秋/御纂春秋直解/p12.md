<!-- { "loadSidebar": true } -->
　　衞从宋伐齐罪也然邢不早出师救齐乃结仇讐而伐同姓可乎狄称人便文尔救齐无功移师于衞是仍前入衞之志谷梁曰进之误矣善救齐而恶伐衞进退之权无成心也如此
　　十有九年
　　春王三月宋人执滕子婴齐
　　滕非有罪也宋图伯而首执国君以立威又不归之京师故称人以罪之至盂之会而已亦受执也出尔反尔信哉诸侯卒书名名者终事也执而不返终于执矣故亦书名
　　夏六月宋公曹人邾人盟于曹南
　　曹南曹国之南也此宋约曹邾盟也乃不地而于曹南者曹未服也廹于宋而勉从之故方出国都而盟是要盟也
　　鄫子会盟于邾己酉邾人执鄫子用之
　　曹介宋邾之间旣盟宋公南归邾子东返邾又东则鄫鄫子因盟来会后期至邾故书会盟于邾邾人执之者意与鄫有怨因宋憾鄫留鄫子而请于宋宋命执而用之耳左云用之于次睢之社以属东夷同爲国君而用若犬豕尚有人理乎然不书宋使何宋召盟而邾用之邾承宋命可知且陷鄫子者实邾也杜预曰以邾用爲文者南靣之君善恶自专不得托于他命是也鄫子不名史失之
　　秋宋人围曹
　　曹虽与盟而犹未服宋自省德可也乃轻动干戈甚至围其国都乎半年之间执滕用鄫围曹且急矣伯犹假仁此则眞不仁哉
　　衞人伐邢
　　衞不反已而复怨且舍狄而伐同姓故罪之
　　冬会陈人蔡人楚人郑人盟于齐
　　会者谁公也首陈何也左云陈请修好于诸侯以无忘齐桓之德也夫不忘桓德请于桓之旧盟可耳何援楚而入之盟是知陈之请楚之谋也楚列齐盟自此会始蔡旧从楚郑新从楚皆楚党也齐弃先志延之国都而与之盟紊中外之防而爲诸侯患故于此讳公而人诸侯谨之于始也
　　梁亡
　　梁伯好土功轻民力虐用其民疲而内溃非有侵伐而灭之者故以自亡爲文国灭圣人之所伤惟自亡者虽亡有余责焉书曰用顾畏于民碞惧自亡也
　　二十年
　　春新作南门
　　南门天子五诸侯三言新有故也作则有加其度矣春则非时矣
　　夏郜子来朝
　　赵鹏飞曰郜灭久矣隐十年公败宋师取郜卽其地郜文之昭也与鲁同姓意宋灭之而鲁封之乎然不见于经诸姬之存者仅矣书之盖伤之也
　　五月乙巳西宫灾
　　西宫小寝也灾则书无防而不当谨也
　　郑人入滑
　　滑尝同盟于幽又在畿内而郑入之故书以罪之
　　秋齐人狄人盟于邢
　　于是衞病邢盖将爲邢谋衞也齐桓之伯也北伐戎而南伐楚齐孝之立也南盟楚而北盟狄不子矣邢屡比狄而谋衞失计矣
　　冬楚人伐随
　　楚加兵于随屡矣不见于经者告命有缺也旣引之同盟故假告命爲恐动诸侯之计
　　二十有一年
　　春狄侵衞
　　侵衞爲邢也然适足速邢祸耳书以责邢结外援残同类而卒以自残也
　　宋人齐人楚人盟于鹿上
　　左氏曰宋人爲鹿上之盟以求诸侯此盟本宋公也而称人者图伯而求楚与之同盟自取败辱不足为伯也齐与盟何也宋挟齐爲重齐孝公屈于立已之德不得已而从之故首宋也以是知宋襄立昭之心矣一立昭而齐楚咸居宋下不居然伯乎不知楚盖姑与之而隂图之而宋不悟何其愚也
　　夏大旱
　　旱经时久也大则甚也
　　秋宋公楚子陈侯蔡侯郑伯许男曹伯会于盂执宋公以伐宋
　　鹿上之盟楚许宋以诸侯故会以定之宋不足主会而首宋者楚阳推之也诸国皆后楚名爲伯宋实伯楚也宋与诸国皆称爵者荆蛮陵诸夏而执会主其变爲大不得不详之也楚书子正名也宋所恃惟齐而齐不至陈蔡郑许皆楚党曹又宋仇也见执于楚宜矣不书楚执者诸侯在会拱手以听分恶于诸侯也以伐宋甚之也非公子目夷宋不几亡乎然则宋公之罪愈不容揜矣与僭王之楚会盟且下求焉德不足怀虑不及远辱身败国宜哉
　　冬公伐邾
　　楚执宋公诸夏之耻乃间之而伐邾乎书以病公也
　　楚人使宜申来献防
　　楚人盖楚子也乌乎防防乎宋也来献者威鲁也古者诸侯献四夷之防于王王以警于夷今楚乃以防于中国者警中国乎鲁不能正辞拒楚故防不言宋爲内讳也
　　十有二月癸丑公会诸侯盟于薄释宋公
　　此会盂之诸侯也薄宋地诸侯从楚伐宋已逾时矣犹在宋地复从楚盟是诸夏胥从楚矣书会诸侯而不书会楚者不与楚专释以存中国也会盟同日者盟非预约公畏威而来卽会卽盟也盟而卽释楚威已伸盟与释惟楚意也宋公不言归而言释自投陷穽赖人而释无归道也诸侯复归犹书名此不名者未失国也
　　二十有二年
　　春公伐邾取须句
　　按左氏邾人灭须句公伐邾而反其君须句风姓太皞之裔也旣反其君矣曷以灭国罪之盖使爲鲁附庸也则是鲁取之耳陈傅良曰春秋严义利之辨苟以爲利虽反其君书取也
　　夏宋公衞侯许男滕子伐郑
　　宋公释于楚当悔过自乂乃怒郑朝楚遽伐郑以致楚何不自量之甚也三国犹从宋者惧楚之而欲中国之有伯也
　　秋八月丁未及邾人战于升陉
　　及者公也内战不书败书战卽败也传曰邾人获公胄悬诸鱼门是鲁败也记曰邾娄复之以矢自战于升陉始也邾亦败也不书公不书败爲内讳也是知取须句非兴灭之公矣
　　冬十有一月己巳朔宋公及楚人战于宋师败绩以宋及战深责宋也不知义而妄战残民命以图雪耻其致败也宜矣汪克寛曰宋公身伤不言宋公败绩犹爲宋讳若鄢陵之战直书楚子败绩矣楚子救郑不书救又称人防之也亦恶之也
　　二十有三年
　　春齐侯伐宋围缗
　　宋败于楚益张矣齐侯无志于攘楚而救宋则已昧于大义矣今更助楚爲虐故书伐书围以重其罪
　　夏五月庚寅宋公兹父卒
　　伤于故也鲁畏楚而不会故不书葬也
　　秋楚人伐陈
　　左云讨贰于宋也自曹南之盟陈不从宋其后盟齐会盂伐宋亦并从楚未见贰于宋也据传楚子玉城顿而还意顿旧属陈楚盖伐陈以争顿耳
　　冬十有一月子卒
　　二十有四年
　　春王正月
　　夏狄伐郑
　　据左氏郑伐滑王使如郑请滑郑不听而执王使王怒出狄师伐郑郑虽当讨用狄则非不书王命者讳王之启冦以灭亲也不使狄之假命以猾夏也尊王而讳之恶狄而正之爱中国而存之意深哉
　　秋七月
　　冬天王出居于郑
　　避子带之难也襄王之爲世子以母后宠弟带而几废及带招戎奔齐王犹反之带乃搆狄攻王是不能制之以义早爲之所畀頽叔桃子以招狄之柄而假之羽翼以及于难书出言自弃宗社也诸侯以非道出曰奔天王以非道出曰居眀无外也侯国皆其有莫非王土也于郑者图于郑也怒郑而使狄伐之怒狄而与郑图之比事以观失自见矣
　　晋侯夷吾卒
　　秦纳重耳入立不书不告也
　　二十有五年
　　春王正月丙午衞侯燬灭邢
　　春秋书灭国多矣灭同姓者亦不一矣衞侯何以名尤恶其挟诈也左氏云衞将伐邢礼至曰不得其守国不可得也我请昆弟仕焉乃往得仕衞伐邢二礼从国子廵城掖以赴外杀之遂灭邢叶梦得曰灭国之罪不待贬而见春秋之义常致意于所难察故杀蔡侯名楚子恶诱杀人之君也灭邢名衞侯恶诱灭人之国也
　　夏四月癸酉衞侯燬卒
　　文公再造衞诗载定之方中规模远矣齐桓之伯无役不从晚从宋襄伐齐伐郑已又灭邢耄而荒矣
　　宋荡伯姬来逆妇
　　荡伯姬鲁女而归荡氏者也姑逆妇非礼也何以书公主之也亦非礼也
　　宋杀其大夫
　　罪专杀也不名史失之
　　秋楚人围陈纳顿子于顿
　　顿子廹于陈而奔楚故楚纳之陈信有罪矣诸侯不救而假楚以废置之权以围示威以纳示德楚之势于是成矣
　　葬衞文公
　　冬十有二月癸亥公会衞子莒庆盟于洮
　　莒以季友获挐之故与鲁絶衞文公尝欲平之故衞爲此盟莒子疑鲁未肯平乃以大夫听命衞称子未逾年也
　　二十有六年
　　春王正月己未公会莒子衞甯速盟于向
　　申洮之盟也莒子来信之也公复会勤莒也衞知鲁莒可平故不再出而使大夫也洮向二盟莒衞竟以大夫敌公非礼也然不讳公者犹以释怨许之也
　　齐人侵我西鄙
　　孝公以争国与鲁有隙其盟于齐怨已释矣乃因衞莒之盟潜师爲至夏又伐鲁北鄙比书之罪自见矣
　　公追齐师至酅弗及
　　侵称人举将也追称师明众也酅齐地敌至不能应去始追之无备也敌旣出境追而至酅深入也将及之矣畏众而反又何怯也鲁之军政如此其谋国疎矣
　　夏齐人伐我北鄙
　　衞人伐齐
　　洮向之盟故也然洮向以释怨顾乃报怨以结怨乎春秋明大义不贵小谅书以罪衞也
　　公子遂如楚乞师
　　乞重辞也又卑辞也已之师不以义动犹不可况人之师乎军政不修求援友邦已非立国之道况下求荆蛮乎齐虽无道乃引楚以残甥舅之国非义也示弱启侮且使楚祸远及于齐非谋也
　　秋楚人灭夔以夔子归
　　祀不过祖夔祖熊挚楚乃以不祀祝融鬻熊责夔乎夔以正对而楚终灭之贪其地耳灭国爲大恶况同姓乎况无罪乎抑夔上游之国也夔灭则通于巴蜀楚益富强春秋所惧也夔子不名史失之
　　冬楚人伐宋围缗
　　宋为望国楚忌之必欲翦灭而后已书伐书围着其横也
　　公以楚师伐齐取谷
　　鲁乞师于楚楚利得鲁以师赴之鲁倚楚得齐邑公自以爲得计矣不知倚楚必事楚事楚者以国与楚也以国与楚而博齐之一邑可谓不知类矣
　　公至自伐齐
　　不义而反以为功告至策勲危之也受德于楚结怨于齐楚将责报无己齐亦将报怨无己向非晋文之伯鲁其危哉
　　二十有七年
　　春子来朝
　　夏六月庚寅齐侯昭卒
　　孝公乘乱争国盟楚狄而伐宋鲁虽席父威而卒不振宜哉
　　秋八月乙未葬齐孝公
　　乙巳公子遂帅师入
　　左氏云责无礼也伯姬托其子于鲁今嗣位来朝执礼恭矣而师入其国慿弱犯寡已实无礼何以责人遂帅师恶专也乞师伐齐帅师入东门氏之恶兆于此
　　冬楚人陈侯蔡侯郑伯许男围宋
　　楚主兵故首楚此楚子也而称人抑之也四国称爵而列其下罪从楚也前围邑今且围国志必灭宋也
　　十有二月甲戌公会诸侯盟于宋
　　围宋而盟约久围也围宋则宋公不与审矣何以书盟于宋盖盟于宋之国外不可别言地也公初不与围以受楚惠且畏其威故往会没楚子而书会诸侯讳公恶也是时诸侯从楚者几半天下伐齐围宋势盖岌岌焉防城濮之战天下尚可问乎春秋是以不没桓文之功也
　　二十有八年
　　春晋侯侵曹晋侯伐衞
　　晋侯者重耳也楚伐齐而围宋宋告急于晋狐偃曰楚得曹婚衞伐曹衞楚必救之则齐宋免矣其侵与伐皆以致楚也两书晋侯者侵曹旣反而后伐衞盖两事也不书救宋者据事书之谋隐而事着也
　　公子买戍衞不卒戍刺之
　　晋伐衞而鲁戍之从楚令也公惧晋乃杀买以免而告楚人曰不卒戍也诬杀以説晋诡辞以説楚持两端以观胜负得免伯讨幸尔刺伤也讳专杀而轻其辞也
　　楚人救衞
　　凡书救多善此以衞附楚而楚救之非善楚也病晋也衞附楚可罪求盟亦可免而晋弗许以衞爲楚所必救志在致楚也谋虽工而道则小矣
　　三月丙午晋侯入曹执曹伯畀宋人
