<!-- { "loadSidebar": true } -->
　　周之春有子丑月狩时也鲁之西爲大野狩地也得时得地则常事尔何以书爲获麟记异也麟仁兽王者之瑞也何异焉时无王者出非其时而又见获也获者力得之辞麟死于兵也孔子周流天下冀道之一行而卒不行晚乃约鲁史作春秋春秋明王道也茍有王者举而行之天下犹治世也今麟出见获故感而伤之曰吾道穷矣春秋于是絶笔焉拨乱世返诸正莫近诸春秋起隐公讫获麟文成数万时歴二百四十二年备矣道行于世利一时道着爲教利万世圣人厄于遇麟死于兵亦春秋之气运然尔天心固有在也















