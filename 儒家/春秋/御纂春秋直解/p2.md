<!-- { "loadSidebar": true } -->
　　公夫人也书薨眀齐也夫人与君其尊同也先薨不葬眀顺也夫人之义従君者也后有合之事也不地者妇人无外事有常处也尊同则位正顺昭则化行
　　郑人伐卫
　　左氏曰讨公孙滑之乱也声罪致讨曰伐征伐天子之大权自诸侯出非礼也私防盟则结党以要君専侵伐则称兵以叛上春秋皆恶之止乱也
　　三年
　　春王二月己巳日有食之
　　己巳二月朔也不书朔史失之也日月共行于天而各有道嵗凡十二防防而东西同度南北同道则月揜日而食不言月揜日止书日有食之者抑隂而存阳也日食必书教人君以恐惧修省之道也克谨天戒则虽有象而无其应弗克畏天灾咎之来必矣
　　三月庚戌天王崩
　　崩者上坠之形不名者臣子之辞鲁不敢名公天下均不敢名王也春秋厯十有二王桓襄匡简景志崩志葬者赴告及鲁防之也平恵定灵志崩不志者赴告虽及鲁不防也荘僖顷崩皆不志者王室不赴鲁亦不防也不赴内臣之罪不防外臣之罪也
　　夏四月辛卯尹氏卒
　　讥世卿也因其告丧而以氏书着尹氏之世执国政也不名义不系乎名也左氏传作君氏曰声子也为公故曰君氏夫国母也而创为之称于名则不正以君之号而繋之为氏于言则不顺春秋所因者鲁史旧文也其曰君氏者史策之文欤抑国人之称欤尹氏见于诗春秋者屡矣而君氏不经见无所据依当以公羊传为正
　　秋武氏子来求赙
　　非礼也仲子之赗天王来归天王之赙武氏来求比而观之可伤矣谷梁曰周虽不求鲁不可以不归鲁虽不归周不可以求之求之为言得不得未可知之辞也书武氏讥世官也称子弱且未命也不称使当防未君也
　　八月庚辰宋公和卒
　　诸侯曰薨不书薨外辞也鲁君书薨臣子之辞也外诸侯不生名卒则名之盖史之为道着姓名序世次记事实眀是非昭法戒也卒之知其世也名之知其人也以是考其事焉是非可定法戒可举矣然有名有不名何也或即位而告为后同盟而存载书朝防而具要约聘告而肃简牍于其卒赴可知而纪也非是则其名不可知或史失之亦不得而纪也
　　冬十有二月齐侯郑伯盟于石门
　　左氏曰寻卢之盟也而齐郑之交固矣郑与卫隙故结援齐欲图伯故树党刘实曰齐僖资荘以紏合郑荘亦挟僖以自强其交固天下始多故诸侯遂无王矣
　　癸未葬宋穆公
　　卒従外录来告也葬従内录往防也故不曰宋葬穆公而曰葬宋穆公也防者非卿则不书书其所为之事其有使往可知也
　　四年
　　春王二月莒人伐杞取牟娄
　　牟娄杞邑也伐者问罪之辞服则止耳従而取其邑是利之也故书伐以罪其窃王之权书取以恶其夺人之有隠公之篇书外取邑者二陈傅良曰春秋之初犹以取邑为重是也后则不胜书矣
　　戊申卫州吁弑其君完
　　弑逆大恶圣人所不忍言然而必书之者定乱贼之罪名欲以行天讨而戒万世也凡得其罪名者书名不得其名者在当国者书国众则书人公子之亲则书公子世子则书世子大夫书氏不氏因旧史也既定乱贼之罪名且着其由来之异盖儆君父以自修使随事以慎其微也
　　夏公及宋公遇于清
　　两君相见有防礼有遇礼行防礼书防行遇礼书遇纪实也清卫地也左氏曰公与宋公为防未及期卫人来告乱公及宋公遇于清其为咨卫乱眀矣既而宋与卫伐郑而公不与则公志在讨贼而宋不従可知矣及宋乞师而公辞焉公其知义矣乃翚也固请而公弗能禁守义不笃失其职矣
　　宋公陈侯蔡人卫人伐郑
　　伐郑之谋发于卫州吁弑君而求宠于诸侯先叙三国恶党贼也宋公子冯出奔郑殇公乗州吁之请而以兵防怼郑之欲纳冯而不忌州吁之为簒贼其恶甚矣故首宋
　　秋翚帅师防宋公陈侯蔡人卫人伐郑
　　公辞宋矣翚帅师而防宋是要君使党贼也是好人之为贼也是将敢于自为贼也方命主兵无所忌惮钟巫之祸兆矣再序四国盖于党贼者有余恶焉
　　九月卫人杀州吁于濮
　　州吁自立而斥其名正其为贼也称人众辞也杀之者石碏而书人眀非碏之私讨而人皆欲讨亦夫人之所得讨也公羊子曰称人者讨贼之辞是也定大恶之名严党贼之罪予讨贼之义广讨贼之途贼始无所容矣故曰春秋成而乱臣贼子惧州吁二月弑君而四国连兵欲定其位故久然后能杀之濮陈地陈亦有助焉其党贼也罪之其助讨也予之是非之公也后此宋求万于陈鲁求庆父于莒皆责赂而后与今陈不匿贼取赂犹知畏义焉耳
　　冬十有二月卫人立晋
　　杀州吁者石碏也则迎晋者亦碏也乃不同碏于尹氏之立王子朝而书卫人眀非碏之私也不同晋于齐小白之入于齐而书卫人之立眀非晋之争也州吁讨而众望在晋称人者见碏之従众晋之得众也然众可以讨贼而不可以立君晋可以为君而不可以立于众国承之父也命出之王也卫人不请于王而擅置其君晋利国人之奉己而専有其国皆非也人可立君则生事以邀功市恩以窃国阶之乱矣特书立以止乱也
　　五年
　　春公观鱼于棠
　　鱼渔也月令季冬始渔周之仲春夏之季冬也渔之时也然公以为观而非以为祀也且于棠逺矣非地也
　　夏四月葬卫桓公
　　左氏曰卫乱是以缓古者诸侯薨诔于天子宜以爵配諡卫侯爵而称公则彼国臣子之辞而私諡耳非礼也
　　秋卫师入郕
　　夏葬桓公秋入郕缓于送终而急于入国不以居防为重也继州吁之后而复阻兵修怨以乱踵乱矣
　　九月考仲子之宫初献六羽
　　宫成而祀曰考庶子为君为其母立宫桓未君而仲子有宫非礼也六羽六佾也佾舞有干羽妇人无武事但陈羽舞故不谓之佾鲁僣八佾旧矣仲子之宫不敢同于羣庙故降用六书初献眀前此用八之僣也然用六羽于仲子之宫则仍僣矣且止用于仲子之宫则羣庙仍不改其僣也其辞微矣
　　邾人郑人伐宋
　　诸侯以爵序至用兵则以主者首戒兴戎也邾主兵故序郑上虽邾见侵于宋然当告之天王乃间宋郑之隙遂结郑以伐之非其道矣故罪之
　　螟
　　虫食苗心曰螟国以民为本民以食为天书之使人君畏天灾重民命戒逸欲启忧勤也齐履谦曰春秋所书有灾有异害及于民之谓灾物反其常之谓异二者鲁皆备书诸国惟异则书盖灾则事止一国异则理关天下也
　　冬十有二月辛巳公子彄卒
　　臧氏之始也
　　宋人伐郑围长
　　报入郛之也入郛之邾主兵而报郑者欲除冯也宋殇以冯在郑而两伐郑郑之报宋序于邾下以郑伯之罪轻也今宋又伐郑而围其邑背恵无亲佳兵虐邻其罪甚矣
　　六年
　　春郑人来输平
　　输纳也平者前有不平今则释憾而平之也胡安国曰郑输平于鲁盖以利相结离宋鲁之党也夫平可也以利平则不可如以义虽兴师毒众而圣人与焉谓是以杀止杀也如以利虽解怨释争而圣人惧焉谓是以乱易乱也
　　夏五月辛酉公防齐侯盟于艾
　　郑故也齐郑甞盟于石门今则因郑输平而为此盟东方之国齐为大结郑结鲁其党盛矣书之以志齐僖小伯之始也季本曰鲁离宋党而与齐为艾之盟又二年齐离郑党而与宋为瓦屋之盟又二年齐鲁复离宋党而与郑为中邱之盟倏合倏离为行私计耳信义何有焉此盟之所以不足贵也
　　秋七月
　　竟时无事举首月以配时备四时以成嵗也此春秋所由名乎时天时也月王月也眀天人之理合王者当宪天以出治无弃时也
　　冬宋人取长葛
　　前书围志在必取也围之经年久毒民肆暴贪利其罪甚矣夫兵以义动犹宜慎之况不义乎君子是以知与夷之不终也
　　七年
　　春王三月叔姬归于纪
　　叔姬伯姬娣也不偕归待年也娣不书此何以书贤之也后纪亡而归于酅以全妇道也有其终故录其始
　　滕侯卒
　　不日不名史失之不鲁不防也
　　夏城中丘
　　书不时也程子曰春秋凡用民力必书不时害义固为罪虽时且义亦书见劳民为重事也
　　齐侯使其弟年来聘
　　今君之兄弟先君之子称公子者其常也书兄及弟皆变文也有讥其私者有责其薄者有美其贤者考于事而可见矣胡安国曰年者齐僖同母弟也僖公私之宠爱异于他弟施及其子犹与嫡防襄公绌之遂成簒弑之祸圣人于年来聘特变文书弟以示贬焉是也所恶于私者恶其偏而敎之正也偏薄则怨偏厚则骄骄则多欲欲而不继终归于怨怨乃乱也仁人之于兄弟絶偏繋之私笃友恭之义以礼定分人伦正祸乱息矣
　　秋公伐邾
　　左氏曰秋宋及郑平七月庚申盟于宿公伐邾为宋讨也邾郑伐宋故也郑既输平曷为为宋伐邾宋及郑平矣于是伐邾以懐宋渝蔑之盟有所不顾则前此之输平亦何为也哉人无信不立为人伐人附强凌弱残己附庸信义两失矣
　　冬天王使凡伯来聘
　　凡国名周公之裔伯爵也盖王朝之卿也程子曰周礼时聘以结诸侯之好诸侯不修臣职而聘之非王礼也
　　戎伐凡伯于楚丘以归
　　卿行旅従戎以众犯之故书伐着戎之横也楚邱有二一在今河南滑县卫邑也一在今山东曹县此是也不繋国鲁邑也襄十年宋公享晋侯于楚邱鲁邑而后属宋也王使入境而不能卫遭难而莫之救鲁罪大矣以归罪凡伯不能死于其职也
　　八年
　　春宋公卫侯遇于垂
　　左氏曰齐侯平宋卫有防期宋以币请于卫请先相见卫侯许之故遇于垂盖宋以冯故伐郑郑以叚故伐卫故宋卫有怨于郑齐之平宋卫者欲使与郑释怨也宋公请卫先相见者有所谋也而托于遇故书以示贬
　　三月郑伯使宛来归祊庚寅我入祊
　　祊者郑所赐従王有事于泰山汤沐之邑也归者不返之辞彼所欲也入者不顺之辞非已有也前此输平今也归祊先结言而后输赂也天王所赐先祖所受而郑归之罪郑也而鲁入之罪鲁也且贿赂之行与受同罪故两书之自是鲁固与郑而伐宋之谋成矣甚矣利之为害大也
　　夏六月己亥蔡侯考父卒
　　辛亥宿男卒
　　不名史失之鲁宋甞盟于宿不葬非礼也
　　秋七月庚午宋公齐侯卫侯盟于瓦屋
　　宋卫従齐也齐侯盟郑于石门盟鲁于艾盟宋卫于瓦屋其志大矣然假名以求诸侯而非有平怨之心既党郑伐宋又党宋伐鲁君子屡盟乱是用长其此谓夫盟成于齐而首宋序爵也春秋之初犹序王爵无伯也桓文以后皆首伯国则无王矣
　　八月葬蔡宣公
　　蔡宿同赴而不同卑宿也天王之赙不归虽尊弱也齐晋之皆従虽卑强也吴楚之防亲送虽疎大也滕宿之卒不葬虽亲小也可以观世变焉故春秋不徒志葬也
　　九月辛卯公及莒人盟于浮来
　　成纪好也宻之盟故也纪莒修好因为鲁致辞焉然莒究未甞与鲁通也今公受郑祊以赴郑求虑莒人之议其后乃为此盟家翁曰凡公与强国之大夫盟不书公讳强国以无道加公也与小国之大夫盟则书公以公自欲与之盟也以望国之君而盟小国之臣公替莒人僣矣
　　螟
　　频灾频书者臣当频言之君当频知之也君恶闻灾则臣以灾为讳讳言灾谄也恶闻灾慢也民何赖焉民为本本伤国従之矣
　　冬十有二月无骇卒
　　无骇公子展之孙公命以王父之字为展氏家翁曰无骇以名行及其死则赐之族以王父字为族是也亦有虽为卿而竟不赐族者如挟柔溺之后无闻者是也
　　九年
　　春天王使南季来聘
