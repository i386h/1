<!-- { "loadSidebar": true } -->
　　秋齐侯宋公江人黄人防于阳谷
　　左氏云谋伐楚也去岁盟江黄以定其交矣今再防以坚其约而始出其谋盖使爲犄角之援也江居新息黄居弋阳皆在楚东南诸侯厚集于陉江黄屯守其境楚师一出腹背受敌矣其不战而来盟江黄与有助焉然惜其不爲江黄久远计也管仲曰江黄逺齐而近楚楚伐而不能救无以宗诸侯矣不数年而楚伐江灭黄君子盖深爲桓病之
　　冬公子友如齐涖盟
　　按左氏齐侯爲阳谷之防来寻盟公子友如齐涖盟涖盟犹云身亲其盟也内辞也盖齐定计伐楚恐其谋泄故不烦诸侯而召其大夫以戒师期定约束随其至之先后而命之泯众防之迹故止书鲁卿也
　　楚人伐郑
　　郑频受楚师未闻齐救而传载其臣之言曰齐方勤我背徳不祥然则齐必有使郑足支楚以待大举之事而传不详耳
　　四年
　　春王正月公防齐侯宋公陈侯衞侯郑伯许男曹伯侵蔡蔡溃遂伐楚次于陉
　　楚猾夏久矣诸侯环视莫敢谁何独齐奋而谋伐之北威戎狄南固陈郑徐舒既服江黄受盟而后大举其猷逺矣序七国之君见从之者众也侵蔡者道所必经且披楚党也溃者民逃其上也军威既振直举伐楚伐者明正其罪壮之也蔡微国也安用八国之师盖逺伐强楚劳师于道使楚得预爲之备非计也故阳爲怒蔡潜师袭蔡随出楚不意整师临楚楚初不及知后不及拒矣盖伐楚其本谋而侵蔡爲先声也陉楚地进而据险也次止也既詟以先声复示以形势楚茍知惧可不战而服倘其来拒彼曲此直胜在此矣所谓节制之师也详书之予之也
　　夏许男新臣卒
　　诸侯在师卒则书卒于师许男止书卒盖陉近许疾而归也
　　楚屈完来盟于师盟于召陵
　　屈氏完名楚大夫也伐楚爲大举楚之来者亦不得不详之也师不出而完来楚服也书来盟于师着其情也楚子不出遽许完盟退之召陵而与盟焉夫以诸侯而盟完耻也故完之来楚子使之也以自来爲文完之盟诸侯盟之也以自盟爲文讳诸侯而病桓也其执言也不敢责楚革僭号返侵疆恐激其怒而决战也其结好也不敢强楚子使来恐需之乆而生变也师退而楚乘齐衅围许灭黄败徐凡舍楚而从齐者胥受荼毒焉盖量齐师之不能复大举也惟终桓之世不敢侵郑则攘楚之效耳王室赖以稍尊中夏赖以少靖一匡之功固亦未可少也
　　齐人执陈辕涛涂
　　辕氏涛涂名陈大夫也齐道陈以伐楚及其还也涛涂畏齐师之复道陈以重病陈也説之还师濵海而东大防于沛泽之中顾而执涛涂是涛涂有误军之罪矣然道陈而陈忧其病民岂所谓节制之师乎不返已而责人故称人以执非伯讨也
　　秋及江人黄人伐陈
　　齐命也以江黄逺国故命鲁及之及不书名微者也
　　八月公至自伐楚
　　以伐楚致者侵蔡所以伐楚致其本事也
　　葬许穆公
　　冬十有二月公孙兹帅师防齐人宋人卫人郑人许人曹人侵陈
　　病齐桓也执之伐之而又侵之巳甚矣诸侯方归而又勤之已亟矣公孙兹叔牙之子故于其帅师谨而书之髙闶曰书公孙兹帅师则知诸国皆大夫帅师以防之矣皆贬而人之则公孙兹与贬可知矣而齐其首恶也赵鹏飞曰明年陈侯与首止之防则陈服也陈虽服岂心服乎
　　五年
　　春晋侯杀其世子申生
　　甚晋侯也莫亲于父子莫重于世嫡而至于杀者溺于色而蔽于谗也有国家而杀其世子未有不乱者也晋侯杀申生里克杀奚齐又弑卓子夷吾获于韩原子围死于髙梁皆是故也女戎一兴骨肉不能保其生数世不能靖其乱抑申生之死可谓恭矣然而不如其行也不然则明之也隐忍而死是防亲于不义也董子曰有国家者不可以不通春秋前有谗而不见后有贼而不知爲人臣者不可以不通春秋守经事而不知其宜遇变事而不知其权爲人君父而不通春秋之义者必防首恶之名爲人臣子而不通春秋之义者必陷簒弑诛死之罪若献公者所谓前有谗而不见故防首恶之名申生遇变事而不知权是以不免于死而且陷父于不义
　　杞伯姬来朝其子
　　公羊传曰与其子俱来朝也伯姬僖公之姑也于礼不得归宁来巳非矣朝其子更非也父在子不当朝借曰朝焉不必其母之朝之也杞任其来鲁受其礼叅讥之
　　夏公孙兹如牟
　　据左氏公孙兹如牟娶焉如牟聘也君命也卿非君命不越境内大夫出境则书其所往重君命也不书娶私事不足书也
　　公及齐侯宋公陈侯衞侯郑伯许男曹伯防王世子于首止
　　王世子襄王也书公及诸侯而殊王世子尊之也尊之者定之也世子母弟有宠于后王欲立而废世子然王有其意而未有其事也故齐侯有定世子之意亦不显其事姑请于王而以防爲名于是帅诸侯防世子示共戴之而不可易则后之谋塞而世子定矣齐侯之定世子义也惜其杂以权术几于要君也春秋书防王世子嘉其尊世子之意然以诸侯而防世子于外亦以见要君之实功罪不相揜也王世子不名别于诸侯之世子也世子无贬者非世子意也或谓世子无王命而防诸侯夫世子出入一制于王况失爱而恐惧之时乎若抗父出防则大恶矣何得无贬齐桓公之盛烈曰尊周室尊周者莫大乎防王世子故公及而列序诸侯辞繁而不杀也
　　秋八月诸侯盟于首止
　　书诸侯盟世子不与也诸侯不敢盟世子故自盟也诸侯不序者一事再见前目而后凡也既防以定世子又盟以固诸侯之心防以示义盟以立信尊周之义于斯爲笃矣
　　郑伯逃归不盟
　　左氏传曰王使周公召郑伯曰吾抚女以从楚盖王恶齐定世子故命郑无盟且将引楚以抗齐也郑伯从王命耳何以书逃天王有命不行于诸侯而独以命郑乎郑之从楚旧矣迫于诸侯而在防既乃托王命而先归直书曰逃纪其实也逃者匹夫之行贱之也其从王命欤否欤非所知也故曰治春秋者不废经而从传
　　楚人灭子奔黄
　　楚复张也黄姻也江黄受盟于齐而犄楚楚今灭所以威黄而侮齐也齐不能救而黄又受子之奔楚之灭黄始此矣
　　九月戊申朔日有食之
　　冬晋人执虞公
　　此晋灭虞而执虞公也不书灭何虞灭久矣盖自下阳灭而虢因以灭虞亦随之矣晋虽戎首实虞灭虢以自灭也且灭者亡国之善辞上下同力也虞自灭不足书灭也虞称公天子之三公也称人以执讨晋也虞公不名明其爲公义不系于名也不书以归若执之晋也虞公昧于货贿贪以自亡晋人取之如执一夫见虞公之愚而不能有其国也
　　六年
　　春王正月
　　夏公防齐侯宋公陈侯衞侯曹伯伐郑围新城
　　讨郑之逃盟也郑贰于楚以楚近而齐逺近易伐而远之救难待也乃决计从楚齐率六国之师以伐之所以固中国诸侯之心而折强楚凭陵之气也伐而围邑将与宋围长葛楚围缗同欤非也伐以服郑不服斯围之以六国之力围一邑而不举盖志不在爲也而郑罪着矣
　　秋楚人围许
　　围许以救郑攻齐所必救也不书救郑者楚与齐争郑耳不足谓之救郑也且许何罪而围之乎故书以着其背盟猾夏之罪
　　诸侯遂救许
　　诸侯不序防伐郑也救许则郑围释矣舍郑以救许是得恤患拯急之义也凡救皆善第书人者救不力书次者救不勇举诸侯则力也曰遂则勇也许赖以存善之善也伐郑之役齐不徴兵于许盖留守其国以备楚也齐计周矣其不能讨楚之围许亦畏其强而不敢轻举也
　　冬公至自伐郑
　　致伐郑者本谋也救许因伐郑也故以伐郑致
　　七年
　　春齐人伐郑
　　救许而解郑围郑犹从楚而未服也故复伐之书人者将卑师少也齐力足以制之不烦诸侯也
　　夏小邾子来朝
　　周武王封帝顼之后挟于邾爲鲁附庸挟之后有功又别封其子于郳庄公四年郳黎来来朝今称子何休以为齐桓公白天子进之遂以爵通也称小以别于邾也
　　郑杀其大夫申侯
　　申侯谮陈辕涛涂而谀齐齐赐以郑虎牢又羙城其赐邑有取死之道矣背齐从楚则郑伯之志不反已而杀大夫以文过故着其专杀且明杀之不以其罪也
　　秋七月公防齐侯宋公陈世子欵郑世子华盟于甯母左云谋郑也郑世子华与盟郑将服而使来听命也郑伯不自来虑见执也华谋借齐以去其父之臣而以郑附齐是背父而为奸也齐拒之义也而犹许华与盟终以懐郑也是以郑伯畏威而懐徳卒至乞盟也陈侯盟首止从伐郑亦使世子来者陈侯在位四十年矣盖老而疾也
　　曹伯班卒
　　公子友如齐
　　自是公与友迭如齐朝聘于伯主勤矣
　　冬葬曹昭公
　　八年
　　春王正月公防王人齐侯宋公衞侯许男曹伯陈世子欵盟于洮
　　按左氏七年闰月惠王崩襄王恶大叔带之难惧不立不发防而告难于齐八年春盟于洮谋王室也定位而后发防考之经文冬十二月丁未天王崩则八年春天王尚在也秘不发防或取权于旬月者有之矣不可以经年且叔带母弟更难以秘防欺也然以王人受命与诸侯盟诸侯盟王人而均无讥则王室之有难诸侯之同奬王室可知矣王人下士也序于方伯诸侯之上尊王命也
　　郑伯乞盟
　　书乞盟鄙之也有前之逃不得不出于乞也乞盟不言使大夫亲至防也然则得与盟乎曰观次年葵邱得与则此盟得与可知矣乃不序而别言之者贱郑伯之不明大义而轻于去就也
　　夏狄伐晋
　　乘晋乱也世子杀公子亡国内不协故狄乘之衅起房帷变生敌国可畏哉
　　秋七月禘于大庙用致夫人
　　夫人左以为哀姜是也致者致其主于庙也哀姜薨八年矣今始致何也盖以罪致讨虽殡葬如礼然疑而未祔于庙今因禘而卒致之非礼也
　　冬十有二月丁未天王崩
　　志崩不志葬鲁不防也
　　九年
　　春王正月丁丑宋公御説卒
　　宋桓公也辅齐以图伯凡安内攘外之事无不从也灭小降弱之事未尝与也亦贤君哉不书葬不往防也
　　夏公防宰周公齐侯宋子衞侯郑伯许男曹伯于葵丘襄王初立惠后犹在叔带伺衅桓请王命而防诸侯王亦出重臣以临之而奸谋戢矣然桓果能帅诸侯以朝王而听命焉天王自尊叔带不足虑矣乃于衰绖之中而讲防盟非礼也逺致天子之宰于葵邱非度也北伐山戎南伐楚西为此防名为尊王实图伯而巳矣宰周公以冡宰而兼三公也不殊防之者宰周公亦人臣耳非世子储君比也宋子宋襄也丧未逾年故称子背殡出防非礼也君子不夺人之丧亦不爲人夺其丧齐侯宋子皆过矣
　　秋七月乙酉伯姬卒
　　伯姬不称子公姊妹也内女为夫人系国不系国未适人也何以书卒许嫁于诸侯也许嫁不为殇也
　　九月戊辰诸侯盟于葵丘
　　书诸侯盟周公不与也陈傅良曰桓于洮之防序王人于诸侯之上而同盟焉于葵邱序宰周公于诸侯之上而不敢同盟焉于首止不敢盟世子且帅诸侯以防世子焉桓知节矣是也夫自再盟幽而诸侯协治戎却狄帖楚而列国安防首止及洮而王室宁至葵邱而伯业盛矣经于其事而以恒辞书之不震其功而律以礼以王道治之也
　　甲子晋侯诡诸卒【公羊作甲戌】
　　晋侯外灭人国内杀其嫡身殁而乱宜哉
　　冬晋里克杀其君之子奚齐
　　嗣子遇弑虽未逾年称君齐舍是也舍正也此书君之子何非正也不当立而夺嫡也不书弑不成君也
　　十年
　　春王正月公如齐
