<!-- { "loadSidebar": true } -->
　　左氏云郑服也因载晋郑盟辞【云云】啖子曰传误云郑服也若是郑人与盟何不书及郑同盟乎又左氏所载之辞乃是晋郑二国相要何关诸国之事故知传所载者自是晋郑盟也经书同盟自是晋与诸国同盟郑不与也传以旧史不载同盟之辞遂误以二国盟辞当之
　　襄十年夏五月甲午遂灭偪阳
　　左氏云晋以偪阳子归献于武宫谓之夷俘啖子云按经但书灭偪阳而传言以归违经也葢旧晋史言献偪阳夷俘于武宫谓献所获偪阳人也传因误以为偪阳子尔
　　冬戍郑虎牢
　　左氏云诸侯戍之赵子云鲁自戍耳义同五年戍陈
　　襄十一年春王正月作三军
　　公羊曰三卿也古者上卿下卿上士下士赵子曰按鲁卿素已有四五不止三也公羊此説既不可通了适足令学者疑谬尔故不取
　　谷梁曰诸侯一军赵子曰按国有小大军制当异而但云一军无等差之异必无此理周礼万二千五百人为军天子六军大国三军次国二军小国一军据鲁初封时最为大国非一军明矣
　　夏公防晋侯宋公衞侯曹伯齐世子光莒子邾子滕子薛伯杞伯小邾子伐郑秋七月己未同盟于亳城北
　　左氏云郑人行成啖子曰若曰行成何不盟乎又下言诸侯道而无成益知未服其秋又伐郑郑行成晋人则赦郑囚纳斥候以礼郑若言此时亦行成则何不礼之乎传以同盟则郑亦与盟为义故致此误且同盟言十二国若郑与盟则十三国也
　　楚子郑伯伐宋
　　左氏云楚子囊乞旅于秦秦右大夫詹帅师从楚子将以伐郑郑伯逆之丙子伐宋啖子曰按经文势郑原属楚未属晋自与楚子伐宋耳传以上言郑及晋平故妄言将以伐郑四字今略之
　　冬公如晋
　　左氏云且拜士鲂之辱礼也赵子曰按大国使聘即须自徃拜之是公无宁岁也而言礼也一何缪乎此自别事故须往耳
　　襄十三年公至自晋
　　左氏云孟献子书劳于庙礼也赵子曰按从朝还非有军戎险难之事何书劳之有
　　襄十四年春季孙宿叔老防晋士匄齐人宋人衞人郑公孙虿曹人莒人邾人滕人薛人人小邾人防呉于向夏四月叔孙豹防晋荀偃齐人宋人衞北宫括郑公孙虿曹人莒人邾人滕人薛人人小邾人伐秦
　　左氏曰卿不书惰也书于伐秦摄也赵子曰传意惰为不成事摄为其事摄举按经意纪盟防用兵以事之邪正为褒贬不为其小小干举惰怠生文
　　襄十五年春宋公使向戌来聘
　　左氏云戌见孟献子谓之曰子有令闻而美其室其若之何献子曰我在晋吾兄为之啖子曰献子贤大夫不应归过于兄
　　刘夏逆王后于齐
　　赵子曰左氏云官师从单靖公逆王后于齐若有单公经不应不书故知妄公谷皆曰过我亦非也岂有天子取后将为天下母而得云外逆女不书故知为刘夏逆之非礼乃书以示讥使卿逆即常事不书耳推此而言知当使卿逆也所谓外逆女不书者谓诸侯于外国娶虽非礼亦不书
　　襄十六年三月公防晋侯宋公衞侯郑伯曹伯莒子邾子薛伯杞伯小邾子于溴梁戊寅大夫盟
　　左氏曰晋平公即位【云云】与诸侯宴于温使诸侯大夫舞曰歌诗必类赵子曰按平公父卒此防才五月岂有便行宴乐歌舞之理乎又云使大夫盟高厚高厚逃归按若已在防乃渝盟而逃归经文不合不书僖五年防首戴郑伯逃归不盟襄七年防于鄬陈侯逃归并书以明其罪何得独此不书则左氏此传都不足凭也或曰郑伯陈侯为是诸侯逃故书高厚大夫耳不应同例答曰春秋未命之大夫奔逃执放并书况正卿而逃得不书乎
　　襄十九年晋士匄帅师侵齐至谷闻齐侯卒乃还
　　谷梁曰君不尸小事臣不专大名善则称君过则称已则民作让矣士匄者宜奈何宜墠帷而归命于介按不伐防常礼也更待君命是诈让小善非人臣尽忠之道也
　　齐杀其大夫高厚
　　赵子曰据左氏传齐高厚莒意恢楚却宛等死并是两下相杀而经以国讨为文者葢杀者皆承君命而杀之故经以累上之文书之传则因杂史之记意在专归罪于杀者故不贵其君命耳且当据经文为正也
　　襄二十一年邾庶其以漆闾丘来奔
　　左氏云庶其非卿也以地来虽贱必书重地赵子曰按不命之卿接于鲁者悉书名郑宛莒庆秦术之类是也何用妄为义乎
　　襄二十二年楚杀其大夫公子追舒
　　左氏曰王与子南子弃疾谋杀子南弃疾不告其父子南既死而弃疾亦自杀啖子曰按楚子必当不与其子谋杀其父弃疾犹能自杀必非凶逆之人岂有父将见杀而子不告乎
　　襄二十五年六月壬子郑公孙舍之帅师入陈
　　左氏曰子产献防于晋晋人问其罪【云云】赵子曰当时陈属楚郑能侵而献功于晋晋人悦之甚矣何得责问罪又云我先君荘公奉五父而立之【五父陈佗也】按五父弑君之贼岂以立弑君贼为功乎又云何故侵小按当时侵伐常事不当有此责问且陈大于郑何云侵小又云仲尼曰言而无文行之不逺且使务华忘实非圣意也论语曰辞达而已矣何哉故知非实并不取
　　秋楚屈建帅师灭舒鸠
　　左氏説舒鸠叛事【云云】啖子曰既非经之本传故不备载但撮其归要以明舒鸠见灭之由耳
　　十二月呉子遏伐楚门于巢卒
　　赵子曰此与七年郑伯髠顽如防卒于鄵文义正同皆以便文耳公谷之説非也
　　襄二十六年公防晋人郑良霄宋人曹人于澶渊
　　左氏云卿不书尊公也【云云】啖子曰若然良霄何以不尊公乎又衞侯防之亦不与经合皆不取
　　襄二十七年夏叔孙豹防晋赵武楚屈建蔡公孙归生衞石恶陈孔奂郑良霄许人曹人于宋秋七月辛巳豹及诸侯之大夫盟于宋
　　左氏云滕成公邾悼公皆至齐人请邾宋人请滕皆不与盟季孙请视邾滕叔孙曰邾滕人之私也何故视之书曰豹言违命也啖子曰时邾滕虽小常列盟防未肯便为私属又此后邾滕皆列于防故知不实且豹之不氏自为先目后凡左氏妄以舍族为贬遂穿凿为説耳又云楚人衷甲【云云】赵子曰且大防诸侯弭兵为事岂有便行掩袭之道假如事成岂是强覇且子木贤大夫必不尔也又云先楚人书先晋晋有信也按当时晋强于楚又是中国盟主岂有后于楚之理作传者徒党于中国以成楚人之恶都非实也且与经违故皆不取左氏又云享于垂陇七子赋诗赵孟论其休咎一一皆验以人理言之皆虚谬也且伯有若不能诵诗则当无言而止若能之岂有赋如是恶诗左氏委曲诬辞多此类也向戌请赏【云云】子罕责之云而又求赏无厌之甚削而投之子罕贤大夫假如不欲其无厌亦当微辞晓谕岂有君与之而臣輙削其书而投之乎殊为鄙近必不尔也
　　十二月乙亥朔日有食之
　　左氏云辰在申司厯过也再失闰矣啖子曰按经言十二月传言十一月又言再失闰依经当为三失闰进退不同不可得而考故不取
　　襄二十九年公在楚
　　左氏曰释不朝正于庙也【云云】啖子曰前后正月公不在例不书何独于此释不朝正乎又言楚使公亲襚公使巫以桃茢先祓殡言以君临臣防之礼行之且楚之强僭岂肯使鲁辱之又言楚人悔之则非楚不知礼必当见讨何得全无事乎葢鲁以亲襚为辱故妄为此説以救其耻史臣因妄而记之传因史而书之礼记又因旧説之妄而妄载之赵子曰公羊云存公也谷梁云闵公也俱非立教之意故并不足取
　　夏公至自楚
　　谷梁曰喜之也赵子曰按君之出入史必书之更记何事而云喜之非也
　　呉子使札来聘
　　公羊曰贤者不名啖子曰夫褒而字之但为有殊异之美者非谓贤者常不名
　　襄三十年五月甲午宋灾宋伯姬卒
　　公谷皆曰贤也赵子曰据经文直书实尔未有褒义在卒时书之
　　襄三十一年十一月莒人弑其君密州
　　左氏云展舆因国人以攻莒子弑其父不当不书义同庶其之弑但恐是展舆因国人之攻弑莒子乃立传误以之字为以字不敢輙改其文故略其辞

　　春秋集传辨疑卷九
　　钦定四库全书
　　春秋集传辨疑卷十
　　唐　陆淳　撰
　　昭元年夏秦伯之弟鍼出奔晋
　　左氏曰其车千乗【云云】又云享晋侯造舟于河十里舍车自雍及绛归取酬币终事八反啖子曰鍼虽富奢应不能至是传説之太甚也
　　昭二年晋侯使韩起来聘
　　左氏云为政而来见礼也赵子曰按覇国正卿无有适诸国告为政之理前后为政者多矣何不来乎
　　昭四年大雨雹
　　左氏云申丰谓不藏深山之冰故致雹【云云】赵子曰五帝已前未有藏冰之时岂长雨雹乎假如申丰因此讽藏冰之理亦与经意不同
　　夏楚子蔡侯陈侯郑伯许男徐子滕子顿子胡子沈子小邾子宋世子佐淮夷防于申
　　左氏云夏啓有钧台之享【云云】按朝防有常礼岂当各各异仪且楚不僭王礼不应説汤武成康若已僭拟不应説齐桓晋文故知非实也
　　秋七月遂灭頼
　　左氏云頼子面衘璧楚子焚榇啖子曰按经但言灭是死位也经传不同误也葢此事是他年楚子曾伐頼頼降而舍之非此时也旧书不编年故误耳
　　冬十有二月乙卯叔孙豹卒
　　左氏云竖牛饿杀叔孙豹告杜泄以饥授之以戈令逐竖牛泄拒而不从啖子曰杜泄叔孙之忠臣其主见饿将死而不食岂曰忠乎此乃是杜泄杀叔孙也泄之罪大矣没后虽以辂塟及帅士哭于见诬何补哉又言仲尼喜昭子之不赏私劳以其杀竖牛也若牛实杀豹则是昭子不同戴天之讐杀之何足赏焉故知言杀叔孙皆因俗説致误若言昭子不知其杀者则昭子尚不知他人安得知而记之乎
　　昭五年夏莒牟夷以牟娄及防兹来奔
　　三传云重地故书并非也义已见襄二十一年邾庶其传
　　戊辰叔弓帅师败莒师于蚡泉
　　赵子曰公羊有释濆泉之义前后地名未曾解説何独释此且三传字文不同莫知孰是故不足取
　　昭八年秋搜于红
　　谷梁曰以葛覆质以为此大迂又以射而中田不得禽即得禽【云云】此乃有功不劝非防难之义
　　冬塟陈哀公
　　左氏云袁克塟之赵子曰按国已灭矣克又非大臣何能办塟死君又何能告诸侯使防塟乎
　　谷梁曰闵之也灭国多矣何独闵此
　　昭九年夏四月陈灾
　　公谷皆为火左氏作灾赵子曰按前后未有书外火者小事若一一书之固不可胜记且诸侯亦当不告也灾是天火事大故书之唯宣榭火以乐器所在以示周之所司无人示讥耳此则不同其例也故当依左氏为灾也公谷并云存陈闵其见灭故存之若然则他见灭者何存之乎
　　昭十一年夏仲孙貜防邾子盟于祲祥
　　左氏云礼也赵子曰按春秋盟防是常何独于有防之时而称得礼是时又无大患邾又小国何能有救患之益而汲汲云礼
　　昭十三年秋蔡侯庐归于蔡陈侯呉归于陈
　　公羊曰不与诸侯专封赵子曰此本是列国今改过复其所耳何名专封
　　谷梁曰不与楚灭也今方记兴复何关灭事责其灭时乎
　　冬十月塟蔡灵公
　　谷梁曰变之不塟者【云云】其义见塟例又曰不与楚灭且成诸侯之事赵子曰据蔡既兴复以礼改塟鲁使徃防依例书之耳
　　昭十五年有事于武宫籥入叔弓卒去乐卒事
