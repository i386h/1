<!-- { "loadSidebar": true } -->
　　傅傁必赵氏之腹心董安于之属也赵鞅奔晋阳之时荀跞与韩魏言于晋君而反之今甫胜范中行而辄忌知氏如此以梁婴父杀董安于之故赵智芥蒂不可解者四十年而始为水决晋阳之祸传末篇桔柣之役特以薪助火耳
　　齐衞围戚
　　媿庵録曰晋以君臣称兵而齐为臣伐君衞以父子争国而齐助子围父以是令于诸侯君子以是知齐之不伯而将自乱也
　　命周人出御书
　　媿庵曰左氏载此数人救火之事如敬叔命出御书景伯命出礼书桓子命藏象魏此亦见鲁为儒者之国
　　济濡帷幕郁攸从之
　　注郁攸火气也愚庵曰濡帷幕于水中出以济用从火气所向为之备二句皆倒字法
　　命藏象魏曰旧章不可忘也
　　晋太康中武库灾张华疑有乱命先固守然后救火由是累代异寳孔子屐髙祖斩蛇劒一时荡尽茂先之博识乃出季桓子敬叔景伯诸人之下
　　其桓僖乎
　　疏诸侯亲庙四髙祖之父即当毁亲尽而庙不毁宜为天所灾也服防云季氏出桓公又为僖公所立故不毁其庙汉建元六年二月辽东髙庙灾四月髙园便殿火董仲舒言春秋之道举往以明来定公二年两观灾哀公三年桓公厘宫灾天皆燔其不当立者今髙庙不当居辽东髙园殿不当居陵旁于礼不当立与鲁所灾同晋太庙鸱尾灾臧焘谓徐广曰昔孔子在齐闻鲁庙灾而知桓僖今征西京兆四府君宜在毁落而犹列庙飨此其征乎
　　又
　　媿庵録曰桓僖祧久矣而不祧三家之意也三家尊桓而徳僖宜毁不毁天灾之非谴桓僖也谴三家也
　　刘氏范氏世为婚姻
　　范匄自以为刘累帝尧之后刘范乃通婚耶盖此刘乃周之宗室姬姓故也然汉氏之托而宗者止求帝王之苗裔此刘既周后周亦火徳灭秦而再兴名正理顺两汉之争立博士者曷不举此为言而屑屑增润传文为也
　　周人杀苌
　　孙林父叛衞而晋翼之华登叛宋而楚助之宋衞莫敢谁何也栾盈叛晋而灵王纵之范匄亦未尝有所芥至敬王一与范吉射则赵鞅以为讨矣吾尤恶夫女叔寛预为苌叔违天之语夫董安于得罪荀跞而死祀于赵氏之庙以嘉其忠苌忤于逆鞅其碧血至不得与陪臣齿而士论反从而易之何异夫令狐潮谓张巡许逺不知天道也耶　苌叔之违天子师之殉汉而厓山之沉宋也
　　又
　　庄子外物篇苌死于蜀藏其血三年而化为碧韩非子叔向防苌诈为书谓叔向曰子为我谓晋君所与君期者时可矣亟以兵来因佯遗其书周君之廷周以苌为卖周也杀之淮南子曰苌周室之执数者也天地之气日月之行风雨之变厯律之数无所不通然而不能自知车裂而死
　　南孺子之子男也则以告而立之
　　金主璟无子以宗室衞王永济嗣位遗诏内人有娠者二人生男则立为储贰仆散端承永济意奏章宗承御贾氏当以十一月免乳今已逾期范氏产期合在正月医称胎形已失愿削髪为尼金主乃以范氏损其遗腹告中外而杀承御贾氏以端为右丞相
　　正常载以如朝
　　媿庵録曰正常不能立之又不能以死力争其告也适以死之负之乎托孤矣
　　将通于少习以听命
　　杜注少习商县武关也将大开东道以伐晋郡县志武关在商州商雒县东九十里即少习也秦昭王遗懐王书愿防武关诈令一将军伏兵武关至则执之以归汉元年八月沛公攻武关入秦七国反周亚夫击之赵涉説曰从此右走蓝田出武关扺洛阳不过差一二日直入武库击鸣鼓人谓将军从天而下王氏曰临晋以限东诸侯武关以限南诸侯函关以限河北沛公南出轘辕略南阳然后引兵而西则其破武关入秦皆南境也
　　晋国未宁安能恶于楚
　　楚谋北方则曰安能恶于楚厥后越围呉则曰非晋之所能及置邻国之存亡强弱于膜外而惟私家胜负之图春秋夷为战国赵鞅父子实为祸首康侯曰晋主夏盟为日久矣不竞至此春秋所恶恶赵氏也
　　以畀楚师于三户
　　水经注漳水又东迳三户峡为三户津张晏曰三户地名在梁期西南孟康曰在邺西四十里又东污水注之东南流迳邺城北项羽与蒲将军英布自三户破章邯于是水污水东注于漳水漳水又东迳武城南世谓之梁期城司马彪郡国志邺县有武城武城即期城矣
　　荀寅士吉射奔齐
　　韩非子寅出亡过其县邑从者曰此啬夫公之故人也公奚不休舍且待后车文子曰我尝好音此人遗我鸣琴我好佩此人遗我玉环是振我过以求容于我者我恐亦以我求容于人也乃去之果收文子后车二乗而献之赵氏矣
　　范氏之臣王生谓张栁朔
　　吕氏春秋范吉射染于王生余寅曰王生忠于所事何谓染
　　夫非而讐乎
　　媿庵録曰王生以仇而荐栁朔朔以死范氏而报王生倜傥之风千载可仰后世门尸报复悮社稷苍生而贤人君子俾与草木同尽可悲矣
　　遂围中牟
　　孔子世家孔子去衞佛肸为中牟宰赵简子攻范中行伐中牟佛肸使人召孔子盖肸本晋邑宰而助范中行者鲁亦援范中行佛肸所以来召也公山不狃畔季氏则以张公室佛肸畔赵氏亦以絶异日之分晋孔子皆欲往其召不胜世道之悲焉
　　又
　　説苑佛肸以中牟畔置鼎于庭不与己者烹之田英褰裳赴鼎乃舍之
　　诸子鬻姒之子荼嬖
　　晏子春秋景公欲废公子阳生而立荼晏子曰以贱匹贵国之害也置大立少乱之本也阳生长国人爱之君其勿易臣恐后人有因君之过以资其邪废少而立长以成其利者不听景公没田氏杀荼立阳生阳生死立简公杀简公取齐国
　　君之齿长矣
　　张元徳曰景公在位五十八年矣孔子告以君臣父子晏子告以令共孝公亦悦之而卒不能正家治国身死之后曾未十年陈氏遂移其社稷范祖禹所云治愈久而政愈敝年弥进而徳弥退岂不为享国长久而不为逺虑者之戒欤
　　亦姑谋乐何忧于无君
　　羣心皆属太子将置朕何地此为君之言也君老勿事太子此为臣之言也权也者操之则栗舍之则悲劝建储于揽权之主欲其相入难矣
　　使国惠子髙昭子立荼寘羣公子于莱
　　张西铭曰景公之时政繇陈氏公在位日久陈氏得民日深即使公早建太子犹能间羣公子为难况阳生次长荼少母贱授以社稷能无变乎国夏髙张受命立荼陈乞攻之遂同出奔譬之于晋荼奚齐卓子也阳生夷吾重耳也陈乞鲍牧里克防郑也而国髙不食其言且不如荀息则为荼者益殆矣
　　彼皆偃蹇
　　绳武曰杜注偃蹇骄傲梁鸿传妻跪牀下请曰窃闻夫子髙义简斥数妇妾亦偃蹇数夫矣又唐苏良嗣遇僧懐义于朝堂懐义偃蹇不为礼偃蹇字出此
　　卒于城父
　　水经注沮水南迳楚昭王墓王仲宣登楼赋西接昭邱因昭王卒葬其地遂以为名也盛之荆州记当阳东南七十里有昭王墓昌黎诗犹有国人懐旧徳半杯麦饭祭昭王
　　子期谋潜师闭涂逆越女之子章立而后还
　　冯时可曰楚昭时救陈在城父三军从焉鄀都一空国耳越女之子章傫然一贱者也冢嗣未定羣公子旁聣章保不为鲁之公子班齐之孺子荼耶是故譲子西譲子期又譲子闾者凡以安章也楚子知子闾之贤足以安章也故譲之独数不然均庶兄也何至于子闾而五譲欤子闾许而后可定立章之谋矣潜师闭涂立子章于军中而敌人不知楚国安堵其辞也非矫也其许也非贪也昭王之明过于宋宣而子闾之顺过于宋穆逺矣
　　逆越女之子章
　　列女传楚昭王之姬越句践之女也昭王防游越姬从谓姬曰乐乎愿与子生死若此后王病有赤云夹日如飞鸟问太史对曰是害王身姬曰妾愿先驱狐狸于地下昔日口虽不言心许之矣后汉邓太后传引之曰越姬心誓必死之分
　　若禜之可移于令尹司马
　　汉成帝以荧惑守心欲移其祸于大臣册赐丞相翟方进死未几帝崩温公论之谓与宋景公相反按景公非贤君世家载之恐其不实盖传文未尝有此且景公无子以得与啓争立而国遂乱不若以身当荧惑之灾早定储嗣而国与民交受其福也楚昭王知大道得子西子期二贤臣子章越在逺道而元良以定较之景公贤否相悬意景公之三言而妖星退舍或因楚子而譌未可知
　　昭王有疾卜曰河为祟
　　韩诗外传作楚庄王
　　祭不越望
　　晋祀夏郊秦作鄜畤位在藩臣而胪于郊祀君子惧焉故昭王祭不越望为知大道
　　又
　　媿庵録曰此足以证诸侯不当三望之事
　　江汉沮漳楚之望也
　　山海经荆山漳水出焉而东南注于睢汉书地理志汉山房陵东山沮水所出至江王粲登楼赋挟清潭之通浦兮倚曲沮之长洲注引此
　　楚昭王知大道矣
　　楚昭失国而复而能以贤终后世惟明之英宗似之衞出公再失国唐徳宗之一幸奉天再幸梁州也唐昭宗之徳王裕为刘季述所立宋髙宗之皇子旉亦为苗傅刘正彦所奉而二帝复辟皆千古不恒有之变衞蒯聩逐子辄代之父继子后春秋时亦先有此公羊子曰春秋何以始乎隐终乎哀曰备矣阅万世之时变于春秋可以得其大凡焉
　　君异于器不可以二
　　唐吉顼问武后曰合水土为泥有争乎曰无之又曰分半为佛半为天尊有争乎曰有争矣与此同指
　　僖子不对而泣
　　杜氏曰楚比刼立陈乞流涕子家惮老皆疑于免罪故春秋明而书之以为弑主按髙贵乡公死司马昭亦自投于地逆贼之欺世多同
　　国君道长而大夫不出门
　　此虽彊大凌轹之词然切中时弊总见季氏专国无君行居倒置郑游吉答晋士弥牟之诘曰从其丰则寡君幼弱是以不共从其省则吉在此矣此为正理七穆多良而三桓多逆于此判别
　　太伯端委以治周礼仲雍嗣之断髪文身臝以为饰
　　文选左思呉都赋有呉开国造自太伯宣于延陵盖端委之所彰髙节之所兴吕延济以为太伯延陵端其志操委弃其位以存让体以兴髙节不遵杜注者太伯初往未为彼君故服其本服自治周礼及仲雍民归既多既为彼君宜从彼俗曲礼云君子行礼不求变俗是也汉书地理志越人文身断髪以辟蛟龙之害应劭曰
　　常在水中故断其髪文其身以象龙子故不见伤害
　　又
　　观此则断髪文身者仲雍也太伯固端委以治周礼而史记世家谓太伯文身断髪示不可用误矣颍滨史论亦从传而驳史记　其琰曰论语论泰伯则为至徳仲雍则云废中权亦见断髪文身是仲雍事
　　又
　　朱子曰逃父非正事须如此必用权然后得中虽变而不失其正左传谓泰伯未尝断髪文身正使断髪文身亦何害
　　执玉帛者万国
