<!-- { "loadSidebar": true } -->
　　将使卫与之夷仪
　　万充宗曰剽之君卫歴年十二与于盟防者七久矣其为正君矣一旦复以夷仪处衎是使卫有二君也几见一国两君而不乱者乎吾甚怪晋既定剽于始曷不更虑其终既恤衎于终曷不早掖之于始也愚按比献再君卫晋复听孙氏之愬为澶渊之防执纳君之甯喜北宫遗献公如晋晋又执而囚之防齐郑为之请衎将再遇剽之祸矣奕碁不定世卿之卫臣为之世霸之晋主又复效之使奉槃敦以从盟执鞭弭以从役之列国既外事大国又复内事权臣而后可以安于其位春秋之晋至此其可复问乎
　　井堙木刋
　　唐书侯君集为交河道行军大摠管讨髙昌刋木塞堑引撞车毁其堞因拔其城此碛卤之外去中国七千里故以是下之陈郑本与国从楚而行乃为此絶地之法宜郑之致怨深矣
　　陈侯扶其太子偃师奔墓
　　避难仓皇情景几于汉髙彭城之败滕公收载孝恵鲁元相似春秋如齐顷公被执华泉韩厥捧觞加璧再拜稽首所谓伤国君有刑也观子展命师无入公宫子产亲御诸门师行有纪陈侯翼日闻之不亦辗然自媿乎由其国素无明君贤大夫无事则有道茀不除之象遇难则为扶携奔墓之事君子是以知陈国之先亡也
　　又
　　陈风有墓门之诗所谓墓者若洛下之北邙旷逺荟蔚之地故贾获母妻亦逃焉王逸楚辞注解居父聘吴过陈之墓门见妇人有欲与之淫者引墓门诗刺之墓门之名彰彰矣
　　子美入数俘而出
　　子产亦称子美传文仅此一见东坡和潜师放鱼诗况逢孟简对卢仝不怕校人欺子美琅琊代醉编梁谿漫志哓哓辩子美一以为非子产一以为即子产其曰杜注云然者巵言也然则元凯之后全读传文者东坡弇州两先生而已
　　以备三恪
　　胡身之曰三恪二王之议有三说焉一曰二王之前更立三代之后为三恪此据乐记武王克商未及下车封黄帝尧舜之后下车封夏殷之后而言一曰二王之前但存一代此据左传但封胡公以备三恪而言一曰二王之后为一恪妻之父母为二恪夷狄之君为三恪此据王有不臣者三而言之梁崔灵恩云三说以初为长按记云尊贤不过二代第三代者逺难师法存之示敬其道而已左传云封胡公以备三恪足知其无五代也
　　又
　　宋书礼志晋及江左皇太子出防者则在三恪下王公上宋文帝元嘉十一年升在三恪上此三代以下亦有三恪之文白居易新乐府二王后彼何人介公酅公为国賔周武随文之子孙二代而非三代宋太祖铁诰柴氏子孙世世勿加诛戮郑王殂于房州諡曰恭帝不闻后嗣予官歴代因国之可征者如是
　　辨京陵
　　尔雅释丘絶髙为之京非人为之丘释地大陆曰阜大阜曰陵僖二十三年传其南陵夏后臯之墓也檀弓赵文子与叔誉观于九京京与陵皆墓也杜注辨京陵辨别之为冢墓之地正义引此疏之
　　表淳卤数疆潦
　　贾逵云淳咸也说文卤西方咸地也东方谓之斥西方谓之卤安定有卤县　贾逵以疆为疆防硗确之地防坚也疆防见周礼地官砂砾之田按自山林以下八种皆不可井之地而以井衍沃一句摠承之
　　井衍沃
　　周室井田之制盛于成康而渐壊于春秋亦但奉行于中原上国而未必徧于江汉荆蛮之域今蒍掩庀赋竟以周公之治治其国矣且此时鲁宣公方以税畆壊什一而屈蒍二臣乃能行井牧贤矣哉
　　赋车兵徒兵
　　沈彤曰日知録谓执兵者之称兵自秦汉始三代以上无之凡杜之以士卒解兵者皆非也此恐未然隠五年诸侯之师败郑徒兵襄元年败其徒兵于洧上本文明以败为言矣将亦谓之非士卒耶此等处宜各据文意为断
　　门于巢
　　古巢伯国成汤放桀于南巢即此秦为居巢县范増为居巢人有居巢山在巢县南三十里有亚父山
　　子产始知然明
　　因知然明志问政因语子太叔志子太叔问政了无端绪忽合成篇总之子产之贤徃来意中不禁跃跃而出数十年间未有此等妙文

　　左传折诸卷十六
　　钦定四库全书
　　左传折诸卷十七　兴国县知县张尚瑗　撰襄公
　　成而不结
　　陈止斋曰传言齐楚固相交聘秦晋盟而不结是以宋之役诸夏始判遂成南北之势
　　晋其庶乎吾臣之所争者大师旷曰公室惧卑
　　淮南子晋平公出言而不当师旷举琴而撞之跌衽宫壁左右欲涂公曰舍之以此为寡人失孔子闻之曰平公欲来谏者也韩子闻之曰羣臣失礼而弗诛是纵过也与此同指皆彼此各一是非之解
　　卫献公使子鲜为复
　　为甯喜弑君作而精神全在纳献公反复见喜之必纳其情事亦复可悲耿耿父言虽明知献之无信而不顾也然家之意皆言献无信不可使复而不言剽已为君不可弑忽弑君而单言复君失春秋之义矣故至襄昭之际可以文言而不可以经言也
　　瑗不得闻君之出敢闻其入
　　陆子余曰伯玉始闻孙甯逐君之谋不对而去之矣至是谋再及焉而亦如之夫服冕乗轩以事两君其亡与死皆弗预知乱则逃之安则返国臣人而若此末之难矣意者晚虽居卫不仕于剽若子臧叔肸之为者卫人以为国老大事访焉故得去就自如理乱弗闻兹孔子之所贤欤
　　以讨卫彊戚田
　　媿庵録曰林父叛臣晋反封殖如此其诸臣各为私计羽翼诸侯之大夫使之交起为乱以为异日剖分宗国之地而其君不悟可慨也
　　晋人执而囚之于士弱氏
　　执甯喜书于经执卫侯不书疑传不实或云为臣执君不可为训故削之则晋文执卫成亦为臣执君也何以书而不削乎
　　晋侯言卫侯之罪
　　孙林父逐献公何以不讨甯喜弑剽则讨以林父之善于晋大夫也昔者成公归国而文公执之以成尝贰于楚献则未尝贰也悼公以卫人出君之故一问之师旷再问之荀偃至此而平公直言卫侯之罪盖君心为奸党所蔽如此幸而献公复国齐郑有功厥后鲁季氏逐昭公则宋元道死而不恤卫灵懐鼎鉴而无施奸臣声势相倚而晋失诸侯矣春秋世变之亟逐君之祸惨于弑君如长万邴歜逆节萌于一时林父意如弥牟肥彘篡谋成于数世悲夫齐康公晋静公皆被逐者也
　　佐恶而婉太子痤美而狠
　　媿庵録曰婉者巧于自结狠者疎于内交佐日以亲痤日以疎以至于死故居近君之地者自处为难
　　欿用牲加书征之而骋告公
　　冯琦论江充巫蛊之狱谓帛书木人即宋伊戾之故智临时自埋而自之耳夫即使太子果有邪谋当充奉诏按治掘地屋势难隠讳何不亟毁其迹以自免至宁陷悖逆而不辞是故为人君者知春秋之义不至前有防而弗见后有贼而弗知矣
　　为我子又何求
　　辽耶律乙辛譛太子濬辽主鞫治之濬具枉状曰吾为储副尚何所求与宋平公之言如出一口无如欲速之一言防者则竿头更进也
　　乃烹伊戾
　　黄若晦云汉武帝听车千秋言明戾太子无罪遂族江充且为归来望思之台寓其悲伤之意然则何益哉愚按太子痤美而狠其所为或有不近人情者致伊戾之譛仁恕如梁昭明太子木鹅厌祷暴恶而薨鲍邈之之密啓梁武终未尝以为罪也贤子不能得之于慈父盖难言之矣
　　左师曰谁为君夫人
　　媿庵録曰戍当日所称贤臣乃其于太子夫人之间倾危如此贪肆如此岂得为贤
　　其子伍举与声子相善也
　　伍举归楚后不过佐灵王行簒耳有何可纪而
　　特传之则以声子之诡言子木之变色文竒事竒即欲不惊心动魄不可得也文有幅有蹊径秦汉以下遂多宗之在左传中尚是有边际文字至今口角如生
　　班荆相与食而言复故
　　说苑蘧伯玉使楚逢公子晳濮水之上子晳抚草而侍曰吾闻上士可以托色中士可以托辞下士可以托财三者固可得而托耶蘧伯玉曰谨受命见楚王使事毕从容言至于士伯玉曰楚最多士而楚不能用于是楚王使一驷副使二乗追公子晳濮水之上意即声子复伍举之事而中垒譌其名
　　又
　　五代史有班荆馆在汴郊即伍举与声子相遇处
　　其大夫逃死于四方
　　媿庵録曰诸臣奔晋往往为致死力残败楚师何无宗国之念也盖原其致奔之由既非其罪而楚又穷治之不已人无还反之期自不得不为致死耳不然何荘舄仕楚尚有越吟士防客秦终为晋之良佐哉
　　今又有甚于此
　　满肚典故满肚兵机满肚国事满肚朝局矢口而言使听者魂摇心战皆以巧行其私描情至此真是神手
　　晋楚将平诸侯将和
　　媿庵録曰是时晋平昏庸大夫専恣伯业怠矣楚是以知晋之不在诸侯而复为陵驾之举也郑虽未服于楚明年晋楚为成而诸侯皆朝楚矣
　　今乌余之邑皆讨类也
　　廪丘髙鱼暨他邑悉治之归于齐鲁及宋得盟主之道矣戚则终不归卫而反以懿氏之邑附益之讨乌余而不讨孙林父吾终不能慊然于赵文子
　　及右宰谷尸诸朝
　　吕氏春秋郈成子为鲁聘于晋过卫右宰谷臣止而觞之陈乐而不乐酒酣送之以璧郈成子曰夫止而觞我与我懽也陈乐而不乐告我忧也酒酣而送我以璧寄之我也卫其有乱乎去卫三十里甯喜之难作右宰谷臣死之按卫献公初出奔襄公曽使厚成叔吊之此时右宰谷方从亡自归于卫此篇谷作谷臣厚作郈吊卫作适晋过卫相去二十年録之以存异
　　托于木门
　　一统志在旧沧州西北四十五里有大树名木门故以为名汉置参户县于此亦名参戸城
　　不乡卫国而坐
　　诸葛靓王裒皆不向晋庭而坐司马氏篡国弑君二臣皆父雠也献公复国本正特负其臣耳子鲜与喜同功以友死非其罪而絶其同气之君无乃己甚
　　公防之如税服终身
　　疏礼无税服之名礼记过而追服实名为税杜以义不通故云税即繐也防服有衰裳牡麻绖既葬除之惟诸侯之大夫服天子此外无人服此礼天子诸侯絶旁期献公痛愍子鲜故特为服此服
　　请晋楚之从交相见也
　　林尧叟曰以诸侯分为晋楚之从而交相见于是始则南北二霸天下之大变也于湨梁而无君臣之分于宋而无夷夏之辩昭定哀之春秋将以终于吴越焉耳矣
　　以藩为军
　　王方麓曰赵武信楚而以藩为军设楚乗其无备虽左旋入宋不亦晚乎唐浑瑊与吐蕃盟平原吐蕃劫盟即其事也愚谓贞元叛盟之事唐始约盟于清水吐蕃请于土棃树马有麟奏言其地险阻恐吐蕃设伏李晟亦深以盟所为戒瑊皆不听以致受劫及其走而免也终赖骆元光韩游连营相次此正类左旋入宋之救援矣窃较此时大局宋方睦于晋鲁卫郑诸姬皆在焉弭兵之防宋实倡之决无委晋卿于虎口以干后讨之理且楚氛衷甲赵孟既以对伯夙复谋之叔向虽藩为军而为之备者固已豫矣子木之始计曰苟得志焉焉用有信后终不敢有所加且闻范武子之徳而深为賛叹盖为赵孟之徳度所涵而然是役也武备与文事兼焉盖稍类乎蔺相如渑池之从鲁子敬益阳之防而不可疑于公子卭河西之败也
　　视邾滕
