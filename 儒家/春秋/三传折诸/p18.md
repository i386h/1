<!-- { "loadSidebar": true } -->
　　焦竑曰自宋儒以来率谓子纠非所当立考之管子载召忽之言曰百嵗之后吾君下世有犯吾君命而废吾所立夺吾纠也虽得天下吾不生也况与我齐国之政也观此则纠之立有先君之命矣尹文子曰子纠宜立者也小白先入故立之耳黄楚望曰考春秋立子以贵之义子纠鲁出也鲁女贵而班在衞上则子纠当立凡此又皆子纠为兄与当立之证千古是非未可臆断
　　子纠亲也请君讨之
　　梁元帝以武陵王纪称帝于蜀与书西魏曰子纠亲也请君讨之宋明帝既自立晋安王子勋拒命萧惠开曰湘东文之昭也晋安武之穆也其于当璧义无不可两引传句皆确切而兄弟骨肉之防争搆祸亦与春秋时事相当
　　召忽死之管仲请囚
　　管子大匡篇齐使至鲁鲁君乃束管仲与召忽仲谓忽曰子惧乎忽曰何惧令子相齐之左必令忽相齐之右虽然杀君而用我身是再辱我也子为生臣忽为死臣忽也知得万乗之政而死公子纠可谓有死臣矣子生而霸诸侯公子纠可谓有生臣矣死者成行生者成名子其勉之乃行入齐境自刎而死管仲遂入君子闻之曰召忽之死也贤其生也管仲之生也贤其死也
　　管夷吾治于髙徯使相可也
　　汉艺文志道家者流有管子八十六篇
　　又
　　管仲治桓庄以来四五十年连鸡鬬狗中夏之诸侯子产治成防以下四五十年茅鸱相鼠郑国之公族仲功在天下子产功在一国事业有大小而人品无髙下仲则大纯不无小疵子产盖几乎醇矣荀子曰仲尼之门羞称五伯太史公曰周道衰微桓公既贤而不勉之致王乃称霸哉使管仲而必与齐桓图王将置周室于何地孔子之小管仲正深取夫仲也孟子遂曰功烈如彼其卑孔子称子产为惠人孟子又因之曰惠而不知为政愚谓二百四十年两公之人品俱可与入圣人之门
　　又
　　就齐国人才论管子而下定推晏子然晏何可与管匹颍滨作管晏论姚崇宋璟相方以平仲抗节于崔庆之间与广平之气陵二张百链不磨诚足颉颃姚崇任数术管仲又不至此故曰管晏齐名非笃论也后世称管萧或称管葛纵未能伯仲伊吕亦庶防春秋之一人矣
　　曹刿请见
　　叶水心曰颍考叔曹刿烛之武皆自草莽起以人材见于春秋左氏载刿皆忠信礼义之词后世杂说始有盟柯劫齐桓事司马迁遂列于刺客之首是时东迁未百年人材虽陋未至便为刺客迁考之不详也
　　肉食者谋之
　　说苑东郭祖朝上书于晋献公愿请闻国家之计公使人吿之曰肉食者已虑之矣藿食者何预焉祖朝曰肉食者一旦失计庙堂之上藿食者肝脑涂地其祸亦及身安得无预国家之计乎
　　忠之属也
　　狱通于兵微矣哉忠之属也一语孙呉说不出
　　一鼓作气
　　孙武子朝气锐昼气惰暮气归避其锐气击其惰归李衞公曰所谓朝气锐者非限时刻而言也使三鼓而敌不衰不竭安能必使之惰归哉又曰察吾士众激吾胜气乃可以击敌其论至精曹刿一鼓作气之说正是此防
　　一鼓作气再而衰三而竭
　　宋髙宗绍兴十年刘锜守顺昌金兀术至城下锜置浮桥五于颍河诱之过且毒颍上流严阵以待时天大暑敌逺来人马饥渇食水草者辄病锜士气闲暇军皆番休方晨气清凉按兵不动逮未申时敌力疲气索忽遣数百人出西门接战俄又遣数百人出南门以锐斧犯之士皆殊死战入其阵刀斧乱下卤大败死者数万此与长勺之役兵数之多寡用力之难易相悬要有得于彼竭我盈之智者已
　　吾视其辙乱
　　李衞公问对夫兵却旗防差而不齐鼓大小而不应令喧嚻而不一真败者也若旗齐鼓应号令如一纷纷纭纭虽退走非败也
　　又
　　王徳用从其父超讨李继迁还至乌白池曰归师过险争必乱乃令曰乱行者斩士卒无敢先后追兵谓其军整不敢近
　　大败宋师于乗邱
　　檀弓言庄公战于乗邱马惊败绩县贲父死之与传互异陈君举以为易车之后因御士死敌转以败宋记与传互相发明且引秦晋韩原为证愚谓败而后胜之局古今多有东西魏邙山之役宇文泰之马中流矢坠地譬庄公马惊授绥也生搏南宫长万擒敌猛将与斩髙敖曹亦足相仿然传言公子偃窃出雩门先败宋师与檀弓所记情事不相入必有一居其误者宋万竟以致弑若公谷无异说则当从矣两解之论须于可施之地用之耳
　　吾姨也
　　诗衞风邢侯之姨此曰吾姨也姨字始此尔雅妻之姊妹曰姨
　　止而见之弗賔
　　古者男女相见有礼不必觌面也孔子见南子夫人拜于帷中魏太子使甄妃出见众賔刘桢以平视得罪蔡侯之见息妫弗賔意在覩其容貌所以激息侯之怒也曰吾姨也止而见之姨岂有宜见之礼唐宗呼韩虢秦为姨此声难闻盖息妫之靓丽播于邻国乆矣
　　楚败蔡师于莘
　　左传书晋悼三驾而说经家记晋楚争郑三十一吕圭叔论中夏盟主得郑者三失郑者亦三而又言楚之虐蔡有五祸胪举齐晋与楚先后争蔡继之以从呉伐楚亦不下数十被兵矣郑盖有子展子产子太叔诸良臣为之修国政赡词命故得搘持不亡而事业粲然可述蔡则隠受祸而鲜称焉两次亡国蔡仲之祀忽诸矣偪于两大地势使然战国则韩为天下之脊受祸最重汉呉楚七国反梁亦为兵冲幸即时平定耳三国魏呉之用师淮淝南北朝以徐泗陈项为重镇生斯世也居此邦也亦大不幸哉
　　齐师灭谭谭无礼也
　　出亡不礼而加兵与晋文之侵曹伐卫何异谭邢同咏于卫风而桓公于邢则存之谭则灭之此时图霸之谋未定犹蹈吞并之习通典齐州全节县春秋时谭城在县西南郡国志东平陵有谭城
　　谭子奔莒
　　王俭典吏部有谭姓者求官俭曰齐侯灭谭那得有卿荅曰谭子奔莒是以有仆俭赏其善剧
　　宋大水公使吊焉
　　徐干学读礼通考古之吊礼不一有因凶灾而吊者宋遭大水鲁使吊之是也有因失国而吊者鲁昭出疆齐侯唁之是也有因疾病而吊者子夏丧明曽子吊之是也愚按许不吊灾君子恶之栁州于王防元失火谓因吊而更以贺亦援此指
　　禹汤罪已其兴也勃焉
　　陈蕃疏言禹巡狩苍梧见市杀人下车而哭曰万方有罪在予一人故其兴也勃然此与说苑下车泣罪之言大同小异禹导水衡山即位后巡苍梧未知所出向与蕃皆祖传文而敷衍之尔
　　臧孙逹曰
　　左氏于名諡称谓多错出但辰为逹孙一篇之中諡其孙而名其祖恐有讹
　　公以金仆姑射南宫长万
　　旧唐书太宗讨刘黒闼于肥乡突厥一将勇壮絶人直冲太宗刃将接太宗以天防上将大箭射之洞背应而毙遂传此箭于北番传观惊叹庄公之射则贯兮以御乱兮亦其亚也
　　宋万弑闵公于蒙泽
　　桓温兵败于枋头归而废海西公以立威正用此术金胡沙虎御蒙古败绩亦遂弑其主永济奸臣拒敌则不足制主则有余故外侮与内乱恒相寻也
　　遇仇牧于门批而杀之
　　孔嘉以艳妻丧身荀息以党谗乱国邪正虽异皆不免于君子之讥独仇牧为无罪然当长万肆恶之时应手摧碎华督且与俱死牧之不畏强御未可见也经所书弑君三及更无他人得与同例者则三大夫者殆所谓腹心之臣能辱能死义不独生者欤观晋士防之于灵韩厥之于厉皆贤人而未尝肯殉晏子则曰非其私昵谁敢任之可见君臣分谊厚薄固未尝无殊是在孟子手足犬马之说也
　　萧叔大心
　　赵东山曰疏云以此年有功宋人以萧邑别封其人为附庸今按昭十一年传申无宇曰宋萧亳实杀子游时萧为宋邑庄二十三年萧叔无爵而称朝知是附庸国也
　　齐人灭遂而戍之
　　桓公存三亡国天下归仁独不免于灭谭遂外传以为军谭遂而不有盖内媿于心而欲讳之也
　　始及齐平也
　　胡氏谓世雠而平可乎敌惠敌怨不在后嗣鲁于防公有不共戴天之雠今易世矣桓公欲合诸侯安中国尊天王苟修恡不已危其宗社可谓孝乎愚按庄之于防主王姬狩禚围郕未尝有雠之之事其雠桓者以纳子纠弗克遂搆兵不解传云始及齐平者桓公之霸业已成庄公摄于兵威而不得不服耳然自是盟幽以后无役不从实种桓公后日存鲁之根荄语云福生有基其始及齐平之谓乎
　　又
　　严开止曰鲁望国也桓既平宋事莫急于收鲁而鲁以干时之故怨隙未平桓乃降心以平之柯之盟齐志非鲁志也虽与齐盟犹不诚服故两鄄之防鲁俱不与伐郳伐郑鲁无从兵既盟于幽又受郑之逃人不以时执致有西鄙之师盖桓伯之初鲁犹崛强于桓者如此
　　傅瑕杀郑子
　　赵东山曰杀郑子不书者鲁人始终君突自郑忽复归后郑歴三君皆不通于鲁故郑伯入国经不书
　　内蛇与外蛇鬬于郑南门中
　　京房易传曰立嗣立疑厥妖蛇居国门鬭
　　又
　　汉武帝太始四年七月赵有蛇从郭外入与邑中蛇鬭孝文庙下邑中蛇死后二年秋有戾太子事自赵人江充起　梁书中大同元年曲阿县建陵隧口有大蛇鬭隧中其一被伤走后为湘东邵陵岳阳河东诸王争防之兆
　　又
　　文无竒事则不传左氏好竒其故在此
　　先君桓公命我先人典司宗祏
　　文献通考古者庙必有主主必有祏原繁所云诸侯庙主之祏也卫孔悝使车反祏于西圃此大夫庙主之祏也公羊说主蔵室西壁中以备火灾汉仪蔵主于西墙埳中去地六尺一寸埳者石室也开寳通礼别庙时享享日宫闱令入室开埳奉出神主置于座政和五礼享日祠祭官賛奉神主宫闱令奉主于神幄啓匵设于座至送神乐正祠祭官賛奉神主入祏室宫闱令纳主于匵捧入祏室　周礼春官之属有守祧掌守先王先公之庙祧其遗衣服皆在焉
　　子仪在位十四年矣
　　庄四年齐侯陈侯郑伯遇于垂左公谷皆无传苏氏曰郑伯郑子仪也桓十五年五月书郑伯突出奔蔡十八年齐防杀子亹郑人立子仪庄十四年突使傅瑕弑子仪而入则遇于垂者子仪也郑有二君矣春秋有一国而二君者郑突与仪卫衎与剽是也故春秋因其实而君之康侯以遇垂之郑伯为厉公味原繁子仪在位之语防在此不在彼当以颍濵为确据但厉公突出奔洎子亹见杀之前昭公复入阅三载见杀于髙渠弥左传详之厉公旋以奔蔡之九月居栎盖居国者忽与亹与仪凡三嬗而居栎之突止一人莫非二君者也
　　绳息妫
　　注绳誉也愚庵曰说文作譝戏曰靳誉曰防古语如此疑是方言
　　以息妫归
　　亡国之妃再膺宠嬖而为文士之所艳称洛神桃花夫人花蕊夫人三人而已甄费皆不良死息妫独令终又以拒子元之事似乎晚节流芳者杜牧之诗止竟息亡縁底事可怜金谷坠楼人许彦周以诗史目杜要为定论
　　又
　　列女传楚伐息破之卤其君将妻夫人而纳之于宫楚王出游夫人出见息君谓之曰妾一死而已与其贰醮生离于地上岂如死归于地下遂自杀息君亦自杀楚王贤其有义以诸侯礼合而葬之与传不同
　　吾一妇人而事二夫纵弗能死其又奚言
　　防武曰晋惠帝羊后为刘曜所宠曜尝问吾何如司马家儿羊后以陛下开基之圣主彼亡国之暗夫为对其言可丑视息妫之对楚子虽同为亡国失身而相去逺甚矣
　　齐始霸也
