<!-- { "loadSidebar": true } -->
　　钦定四库全书　　　　　　经部五
　　三折诸　　　　　　　　春秋类
　　提要
　　【臣】等谨按三折诸四十四卷
　　国朝张尚瑗撰尚瑗字宏蘧一字损时吴江人康熙戊辰进士改庶吉士散馆外补兴国县知县尚瑗初从朱鹤龄游讲春秋之学鹤龄作读左日抄尚瑗亦作读三随笔积累既久卷帙遂伙乃排纂而成是书曰折诸者取雄羣言淆乱折诸圣之语也凡左传三十卷公羊谷梁各七卷而用力于左传尤多如卷首所列郊禘五岳考地名同考名諡同考名姓世表诸篇皆引据典核可资考证惟其书贪多务得细大不捐毎捃摭汉魏以下史事与传文相证徃徃支离曼衍如因卫懿公好鹤遂涉及唐元宗舞马之类不一而足与经义或渺不相闗殊为芜杂然取材既广储蓄遂宏先儒训诂之遗经师授受之奥微言大义亦多错出于其中所谓披沙简金徃徃见寳固未可以其糠粃遂尽弃其精英且春秋一经説者至伙自孙复刘敞之徒倡言废后人沿其流派遂不究事实而臆断是非胡安国自延祐以来悬为功令而僖公十七年之灭项乃误归狱于季孙由议论多而考证少也尚瑗是书虽未能刋削浮文颇乖体要而搜罗荟稡犹为摭实之言过而存之视虚谈褒贬者固胜之逺矣乾隆四十二年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　折诸原序
　　世儒不知以传学为经学复不知以经传史之学为道问学之学而胥汨没锢蔽于制举训诂之中孔子删书断自唐虞尚书者记言之书实记事之书也春秋专于记事与诗书并列为经事具而道亦寓焉史起于两汉祖书与春秋之记事记言以期不悖乎道故史之作不可以离经传经之书厥名曰传左公谷之传并列而为十三经以其有功于经也论孟四子之书其初亦一传耳汉儒之注经并名曰唐则曰疏不敢当也两宋儒者意薄汉唐或自名为以逺追三代之经唐陆伯冲创为集以驾孔疏程子作春秋而未全苏颍滨刘原父吕朴郷张元徳皆有刘吕所着甚多名者特其一又有陈禾林拱辰亦袭名而康侯胡氏之以朱子所推许明初遂立之学官夫以制举所用而羣趋之可也并三而名四乃不学解事之徒强为之説耳丘明盖又作外国语矣国语左为内外两而不援公谷为四以国语非解经之书顾其起于穆王逺接尚书之君牙三命所载共厉宣幽补平王东迁以前之记言记事实有助于春秋书体分国列载遂开战国短长书之体国防一书起于赵魏韩三家灭智分晋又与内外首尾相续太史公作史记所本者左传国语世本战国防今世本之书无传则周室东迁以后前则春秋二百四十二年后则战国二百四十五年曽子固所云纪其行事不得而废者矣或谓春秋记事即以明道三传国语之书多嘉言懿行战国纵横之徒败道已甚然学者立乎数千百年之后世变盛衰行事善恶均不可无记史家于汉唐宋正统之外三国南北朝五季未尝以逆乱而削其事实战国防与二传国语皆三代以前之书为览古好学者之所贵重一矣诸书各有专门注释髙下不伦元凯尚矣劭公以曲学见讥武子不徇谷梁之偏或谓其驾杜何而上要之武库之博识固非寻常可议解国语者止一韦嗣庸庸聊备一家吴正传校注国防综核髙鲍以成编无惭淹洽夫读古作者之书而得其所以兴所以废之迹且得其有裨于学术有裨于治道或无所裨而反有害之故更读释是书者之书其于是书有裨与无裨各持其説而有废有兴亦分乎其间若漫举释是书者而斥之以独伸已説甚者并古人所作之传而黜之以为别有不传之秘举秦亡汉兴藏山岩伏屋壁师承口授之编并弃之以为无足道独崇奉夫后起臆説一二家之言以为弋科名取富贵之具从前之位置甚髙而实为后世至庸至卑者之所托足愚之所辑并未尝屏弃此一二家言也折诸之名本之子子又曰涂虽歧而通诸夏则由诸川虽曲而通诸海则由诸则将扩一二家以证之数十百家之异同由四百八十余年而下逮乎千数十百年之乆近迎而距之平心而察之不敢谓一心之臆度必百家皆莫之能及又徃徃歴羣言之淆乱于吾説竟无所于遯刘彦和曰传者转也转受经旨以授后人也愚惟不敢谓得不传之秘而必求之可传之书以不惮阅歴乎展转传受之劳庶几经传与史合流同归先儒所谓道问学之功于是乎在惜智识弇浅见闻有限矻矻十余年老境已至古作述之君子所谓传之其人者则愚终不敢当也
　　雍正改元癸夘重九日吴江张尚瑗书
　　予师愚庵朱先生辑读左日钞而序之曰欲成一家之学必以经证传以传证经更复出入羣书展转相证此非予力所任俟之述作君子瑗生九龄读四经既毕当次受春秋家君令读左公谷三传及国语国防虽短章剰句间从删削而所读皆全部非如俗刻钞撮之本余暇浏览亦畧上口既乃阅胡文定之书私心有所未合杜林合注尤疑其不类则因朱先生纂辑之日以愚意相质难先生为言唐卿最缪不经与元凯并列不啻韩非之厠老子乃知读古人书当出已裁而经学必以传疏为依据诗正义云汉初为正义者皆与经别行三传之文亦不与经连古人之行事未必尽当于后人之心著书之家各因其所见以为是彼此各一是非恶在其为彼是哉欧阳永叔自谓信于孔子而不惑经之所书其所信也经所不言不敢知也夫孔子未修之春秋后世学者不得而见何从测其笔削之意之所存而丘明所为先经以始事后经以终义者皆为骈枝无用之物唐宋以来经学传学之家尤宜韬翰而不作矣子曰天地简易何五经之支离支离盖其所以为简易也又曰众言淆乱则折诸圣欧阳氏谓经简而直传新而竒学者乐闻而易惑愚以为乐闻新竒然后可以折诸简直其新竒也盖其所以为简直也通籍后乆病废书调宰潋江泥涂筐箧之身无意言经学诸家册本一未尝携独左公谷国语国防全文童幼熟诵公暇偶阅诸史他经旁涉稗乗琐録诸书有与经传相发者洒然神开旁解侧出不能自已随笔书之积乆成帙国语与左传通为内外传以三传皆縁经而作外传独否遂与短长书以后二百四十五年七雄之行事继获麟以前二百四十二年并称为国语国防折诸而一国不可以为名短长之书刘中垒一名为事语合国语而谓之二语创立新名或未悖厥理随笔所获多出已裁所谓此亦一是非固未暇计其为彼是也愚庵先生不敢自许成一家之学瑗何人斯敢谓当予师之所俟乎所采之书不全不备无异于大泽之礨空惟是展转相证使不以经传支离为世訽病则志之所存焉耳
　　康熙壬辰孟冬尚瑗题于潋江官舍之学海

　　钦定四库全书
　　左传折诸卷首上　兴国县知县张尚瑗　撰先正评説
　　刘子骏曰春秋左氏丘明所修皆古文旧书多者二十余通藏于秘府伏而未发孝成帝愍学残文缺稍离其真乃陈发秘藏校理旧文得此三事以考学官所传经或脱简传或间编博问人间则鲁国桓公赵国贯公胶东庸生之遗学与此同抑而未施此乃有识者之所叹慜士君子之所嗟痛也【让太常博士书】
　　子骏又曰左氏丘明好恶与圣人同亲见夫子而公谷在七十子之后传闻之与亲见其详略不同也
　　子云曰左氏曰品藻司马文正公注曰品第善恶藻饰其事【法言重黎篇】
　　班孟坚曰仲尼以鲁周公之国礼文备物史官有法故与左丘明观其史记据行事仍人道因兴以立功就败以成罚假日月以定厯数借朝聘以正礼乐有所褒讳贬损不可书见口授弟子弟子退而异言丘明恐弟子各安其意以失其真故论本事而作明夫子不以空言説经也【汉书艺文志】
　　王仲任曰鲁共王壊孔子教授堂以为宫得佚春秋三十篇左氏传也公羊髙谷梁寘胡母氏皆传春秋各门异户独左氏传为近得实太史公汉之通人也左氏之言与二书合公羊谷梁胡母氏不相合又诸家去孔子逺逺不如近闻不如见刘子骏玩弄左氏童仆妻子皆呻吟之光武皇帝之时陈元范升上书连属条事是非左氏遂立【论衡】
　　贾景伯曰左氏崇君父卑臣子强干弱枝劝善戒恶至明至切至直至顺【本传】
　　卢子干曰丘明之传本模春秋博物尽变囊括古今表里人事【本传】
　　干令升曰丘明能以三十卷之约括囊二百四十年之事斯盖著作之良模也当春秋时诸侯大事见知于他国者或因假道而方闻或以同盟而始赴如秦燕之据有西北楚越之大啓东南人罕通于上国故载其行事多有阙如且其书自宣成已前三纪而成一卷至襄昭已下数年而占一篇是知国阻隔者记载不详年浅近者撰録多备此丘明随闻见而成传何有故为简约者哉【史议】
　　刘彦和曰春秋睿旨幽隠经文婉约丘明同时实得微言乃原始要终创为传体传者转也转受经旨以授其后实圣文之羽翮记籍之冠冕也【文心雕龙】
　　彦和又曰记编同时时同多诡虽定哀微辞而世情利害勲劳之家虽庸夫而尽饰迍败之士虽令徳而常嗤吹霜歕露寒暑笔端同时之枉可为叹息析理居正惟素臣乎【同上】
　　刘知几曰左氏述臧哀伯谏桓纳鼎周内史美其谠言王子朝告于诸侯闵马父嘉其辨説凡如此类其数实多斯盖当时发言形于翰墨立言不朽播于他邦而丘明仍其本语就加编次亦犹近代史记载乐毅李斯之文汉书録晁错贾生之笔寻其实也岂是子长稾削孟坚雌黄所称述者哉【史通】
　　知几又曰当秦汉之世左氏未行遂使五经杂史百家诸子其言河汉无所遵凭故其记事也当晋景行霸公室方强而云韩氏攻赵有程婴杵臼之事鲁侯御宋得隽乗丘而云庄公败绩有马惊流矢之祸楚晋相遇唯在邲役而云二国交战置师于两堂子罕相国宋睦于晋而云晋将伐宋觇其哭于阳门介夫乃至鲁师灭项而云项实齐桓所灭春秋为贤者讳襄年再盟君臣和叶而云诸侯失正大夫皆执国权其记时也盖秦穆居春秋之始而云其女为荆昭夫人韩魏处战国之时而云其君陪楚庄王葬焉列子书论尼父而云生在郑穆之年扁鹊医疗虢公而云时当赵简子之日栾书仕于周子而云以晋文好猎犯顔直言荀息死于奚齐而云观晋灵作防累基申诫或以先为后或以后为先日月颠倒上下翻覆古来君子曽无所疑及左传既行而其失自显语其益不亦多乎【下三条皆同上】
　　又曰左氏载诸大夫词令行人应答其文典而美其语博而奥述逺古则委曲如存徴近代则循环可覆必料其功用厚薄指意深浅谅非经营草创出自一时琢磨润色独成一手斯盖当时国史已有成文丘明但编而次之配经称传而已
　　又曰左氏之叙事也述行师则簿领盈视叱聒沸腾论备火则区分在目修饰峻整言胜捷则収获都尽记奔败则披靡横前申盟誓则慷慨有余称谲诈则欺诬可见谈恩惠则煦如春日纪严切则凛若秋霜叙兴邦则滋味无量陈亡国则凄凉可悯或腴辞润简牍或美句入咏歌跌宕而不羣纵横而自得若斯才者殆将工侔造化思涉鬼神著述罕闻古今之卓絶如二传之叙事也榛芜溢句疣赘满行华多而少实言拙而寡味若必方于左氏也非唯不可为鲁卫之政差肩雁行亦有云泥路阻君臣礼隔者矣
