<!-- { "loadSidebar": true } -->
　　汉艺文志谓孔子修鲁春秋口授弟子退而异言左丘明恐弟子各安其意以失真故论本事作传明夫子不以空言説经也太史公时左传未出其言曰左丘失明厥有国语国语左传皆丘明一人之书而后儒疑之不能无异同朱子意其在孔子之前左丘明耻之丘亦耻之论语集注竟断为古之闻人与窃比老彭相似愚谓子谓顔渊曰用之则行舍之则藏惟我与尔有是夫重顔子之贤以侪辈相待文中子曰言取而行违温彦博恶之面谀而背毁魏徴恶之拟左丘明耻之句法以嘉许其徒至传中宫之竒虞不腊之语虞晋之腊未可考腊起于秦秦之僭制自文公初祀鄜畤在未作春秋以前可以祀畤何不可以祀腊晋武公受命为诸侯更后于秦仿其法以作腊以废周之蜡此事所宜有郑子产又有间于尝酎之语为汉祭而春秋列国已行之故不可以疑传也啖叔佐赵伯循谓丘明既与孔子同时不应孔子没后嵗乆其书犹有赵襄子之称以赵襄子惎智伯传文末简所书愚故谓丘明为贞定王时人贞定王与鲁悼公同时左传终于悼公十二年国语并于此讫笔晋语载赵襄子奔晋阳智襄子韩康子亦皆称諡盖丘明者目击四卿分晋三家灭智之人于是国防之赵魏韩三国开基于此时司马公之通鉴编年虽后五十三年而追溯原本实与相承吕东莱大事记补通鉴之阙直以悼公十三年开编盖春秋战国时势升降之大变更左氏之生世适膺乎其防尔时卜子夏为魏文侯师孔门十哲犹有存者故谓丘明为造膝亲承乎孔子其説虽出汉晋实非无徴斯其作传以述经游夏所不能賛之辞丘明实可以当之而素臣之为功于素王真不媿也其他杂説之纷纷不一谓传中不着丘明之名则公羊谷梁并未尝自呼为髙与赤与俶又谓别有左氏身为史官之人则班书既有孔子观鲁史之文矣或又援公羊五世传春秋谓左氏亦或一家子若孙继世纂辑彼迁谈彪固有其人者则传其名古未有闻而何必强为臆测孟子曰读其书是以论其世今论世而得丘明著书之时代祖班书以为定着聚讼之家可以屏息已【尚瑗】
　　薛方山曰左丘明春秋内外传殆游夏之流非特朱子之伦也故贾逵王肃虞翻韦昭咸髙其人治其章句迨宋儒因唐韩子谓左氏浮夸栁子又谓其説多淫遂谓鲁论所载丘明非传春秋者于是析一人而二之郑夹漈志氏族亦主其説谓传春秋者左姓丘明名其在鲁论者则居于左丘以地为氏者也至考其志详载氏族终无左丘氏不亦自相矛盾乎五霸辩
　　自赵岐注孟子以秦缪宋襄楚庄与桓文并列为五霸而朱子取之虽续引丁氏之説并及夏商之昆吾大彭豕韦传习之家屏置弗问盖未尝于孔孟之正文求之耳晋文公谲而不正齐桓公正而不谲孔子之言也其事则齐桓晋文孟子之言也霸者之功罪事迹载于春秋传文鄄之防曰齐始霸也晋文公伐曹卫以救宋曰一战而霸二百四十年之小国不亡大国不篡赖二霸之功业维持之传之推崇亦止于是秦缪公济茅津封殽尸则曰遂霸西戎中夏之霸主固传文所未许并左氏而为三传者有谷梁其言曰交质子不及二伯霸之见于传者止此若楚者齐桓晋文连诸侯以讨之以制楚而始成其为霸则受制于伯之楚焉得复以霸名宋襄者亦尝继桓以图霸而见执于楚请释于诸侯旋战败于楚以死孟子曰食志乎食功乎志在图霸而即以霸许之则前之徐偃后之宋偃皆将名列霸册矣孔子作春秋尊周室抑强诸侯诸侯之恃其强而倍叛王室吞灭小国者则恶之非比今之诸侯而诛之也比今之诸侯而诛之则武王周公众建诸侯实为祸始矣且禹之执玉帛者万国汤之诸侯三千夏商之时未尝无诸侯也夏商先有诸侯故其衰也亦有霸郑语史伯对桓公曰昆吾为夏伯大彭豕韦为商伯此丁氏之所宗其説较之台卿为正二代之伯皆受命天子子孙世及其后裔助桀为虐为汤所诛见于长发篇昆吾夏桀之文春秋齐以五公子争立而霸业无承晋则世为诸侯盟主若合符节或曰楚与晋尝狎主诸侯盟矣楚何以不得云霸曰霸必有天子之命而霸者之功全在尊王齐桓公召陵伐楚责以王祭不共其防葵丘也曰天威不违顔咫尺晋文公之盟践土也载书曰同奬王室召伯廖赐齐侯命出于惠王宰孔赐齐侯胙尹氏王子虎赐晋侯以大路彤弓秬鬯皆出自襄王天子之命累加于二霸传文所録本于简册所传楚则特自王耳庄之胜晋于邲曰作先君宫不请命于王知王之必不以命予之迨灵既合诸侯于申其臣伍举曰霸之济否在此防也则前此庄共之不得为霸可见矣霸者伯也太保率西方诸侯毕公率东方诸侯成康时之伯召公疆理南海申伯蕃宣四国宣王时之伯特成康宣王王室彊而伯统于王伯仍为王道之伯惠襄以下王室微而伯以扶王伯遂为霸道之伯矣吴夫差亦自称王顾其防黄池也使王孙苟告劳于周周天子有秉徳侈大之诏及身而亡败有甚于宋襄若其志奬王室与亲被天子之锡命几几与齐桓晋文并驾齐驱所以荀子论霸并及吴越越勾践之事则在获麟絶笔以后元王之赐胙也殆与显王赐黼黻之服于秦相等世屡降而王命亦不足为重越之灭吴秦之败三晋之师斩首六万较诸夫差之伐鲁以卹邾伐齐以卹鲁仁暴又复悬殊总之春秋之霸止有齐桓晋文合夏商之昆吾彭韦而后得为五霸丁氏之説更无异议汉书曰二霸之后寖以凌迟曹冋六代论李康命运论汉魏诸儒皆止就桓文立论元凯注国佐语五霸之霸以为兼三代而言总无有及于宋秦楚三君者孟子集注明杨升庵作论以驳之近日顾亭林谓有三代之五霸春秋之五霸分别言之赵氏之讹愈着夫其注孟子而不熟复孟子之书其言何足取也【尚瑗】
　　四凶议
　　稽古尧舜在上八元八凯敷五典而穆四门乃有四子者曰共工曰驩兜曰鲧曰三苗号为四凶尧犹容之至舜始流之放之窜之殛之虞夏之文多阙略余以为此即虞庭考绩之法也何以明之书不云乎三载考绩三考黜陟幽明分北三苗三苗则四凶之一也先是尧使鲧治水九载绩用弗成至舜之时鲧苗皆三考则共工驩兜可知矣故曰即考绩之法也然则其考绩属之元凯可知彼幽者黜之而可矣乃流放窜殛何也唐虞建官惟百处之必有轻重四凶其重者也舜御众以寛而独严于四凶不闻元凯为之求寛彼四子者无一可寛者也设令得逞其志则元凯皆当放流而虞之天下壊矣夫鲧之罪在汨陈五行其治水之法即后世之筑隄苗之罪在负固不服似今播酋之类至于共工之静言庸违驩兜之比周为恶皆末世人臣之常事罚之不宜若彼其重盖此比屋可封乍见四子之恶不胜駴异故投之四裔以御魑魅耳
　　四凶议为赵梦白先生笔作于天啓癸亥正月下旬京察前一日庚戌衂师阃帅彊吏以逮监纪賛画之负重辟以贿免者忠毅官都宪欲収治之故作此议以坚冢宰之意下半更入时事今采其前幅于经传之指亦甚合非独以人重言也
　　论左传书
　　前代诸儒之论或以人或以事事有事之善败人亦有人之美恶尤要在于辨王霸而区纯杂别尊卑而严内外以故桓公敬仲之功可取者或不得一二董安于卫赵之忠公敛处父防孟之智亦横被称许至若秦楚吴越概以猾夏而黜之荡意诸叔仲彭生之死君父泯焉无述而师旷论卫史墨论陈之曲説苌之忠恳更颠倒其是非邪正愚以为事可核也人可论也尤不若统二百四十年而观夫世运之升降纯杂宜辨也内外宜严也又不若举天子诸侯大夫而原夫主臣之正僭家国之兴衰盖春秋者为东迁作也洛邑之周犹之建业之晋临安之宋镐京何以降而为洛邑当责之荣夷公虢石父而不当责之齐桓晋文洛阳何以降而之建业汴京何以降而之临安当责之贾郭荀冯二蔡二惇而不当责之温峤陶侃赵鼎张浚夫春秋之天下桓文维之也邓息江黄方尽于楚邢卫见灭于狄管仲之功所谓民到于今受其赐若齐宋更霸而不终惠襄内难之迭见非狐偃赵衰亦无以继管氏而成勤王攘楚之绩厥后戏与萧鱼之盟魏绛能使悼公复霸宋虢之防赵武屈建能使诸侯四十余年不受兵局异而事亦殊其为遏强大而存弱小皆可取也荆楚勾吴当其崛起僭王非不欲攘而斥之迨楚旅之服陈郑义声振焉犹之晋诡诸篡大宗而吞噬虞虢霍魏罪不容于诛灭幸免桓公之西略得重耳矫之不妨功罪相掩夫差黄池一防降王称伯获麟将讫而犹有尊天王之仅举焉合之秦任好之师河上谋复天子此数君者其可以内外之故终摈之乎要其间正僭兴衰之故世运因之升降者莫甚于有家之窃国大夫之篡诸侯夫诸侯僭天子犹未敢于灭宗周也大夫僭诸侯而遂代齐分晋矣春秋之始弑父弑君鲜有不见讨于其国者迨其末逐君弑君而遂擅齐鲁之政裂晋之土矣于是年表之十九国并而为七而共主变而为东王西王再变而为东周公西周公天下争为战国虎挒枭磔横流涂炭犹之建业更变为浔阳临安更变为碙州厓门论世者尚忍言乎遡厥由来皆起于髦荒宠乐持禄养痈之君若臣论晋宋者归咎于太元与寳庆绍定之政韩侂胄贾似道之徒而风飇举违枯集菀者为郄超刘穆之史天泽张范李恒新国之腹心旧主之蟊贼也春秋之季王国则景王以之列侯则晋平齐景鲁昭当之而宾孟梁丘据阚止郈孙荀跞范鞅诸臣之黩货专权以啓舋搆乱若夫尹圉南宫嚚魏戊汝寛董安于臧防申丰公敛阳陈逆朱毛乐祸丑正或助逆而为之抽刃或造谋而与之借箸凡夫宣力私门丛蠧公室皆断不容于名敎者先儒疎略偶未及此或反以其济变之才乗时之畧而节取之吾必为之严词深文三致意焉以为同一乱臣贼子罪无轻重而恶有隠显天讨之已加者史笔可缓惟天与君不能讨史论所以伸其权躬亲弑逆之事而世见之者后儒无所置论留禅代于子孙悠然以臣节终其身而国柄已窃民志已移俾一二仁人志士支大厦而无所施其力而趋时冒利才智之士相率而尽丧其廉耻此季孙意如陈乞赵鞅魏舒诸臣所攘者侯国而实系乎王朝所倾者齐晋与鲁而实闗乎列国戎首元凶不可不亟着其罪以补先儒之所未及事在申传而实以宗经其衰世之意耶【尚瑗东李梧冈】

　　左传折诸卷首上
　　钦定四库全书
　　左传折诸卷首下　兴国县知县张尚瑗　撰成周地形
　　昔武王克商定鼎于郏鄏至成王营成周周涧水东瀍水西而营洛邑是为王城又于瀍水东北迁商顽人居之平王因犬戎之乱自酆东迁而居王城则东周之始王也至敬王与子朝争立出奔晋定公使魏舒率诸侯之大夫防于狄泉以其地本成周之城而居敬王至考王封其弟桓公于河南以续周公之官职至孙宣公乃封少子于巩号东周惠公王赧立东西周分理【苏东坡指掌图】陆机曰洛阳记洛阳城周公所制东西十里南北十三里华延隽曰即成周也后汉魏隋并都于此
　　鲁地形
　　汉书地理志鲁奎娄之分野也东至东海南有泗水至淮得临淮之下相睢陵僮取虑皆鲁分也周兴以少昊之墟曲阜封周公子伯禽为鲁侯以为周公主自文公以后禄去公室政在大夫季氏逐昭公陵夷微弱三十四世而为楚所灭然本大国故自为分野愚辑折诸列国地域以班书地里志为主郑陈蔡皆先亡而鲁微弱不列于战国故其分野独録于此而班书十二分野晋分为韩赵魏不与春秋列国相符春秋当以史记表十二诸侯为主而疆域不详故采録古今名家议论附以管见而成篇齐秦两大国其地理详于国防分野篇左传折诸不复见【尚瑗】
　　晋地形
