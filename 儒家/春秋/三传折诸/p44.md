<!-- { "loadSidebar": true } -->
　　避暑録话顔鲁公吴地记云乌程县境有颛顼冢图经云晋初衡山见颛顼冢有营邱图衡山在州之东南春秋传所谓楚子伐吴克鸠兹至于衡山者也今谓之横山防疑颛顼都帝邱今濮州是无縁冢在此古今传流虽未可尽信然舜葬苍梧禹防稽何必其都耶
　　称解狐其雠也
　　汉隂兴与张宗鲜于裒不相得知其有用犹称所长而达之桥素与陈球有隙及在公位荐球为廷尉私雠不及公古人风义如此
　　又
　　刘仁轨为御史袁异式所劾脇使引决及拜大司宪异式以情自解仁轨持觞曰所不与公者有如此觞后执政荐为司元大夫
　　又
　　唐介劾文彦博交结宫禁仁宗叱介诏送台彦博再拜请留之因亦罢相后再入中书首荐介复召用
　　午也可
　　东晋时苻坚强盛朝廷求镇御北方者谢安以应郗超曰必不负所举元魏孝文令诸州中正各举所知阳尼房千秋各举其子帝曰昔有一祁名垂往史今有二奚当问来牒
　　又
　　唐武后诏宰相各举尚书郎一人狄仁杰荐其子光嗣拜地官贠外郎以称职闻后曰祁奚内举果得人
　　赤也可
　　大戴礼孔子曰国家有道其言足以兴国家无道其黙足以容盖铜鞮伯华之所行说苑孔子叹曰铜鞮伯华无死天下有定矣铜鞮羊舌赤之邑世号铜鞮伯华
　　君子谓祁奚能举善矣
　　吕氏春秋祁奚作祁黄羊举解狐为南阳令而以称之者为孔子之言
　　乃盟于耏外
　　通志略时水一名耏防三年齐晋盟于耏是也其源岐浅多涸竭又名干时荘九年战于干时是也于思容齐乗曰时水之源南近淄水详其地形水脉盖伏淄所发土人名曰乌河西北至愚山又屈而迳杜山澅水入焉澅水出临淄西南十八里所谓昼中孟子去齐三宿出昼故又名宿留水又北迳临淄城北系水出焉系出于淄城西申门即申池水也
　　晋侯之弟干乱行于曲梁
　　春秋时郑则子突子忽名善用兵鲁则翚庆父季友皆尝帅师楚之公子围弃疾齐之公子光亦然皆子弟骨肉典兵之可考者晋止申生一伐臯落而被祸后遂无畜羣公子兵柄归于异姓矣悼公用干安知非任使手足之意而干遽以乱行获罪且魏绛忠欵非敢为阙翦宗藩者晋家公室之衰殆有天道耶
　　魏绛戮其仆
　　光武舎中儿犯法祭遵为军市令格杀之帝欲収遵主簿陈副谏而止与此絶类
　　又
　　其琰曰魏孝荘之姊夀阳公主行犯清路执赤棒卒呵之不止髙道穆时为中尉令卒棒破其车公主泣诉于帝帝曰中尉清直人彼所行者公事岂可私恨责之亦与此相类
　　臣闻师众以顺为武
　　视死如归而有从容和豫之色为是原书为是删润总不可知烺烺七十四言与谟诰争光矣
　　晋侯以魏绛为能以刑佐民矣
　　徐健庵曰国容不及军军容不及国绛之能立武也晋侯始怒而旋用之可谓能任将矣齐穣苴斩荘贾汉胡建诛监军御史唐李光弼杀崔众皆本诸此
　　与之礼食
　　孔疏云食大夫礼以大夫为賔公亲为之特设礼食世族谱魏颗魏绛俱魏犨之子颗别为令狐氏颗长而庶绛幼而适也
　　金奏肆夏之三
　　此传鲁语亦正同但云金奏肆夏之三杜注周礼以钟鼓奏九夏其二曰肆夏一名樊三曰韶夏一名遏四曰纳夏一名渠防引吕玉叔云肆夏时迈也樊遏执竞也渠思文也刘规之以为未惬文王之三即文王是其一大眀緜是其二鹿鸣之三鹿鸣是其一四牡皇皇者华是其二然则肆夏者三亦当肆夏是其一樊遏渠是其二安得复以樊为仲夏之别名耶夫元凯据周礼谓韶夏纳夏合之肆夏统名三夏光伯不省韶夏肆夏之名止一肆夏当三夏宜其解之不同也诸家聚讼纷纷愚惟疏晓其词义而乐制固不可考
　　君长谁任其咎
　　王伯厚曰吕文靖于李宸妃之丧意本于此
　　季孙为已树六槚
　　季文子于齐姜定姒二丧其不合礼固也独其不禁匠庆之用槚颇有大臣之度且不失人臣之节较之郤至以夺豕而射杀寺人其广狭固殊厥后意如禘于防宫侵夺舞佾顺逆尤悬絶矣左氏以此嗤之毋乃过乎
　　公请属鄫
　　外传齐语桓公使诸侯轻其币而重其礼垂槖而入捆载而归此霸之盛也晋文公始得诸侯分曺地以畀与国计虽谲而犹能以利动之至此公然定贡赋使小国悉索将命不敢不从矣于是子产寓书范宣子以论币重防虒祁而争班贡鲁则请属鄫以助赋迨宋之盟齐人请邾宋人请滕而吴夫差主盟黄池亦有鲁赋八百乗之语霸政之黩货弱流弊如此
　　无终子嘉父
　　韦注无终山戎之国今为县在北平頋亭林曰玉田汉无终县汉书地里志故无终子国浭水西至雍奴入海项羽封韩广为辽东王都无终水经注蓝水出北山屈而南迳无终故城东魏氏土地记曰右北平城西北三十里有无终城无终之为今玉田无可疑者然左昭元年晋中行穆子败无终及羣狄于太原计无终在太原东北二千余里逺就太原来与晋战盖与诸戎近晋者相率而东也
　　又
　　水经注蓝水出北山东屈而南流迳无终县故城无终子国也庾水出右北平徐无县北塞中南流歴徐无山得黒牛谷水又得沙谷水并西出东流昔田子泰避难居之众至五千家灅水西南迳无终山即帛仲理所合神丹处也山有阳翁伯玉田在县西北有阳公坛社即阳公之故居
　　以请和诸戎
　　晋悼和戎闗系诸侯叛服是当时极要事虽不见经不可无传然传为和戎而中间忽揷入晋侯好田半备逸事半显绛贤半为文妙不必尽以佐经
　　劳师于戎而楚伐陈必弗能救
　　齐桓公致江黄与之同盟而二国卒亡于楚春秋病之唐五季时荆南髙季兴请附于吴徐温弗受曰洛阳去江陵不逺唐人歩骑袭之甚易我以舟师泝流救之甚难臣人而弗能救使之危亡能无媿乎魏绛谏伐戎诚大邦字小之善经也迨平公之身楚灭陈蔡弗能救晋遂以此失诸侯矣
　　有穷后羿
　　夏自太康为后羿所距下逮少康灭浞王国大乱者九十年羿之初距主于河北犹俟其自崩于阳夏仲康帝相继立前后五十年若曺操之于汉献司马懿师昭之于魏三少帝专政而未尝代位至寒浞灭相自立此四十年天下非有夏之天下矣而后世纪夏祚者仍称四百叶燮作正统论曰浞簒位四十年西汉王莽簒位十八年皆居然得统羿莽之不得有其统者以少康光武之中兴不以厯年之乆易其没世乱贼之号也史记夏本纪不载羿浇及少康复国之事司马公稽古録金仁山通鉴前编皆据传中魏绛伍员之语及楚词为后人考古之证
　　后羿自鉏迁于穷石
　　史记正义括地志故鉏城在滑州卫城县东十里晋地记云河南有穷谷盖古有穷氏所迁也
　　又
　　阎若璩曰金仁山前编引魏荘子此语注之云鉏在今澶州卫南县即元和郡县志故鉏城在滑州卫南县东十五里后羿本国是也又云穷石不知所在仁山阙疑冣是盖时夏都安邑鉏去夏都千里穷石又须近于安邑方能因夏民以代夏政朱子注骚夕归次于穷石兮云穷石山名在张掖即后羿之国则去夏都三千里逺在西北天一隅岂能及夏朱子盖本淮南子弱水出于穷石之语而傅防之耳事势殊未可通晋地纪云河南有穷谷本有穷氏所迁郦氏水经注平原鬲县故城故有穷后国也
　　恃其射也
　　疏贾逵云羿之先祖世为先王射官故帝喾赐羿弓矢使司射墨子羿作弓淮南子尧时十日并出尧使羿射九日落之楚辞天问云羿焉彃日乌焉解羽归藏亦云羿射十日也言虽不经要之喾时有羿尧时又有羿天问又云帝降夷羿革孽夏民眀有两羿羿是善射之号非复人之名字不知此羿名云何　古人往往因术业之精遂袭古人之名秦越人善医遂名扁鹊亦是此类
　　又
　　吴越春秋陈音曰黄帝作弓后有楚狐父以其道传羿羿传逄蒙
　　伯明后寒弃之
　　孔疏寒国名伯眀寒君之名也杜注寒国在北海平夀县东有寒亭齐乗寒亭在潍县州东二十五里斟亭在潍州东南五十里又夀光县东南有灌亭
　　靡奔有鬲氏
　　靡虽臣服于羿然乃心王室时欲得当以兴夏浞之杀羿靡必与谋迨浞簒羿复思有靡靡始复奔奔而立少康老臣用心如此
　　又
　　魏叔子曰按羿逐后相二十八年而浞杀羿浞簒四十年少康复辟靡当相逐时为夏臣非幼弱可知身厯羿浞垂七十年然则祀夏配天之日靡当百歳矣上古虽气运敦厐然年百歳者亦少靡身事贼臣者三十年羿败而后窜伏草土又四十年靡固有老谋独不念上夀难幸得此七十年间脱令先少康死则万世后当与莽大夫唐六臣并列然靡且安然为之何耶
　　使浇用师灭斟灌及斟寻氏
　　沭水经注应劭曰夀光县有灌亭杜预曰在县东南斟灌国也平夀故城在白狼水西今北海郡治地理志有覆甑山溉水所出迳斟亭西北今曰狼水京相璠曰故斟寻国禹后西北去灌亭九里薛瓉云按汲郡古文相居斟灌东郡灌是也斟寻在河南北平夀也太康居斟寻羿亦居之皇甫谧曰卫地盖斟灌斟寻皆有夏同姓之诸侯斟灌近齐地斟寻近卫地善长杂引诸说亦不能定撮其略如此　汶水经汶水过淳于县西北注故夏后氏之斟灌国也周武王以封淳于公淳于杞之别名则斟灌又杞子所封之墟矣
　　以灭浞而立少康
　　羿簒夏浞复簒羿浞因羿室而生子复能用兵少康相之遗腹复生后杼又能灭殪计其年嵗盖不止三十九年矣禹之明徳而不免此故知兴衰自天不必尽由人事也
　　后杼灭殪于戈
　　避暑録话湖州之西南有杼山亦乌程其旁有夏驾山王村相传以为夏杼巡狩所至杼夏之七王也禹防稽则杼之至此无足怪
　　昔周辛甲之为太史也
　　刘向别録曰辛甲故殷之臣事纣盖七十五谏而不聴去至周召公与语贤之告文王文王亲自迎之以为公卿封长子长子今上党所治县是也
　　又
　　疏晋语称文王访于辛尹贾逵以为辛甲尹佚则辛甲文王之臣下及武王但文王之时天命未改不得命百官故以为武王时太史也　汉艺文志道家者流有辛甲二十九篇
　　于虞人之箴曰
　　前概言羿事不専指好田得此一箴便使前语纷纷皆从田出古文点化只在离合之间后世好手为之未免多粘田事矣
　　又
　　汉成帝时雄仿虞箴作十二州二十五箴后亡失九篇后汉崔骃骃子瑗瑗子实世补其阙及临邑侯刘騊駼太傅胡广各有所増凡四十八篇广次而题之署曰百官箴
　　在帝夷羿
　　羿在周时犹称帝何也悼公頴悟只问和戎
　　戎狄荐居
　　服防云荐草也狄人逐水艸而居徙无常处刘曰荘子麋鹿食荐荐即草也陆粲曰古字荐荐也汉书终军传北胡随畜荐居苏林曰荐艸也
　　贵货易土
