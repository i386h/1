<!-- { "loadSidebar": true } -->
　　啖叔佐曰左氏传书周晋齐宋楚郑等国之事最详晋则每一出师具列将佐宋则每因兴废备举六卿故知史防之文每国各异左氏得此数国之史以授门人义则口未形竹帛后代学者乃演而通之总而合之编次年月以为传记又广采当时文籍故典与子产晏子与诸国卿佐家传并卜书梦书及杂占书纵横家小説讽谏等杂在其中故比余传其功最髙博采诸家叙事尤备能令百代之下颇见本末【集传】
　　苏东坡曰人之于事喜而言之则其言和而无伤怒而言之则其言厉而不温怨而言之则其言深而不泄此其大凡也春秋于仲孙湫之来曰齐仲孙来于季友之归曰季子来归此所谓喜之之言也于鲁郑之易田曰郑伯以璧假许田于晋文之召王曰天王狩于河阳此所谓怒之之言也于叔牙之杀曰公子牙卒于庆父之奔曰公子庆父如齐此所谓怨之之言也至于公羊谷梁之传则不然日月土地皆所以为训也夫日月之不知土地之不详何足以为喜而何足以为怒此喜怒之所不在也春秋书曰戎伐凡伯于楚丘而以为卫伐凡伯春秋书曰齐仲孙来而以为吴仲孙怒而至于变人之国此又喜怒之所不在也【本集】
　　刘器之曰公谷皆解正春秋春秋所无者公谷未尝言之故汉儒推本以为真孔子之意然二家亦自矛盾则亦非孔子之意矣若左传则春秋所有者或不解春秋所无者或自为传故先儒以为左氏或先经以起事或后经以终义或依经以辨理或错经以合异然其説亦有时牵合要之读左氏者当经自为经传自为传不可合而为一然后通矣
　　程子曰春秋经不通求之传传不通求之经【经説】
　　程子又曰以传考经之事迹以经别传之真伪
　　陈止斋曰自昔相传左传为左丘明撰其好恶与圣人同者也其书称虞不腊矣见于尝酎及秦庶长皆战国后制故或疑非孔子所称左丘明别自是一人为史官者【章旨】
　　郑渔仲曰左氏既作凡太史公刘向之徒著书立言首尾倒错皆不得捆摭而成见其有功于世又非特传圣人之经而已【通志略】
　　朱子曰看春秋且须看得一部左传首尾意思通贯方能略见圣人笔削与当时事之大异【语类下条同】
　　朱子又曰春秋之书且据左氏当时天下大乱圣人且据实而书之其是非得失付诸后世公论盖有言外之意若必于一字一辞之间求褒贬所在窃恐不然齐桓晋文所以有功于王室者盖当时楚最强大时复加兵于郑则在王畿之内又伐陆浑之戎观兵周疆其势与六国不同盖六国势均力敌不敢先动楚在春秋时他国皆不及向非威文有以遏之则周室为其所并矣又诸侯不朝聘于周而周反下聘于列国是甚道理又曰左传是后来人做为见陈氏有齐所以言八世之后莫之与京见三家分晋所以言公侯子孙必复其始以三传言之左氏是史学公谷是经学史学者记得事却详于道理上便差经学者于义理上有功然记事多误
　　又曰左氏有一个大病是他好以成败论人
　　马贵与曰春秋一书三传各以其説与经文参错而所载之经文又各乖异然而左氏为优盖公羊谷梁直以其所作传文入正经而左氏则经自经而传自传又杜元凯经传序文以为分经之年与传之年相附则是左氏作传与经文本自为一书至元凯始以左氏传附经文各年之后是左氏传中之经文可以言古经矣然获麟而后引经以至仲尼卒则分明増入【文献通考】
　　章俊卿曰左氏载诸侯之事或详或略其尤著者每出一师具列将佐或因废兴并举六卿如子产晏婴之流并其氏族世家亦或详备而梦卜杂占小説讽诵纵横滑稽之言无所不有其于叙事可谓緐矣然以辞胜于事则其解释经意乃或灭裂公谷二家随经解释事为之説比附日月曲生条例义有不合亦复强説蹖驳不伦首尾矛盾虽其释经密于左氏至其説之緐碎抑又过之盖左氏之説经少则其失亦少二传之解经多则其失亦多然则释经之失少载事之得多左氏之学不贤于公谷乎光武时尚书令韩歆上疏欲立左氏博士范升奏以左氏浅末不宜立且条左氏之失十四事啖助爱公谷以左氏解义多谬此嗜公谷者则指左氏之疵也范升奏左氏不可立而陈元诣阙上书言丘明至贤亲受孔子而公谷传闻于后世贾逵亦条上左氏长于二传者三十余事谓左氏深于君父公羊多任权变此喜左氏者则讥二子之蹖驳也【山堂考索】
　　王伯厚曰三传皆有得于经而有失焉左氏善于礼公羊善于防谷梁善于经郑康成之言也左氏艳而富其失也诬谷梁清而婉其失也短公羊辩而裁其失也俗范武子之言也左氏之义有三长二传之义有五短刘知几之言也左氏拘于赴告公羊牵于防纬谷梁窘于日月刘原父之言也左氏失之浅公羊失之险谷梁失之迂崔伯直之言也左氏之失专而纵公羊之失杂而拘谷梁不纵不拘而失之随鼂以道之言也事莫备于左氏例莫明于公羊义莫精于谷梁或失之诬或失之乱或失之凿胡文定之言也左氏传事不传义是以详于史而事未必实公羊谷梁传义不传事是以详于经而义未必当叶少蕴之言也左氏史学事详而理差公谷经学理精而事误朱文公之言也学者取其长舍其短庶乎得圣人之心矣啖赵以后凭私臆决甚而阁束三传是犹入室而不由户也【困学纪闻】
　　家则堂曰齐太史子余曰天其以夫子为素王乎盖言无其位而托王法以行其诛赏也后人因谓仲尼为素王丘明为素臣以其能辅翼圣经垂之来世耳但其书杂引诸国史及以所闻传而益之徃徃近诬而失实兼其书不出一人之手前后自为矛盾学者以是惑焉汉儒谓公谷之传自子夏惟丘明亲见圣人在七十二弟子之列然当时皆口传授不为之书至其子孙门弟子始述其若祖若父若师之意以为之书故杂以秦汉间官名制度此説得之矣吁使左氏不为此书后之人何所考据以知当时事乎不知当时事何以知圣人意乎近世有科塲小生专排左氏妄肆已意揣摹当时事而为之説进取之士利其新竒可以中举文之程度相与宗之其蠧春秋误后学甚矣学者观乎左传取其有补于经者而革其舛诬可也【集传详説】
　　黄楚望曰左氏乃是春秋时文字或以为战国时文字者非也今考其文自成一家真春秋时文体战国文字麤豪贾谊司马迁尚有余习而公羊谷梁则正是战国时文字耳左氏固是后出然文字丰润颇带华艳汉初亦所不尚至刘歆始好之其列于学官最后大扺其文字近礼记而最繁富耳【春秋属辞】
　　又曰左氏后人见其有乖忤处多不信其传岂可因其短而弃所长哉若欲舍传以求经非惟不知左氏亦不知经
　　赵子常春秋师説载黄楚望曰三传重于汉而轻于唐自韩退之春秋三传束髙阁之语为卢仝发而啖赵陆氏及孙泰山之学为时所尚故欧阳公説赵盾事皆不用三传而三传愈轻矣盖啖叔佐始疑左传为作俑之首而喜攻左传者常佐佑其説左氏又不幸诚有所短诸公遂因其所短并其所长厌弃之观伊川于论语中有一二事皆不取三传则其不信左氏亦多矣夫不取左氏而并不用二传则固应多用新説
　　汪环谷曰左传所载诸国事春秋不书者甚多如王杀周公黒肩王子克奔燕陈佗杀太子免郑杀昭公及子亹子仪卫成公杀叔武曹公子负刍杀太子之类皆当时不告于鲁鲁史不书于防故春秋不得而书非削之也盖左氏所据者春秋之史而夫子笔削据鲁国之史宜其详略不同也【环谷集】
　　王守溪曰左氏疏春秋载二百四十二年列国诸侯征伐防盟朝聘宴飨名卿大夫往来辞命则具焉其文盖烂然矣于时若臧僖伯哀伯晏子子产叔向叔孙豹之流尤所谓能言而可法者下是则疆埸之臣有若展喜吕饴甥宾媚人解奋蹶由方伎之贱有若史苏梓慎裨灶蔡墨医和缓祝鮀师旷夷裔之逺有若郯子驹支季札声子沈尹戌防啓疆闺门之懿有若邓曼穆姜定姜僖负羁之妻叔向之母皆善言焉于戏其犹有先王之风乎其词婉而畅直而不肆深而不晦精而不假镵削或若剰焉而非赘也若遗焉而非欠也后之以文名家者孰能遗之是故迁得其竒固得其雅韩得其富欧得其婉而皆赫然名于后世则左氏之于文可知也已而世每病其诬盖神怪妖祥梦卜防兆之类诚有类于诬者其亦沿旧史之失乎虽然古今不相及又安知其果尽无也【震泽集】
　　胡敬斋曰左氏传博洽记载当时行事及言论煞有是处其陋处好以成败祸福论人【居业録】
　　王鳯洲曰昔孔子因鲁史以作经而左氏翼经以立传其所注记盖列国词命载书训戒谏説之辞也商略帝王包括宇宙该治乱迹善败按籍而索之斑斑详覈奚翅二百四十二年之行事其论古今天道人事备矣即寥寥数语靡不悉张弛之义畅彼我之懐极组织之工鼓陶铸之巧学者稍稍掇拾其芬艳犹足以文藻羣流黼黻当代信文章之巨丽也【弇州集】
　　汪伯玉曰説春秋莫良于左氏夫非圣人之徒与其时纷争其人倬诡其辞葆大其事竒衺比事属辞灿然不倍于道犹之百揆三事奉天子之礼乐征伐以纪四方谓之素臣有以也然有作者宜居亚旅之间近世祧之而跻康侯知管晏而已矣【谼中集】
　　王允宁曰左氏释经虽简而博通诸史叙事尤详能令百代之下颇见本末其有功于春秋为多【槐野集】
　　郭青螺曰孔子老而作春秋洙泗之间身通六艺者七十子彬彬矣乃游夏号文学之隽不能赞一词而独与左丘明何也岂丘明之史才贤于游夏邪夫作史不独以其才也其心行贵直直则不隠其好恶贵公公则不私子曰巧言令色足恭左丘明耻之丘亦耻之匿怨而友其人左丘明耻之丘亦耻之其好恶同其心行同与之共议而书往其不隠不私当必有当于圣心者游夏二家即门人洒扫应对一节互相诋譌各立门户日自哓哓不暇而何以定二百四十年之是非乎此夫子所以与左不与游夏也
　　文文起曰左氏以左史记事而名也自汉以前未列于诗书故获免于秦火至张苍始习读焉而贾太傅为之训诂赵人贯公京兆尹张敞萧傅望之黎阳贾防皆善言之乃左氏既以记事为书故记其事不晰其义遂终西京世不能与公谷埒刘歆典校正定欲建于国学而诸儒莫有应者建武中尚书令韩歆请立而未行魏郡李封拜博士而旋罢迨永明中诏能为左氏者擢髙第为讲郎贾逵服防并为训解至魏晋始盛杜预为集解专行服义而左氏乃大昌然则书之显晦亦自有时矣哉【竹坞山房集】
　　左丘明亲授经于仲尼公羊髙谷梁赤皆子夏之门人以宗法言之左氏则宗子也公谷则别子之子也汉世公羊盛行左氏后出立于刘释于杜至孔氏而始备迨于有唐之世学者凿空好新欲舍传以求经于是入主出奴三传皆茫无质的而春秋之大义益晦元季有黄泽楚望者独知宗左氏以通经以其説授之于东山赵汸东山属辞诸书殆髙出宋元诸儒之上而惜其所谓集传者犹为未成之书择焉而未详也明朝富顺熊过有春秋明志録援据该博而于彭山李氏杜撰不根之説亦有取焉则亦好新説之过也私心不自量谓当以圣经为经左氏为纬采集服杜已后讫于黄赵之疏解疏通画一订为一书而尽埽施丐卢仝髙阁三传之臆説庶几春秋一书不至为郢书燕説疑误千载
　　郊禘考
