<!-- { "loadSidebar": true } -->
　　方言虎陈魏楚宋之间谓之李父江淮南楚之间谓之李耳或谓之于防闗东西谓之伯都
　　箴尹克黄
　　伍奢之诛夷不以罪故伍员为报雠蔓成然以罪死故郧辛不敢雠弃疾与知子南之诛故不得不死越椒之子贲皇罪宜株及已出奔晋克黄从父也其亲杀矣尔时楚灭若敖氏殆宗人之胁于子越同叛者耳未必骈戮无遗种也使克黄在国而知其事正宜大义灭亲如季友之讨庆父向巢之攻向魋复命自拘又何疑焉楚四臣者皆遇家门之祸而处得其道者矣
　　髙固使齐侯止公请叔姬焉
　　马宛斯曰宣公即位辄请齐婚继又请防平州以后比嵗如齐甚而大夫止公求婚厌尊毁列不以为惭无他襄仲发难先与齐成言而后举事宣公之位齐实成之故终始事之惟谨尔
　　反马也
　　国风草虫篇未见君子忧心忡忡谓在涂时以见弃为忧亦既觏止我心则降谓已同牢而食主人亲脱妇缨烛出盖婚礼人道之始古人委曲緐重如此与此传留车反马之礼可互考
　　晋人止公于防
　　文二年晋以阳处父盟公以辱之此黒壤之盟止宣公而以赂免沙随之防不见成公平丘之盟不列昭公惟宣公以睦齐为晋所愠其耻自贻余皆晋之逞强不顾周公之裔同姓之亲无礼如此
　　襄仲卒而绎非礼也
　　卿卒不绎绎之非礼孔子之言左氏本之夫仲遂有立宣之功其子归父犹有宠闻丧犹绎必非宣公之心乃季孙行父用意专国降遂之礼以抑之耳于是归父不平于季氏谋诸公而聘晋以图去之孰知季党实緐臧许挺身为助而及笙之逐萌荄于此矣季孙臧孙声势相倚行父受教于文仲而使之为政厥后武仲徇季宿之意以立纥脉络炳于前后传文不然孔子何爱于仲遂而嗟其身没夫以罪季氏耳
　　楚为众舒叛故伐舒蓼灭之
　　朱愚庵曰舒蓼之各为一国者僖三年舒灭于徐文六年蓼灭于楚释例地名有羣舒舒蓼舒庸舒鸠盖羣舒犹云羣蛮通众舒为言舒蓼舒庸舒鸠皆其属此传楚灭舒蓼乃舒之一种耳若舒蓼二国皆前灭不在羣舒之内注分二国名既非疏又以蓼即楚所灭之蓼亦误也　周有羣舒汉有百越同义
　　雨不克葬礼也
　　万充宗曰雨不克葬左传以为礼谷梁以为讥礼附于棺者必诚必信勿之有悔焉耳矣雨甚不能襄事必曰有进无退率略奏功倘诚信有亏贻后日无穷之悔其可乎矧古人卜日未若后人之拘忌而诸侯葬礼四綍二碑执綍五百人遣车七乗人众事緐雨甚泥泞其奚能济故寜缓毋遽寜慎毋躁王制葬不为雨止惟庶人悬窆者为然原非谓大夫以上也
　　礼卜葬先逺日
　　疏曲礼凡卜筮旬之外曰逺某日旬之内曰近某日丧事先逺日吉事先近日先近日者先卜上旬不吉卜次旬又不吉卜下旬卜葬先卜逺日避不思念其亲似欲汲汲而早葬之也今若冒雨而葬亦是不思其亲欲得早葬故举卜葬先逺日以证为雨而止礼也王制庶人葬不为雨止者庶人礼仪少也
　　荀林父以诸侯之师伐陈
　　陈铁山曰新城之防陈侯实来南北争陈之势自此始宣公元年晋盾救陈南北争陈之势已成六年晋卫之侵八年楚师之伐南北争陈之势未决至中行桓子之伐将厌陈而思弃之矣陈去晋逺自拔最难争陈之事楚常得而晋常失晋常劳而楚常逸厥后晋人曰有陈非吾事也无之而后可其以得陈为喜者反以得陈为忧矣鲁人曰陈不服于楚必亡以陈人从楚为非者反以从楚为是矣伯政之强弱为之也
　　鲁卫侵陈
　　严开止曰陈即楚晋赵盾卫孙免侵陈晋争陈也然盾何以复见经盾复相也弑君则何以复相春秋之时弑一君更立一君见立之君感其更立之功不复论其弑君之罪盖自宋华督来已习之以为故然矣况乎宣孟之忠尤晋之人所共为推服者乎为法受恶盖曰但使存其书见忠臣之至耳于盾何损此盾之复相君谓宜国人谓宜即盾亦自以为宜也嗟乎邪説之惑民乆矣以赵盾之穷凶也而假之以仁义之名万世而下犹有代称其无辜者何况晋国予独怪夫世之读春秋者一惑于左氏之言再惑于谷梁之论至举莽操懿温所毕备之身而与嗌不容粒之孝子同类而并称之也
　　孔子曰诗云民之多辟无自立辟
　　家语子贡曰陈灵公宣淫于朝泄冶谏而杀之与比干谏死同可谓仁乎孔子曰比干于纣亲则诸父官则少师忠欵之心在于存宗庙而已固当以必死争之泄冶于灵公无骨肉之亲懐宠不去仕于乱朝以区区之身欲止一国之淫死而无益可谓狷矣
　　又
　　王叔玠曰比干谏而死孔子称仁泄冶谏亦死则曰民之多辟无自立辟禄重责深从古则然盖太宗诘杜淹仕隋不谏帝幸江都珪尝仕王世充谏而不用诘其何以得免乃论及此此君子语黙之权衡也
　　崔杼有宠于惠公
　　则堂曰以歳月考之是嵗至杼弑君五十七年使杼得年七十此时方在弱冠不应权势已盛为人所畏疑非崔杼之身或其父其族皆未可知
　　又
　　充宗曰丰氏一説谓氏与夭篆文相近传写误耳僖二十八年城濮之战齐有崔夭至是三十四年其人宜尚存録以备防考　按荀林父于城濮之战亦御戎命氏是时犹为帅师万氏之説不谬
　　公谓行父曰徴舒似汝对曰亦似君
　　狎客嬖臣如汉成帝之张放陈后主之孔范王瑳驰逐禁苑游宴内庭无复尊卑之序宵旦之期然不过从君之欲耳若孔仪二子在陈君臣聚麀竟若南汉刘鋹之好观交接无复人道矣诗序陈风宛丘东门二篇幽公以淫荒昏乱积渐使然中冓之言不可道殆又甚焉已
　　徴舒病之
　　张绣降于曹操其季父济妻国色也操以为妾绣由是谋叛袭操七军大破之苻健纳其将张遇继母韩氏为昭仪于众中谓遇曰卿吾假子也遇耻之与刘晃谋夜袭健事觉被诛而雍鄠郡县皆叛徴舒以弑逆取夷灭抑所谓其君实甚者欤
　　逐楚师于颍北
　　象山陆子曰当是时晋霸既不可复望齐鲁之间熟烂如此楚子之肆行其谁遏之伐郑之书圣人所深伤矣士防逐楚师于颍北不见于经亦不足为轻重也
　　令尹蒍艾猎城圻
　　春秋士大夫命名较诸后世犹多诘屈楚为鴃舌宜其特甚怪在一人也而或为两名子文则曰鬬谷于菟孙叔敖则曰防艾猎见诸国防申包胥则曰棼冐勃苏几于不可辨识然邾曰邾娄越曰于越则国名亦或以乡语矣
　　谓陈人无动将讨于少西氏
　　宛斯曰辰陵之盟陈成公业已服楚矣无端而受孔仪之愬宣言讨罪辄欲有陈诈以济贪舆论不协犹立夏州妇淫不诛而纳其乱臣其不合于霸讨也甚矣夫徴舒大逆陈不能讨楚君车裂以殉诚属快举孔仪逢恶擅杀忠臣其罪寜宜末减既诛徴舒以谢陈灵亦当诛孔仪以谢泄冶狃于二子之先托强纳之以乱人国左氏以为有礼无乃春秋所不许欤
　　因县陈
　　王方麓曰使楚庄真有讨贼之心则辰陵之盟执徴舒而诛之特一夫力耳寜假动大师临其城绐其国而后为快哉夏徴舒不胜忿耻以弑其君其贼易知而孔寜仪行父之为贼难见何则公告泄冶之言寜行父请杀之公弗禁遂杀之然则躬杀泄冶者二贼也徴舒之耻发于似汝亦似君之言然则激自廐之射者又二贼也平国既弑不他奔而奔楚盖志在以陈饵楚而杀徴舒楚庄以利兴师非申叔时之言则陈遂县矣然则致胡公太姬几不祀者又二贼也使天讨得行则二贼之讨不当在徴舒之后而反纳之楚庄之志可知矣抑叔时之言固善然楚庄之不遂取陈者实以陈侯之在晋耳晋率诸侯纳陈之故君而不泯其社稷陈人应之反楚如反掌矣此楚所以不敢取而复封之以为名知不能有也

　　左传折诸卷十
<经部,春秋类,三传折诸__左传折诸>
　　钦定四库全书
　　左传折诸卷十一　　兴国县知县张尚瑗撰宣公
　　楚子围郑
　　此文全取楚牍故于郑则冩其卑于楚则冩其大已为邲之胜立一根脚
　　夷于九县
　　疏九县庄十四年灭息十六年灭邓僖五年灭十二年灭黄二十六年灭夔文四年灭江五年灭六灭蓼十六年灭庸传称楚武王克权使鬬缗尹之又称文王县申息凡十一国不知何以言九
　　闻郑既及楚平桓子欲还
　　梧冈曰先縠之见未为失计正坐诸将畏楚以取败耳不然克矣当是时楚势张甚伐萧而萧溃县陈而陈灭围郑而郑服楚既得郑则已扼诸夏之咽喉而得进兵以窥中原问周鼎蚕食之势且骎骎及上国矣此门庭之冦利用御之者也奈何大军临河一闻楚氛遽欲退走桓子之气固已馁矣元帅三军之司命元帅气馁而诸将之气亦馁矣或曰楚直或曰楚壮或曰天方授楚畏之如雷霆避之如熊虎而又何战之敢望是役也知防见获于楚防父荀首以其属反焉斩楚一将军囚一公子而还以一旅之败卒摧强楚之全锋而况当三军未北之先乎惟诸臣不能勠力同心共御大敌虽欲不败不可得也而独罪彘子刚愎过矣
　　蒍敖为宰
　　吕览賛能篇孙叔敖沈尹茎相与友叔敖游于郢三年修行不闻沈尹曰子何不归耕乎吾将为子游沈尹茎游于郢五年庄王欲以为令尹沈尹曰期思之鄙人有孙叔敖者圣人也王必用之臣不若也荆王于是迎叔敖以为令尹而庄王霸按蒍敖为蒍贾子世臣登用非战国游説之流沈尹尹于沈官名非姓也邲之战沈尹将中军庄王欲以为令尹而转荐叔敖又为史记优孟象孙叔敖之説所自起譌传反覆殊不足取
　　众散为弱川壅为泽
　　陆粲曰坎为众众听于一则彊今变为兊之少女而弱众散之象也又坎为川川流则不竭今变为兊之泽止水川壅之象也
　　与其专罪六人同之不犹愈乎
　　朱子曰左传分谤事近世士大夫多如此只要徇人情如荀林父邲之役先縠违命而济乃谓与其专罪六人同之是何等语也为林父者只合按兵不动召先縠诛之
　　其三帅者专行不获
　　胡寜曰邲之战先縠赵旃实败晋师而独书林父者责元帅也武侯祁山之战违命于街亭者马谡也失于箕谷者邓芝也而武侯深自刻责以为咎皆在已此亦春秋之义也任归于一者责有所归权分于下者众无适从吴楚既反汉用条侯以梁王之贵太后之尊交请救援条侯谨守便宜竟破七国唐六道重兵围淮蔡乆而无功及裴度视师虽韩亦舆疾督战遂擒元济代宗以九节度之师围安庆绪不立元帅一夕而溃其成败之效岂不着明也哉
　　告令尹改乗辕而北之
　　令尹不欲则竟南辕王病之必告令尹而改北其君之礼大臣大臣之任国事如此迨潘党望尘骋告而遽进兵愈见大臣心事若使小人当此反幸国师之败以罪伍参矣
　　晋师在敖鄗之间
　　述征记碻磝津名也自黄河泛舟而渡者皆为津其城临水崩于河宋元嘉中王谟为平朔将军前锋入河平碻磝守之都督刘义恭以沙城不堪守毁城而还
　　又
　　郡县志敖山在郑州荥泽县西十五里宋武北征记秦时筑仓于山上汉髙亦因敖仓傍筑甬道下汴水践土台故王宫在县西北十五里临汴水南带三皇山秦所置商仲丁迁嚣此也诗搏兽于敖皆此也
　　民生在勤
　　伯厚曰生如生于忧患之生盖心生生不穷勤则生矣生则恶可已也怠则放放则死矣公父文伯之母曰民劳则思思则善心生
　　广有一卒卒偏之两
