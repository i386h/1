<!-- { "loadSidebar": true } -->
　　郑两泄驾一见隠五年一见僖三十一年　两公子冯宋庄公楚公子冯　晋两梁桓三年伐翼僖三十三年败秦于殽　三子仪郑子仪卫子仪楚鬭克　两公子结鲁公子结楚子期　两公子鱼鲁公子奚斯宋司马子鱼　两公子瑕卫子适郑文公子瑕　三子余晋赵衰吴太宰嚭齐太史　晋三中行伯荀林父荀庚荀偃　郑两俞弥泄堵俞弥子俞弥　三子西楚鬭宜申楚公子申郑公孙夏　楚两子玉成得臣观从　两子上楚鬭勃郑驷带　两司马子鱼宋公子鱼楚公子鲂晋两士庄伯巩朔士弱　五子家郑公子归生鲁公
　　孙归父齐析归父庆封楚仲归　三子孔楚成嘉郑公子嘉郑士子孔　晋两彘季先縠士鲂　晋两驹伯郤克郤锜　两去疾郑子良莒去疾　三子良郑穆公子楚越椒父惠王弟　两子反楚公子侧鲁孟之侧　五婴齐楚令尹子重宋乐婴齐鲁子叔声伯仲婴齐郑子齹　两公子偃鲁成公庶弟郑穆公子　两士匄同族同名范宣子士匄士文伯士匄见襄三十年　两子国郑公子发楚公孙宁　两子罕郑公子喜宋乐喜　郑两子羽穆公子行人　两子灵宋公子围楚申公巫臣　两归生郑子家蔡声子　卫两子鱼庾公差祝鮀郑两子孔俱穆公子一宋子出一圭妫出　两子展
　　郑公孙舍之卫献公弟　郑两子张黒肱丰卷　三子明郑游昄齐公孙明宋乐溷　三子石郑公孙段印段宋褚师段　两何忌楚公子鲁孟孙　三子南楚公子追舒郑公孙楚卫公子郢　楚三弃疾子南之子韦之父平王　两子彊楚子彊齐陈武子　三子张郑黒肱丰卷鲁子叔　两析朱鉏卫成子鲁析朱鉏　六子羽郑穆公子又行人晋韩起子鲁澹台灭明又顔羽卫行人　三子良齐髙彊郑公子去疾晋郑良　两子山齐子商子吴阖庐子　两子车齐顷公孙宋桓魋弟三子旗楚曼成然郑丰施齐栾施　两子瑕楚阳匄郑驷乞　两申胥伍子胥申包胥　两子皮郑罕虎宋华防　两子木楚屈建卫子木　两公子嘉郑子孔齐公子嘉　两公孙夏郑子西齐公孙夏　两公孙挥郑子羽齐公孙挥　两子车齐子渊捷宋子车
　　人名同
　　马宛斯曰春秋有两蔡侯申一为文公一为昭公仅四世而同名必有一误也有两夀梦一为勾吴之君一为于越之大夫有两庶其一为莒子一为邾娄之臣有两子羽一为郑行人一为卫行人有两石乞一为卫人杀子路一为楚人事白公又如介子推晋臣也而又有行年十五而相荆者见説苑宛春楚行人也而又有进谏于卫灵公者见吕览晋咎犯事文公者也而又有为平公参治国政者见説苑吴公子庆忌夫差之子也而又有王僚之子为要离所刺者见吴越春秋管子书载齐桓公之臣章説苑又载景公之臣章且传中范宣子士匄士鞅之父也而士匄相士鞅又见于昭公之六年按杜注即士文伯岂与宣子乃同名哉然汉书古今人表复有两士鞅一在中上一在中下相去不逺殆不可晓【事纬】
　　同姓名録
　　鬻熊二夏鬻熊大夏用之为宗伯一为文王之师封于楚为楚祖
　　弃二后稷姜嫄履巨人迹而生怪而弃之故名弃宋芮司徒生女亦名弃
　　屈荡二宣公十二年屈荡为左广之右左传襄公二十五年又一屈荡为莫敖之官【屈荡独为前三编所遗】
　　公子庆忌二哀公二十年公子庆忌骤谏吴王为所杀一为王僚之子阖闾使要离刺之见吴越春秋
　　王豹二哀公六年鲍牧囚景公嬖臣王豹于句窦之丘孟子王豹处于淇
　　太宰嚭二吴有太宰嚭又檀弓陈太宰嚭有对行人仪之言而却楚师
　　公子申二一共王时为右司马为楚人所杀一字子西定吴入郢之乱为白公所杀
　　公孙敖二一为鲁大夫一为齐庄公嬖臣以勇力闻死崔氏之难
　　前二则皆为春秋而作虽有复见亦并存之次一则见马宛斯事纬亦专为春秋作而人名则与他书参互故次列焉又同姓名録一编明末余僧杲所缉止取其有闗春秋者以下尚瑗补缉
　　三彭生一为齐公子襄公使之杀鲁桓公一鲁大夫叔仲彭生辅子赤为襄仲所害一楚大夫名彭生昭四年率师城赖而罢之
　　二子野一鲁成公冡嗣一晋师旷字
　　二箕遗皆晋人一与栾盈之乱而死一受命顷公平王子朝之难
　　二公子荆一卫大夫一鲁哀公子
　　二声子一蔡子朝子名归生一鲁大夫名婴齐皆字声子
　　二御叔一陈夏姬之夫一鲁臣臧武仲过之者
　　二伯鯈一南燕始封之祖托梦燕姞者一晋文公之子或又以为女
　　与孔门诸贤同名字者郑驷偃字子游同于言偃子游公孙挥字子羽同于澹台灭明子羽齐阚止字子我同于宰予子我楚屈建字子木同于商瞿子木国参字子思同于孔伋子思其不著名而列于传者不録

　　左传折诸卷首下
<经部,春秋类,三传折诸__左传折诸>
　　钦定四库全书
　　左传折诸卷一　　兴国县知县张尚瑗　撰隐公
　　惠公元妃孟子
　　传之法先经以始事凡未有经而先纪其事者不一而足乃先之最先在隐公元年之前者则声子为惠继室武姜为郑武妃以及卫庄公娶庄姜晋穆侯生成师在隐之摄段之奔共州吁弑桓桓叔簒晋其前或二十余年或三十四十年不如是则无由知其事之始也后经以终义斯事已毕而更纪其余者亦不一而足乃后之更后不特获麟絶笔续经又终并哀公适越数十年之后而曰赵襄子惎知伯韩魏反而灭之可直接威烈王命三晋为诸侯之縁起不如是无由究其义之终也此左氏传之大概也
　　生而有文在其手
　　左传为编年之祖史纪汉书为纪传之祖二十一史受命之帝皆言符瑞妃后则如紫光照室翠盖防寝歴代常有有文在手声子母仪鲁国之祥也手文曰友季氏以之得姓曰虞唐叔以之受封鲁自桓庄十一公更逮悼公以下皆声子之裔符瑞之书有自来矣丘明摭旧史作传无庸后儒他议
　　是以隐公立而奉之
　　此与公羊平国而反之桓意议符合盖隐公之孝友诚矣祗以翚请弑桓时不能立诛翚而授国身罹弑祸仁有余而知不足诸儒聚讼繁兴谷梁成父之恶已非笃论胡康侯更谓不承国于先君尤为悖谬君子正其谊而不能必世变之所极鲁有轨宋有冯使天下之为善者惧子臧子札超然免于阖闾负刍之害齐公子元辞商人曰尔不可使多蓄憾亦同此虑然则春秋托始隐公亦为其诚可白于万世与王室之宜臼被废而致东迁两相映发司马温公通鉴续左传为之其稽古録起于共和归政宣王中兴圣贤之垂教意深逺矣
　　王周正月
　　刘知防史通书元年春王正月者年则鲁君之年月则周王之月自注考诸书纪年始达此义自古説春秋者皆妄为解説按知几此二语可谓要言不烦故引解经之书借以释传而附列数家之可采者于后
　　又
　　陈止斋春秋后传曰鲁谓之春秋者其书法以四时冠月也以夏时冠周月非周之旧典也西周之史言时皆夏时也言月皆周月也言时皆夏时于周官见之季春出火非周三月季秋纳火非周九月仲夏斩隂木非周五月仲冬斩阳木非周十一月言月皆周月于书见之康诰三月召诰二月不言夏洛诰十二月不言春多方五月毕命六月不言秋伊训十有二月不言冬未有以夏时冠周月者也以夏时冠周月则鲁史也夫子修春秋每孟月书时以见鲁史每正月书王以存周正盖尊周而罪鲁也
　　又
　　吕大圭春秋或问庄六年公父定叔出奔卫使以十月入曰良月也就盈数也以十月为盈数则知其为夏十月也隐三年夏四月取麦秋取禾正指夏之四月僖五年卜偃言九月十月之交正指夏之九月十月又观僖五年正月朔日南至襄二十七年十一月乙亥朔日有食之固是用周正纪事左氏所据盖杂以诸国之史而非一史杜预引汲冢书晋曲沃庄伯之十一年十一月鲁隐之元年正月其纪年篇皆用夏正建寅之月岂左氏所传亦此等书耶昭十七年冬有星孛于大辰梓慎曰火见于夏为三月于商为四月于周为五月论夏商周正朔之异而王周建子之月益信而有徴矣
　　又
　　张以寜作春王正月考引朱子晚年论定谓周礼有正嵗正月则周实是改作春正月诸儒冬不可为春之论以此折之又曰夫子周之臣子决不改周朔后汉书陈宠传冬至之节阳气始萌天以为正周以为春则周固以子为春为正鲁史奉正朔而书之夫子修春秋亦因旧文而书之耳愚按志道立论只为以夏正月为春则于惠公薨之年必截去十一十二两月以入隐之元年移去年所书十一十二月之事以为来年正二月之事每年皆差两月二百四十二年之行事一一举失其实然观司马公通鉴自秦庄襄始皇迨汉高惠文景诸帝皆书建亥之月于前续建寅之月于后自武帝太始元年始定夏正夫子从周正而以十一十二两月事实书之于前嵗之末亦如通鉴于秦汉之际建亥之书法耳元明诸儒好辟司马文正之书不屑挂口忽略三传繁文动援夫子书法行其武断吕览月令季秋之月为来嵗受朔日秦正建亥时月仍用夏正志道以为秦自为正不可匹于三代之三正何其支离也商书元祀十有二月乙丑太甲践阼特书元祀既用丑正而仍称十有二月煌煌圣经更何强説乎志道又曰大节既定凡震电大雨雪春无冰之类皆不足辨则已自知其挂漏矣
　　又
　　汤潜庵曰改月不改时之说直宜以春秋经文断之桓八年冬十月雨雪十月者以周正为建酉月故雨雪为非时若夏之十月建亥雨雪亦常耳何足书成元年二月无冰此建丑月也若建卯月无冰又何异焉庄七年秋大水无麦苗如周不改月不改时麦苗何得至秋定元年冬十月陨霜杀菽若夏之十月菽已获矣陨霜亦非失时如此之类甚众更有可证者僖五年左传春王正月辛亥朔日南至南至者子月也此改月改时之的据也左传于春王正月之经释之曰王周正月盖明其为周天子之正月非夏之正月殷之正月也
　　不书即位摄也
　　非其有而居之者摄也故周公即政而谓之摄推已所有以与人者让也故尧舜禅受而谓之让惠无嫡嗣隐公继室之子于次居长礼当嗣世其欲授桓所谓推已所有以与人者也岂曰摄之云乎公羊所谓桓幼而贵隐长而卑子以母贵者徇惠公失礼而为之词非春秋法也此胡康侯桓公元年公即位传文全祖谷梁与山先生之指符合引之于此以表左氏摄字之疑
　　又
　　不书即位三传立説不同大概不离反国乎桓之指胡康侯以为仲尼削之责隐公不承国于先君反似利桓之幼而欲踞其国近日宋实颖作辩谓桓公与闻乎弑命史氏削之桓既贼隐而书即位则隐之不书即位为桓所削可知况庄僖文宣皆桓之后为尊者讳圣人遂因鲁史阙文而仍其旧此説最创而寄托特妙明成祖革除建文四年之号英宗夺门复辟亦恶景泰纪号之七年而议去頽波日下可胜慨息
　　又
　　摄主之礼睂山苏氏据曽子问以证明之真先王之遗意贾谊曰卧赤子天下之上而安植遗腹朝委裘而天下不乱亦此意也隐公为桓所弑季孙肥遂杀南氏所生男鲁一君一臣皆不克复子世道日下为之陈武帝殂长城世子昌陷西魏未归侯安都与羣臣定议援临川王蒨践位章皇后未肯下令逾年昌还文帝有太子将至别求一藩归老之语既使人逆之于江溺而殒之此与隠公之心事公私仁暴天渊矣
　　庄公寤生惊姜氏
