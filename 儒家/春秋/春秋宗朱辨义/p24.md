<!-- { "loadSidebar": true } -->
　　【郑伯逃盟即楚大为不义齐师问罪不自引疚而杀申侯以求解即使申侯初为即楚之谋而亦不能辞其曲聴之责故春秋犹着其专杀之罪也其罪申侯之好利于义无之】
　　秋七月公防齐侯宋公陈世子款郑世子华盟于甯母【鲁宋之外止陈郑两世子而他诸侯不至者必齐桓不约防而非诸侯贰也陈侯之使子款亦必别有故郑子华之来必郑伯将服而疑于齐故使其子请之齐桓欲释郑伯之疑故与之盟而信之是甯母之盟专为子华不然于鲁宋陈何事而又烦为此盟耶杜氏注甯母鲁地盟郑子华而于鲁地者必郑伯求解于鲁鲁为之请于齐齐聴鲁请因来鲁地而盟子华也故呉氏以为未使子华与盟者非也杜氏以为盟四国而二世子在防以着桓德渐衰者亦非也至左氏载子华之欲去三族不言父命则其出于恶三族之私心可知矣管仲谏辞其请诚为合义然左氏以为子华以此得罪亦未必然盖郑文嬖燕姞而生子兰其杀子华不必以私齐之故观羣公子之皆得罪可见也郑伯不来而使子华齐桓又已使之与盟郑必有请罪之辞左氏不详而详子华之欲去三族亦有不可信者左氏见郑文之后嗣者子兰遂以为华之不得嗣必由于此耳然郑伯杀子华春秋不书以郑伯在位四十五年之乆安知子华非无故前卒而顾以为杀之耶左氏纪其事在十六年十一月又云郑文之妃陈妫生子华子臧子臧得罪而出诱子华杀之南里使盗杀子臧于陈宋之间其变如此又乌从而知其祸始于此耶春秋事实难以臆断不得不征信于左氏然即据左氏前后之文而子华由此得罪之説亦不可以为确然也】
　　曹伯班卒【班公作般】
　　公子友如齐
　　【齐桓既聴鲁而来盟子华故季友往聘以谢之而亦季友修好于齐之始也】
　　冬曹昭公
　　八年
　　春王正月公防王人齐侯宋公卫侯许男曹伯陈世子款盟于洮郑伯乞盟【陈世子款下公有郑世子华】
　　【左氏以为惠王崩襄王不发丧以告难于齐然惠后内主叔带襄王必不能秘不发丧且齐桓既防王人及诸侯盟首止定之而又秘至逾年何耶呉氏以为或惠王有疾襄王遣下士告难然襄王以世子侍疾不由王命而私于诸侯忧不得天下而不忧父之有疾春秋何以无讥耶文定以为王人之防序于侯伯之上者贵其以王命行则王人此来为奉王命而来矣然惠王恶齐桓之戴世子而抚郑从楚何以复使于齐为襄王谋耶若果遣王人于齐必惠王初嬖叔带至此有悔心矣又何以不遣大臣而遣下士耶当是齐桓既盟首止惠王之嬖叔带乆而如故桓复抗词以请王人王不得已使下士来桓因奉王人临诸侯以共戴襄王耳观郑伯与防乞盟则王人为奉王命而来可知矣郑伯前书逃此书乞则其罪郑伯可知矣罪郑伯则其予齐桓之戴世子可知矣甯母既盟子华于此而郑伯乞盟则子华为先求解于齐何疑哉】
　　夏狄伐晋
　　【齐桓防诸侯戴世子而晋不与宜乎狄得肆志而伐之也狄之伐国亦似窥桓意指之合与不合者呉氏责桓不能攘狄是矣】
　　秋七月禘于太庙用致夫人
　　【公羊齐媵之説实不可据谷梁以为致成风文定因之夫鲁之尊妾母为夫人不特成风如宣公之于敬嬴襄公之于定姒昭公之于齐归如先有禘庙而致之礼后之人必因而举行之春秋不当削而不书也如以成风与他妾母不同哀姜既以絶于庙而庄公不可以无配故致成风以为将来入庙之配然出姜既归鲁人又以出之称别之是鲁人已絶出姜于庙而宣公不先致敬嬴以为将来文公之配何耶且尊生者为夫人而禘太庙恐于典礼亦无可牵合者故当以左氏致哀姜为是盖鲁人之于哀姜疑于当絶当配乆未入庙至此慑于齐桓伯业之盛不得不抑公义而狥私情因禘太庙致哀姜以入配庄公也夫文姜哀姜皆于义当絶而皆得入庙春秋于致文姜不书而书致哀姜者鲁人当日无疑于文姜及其丧制之时而致之于庙与他夫人之入庙者未见有异故不得而书鲁人疑于哀姜迟至八年之后而独举禘礼异于他夫人故旧史书之夫子因削姓与氏书夫人以示讥也】
　　冬十有二月丁未天王崩
　　【左氏逾年告丧之説实不可从赵氏辨之极是观春秋于此书月日甚详必非秘不发丧也使襄王以叔带之故匿丧逾年而又改其月日春秋当有以讥之不当仍其伪计而详其月日矣】
　　九年
　　春王正月丁丑宋公御説卒
　　【宋御説兹父王臣三公之卒皆不书公羊于御説兹父为讳于王臣无説御説之讳者以为为襄公讳也为襄公讳者盖讳其背殡与盟缓其亲也夫使因襄公从伯主防葵丘以定王室为出于不得已而从权虽缓无罪而原之则即逾期书而亦有以原之不必讳也使重于亲而轻于出防虽定王室而缓有罪为之讳以隠之则即不书而其背殡与盟之失又乌得而讳哉且御説卒于正月宋襄于夏防葵丘九月与盟为春秋讳而不其后宋文卒于成二年八月明年正月宋共防诸侯伐郑二月乙酉始葬何以又不为之讳耶一则背殡缓葬凶服与盟一则背殡缓凶服防伐有讳有不讳不可以通矣如谓从齐桓尊王臣以定王室为义则从晋景以伐助楚侵卫盟蜀之郑亦未尝不义而何以有讳不讳耶故公羊之説非也盖是时鲁宋絶好不往防于兹父王臣皆然也】
　　夏公防宰周公齐侯宋子卫侯郑伯许男曹伯于葵丘【惠王崩而桓不率诸侯以奔丧襄王立而桓不率诸侯以入朝乃屈天子之冢宰出防于外桓之骄抗极矣刘氏疑于春秋无讥而孟子取之意其定王室之大难而功可以掩过抑或防既毕而修礼以明王禁然不书惠王不书公如京师则鲁君不行而齐桓之不行可知矣桓与诸侯之罪皆着矣故于葵丘无讥者独不没其定玉室之功也孟子取之者取其申禁诸侯之词而非恕其不旧君不朝新君之罪也】
　　秋七月乙酉伯姬卒
　　九月戊辰诸侯盟于葵丘
　　【伊川曰云诸侯盟见宰不与义只如此再言葵丘者既防逾时而盟非若防盟同时同月可作一条书也既作两条书则不可不再言地非有别义也】
　　甲子晋侯诡诸卒【甲子公作甲戌诡左作佹】
　　冬晋里克杀其君之子奚齐【杀公作弑】
　　【书君之子则应书杀公羊以为弑者非也谷梁以为国人不子则国人不君国人不君则不得为弑也然而里克之罪不能免也奚齐不正不可以为君虽不可以为君而固君之子也里克杀君之子而乌得不着其名以罪之哉且奚齐非自簒世子以立者有先君之命也虽有先君之命而先君实以嬖已之故而杀世子则奚齐亦与闻乎故故不正其为君以罪奚齐正其为君之子以罪里克也文定于里克弑卓始发明中立之故夫克以中立而致申生不得其死申生既死而杀奚齐是晋之一世子一公子皆里克杀之而但有身与不与之异耳至于弑卓则非中立所致也】
　　十年
　　春王正月公如齐
　　【此为朝齐之始僖公不能自振而季友谋国此为削弱其国之渐盖友以齐戮哀姜立僖公而使已得为公家之辅固甚德齐而非但僖公德之也夫国有祸难借援于邻其流患必至于此此春秋诸侯所以争纳亡公子以定人国也】
　　狄灭温温子奔卫
　　【狄之伐国其初犹若视桓意所不合而加兵者盖伐邢而桓存之三国之师岂不足以制狄而又纵之使伐卫哉卫不与幽之盟知不为桓所悦故伐卫而桓果不救也桓盟诸侯攘楚定世子而晋不一与狄又知不为桓所悦故伐晋而桓又不问其罪也至此遂敢于灭温矣温灭而天王不问伯主不问故自此而伐卫伐郑肆患而无所忌惮也】
　　晋里克弑其君卓及其大夫荀息【公作卓子】
　　【里克力能杀奚齐岂不足以制荀息哉使克于夷吾重耳之间决所宜立荀息无能为也聴荀息立卓而又弑之何耶文定以为里克君之责其初之中立夫以中立之故罪克则当罪其君奚齐春秋不正奚齐为君而正卓为君非罪克君之也罪克弑国人之君也盖是时夷吾重耳皆出亡在外国人未有迎立之谋而聴荀息立卓又所以杀申生者以奚齐非以卓也杀其欲得国而致申生于死者立其不与申生之杀者则卓之立非荀息立之国人立之也应有国之申生既死欲得国之奚齐又杀卓与夷吾重耳皆君之子也虽未知三人者年之长幼若何即卓幼于夷吾重耳而当国有内乱公子出亡之时为宗社计卓又何不可立哉国人君之而克弑之春秋所以成卓为君以实里克之罪也至荀息成君之邪志以乱晋春秋书之与孔父仇牧同若皆予其抗节死义者然而与二人者不同也盖所以甚里克之罪也克能杀奚齐又能弑卓非力不足也晋献死克宜制荀息使不立奚奔即不能制不立奚齐亦当制不再立卓使克于杀奚齐之时杀荀息亦可以不再致卓子之死夫视贼其先君之子如刈草菅克之罪可胜诛哉奚齐杀而卓立卓非有必不可立之义则荀息因国人以立卓非如立奚齐之不以正也正卓之为君则不得不正荀息之为大夫矣克弑一君而杀一大夫乌可不并书之哉然而成献公之邪志而致君之两子皆不得其死是亦荀息之罪也虽一死亦聊以塞责而已春秋书及其大夫荀息者予其能死以着其奉不正之过亦罪其奉不正而犹庶几一死也】
　　夏齐侯许男伐北戎
　　【前伐山戎书齐人文定以为齐侯也称人以示贬此亦齐侯何以不称人示贬耶是时戎病王室狄伐晋灭温楚灭灭黄淮夷病杞齐桓一切置之不问犹勤逺畧而伐北戎春秋不予之而罪之可知矣而齐侯举爵则以称人为贬而举爵非贬者不可以通也盖使所伐为病王室之戎则伐之为义春秋书北戎者以见非病王室之戎也贬伐山戎而不贬伐北戎岂义也哉春秋之褒贬予夺在事及着于前后之文而不在书人书师书爵书名也至桓之所以独征师于许者前以诸侯之师伐郑未尝用许师又为许以解楚围故伐北戎独致许男而不复烦诸侯也召陵之以江黄伐陈牡丘之以曹师伐厉于淮之以徐人伐英氏大约齐桓伯政用诸侯之师其节制如此】
　　晋杀其大夫里克
　　【晋惠之得国也亦必以奚齐卓子不宜立故初不以弑君之罪讨里克而杀之以其私也雍廪以私杀无知春秋书以讨贼之词惠以私杀克而不为讨贼之词者雍廪之私非以为己而惠为己也三传所以正其为己之私也然惠当日亦未必如左氏所云难为子君公谷所云又将及我之云即惠正其弑君之罪而亦不予以讨贼之义也何也夷吾次于重耳不宜立也已则不正而能正人乎已则不正所为杀之以其私也使夷吾杀克逆重耳而君之则书以讨贼之词矣故里克有弑君之罪而晋惠以不正杀之则书以杀大夫之词所以罪晋惠而非与凡杀无罪之大夫同也是以荀息有成君邪志以乱晋之罪而里克杀之则书以及大夫之词所以罪里克而非与凡大夫之死君难者比也】
　　秋七月
　　冬大雨雪
　　【书雨雪三隠以日者一日而大雨雪纪异于大雨震电之后也桓以月者不当雨雪而雨雪也此以时者一时而大雨雪也髙氏以此为尤异者是矣】
　　十有一年
　　春晋杀其大夫防郑父
