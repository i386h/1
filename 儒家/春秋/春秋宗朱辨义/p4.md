<!-- { "loadSidebar": true } -->
　　【仲子卒塟无攷左氏以为豫凶事者以明年十二月书夫人子氏薨为仲子故曰豫也公羊以为不及事者疑卒塟于未入春秋之前故曰不及也夫生存来赗固为必无之事若卒塟逾年则赗亦无所用之然观僖公成风卒塟逾五年而秦人归襚则不及事者容或然也礼之变也既可以不及事则亦可以豫事故亦无凭而断左氏之非也抑又安知不卒塟于是年而经不书耶总之春秋之义不系乎此也以天王而下赗诸侯之妾俨然以仲子而配恵公所以示贬也伊川以为不天乱伦是已而又以为王不去天为春秋始见天王之义而不知含赗成风而王不称天者以前后薨塟有夫人小君之称故不称天以见其不可夫人小君也此未见薨塟未见有夫人小君之称故不去天独为严重之辞以着其渎乱之实也其书天王书宰又书名者天王既使宰宰既称名鲁史书之夫子亦直书以着其非葢天王不当赗而赗赗不当使宰而使宰宰不当称名而称名当时渎乱本自如此夫子因如此书以示其渎乱如谓是夫子名宰以治其罪向使旧史原不书名夫子何従得宰之名而书之耶又春秋纪事之书虽或闲文必有闗于前后之事其书此者使后人攷于恵公之宠仲子桓公为仲子所出而隠之所以摄位而志存乎譲桓也其天王来赗之非礼宰喧称名之非礼鲁不辞而受公然书于国史之非礼则因事以着而已而岂専为天王致贬哉】
　　九月及宋人盟于宿
　　【陆氏刘氏吕氏皆以为公及之讳与宋大夫盟故没公不书然及戎盟唐及莒人盟浮来不讳而此讳殊无义理公谷伊川文定皆以为防者夫使春秋之初陪臣已専盟则不待至湨梁而始遍刺天下之大夫矣此葢鲁宋之相合不可不志其端当是内大夫及宋大夫内大夫不名者义不系乎名内大夫宋大夫不名者春秋之初会盟侵伐尚不名大夫也义疑于及髙徯盟及处父盟之不称公以示贬然盟髙徯则出我之国都盟处父则在我之国都此盟于宿可以知其非来聘而及之盟也如为公及而没公不书则又当与庄之及高徯文之及处父同为在丧而専盟大夫没公不书以示贬而非讳矣又春秋及外大夫専盟多不称公观于及莒人盟浮来称公则亦不可以一例论也】
　　冬十有二月祭伯来
　　【谷梁伊川文定皆以为祭伯来朝不书朝者不与其朝也夫使祭伯之来果行朝礼则宜直书来朝以明其罪不应没其朝使罪反不明矣若以畿内诸侯为王卿士而降体朝鲁为不可训则不书朝为天王讳而非不与其朝以明其罪矣当是交好不行朝礼故书以罪其外交耳或别有事故如桓八年之书祭公来为逆王后于纪也】
　　公子益师卒
　　【内大夫之书卒与外侯同当是其君加礼之故也加礼则国史书之不加礼则国史不书夫子作春秋一仍之而义见矣伊川曰书之以见君臣之义孙氏曰或君临之或赙赠之遇臣有礼则卒之也然攷隠之世卒四大夫桓庄五十年间桓之公子翚及柔庄之公子结及溺皆用事见经而皆不卒庄不卒大夫而卒公子牙僖文以后八公之世书卒者三家及臧氏辰许之外仲遂用事卒以公子而氏仲叔肹不用事亦卒以公弟而氏叔则踵益师与彄之故而他无闻矣可见大夫之卒而书于史与外侯同者由于是卿之强原非礼之当然夫子仍旧史以着史变也葢益师与彄皆孝公之子恵公之弟当恵公之薨使引国故而足终弟及则益师与彄皆君矣惟恵欲立桓诸大夫不悦而扳隠以立益师与彄皆不争故隠徳之而宠为公子曲加恩礼既以公子卒之故皆得有后于鲁则鲁之以公子而世卿自隠公始观于无骇为公子展之孙而书帅师书卒皆不氏则在孝恵之世无骇之祖父犹未称公子公孙可知矣隠之世四卒大夫而两称公子则谓隠不爵大夫者不必然也其不书日公羊以为逺而失其日者其义是矣】
　　二年
　　春公防戎于
　　【春会戎至秋则与之盟矣防必有礼盟必有事舍中国而亲戎自溃其防而蹈不义春秋书外会外盟自鲁于戎始何至受楚盟往防吴而始恶内诸侯哉谷梁曰会者外为主也然通春秋公会私会无有不书会者岂皆外为主耶防有实义有虚文如书会于某则有相防之礼而防字之义为实故会于袲伐郑会召陵侵楚会葵丘而盟葵丘之类会字皆实义也至如会伐会侵则不必先行会礼而会字之文为虚即会救郑而盟马陵会伐郑而盟柯陵盟戯盟亳城北会围齐而盟祝柯皆有事之后再盟诸侯其会字亦虚文也若防十一年之书会伐郑书会萧鱼则上会字虚文下会字实义矣史氏之文不同如此耳又诸儒以会为成于月者其不月皆讥然离会参会可以月成至伯主之合诸侯虽要约有期或先后而至岂可必成于月哉诸儒于春秋之始见隠之四会而三不月桓十四会而无有不月遂以月成为例而以不月为讥至桓文之会不月则又迁其词以桓文之会皆不月而月者为讥矣攷于春秋桓之十四会皆月者离会参会耳自齐桓创伯而诸侯公会不月者多而月者少矣诸儒每以桓文之会不月而其实桓五会而于柽于淮皆月文一会不月则无可比以观也至晋世伯而合诸侯终春秋之世宣七年黑壤成十二年琐泽十六年沙随防五年于戚十年于柤十一年萧鱼二十二年沙随二十六年澶渊昭十三年平丘哀十三年黄池则皆不月其防七年于鄬为郑伯卒月十六年湨梁为大夫盟月二十一年商任二十四年夷仪皆承日食月二十五年夷仪承弑君月此五会之蒙月不蒙月即不可知而亦可见公会之不月为常矣乌得以不月为讥哉惟赵氏则以为凡公与盟主之会皆不月而人以为必无成事而后月葢谓于柽于淮于鄬及两夷仪也然如沙随之不见公平丘之公不与盟皆不纪月以别异之而又何论乎盟主之成事不成事哉崔氏既以君会例月大夫会例时故于大夫两会呉之钟离于向皆月为讥然则善道会吴何以不月耶赵氏以为钟离于向之会以会又会而月然如公会诸侯会吴于柤亦为以会又会何以不月耶外诸侯自参以上鲁君大夫不与者岂无一可讥之事曽不见有纪月以别异之者何耶日月之例崔氏之説不逮赵氏而皆不可以通如此葢由于不知会有要约至有先后促则月缓则不月耳离防参防月者人少而合之易也其或慢于事而愆其期则亦不得而月成矣盟主防诸侯不月者人众而合之难也其或期之迫而应之勤则亦可得而月成矣至于有讥无讥则系乎其事必以日月为説未有不失之者也】
　　夏五月莒人入向
　　【文定以为莒称人小国也春秋小国卿大夫皆畧称人然春秋之初虽大国之卿大夫亦畧称人文定多以为贬或以为防者非也陈氏谓凡入国入邑君将书君自楚庄入陈始大夫将书大夫自郤缺入蔡始考辨最当葢后半春秋政在大夫故名其人以着之其初虽有会盟侵伐之事义不系乎名之则従畧书人也】
　　无骇帅师入极【骇公作侅】
　　【无骇名而不氏以为未赐族者是也称帅师者以着军政在无骇也春秋之初天下之政尚不在大夫外大夫书帅师始于晋阳处父距此尚有百年而鲁大夫之専师入国早见于经则隠公之失驭也自此公子翚公子庆父叠书帅师而祸乱相寻隠公及身不免矣僖公之世三家比书帅师而鲁为三家之鲁矣此夫子书内大夫帅师之义也以诸侯而擅相侵伐入人之国书莒人入向即书无骇入极比事以观鲁人之罪莒人之罪一而已矣】
　　秋八月庚辰公及戎盟于唐
　　【春防戎至秋而与之盟七年戎伐天子之使戎敢无礼于王使而鲁乃结其好也又盟而矢日以严其词而信其守亦大非中国驭戎之道矣】
　　九月纪履緰来逆女【履緰左作裂繻】
　　【鲁女嫁诸侯见于经者纪鄫郯宋而已而皆未有亲迎者纪书逆女宋书纳币履緰不称君使公羊以为昏礼不称主人存廉耻之节也家氏遂以公孙夀纳币称君使为讥其非礼然则冕而亲迎为不存廉耻之节耶纳币可以使人逆女不可以使人故彼书宋公使此不书纪侯使特以讥其不亲迎耳】
　　冬十月伯姬归于纪
　　【文定以为不亲迎而使大夫春秋书之以志变常固为正义然鲁他女之嫁者果皆亲近合礼而不书耶陈氏以为吾女遭人伦之变者是已而不尽然也葢以志鲁女之归纪纪以婚姻之故求庇于鲁终桓公之世大为纪谋而纪卒亡以致伯姬之卒而塟于齐侯也其不亲迎之非礼伯姬之不得其所则因事以见而已】
　　纪子伯莒子盟于密【伯左作帛】
　　【其为阙文信矣或是鲁史误夫子因之而不能益或是先儒传授承误而不能増俱未可知然观三传小异则为鲁史误而夫子因之也夫子笔削春秋旧文有误削之可也因误阙疑以于后者何也以纪故也纪受逼于齐既昏鲁而又盟邻国皆为自托之计而齐卒亡之鲁卒不能庇之邻国卒不能救之苟削而不书不足以着纪之始末亦不足以着齐之暴鲁之弱莒之不可恃而邻国之不能以相保也】
　　十有二月乙夘夫人子氏薨
　　【左氏以为桓公之母公羊以为隠公之母惟谷梁以为隠公之妻伊川従谷梁而文定因之是已以隠公志存乎让桓而信之也隠志存乎譲桓使子氏为桓之母则既以夫人薨之亦当以小君塟之隠志存乎譲桓使子氏为隠之母则既不以小君塟之亦不当以夫人薨之薨以夫人而不塟以小君者刘氏以为隠欲不终为君故不以小君之礼塟之也隠既欲譲桓而妻称夫人者隠称公矣妻宜称夫人臣子之词也伊川用谷梁之説以为妇人従夫公在故不书塟则塟不备礼待君薨而合祔之义也于义亦通】
　　郑人伐卫
　　【伊川以为衞服故不战汪氏以为凡伐而不言战皆受伐之国自服而不待战不尽然也伐而不言战有服者有不服而婴城固守聴其自去者有既去而以师追之者亦有战而胜负防经不书者不可以一例论也陈氏以为大夫伐而书名自晋阳处父始通乎此则可以知春秋之初书人之义矣】
　　三年
　　春王二月己巳日有食之
