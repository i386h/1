<!-- { "loadSidebar": true } -->
　　【纪逼于齐而托于鲁鲁与齐不相好则附鲁以为敌于齐鲁与齐相好则借鲁以求解于齐故公既与齐侯为嬴之会而纪急结郕以会公也】
　　秋七月壬辰朔日有食之既
　　公子翚如齐逆女
　　【隠之时翚帅师两见不称公子桓之时逆女一见称公子伊川以为不称公子隠之贼也称公子桓之党也诸儒议论多与此合是夫子削公子于未弑君之前书公子于既弑君之后恐后人不知翚之为贼而故反其名实为文以发后人之疑使思而得之也亦太曲矣何不书公子于未弑君之前削公子于既弑君之后为更明白直防乎葢翚在隠时虽主军政隠尚能制之君眷未深已威未立未尝命之为公子也至桓之时桓感其戴己之恩翚恃有立君之绩眷深于主威加于人桓以公子命之史臣亦以公子书之矣于是夫子因之而义自立也若曰是前之未尝称公子而今称公子者也何以得称公子弑隠立桓桓徳之也弑君之贼泰然受公子之命行公子之事而国人不能讨天王方伯不之问而人道絶矣初入春秋旧史大夫直书其名者未赐族也隠桓及庄之初年内大夫无骇柔溺皆不氏外大夫纪裂繻郑宛郑詹皆不氏内而翚不称公子外而齐侯之弟年郑伯之弟语不称公子称公子自翚始而后三桓之子孙称公子公孙久而外亦称公子公孙矣此世风之变终春秋之世强家悍族世専国政有崛起者无非公子而史臣依世变例虽欲不称公子不称氏不可得也説春秋者以书名为贬然则何贬于前之数人而独不一贬于后之数百人乎即以弑君言之州吁不称公子无知不称公孙宋督宋万不称氏而自里克以后楚商臣许止蔡般称世子齐商人郑归生楚比称公子赵盾夏征舒崔杼甯喜陈乞无有不氏者非前之弑君贬后之弑君无贬可知也观乎此则知史臣以世风而变而翚于隠之时不称公子非夫子故削之于桓之时称公子非夫子故笔之以示义明矣至于不亲迎而使卿逆不使他卿而使翚失礼而宠逆臣则直书而义自见也】
　　九月齐侯送姜氏于讙
　　【伊川言亲迎者迎于其所馆故有亲御授绥之礼岂有委宗庙社稷远适他国以逆妇者乎且如秦娶于楚岂可越国亲迎耶于此又云齐侯出疆送女非义也然则迎者不越国送者又不出疆如秦娶于楚楚女出国门之后未至秦馆之前遥遥数千里车马在途晨起暮止闺中弱息可徒委之传母之手乎文定以为婚礼亲迎则授受明后世亲迎礼废于是有父母兄弟越境而送其女者其説是已然则齐侯送女之非义殆桓公失亲迎之礼以致之也夫婚姻大事礼当亲迎以明授受虽远适而阅月逾时不为委宗庙社稷也如天子巡方诸侯朝觐委宗庙社稷而出出而阅月逾时不可以已焉则婚礼大事人生一行耳何必以委宗庙社稷为疾哉倘迎者不越国则父母兄弟不得不送齐侯之送春秋又何必书以示讥乎】
　　公防齐侯于讙
　　【齐侯在讙公于情事亦不得不出会矣是公以不亲迎而致齐侯来送之非礼齐侯以来送而致公出会之非礼也】
　　夫人姜氏至自齐
　　【庄公亲迎而姜氏书入桓公会讙而姜氏书至是公之于讙为会齐侯而非迎姜入矣其不言公子翚以来者公羊以为既得见乎公也谷梁以为公亲受之于齐侯也亦不必然葢既为齐侯所送则非公子翚所以矣】
　　冬齐侯使其弟年来聘
　　【致女而使弟来吴临川以为情之私而非礼之正者是已惟不以礼制情所以不能别嫌明防卒致诸儿为鸟兽之行欤】
　　有年
　　【公羊以为喜固非伊川以为记异谓桓弑君而立宜有凶灾今乃有年故以为异义亦未尽惟孙氏谓桓十八年祗此一年有收以着桓世之多凶殣也张氏谓桓十八年水旱与螽叠见独此年五谷仅熟故以为异特书于册着桓公之罪悯鲁国之民也二説为当】
　　四年
　　春正月公狩于郎
　　【于郎诸儒以为讥远固是左氏以书时为礼者独就狩言狩如及齐人狩禚西狩获麟之类以子月虽春而时令在冬狩亦无害不为共祭之狩言耳然此以言昭定年间之书大搜为僭礼而简车徒则可此年之书狩恐是讥时狩之非礼也四时之田曰春搜夏苗秋狝冬狩四时之祭曰春祠夏禴秋尝冬烝皆举于四仲周正之二月五月八月十一月也诸儒溺于周不改月而敬授民时巡狩烝享皆用夏时之説故皆以正月狩正月烝为得时惟孙明复以春烝为非礼而曰四时之祭用孟月者则又以春秋书正月烝为当祠而烝而以周正之孟月言之也然周实以周正之仲月祭此年正月之狩八年正月之烝皆书以示讥耳攷于司马中冬教大阅献禽以享烝则田以共祭国之大事桓逾时乱礼其罪为大也此年及七年阙秋冬伊川文定以此年为天王来聘七年为谷邓来朝之故殊无义理杜氏谓为阙文吕氏取之朱子亦然其説然昭十年阙冬字定十四年阙冬则杜氏为是桓之世十四年不书王两年阙秋冬恐未必无义也或是田祭大事桓惟失冬狩冬烝之时故阙二时以着其罪但狩阙二时于本年烝阙二时于前年有不同者狩之前年秋冬有逆女齐聘大事烝之本年秋冬有伐邾逆王后大事故不得而一也】
　　夏天王使宰渠伯纠来聘
　　【名咺名纠诸儒之説词严义正似不可易但所云王朝公卿书爵大夫书字上士中士书名下士书人者旧史之例耶抑夫子作春秋之例耶如为旧史之例则来赗仲子之宰来聘桓公之宰必不书名矣如为夫子作春秋之例变例书名示贬则旧史原不书名夫子亦无従得其名而书之也岂旧史于王臣之来者官爵氏族名字备详于策故夫子得以考核而寓笔削耶然则何以聘桓之王臣又不尽书名以贬而使后儒强为従同同之説耶此必天王重归赗聘桓之事而使宰宰自谦抑而称名以致来归来聘之词旧史据直书之夫子仍而不削以着天王之命使同于列侯咺纠之来使同于侯国之大夫而鲁之不辞而受又公然书于国史为交有罪也】
　　五年
　　春正月甲戌己丑陈侯鲍卒
　　【甲戌下当纪陈佗作乱事全简脱之赵氏之説为是三传不作阙文曲为之説殊不可従也】
　　夏齐侯郑伯如纪
　　【春秋诸侯不世相朝矣小朝于大弱朝于强其势然也外来朝书朝内往朝书如者鲁以朝于诸侯为讳也齐之凌纪而欲呑并之也久矣又有郑以助之二国岂朝纪者哉若假朝礼以往而圗袭取则掩耳盗铃其计拙矣齐郑必不为此拙计以取笑于天下诸侯也故不特纪必不信而备之即齐郑亦不妄意纪之必信而先自托此辱名也且使果假朝礼以侥幸纪聋而堕其计则纪必以朝告于鲁鲁必以朝书于史夫子何不直书朝纪以明着其迹而罪之而亦以讳鲁者讳齐郑不书朝书如哉当是假事以往不但不实行朝之礼而亦不虚托朝之名也又外如书祭伯来实来介葛庐来之类非朝也亦书来内如成公如晋会塟非朝也亦书如外如齐仲孙来非聘非盟也亦书来内如大夫之如他国而非聘非盟者多也亦书如则齐侯郑伯之如纪何必断以为朝纪哉】
　　天王使仍叔之子来聘【仍公作任】
　　【书仍叔必仍叔尚在书子而不书官必未尝官既未尝官则王不宜使仍不宜任使不宜使而使不宜任使而任使王与仍叔交讥也故以为世官者犹疏也如世官则其子已官当以其官来旧史必书其官而不烦录其父使旧史不录仍叔夫子何由知其父为仍叔乎且所云世官者谓不宜不择其子之贤不贤也如其子果才贤则用其父何妨并用其子哉】
　　塟陈桓公
　　城祝丘
　　秋蔡人衞人陈人従王伐郑
　　【书従王则王之首兵可知矣孙氏不使天子首兵之説非也恐是国史之体宜然】
　　大雩
　　【孙氏以为谓之大者着其僭用天子之雩也文定以为特谓之大皆国史所不能与也其意皆以旧史不书大夫子书大以着其僭耳然使旧史书雩何以知其非雩境内山川夫子必坐以雩上帝而加大字以着其僭耶当是鲁人侈其得举重祭而自大之史臣因而以大书之而不知其僭之妄夫子作春秋一仍之以着其僭之妄也凡书大搜大阅恐皆如此】
　　螽
　　冬州公如曹
　　【纪侯去国本末分明州公如曹何以知其不复下书实来何以知实为州公之名夫子前不书实后不书州公但欲于称爵称名之间以寓襃贬反使后人疑于事迹岂作经信训世示后之意乎左氏以为淳于公又若实有攷证者然云度其国危遂不复又不载当时侵凌而驱迫之者为何国实来之为州公三皆同而州公之始末各不能详张氏攷昭元年云城淳于意其因州公不反国为杞所并夫杞在春秋时防弱不能自存而敢并淳于以动诸侯之兵哉若因其不反而后并之则前之致其国之危而不反者又弃而不取俾为杞有何也此等处皆难据以为论而三所云无害于义姑従之可也】
　　六年
　　春正月实来
　　夏四月公会纪侯于郕【郕公左作盛】
　　【纪不自强畏齐而谋于鲁鲁力不足以抗齐而存纪徒与之会而受其朝夫春秋小国之托大国以自存者多矣而纪托于簒弑之桓桓以簒弑之贼不可容于天地之间而强欲庇纪家氏以为义之不容己春秋无讥者非也】
　　秋八月壬午大阅
　　【盛暑大阅伊川以为妨民害人失政之甚者是已又以为不言公者惧郑畏齐为国讲武非公之私欲者不必然也桓与郑庄易田结好阅五六年未变于齐则新缔姻盟即郑忽以班后之故怒而愬齐齐亦未必见聴齐郑之师何名而起而顾汲汲讲武于盛暑之候哉葢桓欲庇纪则不得不反顔于新婚之齐欲背齐则不得不渝盟于易田之郑夫徳与力既不足以屈齐郑而存纪而徒简车徒习战阵以冀与齐郑侥幸一战之胜以为谋纪之策而谓非其私欲乎哉春秋于会纪于郕之下即书大阅固明以着公之阅武葢为纪也】
　　蔡人杀陈佗
　　【陈杀州吁非陈之意衞人之意也故以讨贼之义予衞人蔡杀佗非陈人之意也故不以讨贼之义予陈人蔡虽或杀之以私而佗实弑君之贼以私杀之而不害其为公故予以讨贼之义而使乱臣贼子知不容于天地之间也佗之为贼不可成之为君而又不得不系之于陈固知书佗非予陈人之不君之书陈佗非予陈人之能讨贼而实罪陈人之不能讨贼也】
　　九月丁夘子同生
　　【诸儒以为正嫡嗣而防僭乱也然文成皆嫡嗣而生不书子赤以嫡嗣见杀而生不书何耶谷梁曰疑故志之推谷梁之意以为文姜与齐侯乱事虽在后而桓有同非吾子之语必当时鲁人多有疑同为齐侯之子者夫子以为周公之祀岂至是而斩乎书子同生以破疑而决同为桓之子也公羊必非无因而撰同非吾子之説或桓无是言而齐鲁之人之齐鲁之人造此必文姜于子同生之前亦尝如齐而经不书非十八年如齐而齐侯始通也夫子葢为此惧故诗录展我甥兮春秋书子同生以正周公之世祀也虽然春秋之立义若此是反以滋后人之疑矣左氏曰以太子之礼举之接以太牢卜士负之士妻食之公与文姜宗妇命之疑有得于经意者周礼诸侯之世子誓于天子春秋之时虽无有请天子以世其国者而桓俨然举以太子之礼命名纪日登于国史僭亦甚矣桓之世天子连年来聘而不朝又不使大夫聘大受诸侯之朝而谷邓称名邾牟葛称人田祭违时变礼而又以太子之礼举其子葢皆无王之实迹也此春秋所以十四年不书王而叠书其僭乱之事以明着其罪欤】
　　冬纪侯来朝
