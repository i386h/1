<!-- { "loadSidebar": true } -->
　　【书世子商臣弑君是着商臣以臣弑君以子弑父之大恶为天下后世戒也楚頵虽有僭王猾夏之罪而商臣则其臣也则其子也君即不君臣不可以不臣父即不父子不可以不子文定顾犹责楚頵之黜兄立弟汪氏亦谓世子之弑君其君实有以致之何哉夫以商臣之蠭目豺声子上知其为忍人使楚頵早从子上之言则商臣不立使早废商臣而立子职断以行之则宫甲之难不发楚頵始则不明继则不断自贻其祸此为疚耳如必执立嫡立长之义是明知其子之足以亡国亡天下而必立之必不可以废之听其亡国亡天下而絶不为付托得人之计如宗庙社稷何夫古有教世子之法左右前后莫非正人则虽中材不至于为不善使其性之不移敎之不悛则当告于庙而废之楚頵固不足以语此而亦不当以黜兄立弟为罪谓其君实有以致之也】
　　公孙敖如齐
　　【当丧而使大夫聘齐惟恐失好于齐也何氏以为讥丧娶观明年冬始纳币恐公孙敖未必为请昏而行即为请昏亦于书纳币讥之此但讥其丧甫及期而防晋聘齐之汲汲耳】
　　二年
　　春王二月甲子晋侯及秦师战于彭衙秦师败绩【彭衙秦地晋侯败秦师于此非秦师未出境即既出而退去也秦师未出晋逆而败之固晋之罪秦师既去晋追而败之亦晋之罪伊川以书及为罪晋之不谕秦而与战文定以遽与之战为以桀攻桀家氏以为晋襄负气好胜以怨报德君子责之皆是也然则何以不贬称人而举爵哉可以知前之称晋人实晋大夫非晋侯矣又秦穆报晋至再至三其悔过之言悔不用蹇叔而袭郑以致败非悔兵之不可用也故其报晋之心必胜而后已如悔兵之不可用而保境息民何至复有彭衙之败哉汪氏以为不书伐晋为罪晋而免秦者非也】
　　丁丑作僖公主
　　【书作主以讥其缓是已但文公虽慢而不敬何至缓于作主恐是欲跻僖于闵之上羣议未定因是以缓至此议决而始作主也】
　　三月乙巳及晋处父盟
　　【比于及髙徯盟防则此不书地比于及荀庚盟及孙良夫盟及郤犫盟及孙林父盟则此不书来聘左氏曰公如晋晋人使处父盟公以耻之又曰适晋不书讳之也公谷大义皆同诸儒未有易其説者夫自晋文伯业之盛僖公朝齐而不朝晋晋襄即位继伯鲁又不使大夫聘则以为晋之怒鲁者势或有之但文公既背丧往朝矣晋怒顾不可释哉即公果如晋晋果以处父盟公观前则公孙敖防晋侯后则士縠主诸侯之盟公孙敖亦与又如郪丘以公子遂盟齐侯赤棘以臧孙许盟晋侯则内大夫之专盟诸侯公之专盟外大夫亦春秋之常晋之以处父盟公何为耻公哉若云在其国都为耻何以不书如晋若云适晋不书返国不至为公讳耻则何不并及盟而削之耶窃以不书来聘与髙徯之不书来聘同不书地与及荀庚及孙良夫及郤犫及孙林父之在我国都而不地同不书公及则与凡及外大夫专盟之不书公同也不然晋襄南则抗楚西则仇秦内则伐许伐卫而又无礼于来朝之鲁不义甚矣何以合诸侯哉葢文公丧制未满即不朝晋晋亦必不来讨晋即来讨鲁亦谢之有辞故垂陇之公不亲与亦必以丧故而使敖往也左氏乃谓公未返故不与夫作主丁丑日及盟乙巳日相间才及一月自鲁如晋何其速自三月至六月自晋返鲁何其迟左氏固未可据也此惟胡氏以处父盟于我之国都者为是当是晋将盟垂陇而使处父来聘公以丧辞而先亲盟处父以信之春秋不书来聘但书及盟者大约与书及髙徯盟防同庄公有文姜之丧而盟髙徯文公有僖公之丧而盟处父故不书髙徯聘以别于及向戌之盟刘不书处父聘以别于及荀庚良夫郤犫林父之盟国都葢以专罪庄文之忘哀而以吉礼盟大夫也但彼则出国都以盟此则盟于国都为有异耳而程氏以书及为微者及之则正不然齐晋大夫鲁固未必敢以微者盟之而如及荀庚良夫郤犫林父之盟则又决知其非皆微者也至处父初见经及盟不氏而救江氏安知不如翚之前不称公子后称公子命之公子而后公子赐之氏而后氏乎诸儒谓削氏以治其抗夫春秋内大夫之盟诸侯公之盟外大夫多矣而独削处父之氏其义不可以通也】
　　夏六月公孙敖防宋公陈侯郑伯晋士縠盟于垂陇【縠公谷作谷垂陇公谷作垂敛】
　　【此晋大夫盟诸侯书名之始即外大夫防诸侯盟而书名之始前此有外大夫与诸侯之盟者矣不名而人之者大夫未专政也前此有大夫与诸侯之盟而书名者矣非天下诸侯之公防公盟也晋以士縠主诸侯之盟是晋之轻诸侯而委权于大夫也是士縠之抗诸侯而专国之政也而公孙敖亦与其责同焉晋襄继伯未尝为衣裳之防而垂陇一盟乃以士縠主之天下诸侯慑于晋之强虽得以世主夏盟而伯之道亦降矣此夫子所以有取于齐桓也夫】
　　自十有二月不雨至于秋七月
　　八月丁卯大事于太庙跻僖公
　　【公谷皆以大事为大祫刘氏曰时祭称有事祫祭称大事李氏曰于祭无讥则不书祭名其郊禘大雩书祭名者祭之僭也若是则旧史于此年书大祫于宣八年书禴于昭十五年书祠而夫子改为大事有事以着凡书祭名者之非礼矣然当大祫而大祫当时祭而时祭即实书祭名读者亦知讥不在祭在祭而举行之事何混于非礼之祭而于此没其祭之名耶窃疑因跻僖公而举祭未必恰值大祫之期宣八年之于太庙亦未必是禴昭十五年之于武宫亦未必是祠恐当时史氏难于实举祭名原来书大事有事而夫子仍之也跻僖公者跻于闵公之上鲁以为顺兄弟之次而不顾乎逆先公为君之次故曰逆祀也三传皆以闵公为祖孔氏曰父子异昭穆兄弟昭穆同闵僖不得为父子跻僖于闵是位次之逆非昭穆之乱也文定依三传为説而斥以世指父子不指兄弟者为非汪氏疑于兄弟迭为君者如齐之孝昭懿惠卫之懿戴文若兄弟各为世而异昭穆则齐项不得祭其祖卫成不得祭曽祖矣其説甚辨攷于春秋书桓宫僖宫灾又书立武宫立炀宫不曰庙曰宫则似庙中为同堂异室之制隠桓一庙而各为宫闵僖一庙而各为宫兄弟不分世数而同昭穆者然刘歆周庙昭穆世次于共懿孝夷四王分昭穆为四庙以言乎为君则自共次懿次孝次夷以言乎祖孙父子兄弟则懿者共之子孝者共之弟夷者懿之子共之孙当孝之时则祖共而祢懿是祖其兄而祢其侄矣当夷之时则祖懿而祢孝是祖其父而祢其叔祖矣父子祖孙至于互易而朱子取其説以为南北宋诸宗之庙次意者天下国家之大以传继为重虽父子犹为私恩而所云髙曽祖祢者以嗣位为先后不以生世为先后即至如齐顷之不得祭其祖卫成之不得祭曽祖而亦不可牵于情以伤于义耶但朱子谓文昭武穆子孙亦以为序而不易致汪氏疑于兄昭弟穆者其子孙之昭穆易紊然而朱子固曰不以昭穆为尊卑则兄弟之子孙亦无不可以昭穆分序也葢商家兄终弟及则昭穆不得以父子论周正传子之统而父昭子穆之义始定父死子继世适相承昭穆何至于乱即有大故而或君卒无嗣大臣依世次援立虽百世而昭穆不乱倘废旧典而变宗法或舍子授弟或遭变遇逆国人推戴失次如懿王崩而立共王之弟孝王崩而立懿王之子之类则为自乱父子昭穆之绪而昭穆亦不得以父子论矣不得以父子论则不得不以兄弟论也故文定于婴齐之后归父讥其乱于昭穆而汪氏疑其説之不定者非也若是则鲁不特跻僖于闵之逆祀而隠桓闵僖之共庙各宫亦乱于礼矣所以疑于鲁之乱礼者葢以事势情理度之先闵后僖则文公祖闵而祢僖闵僖于兄弟则逆而僖文于父子则顺也跻僖于闵则文公祖僖而祢闵僖闵之兄弟虽顺而文不得父僖而反以闵为考庙矣异时文薨而祔则以子祔父太庙合食则父子并向其子孙不同为昭则同为穆四世之后僖又当先闵而祧情理之不合者多矣鲁人何不思而出此哉若共懿孝夷之先后为君以致懿孝父子而同为穆则出于事势之不得不然僖文父子昭穆本顺一跻而自乱其绪非情理也故疑隠之于桓闵之于僖皆一庙而各为宫文公以闵僖之庙为祢其后隠祧而桓不祧闵祧而僖不祧是以桓僖各安于其宫歴世犹存至哀公之时而灾也】
　　冬晋人宋人陈人郑人伐秦
　　【彭衙既败秦秦未尝来报而晋又连四国以伐之其残民结怨春秋所讥而非大夫称人以为贬也】
　　公子遂如齐纳币
　　【春秋书纳币者二庄公有文姜之丧甫逾年而纳币公又亲行则书以示讥也文公丧制未终图昏于齐而又使公子遂往则亦书以示讥也葢文之于遂视三家其属较亲故独使之以结于齐而其后杀其子而逐其母者即是人也呜呼凶人其可托哉】
　　三年
　　春王正月叔孙得臣防晋人宋人陈人卫人郑人伐沈沈溃
　　【晋不伐楚以讨商臣弑君之罪而连诸侯以毒弱小之沈其贬何疑文定以为辞无褒贬者固非王氏以为贬而人之不与大夫之专政者亦非也春秋后半正以名大夫着其专政之实非恶其专政而故殁其名以示不与之意也又王氏以为不言帅师不成为师者亦非也文公之世一书行父帅师以着行父得专兵柄之始一书彭生帅师以着彭生亦用事之臣而后不书卒为死于君难而仲叔两家及公子遂之专师已于僖公之世示之义不取乎再书得臣帅师也】
　　夏五月王子虎卒
　　【春秋于三王臣尹氏不名不来赴也王子虎名来赴也不葬不往防也刘卷名而葬来赴而往防也固因事而异文亦可以观世变矣始则王臣虽有外交而不赴丧于诸侯继则来赴而诸侯犹不遣防葬之使也至于其后则丧纪之通与外诸侯之往来一礼矣】
　　秦人伐晋
　　【秦穆既有悔过之言而犹两报败殽之耻必济河焚舟晋师不出而后忿泄志快葢非真能悔过者也文定以为自此以后见伐不报始能践自誓之言不知此后晋复报王官之役而伐秦逾二年穆公卒使穆公而在未知其果不报晋否也书终秦誓者夫子独因词之善而取其义耳汪氏以为书取其言而春秋贲其事者是也】
　　秋楚人围江
　　【晋伐附楚之沈楚伐附晋之江其不义一也江沈皆近于楚而逺于晋晋得沈不足以益国而楚得江则可以拓地沈虽见怒于晋而楚之近援可恃江一受毒于楚而晋之逺救不及故沈虽溃而不亡江即有晋救而速灭然则小国非不知有从晋之义而正不能支其入楚之势也】
　　雨螽于宋
　　冬公如晋十有二月己巳公及晋侯盟
　　【公既盟处父矣而晋侯再与公盟者或以垂陇之盟公未亲与故也此公朝晋之始即鲁诸公朝晋之始凡鲁之前后朝齐未有因其来朝而盟者晋悼犹出国都盟襄公于长樗惟公则一朝晋襄而受其盟再朝晋灵而受其盟辱亦甚矣左氏以前之及处父盟为公朝晋而晋人使大夫盟公以耻之于此则曰晋人惧无礼于公请改盟夫外大夫来盟内大夫莅盟春秋之常也晋若惧前盟之无礼则当两君相约出防于他所即不然亦当如晋悼之出其国都乃复致其往朝而与之盟是再无礼于公矣当不然也】
　　晋阳处父帅师伐楚以救江【公谷无以字】
