<!-- { "loadSidebar": true } -->
　　【子野卒立公子稠未尝不正穆叔为武子谋曰不度之人鲜不为患若果立之必为季氏忧武子不聴而卒立之夫立君以为季氏也则视为季氏之休戚可也立君为鲁穆叔不为社稷民人计而忧季氏者盖当日三家皆自为谋季氏之忧即孟叔之忧也必其时昭公在丧露聪明出意见为穆叔所忌故言之以耸武子使更立君即不更立而亦思有以防制之夫鲁之势在三家公室之积弱已久昭公何能为逮其后也但见季氏为昭公之忧不见昭公能为季氏之忧也】
　　己亥仲孙羯卒
　　冬十月滕子来防葬
　　【鲁为晋楚所止受送葬之屈岂不知其非礼哉滕子之来使能以礼止之则鲁之受屈于晋楚犹可原也今受之于滕而安则其行之于晋楚当亦安矣可胜悼哉】
　　癸酉葬我君襄公
　　十有一月莒人弑其君密州
　　【经称国人则弑密州者必非展舆也左氏于莒弑庶其谓仆因国人以弑纪公于此谓展舆因国人以攻莒子弑之乃立若是则两人者虽事出于因而志实成乎弑春秋何以分其罪于国人哉吴氏赵氏皆谓左氏之文当云因国人之弑纪公因国人之攻莒子以字为写之误然非写有误也左氏但以弑君者因乎国人则合称国称人之例而不知莒仆展舆果与弑其君春秋必不贷其罪而称国称人也观后去疾入展舆奔则展舆即为弑君者所立而不能讨贼春秋亦未尝深罪之不得坐以弑君也】

　　春秋宗朱辨义卷九
<经部,春秋类,春秋宗朱辨义>
　　钦定四库全书
　　春秋宗朱辨义卷十
　　髙淳张自超撰
　　昭公
　　元年
　　春王正月公即位
　　【昭公即位茅堂胡氏以为有子野之命此文定内承国于先君而后书即位之説也然昭公之立有子野之命无子野之命皆不可知夫子野以毁而卒未必自料其必死而命昭公且人于疾病中多有乱命若审于义不可从大臣而乃心社稷者不必定以从命为是若审于义之当立虽未有命亦可以卜于守龟告于太庙而立之也大约先君既卒有世子在则世子即位盖既命为世子则不必卒之时再需命而立也无适子而世子未预立则从先君卒时之命而立庶子先君卒时未有成命则择长择贤卜龟告庙而立之若先君所立世子或所命立之庶长子有故如子野之以毁而卒则虽不必有子野之命而择其宐立者奉以即位春秋不以为罪也其不请于天王则统春秋二百四十二年皆讥不必每立君以为讥也故昭公之即位是当日修即位之礼非以必有子野之命而后书也葢子野之卒非有他故鲁之臣子从常而修即位之礼以定昭公与凡即位同春秋仍之非有别义也】
　　叔孙豹防晋赵武楚公子围齐国弱宋向戍卫齐恶陈公子招蔡公孙归生郑罕虎许人曹人于虢【国弱公作国酌齐恶公作石恶罕虎公作轩虎虢公作漷谷作郭】
　　【于虢书防不书盟必当日防而不盟也夫楚围岂不强根于屈建建能争晋先防围顾不能争晋先防而犹烦读旧书以偷为一日之长哉赵武懦弱不能与建争其能与围争哉载书之词必列大夫而序其先后如于宋屈建于虢公子围旧书不可仍一也于宋无齐于虢有齐旧书不可仍一也于宋卫石恶陈孔奂郑良霄于虢卫齐恶陈公子招郑罕虎旧书不可仍一也又于宋蔡次于楚先于卫陈郑许曹于虢蔡次于卫陈先于郑许曹其非仍旧书可知矣所谓仍读旧书者仍其晋楚之从交见之词也诸儒谓于宋于虢楚先防而春秋先晋为圣人严中外之辨而抑楚申晋然如黄池之防左氏先晋侯国语先吴论者以为其国史臣各为其君故所载各异而又以为黄池先吴晋人讳之既云晋讳则当日告于诸侯书于国史皆以晋先而鲁史亦然矣于宋于虢当亦如是夫子作春秋一仍之而非旧史先楚笔削先晋以抑楚申晋也不然于宋于虢晋楚分伯而诸侯北面于楚圣人恶晋及赵武已极而又易其载书之词先晋于楚以示中外之不可无崇卑哉使圣人而有惜中国之义则鲁公之朝楚宐削而不书夫不惜中国之朝于荆蛮而惜中国之后防于荆蛮亦失大小轻重之卫矣又文定以为春秋不贵修盟晋人以信为本故书必先赵武夫以中国而事荆蛮而犹区区予其不义之信岂不误耶】
　　三月取郓【郓公作运】
　　【不书伐莒而书取郓者明以着其乘乱取郓之实也李氏以为如书伐莒是以讨贼予鲁不书伐而书取则收夺而已其义亦是但使假讨莒之名而获取郓之利是与楚防之讨蔡般灭蔡讨陈招灭陈何异亦非予以讨贼之义也即位未逾时防而乘乱围利无论自为之三桓为之皆为罪矣】
　　夏秦伯之弟鍼出奔晋
　　【书弟所以着其为母弟别于凡先公之子之泛称公子也又秦公子无见于经者或其国不以公子用事也】
　　六月丁巳邾子华卒
　　晋荀吴帅师败狄于大卤【大卤公谷作大原】
　　【狄为干戈之患齐桓释而不讨自晋屡败狄之后狄益弱矣比年以来未见有侵伐诸侯之事而晋卿帅师败之是晋因楚弭兵而有事于狄也高氏以为箕与交刚书晋人此书晋卿帅师见晋之益衰者非也自阳处父书帅师之后晋用兵多称卿帅师着大夫专政诸侯无权而晋室分于六卿之渐也】
　　秋莒去疾自齐入于莒
　　【莒去疾展舆大约与郑突忽曹羁赤同突之入以宋赤之归以戎去疾之入以齐郑曹君卒国乱宋执祭仲而后突入戎侵曹而后赤归今莒有弑君之罪如展舆为弑君者所立而不能讨贼齐当声罪致讨以出展舆而纳去疾乃春秋但书去疾自齐入莒则去疾之不正与郑突曹赤之不正同而齐纳去疾之不正与宋纳突戎纳赤之不正同矣突不书自宋赤不书自戎者以既书宋执祭仲戎侵曹故也去疾不书齐伐莒者以莒弑君如书齐伐莒恐后人疑齐之讨弑君而谓展舆当逐去疾当立也文定以去疾假齐之力以入莒讨展舆之罪为正其以国氏予去疾之讨有罪者非也突不系郑上文有执郑祭仲之文赤不系曹上文有侵曹之文虽不书郑曹可知突为郑公子赤为曹公子矣此上为晋师败狄之文接上文突书去疾如不系莒则知去疾为何国之人耶如杀州吁书卫人则州吁不必系卫杀无知书齐人则无知不必系齐至于佗为蔡人所杀夏征舒为楚人所杀佗不系陈夏征舒不系陈何以别其为陈之佗陈之夏征舒哉此皆史氏立文之体非有异义也又如展舆出奔系莒与忽系郑羁系曹同文是明三人之不絶于国也而又岂以去疾系莒为两与之耶】
　　莒展舆出奔吴【展下公谷无舆字】
　　【展舆继弑君而不讨贼则疑于为弑君者所立而与闻乎故然莒之弑君书国人则贼未有主名而莒之事纪载亦畧展舆之为弑君皆所立与否讨贼与否皆不可知但春秋书法与书郑忽出奔卫曹羁出奔陈同则知其不罪展舆也其皆不书爵者郑庄之卒塟未逾年忽不当举爵曹庄以前年十一月卒明年三月塟而羁以冬奔莒犂比公以前年十一月弑其塟必在此年而展舆以秋奔羁不举爵则展舆亦不举爵也其不举爵者不终为君则不举爵以乱名实也】
　　叔弓帅师疆郓田
　　【据左氏则莒有诉于防之説此之疆郓田者必明为之疆郓田自郓田莒田自莒田以示无侵于莒借以塞莒之口以谢晋楚之来责也书叔弓帅师者着昭公舎三家而用叔氏也故叔弓未卒之前凡四用师皆叔弓将又两聘晋一聘楚一防楚子一防塟宋滕葢以分三家之权也】
　　塟邾悼公
　　冬十有一月己酉楚子麇卒【麇公谷作卷】
　　【文定据左氏公子围入闻王疾缢而弑之遂杀其二子而以卒赴春秋因之不革者楚围大合诸侯于申与防者凡十二国宋向戍郑子产以诸侯之良而皆献礼焉若革其伪赴而正以弑君将恐天下后世以簒弑之贼非特不必致讨又可从之以主防盟而无恶矣然则商臣弑君亦不幸而次于厥貉者只得蔡侯不能如围之大合十二国以致不得辞于弑君之名乎王氏以为楚围灭蔡灭陈之罪尤重故春秋择其重者而诛之然则商臣亦不幸而灭江灭六不能如围之灭陈蔡大国以致不得辞于弑君之名乎夫弑君大逆也诛弑君极刑也书弑君恶名也苟得其实虽赵盾许止不可纵苟不得其实虽栾书吴光不可枉春秋用法若此其严而且慎而谓以十二国从防之故实弑书卒仍其伪赴以为中国讳哉且申之防陈蔡许原楚之从郑亦时晋时楚者宋惟世子佐在其他小国淮夷皆不足数中国如鲁齐卫曹邾杞莒薛未有往者至于伐吴则宋郑亦不从也何用畧其簒弑以扶中国乎葢当日楚麇有疾围闻疾而返麇之以疾而死以继而死事在可疑围杀其二子晏然有国其罪固不可迯楚人恶围之所为而子干子晳又奔在晋郑欲加其罪于是缢之説闻于人而外史或有据传闻而书者矣夫麇之卒也先以疾闻非既卒之后始以疾赴此其所以可疑也而谓圣人忍以疑罪加楚围哉葢人虽有他恶不得枉以可疑之弑君虽有他善不得恕以无疑之弑君也又况弑君何事而反以灭人国之罪为重于弑君春秋乃贷其弑君而诛其灭国耶】
　　楚公子比出奔晋
　　【书楚子卒者存疑于围之弑君也书公子比奔晋者明以着围杀其君之子而簒国也使围非杀其君之子而簒国比胡为奔哉观春秋书比奔晋书比自晋归楚乃正书弑其君防于干谿则知麇实非见弑而春秋之书卒非圣人别有义矣盖使围为弑君之贼则其受弑犹为讨贼他弑君之贼见弑不以为讨贼而以为弑君者以其既君之而又弑之故正其弑君之罪而不予以讨贼之义也比之奔晋十有三年未尝一日君围自晋归楚而戮弑君之围即不予以讨贼之义而顾正其弑君之罪哉逮观于春秋书比弑君则知围实未尝弑麇也十三年在位之君楚国之人君之比虽在晋日久而潜归以簒其位迫之至死非弑君而何耶】
　　二年
　　春晋侯使韩起来聘
　　【昭公嗣位晋侯来聘以通嗣君亦以诸侯朝楚恐贰于楚故执政大臣出聘于诸侯以固结之也】
　　夏叔弓如晋
　　【晋使先来鲁使继往邦交之常可以无书书此以着冬之公如晋至河而复非有怒公之故也】
　　秋郑杀其大夫公孙黒
　　【黑虽有罪而非叛非逆故以国杀大夫为文】
　　冬公如晋至河乃复季孙宿如晋
　　【晋方使卿来聘鲁方使卿报聘必未有取恶于晋晋怒而辞之之事则左氏吊少姜之丧晋使来辞其説是矣是公往之非礼而晋辞为有礼也谷梁以为公不得入季孙得入为恶季孙者非也晋辞公公使季孙致服何为恶季孙如谓季孙诉公前不见有季孙宿如晋之文此则季孙宿如晋于公复之后何以知季孙诉公耶】
　　三年
　　春王正月丁未滕子原卒
　　【滕入春秋前书三公之卒皆不名至此而始名之者既防襄公之塟而因以通滕子之丧也则知前之不名非阙文而凡书名不书名由于来赴不来赴之故也】
　　夏叔弓如滕五月塟滕成公
　　【自昭之世丧礼有加大国则皆使卿矣从不防塟之小国从不防塟之秦从不防塟之王臣则皆往防矣此可以观世变也至于卿防滕塟则以报滕成之亲防塟襄公耳然于诸侯则有加礼而于天王则不过同于大国一使卿往而已厚于诸侯而薄于天王岂礼也哉】
　　秋小邾子来朝
　　八月大雩
　　冬大雨雹
　　北燕伯欵出奔齐
