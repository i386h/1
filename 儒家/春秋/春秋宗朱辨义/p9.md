<!-- { "loadSidebar": true } -->
　　【伊川曰桓行逆徳而致阴沴文定曰阴逆而与怨气并之所致也又以为尧之洚水警予为天地开辟以来未得所归之水非尧有以致之而责后世人为不善感动天变召水溢之灾者不得引尧为解其説甚正但后世解天灾者动曰尧水汤旱然则尧水固非恒雨所成汤旱亦非恒所成耶尧之水非尧有以致之汤之旱岂汤有以致之耶夫天道人事原有感应之理有人事变于下而天道应于上者有天道变于上而人事应于下者然亦有感而不应着而不验者未可以拘见论之也葢无逆徳以致灾则灾为变有逆徳以致灾则灾为常圣人遇灾而恐惧修省勤劳咨警有预备之策有补救之方则灾不为灾后世人君既以逆徳致灾而又絶不闗于心而为之计则灾真为灾矣】
　　冬十月
　　二年
　　春王正月
　　【桓十八年间书王不书王説终难定但借文立义则元年书王以正桓弑隠之罪十年书王天道人事十年一变而桓弑君之罪不可涤十八年书王明弑君之罪虽其身已殁而王法不得赦茅堂胡氏之説亦自可通至二年书王谷梁以为正与夷之卒文定以为正宋督之罪茅堂又以为治桓之会稷成乱俱属牵合惟家氏以为丧事未终犹望王讨者庶防近之】
　　戊申宋督弑其君与夷
　　【督弑殇公召公子冯于郑而立之春秋不书郑纳冯不书冯入于宋者以其谋出于督既非郑纳又非冯自入也若书纳书入则疑于已讨督而杀之矣又不书宋督立冯以罪督及冯者冯之在郑为殇公所忌而频年加兵冯未必有复国之志及殇公见弑冯以亲穆公子非有必不当立之义乃为弑君之督所立而不讨督之弑君则冯固不得无罪然观于诸侯会稷立华氏则冯以十年去国之公子一旦援立而督又有诸侯之助冯之势亦有所不能想亦春秋所恕也】
　　及其大夫孔父
　　【如邾仪父则父为字如蔡侯考父齐侯禄父宋公兹父公子庆父季孙行父公孙归父防郑父国归父阳处父箕郑父胥甲父仪行父荀林父孙林父则皆为名孔父之为名为字虽不可攷而于弑君称名则大夫不当称字疑其名孔父也伊川文定以孔为氏父为名者亦自得之谷梁以为孔子之祖为祖讳故称字赵氏辨其非孔子家不当讳者最是孙氏以为天子命大夫亦未必然也】
　　滕子来朝
　　【滕本侯爵降而称子朱子取程沙随自降之説为妥伊川以为滕后属服于楚故狄之然春秋服楚之国甚多未见降爵而蔡之称侯许之称男未尝一着贬削也文定以为首朝桓公降而称子狄之也夫四夷虽大称子是周制为然葢与中国子男之爵一也若春秋贬中国侯伯之爵称子为下比于狄则中国本爵子男者其称子与吴楚同岂相比而狄之耶且春秋诸侯之罪有大于滕之朝桓者夫子独降滕爵以变乱其数百年来封自先王受自先君之名实必不然矣】
　　三月公会齐侯陈侯郑伯于稷以成宋乱
　　【春秋书成宋乱诸儒多以为圣人特笔朱子亦曰如成宋乱宋灾故之类皆是圣人直着诛贬然通春秋不按事作断语即宋灾故亦止言其所为而此成字若云遂其事之谓成则明坐四国以罪固春秋所无也恐亦是史氏之文耳葢史氏以立君定国为能靖乱成字只作平字解诸儒则以讨弑君之贼为平乱今既不讨督而立督又相其君得有后于宋则乱以之而成成字不作平字解也従来弑君之国有党贼之人亦必有仗节守义致仇怨于元恶不与共戴天日之人宋督弑君宋之人其肯唯督是聼哉聴其弑君又聴其立君即力不足以讨贼而汹汹之人心未能遽靖也自四国会稷而冯之立国督之立家皆定宋之人内屈于贼党外迫于强国众怒既息而干戈不起四国之君曰宋之乱平矣平与成字不同而义相通故两国释怨解兵曰请平亦曰行成于是史氏以成乱书而夫子仍之者因事为文因文索义凡所以定国人之乱者皆所以遂华氏之乱也成字即作平字解亦不没其党贼奨乱之实而况春秋既不书杀宋督下文又明书取郜鼎纳大庙哉杜氏曰成平也程氏曰诸侯当讨宋乱不当平宋乱也义自明白胡氏曰成就也如三年有成之成也赵氏曰言宋之恶逆自此而成也转费解説亦与会而言故之义不合】
　　夏四月取郜大鼎于宋戊申纳于大庙
　　【取之不义纳之非礼书以罪桓也桓之会三国成宋乱使取鼎纳庙不书则似桓为齐郑所胁出于势之不得不然而非其本心矣今所取于宋之鼎则弑君之赂也而以纳于大庙臧孙曰百官象之其又何诛夫桓身自弑君无诛葢直以身象之矣又何宋鼎之不可象哉】
　　秋七月杞侯来朝【公谷作纪侯】
　　【纪来朝称本爵不与前后来朝者同贬文定以为纪为齐故求庇于鲁非为桓立而来则诚如汪氏所谓圣人悯纪之弱小伤其无所赴愬而求援于姻国故原其情以恕其罪之説矣然试思罪至削爵罪莫大焉因弱小求援而即恕其莫大之罪岂圣人用法之公哉且为纪计以先事言之即不朝桓何至于亡以后事言之即朝桓又何救于亡纪不自强仰望于人以求延区区之国原非圣人所许而况朝簒弑之桓谓圣人反従而恕之耶必不然矣然则观于纪之称侯则滕之称子非圣人狄滕其名谷邓而人邾牟葛亦非以示贬矣葢朝桓之罪直书而自见也】
　　蔡侯郑伯防于邓
　　【外侯相防无闗于故则不书书蔡郑于邓之会左氏曰始惧楚也诸儒发明皆是】
　　九月入杞
　　【伊川以为杞称侯皆当作纪前之杞侯来朝者纪侯也后之公会杞侯于郕者纪侯也左氏以杞为説故前则云杞侯来朝不敬杞侯归而谋伐之此云讨不敬也后云杞求成也然杞在周为王者之后入春秋称伯降而称子后以附晋而复称伯未见称侯也鲁桓之时纪托于鲁其始末甚详而纪之本爵为侯故前之来朝为纪侯后之会郕为纪侯惟此入杞则实为杞也】
　　公及戎盟于唐
　　【隠公盟戎戎伐凡伯而不能救又不问戎之罪春秋已书以讥之矣而桓人盟戎何也观诗人作颂以戎狄是膺为僖公之功而夫子录之则两公盟戎而夫子书以示讥可知矣】
　　冬公至自唐
　　【伊川以为书至有三告庙也过时也危之也文定以告庙常事不书而以去国逾时之久会盟侵伐之危党恶附奸之罪三者列于告庙之外胡茅堂又据左氏增策勲一説诸儒之论皆不出此是鲁史于君之出而反无不书至者夫子作春秋于常事则削而不书必时久可危有罪策勲而后书至以着之矣然合春秋观之分十二公观之而义有不可以通者葢防勲不防勲视乎其事时之久暂则书至而后可知不书至不可得而知至于危之罪之则有可危有罪而不至不危无罪而至者故不能无疑于其説也窃合春秋观之则似前畧而后详分十二公观之则或因人以示义或因事以示义或因地以示义或因时以示义而不可拘以为例也如桓公始至盟戎终至伐郑庄公始至伐衞中至三如齐终至伐戎僖公至兵车之会不至衣裳之会文公两至如晋宣公五至如齐成公四至如晋防公五至如晋一至如楚昭公未逊以前至如晋如楚既逊以后至如齐如晋之类则皆因乎人以示义也如桓公至伐郑以着突之未入郑荘公至伐衞以着朔以诸侯之师入衞成公至伐郑于两至会之后以着郑之未服防公至会于两至伐郑之后以着郑之已服哀公至伐齐于齐侯卒之后至黄池之会于于越入吴之后之类则皆因乎事以示义也如僖公会温而至围许成公如京师而至伐秦昭公至干侯定公至瓦之类则皆因乎地以示义也如宣公五年春如齐而夏始至成公十年七月如晋逾年三月始至防公二十八年十一月如楚逾年五月始至之类则皆因乎时以示义也又有以书至示不书至之义者如僖公牡丘之盟于淮之会皆至牡丘救徐于淮伐英氏以着于柽首止甯母于洮葵丘于咸之皆无事也又有以不书至示书至之义者如庄公于谷之遇于扈之盟皆不至以着纳币观社逆女之三如齐皆为有罪也又有不可至而不至者如成十年防纳郑伯既不可以至伐人不可以至会防七年会鄬救陈陈侯逃会既不可以至会又不可以至救陈防九年伐郑盟戱郑伯速叛既不可以至伐郑又不可以至会二十六年澶渊会四国之大夫不可以至会哀十一年会吴伐齐齐吴为艾之战既不应至于战前又不可至于战后故皆不至之类是也又有不成其会不成其盟不成其伐而不得不至者如成公沙随之会不见而至会又会伐郑不用其师而至会昭公会平丘不与盟而至会之类是也又如隠桓庄僖之私会私盟私侵私伐皆不至而至文之盟谷宣之伐莱定之会夹谷盟黄侵郑侵齐者以着隠桓庄僖皆自为政而后则受制于强邻也庄僖之公会公盟皆不至而文宣防成之公会公盟无不至者以着前则言归于好而后则受迫于势也僖公三如齐两不至而最后一至文宣成防昭之如齐如晋如楚无不至者以着后之朝于齐晋及楚皆非得已也桓僖文宣哀之伐邾皆不至而至定之围成者以着定之失政而不能堕其强邑也葢圣人之笔削示义防而着变而不穷而岂如诸儒危之罪之之粗见又区区计其时之久暂及策勲告庙之常事而已哉若隠公盟戎不至而至桓之盟戎者春秋于隠原不以书至示义故不至此为书至之始始至盟戎终至伐郑以着盟戎伐郑之均失也伊川文定以为危之其説迂矣若准以春秋诛簒贼之义则当望戎之能讨惜戎之不讨而顾惟恐其见讨乃为簒贼致危耶】
　　三年
　　春正月
　　【伊川曰不书王明桓之无王也文定曰自是以后凡十四年不书王者见桓公无王与王之失政而不王也惟兼责王之不王其义既着故终桓之世王四使于桓皆不必去天以示贬矣】
　　公会齐侯于嬴
　　【左氏以为成昏于齐者亦谓齐昏以会嬴而成也杜氏家氏遂以为不由媒介亲会乞婚葢见春秋不书纳币而亦未遣如齐之使故也而不知公子翚之逆齐侯之亲送公之亲会讙春秋讥其重者而纳币可以无书也又鲁宋世为姻好隠以郑之故败宋结怨桓为仲子所出齐恐新君复通宋姻有意来亲鲁以既失好于宋则不得不脩睦于齐故嬴之会不特鲁欲娶女于齐而亦齐欲嫁女于鲁也自此而庄僖文宣成皆娶齐女而宋之交絶至伯姬归宋而始通也然则公之防嬴乃齐鲁世好之始当是请婚有使纳币之礼行而逆女有期先为好会非必桓之亲为乞婚也】
　　夏齐侯衞侯胥命于蒲
　　【胥命者相推为牧伯也朱子取其説汪氏疑于庄二十一年左氏郑虢胥命于弭同谋纳王不可云相命以伯然王室有难齐宋鲁衞大国置若防闻郑虢纳天子定王室以如此大事自任则其相推以伯也势或有之如谓相结以言而不盟则凡诸侯之会而不盟者独无相结之言耶且胥命云者夫子之文耶旧史之文耶抑旧史但纪其事而夫子特起胥命之文耶如为夫子特起胥命之文亦必旧史记蒲之事与记他会盟之事有异辞而后夫子变文为胥命也旧史之记事有来告有传闻齐衞之于蒲如其来告齐岂曰不谷以某事命衞侯衞侯以某事命不谷衞岂曰不谷以某事命齐侯齐侯以某事命不谷耶如以传闻得书则与他会之相结以言何异而旧史独变其文不以为相会而以为相命耶如谓旧史无异文则夫子亦何慿而知其相结之事异于他诸侯之会耶固知齐衞于蒲非徒相结以言也则谓其相推为牧伯疑得其义矣夫命犹令也天子致伯以天子之命为重齐衞非由天子之命而自相推以为伯故旧史得之传闻异而书之夫子因以罪齐卫之僭而妄也】
　　六月公会杞侯于郕【杞公作纪郕公作盛】
