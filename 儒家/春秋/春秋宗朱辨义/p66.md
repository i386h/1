<!-- { "loadSidebar": true } -->
　　【阳虎以邑叛不书而书窃寳玉大弓苏氏以为分器重于地然而先王赐履先公受之以世其子孙尺寸不可以不守分地分器顾有轻重哉其谓阳虎以郓讙龟阴叛奔齐与侯犯以郈南蒯以费叛皆以贱而不书庶几得之然书窃寳玉大弓而窃邑以奔可以不书犹之书公子憗奔齐而南蒯之以费叛可以不书两书围郕而俟犯之以郕叛可以不书也读者推其故而详其事之本末则虽不书而可知矣又当时所据皆三家之私邑而以强公室为名如书叛则不知其叛公室叛三家故虽不贱亦疑于不书也诸儒多以曹郲无大夫如繋劝惩则虽莒牟夷邾快以贱而得书于鲁之叛臣又以为以贱而不书何以莒邾之叛有系乎惩而鲁之叛无繋乎惩耶论之不可以通如此阳虎非卿而其强取寳器于私隐之地是亦盗行不谓之盗而何哉故春秋五书盗不尽以其贱而不名也】
　　九年
　　春王正月
　　夏四月戊申郑伯虿卒
　　得寳玉大弓
　　【前书盗窃此书得其得之于盗明矣得之于盗而不能诘盗是亦春秋所讥也】
　　六月塟郑献公
　　秋齐侯卫侯次于五氏
　　【齐侯卫侯次于五氏又次于垂葭又次于集蒢至哀元年而后书齐侯卫侯伐晋此齐卫惮于伐晋而为虚张之势以观晋之变也杜氏以为讳伐盟主故不书伐固非陈氏以为有盟主非美事无盟主非细故故春秋重絶晋亦不尽然也观于鲁及齐平夫子相定公防齐侯于夹谷则知夫子亦不以坚事晋为是葢夫子以睦隣国息兵争为义不以晋为盟主鲁当坚事盟主而与齐为敌为义也然则春秋何重于伐盟主而以不书伐书次为别有义乎且如春秋凡书次皆非有侵伐之实迹也】
　　秦伯卒
　　冬塟秦哀公
　　十年
　　春王三月及齐平
　　【暨平及平文定曰暨者齐求于鲁及者鲁求于齐也黄氏引书羲暨和及祖甲及我周文王之云辨之谓暨犹及也然观书辰暨佗彄奔辰及佗彄地叛固即其人而有异文矣但谷梁以暨为不得已文定以我及齐平非不得已则又皆泥于文也齐之请平于昭何所不得已而定既以侵齐召怨又将叛晋顾可谓其得已也哉】
　　夏公会齐侯于夹谷
　　【观前书及齐平而此书夹谷之防则齐鲁之平葢两欲之左氏莱人以兵刼鲁侯谷梁齐人鼓噪而起欲以执鲁君之説皆不足据葢皆欲归徳于孔子之相故为此説也】
　　公至自夹谷
　　【夹谷之防亦至者初及齐平两君相见非无事而好防之常也葢是时诸侯皆有事鲁皆屈己以防之故此后盟黄防牵皆至也】
　　晋赵鞅帅师围卫
　　【晋主夏盟伐卫不服而至于围之晋之伯业衰矣】
　　齐人来归郓讙龟阴田
　　【鲁事晋仇齐故齐不归田既及齐平而为夹谷之防宜乎齐之归田矣三传及诸儒皆欲归徳夫子故以为齐服孔子之有礼而归田文定以为孔子不自序其绩而又以为安而无所避真而无所妄则不尽然也观春秋书平书防而后书归田其不自序绩明矣】
　　叔孙州仇仲孙何忌帅师围郈
　　秋叔孙州仇仲孙何忌帅师围郈【郈公作费】
　　【以二卿围叛邑至再而后克之侯犯之强而郈之坚大可知矣此他日堕三都之端夫子所以因其机而用之也】
　　宋乐大心出奔曹
　　【乐大心奔公子地奔辰暨佗彄奔一年而奔二弟三臣宋之无政可知矣至诸人之罪则于入叛诛之】
　　宋公子地出奔陈
　　【地分室以嬖猎而怒公之取马以与向魋乃抶魋夺之以逆公焉得无罪乎】
　　冬齐侯卫侯郑游速会于安甫
　　【齐既盟郑于咸盟卫于沙今复合为安甫之防齐几几乎有复伯之势矣】
　　叔孙州仇如齐
　　【夹谷既防而又往聘以拜归田去晋合齐其迹显然】
　　宋公之弟辰暨仲佗石彄出奔陈
　　【以地马与向魋固宋公之过地抶魋而夺之不已甚乎地奔而宋公不止或犹可周旋以冀他日之归而辰岸然挟佗彄俱去不尤甚乎推其出奔之由数人者己不能无罪况又入萧以叛耶文定以书弟为罪宋公之嬖魋而失二弟无亲亲之恩亦不尽然也】
　　十有一年
　　春宋公之弟辰及仲佗石彄公子地自陈入于萧以叛【奔云暨者佗彄亦志乎奔而辰暨之奔也叛云及者辰王乎叛而及佗彄公子地以叛也何氏以及为汲汲之意夫及平及战谓其汲汲于平汲汲于战可也以为汲汲于叛可乎叛即不汲汲而顾可恕其罪乎李氏以为上暨字属佗彄下及字属辰于义为妥】
　　夏四月
　　秋宋乐大心自曹入于萧
　　【大心托疾辞使遭谗被逐其出奔非得已也亦入辰党以叛何耶然则大心亦非抱贞守义者也子明之谗宋公之逐未为不道矣】
　　冬及郑平
　　【前之侵郑受晋命也既背晋不事则不得不平郑以释怨修好矣书及者鲁志也】
　　叔还如郑涖盟
　　十有二年
　　春薛伯定卒
　　夏塟薛襄公
　　叔孙州仇帅师堕郈
　　【侯犯据郈二卿亲帅师不能克而犯以奔齐故堕三都自郈始而侯犯既奔叔孙氏方受之于齐邑无强臣故堕三都惟郈为易也】
　　卫公孟彄帅师伐曹
　　【楚患既息晋伯亦衰而互相侵伐则诸侯之自为乱也】
　　季孙斯仲孙何忌帅师堕费
　　【堕三都事不可看得稀奇如谓是夫子礼教徳化所致何以不能教成人化孟孙乎至説三家自堕亦非也叔孙堕郈季孙堕费如谓自堕其邑欲行则行则孟孙不堕欲止则止何人又烦定公亲帅师以堕之乎葢是时家臣相继据邑以叛而每以强公室为名是三家之邑适为叛臣图己之资正难为计而夫子乘机为堕之之説故三家从之而又格于家臣众议故反假公室之令以为堕邑之名也】
　　秋大雩
　　冬十月癸亥公会齐侯盟于黄【齐公作晋】
　　【夹谷防后而又为黄之盟固鲁之徳齐归田而亦齐之欲坚鲁好也】
　　十有一月丙寅朔日有食之
　　公至自黄
　　十有二月公围成
　　公至自围成
　　【夫子不能堕成论者为之深惜文定遂谓围成时孔子未専得鲁国之政必辨言如少正卯者疑沮其间至明年由大司寇摄相诛少正卯与闻国政而女乐之馈孔子遂行以此成终不得堕也其説曲矣夫三家苦叛臣之据邑夫子似为三家忠谋而其实可渐以杀三家之势亦用鲁行道之一端季叔未觉则郈费堕孟氏觉之则成不堕夫子固无如之何也成不堕何足以损夫子之道哉使夫子乆得鲁而行其道教之以礼化之以徳则天下归心何三家之不可格虽郈费皆不堕亦不足以为患不然圣人之治乃与秦皇李斯之销兵器毁名城同用哉其至围成者以着围之而成终不得堕也又以着叔孙堕郈则郈堕季仲堕费则费隳定公亲用师而不能堕成也】
　　十有三年
　　春齐侯卫侯次于垂葭
　　夏筑蛇渊囿
　　【夺民时而兴苑囿定公之志荒矣李氏以为此决非夫子为相时然使夫子相而能止其不筑囿则亦能止其不受女乐矣是年夫子虽未摄相而已自中都宰为司空司寇于朝如此等之事势可以止则止之势不可以止则姑听之渐以格君心之非而变强家之习则亦不足以为行道之累逮乎女乐之馈君臣宴乐三日不朝而后知定公之心终不可格三家之习终不可变于是而去志始决也】
　　大搜于比蒲
　　【春秋三书囿成筑鹿囿昭筑郎囿定犹以为未足而又筑蛇渊囿晋楚之争既息齐郑之盟既坚君臣之间乐其所乐也春秋五书搜昭一搜于红再搜于比蒲三搜于昌间定又有甚焉而比年两搜于比蒲公室外虞强晋之加兵三家内患叛臣之圗己君臣之间忧其所忧也内政不修而事荒于观游志渎于师武葢未有不爱民力而犹惜民命者也宜乎夫子之道卒不可以行欤】
　　卫公孟彄帅师伐曹
　　【卫两伐曹皆为无名若以曹不叛晋而伐之尤为不义也】
　　秋晋赵鞅入于晋阳以叛
　　【赵鞅杀邯郸午实为始祸范中行虽以私伐鞅而鞅恃有强邑既不忌其君而杀干又専私邑以拒范中行不得不谓之叛也】
　　冬晋荀寅士吉射入于朝歌以叛【荀寅下公有及字】
　　【荀寅士吉射敢于伐君罪浮于鞅矣春秋未见末减赵鞅而加重荀士者其无忌于君一也是时诸侯叛于外而晋不能复与齐争者三卿内乱故也晋伯之衰以栾盈之叛晋伯之絶以赵鞅荀士之叛而齐皆因之以弱晋内不协于大臣所以外见侮于邻国也】
　　晋赵鞅归于晋
　　【前书赵鞅叛罪赵鞅也此书赵鞅归罪晋定也通春秋弑君卫州吁齐无知之外无得讨者然亦未见复用事于国复用事而见于经者赵盾而已通春秋叛君晋栾盈郑良霄之外无得讨者然亦未见复用事于国复用事而见于经者赵鞅而已然盾用事而晋犹强鞅用事而晋渐弱则时势不同而定之见胁于强家不能及身而争齐伯长黄池尚能保公室于数传之后哉诸儒毎以盾再见经而春秋书弑君原其为法受恶然则鞅再见经而春秋之书叛又有义耶】
　　薛弑其君比
　　【称国以弑者四薛弑比莒弑庻其左氏无事实可攷惟其无攷故不得其弑君之实也惟不得其实则既不可以专罪一人又不可以散罪众人也以薛莒观之则晋弑州蒲吴弑僚皆不得其实之故也】
　　十有四年
　　春卫公叔戍来奔
　　卫赵阳出奔宋【卫公谷作晋】
　　【卫灵受南子之愬而逐其宗臣并二大夫此所以积久而不能保有世子以致乱其国也】
　　二月辛巳楚公子结陈公孙佗人帅师灭顿以顿子牂归【孙公作子牂公作抢】
　　【召陵侵后晋不能复得诸侯诸侯内乱陈复去而从楚以助楚灭顿楚固怒顿之附晋而陈遂不顾臯鼬之盟其罪均矣】
　　夏卫北宫结来奔
　　五月于越败吴于檇李吴子光卒【檇公作醉】
　　【五年于越入吴至此败吴而伤吴子黄池之岁越又入吴春秋悉书之哀元年吴子败越楼勾践于防稽不书文定以为防稽之役夫差复父雠而非报怨故春秋以为常事不书非也吴能弱楚又争长于黄池能弱楚则中国赖以休息争长于黄池则中国息楚患又将有吴患而卒至于败亾者越人议其后也使不书越之入吴败吴则吴之所以不能抗楚不能得志中国之实不着矣而吴之败越则吴越之胜败无关于中国不足以书也】
　　公会齐侯卫侯于牵【牵公作坚又作】
　　【牵洮之防左氏以为谋救范氏夫卫奔其三臣而二臣在鲁不当合志以助范氏宋有五叛在萧内难未靖尤不当从齐以助范氏也或是齐欲乘范氏之乱以伐晋强三国来防而三国不从故不见有伐晋之师至再逾年而从之伐晋者独卫也】
　　公至自会
　　秋齐侯宋公会于洮
　　【洮之防宋当与咸之防郑沙之防卫夹谷之防鲁同葢至此而宋亦去晋即齐也李氏之説为是】
　　天王使石尚来归脤
　　【书归脤者讥也诸儒之説皆是】
　　卫世子蒯聩出奔宋
　　【张氏从二刘之説不信左氏杀母之事以为南子之谗言而非当时之实録也汪氏以为楚商臣蔡般称世子弑君不当泥于蒯聩称世子而尽废左氏杀母之事也文定以为特书世子以两着其罪然两着其罪亦不在特书世子也使春秋欲专罪蒯聩而有不书世子者乎不书世子则不知蒯聩为卫之何人又非如突忽羁赤有两人牵连以书使可索其名实也葢从其实而书世子则世子之不安于国与致世子之不安于国是非之义可攷而知之矣】
　　卫公孟彄出奔郑
