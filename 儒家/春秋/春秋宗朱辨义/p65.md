<!-- { "loadSidebar": true } -->
　　【近楚之国皆背楚向晋其心必有畏于楚而欲坚托于晋则不得不推晋主盟以为始终援救之计故晋定亦俨然主盟而不复与诸侯同之矣惟晋主盟则诸侯为受盟而不可以王臣受晋侯之盟故曰诸侯盟于臯鼬以着刘子之不与也定公如晋而不得入此如不书公及则疑于晋之怒公而不使公与矣故曰公及诸侯盟于臯鼬以着定公之得与也文定以为定公受国于意如求为此盟书公及者为内志也然十八国之诸侯临以王臣而侵楚陈蔡郑许胡顿安得不请盟以托于晋晋既侵楚召衅又安得不盟诸侯以坚其内附之志而犹烦定公求盟而始盟哉必不然矣】
　　杞伯成卒于防【成公作戊】
　　六月塟陈惠公
　　许迁于容城
　　【王氏以为许四迁皆受楚令违害就利故以自迁为文不尽然也前此之许附楚以为楚迁之可也召陵之防许背楚向晋楚未必为许之利害而迁之矣疑于容城之迁许既背楚惧楚之见伐而迁之以备楚也】
　　秋七月公至自防
　　【不至侵楚而至防者季氏以为侵楚浅事故以臯鼬为重而至之其説是已】
　　刘卷卒
　　【刘卷书卒陈氏以刘单有功王室而卷又临召陵之盟以攘楚故卒之是以春秋予之而书其卒矣非也卷交于诸侯而以丧来赴耳不塟王子虎而塟刘卷者昭公以后丧礼有加故亦内防刘文之塟也】
　　塟杞悼公
　　楚人围蔡
　　【囊瓦书人诸儒皆以为贬然楚之国蔡犹未为不义之甚也蔡以中国诸侯一旦去楚归晋楚伐而围之诚为非义沈为楚之属国察既灭其国又杀其君而谓楚不当一问蔡之罪耶江黄附齐晋楚灭江黄齐晋不救犹以为齐晋罪沈附楚为蔡所灭而楚兴师围蔡反以为楚罪岂义也哉春秋书楚人者楚事至此既不足详而亦不罪囊瓦也】
　　晋士鞅卫孔圉帅师伐鲜虞
　　【楚以沈之故而围蔡晋不能以蔡之故而致师于楚犹搆卫以有事于鲜虞晋为不义矣春秋书此于楚人围蔡之下蔡侯以吴子战柏举之上以着蔡属楚者屡世一旦去不正以从正而与臯鼬之盟又伐沈絶楚及被楚师之围晋不能救以致不得已而转托于吴则非蔡之罪而晋之罪也】
　　塟刘文公
　　冬十有一月庚午蔡侯以吴子及楚人战于柏举楚师败绩【柏举公作伯莒谷作伯举】
　　【书法如此是蔡因楚国请援于吴吴师出而楚退蔡以吴师追及柏举而战败之也不书伐者非再举也不书救者吴本欲有事于楚非専为救蔡出师也吴子举爵者详柏举之战予吴子之助蔡而败强楚也蔡侯以吴子者蔡既内属于晋晋不来救势将复入于楚不得不请救于吴不罪其转附勾吴以攻荆蛮也诸儒每以敌人来伐受伐之国不修辞以却敌而愤怒一战为非义然则柏举之战何以予蔡侯之以吴子予吴子之为蔡侯所以耶楚称人者文定以为贬囊瓦与城濮贬得臣同义非也书宋公城濮书晋侯此书蔡侯楚皆称人不以楚大夫与中国诸侯敌也故鄢陵之战以君敌君则书晋侯及楚子矣邲之战以中国大夫敌外君则书荀林父及楚子矣此内外尊卑之分非褒贬所与也】
　　楚囊瓦出奔郑
　　【楚败城濮而杀得臣败鄢陵而杀公子侧葢其用法之严也今败柏举而法不行于囊瓦以是知楚之哀矣】
　　庚辰吴入郢【郢公谷作楚】
　　【公谷作入楚文定据左氏作入郢亦未发明何以书入郢不书入楚之义薛氏以为见楚之大其都犹不能守陈氏以为非得国之辞皆于大义无阙不足深辨不书吴子者柏举之战为救蔡之故故称爵入郢则吴之自欲得楚故还其本称也如曰因其入国而外之然则灭国不外而外入国乎中诸侯入国不外而外吴之入楚乎文定据左氏君舎君之室大夫舎大夫之室以为非道也故外之然春秋还吴本称而书吴入郢何以使后人知其舍君大夫之室因而贬絶之义耶葢吴之入郢吴楚之胜负不足以详故楚子奔随不书秦救楚不书败吴不书楚子复国不书也】
　　五年
　　春王三月辛亥朔日有食之【公作正月】
　　夏归粟于蔡
　　【蔡受围而不救蔡围解而归粟失大义而施小惠春秋书以示讥也此与书城楚丘同诸侯各自归之非若归宋财之防谋于澶渊故以鲁自归粟为文而诸侯之各归蔡粟可知矣】
　　于越入吴
　　【书于越入吴以着吴之所以终不得志子楚也越常称人矣此还其本称与入郢还吴本称同非褒贬所寓葢不足以详也】
　　六月丙申季孙意如卒
　　【意如书卒文定以为见定公不讨逐君之贼而以为大夫全始终之礼也然则公子翚之不卒以见桓公恶于翚之弑君而不全大夫始终之礼耶若云桓未有不加礼于翚春秋削而不书则定虽加礼于意如春秋亦当削之以示义矣何以有不同耶葢翚之不书卒是桓之时不卒大夫而自僖以后无不加礼之大夫故无有大夫卒而不书者春秋原不以书卒不书卒示义也如诸儒卒塟之例春秋之义舛者多矣不可从也】
　　秋七月壬子叔孙不敢卒
　　冬晋士鞅帅师围鲜虞
　　六年
　　春王正月癸亥郑游速帅师灭许以许男斯归【速公作遫许事楚而楚存之许归晋而郑灭之晋不问郑之罪以复许而楚乃封许使许得再见于春秋孰谓中国义而楚不义哉甚矣晋不足以抚诸侯宐诸侯之散也】
　　二月公侵郑
　　【晋不讨郑灭许之罪而使鲁侵之鲁徒结怨于郑而卒不能存许亦何益矣】
　　公至自侵郑
　　【前此奉伯主之命以问罪邻国犹用大夫帅师至此则君亲行矣故书至以着其失也】
　　夏季孙斯仲孙何忌如晋
　　【既以报侵郑之命而亦请于晋以取郓也二卿并书者犹文十八年并书公子遂叔孙得臣如齐以着得臣之党遂弑君也此以着取郓之志孟氏与季氏同而逐昭公者孟氏亦有罪故围郓亦二卿并书也诸儒从左氏以为阳虎强仲孙行者经无由而见此义也】
　　秋晋人执宋行人乐祁犂
　　【楚受吴败残其国都虽借秦师复国而祸乱极矣使晋能治郑灭许之罪而合诸侯则中国可以复振乃既不能存许又以许之故而携郑今复执宋行人以携宋宋虽不若郑卫之急合于齐而赵范谋国亦失其道矣其执行人当必有故而经文前后无可详攷左氏以为祁犂主赵氏饮酒私献赵范相轧致然文定据之以罪赵范殊非经义也】
　　冬城中城
　　季孙斯仲孙忌帅师围郓
　　【齐为昭公取郓既不能纳公而又収郓以自利曲诚在齐但齐不能纳昭公为有益于季氏而定公亦因以得国虽欲善辞告齐以取亦难于端故托晋而为帅师围郓之谋也何忌不言何杜氏阙文为是】
　　七年
　　春王正月
　　夏四月
　　秋齐侯郑伯盟于咸
　　【郑以晋责灭许之故而盟齐陈氏曰石门志诸侯之合于咸志诸侯之散亦见本末也其所以至此者楚势既弱无畏于楚晋伯既衰不服于晋故复相为党同以伐异使因晋楚之无争而睦隣修好保境息民为自强之计中国可以休息奈何外患不作内难复兴以相与自即于乱哉】
　　齐人执卫行人北宫结以侵卫
　　【晋执宋行人齐执卫行人其不义一也左氏以为卫欲叛晋诸大夫不可使结私于齐侯曰执结以侵我乃为沙之盟此为齐卫未有怨而忽执其行人又侵卫而卫出盟之速故为想当然之辞恐未必然也当是齐景图伯既得郑又欲得卫因北宫结之来而假词以罪之执结以侵其疆卫见晋已不在诸侯而利于合齐故亦因其来侵而盟齐以叛晋耳】
　　齐侯卫侯盟于沙【公作沙泽】
　　【于咸而郑背晋矣于沙而卫背晋矣春秋悉书之而中国自此无伯矣】
　　大雩
　　齐国夏帅师伐我西鄙
　　【西鄙之伐以报二卿之围郓也夫齐不出一师以讨意如而纳昭公乃兴大众以伐西鄙而争郓景之舍义而而取利如此此所以死之日民无得而称也】
　　九月大雩
　　冬十月
　　八年
　　春王正月公侵齐
　　【昭公孙国齐景虽不能纳公而犹有取郓围成防鄟陵汲汲于公之事晋顷晋定则继世而拒公于干侯此定公从亡八年所亲阅者也既受意如之推戴而簒适有国茍有良心亦当徳齐而怨晋即不怨晋何徳于晋即不徳齐何怨于齐西鄙之伐亦季氏围郓所招乃汲汲乎禀晋命而一侵再侵以致仇于齐耶葢季氏徳晋之拒昭而于齐之取郓围成防鄟陵不能亾怨季之所徳定不敢不徳之季之所怨定不敢不怨之也两侵齐疆其得已哉】
　　公至自侵齐
　　二月公侵齐
　　三月公至自侵齐
　　【诸儒以为季氏围郓以致西鄙之伐因迫公侵齐以报之然观晋以师来救亦是禀晋命而用师故春秋两皆书侵两皆书至侵与侵郑至侵郑同文也】
　　曹伯露卒
　　夏齐国夏帅师伐我西鄙
　　【前西鄙之伐固围郓所招此西鄙之伐又两侵所招然齐之收郓原为不义故春秋两书国夏帅师以罪之】
　　公防晋师于瓦
　　【禀命侵齐再致西鄙之伐徳晋师之来救而亲出以防晋大夫虽春秋不名而书师其为大夫无疑得不为辱耶不书救者齐师旣去不成救也其不书晋士鞅而曰晋师者诸儒谓以师为重非也如书晋士鞅则疑于公及士鞅之会而晋以师来救之故不着公禀晋命以侵齐之故亦不着矣嗟乎昭公次干侯三年而晋不礼定公为晋抗齐受伐而即以师来救怀利而不怀仁义晋伯所以絶于后也】
　　公至自瓦
　　【私防不至而此至者以其所防者非诸侯而为晋师故书至以着其失而又不可以书至防故以地至而曰自瓦也】
　　秋七月戊辰陈侯柳卒
　　晋士鞅帅师侵郑遂侵卫
　　【咸沙之防郑卫皆合于齐而晋师遂及郑卫矣夫晋自失诸侯不修礼与词以致衣裳之防而欲以强兵胁之又仅仅为无名之侵宐乎诸侯既不怀徳又不畏威而鲁宋皆去也】
　　塟曹靖公
　　九月塟陈怀公
　　季孙斯仲孙何忌帅师侵卫
　　【鲁既为晋侵郑又为晋侵卫以晋之故而两失兄弟之好其何以为国乎】
　　冬卫侯郑伯盟于曲濮
　　【卫郑相盟不特约以抗晋而亦恶于鲁之无礼也】
　　从祀先公
　　【三以为顺祀闵僖也文定取冯氏之説以为始祀昭公于庙也高氏以为正羣公之祀也三者之説文定为长而亦于从字不合当是鲁以定公为昭公之弟不以昭公为祢庙而祔于成公之庙以从祀故春秋书以讥之耳是必文公不祧成公不迁而定公所祀之高曾祖祢仍为文宣成襄也而又迟至八年始祔祭于意如既死之后则皆季氏之罪也杜氏因左氏顺祀先公而祈焉句谓阳虎将作大事欲以顺事取媚于是后儒以从祀为阳虎为之观春秋书法祀先公为一事窃寳玉大弓为一事左氏辛卯禘壬辰享者是序阳虎因祭而作乱后儒遂以阳虎欲作乱而祭比祀先公窃寳玉大弓作一事论殊难通晓】
　　盗窃寳玉大弓
