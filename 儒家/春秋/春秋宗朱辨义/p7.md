<!-- { "loadSidebar": true } -->
　　【伊川用公谷堕成不果成之义以为郑来絶交然未入春秋之前鲁于郑有狐壤之怨又前年会宋衞伐郑鲁与郑原未尝交不必使人来絶也此因左氏有晋侯使吕相絶秦之文故从公谷取絶交之説耳且此时宋方围长葛郑岂复出恶言召衅以动鲁师乎观后之归祊入祊则文定所云输者纳也平者成也郑人纳成于鲁以利相结解怨释仇离宋鲁之党者为得其情实矣朱子以为变渝旧盟以従新好善会左氏更成之説于义尤精】
　　夏五月辛酉公防齐侯盟于艾
　　【于郑人输平之后即会齐盟其为郑之构鲁以合齐离宋无疑葢自此而鲁于齐之交渐固于宋之好乃渐失矣】
　　秋七月
　　冬宋人取长葛
　　【宋两伐郑及围长葛取长葛悉书者既以着宋殇忌公子冯而怨郑之深亦以着宋郑相恶以致郑之搆齐鲁为党而相寻干戈其曲诚在宋也】
　　七年
　　春王三月叔姬归于纪
　　【书伯姬之逆与归又书叔姬之归见鲁与纪婚姻之好此后终桓公之世大为纪谋而卒不能助纪以敌齐又不能平齐纪以延其祚使纪终灭于齐以致伯姬卒而不及塟塟于齐侯叔姬无所归而归酅皆不得其所也】
　　滕侯卒
　　【不日失其日也不塟不往会也不名者伊川以为史失其名然列国赴告之及史臣纪之不应大国不失名而独失于滕宿薛杞诸小国之名不应中诸侯大国不失名而独失于秦之名左氏谓同盟则赴以名是未同盟则不赴以名矣然攷诸侯之未同盟而名其卒者甚多又如晋在僖公以前未见一与诸侯盟会何以佹诸夷吾之卒名耶观于此年及宣九年成十六年之滕皆不名而自昭三年以后之滕成滕悼滕顷滕隠皆名皆会其塟庄三十一年之薛不名而自昭三十一年以后之薛献薛防薛恵皆名皆会其塟僖二十三年之杞子不名自杞托于晋而防六年以后之杞桓杞孝杞文杞平杞悼杞僖皆名皆会其塟则前之不名者不来赴后之名者来赴也不来赴者防弱不敢以诸侯之礼通于大国也其后之来赴者鲁以礼通其丧纪也其前之虽不来赴而书其卒于史者既与其君有邦交之好即不往会塟而亦申其吊问之礼也此观于纪秦伯之卒而可知矣秦交于中诸侯虽败殽丧师与晋失好而中诸侯之丧纪犹通故文九年来归成风之襚而十八年之秦伯防宣四年之秦伯稻皆名则来赴之征也至成十三年会诸侯伐秦而明年之秦伯卒不名矣则不来赴之征也其后叔孙豹再会伐秦而昭五年之秦景定九年之秦哀哀三年之秦恵皆不来赴故皆不名矣而于三公皆会其塟者鲁之于秦因晋而用师非有仇怨故虽不来赴而秦强大不得不往会其塟也则名不名之由于来赴不来赴何疑哉葢诸侯卒而以名赴礼也来赴以名则名之不来赴则不名大夫既卒尚不斥名而况名诸侯哉夫子一仍旧史而鲁之前弱小国后畏秦而会不来赴之塟俱着矣】
　　夏城中丘
　　【城以聚人民而防寇盗也鲁以王制四百里之侯国通春秋书城者十九书大夫帅师以城者三可见春秋以前天下无事而防御疎至此而争战日起守备日严民力所以日困也其时与不时则于按时以书而知之】
　　齐侯使其弟年来聘
　　【齐通好于鲁不使大夫来而使弟来是齐侯之宠用其弟也即无后来宠过醸祸之事亦为不得其道矣年之书弟是着其实以示贬非以不称公子为贬也此以着艾之盟齐鲁既合而又通聘问之好也】
　　秋公伐邾
　　【左氏因隠公元年与邾为蔑之盟意邾与鲁好也而今忽亲伐之故以为宋之故也又邾尝与郑伐宋必邾郑相合今郑已与鲁平胡为为宋仇邾而伐郑之所与哉故又为宋及郑平之説也夫郑原为敌宋而平鲁故明年复来归祊未必中问忽已平宋则左氏不足据矣而公擅兴甲兵以伐邾或别有故春秋书以讥之岂必为人伐人而始为不义哉通春秋攷之鲁之専师伐国两伐莒一伐于余丘之外则公伐邾者八大夫伐邾者八于他国未有也于齐则受其君大夫専师以伐者十三侵者三而鲁则一纳子纠伐之一以楚师伐之一会诸侯围之一四卿会三国大夫战败之最后则公两侵之大夫一侵之而已未有一书伐齐者齐邾皆邻也齐大邾小凡十三受齐之伐而不敢一以伐报齐凡有事于邾书侵者四而书伐者十六则非小用师矣屈于齐而伸于邾畏服强大而凭凌弱小春秋以明着鲁之不义也】
　　冬天王使凡伯来聘
　　【此为书王臣聘鲁之始隠不会平王之塟新天子立已四年而又不朝使政教号令得行于天下则当有词以问其罪矣既不问其罪而又修礼来聘此周之所以日衰也】
　　戎伐凡伯于楚丘以归
　　【非伐国而言伐惟此及郑伯伐取之用徒众也以归不言执葢既书伐则不书执与灭国以国君归之不书执同故以为讳言执者非也不直书戎执凡伯以归而曰戎伐凡伯以归者以着戎之以徒众加王臣故谓讳执言伐者非也于楚丘者见其已出鲁境也隠之盟戎必誓言相好矣今凡伯来聘戎伐之以归而鲁不问戎罪唐之盟固不可渝耶盟有以渝为非者有以不渝为非者如鲁以刼执天子命使而伐戎神其殛之耶是知盟固衰世事渝盟尤乱世事使盟以奨王室为词则盟犹哀世之善者使盟以奨王室而戎得罪于王使则渝盟以伐戎犹为善者何不可于盟盟何不可于渝哉惜乎隠之不知义也先儒以书楚丘为罪衞而究其情事鲁固不能无罪矣又先儒以书侵书伐之不同为有罪无罪有名无名是非于夺所寓又以传言伐经书侵者为圣人不予其伐然则戎伐凡伯为圣人予其伐者通乎此则知春秋书侵书伐为因乎旧史而旧史之书侵书伐亦因乎事之大小入之浅深时之久暂名之有无之实也声罪致讨潜师掠境有钟鼔无钟鼔鸟足以为定义哉】
　　八年
　　春宋公衞侯遇于垂
　　【左氏因齐原与郑好何以与宋衞为瓦屋之盟而后又与郑伐宋故以垂之遇必齐侯欲平宋衞于郑而宋衞先相见以谋之也如果平宋衞则瓦屋之后不应宋衞犹恶矣如宋衞不肯平不应与之盟矣窃意垂之遇是宋公衞侯相见以谋结于齐也葢宋见鲁既与郑平矣而齐郑之交不解则终不能得志于郑故约衞盟齐以搆之而齐郑之交卒不可解于是渝年而有齐郑伐宋之师也观瓦屋以宋为主则知宋之有意于齐非齐之有意于宋矣】
　　三月郑伯使宛来归祊
　　【鲁于宋为婚姻之国自盟宿以来其交甚固于郑则有狐壤之嫌郑仇宋而欲结鲁知非啗以大利则我之嫌不能释而宋之交不可解故输平而以祊餂之其谓释太山之祀而祀周公者假为此言俾鲁有可受之名而志实不在得许也鲁初犹以为宋之好不可失故输平两年而不报至此而决意归祊郑之设意必以为鲁苟受我祊不必与我许鲁亦明知郑之必欲归我祊而不必我之与以许也故郑竟归之而鲁竟受之受郑之祊则不得不従郑之欲郑之欲在携宋则不得不为郑出师以伐宋矣使实以祊许相易鲁郑各有其利则鲁何徳于郑而携宋以亲郑哉其后桓公簒弑得国初立未定然后再申前言加璧请许则挟桓以不得不従之势也郑庄为小人之雄信哉】
　　庚寅我入祊
　　【既书来归则我之入祊可以不书然不书入祊则似祊原为我之祊如归济西田之类无以着受祊之罪而为祊以合郑离宋之情实亦不见矣】
　　夏六月己亥蔡侯考父卒
　　辛亥宿男卒
　　【卒而不名者亦多不日其日者三此年宿男成十六年滕子哀三年秦伯葢虽不来赴苟得其日则亦书日也赵氏吊赠厚薄之説于宿男则曰鲁宋盟于其国以尝受地主之供而备礼以吊也于滕子则曰其施于我者或厚则不得不视施为报也于秦伯则曰其従厚之由不可攷夫以卒塟大故而于含赗之防谓视施之厚薄以为报其细亦甚矣而史氏又因以为国书纪载之详畧岂复成大体哉诸儒日月之例穿凿生义大约如此】
　　秋七月庚午宋公齐侯衞侯盟于瓦屋
　　【宋欲搆齐以离郑齐无意于絶郑而又同宋衞之盟先儒以齐僖贪结诸侯以圗伯者是已夫阳交宋好而阴协郑谋懐贰以待诸侯又何以使诸侯之不我贰哉】
　　八月塟蔡宣公
　　九月辛夘公及莒人盟于浮来【浮公谷作色】
　　【莒国小而悍故敢以大夫盟公公降尊而及之盟者为纪屈也】
　　螟
　　冬十有二月无骇卒
　　【无骇为公子展之孙卒而不氏未赐族也夫庆父牙友之孙皆称氏而公子展之孙不称氏则必赐而后敢称不赐而不敢称可知矣氏必赐而后敢称则不命为公子而敢称公子不命为公孙而敢称公孙乎若凡子不命而可称公子凡子之子不命而可称公孙则凡子之孙不赐族而可以王父之字为称矣何以无骇又不氏耶观左氏众仲论族曰天子建徳因生以赐姓胙之土而命之氏诸侯以字为諡因以为族官有世功则有官族邑亦如之则知大夫而赐族者皆许其有后于国也其称公子者及身而许其有后于国其子不待命之为公孙而称公孙其孙不待赐族而可以王父之字为氏而称氏此庆父牙友之孙称仲孙叔孙季孙不若公子展之孙不氏而称无骇也通乎此则公子翚前不称公子后称公子可知矣庆父牙友之称公子而许其世有后于鲁可知矣齐侯之弟年郑伯之弟语为未命为公子可知矣州吁不称公子无知不称公孙为未许其世有后于国可知矣诸儒纷纷削公子书公子示贬示褒之义岂定论耶】
　　九年
　　春天王使南季来聘
　　【周礼大行人时聘以结诸侯之好则天王之来聘为常事可以不书然诸侯抗天子而不修朝礼但见天子懐诸侯而修聘礼则为非常事不可不书矣于鲁隠则凡伯来聘而隠之朝聘无闻焉凡伯见执于戎而隠不问戎罪焉而天王又有使来则尤为非常事而乌可以不书哉】
　　三月癸酉大雨震电庚辰大雨雪
　　【不当震电而震电既震电又不当雨雪而雨雪且不防而大则变异甚矣文定之説甚好】
　　挟卒
　　【桓之世不书大夫卒不书大夫帅师庄之世庆父帅师公子牙卒之外无闻焉隠之世书大夫卒者四帅师者三春秋以着鲁国世卿専政之渐而重讥隠公也葢鲁自考公以后一继一及父子兄弟相间以成世恵公以子继父恵之后以国故言之又当兄终弟及矣而恵意在乎立桓诸大夫既不悦乎恵之授桓而扳隠以立隠顺诸大夫之欲而有其国而又欲成父之志故不得不曲加恩礼于大夫而不顾乎权之下移矣观庄公之后公子牙尚以国故生逆志则恵终隠继之时其多危疑可知也公子友忍于庆父牙而既正传子之绪犹不絶逆臣之世而使有后于鲁则皆隠之宠用大夫有以基之而鲁为三家之鲁者非一朝一夕之故夫子所以详书以重讥之也】
　　夏城郎
　　【春有大变异不自修省犹动众城郎为备敌之计而后用干戈以伐所好以报归祊之利所失不小矣】
　　秋七月
　　冬公防齐侯于防【防公作邴】
　　【鲁与宋素好齐又与宋新有瓦屋之盟一旦助郑而伐之先儒以为谋假王命以为出师之名者是已然防之会郑不与而公特会齐侯者亦鲁之将与宋絶而先托齐以自固也故中丘之会三国始合】
　　十年
　　春王二月公会齐侯郑伯于中丘
　　【伐宋郑志也中丘之会先齐侯者郑借报宋而推之为主亦齐僖圗伯志勤而欲资鲁郑之兵力以胁宋衞也】
　　夏翚帅师会齐人郑人伐宋
