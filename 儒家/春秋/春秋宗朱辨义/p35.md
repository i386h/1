<!-- { "loadSidebar": true } -->
　　【杀大夫不名诸儒之説义皆难通故从或史阙名及名不足纪两説于此既不纪名而又纪其官左氏曰公子卬握节以死荡意诸效节于府人以出故书以官皆贵之也然如死君难而着忠节者皆名何以此独不名耶吕氏曰死于其官而奔得其职皆不名者其人他无可称独死其官得其职为可录也然如荀息成君邪志而一死以殉卓子之难春秋犹着其名何以独不名公子卭荡意诸耶恐当以刘氏所云称官者不能于其官为是葢司马者主兵之官司城者守土之官国之强弱治乱兴衰存亡系焉非忠贞而有谋勇足以服国人而威隣国者不足以当之宋昭之在丧也欲去羣公子而为穆襄之族所攻致杀大夫甚众初立其位而国难未靖卿大夫之职宜择才贤今甫逾年而司马见杀司城出奔公子卭公子荡之不才贤可知矣故书司马司城者见司马司城之职之重也不书公子卬公子荡者见公子卬公子荡之非才贤也以不才贤之人而居重大之任见宋昭之不为官择人而致为臣庶所杀所逐其后卒不免为国人所弑也故此之书官为华孙来盟之书司马起也华耦之书官为宋人弑君起也公子卬以不能于司马见杀继其后而为司马者华耦也国人弑君耦即不与闻故而掌国之兵权既不能保其君之不见弑而又不能得弑君之贼以正其罪宋固王者之后得有命官而人之不称其官如此则司马司城亦不足为重轻也已矣】
　　九年
　　春毛伯来求金
　　【书毛伯求金鲁不供天王之葬见矣诸侯不供天王之葬见矣周益削弱不能自供其葬见矣天王葬事不供至不得已而出于求可慨也己夫襄王遣使防葬僖公又含赗防葬成风礼有加而无已襄王之崩一遣公孙敖奔丧不至遂不再遣他卿而丧事不供致烦毛伯之求岂非鲁君臣之罪哉】
　　夫人姜氏如齐
　　【呉氏以为必有所不安而归宁以愬于父母夫文公在位仲遂未必敢无礼于国母是或文公宠嬖敬嬴而出姜失职敬嬴私事仲遂已有夺适之萌故假归宁谋自安耳归宁合礼不书而此书者见出姜之不安已久而如齐实非归宁异日仲遂之逆则文公有以致之也葢是时鲁亲晋而失齐好夫人之不安忽而如齐忽而至鲁而齐鲁聘问之使未尝一见遂以酿成交杀其甥之祸仲遂行父罪固不胜诛而文公亦乌能辞其责哉】
　　二月叔孙得臣如京师
　　【使卿防天王之葬者鲁十二公于十二王始终二百四十二年惟文公与昭公事仅见于春秋则似犹有礼者然公不亲往而使卿亦但愈于往防而不使卿及并不往防者而已攷于隠公不葬平王庄公葬桓王而于庄王僖王崩葬并不闻焉僖公辅齐桓以尊周室为名而不葬惠王然则文之使得臣葬襄王者亦以报襄王防葬僖公又来锡命又含赗防葬成风加恩稠叠之礼也与昭公使卿葬滕子以报其亲来防葬襄公何以异哉又与公之于晋襄宣之于齐惠昭之于晋平晋昭宋平哀之于齐景絶不见有礼于我而使卿防葬孰敬而孰慢哉夫诸侯于天王应行之礼必待施而后报而且施之过于礼报之不及于礼视周如列国而并不如事齐晋之勤即一葬事而凌替已极鲁君臣意中葢无天王矣故其后顷王之崩葬亦皆不问而宣公葬匡王成公即不葬定王襄公葬简王而即不葬灵王至于叔鞅之葬景王则昭公为稍有礼而鲁自昭公以后虽小国之丧纪亦视昔有加又岂能独致诚敬于天王者欤】
　　辛丑葬襄王
　　【襄王之身及桓文两伯名为尊周而实卑之葢诸侯皆朝于伯主而禀受其命天下有伯无王矣】
　　晋人杀其大夫先都
　　【据左氏则箕郑父先都士縠梁益耳蒯得五人者作乱使贼杀先克如是则春秋合书晋人杀其大夫先克而于五人者当为讨乱之词以示其擅杀大夫之罪今杀先克不书而但书杀先都杀士縠箕郑父则五人杀克之罪隠矣又且称人以杀不去其官则知春秋专罪赵盾也葢晋灵幼弱赵盾专国使盾公忠之素足以服人彼五人者必不敢杀其佐使盾以擅杀先克为五人罪则当明正五人之罪不当使羣下杀之使其罪反不明也左氏所云贼杀先克是无主名之词未必果出自五人即或一二人使之未必五人合谋也盾以先克之杀坐莫须有之罪于五人为一网打尽之计彼实恶强家作敌挠政夺权耳故春秋书人以杀者其人为盾之私人而非众人讨贼之词书杀其大夫者其大夫为国之大夫而非大夫有罪之词也何以知之于不书杀先克知之也观前则襄公甫葬而称国以杀阳处父此则灵公逾年而称人以杀先都杀士縠箕郑父春秋之义了然矣】
　　三月夫人姜氏至自齐
　　【文定以为书至者见小君之重也呉氏以为不得已而出以得至国为喜也皆非也葢书以别于文姜也春秋贱恶文姜之出屡书特书以丑之出姜之如齐非文姜之比并非声姜于卞阳谷之比苟不书至以别之则疑于文姜矣疑于文姜不可也即疑于声姜而失其情事亦不可也吕氏曰为归于齐起也自有见如齐则至归齐则不至以示鲁人竟絶夫人为鲁人之罪也】
　　晋人杀其大夫士縠及箕郑父
　　【士縠尝主垂陇之盟则其用事在赵盾之先宜赵盾忌之矣据左氏士縠之不得将中军由于先克则怨先克而谋杀之者宜士縠为之而箕郑父之怨未深郑父或可贷也观春秋书及则知原郑父矣而盾并杀之其为盾之欲专国政而尽去异已何疑哉】
　　楚人伐郑公子遂防晋人宋人卫人许人救郑
　　【书楚人伐郑即书公子遂防救未尝歴时逾月皆在一月内事何得为缓又不书次何以见春秋不书卿为惩其不恪哉即楚果有囚公子坚公子尨之事亦是楚师猝至郑缓于告难非诸大夫之救缓也事在一月之内郑告于晋而请救晋告于诸侯而防救但见其神速不见其怠缓而谓春秋犹讥之失其义矣左氏泥于称人为贬而文定兼罪赵盾者皆非也文定又以楚子亲将贬而称人然则自此而次厥貉伐麇侵陈侵宋称楚子为襃而爵之耶】
　　夏狄侵齐
　　秋八月曹伯襄卒
　　九月癸酉地震
　　【坤德顺承乎天宜静而不宜动者也任氏曰逆其常理而不得其节则震而不安其所承诸侯变而不承天子大夫变而不承诸侯逺方变而不承中国之象也统天下以为论其义是已但天子奉天以御世天变则系乎天下诸侯有分疆地变于其所封则系乎一国入春秋逾百年不见书地震自此而书地震者五以言乎弱东周而不朝则不俟今日而然而文宣以后诸公亦未有抗逆甚于先公之事而屡见地震则鲁大夫变而不顺承公室之象也】
　　冬楚子使椒来聘
　　【书楚聘一同中国之词所以着楚之强其聘中国既行中国之礼而中国亦以待内诸侯内大夫者待之也文定以为思善悔过向慕中国春秋褒而进之然前乎此则伐郑后乎此则次厥貉伐麇侵陈侵宋何为思善悔过哉且商臣弑君之贼因其一来聘遂为褒进之词是奬恶矣鲁桓在位十八年嵗不书王何其治之甚严而独宅心忠恕以待商臣耶】
　　秦人来归僖公成风之襚
　　【因惠公而加礼仲子想天王来归时必有词为惠公仲子赗也因僖公而加礼成风想秦人归襚时亦必有词为僖公成风遂也旧史因来致赗遂之词以书而春秋仍之一以罪天王之宠臣妾一以着秦人之结好于鲁而非以惠公仲子僖公成风分别示义也文定以宠爱仲子者惠公之过故书惠公仲子以教后世为人夫者当明夫道以尊崇成风为僖公之过故书僖公成风以教后世为人子者当明子道其説亦好不可废也杜氏以为秦僻陋故不称使然如齐人归田之类亦不称使又何义耶张氏曰秦欲伐晋故归襚于鲁然秦晋搆兵已久秦之彭衙王官皆不见先结于鲁何独至此而为逺交近攻之防耶葢秦欲通好诸侯而追成丧死之礼以与鲁相亲厚故自此而秦康秦共之卒皆来赴告而终春秋之世不废秦之丧纪矣】
　　葬曹共公
　　十年
　　春王三月辛卯臧孙辰卒
　　【辰为大夫庄公二十八年为国告籴至此五十年之久而防盟侵伐曽不一与则三家及逐专之也然夫子讥其知栁下惠之贤而不与立则其在国非尽无权而鲁政多疵亦不能辞其责矣】
　　夏秦伐晋
　　【据左氏文八年秦人伐晋取武城以报令狐之役是年春晋人伐秦取少梁则此秦之伐晋为报少梁之役也武城少梁经皆不书文定以为事不经见固未可据然无论此役为报令狐报少梁其为易世相仇交攻不已明矣但春秋诸侯易世相仇交攻不已者不特秦晋也即以为未若秦晋之甚而既罪其交攻不已则秦晋均罪狄秦而不狄晋用法偏矣伊川以为晋舍适嗣而外求君罪也既而悔之正矣秦不顾义理是非惟以报复为事则狄道也文定从之夫晋之立君举棋不定既逆雍于秦而又拒之秦非始谋纳雍者赵盾为之主先蔑士防为之使招致秦师而挫于令狐当其时或出于不得不然而事后不闻遣一使以谢过此在常情亦不能不挟以为怨而思报之胡为狄之哉若以适庶为言宋之归郑突奔郑忽过有甚焉晋自逆公子而屈丧秦师秦之耻辱若何而犹以一报为罪春秋不若此之苛也又陈氏则以为晋主夏盟惟秦能加兵于晋使晋不得专力于楚者秦为之也然秦虽西戎秦穆内交中国晋文之伯秦穆助之自败于殽而秦晋为仇是晋之絶秦非秦之絶晋也秦穆悔过而卒秦康嗣世正两国释先怨讲新好之时赵盾谋国舛谬败秦令狐秦之仇晋益深是晋之开衅于秦非秦之搆怨于晋也其后秦交于楚而唇齿相依则中国为丛驱爵而又何罪于秦哉且不外秦于前后伐晋之师而外于报纳公子雍之怨尤为苛也诸儒以此及郑伐许晋伐鲜虞为春秋狄三伐国説各不同或曰阙文或曰告辞畧诸儒多不然之而所论亦非定义诚不知春秋笔削之防果何如也夫春秋诸侯不义之事多矣惟此三条贬之不少假必其罪大恶极圣人絶之至甚而后然也如诸儒所论何至若是哉】
　　楚杀其大夫宜申
　　【齐商人弑君之贼齐人君之数年而杀之春秋犹书弑其君商人楚商臣弑君之贼宜申北面事之者十年而谋以弑之事成则不免弑君之罪事不成亦难逃今将之诛春秋称国以杀而不去其官何也弑械未成形迹未见未必非商臣忌其威望而以谋弑之説加之罪也则商臣声罪宜申之词不足聼矣文定但曰春秋义微而不明言其故其意葢以谋杀弑君之贼其罪可原也然春秋何以不贷弑商人之齐人乎顾或者里克弑两君而书晋杀其大夫宜申谋弑亦可以书楚杀其大夫罪固不相掩耶抑又不然也克之弑两君既着于册则书晋杀大夫可以使人知杀非其罪之义宜申谋弑事在可疑春秋不以疑罪加人则不可据以为断也】
　　自正月不雨至于秋七月
　　及苏子盟于女栗
　　【明以着盟王臣之罪如曰讳公将为谁及之耶其大夫及之耶微者及之耶果为大夫微者而罪尤甚矣何为讳哉夫内卿视侯内大夫视伯内士视子男以鲁侯盟苏子当罪其为不信之盟不当罪公与苏子之不可敌也齐桓尊宰周公不使与盟者桓为盟主以约束诸侯不敢等周公于列侯使受己之命也公与苏子相耦而以事盟何不可敌哉惟不遵受王命而犹为誓神歃血之事为可罪耳其盟之公私皆不可知而春秋书法与及髙子盟防同盟天子之臣与盟列侯之臣异其事而同其礼比而观之不待贬而罪自着矣】
　　冬狄侵宋
　　【狄之肆虐于卫为甚齐次之至此而侵掠及宋亦间宋之有内乱也】
　　楚子蔡侯次于厥貉【厥公作屈】
