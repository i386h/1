<!-- { "loadSidebar": true } -->
　　【诸儒皆以晋襄忘亲背惠墨衰绖而即戎故败而称人然则何不直书晋侯以明着其罪耶是必当时晋襄释殡主战亦自知其非而赴告诸侯自讳即戎以大夫用师为辞鲁史据告辞以书而夫子仍之也又诸儒以秦不言师为外之然左谷皆有师字独公羊无师字不从左谷而从公羊者诸儒深求义理以责秦之贪利勤民用诈袭人也然使春秋义取乎外秦则当于入滑外之不当纵于入滑而反罪于败师也汪氏乃谓谷梁以败秦师为外之疑其误加师字不知谷梁谓不言战言败为外之非以称秦为外之而误加师字也】
　　癸已晋文公
　　【殽师十二日而文公即能无不备之物而诚意哀思有不尽矣其罪固不待贬而可见也使于败秦直书晋侯当更明白何为从畧书人反若为晋襄讳者然耶】
　　狄侵齐
　　【狄再侵齐矣不见齐有以报之而春秋于此后屡侵皆书者着狄之无惧于诸侯虽大国不畏亦以着齐伯既衰虽狄亦得而侮之也】
　　公伐邾取訾娄【訾娄公作丛谷作訾楼】
　　【晋伯之后诸侯皆无事狄则侵齐伐卫鲁则用兵于邾狄之无道鲁之不义一而已矣】
　　秋公子遂帅师伐邾
　　【邾之升陉原以报取须句也足以相当矣鲁乘晋文方殁秦狄内讧肆虐于邾君臣之间既取其邑又伐其不备不义甚矣春秋备书不因僖公之贤而为之稍讳则他取邑有不书而以为讳者非也】
　　晋人败狄于箕
　　【狄有数种据传则此为近秦之白狄然春秋于戎则山戎北戎姜戎雒戎陆浑之戎分别而书于后之赤狄白狄亦分别而书此不书白狄则未必非即侵齐围卫之狄也侵齐围卫晋已有不救之愆此时竟来撄晋则安得不以兵应之春秋不必贬晋侯而人之也陈氏据左传晋侯败狄之説谓贬晋侯而病晋夫晋侯方在丧于秦则强敌大战伯业兴衰所闗墨绖即戎事或有之于狄则大夫将兵可以相敌矣何必身在戎行哉】
　　冬十月公如齐十有二月公至自齐
　　【鲁见晋文既卒嗣君在丧虽败秦狄实生外患惧不足以托国而复释怨修好于齐也僖公三如齐十年十五年如齐齐桓伯业方盛也此年如齐以有取谷之怨齐既忘之而归父来聘因亲履其庭以报之也十年十五年不至此年至者至而即薨固不可以不至亦以见前两如齐为朝伯主之常而此年如齐为屈于强大释怨修好故书至以别之此后文宣襄成之如齐如晋如楚皆为屈事强大故无有不书至者也】
　　乙巳公薨于小寝
　　【僖公贤侯鲁人颂之然其三朝于齐两取邾邑一入都服事强大凭凌弱小未免取讥于春秋也至于乞楚师伐齐盟楚人于宋亦有愧于闵宫所云荆舒是惩者矣】
　　陨霜不杀草李梅实【陨公作霣】
　　【主夏正者以此为夏正之十二月谓若以周正言则为夏正之十月草未尽杀虽不杀不足为异然使以此为夏正之十二月则雪之节非霜之节矣岂草经霜雪而荣生至冬残始以霜不杀草为异耶若既雨雪而草荣生于冬则是雪不杀草矣若未雨雪则又当以无雪书矣若歴十月至十二月不杀草则又当如书是月六鹢退飞之法书是冬霜不杀草矣夫亥月固霜之节而语以为小阳春使不霜而草不杀或霜防而有杀有不杀则有杀有不杀者为常而不霜者以无霜为异不以草不杀为异矣此书陨霜不杀草当以陨霜为句不杀草为句盖陨霜矣而不杀草也则此为周正何疑周之以子为正何疑春秋之以周正纪事何疑】
　　晋人陈人郑人伐许
　　【庄十六年曲沃武公始为晋侯又二十一年晋始见经所书则灭下阳执虞公及杀世子弑君杀大夫之事至文公得国仅三十四年一出而侵曹伐卫败楚围许盟践土防温盟翟泉朝天王执曹卫之君遂伯诸侯何其兴之暴也然亦不过五年而文公卒矣天下诸侯必以为晋之兴也速则其衰也亦易虽败秦败狄而结怨树敌嗣君之志将不在诸侯矣晋襄当亦有虞于此而不顾忘丧毒民之不义急连陈郑以有事于许欤然而春秋则书以讥之也诸儒不论其事之可讥而一以书人为贬此三国书人左氏不详是君是大夫诸儒亦遂无説然则三国皆君而贬人之耶三国皆大夫而贬人之耶抑皆防者耶晋襄初防陈郑以伐乆附于楚先世所不能致之许其非防者可知大夫而称人不目犹之前也则知败秦败狄皆大夫不名而非春秋贬而人之矣】

　　春秋宗朱辨义卷五
<经部,春秋类,春秋宗朱辨义>
　　钦定四库全书
　　春秋宗朱辨义卷六
　　髙淳张自超撰
　　文公
　　元年
　　春王正月公即位
　　【先公无故而薨又未有他变逾年未葬而嗣子即位者惟文公成公乃宣公薨于十月成公逾年即位则宣公在殡矣僖公薨于十二月其日为乙巳观明年二月有癸亥则日不在月终而文公逾年即位僖公亦在殡矣然则逾年即位之礼固不论已葬未葬独不知亦论已殡未殡否也文定以为国君嗣世听于冢宰未可吉服以告庙临羣臣而皆冢宰摄行则当即位于三年之后而又不讥鲁君之逾年即位为非礼或当如朱子所云易世传授国之大事而王侯以国为家虽先君之丧犹为私服宜行即位之礼吉服以告庙临羣臣耶是必三年之丧不废而权吉于即位之一日也观春秋未逾年称子逾年而鲁君称公外侯举爵则嗣君逾年而即位改元固为礼矣虽或君薨于嵗月之尽日祗取既殡而行礼不逾正月不必如虞书所云月正元日正月朔旦耶】
　　二月癸亥日有食之【日上公有朔字】
　　【公羊有朔字左氏谷梁皆无朔字以前后所纪之日攷之则无朔字者是有朔字者非食在晦也若食在朔则本年四月不当有丁巳四月有丁巳必三月有闰而后可自癸亥至丁巳加一周甲算合一百一十五日也然使食果在朔则前年十二月又不当有乙巳十二月有乙巳亦必十二月有闰而后可自乙巳至癸亥加一周甲算合七十九日也古歴虽疎岂前年十月闰今年三月又闰相距四月之近而两置闰耶故决其食不在朔不在既朔而在晦也惟食在晦则自十二月之乙巳加一周甲算至二月之癸亥七十九日不置闰而可通自二月之癸亥不加周甲算至四月之丁巳五十五日不置闰而亦可通矣左氏经文既无朔字而亦误以为在朔故曰于是闰三月非礼也葢左氏不解于周歴日食有或在朔或在既朔或在晦之占而以经文不言朔者疑于官失之于此四月之有丁巳不可以通意其闰三月而不攷于前年之有乙巳又不可以通也史记歴书失于不订左氏之误亦曰周襄王二十六年闰三月春秋讥之而不知是年实不闰三月也大约左氏之説难以为信如襄公二十七年日食十二月乙亥朔左氏作十一月曰于是辰在申司歴过也再失闰矣哀公十二年十二月螽左氏曰火伏而后蛰者毕今火犹西流司歴过也若是则又再失闰矣班史律歴志亦引用其説以讥周道既衰天子不班朔鲁歴不正夫闰以定时成嵗一失闰则子入于丑三失闰则春入于夏六失闰则春秋冬夏皆变左氏屡讥春秋失闰失而不补岂复成嵗功哉歴算之法莫难于交食而置闰为易春秋日食不差而差闰故不可信古歴之疎或日食之时刻分数闰之在前月后月不能如后世之密则当有之屡失闰而变四时之侯久而不改未必然也】
　　天王使叔服来防葬
　　【防葬虽礼然鲁十二公不见有防葬而防葬僖公僖虽贤侯而襄王或感其辅齐桓以定己位也其私心亦可讥已】
　　夏四月丁巳葬我君僖公
　　天王使毛伯来锡公命
　　【来锡命非礼也丧未毕而命之非礼也襄王感僖公之推戴既防葬其身又锡命其子惟其不能以义制私遂流而至于归成风之含赗又防其葬而沦替极矣】
　　晋侯伐卫
　　【前伐许张氏责其忘丧毒民今丧未满而又伐卫王氏以为克缵父功继为盟主春秋因以贵之何所见之各殊也总是泥于例以称人为贬故曲求其所以贬之之故以举爵为褒故曲求其所以褒之之故也如以为忘丧毒民则伐许伐卫宜一例从贬如以为克缵父功继为盟主则不特伐许伐卫即败秦败狄宜一例从褒要之春秋之义原不以称人举爵为褒贬也大夫将则称人君自即戎则举爵其事不合于义则称人举爵皆贬其事合于义则称人举爵皆非贬通春秋书事皆然不特此也又陈氏以为苟其君意虽卿帅不书亦非也旧史据赴告传闻而书书事非书意也其出于君之意与否史氏何从而知之夫子继鲁史以作春秋其远年以前之人之意又何从而知之亦据其事之实而已观下文书公孙敖于戚防晋侯则知晋侯亲主伐卫之师而书晋侯非原其仅有伐卫之意矣又汪氏以为文宣以后大夫专政凡侵伐防盟君虽在而大夫任其事故经书晋侯而传言大夫者亦未尽然也文宣以后大夫专政如大夫主其事则直书大夫之名此时晋大夫尚未能专襄公之政故虽实以大夫帅师亦不目大夫也此后垂陇之盟士縠主之救江之师阳处父帅之春秋以讥襄公之失驭则直书名以着之矣而岂以称人为贬哉又左氏称襄公既祥使告于诸侯以伐卫亦因经书晋侯以举爵非贬而为此曲贷之説也晋文以僖三十二年十二月卒未期而败秦败狄逾年十二月而伐许如以为小祥则伐许已及小祥之期如以为大祥则伐卫尚未及大祥之期何为有贬有不贬耶左氏于败秦败狄经称人而实坐为晋侯于伐卫经举爵而实坐为先且居胥臣而后儒遂因为有贬有不贬之説然则伐许是君是大夫耶左氏未详而后儒亦不复论则所谓褒贬之例亦不得不自破矣】
　　叔孙得臣如京师
　　【文公受命而使卿往拜仅胜于成公受命而并不遣京师之使耳而不亲朝之罪则虽有徃拜之礼不可得而掩也】
　　卫人伐晋
　　【卫成受晋文囚执之辱宜省已修德节用爱人以为自强之道使晋人惧而谢过通好乃乗晋文之卒而侵郑以撄其怒晋之来伐固自取之也其志本欲与晋相抗则称兵报伐亦其事势之所必至张氏以为伯主声罪致讨宜自反其不仁无礼之罪夫卫之自反当责之于未讨之前不当责之于既讨之后使既讨而能自反则其先不仇晋而已之背中国而即荆蛮当亦翻然自悔其失矣又汪氏以为春秋不书晋之取戚而人卫孔达为予晋而罪卫观下书公孙敖防晋侯于戚则晋侯在戚而晋之取戚不书可见不必其予晋也孔达帅师不书者义不系乎名孔达不必以不书孔达为罪卫也】
　　秋公孙敖防晋侯于戚
　　【鲁原曲意事齐及晋文伯而改事晋然犹未朝晋也晋文伯事方兴而遽卒晋襄之能继伯与否势未有定故虽败秦败狄而僖公复朝齐以自托至此见晋之伐许伐卫大用兵于诸侯而心畏之故使敖急防晋侯于戚也此为内大夫专防诸侯之始或是晋侯在戚约文公出防鲁以丧故使公孙敖往观下又书公孙敖如齐则以着鲁之既结好于晋又修礼于齐或彼或此惟人是托絶不为自强之计非但以专防诸侯为敖之罪也】
　　冬十月丁未楚世子商臣弑其君頵【頵公谷作髠】
