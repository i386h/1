<!-- { "loadSidebar": true } -->
　　【去年如晋今年又如晋连年往朝事大之礼不应若是之数左氏以为公请属鄫毋乃仍为鄫故豹请未许而公亲往以请之耶然夫人之薨逾月而速葬葬逾月而以鄫故奔走大国忘亲而贪利当国者亦不应若是之妄毋亦晋以事召公而不敢以妾母之丧辞耶】
　　陈人围顿
　　【陈之于顿犹郑之于许顿若于陈而属楚陈屈于楚而释顿袁侨甫受鸡泽之盟而即围顿者示己之絶楚以信晋而亦借以舒己之积忿于顿也襄三十一年间诸侯専用兵于隣国君自将举爵之外称大夫帅师者十有九称人者止陈人围顿莒人灭鄫郑人侵蔡秦人伐晋宋人伐陈五事秦莒原未有大夫见经其三则陈以内属而围附楚之顿也郑以内属而侵附楚之蔡也宋以合伯主之谋而伐逃防之陈也顿蔡陈有附楚之罪而陈郑宋亦有虐隣之罪其罪均故平其是非而从畧书人也如以书帅师书人为褒贬则自文公之世始书大夫帅师文宣两公三十六年间书帅师者十有二书人者十有四犹参半也歴成襄昭定哀终春秋百一十年间书帅师者六十有九书人者十有一则多少悬矣盖大夫用事积渐以甚故春秋亦积渐因其事以着之也通春秋内大夫防盟侵伐前后名者详内大夫用事之始末也外大夫自文宣以后名者详外大夫用事于国之始末也其有不名而称人称师者义不系乎名其人则亦不名也诸儒泥于举爵称名书人书师之例则褒贬失实而是非乱矣是故不可以不辨也】
　　五年
　　春公至自晋
　　【前犹终成公之丧葬齐姜逾年而朝此则速葬定姒而朝其至以为罪之则犹得乎春秋之义也髙氏以为危之又云襄之出二十四至者二十一皆危之也然则救陈而防鄬伐郑而盟戏澶渊而盟四国之大夫其皆不至者将以为安之耶故诸儒之例不可以通也】
　　夏郑伯使公子发来聘
　　【鲁郑兄弟之国素未有仇怨自语来盟之后百三十年不通聘问之好者何也或间有之而无闗于国故故春秋不书耶抑干戈不靖无暇修好于隣国而伯主争郑鲁师多从因以有隙至此来聘者岂郑之执政者贤将坚以内属故受伯主之盟通兄弟之好耶】
　　叔孙豹鄫世子巫如晋
　　【鄫果苦莒而欲请于晋以属鲁则鄫子之事也鄫子安在而如晋使世子防戚又使大夫耶或世子有不安而求托于鲁是世子之私也鲁受世子之属而请晋以定世子是鲁之私也晋不以大义示鄫君臣又不以大义示鄫父子而受鲁君臣挟世子之朝是晋之私也】
　　仲孙蔑衞孙林父防吴于善道
　　【晋欲合吴故命鲁衞之卿通意于吴也夫勾吴一荆蛮耳又皆僭王中国不能抗吴楚而为和吴敌楚之计成十五年既以七大夫往而为钟离之防兹又以鲁衞之大夫往而为善道之防吴子卒不自来而使大夫来防于戚以抗诸侯岂非中国之屈于勾吴哉晋前失于不和内助诸侯之秦后失于和内抗诸侯之吴至于黄池争盟几主中夏矣】
　　秋大雩
　　楚杀其大夫公子壬夫
　　公防晋侯宋公陈侯衞侯郑伯曹伯莒子邾子滕子薛伯齐世子光吴人鄫人于戚
　　【左氏以为盟于戚陈氏以为不书盟为晋讳也晋吴之盟春秋终讳之窃恐不然使以盟为善则不必讳以盟为不善亦当书以着其失而又何必讳哉葢吴之来未必肯受晋盟晋亦未必强之使受盟也蜀之盟辰陵之盟以中国诸侯受楚盟且不讳而讳吴之受晋盟耶齐以伯主之后听宋同楚为鹿上之盟且不讳而讳晋之同吴盟耶黄池之盟吴主晋鲁或晋鲁以为耻而自讳之故旧史不书耳此则晋主盟吴来受盟不当自讳春秋何义而讳之耶固知其防而不盟也又晋以鲁故列鄫于防既称鄫人必非鄫子鄫世子矣左氏以为鄫大夫列鄫大夫于防者恐是晋有深意以吴为大夫因列鄫大夫以见诸侯之不専为吴大夫屈也】
　　公至自防
　　【结吴为好防又不逾时而亦书至则凡他防盟以为过时危之而至者皆非也】
　　冬戍陈
　　【防戚而兼谋戍陈则此为诸侯同戍陈矣不书诸侯戍陈者髙氏以为诸侯各还国而遣戍与书城楚丘同义者是也】
　　楚公子贞帅师伐陈公防晋侯宋公衞侯郑伯曹伯齐世子光救陈【曹伯下公谷有莒子邾子滕子薛伯】
　　【既戍陈而又救之晋悼之义也然亦因陈受鸡泽之盟耳背则伐之附则救之晋楚皆以为常春秋独纪其事之实而已】
　　十有二月公至自救陈
　　【谷梁以为善救陈也范氏以为善之故以救陈至然成七年救郑何以独不善救郑而至防耶救郑而为马陵之盟以盟防为大故至防救陈不盟故至救陈非有别义也至如防鄬救陈而陈侯逃不成其救故不至救而又不可书至防以没其救陈之义则竟不书至矣】
　　辛未季孙行父卒
　　【季氏之専鲁论者以为至宿而僭乱至意如而悖逆至斯而无复公室矣而不知皆始于行父之相三君也行父以孙嗣季友文公之世初出用事即附仲遂以逐久専国政之公孙敖宣公十八年间听于东门父子宣公甫薨宫殡未寒而归父去国成公信用侨如季叔相轧凡侨如所谋以陷行父者而适以自陷也则三人者固皆不能出行父之手行父隂鸷之性以柔制刚相三君而奔三卿既倚成季之勲而又托晋以自固虽奔三卿而鲁人不忌犹称其忠于公室则其所以致饰以敛誉者必有非人之所及窥者矣】
　　六年
　　春王三月壬午伯姑容卒
　　【在春秋初托于鲁鲁以弱小抚之故桓以前卒葬不书僖二十三年书子卒犹不往防葬也自桓属晋晋以列于诸侯而又重之以昏姻故鲁之于既以旧好又以晋之故至桓之卒以列国待之而不废其丧纪来赴鲁往防矣】
　　夏宋华弱来奔
　　【华弱来奔鲁与华氏有好故也】
　　秋葬桓公
　　滕子来朝
　　莒人灭鄫
　　【左氏序其事前后颇详以为莒实灭之也谷梁因后有取鄫之文前有鲁属世子巫于晋之文以为莒非灭鄫立异姓以涖祭祀为有灭亡之道也文定取谷梁之说观世子巫之不安而求属于晋则其事容或有之然春秋书此与他灭国同而未有异文亦似未可信也且谷梁以为立异姓亦不详所立为莒之何人公羊以为莒女有为鄫夫人者葢欲立其所出则亦立庶黜适也何氏以为莒女嫁为鄫后夫人夫人无男有女遣嫁于莒有外孙鄫子爱后夫人而欲立之赵氏以为莒人以兵破鄫立其子守之其子鄫之外孙令奉鄫祀说各不同要皆臆防也家氏以为苟莒实灭鄫晋悼主盟不应置之不问然使鄫果欲立外孙世子巫必以情事告晋晋既列鄫于防而又岂可听其立异殄祀置之不问哉】
　　冬叔孙豹如邾
　　【据左氏邾莒伐鄫臧孙纥救鄫侵邾而败于狐骀今莒人灭鄫叔孙豹必以灭鄫无益于邾之说问莒以平邾而仇莒也】
　　季孙宿如晋
　　【莒灭鄫鲁当告于晋以讨莒逾时而宿始如晋此左氏所以有晋讨何故亡鄫之说也观晋竟不讨莒其以鄫委鲁而责鲁之不能存鄫理或有之但鲁不遣他卿而宿废丧出聘则宿之继行父以结外援于晋也】
　　十有二月齐侯灭莱
　　【王氏以为齐灭莱为灭同姓而不名者莱居东鄙事在所畧此泥于衞侯灭邢书名之义也灭邢书名原为传写之误春秋灭同姓无书名以贬之义如晋灭虞虢不书又何义而没其事以减其罪哉】
　　七年
　　春郯子来朝
　　夏四月三卜郊不从乃免牲
　　小邾子来朝
　　城费
　　【费为季氏之私邑城费为季氏之私役而春秋书法与书公邑无异季氏既以公役城之而鲁亦若为国卿营食邑者然也】
　　秋季孙宿如衞
　　【如衞报聘虽邦交之常然亦必有事故观下书孙林父来聘而公及之盟则为晋责不能存鄫而宿之如衞为求解于晋左氏之说当得其情实也】
　　八月螽
　　冬十月衞侯使孙林父来聘壬戌及孙林父盟
　　【盟孙林父以示信于衞侯以释疑于晋也晋牵于莒之从己又以莒为齐之属国齐方抗晋晋恐激怒齐故不讨莒之罪而反借口于鲁之不能存鄫以罪鲁此晋悼之不诚而苟且以收合诸侯也致莒人无忌加兵于鲁齐师亦因以起而邾又助之终悼之世不定其曲直悼卒而晋平始执二国之君于湨梁而卒无救于鄫之亡岂不惜哉】
　　楚公子贞帅师围陈
　　【前伐陈不服至是围之是其志在必得陈也晋悼之救未尝不急而陈侯逃防以下楚毋亦力不足以支楚之强而惧晋悼之卒弃陈耶方晋之未尝有事于陈陈成遣大夫受盟乗楚之搆兵于吴也及楚锐意争陈虽以晋悼之勤于来救而复易心以向楚怵于势而昧于义岂非陈君臣之罪哉】
　　十有二月公防晋侯宋公陈侯衞侯曹伯莒子邾子于鄬【鄬公或作防】
　　【防于鄬本以救陈陈侯逃防故不成救汪氏以罪晋悼之怠者不尽然也】
　　郑伯髠顽如防未见诸侯丙戌卒于鄵【髠顽公谷作髠原鄵公谷作操据左氏郑成公疾子驷请息肩于晋不从而卒是郑之背楚即晋子驷志也今子驷弑僖公公谷皆以为大夫将背晋即楚不欲其见诸侯而速于行弑文定因之左氏又以为不礼于诸大夫之故其说不合则其见弑之由当亦甚隠矣因经文有异遂谓夫子不书弑为中国讳如果以讳为义则当如楚麇齐阳生之直书卒以深讳之又不当故异其文使后人疑而思思而得其见弑之实矣如谓郑僖无不善之积以欲背荆楚从中国见弑异于他见弑之君积不善以殃其身为之隠其不幸使后人知其弑而隠之之故然则彼弑君之贼反以弑有道之君得不见诛于天下后世而弑无道之君者不幸而不得逃春秋之诛矣又以诸侯卒于境内不地鄵郑地而曰卒于鄵见其弑而隠之者亦不然也鲁君薨于内尚有路寝小寝台下楚宫髙寝之异外诸侯卒于师于防皆书今诸侯防鄬鄬亦郑地若郑伯防诸侯而卒将以其在内地而不书卒于防耶外诸侯卒于境内不地者以其无故而从畧也郑伯如防未见诸侯而卒郑人安得不以地赴诸侯耶大约髠顽之弑其说难据与楚麇齐阳生同春秋无从攷得其实则不得不从旧史书卒其文之有异者亦因其事之有异而实书之也即以情事度之郑之忽晋忽楚已习为常髠顽即欲従晋诸大夫不妨听其即防而再为之谋乃于盟主压境之时急弑其君不畏诸侯之讨耶诸大夫既弑君以谋从楚即当坚事楚矣又侵蔡而防邢丘何耶即云侵蔡致楚以从楚则既从楚而又同戏之盟何耶故髠顽之弑终当阙其疑也】
　　陈侯逃归
　　【陈自逃防之后晋楚分伯而始与宋虢之防陈固坚事楚而晋亦不复急陈矣卒以内乱为楚所灭终春秋之世不复列于中国诸侯亦可惜矣齐桓防首止而郑伯逃诱于楚也晋悼救陈而陈侯逃怵于楚也葢陈有戒心于前而即晋之危不若即楚之安甚矣楚之强也】
　　八年
　　春王正月公如晋
　　【距防鄬虽隔年而只逾月故孙氏以为防诸侯于鄬不至而朝晋也然春秋不书自鄬如晋则既归而出计其途之不逺可无疑于期之太促也】
　　夏葬郑僖公
　　【鲁于郑悼成两公之葬皆不往防者郑背中国诸侯听于晋而不修礼于郑也此以郑僖内属诸侯同盟故往防葬而春秋书之公羊以其卒为弑故以贼未讨书葬为中国讳然春秋既不书弑不当责其讨贼讳其不讨贼也】
　　郑人侵蔡获蔡公子燮【燮谷作湿后同】
