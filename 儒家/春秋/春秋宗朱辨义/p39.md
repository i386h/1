<!-- { "loadSidebar": true } -->
　　【左氏以为移救焦之师侵郑以报大非也师连四国必有期防必非西向敌秦而又劳千里之师以东向争郑也又文定据左氏谓郑恶晋之不讨宋弑君而附楚非也是时郑之用事者公子归生归生弑君于三年之后岂有恶宋弑君之义者哉郑葢省于晋灵之不足以君国而赵盾专政志不在存恤诸侯故附楚以自固也夫新城之盟郑许内属晋不能抚之以坚其志致郑即楚晋宜自反不自反而谋动干戈威胁力制既两伐之又再侵之郑固有罪而晋亦不为有道也春秋乌得无讥哉春秋讥之而不名大夫者义不系乎罪四国之大夫也罪晋也虽得郑何取哉】
　　秋九月乙丑晋赵盾弑其君夷皋【皋公作獆】
　　【盾弑晋灵比之司马昭之弑曹髦先后一辙也灵恶盾之专而欲杀盾髦恶昭之专而欲杀昭势固不两立矣赵穿为盾而刃灵贾充为昭而刃髦盾昭其主而穿充其助之者也圣人不诛主者而诛助之者哉董狐以反不讨贼间执赵盾之口此犹为原盾之词盾专国无君弄晋灵于掌股之间而又任穿为卿以树逆党穿既弑灵而又使穿逆黒臀为君其为使穿弑何疑而犹以讨穿责之耶陈泰议杀贾充昭问其次泰云有进于此者意在昭也昭乃族诛成济以塞众口昭不诛贾充固不能逃弑君之罪昭即诛贾充而又岂能逃弑君之罪哉然则盾即讨穿而春秋亦必以赵盾弑其君书也朱全忠尽杀友恭叔琮弑君之罪固不可得而逃矣】
　　冬十月乙亥天王崩
　　三年
　　春王正月郊牛之口伤改卜牛牛死乃不郊犹三望【此以鲁郊僭礼因变而书为正义其丧制未满改罢行事及天王崩不服斩衰而忘哀从吉之罪皆当比事以见义也又春秋书鲁之郊不郊皆在四月或五月故从陈氏鲁以祈谷而郊不于日至之説惟此书不郊犹三望即在正月则与成七年书五月不郊犹三望异然彼则改卜牛鼷鼠再食其角故及郊之期始不郊而三望此则改卜牛而牛遽死故不必及郊之期即不郊而三望也不得以此疑祈谷之説矣】
　　葬匡王
　　【宣葬匡王与庄之葬桓王襄之葬简王皆使微者往其礼与防葬诸侯同虽愈于并不往防者而春秋亦书以示讥也】
　　楚子伐陆浑之戎
　　【楚师东向伐戎侵郑文定于侵郑称楚人为罪其侵掠诸夏然伐戎而观兵周疆称楚子为予之耶如曰以楚伐戎不足为罪其观兵周疆问鼎大小未有实迹然独不曰春秋诛意耶戎楚相距素无嫌隙楚庄有窥周室移周鼎之意故假伐戎为名以内向此其意亦可诛矣而又举爵何耶当是楚庄亲主伐戎之师戎既服而归留大夫以侵郑故伐戎称楚子侵郑书楚人皆据其实耳】
　　夏楚人侵郑
　　【文定谓郑本以晋灵不君取赂失贼为不足与似已而往从楚非矣今晋成初立郑背僭窃伪邦而归诸夏则反之正也春秋大改过许迁善故书楚人侵郑以与郑伯之能反正而着楚人侵掠诸夏之罪其説非也夫齐宋弑君晋为盟主而不讨郑以灵之不足与而背之尚不以为非今晋亲弑君晋成为弑君之贼所立而不讨晋成之罪不大于灵耶亲弑君之晋庸愈于不讨弑君之晋耶郑前背之而此归之顾与其能反正岂不害于义哉又据左氏晋侯伐郑郑及晋平而经不书为圣人削之者非也观前书四国防棐林伐郑又书晋宋伐郑又书晋宋卫陈侵郑而楚不救此书楚人侵郑则郑之舍楚即晋不书可知矣其郑之及晋平当在四国侵郑晋灵未弑之时若晋成新立尚未逾时不应有晋侯伐郑郑及晋平之事所云晋侯伐郑郑及晋平者左氏伪撰事实为楚人侵郑张本也】
　　秋赤狄侵齐
　　【赤狄狄之别种齐五受狄侵而不能却至此而赤狄又侵之齐惠之不能于其国可知矣】
　　宋师围曹
　　【杀母弟及昭公子不书戴桓之族攻武氏不书武穆之族以曹师伐宋不书而但书宋师围曹无以见事之本末春秋何以示教哉宋以众人弑君而立公子鲍四国来讨未见得贼及楚郑来侵即合晋以报郑又出强师以与郑战至此又以师围曹可见邻国之不与宋而宋文不能返已内治徒以强兵四出搆怨结仇非正国睦隣之道而春秋书以示讥也】
　　冬十月丙戌郑伯兰卒
　　葬郑穆公【穆公作缪】
　　【郑未有外难又无内乱速葬何也此必有故而左氏无传殆不可攷岂归生弑君之基耶】
　　四年
　　春王正月公及齐侯平莒及郯莒人不肯公伐莒取向【平莒郯书公及齐侯伐莒独书公明以着此出公志非齐志也固未知所平为何事及莒郯曲直若何然观莒人受伐不受平则可以知鲁之有所偏矣观于齐不怒莒则亦可以知曲不在莒矣郯为鲁所自出鲁必有私于郯也】
　　秦伯稻卒
　　夏六月乙酉郑公子归生弑其君夷
　　【春秋书归生弑君与书赵盾弑君不同晋灵恶盾之专屡欲杀盾君臣之间势不两立灵不能杀盾势必为盾所弑盾不受灵之杀势必弑灵穿为盾之私人盾亡而灵弑灵弑而盾返盾返而穿用是穿为盾弑而盾使之也贾充之语成济曰司马公养汝正为今日则盾穿之谓也郑灵所欲杀者公子宋非归生也宋即惮死而谋先不当谋之归生又染指之嫌罪不至死灵即怒宋欲杀不过有其志未有其事观宋尚可谮归生于灵则灵未必真有杀宋之心归生一言可解而宋胡必以弑君为名哉如归生无弑君之心则宋不敢与之谋先如归生恶宋为弑君之谋则当发其逆言告于国人而尸之于市乃始则听其谋而隠之继则畏其谗而从之国政在归生兵权在归生左氏所云惧而从之者岂宋为首而归生为从哉从宋之谋以行弑君之事耳陈氏以为归生之弑公子宋启之呉氏以为归生必有不获于君者因宋有邪谋阳为畜老惮杀之言隂实假手于宋以除其君者得之矣如但责其据生杀之柄足以制人而反受制于人故舍公子宋而以弑君之狱归之其义犹疎也葢盾之弑夷皋盾隠用穿也归生之弑夷归生明用宋也】
　　赤狄侵齐
　　秋公如齐公至自齐
　　【宣公德齐惠之立已屡朝于齐以为朝聘之常而实则屈已以事齐侯也文定以为比年如齐而皆至者危之也张氏汪氏遂以为当与桓公盟戎书至唐同意葢皆危桓宣之不返非也如谓同于桓之至唐则元年防齐侯于平州宜至平州以危之不当危于请昏赂田之后而至五如齐矣既请昏赂田而齐悦之凡宣之如齐葢安而不危也】
　　冬楚子伐郑
　　【郑归生弑君天王不讨方伯不讨邻国不讨而楚讨之春秋讵不予楚以讨贼之义哉但楚名为讨贼而实则争郑春秋未必大其讨贼之公义而恕其争郑之私心也故谓春秋予荆蛮以罪中国义非不正乃谓以此而称楚子则今年不得贼而明年又至为有必讨贼之实意何以又书楚人耶汪氏以为三年所伐者穆公也此年所伐者襄公也穆公舍楚归晋则讨之为无名襄公为弑君者之所立则伐之为有名亦自有义然自此以往楚连年伐郑何必以讨弑君为名哉郑从晋即以贰晋为名何为无名而春秋顾以称爵称人书侵书伐示义哉】
　　五年
　　春公如齐
　　夏公至自齐
　　【宣公勤事齐惠君朝臣聘至于亲奔其丧卿防其葬皆出于常礼之外则其比年以朝不必有故然观于逾时始至似亦有事而然独左氏所云止公为髙固请昏者未可信也】
　　秋九月齐髙固来逆子叔姬
　　【如齐逾时而始至因有髙固逆叔姬事左氏遂谓止公请昏也然以齐之强鲁方赂田求庇使齐果为髙固请昏则遣使一言而鲁未必不从诸侯而娶于大夫大夫而娶于诸侯礼固有之不为辱也何烦止公而要之哉即齐惠待公来朝而亲订之亦一言可定如止之逾时是必齐侯初言而公辞再三言而公再三辞至不获已而勉强以从迟之数月之久而后得归也有是情事乎哉观去年秋如齐今年春又如齐朝齐之数至不及期必有他事撄齐之怒而齐适以止公既解而归因有髙固请昏之事也诸儒责宣公以女嫁大夫又自为之主谓屈于齐之强而忍其耻辱然庄嫁女于莒庆亦自为主非屈于莒之强也故讥其自主之非礼则可不必苛论而厚责之也】
　　叔孙得臣卒
　　【附仲遂而杀适立庶行父之罪与得臣同行父之卒日则得臣之不日恐亦史氏失其日而非削之以示贬也夫以仲遂之专能胁行父从其所为则得臣之俯首听命宜矣葢仲遂亲为公子视行父得臣为近文公宠之而行父得臣听之行父得臣之罪既均而行父尤用事于国春秋不当重治得臣而末减行父也】
　　冬齐髙固及子叔姬来
　　【书以示讥诸儒之论皆是】
　　楚人伐郑
　　【此楚师三至郑也楚之争郑于晋者急矣荀林父救郑何以不书以下有侵陈之文故不书也家氏谓归生弑君宜讨而不宜救如是则以弑君之晋而救弑君之郑为同恶相济春秋宜急书之以着其罪矣而不书者以治两国弑君之罪不系乎书救也故虽有其事而省其文耳】
　　六年
　　春晋赵盾卫孙免侵陈
　　【宣元年楚郑侵陈晋赵盾救陈晋勤于陈而陈宜德之矣陈何以背晋即楚而致赵盾孙免之侵乎毋亦盾未弑君之前陈亲晋盾既弑君之后陈始背晋耶若是则陈为知君臣之大义而黑壤之防不与犹为能自强者也然观八年楚师伐陈九年扈之防不与而荀林父伐陈则陈之为陈亦不过楚来从楚晋来从晋反覆向背于晋楚之间而无适主也此陈灵之所为无道身卒见弑国乱而几于亡与公羊以弑君之贼不见经而赵盾见经遂谓盾非亲弑君以不讨贼而加以弑君之罪陈氏以为赵盾再见春秋无贬自宋万以下无讨贼者则凡人而已矣皆非也弑君之贼不见经无此例也前则其贼既讨后之不讨者无事得书则亦不书非春秋有意削之以示诛絶之义也于鲁则公子翚见经矣然犹可曰罪分首从鲁之弑隠当归狱于桓翚罪或可贷也至如桓十八年间所书之公即桓也何以见经耶宣公仲遂又皆见经矣然犹可曰隠公讳弑书薨子赤讳弑书卒春秋于桓宣亦不得不从寛也若楚商臣弑君而所书使椒来聘次厥貉伐麇之楚子非商臣耶齐商人弑君而所书盟郪丘盟谷伐我西鄙之齐侯非商人耶蔡般弑君而所书伐呉防申之蔡侯非般耶岂弑君而自立者见经为人臣而弑君者不见经耶不可以通矣春秋书赵盾正以着弑君之贼非惟不讨而且宠任之使用事于国侵伐诸侯为隳先王之法而失古今之义也】
　　夏四月
　　秋八月螽
　　冬十月
　　七年
　　春卫侯使孙良夫来盟
　　【鲁卫兄弟之国齐桓创伯之后僖公与卫成为洮向之盟晋文之时卫多故矣文公四年甯俞来聘卫成犹未解于晋也沓之防实借文公以通晋然后同与新城之盟今越十年而卫使又至説春秋者以沓之防鲁通卫于晋良夫之来盟卫将通鲁于晋以报之也似已然沓之防卫之从晋成有其志而借口于鲁良夫之来盟则非鲁之欲从晋而卫成实为晋以致鲁故新城之盟卫不变而黑壤之防鲁卒不以事齐者事晋也葢文公自盟处父以来其事晋不为不勤及受商人之辱屡遣使告难而晋不为一兴问罪之师鲁知晋之不足恃矣宣公之得国齐惠实忍于出姜而助之以立鲁既怨晋又新德齐宜于齐之交不可卒解而于晋之好未能遽通欤晋不见原而止公于防故鲁益怨晋而扈之防不与晋成之卒不防葬而亦兼怨良夫之盟为卫成之绐我至卫成之卒而亦不防葬也】
　　夏公防齐侯伐莱
