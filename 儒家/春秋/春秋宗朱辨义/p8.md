<!-- { "loadSidebar": true } -->
　　【书翚帅师会伐又书公败宋师文定遂疑翚先期而往不由公命以为兵柄下移非也当是使翚先会齐郑公后出以继之耳齐郑称人伊川以为非卿夫郑蓄谋连兵以伐宋何等重大安有不使卿行之理大约三国先使卿往其君继之后特书公败宋师者春秋欲甚隠公之罪故齐侯郑伯不书也书帅师者着翚专军政而屡帅师所以能党桓而弑隠也】
　　六月壬戌公败宋师于菅辛未取郜辛巳取防
　　【三国会伐而鲁独败宋师又取其二邑书之以甚鲁也夫鲁与宋世为婚姻隠之适母生母及妻桓之生母皆宋女一旦反面为仇以云为郑不当若此其甚一祊之溺心亦不当若此其甚喜功而贪利能让千乗之国者所为如是乎哉宜桓翚稔其行事而疑其心此不卒譲之谋所以易兴而易入也】
　　秋宋人衞人入郑
　　【郑方与齐鲁伐宋宋战而败郑必不虞宋衞之入已也宋知郑之不备连衞乗机用偏师以入之其师必少故郑伯因其去已伐戴而恣兵以取之也】
　　宋人蔡人衞人伐戴郑伯伐取之【戴公谷作载】
　　【观下书齐郑入郕则因宋合蔡衞伐戴以报之可知矣郕为宋之与国无疑戴为郑之与国无疑伊川郑戴合攻尽取三国之众为是文定以为一举而兼四国非也郑既与宋蔡衞为敌敌之所伐我顾取之以快敌人耶戴即非郑之与国郑亦必不伐戴】
　　冬十月壬午齐人郑人入郕【郕公作盛】
　　【郑伯无王之甚者也假王命以伐宋入郕入许其谁信之葢为齐鲁未可与宋遽变故相与假之以济其私也然既败宋矣郕许何罪齐岂有不可释于郕鲁岂有不可释于许者乎齐僖则欲得志于诸侯而鲁隠之黩武亦春秋所讥也】
　　十有一年
　　春滕侯薛侯来朝
　　【鲁隠用兵败宋入郕滕薛畏之相率来朝而不辞先儒以为志骄而者是已桓所以益疑而急于弑也夫】
　　夏公会郑伯于时来【夏字下公谷有五月字时来公作祁黎左又作郲】
　　【会于中丘鲁地也会于时来郑地也前则郑欲钩致助已故与齐侯来鲁以为会此则鲁隠既收郑祊又取宋邑获利甚厚因往郑谋许以为报也郑诱鲁以利始求之而后则招之鲁为郑利所诱始従其求而后遂不得不应其招甚矣郑庄之狡猾而鲁隠之贪庸也】
　　秋七月壬午公及齐侯郑伯入许
　　【三国入许为郑利也虽兼书齐侯而时来之会无齐则所以専罪公也】
　　冬十有一月壬辰公薨
　　【朱子曰凡鲁君被弑则书薨而以不地着之葢臣子隠讳之义圣人之防意也公谷及伊川文定论皆如此无以易矣而文定又谓旧史必以实书圣人削之以为万世隠避国恶之法夫隠之弑主逆者轨也操刄者翚也闵之弑主逆者庆父也操刄者卜齮也准以春秋防狱之义则当书轨弑公庆父弑公矣如旧史归狱两人而书得其实则当夫子之时着于国史信于耳目者已二百余年鲁之后君鲁之孟氏虽孝子慈孙不可得改夫子何为而削数百年征信之史以疑后人哉是必旧史书公薨于蒍氏公薨于武闱夫子不得已而削其地以不没其实也且古者史官虽以直为职而春秋外君见弑疑案亦多若史皆尽职无不直书之事则晋董狐齐太史不足称于当时于后世矣所谓臣子于君父有隠讳之义者夫子为鲁人不当暴扬先世未彰之恶非谓前之人既不讳而后之人又当讳之也据鲁史而笔削非夫子自为一家之文史不直书不可以直书史直而故曲之岂义也哉又公谷以为贼未讨则不书塟伊川文定皆取其説而窃有疑焉内而隠之贼未讨不塟是已桓之仇未复而塟闵之贼既讨而不塟何耶外而衞完齐诸儿及陈平国之贼讨而塟宋与夷齐舍齐商人晋夷臯郑夷晋州蒲莒密州薛比齐荼之贼未讨而不塟是已蔡固许买之贼未讨而塟宋捷晋卓及齐光衞剽之贼既讨而不塟何耶古之塟事亦綦重矣周礼诸侯之丧天子缌衰冢人以爵等为封丘之度与其树数而又为之正墓位跸墓域守墓禁春秋之时礼或不行而尚有会塟之使称五月而塟同盟毕至则知非草草卒事遂以为塟也当是内而以礼塟则书不以礼塟则不书外而来告往会则书不来告不往会则不书旧史据事之实夫子因史之文而讨贼不讨贼书塟不书塟谓出于夫子之笔削者非也葢尝以事之理事之情事之势断之凡弑君之国未有不惧诸侯之讨者诸侯即不讨未有公然以礼往会其塟者惟既讨贼则不惧诸侯之讨而诸侯亦当以礼往会其塟矣鲁桓之贼在齐国人无惧于诸侯之讨蔡景许悼事在可疑亦无惧于诸侯之讨故皆成礼以塟告于诸侯而诸侯皆会也若既讨贼宜无惧于诸侯之讨而君弑国乱新君初立上下危疑又或讨贼之义未明如鲁之杀庆父宋之杀万齐之戮崔杼晋之杀里克衞之杀甯喜皆不能名之为弑君之贼以告于国人告于诸侯故皆不能成礼以塟以来诸侯之会塟也又尝以春秋之明文左氏之实事断之言乎内事隠公志在譲桓不自成为诸侯因亦不成礼以塟其夫人而又考仲子之宫以示必让之志必其事闻于诸侯信于国人故天王亦来归仲子之赗桓翚弑隠必托为成隠之志遂不成诸侯之礼以塟以来诸侯之会旧史不书夫子因不得而书矣桓之见杀于齐也鲁人畏齐之强而又欲匿文姜之丑公然赴于诸侯而成礼以塟旧史书之夫子因而不得不书矣至于闵公之弑季友杀庆父而史书奔齐齐桓戮哀姜而史书薨夷观其易名立后归丧致庙季友为仲姜讳之惟恐不深而闵又庆父所立庆父季友之于闵僖各有所主鲁人亦未服庆父之立闵故犹跻僖于闵之上其不以庆父所立两年十一嵗之君赴告诸侯而以礼塟焉恐亦情事之必至者旧史不书夫子亦不得而书矣言乎外事州吁无知夏征舒公孙翩既讨而其国之臣子名正言顺以来告鲁人往会旧史得书夫子书之也许止之不尝药想为国人所恕蔡般事在宫阃防防可疑君弑而国不乱则竟来告鲁人竟往会旧史得书夫子亦书之也彼夫不讨不塟其不来告不往会皆可考而得之宋督弑君诸侯会稷宋方荐贿以求解鲁方取鼎以纳庙会塟之礼宜其阙矣宋万奔陈齐桓会诸侯于北杏宋君新立不敢亲出其敢告塟于诸侯哉里克弑卓经虽成卓为君以定克之罪夷吾弑克必不成卓为君而塟之以礼也齐舍之称君亦春秋成之商人不以舍为君而顾以礼塟之哉宋人奉公子鲍因防夫人以弑杵臼夫人主于内公子正乎外以为杀无道矣其不以礼塟无道之君明矣商人弑君之贼国人恶之即其兄元亦恶之在春秋则以为弑君而其时之国人必尚以为讨贼也而犹告塟于诸侯耶莒仆来奔命与之邑不以为贼也行父拒之使不得入其塟庶其无论不来告即来告亦不往会且鲁于莒子之卒塟往会之礼原疎史又何书也赵穿弑君罪在赵盾子公弑君罪在子家彼此不得相指为贼而又相与用事于国则不肯以弑君告诸侯又何辞以告塟于诸侯哉栾书以车一乗塟厉公崔杼四翣不跸下车七乗以塟庄公此尚告于诸侯以来列国之会塟乎剽为孙甯所立衞献复国直以剽为簒耳其不成簒贼为诸侯而以礼塟也宜已展舆弑君奔吴及薛弑君比左氏传之其事甚畧当亦未有异焉陈乞以阳生而入必不以茶为君既废之后而又成礼以塟必不然矣若夫吴楚之君虽无故而卒亦不往会春秋固不书塟宁于弑君之塟不塟示义乎然商臣亲以宫甲弑父弃疾弑囚年之王服以塟彼直无所忌惮矣呉初通上国阍之弑余祭光之弑僚皆以传闻得书其不来告不往会无可疑者也如以贼不讨不书塟为夫子削之何难并削蔡景许悼使归于一而顾自变其例使后人求其故而不得哉葢春秋弑君不讨贼而不塟有其义焉无其例也有其义者君父之仇不共戴天寝苫枕千圗报仇人仇一日不复则一日不塟示不敢一日忘也无其例者彼讨贼而塟则仍其事而书塟彼既讨而不塟未讨而塟则亦仍其事而或书塟或不书塟而义固有在焉而岂有意以贷谁之罪有意以治谁之罪哉而后人读之则可以知讨而不塟者有不塟之罪不讨而塟者有塟之罪如蔡许之塟则可以知蔡许臣子有不讨贼之罪鲁既不讨贼而又有往会之罪前后不闻会伐之师则诸侯皆有不讨贼之罪通春秋弑君不闻天王申九伐之法或且荣宠其人则王法不行天王有縦贼奨乱之罪故于隠公之不塟当罪鲁之臣子推戴弑君之桓而不能申义致讨以告诸侯成礼以塟隠公也于闵公之不塟当罪季友不能大义灭亲如衞人之杀州吁及石厚立公子晋使闵公之塟无闻于诸侯也于桓公之塟当罪庄公及鲁人畏齐之强而蒙耻饮恨如塟其无故之君亲也葢因旧史以书之而各知其罪之所在矣左氏曰隠公之不塟不成丧也疑有得于春秋不书塟之义而谓弑君未有不塟旧史未有不书为出于夫子削之者岂其然哉且以春秋字之法文之义论之内而薨称公称夫人塟称我君我小君公者臣子之词称诸异则曰寡小君生曰寡君寡小君卒曰我君我小君我者对人而言谓诸侯之人来会塟我君我小君也隠公之塟不赴于诸侯诸侯无来会者则旧史不可以书塟我君隠公矣外而卒称名塟举諡名之者従彼来赴之词諡之者为我往会之词卒则曰某国某爵某卒塟不曰某国塟某公而曰塟某国某公也遇弑之君鲁不往会则旧史不可以书塟某国某公矣故内而以礼塟则史书之不以礼塟则史不书外而鲁往会则史书之鲁不往会则史不书夫子一仍之而义自见也】











　　春秋宗朱辨义卷一
<经部,春秋类,春秋宗朱辨义>
　　钦定四库全书
　　春秋宗朱辨义卷二
　　髙淳张自超撰
　　桓公
　　元年
　　春王正月公即位
　　【桓书即位桓修即位之礼也继弑君不即位者不忍于先君之弑也桓弑君兄而惟恐诸侯国人之讨急修礼以自定其为君也春秋仍旧史以书之而可以使后之读者推求其故因以知桓之忍于先君矣桓之所以忍于先君者他人弑君则已有不忍已自弑君而又何不忍耶则因以知桓之与闻乎故矣】
　　三月公会郑伯于垂
　　【垂虽近鲁而实衞地桓弑君簒国甫五阅月而公然出境以防郑伯不虞鲁有石碏其人而郑伯为陈侯哉其所以絶无忌惮者必隠之譲桓其説闻于诸侯其志信于国人也虽诸侯闻其説国人信其志而桓则身有弑君之事何以涂诸侯之耳塞国人之口而免其诛讨必当日讳弑为薨或委罪于人而诸侯不得其实国人无以为名也故其修即位之礼既借以蔽罪而其不成礼以塟隠公亦借口让国之一端也】
　　郑伯以璧假许田
　　【桓宋女之子也郑伯恐其得国而亲宋故挟其弑君新立不敢仇我而急于来会人加璧以请祀周公既自伪输其祀周公之诚而又实得许田之利葢一举而两利存焉桓亦因郑庄为王卿士簒弑惧讨既幸其为好会以自定而亦不得不従其请也高氏责郑庄与隠同盟和好不能为隠讨贼夫郑庄岂讨贼之人即其初交于隠又岂真有同盟之心者哉】
　　夏四月丁未公及郑伯盟于越
　　【文定以为垂之防郑为主也越之盟鲁志也亦自有见但以为郑人欲得许田以自广犹似郑之归祊加璧为真欲得许田者而不知郑之结鲁専为仇宋易许田以祀周公独其名耳故自宋殇既弑子冯既立郑既得志于宋而即无意于亲鲁所以七年即有会齐衞来战于郎之师矣】
　　秋大水
