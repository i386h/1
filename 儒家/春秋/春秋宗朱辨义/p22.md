<!-- { "loadSidebar": true } -->
　　【文定以为上请命于天王内承国于先君而后书即位上虽不请命于天王内犹承国于先君亦书即位上既不请命于天王内又不承国于先君则不书即位若庄闵僖是也然则定公何以书即位乎如谓定公为权臣所立与桓立同春秋如其即位之意以罪其无隠先君之心则闵公为弑君者所立既立而又不讨贼何以不书即位以比于定耶如谓闵公幼穉不能自主不得与定同罚然则其不书即位为罪其不承国于先君耶为予其有隠先君之心耶如谓罪其不承国于先君则桓宣定皆不承国于先君如谓予其有隠先君之心则不当以季友之立僖与庆父之立闵同其事而不别其义也盖庆父弑子般而立闵季友戮庆父而立僖闵为弑君者所立僖为诛弑君之贼者所立春秋同一不书即位则似于罪之予之之义全无别矣故隠庄闵僖之不即位当以不修即位之礼为断隠不欲修即位之礼者也闵不能修即位之礼者也若庄与僖则不忍修即位之礼者也夫子一仍乎旧史而十二君之是非定矣】
　　齐师宋师曹师次于聂北救邢【左作曹伯】
　　【聂北之师诸儒之説不同观下书邢迁于夷仪则伊川所谓责其众可救而徒次以为声援致邢之不保其国者是已但齐桓用师不务战胜前年救邢狄震其军声以去聂北之次又将振旅示武不战以屈敌而狄自入卫以后气盛势张无畏于伯主之军容故强兵迫邢邢众不支而溃也然则好战嗜杀固非仁者之师而顿兵纵敌亦失于拯溺救焚之义也又前书救邢于狄伐卫之后此书救邢于狄入卫之后齐桓急邢而不急卫当日情事了然可见】
　　夏六月邢迁于夷仪【公作陈仪后同】
　　【书邢迁于救邢之后则三师之不及救明矣左氏以为邢奔师师逐狄人者未必然也使师果于邢奔之时即逐狄人则狄去而何为有夷仪之迁耶】
　　齐师宋师曹师城邢
　　【邢之旧都必为狄所据如以其残破不可居而迁则其遭狄之焚刼俘虏者甚矣若但蹂躙其乡遂都鄙以去而害不及宗庙宫寝则犹可以不迁也呉氏以为邢众自溃而未为狄人所入者非也夫两救邢而不能振旅却狄致邢之社稷改移人民离散危而后安亡而后存虽有抚防之恩而实无捍御救援之绩髙氏谓其功过不相掩者是矣文定以再书三师为美齐桓之志义者非也盖其急于城邢则不图为邢复其旧都邢所以不能复振于列侯之中也淮之防仅矣】
　　秋七月戊辰夫人姜氏薨于夷齐人以归
　　【齐桓之杀哀姜义也向使于弑子般之时庆父如齐执而戮之以宥哀姜则闵公不致再弑而哀姜亦可以不死一不断于前而再成鲁乱至此亦不得不忍于哀姜矣所以圣人以义全其仁义之尽者仁之至也当杀则杀之而所全实多黄老之术必至于申韩者一叶不伐而寻斧柯涓涓不塞而成江河如救邢而不用大师创秋以致邢之人民流离死徙沿及于卫而国丧君亡祸又甚焉至于扶伤救死邢迁如归卫国忘亡以是为恩以是为惠伯者之民驩虞如也此之谓也杀哀姜定鲁难鲁之君臣终世颂德而已创深痛巨矣有王者作何至若是哉齐人以归诸儒以为归鲁惟汪氏以为归齐其説甚辨观下丧至自齐则归齐为是但使归鲁而春秋书之则似有罪桓归丧之义而齐桓之诛哀姜其义甚正不当又以防罪累之也春秋于此书齐人以归于下书丧至自齐分明以诛哀姜之事归齐桓而予其义也】
　　楚人伐郑
　　【孙氏以为兵众地大渐通诸夏张氏以为始定国号以交中国皆是也盖始则畧之以渐而详之所以详之者交于中国侵伐防盟与内侯同其事不可以不书又实交其君不得不举爵实交其臣不得不书名故旧史详之夫子亦不得而畧之使其事不着也盖齐桓晋文之伯皆因楚而起春秋一书亦因桓文之攘楚而作使楚之君臣防盟侵伐不详则齐晋伯业之盛衰亦不得而详齐晋伯业之盛衰不详则内诸侯之是非向背亦不得而详而二百四十二年之事无稽春秋不得而成书矣故呉虽太伯之后力能抗楚势将入伯而事起于后春秋将终可以不详则亦不必详之非有进楚退呉之义存也】
　　八月公防齐侯宋公郑伯曹伯邾人于柽【柽公作朾】
　　【左氏以为谋救郑也然此后不见诸侯出师当是楚速去郑而齐桓合诸侯谋所以制楚也不然楚师在郑郑伯间出与防则其待救宜急而何以竟不出师耶但狄侵邢齐独往救后又不烦防而即以宋曹往救今楚人伐郑而齐师不遽出先合诸侯以谋之者齐桓畏楚而不敢轻敌也】
　　九月公败邾师于偃【偃公作缨】
　　【不书公伐邾亦不书邾人来伐杜氏曰偃邾地是鲁以兵加邾邾以师出御而公败之也公之败邾或以纳哀姜之故据左氏则成季以僖公适邾有纳哀姜之罪而亦有纳僖公之德不相当耶然观鲁之速加兵于邾则左氏僖公适邾之説不足信也又使哀姜知成季在邾亦或不自孙邾矣】
　　冬十月壬午公子友帅师败莒师于郦获莒挐【郦公作犁谷作丽】
　　【于庆父则易名立后于哀姜则归丧致庙鲁不仇弑君之贼而仇纳贼之邾莒何哉左氏公羊皆以为莒人来责赂即来责赂亦莒人习于时事之常而昧于大义不喻以词命使知不缩而去而顾败其师而获其将耶是谓谿田而夺之牛也且邾亦未有责赂之罪公亲帅师而压其境又何为耶凡此皆季友为之也不能弥内乱而君弑国危曲加恩礼于内贼而佳兵以凌弱小之邻国故春秋详书以罪之也僖公之世五书大夫帅师此年公子友四年公孙兹十五年公孙敖以着三家之始也后则公子遂入杞伐邾两着其专也】
　　十有二月丁巳夫人氏之丧至自齐
　　【庄公不絶文姜犹曰母也虽与弑其夫其事隠僖公之于哀姜非其所生而贼子般弑闵公其事着齐桓又已杀之以正其罪所谓大义已絶不可以入宗庙者也或者齐以丧归齐桓之不知义鲁不敢以不受而后之致夫人于庙齐桓能强我为之耶然而非齐桓意也季友杀牙牙得有后于鲁牙难未发犹或可也庆父通国母弑两君得易名而有后于义何居庆父可以易名有后则哀姜之归丧致庙不可以已矣向使归丧果出齐桓意鲁亦当援大义以絶之桓既行义以贼其在生而反蔑义以怜其既死以义始不以义终必不然矣故哀姜之归丧先儒以为鲁请之而深罪僖公季友者是也】
　　二年
　　春王正月城楚丘
　　【齐桓三城书法各异盖据其事之实以示义也城邢即用聂北之师故书三国城邢也城縁陵即防咸之诸侯故书诸侯城縁陵也卫被狄兵之时诸侯不救流离转徒者逾年而诸侯不防其城楚丘当是卫将自城而诸侯各以邦交之厚薄往助其役而非齐桓之合诸侯以公谋故只若鲁之自往以城之者然也其齐与诸侯必有与者而皆出于其私故皆不书也盖卫被狄兵齐宋曹方急于为邢而不闱移师以捍卫宋桓之抚遗民齐桓之戍以甲士归其祭服乘马盖防患非救难也齐怒卫不与幽之盟于卫之失国奔窜懿公败死戴公不终危困两年而后城楚丘视城邢而即用聂北之师其缓急何如哉故城邢书三国之师城楚丘只若鲁往者以着桓之救卫不若救邢为有私心也公羊以为不与诸侯専封者非也夫兴灭继絶谓之封卫失国都尚保遗邑国未灭也懿公死戴公立戴公死文公立世未絶也国未灭世未絶扶新君而守故土何为专封哉且城邢之与城楚丘虽一则逾时一则逾年有速有迟其扶死救伤安危定难一也城邢非专封而独城楚丘为专封其义不可通矣左氏谓齐桓封卫于楚丘而卫国忘亡文定以木为美桓公而夫子録之夫国既亡而赖以存民就死而頼以生此何如大惠而诗人仅比之木木桃之轻防亦为不善取义矣固知木之诗未必卫人欲报桓而作而小序之説有不可信也且使城楚丘而事涉专封齐桓岸然擅天子之大权而不顾春秋合当直书以明示其罪夫子何爱于齐桓而为之讳又何为畧其事防其功以示不与专封之义哉】
　　夏五月辛巳我小君哀姜
　　【文姜哀姜之春秋以讥鲁人失贼也呉氏以为哀姜实庄公之正配僖公之嫡母子无绌母之道故僖公以小君之礼之然出姜非文公之正配乎非宣公之嫡母乎归齐之后不见丧至不闻致庙是宣公直以子绌母而文公之庙无正配矣出姜无罪而杀其二子以出之文姜哀姜有罪而丧以小君之礼入庙以配桓庄鲁秉礼之国而典礼之乱一至于此可伤也矣】
　　虞师晋师灭下阳【公谷作夏阳】
　　【诸儒以为罪虞者皆是也灭虢灭虞晋之罪春秋欲罪虞故下阳书灭而晋之灭虢不复书而其灭虞亦直书执虞公而已使书灭虢灭虞则下阳只宜书取书取下阳而虞之贪璧马以自取灭亡不着矣至于晋之灭人国则于书执虞公罪之】
　　秋九月齐侯宋公江人黄人盟于贯【公作贯泽】
　　【公谷谓齐宋大国大国合则小国可知江黄逺国逺国至则近国可知诸侯当莫不服从而至也文定遂以为诸侯皆在独称逺国许是盟者误也盖是时桓于诸侯屡防屡盟其心已一将以伐楚而惟恐江黄之为楚援也故与宋公独致江黄而盟之所以孤楚之势也诸侯之中惟宋独与者宋之辅伯甚力无防不与无盟不从故盟江黄不烦他诸侯而独宋公与也又初结江黄未必遽信而肯来于齐齐桓亦不肯轻身以逺适江黄贯宋地也不可以无宋公及明年江黄既信来防于齐则宋公原与盟又不可以无宋公也】
　　冬十月不雨
　　【谷梁以为勤雨也得之何以知其勤雨以旧史书不雨也旧史何以书不雨以其君臣之间日夕忧不雨而望雨也】
　　楚人侵郑
　　【郑歳一被楚师而齐桓再不往救桓固持重以为必能服楚之谋而亦度郑之足以抗楚不若邢卫之速败于狄也不然捐郑于楚楚得郑服而势益张虽临以诸侯之师而不能制矣】
　　三年
　　春王正月不雨
　　夏四月不雨
　　【不雨歴三时矣不书苖麦之无不书饥是必有为之备而无患者然亦天灾之流行也故亦不得不书】
　　徐人取舒
　　【赵氏曰取为附庸不絶其祀也孙氏曰取国不言灭舒之宗祀犹存也李氏曰徐始见经而书人始灭国而书取是必末减之词又谓舒本楚党徐人取舒为齐桓通伐楚之径也按鲁人颂僖公之功曰荆舒是惩当是叙绩于召陵之后其于荆舒不过惩之而已则知徐固未尝取为附庸而又岂灭之耶如书郕降于齐而其后郕伯之奔犹举爵书郑灭许而其后四国围蔡之师复见许男或败而复振或絶而复兴乌能一一详之哉又春秋灭则书灭入则书入未尝加等末减以失事实而舒属楚境在徐之东南诸侯伐楚之师自侵蔡至陉取径于江黄不取径于舒也盖舒接江黄皆能为楚之捍蔽江黄可以盟结而舒则楚之党类非兵治之不可以得志或是徐人适并其地或是受齐桓之命其事足以张中国之势而剪楚之援故徐矜其所取而来告诸侯喜而书之不必详其取都取邑是入是灭也春秋纪此以着诸侯所以得驻师楚境而楚人之所以不敢出也】
　　六月雨
　　【三时之首月不雨皆书则六月之雨不可不书矣书不雨为悯雨则书雨为喜雨可知矣悯雨者为民而悯则喜雨者为民而喜也】
　　秋齐侯宋公江人黄人防于阳谷
　　【江黄既受理而又为阳谷之防者所以坚江黄之志也伐楚而不用其师者恐楚因以怒江黄而速其祸也而桓亦知诸侯之师足以制楚而不必更益江黄矣然江黄之灭于楚卒以属齐之故而齐不能救则齐之负江黄也】
