<!-- { "loadSidebar": true } -->
　　【书阳处父帅师而大其事则伐楚也善其义则救江也使夫子果大伐楚之事则不必书救江使夫子果善救江之义则不必书伐楚而春秋书法如此者葢当日晋师之出原为救江而其实则振旅向楚陈师境上有似乎声罪而致讨者也春秋于此有二义焉一则商臣弑君虽逾两年而罪在当讨不嫌其迟如直书伐楚则后人疑于得讨贼之义故曰以救江犹诸侯防稷而曰成宋乱大夫防澶渊而曰宋灾故也一则楚横暴于江汉之间侵蚀诸侯强兵四出书于春秋侵伐围入战灭八十余见而内诸侯之用师于楚者齐桓之召陵一书伐楚晋定之召陵一书侵楚而已使于处父之师而直书曰伐楚则前继齐桓而后驾晋定矣故曰以救江葢救江非不善既张皇其事以号伐楚而但一救江而止惜乎其事小而义轻也文定较量于召陵城濮谓救之不得其道而书伐楚以救江者春秋纪用兵之法失其义矣名阳处父者外大夫专师书名之始与垂陇名士縠同士縠主盟于垂陇礼乐自大夫出也阳处父帅师征伐自大夫出也】
　　四年
　　春公至自晋
　　【文公两如晋皆至见迫于晋不得已也孙氏曰文公之出六其至者四危之也其不至者二安之也然使以盟新城为危则盟扈亦不得为安而盟扈所以不至者不序诸侯不名晋大夫不成其为防盟故不至不必以安危论也】
　　夏逆妇姜于齐
　　【鲁十二公六娶齐女惟僖公声姜逆至皆不书其书者五书法各不同而独畧于文公之逆出姜何也书法不同者其事不同故词亦不同也畧于文公之逆出姜者其事畧故其词亦畧也娶文姜使逆臣公子翚往欲着桓之宠逆臣则不得不以公子翚如齐逆女作一事书矣庄娶哀姜自行亲迎之礼欲着庄之亲迎仇女则不得不以公如齐逆女作一事书矣宣娶穆姜而使公子遂犹桓之使公子翚也成娶齐姜而使叔孙侨如虽未若翚遂之为逆臣而亦无宗臣逆女之礼也故皆各作一事书也既作一事书则在国称女不可以称如齐逆妇也妇者有姑之词文之逆出姜非亲迎非逆臣非宗臣不必别作一事书则从有姑称妇之礼而以逆妇为文亦其常也夫是以往逆而称妇也桓娶文姜有齐侯送之文公防齐侯之文则不得不书夫人至矣庄娶哀姜有亲迎之文公至之文则不得不书夫人入矣宣娶穆姜公子遂以夫人至欲着遂以夫人之非礼则不得不至夫人也成娶齐姜叔孙侨如以夫人至欲着侨如以夫人之非礼则不得不至夫人也文之逆出姜无异事则亦无异文夫是以入国不至也有姑则称妇姑为主之词也无姑则不得不称夫人文姜至而称夫人哀姜入而称夫人无姑之文也宣之穆姜成之齐姜既从有姑称妇而又称夫人者因遂与侨如之以之也如书遂以妇姜至自齐侨如以妇姜氏至自齐则无以别其为君夫人矣文之逆出姜但为姑逆妇之文夫是以称逆妇姜不称夫人姜也然则无讥乎有讥也讥公之不亲迎而畧于礼也先儒以为讥丧娶然不讥庄宣而讥文公何耶文定从谷梁之説以为不称夫人姜氏者姜氏亦与有贬焉然不贬哀姜穆姜而贬出姜何耶夫纳币则丧制未终而逆妇则三年已满视宣公为愈矣汪氏以为宣公篡立其罪已极于丧娶何诛而穆姜亦不能避丧娶之辱冒大礼以往乃得不同出姜之贬岂亦有幸有不幸欤如谓春秋削夫人以贬文公之丧娶则哀姜穆姜称夫人矣如谓春秋削氏以贬出姜穆姜之冒礼以往则哀姜书氏矣又文定以文公违礼而行使国乱子弑齐人冒礼而往使其女不允于鲁皆失于不正其始之过故春秋交贬之以为后鉴然哀姜之不允至以为戮矣何不于夫人入国时一削氏以示诫耶若穆姜则既同出姜之削氏而身为夫人适子有国抑又未尝不允于鲁者何耶葢鲁娶齐女礼有隆杀事有繁简史臣之登于册者不得不有详畧夫子因其详畧随事书之而示贬之义巨细具着矣而谓笔削于氏不氏夫人不夫人一字两字之间者政不然也】
　　狄侵齐
　　秋楚人灭江
　　【处父一救江无济而即听江之灭于楚晋实不恤江也而晋犹用兵于秦则知非力之不足矣夫救江则处父帅师伐秦则晋襄亲往比而观之晋固不急于扶大义而急于报私怨也】
　　晋侯伐秦
　　【秦蓄两败之怨而一报王官未为大过晋襄又亲即戎以伐之而围其邑故春秋直书晋侯以着其罪也文定泥于举爵非贬谓是以常情待晋襄而以王事责秦穆其説曲矣晋襄继伯可谓有为而秦晋之怨则由于败殽竞胜一时而失结秦攘楚之防故及身而急于报秦不得不缓于治楚以故商臣弑君而不问灭江灭六而不救其后卒至秦楚合而中国不竞为可惜也葢晋文城濮之战实用秦师天王狩河阳诸侯皆朝而秦则不至晋私秦为己之助不以归周也明年防翟泉则秦人与矣又明年伐郑则晋人秦人共之矣其怨起于秦之私与郑盟而留戍以去使晋不得志于郑耳秦之袭郑固为不义之师而知郑有备灭滑而还无损于晋也襄之凶服即戎实报秦盟郑之怨非有恤郑之公心也兵连祸结罪实在晋秦耻败殽不能忘报人情之常孟明师来急宜修词以谢而再败之于彭衙岂非己甚哉王官之役济河焚舟封殽尸而还晋未有丧师失地之辱又兴师以伐之何其忿戾之至耶且以当日大势计之周之东迁周自失计而秦则有勤王定难之功蚕食诸侯凭凌中国天下苦楚未苦秦也文公之伯秦实辅之内诸侯防盟秦颇与焉城濮之战又助晋以败楚师秦交东诸侯以勤劳中夏未可以督过之也使晋实有安内攘外之心西结秦好而南抗楚师借强隣合诸侯并力一隅则亦足以弱楚矣楚弱而诸侯安诸侯安而中国尊矣晋主夏盟岂不于齐桓有光哉乃不忍一朝之忿侥幸殽师秦好遂失好失而怨成怨成而兵结遂不得不释楚而一意向秦由是楚无所忌而益肆吞并矣由是秦知东诸侯之不我与而为自强之计矣由是而秦楚合矣至于秦楚合而晋事益难为矣谓非晋襄之失防哉故伐秦而书晋侯罪晋侯也】
　　卫侯使甯俞来聘
　　【甯俞卫之世族夫子常称其贤观其免卫君于难愚不可及则晋卫交伐之后即防伐沈之师而又聘鲁交好大约出于甯俞谋国之忠也】
　　冬十有一月壬寅夫人风氏薨
　　【成风敬嬴之称夫人或者以哀姜既戮出姜既去皆义与庙絶而庄公文公不可以无配故尊成风以配庄公尊敬嬴以配文公耶若是则前之用致夫人者宜如诸儒为致成风而左氏以为致哀姜者非矣然成公之齐姜无故而襄公又尊妾母定姒为夫人襄公之敬归未见经亦未有故而昭公又尊妾母齐归为夫人则是鲁以子为君母为夫人自成风以后相沿成故而成风敬嬴之为夫人非为哀姜出姜之不入庙与否也观于含赗防葬王不称天则知既致哀姜于庙以配庄公而不可有二夫人也】
　　五年
　　春王正月王使荣叔归含且赗
　　【前书惠公仲子此何以不书僖公成风仲子薨葬不见于经不书惠公仲子则不知归何人之赗此于成风则薨以夫人葬以小君及时而含赗虽不书亦可以知其为僖公成风也前书天王此何以王不称天惠公之嫡夫人为孟子虽宠仲子而未见有尊为夫人之文则其下赗诸侯之妾其失易明即不去天而王之渎礼可知矣庄公之哀姜有罪见戮义与庙絶僖公为君而尊其生母薨称夫人葬称小君天王乃归含赗又防其葬使不去天以示贬则疑于成风应为夫人以入庙配庄公而天王之含赗防葬若出于礼之当然者矣此春秋书法所以异也大约春秋于其人其事似若无异而书法或不同者无疑则同其文有疑则异其词此类是也季氏以天王天子王三称并行为王者之通称史氏之异辞然以从王伐郑及朝王所之类为通称异辞则可锡桓公命含赗防葬成风而王不称天非通称异辞也程氏又直以为阙文然何以他处不阙文而独阙于锡命含赗防葬耶】
　　三月辛亥葬我小君成风
　　【僖公之妾母文公之妾王母也僖公既以夫人尊之则文公亦不得不以夫人丧之程氏谓以义断之可改而不改文公与有责者亦似太过不赴于诸侯可也既以夫人之礼薨之而又赴于诸侯以来防葬则文公之罪也向使鲁人能持大义竟絶哀姜于庙则尊成风以配庄公犹之可也称以小君葬之以礼是哀姜已为庄公在庙之配矣安可有二夫人哉】
　　王使召伯来防葬【召谷作毛】
　　【含赗之使逾两月始来防葬之使既葬始来当是襄王闻而遣使非鲁人告薨葬于京师也葢感僖公推戴之恩既防葬其身锡命其子又含赗防葬其母加礼无已忘其渎乱春秋所为再去天以示贬也】
　　夏公孙敖如晋
　　【不遣京师拜礼之使而急于聘晋观于前后之文非有不可己之事是必晋亦与有吊防之礼而敖往以谢之也晋使来而春秋不书必其微者也视天王不若晋侯视天王之荣叔召伯不若晋之微者罪可解哉即不谓然而甫葬急聘亦春秋所讥也】
　　秦人入鄀
　　【秦穆既入滑以启晋衅连兵数年干戈未靖今又入鄀以搆怨于楚固知秦穆自誓乃悔一时不听蹇叔之过亦非有抚字弱小之义文定所谓以王事责秦穆者诚非也】
　　秋楚人灭六
　　【既书灭江又书灭六着商臣之横暴亦以着晋襄之无志于攘楚而听其蚕食小侯也】
　　冬十月甲申许男业卒
　　六年
　　春葬许僖公
　　夏季孙行父如陈
　　【行父初见经而书如陈葢季氏于陈世有旧好春秋书之以着其私也但公子友如陈书葬原仲行父如陈不书所事似亦未必罪其假公以图昏者然陈使不来而行父独往又前则陈穆公之卒不往防葬后则陈共公之卒复不往防葬鲁与陈未见有交好之实故虽不言其故而行父之以私往可知矣左氏谓以陈卫之睦欲求好于陈夫甯俞来聘不见报使而聘于睦卫之陈毋乃纡耶】
　　秋季孙行父如晋
　　【比年而聘于晋鲁之事晋不应若此之勤当是行父假聘以自托于晋也葢季友有功于鲁友卒之后其子不见于经而行父则其孙也季友卒二十余年行父始为卿以用事于国其时公孙敖公子遂同专鲁政敖在季友未卒之前一年春秋书帅师救徐以着其掌鲁兵权则其专政久矣行父欲得国柄必忌敖遂而遂与文公属亲不可遽去殆将去敖以夺其政故先如陈以讲世好继如晋以托大国无非自为牵固之计以渐为图敖之谋也不然敖以三十年当国之宗卿未有大罪何一旦出奔之速耶已氏之事或亦有之而行父因得借口以加其罪矣观春秋初录行父于经而即书如陈若祗为昏故则未为有过而不必书以罪之又比连书如晋也】
　　八月乙亥晋侯驩卒【驩公作讙】
　　【齐桓之后伯业遽衰晋文之后世主夏盟则晋襄之克缵父功也然在丧而败秦败狄伐许伐卫防大夫盟诸侯功固在此而罪亦在此矣又春秋书外大夫与盟自士縠主垂陇之盟始书外大夫帅师自阳处父救江始礼乐征伐自大夫出春秋葢以罪晋襄之失驭也】
　　冬十月公子遂如晋
　　【杜氏以为卿共葬事文襄之制然鲁未遣卿葬晋文而使公子遂葬晋襄则是鲁之加礼于襄而非晋文昉为伯令以致诸侯之卿也观公之于襄加礼则其及处父盟谓因往朝而使大夫盟公以辱之者洵无其事也】
　　葬晋襄公
　　【三月而速葬汪氏以为患秦送公子雍欲御秦师故急于襄事者是已是必既定嗣子之位而后葬先公也此距败秦令狐之时尚六越月赵盾宜遣使告秦以中悔之故晋即不告秦亦宜预闻之而罢纳雍之师两皆不然则皆有罪也】
