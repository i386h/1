<!-- { "loadSidebar": true } -->
　　【公羊有公左氏谷梁无公伊川文定皆从左谷以为讳公又左氏为王子虎晋狐偃宋公孙固齐国归父陈辕涛涂秦小子憗伊川不从左氏以为诸侯而贬称人文定从左氏以为列国之贵大夫与王子虎而贬称人然观战城濮有秦师而盟践土无秦人则犹不以小子憗同诸侯之盟也翟泉之秦人必非秦伯可知晋岂遂以小子憗同诸侯之盟耶其为大夫而非诸侯无疑矣六国皆大夫鲁何以独君其非公而为大夫无疑矣成二年蜀之盟十一国皆大夫而鲁独君者公方专防楚婴齐于蜀故同诸大夫以盟也其为鲁大夫而不名者以不目六国之大夫故亦不名鲁大夫也王城之侧大夫防盟何以不目大夫以着其罪后半春秋大夫防盟而目之者着大夫之専政也此时伯主在上列国未有敢干大政之卿故从畧书人鲁大夫亦不名以罪列国诸侯也诸儒以为盟迫王城而从贬称人夫践土之会天王下劳王子虎盟诸侯于王庭是盟于天子之侧矣春秋尚不书以示贬此以大夫就王子虎而盟虽在王城之侧未若天子之侧之逼也而顾以称人为贬耶然而春秋有讥焉齐桓尊宰周公而不敢盟此以王子而下盟诸侯之大夫以诸侯之大夫而上盟王子歴叙之而罪见矣又齐桓洮之盟列王人于前而诸侯举爵所谓王人虽微序于侯伯之上也今之王人即非王子虎而为防者亦不当以大夫盟之故天子之臣诸侯之臣一体书人而陵替之实不可掩矣又左氏以为寻践土之盟而谋伐郑夫郑伯从防于温围许方散才歴一时贰楚之迹何以遽见此后秦晋伐郑逺在明年九月则翟泉之盟非为谋伐郑也盖是时卫侯在狱曹伯始归围许无功晋恐诸侯之心不一故请王臣以合之而又重烦诸侯是以盟诸侯之大夫于翟泉也而郑人不至然后知郑之懐贰而有明年之师也】
　　秋大雨雹
　　冬介葛卢来
　　【左氏谓以未见公故复来朝前之来在春公即以其时自围许至未为乆也葛卢不及待而去则葛卢之慢矣然葛卢方托鲁以将有事于萧岂敢去来由己无礼于大国此必春既见公而冬复来也】
　　三十年
　　春王正月
　　夏狄侵齐
　　【狄在齐桓之世肆虐于诸侯而桓不之问桓卒而救齐伐卫是必桓之有徳于狄也才十余年而晋文继伯狄即侵害及齐自此而屡侵不已是又间于齐之不竞也而皆无忌于二公之伯狄真不道矣】
　　秋卫杀其大夫元咺及公子瑕
　　【元咺之罪己于书奔晋书自晋复归治之矣此称国以杀不去其官者所以治卫侯之罪也卫侯杀无罪之叔武今天王方伯释其罪而反之国未尝有命杀元咺也元咺又天王方伯之所直者而卫侯杀之且及公子瑕春秋所以罪之也杀瑕书法不与卫剽陈陀同而称公子是瑕未为君而书公子者着其实也使瑕果为君即不当比之卫剽陈佗亦当书卫杀公子瑕及其大夫元咺今其书法如此则知春秋不罪瑕也不罪瑕故书及公子瑕也杀瑕书公子故杀元咺书大夫也皆所以治卫侯之罪也】
　　卫侯郑归于卫
　　【元咺子瑕既杀而卫侯归则似非卫侯杀之矣然元咺子瑕之杀不书卫人卫侯之归不书自京师则春秋之归罪卫侯可知也】
　　晋人秦人围郑
　　【侵曹伐卫文定以再称晋侯为讥其懐私复怨于此又以为私怨勤民贬而称人未必然也郑贰于楚出师不为无名可以围许何不可以围郑若责其不修文德以来诸侯而威制力胜惟虐是闻则围许已不免有罪何况围郑若果以贰楚之故问罪于郑则虽有私忿亦不必为此深文而苛责之也盖据左氏围郑者晋侯秦伯春秋不举爵而称人乃以为贬求其贬之故则以为不礼于己而怨之也然春秋称晋人秦人未必果晋侯秦伯也何也穆公辅晋以伯战莫大于城濮防莫大于温盟莫大于翟泉而与之者小子憖也自此以后败于殽败于彭衙以至济河而取王官及郊而帅师者百里孟明也何独围郑而穆公亲至哉左氏烛之武见秦伯之言抑又安知非身践秦庭耶秦人非秦伯则晋人亦非晋侯而春秋固未必以绌爵称人为贬矣又左氏晋侯使吕相絶秦有曰我文公帅诸侯及秦围郑秦大夫不询于我寡君擅及郑盟云云则秦伯未与围郑可知矣盖左氏襍取各国之史为文不自裁节语多舛误往往如此未可据也晋文假公义以伸私愤谓之不正则可若尽没其事之公而但诛其心之私则不礼者既怨之礼之者宜德之矣观其不牵于楚徳而以攘楚为义则亦不当屑屑以出亡不礼之故罪其以私怨虐曹卫而又罪其以私怨虐郑也】
　　介人侵萧
　　【介称人如牧誓称庸蜀羌髳防卢彭濮人盖中外小国之通称也诸儒于狄之忽称狄忽称人其称人为嘉其慕义而进之然则介侵萧而称人岂亦进之耶通乎此则入后于呉越之或书呉人越人或书呉书于越非有进退予夺之义矣】
　　冬天王使宰周公来聘
　　【王聘勤于隐桓而简于庄僖自庄元年来锡桓命至此不闻矣岂齐桓创伯王室稍尊而不数数下聘诸侯耶夫聘隐可也聘桓甚矣庄即不足与数僖犹鲁之贤侯而天王独不加礼何哉宰周公之来或以答两朝王所之礼也】
　　公子遂如京师遂如晋
　　【天王两聘隐公三聘桓公不闻一拜京师之使僖公于宰周公之来鲁不逾时即遣公子遂入谢天王僖岂不贤于隐桓哉惜乎以二事出而命不专也文定所谓等周室于列国者是已春秋书遂明着其以二事出非如京师既归而再如晋也李氏以为不敢同王事于伯事非也】
　　三十有一年
　　春取济西田
　　【复故田而谓之取吕氏以为非彼所欲者近是文定谓为以乱易乱者罪其争而复之也盖外取邑不书鲁史讳我邑之为人取也若复故田而谓之复是章我田先为曹取矣故书取谓若新取之曹者又曹本不欲以田归我不可书曹人归济西田若无故而书复济西田则明为假晋之力而得之想亦鲁史所讳也但济西田不知何时为曹所侵入春秋来亦未见鲁与曹有争田之事曹在春秋国小而弱未必敢侵鲁田诸儒因济西鲁地故或为先侵后复之説恐济西自有曹田晋怒曹而割其田与鲁鲁因以取之也不书曹济西田者或鲁史讳其假晋之力以取曹田也左谷或是】
　　公子遂如晋
　　【宰周公来而始往报之晋未尝来聘而公子遂一如晋取济西田而公子遂再如晋事晋严于事周受田重于受天王之礼畏其威而懐其德比连书之罪自见矣】
　　夏四月四卜郊不从乃免牲犹三望
　　【鲁僭礼不胜书因礼之变而书以示讥文定之説是己但鲁之郊禘明堂位云成王以周公有大勲劳命鲁公世世祀公以天子之礼乐而祭统则云成王康王追念月公勲劳而欲尊鲁故赐之以重祭一则成王一则成王康王无定主之辞史记又称鲁惠公请郊庙之礼于天子后儒肆辨皆无定义姑无论是非成王之赐即云惠公所请亦在春秋以前何以入春秋歴隠桓庄六十年不见书闵二年始书禘僖三十一年始书郊耶固曰非有变则不书何以隠桓庄六十年及僖又三十年郊无一变自此年终春秋百五十年凡九有变耶洛诰曰乃命宁予以秬鬯二卣曰明禋又曰予不敢宿则禋于文王武王观此则所云赐以天子之礼乐者或是礼乐之器得用于周公之庙而后世积渐僭用大礼并郊禘亦因其名而举其事也记曰践其位行其礼不践天子之位何以行天子之礼不特成王不以赐鲁公即所云之郊也禹也宋之郊也契也是天子之事守也者亦非夫子之言也夏殷之后既不有天下而何以得郊于天哉使夫子以禹契之故而谓宋当郊则鲁之郊何尝不配以后稷使夫子以天子之事子孙所当守则焦祝蓟陈何独不当守天子之事盖天者天子之所祭非天子而郊借云配天者先王而主祭者则诸侯也故虽夏殷之后行之而天亦不享况鲁既有天子行于上而又僭行于下耶即云二王之后许用先代礼乐亦当是冠服器用官名乐名及庙中牲色所尚之类未必许其用郊用禘也大约东迁以降诸侯僭礼积渐而然故晋人有曰以寡君之未禘祀则可以知僭郊禘不特鲁而鲁之郊禘亦不必由于成王所赐矣又左传家语皆云鲁以启蛰而郊陈氏谓为祈谷之郊鲁不敢以日至而拟于天子也汪氏引孟献子正月日至可以有事于上帝之语辨之然观春秋四书卜郊皆在四月四书牛伤皆在正月而定十五年之牛死改卜而郊则于五月哀元年之牛伤改卜而郊则于四月似鲁实以四月或五月郊不于日至者汪氏又以春秋所书四月卜及四月五月郊皆为过时非礼之故然定哀正月牛伤改卜一五月郊一四月郊谓因改卜而过时则可何以成七年正月牛伤改卜而书不郊犹三望亦于五月耶书郊以四月五月书不郊亦以五月则鲁以四月五月郊为常而谓为祈谷之郊者亦或然也郊虽不于日至而祈谷用天子祀上帝之礼乐独非僭耶又陈氏以天子不卜郊鲁郊而卜者以僭礼而迟疑顾盼不敢直情而径行之者非也据家语天子之郊月以日至日以上辛既有定日则不用卜祈谷而郊上辛中辛下辛皆可用无定日则卜也又汪氏以四月五月为过时者亦不然也四月五月周正之夏犹夏正之仲春季春以祈谷亦未失时惟成十七年之九月用郊为不可解耳】
　　秋七月
　　冬伯姬来求妇
　　【托于鲁而鲁屡侵削之如谓婚姻足以固邦交何为不以伯姬故而扶植杞耶固知鲁人不义虽再娶鲁女而亦无以为安国之计也春秋书伯姬求妇固以讥伯姬之越礼而亦以着鲁女再嫁鲁之弱如故以致桓不得已而事晋也】
　　狄围卫
　　【狄肆侵诸侯向既入卫今又围卫狄之虐卫甚矣毋亦间卫成之取恶于晋文而故敢于攻围其国都耶】
　　十有二月卫迁于帝丘【于谷作于】
　　【衞再迁矣皆狄难也而又适当桓文定伯之时桓恶其不与幽盟而不救文怨其出亡不礼而不救固以见桓文之褊而亦罪卫无自强之道狄至则迁舍社稷丘墓而轻去其国都也文定责晋文不能却戎狄安中夏使晋文而能释怨救患以治狄而存卫则晋文之业又出齐桓上矣而乌可得哉】
　　三十有二年
　　春王正月
　　夏四月己丑郑伯捷卒【捷公作接】
　　卫人侵狄
　　秋卫人及狄盟
　　【卫迫于狄迁国以避宜内修德政外结隣援养力积威以声其罪而伐之乃忿不思惩乘乱以起仅仅侵之而又屈己以及之盟保境息民之道修怨复仇之道胥失之矣】
　　冬十有二月己夘晋侯重耳卒
　　【齐桓纡缓晋文急促城濮一战遂伯天下世主夏盟或亦有天幸与若彷佛齐桓今年防明年盟恐其及身不能有成也】
　　三十有三年
　　春王二月秦人入滑
　　【秦越国而袭郑于千里之外虽得郑亦必不能有其地而顾劳师以为之者乘晋文之既殁冀得志于郑以慑天下诸侯而图伯也故虽知郑有备而犹入滑以肆其兵威晋急出师邀击以败之者盖惟恐秦之遂伯诸侯而挫秦以示己之强使诸侯不贰于秦而文公余业可继也故于郑不顾忘先公之怨于秦不顾忘先公之德而出竒兵截要道为必能败秦之谋不然何爱于郑何恶于秦而穷兵尽敌至使匹马只轮不返若此其毒耶终春秋之世秦楚大国楚则时盛时衰秦不复有中国之志者楚戒城濮而秦悔殽师也夫是以齐桓晋文两伯并称齐之后无继者而晋之子孙世主夏盟与】
　　齐侯使国归父来聘
　　【公子遂如齐国归父来聘以着伐齐取谷之后齐鲁之好再通也】
　　夏四月辛巳晋人及姜戎败秦于殽【败秦下左谷有师字】
