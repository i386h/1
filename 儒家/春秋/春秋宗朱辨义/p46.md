<!-- { "loadSidebar": true } -->
　　【文定以为诸侯三归适夫人行则侄娣从二国来媵亦以侄娣从凡一娶九女多则以欲败礼然则礼以九女为制多则逾少则不备逾与不备皆非礼矣此时伯姬已归宋晋媵又来而九女之数已备其后之齐媵齐逾礼以归于宋耶抑宋逾礼以求于齐耶叶氏谓宋为二王之后一娶当得十二女说无引据疑不可从抑又安知鲁之女衞晋之媵果否各有侄娣九女之数备不备齐媵之来逾不逾哉盖古礼已不可攷而春秋诸侯又复变乱旧制总难以臆防也但春秋书衞晋齐之来媵则是因事以志五国通昏姻之好见其岐而复同而非为媵女逾数起亦非为伯姬贤而录之也】
　　秋七月丙子齐侯无野卒
　　晋人执郑伯
　　【郑伯防楚公子于邓不书则不见郑贰楚之罪使郑果防楚公子春秋何不书以罪郑哉盖欲甚晋之罪则不书防邓以贷郑也于蒲之盟不久而郑复朝于晋则虽一防楚公子何害于从中国事伯主之义十二国盟蜀而晋不问郑一防邓而即执其君杀其行人伐其国晋尚足以服诸侯哉】
　　晋栾书帅师伐郑
　　【书栾书帅师则栾书当国也执郑伯杀行人又帅师以伐之春秋所以并罪栾书也文定泥于书卿书帅师为无贬而専归罪于郑之受赂防楚惟利之从而不要诸义非也使春秋罪郑则前宜书防邓以着晋执郑伯之端后宜书楚侵陈救郑以着郑伯所以致执致伐之实今春秋皆不书只若郑无罪焉者故知其罪晋也文定又泥于凡救皆善之以为春秋不书救郑郑无可救之善楚不得有能救之名者亦非也晋文伐衞书楚救之明其衞之附楚而晋伐之为伐有罪也此之伐郑不书楚救者没其郑之附楚而晋伐之为伐无罪也其实左氏侵陈救郑之说不足据也不信经而信误矣】
　　冬十有一月葬齐顷公
　　楚公子婴齐帅师伐莒庚申莒溃楚人入郓
　　【左氏以为楚子重侵陈以救郑自陈伐莒然陈自盟辰陵楚子入陈之后至此十七年不与中国防盟其不事晋久矣楚欲救郑无取乎侵陈惟莒则马陵于蒲之盟皆与故楚伐之也莒既溃楚既入郓晋不见救莒郑亦不见即贰于楚而楚师退者必楚有事于吴而不暇争郑也】
　　秦人白狄伐晋
　　【宣八年晋连白狄伐秦秦久而不报君子未尝不少晋成而多秦桓也越二十年而即连白狄以伐晋桓徳不终矣此其所以致十三年九国之伐欤】
　　郑人围许
　　【君见执而用兵围许张氏以为大臣之罪者是矣虽用公孙申之谋示晋以不急君然如晋人之请盟于秦穆以归晋惠未尝不可以得君也乃郑人忌于行人之见杀铤而走险立公子繻而又杀之以致国乱于内亦左计矣】
　　城中城
　　【谷梁罪外民之义却好虽不必圣人之意果如此差胜于左氏书时云也】
　　十年
　　春衞侯之弟黑背帅师侵郑
　　【衞専事晋未尝非内中国之道然如侵宋侵郑皆不义也侵宋无名至于郑则晋以无道执其君衞当陈大义以匡晋而释郑伯既不能然而又助桀为虐尤为不义之甚者也其名黒背称帅师是着黒背之専衞师为公孙剽逐君篡国之由而非以称弟不称公子示义也即称公子何尝不足以示世卿専国之罪哉葢与书齐侯弟年郑伯弟语同原不称公子故也文定谓春秋称弟以示宠爱之过致有无知弑君剽篡国之事然则书郑伯之弟语者又何义耶无知不称公孙剽称公孙又何义耶春秋惟衞多称兄称弟称叔是衞本以叔兄弟为称之故不然春秋何特于衞之兄弟多致意也】
　　夏四月五卜郊不从乃不郊
　　【卜郊不从者四僖三十一年襄七年书免牲不书不郊既免牲则不必书不郊也此年襄十一年书不郊不书免牲不书免牲者不行免牲之礼也不书免牲则必书不郊也】
　　五月公防晋侯齐侯宋公衞侯曹伯伐郑
　　【晋执郑伯致其国乱而伐以纳之所为若是不足以主夏盟矣又左氏以晋立大子州蒲为君者见伐郑而晋侯卒不书卒于军而卒于国又有杀巫之事其所书伐郑之晋侯谓为州蒲然即据左氏言之晋侯尚忌巫不食新之言而杀之讵未死而肯君州蒲哉纳郑伯而郑不拒未尝需时旷日则师归而卒未可知也又公不书至则以着伐郑之日浅而此役与前后伐郑不同其为纳郑伯之故并见矣】
　　齐人来媵
　　【晋逾年而始来媵齐再逾年而始来媵毋亦以顷公之丧故耶然丧尚未满亦不得不谓之悖礼也】
　　丙午晋侯獳卒
　　秋七月公如晋
　　【宣奔齐元之丧成奔晋獳之丧成之勤事晋一同于宣之勤事齐矣宣奔丧返国再遣防葬之卿何其各有礼也晋胡为于成之奔丧而又止之送葬以辱之哉盖攷于经文而知两公之奔丧有不同也齐元卒于四月宣即于其月如齐五月而至是为宣之奔丧也晋獳卒于五月成至七月始如晋是必成本不奔獳之丧晋怒其不奔丧而假贰楚来责以致成之奔丧成然后如晋而晋因以止公送葬也则左氏谓晋人以公为贰于楚故止公之说为有据矣】
　　冬十月【公无此三字】
　　十有一年
　　春王三月公至自晋
　　【书至自晋与前后如晋书至同而时之久则按之可知送葬之辱则于不书葬着之故明年琐泽之防为晋厉结好于公则不书至矣】
　　晋侯使郤犨来聘己丑及郤犨盟
　　【公甫返国而晋使踵至盖晋既止公防葬惧公因辱而怨贰于齐楚故郤犨急来以礼慰公公因及犨盟以示不贰非晋迫公使盟以再无礼于公也】
　　夏季孙行父如晋
　　【鲁既盟郤犨知晋之疑我矣故行父速往报聘以释晋疑其实则愤晋之辱将结好于齐而先以弥缝之也】
　　秋叔孙侨如如齐
　　【汶阳之田既归于齐齐以女来媵怨释而好通矣近又惟恐不得于晋不可不先修礼于齐侨如一聘而齐婚又成也】
　　冬十月
　　十有二年
　　春周公出奔晋
　　【左氏以自周无出周公出奔周公自出故也然则诸侯大夫之奔有逐之奔者有自奔者槩书出奔何耶曲礼曰天子不言出此亦附为说耳天王出居于郑言出矣居皇居狄泉不言出者畿内也居郑言出者出于畿内也子瑕子朝不言出汪氏以为瑕朝皆为逆乱比之灭国之君与在外之臣其不书出乃书法之常所见最是而又以为襄王万乗之尊周公三公之贵皆当以天下为家其书出为贬则似春秋别立义以书出者犹未合也夫出居出奔之为贬何疑而在春秋则亦书法之常诸儒以春秋书王臣出奔只此一见遂谓与诸侯之出奔大夫之出奔有异罪其王既复之而叛盟出奔为自絶于周故书出然王即未尝复之而亦必书出以罪之也】
　　夏公防晋侯衞侯于琐泽【公作沙泽】
　　【左氏晋士燮楚公子罢于宋西门之盟前后言之甚详又载郤至如楚涖盟公子罢如晋涖盟汪氏李氏辨其不足信其义甚当然即据左氏之事似亦与琐泽无关盖彼为晋楚大夫之盟而此为鲁晋衞三君之防也晋厉初防诸侯只鲁衞二国髙氏谓其畧诸侯而致鲁衞不能谨始而使诸侯解体者亦不然也晋以止葬辱公恐郤犨行父之交聘未足以解故特防公以示亲厚之意虽冒忘丧即吉之讥有所不顾而衞之坚辅晋伯犹宋之坚辅齐桓当年桓防盟诸侯无论为公为私宋无不与又鲁之背齐而向晋原因衞讲好其间故琐泽之防独鲁与衞而他诸侯不与也惟其为三国之好防故不书至以别之】
　　秋晋人败狄于交刚
　　【左氏以为秋侵晋然交刚狄地而晋败狄于此其为来侵往伐皆不可知髙氏以为白狄或是晋怒其助秦之故而败之以为明年伐秦之先声也】
　　冬十月
　　十有三年
　　春晋侯使郤锜来乞师
　　【伊川文定谓晋不以王命兴诸侯之师故书乞然两伐郑皆有王臣是假王命以伐郑何以亦书乞耶齐桓以来伯主用诸侯之师多矣不必皆奉王命何以不书乞耶张氏以为齐桓以来召兵侵伐虽不出王命而攘楚讨罪为中国举犹足以令诸侯晋以私怨报秦则义不足以令诸侯故卑词以乞之然如鄢陵之战亦为中国以攘楚何以亦乞师耶当是晋厉急于报秦战楚伐郑而伯业既衰不足以致诸侯又诸侯惮于伐秦楚大国恐其不从故遣使乞之重之以礼俾诸侯不可辞也悼公初立救宋义举因有先世故事未可遽变以失诸侯故亦踵而一行之又张氏所云卑词以乞者亦不然晋强鲁弱晋之乞师于鲁必不若鲁之乞师于大国葢乞同而所以乞者词之卑抗不同诸儒泥防乞字作丐乞之乞以为凡乞皆卑词耳若必卑词以请而后书乞则鲁之乞师于诸侯而书乞顾史臣自着其卑词以请之丑耶】
　　三月公如京师
　　【因防伐而行故不成其朝而春秋以是讥之诸儒之说皆是但谓春秋以伐秦为遂事明朝王为重以存人臣之礼者亦不然春秋正以遂防伐秦着如京师之非本意也盖三月如京师五月防伐秦中间两月使以如京师为一事防伐为一事是犹若以朝王为事者故圣人独书公自京师四字以着公之如京师为防伐秦而往其如京师之事即为防伐秦之事也若不书公自京师四字后人读之疑于中间两月或京师既归而又防伐秦则公有朝王之事矣然亦当日事势如此故圣人不得不如此书而以公自京师示之也公之如京师亦因伐秦之必过京师过京师不可不朝王故不先防诸侯而往诸侯亦必立意皆同故公与诸侯先后至京师以俟于京师诸侯络绎皆至而防之以伐秦也左氏乃云公及诸侯朝王若诸侯羣朝则当先防后朝今先书朝而后书防非诸侯羣朝明矣】
　　夏五月公自京师遂防晋侯齐侯宋公衞侯郑伯曹伯邾人滕人伐秦
　　【秦在西陲虽与楚合未若楚之内患诸侯晋以己之私怨连诸侯以伐之诸侯无怨于秦而聴晋以防伐之皆罪也】
　　曹伯庐卒于师
　　【伐秦以报私愤则动诸侯之师不恤其劳讨曹以扶公义则却诸侯之请而自惮其劳两失其道也】
　　秋七月公至自伐秦
　　【如京师而至伐秦与围许于防温之后而至围许义各不同盖防温朝王其本事也不至本事至围许以着假狩而朝之非礼也此则伐秦其本事也至本事不至京师以着途过京师而朝王之非礼也】
　　冬葬曹宣公
　　【曹宣公葬而负刍之君曹定矣鲁往防葬亦有罪也程氏以曹伯书卒书葬无异文疑负刍无杀太子事而以后之曹伯见执比于晋文之执衞侯然观执之归于京师则非晋之有私怨于曹也左氏之说宜为有据矣】
　　十有四年
　　春王正月莒子朱卒
　　夏衞孙林父自晋归于衞
　　【大夫奔而归国者有之矣春秋多不书其书者必其为患于国者也林父以良夫之子良夫死林父初为之后未见有大恶为定公所怒而奔晋晋侯归之亦不料其卒祸衞也故责晋者当责其逐君立君而不讨又为林父讨衞而疆田其纳林父之时尚可原也】
　　秋叔孙侨如如齐逆女
　　【聘齐而释旧怨讲新好者侨如也故逆女使之自此而钟离之防侨如専焉而季叔相轧之势又成矣】
　　郑公子喜帅师伐许
　　【许附于楚郑附楚时不忌楚而伐之郑不附楚时亦不忌楚而伐之郑志在亡许也髙氏以责晋厉之不能伯而致郑之怒隣兼弱夫许不内属厉苟得志于陈郑则又将以次而加兵于蔡许又禁郑之不怒隣兼弱耶】
　　九月侨如以夫人妇姜氏至自齐
