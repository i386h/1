<!-- { "loadSidebar": true } -->
　　【以大义之公论之齐惠助宣遂弑君得国安受鲁之防事者自惠至顷几二十年君朝臣聘殆无虚歳一往防晋遂以为隙问罪之师易世而至惠顷之罪宜相继而治之也以人情之私论之君齐所定也夫人齐之女也平州之防信而不盟济西之田受而即复何负于鲁而舎之即晋哉且齐晋之不相下也齐既怨鲁之背已又怒鲁之挟晋黙而不讨为诸侯笑北鄙之师齐亦有所不得已也春秋治公义不治私情齐之罪固未可曲为原之矣但文公之世齐商人弑君执叔姬执单伯无名之师三至西鄙告晋不救纳赂请盟辱亦至矣尔时当国用事者非行父耶主忧臣辱主辱臣死而行父犹往来齐晋之间为苟且图存之计何其懦也今以恶归父之故激齐搆怨齐师之来独不可修词谢过以平之乎逾时而四卿并出请晋师连衞曹以速报齐而战败之又何其勇也则以归父犹在齐也嗟乎商人虐我之耻则不思雪归父専国之恨则不能忘用公徒以泄私忿胁新主而仇先君盖自此而鲁为季氏之鲁矣】
　　夏四月丙戌衞孙良夫帅师及齐师战于新筑衞师败绩
　　【新筑衞地此必齐以兵加衞而衞出师逆战于新筑耳左氏所云衞将侵齐与齐师遇者恐是因春秋不书齐师侵衞伐衞而附为之说也衞之于齐自助宋伐丧以来未有兵争之事今胁于晋而世子臧从晋伐之曲在衞也齐即来报何不可修词以谢而急于一战哉春秋书孙良夫帅师而齐师不目主将则知其専罪良夫矣】
　　六月癸酉季孙行父臧孙许叔孙侨如公孙婴齐帅师防晋郤克衞孙良夫曹公子首及齐侯战于鞌齐师败绩【首公谷作手】
　　【将称元帅属辞之体是役也据左氏则晋亦四卿郤克士燮栾书韩厥春秋独书郤克而于鲁四卿并书则知其罪四卿矣谷梁以为行父郤克孙良夫公子首同时聘齐受一笑之辱左氏亦大畧相同其事容或有之然其本意固非専为此也晋欲世主夏盟而齐独以伯主之后抗不与其盟防晋景将合诸侯故假齐楚结好之名乗机而连兵以加齐衞于新筑之败则又不得不因诸侯之师以报之也曹亦为晋所役而已至于行父之仇齐则全不以一笑之故也宣公十八年间仲遂归父父子相继専国用事将无季氏矣季氏之隠忍莫敢如何者宣公在也宣公既薨归父虽逐而犹在齐若少需以时而苟慢于事齐听归父之言起南阳之甲纳归父而盟成公三桓危矣于是急托于晋为先发制人之计使齐自救而不暇于为归父谋也盖晋有晋之私而巧借必致死力于齐之行父行父有行父之私而巧借必欲得志于齐之晋也文定责其以一笑之故残民毒众几获其君而怒犹未息为愤兵之戒者犹未得春秋之义也使春秋之义在此则书季孙行父及郤克孙良夫公子首可矣而何以于鲁则四卿并书哉又以为成公初立主幼国危为季孙一怒扫境兴师虽无人乎成公之侧有不恤者亦非也行父明欺其主之幼初不顾夫国之危必一战胜齐而后齐不生纳归父之心晋徳我辅伯之力三桓安而幼主在其掌握也茅堂胡氏以为公室卑弱四卿擅命各得乎鲁之兵权夫臧孙许与公孙婴齐其能得鲁之兵权哉春秋并书以见许之听于行父而不听于君婴齐以宣成之近属而亦不敢不惟行父之是从焉耳此为内大夫及外大夫连兵伐国相比书名之始未有若此其详者也】
　　秋七月齐侯使国佐如师己酉及国佐盟于袁娄【谷作爰娄召陵书屈完来盟于师来者自外而来也来盟者着其来之意本为盟也国佐之如师齐侯使之以请诸大夫之欲也两言既成而后为袁娄之盟也故召陵之盟楚之受盟于诸侯袁娄之盟晋之盟齐也】
　　八月壬午宋公鲍卒
　　庚寅衞侯速卒【速公作遫】
　　取汶阳田
　　【内邑为外所取则史讳之前既讳取则后不得不讳其归也取汶阳田与取济西田书法无异彼讳因晋而取曹田谓若我取之曹者然此讳因晋而归齐之侵地谓若我新取之齐者然也】
　　冬楚师郑师侵衞
　　【据左氏则蔡许皆从矣据经则十一月公防蜀即于月之丙申十二国盟蜀而秦大夫与焉秦距鲁逺使约防而秦始至不应若此其速是必秦大夫亦从楚师矣而春秋皆不书独书郑师者専罪郑之从楚也犹厥貉之次専罪蔡也】
　　十有一月公防楚公子婴齐于蜀
　　【楚师压境责我之从晋伐齐宜婴城固守以待晋援即不得已而请成则四卿安在而烦幼主亲出耶行父以私而背齐向晋四卿并出非公意也行父自危而不敢出故隠与仲叔谋而迫公亲往其请成之词必曰先公合齐以通好于楚宋之防未尝敢忘幼主新立胁于晋之强不得不遣大夫以从以此为词可以释楚之怒然而齐怨既深楚猾不可测公之徃得毋危哉而行父不顾也春秋于公防公盟两书不讳论者但于其背华即楚以望国之君而下比于荆蛮之大夫为成公罪而不知圣人以罪行父也伐齐则四卿并出防楚大夫则幼主亲行比书于册不深切着明哉】
　　丙申公及楚人秦人宋人陈人衞人郑人齐人曹人邾人薛人鄫人盟于蜀
　　【主此盟者必婴齐也婴齐主盟而诸国大夫听之鲁君听之其为春秋所恶何疑伊川责其不能保固疆圉要结隣好以图自存为是文定谓其宜専事晋室则非也春秋岂以舍天王而事伯主为义哉又诸儒以大夫不名为贬者非也凡大夫书名所以贬大夫罪大夫之専也大夫而不书名则所以罪其君也其于十一国亦各有其罪也罪秦之与楚合也罪齐徳楚师之来救也罪陈郑之久属服于荆蛮而郑又以师从也罪宋之受围逾年力能相距前之及平为不得已而今之受盟可以已而不己也其他小国不足责而曹衞从晋仇齐楚师一至何背之速耳罪尤甚矣夫以中国而受楚大夫之盟即书名何尝非贬而受楚盟之罪又岂待贬而人之而始着哉若于宋为诸侯交见之盟则名诸侯之大夫而春秋罪之尤深也惟不名诸侯之大夫则亦不名婴齐矣又左氏以蔡许乗楚车不得列于诸侯亦非也蔡许属服于楚楚役使之已久无烦于盟故不使之与于盟非春秋恶其乗楚车而削之也】
　　三年
　　春王正月公防晋侯宋公衞侯曹伯伐郑
　　【婴齐至蜀鲁亲往防宋衞曹皆约而至盖既受楚盟矣才逾一时而即叛盟从晋以伐郑如曰义当从晋何如初不从楚如曰叛楚盟不为不义何如不盟楚之为义家氏以去强盛之楚从衰弱之晋以伐有罪之国为春秋嘉之者非也夫郑为楚导其罪固大鲁宋衞曹之受楚盟薄乎云尔盟主固有辞于伐郑鲁宋衞曹何辞于从晋以伐郑哉家氏以郑罪当讨正诸侯之爵以示义者亦非也此当作圣人之心公而恕子四国之悔过而罪郑伯之怙恶说则无矣】
　　辛亥葬衞穆公【穆公作缪】
　　【嗣君即戎仓猝归国遽葬先公即迫于晋命不得已而然亦春秋所恶也】
　　二月公至自伐郑
　　【防伐未有不至者吴氏以为虽未逾时伐郑无功亦危而至之然如僖公伐楚有功而至则又岂不危而至其逾时耶】
　　甲子新宫灾三日哭
　　【公谷皆以哭为礼文定用刘质夫之说以为非礼如为得礼则常事不书矣公羊又以为记灾故书如为灾故则书灾不书哭矣疑当从文定也但鲁自周公至文公父子兄弟相继相及共十九世而考之于炀幽之于魏厉之于献真之于武懿之于孝隠之于桓闵之于僖兄弟相继者凡七宣公之时如兄弟异昭穆则庄为髙庙闵为曾庙僖为祖庙文为祢庙当祧庄迁僖而以宣入僖庙矣如兄弟不异昭穆则隠桓为髙庙庄为曽庙闵僖为祖庙文为祢庙又当祧隠桓迁闵僖而以宣入闵僖庙矣攷于春秋不称庙称宫又至哀公之世而桓僖宫灾故疑不以兄弟分庙数而同庙异宫当宣公入庙必祧隠不祧桓而以闵主迁于隠宫迁闵不迁僖而以宣主入于闵宫所云新宫者当是于闵宫而修葺丹垩之也所云新宫灾者当是修葺丹垩之时而灾也是必旧主既迁新主未入也顾难既迁未入宫尚无主而于五庙之中火燬一宫岂不惊动而亏伤其在庙祖考之精神乎果有三日哭之礼行之非过而春秋书以讥之者岂旧主既迁则旧主之精神已去乎此新主未入则新主之精神未属乎此而于他庙神主之精神虽惊动而无亏伤无取乎三日之哭耶古制既淹鲁礼亦变或宣别为新宫或古无三哭之礼难以攷据未可为定论也】
　　乙亥葬宋文公
　　【衞穆宋文皆卒于去年八月皆迫于晋命出师伐郑因是而逾五月之期观春秋于伐郑书宋公衞侯是明着宋衞不以丧辞晋晋役宋衞背殡之嗣君为皆有罪而举爵者以罪其不行如期葬亲之礼而行逾年称君之礼也宋文之厚葬亦左氏云然文定独为后世示戒春秋无此义也】
　　夏公如晋
　　【去年八月取汶阳田不速往拜者以有楚师也至冬不往拜者惧晋怒其盟楚也防师伐郑以解晋而后往拜之假拜田以朝晋而成以宣事齐之礼事晋矣】
　　郑公子去疾帅师伐许
　　【郑许自桓公以来久辑兵戈文公九年许昭从晋以救郑新城之盟郑许同与至此忽兴伐许之师以后加兵不已必灭许而后甘心郑屈于晋楚而图伸于许已不恤小而何辞于晋楚之不恤已哉春秋于去疾称公子称帅师恶去疾也】
　　公至自晋
　　【宣公终身朝齐成公终身朝晋至于宣奔齐元之丧成奔晋獳之丧则后先一辙也辱亦甚矣】
　　秋叔孙侨如帅师围棘
　　【去年秋书取汶阳田逾年而棘不服当是棘大夫为齐人不听田之归鲁故侨如帅师以伐非其民之不愿归故国也观后韩穿来言汶阳之田归之于齐想是时齐虽许归侵地而邑之大夫齐所命者据邑未去相持不决也书侨如帅师着成公之用侨如之専鲁师也】
　　大雩
　　晋郤克衞孙良夫伐廧咎如【廧公作将谷作墙】
　　【晋连衞以伐廧咎如则廧咎如犹强非仅是赤狄之余党散入廧咎如也】
　　冬十有一月晋侯使荀庚来聘
　　【鲁君亲朝而大夫报聘齐晋皆然非独晋为盟主之礼然也当时大小强弱之势如此】
　　衞侯使孙良夫来聘
　　【宣七年良夫之来为晋以致鲁故书来盟是衞之欲盟以信鲁也今年则良夫以聘而来非以盟而来而及良夫盟是鲁之欲盟以信衞也盟以信衞者以明因衞从晋之志也】
　　丙午及荀庚盟丁未及孙良夫盟
　　【书来聘是着晋衞之君以聘使非以盟使也书及盟是着盟之出于公意也而荀庚良夫不辞则当时因聘而盟习以为常非但二臣之専且抗也】
　　郑伐许
