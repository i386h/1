<!-- { "loadSidebar": true } -->
　　【伊川以为郑附于楚一年而再伐许故外之然襄十五十六十七十八年齐人连年加兵于鲁十六十七则皆一年而再伐围成围桃围防襄二十五年郑一年而再加兵于陈春秋何以不外之耶何氏以为恶其与楚同心比周为党故外之范氏以为伐衞之丧又叛诸侯之盟故外之文定则曰晋楚争郑郑两事焉及邲之败始専意事楚不通中华其所以异于外者几希若是则当于事楚外之于背晋外之于伐衞外之于叛诸侯之盟外之何独外于伐许哉文定又以为冯弱犯寡一歳之中再动干戈于隣国夫春秋诸侯大之凌小强之兼弱众之暴寡率以为常若欲外之当比二百四十二年之诸侯而外之何独外于郑之伐许哉前此伐许不外以为恶未甚也今则恶稔而外之矣明年之伐称郑伯即以讥其忘亲即戎而此后书围书伐又称人称公子何耶郑以中国诸侯而坚附楚其罪一也牺牲玉帛陈于境上以待强者其罪二也郑不以道义自强附楚亦外朝晋暮楚亦罪罪比郑君臣终春秋之世而外之何独外于是年之伐许哉乃陈氏则以为诸夏之变于楚郑为乱阶至于辰陵郑帅诸夏而事楚败晋于邲盟十有四国之君大夫于蜀皆郑为之若是则当于盟辰陵外之于盟蜀外之不当外其伐许且如蔡许之世属于楚如鲁之不受楚兵而朝于其庭或荐贿以悦或乞师以内伐则郑罪犹可原也诸儒之说殊难以通】
　　四年
　　春宋公使华元来聘
　　【鲁宋之好自华孙来盟复通宋鲍在位二十二年既无相恶之事而又往防其葬故嗣君新立来修聘礼且以通婚姻也】
　　三月壬申郑伯坚卒
　　杞伯来朝
　　【杜氏以为将出叔姬先修朝礼以言其故恐未必然或是将出叔姬惧鲁怒而见伐先修朝礼以弥缝之也】
　　夏四月甲寅臧孙许卒
　　公如晋
　　【公去年如晋以拜汶阳之田今年如晋或以取汶阳田而棘人不服故也髙氏以为尝即楚故然自防伐郑后晋已释然矣且晋不以盟楚来讨者东诸侯皆受楚盟不可胜讨不得不姑隠忍之也】
　　葬郑襄公
　　秋公至自晋
　　【据左氏此年朝晋而受不敬之辱然晋即加礼又岂得为荣耶知此则可以得春秋于僖公两如齐不至而于诸公无不书至之义矣】
　　冬城郓
　　郑伯伐许
　　【连年伐许郑罪大矣又速葬其亲而以吉礼从戎宜其不能久于位欤】
　　五年
　　春王正月杞叔姬来归
　　【吴氏以叔姬为僖公女谓三十一年杞伯姬来求妇而鲁以归杞桓者也然诸儒于文十年书子叔姬卒谓即所许杞桓之女既卒而鲁再以女字叔姬者嫁之而吴氏于彼无所发明殊难征信据此书来归家氏以为或以疾来归吴氏以为或故姬无子他妾有子不安而归故书杞伯逆丧以归而无贬词未必然也即有疾即无子不自安亦于义不当归叔姬之来归书者以示讥也鲁之于杞犹齐之于鲁大小强弱相形杞之逆丧未必非屈于鲁之故如鲁请归哀姜之丧为屈于齐也又归卒归葬详书者以着鲁杞离合之始末也杞以夏禹神明之裔自入春秋至今一百三十余年未尝一与诸侯盟防弱小难以自存而托婚姻以亲鲁自庄二十五年伯姬归杞之后再订姻盟通好八十余年而叔姬忽不自安而归此必有故也叔姬既归而杞伯即于是年与诸侯虫牢之盟自此而诸侯防盟之中始有杞伯盖杞伯惧以叔姬故得罪于鲁鲁以为讨而托于晋也由是观之则叔姬之归未为善归而杞之逆丧必有所屈不得谓春秋无讥矣】
　　仲孙蔑如宋
　　【报宋聘若是其速鲁之急欲固宋交也鲁宋交聘而齐于是忌之矣】
　　夏叔孙侨如防晋荀首于谷
　　【前书叔孙侨如帅师围棘与书公孙敖帅师及诸侯之大夫救徐公孙归父帅师伐邾取绎同着三臣之専师也此书叔孙侨如防晋荀首于谷与书公孙敖防晋侯于戚公孙归父防齐侯于谷防楚子于宋同着三臣之専防也着三臣之専师専防者着三臣之所以见忌于行父而奔也至于荀首如齐不过鲁境必无往馈之事髙氏责其非礼之礼者非也即往馈亦小事旧史可以不书往馈之非礼亦小失旧史书春秋可以不书且书防又何以示失礼之讥于后世耶当仍是为汶阳之田也】
　　梁山崩
　　秋大水
　　冬十有一月己酉天王崩
　　十有二月己丑公防晋侯齐侯宋公衞侯郑伯曹伯邾子杞伯同盟于虫牢
　　【郑以许之故不得志于楚即请成于晋晋急合诸侯就郑地而盟之是晋之喜于得郑也此郑所为以去就自权于晋楚之间欤郑之图存以此郑之失道亦以此文定以为天王崩赴告已及不奔丧而九国防盟故书同盟以着其不臣然上书天王崩下书九国防盟不往奔丧之罪着矣义无取乎书同以示之也书同者齐侯与防晋谦不自主推而与诸侯同之也】
　　六年
　　春王正月公至自防
　　【防虫牢之前书天王崩汪氏以为成公当自防如京师以奔天王之丧乃防同之后奄然归国故书公至自防以着其无王不臣也然而齐桓防葵丘于天王崩之后而于僖公不书至防则知春秋无此义矣且天王崩之日盟虫牢之日相越四十日是其赴告已在诸侯不辍防奔丧而犹泰然同盟其罪己着政不侯书至于防后而始治其无王不臣之罪也盖有通春秋之义有逐人逐事之义如天王崩而不奔丧之类则通春秋以示讥不必随事以讥也】
　　二月辛巳立武宫
　　【武公者以昭穆言则周公之六世孙成公之九世祖也以继及言则始封以后之十世侯新君以前之十二世先公也祖孙之属皆逺矣武公以弟继兄舎嫡立庶在位九年卒遗篡弑攻杀之祸于后非鲁之令辟也鲁追逺而立其宫何为者耶左氏谓季文子以鞌之战立武宫其意以武宫为武库之类然观后之立炀宫书法相同及昭十五年书有事于武宫则此当作武公之宫也其立武宫或亦仍以鞌战故也盖武公諡武在周宣王时必有战胜攻取之事行父既以鞌之战为己庸而又愤鲁之积弱不振将以武力争衡于诸侯故复立其既毁之庙以示意于臣民也夫鲁以秉礼之国为列国所重惟不修文徳自隳其防故往往见诬于强邻不思复修周公之道而矜尚武力其能与齐晋秦楚争哉失之矣其宫庙即逺有毁无立之义则文定言之详也其以武宫为武世室与鲁公之庙为文世室并称见于明堂位者则汉儒附春秋为说汪氏亦辨之详也】
　　取鄟
　　【才立武宫而即灭附庸之国甚矣武力之为祸烈也大国吞并小弱若此又何怪乎楚之蚕食诸姬耶鲁作丘甲而战胜立武宫而取国行父以此谋国而国之衰弱益甚是皆自为操兵柄擅国权之计也】
　　衞孙良夫帅师侵宋
　　【宋衞未见有仇而忽以兵侵鲁宋方往来通聘亦以兵侵则两国之于宋其皆奉晋命无疑夫宋既受晋盟鲁衞又与同盟虫牢甫散而侵师即至左氏以为宋辞防故夫辞防非罪也而强命与国一侵再侵晋景之不义也如是夫齐桓盟召陵之后两加兵于陈陈有辕涛涂绐师之罪江黄之伐七国之侵齐人亲主其师春秋犹讥之况宋无罪而晋师不出専役鲁衞俨然有天子命讨之意可乎哉然春秋书孙良夫帅师书仲孙蔑叔孙侨如帅师听命于人而伐所好之国又非有罪而不能辞如受天子命以讨有罪者所以罪良夫及蔑侨如也左氏以此役为晋伯宗夏阳说衞孙良夫甯相郑人伊雒之戎陆浑蛮氏然而春秋独书良夫必无他师观鲁侵宋无他师则衞侵宋无他师可知矣其衞人无备衞人登陴之事及夏阳说欲袭衞伯宗不可之说或盟虫牢之后晋师归途过衞时事左氏误以为侵宋时事也故家氏以为不与晋之率戎蛮以攻中国者非也晋果率戎蛮以攻中国春秋当书以罪之而顾不书以隠其恶耶窃疑宋以子灵之难辞防不得为罪虫牢之后又不见有诸侯再防而宋不与之文何罪于宋而一再侵之哉当是齐晋方合齐既仇鲁而又忌鲁宋之新好惧其因以婚姻而将易世与齐为敌故间鲁宋于晋晋欲拒齐则恐失齐欲罪鲁则鲁方勤于事晋故因宋辞防假为之罪使衞侵之以示其意也此后公孙婴齐之如晋必以此为解而晋即命鲁侵宋以离其交至逾年鲁衞齐宋为马陵之盟又逾年归汶阳之田于齐而后齐之怨释齐怨释而后晋之意解齐晋不忌而后华元再聘鲁宋之昏姻始成也】
　　夏六月邾子来朝
　　公孙婴齐如晋
　　【衞侵宋之后而婴齐如晋是必解亲宋之故于晋也晋命侵宋以絶之而鲁不敢辞故亲宋之后行父复如晋者是必报絶宋之命于晋也】
　　壬申郑伯费卒
　　秋仲孙蔑叔孙侨如帅师侵宋
　　【二卿并将大众兼行以示己之用武于宋以解齐晋也然自四卿战鞌之后终春秋之世凡用师或二卿或三卿大夫専国同出帅师而公室益微故吕氏谓其侵宋之事小而専权之患大者是已李氏以为春秋凡奉伯主之命或为伯主而兴师皆书侵者本非有怨但屈于不得已故亦无志于深入而成侵其说亦是但奉伯主之命而苟声罪致讨则疑于奉王命矣不特春秋不书伐想当日诸侯亦不肯以奉命伐国尊事伯主也】
　　楚公子婴齐帅师伐郑
　　【争郑而伐丧春秋深恶楚矣此为书楚大夫帅师之始亦所以罪婴齐也文定因其书法与中国书卿帅师同谓无贬辞者非也中国书卿帅师未尝非贬而况楚之争郑而伐其丧乎必以书晋救而始见春秋恶楚是又泥于凡书救皆善之之义也】
　　冬季孙行父如晋
　　【一年而再聘晋必非无事而但修聘礼者左氏以为贺迁也即据左氏晋以四月丁丑迁于新田则六月婴齐之如晋宜致贺矣鲁敢后贺而至于冬哉故知是为报侵宋之命于晋也又内聘他国苟为常事则春秋不书其书者必有闗前后之事及往聘之人也若贺迁则亦常事不书矣】
　　晋栾书帅师救郑【救公作侵】
　　【楚伐郑丧晋师救之诚为善矣而非因其善而书卿书帅师也此及后侵蔡伐郑三书乐书帅师以着栾书之久専晋帅也着栾书之久専晋帅者罪书之不能以仁义辅晋厉及厉见弑而又不能讨贼也亦以着晋厉之见弑无主名而非书一身之罪也葢栾书久専晋帅力能弑君力能讨贼若晋厉果书所弑春秋不当纵之矣若书既已讨贼春秋不当没之矣弑君称国则知春秋不以弑君罪书也君弑而贼不讨则知春秋以不讨贼罪书也葢于三书栾书帅师知之也】
　　七年
　　春王正月鼷鼠食郊牛角改卜牛鼷鼠又食其角乃免牛
　　【郊天之物而为隂贱残贼之小虫所伤此亦似有使之然者不待又食而始以为非有司之过也不然定十五年哀元年食而改卜不又食则将过有司耶】
　　吴伐郯
　　【吴始见书吴犹楚始见书荆也其后渐交于中国而书人书子犹楚渐交于中国而书人书子也使春秋不终吴不灭防盟侵伐其交中国渐与楚同则其书大夫书帅师亦与楚同矣然则此后详于书楚畧于书吴岂春秋进楚而退吴哉伐郯而兵连上国始书者以见吴之将为中国患也】
　　夏五月曹伯来朝
　　不郊犹三望
　　【免牛在正月三望在五月既歴一时又间有事故书不郊犹三望也盖三望亦非礼书犹三望则必书不郊以起之与僖三十一年宣三年稍异者事理文势然也】
　　秋楚公子婴齐帅师伐郑
　　【楚连年用兵于郑如诸儒之说即不狄之亦当人之矣而春秋书公子书名书帅师无异词则称人为贬举爵称卿非贬之说不可以通矣固知春秋重恶婴齐専楚国之师而连年伐郑也】
