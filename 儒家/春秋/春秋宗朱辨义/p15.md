<!-- { "loadSidebar": true } -->
　　八年
　　春王正月师次于郎以俟陈人蔡人
　　【此为受齐命出师防陈蔡伐郕无疑齐师未出而鲁师先行不敢后于诸侯也陈蔡聴齐纳朔固为罪矣伐郕而不出犹能却齐之征师也鲁既与齐有仇而顾不能自强如陈蔡哉其俟陈蔡当是俟其师出非俟其来也文定以陈蔡距鲁逺既欲伐郕必不逾郕而来防鲁鲁之次郎以俟者或是陈蔡过我或是与陈蔡有他事于邻国然观前后鲁与陈蔡无防盟侵伐事必非别有他也使有他事而无闗于前后无是非功罪以示义则亦可以不书矣】
　　甲午治兵【治公作祠】
　　【此为治兵于郎无疑文定以为讥渎武孙氏以为恶内不知战皆非也受齐命而出齐师愆期陈蔡变约暴师露众役久不用不得已而申明约束训齐其众而不敢归其事齐可谓谨而畏齐可谓至矣使春秋削而不书则未知上之次郎为防伐郕而下之及齐师围郕或疑其既归而再出师矣】
　　夏师及齐师围郕郕降于齐师【郕公作成】
　　【师及齐师是上文次郎治兵来以见其役之久而専为围郕也诸儒泥于书及不书防谓鲁欲取郕而结陈蔡同伐陈蔡不至乃借力于齐者非也呉氏辨之是矣若春秋书防齐师则读者必疑次郎为他事而治兵又安知其非于国内乎郕降于齐谷梁以为讳灭同姓然则郕果降鲁师而夫子改其事实以脱鲁而罪齐耶文定以为伐国无义而不能服然则鲁果以齐伐郕而郕服于齐不服于鲁以是为鲁之耻耶皆不然也春秋书郕降齐者以着次郎治兵围郕以至师还无非曲意従齐灭一同姓之国而并于己无利为尤可恶也】
　　秋师还
　　【春秋未有书师还者独书师还以着自正月次郎以来暴师露众歴三时之久而无非为齐也次郎书师围郕书师还书师者非公自将也不名大夫者以不罪大夫而専罪公也按庄公嗣位至此八年春秋书事三十九条天变一天灾二王锡命一来朝一塟王一卒塟诸侯四皆非鲁之有事也其所有者一事则伐于余丘而已余二十八条则夫人孙者一防齐侯者五公与狩者一矣其事则齐娶王姬也齐灭纪也齐纳朔也齐伐郕也娶王姬则鲁为之主也灭纪则鲁之婚姻而不能救也纳朔则鲁助之也围郕则陈蔡皆不从而鲁独为之役也春秋所以详书齐事者详书鲁之以齐事为己事也呜呼父为其所杀母为其所贱虽手刃凶淫之贼犹当终身慙恨以至于死忘之已可罪释之已当诛而乃敬之若天王亲之若严父服其役若仆効其力若犬马劳国之大夫士糜府库之财捐生民之命以忠靖于仇人呜呼诸儿不死尚不知所底也人之无耻丧心有至于是者哉春秋恶庄甚于恶桓故于天道王事来朝卒塟之外他书皆畧而不书独于此详书以暴其丑恶而重诛之也】
　　冬十有一月癸未齐无知弑其君诸儿
　　【齐襄淫暴乱积不善之余殃必有杀身之祸即不宠无知绌无知亦于理不应得免也文定以无知不称公孙罪齐僖不以公孙之道待无知使之恃宠而当国使春秋果有罪齐僖宠无知之义则当明书公孙以着其遇弑之由不当反没其实也夫子作春秋于州吁之为公子无知之为公孙未尝于他事先见之于弑君书名何以使后人知其为公子公孙而黙防其削之之义耶】
　　九年
　　春齐人杀无知
　　【无知以连称管至父而行弑得国必有助之者非雍廪一人能杀之也亦必有助雍廪以与无知之党为敌者也如衞杀州吁必非石碏一人所能为故书衞人杀州吁齐人杀无知亦据其实而书之也使弑君之贼实为一人所杀春秋必别立书法异于弃疾杀比之文以示人人得讨之义不当没其能讨之人隠其独讨之事推之众人而后为讨贼之辞也又文定以无知不称君为己不能君齐人亦莫之君夫谓齐人莫之君则是矣而谓已不能君春秋遂不君然则弑君得国而能君者春秋岂予其能君而君之耶若因其能君而遂君之则春秋为长乱之书矣后此弑君之贼在位有年乃遭贼杀而仍以弑君书者所以罪其国人不能速于讨贼既君之而又贼杀之也无知弑君虽逾年而止数月耳其未成为君不当称君也宜矣】
　　公及齐大夫盟于蔇【蔇公谷作暨】
　　【忘父母之仇而约纠以定其国文定讥其以徳报怨是矣汪氏谓庄公本无仇齐之心而自以为齐出倚齐为援盟齐大夫以纳纠者直是以徳报徳推论亦善但既盟矣而又伐齐以纳之者必齐大夫于纠与小白之间各有援立之私而来受盟之大夫不能得之于欲求小白之大夫也葢蔇鲁地齐大夫既来受盟必不速渝公既盟而不即纳必知齐人有不欲立纠者而整师徒以压齐众也】
　　夏公伐齐纳纠【左作纳子纠】
　　【谷梁以为可纳而不纳齐变而后伐使盟之时可纳鲁胡为而不使纠入哉春秋之恶内者恶其纳纠以定仇人之国虽克纳亦讥也观书小白入于伐齐之后是齐人拒纠而入小白伊川以后称子纠谓既已立之故须以未逾年之君称之者亦恐不然齐人虽盟实未尝立之也】
　　齐小白入于齐
　　【纠与小白其为僖公子或襄公子皆不可攷得其实则孰兄孰弟亦难以臆断矣但两人居皆有傅出皆有从则皆国之贵公子也齐大夫初盟纠继入小白于彼于此不审于义而君其先入者杀其不克约者则纠与小白固以争入之胜负为得失者也夫譲者生人之美徳而争则君子所恶固知春秋于小白不能无讥也使小白告于天王赴于邻国召国之大夫平其兄弟之分而后入于得国有光矣即当时天王不能行其令诸侯不能行其义国之大夫各有援立之私而不可恃至于入国之后内大夫皆属而位固矣因是正其兄弟之义以却鲁师而明责子纠鲁人素弱其能挟弟以争兄哉观后之急杀子纠则桓兄纠弟之説恐亦未有定也文定但以不称公子谓春秋以王法絶之则犹以公子为凡为子者之公称而泥之者也】
　　秋七月丁酉塟齐襄公
　　【齐襄之仇生不能报之死犹往防其塟固知庄公原未尝有仇襄之心也若以鲁方纳纠用师必不往防其书塟以讨贼故非以鲁往防故然桓公亲败宋齐衞燕之师及年而塟衞宣逾年而塟齐僖文定以为怨不弃义怒不废礼古人以丧为重何独于此而疑之又如哀公防呉伐齐闻丧不还阅月逾时公至自齐之后即塟悼公岂不以往防之故哉若以齐襄为见弑之君必书塟以示贼之既讨鲁即不往防而亦书然衞塟桓公春秋书四月而失其日文定犹以为往防故书则齐襄之塟使不以鲁之往防而旧史所书何以若是之详而不失其日哉】
　　八月庚申及齐师战于干时我师败绩
　　【小白既入齐襄既塟齐之君已定矣鲁当自度其力之不足以胜齐而挟纠全师以归矣乃犹残吾民而与之一战何哉此时鲁人必以为鲁虽素弱于齐而齐方内乱未尝不可战而胜之而纳纠之义纳纠之利又不可以失也然不能以一战复仇而纳仇人之后以定仇人之国虽战胜乌足以为荣乎此蒙上文伐齐纳纠来以着战者公战也罪公之不以战复仇而以战纳纠也战而败辱益甚矣】
　　九月齐人取子纠杀之
　　【左氏鲍叔帅师来言曰子纠亲也请君讨之乃杀子纠于生窦则其杀子纠虽齐迫鲁以师而实鲁杀之也然书取书杀之则似齐取于鲁鲁畀于齐而齐加刃焉者所以罪小白也然不徒曰杀子纠而曰取者亦以罪鲁人之不能庇纠也然曰取曰杀之而书齐人者小白之入齐与阳生同则齐人之杀子纠与陈乞之弑君荼同也其复称子文定以为明不当杀也使小白兄而子纠弟是小白正而子纠不正鲁之纳纠为党不正齐大夫之盟蔇为援立不正子纠以不正而外托隣国内结大夫将夺兄以再乱齐焉得无罪即小白杀之已甚而春秋可以削而不书何以既书齐人以罪小白又复称子以正纠哉观于无知既杀齐大夫即先来蔇受盟小白既入鲁师既败而齐人急于杀纠则公谷以纠为宜君以小白为簒宜可従也文定以前不称子后称子为各有义然如郑忽奔不称世子复归称世子是一正世子之称以明忽之正也则于杀纠一正子纠之称以明纠之正何害于前后之异文乎】
　　冬浚洙
　　【前既伐齐受败而残民命今又浚洙备敌以劳民力为义之不当为以重累吾民其罪多矣使早为战守之计以报齐仇则春秋何讥也】
　　十年
　　春王正月公败齐师于长勺
　　【干时之战既为所败矣子纠既取而杀之矣而齐师犹压其境是欺我也此时乃责其不修文告之词为非己乱之道亦太苛矣故虽用诈取胜而春秋不当深罪之也春秋所以罪之者谓大夫既能用谋士既能効死齐虽强未尝不可一战而胜而十年以来何不用以报怨哉故前之为齐所败为辱而此之败齐亦不得为荣也】
　　二月公侵宋
　　【鲁自合郑败宋之后宋未尝一报我也十余年来各以无事而忽以胜齐之师侵之春秋所以恶而书之也东方诸侯莫大于齐宋能败齐则不畏于宋鲁骎骎乎有自强之势矣然十年俯首聴命于齐者诚何心哉既忘大仇而失其所以为心故其所为无一而可者也】
　　三月宋人迁宿
　　【书迁宿于侵宋之后则髙氏以为宿属于宋而亲鲁宋人以其贰而迁之者虽未必有所攷据亦可因以推其情事但春秋书此以着宋迁人国之罪义不系乎亲鲁不亲鲁也】
　　夏六月齐师宋师次于郎公败宋师于乗丘
　　【齐败于长勺非鲁之有加于彼也郎之次诚为无名宋以报二月之侵非无名也文定概谓次者不以其事汪氏于书次皆谓其出师之无名未为当也若云奉其辞令则二国去夫以责齐之三蹂我疆则我有辞而齐无辞以解我之不当有二月之侵则宋有辞而我无辞故亦未可以一槩论也然既不引义以却齐又不能引过以谢宋而徼幸一战之胜其于齐则无毫厘愤怨于仇人而兵交祸结于仇人之后于宋则无故以侵其境又用诈以败其师鲁之为鲁不得为义而公之为公亦不得谓之能武也陈氏以齐宋之次郎比之楚蔡之次厥貉谓齐桓欲伯诸侯将以绌鲁然齐桓立甫逾年内难初平外势未集岂遽有图伯之心哉郎之次思以报长勺耳自败宋师于乗丘明年又败宋师于鄑齐桓乃知不能速得志于鲁而为柯之盟也故以义言则无取乎公之用武以势言则鲁之为齐弱已久以一败齐师两败宋师而得强立于齐桓创伯之时此庄公之所以諡庄欤】
　　秋九月荆败蔡师于莘以蔡侯献舞归【舞谷作武】
　　【荆初见经而其事则为败蔡师虏蔡侯甚矣荆之强而暴也故前此败邓败郑伐罗伐随不书至于败蔡而又虏其国君春秋然后书之以起齐桓之所以攘楚而成伯功也又外不书战而言败者七先儒日月例以为楚败中国不日鸡父之呉败六国而日者为胡子沈子灭故故于殽日而于莘不日然楚灭陈灭蔡则与衞之灭邢同言日矣何以灭中国之言日同而败中国之言日不同耶内如长勺乗丘于偃亦不日矣何以荆败蔡之不日遂以为例耶又何以中国之于狄鲁之于咸日晋之于箕交刚太原不月不日而时耶内事可详则详之外事告词有详畧则月日不可以悉先儒既定为例而于变其例者则又以为圣人有襃讥之义殊不可以通也】
　　冬十月齐师灭谭谭子奔莒
　　【陈蔡近楚中国诸侯有事未尝不従齐襄之世献舞犹聴命焉今齐桓得国方治兵以图伯而献舞为楚所虏若弗与闻焉者而犹用师以灭隣近之小国夫齐可以灭谭则楚何不可以败蔡齐庸愈于楚哉且蔡侯虽虏而蔡未亡谭子虽奔而谭已灭则楚之势张于中国而齐之恶甚于荆蛮也比事以观而春秋之义可见矣】
