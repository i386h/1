<!-- { "loadSidebar": true } -->
　　十八年而代之【孔氏曰毛氏世有采地为畿内之国于时天子微弱故自杀自伐不能禁之】侈故之以【孔氏曰郑语云祝融其后八姓昆吾为夏伯世本云昆吾者卫是也然则昆吾国名言昆吾夏伯者以表昆吾国君其上世尝为夏伯其恶熟诛者非此为伯之身当是后世之孙耳诗云韦顾既伐昆吾夏桀共桀同文又传云乙夘亡知以乙夘日与桀同诛】登大庭氏之库以望之【孔氏曰大庭氏古天子之国名也先儒旧説皆云炎帝号神农氏一曰大庭氏服防云在黄帝前郑诗谱云大庭在轩辕之前亦以大庭为炎帝也】至于大宫【孔氏曰子寛游吉之子世族谱子寛与游速浑罕为一人驷带字子上六年死矣此别有子上非驷带也楚语説事神之礼云使名姓之后能知牺牲之物彞器之量屏摄之位坛之所而心率旧典者为之宗知屏摄是祭祀之位也郑众云摄摄束茅以为屏蔽其事或当然】告于先君【孔氏曰每庙木主皆以石函盛之当祭则出之事毕则纳于函藏于庙之北壁之内所以辟火灾也卫次仲云右主八寸左主七寸广厚三寸穿中央达四方也范云天子主长尺二寸诸侯长一尺也白虎通云纳之西壁】鄅人借稻【孔氏曰周之六月夏之四月种稻之时其君自出观行之借犹借蹈践履之义服防云借耕种于借田也今按国语宣王不借千畆下云及借膳夫农正陈借礼王耕一墢则借者耕种借田之名记云天子田借千畆诸侯百畆则诸侯比天子特多寡不同而已其礼则一粢盛六谷皆备此但言借稻者如周礼掌稼下地者但名稻人举一以包其余也旧説误以借为借蹈又转为履行学者疑之遂引此为周不改月之证不以服説考之故也】原氏其亡乎【陈氏曰再为王室乱起本】大为社【孔氏曰祭祀有常而云大为社者此非常祭之月而为火特祭礼物备具大于常祭故称大也】曰毁于北方【刘氏曰近上十二年郑简公卒将为葬除及游氏之庙将毁焉子太叔使其除徒执用以立曰不忍庙也子产乃使辟之此两传实一事也鲁郑异国説者不同或谓葬时事或谓搜时事而丘明则两记之何以明其然耶曰狃于小数而不知已非子大叔事也前既不忍毁以为惠矣俄而又自隳之亦非子产事也】十九年以持其世而已【陈氏曰传言楚之衰】楚夫人嬴氏至自秦【陈氏曰为二十年太子建奔起】饮大子止之药而卒【传序许止之弑语简事尽臣子于君父虽非故亦书弑春秋修辞兼礼法二传説者皆不及此张氏曰药剂之得失决死生于须臾疟疾未足以死而遽至于大故是药杀之也进药而药杀可不谓之弑哉所以异于商臣蔡般者过与故不同尔】大子奔晋【不书奔非故弑异于庆父宋万陈氏曰不书奔以弑君为义】同盟于虫【陈氏曰不书义同十六年蒲隧】以度而去之【孔氏曰纺为纺麻作纑也此妇人以麻纑度城髙下令长与城等而去藏之去即藏也字书去作弆羗吕反谓掌物也今闗西仍呼为弆东人轻言为去音莒】齐师入纪【传见外入邑不书成九年楚入郓特书之】其父兄立子瑕【孔氏曰按世本子游子瑕并公孙夏之子杜云叔父未详】惧队宗主【孔氏曰大夫继世为一宗之主恐队失也服防云祏主藏于宗庙故曰宗主少牢馈食大夫礼也大夫无主何所队乎】非抚之也【陈氏曰为定四年楚败张本】乃归蹶由【陈氏曰传言楚实不竞于呉乃反所执】二十年日南至【孔氏曰歴法十九年为一章章首之嵗必周之正月朔旦冬至僖五年正月辛亥朔日南至是章首之嵗年也计僖五年至往年合一百三十三年是为七章今年复为章首当言正月己丑朔日南至今传乃云二月己丑日南至是错名正月为二月也歴之正法往年十二月后宜置闰月即此年正月当是往年闰月此年二月乃是正月故朔日己丑日南至也时史失闰往年错不置闰传于八月之下乃云闰月戊辰是闰在二月后也】太子建奔宋【陈氏曰奔非其罪虽大子不书义同莒郊公】执已以至【服防氏曰城父人城父大夫也】公子地以为质【孔氏曰定十年经书宋公之弟辰时当景公之世辰及地不得为元公之弟也世族谱辰地皆为元公子此诸本皆云元公弟当时转写误耳】故齐豹【陈氏曰传见齐豹既夺司寇故书盗】使华齐御公孟【孔氏曰诸本皆华上有使字计华齐是公孟之臣自为公孟之御非齐氏所当使必不得有使字学者以上文有使祝鼃使一乘下有使华寅乘贰车使华寅执盖以此妄加使字今定本有使非也】公如死鸟【不书説在僖二十八年陈氏曰传言卫无政几以盗丧国所以书盗杀卫侯之兄】遂伐齐氏灭之【诛盗不告义同尉止】丁巳晦【孔氏曰丙辰丁巳乃是频曰其事既多不应二日之中并为此事今杜不云日误者以误在可知且宣二年壬申朝于武宫注云壬申十月五日既有日而无月冬又在壬申下明传文无较例又注哀十二年传云此事经在十二月螽上今倒在下更具列其月以为别者传本不以为义例故不皆齐同如杜此言或传因简牍之辞不复具显其日月今按此説得之而未尽故刘侍读每疑传妄説见二十三年】公子朝【公子不书奔者卫人以杀宣姜故讳不告朝寻反国二十二年防救宋】齐侯疥遂痁【孔氏曰后魏李绘聘梁梁人袁狎与绘言及春秋説此事云疥当为痎痎是小疟痁是大疟以小致大非疥也按説文疥搔也疟热寒并作痁有热疟痎二日发疟是齐侯之疟初二日一发后遂频日热发故曰疥遂痁以此乆不差若其不然疥搔小患与疟不类何云疥遂痁乎】祈望守之【孔氏曰此皆齐自立此名故与周礼不同山泽之利当与民共之言公立此官使之守掌专山泽之利不与民共故鬼神加怒而病也】故寛难【为政用猛非君子之道也或是因大叔所偏而矫之】政是以和【此非圣人之言善为政者寛不至慢猛不至残可也待其慢然后济之以猛见其残然后济之以寛则上下交相病乆矣故刚柔无两用之道寛猛非相济之具左氏不得与七十子之徒接所引圣人语每多傅防】古之遗爱也【遗爱犹云徳泽在人指从政言之】二十一年天王将铸无射【孔氏曰襄十九年季武子作林钟亦是钟声应林钟之律也此无射之钟在王城铸之敬王居洛阳葢移就之也秦灭周其钟徙于长安歴汉魏晋常在长安及刘裕灭姚又移于江东歴宋齐梁陈其钟犹在东魏使魏収聘梁収作聘游赋云珍是淫器无射髙县是也及开皇九年平陈又迁于西京置大常寺时人悉共见之至十五年勅毁之】位在卑【孔氏曰丧大记国君初死之礼云既正尸子坐于东方卿大夫父兄子姓立于东方有司庶士哭于堂下北面郑云正尸者谓迁尸牗下南首也子谓大子子姓谓众子孙也彼初死之时即别适庶况其至塟君道成矣失位明其不在适子位也位在卑盖处其庶兄之下】以齐鲍国归费之礼为士鞅【孔氏曰杜以周礼掌客诸侯牢礼各以其命数卿大夫来者亦当牢礼如其命数计鲍国齐卿不过三命于法当三牢而鲁人失礼为鲍国七牢也下云加四为十一知本七牢也】为十一牢【陈氏曰传积鲁不守礼之失】至相过也【孔氏曰日之行天一嵗一周月之行天二十九日有余已得一周日月异道互相交错月之一周必半在日道里从外而入内也半在日道表从内而出外也或六入七出或七入六出凡十三出入而与日一防歴家谓之交道通而计之一百七十三日有余而有一交交在望前朔则日食望则月食交在望后望则月食后月朔则日食此自然之常数也交数满则相过非二至乃相过也传之所言以一分日夜等者春分之时朔则日在娄望则月在角秋分之时朔则日在角望则月在娄娄角是天之中道日月俱从中道故昼夜等似有体敌之理月可敌日冬至之时朔则日在斗望则月在井夏至之时朔则日在井望则月在斗斗井南北昼夜长短之极似若月之极长可以掩日然故云至相过谓絶相悬殊也此唯冬至耳言二至者全句以成文此皆假托以为言非实事也刘云此皆假其事以为等差其实灾之大小不如此也】故常为水【孔氏曰言其他非分至之月则为灾二十四年五月日食梓慎曰将水其年八月大雩又七年四月甲辰朔日食春分之月而云鲁卫恶之常水之言既无其验足知是假托日食以为戒耳】而不能送亡【送亡句絶孔説非】救宋【不书救宋以出奔为义説见属辞陈氏曰传言晋以诸侯之师救宋围南里不书与围彭城书法异】吕封人华豹张匄为右【孔氏曰吕邑封人官名豹即下文华豹是也本或豹上有华释例谱一人再见名字不同皆两载之宋杂人内有吕封人豹华豹为一人知此本无华也】不狎鄙【孔氏曰狎言更递也城谓豹女频射我不使我得更递是为鄙也豹服此言故抽矢而止豹亦不达军之战礼也】诸侯唯宋事其君【孔氏曰言诸侯之内唯宋之臣民善事其君以前未尝有叛逆者也俗本或无其字若无其字则是唯宋事楚检于时宋国不属楚也】故辞公【陈氏曰传言晋失诸侯】二十二年败齐师于寿余【传见帅贱不书并齐侯】已牺何害【孔氏曰牺者宠牲之名因以喻宠子言宠爱为牺者依法用牲今宠爱为牺者乃实用人他人宠之如牺后实招祸难矣己子宠之如牺有何害也牺者实用人人是对牲为称据凡人也人牺实难此人据疎外之人上下人意异】王弗应【孔氏曰贾逵以为大子寿卒景王不立适子郑众以为寿卒王命猛代之后欲废猛立朝耳服防以贾为然杜从郑説者二十六年传闵子马云子朝干景之命则景有命矣若子朝子猛并未有命俱是庶子朝又年长于次当立自求为嗣宜矣刘蚠何以恶其为乱而欲去之若俱未被立王意不偏羣臣无党王命为嗣则莫敢不从何须将杀单刘以立朝也】盟羣王子于单氏【孔氏曰猛朝俱是王子单刘必欲立猛明猛是次正当立故也猛为次正不知其本盖是大子寿之母弟或是穆后侄娣之子或母贵也安定胡氏曰十五年太子寿卒至此八年不更立者冇母弟故也今按胡氏之説虽未若郑杜考传之精其明猛为次正则一也经书王猛所以定一时犹豫决千载嫌疑】于庄宫以归【孔氏曰敬王位定乃追谥之】以纳王于王城【陈氏曰不书晋义系于刘单今按经传时月不同由左氏所据史籍讹舛别无考证悉仍其旧以示传疑之法杜氏惟据长歴辄云经误非也】敬王即位【孔氏曰敬王名匄本纪文也本纪不言敬王是猛之母弟先儒相传説耳】二十三年二师围郊【孔氏曰围郊在叔鞅卒前告在叔鞅卒后故经书在后围郊在朔或亦在叔孙婼如晋之前】庚戌还【乱未弭而告间必二卿不亲事师不肃也观明年士景伯涖问周故晋人乃辞子朝不纳其使则前此观望可知陈氏曰传去年言晋籍谈荀跞见书人】获鉏弱地【取邾师不书非侵伐】晋人来讨【刘氏曰是年正月有壬寅朔有庚戌有癸丑传叙邾事在庚戌之后经记叔孙如晋在癸丑之前夫庚戌癸丑四日耳邾人已能诉于晋晋人已能来讨何其神速也故曰不然今按左氏传采众记以释经其附丽防截皆以经为主或先经以始事或后经以终义则所记之事各有本末自不容以日月次其先后如此年传自壬寅朔至庚戌还是记晋人围郊本末自邾人城翼至晋人来讨是原叔孙如晋之由非谓邾人城翼以后所记之事皆在庚戌后也如刘侍读所难则作传者必如近代所修日厯而后可】尹圉诱刘佗杀之【陈氏曰传见尹圉召伯奂奔不书名尹圉书氏并刘蚠单旗亦着不名之实】齐人纳郊公【陈氏曰传言郊公出入皆不书与郑忽异】帅贱【陈氏曰传见所以不书楚杜氏以防越非正卿是矣又言不书楚楚不自战何其戾也今按将虽卑师不可没夷狄交相败不书陈氏发例也亦自违之何也】呉子从之【不称呉子夷狄举号例后仿此】战于鸡父【释例曰之战书己巳朔鄢陵之战书甲午晦此书戊辰而不言晦者经传之见晦朔时史随其日而存之无义例也今按经传所书日月不同者多矣何独晦朔为异杜谓时史无义例非也】楚未陈也【刘氏曰吴乗楚师之求偹而薄之犹未陈也故不言战】胡子髠沈子沉灭【闵公二年狄灭衞不言君灭此特举其君言之者懿公虽无道于其民犹云死社稷也胡沈之君防而狂为楚所用而死故但指其身言之书法之有不同也】获陈夏齧【大夫生死皆曰获僖公元年获莒子之弟挐哀公二年获齐国书获之义同此】尹氏立王子朝【春秋之卒尹氏见尹氏世执周柄贻祸天家至是复背单刘立子朝寻俱奔楚】南宫极震【但言南宫极震则是以震死不必为屋所压】其三川震【周语云幽王二年西周三川皆震】西王【传见子朝所以书立】楚大子之母在郥【孔氏曰土地名郥是蔡地蔡在楚之东北故建母在郥得召呉人也】诸樊入郥【孔氏曰呉子诸樊呉王僚之伯父也僚子又名诸樊乃与伯祖同名呉人虽是东夷理亦不应然也此乆远之书又字经篆隶或误耳】能无亡乎【孔氏曰子囊城郢君子谓之忠囊瓦城郢沈尹戌谓之必亡事不同者囊瓦畏呉侵偪不能远抚边竟唯欲近守城郭其事异故也】二十四年以甘桓公见王子朝【传见子朝之乱皆世臣实为之】尊晋也【説见十四年意如】涖问周故【孔氏曰晋助敬王乆矣今使景伯如周问曲直者以子朝更彊乆竞未决晋人恐敬王不成更审其事故疑而使察之也晋人于此乃辞王子朝不纳其使则以前犹与往来其心两望至此始絶耳今按传见晋人犹未知适从】晋之耻也【传见王室之故天下责望在晋】期以明年【传见晋人怠于勤王】遂灭巢及钟离【巢即五年防启疆所城者本属楚小国故得言灭钟离邑畧非不告刘氏曰巢伯爵国非楚邑本书序巢伯来朝】二十五年曰明年将纳王【晋人徴防则曰明年纳王又曰明年传见不惟怠且观望】民之行也【孔氏曰人禀天地之性而生动作皆象天地但人有贤与不肖行有过与不及圣人制为中法名之曰礼易及尔雅并训履为礼是礼名由践履而生也人之本性自然法象天地圣人还复法象天地而制礼教之是礼由天地而来故子产论礼皆天地人三者并言之】是以长乆【孔氏曰自夫礼至因地之性言礼本法天地也自生其六气至民失其性言天用气味声色以养人不得过其度也是故为礼以下言圣人制礼以奉天性不使过其度也】请终身守此言也【传见赵鞅不在王室】其将及乎【传云书所无也释经之义毕矣师已曰以下乃小説傅防之辞或云好事者所増益也】季氏介其鸡【孔氏曰郑众云介甲也为鸡着甲髙诱注吕氏春秋云铠着鸡头杜此二説皆不可解以郈氏为金距言之则着甲是也】其众万于季氏【释例曰禘于大庙礼之常也各于其宫时之为也虽非三年大祭而书禘用禘礼也孔氏曰季氏私祭家庙与禘同日言将禘是豫部分也】先君之庙【孔氏曰杜以襄若以次递毁则庙与先公同处禘于襄公亦应兼祭余庙今特云禘于襄公似与先公异处故云盖襄公别立庙】大夫遂怨平子【传积季氏失人心之事】以察罪弗许【孔氏曰释例土地名襄十八年沂水出东莞盖县艾山南经琅邪东海至下邳县入泗此沂水出鲁国鲁县西南入泗水以其有二故辨明之】君必悔之弗聴【传见公不能用子家子之言故失国】是无叔孙氏也【陈氏曰传言叔季于是始合】执氷而踞【孔氏曰方言弓藏谓之鞬或谓之犊丸此或説犊丸是箭筩其葢可以取饮十三年传云司铎射奉壶饮氷谓执此也诗云抑释掤忌抑鬯弓忌鬯藏弓则氷藏矢也毛传云掤所以覆矢掤与氷虽异音义则同是一器也】公徒将杀昭子【孔氏曰昭子谋归安众而后纳公则独公得入从公伐季氏者不得入故欲杀昭子也】戊辰卒【昭子有纳公之心轧于季氏不克而自杀原其志葢内畏臧郈及羣公子欲兼存叔季相为唇齿而已使其能以已邑为公邑已众为公徒外请齐晋宋卫以讨季氏而纳公季氏虽强有不为僇乎使齐晋果援季氏亦不过能亡而已惜其蔽于患失而徒死也】公徒执之【孔氏曰古者马以驾车不单骑也曲礼云前有车骑者礼记汉世书耳经典无骑字刘谓左师展将以公乘马而归欲共公单骑而归此骑马之渐今按公羊传齐侯唁公于野井言以鞌为凡与此言乘马相合则当时固已有单骑者盖从公出者或车或骑也】所以借干者【孔氏曰説文云楄方木也干脇也木以借干明是棺中笭牀】齐侯围郓【陈氏曰传见经书取不言围他仿此】使为贾正焉【孔氏曰贾正如周礼之贾师也郈在后为季氏私邑此时尚为公邑故使贾正通计簿于季氏】偻句不余欺也【陈氏曰季臧亦交恶】二十六年齐侯取郓【经并上围书取传纪其实杜説非谷梁传曰以其为公取之故易言之其説皆通也】君若待于曲棘【孔氏曰曲棘宋地齐侯欲纳鲁君当是从齐向鲁必不远涉宋地土地名齐地无曲棘十年传桓子召子山而反棘焉此即彼棘也本无曲字涉上卒于曲棘误加曲耳】师及齐师战于炊鼻【战不书为鲁讳臣拒君也故齐师围成特书公以见义杜説非】入者三寸【孔氏曰説文车轭下曲者襄十四年传称射两軥而还葢朐軥字通用耳繇即由也训为从也】谋纳公也【陈氏曰传载昭公十六年齐徐郯莒盟于蒲隧十九年宋邾郳徐盟于虫则诸侯有不待伯者而自盟防者乆矣于是始书今按诸侯自相盟不书与外特相盟不书同义此以公防书】刘子以王出【孔氏曰二十三年传云六月庚寅单子刘子樊齐以王如刘葢从刘而居狄泉自狄泉又居于刘今为子朝所逐盖自刘而出也服防云出成周也按二十三年天王居于狄泉狄泉虽近成周成周不属王也其传云召伯奂南宫极以成周人戍尹二十四年传云王子朝用成周之寳珪于河是成周属子朝之验也二十五午黄父之防赵简子令诸侯之大夫云明年将纳王纳王者欲纳之于成周耳若敬王先在成周无为更须纳之知此出者从刘出耳】王次于滑【孔氏曰王虽未有安居终亦不出畿内知此皆周地陈氏曰传备敬王播迁之故】奉周之典籍以奔楚【传见尹氏毛伯名陈氏曰召伯召伯奂也杜言当称召氏非】隂忌奔莒以叛【王人叛史不书】王入于成周【东莱吕氏曰汉河南县即郏鄏周武王迁九鼎周公营以为都是为王城洛诰所谓卜涧水东瀍水西惟洛食者也汉洛阳县周公营下都以迁殷顽民是为成周洛诰所谓卜防水东亦惟洛食者也平王东迁定都于王城子朝之乱其余党多在王城敬王畏之徙都成周临川呉氏曰王城曰东都葢以镐京为周之西都东对西而言也成周曰下都葢以王城为洛之上都下对上而言也】王入于荘宫【陈氏曰传言敬王之乱四年而后定故经不与单刘以复辟之义而深罪晋汪氏曰传记王入于荘宫杜注荘宫在王城则敬王亦入王城矣三十二年书城成周盖敬王入王城而弗居遂定都成周也】王子朝使告于诸侯【传见子朝奔在王入前书在王入后王入乃告诸侯】以间王政【孔氏曰周本纪云彘之乱宣王在召公之宫国人围之召公以其子代大子大子竟得脱周召二公二相行政号曰共和元年是其释位与治王政之事也】而后效官【孔氏曰周本纪云共和十四年厉王死于彘大子靖长于召公家二相乃共立之为王是为宣王共和之年官之政事皆决于二相宣王长而有志二相乃致其官政于王也效者致与之义】用迁郏鄏【刘氏曰如国语史记之文幽王止立伯服为大子耳既虏褒姒必废其子未立为王而得称携王者或幽王死后褒姒之党立之为王也汲冡书纪年云平王奔西申而立伯盘以为大子与幽王俱死于戏先是申侯鲁侯及许文公立平王于申以本大子故称天王幽王既死而虢公翰又立王子余臣于携周二王并立二十一年携王为晋文公所杀以本非适故称携王束晳云旧説携王为伯服伯服古文作伯盘非携王也】二十七年使延州来季子聘于上国【释例土地名延州来阙杜意谓呉地别有州来按十三年呉灭州来十九年楚人城州来则州来未为呉有可知二十三年呉伐州来楚防越以诸侯之师奔命救州来师败二君灭楚师大奔二十四年呉更灭巢及钟离则州来自防越不能救卒为呉有可知矣然则季子所封不必别有其地呉世家季札封于延陵故号曰延陵季子故杜谓延陵其本封至此时又益以州来也孔氏曰呉地势卑下中国在其上流故谓中国为上国也亦不知其聘防国经不书来必不至鲁擅弓云延陵季子适齐于其反也其长子死葬于嬴博之间郑云鲁昭公二十七年聘于上国是也】以济师【孔氏曰都邑之士以君子为号故知是有复除者谓优复其身除其徭役贾逵云然今之律令犹名放课役者为复除或平常免其徭役事急乃使之周礼校人掌养马诸侯六闲养马之人多矣此唯养马不给余役今亦事急而徴使之】遇于穷【释例土地名穷阙】吾欲求之【孔氏曰呉世家云呉子寿梦有子四人长曰诸樊次曰余祭次曰余昧次曰季札季札贤而寿梦欲立之季札让不可乃立诸樊诸樊卒有命授弟余祭欲传以次必致国于季札余祭卒弟余昧立余昧卒欲授季札札让逃去于是呉人乃立余昧之子僚为王公子光者王诸樊之子也常以为吾父兄弟四人当传至季子季子不受光父先立光当立遂杀王僚光代立为王公羊传曰僚者长庶也世本云夷昧生光服防云夷昧生光而废之僚者夷昧之庶兄夷昧卒僚代立是用公羊为説也司马迁采世本为史记而今之世本与迁言不同世本多误不足依冯故杜以史记为正也光言王嗣者言已是世适之长孙也】是无若我何【言此事无人如我何】于鱼中以进【呉世家云鱄诸置首于炙鱼之中以进食】事君如在国【事君如在国即后文贾马归从者衣屦之类此季孙之奸也杜氏乃以书公行告公至当之谬矣説在属辞】乃辞小国而以难复【传见诸侯皆欲纳公晋卿贪故弗克】此必败也【孔氏曰言尚有鬼神以助君此战必当败也况无鬼神乎】其饮酒也【礼诸侯相为宾有享食燕三礼享者享太牢以饮宾子家知齐侯必不为公设享礼第以享为辞耳】使宰献而请安【孔氏曰燕礼者公燕大夫之礼也公虽亲在而别有主人郑云主人宰夫也杜以宰献而请安谓齐侯请自安于别室不在坐也刘云按燕礼司正受命西阶上北面命卿大夫君曰以我安卿大夫皆对曰诺敢不安彼自请宾使自安当如彼使宰请鲁侯自安耳主人请安谓主人使司正请安于宾服防亦然今知不然者按乡酒礼宾主相敌主人亦请安于宾齐侯与公敌礼安宾乃是常事何须传载其文明是齐侯请欲自安慢公之甚今按下公请使重见则齐侯欲自安可知故子家得以君出使齐侯在坐鲁君岂容遽出也】二十八年辱在寡人【诮公先齐而后晋非谓不告】而后逆之【陈氏曰传言经所以书如晋次干侯】长叔姒生男【孔氏曰子容是伯华之子其兄弟伯华最长叔向次之其余诸弟皆小于叔向故叔向为长叔叔向之妻其年长于子容之母故称长叔姒也尔雅释亲云长妇谓稚妇为娣妇娣妇谓长妇为姒妇自以身之长稚相谓也】皆举亲也【孔氏曰由武王克商得封建诸国功归于武王耳此十五国或有在后封者尚书康诰之篇周公营洛之年始封康叔于卫洛诰之篇周公致政之年始封伯禽于鲁九年传曰文武成康之封建母弟则康王之世尚有封国宣王方始封郑】勤施无私曰类【郑氏曰类善也无失类者不善之谓也】是以再叹【孔氏曰晋使卿为军将谓之将中军将上军及六国以来遂以将军为官名葢其元起于此】二十九年及原伯鲁之子【陈氏曰天子杀大夫不书例在桓十八年】隂不佞败之【陈氏曰虽王子叛亦不书】是尊是奉【孔氏曰王者祭木火土金水之神而以此人之神配之食非专祭此人也分五行以配四时故五行之神句芒祝融之徒皆以时物之状而为之名此五者本为五行之神作名耳非与重该之徒为名也虽本非配人之名而配者与之同食亦得取彼神名以为配者神名犹社本土神之名稷本谷神之名配者亦得称社稷也今按传云木正曰句芒又曰使重为句芒以下皆然又云世不失职则句芒至后土亦是当时官名非为配食故得取所配神名以为称也】此其三祀也【孔氏曰穷桑少皥之号帝王世纪亦然贾逵云处穷桑以登为帝故天下号之曰穷桑帝定四年传称封伯禽于少皥之虚土地名穷桑阙言在鲁北相传云耳】以铸刑鼎【孔氏曰冶石为铁用槖扇火谓之鼓计令一鼓便足也】三十年非公且徴过也【郓在境内故以书至书居为义干侯晋地故书所在见公出在外杜陈皆曲傅传意】晋人不能诘【陈氏曰传言诸侯事晋之怠因见葬礼】三十一年子姑归祭【传见晋卿党于季氏昭公所以不得归国】其善志也【齐豹既夺司寇自不应书名非合书而不书者邾莒小国之臣接我则书名非不合书而书者传于鲁史书法类失考据曲説不近人情先儒非之宜也然齐豹乃齐恶之子公孟虽夺其司寇与邑而有役乃反之则犹在大夫之后与士不同而同书盗左氏发义盖以此如齐邴歜阎职二人皆士也宜称盗而称人杜氏谓不称盗罪商人先儒亦非之二义交互不同皆未有不易之説公羊传曰大夫弑君称氏名贱者穷诸人大夫相杀称人贱者穷诸盗盖周制大夫士皆有上中下三等春秋大夫非卿乃称人穷诸人谓贱者非一等止于称人虽士之贱者亦居官食禄自当坐以弑君如邴歜阎职不称盗是也穷诸盗谓贱者非一等止于称盗既非两下相杀则当坐以盗杀如齐豹非士而称盗是也苟称人以杀亦与讨乱无辨以公羊此义推左氏事实则二义皆得矣然盗杀蔡侯申自以蔡人讳弑君以盗杀赴公羊不知蔡盗乃诸大夫而又以贱乎贱为义遂与本例相违如两下相杀书名氏谷梁有例今乃谓大夫相杀书人何氏又妄为之注此传注家専门之敝春秋之防所以未易明也】三十二年又不能用其人也【经书公在其义一也传作三等释之其失与不书即位同】况敢干位以作大事乎【传见狄泉之盟所以不书魏舒所以不序】不可以假人【史墨对赵简子与襄十四年师旷对晋侯皆释君助臣阿附彊家所谓社稷无常奉君臣无常位乃党逆附簒之辞不可为训】
