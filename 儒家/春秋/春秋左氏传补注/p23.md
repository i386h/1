<!-- { "loadSidebar": true } -->
　　哀公
　　元年越不告败也【檇李之败呉子光卒焉既以实来告则入越为父报讐宜无不告者传不知笔削之法説在属辞】围五鹿【陈氏曰并入下伐晋书】取棘蒲【鲁不书讳伐盟主陈氏曰自五氏之役齐卫凡三伐晋于是始书重书之也】二年三揖在下【周礼司士云孤卿特揖大夫以其等旅揖士旁三揖郑云特揖一一揖之旅众也大夫爵同者众揖之三揖者士有上中下郑众云卿大夫士皆君之所揖礼春秋传所谓三揖在下】乃立辄【陈氏曰传见立辄非灵公意】使大子絻【孔氏曰礼不至丧所不括髪故以絻代之士丧礼注免之制未闻旧説以为如冠状广一寸丧服小记曰斩衰括髪以麻免以布此用麻布为之自项中而前交于额上郤绕紒也】不设属辟【陆徳明氏曰礼记云夫子制于中都四寸之棺五寸之椁郑康成注云此庶人之制也按礼上大夫棺八寸属六寸下大夫棺六寸属四寸无三寸棺制也棺用难朽之木桐木易坏故以为罚孔氏曰大棺之内有属属之内有椑椑亲之之棺郑云大夫无椑赵简子云不设属椑时僣也】无入于兆【周礼冡人云凡兵死者不入兆域】大命不敢请【孔氏曰上言军之士众无令损伤此谓己之身命不敢私请】四年公孙翩【传见公孙翩书盗】锴遂杀之【以盗赴故杀翩不告】防鲜虞纳荀寅于柏人【陈氏曰传见诸侯多救荀范且为伐鲜虞起】五年荀寅士吉射奔齐【不书奔齐以书叛见义以齐卫伐晋为重陈氏曰传见经不书晋荀寅士吉射自朝歌出奔齐与华向异】公子阳生来奔【陈氏曰阳生不书奔説在文十四年】六年葬诸殳冒淳【陈氏曰传备载鲍牧朱毛见蔽罪于陈乞且言去高国所以弑荼】七年不亦可乎【孔氏曰王制云君十卿禄鲁牢晋大夫过十故呉王自谓合得百牢】则有常数矣【周礼大行人云上公九牢侯伯七牢子男五牢】不过十二【孔氏曰周礼掌客云王合诸侯而飨礼则具十有二牢郑云飨诸侯而用王礼之数者以公侯伯子男尽在是兼享之莫敌用也以莫敌用故用王礼是天子之礼十二牢也】有由然也【传见呉不以诸侯相接故书法与楚异】季康子欲伐邾【陈氏曰传言伐邾虽书实季氏意】夏盟于鄫衍【説见襄五年】使为司城以聴政【传见曹亦有司城司城非宋官然则孟子言孔子主司城贞子为陈侯周臣亦陈之司城耳当时列国官制防革今不可考】八年遂灭曹【不书灭郑方救曹以入告同姓】杀之【不书杀之异沈子嘉史为同姓故讳之也】问于叔孙辄【孔氏曰定十二年叔孙辄与公山不狃帅费人以袭鲁兵败奔齐于后自齐奔呉呉子今问之】死之可也【孔氏曰既臣之后则身是新君之臣性命非复已有故不复得为旧君死节也若未有臣服则旧君之恩未絶故可还奔旧君之命死其难也言奔命则有命乃奔之若命不及亦不当还】若使子率【孔氏曰率谓在君前引道率领先行故云子辞王将使我以其知鲁道者唯此二人故也】取讙及阐【程氏曰经书以邾子益来呉伐我齐人取讙及阐又书归邾子益于邾齐人归讙及阐比事昭然左氏乃以季康子妻妹之事当之此与齐桓蔡姬事相类今按杜氏见经不言伐与传违用公羊赂齐之説言鲁与之邑若然何不即归邾子既与之邑又归邾子齐人乃以二邑归之不近人情】奉太子革以为政【陈氏曰传释邾益以自奔为文不得与曹羁同据曹羁当书呉伐邾】及齐平【陈氏曰再平不书】齐闾丘明来涖盟【交涖不书皆非卿】九年遇水适火【服防氏曰兆南行适火卜法横者为土立者为木邪向经者为金背经者为火因兆而细曲者为水】十年故遂奔齐【再奔不书】师于鄎【陈氏曰传见呉子称国邾郯不书义同城濮杜説非】呉延州来季子救陈【季札不书君臣同辞】乃还【孔氏曰襄昭之传称延州来季子者皆是季札也孙毓以为季子食邑于州来世称延州来季子犹赵氏世称赵孟知氏世称知伯延州来季子或是札之子与孙也】十一年可无殇也【孔氏曰丧服大功章云子女子子之长殇中殇传曰何以大功未成人也年十九至十六为长殇十五至十二为中殇十一至八嵗为下殇不满八嵗以下皆为无服之殇其于服长殇中殇降成人一等下殇降二等此汪锜盖长殇也时人疑其当降服又葬殇之礼亦异成人檀弓云周人以殷人之棺椁葬长殇以夏后氏之堲周葬中殇下殇以有虞氏之瓦棺葬无服之殇】歌虞殡【孔氏曰礼殡而葬反日中而虞盖以启殡将虞之歌谓之虞殡】东郭书【四子不书例在宣二年】卫赐进【孔氏曰子贡卫人故称卫赐】齐至无日矣【陈氏曰终上文吴将伐齐传】召之乃归【孔子世家云季康子使公华公宾公林以币迎孔子孔子归】欲以田赋【孔氏曰贾逵以为欲令一井之间出一丘之税并别出马一疋牛三头若其如此则一丘之内有一十六井其出马牛乃多于常一十六倍且直云用田赋何知使井为丘也杜以旧制丘赋之法田之所収及家内资财并共一马三牛今欲制其田及家资各为一赋计一丘民之家资令出一马三牛又田之所収更出一马三牛是为所出倍于常也旧田与家资同赋今欲别赋其田故言欲以田赋也】十二年故不书姓【释例曰为昭公加讳不复系呉改其姓号论语谓之呉孟子盖时人常言非经传正文也孔氏曰坊记云鲁春秋去夫人之姓曰呉其死曰孟子卒是旧史书为孟子卒及仲尼修春秋因而不改去夫人之姓曰呉春秋无此文坊记云然者礼夫人初至必书于防若娶齐女则云夫人姜氏至自齐此孟子初至主时亦当书曰夫人姬氏至自呉同姓不得称姬旧史初书盖直云夫人至自呉是去夫人之姓直书曰呉而已仲尼修春秋以犯礼明着全去其文故今经无其事】放绖而拜【孔氏曰刘云按十六年仲尼卒哀公诔之子贡讥云生不能用又世家及诸书无云仲尼仕于哀公杜焉得云孔子始老乎今知不然者以上十一年传称仲尼在卫鲁人以币召之是召之而来当以任用故冉有云子为国老待子而行后乃致事丧服齐衰三月章曰为旧君君之母妻传曰为旧君者孰谓也仕焉而已者也何以齐衰三月言与民同也君之母妻则小君也郑云仕焉而已者谓老苦有废疾而致仕者也为小君服者恩深于民也是其服与民同不服臣为小君之服故与常吊也礼齐衰之丧始死而絻孔子以季氏当为臣服小君之礼故以小君礼往吊大夫之吊服弁绖郑云弁绖者如爵弁而加环绖曲礼云凡非吊丧非见国君无不答拜者郑云丧宾不答拜不自宾客也礼吊无拜法而此言孔子放绖而拜者记言丧宾不答拜谓丧主既拜宾宾不答拜耳其初见主人或吊者先拜据此传文必有拜法记无其事记不具耳】宋皇瑗盟【陈氏曰杜説非】司厯过也【説在襄二十七年】十三年单平公【陈氏曰单平公不书不忍书也杜説非】获大子友【陈氏曰呉越相获虽大子不书】辛丑盟【説见襄五年】季辛而毕【孔氏曰周之十月非祭上帝先公之时且祭礼终朝而毕无上辛尽于季辛之事景伯以呉信鬼故虚言以恐呉耳】十四年西狩于大野【传见不言地】获麟【孔氏曰家语説此事云叔孙氏之车士曰子鉏商王肃云车士将车者也子姓鉏商名今传无士字服防云车车士微者也子姓鉏商名】



　　春秋左氏传补注卷十
