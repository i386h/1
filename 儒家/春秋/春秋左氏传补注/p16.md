<!-- { "loadSidebar": true } -->
　　二十三年礼为邻国阙【孔氏曰孝公晋平公之舅也尊同则相为不降平公于礼为舅当服缌麻三月但缌麻既轻其恩不过邻国故传言礼为邻国阙也杜言诸侯絶期者据礼之正法言诸侯尊降其亲虽有本服期者亦当为之阙故以邻国责之礼父在为母期丧絶旁期非母也】庆氏以陈叛【叛楚非叛国故不以叛告】遂杀庆虎庆寅【众役人实杀二庆以国讨为文史从告】以藩载栾盈及其士【陈氏曰传言栾盈不书自齐文同鱼石】聴于中行氏【孔氏曰十三年传云苟防卒十四年传言盈生六年而武子卒是其少也知悼子荀首之孙中行呉荀林父之曽孙首是林父之弟首为知氏林父为中行氏是同祖也悼子是荀呉二从叔父故相聴从计悼子年十六不得为十七故沈氏云后人转写误】及七舆大夫与之【七舆大夫杜氏説见僖十年则此七舆大夫杜亦为主副车之官也刘云若是主公车则当情亲于公不应曲附栾氏服防云下军舆帅七人是也】墨缞冒绖【孔氏曰夫人为其兄弟当大功丧服大功布衰牡麻绖冐绖者以绖冐其首也乐王鲋使宣子诈为夫人孝服也案经葬祀孝公之下始书栾盈复入于晋则栾盈之入在孝公葬后杜解诸侯既葬除服而夫人犹有服者葬祀孝公书鲁使去之日栾盈入晋当在葬杞孝公之前故夫人犹有服得诈为之也今按诸侯葬为雨止而有当书日者未必使行即书杜氏既葬除服之説据之此传亦倍缪之一证孔氏曲为説通之过矣】奉公以如固宫【孔氏曰晋语云范宣子以公入于襄公之宫盖襄公有别宫牢固故谓之固宫】申鲜虞之傅挚为右【孔氏曰俗本多云申鲜虞之子今案注云傅挚申鲜虞之子若传先有子字无烦此注故今定本皆无】况以恶乎【陈氏曰为二十五年废君起本】取朝歌【陈氏曰齐始叛晋】张武军于荧庭【武军前见宣十二年后见昭十三年】获晏牦【陈氏曰晋乱不能出师】次于雍榆礼也【鲁语平丘之防子服惠伯见韩宣子曰昔栾氏之乱齐人间晋之祸伐取朝歌我先君襄公不敢宁处使叔孙豹悉帅敝赋以从军吏次于雍榆与邯郸胜击齐之左掎止晏莱焉齐师退而后敢还今按邯郸胜即赵胜晏莱即晏牦也鲁师次于雍榆盖有晋命传偶不能详谷梁传曰言救后次非救也啖氏曰凡救当奔命以徃救次失救道也言次于雍榆罪叔孙也诸家多从之皆不考事实而因文生义谓之得经旨可乎】立于户侧【孔氏曰丧大记云大夫之丧主人坐于东方此立于户侧则在室户之东西面立也礼记云坐此云立者以季孙来故立尔】夫石犹生我【孔氏曰服防云夫谓孟孙也桓十三年传夫固谓君夫岂不知服防云夫谓鬬伯比也皆谓所斥前人为夫】使正夫助之【孔氏曰七年传称叔仲昭伯为隧正谓南遗请城费吾多与而役是役夫隧正所主隧正当属司徒臧氏为司寇而借之于臧氏者盖当时臧氏兼主掌之】问盟首焉【周礼外史掌书外令掌四方之志】其孟椒乎【陈氏曰传言臧氏衰三家益专】言自外也【陈氏曰传释去位不得书大夫】下妾不得与郊吊【孔氏曰檀弓云哀公使人吊蒉尚遇诸道辟于路画宫而受吊焉曾子曰蒉尚不如梁之妻知礼也檀弓云君遇柩于路必使人吊之是男子从柩在路则得野受吊妇人无外事虽从柩亦不得野受吊耳若男子得野受吊而曾子非蒉尚者以蒉尚在朝显者故宜吊于其家若君遇柩于路使人吊之者谓庶人及微小之臣也檀弓因蒉尚而説此事云梁死其妻迎其柩于路而哭之哀则梁之妻虽从柩而辞不受吊是由异于男子故也】二十四年为陶唐氏【孔氏曰如杜此注陶唐共为一名即是晋阳县也史记云帝尧为陶唐氏韦昭云陶唐皆国名犹汤称殷商也按经传契居商故汤以商为国号后盘庚迁殷故殷商双举厯检书传未有帝尧居陶而以陶冠唐盖地以二字为名所称或单或复也张晏云尧为唐侯国于中山唐县然则唐是中山县名非晋阳也尧自唐侯升为天子号曰陶唐其治在晋阳耳舜受尧禅封尧子丹朱为王者之后犹称为唐终虞之世以陶唐为号故曰自虞以上也】为豕韦氏【孔氏曰郑语云祝融之后八姓大彭豕韦为商伯矣又曰彭姓彭祖豕韦则商灭之矣贾逵云大彭豕韦为商伯其后世失道殷徳复兴而灭之然则商之初豕韦国君为彭姓也其后乃以刘累之后代之详见昭二十九年传注】为唐杜氏【孔氏曰以国语杜伯文不连唐知唐杜二国名知殷封之于唐者以周成王灭唐故也知后封于杜者以宣王时有杜伯故也晋语云昔隰叔子违周难奔于晋生子舆为司空世及武子佐文襄为卿以辅成景后之人可则是以受随范子舆士蒍字武子士防也防士蒍之孙是隰叔四世及士防食邑于范为范氏也】楚子伐郑以救齐【不言四国传畧之】公孙之亟也【陈氏曰传言晋师之懈】齐人城郏【传自此以后言齐人城郏者三由不得其详故屡举之外传周语灵王二十二年谷洛鬬将毁王宫韦昭曰縠洛二水名水激有似于鬬灵王时谷水盛出于王城之西而南流入于洛水毁王城之西南将及王宫故齐人成郏】二十五年将庸何归【将庸何归申释上文君死安归注误】舍之得民【陈氏曰传言齐不用贤臣为政虽有晏子不死其难】四翣【周礼缝人掌衣翣柳之材郑云必先纒衣其木乃以张饰也丧大记云棺饰君黼翣二黻翣二画翣二郑云汉礼翣以木为筐广三尺髙二尺四寸方两角髙衣以白布画者画云气其余各如其象柄长五尺车行使人持之而从既窆树于圹中檀弓曰周人墙置翣是也礼器云天子八翣诸侯六翣大夫四翣郑云八翣者加龙翣二孔氏曰方言云自闗而东谓扇为翣则翣是扇之类也】不跸【孔氏曰礼丧车乘人専道而行无贵贱一也此不止行人略贱之】不以兵甲【孔氏曰服防云下车遣车也杂记云遣车视牢具郑云言车多少各如所包遣奠牲体之数也然则遣车载所包遣奠而藏之者与遣奠天子太牢包九个诸侯亦太牢包七个大夫亦太牢包五个士少牢包三个大夫以上乃有遣车如郑之所言遣车者乃是明器涂车刍灵载所包遣奠藏之于圹中下车若是明器则甲兵亦是明器当云无甲兵不得云不以甲兵也杜云送之车则谓此为贰车非遣车也言下车者葢谓麤恶之车非良车也周礼大行人云上公贰车九乘侯伯贰车七乘子男贰车五乘则齐是侯爵法当车七乘耳今传举七乘言其不依旧法知齐旧依上公之礼贰车九乘其送葬又有甲兵今皆降损也用甲兵者葬是送终大礼法当备列军阵若汉葬霍光发材官轻车比军伍校士军陈至茂陵以送其葬所以荣之也陈氏曰传言君弑不得以礼葬义同成十八年今按传见荘公所以不书葬下又见二十八年】齐人以荘公説【刘云齐人以荘公伐晋説晋言晋讐既死令新君服从晋也】男女以班【刘云哀元年蔡人男女以辨与此同谓男女分别示晋以恐惧服罪也】晋侯许之【传见晋失盟主之义杜氏谓齐有丧故经无讥説者因据以驳卿不书失所之例皆非也诸侯之防经无异文与侵伐不同刘氏曰假使晋遂讨齐破其城杀其贼污其宫未可谓之伐丧也弑君而谓之伐丧诸侯其无讨贼者矣】崔子止其帑以求五鹿【陈氏曰传言卫献公所以得入】司空致地乃还【孔氏曰陈国既乱致使官司废阙人民分散符节失亡故令陈之司徒招致人民司马集致符节司空检致土地使各依其旧】知楚令尹【孔氏曰下文始言屈建为令尹者因伐舒鸠而追序之其实防子冯卒在此盟前故服杜皆以令尹为屈建也】兵可以弭【传见晋衰赵武偷故厌兵弭兵之説不始于向戍】不如速战【孔氏曰方言云垫下也呉地下湿】以备三恪【孔氏曰乐记云武王克殷未及下车而封黄帝之后于蓟封帝尧之后于祝封帝舜之后于陈下车而封夏后氏之后于封殷之后于宋郑以此谓宋为二王之后蓟祝陈为三恪杜意以此传言以备三恪知其通二代而备其数耳恪敬也封其后示敬而已故曰恪其二代不假称恪惟陈为恪耳今按二代以王者之后各自用其礼乐不但示敬而已故不得言恪则三恪当从郑氏通蓟祝陈数之为是】慎辞哉【陈氏曰传申言郑辞令之美而过其实今按郑辞令之美孔子尝称之若论语所记是也传仲尼曰云云者未必皆一时之言不言谁知其志以上亦未必真圣人所述也】量入修赋【孔氏曰九上之内偃猪京陵无物可入而言九土之所入者总言之又曰山林薮泽京陵偃猪本非可食之地不在授民之限】可哀也哉【传记大叔仪之言及后蘧伯玉去国见氏废立贤臣皆不与】成而不结【陈氏曰传言齐楚固相交秦晋盟而不合是以宋之役诸夏始判遂成南北之势故特出之】二十六年能无卑乎【传见晋室卑故急于结秦好】子鲜不获命于敬姒【传见子鲜为复非己意】杀子叔及太子角【孔氏曰剽是穆公之孙黒背之子于献公为从父昆弟成十年卫侯之弟黒背帅师侵郑传曰卫子叔黒背侵郑是黒背字子叔即以子叔为族也元年卫侯使公孙剽来聘传云卫子叔来聘是举族而称之也今按举族而称如鲁称季孙孟孙之比然黒背父子乃是公子公孙无称族之法葢如叔肹之子公孙婴齐称子叔婴齐耳陈氏曰传见弑君虽杀大子不书以弑君为重】言罪之在氏也【陈氏曰传释弑君书主名例嫌为衎弑剽无罪特明之】专禄以周旋戮也【程氏曰此义施之常人则可林父出君而君入畏诛而叛非特专禄而叛也】国纳之也【陈氏曰传释复归例按卫侯归言国逆与成十八年例违见例非是】公使止之【陈氏曰传终言卫侯不君】三命之服【晋命士防传言请于王此不言请于王则郑伯自赐之可知礼乐自诸侯出乆矣或请或不请无复定凖杜説非也】先八邑【孔氏曰周礼小司徒四井为邑故杜以八邑为三十二井刘云案论语有十室之邑又杜注免余邑为一乘之邑又宋郑之间六邑嵒戈锡等杜何以知此邑必为四井之邑今知不然者邑之为名大小无定子展子产为卿日乆先有采邑今以入陈有功加赐田土不应更以八个大邑而又与之至于免余辞邑云唯卿备百邑故杜以为一乘之邑合论语百乘之家其实一乘称邑文无所出杜以正邑解之得渐赐土田之义又八邑六邑为节级之差刘以为大邑而规杜氏非也】将以讨卫也【传见晋合诸侯为臣讨君】颉遇王子弱焉【陈氏曰传见围令素行于国】不失所也【传见经不书大夫必有为遂妄释之胡氏赵武称人为助孙氏良霄不贬以郑伯如晋独不释君助臣得经旨】使女齐以先归【伯主防而执大夫非内不言以归陈袁涛涂季孙意如是其例也】晋人执而囚之士弱氏【不书执卫侯为臣执君不可以为训】文子以告晋侯【上言取卫田益孙氏下记取卫姬见赵武叔向皆从君于昏家氏曰是时晋赵武为政叔向为之谋主二子者崇虚誉而无实益】国子赋辔之柔矣【孔氏曰汉书艺文志无周书篇目其书今在或云是孔子删书之余按其文非尚书之类彼引诗云马之刚矣辔之柔矣马亦不刚辔亦不柔志气麃麃取与不疑此诗余无所见故谓彼文是也】为大子内师而无宠【孔氏曰内师者身为寺人之官公使之监知大子内事为在内人之长也】而言复故【孔氏曰楚语云椒举将奔晋蔡声子遇之于郑郊飨之以璧贿曰子尚良食尚能事晋君以为诸侯主辞曰非所愿也若得归骨于楚死且不朽声子曰子尚良食吾归子故椒举降三拜纳其乘马声子受之传言复故杜云共议归楚之事谓此也】成陈以当之【孔氏曰郑众云此范匄所言苗贲皇亦言之故声子引以为喻】栾范易行以诱之【孔氏曰贾逵郑众皆读易为变易之易贾以行为道也栾为将范为佐二人分中军别将之欲使栾与范易道令范先诱楚栾以良卒从而击之郑谓中军与下军易卒伍也计设谋之时道未定分何以言改道行非卒伍之名安得为易卒伍也二説皆不可通楚语説此事云雍子谓栾书曰楚师可料也在中军王族而已若易中下楚必歆之韦昭云中下中军之下也歆犹贪也简易栾范之行示之以弱以诳楚也是韦昭已读为简易之易故杜从之也此与楚语俱述声子之言传言鄢陵之败苗贲皇为之楚语云雍子为之二文不同刘以为国语非丘明所作为有此类徃徃与左传不同故也】声子使椒鸣逆之【陈氏曰随防在秦而六卿谋椒举在晋而子木惧此晋楚所以代兴也于传声子之辞知战国説士之渐】辞不失旧【孔氏曰列国之大夫入天子之国曰某士周礼大宰之属有旅下士三十有二人刘云知时事四时贡职者小行人云春入贡秋献功王亲受之郑云贡谓六服所贡功谓考绩之功今按于此见诸侯于天子有贡无聘不修职贡而言聘东迁诸侯之伉也传殊不察其非説又见后二十八年】以廪丘奔晋【孔氏曰按廪丘地在东郡则是卫之邦域齐竟不至此也羊角髙鱼皆在东郡廪丘与之相近齐不得别有廪丘乌余齐之大夫得以廪丘奔晋者盖齐人徃前取得卫邑以赐乌余如郑公孙叚之得州宋乐大心之有原也】克而取之【不书非晋命以盗畧】二十七年公孙免余请杀之【陈氏曰传言杀喜不出讨贼之意义同僖十年晋里克】欲弭诸侯之兵以为名【传讥向戌惟欲窃虚名见弭兵非远畧】蔡公孙归生至【孔氏曰诸侯大夫七月始集于宋而此会书在夏者事虽在秋行还乃告追以叔孙豹发时书之十年夏防于柤而经书在春注经书春书始行孔氏曰释例班序谱晋合诸侯二十国起僖二十八年尽哀十四年大率皆陈后次蔡蔡后次卫是陈于晋防常在卫上也今孔奂乃降于蔡卫在石恶之下故知奂非上卿故也成三年传曰次国之上卿当大国之中中当其下是计卿位为班也知非奂后至者以传称与蔡公孙归生同至故也】以藩为军【孔氏曰古人行兵止则筑为垒堑以备不虞此以藩篱为军者方欲弭兵以示不相忌也】楚人甲【陈氏曰传见楚终懐不测之心是盟晋幸而免】乃盟【贾逵曰叔孙义也服防云叔孙不为人私其于尊国之义得之】言违命也【一事再见卒名公羊传例刘氏曰蔡沈失位左氏贬之今鲁欲自同人之私失位甚矣大夫出境有可以重社稷者犹曰专之今命出季氏而谓不可违非也】固必有尸盟者【孔氏曰盟实大国为主而此云小国主盟知其主辨具也盟法大国制其言小国尸其事此盟争先歃不争主备叔向以小国主盟为言者叔向以乆争不决或将战鬬因盟时小国有所主欲令赵孟下楚假此以劝之耳】晋有信也【周制防以班爵为序歃血则先同姓説见定四年是盟与防序次本异今屈建所争者歃血之先后耳其大夫之防楚固未尝先晋也宋公兼享晋楚之大夫赵孟为客则当时人情可见况宋盟诸侯虽曰两属终未尝以事晋者事楚楚虽驾晋先歃鲁史岂遽以楚先晋韩宣子所谓周礼在鲁正指此类传云书先晋晋有信也考之已不详杜氏云孔子追正之亦非传意也】盟于蒙门之外【陈氏曰传言宋公不书见以国地者其君必与因见桓二年防邓僖十九年盟齐二十年盟邢】削而投之【陈氏曰传言宋之盟识者不与】崔氏堞其宫而守之【孔氏曰谓新筑女墙而守之】乃谥【自杀不书】再失闰矣【孔氏曰厯十九年为一章章有七闰从文十一年至襄十三年凡五十七年已成三章当有二十一闰又从襄十四年至今为十四年又当有五闰故应有二十六闰也长厯推得二十四闰者释例云寻按今世所谓鲁厯者不与春秋相符殆来世好事者为之非真也今俱不知其法术其依春秋经传反覆其终始以求之近得其实矣鲁之司厯渐失其闰至此年日食之月始觉其缪遂顿置两闰以应天正是故明年经书春无氷传以为时灾若不复顿置两闰则明年春是今之九月十月十一月无氷非天时之异无缘总书春也刘氏曰厯家之术求闰余易求交朔难今司厯能正交朔反不能置闰非人情也闰有常凖率三十二月必一逢之如传所言再失闰者则司厯废闰殆七十月弥五年矣亦非人情也明年春无氷杜氏曰顿置两闰以应天正故正月建子得以无氷为灾顿置两闰诡聴骇俗亦非人情也啖氏曰按经言十二月传言十一月又言再失闰依经当为三失闰进退不同不可得而考今按传于此言司歴过也哀十三年又记仲尼曰司厯过也皆指王朝厯官与桓十七年传曰官失之也意同其曰天子有日官诸侯有日御日官居卿以底日日御不失日以授百官于朝则所谓司厯与官非谓鲁人明矣杜氏乃以为鲁之司厯哀十三年传又云季孙虽闻仲尼之言而不正厯皆谓鲁自有厯实承刘歆之误而非传意也刘氏之説见汉书律厯志其所传鲁厯不与春秋相符杜氏亦以为好事者为之窃谓周室虽裒犹君临列国崩薨卒祸福皆告诸侯必无不颁厯之理借令丧乱之际颁不以时诸侯亦必不敢辄自为厯使诸侯皆自为厯则齐晋大国当先为之如大国皆自为厯而所差徃徃若此则当时所书盟防卒葬日月鲁史当以何国为正使鲁史所书日月差错与周厯不同韩宣子见鲁春秋何以辄曰周礼尽在鲁矣此必无之事也】二十八年不饥何为【叶氏曰左氏所记梓慎裨灶之徒以星次言吉凶若合符契皆星家假托之辞】宋之盟故也【陈氏曰传具见楚之属】时事也【春秋大国事天子惟聘而不朝故韩起聘周称归时事于宰旅知言聘之非也小国事大国乃朝而不聘故子产相郑伯朝晋言防时事无异于事天子矣左氏不能辨因以时事释邾子来朝过在不见周礼】周楚恶之【周有天下之号也岂可以星次槩言周楚隐三年传周郑并称盖有自来矣】舍不为坛【孔氏曰聘礼宾至于近郊君使卿用束帛劳无设坛之法下云先君适四国未尝不为坛盖以朝礼君亲行事重故有之也】无昭祸焉可也【传见诸侯朝楚非得已故子产自损其礼且以为祸】以告而反之【孔氏曰崔氏之乱但是荘公之党崔氏以之为贼当时辟难并悉出奔崔氏既亡庆封召令还国故言使诸逃亡之人得贼名而出者以已情告而悉反之】公膳日双鸡【孔氏曰礼记玉藻云天子日食少牢朔月太牢诸侯日食特牲朔月少牢其大夫则日食特豚朔月特牲今膳日双鸡者齐国临时之事不如礼也】又焉用盟【传见诸侯失政奸庸擅命贤哲失所如伯玉在卫平仲在齐临事变而获免皆其徳行素孚于人】庆奊为上献【孔氏曰祭祀之礼主人先献下文庆舍死公惧而归则于时公亲在矣又此祭庆舍涖事公与庆舍不为上献而奊为上献者庆舍使为之不可以礼责也】庆氏之马善惊【孔氏曰今人谓数惊为好惊好亦善之义也】至于鱼里【孔氏曰刘以为国人从旁为优引行以至鱼里】庆封泛祭【孔氏曰礼法食必先祭祭古之先食以示有所先也公食大夫礼云宾升席坐取韭菹以徧檽于醢上豆之间祭又言祭铏羮于上铏之间祭饮酒于上豆之间是祭食之礼各有其处】奔呉【陈氏曰再奔畧不书】亦未书礼也【传记此类甚多示策书外犹有所考】其鄙六十【孔氏曰下云北郭佐邑六十则此亦是六十邑】于是乎正徳以幅之【孔氏曰人皆欲生计重厚而财用利益心既无厌于是乎用正徳以为边幅使有度也】与我其拱璧【孔氏曰拱谓合两手也此璧两手拱抱之故为大璧】以其棺尸崔杼于市【传见荘公不书葬】季兰尸之敬也【孔氏曰诗言采苹于涧采藻于潦此又别言济泽之阿者以济在鲁国故穆叔独举所见而言也诗言季女而此言季兰谓季女服兰草也】叔孙穆子【不书例在成十三年】宋公遂反【陈氏曰传具载宋郑朝楚事见宋盟非诸侯之志】二十九年释不朝正于庙也【释例曰凡公之行始则书所如还则书公至今复中书公在楚者明国之守臣亦以公不朝之故告于庙也陈氏曰按成十年公如晋十一年三月公至自晋昭十五年公如晋十六年夏公至自晋皆不朝正经不书公在晋于是为公危故书之】既而悔之【孔氏曰檀弓云襄公朝于荆康王卒荆人曰必请袭鲁人曰非礼也荆人强之巫先祓柩荆人悔之记之所言即是此事所异者此言请襚彼言请袭此言祓殡彼言祓柩虽俱説此事先后不同礼死而浴浴即袭袭后始小敛大敛乃殡按徃年传公及汉闻康王卒公欲反则康王之卒公未至楚楚人使公襚传在此年言之则此年始今公亲襚襚不得为袭也卒已逾月不得柩仍在地足知殡是而柩非记虚而传实也然则襚衣所以衣尸既殡而使公襚者杂记记致襚之礼云委衣于殡东是既殡犹致襚也文九年秦人来归僖公成风之隧僖薨十年犹致之况既殡也】齐人葬荘公于北郭【再见不书葬】及舍而后闻取卞【季孙权使公冶恐其不受辞】乃归【传见襄公防出季氏乆无君意如乃济恶】且无使季氏葬我【陈氏曰传言人不义季氏】遂使印段如周【陈氏曰传见鲁不徃防不书葬例今按此史法也】而夏肄是屏【孔氏曰方言云肆枿余也郑云斩而复生曰肄是夏后灭而复存犹木之枿生小栽也】其谁云之【陈氏曰传言城之役晋以十国之众经理母家诸侯益贰】射者三耦【孔氏曰周礼射人云诸侯之射以四耦此三耦者彼是畿内诸侯故四耦此及仪礼大射畿外诸侯故三耦或当臣与君异也】来治田【不书者史无其本不録其末也田盖鲁伐时所取赂田鲁人堕舅甥之义讳不登于策故复归于亦不书事与汶阳田异又见昭七年】而焉用老臣【传见晋取于诸侯无节故号令不行】使工为之歌周南召南【孔氏曰周南十一篇召南十四篇札此时徧观周乐诗篇三百不可歌尽或每诗歌一篇两篇以示意耳未必尽歌之也】曰美哉【孔氏曰乐人采其诗辞以为乐章述其诗之本音以为乐之定声其声既定其法可传虽多厯年世而其音不改季札所云美哉皆美其声也】见舞韶箾者【孔氏曰箾即箫也尚书箫韶九成韶箾即箫韶也】通嗣君也【孔氏曰二十五年遏为巢牛臣所杀余祭嗣立至此始使札通上国呉子未死之前命札出使既遣札聘而后身死札以六月到鲁未及闻丧故每事皆行吉礼也】罪髙止也【髙止实放而以奔告传既妄释説者并疑其事】将亡矣【传为驷良之乱张本且起子产为政事】三十年臣生之嵗正月【説见僖五年】其季于今三之一也【刘待制曰所谓其季于今三之一者季者末也今今日也谓已得四百四十四全甲子其末一甲子六十日而今日乃癸未才得二十日也故曰三之一】是其日数也【孔氏曰亥字二画为首六画为身下首之二画并之使如其身傍则是生来日数也因亥画似筭位故假之以为言其本作亥字不为此也按字画古之亥字体殊不然盖春秋之时亥有二六之体异于古制刘待制曰如者徃也移下亥上二画徃于亥字身侧】然则二万六千六百有六旬也【孔氏曰文十一年至此年为七十四年而上云七十三年按文十一年正月甲子朔为夏之正月是其年三月也此年之二月癸未是夏之十二月计为七十三年犹尚未终也假作全年筭之置七十三年以全日三百六十五日乘之已得二万六千六百四十五日也每年有四分日之一是四年而成一日以四除七十三年又得十八日并全日为二万六千六百六十三日四分日之一今除去三日四分日之一整取六旬合当十二月二十七日今杜长厯云二十三日癸未是少四日所以不与常厯同者盖杜约凖春秋日月以为长厯与常厯不同故置闰逺近不定盖七十三年之内于常厯校四个大月而剰用四日故癸未为二十三日若依常厯是二十七日也】则其属也【孔氏曰诸是守邑之长公邑称大夫私邑则称宰此言问其县大夫问绛县之大夫也绛非赵武私邑而云则其属者盖诸是公邑国卿分掌之而此邑属赵武也】使为君复陶【孔氏曰复陶见昭十二年传此言君复陶知是主君衣服之官也】以为綘县师【孔氏曰既使为主衣服之官又以为綘邑之县师也如周礼则县师是王朝之官而此言綘县师者綘是晋国所都之邑盖以居在綘邑故系绛以言之】罪在王也【天王以讨乱告陈氏曰传释五大夫实杀佞夫而书王且明天子诸侯目君同例】鸟鸣于亳社【孔氏曰殷都于亳武王伐纣而颁其社于诸侯以为亡国之戒此鸟呜于鲁国之亳社也哀四年亳社灾】待姆也【此宋人设辞以掩其不能捄君母之罪故左氏与二传同而皆不察其妄伯姬归宋至是四十一年盖六十余嵗使有姆存又且加老非唯不可待实亦不必待也】降娄中而旦【孔氏曰月令旦危中者据夜有长短及星度有广狭是细计之数杜据大畧而言故与月令不同】尤之也【陈氏曰传明经特书故】讳之也【陈氏曰传释鲁不书他国之大夫书人讥不在鲁今按经无讳义陈説非传所及】三十一年鲁其惧哉【传见晋衰而鲁惧以齐楚不足与故也】是以有平丘之防【陈氏曰传言晋衰之故咎在执政】毁也【陈氏曰传言毁与遇害同辞须数句乃用一字括之此是作书之体】乃筑诸侯之馆【传记子产之言见晋方盛时待诸侯有礼其衰也反是】去疾奔齐【去疾不书奔説在文十四年】言罪之在也【失与文十六年宣四年传例同刘氏曰如是则父有罪子得而弑之也乱天地之性莫甚焉此固左氏不受经之蔽】其果立乎【孔氏曰释例土地名延州来阙则杜谓延州来三字共为一邑服防云延陵也州来邑名季子让王位升延陵为大夫食邑州来传家通言之按传文谓之延陵季子则是延陵与州来必不得为一但不知何以呼为延陵耳或延陵亦是邑名盖并食二邑故连言之】谋于邑则否【叶氏曰此盖因论语所谓为命禆谌草创者不达草创之义凿为谋野之説犹误承孔父正色立朝之言而谓华督见孔父之妻于路承秦伯以千乘之富不能容其弟之言而谓秦鍼出奔车千乘传承旧闻而妄实以事者每如是】吾不信也【孔氏曰公羊传于二十一年下云十有一月庚子孔子生谷梁传于二十一年十月下云庚子孔子生贾逵服防皆定为襄二十一年生也孔子世家云鲁襄公二十二年而孔子生年七十三鲁哀公十六年夏四月己丑卒杜此注从史记也今按司马迁特为孔子作世家至书孔子生年乃不用二传必他有所据故杜氏从之】令尹似君矣【孔氏曰服防云言令尹动作以君仪故云以君矣明年传曰二执戈者前矣是用君仪也俗本作似君若云似君不须言以今定本亦作似君恐非】
