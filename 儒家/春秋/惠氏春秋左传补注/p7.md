<!-- { "loadSidebar": true } -->
　　春秋左传补注卷三
　　元和惠栋撰
　　成元年传瑕嘉　周礼典瑞注引作叚嘉葢古文止作叚读为遐也今文亦作瑕唯陆氏周礼释文犹存古字
　　二年传陨子辱矣　説文引云抎子辱矣抎有所失也战国防齐宣王曰寡人愚陋守齐国唯恐夫抎之墨子天志曰国家灭亡抎失社稷广雅亦云抎失也案吕览季夏纪云昭王抎于汉中高诱曰抎队音曰颠陨之陨史记东越列传曰不战而抎此抎字之误汉书作殒知抎与陨通抎古字也陨今字也徐广曰耘义当取耘除失之
　　朝夕释憾　唐石经憾作感案古本左传憾字皆作感从省文
　　师之耳目在吾旗鼓进退从之　孙子引军政曰言不相闻故为之金鼓视不相见故为之旌旗夫金鼓旌旗所以一人之耳目也人既专一则勇者不得独进怯者不得独退此用众之法也荀卿子云将死鼓御死辔
　　将及华泉　京相璠曰华泉华不注山下泉水也韩厥执絷马前　絷説文引作馽从马口其足读若辄或从系执声【谷梁传云踂者何也曰两足不能过齐谓之綦楚谓之踂衞谓之絷】
　　辟女子注使避君　栋谓下云乃奔则辟当读为防与五年伯宗辟重同周礼大司冦云使其属防康成曰故书防作避杜子春云避当为辟谓防止行也古防字有作辟注训为避非也
　　萧同叔子　于宝曰萧同叔子惠公之妾顷公之母史记作桐
　　物土之宜而布其利注播殖之物各从土宜　栋谓物读如既夕礼冢人物土之物郑氏云物犹相也大司徒职云以土宜之法辨十有二土之名物周书大聚曰因其土宜以为民资
　　司马司空舆帅候正亚旅　司马司空军司马军司空也舆众也舆帅领其众在军之后者候正军候主候望者高诱説如此
　　杀御叔　韦昭曰御叔陈公子夏之子灵公之从祖父妫姓也
　　王曰止　高诱曰止禁止也
　　谁居注居辞也释文云居音基　案檀弓云何居我未之前闻也注云居读为姬姓之姬齐鲁之闲语助也列子黄帝篇云闗尹谓列子曰姬鱼语女张湛云姬音居鱼当作吾是居姬互训葢古音同也
　　侵败王略注法度　案略封也昭七年传曰天子经略天子谓之略诸侯谓之封
　　三年传伐廧咎如讨赤狄之余焉　案僖廿三年传狄人伐廧咎如贾逵曰赤狄之别种隗姓杜注亦同赤狄种类已尽惟廧咎犹在故复讨其余刘以为廧咎之国即是赤狄之余杜以为余民散入其国岂其然乎　成十三年注云季隗廧咎如赤狄之女也是杜自相矛盾
　　荀骓　案世本骓諡文子
　　齐侯朝于晋将授玉　史记晋世家云齐顷公如晋欲上尊晋景公为王景公让不敢王劭案张衡曰礼诸侯朝天子执玉既授而反之若诸侯自相朝则不授玉齐顷公战败朝晋而授玉是欲尊晋侯为王太史探其防而言子惠子曰授玉古文左传作授王司马子长谓齐欲尊晋为王葢晋作六军拟于王矣故齐欲尊之犹战国东帝西帝之例也古文不可见存之以备异説栋案古玉字皆作王左氏传多古字古言故玉从王定五年传云改步改玉晋语作改玉改行荀卿王霸篇又云改玉改行是古玉作王之证西汉刘子骏治左氏始改王为玉周礼九嫔职云凡祭祀赞玉齍注云故书玉为王杜子春读为玉是古文皆以王为玉之证　上文云晋作六军拟于王矣故史记以授玉为尊晋为王【诸侯相朝授玉此僭礼也下年传云郑伯如晋授玉于东楹之东是有授玉之事平子之説未允】
　　六年传沃饶而近盬　服防曰土平有溉曰沃
　　有汾浍以流其恶　周书曰地有五行不通曰恶七年传谗慝贪惏　子惠子曰方言曰贪杀也楚谓之贪惏残也又云杀人而取其财曰惏二子杀巫臣之族而分其室故曰贪惏
　　八年经晋侯使韩穿来言汶阳之田　聘礼云若有言则以束帛如享礼注引此传为证又云无庭实也
　　宋公使公孙夀来纳币　服防曰不称主人母命不通故称使妇人无外事
　　传祁奚　高诱吕览注云祈奚高梁伯之子祈黄羊也又云黄羊祈奚字
　　九年传执诸铜鞮　刘昭案上党记曰铜鞮晋别宫墟闗犹存有北城去晋宫二十里羊舌所邑
　　操南音　刘逵曰商角徴羽各有引钟仪楚人思在楚故操南音南音始于涂山之女见吕氏春秋
　　虽有丝麻无弃菅蒯　蒯玉篇引作菽云与蒯同李登声类曰蒯草中为索苦怪切
　　虽有姬姜无弃蕉萃　淮南説林曰有荣华者必有憔悴有罗纨者必有麻蒯蕉萃犹憔悴也
　　十年传大子州蒲　应劭旧君讳议引作州满陆氏云本或作满刘子曰州满今春秋左氏本皆作州蒲误也当为州满事见王邵续书志栋谓王氏当据仲逺説
　　晋侯梦大厉　李颐庄子解云死而无后曰厉
　　忠为令徳非其人犹不可况不令乎　陆粲曰非其人谓叔申本非贤者虽欲效忠不见信于君适以自害耳栋案陆氏此言是教人慎勿为善非君子之言也吕览曰贤主之所悦不肖之所诛髙诱引此传以为证杜氏之説未可非也【近代李厚庵亦以于忠肃事况之】
　　十二年传道路无壅　唐石经作雍栋案古壅字皆作雍【説文作雝】无从土者
　　十三年传民受天地之中以生所谓命也　以五行言则五六为天地之中以爻位言则二五为天地之中以四时言则春秋为天地之中天地之中命也民受之以生即所谓性也性为中情为和中庸之中和卽天地之中也故曰天命之谓性易曰各正性命保合太和在易又谓之利贞故曰利贞者情性也
　　戮力同心　唐石经及宋本皆作勠说文曰勠并力也从力翏声战国防曰勠力同忧髙诱曰勠力勉力也其字从力诅楚文又作缪力葢古字假借
　　蔑死我君　唐石经初刻云蔑我先君后改从今本陆氏曰本或以我字在死上案僖卅三年传栾枝曰其为死君乎寻文义当云蔑我死君郑康成易注云蔑轻慢也
　　十四年传宗卿之嗣注同姓之卿　国之宗臣故曰宗卿书曰记宗功是也宗臣兼同异姓故汉之萧曹亦为宗臣
　　卫侯飨苦城叔　王符曰郤犨食采于苦号苦成叔又曰苦城城名也在河东盐池东北
　　十五年经宋华元自晋归于宋　传止华元于河上则华元未至晋时在晋境耳而云自晋者鱼石以华元有平晋楚之功惧以晋讨为复之故书法亦曰自晋着其所自复耳蒋杲云
　　传盗憎主人民恶其上　子惠子曰盗憎主人民怨其上周庙金人铭也其词曰古之慎言人也无多言多言多败故云子好直言必及于难
　　十六年传渎齐盟　崔憬易注云渎古黩字传皆以渎为黩
　　范文子曰我若羣臣辑睦以事君多矣　唐石经云我若退羣臣辑睦以事君多矣又何求案碑退字又何求三字皆旁増当是晁公武据蜀石经益之
　　陈于军中而疏行首　司马法曰凡陈行惟疏淮南子曰疏队而击之髙诱曰疏分也
　　其卦遇复曰南国防射其元王中厥目　子惠子曰此与僖十五年传千乗三去三去之余获其雄狐皆夏商之易也或据周易以解之皆不得其义葢夏商占七八周易占九六其辞义各有异同不可强解也
　　蹲甲而射之彻七札焉　蹲古文作踆蹲犹立也羣经音辨云蹲才丸切郑康成读七札一甲之度也扬雄太曰比札为甲贾公产周礼疏云一叶为一札吕览爱士篇云韩原之战晋惠公之右路石奋投而击缪公之甲中之者已六札矣言六札者惟一札未陷耳知甲以七札为数也彻七札者犹贯甲也
　　楚子使工尹襄问之以弓　谷梁传云聘弓鍭矢麋信曰古者以弓矢相聘问故左传云楚子问郤至以弓
　　有韎韦之跗注　诗瞻彼洛矣云韎韐有奭毛传云韎韐茅搜染草也郑笺云茅搜韎韐声也又驳五经异义云韎草名齐鲁之间言韎韐声如茅搜字当为韎陈留人谓之蒨韦昭国语注云昭谓茅草今绛草也急疾呼茅搜成韎也郑康成杂问志曰韎韦之不注不读如跗跗幅也注属也幅有属也以浅赤韦为弁又裁韦如布帛之幅而连属以为衣而素裳白舄也栋案不与跗古字通见诗笺以跗注为不注者郑所受春秋异读也
　　识见不谷而趋　栋案识当为适外传作属训为适髙诱曰不谷不禄也人君谦以自称也
　　三肃使者而退　子惠子曰为十七年栾书譛郤至张本
　　好以暇　唐石经初刻无以字
　　展车马注展陈也　康成曰展整也
　　子叔声伯使叔孙豹请逆于晋师　服虔以为叔孙豹先在齐矣此时从国佐在师声伯令人就齐师使豹豹不忘宗国闻白国佐为鲁请逆家君曰玩下召豹于齐及昭四年传则服説为长
　　公还待于郓　京相璠曰公羊作运字今东郡廪邱县东八十里有故运城即此城也
　　侨如曰不可以再罪奔卫　唐石经曰遂奔卫今本皆脱遂字
　　十七年传匡句须吉　应劭风俗通曰匡鲁邑句须为之宰其后氏焉
　　声伯梦渉洹　郦元曰许慎説文吕忱字林竝云洹水出晋鲁之间御览隋图经曰洹水出隆虑县西北俗谓安阳河即声伯梦渉之所源出林虑山东平地
　　盈其懐　王逸楚辞章句曰在袖曰懐
　　余恐死故不敢占也　服虔曰声伯恶琼瑰赠死之物故畏而不言也
　　皆尸诸朝　康成论语注曰大夫于朝士于市昭十四年尸雍子与叔鱼于市正义曰晋杀三郤皆尸于朝此尸于市者以其贱故也栋案论语尸诸市朝孟子若挞之于市朝索隐谓市之行列有如朝位故曰市朝王制谓刑人于市则此尸诸朝疑即市朝或云朝或云市随文言之非有二所
　　一朝而尸三卿　韩非子载厉公语曰吾一朝而夷三卿予不忍尽也周礼凌人曰大丧其夷槃氷郑氏云夷之言尸也尸之槃曰夷槃牀曰夷牀衾曰夷衾移尸曰夷于堂皆依尸而为说是夷与尸古字通又古夷字作与尸相近故或从尸或从也
　　十八年传周子有兄而无慧　案大戴礼曰慧种生圣痴种生狂故昌邑王清狂不惠【惠与慧古字通】
　　羊舌职　子惠子曰说苑作芈殖殖为舌职合声籍偃　韦昭曰籍偃晋大夫籍季之子籍游也世本曰襄生司功大伯伯生候季子子生籍游游生谈
　　爵不逾徳　荀卿子曰爵赏不逾徳是以为善者劝以塞夷庚注夷庚吴晋徃来之要道　案繁钦辨惑曰吴人者以船樴为舆马以巨海为夷庚臧荣绪晋书曰司徒王谧议曰夷庚未入乘舆旋馆陆机辨亡论曰旋皇舆于夷庚然则夷庚者通谓车马往来之大道以其在彭城故属之吴晋也【小尒疋曰庚通也】
　　襄元年经楚公子壬夫　匡谬正俗曰楚公子王夫字子辛今之学者以其字子辛遂改王夫为壬夫按楚有公子午字子庚庚是十干午是十二支法有相配辛壬同是十干与庚午不类当依本字读为王夫
　　传寘诸瓠丘注河东垣县有壶丘亭案壶与瓠通见毛公传二年传正舆子　子惠子曰荀子曰莱不用子马而齐并杨倞曰或曰正舆子字子马
