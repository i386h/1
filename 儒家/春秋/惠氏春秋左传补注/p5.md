<!-- { "loadSidebar": true } -->
　　厉兵秣马　髙诱曰厉利其兵释文曰秣音末谷马也説文作防云食马谷也
　　郑之有原圃犹秦之有具囿　髙诱曰原圃在今河南中牟具囿在冯翊池阳一名阳纡
　　其为死君乎　犹言不为死君乎君在殡故称死君顾氏补正以死其君为解案成十三年絶秦书曰文公即世穆为不吊蔑我死君则顾之説未尽然也
　　子墨衰绖　贾逵曰墨变凶
　　遂墨以文公　服防曰非礼也
　　康诰曰父不慈子不袛兄不友弟不共不相及也　昭廿年传在康诰曰父子兄弟罪不相及孔氏谓非康诰之全文引其意而言之栋谓此康诰之阙文也法言曰酒诰之篇俄空焉伏生引酒诰曰王曰封惟曰若圭璧今酒诰无此文故汉蓺文云酒诰脱简一梓材今王惟曰以下文义不属葢康诰三篇皆有脱误孔以为引其意而言之非也
　　外仆髠屯禽之以献　崔憬易注曰禽古擒字擒犹获也
　　阳子宣言曰　高诱战国防注曰宣徧也案高注本尔疋
　　文元年经叔孙得臣　世本曰桓公生僖叔牙牙生戴伯兹兹生庄叔得臣得臣生穆叔豹
　　传来锡公命　唐石经及宋本锡作赐释文同云本或作锡觐礼云天子赐舍注云今文赐作锡
　　役夫　管子曰处里为下陈处师为下通谓之役夫宜君王之欲杀女而立职也　案韩非子作废女上云黜商臣合作废
　　能行大事乎　服杜皆以为弑君案高诱战国防注云大事兵事传曰国之大事在祀与戎故下云以宫甲围成王
　　二年传秦伯犹用孟明　郑注仪礼云犹者守故之辞大事于太庙跻僖公逆祀也　古文左氏説曰大庙周公之庙飨有礼义者也祀国之大事也恶其乱国之大事于大庙故言大事也跻登也登僖公于愍公上逆祀也
　　夏父弗忌　礼器云夏父弗綦郑诗大叔于田云叔善射忌又良御忌郑笺云忌读如彼己之子之己案曹诗候人彼己之已作其其可读为记则忌亦可读为其古基字期字皆省作其与綦同音是弗忌读为綦如厥憖为厥银居吾语汝为姬鱼语女字随读变从而辨之可识古音【表记引候人云彼记之子不称其服释文云记本又作已然则郑引曹风诗从三家説也】
　　废六闗　家语云置六闗王肃曰六闗闗名鲁本无此闗文仲置之以税行者故曰不仁栋案废与置古字通公羊传曰去其有声者废其无声者郑志答张逸曰废置也【何休曰废置也置者不去也齐人语】以废为置犹以乱为治徂为存故为今曩为向苦为快臭为香藏为去郭璞所谓诂训义有反覆旁通美恶不嫌同名也杜氏云六闗所以禁絶末游而废之周礼建国有门闗闗安可废况后传塞闗阳闗皆有明文岂旋废之而旋复之与杜氏此説昧于义矣小尒疋亦以废为置杜集解颇用孔鲋之説独不及此何也　上文云下展禽下犹去也【见周礼司民注论语栁下惠为士师三黜】废六闗废犹置也废与下文相对【周语富辰曰小怨置大德韦昭曰置犹废也彼此互训】
　　三年传取王官及郊　括地志云王官故城在同州澄城县西北九十里又云南郊故城在县北十七里又有北郊故城又有西郊故城
　　遂自茅津济　史记秦本纪云缪公元年自将伐茅津刘伯庄云戎号也司马彪郡国志云河东大阳有茅津刘昭引杜注云在县西南有茅亭即茅城括地志云茅亭及茅城在陜州河北县西二十里水经注云茅亭茅戎号
　　封殽尸而还　贾逵曰封识之案易系曰不封不树虞翻注云穿土称封封下窆字但殽尸多不能用礼故杜云埋藏之
　　四年传围刓新城　服防曰秦邑新所作城也
　　诸侯敌王所忾注忾恨怒也　案説文引作鎎从金气声云怒战也许氏所据多古文必得其实
　　六年经季孙行父如陈注行父季孙友子　案世本云公子友生齐仲齐仲生无逸无逸生行父【谷梁疏云世本云季友生仲无佚佚生行父范甯云行父季友生】行父生夙案文当云季友孙乙孙友衍子字传写误也
　　六年传以子车氏之三子奄息仲行鍼虎为殉　服防曰杀人以璇环其左右曰殉
　　道之以礼则　案唐石经无以字俗儒所加后人遂以则字属下句
　　士会注隋季也　世本曰范氏晋大夫隰叔之子士蒍之后蒍生成伯生武子会会生文叔燮燮生宣叔匄匄生献子鞅鞅生吉射栋案范氏本陶唐氏之后襄廿四年传范宣子曰昔匄之祖在夏为御龙氏注云谓刘累也又云在周为唐杜氏汲郡古文曰成王八年王师灭唐迁其民于杜杜伯之子隰叔违难奔于晋生子舆即士蒍也士蒍生士谷士生会食邑于范是为范武子故宣子曰晋主夏盟为范氏焦弱侯曰士谷士会士皆当作土传譌耳读为杜土姓杜伯之后土即古杜氏栋案古土字皆作士【见牧敦】史记曰有邦有士今吕刑作土周颂曰保有厥士义作土吕览任地曰后稷曰子能吾士靖而甽浴士乎髙诱曰士当作土周牧敦亦以士为土焦氏以为传譌非也土本古杜氏郑康成周礼注【校人职】云世本曰相士作乘马【竹书亦作士】荀卿子曰杜作乘马杨倞案世本相土作乘马【今左传亦作相土从古文】毛诗自土沮漆齐诗作自杜又云彻彼桑土韩诗作桑杜毛诗左氏传皆出孔壁中故多古文范氏在夏为刘氏周以前为唐氏昭元年传云唐人是因以服事夏商是也周以后为杜氏春秋时为范氏是会之帑留秦者又为刘氏自虞以来世次秩然故宣子以为死而不朽焦氏读士为土训为杜其言亦卓余故存而论之【晋语訾祐曰隰叔子违周难于晋国生子舆为理韦昭曰理士官也班固亦言晋主夏盟为范氏范氏为晋士师是范氏先以官为氏以士为杜恐未然也存考】
　　杀诸郫　博物志云杀之郫邵云河东垣县有郫邵之阨襄廿三年云戍郫邵此其地也
　　将焉寘此　服防曰寘置也此太子
　　顿首于宣子　少仪曰妇人吉事虽有君赐肃拜注云妇人以肃拜为正凶事乃手拜耳孔正义曰言肃拜妇人之常左传穆嬴顿首于宣子之门有求于宣子非礼之正也愚谓穆嬴有襄子之丧以非丧次故用吉拜而顿首也
　　此子若才吾受子之赐　服防曰如子为善教诲此子使之有贤才知人君之道也则吾受子之赐赐犹惠
　　不才吾惟子之怨　服防曰才而受赐美其教也不才怨子恶其教不至也
　　今君虽终言犹在耳　服防曰君没未久而言声语气尚在耳
　　宣子与诸大夫皆患穆嬴且畏偪　服防曰患穆嬴以君顾命之言责己也畏他公子相逼迫也
　　叔仲惠伯　世本曰桓公生僖叔牙叔牙生武仲休休生惠伯彭彭生皮为叔仲氏
　　惠伯成之　周礼调人职曰凡有鬭怒者成之郑众曰成之谓和之也犹今二千石以令解仇怒
　　正德利用厚生　贾逵曰正德人德利用地德厚生天德
　　八年传梁益耳　东观汉记曰其先与秦同祖出于伯益别封于梁
　　九年传秦人来归僖公成风之襚注追赠僖公并及成风　注非也成风者僖公之母庄公之妾母以子贵故上经书夫人风氏母以子氏故此经书僖公成风
　　十年传麇子　麇亦作麏注不释其地所在案盛宏之荆州记云当阳本楚之旧左氏传云楚潘崇伐麏至于锡穴颖容释例云麏在当阳
　　十一年经承匡注在陈留襄邑县西　圈称云襄邑本襄陵承匡乡也宋襄公所故曰襄陵县西三十里有承匡城
　　传锡穴　司马彪郡国志曰汉中锡县春秋时曰锡穴摏其喉　郑康成引作舂
　　子驹之门　王符潜夫论曰鲁之公族有子驹氏【以人氏其门者犹哀十一年党氏之沟】
　　败狄于长丘　张华博物志曰陈留封邱有狄沟春秋之长邱也
　　十二年传郕人立君　服防曰立君改立君不问天子也郕邽　子惠子曰服防以郕封为郕邦之家宝圭太子以其国宝与地夫钟来奔也然则邽不从邑
　　不有君子其能国乎　吕览云国不虚存必有贤者若使轻者肆焉　服防曰肆突言使轻鋭之兵往驱突晋军案诗云是伐是肆郑笺曰肆犯突也杜谓肆为暂往而退此释轻非释肆也
　　裹粮坐甲　昭廿七年传云吴王使甲坐于道荀卿子云庶士介而坐道故云坐甲
　　入瑕　京相璠曰今河东解县西南有故瑕城
　　十三年传绕朝赠之以防　服防曰绕朝以防书赠士防刘勰曰春秋聘繁书介弥盛绕朝赠士会以防子家与赵宣以书葢用服説【杜氏以防为马檛】韩非子曰绕朝之言当矣其为圣人于晋而为戮于秦也此不可不察是绕朝因赠防之言而戮也左氏不载似韩非据秦史而言
　　吾谋适不用也　白氏六帖引注云以有防而不用也其处者为刘氏　宰相世系曰会适秦归晋有子留于秦自为刘氏生明明生逺逺生阳十世孙战国时获于魏遂为魏大夫秦灭魏徙大梁生清徙居沛生仁号丰公名燸字执嘉生四子伯仲邦交邦汉高祖也家君曰处者为留谓留于秦者遂以为氏汉人改为刘以合夘金刀之説
　　十四年传王叛王孙苏　刘向九歌云始法言于庙堂兮信中涂而叛之王逸章句曰叛倍也倍与背同【王初与王孙蘓后复背之文七年传云乃背先蔑此其类也】
　　十五年传齐人或为孟氏谋　鲁三家庆父叔牙季友庆父之后当云庆氏称孟氏者郑康成论语注云庆父辀死时人为之讳故云孟氏杜云庆父为长庶故或称孟氏案公羊传庆父曰吾不得入矣于是抗辀经而死疏云郑氏云庆父辀死者正取此文又案礼纬舍文嘉曰文家称叔质家称仲嫡长称伯庻长称孟杜依此为説
　　十六年经盟于郪丘　释文云郪音西贾逵云公羊曰菑邱谷梁曰师邱今公羊作犀邱郪本有西音释文是毛诗衡门云可以栖迟前发碑作西迟此其证也
　　传师于大林　伍瑞休江陵记曰城西北六十里有林城春秋至于阜山师于大林即此城也【御览】
　　百濮　刘伯庄史记地名曰濮在楚西南周书王会曰伊尹为四方献令正南曰百濮尒疋云南至于濮鈆
　　十七年传畏首畏尾身其余几　髙诱曰畏始畏终中身不畏凡有几何言常畏也较杜注尤明晰
　　十八年经六月癸酉我君文公冬十月子卒注先君既不称君者鲁人讳弑以未成君书之子在丧之称　家君曰杜预既称君之説至此而辞穷矣
　　传申池　杜氏依京相璠説言申池在齐城南非也申池在海隅齐之薮多竹木故云纳诸竹中若近在城南不须言归舍爵也详见襄十八年
　　既而复叔仲氏　世本云桓公生僖叔牙叔牙生武仲休休生惠伯彭彭生皮为叔仲氏
　　在九刑不忘　栋案九刑谓刑书九篇也周书尝麦解曰维四年孟夏王命太正正刑书王陟阶在东序乃命太史尚太正即居于户西南向九州【阙】伯咸进在中西向宰乃承王中升自客阶作防执防从中宰坐尊中于太正之前太祝以王命作防防告太宗王命【阙】　秘作防许诺乃北向繇书于内楹之门众臣咸兴受太正书乃降太史防刑书九篇以升授太正乃左还自两柱之门【阙】嵗太正曰钦之哉诸正敬功尔颂审三节无思民因顺尔临狱无颇正刑有掇夫循乃德式监不逺以有此人保宁尔国克戒尔服世世是其不殆惟公咸若太史乃降太正坐举书乃中降再拜稽首太史乃藏之于盟府以为嵗典此周作九刑之事也案其文云毁则为贼掩贼为藏窃贿为盗盗器为奸其后李悝着法经六篇始盗贼次网捕其亦师九刑之意乎
　　饕餮　餮説文引作飻贪也从食殄省声
