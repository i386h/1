<!-- { "loadSidebar": true } -->
　　钦定四库全书　　　　经部五
　　左传补注　　　　　　春秋类
　　提要
　　【臣】等谨按左传补注六卷
　　国朝惠栋撰栋有周易述已觉録是书皆援引旧训以补杜预左传集解之遗本所作九经古义之一以先出别行故九经古义刋本虚列其目而无书目作四卷此本实六卷则后又有所増益也其中最典确者如隠五年则公不射引周礼射人祭祀则赞射牲司弓矢供射牲之弓矢及国语倚相之言证旁引射蛟之误【案此朱子之説非杜注也葢因补杜而类及之】荘公十四年绳息妫引吕覧周公作诗以绳文王之德表记郑注誉绳也证杜注训誉之由二十八年臧孙辰告籴于齐礼也引周书籴匡篇年俭谷不足君亲巡方卿告籴证为古礼僖五年虞不腊矣引太平御览旧注及风俗通月令章句证腊不始秦十年七舆大夫引王肃诗传证七当作王二十二年大司马固谏曰引晋语公子过宋与司马公孙固相善证固为人名二十七年夏书曰引墨子明鬼篇证尚书但有夏书商书周书本无虞书文十八年在九刑不忘引周书尝麦解证为刑书九篇宣二年以视于朝引毛诗鹿鸣笺仪礼士昏礼注证视为正字郭忠恕作示为误三年不逢不若引郭璞尔雅注作禁御不若证以社注逢字在下文知今本讹写六年以盈其贯引韩非子以我满贯证贯字成十六年彻七札焉引吕览爱士篇证郑康成一甲七札之説襄二十三年娶于铸引乐记郑注证铸即祝国又踞转而鼓琴引许慎淮南子注证转即轸二十五年慎始而敬终以不困引周书常训解证不出古文蔡仲之命二十七年崔杼生成及彊而寡引墨子辞过篇证无妻曰寡昭元年具五献之笾豆于幕下引礼记正义证杜注五献之误十五年一嵗而有三年之丧二引墨子公孟非儒二篇证妻丧三年为春秋末造之礼十六年鑋而乘于他车引説文证误作鑋二十五年袜而登席引少仪证燕必解袜皆根据昭然不同臆揣至文二年废六闗引公羊传注证废训置则是又引韦昭国语注证置训废则非葢置有二义一为建置之置公羊注所言是也一为弃置之置国语注所言是也此犹乱可训治而乱离瘼矣不可训治臭可训香而逐臭之夫不可训香古之设关在讥而不在征臧文仲废六关以博寛大之誉而使奸究莫诘隂以厉民故诛其心而谓之不仁栋但执反覆旁通之义殊为偏驳又文十四年其处者为刘氏孔颖达疏明言汉儒加此一句则为刘氏无疑而必谓原作留字汉儒改为卯金刀宣二年文马百驷当以邱光庭兼明书所辨为是而必引説文画马之训成十七年泽门之晳谓古臯泽字通又谓诸侯有臯门其説固是然邑中泽门各指所居臯门非所居之地也二十一年公姑姊既谓注疏皆非断为同宗之女然于姑可解于姊终无解也二十五年执简而往引服防説一简八字证太史书崔杼事亦八字殊嫌牵合三十年亥有二首六身即指为孟子之亥唐尤为附防昭七年余敢忘髙圉亚圉引竹书纪年补杜预之阙不知汲郡古文预所目睹预既不引知原书必无此文未可以后来伪本证其疏漏【案书中屡引竹书纪年葢未及详考今本之伪】至于二十五年郑翩愿为鹳引陆佃埤雅之杂説【案鹳井出酉阳杂爼非始于佃】哀六年无疾而死引汲冡琐语之野谈十二年效夷言谓春秋时已重呉音不始于晋更非注经之体矣他如公即位之位必欲从古经作立屡丰年之屡必欲从説文作□亦皆徒駴耳目不可施行葢其长在博其短亦在于嗜博其长在古其短亦在于泥古也乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　钦定四库全书
　　春秋左传补注卷一
　　元和恵栋撰
　　栋曾王父朴庵先生幼通左氏春秋至耄不衰常因杜氏之未备者作补注一卷传序相授于今四世矣窃谓春秋三传左氏先着竹帛名为古学故所载古文为多晋宋以来郑贾之学渐微而服杜盛行及孔颖达奉勅为春秋正义又专为杜氏一家之学值五代之乱服氏遂亡尝见郑康成之周礼韦宏嗣之国语纯采先儒之説末乃下以己意令读者可以考得失而审异同自杜元凯为春秋集解虽根本前修而不着其説又其持论间与诸儒相违于是乐逊序义刘规过之书出焉栋少习是书长闻庭训每谓杜氏解经颇多违误因刺取经传附以先世遗闻广为补注六卷用以博异説袪俗议宗韦郑之遗前修不揜效乐刘之意有失必规其中于古今文之同异者尤悉焉传之子孙俾知四世之业勿替引之云尔戊戌冬日东吴惠栋定宇序
　　隐元年经公及邾仪父盟于蔑　蔑本姑蔑定十二年传费人北国人追之败诸姑蔑是也隐公名息姑而当时史官为之讳犹定公名宋哀廿四年传宗人衅夏曰孝惠取于商不云宋也古人舍故讳新故哀为定讳定不为隐讳汲郡古文云鲁隐公及邾庄公盟于姑蔑魏史不为鲁讳则此经为隐讳明矣
　　传都城过百雉国之害也　管子曰国小而都大者弑先王之制大都不过参国之一中五之一小九之一周书作雒云大县城方王城三之一小县立城方王城九之一不举中者从可知此周公相成王作雒所定之制故云先王之制
　　公入而赋大隧之中　徐齐民北征记曰菀陵县东南有大隧防郑庄公所阙
　　其乐也融融　融古文作肜张衡思赋展泄泄而肜肜旧注云泄泄肜肜皆和貌李善云左传曰郑庄公入而赋大隧之中其乐也肜肜融与肜古字通【案殽阮碑阴亦以肜为融】
　　注不皆与今説诗者同　余仁仲左传字辨曰不皆与今説诗者同不皆相台岳氏本作皆不误也
　　赠死不及尸吊生不及哀注诸侯已上既则衰麻除无哭位谅闇终丧　朴庵子惠子曰荀卿云货财曰赙舆马曰赗衣死也送死不及柩尸吊生不及悲哀非礼也赠吊及事礼之大也荀卿所称乃时王之礼故左氏依以为説杜元凯遂借以文其短丧之説诞之甚妄之甚
　　卫侯来会注诸侯会非礼也　诸侯五月同盟至先王之礼也杜以卅年传文为据明同盟惟大夫有是理乎栋闻诸家君云
　　二年传脩惠公之好　两国有前好而会盟者谓之脩好亦谓之防高诱战国防注曰温故曰脩温亦训防礼记中庸温故而知新郑注云温读如防温之温【亦作燖】哀十二年传云若可防也亦可寒也贾陆曰防温也是防与脩其义一尔
　　三年经春王二月己巳日有食之　隋志曰推合己巳朔
　　传且夫贱妨贵少陵长逺间亲新间旧小加大淫破义所谓六逆也君义臣行父慈子孝兄爱弟敬所谓六顺也　子惠子曰此所据古亦云然而栁子厚有驳六逆之説盖唐以来始有不信古者栋案管子五辅篇曰圣王饬八礼以道民八者各得其义则为人君者中正而无私为人臣者忠信而不党为人父者慈惠以教为人子者孝弟以肃为人兄者寛裕以诲为人弟者比顺以敬为人夫者敦蒙【与厖同】以固为人妻者劝勉以贞夫然则下不倍上臣不杀【音弑】君贱不逾贵少不陵长逺不间亲新不间旧小不加大淫不破义凡此八者礼之经也周语富辰亦云夫礼新不间旧则八礼之説古矣石碏止举六者礼谏有五风谏为上碏为君陈古义倍弑之事非所宜言又公方昵嬖人夫妇之际所宜深讳是纯臣之义也
　　四年传敝邑以赋　服防曰赋兵也以田赋出兵故谓之赋正谓以兵从也朱子注论语用其説
　　五年传则公不射　此指祭祀射牲夏官射人云祭祀则赞射牲司弓矢共射牲之弓矢外传左史倚相曰天子禘郊之事必自射其牲诸侯宗庙之事必自射其牛刲羊系豕是也朱子据传曰则君不射是以弓矢射鱼如汉亲射蛟江中之类恐未然
　　郑人侵衞牧　诗静女云自牧归荑王质以为即春秋之牧邑
　　郕人侵衞注东平刚父县西南有郕乡　罗苹曰郡有刚县晋为东平国之刚平无刚父栋案京相璠春秋土地名曰东郡廪邱县南三十里有故郕都
　　使曼伯与子元潜军军其后　案荀子议兵篇曰王者不屠城不潜军不留众潜军之法公羊所谓诈战非偏战也
　　六年经郑人来渝平注渝变也　案渝读为输二传作输广雅曰输更也与怿悛改同释秦诅楚文变输盟刺谓变更盟刺耳渝更也平成也故经书渝平传曰更成杜注自明而独训渝为变必俗儒传写之譌服虔曰公为郑所获释而不结平于是更为约束以结之故曰渝平是服亦训渝为更【桓元年渝盟乃训为燮古文渝输通此经输作渝乃古文之仅存者】
　　纳诸鄂注鄂晋别邑　案世本居篇云唐叔虞居鄂宋忠曰鄂地今在大夏【释例云晋大卤大原大夏参虚五名然则大夏即晋地故杜以为晋别邑】
　　七年传防如忘　説文引云防而忘服防曰如而也临防而忘其盟载之辞古如而皆通用庄七年经夜中星陨如雨昭六年传大如象之皆读为而
　　八年传因生以赐姓　王充曰因其所生赐之姓也若夏吞薏苡而生则姓苡氏商吞燕子而生则姓子氏周履大人迹则姓姬氏
　　十年传以王命讨不庭　尒疋释诂庭直也谓诸侯之不直者
　　十一年传争长　服防曰争长先登受玉
　　工则度之　尒疋释器木谓之度亦作剫广雅云剫分也
　　桓元年经公即位　郑众曰古文春秋经公即位为公即立云古位立同字也栋案古鼎铭位皆作立【见朱氏彞尊吉金贞石志】
　　传目逆而送之　服防曰目者极视精不转也
　　二年经孔父注孔父称名者内不能治其闺门外取怨于民身死而祸及其君　栋案孔父孔子之先也传云孔父嘉为司马是嘉名孔父字古人称名字皆先字而后名蔡仲足是也郑有子孔名嘉説文曰孔从乙从子乙请子之鸟也乙至而得子嘉美之也古人名嘉字子孔説文此训盖指宋郑两大夫故先儒皆谓善孔父而书字杜辄为异説不可从也
　　传立华氏也　立立证周法也立华氏为证乃佐成孔父之罪下文所云是也言桓公受赇枉法
　　鞶厉游缨　游李善引作斿顔籀同以为当从偃声案説文无斿字有游字云旌旗之流从防汓声汓与泅同上形下声不当音偃顔説非也蔡邕石经论语子游之游亦作斿斿当从防汓省声游与旌旗字皆在防部防本音偃故子游名偃
　　惠之二十四年唐石经廿四年下惠之三十年唐石经卅年　栋案石经凡经传中二十字皆作廿三十字皆作卅此古文春秋左氏传本文也説文廿二十并三十幷也古文省説文所以谓古文乃孔壁中文也蔡邕石经论语云卅而立又云年卌而见恶焉又云凡廿六章考工轮人云轮人为葢部长二尺桯长倍之四尺者二十分寸之一谓之枚郑注云故书十与上二合为二十字钟鼎文如秦权微栾鼎二十字作廿石鼓文周阳侯钟三十字作卅此又金石文之可为左证者今九经二十三十字皆当从石经改正
　　四年经渠伯纠注渠氏　案渠周邑昭廿六年传刘子以王出次于渠注云周地然则伯纠葢氏于邑者
　　五年经城祝丘　司马彪郡国志曰琅邪即邱春秋时曰祝邱阚骃十三州记曰即祝鲁之音葢字承读变
　　蔡人衞人陈人从王伐郑　服防曰言人者时陈乱无君则三国皆大夫也故称人
　　传蔡衞不枝　战国防曰魏不能支髙诱云支犹拒也支与枝同项羽传莫敢枝梧如湻曰犹枝扞也
