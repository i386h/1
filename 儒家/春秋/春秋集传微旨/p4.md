<!-- { "loadSidebar": true } -->
　　公羊曰夷者何齐地也齐地则其言齐人以归何夫人薨于夷则齐人以归夫人薨于夷则齐人曷为以归桓公召而缢杀之
　　谷梁曰夫人薨不地地故也齐人以归不言以丧归非以丧归也加丧焉讳以夫人归也其以归薨之也淳闻于师曰哀姜之丑行亦已甚矣齐为霸主安得而舍之书曰齐人以归所以为桓公讳也
　　十有二月丁巳夫人氏之丧至自齐
　　左氏传云【已有秋七月薨于夷之文】
　　公羊曰夫人何以不称姜氏贬曷为贬与弑公也然则曷为不于弑焉贬贬必于其重者重乎其以丧至也谷梁曰其不言姜以其杀二子贬之也或曰为齐桓讳杀同姓也
　　淳闻于师曰哀姜与杀二君其恶至矣鲁人请而葬之齐人许而归之其无讥乎曰哀姜之罪齐桓公隐而诛之其义当矣葬者臣子之常礼我安得而罪之不言姜犹一事再见卒名也
　　二年春城楚丘【卫邑也鲁为之城】
　　左氏云齐桓公迁邢于仪封卫于楚丘邢迁如归卫国忘亡【忘其灭亡之困】
　　公羊曰孰城城卫也曷为不言城卫灭也孰灭之盖狄灭之曷为不言狄灭之为桓公讳也曷为为桓公讳上无天子下无方伯天子诸侯有相灭亡者桓公不能救则桓公耻之也然则孰城之桓公城之曷为不言桓公城之不与诸侯专封也曷为不与实与而文不与文曷为不与诸侯之义不得专封诸侯之义不得专封则其曰实与之何上无天子下无方伯天下诸侯有相灭亡者力能救之则救之可也
　　谷梁曰楚丘者何卫邑也国而曰城此邑也其曰城何也封卫也则其不言城卫何也卫未迁也其不言卫之迁焉何也不与齐侯专封也其言城之者专辞也故非天子不得专封诸侯诸侯不得专封诸侯虽通其仁以义而不与也故曰仁不胜道【注仁谓存亡国道谓上下之礼】
　　淳闻于师曰楚丘卫邑也鲁城之非正也曷为无讥焉曰王政不行夷狄交至齐桓公为霸主有存亡继絶之功从其令亦所以自安也故通其变以示不失正也不言齐命为桓公讳也不系于卫示无讥也若云城卫楚丘则彼我俱非也凡变而不失正者皆以讳为善
　　夏五月虞师晋师灭下阳
　　左氏云晋荀息请以屈产之乘与垂之璧假道于虞以伐虢虞公许之荀息帅师会虞师伐虢灭下阳先书虞贿故也
　　公羊曰虞微国也曷为序乎大国之上使虞首恶也曷为使虞首恶受赂假灭国者道以取亡焉夏阳者何郭之邑也曷为不系于郭国之也曷为国之君存焉尔谷梁曰非国而曰灭重夏阳也虞无师其曰师何也以其先晋不可以不言师也其先晋何也为主乎灭夏阳也
　　赵氏云夏阳虢邑也而云灭何也虢因而亡也不于灭而书之着虞罪也虞晋之君不名虢未絶祀也此言据例灭同姓则当名之
　　淳闻于师曰灭虢之事实晋为主以虞首恶其意何也晋侯贪而忘亲灭人之国其罪易知也虞君职为上公受人之赂遂其强暴以取灭亡其恶至矣故圣人以为首焉此与齐国夏围戚为首义同
　　四年春公会齐侯宋公陈侯卫侯郑伯许男曹伯侵蔡蔡溃遂伐楚次于陉
　　左氏云楚子使与师言曰君处北海寡人处南海唯是风马牛不相及也不虞君之涉吾地也何故管仲对曰昔召康公命我先君太公曰五侯九伯汝实征之以夹辅周室赐我先君履东至于海西至于河南至于穆陵北至于无棣尔贡包茅不入王祭不供无以缩酒寡人是征昭王南征而不复寡人是问对曰贡之不入寡君之罪也敢不供给昭王之不复君其问诸水濵师进次于陉【注楚不服罪故复进师也】
　　公羊曰溃者何下叛上也国曰溃邑曰叛遂伐楚次于陉其言次于陉何有俟也孰俟俟屈完也
　　谷梁曰溃之为言上下不相得也侵浅事也侵蔡而蔡溃以桓公为知所侵也不土其地不分其民明正也遂伐楚次于陉遂继事也次止也
　　赵氏云齐桓伐楚而讨不贡则是尊王室也曷为无异辞乎曰怒蔡兴师假名及楚非其诚也故书曰遂明其因蔡而伐楚
　　夏楚屈完来盟于师盟于召陵
　　左氏云楚子使屈完如师齐侯陈诸侯之师与屈完乘而观之齐侯曰岂不谷是为先君之好是继与不谷同好何如对曰君惠徼福于敝邑之社稷辱收寡君寡君之愿也齐侯曰以此众战谁能御之以此攻城何城不克对曰君若以徳绥诸侯谁敢不服君若以力楚国方城以为城汉水以为池虽众无所用之屈完及诸侯盟公羊曰屈完者何楚大夫也何以不称使尊屈完也曷为尊屈完以当桓公也其言盟于师盟于召陵何师在召陵也师在召陵则曷为再言盟喜服楚也何言乎喜服楚楚有王者则后服无王者则先叛夷狄也而亟病中国南夷与北狄交中国不絶若线桓公救中国而攘夷狄卒帖荆以此为王者之事也其言来何与桓为主也前此者有事矣后此者有事矣则曷为独于此焉与桓公为主序绩也【帖服也】
　　谷梁曰楚无大夫其曰屈完何也以其来会桓成之为大夫也其不言使权在屈完也则是正乎曰非正也以其来会诸侯重之也来者何内桓师也于师前定也于召陵得志乎桓公也得志者不得志也以桓公得志为仅矣屈完曰大国之以兵向楚何也桓公曰昭王南征不返菁茅之贡不至故周室不祭屈完曰菁茅之贡不至则诺昭王南征不返我将问诸江
　　赵氏云且言举师与之盟也盟于召陵以礼服楚也啖氏云来盟于师我在师也
　　淳闻于师曰楚蛮夷之彊国也未尝与中国为会屈完之佐楚子而能从善服义得为臣之道故圣人特书族以褒之言其宜受天王之宠命也不曰楚子使之者明其能受命不受辞得奉使之宜也且褒完则楚子善足见称楚子使则屈完之义微春秋之作圣人所以明微也此与齐髙傒来盟义同
　　五年春晋侯杀其世子申生
　　左氏云晋献公烝于齐姜生太子申生太子祭于曲沃归胙于公骊姬毒而献之公祭之地地坟姬泣曰贼由太子太子出缢于新城
　　公羊曰曷为直称晋侯以杀杀世子母弟直称君者甚之也
　　谷梁曰目晋侯斥杀恶晋侯也【斥指也】
　　啖氏云称晋侯言申生之无罪也
　　淳闻于师曰申生进不能自明退不能违难虽有爱父之心而乃防之于不义俾谗人得志国以乱离古人云小仁大仁之贼也其斯谓与
　　春伯姬来朝其子【注伯姬来宁宁成风也其子卒不成朝礼故系于母而曰朝其子】
　　左氏无传
　　公羊曰其言来朝其子何内辞也与其子俱来朝也谷梁曰妇人既嫁不逾竟逾竟非正也诸侯相见曰朝伯姬为志乎朝其子也伯姬为志乎朝其子则是伯失夫之道矣诸侯相见曰朝以待人父之道待人之子非正也故曰伯姬来朝其子参讥之也
　　九年夏公会宰周公齐侯宋子卫侯郑伯许男曹伯于葵丘
　　左氏云宋桓公卒未葬而襄公会诸侯故曰子夏会于葵丘寻盟且修好礼也
　　公羊曰宰周公者何天子之为政者也
　　谷梁曰天子之宰通于四海宋其称子何也未葬之辞也礼柩在堂上孤无外事今背殡而出会以宋子为无哀矣
　　赵氏云凡诸侯在丧而出以丧行者称子以吉行者称爵志恶之浅深也
　　淳闻于师曰君子不夺人之丧齐为霸主而使宋子与会桓公失正可知也
　　秋九月戊辰诸侯盟于葵丘
　　左氏云秋齐侯盟诸侯于葵丘曰凡我同盟之人既盟之后言归于好
　　公羊曰桓之盟不日此何以日危之也何危尔贯泽之会桓公有忧中国之心不召而至者江人黄人也葵丘之会桓公震而矜之叛者九国震之者何犹曰振振然矜之者何犹曰莫若我也
　　谷梁曰桓盟不日此何以日也美之也为见天子之禁故备之也葵丘之盟陈牲而不杀读书加于牲上壹明天子之禁曰毋雍泉毋讫籴毋易树子毋以妾为妻毋使妇人与国事
　　淳闻于师曰盟称诸侯者前目后凡之义且明周公之不与盟也不与盟礼也天子无疑诸侯之理
　　冬晋里克弑其君之子奚齐
　　左氏云初献公使荀息傅奚齐公疾召之曰以是藐诸孤辱在大夫其若之何稽首而对曰臣竭其股肱之力加之以忠贞其济君之灵也不济则以死继之公曰何谓忠贞对曰公家之利知无不为忠也送往事居耦俱无猜贞也献公卒里克丕郑欲纳文公故以三公子之徒作乱里克将杀奚齐先告荀息曰三怨将作秦晋辅之子将何如荀息曰将死之里克曰无益也荀叔曰吾与先君言矣不可以贰能欲复言而爱身乎虽无益也将焉辟之且人之欲善谁不如我我欲无贰而能谓人已乎里克杀奚齐于次书曰杀其君之子未葬也荀息将死之人曰不如立卓子而辅之荀息立公子卓以葬公羊曰此未逾年之君其言弑其君之子奚齐何弑未逾年君之号也
　　谷梁曰其君之子云者国人不子也国人不子何也不正其杀世子申生而立之也
　　淳闻于师曰奚齐不曰君明其本非正也名之则嫌乎簒者也书曰其君之子者正里克之罪名明奚齐非干位见杀也
　　十年夏晋杀其大夫里克
　　左氏云晋侯将杀里克公使谓之曰微子则不及此虽然子弑二君与一大夫为子君者不亦难乎对曰不有废也君何以兴欲加之罪其无辞乎臣闻命矣伏劒而死
　　公羊曰里克弑二君则曷为不以讨贼之辞言之惠公之大夫也然则孰立惠公里克也里克弑奚齐卓子逆惠公而入里克立惠公则惠公曷为杀之惠公曰尔既杀夫二孺子矣又将图寡人为尔君者不亦病乎于是杀之然则曷为不言惠公之入晋之不言出入者踊为文公讳也齐小白入于齐则曷为不为桓公讳桓公之享国也长美见乎天下故不为之讳本恶也文公之享国也短美未见乎天下故为之讳本恶也【踊豫也】
　　谷梁曰称国以杀罪累上也里克弑二君与一大夫其以累上之辞言之何也其杀之不以其罪也其杀之不以其罪奈何里克所为弑者为重耳也夷吾曰是又将杀我乎故杀之不以其罪也【注传言惠公忌里克弑之非讨贼也】
　　十有六年三月壬申公子季友卒
　　左氏无传
　　公羊曰其称季友何贤也
　　谷梁曰大夫曰卒正也称公弟叔仲贤也大夫不言公子公孙疏之也
　　赵氏云季友去邪辅正以安公室鲁大夫莫之能及是以褒之
　　淳闻于师曰季友之杀叔牙庆父义也立闵公僖公权也夫以义灭亲以权正国中人之所惑宣父故于其卒以褒之明其得反经合道之义也
　　十有九年冬梁亡
　　左氏云梁亡不书其主自取之也初梁伯好土功亟城而弗处民罢而弗堪则曰某冦将至乃沟公宫曰秦将袭我民惧而溃秦遂取梁
　　公羊曰此未有伐者其言梁亡何自亡也其自亡奈何鱼烂而亡也【鱼烂从内发故云尔】
　　谷梁曰自亡也湎于酒淫于色心昏耳目塞上无正长之治大臣背叛民为冦盗梁亡自亡也如加力役焉湎不足道也梁亡郑弃其师我无加损焉正名而已矣梁亡出恶正也郑弃其师恶其长也【正谓政教】
　　淳闻于师曰梁伯亟用其人自取灭亡其罪当矣秦人肆其强暴取人之国没而不书其义安在曰乘人之危其恶易见也灭人之国其罪易知也自取灭亡其意微矣春秋之作圣人所以明微也
　　二十一年秋宋公楚子陈侯蔡侯郑伯许男曹伯会于盂执宋公以伐宋
　　左氏云诸侯会宋公于盂子鱼曰祸其在此乎君欲己甚其何堪之于是楚执宋公以伐宋
　　公羊曰孰执之楚子执之曷为不言楚子执之不与夷狄之执中国也
　　谷梁曰以重辞也【国之所重故曰重辞】
