<!-- { "loadSidebar": true } -->
　　左氏云仍叔之子弱也
　　公羊曰仍叔之子者何天子之大夫也其称仍叔之子何讥何讥尔讥父老子代从政也
　　谷梁曰任叔之子者录父以使子也故微其君臣而着其父子不正父在子代仕之辞也
　　啖氏云参讥之也
　　秋蔡人卫人陈人从王伐郑
　　左氏云秋王以诸侯伐郑郑伯御之战于繻葛王卒大败祝聃射王中肩王亦能军
　　公羊曰其言从王伐郑何从王正也
　　谷梁曰举从者之辞也其举从者之辞何也为天王讳伐郑也郑同姓之国也在乎冀州于是不服为天子病矣
　　啖氏云不言臣会及臣从君之辞
　　淳闻于师曰三国之军不行而使微者从王不待贬絶而罪见者也陈佗杀太子而立王不能讨又许其以师从王之失正亦可知矣
　　六年蔡人杀陈佗
　　左氏五年传云陈侯鲍卒于是陈乱文公子佗杀太子免而代之六年蔡人杀陈佗
　　公羊曰陈佗者何君也陈君则曷为谓之陈佗絶也曷为絶之贱也其贱奈何外淫也恶乎淫淫于蔡蔡人杀之也
　　谷梁曰陈佗者陈君也其曰陈佗何也匹夫行故匹夫称之也其匹夫行奈何陈侯喜猎淫猎于蔡与蔡人争禽蔡人不知其是陈君也而杀之何以知其是陈君也两下相杀不道其不地于蔡也
　　啖氏云佗逾年之君也不曰陈侯以贼诛也
　　淳闻于师曰臣弑其君子弑其父凡在官者杀无赦陈佗杀太子之贼也蔡虽佗国以义杀之亦变之正也故书曰蔡人
　　八年冬祭公来遂逆王后于纪
　　左传云礼也
　　公羊曰祭公者何天子之三公也何以不称使婚礼不称主人遂者何生事也大夫无遂事此其言遂何成使乎我也其成使乎我奈何使我为媒可则因用是往逆矣女在其国称女此其称王后何王者无外其辞成矣谷梁曰其不言使焉何也不正其以宗庙之大事即谋于我故弗与使也遂继事之辞也其曰遂逆王后故略之也或曰天子无外王命之则成也
　　九年春纪季姜归于京师
　　左氏云凡诸侯之女行唯王后书
　　公羊曰其辞成矣则其称纪季姜何自我言纪父母之于子虽为天王后犹曰吾季姜京师者何天子之居也京者何大也师者何众也天子之居必以众大之辞言之
　　谷梁曰为之中者归之也【中谓闗与婚事】
　　冬曹伯使其世子射姑来朝
　　左氏云曹太子来朝賔之以上卿礼也
　　公羊曰诸侯来曰朝此世子也其言朝何春秋有讥父老子代从政者则未知其在齐与曹与
　　谷梁曰朝不言使言使非正也使世子伉诸侯之礼而来朝曹伯失正矣诸侯相见曰朝以待人父之道待人之子以内为失正矣内失正曹伯失正世子可以已矣则是放命也【射姑废曹伯之命可】尸子曰夫已多乎道【已止也止使朝之命则合道多矣】
　　十五年五月郑伯突出奔蔡
　　左氏云祭仲专郑伯患之使其壻雍纠杀之将享于郊雍姬知之遂告祭仲祭仲杀雍纠夏厉公出奔蔡公羊曰突何以名夺正也
　　谷梁曰讥夺正也
　　淳闻于师曰祭仲逐君其恶大矣没而不书其义何也曰逐君之臣其罪易知也君而见逐其恶甚矣圣人之教在乎端本清源故凡诸侯之奔皆不书所逐之臣而以自奔为名所以警乎人君也
　　许叔入于许【许叔居东偏事见隐十一年今因郑乱遂入国】
　　左氏云郑厉公出奔蔡六月昭公入许叔入于许【注云许人嘉之以字告】
　　公羊无传
　　谷梁曰许叔许之贵者也莫宜乎许叔其曰入何也其归之道非所以归也
　　啖氏云言入志非其正也字之善兴复也此言取国者皆有倾夺唯许叔有克复之功无伤义之责故可善也
　　十七年秋八月蔡季自陈归于蔡
　　左氏云蔡桓侯卒蔡人召蔡季于陈秋蔡季自陈归于蔡蔡人嘉之也
　　公羊无传
　　谷梁曰蔡季蔡之贵者也自陈陈有奉焉尔
　　啖氏云蔡季者蔡侯之弟也归而合义故字之言当时自外而入者或有谋杀或有夺正或本非当立或国人不顺无如蔡季之美者故褒而字之所谓君子义而后取者也许叔非国人所逆故不得同此例
　　癸巳葬蔡桓侯
　　左氏无传【杜注云称侯盖谬误也】
　　公羊无传
　　谷梁无传
　　啖氏云其称侯盖蔡季之贤请谥于王也此言凡诸侯请谥于王王之策书则云谥曰某侯诸国史因而纪之故西周诸侯记传皆依本爵春秋之时则皆称公夫子因而书之以明其不请于王也
　　十八年春公会齐侯于泺公夫人姜氏遂如齐【注左氏经文加及字】
　　左氏云公将有行遂与姜氏如齐申繻曰女有家男有室无相渎也谓之有礼易此必败
　　公羊曰公何以不言及夫人夫人外也夫人外者何内辞也其实夫人外公也
　　谷梁曰泺之会不言及夫人何也以夫人伉弗称数也淳闻于师曰妇人之义从夫者也何夫人之伉讥公失为夫之道自致其祸
　　夏四月丙子公薨于齐丁酉公之丧至自齐冬十有二月己丑葬我君桓公
　　左氏自丁酉公之丧已下并无传
　　公羊曰贼未讨何以书葬讐在外也讐在外则何以书葬君子辞也
　　谷梁曰葬我君接上下也君弑贼不讨不书葬此其言葬何也不责逾国而讨于是也桓公葬而后举谥谥所以成徳也于卒事乎加之矣知者虑义者行仁者守有此三者备然后可以会矣
　　庄公元年秋筑王姬之馆于外
　　左氏云为外礼也
　　公羊曰何以书讥何讥尔筑之礼也于外非礼也于外何以非礼筑于外非礼也其筑之何以礼主王姬者必为之改筑主王姬者则曷为必为之改筑于路寝则不可小寝则嫌羣公子之舍则以卑矣其道必为之改筑者也
　　谷梁曰筑礼也筑之为礼何也主王姬者必自公门出于庙则己尊于寝则己卑为之筑节矣筑之外变之正也变之为正何也仇讐之人非所以接婚姻也衰麻非所以接弁冕也其不言齐侯之来逆何也不使齐侯得与吾为礼也
　　赵氏云言筑之为宜不若辞之为正也故君子贵端本也
　　王使荣叔来锡桓公命
　　左氏无传【杜注不解无天字】
　　公羊曰锡者何赐也命者何加我服也其言桓公何追命也
　　谷梁曰礼有受命无来锡命锡命非正也生服之死行之礼也生不服死追锡之不正甚矣
　　啖氏云不称天王宠簒弑以黩三纲言不能法天正道故去天字以贬也
　　赵氏云天王之恶莫斯甚乎何乃此去天字曰有之而着矣春秋之义以明微也此言杀弟及出居覩文见义矣至于锡桓公命岁月已深王又易代若不异其文则无以见恶矣
　　二年夫人姜氏会齐侯于禚
　　左氏云书奸也
　　公羊无传
　　谷梁曰妇人既嫁不逾境逾境非正也妇人不言会言会非正也飨甚矣
　　赵氏云姜氏齐侯之恶着矣亦所以病公也曰子可得制母乎夫死从子通乎其下况国君乎君者人神之主也风教之本也不能正家如正国何若庄公者哀痛以思父诚敬以事母威刑以笃下车马仆御莫不俟命夫人徒往乎夫人之往也则公威命之不行而哀戚不至尔
　　三年秋纪季以酅入于齐
　　左氏云纪于是乎始判【注云分为附庸始于此】
　　公羊曰纪季者何纪侯之弟也何以不名贤也何贤乎纪季服罪也其服罪奈何鲁子曰请后五庙以存姑姊妹
　　谷梁曰酅纪之邑也入于齐者以酅事齐也入者内勿受也
　　淳闻于师曰纪季以君之邑入于他国非人臣之行也不书曰叛己原其有兄之命矣而又字之其意何也曰齐强国也其图纪也久矣天子不能正邻国莫能救辱身逾于絶祀降国愈于残民以酅事齐仁人之行矣故圣人善之
　　四年春夫人姜氏享齐侯于祝丘
　　左氏无传
　　公羊无传
　　谷梁曰享甚矣享齐侯所以病齐侯也
　　淳闻于师曰参讥之也公夫人齐侯皆失正也
　　纪侯大去其国
　　左氏云纪侯不能下齐以与纪季夏纪侯大去其国违齐难也
　　公羊曰大去者何灭也孰灭之齐灭之曷为不言齐灭之为襄公讳也春秋为贤者讳何贤乎襄公复讐也何讐尔逺祖也哀公烹乎周纪侯谮之以襄公之为于此焉者事祖祢之心尽矣尽者何襄公将复讐乎纪卜之曰师丧分焉寡人死之不为不吉也逺祖者几世乎九世矣九世犹可以复讐乎虽百世可也家亦可乎曰不可国何以可国君一体也先君之耻犹今君之耻也今君之耻犹先君之耻也国君何以为一体国君以国为体诸侯世故国君为一体也今纪无罪此非怒与曰非也古者有明天子则纪侯必诛必无纪者纪侯之不诛至今有纪者犹无明天子也古者诸侯必有会聚之事相朝聘之道号辞必称先君以相接然则齐纪无说焉不可以并立乎天下故将去纪侯者不得不去纪也有明天子则襄公得为若行乎曰不得也不得则襄公曷为为之上无明天子下无方伯缘恩疾者可也
　　谷梁曰大去者不遗一人之辞也言民之从者四年而后毕也纪侯贤而齐侯灭之不言灭而言大去其国者不使小人加乎君子
　　赵氏云失国而曰大去何也纪侯贤而无罪怙力者并之故力不足者君子不咎之也不曰出奔所以防纪恶齐也不书灭不絶其祀也
　　淳闻于师曰国君死社稷先王之制也纪侯进不能死难退不能事齐失为邦之道矣春秋不罪其意何也曰天生民而树之君所以司牧之故尧禅舜舜禅禹非贤非徳莫敢居之若捐躯以守位残民以守国斯皆三代已降家天下之意也故语曰唯天为大唯尧则之韶尽美矣又尽善也武尽美矣未尽善也禹吾无间然矣达斯语者其知春秋之防乎
　　六月乙丑齐侯葬纪伯姬
　　左氏无传【杜氏云齐侯加礼物附以崇厚义故摄伯姬之丧而以纪国夫人礼葬之也】公羊曰外夫人不书葬此何以书隐之也何隐尔其国亡矣徒葬于齐尔此复讐也曷为葬之灭其可灭葬其可葬此其为可葬奈何复讐者非将杀之逐之也以为虽遇纪侯之殡亦将葬之也
　　谷梁曰外夫人不书葬此其书葬何也吾女也失国故隐而葬之
　　淳闻于师曰葬者臣子之事非由隣国也齐侯恃其强大并人之国而礼葬其妻是谓豺狼之行而为妇人之仁也书曰齐侯葬纪伯姬其罪着矣
　　九年公及齐大夫盟于蔇
　　左氏云公及齐大夫盟于蔇齐无君也【下文云伐齐纳子纠也】公羊曰公曷为与大夫盟齐无君也然则何以不名为其讳与大夫盟也使若众然
　　谷梁曰公不及大夫大夫不名无君也盟纳子纠也不日其盟渝也当齐无君制在公矣当可纳而不纳故恶内也
　　赵氏云称公以盟大夫何仇讐之子非所见况损礼来盟以纳之乎大夫不名罪不在大夫也
　　淳闻于师曰书公不书大夫之名所以异于齐髙徯及晋处父也
　　夏公伐齐纳子纠齐小白入于齐九月齐人取子纠杀之
　　左氏云鲍叔帅师来言曰子纠亲也请君讨之管召讐也请受而甘心焉乃杀子纠于生窦召忽死之管仲请囚鲍叔受之及堂阜而税之归而以告曰管夷吾治于髙徯使相可也公从之
　　公羊曰其言取之何内辞也胁我使我杀之也其称子纠何贵也其贵奈何宜为君者也
　　谷梁曰外不言取言取病内也取易辞也犹曰取其子纠而杀之云尔十室之邑可以逃难百室之邑可以隐死以千乘之鲁而不能存子纠以公为病矣
　　淳闻于师曰杀子纠小白也书曰齐人无乃掩奸乎小白之簒其恶大矣安可更罪其专杀乎书曰齐人者所以讥公居南面之位而不能辅正反为讐人所制也
　　十二年春纪叔姬归于酅
　　左氏无传
