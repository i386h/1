<!-- { "loadSidebar": true } -->
　　季氏私考成者孟氏之邑也在鲁北鄙费在鲁东南而距成为逺郈在鲁西北而与成为邻公方在郓则又近于郈南者也三家之中叔仲赋常不阙自公失国以来费倚季孙专横而又逺絶不复能治矣虽郈成近郓亦皆效尤不服公闵叔孙舍旧忠犹爱于郈而郈以近故亦畧亲焉惟成赋之不共则公之所责备者也于是亲发郓众越郈以围之以求遂所欲夫孟氏世忠公室而成亦素驯特以刼于季氏而仲孙何忌服防未预国政故不暇治其私邑耳然方受学仲尼必明于事君之礼公若感之以诚待之以礼使得尽力于君臣之间或能改革意如之恶以共张公室况于成乎公不知出此辄震以威畏强臣而独诛有礼何以服民使臣哉公之所以终于客死者亦其自取也私考又按梁丘据受季孙货而説齐侯使不纳公其事不可谓无但景公方信用晏子必不为据言所动其所以不纳公者亦由其本无逺志而又见公甚失人心故但居之于郓使不失所则自以为尽职矣于景公又何深责焉若谓使公子鉏帅师从公围成晏子必不劝君为此而亦不合于经公围成之书也　西亭辨疑经不书齐公子鉏则公自围成而已矣
　　秋公防齐侯莒子邾子杞伯盟于鄟陵【鄟陵地名即成六年齐取之鄟当在齐鲁界上】
　　季氏私考按此盟盖昭公欲齐纳已劝之以纠合也而景公志不及逺虽集诸小国不过为参盟而已实不能谋纳公也景公争覇之略止于如此矣
　　公至自防居于郓
　　九月庚申楚子居卒【平王卒子壬立是为昭王改名轸】
　　平王长子建费无极譛出奔宋至是令尹子常以太子壬弱母又非嫡欲立王之庶弟子西子西不从乃立壬
　　冬十月天王入于成周
　　胡传其曰成周云者黍离而次不列于雅降为国风之意而景王宠爱庶孽弱其世适之罪着矣　季氏私考敬王自居狄泉至此三年矣而始得入于成周者以子朝倚尹氏为援而成周人又党子朝以拒之也观左传称王子朝入尹而成周人戍尹可知矣故书曰入入者难词也敬王能自树立不为权臣所以舍王城而入成周将于此别立基焉既立而王子朝奔楚王室遂定亦可谓贤矣特以威权久去势已倒持虽有一二亲臣亦皆权谋余习故其初政虽有可观而其后亦遂不振惜哉　东莱吕氏曰汉河南县即郏鄏周武王迁九鼎周公营以为都是为王城洛诰所谓卜涧水东瀍水西惟洛食者汉洛阳县周公营下都以迁殷顽民是为成周洛诰所谓卜瀍水东亦惟洛食者也　文武都豊镐是西京名为宗周周公营东都于洛阳是东京东京之旁又置一邑曰成周迁殷顽民于此子朝之乱其余党多在东京之王城敬王畏之故定都成周也【赵氏录疑】临川呉氏曰王城曰东都盖以镐京为周之西都东对西而言也成周曰下都盖以王城为洛之上都下对上而言也
　　尹氏召伯【盈】毛伯【得】以王子朝奔楚
　　胡传取国有五利宠居一焉子朝有宠于景王为之党者众矣卒不能立至于奔楚何也是非有出于人之本心者不可以私爱是亦不可以私恶非卒归于公而止矣景王宠爱子朝将蕲于见是而天下卒不以为是疎薄子猛将蕲于见非而天下卒不以为非徒设此心两弃之也王猛子朝之际危亦甚矣春秋详书为后世戒可谓深切着明也哉　季氏私考尹氏为卿卿本子爵而序于召伯毛伯之上则二伯乃大夫之字杜元凯谓伯为爵者非也以王子朝奔楚见子朝制在三臣卒至于败而三臣迷误子朝之罪着矣
　　二十有七年春公如齐公至自齐居于郓
　　公每如齐求纳而不能也【故复居郓】
　　夏四月吴弑其君僚
　　季氏私考左氏以为公子光使专诸刺僚也夫光既臣僚矣则宜以光为首恶而经曷为称国以弑也称国以弑者国人之所欲共废而众杀之之辞也　僚越光而代札国之大臣及臣民皆欲弑僚而还国于光也故称国弑
　　楚昭杀其大夫郤宛【郤氏宛名盖必晋郤氏仕楚为卿者】
　　季氏私考按左氏费无极譛郤宛令尹子常召鄢将师而告之退遂令攻郤氏且爇之郤宛闻之遂自杀称国者假国法以杀之也不失其大夫则非有先絶仕籍之罪矣凡书杀大夫者必有关于大故郤宛之杀意者以平王时屡不得志于吴而归咎郤宛乎
　　秋晋【顷】士鞅宋【元】乐祁犂【喜之子】衞【灵】北宫喜曹【悼】人邾【班】人滕【悼】人防于扈
　　胡传按左氏扈之防谋纳公以赂故不克纳而诸国之大夫皆序何也曰利于纳公者宋衞之大夫也受赂而不欲纳公者独范鞅主之耳又况戍周之令行乎所以列序而不略也以此见圣人取舍之大情而轻重审矣　汪氏曰此年防扈本非谋讨意如但谋纳昭公耳士鞅受意如之贿而弗克纳然废天讨矣春秋序于扈之大夫而无贬辞盖以籍秦致诸侯之戍于周犹能践戍周之言故也
　　冬十月曹伯午卒【悼公卒弟声公野立】
　　邾【庄】快来奔
　　家氏曰庶其畀我来奔季孙宿始纳之今邾快又来奔意如复纳之宿意如世济其凶不君其君又诱人之臣使之叛其君而已为之逋逃主罪可胜诛乎快邾之贱者不足録也春秋所以録之而无所遗诛季氏之无君也三十一年黑肱以滥来复受之而不疑推其无忌惮之心亦何所不至春秋详书之非诛叛人实讥季氏也
　　公如齐公至自齐居于郓
　　二十有八年春王三月葬曹悼公
　　公如晋次于干侯【今广平府成安县】
　　孙氏曰公一年如齐者再皆不见礼故如晋也公既不见礼于齐又不得入于晋其穷辱如此
　　夏四月丙戌郑伯宁卒【定公卒子献公虿立】
　　六月葬郑定公
　　秋七月癸巳滕子宁卒【悼公卒子顷公结立】
　　冬葬滕悼公
　　二十有九年春公至自干侯居于郓【以干侯至不得见晋侯故也】齐侯使髙张【偃之子是为昭子】来唁公
　　胡传遣使来唁浅事也亦书于经者罪齐侯不能修方伯连帅之职也昔狄人廹逐黎侯黎侯寓于衞衞人弗恤黎之臣子劝其君以归而赋式微其一章曰微君之故者以事求人而人不有其事是谓微君之故若昭公见逐出奔而齐莫之讨淹恤日乆而齐莫之纳微君之故矣其二章曰微君之躬者以身下人而人不有其身是谓微君之躬若齐侯设礼以享而使宰献遣使来唁而称主君微君之躬矣诸侯失国托于诸侯礼也诸侯失国诸侯纳之正也齐之先世尝主夏盟而太公受先王五侯九伯之命矣鲁为隣境甥舅之国也昭公朝夕立于其朝曾不能陈师境上讨意如逐君之罪而遣使唁公岂得礼乎　汪氏曰齐侯始亲唁犹有恤患之意今使髙张来而吊其至晋不见受且比公于大夫适以耻公而已奚益哉
　　公如晋次于干侯
　　按左氏载平子每嵗买马归之于干侯与昭公黜务人而立公衍为太子夫公在外何暇易太子此事无有也归马之事出于诈容有之盖欲齐晋知其事君如在国而然犹然前此登台之请皆欲自文其奸以欺人尔
　　夏四月庚子叔诣卒
　　髙氏曰叔诣欲纳公而卒
　　秋七月
　　冬十月郓溃
　　胡传民逃其上曰溃自是昭公削迹于鲁尺地一民皆非其有矣公之出奔处郓四年民不见徳亡无爱征至于溃散岂非昏迷不返自纳于罟获陷穽之中其从者又皆艾杀其民视如土芥其下不堪所以溃欤然则去宗庙社稷出奔而犹不惕然恐惧蕲改过以补前行之愆也自弃甚矣欲不亡得乎噫故书以为后世戒　属词昭公见出于季氏齐侯取郓以居公四年于此矣公如晋次于干侯而郓溃者季氏诱郓人胁使逃散则公不得复居鲁地乃大夫据国叛君之事故特书之
　　三十年春王正月公在干侯
　　郓溃而公无所容矣故寄居于干侯　胡传公去社稷于今五年每嵗首月不书公者在鲁四封之内则无适而非其所也至是郓溃客寄干侯非其所矣嵗首必书公之所在者盖以存君不与季氏之专国也而罪臣子讥诸侯之意具矣　呉澄氏曰居犹吾土也曰在者非吾土矣
　　夏六月庚辰晋侯去疾卒【顷公卒子定公午立】
　　秋八月葬晋顷公
　　郑游吉吊且送塟鲁时昭公在干侯不得通于晋必季孙遣使以吊防送塟也代君行事其不臣甚矣
　　冬十有二月呉灭徐徐子章羽奔楚
　　季氏私考左氏称章羽断其髪携其夫人以逆呉子则是降也既降胡为而又奔哉盖奔者不为呉人所得而避难窃走之名也举重而言则但当书降今书奔楚则必未降呉也其书名特以屈服于楚故耳何必附为降呉之説哉
　　三十有一年春王正月公在干侯季孙意如防晋荀跞【盈之子防之孙】于适歴
　　襄昭之际大夫无君之祸晋人为之也　意如出君晋人不能讨使荀跞召意如至适歴欲其奉公以归胡传意如出君不事专有鲁国晋实主盟不能致
　　讨而宠以防礼不亦悖哉或曰季孙事君如在国未知其罪而君伐之是昭公之过也则非矣行货齐晋使不纳公祷于炀宫求君不入及其复也犹欲絶其兆域加之恶諡安在乎事君如在国犹曰未知其罪乎齐晋不能诛乱禁奸悖君臣之义不知其从自及也陆淳以谓逐君之臣晋不之罪而反与为防书曰意如防晋荀跞于适歴晋侯之为盟主可见矣荀跞之为人臣可知矣此不待贬絶而罪恶见者也得春秋所书之意矣　季氏私考按适歴非晋都也意如至此待命耳是时晋定公初立有嗣覇之志观成周之城召陵之防可见矣故以师纳公之意不可谓无使非士鞅取货而私于季孙则昭公岂至于客死晋侯堕其术中而反使荀跞出防何以为盟主此伯业所以卒不能复也欤　汪氏曰意如之练冠麻衣跣行卑词伏罪皆外餙诈伪以欺晋晋定既惑于范鞅之巧言而知跞亦堕其计而不悟非惟奉命与之好防又导之叛逆而不恤鲁君有汲汲求哀之请不亦甚乎
　　夏四月丁巳薛伯谷卒【献公卒子宣公定立】
　　晋侯使荀跞唁公于干侯
　　季氏私考晋定本欲纳公特为士鞅所沮则但言唁之而已此按齐景公故事必使荀跞者荀跞方与意如防则同情矣不欲使他人得私于公耳此士鞅之谋也
　　秋葬薛献公
　　冬黑肱以滥来奔【滥城在今滕县东南】
　　季孙当国盖以类而至也
　　十有二月辛亥朔日有食之
　　三十有二年公在干侯取阚【杜元凯曰阚鲁地在东平须昌县东南有阚城按须昌即今东平州】
　　取阚不言公蒙上文也郓溃而公寓干侯无所仰给故取阚　阚者鲁羣公墓之所在
　　夏吴伐越
　　季氏私考赵鹏飞氏曰吴将报楚越楚之与也故先伐越然不若姑结其心以离楚党今先伐越故入郢未返而越亦入吴矣其结怨连祸始此
　　秋七月
　　冬仲孙何忌防晋【定】韩不信【贞子之子起之孙】齐【景】髙张宋【景】仲防衞【灵】世叔申【仪之孙】郑【献】国参【子产之子】曹人莒人薛人人小邾人城成周
　　奉天子之命以纾诸侯之戍也　属词据传晋魏舒韩不信如京师合诸侯之大夫于狄泉寻盟且令城成周魏子南面夫魏舒以国卿干盟主之位寻诸侯平丘之盟于王都礼乐征伐自大夫出其弊至此故狄泉之盟与魏舒皆削而不言　季氏私考敬王以正得国而又能自树立故既入成周即于此定都不复返王城以刘单羣族在焉逺恶党也成周之城非为城圯以其狭小不足以容众故扩而大之如狄泉本在城外今则绕入城内矣工役大兴侯邦咸集非敬王辑和人心岂能协一如是书此以见王泽之未竭而晋定之覇犹能率诸侯也成周既城新都定焉则后遂谓之京师矣
