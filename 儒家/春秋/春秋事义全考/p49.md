<!-- { "loadSidebar": true } -->
　　牟娄莒取于者也防兹莒本封地也而圣人正疆理之意见矣苟谓不以私邑累公邑则于取讙及阐例可以通乎　家氏曰庶其牟夷邾莒之盗也季孙宿鲁之盗也襄二十一年公如晋庶其以地来奔季氏纳之今公如晋在行牟夷复以地来奔季氏又纳之季氏乗鲁君之出招纳邾莒之叛人叛邑以为己之私有不曰鲁之内盗可乎襄公如楚还及方城季孙宿取卞使人以告公惧不敢入防欲适诸侯今公在晋而宿所为复尔盖置其君于陷穽罟获之地将使晋人执之而已得以遂其窃国之计意如逐君之谋实兆于宿矣
　　秋七月公至自晋
　　按公在晋而季氏纳牟夷晋以莒愬欲止公罪固不在公也故范献子不可乃归公
　　戊辰叔弓帅师败莒师于蚡泉
　　莒师至鲁地为追讨牟夷也故鲁人败之
　　秦伯卒【景公卒子哀公立史失其名】
　　冬楚子蔡侯陈侯许男顿子沈子徐人越人伐吴入栎麻以报朱方之役朱方今丹徒棘栎麻楚东鄙三邑亳县东北有棘亭新蔡县东北有栎亭　徐始称王楚后称王吴越因遂称王伯翳之子若木封于徐穆王命徐子掌徐夷得朱弓赤矢乃称偃王楚熊渠始称王吴夀梦称王越勾践称蛮王　季氏私考越姒姓子爵国夏少康之庶子封于防稽今绍兴府古越州也二十余世至允常盖此时越称人微者来防耳蔡陈许顿沈徐在吴北素服楚威而越在吴南能为吴患楚子合此七国以伐吴夹攻之术也吴欲北与楚争则恐越人之拟其后而吴自此不易报楚矣是时季札仕吴能逺通上国而不能近结越人亦未见其谋国之善也然吴自襄十四年至是凡四受楚兵飬锐既久而州来之灭长岸鸡父之兵渐起焉至于栢举则一战及郢矣然则以兵侮人者岂非自侮之道邪李亷氏曰此为楚通越制吴之始
　　六年春王正月伯益姑卒【文公卒弟平公郁厘立】
　　葬秦景公
　　景公之卒鲁始往防其塟以南北之从交相见自此也
　　夏季孙宿如晋
　　按季氏私考谓君归则臣往乃当时事伯之礼如此抑强臣所借以自结纳于伯国也左氏以为拜莒田恐非抑或为纳牟夷之故恐晋讨及已而往晋欲止公而于宿反不之问也非又以晋卿者为宿地欤
　　葬文公
　　宋华合比出奔衞
　　胡传左氏曰宋寺人栁有宠太子佐恶之华合比请杀之栁闻坎用牲埋书而告公曰合比将纳亡人之族既盟于北郭矣公使视之有焉遂逐合比于是华亥欲代为右师乃与栁比从为之徴公使代之宋公宠信阍寺杀世适痤而父子之恩絶逐华合比而君臣之义睽刑人之能败国亡家亦可畏矣犹有任赵髙以亡秦信恭显十常侍以亡汉宠王守澄田令孜以亡唐而不知鉴覆车之辙者不亦悲夫凡此类直书而义自见矣　家氏曰伊戾与栁所以譛太子与右师皆坎用牲埋书以售其险谋后先如出一辙而华亥之比栁与向戍之比伊戾适亦相似而平公不知悟也嗟夫阉宦祸人国家必外廷臣与之合而其譛乃售伊栁戍亥之事后世往往有之可不戒哉
　　秋九月大雩
　　楚防罢帅师伐吴
　　防罢字子荡时为令尹　楚防至是三伐呉矣制吴将以得志于中国也使无干谿之弑其祸岂但已乎
　　冬叔弓如楚
　　是时晋益不竞楚围骄侈求诸侯于晋以防申而鲁不至于是使叔弓聘明年防啓疆来召公公遂亲往朝楚
　　齐侯伐北燕
　　王氏经世左传将纳简公按晋人纳防菑于邾则书弗克纳此纳北燕伯亦不克而还不书者诸侯失国诸侯纳之正也非奉少夺长之比但齐景受赂而退故止书伐耳
　　七年春王正月暨齐平
　　胡传我所欲曰及不得已曰暨当是时昭公结婚强吴外附荆楚其与齐平无汲汲之意乃齐求于鲁而许之平也故曰暨至定公八年鲁再侵齐结大国之怨见复必矣其与齐平非不得已乃鲁求于齐而欲其平也故曰及平者圣人之所贵然或以贿赂而结平或以臣下而擅平或以附夷狄而得平或以侵犯大国而急于平则皆罪也攷其事而轻重见矣庐陵李氏曰礼记曰戎容暨暨果毅貌也襄公之世齐数伐鲁景公初立使庆封来聘而不书鲁报则鲁盖无汲汲于齐可知矣又曰按左氏注暨齐平者齐求于燕而与之平盖杜氏从许惠卿之説也今推之经例暨齐平之文正与及齐平及郑平句法相似而下文又有叔孙涖盟正与叔还涖盟之事相类且左氏下文明説燕人行成而上文又以为齐求之文法自相背故服防亦疑之今若截齐求之也四字正解齐鲁之平而以癸巳以下方终齐燕事则两得之矣盖左氏本无误而许惠卿之误也
　　三月公如楚
　　属词楚灵章华之召公不敢不往晋既以诸侯予楚鲁不能拒也
　　叔孙舍如齐涖盟
　　许氏曰始暨齐平故盟以结好谷梁曰内之前定之辞谓之莅外之前定之辞谓之来　季氏私考舍左氏作婼豹之庶子也是为昭子豹卒距此二十七月舍始见经则其初未尝与政其亦庻防能行三年之防者欤舍以贤称盖本于此
　　夏四月甲辰朔日有食之
　　秋八月戊辰衞侯恶卒【襄公卒子灵公元立】
　　九月公至自楚
　　汪氏曰自如楚今七越月危公之意可见矣
　　冬十有一月癸未季孙宿卒
　　宿文子之子武子也
　　子纥嗣是为悼子悼子卒未见于经岂未为大夫抑或卒在武子之前而其子意如即以孙继祖为平子欤
　　十有二月癸亥葬衞襄公
　　八年春陈侯之弟招杀陈世子偃师
　　陈哀公元妃生偃师二妃生公子留二妃嬖留有宠属诸司徒招与公子过哀公有废疾招过杀偃师而立留哀公忧恚而死　按哀公以忧恚而速死则有之左氏以为缢杜氏以为自杀恐未然　王氏经世孔氏曰招与公子过共杀偃师而立公子留及楚杀干征师留出奔郑招乃归罪于过而使陈人杀之及楚师来讨又推过为首得免重责焉不死而放之于越是以招为从罪也若其从招之诈如楚之意则宜书过杀偃师今书陈侯之弟招杀陈世子偃师是仲尼知其深意以招为首也今按称弟以杀世子叔父之亲加戕于国储君贰之重以立庶孽致楚灭陈其恶甚矣哀既有世嫡又属其嬖孽于二公子戕其国本哀自为之也书曰陈侯斥君之辞余如孔氏説
　　夏四月辛丑陈侯溺卒【哀公卒是年楚灭陈十三年楚平王复封陈惠公吴立】按哀公虽欲立留然不谓招遽杀偃师也故忧恚而死
　　叔弓如晋
　　贺虒祁也
　　楚人执陈行人干征师杀之
　　陈以杀偃师而立公子留干征师赴于楚且告有立君故楚人执而杀之
　　陈公子留出奔郑
　　留招所立也
　　秋搜于红
　　自根牟至于商卫革车千乗皆三家之师也自是而屡搜三家所以耀武焉尔是故桓庄之狩必言公昭定之搜不言公矣　王氏经世此三家既分公室假搜礼以数军实隂择其材勇之士以强私党耳春搜者猎之浅秋狝者猎之深此秋而行搜礼姑浅猎而寡获示不贪于从禽其实则数军实而已诸家非时之论殆未尽其情也　王氏曰根牟鲁东界商宋地鲁西界与宋卫接境则其地亦广矣四搜皆书大而此独不称大者首着公不得与而归恶于三家也此年搜红十一年大搜比蒲二十二年昌间定十三十四年比蒲　属词是时三家分鲁假春搜之礼以耀武示强又与非时非地之搜不同故悉书之定十四年比蒲之搜经书邾子来防公则凡大搜皆公在可见而不书公者师乗非复公有史不虚餙也
　　陈人杀其大夫公子过
　　临川吴氏曰按哀公属留于招与过故招过同杀太子二人之罪均也招畏国人公论惧楚人来讨故归罪于过而欲免已人其可欺乎　季氏私考国乱无政归罪于公子过而众杀之归罪于过者以立留之罪归之盖将以自解于楚也公子招卖国之情于是乎见矣
　　大雩
　　冬十月壬午楚师灭陈执陈公子招放之于越杀陈孔奂【孔奂公子招之党】
　　按楚子志在取陈故不能正其罪而杀招之党孔奂失其用刑之轻重而亦不顾如此谓奂与楚通谋以灭陈而旋以不忠见戮非也楚子岂能及此乎　季氏私考偃师之杀奂亦预焉故并见杀楚师既入陈而始讨杀偃师之罪其志本在灭国岂真为讨贼哉招专权乱国自知有不赦之罪必有二心于楚故以杀偃师之罪归孔奂而已反为从得免于死其卖国卖友之情具可见矣放者覊置之而不使得复国也是时楚越方通故放之于越
　　葬陈哀公
　　属词哀公卒塟于舆嬖杀马毁玉加绖于颡而逃岂有防塟之事盖楚既灭陈以放陈子招杀陈孔奂塟陈哀公来告而书　黎氏曰书塟陈哀公非谓我往防而书时陈已灭矣国为楚师所据鲁岂于其塟而使臣往防之盖楚入陈自以其君在殡因取而塟之与庄四年齐侯塟纪伯姬同彼目齐者盖上文无齐灭纪之文故下文云尔今已书楚师灭陈则下云执公子招杀孔奂塟哀公皆防上文云
　　九年春叔弓防楚子于陈
　　季氏私考八年叔弓如晋已贰楚矣至是楚子灭陈告鲁使防塟且言将亲临其地盖欲致鲁也叔弓不得已而往防之亦见鲁之不立矣
　　许迁于夷
　　汪氏曰夷一名城父本陈地楚灭陈遂迁许于此季氏私考夷即城父本陈之闲地在淮北晋属谯郡在今鳯阳府亳州东南七十里成十六年许已迁叶至是楚以叶为方城外蔽欲兼有其地故迁至夷耳
　　夏四月陈灾
　　胡传凡外灾告则书今楚已灭陈夷于属县使穿封戍为公矣必不遣使告于诸侯言亡国之有天灾也何以书于鲁国之防乎当是时叔弓与楚子防于陈则目撃其事矣虽彼不来告此不往吊叔弓使毕而归语陈故也鲁史遂书之耳仲尼作经存而弗革者盖兴灭国继絶世以尧舜三代公天下之心为心异于孤秦罢侯置守欲私一人以自奉者所以归民心合天德也谷梁以为存陈得其防矣按王氏经世以为陈未尝灭非也盖经文明书楚灭后公子吴归陈实由弃疾封之安得谓楚未灭陈乎季氏私考又谓叔弓春防楚子而陈灾在夏未尝目击其事按春不言月而陈灾在夏四月则叔弓此时尚或在陈未可知即不在陈或闻之于途次归而语其故亦未可知也故知当从胡传为是
　　秋仲孙貜如齐
　　羯之子也是为孟僖子　报襄末年庆封之聘也叔孙舍如齐以暨齐平故往莅盟而非聘今始聘云
　　冬筑郎囿
　　属词昭公拥虚器而筑囿盖三家分鲁而以此娱其君惜乎昭公安之而不悟也防书实录其鉴戒昭矣定公筑蛇渊囿同
　　十年春王正月
　　夏齐栾施来奔
　　季氏私考施公孙灶之子公孙栾之孙施嗜酒多怨同列恶之故出奔此晏婴为政而去不肖也
　　秋七月季孙意如叔弓仲孙貜帅师伐莒
　　胡传前已舍中军矣曷为犹以三卿并将乎当时三军固在其曰舍之者特欲中分鲁国之众为己私耳以为复古则误矣是知虽舍中军而三卿并将旧额固存矣　王氏经世按舍中军是借三军复古之名以掩中分鲁国之实耳其平居也四分其民季氏择二二子各一至其出军则季氏专将一军身为元帅而孟仲各将一军之半以为之副此所以虽曰舍中军而三卿帅师盖旧额固存也八年搜于红自根牟至于商卫革车千乗邾人告吴曰鲁赋八百乗则鲁军制非能复古可见矣叔孙婼居守故叔弓所将者叔孙氏之兵也取郠不书公见讨于平丘故讳之季氏私考按鲁之三军既掌于三家矣叔孙不预而叔弓代将者见舍中军在豹卒之后乃季氏所欲自专而舍则不欲专掌其军也故独居守不出此舍之所以为贤欤自舍外其后非三家不将兵矣
