<!-- { "loadSidebar": true } -->
　　楚人灭萧将以胁宋诸侯惧而同盟矣宋不惟固本之图而轻为兵先攻楚与国是自挑楚尔故书楚子伐宋以罪宋也　以其救萧又伐陈也伐之为言盖楚自以救萧伐陈为宋之罪声而讨之而其实不可以言有词书爵庄自将尔庄之罪所谓不待贬而自见胡氏之说非也　李氏曰楚有事于中国皆自郑及宋楚成之争伯败宋于楚穆之争伯弱宋于厥貉楚庄之兴挟郑以侵宋卒之今年之伐明年之围又朙年之平而南北之势成矣成十八年彭城之役楚又挟郑以图宋向非悼公之盛则于宋之盟不待襄公之末年而天下分伯矣　季氏私考楚本欲图宋者也而去年宋师伐陈攻其与国则楚人有辞于伐矣书爵楚子亲行也楚既属陈寻又服郑惟宋未服故欲图之观其初灭萧以胁宋可知矣盖陈郑宋皆在河南而中国之要枢也郑处其西宋处其东而陈则介乎郑宋之间者也得郑则可以致西诸侯得宋则可以致东诸侯而得陈则可以致郑宋者也陈郑既皆归楚若复得宋则河南之地尽为楚有自是将图天下矣而为世道计者未见有人焉使非宋人犹足以自守中国几何而不沦于楚邪
　　秋螽
　　冬晋杀其大夫先縠
　　胡传兵者安危所系有国之大事也将非其人则败虽得其人使亲信间之则败以刚愎不仁者焉而莫肯用命则败凡此三败君之过也河曲之战赵穿独出而臾骈之谋不用济泾而次栾黡欲东而荀偃之令不行今林父初将中军乃以先縠佐之使敌国谋臣知其従政者新未能行令谁之过欤故称国以杀不去其官罪累上也　左氏秋狄伐晋及清先縠召之也冬晋人讨邲之役与清之师归罪于縠而杀之尽灭其族焉　髙氏曰释赵旃魏锜不讨而独诛先縠为政不平杀者不受治矣又族之恶之甚者也张氏曰越椒将攻王而楚庄尚思子文之治楚而
　　复克黄之所先縠先轸之孙而灭其族盖晋之徳刑皆不足以敌楚矣　季氏私考赤狄伐晋及清经所不载未必有此事而战邲至此已年余先縠乆同列卿用事矣何为始讨之意縠为人好刚任直多为同列所排适又楚人伐宋欲救不能则追咎前败以中縠如此尔此一说姑识之
　　十有四年春衞杀其大夫孔达
　　胡传称国以杀不去其官罪累上也春秋端本清源故法如此　陈氏曰达自杀而称国以杀其君意也见君用其言以干盟主而寻杀之以是为君之过矣当时楚伐宋晋不能救归咎于同盟之不协而谓
　　卫有贰于楚讨卫救陈以失清丘之信也卫人惧晋之讨归罪于达而达自缢既又以为成劳复室其子而复其位焉刑不亦颇矣哉以为成劳而室其子可见卫侯亦以达之救陈为忠于谋国而杀之则由晋讨而出于不得已也
　　夏五月壬申曹伯夀卒【文公卒子宣公庐立】
　　晋侯伐郑
　　胡传按左氏传为邲故也比事以观知其为报怨复讐之兵词无所贬者直书其事而义自见矣　十二年晋救郑不及郑已従楚而晋败于邲也故今又责服于郑而有此师
　　秋九月楚子围宋
　　胡传宋人要结盟誓欲以御楚已非持国之道轻举大众勦民妄动又非恤患之兵特书救陈以着其罪明见伐之由也始谋不臧至于见伐见围几亡其国则自取之也春秋端本故责宋为深若蛮夷围中国则亦明矣　汪氏曰楚荘始而灭萧以逼宋继而伐宋以声其救萧之罪又遣使过宋不假道以激怒于宋而使宋杀之于是国君亲将环其邑而攻之然则楚子之志在于陵暴中华以取威争伯其恶甚矣文定屡责宋而不责楚楚人慿夏之罪显而易见而宋有致兵之由其罪未着也故备论之　王氏经世是时楚已得陈郑许蔡非得宋不已故灭萧以偪之不假道以挑之厯三时而围不解卒得宋平而后已宋服则齐鲁可摇矣此楚图中国之序也郑在楚之彀中未易旦夕争也是时急莫先于救宋宋救捷则郑亦可招矣而晋不知所先后劳师于郑而缓于救宋乃比之虽鞭之长不及马腹不知宋既去则楚威振及齐鲁而南北之势成矣岂但失郑而已甚矣晋人之颠冥也胡氏以端本为说专一责宋夫宋伐陈固有启衅之道然清丘之盟晋宋卫曹咸在以同惧楚为志而相要以恤病而讨贰其策未为不善但诸侯不同心而遂败此盟耳春秋之义志中国盛衰之大机均责诸侯而首罪晋其所关者天下之势周公惩荆舒以宁百姓非为一国谋也
　　葬曹文公
　　冬公孙归父防齐侯于谷
　　季氏私考宋之东北界即鲁地也楚人围宋则鲁有剥以肤之虑矣归父防齐侯咨于齐以谋其不免也而齐侯不任其事此鲁所以遂使归父亲防楚子于宋以求免也欤　或曰此防盖谋楚也按谋楚之说楚方图宋鲁恐不免以为忧故与齐防谋所以待楚而明年防宋之举要是齐侯许之而然尔
　　十有五年春公孙归父防楚子于宋
　　胡传楚子不假道于宋以啓衅端而围之陵蔑中华甚矣诸侯纵不能畏简书攘夷狄存先代之后严兵固圉以为声援犹之可也乃以周公之裔千乘之国谋其不免至于荐贿不亦鄙乎若此类圣人不徒笔之于经也比事以观则知中国大势盛衰之由春秋经世之畧矣　时楚在宋归父先防齐侯而后防楚子于宋者宣公方事齐故先谋于齐而后防楚也楚子围宋蛮荆之盛也宋见围而鲁至于荐贿中国之衰也其由则在楚能讨陈中国不能讨陈尔　前既失于讨陈至此若能救宋则亦不失为经世之畧此春秋之防也　赵鹏飞氏曰当时宋与鲁为邻宋去则楚兵至鲁矣鲁见宋之危而诸侯畏楚莫敢有救者故惧而求服迎楚子之意而预弭其兵尔有谓宋楚之平归父为之释憾而结好者非也归父盖自谋不暇决不暇能为此谋也
　　夏五月宋人及楚人平
　　卿称人是春秋常事以为贬恐未必然也　永嘉吕氏曰晋与楚争陈楚讨少西氏之乱而陈在楚宇下矣晋与楚争郑邲之战败而郑又在楚宇下矣宋伐陈而卫救之则卫又贰于楚归父防宋而鲁又即楚楚之围宋也军罢食尽将去矣宋人告急晋不能出师以援之宋及楚平岂得已哉书曰宋人及楚人平以见蛮荆之恣横中国之无伯与夫诸侯之畏楚而莫有能救之者也　王氏经世楚之围宋九月于此不惟宋之惫也甚楚亦兵罢食尽而将去矣凡外平不书彼既事解不来告也此书者宋幸得平以告诸侯故鲁史有其事耳夫宋之急至于易子而食析骸而炊其望援如在水火而四邻环视莫之动心楚军亦止有七日之粮尔而晋不能出一师以撼之待其威单力尽徐自解罢书曰宋人及楚人平伤中国之失道也明王不兴贤伯不出强者恣其力贪者满其意人之类不将胥而尽乎此春秋书宋人及楚人平之防也　按春秋书宋人及楚人平平者两相欲之辞而宋人为主见楚将因宋以为中国患今华元子反相告语而结平也中国之患当且従是而息矣所谓直书而自见者也胡氏谓贬二卿季氏私考谓称人为众词以见人情同欲者恐皆非
　　六月癸卯晋师灭赤狄潞氏以潞子婴儿归【潞地即今潞安府是】胡传赤狄未尝侵掠晋境非门庭之防而恃强暴以灭之其不仁甚矣春秋所以责晋而畧狄也又有异焉者夫伐国之要讨其罪人斯止矣按左氏潞子夫人晋景公之姊也酆舒为政而杀之又伤潞子之目则酆舒者罪之在也为晋计者执酆舒轘诸市立黎侯安定潞子改纪其政而返则诸狄服疆域安矣今乃利狄之土灭潞氏以其君归何义乎春秋所以责晋而畧狄也　王氏经世楚为封豕长蛇以蚕食上国天下岌岌乎有胥而为楚之势不此之惧而以广地于狄为得计悖亦甚矣荀林父败军之将不克报于楚而徒逞志于狄方以为功而受狄臣千室之赏春秋畧而不书而书晋师以见其劳民动众纵大敌弃诸夏而施侮夺于狄人为可耻也
　　秦人伐晋
　　乗晋兵畧狄土而窥其虚也书以贬之
　　王札子杀召伯毛伯
　　何氏曰王札子天子之庶兄与召氏毛氏争政而矫王命以杀之以是为无君矣王不能正其将何以令天下乎春秋直书而其失自见矣
　　秋螽
　　胡传人事感于此则物变应于彼宣公为国虚内以事外去实而务华烦于朝防聘问赂遗之末而不知务其本者也故戾气应之六年螽七年旱十年大水十有三年又螽十有五年复螽府库匮仓廪竭调度不给而言利尅民之事起矣
　　仲孙蔑防齐高固于无娄
　　齐鲁既皆通楚而晋将徴防于诸侯也故蔑防髙固以谋之鲁初欲防楚既谋之于齐而使归父防齐侯于谷今闻晋以齐鲁通楚将徴防又谋之于齐而使蔑防髙固于无娄可见鲁于此时一惟主齐行事如此　大夫防大夫自叔仲彭生防郤缺于承筐始胡传意非以为始于此也　按归父始防齐侯于谷为楚也而齐侯不任其事今仲孙蔑复与髙固为此防为晋也而齐侯亦不任其事断道之盟所以従晋徴防而归父之如晋以结好非亦由于此欤
　　初税亩
　　胡传初者志变法之始也其后作丘甲用田赋至于二犹不足则皆宣公啓之也故曰作法于凉其獘犹贪作法于贪獘将若何有国家者必欲克守成法而不变其必先务本乎　属词通一井言之曰田去公田言之曰亩税亩者以亩为率也古者井田之法十取其一宣公又履私田之亩复十取其一则十取其二自宣公始也　公田之入薄所以废助用税民不尽力于公田所以公田之入薄宣公烦于力役之征所以民不尽力于公田其原由是如此
　　冬蝝生
　　胡传始生曰蝝既大曰螽秋螽未息冬又生子灾重及民也而详志之如此者急民事谨天灾仁人之心王者之务也
　　饥
　　胡传宣公为国务华去实虚内事外烦于朝防聘问赂遗之末而不敦其本府库竭矣仓廪匮矣水旱螽蝝天降饥馑亦无以振业贫之矣经所以独两书饥以示后世为国之不可不敦本也
　　十有六年春王正月晋人灭赤狄甲氏及留吁
　　胡传甲氏潞之余种留吁其残邑也必欲尽殄灭之无遗种岂仁人之心王者之事乎　书此自见其不仁之甚矣卿大夫将称人是春秋常事以称人为贬词恐亦未尽然也　季氏私考是时晋畏楚强不能攘却而威加赤狄聊以辟土尔谓诸侯何
　　夏成周宣榭火
　　成周洛阳也　王氏经世尔雅室有东西厢曰庙无东西厢有室曰寝无室曰榭楚语云榭以讲军实故知榭是讲武屋窃疑宣王南征北伐讲武于此遂以为庙故其制如榭书称王在新邑烝祭文王武王则洛邑镐京皆有庙可知矣　胡传宣榭火何以书以宗庙之重书之也贵戚擅杀大臣而天子不讨王室不复能中兴矣人火之天所以见戒乎　宣王周室中兴之主也以毛召之狱而天子不能讨周不再兴之兆固于是乎在矣此宣榭之所以火也使定也不以人火之而废乎天之所以见戒之意因宣榭之灾而得乎宣之所以遇灾而惧之心庶其犹有兴乎
　　秋郯伯姬来归
　　汪氏曰春秋书郯伯姬来归所以讥父母之训育弗至致内女之妇徳有亏而亦责郯君失齐家之道而弃其伉俪也
　　冬大有年
　　以宣侈为盛事告于庙而书与桓同说已见前矣可见他年之多歉也记异之说亦不然
　　十有七年春王正月庚子许男锡我卒【昭公卒子灵公甯立】丁未蔡侯申卒【文公卒子景公固立】
　　夏葬许昭公葬蔡文公
　　凡讣不往葬者为失礼则此讣而往葬不可一例责之也胡氏以不月为畧恐未然
　　六月癸卯日有食之
　　己未公防晋侯衞侯曹伯邾子同盟于断道
