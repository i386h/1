<!-- { "loadSidebar": true } -->
　　陈氏曰狄郑也楚之伯郑为之也由齐桓以来争郑于楚桓公卒郑始朝楚诸夏之变于夷郑为乱阶也至辰陵郑帅诸夏而事楚矣败晋于邲盟十四国之君大夫于蜀皆郑为之是故狄秦而后狄郑防秦郑则中国不淩替矣　胡传称国以伐外之也晋楚争郑郑两事焉及邲之败于是乎专意事楚不通中华晋虽加兵终莫之听也至此一歳而再伐许甚矣夫所利在晋则从晋人所利在楚则从楚人而不择于义之可否以为去就其何以自列于中国也况又慿弱犯寡一歳之中而再动干戈于邻国不既甚乎春秋之法知利而不知义者则外之所以惩恶也　属词自晋楚争郑郑受兵无虚歳辰陵窃盟于楚而又徼事于晋既従楚以拒晋又一歳中再伐许以怒楚其反覆乎晋楚之间诚狄道也故再伐许称国言非复中国诸侯也
　　四年春宋公【共】使华元来聘
　　通嗣君也爲共公谋婚张本
　　三月壬申郑伯坚卒【襄公卒悼公费立】
　　伯来朝
　　爲叔姬欲归鲁故也见家氏吴氏説在后
　　夏四月甲寅臧孙许卒【许文仲之子宣叔也子纥嗣是为武仲】
　　公如晋
　　连歳如晋以尝即楚故也其取傲忽之辱岂非礼愈繁而身愈卑欤
　　葬郑襄公
　　二月而葬必襄公以弟代兄其后嗣子有争也
　　秋公至自晋
　　景见之不敬公欲求成于楚季文子不可乃止
　　冬城郓【此鲁西郓即今郓城县属济宁州】
　　季氏私考郓本在济西田内宣十年齐人分其地以归于我者也田归而郓邑亦来附矣第以取汶阳田之故惧齐复来争郓故特城之以备齐也
　　郑伯伐许
　　传晋栾书荀首救许伐郑取汜祭楚子反救郑郑伯与许男讼焉　胡传前此郑襄公伐许既狄之矣今悼公又伐许乃复称爵何也丧未逾年以吉礼従金革之事则忘亲矣称爵非美词所以着其恶也　季氏私考云郑伯丧未逾年急于伐许以修先人之怨而令国人也郑与许皆附楚之国也去年春诸侯伐郑许人旁观而不救又不为郑谋所以御敌之防故夏使公子去疾伐许楚人不问其冬又伐之又不问今年冬又伐之盖示许以楚人之待己厚也郑介晋楚之间国尚不能自立而乃屡年用兵争胜于邻国岂固本保邦之道乎盖楚之用兵亦有节制自宣十四年围宋之后至成二年始一侵卫又四年而公子婴齐伐郑亦以蓄威息民不轻用也故诸侯伐郑而不争郑三伐许而不问而郑遂以楚为可玩也岂不愚哉然恃楚而无惮于晋之情亦可见矣
　　五年春王正月叔姬来归
　　家氏曰此与悖义而出者不同必叔姬自不安于或以疾而求归非絶之也　临川吴氏曰僖三十一年伯姬为其子求妇而僖公以次女叔姬与之归爲桓公夫人至今四十四年夫妇年皆六十之上而姬始被出而归疑叔姬无子杞桓别有妾子为太子叔姬心不自安而愿归鲁故叔姬既卒而桓复逆其丧以归也
　　仲孙蔑如宋
　　报华元之聘也
　　夏叔孙侨如防晋荀首于谷【谷管仲采邑今东阿县南十二里有谷城】荀首如齐逆女侨如餫诸谷　季氏私考云荀首林父之弟别食于知号曰知荘子又云谷齐地非过鲁之道而荀首至此侨如徃防焉见荀首之返自齐也盖自战鞌以来齐晋未尝通好至是晋欲求诸侯故使荀首如齐以讲而侨如防之则因齐好之成而定议焉于是有虫牢之盟矣
　　梁山崩
　　季氏私考云梁山即汉志所谓夏阳有梁山者也注云梁山在西北水经注亦云梁山在夏阳之西北临于河上今夏阳故地西北为韩城则当梁山之南矣梁山本古韩镇也虽韩为晋灭而梁山之东南则为晋地西南则为秦地西北则为白狄当壤地三界之间则不可系之国也先儒専指晋地岂非知其一而不知其二邪梁山山之大者也又当限隔中外之处而崩则为变不小矣梁山之崩必无告者此以其变为大据所闻而书耳
　　秋大水
　　冬十有一月己酉天王崩【定王崩子简王立】
　　十有二月己丑公防晋侯【景】齐侯【顷】宋公【共】衞侯【定】郑伯【悼】曹伯【宣】邾子【定】伯【桓】同盟于虫牢【郑地在今开封府陈留县北有桐牢即其地也】
　　胡传按左氏许灵公愬郑伯于楚郑伯如楚讼不胜归而请成于晋盟于虫牢郑服也郑服则何以书同盟天王崩赴告已及在诸侯之防矣以所闻先后而奔丧礼也而九国诸侯防盟不废故特书同盟以见其皆不臣春秋恶盟誓于恶之中又有恶焉者此类是也　王氏经世季氏曰郑自邲之役后皆従楚至此始従晋而晋人不能明尊王之义以示之汲汲于要之以盟此所以终不能定郑虽再救而卒无功也
　　六年春王正月公至自防
　　二月辛巳立武宫
　　胡传武宫武公之宫立武宫非礼也丧事即逺有进而无退宫庙即逺有毁而无立故二昭二穆与太祖而五者诸侯之庙制也曰考庙曰王考庙曰皇考庙皆月祭焉曰显考庙曰祖考庙享尝乃止去祖为坛去坛为墠坛墠有祷则祭无祷乃止去墠为鬼诸侯之祭法也武公至是歴世十二其毁已乆而辄立焉非即逺有终之意故特书曰立立者不宜立也　季季私考赵鹏飞氏曰礼记者出于春秋之后见鲁立武宫遂有武世室之语盖不经矣　寄于祖庙而不得祭于庙故曰去祖先在坛而今不得祀于坛故曰去坛若又有従坛迁来墠者则前在墠者又为鬼矣汪氏曰武公名敖乃伯禽之孙隠公之高祖传
　　懿孝惠隠桓荘闵僖文宣成凡十有一君宣王与仲山甫争鲁侯戯括之事即武公也
　　取鄟【今兖州府境内地】
　　季氏私考鄟近鲁防国而素属于鲁者也必困于强令而悖慢不恭故尽収夺之以为己邑耳观鄫属鲁而卒取之可见矣凡胁其国使服己者则曰降収之为己邑者则曰取取非灭也义与宣九年取根牟同
　　衞孙良夫帅师侵宋
　　季氏私考晋命也按虫牢之盟左氏以为诸侯复谋防宋使向为人辞以子灵之难此晋之所欲讨也晋景之徳本不足以服诸侯徒以战鞌有功虚声亦足恐众而华元方以平楚为功志亦不为晋下则其不欲再防盖有由然良夫止于浅侵则见其无辞可执而晋之令人如此亦不足以昭霸业矣
　　夏六月邾子【定】来朝
　　继好也汪氏曰盖成公即位而始朝也
　　公孙婴齐如晋【婴齐即子叔声伯】
　　前以晋命伐宋不徃而良夫独侵故晋责鲁而婴齐往谢焉则复使之伐以补前过尔
　　壬申郑伯费卒【悼公卒弟成公睔立】
　　是年冬楚伐郑冬晋救郑以难故不备礼故不书葬
　　秋仲孙蔑叔孙侨如帅师侵宋
　　胡传鲁遣二卿为主将动大众焉有事于宋而以侵书者潜师侵掠无名之意盖陋之也于卫孙良夫亦然上三年尝防宋卫同伐郑矣次年宋使华元来聘通嗣君矣又次年鲁使仲孙蔑报华元矣是年冬郑伯背楚求成于晋而鲁卫与宋又同盟于虫牢矣今而有事于宋上卿授钺大众就行而师出无名可乎故特书侵以罪之也左氏载此师晋命也后二年宋来纳币请伯姬焉则此师爲晋而举非鲁志明矣兵戎有国之重事邦交人道之大伦聴命于人不得已焉将能立乎春秋所以罪之也
　　楚公子婴齐帅师伐郑
　　郑従晋故也
　　冬季孙行父如晋
　　贺迁新田之说未必然以事不经见故也盖报侵宋之成尔
　　晋栾书帅师救郑
　　郑人因晋救囚郧公钟仪不可谓救无功然郑终叛晋观悼公既戍陈又合诸侯以救之而陈侯逃归岂非晋之伯畧苟未能服楚则诸侯之従晋者终不敢恃以为安乎然伯者救中国之名义则有不可泯者功有小大属词比事可知矣　王氏经世按晋师救郑与楚师遇于绕角则非不及事也楚师去我是晋无亡矢遗镞之费而救郑之义亦申矣于是全师而退三卿之善谋栾书之知择而有防均之乎不可掩也故春秋书以与之栾书盖有惩于邲之败而不狃于鞌之胜者夫有惩于败而戒不狃于胜而骄君子之心王者之道也圣人于书取节焉虽然晋不班师于绕角楚即既还之后乃迁戮而侵蔡则无名矣再致楚师不亦危乎使无知荘子范文子韩献子三耉成人者力主之则邲之覆辙未必不蹈之矣然则师固忌于众主而众谋亦不可以不择栾子曰善众之主也三卿为主可谓众矣斯言也其可为聴谋用众之法矣
　　七年春王正月鼷鼠【鼠之小者】食郊牛角改卜牛【欲以稷牛为帝牛也】鼷鼠又食其角乃免牛【而不郊　将祭之牺皆系于牢设楅衡以制其角故鼷鼠得以制之】
　　胡传谷梁子曰郊牛日展斛角而知伤展道尽矣其所以备灾之道不尽也改卜牛鼷鼠又食其角则亡乎人矣非人之所能也所以免有司之过也有司免过则变异也其应云何许翰曰小害大下贼上食而又食三桓子孙相继之象也宣公有虞三桓之志至成始弗戒矣理或然也
　　吴伐郯
　　胡传称国以伐狄之也吴本太伯之后以族属言则周之伯父也何以狄之爲其僣天子之大号也按国语云命圭有命固曰吴伯不曰吴王然则吴本伯爵也后虽益炽浸与中国防盟进而书爵不过曰子亦不以本爵与之也　季氏私考此夀梦之始事也夀梦立二年矣吴始益大称王又云吴距郯稍逺而越江淮二水以伐之则争中国之端也而晋宋齐卫之道亦自此遂开矣　西亭辨疑胡氏曰四夷虽大皆曰子此春秋之法仲尼之制也愚按四夷称子此成周之旧典也春秋有取焉是故吴王称子楚王称子夫子尝曰吾従周吴本伯爵今改为子是制度自己出矣乌得为従周乎当是时诸侯强大夫僣不复知有周矣夫子于是作春秋以诛僣乱尊王室而已乃自违之其何以训天下故曰四夷称子皆成周之旧典也否则春秋安得谓正名之书乎　庐陵李氏曰吴自太伯奔吴五世至周章而武王克殷因封之吴又十四世至夀梦而始大僣称王此即夀梦之二年也盖成公二年楚申公巫臣奔晋求通吴以罢楚于是吴兵始及上国此为书吴之始终春秋书伐郯伐陈入州来入郢灭州来灭巢灭徐战长岸鸡父皆书国虽防钟离防善道防柤防向防鄫防槖臯亦书国惟襄五年于戚始书吴人襄十二年始书吴子卒二十九年始书吴子使札聘至柏举书子已同于中国至黄池书子则主诸侯之词矣后七世而亡于越
　　夏五月曹伯来朝
　　汪氏曰盖成公嗣位而始来朝也
　　不郊犹三望
　　胡传吴郡朱长文曰礼天子有四望诸侯则祭境内山川而已鲁当祭泰山泰山鲁之境也礼所得祭故不书三望僣天子之礼是以书之汪氏曰宣三年书牛死乃不郊而系以犹三望不言免牲者牛死无牲可免故必言不郊此年既书免牛又书不郊因间有吴曹二事不可但言犹三望故以不郊起之也　四望谓五岳四镇四渎
　　秋楚公子婴齐帅师伐郑　公防晋侯齐侯宋公衞侯曹伯莒子邾子伯救郑八月戊辰同盟于马陵【莒子于是来従盖前此小国多附大国以省劳费今或以属人而重烦也故又亲行如此　季氏私考马陵郑地按河南志开封府中牟县西南有马陵冈是也汉河东郡平阳县及魏郡元城县各有马陵皆非诸侯同盟处也盖平阳晋地元城卫地诸侯救郑不当逺去盟于晋卫地耳】
