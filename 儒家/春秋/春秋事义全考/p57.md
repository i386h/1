<!-- { "loadSidebar": true } -->
　　胡传郈叔孙氏邑也侯犯以郈叛不书于防书围郈则叛可知矣再书二卿帅师围郈则强亦可知矣三家专鲁为日已久至是家臣争叛亦其理宜矣春秋制法本忠恕二三子知倾公室以自张而不知家之拟其后也凡此类皆防事直书深切着明矣
　　宋乐大心出奔曹
　　初宋公使大心盟于晋大心辞以疾公信子明之譛谓其不肯适晋将作乱也于是逐桐门右师右师即大心也　季氏私考宋景公宠用桓魋诸卿皆有离心君臣之迹睽矣故闻子明譛大心将乱而遂逐之景公不能礼遇大臣信防猜忌固有罪矣而大心以国卿之重挟诈不忠亦安保其不为乱哉书出奔罪之也
　　宋公子地出奔陈
　　地抶魋而不忌君其罪也故以有罪之词书出奔
　　冬齐侯衞侯郑防速防于安甫
　　此与十四年防于洮皆叛晋以后之事此防以卫有晋难故也
　　叔孙州仇如齐
　　属词夹谷之防齐来归田侯犯之叛齐又致郈故州仇如齐其后叔还葬景公盖景公末年更结鲁以叛晋也
　　宋公之弟辰暨仲佗石彄出奔陈
　　胡传按左氏宋公子地有白马四公以与桓魋地怒抶魋夺之魋惧将走公泣之母弟辰曰子为君礼不过出境君必止子地出奔陈公弗止辰为之请弗聼辰曰是我诳吾兄也吾以国人出君谁与处书曰宋公之弟辰暨仲佗石彄出奔陈其弟云者罪宋公以嬖魋故以失二弟无亲亲之恩暨云者罪辰以兄故帅其大夫出奔无尊君之义夫暨者不得己之词又以见仲佗石彄见胁于辰不能自立无大臣之节也季氏私考仲佗石彄本无去志但辰以桓魋之逼
　　胁使去国而佗彄亦与之同忿故并逐之书曰暨以见弟辰所欲而有强于佗彄也先儒多以仲佗石彄胁辰为説则不当以辰为首恶矣
　　十有一年
　　春宋公之弟辰及仲佗石彄公子地自陈入于萧以叛夏四月
　　秋宋乐大心自曹入于萧
　　胡传出奔陈则称暨入于萧以叛则称及及非不得己之词得已而不己者也夫事君者可贫可贱可杀而不可使为乱今不得已而轻于去国犹之可也得已不已而果于叛君则无首从之别其罪一施之故不称暨而称及四卿在萧以叛而大心自曹从之其叛可知矣故不书叛而曰入于萧入逆词也书自陈自曹者结邻国以入叛陈与曹之罪亦着矣　季氏私考称自者因其力也辰佗彄地因陈力而入萧则从叛可知陈方附楚曹方奸宋故乱臣往依之书自陈自曹而陈与曹之罪亦着矣左氏曰辰佗彄地大心大为宋患宠向魋故也得其情矣宋景公不能正身修徳民无则焉驯至哀公末年桓魋慿宠效尤而不免于乱矣　按暨之不得已在仲佗石彄及之得已而不已四人同盖暨者以此强彼我所欲之辞及者以此及彼两相欲之辞也
　　冬及郑平
　　季氏私考此平六年侵郑之怨也昔鲁亲晋而郑附齐郑睦于齐者也鲁与齐平而郑亦平矣既平然后莅盟窃谓平齐之后鲁不复与邻国争此孔子用鲁而劝之以尽脩睦之道也岂为树党哉
　　叔还如郑涖盟【还叔诣曽孙】
　　十有二年
　　春薛伯定卒【襄公卒子比立】
　　夏葬薛襄公
　　叔孙州仇帅师堕郈【堕毁也】
　　郈叔孙氏之邑也叔孙州仇主郈季孙斯堕费以是为二家之愿也则以孔子之相鲁也　季氏私考按侯犯既避邑奔齐则郈可不假仲孙之力而堕矣然州仇必亲帅师者恐余党有他变也
　　衞公孟彄帅师伐曹【彄絷之孙】
　　此因曹不从齐而卫为齐伐之也
　　季孙斯仲孙何忌帅师堕费
　　季氏私考公山不狃以费叛者也何以不围观不狃初欲召用孔子盖犹有善意焉故从容调防姑不急攻而先以仲孙何忌助叔孙州仇攻郈围而又围及郈堕而后何忌乃助季孙斯以兵临费则不狃聼命费遂不待围而堕矣此见不狃犹贤于侯犯也左氏谓仲由为季氏宰将堕费而公山不狃叔孙輙帅费人袭鲁而攻公仲尼命申句须乐颀伐之二子奔齐遂堕费夫仲尼所以黙运于其间者以有何忌也使叔季二氏而无何忌通焉虽子路亦无可为而况于申句须乐颀哉以此知左氏之説非也　王氏经世何氏曰郈叔孙氏所食邑费季氏所食邑二大夫宰吏数叛患之以问孔子孔子曰陪臣执国命采长数叛者坐邑有城池之固家有甲兵之藏故也季氏説其言而堕之书者善定公任大圣复古制弱臣势也不书去甲者举堕城为重也　苏氏曰此孔子之所以圣也孔子以覊旅之臣得政数月而能以治世之礼律衰世之臣堕名都出藏甲而三桓不疑其害已此有不言而信不怒而威者矣　按当时只二家不能制其家臣问于仲尼所堕亦只两都未尝堕三都胡氏以为堕三都非也以礼为国可以己之此説则是
　　秋大雩
　　冬十月癸亥公防齐侯盟于黄
　　季氏私考黄之盟齐鲁睦也盖因孔子用鲁政化大行有所感焉而为此然忌而沮之之意已存乎其间矣女乐之归其在此盟之后欤　属词齐景结鲁以叛晋既防于夹谷而公又防之盟卒叛晋则黄盟齐志也
　　十有一月丙寅朔日有食之
　　公至自黄
　　十有二月公围成公至自围成
　　朱子曰费郈之叛荐为叔季害故叔季自欲堕之公敛处父在成方有功于孟氏则孟之不肯堕宜矣季氏私考郈费堕而鲁治定及女乐之沮而孔子行于三日不朝之后矣季桓子叔孙武叔相比不欲使孟懿子独存成城也于是以围成强公公惑焉而躬围之夫郈费之堕以其势强而叛非以其有城也城以保民何害乎当时三家惟孟氏为公臣如献子庄子僖子以至懿子皆贤大夫也虽以成为私邑而脩职不阙公室頼焉成实不叛何以围为围之者叔季二氏之私也不当围而围则孟氏有辞矣此成之所以卒不克堕欤书以见定公之轻动也　李亷氏曰按史明年孔子由司冦摄相事至十四年然后行则恐未必然故胡宏氏曰圣人色斯举矣安有明年由大司冦摄相之事所以必知其无者考防经文明年无更败起废之事而筑囿大搜絶与堕都之意不侔故也此説似得其实故鲁世家亦以摄相与闻国政归女乐孔子行皆为十二年事也　王氏经世仁山金氏曰按孔子生长于鲁至是五十余年天下之士多从之者鲁之君臣岂有不知其贤者而未尝能用孔子也定公之十年一旦起而用之莫有知其由者论语左氏皆不言其故独孟子称孔子于季桓子见行可之仕也而论语谓季桓子受女乐不朝孔子行是孔子此时之行藏系季桓子为用舍也何哉鲁自三家四分公室而季氏取其二季氏专鲁而鲁公无民久矣使鲁君而欲用孔子岂能遽夺季氏之权以畀孔子季氏亦岂肯逊己之权以与孔子哉自定公初年季平子卒其家臣阳虎始用事五年执桓子囚之而专鲁政辱之于晋陷之于齐师且盟且诅九年又将享桓子而杀之仅而获免当是时非惟鲁国不可为而季氏亦自不可支矣霜降水涸涯涘自见桓子于此亦谋所以为靖乱兴衰之计故举孔子于公而试用之已而政声四达齐归侵地于是摄行相事堕三都夫三都者三家强邑也当是时公山弗扰在费而郈侯犯之乱未久也三家之有三都已非公室之便而三都之为三都至是亦非三家之便也故叔孙氏始堕郈继而季桓子堕费已而孟孙氏不肯堕成也公敛处父之言曰无成是无孟氏也然则无费是亦无季氏也而堕之当是时桓子之心未敢自计其私也夫三都已堕其二则成之不堕固亦未害然亦岂终不克堕哉夫子久之必有处矣既而鲁国方治而齐人归女乐以沮之夫孔子上下之交方固桓子之志未移则一女乐岂足以间之齐人素善谋功利者归女乐而谓足以间鲁之用孔子宁不防于儿戯乎是殆必得其间矣季氏权臣也桓子舍已权以聴孔子而堕其名都以彊公室其中岂无介介者顾以衰败之余借之振起为是降心以相从也今纪纲既定外侮既却鲁既治矣桓子岂甘于终绌者纵桓子甘之季氏私人必有以为不利者故其信任之意必已渐衰特未敢骤舍孔子而孔子顾亦无隙可行尔故齐人归女乐以促之夫齐何惧于我而归女乐于事可疑于礼不正有国者固不可啗此为隣所觇也使桓子而犹孔子之听岂其受此受之已非矣而又君臣荒淫其中三日不朝此其心术蛊壊不复可与有为而其心固亦已无孔子矣故孔子去之然考之孟子与史记盖为膰肉不至而行也而论语则以为因受女乐盖孔子之行决于此而特发于膰肉尔夫郊之必致膰于大夫礼也孔子何此之待哉待遇之衰必有日矣惟孔子于父母之邦不若是恝又不欲显其君相之过已知其必不致膰且犹兾其能悔而致膰也既而膰果不致矣使其致膰犹可也而不致是昭然踈郤之也于是而行复何俟哉此夫子出处之本末事情也
　　十有三年
　　春齐侯衞侯次于垂葭【垂葭卫地一名郥氏髙平钜野县西南有郥亭钜野今属兖州府其西南为曹地】
　　卫盖惧曹召晋出兵而与齐次以备之且以遥制曹也
　　夏筑蛇渊囿【今兖州府定陶县界有蛇丘城即此在今宁阳县北】
　　讙田归而筑囿于其地见孔子去鲁而君臣志荒矣此与受女乐事相类决非孔子为政时
　　大搜于比蒲
　　髙氏曰鲁既叛晋三桓日惧人之图已故数搜
　　衞公孟彄帅师伐曹
　　伐而曹未服今再伐犹前志也
　　秋晋赵鞅入于晋阳以叛【晋阳即太原别名本晋封后为赵氏所防赵在平阳府赵城县】
　　林氏曰十年鞅围卫卫惧贡五百家鞅置之邯郸今欲从午取之而舍诸己邑中也　王氏经世鞅之欲归卫贡五百家于晋阳也封殖私邑之计也而邯郸午虑絶卫亲奉命不速鞅以午荀寅之甥荀寅范吉射之姻也疑午有二心焉因是而遂杀之二家始祸盖亦有执言矣鞅苟有人臣之礼听君大夫平其曲直可也而遽入私邑以叛罪岂容诛乎
　　冬晋荀寅士吉射入于朝歌以叛
　　季氏私考荀寅吴之子是为中行文子吉射士鞅之子是为范昭子荀氏本封于荀郑渔仲曰荀邑在绛州正平县唐绛州治也士氏本居于范郑渔仲曰其地在濮州范县今按濮州乃卫地范之始封不应在此意士氏初本居随地当近晋而范亦其别名邪盖荀士二氏之私邑在此矣朝歌在今淇县西二十二里本卫地后服于晋故自朝歌以北皆谓之卫贡但邑非逼取而自服者春秋恒不书耳则朝歌者公邑也胡康侯以为二子所食之私邑则非矣朝歌逺晋不能为乱特欲自保耳非若晋阳之可以为国患也庐陵李氏曰晋六卿二荀氏荀寅中行氏也荀跞
　　知氏士氏即范氏也韩氏魏氏赵氏荀士二家自此亡知氏春秋后亡故止韩赵魏三家分晋
　　晋赵鞅归于晋
　　胡传书归者易词也韩魏为之请晋侯许之复而寅与吉射去国出奔则无有难之者故其归为易矣三子之叛其罪一也鞅以有援故得复寅吉射以无助故终叛春秋书鞅归于晋非与之也以罪晋侯纵失有罪无政刑耳叛逆人臣之大恶始祸晋国之载书既不能致辟于鞅奉行天讨以警乱臣又亢不衷狥韩魏之请而许之复无政刑矣其能国乎
　　薛弑其君比【比弑子惠公夷立又名寅】
　　胡传称国以弑者当国大臣之罪也啖氏曰称国以弑自大臣也胡氏説本此
　　十有四年
　　春衞公叔戍来奔卫赵阳出奔宋
