<!-- { "loadSidebar": true } -->
　　王氏经世按子般子赤皆未逾年之君皆书曰卒言嗣先君未成君也先君未葬则名之子般是也既葬则不名子赤是也子般子赤皆以不地见其弑与隠公闵公同君薨不地故也无成君未成君之异也叔仲恵伯叔牙之孙叔彭生也襄仲之邪谋行父得臣皆帖耳顺命独惠伯尝争之可谓无愧于大臣之义矣不克则死之大节皎然无可议者经不书盖旧史阙而圣人亦因之尔　季氏私考子谓子赤即恶也二卿如齐但谋废立尔及齐侯既许废黜则仲遂因而弑之以絶祸本盖废立者鲁国诸臣之同欲而弑赤者则仲遂之专主也然宣公受之而不讨贼亦难乎免于与闻矣
　　夫人姜氏归于齐
　　胡传书夫人则知其正书姜氏则知其非见絶于先君书归于齐则知其无罪异于孙于邾者而鲁国臣子杀适立庻敬嬴宣公不能事主君存适母其罪不书而并见矣　属词文夫人以襄仲杀其子而立宣公故归其父母之国而老焉与罪出者不同然亦絶于鲁故曰归
　　季孙行父如齐
　　告宣公之立也　季氏私考行父预闻废赤之谋者也及仲遂弑赤则行父已在其党中不得不为之营解矣出姜甫归齐而行父如齐者赤实齐甥恐齐人听夫人之诉而来讨故往申遂得臣之初议而请婚纳平之端于是始矣
　　莒弑其君庶其
　　属词谓莒仆【仆莒太子也】以其寳玉来纳诸公故鲁史不着其罪也史秉是非之公岂为行货致贷其极恶而不诛乎要是从告且未必是莒仆弑也　属词莒少昊之后武王所封雄于东夷入春秋即为诸侯患隠桓僖皆尝与之同盟文七年徐伐莒莒来请盟公孙敖如莒涖盟而庻其之弑始来告而书之　是为纪公自此朱为渠丘公宻州为犂比公去疾为着丘公先儒谓从夷俗无諡以号为称鲁皆不防其葬　季氏私考庻其之弑称国者大臣假国法以废其君而因以诛之之辞谓其多行无礼于国而国人皆怨恶之也按书国弑则犹云众弑之云尔

　　春秋事义全考卷七
<经部,春秋类,春秋事义全考>
　　钦定四库全书
　　春秋事义全考卷八　　　　明　姜寳　撰宣公【名接文公子母敬嬴善问周逹曰宣】
　　元年春王正月公即位
　　宣书即位与桓同说已见前矣
　　公子遂如齐逆女
　　胡传逆之如此其亟而不顾者必敬嬴仲遂请齐立接之始谋也　季氏私考敬嬴欲结齐惠惧为出姜所谋故丧娶其女如此之急　按请齐立接其谋已露于二卿并使之时矣今遂如齐逆女盖以赤齐之甥惧齐为赤有所讨于鲁而急欲昏于齐以免讨尔公谷谓讥丧娶不知丧娶固可罪然尤可罪者所以丧娶之故也胡传丧纪废意似説较寛缓矣
　　三月遂以夫人妇姜至自齐
　　书遂以夫人即遂不当以夫人见公丧娶而不亲迎而所以丧娶之故则縁弑逆急于昏齐以免讨也书妇姜至妇有姑之词见敬嬴欲速以姑自居而所以欲自为姑之速者则亦縁子弑逆急于得妇以为姑而当尊用事且亦免于其子之见讨也上罪宣公下罪敬嬴为是遂之罪自于宣公一边见之不称公子则以一事而再见故单称名非别有意义也若不称氏以罪夫人之说则未可据以为确论盖称妇姜则不必更言氏矣胡氏夫人与有罪一段似亦牵强难従
　　夏季孙行父如齐
　　胡传经书行父如齐下书公防齐侯于平州则知此防行父请之也又书齐人取济西田则知其请盖以赂也诸侯立卿为公室辅犹屋之有楹也而谋国如此亦不待贬絶而恶自见者也不然以行父之勤劳恭俭相三君而无私积必能以其君显名与晏婴等矣　高氏曰公既昏矣然后季文子如齐纳赂请列于防假大国之权以定宣公之位宣公之位定则一时臣子党恶误国之罪皆可以逃矣　季氏私考行父鲁之所谓贤大夫也公子遂弑赤而亦与之为党盖与闻废立之谋因与之比周共事也然则行父之罪其即次于仲遂者欤
　　晋放其大夫胥甲父于衞
　　按赵穿独出盾虑失穿而遂出战不肯薄河败秦以甲穿军门之呼而止皆盾不能节制诸帅之过不应自发其事且事已八年不应至此然后讨甲要是晋灵渐长察知河曲无功由于挠臾骈之事故不得不致讨而盾以胥甲父为穿之党也但放而不当以重辟姑以解説而已焉盖灵于此已有疑盾之心矣盾于此举不但庇穿为私是时卫善于晋其放甲父于晋亦犹是盾之私也
　　公防齐侯于平州【平州在今泰安州境内】
　　胡传按左氏曰防于平州以定公位夫簒弑之贼毁防天理无所容于天地之间身无存没时无古今其罪不得赦也以列于防而不复讨是率中国为戎夷弃人类为禽兽此仲尼所为惧春秋所以作也然欲定其位者鲁宣宜称及齐而曰防者讨贼之法也凡讨乱臣贼子必深絶其党而后为恶者孤也　汪克寛氏谓齐惠因逆得立故于宣之纳赂以请防驩然而従于事容有之至谓鲁因齐之强大冀其能庇已故曲意以结之不知鲁自为齐为其邻为其为出姜之母家不専为其强大而已也
　　公子遂如齐
　　胡传宣公簒立之罪仲遂主谋为首恶其请于齐遂及行父则一再见于经矣如齐拜成虽削之可也又再书于防者于以着其始终成就弑立之谋凡此皆直书于防而义自见者也　前书遂得臣如齐以着逆谋之始此书遂如齐以着逆谋之终所以能始终成就此谋者以内有敬嬴为之主外有齐人为之援也后世人主可不以为戒哉
　　六月齐人取济西田
　　胡传鲁人致赂以免讨而书齐人取田者所以着齐罪春秋讨贼尤严于利其为恶而助之者所以孤其党夫齐鲁邻国盟主之余业也子恶弑出姜归而宣公立不能声罪致讨务宁鲁乱首与之防是利其为恶而助之也弑君簒国人道所不容而货赂公行免于诸侯之讨则纲纪等于弁髦人类防为禽兽其祸乃自不知以义为利而以利之可以为利而为之也孟子为梁王极言利国者必至于弑夺而后餍盖得经书取田之意举法如此然后人知保义弃利乱臣贼子孤立无后而乱少弭矣
　　秋邾子来朝
　　邾子貜且齐出也虽为鲁附庸而常属于齐毎视齐为向背今鲁与齐通好所以邾子亦来朝其党恶之罪与滕子朝桓同
　　楚子郑人侵陈遂侵宋
　　以陈灵公宋文公皆受盟于晋故也遂继事之词按齐桓侵蔡而遂伐楚以蔡近而楚远有事于楚道先由蔡也楚荘侵陈而遂侵宋以陈近而宋远有事于宋道先由陈也侵蔡伐楚盖齐桓图伯之举侵陈侵宋盖楚荘图伯之举也以天下之患莫大于楚以中国之枢实在于宋故也后十五年而宋楚平后五十年而晋楚同盟于宋然则楚之有事于宋也非楚荘所以争伯也欤书楚子伤荆楚之欲执伯权郑伯称人贬郑伯之従楚以亟病中国其罪直书而并见矣
　　晋赵盾帅师救陈
　　王氏经世据经文盾实未尝救宋左氏意之尔上书楚子侵陈遂侵宋则楚师已在宋矣盾始帅师救陈明不与楚师相及也盾师至陈楚已掠境而过盾不过兵而还耳盖自陈而即次于棐林防四国以伐郑矣盾必不又尾楚师而至于宋也遥以为名而左氏误信之经安得书救宋哉
　　宋公陈侯衞侯曹伯防晋师于棐林伐郑【棐林郷杜预云荣阳宛陵县盖在今阳武中牟之间】
　　此晋师即上赵盾所帅救陈之师诸侯就而防之于棐林以伐郑书法似当如此不必别生意义也　季氏私考防则称师者盖一事再见则従略之常词观昭十一年楚弃疾帅师围蔡而下书楚师防蔡齐履谦氏所谓承上省文而称师是已　按是时赵盾帅师救陈而四国之君帅师以徃及而防之于棐林故曰防晋师则是役似是伐郑有疑须防乃定故防而后伐如此既而伐郑又不能服郑与楚蒍贾有北林之遇而致解被囚焉其不竞于楚眀矣盖亦直书而自见者胡氏以为着其美非也
　　冬晋赵穿帅师侵崇【崇即今西安府鄠县】
　　王氏经世是时晋已不竞于楚故生求成于秦之说夫秦强国与晋又深讐也以好结之犹未易成乃伐崇以怒之而曰以求成不亦远于为谋乎赵穿虽狂赵盾虽惛或不为是也赵盾以骤諌激灵公之怒公潜使人贼之不克又伏甲将袭杀之于庭陛之间盾仓皇脱免赵穿遂有桃园之逆起于一时非素谋也赵盾自以无罪而不直在君故未出山而复所谓不知春秋之义而陷于簒弑之罪蒙首恶之名者也按王氏此说是然则侵崇之谋何自而起乎当时
　　盾骤谏而不入灵公疑盾之心萌矣盾借侵崇之名授其子弟之亲信者以兵权殆将以自固也而灵公屡欲杀盾盾出走而穿遂弑公非由兵柄在手何以能如此胡传谓穿欲得兵权托于伐国以用其众是已谓穿于此已有逆心则恐未必然也伐与国以求成事亦未必然要亦左氏传之者误尔
　　晋人宋人伐郑
　　王氏经世棐林之伐无功不思修其未至而又兴不戢之师挟有瑕之宋欲以伐人不亦难乎书人书伐交罪之也是时楚师去宋乆矣故伐郑而宋与焉谷梁伐郑以救宋之説大非世未有国方受兵乃伐他国以自救之理也
　　二年春王二月壬子宋华元帅师及郑公子归生帅师战于大宋师败绩获宋华元【大城在今开封府宁陵县西南七十里】按郑之従楚侵宋也宋既为棐林之役以报之是冬又以晋人伐郑一怨而两报之今致归生受楚命来伐宋不能奉词令以谕郑又不能固封守以待郑华元遽出师与战败获乃其自取若断罪则郑轻而宋重矣春秋纪胜负但縁师先败身乃见获故依次第书之兼重之意恐亦不当如胡传専主以立説如此也
　　秦师伐晋
　　吕氏曰晋文之欲与楚争也必得秦而后敢战殽函之役晋襄度浅而先轸诸人见利乗便自是报复无已楚今方有陵驾中国之心郑复背晋従楚以侵陈宋晋将与楚争则通秦以轧楚可也否则置秦而勿问可也而盾族子兴侵崇之谋盾也听之是又启秦之争也宋方败于郑而晋复病于秦非自致之而谁耶按春秋直书自见盾疎于谋以致秦报如此秦以问罪为名故书伐非是予秦亦非是诛穿盾上侵弑逆之萌所谓直书而罪自见焉耳
　　夏晋人宋人衞人陈人侵郑
　　王氏经世郑之受盟于楚而侵宋以晋为不足与盖有所侮也晋乃庇宋以伐郑是时赵盾揽权而偷于为政实无鬬心故棐林之役楚囚解晋师即还郑归生受命于楚以伐宋声其罪曰伐而直词以责其曲宋负瑕而敌为战之主遂至师崩将获为效如此亦可创矣乃赵盾复因救焦而侵郑潜师掠境稍欲洗大之耻塞宋意而还耳而不虞楚师之遽出也鬭椒次郑以待晋师先我师之未至也先人有夺人之心于是赵盾者气消意沮谬曰彼宗竞于楚殆将獘矣复引而去之夫以全晋之强合诸侯之师遇一鬭椒而不敢交绥事之不收一至于此皆起于受赂释宋不讨而已　是时盾避鬭椒以本无欲战之心故不竞于楚而又方有弑逆之祸不但理曲而已也于是楚遂益张明年且有问鼎之举矣不可谓非盾有以致之也胡氏但追论取赂释宋而不及于此恐未尽且谓楚人有词于宋似许楚与郑之従楚皆非也谓郑罪稍轻于宋谓晋事更曲于楚则可尔
　　秋九月乙丑晋赵盾弑其君夷臯
