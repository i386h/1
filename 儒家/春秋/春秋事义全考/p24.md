<!-- { "loadSidebar": true } -->
　　自十有二月不雨至于秋七月
　　僖公三不雨三书之盖毎月不雨公毎月必有忧勤之意见于其国中故国史屡书之若文公则漫然不以为意矣故总书如此兾雨不喜雨之説似不必然也　汪氏曰文公时恒旸为灾者八月矣乃漫不之省虽禫制未终而屡行朝聘防盟祭祀之事其无恤民之心若是岂可以居民上乎公羊谓不书旱不雨之日长而无灾非也久不雨如此旱可知灾亦可知矣
　　八月丁卯大事于太庙跻僖公
　　吴氏曰四时之祭称祭名而曰烝曰尝者五庙各祭也曰有事于太庙者四庙之主迁于太庙而合祭也是为祫曰大事于太庙者毁庙之主亦与祭自伯禽以下襧庙以上之主皆合祭于太庙也　西亭辩疑取左氏正义父子异昭穆兄弟同昭穆之説谓闵僖本同为穆闵当在僖上今升于闵故云逆祀二公位次之逆非昭穆乱也若兄弟相代而即异昭穆设使兄弟四人皆为君则祖父之庙即已从毁矣然则世指父子之说是胡氏辩其非非也其谓兄弟之不先君臣则是也谓坐次可也谓世次不可也
　　冬晋人宋人陈人郑人伐秦
　　按晋襄再胜秦师复兴此役报复无已残民结怨其罪盖直书或比事自见矣至于外兵非君将皆称人如隠五年邾郑伐宋桓十四年宋以四国伐郑前此晋以三国伐许与夫明年五国之伐沈皆不书大夫名氏贬称人之说未可遂为定例也
　　公子遂如齐纳币
　　吴氏曰此年十二月始大祥而行纳币礼是在丧而图婚未祥而行嘉礼也非礼故书　胡传婚姻常事不书其书纳币者防未终而图婚也夫娶在三年之外矣则何讥乎春秋论事莫重乎志此皆使人私欲不行闲邪复礼之意
　　三年春王正月叔孙得臣防晋人宋人【成】陈人【共】衞人【成】郑人【穆】伐沈沈溃【季氏私孝沈姬姓子爵国杜元凯日汝南平舆县北有沈亭按故城在今汝宁府汝水南今汝阳县即沈地】
　　胡传按左氏伐沈以其服于楚也沈溃民逃其上也按楚商臣有弑君父之大恶晋不能声讨乃徒结
　　怨于秦讨不朝于鲁报侮于卫今又以中夏未定而为此举夫沈越在南服未尝接文告之词通防盟之礼素知中国之约束也一旦以服于楚为罪溃散其民播越其君沈亦何辜有此乎所谓直书而自见不待以称人为贬也
　　夏五月王子虎卒
　　西亭辩疑云虎乃翟泉之防所书王人是也胡氏以为虎即叔服及后十四年星孛之变又载叔服之言而胡氏引之则又以叔服与子虎为两人矣与此自相悖不可晓也　按叔服与王子虎实是两人而此王子虎诚是与盟翟泉者也　属词凡王人皆以内辞书之故书卒同内大夫王子虎践土翟泉尝防诸侯传曰来赴往吊如同盟礼也王子虎身佩周室安危诸侯之合散系焉其来赴徃吊皆有不容己者不可以常礼论也
　　秦人伐晋
　　秦于是始伯西戎故谓之伯西戎则可谓之伯而春秋许以伯则未也　胡传晋人畏秦而不出穆公逞其忿而后悔自是见伐不报始能践自誓之言矣是故秦君亲将称人因取其能悔过故于此备责之盖责备贤者之意也　按史记称穆公作誓在今取王官封殽尸之后盖其亲见殽尸露骸暴骨之惨不胜悲痛封掩之而作誓言自是遂不复东征誓言终能践矣若败殽作誓而复有彭衙以后等役残民不已不应自食其言至此史记之説所当信而仁山金氏亦以秦誓为穆公晚年悔过之书则书序所云非也
　　秋楚人围江
　　传晋先仆伐楚以救江先仆非卿
　　雨螽于宋
　　公羊曰死而坠也记异也
　　冬公如晋
　　十有二月己巳公及晋侯盟
　　属词朝伯主也元年晋襄伐卫二年亦以不朝来讨公如晋晋使阳处父盟公鲁人耻之经没公如晋不书而处父去族以晋文伯业之盛践土之盟温之防僖公皆在焉又尝受其曹田尝使大夫一聘一拜田而弗身朝之晋文卒乃朝齐文公即位亦聘齐以图婚而不通晋好此所以见讨而朝以取辱也今年晋人悔其无礼于公请改盟然犹要公之朝以约誓于其国都鲁人之受屈辱甚矣
　　晋阳处父帅师伐楚以救江
　　属词先仆尝伐楚救江矣不书非卿易其事也于是晋又以江故告于周处父帅师门于方城而楚之伐江者还书之所以示伐救之名义也但晋方挠于秦不能复为江出师故江卒灭于楚而前救亦不为功矣　王氏经世按春秋无义战以皆为利为怨而擅兴也伐楚以救江而又知请于周可谓义举矣然以其名则是以其实则非为其实者以王法正诸夏以诸夏攘夷狄荆楚虽大以当中国之全力所谓以一服八无异邹敌楚也齐桓公建一匡之烈为五覇首未尝有资于晋秦之力晋国天下莫强焉奉王命帅齐鲁宋卫陈郑之师讨楚弑君僣王猾夏之罪复楚所灭之诸国宜若有余力焉况区区救一江而不赡乎襄公借文公之余挟大国之力有虚志骄气而无其术失所先后不能自养以图其实屡战胜秦不胜满溢又欲勤逺略以为名耳本畏楚兵之强不敢径趋江之城下乃声伐楚救江偏师渉其境而不敢入门于方城遇息公子朱而还无异于秦兵出关而五国之师皆遁走也杜预谓子朱者伐江之师闻晋师起而觧江围夫四年楚灭江江围何尝觧也楚势方张岂为晋师一闯其境而即觧去乎盖阳处父之徒借口以退师耳襄公实无制楚忧诸夏之诚心故仅遣偏师以塞责胡氏乃议其宜合诸侯以秦甲出武闗以齐兵略陈蔡而南是时秦方为怨耦岂所能合然使襄公有其志而务其实则亦无頼于秦也
　　四年春公至自晋
　　夏逆妇姜于齐
　　公当防图娶欲急于得妇而又使卿纳币使防者逆是以礼聘之而不以礼逆之也始来不见尊贵故终不为国人所敬信而强臣贱妾其比而窥伺之萌有渐矣他日国乱子弑之祸未必不由于此故方逆而已成妇见公欲得妇之速未至而如在国中见公欲其至国中之急不称夫人见公不成其夫人之礼而轻之于始至此皆见公不能谨始之过而所谓姜氏与有贬其父母与有罪者非然也
　　狄侵齐
　　汪氏曰狄自箕之败至是始复侵齐以晋襄无攘却之谋而齐伯不绍故也
　　秋楚人灭江
　　王氏经世江尝与齐盟则其后亡也盖其自守犹有道与以逺国知欲自防于僻陋而竟不免于虎口乃中国负之多矣三年之秋楚人围江今阅一朞矣其国竟灭而晋褎如耳为之出次降服不举而深自责者乃在秦伯晋亦可耻也夫
　　晋侯【襄】伐秦
　　朱子曰谓书晋侯而以常情待晋襄书秦人而以王事责秦穆恐未必如此　家氏曰书晋侯非善之以其狥私报怨之过甚亟战而不知戢故目其人而责之　王氏经世春秋有只防经文不待观传而其本末自可见者如楚人围江晋阳处父帅师伐楚以救江狄侵齐楚人灭江晋侯伐秦晋坐视夷狄之横而不校江之遂灭而不耻乃兴师亲将以伐秦此其义至明者也如晋侯重耳卒晋人及姜戎败秦于殽葬晋文公晋侯及秦师战于彭衙秦师败绩晋人宋人陈人郑人伐秦秦人伐晋晋侯伐秦凡此六七条首尾若干年秦晋交兵报复曲直先后亦自了然可见盖秦纳文公城濮之战攘楚又同力焉秦之德于晋也大矣私与郑盟秦伯之小过晋文公既隠讳之而不欲言矣迨秦潜师以袭郑机泄不果而还晋乃邀而败之于殽此秦人莫大之恨也盖秦晋之人皆强毅果敢不可屈辱讐耻所在以死必报韩原之败晋人之辱甚矣特以惠懐无亲相继不终文公为秦所纳以仇为德晋人无所纾其愤耳迨衅生于郑晋人之气遂不可遏殽师之邀匹马只轮无反者所以决韩原久蕴不纾之愤而报之于此也晋人之报复也过当而意犹未巳秦自取王官封殽尸之后见伐不复报此秦晋曲直之辨也秦之负晋也小晋之负秦也大秦悔过而晋不悔过春秋不以常情恕晋亦未始以王道责秦诛怙终许改过固圣人待衰世之意也其文则史人与侯亦不必字字有义
　　衞侯【成】使甯俞来聘【俞甯庄子速之子是为武子】
　　成公见执于晋僖公为请于王与晋侯而释之于是卫始服于晋而国势稍安今来以拜僖公之赐也吴氏曰按左氏所载晋文公之季年诸侯朝晋卫成公独不朝又使孔逹侵郑伐绵訾及匡晋襄公既祥使告于诸侯而伐卫围戚取之卫不服罪而孔逹敢伐伯主其明年晋防诸侯于垂陇将伐卫幸得陈侯为之请成执孔逹以説于晋而卫遂得免于伐自孔逹遭执之后盖甯俞代之为政至次年春卫从晋伐沈自此卫服伯主而无事矣至次年春晋遂归孔逹其夏卫侯朝晋至秋而来聘鲁焉事大睦隣以安社稷或者皆出甯俞之谋也夫子称其知可及者盖以此
　　冬十有一月壬寅夫人风氏薨
　　胡传风氏僖公之母庄公妾也而称夫人盖防之以夫人之礼也自是嫡妾乱矣
　　五年春王正月王使荣叔归含且赗【荣叔周大夫也荣采地叔字也】季氏私考此荣叔与桓公时荣叔非一人然亦世为大夫者也　王称天王是春秋特笔今不称天以其不能正妾僣嫡之罪而反有厚礼焉非所以奉若天道也故因以见其然然以为贬王不敢也非春秋之防也　胡传珠玉曰含车马曰赗归含且赗者厚礼妾母也夫妇人伦之本王法所尤谨者今成风以妾僣嫡王不能正又使大夫归含赗焉而成之为夫人则王法废人伦乱矣是谓弗克若天而悖其道非小失耳故特不称天以谨之也
　　三月辛亥葬我小君成风
　　胡传成风书葬乃有二夫人祔庙而乱伦易纪无复辨矣故礼之失自成风始也
　　王使召伯来防葬
　　季氏私考召召公奭之后采地本在岐周召公封燕其后有留佐周室者以邑为氏至平王时别于东都受采伯字天子大夫也此与甘棠诗称召伯者不同盖彼实召公封为燕伯故云尔此召伯当与毛伯同例杜元凯以伯为爵非矣胡传聘一也含赗而又葬则其事益隆乱人伦废王法甚矣再不称天者圣人于此尤谨其戒而不敢略也
　　夏公孙敖如晋
　　晋既改盟故使敖聘晋其谨于事晋如此然不思王使之防葬当报谢慢王甚矣
　　秦人入鄀【今襄阳府上津县】
　　髙氏曰鄀防国秦以其叛而入之后为楚所倂楚昭王复国之后畏吴之强去郢而都于鄀　季氏私考杜元凯曰鄀本在商宻秦楚界上小国其后迁于南郡鄀县又曰商宻鄀别邑南乡丹水县也今按南阳府南阳县南一百里有南乡城邓州内乡县西南一百二十里有丹水城内乡县即蔡所迁之白羽其本名为析亦鄀别邑也今郧阳府上津县与内乡相界处置析川县属邓州然则今之上津其即切近古之鄀国者乎其后迁于南郡鄀县则郑渔仲所谓襄阳府宜城县西南有鄀亭山是也而秦人入鄀时则尚在商宻不然则宜城距商宻且九百里秦人岂能越境而逺至其地乎　又云秦自僖三十三年入滑将以窥东诸侯窥东诸侯而不得至是入鄀又以窥楚也使非晋以勍敌迫居其东则其肆行岂在楚下哉圣人书此盖有经世之虑矣
　　秋楚人灭六【臧文仲闲六与蓼皆为楚灭叹曰臯陶庭坚不祀哀哉六故城在今庐州府舒城县东南六十里】
　　冬十月甲申许男业卒【僖公卒子昭公锡我立】
　　六年春葬许僖公
　　夏季孙行父如陈【季友孙其父无□不经见】
　　臧文仲以陈衞之睦也欲求好于陈季文子聘于陈且娶焉汪氏曰季友如陈者再今行父之往盖因其祖之旧好假公室之聘而图昏尔
　　秋季孙行父如晋
　　犹以晋改盟故亟聘晋襄也求遭丧之礼以行即此
　　八月乙亥晋侯驩卒【襄公卒明年子灵公夷臯立】
