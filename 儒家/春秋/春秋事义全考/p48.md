<!-- { "loadSidebar": true } -->
　　自见防虢之是非与防宋同所谓寻宋之盟而请读旧书加于牲上可见未尝盟也赵武能以信为本而先之之説恐非
　　三月取郓【郓莒邑在青州府沂水县是为东郓】
　　王氏经世云书伐莒是以讨贼予鲁也不书伐而书取则收夺而已矣　按取郓出自季孙所为故不书伐而书取自是罪之之词非讳也
　　夏秦伯之弟鍼出奔晋
　　胡传书曰弟者罪秦伯也夫后子出奔其父祸之而罪秦伯何也春秋以均爱望人父以能友责人兄父母有爱妾犹没身敬之不衰况兄弟乎兄弟翕而后父母顺矣故不曰公子而特称秦伯之弟云　季氏私考诸侯地方百里者出车千乗其正卿始得百乗尔后子尚未为卿虽富安得遽有千乗逺从且人臣见逐于君虽欲窃赀惧有追夺故士防奔秦荀伯以同僚故为之送帑及其器用财贿见其不易能也安有自雍及绛入反归取酬币者哉后子多其车乗弃国适讐几于叛矣虽有自文之辞何足以为善也而乃谓之令图天赞天岂助恶徳者欤后子兄殁始归此理所有但司马侯所以过誉后子者或其为利所没欲説其君以必纳耳然实怙奸之言也而左氏遂真以后子为贤非矣　按书弟见秦伯为兄寡恩以致其弟出奔胡氏后段説是
　　六月丁巳邾子华卒【悼公卒子庄公穿嗣】
　　晋荀吴帅师败狄于大卤
　　季氏私考左氏以狄为无终羣狄而杜预氏谓大卤为太原晋阳县皆非也盖无终即山戎不应称狄且在太原东北二千里许安得至此而卤者地不生物之谓不可以言原窃意大卤地当近狄狄在今广平府北境宋地理志曰地杂斥卤今其地尚有斥泽沙河之名此其所为卤也狄自僖公时势甚强悍而又有赤狄为导故虽西距晋阳五百里而敢逺至于箕为晋所败至宣公时晋灭赤狄拓地既广遂渐图狄故至狄地设伏而败之交刚交刚近沙泽之地其亦斥卤之相连者欤自是狄势渐衰而荀吴复即其地败之于大卤犹交刚之志也　胡传其过在毁车崇卒以诈诱狄人而败之非王者之师尔使后世车战法亡崇尚歩卒争以变诈相髙日趋苟简皆此等啓之矣书败狄讥之也
　　秋莒去疾【宻州长子】自齐入于莒
　　按去疾未立而书莒去疾与齐小白同见当有莒之词也其不称公子程氏曰凡义当承国者名系国而不称公子以殊于大夫胡氏不禀命之説非也
　　莒展舆【宻州次子】出奔吴
　　胡传展舆莒子也曷为不称爵为弑君者所立既立乎其位而不能讨贼则是与闻乎故也斯不可以有国矣　按展舆已立乎位而不称爵见不当为君之词曰莒展舆见其为莒之展舆而非莒之君所谓与陈佗同者是也
　　叔弓帅师疆郓田
　　季氏私考疆者正郓田之界不使莒得侵之必用师备莒也
　　葬邾悼公
　　齐景公立齐鲁之好复通邾子亦来朝故始防其葬
　　冬十有一月已酉楚子麇卒【葬于郏谓之郏敖】
　　季氏私考黄震氏曰经书卒而传称围缢杀之经传不同当以经为正今按春秋为诛乱臣讨贼子而作弑君大恶也岂以伪讣而得免乎公子围若果弑君春秋岂有讳而书卒之理且杀其二子亦事之大者安得并没其实乎　西亭辨疑据子夏传灵王防与令尹围本是两人而郏敖之卒实以疾非以弑也诸儒附防或曰以疟疾赴也春秋弑君之贼未必肯以弑父显告诸侯春秋知其弑则书弑矣何独于围而从告乎或曰以申之防故为中国讳也商臣弑父使椒聘鲁鲁人受之春秋曷不为鲁人讳而顾为列国讳乎或曰围弑君而立恐其恶闻更名防商臣弑父校之弑其兄子者其恶何如不闻商臣更名卫州吁齐无知皆不更名岂皆不畏恶之播闻者乎夫圣如孔子髙弟如子夏有经与传乃不足信而唯信左氏乎左氏载庆封之言以为围弑兄子而代之者亦非也
　　楚公子比出奔晋
　　按楚国之得立常在少者是时或有欲立之心因灵王立而不安其身也故出奔
　　二年春晋侯使韩起来聘
　　韩宣子为政而聘与国　季氏私考韩起厥之子也是为宣子晋自赵武与楚狎主夏盟诸侯由此不专事晋矣韩起代武为政欲致诸侯故亲来聘鲁惜乎人心已散而德又不足以服人卒不免于示威平丘耳
　　夏叔弓如晋
　　昭公之世三家益专公不为政其臣五如晋此报韩起之聘也
　　秋郑杀其大夫公孙黒
　　季氏私考公孙黑字子晳公子騑之子公孙夏之弟也黑好在人上专肆愤心啓良霄之乱致防楚之争诚足以害国事矣至谓其将作乱不过羣族之搆言耳罪状未明可以无死者也是时子产当国苟以黑为不肖去之可矣乃使吏数其罪而以国法杀之不亦过乎故不去其大夫夫子产不以亲亲保全孰谓其为政专尚寛哉　按是时子产当数其罪而废之或出之不当遂致之死不去大夫而以国杀言君与用事大臣同杀之则郑伯与子产诚过矣所谓罪累上者此也
　　冬公如晋至河乃复季孙宿如晋
　　致少姜之襚　按晋以少姜非伉俪辞公未为不是公见辞乃复亦未为不是只当时不当亲往不当失礼妄动所谓恭不近于礼不能逺耻辱者公也胡氏之説反似成少姜为适矣不可从
　　三年春王正月丁未滕子原卒【成公卒子悼公寜立】
　　夏叔弓如滕五月葬滕成公
　　滕前此未有防其塟者襄公六年滕成始来朝与襄同晋悼之盟防且又来奔防于是鲁亦遣大夫防其葬终春秋皆防其葬矣
　　秋小邾子来朝
　　小邾本鲁附庸故虽从晋防列于诸侯而常来朝鲁以此
　　八月大雩
　　冬大雨雹
　　北燕伯欵出奔齐
　　季氏私考北燕姬姓伯爵国幽州蓟县是其地也召康公奭周之支族食邑于召武王灭纣封召公于北燕　胡传按左氏燕简公多嬖宠欲去诸大夫而立其宠人燕大夫比以杀公之外嬖公惧奔齐书曰北燕伯欵出奔齐罪之也春秋凡见逐于臣者皆以自奔为文正其本之意也而垂戒逺矣
　　四年春王正月大雨雹
　　胡传雹戾气也隂脇阳臣侵君之象当是时季孙宿袭位世卿将毁中军专执兵权以弱公室故数月之间再有大变申丰者季氏之孚也不肯端言其事故暴于朝归咎藏氷之失夫山谷之氷藏之也周用之也徧亦古者本末备举燮调之一事耳谓能使四时无愆伏凄苦之变雷出不震无菑霜雹则亦诬矣意者昭公遇灾而惧以礼为国行其政令无失其民雹之灾也庶可御也不然虽得藏氷之道合于豳风七月之诗其将能乎　刘氏曰夫申丰言圣王在上无雹可也言雹之为灾由藏氷故非也鲁虽藏川池之氷未为不藏氷如五帝以前未有藏氷之时岂长雨雹乎且丰之为人奸佞人也党于季氏不敢端言其罪故推雹灾归之藏氷欲以谄媚强臣抹摋灾异此与张禹谷永何异哉所以使昭公死于外者未必非此人也
　　夏楚子蔡侯陈侯郑伯许男徐子滕子顿子胡子沈子小邾子宋世子佐淮夷防于申【申今信阳州申国地】谋吴也季氏私考杜元凯曰徐在下邳僮县东南今鳯阳府泗州北五十里有徐城是也顿在陈州之南今项城县界内胡在汉汝隂县西北今颍州西北二里有胡城沈即汉汝南郡平舆县故城在今汝寜府东汝水南淮夷在今淮之南北诗宣王率彼淮浦以省徐土则主淮北言召虎浮江汉以伐淮夷则主淮南言皆一人所有之地也申即汉南阳郡宛县申伯旧封国时已属楚今南阳府南阳县也　季氏私考楚之所惧者吴也楚欲窥中国则恐吴拟其后故晋与吴合而楚不敢北图矣自防宋以来晋楚同好而楚无晋规于是遂自为主而大合其所与之诸侯于申焉淮夷向无预防而亦至者以其为东诸侯通吴之道而徐顿胡沈居淮上流亦要地也则斯防盖为拒吴计耳左氏以为楚子使椒举如晋求诸侯恐未必然盖盟宋防虢楚皆与晋同覇晋既甘心让楚矣何必再求诸侯而尽及近淮小国邪夫齐鲁曹卫诸国是时皆已通吴而其道由淮以往此楚之所急在淮也故特私与属国为谋以断吴通中国之道而晋自此亦不得通使于南方矣若其为防而用齐桓召陵之礼蛮夷妄自尊大以临其属国固宜有之矣　按防吴殊防以中国先自为防而后防吴也若淮夷则直同防而已何必殊防为文耶　楚书爵见诸国之君皆来而楚子亲临焉属词所谓志其强者是也
　　楚人执徐子
　　按史记札使北过徐还而挂劒徐君之墓可见吴通上国道必由徐今执徐子为其不能闭吴通上国之道为贰已也　属词此申之防也徐既世事楚而又服于吴徐子又吴出也故楚人执之
　　秋七月楚子蔡侯陈侯许男顿子胡子沈子淮夷伐吴因申防以伐吴不言诸侯者郑徐滕小邾宋不在列故也
　　执齐庆封杀之
　　季氏私考齐庆封以襄二十八年奔鲁齐让而又奔吴吴虽与之朱方使居之然未仕其国故犹系之齐楚伐吴而庆封在焉以其为齐通吴之使也故杀之非为讨贼也庆封之罪楚未必知虽知之亦未必以为讨也然曰庆封则诚以其人为有罪耳狥军之説恐亦未必然
　　遂灭頼
　　頼即汉汝南郡褒信侯国废城在今汝宁府光州息县东北頼本近楚之国必依违吴楚之间而不能自立者也故楚乗伐吴而灭之
　　九月取鄫
　　季氏私考取鄫不繋之伐国则鄫本自为国也其非灭为莒属明矣鄫素属鲁曷为取之始以为己邑耳
　　冬十有二月乙夘叔孙豹卒
　　季氏私考豹以日卒正终于位也左氏谓牛置虚命彻则过矣
　　五年春王正月舍中军
　　胡传按左氏舍中军卑公室也初作三军三分公室而各有其一及其舍之也四分公室季氏择二二子各一皆尽征之而贡于公然则三军作舍皆自三家公不与焉公室益卑而鲁国之兵权悉归于季氏矣兵权有国之司命三纲兵政之本原书其作舍而公孙于齐薨于干侯定公无正必至之理也已则不臣三纲沦替南蒯叛阳虎专季斯囚而三桓之子孙微矣亦能免乎书曰舍中军微词以着其罪也【不言其故】孔氏曰初作三军季氏尽征之并不入公室也叔孙氏臣其子弟以一家之内有父子兄弟四品以父兄之税入公子弟之税入已大率半属公半入已孟氏则于子弟中取其半或取子或取弟大率三分归公一分入已十二分其国民三家得七公得五国民不尽属公公室已卑矣今舍中军四分公室三家自取其税而随时献公公室弥卑矣初云作三军今不云舍三军者初作时三家各毁其乗足成三军今此唯舍中军之属属上下二军季氏因叔孙家祸退之使同孟孙独取其半为专已甚又择取善者是专之极故传言择二以见之　作三军时犹是三家得其七公得其五至是则公室止有贡而无复有民矣
　　楚杀其大夫屈申
　　刘氏曰称国以杀大夫者罪累上也屈申之累上柰何楚人讐吴而疑屈申谓屈申贰于吴也而杀之然屈申之为人臣也国乱不能去北面而事冦讐足以杀其身而已矣
　　公如晋
　　汪氏曰昭公如晋凡七至晋而见止者一及河而不至者五惟此年得善往返然以莒人之诉防不免于辱盖昭公习于威仪之节而不知礼之本是以晋平公虽称其善于礼犹欲止而讨之也
　　夏莒牟夷以牟娄及防兹来奔【今莒州地】
　　季氏私考牟娄本纪邑为莒所取防兹莒二邑名杜元凯曰城阳平昌县西南有防亭姑幕县东北有兹亭按平昌城在今安丘县西南六十里姑幕城在今诸城县西十五里牟娄则在防兹之间而南界于莒今皆青州牟娄防兹入于鲁则地与诸城联属矣又云及者有别之辞地而言及所以别彼此也盖
