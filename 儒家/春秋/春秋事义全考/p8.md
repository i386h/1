<!-- { "loadSidebar": true } -->
　　尝以尝新爲名　属词壬申御廪灾间二日而尝谷已出廪谓讥未易灾之余而尝非也　此时想已得卜故遂尝既已卜尝则谷米之已出廪可知若以爲不时则然矣
　　冬十有二月丁巳齐侯禄父卒【僖公卒襄公诸儿立】
　　宋人【庄】以齐人【襄】蔡人【桓】卫人【惠】陈人【庄】伐郑
　　胡传师而曰以者能左右之以行已意也宋怨郑突之背已故以四国伐郑宋与蔡卫陈敌而弱于齐乃用其师以行已意故特书曰以列国之兵有制皆统乎天子而敢私用之与私爲之用以伐人国大乱之道也故谷梁子曰以者不以者也　张氏曰宋以突之入用其宠而背之且至见伐积其愤怒乞师于齐蔡陈卫以伐郑盖师虽四国之赋而左右死生惟宋人之爲听故书以夫宋不反其党庶孽狥货赂之失以泄其私忿四国轻以兵假人而使之逞其罪皆不可胜诛也按此意与胡传用方备
　　十有五年春二月天王【桓】使家父来求车
　　以桓王将崩备丧具也　临川吴氏曰车重器也天子可以之锡下诸侯不可以之贡上也使当贡之物诸侯不供而天子乏用犹不当遣使以私求况诸侯不当贡之物而可求乎哉
　　三月乙未天王崩【桓王崩庄王立至庄三年始葬】
　　夏四月已巳葬齐僖公
　　王氏曰桓负大恶王非惟不讨而八年之间三遣使来聘恩礼厚矣今王崩来赴鲁无奔丧防葬之事齐僖之存干戈歳寻卒则防葬如礼比事以观不待贬而恶自见矣
　　五月郑伯突【厉】出奔蔡
　　张氏曰突以庶孽夺嫡初与权臣比而簒位又与其亲戚谋杀之爲反覆盗贼之计所以自取亡也故不书仲逐而以自奔爲名
　　郑世子忽【昭】复归于郑
　　资中黄氏曰郑伯突出奔郑世子忽复归于郑突不正却称郑伯盖鲁宋爲之主已成爲君故从其实而恶自见忽已爲君而称世子是明其当爲君世子当爲君则突是簒可知然则屈忽称世子者所以伸忽也
　　许叔入于许【许叔庄公弟即穆公新臣也】
　　属词许国小而近于郑隐公尝与齐郑入许许庄公奔卫郑分许东偏使许叔居之国防亡今许叔因忽突之乱入于许桓公又防齐侯于艾谋定许然则许未尝灭也许叔以继絶入故称字其难也故书入许叔度郑之力不能与已争故自入其国而君之然以乱而后入终于势爲难胡氏谓其因乱窃入非复国之义恐责之过矣
　　公防齐侯于艾【谋定许也艾齐地】
　　庐陵李氏曰许之失国本郑庄欲灭而并之故纠合齐鲁爲入许之役然又以三国共利难于独专灭国之罪齐鲁既逊而不受则郑不得不假许叔奉祀以倡存许之説其实许地已入于郑矣今许叔乘郑乱以入而齐鲁防艾以定之盖郑庄方强则二国挟郑以爲利郑庄既卒则二国定许以爲名防艾之谋岂非自解其入许之非已意乎然春秋于入许书及则已推见至隐虽今日之得不足以掩其前日之失矣
　　邾人牟人葛人来朝【牟子爵国祝融之后在今山东登州府福山县西北三十里葛嬴姓伯爵国夏时诸侯其地在宁陵今属归德府】
　　胡传皆何以称人贬之也其贬之何天王崩不奔丧而相率朝弑君之贼也　此以爲三国之世子似无据公羊以爲夷狄之亦未必然要只是君称人以贬尔不奔王丧而朝弑君之贼意则得之
　　秋九月郑伯突入于栎【今钧州】
　　胡传经于厉公复国削而不书独书入于栎何也夫制邑之死虢君共城之叛大叔皆庄公所亲戒也今又城栎而寘子元焉使昭公不立何谋国之误也经于厉公复国削而不书者若曰既入于栎则其国已复矣于以明居重驭轻强干弱枝以身使臂之义爲天下与来世之鉴也爲国者可不谨于礼乎春秋此义皆小康之事衰世之意也　按突自归郑奔蔡以至入栎中间与诸侯盟防皆称郑伯盖其自称来告如此而突鲁所与也故因其自称而称之春秋亦因史之旧文而称郑伯以示戒程子所谓以戒居正者是也书入栎不书复国从胡传
　　冬十有一月公防宋公卫侯陈侯【庄】于袲伐郑【袲郑地】按是时突在栎忽在郑经书伐郑爲伐忽明矣伐忽将以纳突也　先行防礼而后伐故似有疑初似商量未定于防上见之毕竟以纳突爲事其本谋也所谓果于爲不义也疑于爲义句无指实处若胡氏始疑于辅正终变而与邪之说益非矣地而后伐是讥之之意　突之未出也宋以其背已而失赂故伐之突之既出宋又伐郑求纳之则以忽其所逐鲁桓仇忽又始终爲突周旋如此尔王氏以爲宋惧无所得故求纳非也宋以忽之怨甚于突突善于承结而鲁又爲突周旋故利不在忽而仍在突也
　　十有六年春正月公防宋公【庄】蔡侯卫侯【惠】于曹谋伐郑纳突也
　　夏四月公防宋公卫侯陈侯【庄】蔡侯【桓】伐郑
　　党突也　张氏曰卫朔奸恶之雄因同恶之合陵蔡而居其上王政不行伯者未作小人恃强陵弱如此及桓文之兴而后卫少抑焉审尔则是卫自陵蔡而先之胡传之説未然也
　　秋七月公至自伐郑
　　胡传伐郑以纳突非正也故书至以见桓之上无王法恣爲不义而莫之禁也
　　冬城向
　　据下文十一月则此乃十月也十月在夏时爲八月农功未毕岂可兴役乎
　　十有一月卫侯朔奔齐【惠公谗构取国故不言二子逐罪之也】
　　季氏私考朔以不得于公子泄公子职而逼逐出奔盖自隐四年乱众拥立宣公废置不由其上自此权臣擅命亦何有于朔哉故凡国君出奔皆强臣所逐也但君而不能修德以驭臣至于见逐则其自取焉尔故以自奔爲文书名者据其奔齐而言屈损下人甘爲臣妾而人亦不以寓公处之故本其自奔之实而实则明其不足以居人上也　王氏经世曰按公谷皆谓朔获罪于天子是时王灵不振不发小众与召而不往天王岂遽能行讨慴朔而使之出奔盖谋出于泄职二公子而王与闻焉尔　按出朔而立黔牟以泄职二公子所爲而朔适有不发小众与召而不往二事得罪于王室泄职必先行货尹氏权要假王命以出朔而黔牟亦以王命得立尔此后来王人救卫之断案也观庄六年王人子突救卫朔之复入放黔牟于周则朔之出黔牟之立谋出于二公子而王与知明矣　季氏私考以左传序急夀事爲多失实而朔搆兄事未必有其説亦似有理盖卫宣即位在鲁隐之四年至桓十二年而卒其享国才十九年烝夷姜生急子当在即位以后急生至娶须十五六年而宣公夺之夺急妻生夀及朔当又有两三年计前后恰十九年余矣朔在父时方在襁褓中即能与母搆兄至死耶意宣姜必宣公正室而宣公所夺乎急者史记不曰宣姜则或别一齐女也朔已年长可君其非夺急妻所生明矣要之宣公淫乱备载于诗其恶固爲难掩而二子乗舟则或由不得于父而出亡以死未可知谓朔搆之至此则或事理之所无也朔致出奔罪自有在王人他日之救卫自縁助黔牟以拒朔尔
　　十有七年春正月丙辰公防齐侯【襄】纪侯盟于黄【黄纪地后属齐】
　　王氏经世曰按朔在齐纳朔齐志也以是防鲁而鲁因欲以平纪其后齐卒纳朔而纪不果平盖齐志在灭纪特以虚言役鲁而鲁爲所愚尔
　　二月丙午公防邾仪父盟于趡【趡鲁地】
　　邾既来朝又寻蔑盟而公防之盟则趡盟邾志也江氏曰隐桓皆盟邾而背盟皆以宋故以国君之重而其心无所适主尚足贵乎
　　夏五月丙午及齐【襄】师战于奚【奚鲁地】
　　齐人侵鲁疆疆吏来告公曰疆塲之事姑尽所备事至而战又何谒焉然则及齐战者疆吏也　王氏经世曰自入春秋隐六年公会齐侯盟于艾此齐鲁交好之始至今年及齐师战于奚此齐鲁交兵之始夫齐大国也变诈无常佚荡而不好礼其习俗也鲁与之隣秉礼不坚一诱于郑而结怨兴戎再诱于齐而骄奢淫佚婚姻之后鲁之气类日变而齐矣善乎郑忽之言曰人各有耦齐大非吾耦也夫耦大则声气强相应随不惟易以自失而因好生隙其流弊有不可胜言者郑不耦齐郑无齐援亦无齐祸鲁一耦之得齐祸无如鲁之甚者般卒闵弑鲁再罹妇祸也杀恶立接齐三成鲁乱也岂非不善自守轻与人比之明戒哉
　　六月丁丑蔡侯封人卒【桓侯卒哀侯献舞立】
　　何氏曰封人无子季次当立封人欲立献舞而疾害季季避之陈封人卒反归奔丧无怨心故贤而字之
　　秋八月蔡季自陈归于蔡
　　季桓侯弟献舞兄献舞立而季不与争季其真能恬退者欤此其所以称字也　张氏曰春秋返国于危疑之际者惟蔡季爲善以其洁身而去一无争心念念宗国闻召即归能逺祸于未然不悻悻以爲髙去就合宜故春秋贵之
　　癸巳葬蔡桓侯
　　杜氏曰称侯盖误吴氏曰虽子男之君未有以諡配爵者或谓能请谥非也　西亭疑辨云诸侯在国臣子皆以公称尊君之辞也至如鲁颂乃季孙行父请命于周而作者其诗曰周公之孙庄公之子虽达于天子告于宗庙亦取尊名称之不以僣爲嫌也请谥之説三传不载惟啖助倡爲此议盖本于桓侯传写之误尔当时蔡季虽归未尝干与国事且季归未逾月而尹氏方专王室事权需求烦重即请安能即得所请耶故知侯字传写之误者是也
　　及宋人【庄】卫人【黔牟】伐邾
　　左氏宋志也杜氏曰邾宋争强鲁从宋志背趡之盟而伐邾
　　冬十月朔日有食之
　　是年冬郑髙渠弥弑昭公忽而立子亹　十八年齐杀子亹郑祭仲立昭公弟子仪
　　十有八年春王正月
　　胡传是年桓公已终复书王者明弑君之贼虽身已没而王法不得赦也又据桓十五年天王崩至是新君嗣位三年之丧毕矣明弑君之贼虽在前朝而古今之恶一也然则簒弑者不容于天地之间身无存没时无古今皆得讨而不赦圣人之法严矣
　　公防齐侯【襄】于泺【泺水名在济南府歴城县西北入济】
　　公与夫人姜氏遂如齐
　　临川吴氏曰此行公往防齐侯尔夫人欲同往公不能制泺防礼毕夫人又欲从齐侯至齐夫妇既同出公不可独反国故遂与之同如齐也　胡传与者许可之词曰与者罪在公也公于齐姜委曲顺从若水从地无所不可故爲乱者文姜而春秋罪桓公治其本也
　　夏四月丙子公薨于齐丁酉公之丧至自齐
　　春秋君见弑之例有二在内则以不地见其弑在外则不容不书其地而以上下文之特异者见之此书公防齐侯子泺公与夫人姜氏遂如齐公薨于齐公之丧至自齐夫人孙于齐虽无传亦知公之不得其死贼在齐侯而衅由夫人矣
　　秋七月
　　冬十有二月己丑葬我君桓公
　　书曰葬我君桓公见齐人以私杀桓非以贼讨桓而天王方伯与鲁臣子不能讨乃令得以礼而葬焉胡传曰十八年书王而桓公书葬惟可与权者知之此示桓当讨之微意也　庐陵李氏曰桓公在位十有八年首乱兄弟之伦而天理隳终渎夫妇之伦而人理丧鲁国乱臣贼子之祸接迹于史册实始于此故春秋一书再书又屡书以贬之不书王者十四年去秋冬者二年贬宰纠之聘诛滕子谷邓邾牟葛之朝纪大水雨雪无氷日食之灾其意亦备矣其忧亦深矣然其爲人往往亦不义而得众故即位之一年弃许田以结郑而有垂越之成二年因宋赂以立督而有于稷之防三年假姻好以协齐而有嬴之防讙之防弟年之来聘及其得志天王屡聘逺国来朝于是宋之战伐邾纳突无所不至自以爲莫已害矣孰知祸之起于帷薄哉此盖天理之应也
　　春秋事义全考卷二
<经部,春秋类,春秋事义全考>
　　钦定四库全书
