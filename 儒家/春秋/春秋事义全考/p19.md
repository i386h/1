<!-- { "loadSidebar": true } -->
　　属词以公与齐桓大盟防书至者一范曰齐桓德衰故危而致之是时楚伐徐桓公盟诸侯于牡丘不亲救患而使诸侯之大夫专兵其志已怠明年防于淮谋鄫役人夜呼不果城而还其政益荒故皆书至
　　冬十有二月乙亥齐侯小白卒【桓公卒子孝公眧立】
　　王氏经世东莱吕氏曰管仲始进説于桓公盘游纵佚之属皆曰不害伯其深戒痛絶以爲害伯者独参用小人而已仲得政之始首与君约举一国之乐皆归君举一国之权皆归已其所以得有爲者固以此抑不知名曰佚乐未有不资小人者名曰小人未有不贪权势者已许其纵佚乐而禁其近小人已容其近小人而禁其勿侵权势必不之能也仲急于功利亟欲得齐之柄不暇长虑而爲是约至寺人貂漏师多鱼恃宠干政正犯仲之约而不能诛则固已隂悔初约之谬矣迨仲将死始言竪刁开方易牙之奸欲并逐之平时则不敢排击以爲保身之计将死则尽言不讳以取知人之名卒使桓公不能自定其子区区与仲属所欲立于宋襄公者乃内嬖郑姬之子于次未当立者也致五公子交争国统殆絶其亦可哀也夫其亦可鍳也夫
　　庐陵李氏曰桓公自庄九年入国十三年始伯迄僖十七年凡三十九年吴郡李氏曰王道流行侯伯受职古未始有伯也以古之未始有伯而齐桓实造端则桓爲首罪矣而春秋或予桓何哉盖黜其义而録其功也功义不相掩而后伯者之是非断矣大抵春秋之势盛衰凡三变桓公之未兴与桓公之方伯及桓公之既没世变各异也王臣下聘而不报王师出伐而无功凡伯书伐戎强于北蔡师书败荆盛于南郑分许鄙宋废郑嗣纪小而并于齐郕弱而逼于鲁此桓公之未兴也王禁明而王臣不下聘者六十年盟防同而诸侯无私争者三十载序绩召陵而荆帖矣陈旅聂北而狄退矣献防过鲁而戎弭矣此桓公之主伯也天王出居而官守不问卫灭懿亲而义师无讨楚书子而主防矣狄书人而参盟矣此桓公之既没也然桓公一人之身盛衰又凡三变图伯之初定伯之日及成伯之后得失颇殊也伐郳侵宋侯度未一入蔡侵郑戎疾未殄灭遂降鄣履事未久设施多舛遇谷盟扈阅理未熟检防易肆盖桓公图伯之初也贯泽而下葵丘以前衣裳不防血兵车无大战仲尼称其一匡孟子与其爲盛在是数年桓公定伯之日也九国叛而萌震矜管仲死而放绳墨城杞贬于城邢救徐怠于救许伐黄则外忧起防卞则家法盖桓公成伯之后也验春秋大势之三变则桓公主伯为有功即桓公一身之三变则桓公立功爲不逺功过乘除齐伯之颠末可考矣

　　春秋事义全考卷五
<经部,春秋类,春秋事义全考>
　　钦定四库全书
　　春秋事义全考卷六　　　明　姜寳　撰
　　十有八年春王正月宋公曹伯卫人邾人伐齐
　　属词齐桓长卫姬生武孟即无亏少卫姬生惠公郑姬生孝公葛嬴生昭公宻姬生懿公宋华子生公子雍无亏最贵且长桓公尝属孝公于宋襄公又许立武孟既而五公子皆求立桓公不能定桓公卒国人立无亏孝公奔宋于是宋公以诸侯伐齐而齐人为之杀无亏书伐者为齐人立无亏也书战者无亏既杀而四公子复与宋师战也
　　夏师救齐
　　五月戊寅宋师及齐师战于甗齐师败绩
　　狄救齐
　　宋襄公以诸侯伐齐齐人杀无亏则师救是救无亏而不胜也四公子之徒与宋战则狄救是救四公子也　胡传伐齐之防奉少夺长其罪大故其责详书师救齐者善鲁也救者善则伐者恶矣书狄救齐者许狄也许狄则罪诸夏矣凡伐者为客受伐者为主今齐人受伐以宋为主者曲在宋也凡师直为壮曲为老书齐师败绩者责齐臣也或曰桓公管仲尝属孝公于宋襄公以为世子矣则何以不可立乎曰不能制命虽天王欲抚郑伯以从楚春秋犹以大义裁之而不与也桓公君臣乃欲以私爱乱长幼之节其可哉春秋深罪宋公大义明矣
　　秋八月丁亥葬齐桓公
　　胡传桓公九合诸侯不以兵车威令加乎四海几于改物虽名方伯实行天子之事然而不能慎终如始付托非人柩方在殡四邻谋动其国家而莫之恤至于九月而后塟以此见功利之在人浅矣春秋明道正义不急近功不规小利于齐桓晋文之事有所贬而无过褒以此
　　冬邢人狄人伐卫
　　临川吴氏曰邢周公之卫武之穆皆尝亡于狄赖齐而存今卫以桓从邢请于淮之防以为抑已而伐齐防固有罪矣然为宋所驱非首恶也狄既救齐而又责卫伐齐防之罪以狄为之亦可伤中国之无人矣敌国不相征凡兴师以伐人者皆不义况邢小国尤不当党异类伐同姓或者逼于狄而不得已也欤其后卫竟灭邢其怨讐未必不基于此　上云邢人下不当云狄云邢人狄人自是文法当如此以为进之者非也伐卫所以救齐之説未必然　王氏经世桓公在狄已尝侵卫侵郑今乘齐乱又以救齐为名而兴师窥伺其国诈益甚矣宋襄在当时奉少夺长伐齐之防而反使狄得以为辞而图中国益可慨也救齐而又伐卫伐卫而与邢俱见狄之为谋深矣邢卫皆尝亡于狄頼齐而存齐伯渐衰狄即侵卫齐桓既亡而又伐卫邢忘讐弃亲而听其驱以伐兄弟同难之国春秋书之所以伤列国之无人见狄人之益横以为小国不能自强于礼义之明戒也或者反谓善其救齐大失春秋之防矣
　　十有九年春王三月宋人执滕子婴齐
　　以威求伯也　王氏曰宋以滕子久不与齐盟故执之以威诸侯然非有德义以服人心肆已之暴所以终于无成也啖氏曰春秋时以强暴弱故执诸侯皆称人乱辞也兼胡传不归京师与执非其罪两意説始备若婴齐之书名则杜氏云书名不书名皆从赴此盖亦从赴而已
　　夏六月宋公曹人邾人盟于曹南
　　季氏私考曹邾皆从宋之国而去年宋所与伐齐者宋公图伯而仅能合此二国见大国之不从也曹南范寗以为曹之南鄙宋公亲至于此以要盟去曹不逺而曹伯不亲防乃以人从则见曹亦有厌心矣按曹南之盟宋襄称爵盖犹以北杏望齐桓之意望襄既而襄失德不足以继桓故围曹盟鹿上皆人之不予宋以伯矣
　　鄫子防盟于邾
　　鄫不及曹南之盟其来也诸国既罢矣故就邾子而与之防盟于邾若宋公亦与盟则邾人执杀鄫子之时宋安在乎时未闻有宋公在故知邾盟宋公初未尝与也
　　己酉邾人执鄫子用之
　　季氏私考邾服宋而与鄫邻鄫为鲁壻则邾所讐之国也为宋致鄫乃邾私意鄫畏宋有伐齐执滕先声不敢不往但至邾而闻邾子不亲赴曹南之盟则姑就邾以盟而邾国人乱杀用以祭神本邾子之谋也是时宋方威刼诸侯而邾或附势以为宋讨鄫为名然则宋罪亦不可掩矣　按鄫子见执于邾邾用之以祭社盖邾鄫世仇因附宋之势承其意而肆虐如此故直文以见其实恶邾亦恶宋也
　　秋宋人围曹
　　此宋襄因曹伯不亲防曹南而讨之也　按襄公欲图伯业当人心不我信从之时须反其仁智方可今乃不能内自省德婴齐急于执之曹南急于为盟及曹不服却又急于围曹鄫子不及防小失尔却亦急于加罪使邾虐用之其操心如此何以能集事乎春秋书此数端自见襄之不能成伯而致楚执伐败伤盖自取也
　　卫人伐邢
　　以报莵圃之役也
　　冬防陈人蔡人楚人郑人盟于齐
　　胡传楚人之得与中国防盟自此始也桓公既没中国无伯郑伯首朝于楚其后遂为此盟故春秋没公人陈蔡诸侯而以郑列其下盖深罪之也　季氏私考宋襄暴虐诸侯皆有挟楚以抗之之心是以陈蔡为楚致鲁以为此盟地以齐君亦预焉殆不頋辱先君矣张氏曰齐桓既没宋襄欲图伯而诸侯不服故楚假不忘桓德之説求参预中国之盟防陈蔡及郑皆近楚而素服之者故先受其谋齐孝公亲见其父极力攘楚听其甘言纳之国都而与之盟僖公亦忘是惩之志偕之同歃楚因是以行其志于中国春秋讳公而人诸侯所以谨其始也　王氏经世或者皆知合南北之成自向戍始而不知此防已为之权舆矣陈合齐楚之成而楚执宋公宋合晋楚之成而楚争为长楚人衷甲冦不可啓渐不可长此之谓也
　　梁亡【梁嬴姓伯爵国柏翳之后也其地在夏阳梁山今同州郃阳县东四十里盖即梁山南地界于秦晋之间者也】
　　胡传陆淳曰秦肆其暴取人以国没而不书其义安在曰乘人之危恶易见也灭人之国罪易知也自取亡灭者其事微矣春秋之作圣人所以明微也梁本侯国鱼烂而亡何哉梁君好土功轻民力湎于酒于色心昏而出恶政其亡可立而待矣　左氏此曰秦取梁文十年曰秦伐晋取少梁少梁盖与梁宻迩地以为即梁地者非也
　　二十年春新作南门
　　胡传书新作南门讥用民力于所不当为也　按天子诸侯皆南面听治其门皆南向而曰南门天子五门臯库雉应路鲁三门库雉路然库门僣臯门雉门僣应门制二门制既同于天子惟路门仍旧故僖公因其弊而斥大之杜氏云此鲁城南门也今犹不与诸门同
　　夏郜子来朝【郜文王之子聃季之弟后不知所终　郜国盖尝为宋灭而别封之以为附庸故郜地隠取郜鼎桓取皆于宋郜盖附庸王氏以为郜分南北皆附庸于宋者是也】
　　郜子盖知宋之不足恃而来朝以依鲁也
　　郑人入滑【滑在今偃师县南】
　　滑叛郑而服于衞故也　季氏私考畿内之滑距卫稍逺无服卫之理必以滑本頺叔之党而倚势以陵虐郑故郑报之桓没而中国无伯郑首从楚称兵周疆无忌惮甚矣
　　西宫灾
　　何氏曰礼夫人居中宫少在前右媵居西宫左媵居东宫少在后　家氏曰小寝也人君燕私之地也人君之过不在朝路临莅之时而常在深宫燕处之际天之示谴岂徒然哉
　　秋齐人狄人盟于邢
　　为邢谋衞难也齐桓逐狄以存邢而齐人与狄盟于邢齐孝公于堂搆有忝矣狄称人非进之自是文法当如此盖不可云齐人狄盟故也与邢狄伐卫同
　　冬楚人伐随
　　随以汉东诸侯叛楚楚伐随取成而还　李亷曰自庄以前楚兵加随及江汉间诸国皆不经见盖未有告命也今齐桓既卒中国无伯于齐以后遂为同盟之国于是假告庆之防书以为恐动中华之计矣
　　二十有一年春狄侵卫
　　为邢故因邢之盟也　王氏经世有他国则狄同称人无他国则狄还本号而止称狄以此见进之之说非也
　　宋人齐人楚人盟于鹿上【宋地后汉志济隂郡乘氏有鹿城郷为盟鹿上处乘氏在今兖州府金乡县菏水之南宋北鄙也】
　　宋公将以求诸侯于楚也初襄欲图伯为曹南之盟仅能胁服至近之曹至小之邾其余诸国更无从之者况曹复懐贰而楚合陈蔡郑以至齐鲁亦与之盟此襄所欲而不可得者也今求之于楚欲借楚之令使诸侯从已楚岂肯甘心许之哉此所以不免于执辱春秋皆称人以贬之也
　　夏大旱
　　卯辰巳之月皆旱旱久矣旱所以言大也　属词言旱不言饥嵗犹有入也
　　秋宋公楚子陈侯蔡侯郑伯许男曹伯防于盂执宋公以伐宋
