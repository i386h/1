<!-- { "loadSidebar": true } -->
　　胡传奉词曰伐其称人将卑师少也结方与二国盟则其来伐我何也齐桓始覇责鲁不防所谓失已与人以招冦也　吴氏曰结送已女爲媵而遂与伯主大国盟不恭也是以见伐陈亦以结媵其国人之妇而轻慢伯主故与齐宋同来伐结不知礼而爲私爲公两失欢好礼之不可不谨也如是凡外兵加鲁四境言某鄙后同此
　　二十年春王二月夫人姜氏如莒
　　汪氏曰文姜以桓三年至自齐至是盖年六十矣淫姣之行老而弥甚比歳如莒备书不削虽国恶不容讳也
　　夏齐大灾【天火以夏书连月有灾也】
　　其志彼来告此往吊也
　　秋七月
　　冬齐人伐戎
　　季氏私考戎在鲁西南而爲鲁患齐爲鲁伐戎示以威而怀以德其亦服鲁之术欤　家氏曰是时周有子颓之乱齐桓爲盟主若罔闻知郑虢以兵讨乱杀子颓王入于王城而齐不能预去年伐鲁今年伐戎大率逐利以自私于王室何有
　　二十有一年春王正月
　　夏五月辛酉郑伯突卒【厉公卒子文公捷立】
　　张氏曰簒弑窃国之人而春秋终始君之且复记其卒于位所以着乱贼得终王法不行爲世之所由乱也
　　秋七月戊戌夫人姜氏【文姜】薨
　　黄震氏曰文姜之恶极矣春秋终始以夫人之礼书之实书其事而善恶自见尔
　　冬十有二月葬郑厉公
　　八月乃葬缓
　　二十有二年春王正月肆大眚
　　按书称灾肆赦过误也大过误当赦者也季氏私考以庄公幼年嗣位制于文姜羣臣以不协其国人以拂意而陷于大过误者多矣至是文姜既没公论渐明于是肆赦大焉书盖予之之辞第以爲由于齐令则未必然也胡传讥失刑之説恐非
　　癸丑葬我小君文姜
　　王氏经世按周人以讳事神名终将讳之故易之以諡末世滋蔓降及匹夫爰暨妇人无外行于礼当系夫之諡取其夫諡冠于姓之上诗称庄姜宣姜共姜春秋宋共姬即其义也妇人法无諡也生以夫国冠之韩姞秦姬是也死以夫諡冠之庄姜定姒是也末世别爲作諡如景王未崩后称穆后皆非礼也鲁文姜弑逆淫乱之人得罪宗庙国人之所不容今不诛而死纵以子母之故不忍弃絶葬之足矣又别爲之諡曰文而不复系于桓公可乎自是鲁国从而效尤哀姜成风声姜敬嬴齐姜穆姜齐归皆别立諡不复系于夫矣且妾母当之不正益甚矣
　　陈人杀其公子御寇
　　季氏私考公子御寇陈国卿也是时陈从齐伯每与防盟而御寇以贵卿当国必劝其君以急于趋事者但人习怠心惮于供亿其徴求未免过严此御冦所以取怨而爲豪强之所欲杀也故胡氏以爲国乱无政众人擅杀而不出于其君则称人与张氏谓御寇自处失其道刘氏谓御寇爲人足以杀其身説不合者殆如此
　　夏五月
　　秋七月丙申及齐髙傒盟于防
　　齐桓以鲁庄请婚而先以髙傒盟公于防没公而不书讳之也
　　及髙傒盟防纳币观社遇谷盟扈如齐逆女
　　初庄公内有所嫌【爲纳纠】重于从齐至是以请婚故毎屈己以求齐如盟髙傒亲纳币观社遇谷盟扈亲逆女婚好既合而后与齐同盟于幽齐桓亦以非致鲁不可以成伯因婚好之合委曲调顺凡十有余载而后致公子防其务在得鲁如此既又防于城濮而后伐卫遇于鲁济而后伐山戎且躬来献捷以鲁人望其汲汲于得之者诚爲已欲图伯不专爲婚好而亲鲁也
　　冬公如齐纳币
　　胡传盟不言公讳与髙傒盟也来议结婚娶仇人女大恶也娶者其爲吉下主乎已上主乎宗庙以爲有人之心者宜于此焉变矣公亲如齐纳币则不待贬也　庄公受制于母年长而不得娶母既死急于娶故于丧制中屈己与齐大夫盟而求婚焉齐之许未坚故公自如齐纳币
　　二十有三年春公至自齐
　　爲取雠女而行归而亦饮至于庙也故书至
　　祭叔来聘
　　属词祭叔者祭公之弟不言天王使则非王命矣祭畿内诸侯故得以聘书志其实也
　　夏公如齐观社
　　程子曰婚议尚迟故公以观社爲名再往请议后一年方逆盖齐难之【当时齐于婚议亦何疑想齐女年尚未笄欲少待尔改疑爲迟以此】此见齐俗之社非公之所当观诸侯之祀非诸侯之所当防所谓君举必书书而不法后嗣何观者此也吴氏曰齐俗每因祭社则搜军实以夸示威众而
　　聚人观之故庄公得托此爲名以如齐　按齐社聚人观游如后世里社祭赛陈百戏以观于人之谓也
　　公至自齐
　　荆人来聘
　　属词楚成即位欲窥上国故来聘使介辞命未能成礼鲁不庙受故称人齐桓方有事于楚故鲁不报
　　公及齐侯遇于谷
　　庄公急于得偶数相防盟齐故与之从简礼而爲此防
　　萧叔朝公
　　资中黄氏曰萧叔本朝齐因公在谷故就朝盖前此未尝相见故行朝礼又齐与鲁遇萧叔在焉自不得不见又遇礼简易诸侯体敌可用遇礼萧是附庸虽邂逅于理应朝
　　秋丹桓宫楹【楹柱也】
　　冬十有一月曹伯射姑卒【庄公卒子僖公立在明年即戎所立之赤也】十有二月甲寅公防齐侯盟于扈【扈齐地孙明复鲁人其以爲齐地必有所据矣杜氏谓郑地乃文宣时防盟之扈尔】
　　公既如齐纳币齐犹难之而未许以期及与齐侯遇谷以要结之而犹未可必公与齐侯盟以信要之而后许焉则扈之盟鲁志也亦齐志也　庄公三十六而尚无内主是不能裁以义三十六而尚无继体是不能合乎礼以社稷之事则旷焉莫与任之以宗庙之祭则阙焉莫与主之其爲不孝也不亦甚乎春秋所以详书以戒后也
　　二十有四年春王三月刻桓宫桷
　　刻镂也桷椽也于砻斵之外又加刻镂之工也【刻是重加彩画画亦谓之刻若云雕刻则非矣盖椽不可加雕刻也】　按文姜将祔桓公庙故丹桓宫之楹而刻其桷盖新其庙以便主入而祔祭尔胡传以爲新娶之哀姜将见庙故爲盛饰以夸示之非矣果尔则祖庙亦当见者也他公庙更久于桓必尤当新曷爲他庙不新而独新桓庙乎御孙以侈爲恶之大亦未必指忘雠爲言隐讽之如此也
　　葬曹庄公
　　夏公如齐逆女
　　秋公至自齐
　　胡传谷梁子曰亲迎常事也不志此其志何也不正其亲迎于仇人之国也　王氏经世按纳币遣大夫者也而公如齐亲迎或于境或于馆礼之节也而以纳币既如齐则亲迎自不容不再至齐矣委宗庙社稷之重仆仆于齐在常婚犹爲非礼辱身而况所求以自配者乃杀其父者之女乎
　　八月丁丑夫人姜氏入
　　胡传何以不致不可见乎宗庙也姜氏齐襄公之女入者不顺之辞以宗庙爲弗受也婚义以正始爲先而公不与夫人皆至姜氏不从公而入已失夫妇之正弑闵孙邾之乱兆矣庄公不胜其母越礼逾时俟仇人之女荐舎于宗庙以成好合卒使宗嗣不立弑逆相仍防至亡国故春秋详书其事以见庄公之不孝爲后戒也　按庄公爲娶仇女既数数然汲汲然要结之夏如齐逆至秋八月逾时乃至彼此皆不能正始甚矣书逆女以病公书入见其不顺以恶哀姜亦所以讥齐桓也
　　戊寅大夫宗妇觌用币【宗妇同宗诸大夫之妇】
　　胡传礼夫人至大夫郊迎明日执贽以见宗妇大夫之妻也公事曰见私事曰觌见夫人礼也曷爲以私言之夫人不可见乎宗庙则不可以临羣臣故以私言之也觌用币何以书男贽大者玉帛小者禽鸟以章物也女贽不过榛栗枣修以告防也今男女同贽是无别也公子牙庆父之乱兆矣春秋详书正始之道也　忘父子之亲故见夫人书觌见其非义乱男女之别故觌用币特书见其非礼二意俱见庄公之非　汪氏曰男女有别人伦之本也庄公使大夫宗妇同贽俱觌而致哀姜通共仲卒有弑君之祸春秋书娶夫人惟此最详自盟防纳币于始至宗妇觌用币于终见于经书其事十有四以其礼之非常故辞繁而不杀如此
　　大水
　　冬戎侵曹曹羁出奔陈赤归于曹【赤戎之外孙曹僖公也】
　　胡传杜预谓羁盖曹世子也曹伯已葬犹不称爵者以微弱不能君故爲戎所逐尔赤者曹之庶公子归易词也宋人执郑祭仲而忽出突归权在宋也戎侵曹而羁出赤归制在戎也使郑忽曹羁明而能断虽有宋戎之众突赤之孽何縁而起以国储君副不能自定其位于谁责而可故虽以国氏皆不书爵爲居正者之戒　桓公始伯尝一伐戎而戎侵曹不能治故戎制诸夏废置人君亦以病齐桓也
　　郭公
　　季氏私考春秋时别无郭国疑即东虢也武王封文王弟虢仲于虢谓之东虢即今荥阳县地荥阳之西今爲汜水虎牢皆虢封内而京制二邑处乎其间春秋初虢君失德而二邑爲郑所有左氏所谓制岩邑虢叔死焉者即此虢叔虽死而故国尚存至是始亡虢亡而其地尽入于郑矣叔死制者君之字当时别有一西虢盖仲之弟　胡传此郭公也义不可晓而先儒或以爲郭亡者于传有之齐桓公之郭问父老曰郭何故亡曰以其善善而恶恶也公曰若子之言乃贤君也何至于亡父老曰郭君善善不能用恶恶不能去所以亡也攷其时与事谓之郭亡理或然也夫善善而不能用则无贵于知其善恶恶而不能去则无贵于知其恶未之或知者犹有所觊也夫既或知之矣不能行其所知君子所以髙举逺引小人所以肆行而无忌惮也然则非有能亡郭者郭自亡尔
　　二十有五年春陈侯【宣】使女叔来聘【女即汝周畿内地今汝州是也周大夫之采邑而因以爲氏女叔者王命仕于陈以爲卿者也】
　　始结陈好也汝氏叔字
　　夏五月癸丑卫侯朔卒【惠公卒子懿公立】
　　不葬齐桓方假王命伯诸侯而卫人伐周以立子頽故鲁不敢复亲卫观齐桓将伐卫而先防公于城濮意可见也
　　六月辛未朔日有食之鼓用牲于社
　　胡传周官鼓人救日月则诏王鼔大仆凡军旅田役賛王鼓救日月亦如之诸侯用币于社伐鼓于朝退而自责皆恐惧修省以答天意而不敢忽也然则鼓用牲于社何以书讥不鼓于朝而鼓于社又用牲则非礼矣　惟天子得鼓于社盖社隂之神天子以尊临卑责神之纵隂以侵阳也诸侯鼓于朝以朝已之所居义惟责已不敢同于天子也
　　伯姬归于杞
　　胡传书归以志不亲迎之失也　伯姬庄公女公年三十七始娶哀姜当时割臂盟公如孟任軰必先有所出矣归爲德公一作惠公夫人二十七年德公将来朝而先之以伯姬虞不敬也于是始降而称伯
　　秋大水鼓用牲于社于门【国门】
　　社与国门非所以致水灾者自古岂有伐鼓用牲救水灾之礼乎周宣王救旱虽云靡神不举然必以侧身修行爲之本非泛然求诸祈禳之末而已也
　　冬公子友如陈
　　报女叔之聘也　属词齐桓始伯鲁与陈皆同盟于幽而陈相原仲与季友有旧故是年春陈女叔来聘而冬友即如陈报聘传曰始结陈好也春秋初惟二国之聘得邦交遗意
　　二十有六年春公伐戎
　　戎尝侵我公追之济西而未能报也公从伯既定乃亲伐之
　　夏公至自伐戎
　　曹杀其大夫
　　季氏私考曹大夫不名杀者非一人也义见文七年宋人杀大夫下曹赤因戎得立国事遂制于戎诸大夫之所不服也必有隂以其事愬鲁者鲁有济西之怨本欲报戎故因戎侵曹而遂致伐焉曹所以敢于杀其诸大夫者爲戎故也而赤与戎爲党残忍不君之罪着矣　属词陈氏谓曹赤簒而杀其大夫必有不义其君者盖赤之所杀必忠于羁于赤无君臣之分者也赤既君曹以讨罪告故称国以杀　黄氏震曰鲁伐戎曹大夫之不与赤者预闻其谋故赤杀之
