<!-- { "loadSidebar": true } -->
　　初盾之外求君也欲废灵公公虽幼宁不知之乎既立乎位而盾也又当国政而専其权者二十余年之乆境内外皆知有盾而不知有公公以盾欲废己既不相能后又以盾专恣积不能堪而欲杀盾及鉏麑提弥明灵辄等皆为盾而不为公君臣相为仇敌势不两立如此则盾有杀公而已矣穿其族子所爱信穿之弑为盾弑也亡不越境谓行未逺而君被弑反不讨贼谓不讨穿宁独不讨而已乎且使穿逆成公于周使得以固新君之宠则盾非但与穿同谋盖实主谋者矣此赵盾弑君之断案也
　　冬十月乙亥天王崩
　　匡王也
　　三年春王正月郊牛之口伤改卜牛牛死乃不郊家氏曰此鲁宣除丧始郊而天示之谴如此也　胡传乃不郊为牛之口伤改卜牛而牛又死也不然郊矣礼为天王服斩衰周人告丧于鲁史防已书而未葬也祀帝于郊夫岂其时而或谓不以王事废天事礼乎春秋备书其义自见
　　犹三望
　　胡传三望者公羊曰祭泰山河海河海非鲁之封内其不得祭亦明矣犹者可已不当为之词
　　葬匡王
　　胡传四月而葬王室不君其礼畧也防者往会鲁侯不臣其情慢也
　　楚子伐陆浑之戎【陆浑戎允姓初在秦晋西北僖公二十二年为秦晋迁于伊川遂従陆浑戎号其地即今河南府嵩县古伊阙地】
　　窥周室也胡传外域相攻不志此其志何也为陆浑在王都之侧戎夏杂处族类之不分也楚又至洛观兵于周疆问鼎之大小轻重焉故特书于防以谨中外之辨禁猾夏之阶
　　夏楚人侵郑
　　胡传按左氏晋侯伐郑郑及晋平而经不书者仲尼削之也郑本以晋灵不君取赂释贼为不足与似也而往従楚非矣今晋成公初立背僣窃伪邦而归诸夏则是反之正也春秋大改过许迁善书楚人侵郑者与郑伯之能反正也故独着楚人侵掠诸夏之罪尔郑既见侵于楚则及晋平可知矣
　　秋赤狄侵齐
　　季氏私考赤狄隗姓别为一种隗俗尚赤衣者也在山西潞州以北而东界黎城即古黎侯国其种有潞氏甲氏留吁壤地相连者也赤狄距齐甚逺而连年侵至齐国未有不由狄境而往者然而狄不为规盖自叔孙得臣败狄于咸之后狄势稍衰而赤狄浸强则取道于狄而无忌矣　许氏曰楚侵其南狄侵其北此中国栋挠之时也
　　宋师围曹
　　按二族虽非讨罪之师然在宋有不赦之罪亦因此而自反可也今乃不能反躬自治而徒恃众强以报之岂端本清源之道哉此春秋所以书宋师围曹以责文公也
　　冬十月丙戌郑伯兰卒【穆公卒灵公夷立】
　　葬郑穆公
　　吴氏曰葬速礼不备也
　　四年春王正月公及齐侯平莒及郯莒人不肯公伐莒取向【今兖州府郯城县与淮安之海州皆郯子国地郯少皥之后已姓国】
　　莒郯二国相怨故公与齐侯共平之　胡传以齐鲁大国平郯莒小邦宜其降心听命不待文告之及也然而莒人不肯则以宣公心有所私系失平怨之本耳故书取以着其罪　属词后此郯伯姬来归则郯尝结婚于鲁故宣公为之伐莒取向按谷梁云取向乗义而为利也则向鲁取以自益初非为郯取也今既无以得莒后书郯伯姫来归郯亦无以固其好矣夫以偏心失莒又以贪心不能固郯之好是不惟无以平莒且亦无以结郯盖两失之春秋书不肯书取以着其罪以此及字平字取字不肯字俱是解事之说书法重书取以着其罪句
　　秦伯稻卒【共公卒子荣嗣是为桓公】
　　夏六月乙酉郑公子归生弑其君夷【弟坚嗣是为襄公】
　　灵公见弑不以礼葬也故不书葬　王氏经世事不可考止据经文可也左氏所载子公之鼋不类羊斟之羊乎公食大夫君臣礼会岂得遽有染指于鼎之事灵公初立岂应即以小故欲杀大夫借曰一时之怒言非不可解之罪子公何至遽与子家归生谋先乎惧者子公也子家无罪何事而与之谋子家闻此狂谋宁不骇异而顾曰畜老犹惮杀之而况君乎此与杀老牛莫之敢尸悖语同必其君素无道之甚积憾不堪而有之灵公初立子家无怨闻谋不诘而骤出此言尤非人情也又谓子公反譛子家子家惧而従之谮者托何事以取信惧者因何危疑自度必不免而遂见従乎归生贵戚之卿当国秉权君臣无衅谓其自有妄图犹不可知而谓其以尝鼋之故従人弑逆虽病狂者乱不至此虽至愚者信不至此矣胡氏惑左氏而曲为之説非也　季氏私考归生自大战胜必恃功骄恣而见疑于嗣君者也故假手于公子宋以弑之而归生实造此谋故以归生主乎弑与赵盾同
　　赤狄侵齐
　　髙氏曰以齐之强而连年为狄所侵惠公之无政可知矣
　　秋公如齐公至自齐【毎行必饮至不知当时何所喜而如此】
　　胡传君行告至常事不书宣公此年如齐而皆致者危之也夫以簒弑谋于齐而取国以土地赂齐而请会以卑屈事齐而求安上不知有天王下不知有方伯惟利交是奉而可保乎髙固之事亦殆矣故比年如齐而皆致以戒后世之欲利有攸往者惟义之与比为可安耳　汪氏曰盟会之书至始于桓公之盟唐朝大国而屡书至始于宣公之如齐春秋盖危桓宣之不得返而又叹其不见讨也
　　冬楚子伐郑
　　王氏经世晋救不书晋若讨郑之贼楚师不御而自去矣若楚能仗义亦孰能与之争惟志不在于讨贼而在于争强交罪之也　前年楚侵郑不获成故曰未服而今又伐之胡氏以称爵为予楚恐非
　　五年春公如齐
　　夏公至自齐
　　秋九月齐高固来逆子叔姬
　　胡传按左氏公如齐髙固使齐侯止公请叔姬焉书夏至自齐秋齐髙固来逆子叔姬罪宣公也其曰来者以公自为之主也诸侯嫁女于大夫主大夫以与之者为体敌也而公自为之主压尊毁列卑朝廷慢宗庙矣宣公以鲁国周公之后逼于高固请婚其女强委禽焉而不能止惟不知以礼为守身之干是以得此辱也春秋详书为后世鉴欲人之必谨于礼以定其位不然卑巽妄説不近于礼奚足逺耻辱哉按高固以大夫抗礼于国君齐侯容其臣以大夫抗礼于国君固皆不为无罪然所以致此者公也公屡年如齐不知有守身为国之礼以至于见止而请婚自为婚主不知有压尊毁列之嫌以至于卑朝廷而慢宗庙始既不能辞婚终又不当主婚其取此辱也公实自致之尔春秋详书为后世鉴以此
　　叔孙得臣卒
　　汪氏曰荘叔也子侨如嗣是为宣伯　胡传君臣父子妃妾适庶人道之大伦也方仲遂以杀适立庶往谋于齐而与得臣并使也若懵然不知其谋或知之而不能救则将焉用彼相矣春秋治子赤之事専在仲遂以其内交宫禁外结强邻大恶无所分也而叔孙得臣有同使于齐之罪故特不书日以贬之若曰大夫而不能为有无者不足加以恩数云尔
　　冬齐高固及子叔姬来
　　胡传左氏曰反马也礼嫁女留其送马不敢自安及庙见成妇遣使反马则高固亲来非礼也又礼女子有行逺父母者歳一归宁今见逆逾时未易歳也而叔姬亟来亦非礼也故书及书来以着齐罪也【齐均也言均着其罪也】
　　楚人伐郑
　　传楚子伐郑陈及楚平伐郑所以胁陈也故陈及楚平晋荀林父救郑伐陈　楚兵于是三至郑矣书罪其数犯中国也
　　六年春晋赵盾衞孙免侵陈
　　胡传按传称陈及楚平荀林父伐陈经皆不书者以下书晋卫加兵于陈即陈及楚平可知矣以赵盾孙免书侵即林父无词可称亦可知矣爱人不亲反其仁治人不治反其智晋尝命上将帅师救陈又再与之连兵伐郑今而即楚无乃于已有阙盍亦自反可也不内省徳遽以兵加之则非义矣故林父不书伐而盾免书侵以正晋人所以主盟非其道也　伐者有词之称侵者无词之称不书伐而书侵皆无词可称之词也　家氏曰陈之叛晋即楚以郑故尔郑穆暮年弃楚而托身于晋望晋有以大拯其危急也曽未期年而有归生之乱晋坐视莫之顾陈叛而与楚良以是尔晋成孱君政在赵氏岂能为郑讨贼然陈郑毎相视以为向背郑贼之不讨无以服陈人之心陈虽受伐而终不为晋屈也
　　夏四月
　　秋八月螽
　　胡传传谓螽为谷灾虐取于民之效也　宣惟伐莒于前伐莱于后用兵不息虐取于民此戾气所以应之而有螽而助法之所以改也经书于防见天人感应之理不可诬示人君当慎其所以感之者
　　冬十月
　　七年春衞侯使孙良夫来盟
　　胡传来盟为前定者尝有约言矣未足效信而释疑又相歃血固结之尔是盟卫欲为晋致鲁而鲁专事齐初未与晋通也必有疑焉而衞侯任其无咎故遣良夫来为此盟而公卒见辱盟非春秋之所贵义自见矣
　　夏公防齐侯伐莱
　　秋公至自伐莱大旱
　　伐莱是齐主兵虐小而公従之竭力従人而不顾力之已困声罪为名而不思已之负罪兵出逾时劳民毒众身方冐危而至又以军旅之后歳大旱而凶年焉公之病国病民如此其罪直书而自见矣雩不雩之说似多
　　冬公会晋侯宋公衞侯郑伯曹伯于黑壤
　　公之见止以専朝齐而不事晋公有以致之公之罪也晋之止公但以不朝已之故而责赂于公曽不问及其簒立之大恶晋亦非所以行乎诸侯晋之罪也春秋书会不书盟见公以行有不慊而不得与于盟又见晋以责赂之故而不使之与于盟盖两讥之胡氏以为非晋人之咎恐未然
　　八年春公至自会
　　公止于晋逾年始返其书至危之也
　　夏六月公子遂如齐至黄乃复
　　胡传至黄乃复壅君命也有疾亦不复可乎大夫以君命出闻丧徐行而不返未致事而死以尸将事乃者无其上之词其曰复事未毕也何氏曰闻丧徐行而不返闻丧者闻父母之丧徐行者不忍疾行又为君当使人追代之以丧喻疾者丧尚不当返况疾乎
　　辛巳有事于太庙仲遂卒于垂
　　合享则书有事于太庙时祭则书四时祭名书辛巳有事而仲遂卒见遂以祭之日卒也仲是遂之字死而以此赐氏故称仲遂此处重在犹绎说下志变法之端恐当他处见之为是　属词仲遂荘公子也字襄仲仲婴齐遂之子归父之弟
　　壬午犹绎万入去籥
　　胡传绎者祭之明日以宾尸也犹者可已之词万舞也以其无声也故入而遂用籥管也以其有声也故去而不作仲遂国卿也卒而犹绎则失宠遇大臣之礼矣圣人书法如此存君臣之义也　万文武二舞之总名籥舞文舞之别名盖文舞吹籥秉翟羽也万入去籥盖文武二舞俱入于二舞中去羽舞吹籥者尔　按尸者主也绎者继也宾尸谓出主于太庙合享后归主于太庙而继昨日事行小祭之礼以安之尔非是以宾客之礼燕为尸者之谓也诸侯以大夫为尸则君当拜臣王父以孙为尸则父当拜子世宁有是理乎即如大夫为尸孙为尸当祭之日俨然坐于上而君若父者従下拜而献之亦当有不安于其心况明日又拜祭焉可乎故知尸従木主之说是也孟子弟为尸则谁敬亦谓弟捧主出庙之时尔非是弟真自为父祖尸也
　　戊子夫人嬴氏薨
　　王氏经世汪氏曰春秋既书夫人姜氏薨于夷又书夫人风氏薨则知哀姜为荘公夫人而成风乃妾也既书夫人姜氏归于齐又书夫人嬴氏薨则知出姜为文公夫人而敬嬴乃妾也直书于防读者比事以考之虽防传而嫡妾之分明矣　宣公以夫人之礼丧妾母其失与僖公同所谓直书而自见者也
　　晋师白狄伐秦
