<!-- { "loadSidebar": true } -->
　　王氏经世张洽问于朱子左氏曰许悼公疟饮世子之药公羊曰止进药而药杀也此可以见悼公之死于药矣当时之事虽未有明文洽尝观近世治疟者以砒霜锻而饵之多愈然不得法不愈而反杀人者亦多矣悼公之死必此类也不然当时所进非必死之药止偶不尝而已则公羊何以谓之药杀进药而药杀可不谓之弑哉朱子曰胡文定通防中引曾吉父説如律中合御药误不如本方造御舟误不坚固之类已有此类矣止所以称弑以此　西亭辨疑许悼公疾饮世子止之药而卒盖以药弑之也不然止何奔晋也奔者惧罪而逃亦犹鲁闵公薨而夫人孙于邾之类是也按三传皆谓世子止以不尝药而书弑且为之辞皆妄也欧阳子之辨详矣
　　己夘地震
　　秋齐髙发帅师伐莒
　　季氏私考髙发偃之子也莒与齐宻迩而不事齐庚舆又以郊公在齐之故尤不相能齐欲服诸侯当自莒始盖欲逐庚舆而归郊公以为利故伐之此齐景窥晋衰而为鄟陵争覇之端也　王氏曰齐景争覇之心不下于僖桓而徒计近功汲汲焉有事于徐莒以晏子之贤为之辅佐而亦不能有所匡正则所谓以其君显者何足称哉
　　冬葬许悼公
　　季氏私考蔡般许止以子弑父事在宫中尤为隠秘则深没其迹而以疾卒成防一如常礼故蔡景许悼皆以塟书
　　二十年春王正月
　　夏曹公孙防自鄸出奔宋
　　季氏私考防称公孙国卿也髙闶氏曰防子臧之子盖公羊之説而左氏无之未足信也防距子臧辞立时已五十五年宜亦老矣未必以罪致奔而况子臧之风久犹未泯曹悼公岂遽逐其子邪意必别一公孙耳按悼公即位甫及三年以防为强臣而逐之则强于政治者之所为似非暴君薄待子臧之后者由是观之防岂子臧之子哉
　　秋盗杀衞侯之兄絷
　　季氏私考宗鲁知齐豹之谋而不以告其主诚为食奸受乱盖不义犯非礼然能以死自明但可责其不学无术耳与手刃杀人者宜不同科説者乃因仲尼责宗鲁之言而归狱宗鲁则圣人用刑顾可舍首恶不诛而治不幸陷罪之人乎左氏序此多失其真如孟絷之杀本秋事也而传乃序于七月之前公子朝褚师圃之奔以罪见逐也杀宣姜以子弑母也皆事之大者而不见于经安可尽据以为实邪窃意孟絷必为灵所宠而怙势以凌羣臣故齐豹軰使人刺杀之非众乱也胡氏家氏之説皆过信左氏矣惟谷梁与孙张三家不失经义今载于后谷梁传曰盗贱也其曰兄母兄也目卫侯卫侯累也然则何为不为君也曰有天疾者不得入乎宗庙两足不能相过齐谓之綦楚谓之踙卫谓之辄孙明复曰盗者微贱之称以卫侯之母兄而盗得杀之卫侯无政刑也张洽氏白絷疾而废灵公得立则所以事其兄使全其身者必无所不用其至亲爱之而使不得有为于其国舜所以尽恩于兄弟也灵公受国于有疾之兄乃听其无礼于大夫且俾之预于政使盗贼窃发兄死身危故书盗杀卫侯之兄絷以深罪之也
　　冬十月宋华亥【合比弟】向宁【向戍子】华定【华弱弟】出奔陈季氏私考君子违不适讐国陈宋之讐也故三大夫皆往奔焉则欲依陈以为乱而宋其危矣
　　十有一月辛夘蔡侯庐卒【平公卒子朱嗣明年朱奔而隠太子之庶子东国立是为悼公】
　　二十有一年春王三月葬蔡平公
　　夏晋侯使士鞅来聘
　　顷立而通嗣君　属词晋自景而后始来聘鲁文襄之伯虽受鲁朝聘而不报
　　宋华亥向寜华定自陈入于宋南里以叛
　　胡传按左氏初宋元公无信多私而恶华向三大夫谋曰亡愈于死先诸乃诱羣公子杀之公如华氏请焉弗许遂刼公取太子及其母弟以为质公怒攻之华向奔陈至是入于南里以叛凡书叛有入于戚者而不言卫有入于朝歌者而不言晋有入于萧者而不言宋此独言宋南里何也戚与朝歌及萧皆其所食私邑也若南里则宋国城内之里名也传称华氏居庐门南里以叛而宋城旧鄘及桑林门以守是华氏与宋分国而居矣故其入其出皆以南里繋之宋此深罪叛臣逼胁其君已甚之词也
　　秋七月壬午朔日有食之
　　八月乙亥叔辄卒【叔弓之子伯张】
　　冬蔡侯朱出奔楚
　　季氏私考左氏传曰费无极取货于东国而谓蔡人曰朱不用命于楚君王将立东国若不先从王欲楚必围蔡蔡人惧出朱而立东国朱愬于楚今按楚人惧无极而出朱是朱之奔为国人所逐也朱曾祖灵公般为楚所戕祖世子有为楚所用而朱往奔焉岂其所欲哉亦惧楚之杀已信乎其往愬也朱奔楚而楚之强暴见矣　公羊以朱作东而谓东即东国非也朱去而不复者也　杨士勋氏曰诸侯奔死于他国例不书卒观二十三年东国之书卒则东国必非朱也
　　公如晋至河乃复
　　报士鞅之聘也晋将伐鲜虞故辞公汪氏曰晋即伐鲜虞岂妨于邦交之礼况是年晋实未尝有事于鲜虞盖士鞅始来聘时以从鲍国牢礼加四牢而终不恱故今托辞以拒公尔
　　二十有二年春齐侯伐莒
　　十九年髙发伐莒矣莒犹不服故景公亲将以伐之
　　宋华亥向寜华定自宋南里出奔楚
　　胡传华向诱杀羣公子又刼其君取其太子母弟为质又求助于呉楚蛮夷入披其国都以叛此必诛不赦之贼也宋宜竭力必讨之于内诸侯宜协心必救之于外楚子宜执叛臣之使而戮之于境今楚人释君而臣是助诸侯之戍怠于救患固请逸贼而宋又从之则皆罪也故晋荀吴齐苑何忌卫公子朝曹大夫皆畧而不书其曰自宋南里者讥宋之纵释有罪不能致讨出奔楚者不待贬絶而亢不衷奬乱人之恶自见矣
　　大搜于昌间
　　前此两搜书不时也此搜时矣而书主刺大夫盛强公失其政兵戎是而礼防不兴也
　　夏四月乙丑天王崩六月叔鞅如京师景王王室乱王初爱朝将立焉未及而崩诸大夫争立君帅兵以相攻于是大乱　不曰京师而言王室主乎王之私家而言也以嫡庶并争乱在家室而不当以京师言也　胡传景王宠爱子朝使孽子配嫡以本乱者其言王室讥国本之不正也本正而天下定矣
　　刘子单子以王猛居于皇【今巩县西北有皇亭由湟水而名湟即皇也】胡传猛无宠于景王不能自定其位制在刘单其曰以者能废立之也按左氏景王太子寿以昭十五年卒至是八年矣猛与匄皆其母弟礼无疑于当立然久而未立者王爱庶子朝欲立以为嗣未果而王崩故诸大臣竞立君诸王子争欲立以正则有猛以宠则有朝猛虽正而无宠其威不足以慑羣下朝虽宠而不正其分不足以服人心二子废立皆恃大臣强弱而后定者也故特称曰以景王之弱其后嗣轻其宗社之罪亦着矣易曰王居无咎称居于皇者明其有土当得位之称也
　　秋刘子单子以王猛入于王城
　　胡传猛未逾年何以称王示当立也既当立矣何以称名明嗣君也曰王猛者见居尊得正又以别乎诸王子也再书刘子单子之以王何也春秋词繁而不杀者必有美恶焉刘子单子盖挟天子以令诸侯而专国柄者也书而未足故再书于防以着上下舛逆为后世之深戒也　王氏经世王猛在防不称子而称王明正也书名者别子朝也居于皇入于王城而书猛别嫌也皇城天子都而子朝之党在焉故言入入者难词也公羊云其言入何簒辞也谷梁云入者内弗受也皆妄　季氏私考王城在今河南府城唐苑内汉为河南县即武王定鼎郏鄏处周公营此以为都洛诰所谓卜涧水东瀍水西惟洛食者也自平王东迁以来天子世世居之乃周之京师也不言京师而曰王城者京师众大之称自王室之乱国内无主王族逃奔臣民离散子朝势孤乆不得立仅守一空城耳则不得谓之京师矣故王城者无主之辞也入者难辞子朝尚存乱兵相拒故耳及猛入而子朝始奔私邑则于书入之义始合
　　冬十月王子猛卒
　　按猛未逾年言崩则似已成尊之王言薨则似五等邦君故宁称卒如此　临川呉氏曰子上加王字者表其为天王未逾年之子以别于诸侯未逾年之子也
　　十有二月癸酉朔日有食之
　　二十有三年春王正月叔孙舍如晋
　　为武城人取邾师邾愬于晋晋人来讨而往听命也
　　癸丑叔鞅卒
　　晋人执我行人叔孙舍
　　髙氏曰晋虽以取邾师为罪而执行人其实则为士鞅来聘以鲁为卑已故也
　　晋人围郊
　　以子朝在焉故也　胡传按左氏晋籍谈荀跞帅师军于侯氏箕遗乐徴济师军其东南正月二师围郊郊子朝邑也既不书大夫之名氏又不称师而曰晋人微之也所谓以其事而微之者也当是时天子蒙尘晋为方伯不奔问官守省视器具徐遣大夫往焉勤王尊主之义若是乎书晋人围郊而罪自见矣属词子頺之乱虢郑成复辟之功子带之乱晋文成复辟之功虽其绩甚伟然皆臣子之分所当为故皆不书子朝之乱晋籍谈荀跞以十月帅师纳王于王城而王师败绩于郊十一月王子猛卒敬王即位十二月晋师军于隂于侯氏于谿泉次于社闰月晋箕遗乐徴右行跪济师取前城军其东南王师军于京楚辛丑伐京毁其西南春正月二师围郊郊鄩溃王使告间遂还乱未弭而王告间必二卿不亲兵师不肃也明年三月晋侯使景伯涖问周故于介众乃辞子朝不纳其使则前是岂无观望之罪乎既而徴防于诸侯则曰明年防于黄父谋纳王则又曰明年其怠于勤王如此故经书围郊居狄泉立子朝以着其罪
　　夏六月蔡侯东国卒于楚
　　东国因朝于楚而卒
　　秋七月莒子庚舆来奔
　　昔也鲁吊去疾之防庚舆尝有好于我故以为托而来奔焉　胡传左氏曰庚舆虐而好劔苟铸劔必试诸人国人患之又将叛齐乌存帅国人逐之庚舆来奔齐人纳郊公三代之得失天下仁与不仁而已矣苟无仁心甚则身弑国亡不甚则身危国削庚舆免死道左而出奔于鲁幸矣入国不书而书其出奔恶之也郊公出入皆不书微之也
　　戌辰呉败顿胡沈蔡陈许之师于鸡父胡子髠沈子逞灭获陈夏齧【鸡父杜预云安丰县有鸡备亭在其南即此安丰今夀州南有安丰乡乃故安豊县也今为霍丘县】
　　灭非灭国之灭谓身死而全军败没之称获则见擒于战阵之称也　胡传吴伐州来楚令尹帅师及诸侯之师奔命而救州来吴人御诸钟离战于鸡父鸡父似当在钟离西州来东是时呉将伐州来而尚未至故御在钟离而战在鸡父也与呉战曷为不书楚令尹既防楚师已熸六国先败楚师遂奔是以不书楚也诸侯之师曷为略而不序顿胡沈则其君自将蔡陈许则大夫帅师言战则未陈也言败绩则或灭或获其事亦不同也故总言呉人以诈取胜于前而以君与大夫序六国于后胡沈书爵书名书灭者二国之君防而狂不能以礼自守役属于楚悉师以出一败而身与众俱亡也其曰胡子髠沈子逞灭者若曰非有能灭之者咸其自取焉耳亦犹梁亡自亡也郑弃其师自弃也齐人殱于遂自殱也或曰灭或曰获别君臣也君死曰灭胡子髠沈子逞是也生得曰获秦晋战于韩原获晋侯是也大夫生死皆曰获郑获宋华元生也呉获陈夏齧死也书其败不以国分而以君大夫为序书其死不以事同而以君臣为别皆所以辨上下定民志虽颠沛必于是也其义行而乱自熄矣　获时亦是生获获后乃死尔若战而死为死事之臣恐不当言获矣
