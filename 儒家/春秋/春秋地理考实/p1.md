<!-- { "loadSidebar": true } -->
　　钦定四库全书　　　　经部五
　　春秋地理考实　　　　春秋类
　　提要
　　【臣】等谨案春秋地理考实四巻
　　国朝江永撰永字慎修休宁人所着有周礼疑义举要仪礼释宫增注礼记训义择言深衣考误古韵标准四声切韵谱诸书皆别著录是编所列春秋山川国邑地名悉从经传之次凡杜预以下旧说已得者仍之其未得者始加辨证皆确指今为何地俾学者按现在之舆图即可以验当时列国疆域及防盟侵伐之迹悉得其道里方向意主简明不事旁摭逺引故名曰考实于名同地异注家牵合混淆者辨证尤晰如谓隠元年左传费伯帅师城郎其地在今鱼台县去曲阜二百里许而九年经书城郎及桓十年齐侯卫侯郑伯来战于郎庄十年齐侯宋师次于郎者别为鲁近郊地名则公羊传所谓吾近邑左传记公子偃自雩门出先犯宋师与哀十一年师及齐师战于郊檀弓作战于郎者皆无疑矣僖三十年左传烛之武见秦伯曰许君焦瑕杜预以焦瑕为晋河外列城之二邑与传所云晋恵公赂秦以河外列城五东尽虢畧南及华山内及解梁者不合永则谓烛之武所言乃于河外列城举焦于内及解梁城者举瑕以该所许之邑引水经注云涑水西迳郇城又西南迳解县故城南解梁即斯城也又西南迳瑕城晋大夫詹嘉之故邑也云云为证且考定郇城在解故城东北二十四里瑕城在解西南五里二地相距三十里许杜预于成六年绛大夫言郇瑕氏之地沃饶近盬合郇瑕为一于僖十一年瑕吕饴甥以瑕吕为姓皆失之其订讹补阙多有可取虽卷帙不及髙士竒春秋左传地名考之富而精核较胜之矣乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　春秋地理考实原序
　　读诗者以鸟兽草木为绪余读春秋者亦当以列国地名为绪余春秋暨左氏传二百五十余年地名千数百有竒或同名而异地或一地而殊名古今称谓不同隶属沿革不一有文字语音之譌有传闻解説之误欲一一核实无差虽博洽通儒犹难之杜当阳癖于左号武库集解外有释例土地名别为部地志之学号专长然阙略不审者已多所指纰缪者亦间有后出地理诸家随代加详视当阳孤守汉晋纪载宜有增扩春秋传説彚纂
　　国朝儒臣所修俱经
　　睿鉴钦定地理考订弥精详杜所不知援古证今能确指其所在杜有乖违随事辩正并杜注録出可别成一书然而学殖无涯搜讨难徧更考前贤地志之书及近代二三名家之説核其虚实精者益精详者益详从来著述家踵事増华或亦
　　功令所不禁也家贫不能储书聊据所见闻者辑成春秋地理考实四卷窃取多识绪余之意或可为麟经之一助云尔年力衰頺黾勉为之藁屡刋削乃成定本中间或遗或误知不免摘瑕指疵则俟淹通博雅之君子乾隆二十三年戊寅仲夏月婺源江永慎修氏书

　　钦定四库全书
　　春秋地理考实卷一　　　　　婺源江永撰隐公
