<!-- { "loadSidebar": true } -->
　　三十有二年春城小谷【小谷鲁地泰山孙氏曰曲阜西北有小谷城胡氏曰孙鲁人也而终身学春秋其考此事详矣　永嘉薛氏曰庄公自六年之后大无麦禾无麦苗螟麋蜚相继而有大水者三中君之性尚当少警而公之侈心日起因娶而观社丹楹刻桷告籴之后有筑郿之役次年新廏城诸防去年三筑台而不雨今春又城小谷平岁犹曰不可况荐饥而轻用民力乎】夏宋公齐侯遇于梁丘【梁丘在济州昌邑县　齐侯为楚伐郑之故请防于诸侯宋公请先见于齐侯故遇于梁丘书先宋公齐不以霸主自居以梁丘近宋而先之也】秋七月癸巳公子牙卒【杜氏注牙庆父同母弟諡僖叔　传初公筑台临党氏见孟任从之閟而以夫人言许之割臂盟公生子般焉公疾问后于叔牙对曰庆父材问于季友对曰臣以死奉般公曰乡者牙曰庆父材成季使以君命命僖叔待于鍼巫氏使鍼季酖之曰饮此则有后于鲁国饮之归及逵泉而卒立叔孙氏　公羊传曷为不言刺之为季子讳杀也季子之遏恶也不以为国狱縁季子之心而为之讳也季子之遏恶奈何庄公病召季子曰牙谓我曰鲁一生一及君已知之矣庆父也存季子曰夫何敢是将为乱乎夫何敢俄而牙弑械成季子和药而饮之公子牙今将尔辞曷为与亲弑者同君亲无将将而诛焉然则善之与曰然何善尔诛不得辟兄君臣之义也然则曷为不直诛而酖之行诛乎兄隠而逃之使托若以疾死然亲亲之道也　愚案古者公族有死罪则磬于甸师氏刑于隠者不与国人虑兄弟也叔牙党庆父而萌篡弑之心故季子正其罪以君命讨而诛之又以亲亲之义不彰其恶唐陆氏所谓恩义俱立权而得中也或谓季友虽杀叔牙而无补于后日子般闵公之祸是葢不然自文姜以来胎养乱本至此已成若于此时不诛叔牙则庄公之薨济以叔牙虽有季子之忠秉礼之俗亦无所措其手矣故叔牙之诛乃鲁国存亡之几庆父成败之决春秋取其遏恶救乱能先事而诛之所以原其心而为之讳也】八月癸亥公薨于路寝【书月书日谨之又书其所详凶变且以别正不正也路寝正寝也　谷梁氏曰寝疾居正寝正也男子不絶于妇人之手以齐终也】冬十月己未子般卒【己未公羊谷梁作乙未　子般庄公子见上注公羊氏曰子卒云子卒此其称子般卒何君存称世子君薨称子某既葬称子逾年称公子般卒何以不书葬未逾年之君也有子则庙庙则书葬无子不庙不庙则不书葬　传初雩讲于梁氏女公子观之圉人荦自墙外与之戏子般怒使鞭之公曰不如杀之是不可鞭荦有力焉能投葢于稷门公薨子般即位次于党氏十月己未共仲使圉人荦贼子般于党氏成季奔陈立闵公　愚案此子般见弑而书卒者讳之也庄公主鲁之社稷而君道不立上不能正其母使出入淫纵配偶不早立是致冢嗣之位不足以自定内失闲家之道而使圉人荦得以戏女公子观其告子般之言非不知荦之可诛而又欲以诛杀之权委其子亦终于不能杀而贻身后之患易曰闲有家悔亡传曰欲治其国者先齐其家庄公反此使淫乱肆行虽其身免篡弑之祸而及其二子春秋自夫人孙齐以来三十年间备载庄公内治之失而终之以此所以罪其无风教之本而不免于首恶也】公子庆父如齐【庆父自庄公即位以来己专兵柄而庄公之昏庸耽乐不防国事致庆父肆行奸宄隂为他日取国之计观庄公疾时与叔牙问答之辞使非季子应时诛之则般不复得立矣今虽弑子般而尚未能取国非特季子之党未顺亦见鲁俗秉礼人心未尽从也故因闵公之立告于霸主以为自托之计齐桓以方伯自任与鲁为邻且亲岂不知庆父为弑君之贼容其来使使之复归以遗鲁国之后祸即此已见其无讨贼之实意而有取鲁之私心春秋书庆父如齐着庄公不君养成其恶使得以出入自如而齐侯失方伯连帅之职也】狄伐邢【杜氏注邢姬姓周公之国在广平襄国县今之邢州龙冈县狄北狄前此虽未见于经然自伐邢而灭卫三年之间涂炭两国首以伐书着其强也】
　　闵公【名啓方庄公之子母叔姜史记云名开諡法在国遭难曰闵】
　　元年春王正月【胡氏曰不书即位内无所承上不禀命也　今案闵公以防为庆父所立初不知子般不终之故此齐桓公之责也桓公若能请于天子诛哀姜庆父于此时而为之置君则父子君臣之伦定而大义明矣乃纵庆父归其国以致闵公为篡弑者所立故不书即位亦所以累齐桓也】齐人救邢【案传管仲言于桓公以为戎狄不可纵诸夏不可弃燕安不可懐引诗云岂不懐归畏此书请救邢以从之桓公于是兴救邢之师故于此书齐人救邢以与之而论语以九合一匡之功归于管仲葢救诸夏畏简书皆管仲发其端也】夏六月辛酉葬我君庄公【国乱子弑嗣君防弱十一月乃葬所谓危不得葬也】秋八月公及齐候盟于落姑【落公谷作洛落姑齐地　请复季友也是时闵公防弱哀姜庆父为乱国人思得季子以靖难而大臣尚能奉闵公防霸主以请季子卒致季友之归此秉礼旧俗未泯之验也】季子来归【邦之杌陧有亲且贤孰不赖之季友遏恶于初萌子般之乱力不能讨而遂去之非其罪也故鲁人恶之齐侯从闵公之请使召诸陈季子始归春秋从诸侯晜弟之例特字之而书来归所以着季子足以为国之轻重而杀鲁人喜其来归之情也】冬齐仲孙来【传言齐仲孙湫来省难实所谓觇国也仲孙齐智谋之士故归告齐侯言不去庆父鲁难未己公问鲁可取乎对曰不可犹秉周礼周礼所以本也臣闻之国将亡本必先颠而后枝叶从之鲁不弃周礼未可动也君其务宁鲁难而亲之　临江刘氏曰桓公不务修霸主之义讨有罪扶微国而更使智计之士窥觇虚实致庆父极恶鲁君再弑此由桓公仲孙谋不臧之弊也故夺其君臣之常辞以见君使臣不以礼臣事君不以忠法之所禁也孔子沐浴而朝请讨陈恒岂尝告其君以齐人尚强待其自毙哉　愚尝论之仲孙之罪固如刘氏之言矣然其言鲁秉周礼国有本而不可动则于此可以见周公之泽入人深而足以维持其国于政乱俗坏之日所谓秉者与民之秉彞秉文之德同着明于心而不可夺之谓也当是时周公之礼存于人心为乱者独哀姜公子庆父数人耳而在朝之人有见于周公之典礼而不从弑父与君者尚多有之所以国再有难而诛庆父立僖公尚得以自存于极乱之时仲孙之智善于觇国而不能辅君速行方伯之义此春秋所以虽贬而尚不名以为犹有以异于倾险乘衅者之可诛也】
　　二年春王正月齐人迁阳【阳国汉志东海郡阳都县是啖曰移其国于国中而为附庸葢桓公之强力施于可取者如此非有兴灭继絶之诚心也】夏五月乙酉吉禘于庄公【禘为天子宗庙之大祭不王不禘诸侯不得用之鲁有禘乐其非礼与虽先王所赐而止可用于周公之庙不可施于羣公赵氏程氏言之详矣况丧礼二十五月而祥又两月而禫然后以吉祭易丧祭今庄公之薨至此才二十二月丧未三年主未迁祔嗣君防弱而以吉礼盛乐用于神主忘哀僭上反易人心何秉礼之有此葢出于哀姜庆父乐哀谋篡而为之又非他日僭礼之所得比矣婉而成章尤当比事以考圣人诛絶之防也】秋八月辛丑公薨【传公傅夺卜齮田公弗禁共仲使卜齮贼公于武闱成季以僖公适邾弑而书薨讳之也不地隠之不忍言也倒于羣公之书地者而此不书则隠讳变故之实亦可见矣他国之篡弑明书之可也凡人于其父祖之罪恶尚不忍肆言之圣人书父母国之恶岂可同于他国而不隠乎然讳国恶者臣子之礼也存事实者传信之法也圣人之经两存礼法以垂训万世故不徒隠讳而已而不书地以变于常又比事属辞以见其实将使后人因例啓疑考究始末以知庄公不能正身齐家致后嗣再弑国几灭亡虽欲讳之而其实终不可得而揜究观书法则知左氏所谓微而显志而晦婉而成章尽而不污惩恶而劝善非圣人孰能修之者葢指此类而言之其説必有所传而施于称族舍族之传则非也】九月夫人姜氏孙于邾【传言哀姜欲立共仲而与闻闵公之弑经书其奔与文姜不同者文姜妻也哀姜母也妻义尤重故哀姜于丧归贬姓而已】公子庆父出奔莒【传成季以僖公适邾共仲奔莒乃入立之以赂求共仲于莒莒人归之使公子鱼请不许哭而往共仲曰奚斯之声也乃缢　庆父与哀姜谋弑闵公欲自立而不遂此鲁国秉礼之验也方季友适邾之时使鲁国无人安能逐姜氏庆父哉季友既立僖则当正庆父之罪致辟于甸人以致两弑其君之讨乃以赂求于莒不许其入而已又立孟氏与叔牙同无复轻重之别岂非邦宪之失此所以不书国贼之讨而闵不书葬与】冬齐高子来盟【公羊传高子不名喜之也何喜尔正我也鲁比三君死旷年无君桓公使高子将南阳之甲立僖公而城鲁或曰自鹿门至争门是也或曰自争门至吏门是也鲁人至今以为美谈曰犹望高子也　常山刘氏曰不称使者齐侯使高子来视鲁而未定盟高子至而后结盟也　愚案此所谓宁鲁难而亲之者然春秋予高子之能恤鲁奉使而知权是以字之】十有二月狄入卫【卫之灭非特懿公好鹤而失人心葢自惠公即位宣姜淫恣耽乐忘政习实为常公又重之亡形已具故狄人一至而涣然离散国随以亡非齐桓公救而封之则康叔之后至此无噍类矣桓公迎其遗民立文公而为之建国家社稷此所以止书入也以卫为春秋初之大国方与齐侯胥命欲为方伯才四十年而沦于亡灭所以治国必先齐家而淫乱之祸不篡则灭可不戒哉】郑弃其师【昔舜授禹之辞曰后非众罔与守邦此古先圣人相传之防也宗庙社稷主之于君守之以人君与一国之人葢一体也今以欲逺所恶之人而举一国之众付之度外存亡死生举不以关其心当时如楚如狄方有狡焉思啓封疆之心一旦乘罅捣虚则郑必束手就亡矣春秋书法因物赋形或书人臣之奔或书师旅之溃此皆不以是书而蔽罪乃如此可以识轻重之权衡矣以此类推之后世谋国如举一郡县之民三军之旅陷于重围之中置而不救皆得罪于圣人者　胡氏曰恶高克者文公而特书郑者葢国本颠危曽不扶持是大臣之失职也】

　　春秋集注卷三
<经部,春秋类,张氏春秋集注>
　　钦定四库全书
　　春秋集注卷四
　　宋　张洽　撰
　　僖公【名申庄公之子闵公庻兄母成风諡法小心畏忌曰僖】
