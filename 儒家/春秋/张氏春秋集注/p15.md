<!-- { "loadSidebar": true } -->
　　元年春王正月【僖公之即位在髙子来盟之后桓公又为之诛哀姜不可谓不出于方伯矣然桓公不请命于天子正君臣之经以示天下之大义故僖公之立无以异于羣公而桓公止于霸术观僖公不书即位以考时义当知反经之学有国者不可不明也】齐师宋师曹师次于聂北救邢【聂北杜氏注邢地或引水经云聊城县东北有聂城今案左传聊摄以东杜氏注聊城东北有摄城恐传冩之讹未可据也　次于聂北者屯兵便利以援邢而惧狄桓公用兵之规每主于持重故不遽决于一战而持久以待之春秋书次虽所以讥其缓而不书以则予其终有全邢之功也】夏六月邢迁于夷仪【夷仪公羊作陈仪案舆地广记河北邢州龙冈县北一百五十里有夷仪岭即所迁也传诸侯救邢邢人溃出奔师师遂逐狄人具邢器用而迁之师无私焉邢迁如归此乃因邢之欲迁而迁以定之与前郱鄑郚阳宿之逼迁强取者不同故公羊以此为出于其意而彼则非其意也】齐师宋师曹师城邢【传邢迁夷仪诸侯城之救患也凡侯伯救患分灾讨罪礼也案邢虽已迁无力自城诸侯若不城之终未能以自定必遗后患桓公因其既迁命三师为之板筑使之足以守而居之安合于救患分灾之礼于此若止书诸侯之师城邢无以见桓公定邢之美意故再叙三师以见入春秋以来悉力存亡惟有此举得南仲城朔方仲山甫城东方之遗制】秋七月戊辰夫人姜氏薨于夷齐人以归【夷齐地　传哀姜孙于邾齐人取而杀之于夷以其尸归僖公请而之　今案书薨于夷者讳国之恶也言齐人以归则为鲁诛其而以丧归齐可知矣自文姜弑桓公得逃致辟而淫纵益甚使鲁国三四十年间浊乱昬迷卒成再弑其君之祸至此齐桓举方伯之职庆父哀姜皆诛死不赦然后三纲稍明人伦粗正此纵辠诛恶失得之明验也】楚人伐郑【荆至是称楚者盖荆乃州之名也商颂称奋伐荆楚则楚亦其国之旧名但自武文以来虽骎骎强盛而未暇正其国之号名故以州称及熊頵即位令尹子文得政始定改号曰楚以交于中国　案前此独来聘称人其侵败中国皆以州举自此始称号称人则浸强而有陵驾中国之意矣然终齐桓世虽伐灭小国止称人者以桓之力犹足以制之也及桓没而宋襄霸然后始列于会盟偃然主诸侯而春秋有以爵书者矣】八月公会齐侯宋公郑伯曹伯邾人于柽【柽公羊作朾　杜氏注柽陈国陈县西北有柽城今宛丘县也　传谋救郑也　今案楚人伐郑桓公不遽救而会诸侯谋之盖楚方强而公谋制楚十全之防也】九月公败邾师于偃【偃公羊作缨　偃邾地　方是时楚人陵驾上国公与邾同会于柽以谋之曽未两月僖公遽以诈败邾师不务睦邻事霸以侥一时之利足以见僖公无修政刑安中国之志矣其所以免于齐人之讨者必以公亲至柽而邾以人会也然齐桓新拊存鲁国而不禀命擅兴师之辠不加之讨是为佚罚亦足以见霸政之不足以一人心它日与曹同伐厉逺役在外而宋人乘虚伐曹有自来矣书败邾于防柽之后非特着鲁僖无保邦之道亦见桓公霸威之不立也】冬十月壬午公子友帅师败莒师于郦获莒挐【郦公羊作犂谷梁作丽　郦鲁地　莒人来求归庆父之赂而以兵至公子友出其不意而败诸郦获莒子之弟挐公赐季友汶阳之田及费胡氏曰不能谕以辞命使自知其不直以抑止之又用诈谋擒其主将故以友为主而书败获责之备也】十有二月丁巳夫人氏之丧至自齐【案传齐人杀哀姜以归其国僖公请而之今乃自齐至鲁也　临江刘氏曰夫人何以不称姜氏贬曷为贬夫人与于乱齐桓正其辠而讨之死不以其正不可以入宗庙然则曷为不于死焉贬夫人姜氏薨于夷齐人以归则上之行乎下也义已矣齐以公义讨之而鲁以私意请之君子以为非义是以贬乎其以丧至也　谨案古者兵死尚不入于兆况得辠于先君见诛于方伯而可以配祖庙秩烝尝乎故春秋于其丧至而贬之以辠鲁僖之不知义也刘氏之说独为得之】
　　二年春王正月城楚丘【楚丘卫地今开徳府卫南县是也　案卫灭之后齐桓公立戴公以庐于漕漕今在滑州之白马其年戴公卒文公立桓公城楚丘而封之今此书城楚丘盖分板筑之役于诸侯而鲁往城之也桓公拯救卫人之功至使卫国忘亡而春秋无一辞以美之者桓公虽有存亡继絶之大徳而不免专天子之大权卫虽当封而周室尤不可以不尊故于此畧齐桓之功而止书鲁人之往城所以抑霸权而尊王室其义微矣】夏五月辛巳我小君哀姜【僖公请之故纯用小君礼而书也】虞师晋师灭下阳【下公羊谷梁作夏案下阳与上阳为对下阳虢之塞邑在今陜州平陆县上阳在陜县虢所都也当从左氏作下阳虞周太王子仲雍所封其都亦在平陆之地虢文王弟虢叔之后晋成王弟唐叔之后国都在今太原府晋献公诡诸武公之子也武以曲沃伯篡晋献公嗣立浸以兵吞噬近地之小国晋与虞虢为邻自庄公末因虢人侵晋而谋于士蒍以图虢为务今始与虞伐之葢先以重赂璧马间虞虢之交使虞人不知其谋忘辅车相依之势反道晋以灭下阳下阳者控制虞虢之要地晋取下阳而虞虢举矣故春秋于此书灭而后皆不书示有国者设险守国之法书虞首兵葢以爵先晋且如邾之道郑所以见虞之自取灭亡而深着晋人隂险兼并之诈谋也】秋九月齐侯宋公江人黄人盟于贯【贯公羊作贯泽　江在汝南安阳县今蔡州新息县之地黄嬴姓国在汝南弋阳县今光州定城县也贯今兴仁府济隂县有贯城　齐桓谋楚先服此二国皆迫近楚之境者所以逺交而孤楚之势此桓公服楚之规模也惟宋与盟不烦诸侯也】冬十月不雨【谷梁传不雨者勤雨也今案书此以见鲁国上下皆以无雨为忧也止书首时自酉至亥三月皆不雨也】楚人侵郑【楚自庄三十年楚頵巳长杀子元用子文为令尹子文毁家以纾国难兵势浸强故比年侵伐郑若非齐桓两岁之间专以图楚为事必未能制之于召陵而执宋公盟诸侯之事不在僖公十九年之后矣】
　　三年春王正月不雨　夏四月不雨【谷梁传不雨者勤雨也一时言不雨者闵雨也闵雨者有志乎民者也　愚案春秋传心之要典三时不雨则饥馑荐臻民命阽危此云汉所以编于诗而去冬及今年春夏之不雨虽记阳亢时灾然书法异于文公亦因以着其君尚忧民之忧也】徐人取舒【舒今庐州舒城县　齐桓方霸而不能戢诸侯之吞并小国葢方谋楚未暇讨之亦降鄣迁阳等事有以教之无以令之也　赵氏曰凡得国不书灭者不絶其祀也】六月雨【得雨而喜见僖公乐民之乐异于文公之不勤矣所以此书雨而彼不书也】秋齐侯宋公江人黄人防于阳谷【阳谷今东平府须城县北隋置阳谷县　去年盟以定其交矣今岁再防申伐楚之约也　胡氏曰诸侯之师同次于陉者桓公之正兵也又令江人黄人各守其境案兵不动以为八国之援观伐楚后令江黄伐陈则知之此桓公克敌制胜兵分竒正之谋】冬公子友如齐涖盟【涖公羊作莅　传齐侯为阳谷之防来寻盟公子友如齐涖盟鲁侯不至于阳谷而致其上卿以盟之鲁宋为一而列国无不从役矣】楚人伐郑【传楚人伐郑郑伯欲成孔叔不可曰齐方勤我弃徳不祥】
　　四年春王正月公防齐侯宋公陈侯卫侯郑伯许男曹伯侵蔡蔡溃【溃者民心离而逃散也蔡自献舞以来屈服于楚桓公欲讨楚而加兵于附楚之蔡先责其以文王之胄而甘心于僣窃之楚蔡众既溃则威震而兵强故可以遂伐楚也】遂伐楚次于陉【胡氏曰遂者继事之词而有专意　陉楚地杜氏注颍川召陵县有陉亭今颍昌府郾城县也　楚自鲁桓二年蔡郑防邓巳惧其为中国患又积五十年富强吞并之力今比年伐郑气陵中国所幸齐自桓公入国举管仲以治民训兵至此方能率诸侯之师正其罪而讨之使其君臣震恐遣使如师可谓有功于中国矣然桓公本无汤武之学而管仲复未尝有闻于君臣之大义故揆之天吏讨罪之法则不奉天子之命未敢正其僣王之罪仅致屈完来师请服受盟然其与屈完观师恃力骄矜形于辞色遂来方城汉水之对屈完之归卒践此言不纯屈服时出干纪灭救郑故曽西得以鄙其功烈之卑书遂伐楚以讥其专书次于陉以着其师有节制用能慑惧楚人厎定中国免民左衽也】夏许男新臣卒【传言卒于师陆淳以为非葢召陵地属颍川颍川今之颍昌府长社县去许密迩故许男疾而归也　临江刘氏曰古者君即位为椑岁一漆之出疆必载椑卒于师曰师于防曰防正也许男新臣卒非正也所以着许男新臣之为人君不知命也】楚屈完来盟于师盟于召陵【召陵在今郾城县汉之颍川郡召陵县也屈完楚大夫之名氏也书名氏嘉其服义而进之也来而不书使者春秋待蛮荆谨严之法虽録屈完名氏以进之若书楚子使屈完则一同于中国君臣之辞矣故书楚屈完来盟以嘉其服义不书楚子使以严内外之分而伸齐桓方伯之体屈完既至而桓公退师以礼楚与盟以坚其求服之志于是见桓公之待楚进退有礼虽不足以尽王者之义而夫子所谓一匡天下民到于今受赐实二百四十年甚盛之举不得不序其绩也】齐人执陈袁涛涂【袁左氏作辕案释文左氏亦作袁云本亦作辕　公羊传涛涂之罪何辟军之道也其辟军之道奈何涛涂谓桓公曰君既服南夷矣何不还师滨海而东服东夷且归桓公曰诺于是还师滨海而东大陷于沛泽之中顾而执涛涂执者曷为或称侯或称人称侯而执者伯讨也称人而执者非伯讨也此执有罪何以不得为伯讨古者周公东征则西国怨西征则东国怨桓公假涂于陈而伐楚则陈人不欲其反由己者师不正故也不修其师而执涛涂古人之讨则不然也】秋及江人黄人伐陈【程子曰齐命也　谨案左氏与公羊所传袁涛涂之罪大同小异如左氏説则齐师终由陈反但怒袁涛涂之言耳今案若果由陈郑而归则何必鲁及江黄伐陈又再勤诸侯之师乎以此考之则知公羊大陷沛泽之説为信所以桓公怒陈之深至于兴诸侯之师伐而又侵也】八月公至自伐楚【师出三时见久役之劳也】葬许穆公　冬十有二月公孙兹帅师防齐人宋人卫人郑人许人曹人侵陈【兹公羊作慈　再侵者陈近于楚伐而未得其成则陈必不服故侵以列国之师待其服而后已观孟子谓成汤之征伐至于归市者不止耕者不变若时雨降民大悦则桓公于此慙徳多矣况大兵之后复以师出重困诸侯乎兵以愤兴则后有当讨者应之必怠人亦侮之故楚终不服郑伯逃盟以至不能救而坐视其灭皆怒陈之过致之也故春秋详书伐侵以着其罪凡孟子之书论汤武之拯民切切于王霸之徳力与子路管仲之人品皆述圣人之志明春秋之大防也】
