<!-- { "loadSidebar": true } -->
　　十有七年春齐人执郑詹【詹公羊作瞻下同　詹郑大夫叔詹也不氏与柔溺同执郑詹讨郑伯不朝齐之罪当书齐侯而称人以非伯讨贬也诸侯不服不能修德以来之而执其大夫则小国之从齐皆出于力不赡而非有心悦诚服之意为可见矣】夏齐人殱于遂【殱公羊作瀐　传遂因氏颌氏工娄氏须遂氏飨齐戍醉而杀之齐人殱焉今案十三年灭遂置戍今乃见殱于亡国之遗民葢絶灭社稷以及其君虑其民之思旧主而以兵力强制之不知彼心不服吾力稍怠必有出于意料之外者葢王者之道责于兴灭继絶而齐之灭遂不止于杀一不辜而已故圣人于此不言遂人殱齐戊而特书其自殱所以仲遂人以死复雠之志而着桓公之不仁以至于自殱其众也】秋郑詹自齐逃来【执列国大夫逾歴三时不令其服罪而去致防闭弛慢国囚亡逸齐之罪也奉命以使霸国有罪不能即刑窃身逃窜同于苟免之匹夫无大夫之行失节辱国詹之罪也同幽之盟守信不笃为逋逃主以取伐于霸主鲁之罪也片言而三罪着春秋严于此可见】冬多麋【麋鹿之大者鲁所有也多则为异先儒皆以害稼而记灾当从山隂陆氏之説以为隂盛所感恶气之应葢记异也】
　　十有八年春王三月日有食之【不书日朔俱失之也】夏公追戎于济西【泰山孙氏曰不言侵伐止言追者明不觉其来已去而追之也书者讥内无备也　胡氏传为国无武备啓戎心而不知警危道也春秋之意其必未雨而彻桑土闲暇而明政刑】秋有【名短狐含沙以射水中人影中之辄病或至于死江淮以南水滨有之鲁所无也　山隂陆氏曰隂物也麋亦隂物也是时庄公上不能防闲其母下不能正其身阳淑消而阴慝长矣此恶气之应也　今案汉书五行志刘向董仲舒己有是説葢麋者迷也者惑也是时文姜为乱于闺门之内其遗毒余患至于哀姜卒再成篡弑之祸物类之感天之示人显矣】冬十月
　　十有九年春王正月　夏四月　秋公子结媵陈人之妇于鄄遂及齐侯宋公盟【程子曰鄄之巨室嫁女子陈人结以其庶女媵之因与齐宋盟挈之以往结好大国所以安国息民以私事之小取怒大国故深罪之书其为媵而往盟为遂事　愚案是时庄公昬懦文姜制国政事不修君命不重故结无复君言不宿于家之礼而以私家之鄙事参防霸之大命先私后公而无所畏兴戎致讨而庄公不诛国之无政莫大于此书公子结媵陈人之妇于鄄如臧孙辰告籴于齐以为臧孙之私行也诸家之説独程子为得之】夫人姜氏如莒【为国君之母非父母之国而出入纵恣此行比于诗之所刺谓鲁道有荡齐子岂弟者抑又甚矣庄公既无复防闲之意而执国政者无人抑又可知安得不成淫风而致篡弑之祸以至其国几为齐之所取与】冬齐人宋人陈人伐我西鄙【三国书人将卑师少也鄙边邑也拥众于边鄙问公子结轻君命不恭霸主之罪也惟干戈省厥躬鲁葢无辞于讨矣】
　　二十年春王二月夫人姜氏如莒【文姜比年如莒春秋详书葢与诗之变风相应当是之时一反关雎麟趾之化而中国之俗于是大乱夫一国之事繋一人之本此春秋所以详书文姜之行与】夏齐大灾【天火曰灾书大志其甚也齐人来告鲁往吊之故书　临江刘氏曰凡吊人者哀其祸而救其乏】秋七月　冬齐人伐戎【戎谷梁作我　齐桓于是举攘戎狄之兵戎在徐州之域最近齐鲁故先治之也】
　　二十有一年春王正月　夏五月辛酉郑伯突卒【突郑庄公之孽子庄公既卒即夺忽之位而篡之中间虽为祭仲所逐旋入于栎卒取郑国春秋不复着忽亹仪之在位所以着其不能君也故论者以为突始终能君夫篡弑窃国之人而春秋终始若之且复记其卒于位岂真与之哉所以着小人肆志乱臣贼子得以终于其位王法不行而世之所由乱也】秋七月戊戌夫人姜氏薨【文姜之行恶矣而卒以国君之母宠荣终身一用小君之礼此鲁之祸所以未艾必至于庄公之终两君弑哀姜庆父诛而后鲁乱始息也】冬十有二月葬郑厉公二十有二年春王正月肆大眚【眚公羊作省　谨案书曰眚灾肆赦怙终贼刑孔氏曰眚过也肆缓也原其意葢谓过而入于刑者缓之又赦之此宥过无大之意也怙终不悛贼杀刑戮之所加刑故无小之意也周官于三刺之后乃分眚灾之日有所谓不识过失遗忘防弱老耄憃愚可谓详矣然后可以求民情断民中此尧舜三代之法不可偏废者后世两失之偏惨刻者不复察其情举过失而尽刑诛之及姑息之过如庄公者反取大罪极恶而例之于眚灾以从肆赦之例怙终得志良善瘖哑此用舜典眚灾肆赦之名而不察其实春秋谓之肆大眚以讥其务小惠而失大德也】癸丑葬我小君文姜　陈人杀其公子御冦【公子葢世子也不穪世子未誓于天子也未誓则称公子重王命也杀世子母弟称君今反称陈人故胡氏曰陈乱无政众人擅杀之也众人擅杀固不得为无罪然御冦乃君之嗣适为一国之储贰而众人得以杀之则其所自处必有失其道者矣故临江刘氏讥御冦之为人子足以杀其身而春秋畧杀者之罪也】夏五月【下脱文也】秋七月丙申及齐高傒盟于防【公羊传高傒者贵大夫也曷为就吾微者盟公也公则曷为不言公讳与大夫盟也此与及向戍盟于刘其敌大夫以自卑轻君体以自弱去国都而汲汲于小信一也而此复以婚姻而结盟不顾祢庙不共戴天之仇而与齐为昬又当比事以观而知此为恶之大者也】冬公如齐纳币【案婚礼有六曰纳采问名纳吉纳徴请期亲迎春秋书纳币即纳徴逆女即亲迎葢纳币乃事之成而亲迎事之终故也庄公生至是三十五年矣制于文姜过期而不娶今丧未毕而纳币图婚又忘父仇礼不当亲行而躬致其礼其为不孝之罪不待贬絶而具见矣】
　　二十有三年春公至自齐【告于庙也春秋书至葢原于书巡狩而归格于艺祖用特之意圣人以举动之公往返之节质之幽明而无愧也今庄公忘父讐而娶其女冐母丧而往纳币以此告庙以为有人心者宜于此焉变矣此与他日书至不可同日语也比事属词示人之意显矣】祭叔来聘【祭叔祭公之臣为祭公而聘鲁不言使谷梁氏曰不正其外交故不与使也　胡氏传祭伯来朝而不言朝祭叔来聘而不言使尹氏王子虎刘卷来讣而不书其爵秩皆所以正人臣之义也人君而明此不容下比之臣人臣而明此不为交私之计党锢之祸息矣】夏公如齐观社【社者古人祀地之名古制惟为社事单出里惟为社田国人毕作东迁而后王制渐变祀事不存古意浸为美观襄公二十四年齐社搜军实使客观之其废祀典而夸愚俗兆于今矣故左氏外传载曹刿之言曰齐弃太公之法观民于社君为是举而往观之非故业也天子祀上帝诸侯防之受命焉诸侯祀先公卿大夫佐之受事焉不闻诸侯之相防祀也君举必书书而不法后嗣何观程子曰昬议尚疑故以观社再徃请议后一年方逆葢齐难之观此亦足以见齐桓欲亲鲁以图霸而亲之不以其道也】公至自齐　荆人来聘【楚自四五年来先加兵于蔡郑而以聘使至鲁已用逺交近攻之术圣人于此书其来聘而不书使必其礼有未备者中庸曰送往迎来嘉善而矜不能此三代柔逺人之道也至于此时以鲁而受楚之聘非有德以怀来之彼之以礼币至亦当审所以待之之术如班彪述汉宣戒边吏之言以为匃奴大国多变诈待遇得其情则却敌折冲应对入其数则反为轻欺观春秋止书荆人来聘亦可见所以待遇之品节矣】公及齐侯遇于谷【为昬姻而齐难之也不可与为婚姻则当絶之而数与之约然后与之书此所以着庄公之不子而齐桓待人之不以义也】萧叔朝公【萧今徐州萧县诸侯相见曰朝书朝公以见非其地萧之来鲁之受皆非礼也】秋丹桓宫楹【谷梁传礼天子诸侯黝垩大夫苍士黈丹楹非礼也】冬十有一月曹伯射姑卒　十有二月甲寅公防齐侯盟于扈【扈郑地至此又盟以结其信而后许之也】
　　二十有四年春王三月刻桓宫桷【桷椽也谷梁传天子之桷斵之砻之加宻石焉诸侯之桷斵之砻之大夫斵之士斵本刻桷非正也刻镂也于砻斵之外又加刻镂之工也又曰夫人所以崇宗庙也取非礼与非正而加之宗庙以饰夫人非正也刻桓宫桷丹桓宫楹斥言桓宫以恶庄也】葬曹庄公　夏公如齐逆女【诸侯无越竟逆女之礼于纪履緰逆女之书辨之详矣然则庄公无父之仇犹不可以亲至齐廷也况躬君弑于齐而舍宗庙之守往受其女于庙乎昔晋王裒读蓼莪之诗而哀痛终其身庄公思妃偶之合两年之间三至齐廷而念不及于其父春秋所以详书而诛其心也与】秋公至自齐【公羊谷梁与孙氏言之详矣杜预究公羊之指归以为为孟任故足以见庄公不夫哀姜妒忌之情矣经以传为案此类是也】八月丁丑夫人姜氏入【谨详此书夫人之至特异于桓公及文公以后夫人至之例而以入书之谷梁氏曰入者内弗受也娶仇人子女以荐舍于前其义不可受也　愚案妻者齐也一与之齐终身不改故书夫人姜氏入而庄公无人子之心于奉祀祭享之际终其身为可见矣始之不正终必致乱故夫人不终嗣子不立鲁国几亡皆哀姜入之所致书八月丁丑见后公而至之日多也在易归妹征凶无攸利庄公之娶哀姜当之矣】戊寅大夫宗妇觌用币【夫人至大夫见于宗庙妇见于内礼也男贽大者玉帛小者禽鸟女贽不过榛栗枣脩今大夫宗妇并觌同贽特书以讥其失男女之别　胡氏曰公曰见私曰觌夫人不可见乎宗庙则不可以临诸臣故以私言之也】大水【夫人姜氏入而大水应之天人感应之速如此春秋所以书也】冬戎侵曹【将以纳赤也曹文之昭也戌挟不正以纳之齐桓不能治所以累齐也】曹羁出奔陈赤归于曹【羁繋于曹与齐小白郑忽同明其正也杜氏陆氏以羁为曹之世子即位逾年而不称爵不能君也赤不繋国不书公子葢庶孽也书归言易戎力足以主之国人听命是以不难也赤以庶逐嫡戎以外间内而天子方伯不能正又着羁之不能自立乎其位比事属辞明之防可以观矣】郭公【葢经阙误也刘氏传或曰是郭亡也齐桓公之郭问父老曰郭何故亡曰以其善善而恶恶也公曰若子之言乃贤君也何至于亡父老曰郭君善善不能用恶恶不能去所以亡也考其时与事理或然也】
