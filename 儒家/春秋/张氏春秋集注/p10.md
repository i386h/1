<!-- { "loadSidebar": true } -->
　　四年春王二月夫人姜氏享齐侯于祝丘【享公谷作飨祝丘鲁地享燕两君相见之礼享有体荐所以训恭俭燕有折俎所以示慈惠妇人送迎不出门见兄弟不逾阈夹谷之防齐侯欲享鲁君夫子犹以牺象不出门嘉乐不野合拒之岂齐侯文姜可以行之于祝丘乎假先王之礼而为禽兽之行大乱之道也汉人有云淫乱之渐其变为篡文姜之行渎乱周公之礼多矣鲁人习之三十余年卒至于子般闵公两君见弑而后止圣人作易以闲有家为家人之始垂训逺矣】三月纪伯姬卒【谷梁传外夫人不卒此其言卒何也吾女也适诸侯则尊同以吾为之变卒之也葢诸侯絶傍期其姑姊妹女子嫁于诸侯则尊同其卒也为之服大功九月然不必皆书此为纪侯去国而伯姬葬于齐侯因鲁事以备当时之变也】夏齐侯陈侯郑伯遇于垂【齐襄公陈厉公郑伯突也三国遇垂谋取纪也】纪侯大去其国【纪侯不能下齐遂以国与纪季去之以违齐难大去者离其民社之守而不反之词也　胡氏曰与其不争而去是以异于失地之君而不名不与其去而不存是以书叔姬归酅而不録纪侯之卒明其为君之末矣　愚案纪之本末自桓之五年书齐郑如纪以至元年三年凡关纪之存亡者一一备书之以见齐郑图纪之浅深有渐而卒成于今年也纪之图存虽其间不能无失然而困于强暴之陵迫委宗庙于其弟而后去之故特书大去而不曰出奔所以责强大闵小弱而寓兴灭继絶之志于言意之表也】六月乙丑齐侯葬纪伯姬【齐襄欲灭纪虽其夫人尚在殡而迫逐其君以去之其恶大矣尚以礼而葬其夫人君子以为豺狼之行而为妇人之仁加刃于人而以手抚之斥言齐侯以贱之也】秋七月　冬公及齐人狩于禚【公羊谷梁作郜　公羊传公不当与微者狩葢齐侯也齐侯而称人讳与讐狩也公前此后此皆有事于齐而独于此讥者讥其一以例其余葢通讐之罪俱重不可胜讥而尤莫重乎与讐狩故于此一讥而其余从同同也】
　　五年春王正月　夏夫人姜氏如齐师【言齐师则齐侯在焉曰如以见鲁道有荡而夫人之行往来恣纵诗人所以有载驱之刺也】秋郳犂来来朝【郳公羊作倪犂公羊谷梁作黎　郳葢附庸国即小邾也杜氏云其后数从齐桓以尊周室王命以为小邾子东海昌虑县东北有郳城犂来名也　常山刘氏曰夷狄附庸例书名犂来能修朝礼故书曰朝葢于此已能自进于礼也今案宋仲几云滕薛郳吾役也则郳葢宋之附庸非夷狄也而不得与邾仪父同称字者临江刘氏以为未成国谓之郳其或然与】冬公防齐人宋人陈人蔡人伐卫【纳惠公也谷梁传是齐侯宋公也其曰人何也人诸侯所以人公也其人公何也逆天王之命也】
　　六年春王正月王人子突救卫【正月公羊谷梁作三月王人下士也子突字也救卫者奉天王之命以存黔牟而拒朔也朔搆兄篡国天讨之所当加而子突能奉王命以救之春秋一经王旅之出而合司马九伐之法者惟此一事所以虽微者帅师而书字以襃之也】夏六月卫侯朔入于卫【名之又书入与郑伯突同篡逆之罪也圣人特人伐卫诸侯于先又褒子突于后正名分以示天讨之当然诛党恶以罪诸侯之同逆而于此书卫侯朔之入国则闵暴行之放恣忧正理之不明者为如何哉自是而后又十余年齐桓始霸然后诸侯知所一而百余年间尊卑正否之獾尚有所寄然后知二霸之作为小补于世变之盛衰也】秋公至自伐卫【书至与公至自唐之意同王诛若行齐鲁宋卫皆有当诛之罪故书至以危之也】螟　冬齐人来归卫俘【二传作寳胡氏曰案商书遂伐三鬷俘厥寳玉则俘者正文也寳者释辞也　传文姜请之也卫俘卫朔所赂诸侯之货寳齐人首恶故主受卫之赂而分于党恶助乱之国文姜又取以为己之功亦足以见齐襄之淫纵贪黩操货赂之权以迷惑人心者乃元恶大憝有王者作则诸侯之不待教而诛者也】
　　七年春夫人姜氏防齐侯于防【传齐志也　杜氏注防鲁地逺至鲁地齐侯之志也】夏四月辛卯夜恒星不见夜中星陨如雨【夜谷梁作昔陨公羊作霣　恒星经星也经星不见夜明也杜氏以长歴推辛卯四月五日月光尚微葢时无云日光不以昏没如雨者言众多不可为数也此葢王运将终而霸统方作之祥自此尧舜禹汤文武之纪纲法度扫灭殆尽　胡氏曰汉成帝永始中亦有星陨之异而五侯擅权贼莽居摄此天示象于上而人事之必应者也】秋大水【书大为异非常也葢文姜宣淫隂盛不制之所感也】无麦苗【谷梁传麦苗同时也周之秋今五月麦熟苗将秀因水漂尽民食乏絶有国之大事故书】冬夫人姜氏防齐侯于谷【谷齐地杜氏注济北谷城县今属郓州东阿县　文姜元年以罪孙于齐后复宣淫自二年至今详书于策敝笱载驱録于齐风与卫之鹑之奔奔墙有茨诸篇论其时世皆一时之事鲁卫先王之后妇行放逸同播其恶于万民故诗谓之变风夫子曰二国之政兄弟也葢不特周公康叔之盛而其世衰俗末政之陵夷亦相似如此闵公之篇庆父乱鲁齐几取之与卫之灭适同其时圣人以鲁之事已详于春秋故不复録鲁诗而齐诗之及鲁事者以不□而见之夫二南之风后妃不待闲而其德足以化天下后世闲有家之道废而亡国败家之祸同一轨辙诗易春秋之防葢相为表里学者不可以不考也】
　　八年春王正月师次于郎以俟陈人蔡人【次止于外而过信宿也俟者杜氏以为待陈蔡同伐郕也不由王命妄兴师众久次于外无名而动期防莫应故书师次又书俟以深责之也】甲午治兵【治公羊作祠　久次于外而与国不应众心不一则有失伍逃亡之患故申明约束将以训齐其众而不知出不以律已失治兵之本矣虽欲治之其将能乎故书曰治兵治者不治者也】夏师及齐师围郕郕降于齐师【郕公羊作成　陈蔡不至故防齐以围之书及内之志也案左氏师及齐师围郕郕降于齐师仲庆父请伐齐师庄公不可则公将而出矣鲁与郕皆文王之昭葢同姓兄弟之当亲者庄公忘亲而志于取郕始择易制之陈蔡与之同事而陈蔡不来然后不得已而要齐以围之所以郕不服鲁而寜降于齐春秋直书以见其从讐而贪利资人以虐小二国同役而不同心敌遂得以间之鲁师之出大无功也故畧公而书师所以着轻用民力之罪】秋师还【常山刘氏曰春秋书鲁用师未有如是之详者葢庄公此年之师尤为非义上不禀天王之命无故次郎可谓无名甲午治兵可谓黩武围郕而郕降齐可谓无功歴三时而师还可谓害民夫逆天道亲仇讐围同姓勦民力与国不信伐国不服故圣人备书之以见其恶　胡氏曰春秋正例君将不言帅师则以君为重今庄公亲将其及其还皆不称公及不书公至重众也轻举大众妄动久役以劳民毒众至是师为重矣故皆不书公以着其罪此轻重之权衡也】冬十有一月癸未齐无知弑其君诸儿【无知公孙也不书氏与翚州吁同例举于此后皆称氏从同同也　齐侯使连称管至父戍葵丘时而往曰及而代期戍公问不至请代弗许故谋作乱僖公之母弟曰夷仲年生公孙无知有宠于僖公衣服礼秩如适襄公绌之二人因之以作乱十二月齐侯田于贝丘反徒人费遇贼于门伏公而出鬬死于门中石之纷如死于阶下遂入杀孟阳于牀曰非君也不类见公之足于戸下遂弑之而立无知齐襄之见弑以祸本言之则公孙无知之配嫡已积渐于僖公之时而襄公之恶积而不可掩如抗王伐卫杀鲁桓公色荒禽荒防比小人以至祸发萧墙身殱贼手考襄公即位以至于今春秋所书齐事无一非亡国戕身之媒所谓积不善之余殃者也徒人费石之纷如死而不书逢君之恶比而不周胡氏所谓死不偿责者也或曰州吁无知不氏亦无骇挟之比也】
　　九年春齐人杀无知【初无知虐于雍廪春雍廪杀无知雍廪杀之而以讨贼之辞称人者弑君之贼人无贵贱皆得杀之所以尊君父广忠孝而诛恶逆也】公及齐大夫盟于蔇【公谷并作暨　杜氏注蔇鲁地琅邪缯县有蔇亭今之沂州承县也　大夫齐之太宰当是时齐无君葢卿大夫总已以听者也称大夫以其任一国之事而表异之故不名也与文七年扈之盟赵盾书大夫同公欲纳纠故及大夫盟以定其约当是时齐国无君而为之立嗣继絶其德厚矣然忘不共戴天之怨而施德焉圣人明着之而系以公伐齐纳纠所谓不待贬絶而罪恶见矣】夏公伐齐纳纠齐小白入于齐【左氏作纳子纠今从公羊谷梁作纳纠案正义云今定本乃有子字则知左氏古本亦作纳纠矣春秋书郑忽及突曹羁及赤并此书纠及齐小白皆所以别嫌疑明正否也小白与纠之正否程氏论之详矣庄公忘齐之仇而纳其公子又所奉者不正故特书纳纠以罪之桓公当立而书入无王命也】秋七月丁酉葬齐襄公【无知已诛可以葬矣】八月庚申及齐师战于干时我师败绩【杜氏注干时齐地时水在乐安界岐流旱则竭故曰干时　传师及齐师战于干时我师败绩公丧戎路传乘而归秦子梁子以公旗辟于下道皆止　春秋书及而没公又不讳内败葢复讐而败虽败亦荣故不为内讳独庄公非有复讐之心而纳不正以取败故讳公以贬之也】九月齐人取子纠杀之【鲍叔帅师来言曰子纠亲也请君讨之管召讐也请受而甘心焉乃杀子纠于生窦召忽死之管仲请囚鲍叔受之以归言于公而以为相春秋于上书纠正小白子纠之分也今书子纠而书取书杀之罪齐人也纠者齐桓之天伦也以其不当争而争立则为罪以其骨肉之至亲则不可杀为齐侯者当列其罪上告天子下告鲁人且明示亲亲之义而全其生则恩义两得矣夫杀兄弟当目君而罪齐人者废立之际杀生子夺寄于当国大臣之手毫之差霄壤之缪今齐大夫始以纠为先君之子而盟欲立之谋不审于初已为罪矣及桓公得国又不体其君天伦之思从议亲之辟以赦其罪而必杀之废兴生死轻率甚矣故加子于纠又书齐人书取书杀则举国之君臣同责其忘恩失义之罪也夫天伦之重苟未至如管叔之得罪于宗庙先君与天下之民则必当以亲而全其生此圣人以至公之心示后世断国论之权衡异于私天下为已有欲絶乱本祸根而推刃先君之遗体者不可不深察也】冬浚洙【洙水在鲁城北齐伐鲁之道也鲁虽杀子纠而犹有畏齐之心故浚而深之以备齐师之至春秋书此以见其不能明政刑结人心使大国畏之而重劳民力务以深险自守不知困民于无益古人彻彼桑土绸缪牖户之计不如是之陋也】
