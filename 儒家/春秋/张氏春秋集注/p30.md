<!-- { "loadSidebar": true } -->
　　元年春王正月公即位【虽无王命而有父命故书】二月辛酉葬我君宣公　无冰【建丑之月夏之季冬无冰常燠也　洪范曰豫恒燠若□胡氏传政事舒缓纪纲废弛之象成公幼弱政在三家公室不张其兆见矣】三月作丘甲【传为齐难故作丘甲　杜氏注周礼九夫为井四井为邑四邑为丘丘十六井四丘为甸出长毂一乘甲士三人歩卒七十二人此甸所赋今鲁使丘出之　胡氏传唐太宗问李靖楚广与周兵制靖曰周制一乗歩卒七十二人甲士三人以二十五人为一甲凡三甲共出七十五人然则一丘所出十有八人积四丘而具一乗耳今作丘甲者即丘出一甲是一甸之中共百人为兵矣则未知其所作者三甸増一乗乎每乗增一甲乎二者葢未可知赋虽不同皆为益兵皆増三之一耳益兵御敌重困农民非为国之道也今案甲士三人者歩卒七十二人之帅也二十五人为甲故每甲士统二十四人必无増甲士而不増歩卒之理故知李靖所谓二十五人为一甲者其考周制详矣胡氏以为每甸増二十五人而甸出四甲实一丘出一甲故曰作丘甲其説信而有证可以证古今之议而知鲁变法增赋之实矣】夏臧孙许及晋侯盟于赤棘【赤棘晋地　传闻齐将出楚师夏盟于赤棘　胡氏传行父以归父之奔而齐人纳之又惧晋人之讨故往结此盟书及鲁所欲也成公初立未有施舍己责逮鳏救乏之事既作丘甲又逺与晋寻盟岂固本保邦之道乎愤怼君父结盟主以挑邻怨辠可见矣】秋王师败绩于茅戎【茅公谷并作贸　传晋侯平戎于王单襄公如晋拜成刘康公徼戎将遂伐之叔服曰背盟而欺大国此必败背盟不祥欺大国不义神人弗助将何以胜弗听遂伐茅戎三月癸未败绩于徐吾氏王人来告败　程氏传见桓五年　刘氏传茅戎者何戎之别也此败绩也何以不言战王者无敌天下莫敢当也莫敢当则其言败绩何天下之势大矣非有能败王之师者也王自败也常山刘氏曰王者不能以义征四夷乃徼戎以致败岂不曰自取之乎圣人立法以垂后世示之以意而已一书王师败绩于茅戎而尊王之义与王自取败之道咸得而见矣】冬十月
　　二年春齐侯伐我北鄙【传元年冬臧宣叔令脩赋缮完具守备曰齐楚结好我新与晋盟晋楚争盟齐师必至虽晋人伐齐楚必救之是齐楚同我也知难而有备乃可以逞二年齐侯伐我北鄙围龙顷公之嬖人卢蒲就魁门焉龙人囚之齐侯曰勿杀吾与而盟无入而封弗听杀而膊诸城上齐侯亲鼓士陵城三日取龙遂南侵及巢丘】夏四月丙戌衞孙良夫帅师及齐师战于新筑衞师败绩【新筑衞地　传衞侯使孙良夫石稷甯相向禽将侵齐师遇石子欲还孙子曰不可以师伐人遇其师而还将谓君何若知不能则如无出今既遇矣不如战也战于新筑衞师败绩新筑人仲叔于奚救桓子桓子是以免　谨案易曰师左次无咎凡战而不能胜者圣人立全师爱民之法所以重民命而存国体也良夫不从石稷之言必进而战致败君众几于丧身辱国此春秋所以辠良夫而以为新筑之战主也】六月癸酉季孙行父臧孙许叔孙侨如公孙婴齐帅师防晋郤克衞孙良夫曹公子首【首公谷作手传孙桓子还于新筑不入遂如晋乞师臧宣叔亦如晋乞师皆主郤献子晋侯许之七百乗郤献子请八百乗许之郤克将中军以救鲁衞臧宣叔逆晋师且道之季文子帅师防之胡氏传大国三军次国二军此时鲁之旧制犹存尺土一民皆属公室行父侨如婴齐各将一军防战臧孙许为晋师之道本不将兵特徃来谋议尔成公初立主幼国危季孙一恕举国兴师四卿并出虽无人乎成公之侧而不恤然后政自季氏出矣四卿皆书非特详内乃所以谨履霜之戒也】及齐侯战于鞌齐师败绩【鞌齐地　传师从齐师于莘齐侯使请战对曰晋与鲁衞兄弟也来告曰大国朝夕释憾于敝邑之地寡君不忍使羣臣请于大国无令舆师淹于君地能进不能退君无所辱命癸酉师陈于鞌齐侯曰余姑翦灭此而后朝食不介马而驰之郤克伤于矢流血及屦未絶鼓音曰余病矣张侯曰师之耳目在吾旗鼓若之何其以病败君之大事也左并辔右援枹而鼓马逸不能止师从之齐师败绩韩厥从齐侯逄丑父与公易位韩厥执絷马前丑父使公下如华泉取饮齐侯免韩厥献丑父　谨案兵法争恨小故不忍忿怒者谓之忿兵今晋为盟主兴师讨齐非有救乱诛暴之名而起于郤克使齐一怒之愤故春秋不以齐主是战而以晋鲁衞曹之大夫为志乎此战虽得一朝之胜不足道也】秋七月齐侯使国佐如师己酉及国佐盟于袁娄【袁娄谷梁作爰娄齐国治临淄去雒阳东千八百里县西有袁娄　晋师从齐师入自丘舆击马陉齐侯使賔媚人赂以纪甗玉磬与地不可则听客之所为国佐致赂晋人不可曰必以萧同叔子为质而使齐之封内尽东其亩对曰萧同叔子非他寡君之母也若以匹敌则亦晋君之母也吾子布大命于诸侯而曰必质其母以为信其若王命何且是以不孝令也诗曰孝子不匮永锡尔类若以不孝令诸侯其无乃非徳乎先王疆理天下物土之宜而布其利故诗曰我疆我理南东其畆今吾子疆理诸侯而曰尽东其畆而已惟吾子戎车是利无顾土宜其无乃非先王之命乎反先王则不义何以为盟主不可请一战一战不胜请再再战不胜请三三战不胜则齐国尽子之有也何必以萧同叔子为质揖而去之郤克眣鲁卫之使以其辞为之请然后许之逮乎袁娄而与之盟　今案晋所以令齐者恃其战胜强力而以非义令之故国佐得以正义直辞责之而晋人至是义不胜而辞屈故国佐之至与屈完之来初若不异然齐桓伸中国之大义而屈完情屈而不敢校故曰来盟于师盟于召陵见义在中国而彼自服以求盟也郤克挟主盟之势以行其私愤一旦战胜而以不义求多于齐反为国佐以理折之而其气遂馁书曰齐侯使国佐如师言齐非有诚服之心也曰及国佐盟于袁娄言汲汲在晋齐不得已而盟也王道曲直之绳墨观于召陵袁娄之书晓然见矣】八月壬午宋公鲍卒【传宋文公卒】庚寅卫侯速卒　取汶阳田【汶阳案汉志鲁国汶乡县顔师古曰即汶阳田今兖州泗水县东南有汶阳故城　公羊传汶阳田者何鞌之赂也　胡氏传取者非其有之称不曰复而曰取何也恃大国兵力一战胜齐得其故壤而不请于天王以正疆理则取之不以其道与得非其有何异若在封域之中则先王所锡先祖所受经界世守不可乱也不然则侵小得之固有兴灭继絶之义矣鲁在战国时地方五百里孟子语慎子曰有王者作则鲁在所损乎在所益乎经于汶阳书取所损益可知矣】冬楚师郑师侵卫十有一月公防楚公子婴齐于蜀【蜀杜氏注泰山博县西北有蜀亭鲁地　传宣公使求好于楚庄王卒宣公薨不克作好公即位受盟于晋防晋伐齐卫人不行使于楚而亦受盟于晋从于伐齐故令尹子重为阳桥之役以救齐将起师子重曰君弱羣臣不如先大夫师众而后可诗曰济济多士文王以寜夫文王犹用众况吾侪乎且先君庄王属之曰无徳以及逺方莫如恤其民而善用之乃大户已责逮鳏救乏赦辠悉师王卒尽行彭名御戎蔡景公为左许灵公为右二君弱皆强冠之冬楚师侵卫遂侵我师于蜀使臧孙往辞曰楚逺而久固将退矣无功而受名臣不敢楚侵及阳桥孟孙请往赂之以执斲执鍼织纴皆百人公衡为质以请盟楚人许平　胡氏传鲁以中国降班失列与蛮荆之大夫防耻也此由季孙行父为上卿不能使其君安富尊荣其民免于侵陵特起于忿忮肆其褊心而不能忍也辱逮君父不亦憯乎】丙申公及楚人秦人宋人陈人卫人郑人齐人曺人邾人薛人鄫人盟于蜀【传公及楚公子婴齐蔡侯许男秦右大夫説宋华元陈公孙寜卫孙良夫郑公子去疾及齐国之大夫盟于蜀卿不书匮盟也于是畏晋而窃与楚盟故曰匮盟蔡侯许男不书乗楚车也　程氏传楚为强盛陵轹中国诸侯苟能保固疆圉要结邻好岂有不能自存之理乃惧而服从与之盟约故皆称人以见其衰弱责诸侯则鲁可知也　苏氏曰楚自城濮之败不竞于晋庄王虽入陈围郑及宋而未甞合诸侯及蜀之盟诸侯从之者十一国晋不敢争然其盟十一国也诸侯实畏晋而窃与之盟其后四十三年晋赵武楚屈建合诸侯于宋然后晋楚之从得交相见又八年楚灵王求诸侯于晋晋人许之然后诸侯始得从楚皆蜀之盟启之也】
