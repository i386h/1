<!-- { "loadSidebar": true } -->
　　十有八年春白狄来【公羊传曰狄者何夷狄之君也何以不言朝不能朝也　刘氏传蕃服于中国无事焉其于天子世一见则诸侯虽善其交际不得而通也是以春秋亦不与其朝不与其朝者所以惩淫慝一内外也周公致太平越裳氏九译而献白雉公曰君子徳不及焉不享其贽此乃天子而让也况列国之君守藩之臣乎】夏晋人执卫行人石贾【传晋人执卫行人石买于长子执孙蒯于纯留为曹故也　刘氏传石买以君命聘于晋晋人执之晋能知石买之伐曹为恶矣而未能知孙氏逐君之为恶也蒯者孙林父之子也　愚谨案石买之执有三失焉舍大而治小一也行人非所执二也不归于京师三也三者有一不得为伯讨而况于兼而有之乎】秋齐师伐我北鄙【谷梁作齐侯襄陵许氏曰四年之中六伐鄙而四围邑又从邾莒以助其虐诸侯之陵暴未有若是者也是以动天下之兵几亡其国】冬十月公会晋侯宋公卫侯郑伯曹伯莒子邾子滕子薛伯杞伯小邾子同围齐【传齐侯伐我北鄙晋侯伐齐冬十月会于鲁济寻湨梁之言同伐齐齐侯御诸平隂堑防门而守之广里夙沙卫曰不能战莫如守险弗聼诸侯之士门焉齐人多死范宣子告析文子曰吾知子敢匿情乎鲁人莒人皆请以车千乘自其乡入既许之矣若入君必失国子家以告公公恐齐侯登巫山以望晋师晋人使司马斥山泽之险虽所不至必斾而疏陈之使乘车者左实右伪以斾先舆曵柴而从之齐侯见之畏其众也乃脱归丙寅晦齐师夜遁十一月丁卯朔入平隂遂从齐师晋人欲逐归者鲁卫请攻险己夘荀偃士匄以中军克京兹乙酉魏绛栾盈以下军克邿赵武韩起以上军围卢弗克十二月戊戌及秦周伐雍门之萩己亥焚雍门及西郭南郭刘难士弱率诸侯之师焚申池之竹木壬寅焚东郭北郭齐侯驾将走邮棠太子与郭荣谏太子抽剑断鞅乃止甲辰东侵潍南及沂　孙氏曰齐为不道数侵诸侯言同者诸侯同心疾齐也　程氏传书同围见诸侯之恶齐　襄陵许氏曰环而攻之焚其四郭故谓之围曰同围齐言得罪于天下也】曹伯负刍卒于师【襄陵许氏曰负刍之恶不容于尧舜之世春秋书卒与葬以刺王政之不行着世之乱也】楚公子午帅师伐郑【传郑子孔欲去诸大夫将叛晋而起楚师以去之使告子庚子庚弗许楚子闻之使扬豚尹宜告子庚曰国人谓不谷主社稷而不出师死不从礼不谷即位于今五年师徒不出人其以不谷为自逸而忘先君之业矣大夫图之其若之何子庚叹曰君王其谓午懐安乎吾以利社稷也见使者稽首而对曰诸侯方睦于晋臣请甞之若可君而继之不可收师而退可以无害君亦无辱子庚帅师治兵于汾于是子蟜伯有子张从郑伯伐齐子孔子展子西守二子知子孔之谋完守入保子孔不敢会楚师楚师伐郑次于鱼陵右师城上棘遂渉颍次于旃然蒍子冯公子格率鋭师侵费滑胥靡献于雍梁右回梅山侵郑东北至于虫牢而反子庚门于纯门信于城下而还渉于鱼齿之下甚雨及之楚师多冻役徒几尽】
　　十有九年春王正月诸侯盟于祝柯【柯公羊作阿杜氏注祝柯县今属济南郡后汉志平原郡祝柯地谱齐州禹城县齐邑　传诸侯还自沂上盟于督扬曰大毋侵小　案诸侯不序同围之诸侯也】晋人执邾子【传执邾悼公以其伐我故遂次于泗上疆我田取邾田自漷水归之于我　愚谓政自大夫出故前年执邾子以归以伐鲁故也邾人宜有所惩戒而伐鲁无忌如此霸威之不足以令诸侯可以自反矣　临江刘氏曰此其为非伯讨奈何邾人伐鲁晋人疾之执其君以劫其地然则曷为不言以归释之也曷为释之未得其地故劫之已得其地故释之执君取地不以王命而皆出于大夫何以服人心而正其罪乎】公至自伐齐【胡氏传同围齐以伐致何也见齐灵无道宜得诸侯之伐而免其围齐之罪辞也春秋于此有沮横逆抑强暴之意孟子曰国必自伐然后人伐之自作孽不可逭齐侯环之谓矣】取邾田自漷水【杜氏注取邾田以漷水为界也漷水出东海合乡县西南经鲁国至高平湖陆县入泗　传见上文注　案言取邾田则非鲁之旧可知异于济西汶阳之取而恃霸威以强取明矣鲁肆强夺邾失漷水田而庶其畀我相继来奔邾自是始衰乱矣】季孙宿如晋【传如晋拜师】葬曹成公　夏卫孙林父帅师伐齐【传晋栾鲂帅师从卫孙文子伐齐谨案栾鲂不书孙林父并将也夫讨强暴之罪而使逐君之大夫尸其事则晋何以服齐故特书林父主兵以罪之】秋七月辛卯齐侯环卒【环公羊作瑗】晋士匄帅师侵齐至谷闻齐侯卒乃还【传士匄侵齐及谷闻丧而还礼也公羊传还者何善辞也何善尔大其不伐丧也杜氏注详録所至及还者明其得礼　愚谓将在军君命有所不受三军之进退将实司之总杀伐之柄以临有丧君子所不忍尚何墠帷请命以自累其作止乎】八月丙辰仲孙蔑卒【曾子言孟庄子不改父之臣与政臣者使半为臣之故传记多称献子之贤有足法也】齐杀其大夫高厚【传齐侯娶于鲁曰顔懿姬无子其侄鬷声姬生光以为太子诸子仲子戎子戎子嬖仲子生牙属诸戎子戎子请以为太子仲子曰不可废常不祥间诸侯难光之立也列于诸侯矣今无故而废之是专黜诸侯而以难犯不祥也君必悔之公曰在我而已遂东太子光使髙厚传牙以为太子夙沙卫为少傅齐侯疾崔杼微逆光疾病而立之光杀戎子尸诸朝灵公辛庄公即位执公子牙于句渎之丘以夙沙卫易已卫奔髙唐以叛八月崔杼杀髙厚于洒蓝而兼其室　谨案杀髙厚者崔杼也杼虽擅生杀之柄亦庄公之所欲也以累上之词言之可谓着明矣】郑杀其大夫公子嘉【嘉公羊作喜　传郑子孔之为政也专国人患之乃讨西宫之难与纯门之师子孔当罪甲辰子展子西帅国人伐之杀子孔而分其室　胡氏传嘉则有罪矣子展子西不能正以王法肆诸市朝与众同弃乃利其室而分之有私意焉故称国以杀而不去其官此春秋原情定罪之意】冬葬齐灵公　城西郛【传惧齐也】叔孙豹会晋士匄于柯【杜氏注魏郡内黄县东北有柯城　传齐及晋平盟于大隧故穆叔会范宣子于柯穆叔见叔向赋载驰之四章叔向曰肸敢不承命】城武城【杜氏注泰山南武城县传穆叔归曰齐犹未也不可以不惧乃城武城】
　　二十年春王正月辛亥仲孙速会莒人盟于向【传春及莒平孟庄子会莒人盟于向督扬之盟故也杜氏注莒数伐鲁前年盟督扬故二国自复盟结好】夏六月庚申公会晋侯齐侯宋公卫侯郑伯曹伯莒子邾子滕子薛伯杞伯小邾子盟于澶渊【杜氏注澶渊在顿丘县南一名繁汗卫地案唐置澶州今属开徳府临河县　传盟于澶渊齐成故也　襄陵许氏曰自文十四年新城之役诸侯参盟则书同同盟云者名生于不足也平公祝柯澶渊之盟不书同此悼公之遗烈也与】秋公至自会　仲孙速帅师伐邾【传邾人骤至以诸侯之事弗能报也秋孟庄子伐邾以报之　襄陵许氏曰祝柯之会既执邾子又取其田报亦足矣而复伐之讥已甚也且澶渊在彼何以盟为】蔡杀其大夫公子燮【燮谷梁作湿】蔡公子履出奔楚【传初蔡文侯欲事晋曰先君与于践土之盟晋不可弃且足弟也畏楚不能行而卒楚人使蔡无常公子燮求从先君以利蔡蔡人杀之公子履其母弟也故出奔楚　胡氏传公子燮谋国之合于义者也国人乃不顺焉而杀燮此何罪矣故称国以杀而不去其官履其母弟进不能正国退不能逺害惧祸而奔从于蛮荆书者罪之也】陈侯之弟黄出奔楚【黄公羊谷梁作光　传陈庆虎庆寅畏公子黄之偪愬诸楚曰与蔡司马同谋楚人以为讨公子黄出奔楚书曰陈侯之弟黄出奔楚言非其罪也公子黄将奔呼于国曰庆氏无道求专陈国暴蔑其君而去其亲五年不灭是无天也　襄陵许氏曰二庆执陈之权外介大国以奔其君之弟而哀公力不能正则国何恃而不亡】叔老如齐【传齐子初聘于齐】冬十月丙辰朔日有食之　季孙宿如宋【传季武子如宋报向戌之聘也】
　　二十有一年春王正月公如晋【传公如晋拜师及取邾田也】邾庶其以漆闾丘来奔【杜氏注二邑在高平南平阳县东北有漆乡西北有显闾亭任公辅曰兖州邹县即南平阳也后汉山阳南平乡有漆亭山阳南平阳有闾丘亭　传邾庶其以漆闾丘来奔季武子以公姑姊妻之皆有赐于其从者于是鲁多盗季孙谓臧武仲曰子盍诘盗武仲曰不可诘也纥又不能季孙曰我有四封而诘其盗何故不可子为司冦将盗是务去若之何不能武仲曰子召外盗而大礼焉何以止吾盗庶其窃邑于邾以来子以姬氏妻之而与之邑是赏盗也赏而去之其或虽焉纥也闻之在上位者洗濯其心壹以待人轨度其信可明徴也而后可以治人夫上之所为民之归也上所不为而民或为之是以加刑罚焉而莫敢不惩若上之所为而民亦为之乃其所也又可禁乎庶其非卿也以地来虽贱必书重地也　陆淳曰以地来即叛也不言叛为内讳也讳受叛臣也　刘氏传漆一邑也闾丘一邑也曷为不言及公邑言及私邑不言及私邑者所受于君食之者也公邑者非食之者也胡氏传小国之大夫不书其姓氏微也其以事接我则书谨之也莒庆以大夫即鲁而图昬接我不以礼者也邾庶其以地叛其君而来奔接我不以义者也书来奔而鲁受叛臣纳其地之罪亦见矣】夏公至自晋　秋晋栾盈出奔楚【传栾黡娶于范宣子生盈范鞅以其亡也怨栾氏故与栾盈为公族大夫而不相能桓子卒栾祁与其老州宾通几亡室矣怀子患之祁惧其讨也愬诸宣子曰盈将为乱以范氏为死桓主而专政矣曰吾父逐鞅也不怒而以宠报之又与吾同官而专之吾父死而益富死吾父而专子国有死而已吾蔑从之矣其谋如是惧害于主吾不敢不言范鞅为之征懐子好施士多归之宣子畏其多士也信之懐子为下卿宣子使城着而遂逐之秋栾盈出奔楚　刘氏意林不以范匄逐之为文而以盈之自出为説使盈无可逐之衅则匄不得逐矣匄之罪易见盈之失难知此春秋所以深探其情而大正其本也道莫难于治天下而天下之治在国国之治在家家之治在身身不治国家不可得而治也诗之首二南书之首尧舜皆原于此矣春秋述尧舜者也是以谨于人道之始闺门之内易曰闲有家悔亡家之不闲悔不亦宜乎】九月庚戌朔日有食之冬十月庚辰朔日有食之【襄陵许氏曰比年食今又比月食葢此八年之间而日七食祸变重矣】曹伯来朝【曹武公来朝即位而来见也】公会晋侯齐侯宋公卫侯郑伯曹伯莒子邾子于商任【传防于商任锢栾氏也　襄陵许氏曰栾氏之出非其罪也徒以权臣私相忌恶何有于国平公受其激怒勤动诸侯以逞范鞅之积憾必欲使盈无所容于世故盈发愤卒兴祸乱此皆以私败公足以为古今之至戒也】
