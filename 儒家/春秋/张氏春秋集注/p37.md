<!-- { "loadSidebar": true } -->
　　十年春公会晋侯宋公卫侯曹伯莒子邾子滕子薛伯杞伯小邾子齐世子光会吴于柤【柤楚地后汉彭城国传阳县有柤水　杜氏注吴子在柤晋以诸侯往会之故曰会吴】夏五月甲午遂灭偪阳【偪谷梁作传偪阳杜氏注彭城传阳县今徐州沛县　传晋荀偃士匄请伐偪阳而封宋向戌焉荀防曰城小而固胜之不武弗胜为笑固请丙寅围之弗克诸侯之师久于偪阳荀偃士匄请于荀防曰水潦将降惧不能归请班师知伯怒投之以机出于其间曰女成二事而后告余余恐乱命以不女违七日不克必尔乎取之五月庚寅荀椻士匄帅卒攻偪阳亲受矢石甲午灭之以与向戌向戌辞乃予宋公以偪阳子归献于武宫谓之夷俘偪阳妘姓也使周内史选其族嗣纳诸霍人　襄陵许氏曰晋之威徳未能服逺躬率诸侯渉楚会吴而因道用师灭人之国恃众剽利无复伯讨则中国之礼义尽矣夫何以昭格荒服甚之故日而志之也】公至自会【谷梁传会夷狄不致恶事不致此其致何也存中国也中国有善事则并焉无善事则异之存之也汲郑伯逃归陈侯致柤之会存中国也范氏説有善事则并焉犹侵蔡蔡溃遂伐楚是并也无善事则异之谓如今年会吴甲午遂灭偪阳若会与遂异也】楚公子贞郑公孙辄帅师伐宋【传楚子囊郑子耳伐宋师于訾母围宋门于桐门】晋师伐秦【传九年秦景公使士雃乞师于楚将以伐晋楚子许之秋楚子师于武城以为秦援秦人侵晋晋饥弗能报也今年晋荀防伐秦报其侵也】秋莒人伐我东鄙【传莒人间诸侯之有事也故伐我东鄙】公会晋侯宋公卫侯曹伯莒子邾子齐世子光滕子薛伯杞伯小邾子伐郑【传诸侯伐郑齐崔杼使太子光先至于师故长于滕　吕氏曰齐世子光序诸侯上主会者为之也春秋不改所以示讥言上下之无礼文专以彊弱事势为先后也】冬盗杀郑公子騑公子发公孙辄【騑公羊谷梁作斐　传初子驷与尉止有争子驷为田洫司氏堵氏侯氏子师氏皆丧田焉故五族聚羣不逞之人因公子之徒以作乱于是子驷当国子国为司马子耳为司空子孔为司徒冬十月戊辰尉止司臣侯晋堵女父子师仆帅贼以入晨攻执政于西官之朝杀子驷子国子耳子孔知之故不死　程氏传不称大夫失卿职也愚谓郑之从楚以劳中国皆公子騑之罪也郑成公卒之初诸大夫欲从晋矣公子騑以官命未改止之及鄵之役僖公如会以从中国而騑弑之及楚子囊伐郑子展欲坚守以待晋而騑请从楚以任其咎故公子騑者从逆之人弑君之贼也而公子发公孙辄惟騑是从恶积而不可掩郑不能讨而盗得杀之所谓上慢下暴而致防至孔子以为盗之招也此所以不称杀其大夫也与】戍郑虎牢【传诸侯之师城虎牢而戍之晋师城梧及制士鲂魏绛戍之郑及晋平　胡氏传虎牢之城不系郑者责在郑也戍而系郑者罪诸侯也愚谓罪诸侯者责霸主之寡谋前年戍陈不能制楚以保陈矣又踵前辙而劳诸侯以戍守罢敝中国恃力逼小岂霸主服人之道乎故反系之郑以罪之】楚公子贞帅师救郑【传楚子囊救郑十一月诸侯之师还郑而南至于阳陵楚师不退知武子欲退曰今我逃楚楚必骄骄则可与战矣栾黡曰逃楚晋之耻也合诸侯以益耻不如死我将独进师遂进与楚师夹颍而军子蟜曰诸侯既有成行必不战矣从之将退不从亦退退楚必围我犹将退也不如从楚亦以退之宵渉颍与楚人盟栾黡欲伐郑师荀防不可曰我实不能御楚又不能庇郑郑何罪不如致怨焉而还今伐其师楚必救之战而不克为诸侯笑克不可命不如还也丁未诸侯之师还侵郑北鄙而归楚人亦还　胡氏曰以救许楚所以深罪诸侯不能保郑肆其陵逼曽荆楚之不若也】公至自伐郑【襄陵许氏曰书楚救郑而致公知诸侯之避楚也】十有一年春王正月作三军【杜氏注増立中军万二千五百人为军　传季武子将作三军告叔孙穆子曰请为三军各征其军穆子曰政将及子子必不能武子固请之穆子曰然则盟诸乃盟诸僖闳诅诸五父之衢正月作三军三分公室而各有其一三子各毁其乘季氏使其乘之人以其役邑入者无征不入者倍征孟氏使半为臣若子若弟叔孙氏使尽为臣不然不舍正义曰往前民皆属公家若非征伐不属三子故三子自以其邑之民为己之车乘今既三分公室所分得者即是己有故三家各自壊旧时车乘部伍以足成三军也季氏使所分得国内三分有一之人以其役与邑皆来入季氏者则无公征若不以役邑入季氏则使公家倍征之役今之丁也邑赋税也设利害以驱民使入己耳民畏倍征则尽归季氏所分得者无一入公也孟氏于子弟之中课取其一又分半以归公也叔孙氏使子弟尽为己臣唯以父兄归公耳故昭五年传云季氏尽征之叔孙氏臣其子弟言不臣父兄取二分而二分归公也孟氏取其半又如叔孙所取其中止取其半以半归公取一分而三归公也　吕氏曰孟氏稍弱所以只使半为臣季氏强直欲尽无公室也　胡氏传诗颂复古言公车千乘又曰公徒三万则臣下无私民若有侵伐诸卿更帅以出事毕则将归于朝车复于甸甲散于丘卒还于邑将皆公家之臣兵皆公家之众不相系也文宣以来政在私门襄公幼弱季氏益张废公室之三军而三家各有其一季氏尽征焉而旧法亡矣是以谓之作明年季孙宿救台遂入郓又其后享范献子而公臣不能具三耦民不属公可知矣春秋书其作舍以见昭公失国定公无正以示兵权不司去公室有天下国家者之所宜鍳也】夏四月四卜郊不从乃不郊【谷梁传夏四月不时也四卜非礼也】郑公孙舍之帅师侵宋【传郑人患晋楚之故诸大夫曰不从晋国几亡楚弱于晋晋不吾疾也晋疾楚将避之何为而使晋师致死于我楚弗敢敌而后可固与也子展曰与宋为恶诸侯必至吾从之盟楚师至我又从之则晋怒甚矣晋能骤来楚将不能吾乃固与晋大夫説之使疆之司恶于宋宋向戌侵郑大获子展曰师而伐宋可矣若我伐宋诸侯之伐我必疾吾乃聼命焉且告于楚楚师至我又与之盟而重赂晋师乃免矣夏郑子展侵宋】公会晋侯宋公卫侯曹伯齐世子光莒子邾子滕子薛伯杞伯小邾子伐郑秋七月己未同盟于亳城北【亳公羊谷梁作京　亳任氏云即郑地偃师也故汤都传诸侯会于北林师于向观兵于南门西济于济隧郑人惧乃行成同盟于亳城北范宣子曰不慎必失诸侯诸侯道敝而无成能无贰乎乃盟载书曰凡我同盟母蕰年毋壅利毋保奸毋留慝救灾患恤祸乱同好恶奬王室或间兹命司慎司盟名山名川羣神羣祀先王先公七姓十二国之祖明神殛之俾失其民队命亡氏踣其国家　胡氏曰既同而又叛从子展之谋欲致晋师而后与之也故其载书虽有队命亡氏踣其国家之言渝之而不顾噫慢鬼神至此而盟犹足恃乎】公至自伐郑【谷梁传不以后致盟后复伐郑也】楚子郑伯伐宋【传楚子囊乞旅于秦秦右大夫詹帅师从楚子将以伐郑郑伯逆之丙子伐宋】公会晋侯宋公卫侯曹伯济世子光莒子邾子滕子薛伯杞伯小邾子伐郑会于萧鱼【传九月诸侯悉师以复伐郑郑人使良霄大宰石如楚告将服于晋曰孤以社稷之故不能怀君君若能以玉帛绥晋不然则武震以摄威之孤之愿也楚人执之诸侯之师观兵于郑东门郑人使王子伯骈行成甲戍晋赵武入盟郑伯冬十月丁郑子展出盟晋侯十二月戊寅会于萧鱼庚辰赦郑囚皆礼而归之纳斥侯禁侵掠晋侯使叔肸告于诸侯　苏氏曰郑与会也自八年后晋楚争郑三年之间晋人四以诸侯伐郑楚辄救之晋用知防之谋未尝与楚人战至是楚不能应遂全师以服郑于是郑固与晋二十余年楚不能争虽城濮之克不能过也　程子郑不可信而悼公推诚以待之不疑至哉诚之能感人也自此郑不背晋者二十四年　临江刘氏曰悼公之服郑也有道其信义着于诸侯非一日之积此善之可嘉者也郑伯之欲从中国也亦非一日之积逼于楚之强而未果此不能之可矜者也然则晋之取郑郑之下晋不始于会萧鱼之日其信已在前矣至其会也诸侯以小息中国以小安是乃有贵乎约信者也其义不言而谕不盟而一故畧其文以见其实葢春秋成人之美之意也不以战伐为善不以盟誓为信示以救灾患恤祸乱同好恶王室而逺人服矣为天下岂可以诈力哉】公至自会【谷梁伐而后会不以伐郑致得郑伯之辞也　程子曰兵不加郑故书至自会】楚人执郑行人良霄【霄谷梁作宵　陆淳曰称行人而执以其事执也不称行人而执以己孰也　许氏曰书楚执良霄见楚之力尽于是矣】冬秦人伐晋【传秦庶长鲍庶长武帅师伐晋以救郑鲍先入晋地士鲂御之少秦师而弗设备秦晋战于栎晋师败绩易秦故也】
　　十有二年春王三月莒人伐我东鄙围台季孙宿帅师救台遂入郓【台谷梁作邰杜氏注琅邪费县有台亭公羊传大夫无遂事此其言遂何公不得为政尔　谷梁受命而救邰不受命而入郓恶季孙宿也　胡氏传台在域之中而専行之非有无君之心者不敢为也】夏晋侯使士鲂来聘【传晋士鲂来聘且拜师】秋九月吴子乘卒【传吴子寿梦卒临于周庙　泰山孙氏曰不书葬以其称王罪大恶重贬之也】冬楚公子贞帅师侵宋【传楚子囊秦庶长无地伐宋师于梁以报晋之取郑也】公如晋【传公如晋朝且拜士鲂之辱】
　　十有三年春公至自晋　夏取邿【邿公羊作诗　杜氏注邿小国也任城亢父县有邿亭　传邿乱分为三师救邿遂取之】秋九月庚辰楚子审卒　冬城防【传于是将早城臧武仲请俟毕农事　许氏曰郑役既息鲁政有裕则知取邿以为利城防以为安而已矣】
