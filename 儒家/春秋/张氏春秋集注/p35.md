<!-- { "loadSidebar": true } -->
　　十有八年春王正月晋杀其大夫胥童【传栾书中行偃杀胥童　愚谓三郤之死皆胥童道厉公为之故以累上之辞书也】庚申晋弑其君州蒲【愚闻之师曰称国以弑者众弑其君之辞也孰弑之晋之大臣栾书中行偃也曷为不言二臣弑之孟子论贵戚之卿曰君有大过则谏反覆之而不听则易位厉公之过大矣昵用小人杀戮无辠举朝诸卿不保首领书偃晋之世臣以社稷为心尚可以行易位之权而遽弑之夫二人尝以君事之矣故称国以弑分其恶于众也悼公逐不臣者七人而不诛书偃非里克寗喜之比故也】齐杀其大夫国佐【传十七年齐侯使崔杼为大夫庆克佐之帅师围卢国佐从诸侯围郑以难请而归遂如卢师杀庆克以縠叛齐侯与之盟于徐闗而复之十二月卢降使国胜告难于晋待命于清今年正月甲申晦齐侯使士华免以戈杀国佐于内宫之朝师逃于夫人之宫书曰齐杀其大夫国佐弃命专杀以谷叛故也愚谓无咎奔于去年之秋而鲍牵刖齐灵公可以省母言之是非矣国佐叛而后复之意灵公非不知国佐之直而庆克等之内乱宫闱也卒杀国佐则灵公之知又下鲁成公数等矣保奸如此因庆克以成庆封党贼之祸庆封逐而政卒归于陈氏灵公蔽塞聦明惟妇言是用所致也国佐不能见防而去以邑叛君又仕危乱之朝身死宫阑非不幸矣】公如晋　夏楚子郑伯伐宋宋鱼石复入于彭城【彭城宋邑今徐州彭城县　传郑伯侵宋及曹门外遂防楚子伐宋取朝郏楚子辛郑皇辰侵城郜取幽丘同伐彭城纳鱼石向为人鳞朱向带鱼府焉宋人患之西鉏吾曰楚今将崇诸侯之奸而披其地以塞夷庚逞奸而携服毒诸侯而惧呉晋非吾忧也晋必恤之　胡氏传言复入者已絶而复入恶之甚者栾盈鱼石是也　苏氏曰公孙宁仪行父言纳而鱼石不言纳葢楚庄诛陈之辠人疑若无辠故书纳以正其辠鱼石之书复入而先言楚郑之伐已着其纳乱臣也故不言自楚而特书复入然不言叛者复入而将以乱国非直叛君而已故鱼石栾盈之辠重于赵鞅宋辰也】公至自晋晋侯使士匄来聘【传公至自晋晋范宣子来聘且拜朝也君子谓晋于是乎有礼】秋伯来朝【传桓公来朝且问晋故公以晋君语之杞伯于是乎骤朝于晋而请为昬】八月邾子来朝【传邾宣公即位而来见也】筑鹿囿【杜氏注筑墙为鹿苑　谷梁传山林薮泽之利所以与民共也虞之非正也　许氏曰大夫擅国威权日去而公务自娯于鸟兽草木是谓豫在上何可长也　谨案孟子谓齐宣王曰臣闻郊闗之内有囿方四十里杀其麋鹿者如杀人之罪则是方四十里为穽于国中成公之鹿囿虽未至此然后日之筑郎囿蛇渊囿亦师师非度至战国而极耳劳民以独乐此春秋之所谨也】己丑公薨于路寝【正也】冬楚人郑人侵宋【传宋老佐华喜围彭城老佐卒焉楚子重救彭城伐宋宋华元如晋告急韩厥为政曰欲求得人必先勤之成霸安疆自宋始矣晋侯师于台谷以救宋遇楚师于靡角之谷楚师还】晋侯使士鲂来乞师【鲂公羊作彭　传晋士鲂来乞师季文子问师数于臧武仲对曰伐郑之役知伯实来下军之佐也今彘季亦佐下军如伐郑可也从之　襄陵许氏曰悼公复兴霸业而乞师犹循厉之故事元年而后遂无乞师则召兵而已矣】十有二月仲孙蔑防晋侯宋公卫侯邾子齐崔杼同盟于虚朾【虚朾地阙　传谋救宋也宋人辞诸侯而请师以围彭城　襄陵许氏曰襄公不防在丧故也悼之所以仁诸侯也】丁未葬我君成公【传书顺也　杜氏注薨于路寝五月而葬国家安静世适承嗣故曰书顺也】

　　春秋集注卷七
　　钦定四库全书
　　春秋集注卷八
　　宋　张洽　撰
　　襄公【名午成公之子定姒所生諡法因事有功曰襄】
　　元年春王正月公即位【于是襄公始生四岁即位】仲孙蔑会晋栾黡宋华元卫甯殖曹人莒人邾人滕人薛人围宋彭城【案楚己取彭城封鱼石今彭城非复宋地尚繋之宋传曰诸侯为宋讨鱼石故称宋且不登叛人也　临江刘氏曰楚为不道奬乱助恶虽得其地春秋不与也石氏曰齐国夏卫石曼姑围蒯聩于戚不曰卫戚不与齐卫大夫助子围父也此仲孙蔑会晋宋诸国大夫围彭城则系之宋不与蛮荆取中国之地以与叛臣也此春秋微意之见于笔削者也　传彭城降晋晋人以宋五大夫在彭城者归置诸瓠丘齐人不防彭城晋人以为讨二月齐太子光为质于晋】夏晋韩厥帅师伐郑仲孙蔑会齐崔杼曹人邾人杞人次于鄫秋楚公子壬夫帅师侵宋【韩厥公羊作韩屈下同鄫公羊作合　鄫郑地杜氏注在陈留襄邑县东南传晋韩厥荀偃帅诸侯之师伐郑入其郛败其徒兵于洧上于是东诸侯之师次于鄫以待晋师晋师自郑以鄫之师侵楚焦夷及陈晋侯卫侯次于戚以为之援楚子辛救郑侵宋郑子然侵宋取犬丘　胡氏曰楚人释君助臣事已悖矣晋于是降彭城以鱼石等归遂伐郑而诸侯次鄫援之放义而行者也楚子辛救郑而经不书郑本为楚以其君故集矢于目是以不贰于楚弃华从夷不能裁之以义惟私欲之从则郑无可救之善楚不得有能救之名故削而不书】九月辛酉天王崩　邾子来朝　冬卫侯使公孙剽来聘　晋侯使荀防来聘【泰山孙氏曰天王崩邾子晋卫之来朝聘皆不臣也】
　　二年春王正月葬王【五月葬速也】郑师伐宋【楚令也杜氏注以彭城故】夏五月庚寅夫人姜氏薨【成公夫人齐姜也　传齐姜薨初穆姜择美槚以自为榇与颂琴季文子取以葬非礼也妇养姑者也亏姑以成妇逆莫大焉】六月庚辰郑伯睔卒【传郑成公疾子驷请息肩于晋公曰楚君以郑故亲集矢于其目非异人任寡人也若背之是弃力与言其谁防我免寡人惟二三子　胡氏论郑从楚见上公子壬夫侵宋注】晋师宋师卫甯殖侵郑【传晋师侵郑于是子罕当国子驷为政子国为司马诸大夫欲从晋子驷曰官命未改　杜氏注宋虽非卿师重故序卫上晋伐丧非礼也愚谨案士匄侵齐闻丧而还春秋与之则兹伐丧之罪不待贬而见矣】秋七月仲孙蔑会晋荀防宋华元卫孙林父曹人邾人于戚【传会于戚谋郑故孟献子曰请城虎牢以偪郑知武子曰善鄫之防吾子闻崔子之言今不来矣滕薛小邾之不至皆齐故也寡君之忧不惟郑防将复于寡君而请于齐得请而告吾子之功也若不得请事将在齐吾子之请诸侯之福也岂惟寡君頼之】己丑葬我小君齐姜【杜氏注齐諡也三月而葬速】叔孙豹如宋【叔孙豹侨如之弟传通嗣君也】冬仲孙蔑会晋荀防齐崔杼宋华元卫孙林父曹人邾人滕人薛人小邾人于戚遂城虎牢【虎牢故东虢之邑郑灭虢为制邑秦汉为成臯东有汜水今孟州汜水县有故虎牢城　传复会于戚齐崔武子及滕薛小邾之大夫皆会知武子之言故也遂城虎牢郑人乃成　陆淳曰诸侯之大夫取他国之邑相与城之非正也城虎牢可以安中国息征伐故圣人许之不繋于郑也　愚谨案虎牢所以不系郑者郑人背监弃信党楚以为中国患悼公动天下之诸侯以讨之而负固自若故从孟献子之谋城其岩邑以制之以伯主而讨不服从之国地非郑之所可私有故彭城非宋有也伯主为宋讨则系之宋虎牢郑地也以中国当讨郑而不系之郑皆春秋明王制以示予夺之正也】楚杀其大夫公子申【传公子申为右司马多受小国之赂以逼子重子辛楚人杀之　刘氏传婴齐壬夫畏其偪而杀之也】
　　三年春楚公子婴齐帅师伐吴【传楚子重伐吴为简之师使邓廖帅组甲三百被练三千以侵吴吴人要而击之获邓廖其能免者组甲八十被练三百而已子重归吴人伐楚取驾子重病之遇心疾而卒　许氏曰大臣相残又外结吴怨共王之所以不振也】公如晋【传始朝也】夏四月壬戌公及晋侯盟于长樗公至自晋【长樗近晋之地苏氏曰晋侯修礼于诸侯故去其国都与公盟于长樗　传孟献子相公稽首知武子曰天子在而君辱稽首寡君惧矣孟献子曰以敝邑介在东表密迩仇讐寡君将君是望敢不稽首　愚谓孟献子鲁之贤大夫尚不知君臣之义以相其君所谓不知先立乎其大者春秋诸贤之同病也】六月公会单子晋侯宋公卫侯郑伯莒子邾子齐世子光己未同盟于鸡泽【鸡泽杜氏注在广平曲梁县西南任公辅曰案地谱一名鸡丘今洛州永平县　传晋为郑服故且欲修呉好将合诸侯使士匄告齐曰寡君以岁之不易愿与一二兄弟相见以谋不协请君临之齐侯欲勿许而难为不协乃盟于耏外六月己未同盟于鸡泽晋侯使荀防逆吴子于淮上吴子不至　今案晋悼公始合诸侯尊王室而盟单子与桓公首止葵丘异矣故书诸侯防而己未同盟于鸡泽所以讥其侪王官于诸侯俾下同于歃血其事不足乎扬故不再言鸡泽而例之于新城同盟之书也】陈侯使袁侨如会戊寅叔孙豹及诸侯之大夫及陈袁侨盟【传楚子辛为令尹侵欲于小国陈成公使袁侨如会求成晋侯使和组父告于诸侯秋叔孙豹及诸侯之大夫及陈袁侨盟陈请服也　谷梁传诸侯盟又大夫相与私盟是大夫张也故鸡泽之会诸侯始失正矣泰山孙氏曰诸侯既盟而袁侨至无盟可也己未诸侯盟戊寅大夫又盟是大夫强诸侯始失政也至溴梁之盟曰大夫盟而不复言诸侯之大夫则政在大夫矣胡氏曰陈久叛中国而从楚不堪其侵欲然后求盟于晋悼公立已四年复修霸业其从之也不已晩乎悼】
　　【公盍亦増修徳政而谓袁侨曰诸侯之盟事毕矣而吾子始来若再刑牲歃血要质鬼神是渎之也且吾子以帝王之胄习于礼义害楚之政去逆効顺此诸侯之愿寡君之欲也虽微盟誓天地鬼神实照临之其惟同心纠逖王慝厚礼遣之使往报焉足矣奚必汲汲使大夫盟之哉书大夫及袁侨盟罪晋也】秋公至自会　冬晋荀防帅师伐许【传许灵公事楚不会于鸡泽冬晋知武子帅师伐许案荀防悼公之贤大夫也偶见陈人之服不能辅悼公益修徳以保陈陈固则许何患其不来今遽帅师以问罪于许规模欲速宜其并陈不能保也】
　　四年春王三月己酉陈侯午卒【传春楚师为陈叛故犹在繁阳韩献子患之言于朝曰文王帅殷之叛国以事纣唯知时也今我易之难哉三月陈成公卒楚人将伐陈闻丧乃止陈人不聼命夏楚彭名侵陈】夏叔孙豹如晋【传如晋报知武子之聘也】秋七月戊子夫人姒氏薨【姒公羊作弋下同杜氏注成公妾襄公母姒杞姓　传定姒薨不殡于庙无榇不虞匠庆谓季文子曰子为正卿而小君之丧不成君长谁受其咎初季孙为已树六槚于蒲圃东门之外匠庆请木季孙曰畧匠庆用蒲圃之槚季孙不御】葬陈成公　八月辛亥葬我小君定姒【襄陵许氏曰传载季文子欲不以夫人礼葬定姒志复古也而不得己于人言卒夫人之观此逾月而葬葢礼畧也】冬公如晋【传公如晋听政晋侯享公公请属鄫晋侯不许孟献子曰以寡君之密迩于仇讐而愿固事君无失官命鄫无赋于司马为执事朝夕之命敝邑敝邑小阙而为罪寡君是以愿借助焉晋侯许之】陈人围顿【传楚人使顿间陈而侵伐之故陈人围顿】
