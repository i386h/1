<!-- { "loadSidebar": true } -->
　　十有六年春王正月雨木冰【公羊传雨而木冰也　何休注木者少阳幼君大臣之象冰者凝隂冰胁木者君臣将困于兵之徴】夏四月卒未滕子卒【传滕文公卒】郑公子喜帅师侵宋【传楚子自武城使公子成以汝隂之田求成于郑郑叛晋子驷从楚子盟于武城夏郑子罕伐宋宋将鉏乐惧败诸汋陂退舍于夫渠不儆郑人覆之败诸汋陵获将鉏乐惧】六月丙寅朔日有食之　晋侯使栾黡来乞师【传晋侯将伐郑使郤犫如卫遂如齐皆乞师焉乐黡来乞师　程子曰时以穆姜叔孙侨如将作难故师出后期】甲午晦晋侯及楚子郑伯战于鄢陵楚子郑师败绩【鄢陵郑地后汉郡国志颍川鄢陵晋败楚之地今东京开封府鄢陵县　传晋侯将伐郑乃兴师楚子救郑司马子反将中军过申入见申叔时曰师其何如对曰徳刑详义礼信战之器也民生厚而徳正用利而事节时顺而物成上下和睦周旋不逆民生敦厖和同以听此战之所由克也今楚内弃其民而外絶其好渎齐盟而食话言奸时以动而疲民以逞民不知信进退辠也人恤所底其谁致死子其勉之吾不复见子矣晋师济河闻楚师将至范文子欲反郤至曰韩之战惠公不振旅箕之役先轸不反命邲之师荀伯不复从皆晋耻也今我辟楚又益耻也文子曰吾先君之亟战也有故秦狄齐楚皆强不尽力子孙将弱今三强服矣敌楚而已惟圣人能内外无患自非圣人外寜必有内忧盍释楚以为外惧乎甲午晦楚晨压晋军而陈苗贲皇言于晋侯曰楚之良在其中军王族而已请分良以击其左右而三军萃于王卒必大败之及战吕锜射共王中目王召养由基与之两矢使射吕锜中项伏弢以一矢复命韩厥郤至从郑伯石首御曰卫懿公惟不去其旗是以败于荧乃内旌于弢中石首以郑伯免唐苟死之子反命军吏察夷伤补卒乗鸡鸣而食晋人患之苗贲皇徇曰搜乗补卒秣马利兵明日复战王闻之召子反醉而不能见王曰天败楚也夫予不可以待乃宵遁晋入楚军三日谷范文子立于戎马之前曰君幼诸臣不佞何以及此君其戒之周书曰惟命不于常有徳之谓　谷梁传日事遇晦曰晦楚不言师君重于师也　公羊传楚何以不言师王痍也王痍者何伤乎矢也　刘氏传战而言及者主是战者也犹曰晋侯为志乎此战也云尔　胡氏传当是时两君相抗胜负未决晋之捷也亦幸焉尔幸非持胜之道范文子所以有立军门之戒也楚虽败而势益张晋遂怠而君骄国乱此见诸行事之深切着明者也】楚杀其大夫公子侧【传楚师还王使谓子反曰先大夫之覆师徒者君不在子无以为过不谷之辠也子重使谓子反曰初陨师徒者而亦闻之矣盍图之对曰侧亡君师敢忘其死王使止之弗及而卒　苏氏曰公子侧鄢陵之败师也楚以一败杀之故称国以杀】秋公防晋侯齐侯卫侯宋华元邾人于沙随不见公【沙随宋地　杜氏注梁国宁陵县北有沙随亭今案宁陵本朝熙宁间拨属拱州　传战之日齐国佐至于师卫侯出于卫公出于壊隤宣伯通于穆姜欲去季孟而取其室将行穆姜送公使逐二子公以晋难告曰请反而听命姜怒公子偃公子鉏趋过曰女不可是皆君也公待于壊隤申宫儆备设守而后行是以后使孟献子守公宫防于沙随谋伐郑也宣伯使告郤犫曰鲁侯待于壊隤以待胜者郤犫主东诸侯取货于宣伯而诉公于晋侯晋侯不见公　谷梁传不见公者可以见也可以见而不见讥在诸侯也　程氏传晋侯听谮怒公后期故不见公君子正已而无恤乎人鲁之后期国难故也晋不见为非矣彼曲我直不足为耻也　常山刘氏曰夫子于鲁事有可耻者必为之讳君臣之礼也若我无失道而横逆所加则不讳今晋怙强而不见公我何辠故直书以辠诸侯也】公至自防【内有穆姜之难外不见于霸主故危之】公防尹子晋侯齐国佐邾人伐郑【传公防尹武公及诸侯伐郑将行姜又命公如初公又申守而行诸侯之师次于郑西我师次于督扬不敢过郑子叔声伯使叔孙豹请逆于晋师为食于郑郊师逆以至声伯四日不食以待之食使者而后食诸侯迁于制田知武子以诸侯之师侵陈遂侵蔡诸侯迁于颍上郑子罕宵军之宋齐卫皆失军】曹伯归自京师【传曹人请于晋曰自我宣公即世国人曰若之何忧犹未弭而又讨我寡君以亡曹国社稷之镇公子先君无乃有辠乎若有辠则君列诸防矣君惟不遗徳刑以伯诸侯岂独遗诸敝邑晋侯谓子臧反吾归而君子臧反曹伯归子臧尽致其邑与卿而不出　陆淳曰曹之辠大矣晋侯讨而执之以归京师王不能定其辠失政刑也　程氏曰王未尝絶其位故书归自京师王命也】九月晋人执季孙行父舍之于苕丘【苕公羊作招苕丘晋地　传宣伯使告郤犫曰鲁之有季孟犹晋之有栾范也政令于是乎成今其谋曰晋政多门不可从也若欲得志于鲁请止行父而杀之我毙蔑也而事晋蔑有贰矣九月晋人执季文子于苕丘公还待于郓使子叔声伯请于晋　程氏传寘之于苕丘也　杜氏注舍之于莒丘明不以归临江刘氏曰称人以执者非伯讨也此其为非伯讨奈何晋侯用叔孙侨如之谮不见公执季孙行父执之者以归也归而未至故不可言以归而着舍之于苕丘焉此春秋别嫌明防慎用狱之意也　谨案舍去声或作舍非也下书行父盟却犫则着其释行父矣】冬十月乙亥叔孙侨如出奔齐十有二月乙丑季孙行父及晋郤犫盟于扈【传范文子谓栾武子曰季孙于鲁相二君矣妾不衣帛马不食粟可不谓忠乎信谗慝而弃忠良若诸侯何乃许鲁平赦季孙出叔孙侨如而盟之侨如奔齐】公至自防【君臣同出以君致也伐郑不致而致以防着公之危不在于伐而在于防也】乙酉刺公子偃【杜氏注偃与鉏俱为姜所指而独杀偃偃与谋　谨案同刺大夫也公子买言不卒戍言非其辠而加之也偃止言刺言当其辠也此内杀大夫有辠无辠之别也】十有七年春卫北宫括帅师侵郑【括公羊作结误　传郑子驷侵晋虚滑卫北宫括救晋侵郑至于髙氏】夏公防尹子单子晋侯齐侯宋公卫侯曹伯邾人伐郑【传五月郑大子髠顽侯獳为质于楚楚公子成公子寅戍郑公防尹武公单襄公及诸侯伐郑自戏童至于曲洧　杜氏注晋未能服郑故假天子威周使二卿防之】六月乙酉同盟于柯陵【传同盟于柯陵寻戚之盟也楚子重救郑师于首止诸侯还　陆淳曰不重言诸侯讥尹子单子与盟　苏氏曰齐晋之盛天子之大夫防而不盟尊周也柯陵之防尹子单子始与诸侯之盟自是习以为常非礼也　谨案晋厉公愤郑之不服而假同盟之礼以约束诸侯然不知无益于郑之叛而自取盟王官之辠此同盟之所以书也】秋公至自防【不以伐致而以防致葢公之得辠于晋未久而晋侯自是益骄则公之危不在于伐而在于防防以得免于霸主为幸则致必以防録也】齐髙无咎出奔莒【传齐庆克通于灵公母声孟子与妇人防衣乗辇而入于闲鲍牵见之以告国武子武子召庆克而谓之庆克久不出而告夫人曰国子谪我夫人怒国子相灵公以防髙鲍处守及还将至闭门而索客孟子诉之曰髙鲍将不纳君而立公子角国子知之秋七月壬寅刖鲍牵而逐髙无咎无奔莒髙髙弱以卢叛　襄陵许氏曰灵公不公其听自涴帷墙奔其世臣以长祸乱诗曰萋兮斐兮成是贝锦哆兮侈兮成是南箕悲夫唯巧言能使闭门索客者为将不纳君也】九月辛丑用郊【公羊传用者何用者不宜用也九月非所用郊也　髙邮孙氏曰王者春郊正月以祈谷秋郊九月以报功春曰圆丘秋曰明堂后稷圜丘之配文王明堂之配鲁之郊配后稷而不曰文王焉葢其郊止于祈谷而报功之郊不行也春秋卜牛于正月三月在涤则春秋之正月夏时之十一月也十一月而养牛则二月可以郊矣然则鲁之郊用夏时之二月不敢并天子之时又杀之也春秋之九月夏时之七月以为祈谷则已晩以为报功则太早又鲁之不当行者故特书用以讥之】晋侯使荀防来乞师【师氏曰请王命以讨有辠宜纠合诸侯以尊王命奉辞以往无敢或后可也乃使大夫乞师于鲁邪以盟主而乞师已为卑辱况以王之卿士主兵乃言乞师其卑王室以误宠诸侯也甚矣夫欲仗天子之威以讨叛伐贰而乃先为此卑辱欲望郑畏威得乎哉】冬公防单子晋侯宋公卫侯曹伯齐人邾人伐郑【传诸侯伐郑十月庚午围郑楚公子申救郑师于汝上十一月诸侯还　泰山孙氏曰郑与楚比周晋侯再假王命三合诸侯伐之不能服中国不振可知也】十有一月公至自伐郑　壬申公孙婴齐卒于貍脤【脤公羊作轸谷梁作蜃貍脤地阙　苏氏曰婴齐从于伐郑还而道卒大夫卒不地其地在外也　案下十有二月丁巳朔则壬申非十一月失之矣刘氏曰春秋故史也有所不革孟子曰其事则齐桓晋文其文则史其义则丘窃取之矣】十有二月丁巳朔日有食之　邾子貜且卒　晋杀其大夫郤锜郤犫郤至【传晋厉公侈多外嬖反自鄢陵欲尽去羣大夫而立其左右胥童以胥克之废也怨郤氏而嬖于厉公郤锜夺夷阳五田郤犫与长鱼矫争田执而梏之五与矫亦嬖于厉公栾书怨郤至以其不从已而败楚师也欲废之使楚公子茷谮诸公公怨郤至厉公将作难胥童曰必先三郤族大多怨去大族不偪敌多怨有庸公曰然壬午胥童夷羊五帅甲八百将攻郤氏长鱼矫请无用众公使清沸魋助之杀驹伯苦成叔温季逃矫又杀之皆尸诸朝胥童以甲刼栾书中行偃于朝矫曰不杀二子忧必及君公曰一朝而尸三卿余不忍益也对曰人将忍君臣闻乱在外为奸在内为轨御奸以徳御轨以刑不施而杀不可谓徳臣偪而不讨不可谓刑徳刑不立奸轨并至臣请行遂出奔狄公使辞于二子乃皆归公使胥童为卿公逰于匠丽氏栾书中行偃遂执公焉　谨案郤氏虽多怨而既为大夫则君之股肱也厉公不正名其有辠无辠而用嬖幸胥童长鱼矫之计一朝杀三卿又刼栾书中行偃能无及乎此春秋所以列书而深辠之也或曰晋至此时六卿之势已成矣厉公之讨将以强公室也纵而不治则臣强君弱将若之何不知事有机括政有要领正君道以御其臣初不在于多杀也我太祖皇帝举五代緫兵专国之强臣使之辞兵柄解重权于一夕指麾之间葢得其机据其要而彼之心説诚服自不容已也何乃以多杀立威而求安乎春秋辠厉公之杀三卿而卒以自及其示后世御臣之法至矣】楚人灭舒庸【舒庸任公辅曰东夷偃姓之国地谱庐州城下舒城传舒庸人以楚师之败也道呉人围巢伐驾围厘虺恃呉而不设备楚公子橐师袭舒庸灭之】
