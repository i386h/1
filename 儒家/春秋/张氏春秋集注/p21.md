<!-- { "loadSidebar": true } -->
　　三十有一年春取济西田【公羊传取之曹也其言取之何晋侯执曹伯班其所侵地于诸侯也　赵氏曰凡力得之曰取不当取也恶其专有虽取本邑亦无异辞　愚案复鲁之旧地亦与非其有而取之者同辞葢无王命以正疆理皆取之不以其道也况晋之夺诸曹以与鲁本以其私憾而非有至公之义乎】公子遂如晋【傅取济西田分曹地也臧文仲往宿于重馆重馆人告曰晋新得诸侯必亲其共不速行将无及也从之分曹地自洮以南东传于济尽曹地也襄仲如晋拜曹田也详此则晋鲁之私槩可见矣】夏四月四卜郊不从乃免牲【鲁之得郊与其郊非礼失文武周公之意见于桓五年大雩之释详矣非鲁之得为故不曰大事于上帝而曰郊也　公羊传三卜礼也四卜非礼也禘尝不卜郊何以卜卜郊非礼也卜郊何以非礼天子祭天诸侯祭土天子有方望之事无所不通诸侯山川不在其封内者则不祭也　愚案公羊所传盖先王祭礼之正法周公岂自逾其制礼之意而容后世子孙轻辞大典乎故曰周公其衰也由是观之郊者乃鲁岁举之常祀至此乃因四卜不从与三望而书之也卜郊之礼当以十二月下辛卜正月上辛不吉则以正月下辛卜二月上辛又不吉则以二月下辛卜三月上辛又不吉则不郊今复以三月下辛卜用四月故曰三卜礼也四卜非礼也　谷梁传曰免牲者为之缁衣纁裳有司端奉送至于南郊免牛亦然　胡氏曰中庸曰郊社之事所以事上帝也宗庙之礼所以祀乎其先也明乎郊社之礼禘尝之义治国其如指诸掌乎庶人之不得祭五祀大夫之不得祭社稷诸侯之不得祭天地非欲固为等差盖不易之定理也知其理之不可易则安于分守无欲僣之心矣为天下国家乎何有】犹三望【望者望祭也公羊曰泰山河海郑康成以河不在鲁竟故以海岱及淮为徐州之竟而鲁之所祀杜氏以为分野之星国中山川孔氏防曰鲁于十二次降娄鲁之分野其祭奎娄之神也　临江刘氏曰星辰民所瞻仰也山川民所取财用也　愚谨案公羊之説必有所传郑氏恐臆説葢天子四望故王虽令鲁郊而止行祈谷之郊今鲁得望祭而特比天子阙其一故三望与郊书之无异而书曰犹书犹亦言不当望而犹望祭也如使鲁望祭不出竟则何为书三望而又加之曰犹若壬午犹绎之书乎故每于免牲不郊之下特书犹以讥之也】秋七月　冬伯姬来求妇【易曰归妹天地之大义也天地不交而万物不兴归妹人之终始也説以动所归妹也征凶位不当也无攸利柔乘刚也伯姬以求妇而逾竟是伯之不能正家也僖公容其来求是使柔乘刚而国事制于妇人也特书以为妇人与政之戒春秋闲有家之道严矣成公世杞叔姬之不终其归不见经或者权舆于此与】狄围卫十有二月卫迁于帝丘【狄闵二年入卫齐桓公救而封之自此狄不敢加兵于卫桓公之力也齐桓即世卫文忘齐之大徳从宋襄伐齐杀冢嗣而立不正于是狄人始假义以伐卫卫人忘恩而啓狄之防盖始于此自晋文兴不复侵伐相攻矣今复围卫而卫迫狄迁都此胡氏所以罪晋文不能朔患致为中国之患然非文公恶卫之深屡行报怨之事则狄亦不敢肆行如此也帝丘杜氏曰东都濮阳县帝颛顼之虗故曰帝丘濮阳今属开徳府】三十有二年春王正月　夏四月己丑郑伯防卒【公羊传防作接郑文公也】卫人侵狄秋卫人及狄盟【传狄有乱卫人侵狄狄请平焉秋卫人及狄盟　杜氏曰不地就庐帐盟也　谨案外监而即其庐帐以与盟于是始有如唐徳宗召平凉之辱者矣所以特书而示戒也】冬十有二月已卯晋侯重耳卒
　　三十有三年春王二月秦人入滑【秦穆公谋郑而使三大夫千里袭之事不成而中道灭滑公羊左氏载其事详矣孟明视西乞术白乙丙不书罪之也滑国见庄十六年幽之盟】齐侯使国归父来聘　夏四月辛巳晋人及姜戎败秦于殽【左氏谷梁作秦师刘氏胡氏从公羊违老成之言贪利越国以袭人而丧师乱亾之道公羊无师盖得圣人之意必有所传谷梁传以败秦师为狄之盖援中国与夷狄不言战皆曰败之之例恐非春秋意其曰秦之为狄自殽始意亦必有所传而失之也　刘氏传其谓之秦何秦之所以为秦者与人之臣而谋其君利人之丧而袭其国弱人之孤而死其亲背大臣而与小臣图事贪得利而弃其师也　程子曰晋不称君居丧未葬不可从戎也忘亲背惠其恶大矣故称晋人及姜戎以罪之】癸巳葬晋文公【传晋发命遽兴姜戎子墨衰绖败秦师于殽遂墨以葬文公晋于是始墨此谷梁氏所谓讥其释殡而主乎战也】狄侵齐　公伐邾取訾娄【公羊作丛谷梁作訾楼】秋公子遂帅师伐邾【僖公懐升陉之败以晋文方霸而未敢兴报怨之师今晋方有丧秦狄内讧故君臣间有事而交伐邾以取利据事直书其罪见矣】晋人败狄于箕【传晋侯败狄于箕郤缺获白狄子杜氏注太原阳邑县有箕城　任公辅曰白狄狄别种也西属雍州近于秦】冬十月公如齐十有二月公至自齐【传以为国归父来聘臧文仲以其有礼而请公朝以比事属辞观之间晋而虐邾所以因齐聘而朝之以自托也】乙巳公薨于小寝【不终于路寝言即安之非正也】陨霜不杀草李梅实【襄陵许氏曰僖公寛仁过厚其失也豫而文公以暗弱继之三桓之盛自僖公始卒以专鲁咎证着矣】晋人陈人郑人伐许【许自文公所不能致襄公今年败秦败狄又伐先世所不致之许孔子曰逺人不服则修文徳以来之今襄公承业之志自以为勤然不知忘丧毒民失道之甚也】











　　春秋集注卷四
　　钦定四库全书
　　春秋集注卷五
　　宋　张洽　撰
　　文公【名兴僖公之子夫人声姜所生諡法慈恵爱民曰文】
　　元年春王正月公即位　二月癸亥日有食之【公羊有朔字】天王使叔服来防葬【传内史叔服　公羊传防葬礼也】夏四月丁巳葬我君僖公【五月而葬】天王使毛伯来锡公命【传毛伯卫也谷梁传礼有受命无来锡命锡命非正也　刘氏曰锡命者何命为诸侯也诸侯在丧称子逾年即位丧毕以士服见于王王乃于庙命之丧未毕而命之非礼也既毕丧而不受命于天子亦非礼也】晋侯伐卫【不朝霸主而伐同盟此其所以受兵也】叔孙得臣如京师【杜氏注得臣叔牙之孙传拜锡命也　高邮孙氏曰文公即位未尝如周而天子使大夫来锡命公受命矣又不自朝而使得臣往其不臣可知矣】卫人伐晋【霸主声辠致讨不自反其不仁无礼之辠乃称兵以伐之故书人辠孔逹也】秋公孙敖防晋侯于戚【晋侯伐卫围戚取之秋晋侯疆戚田故公孙敖防之戚卫地在顿丘卫县西】冬十月丁未楚世子商臣弑其君頵【公羊縠梁作髠不言其父而言其君者称世子以见有父之亲称其君以见有君之尊而商臣于二者之义絶也推原其故由楚子頵在位四十六年更齐桓晋文之时僭王猾夏力争诸侯齐桓既殁益肆慿陵诈行战胜执宋戌齐毒被中国及城濮之败声势消沮欲易世子谋及妇人自取篡弑葢暴虐无道之极感应之理故至于此后世如匈奴头曼魏拓防珪唐安禄山史思明朱全忠本朝西夏曩霄皆以僭乱盗贼毒被天下中国不能制而受祸于其子积不善之余殃千载一律故商臣之恶特书之使为君父者知谨履霜之戒以此坊人犹有在位日久骤欲废立议论不决以启庶人劭之祸如宋元嘉之主者】公孙敖如齐【始聘通嗣君也】
　　二年春王二月甲子晋侯及秦师战于彭衙秦师败绩【彭衙秦地杜氏注冯翊郃阳县西北有彭衙城今属同州白水县　传秦孟明帅师伐晋以报殽之役晋侯御之及秦师战秦师败绩晋人谓秦拜赐之师　程子曰越国袭人秦辠也忘亲背恵晋恶也秦经人之国以袭人虽愤无可为辞矣故来不称伐晋不谕秦而与战故书晋及愤以取败故书败绩】丁丑作僖公主【公羊传为僖公作主也主者用虞主用桑练主用栗用栗者蔵主也作僖公主何以书讥不时也　今案事亡如事存故作主以象神而祭之礼既葬作主于墓不终日而虞祭不忍一日忘亲也僖公元年四月葬今乃作主慢而违礼甚矣】三月乙巳及晋处父盟【传晋人以公不朝来讨公如晋晋人使阳处父盟公以耻之书曰及晋处父盟以厌之也适晋不书讳之也　胡氏曰不书公者抑大夫之伉正君臣之分也适晋不书反国不致为公讳耻存臣子之礼也　愚案盟于晋之都而君不出耻甚矣故讳之】夏六月公孙敖防宋公陈侯郑伯晋士縠盟于垂陇【陇公羊谷梁作敛　杜氏注荥阳县东有陇城郑地　传公未至穆伯防诸侯及晋司空士縠盟于垂陇晋讨卫故也陈侯为卫请成于晋执孔达以説】自十有二月不雨至于秋七月【谷梁传厯时而言不两文不忧雨也不忧雨者无志乎民者也　胡氏曰书不雨至于秋七月而不曰至于秋七月不雨者葢后言不雨则是冀望欲雨之词而非文公之意也夫书不雨至秋七月即八月尝雨矣而不书八月雨见文公不以民事系忧乐也其怠于政可知而鲁衰自此始矣】八月丁卯大事于大庙跻僖公【大事者因尝祭而祔僖公于庙大合自周公伯禽以来之主于大庙而祭之故曰大事谷梁所谓着祫尝公羊所谓毁庙之主陈于大祖未毁庙之主皆升合食于大祖五年而再殷祭也跻升也僖公乃闵公之臣子宜祔于闵公之下今用宗人夏父弗忌非礼之言升僖公于闵公之上故三传以为逆祀葢昭穆祖祢至是逆乱故特书以讥之案此乃吉祭而不言者闵二年书已明此主为逆祀书也】冬晋人宋人陈人郑人代秦【传晋先且居宋公子成陈辕选郑公子归生伐秦取汪及彭衙而还以报彭衙之役　程子曰秦以愤取败晋可以已矣而役伐秦报复无已残民结怨故贬称人】公子遂如齐纳币【公羊传纳币不书此何以书讥丧娶也娶在三年之外则何讥乎丧娶三年之内不图婚三年之恩疾矣非虚加之也以人心为皆有之娶者大吉也非常吉也其为吉者主乎已以为有人心者则宜于此焉变矣】
