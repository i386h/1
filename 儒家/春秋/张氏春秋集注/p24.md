<!-- { "loadSidebar": true } -->
　　十有五年春季孙行父如晋【为单伯与子叔姬故也鲁不能间暇明政刑以义讨齐而反因晋以求于齐行父为大夫不能请讨弑君之贼晋为盟主不能奉天讨于商人皆辠也】三月宋司马华孙来盟【华耦之来出于自请故不称使结好合于事宜能其官也　高邮孙氏曰昭公闇乱国事废弛大臣外奔耦惧邻国因闲以谋其国于是请来盟以结好而纾难宋大夫书于经多矣惟三人以官举又皆在昭公之世岂非节义之士因世乱而后显与】夏曹伯来朝【曹伯十一年来朝今复至】齐人归公孙敖之丧【敖以辠出奔死于外鲁不许其归葬齐人使之饰棺寘堂阜其子难犹毁以为请立于朝以俟命然后许其取殡葬视公子庆父许其取葬者以难为大夫且贵戚之卿也赵鞅之誓师曰桐棺三寸不设属辟素车扑马无入于兆此公孙敖之葬礼孝子慈孙所不能改者与】六月辛丑朔日有食之鼓用牲于社【注见荘二十五年】单伯至自齐【胡氏曰单伯天子之命大夫故逆王姬防伐宋使于齐皆书其字致而不名与意如婼异者无所书而不尊王命也　愚谓若如左氏之説以单伯为周大夫则是齐人执王使春秋既不书其自周来鲁又止书其至鲁而不复言其归京师是同之于鲁之臣子无复周鲁大夫之别且无以明齐人之执王使岂春秋辨上下尊王室之义哉】晋郤缺帅师伐蔡戊申入蔡【传新城之盟蔡人不与晋郤缺以上军下军伐蔡曰君弱不可以怠戊申入蔡以城下之盟而还　愚谓君弱不可以怠修徳以来蔡上也缺乃以兵伐而入其国徒示威武暴及其都民而蔡终不心服谓之能辅霸主服诸侯可乎言伐言入甚之也】秋齐人侵我西鄙季孙行父如晋【传齐人侵我西鄙故季文子告于晋】冬十有一月诸侯盟于扈【传晋侯宋公卫侯蔡侯陈侯郑伯许男曹伯盟于扈寻新城之盟且谋伐齐也齐人赂晋侯故不克而还于是有齐难是以公不防书曰诸侯盟于扈无能为故也　胡氏曰八国之君不序略之也夫外裔然后略之君臣同词而不分爵号曷为略八国为不详序弑君之贼夫人之所得讨也故陈恒弑君孔子沐浴而朝告于哀公而请讨今商人弑君晋与诸侯不奉天讨受赂而退何忍复详序之哉书诸侯盟于扈皆当伏不能讨贼之辠也】十有二月齐人来归子叔姬【此齐商人旣弑舍而絶其母于齐故不以出夫人之例书之而书齐人者亦若执单伯执子叔姬之法深辠其国人之私恵反戴不共天之仇以为君而强出其君之母莫之或正也】齐侯侵我西鄙遂伐曹入其郛【郛曹国之郭中也　传齐侯侵我西鄙谓诸侯不能也遂伐曹入其郛讨其来朝也　襄陵许氏曰鲁尽礼于晋而见侵莫恤曹修礼于鲁而被伐莫救乱臣贼子肆行不忌皆晋灵赵盾失主盟之軄也】
　　十有六年春季孙行父防齐侯于阳谷齐侯弗及盟【公有疾使季文子防齐侯于阳谷请盟齐侯不肯曰请俟君间商人无道有弑君当讨之辠文公不能明政刑举大义以致命卿执辱边鄙被兵与国蒙伐又使大夫自屈以请盟而不见答可谓困心衡虑而无愤悱改图之心书此以见鲁之衰责文公之无志也】夏五月公四不视朔【视朔即朝庙而告朔也今以疾不行二月至五月之礼也　公羊氏曰曷为四不视朔公有疾也何言乎公有疾不视朔自是公无疾不视朔也然则曷为不言公无疾不视朔有疾犹可言也无疾不可言也今案春秋微显志晦之法无往不寓以见讳国恶而不没实之意文公以疾不视朔春秋书之不用昭公有疾乃复之例书公有疾四不视朔而特书公四不视朔盖文公自是因循不讲告朔之礼以致余公不复举行所以定哀之时圣人有我爱其礼之言羊存而礼废其必始于此与】六月戊辰公子遂及齐侯盟于郪丘【郪丘公羊作犀丘谷梁作师丘公羊疏正正本作菑丘故贾氏云公羊曰菑丘　齐地　传公使遂纳赂于齐侯故盟于郪丘】秋八月辛未夫人姜氏薨【僖公夫人文公之母】毁泉台【传有蛇自泉宫出入于国如先君之数秋声姜薨毁泉台　临江刘氏曰鲁人以为祥而毁之非明民之道　公羊传先祖为之已毁之不若勿居而已矣】楚人秦人巴人灭庸【傅楚大饯戌伐其西南至于阜山师于大林又伐其东南至于阳丘以侵害枝庸人帅羣蛮以叛楚麇人率百濮聚于选将伐楚于是申息之北门不启楚人谋徙于阪高蒍贾曰不可我能往宼亦能往不如伐庸夫麇与百濮谓我饥不能师故伐我也我若出师必惧而归百濮离居将各走其邑谁暇谋人乃出师旬有五日百濮乃罢自庐以往振廪同食次于句澨使庐戢黎侵庸及庸方城楚子乗驲防师于临品分为二队子越自石溪子贝自仞以伐庸秦人巴人从楚师羣蛮从楚子盟遂灭庸　今案庸乗饥馑率蛮危楚楚一畏徙国诚无以保其国矣然御变待敌亦制服之而已夷人宗社岂王法之所容乎楚子克庸而遂灭之其辠大矣是以人楚子而辠其灭也】冬十有一月宋人弑其君杵臼【杵公羊作处　传宋公子鲍礼于国人宋饥竭其粟而贷之无日不数于六卿之门国之材人无不事也亲自桓以下无不恤也宋襄夫人助之施昭公无道国人奉公子鲍以因夫人冬十一月甲寅宋昭公将田孟诸未至夫人王姬使帅甸攻而杀之司城荡意诸死之谨案宋昭公为无道而书宋人弑其君者见杵臼未至如独夫之可诛而凡与于弑逆者皆当以轻重断狱所以辨上下定民志也　胡氏曰君亲无将将而必诛诸侯无道天子方伯在焉臣子国人死于其职自明于去就从违之义斯可矣荡意诸亦死之而不得与孔父仇牧并书者春秋无取焉尔　今案荡意诸君昬不能正危不能救坐待其死而与之同死真所谓匹夫匹妇之自经于沟渎而莫之知者也】
　　十有七年春晋人卫人陈人郑人伐宋【传晋荀林父卫孔逹陈公孙宁郑石楚伐宋讨曰何故弑君犹立文公而还卿不书失其所也　程子曰行天讨而成其乱故贬之】夏四月癸亥葬我小君声姜【声公羊作圣諡也九月乃葬】齐侯伐我西鄙【西传作北】六月癸未公及齐侯盟于谷【传齐侯伐我襄仲请盟六月盟于谷】诸侯防于扈【传晋侯搜于黄父遂复合诸侯于扈平宋也公不与防齐难故也书曰诸侯无功也　愚案书诸侯略之与十五年盟于扈同】秋公至自谷【齐商人不足与防书至危之】冬公子遂如齐【拜谷之盟】
　　十有八年春王二月丁丑公薨于台下【高邮孙氏曰薨非路寝皆不正也其曰台下葢又甚焉】秦伯防卒【康公也】夏五月戊戌齐人弑其君商人【传齐懿公之为公子也与邴歜之父争田弗胜及即位乃掘而刖之而使歜仆纳阎职之妻而使职骖乘夏五月公游于申池二人弑懿公纳诸竹中归舍爵而行　谨案旣书齐公子商人弑其君舍矣则商人固当讨之贼也然齐人不以为贼而讨之反北靣称臣而戴之以为君者三年以为贼则不当事以为君则不可弑今三年事之一旦弑之乱作于大分已定之后故曰弑其君也况商人骤施聚士以成弑舍之谋有王者作则凡前日受施推戴之人乃同恶之党其辠有不容贷者所以邴歜间职同谋杀商人而特以齐人弑其君书之也】六月癸酉葬我君文公　秋公子遂叔孙得臣如齐【传六月葬文公秋襄仲荘叔如齐恵公立故且拜葬也文公二妃敬嬴生宣公敬嬴嬖而私事襄仲宣公长而属诸襄仲褒仲欲立之叔仲不可仲见于齐侯而请之齐侯新立而欲亲鲁许之　胡氏曰使举上客此春秋立文之常体其变文书介副者欲以起问者见事理也子赤夫人之子今卒于弑不着其实是为国讳恶无以传信于将来而春秋之大义隠矣故上书大夫并使下书夫人归于齐中曰子卒则见祸乱邪谋发于奉使之日而公子遂弑立其君之辠着矣】冬十月子卒【子之名左氏曰恶公羊曰赤未知孰是若如左氏则亦晋师服所谓异哉君之名子者也子般书名而此不书文公已葬故不名也　传公子遂杀太子恶及其弟视而立宣公书曰子卒讳之也遂矫太子恶之命召叔仲恵伯其宰公冉务人止之曰入必死恵伯曰死君命可也公冉务人曰若君命可死非君命何聴弗聴乃入杀而埋之马矢之中　愚谓私事公子遂敬嬴夺嫡之心也然其敢启是心嬖故也有夫人太子而嬖宠妾则文公所以怠于事霸急于盟齐简于视朔者有自来矣人君昬于嬖宠弃忘国政故妾媵大臣相与谋贼君嗣而不能察身死之后冢嗣二人遂见戕弑所谓前有防而不见后有贼而不知者文公之谓矣叔彭生身为大臣旣无以拯救文公又不能知公子遂之邪谋有公冉务人之忠言不能用甘心就死无一毫扶持之实没而不书有以也哉】夫人姜氏归于齐【传夫人姜氏归于齐大归也将行哭而过市曰天乎仲为不道杀嫡立庶市人皆哭鲁人谓之哀姜胡氏曰书夫人则知其正书姜氏则知非见絶于先君书归于齐则知其无辠异于孙于邾者而鲁臣子不】
　　【能事主君存适母之辠并见矣　愚案胡氏于九年夫人姜氏至自齐传曰出姜盖至是始不安于鲁于传未有见之也必要终原始而言之与适庶之乱未有不始于妾上僭夫人失位而致之者是以始知文公之首恶也】季孙行父如齐【告宣公之立也　沙随程氏曰遂得臣行父三人皆与谋以其前后如齐而知之也】莒弑其君庶其【凡称国以弑者葢其君以无道为国人所弑而大臣坐视不能讨贼皆当诛不赦之辠也】

　　春秋集注卷五
　　钦定四库全书
　　春秋集注卷六
　　宋　张洽　撰
　　宣公【名倭一名接文公妾敬嬴之子公子遂弑大子恶而立之谥法善问周逹日宣】
