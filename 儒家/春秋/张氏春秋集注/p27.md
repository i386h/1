<!-- { "loadSidebar": true } -->
　　十年春公如齐公至自齐　齐人归我济西田【传齐人以我服故归济西之田　今案书归田而言我者言此田鲁之旧封非齐之所得专也不言来归者请而得之也讙及阐归于取之年故不言我今归于十年之后故书我也特书曰我则取之不以其道而归之不以其正一出于相与之私为可见矣】夏四月丙辰日有食之　己巳齐侯元卒齐崔氏出奔卫【传齐恵公卒崔杼有宠于恵公髙国恶其偪也公卒而逐之奔卫　谷梁传氏者举族而出之之辞也今案特书其氏见崔杼之宗强于齐故势足以偪高国虽今日逐之而尚能复归于齐也如崔成之徒复日卒自遗灭宗之祸岂非族大势张而不知制节谨度卒至凶于家祸于国也与】公如齐五月公至自齐【传公如齐奔丧　胡氏曰天王之丧不奔而奔齐丧天王之葬使防者防而使公孙归父会齐侯之葬其不顾君臣上下尊卑之等所谓肆人欲灭天理而无忌惮者也】癸巳陈夏徴舒弑其君平国【传陈灵公与孔宁仪行父饮酒于夏氏公谓行父曰徴舒似女对曰亦似君徴舒病之公出自其廏射而杀之二子奔楚胡氏曰祸莫大于拒谏而杀直臣泄冶不惮尽言正以灵公君臣滛纵恐其及祸不忍坐视而言之公不能纳又从而杀之卒以见弑而亡其国此万世之大戒也愚谓古人以礼为防闲而人君之尊有妃偶嫔御之侍有居处出入之奉有亷耻羞恶之限所以养其尊贵者至矣何至驱驰于株林以为乐哉泄冶之谏夏南之诗皆以其舍人道而躬为禽兽之行也考之国语前年单子如楚过陈时泄冶未死也单子归而告王以陈侯帅其卿佐南冠以滛于夏氏陈侯不有大咎国必亡己见之于三年之前矣能无及乎观春秋之所书弑君如陈平国齐光蔡固以千乘之主而自侪于闾巷小人所不为者心术之惑可不戒哉】六月宋师伐滕【传滕人恃晋而不事宋宋师伐滕　胡氏曰称师用众也邻有弑逆不能声辠致讨乃旧大师以伐当恤之小邦故特称师以着其辠】公孙归父如齐葬齐恵公【胡氏曰归父仲遂之子也宣公深徳齐侯之能定其位又以济西归之故生则事之不辞屈辱殁则亲往奔丧使贵卿防葬　愚案春秋书此深着乱臣贼子不复明送终之正礼故缺于天子而厚于强国岂非九伐之威不行而专征之讨不加以至于此与】晋人宋人卫人曹人伐郑【传郑及楚平诸侯之师伐郑取成而还　愚案称人者贬其舍乱臣贼子之大恶而轻动干戈以讨廹于强令无所通从之小国桓五年诸侯从王伐郑之经详言之矣】秋天王使王季子来聘【传刘康公来报聘杜注康公即王季子其后食采于刘谨案宣公事周简慢极矣仅遣一介而重臣继来书以见王室之无政如此故许翰曰自是王灵益亡王聘益轻春秋王聘不复録矣】公孙归父帅师伐邾取绎【绎公羊作蘱杜氏注鲁国邹县有绎山案诗保有凫绎邾文公卜迁于绎皆此也今在袭庆府邹县为邾鲁二国之境】大水【隂长阳消荆楚乘衅之徴】季孙行父如齐冬公孙归父如齐【传季文子初聘于齐冬子家如齐伐邾故也　胡氏曰齐侯嗣立公往奔丧卿共葬事矣修聘宜可缓也而季孙亟行归父继往宣公不知以礼为国而谓妄説可以免讨也归父贪于取绎畏齐而往葢理曲气馁能无畏乎故备书不削以着其辠】齐侯使国佐来聘【传国武子来报聘】饥【王政以民食为重故积贮天下之大命也前此百有余年水旱螟螽之灾多矣不以饥书今大水之后特书饥者着宣公烦于事外国用无节上下困竭故一遇水旱遂致乏食耳荀卿论本末源流贾谊论蓄积皆明于为民而知春秋书饥之意者也】楚子伐郑【传楚子伐郑晋士防救郑逐楚师于颍北诸侯之师戍郑　胡氏曰九年楚子伐郑称爵者贬辞也盖下书晋郤缺救郑则辠楚可知矣此年楚子伐郑称爵者直词也以传书士防救郑逐楚师而经削之则责晋可知矣】
　　十有一年春王正月　夏楚子陈侯郑伯盟于辰陵【辰陵谷梁作夷陵杜氏注陈地颍川长平县东南有辰亭今淮宁府西华县　传楚子伐郑及栎子良曰晋楚不务德而兵争与其来者可也乃从楚盟于辰陵陈郑服也楚荘于是合二国为盟欲讨陈夏徴舒也春秋以晋齐二大国方且用兵于莒狄而不能讨独楚荘合诸侯以讨之所以楚子书爵于陈侯郑伯之上与之也】公孙归父防齐人伐莒【莒恃晋而不事齐鲁从齐而伐之事齐故聴命也兵不讨乱而附强陵弱深着齐鲁之辠也】秋晋侯防狄于櫕函【櫕函狄地　传晋郤克求成于众狄众狄疾赤狄之役遂服于晋故防于櫕函　今案书防狄者内中国而外狄也晋侯为盟主而往与狄防舍夏徴舒之辠以遗楚讨使楚举大义以加于中国又欲与楚争郑楚直晋老所以败于邲也】冬十月楚人杀陈夏徴舒【传楚子为陈乱故伐陈谓陈人无动将讨于少西氏遂入陈执夏徴舒轘诸栗门　今案楚子蛮荆也能杀夏徴舒而其书之也与卫杀州吁蔡杀陈佗一例书之者所以明乱臣贼子人人共恶人人得讨不闲于内外乃所以广忠孝之路而拯救三纲于大乱之日也　孙氏曰与楚者伤中国无人丧乱陵夷之极也】丁亥楚子入陈纳公孙宁仪行父于陈【传楚子入陈杀夏徴舒遂县陈申叔时使于齐反复命而退王使让之曰夏徴舒为不道弑其君寡人以诸侯讨而戮之诸侯县公皆庆寡人汝独不庆何故对曰徴舒弑君其辠大矣戮之义也诸侯之从也曰讨有辠也今县陈贪其富也以讨召诸侯而以贪归之无乃不可乎王曰善哉乃复封陈郷取一人焉以归谓之夏州　陆氏微防曰入人之国义纳滛乱之臣邪也故明书其爵以示不正春秋之义彰善瘅恶纎芥无遗称事原情瑕瑜不掩斯之谓也　胡氏曰公孙宁仪行父此二臣者从君于昬宣滛于朝诛杀諌臣致君见弑葢致乱之臣肆诸市朝与众同弃然后足以终讨乱之义而快于人心今乃诡词奔楚托于讨贼复雠求脱其辠楚荘不能察其反覆又使陈人用之犹人有饮酖而死者幸而复生人强以毒饮之也圣人外此二人于陈而特书曰纳纳者不受而强纳之也为楚荘者若能潴夏氏之宫封泄冶之墓尸孔宁仪行父于朝谋于陈众置其君而去其庶几乎　愚案孔宁仪行父必因奔楚诱楚子以利故楚子杀徴舒而县陈微申叔时之言则陈遂亡矣楚荘懐夷狄贪婪之心而尚能以义自克故封陈而不取然见善不明而非有改过不吝之公心所以虽封陈而终宥陈之乱臣复纳诸国圣人予善之待人之公先旌其讨贼之义然后着其入陈且纳乱臣之辠使楚荘之善恶功辠显然明白详味此编则知非圣人莫能修而游夏不能与者矣】
