<!-- { "loadSidebar": true } -->
　　十有九年春宋公伐邾【传鄅夫人宋向戌之女也故向宁请师二月宋公伐邾围虫三月取之乃尽归鄅俘　胡氏传此所谓声罪执言之师也故书伐邾而释其取邑之罪此亦善善长恶恶短之义】夏五月戊辰许世子止弑其君买【传许悼公疟五月戊辰饮太子止之药卒太子奔晋书曰弑其君　谷梁传止不弑也不弑而曰弑责止也止曰我与夫弑者不立乎其位以与其弟虺哭泣歠飦粥嗌不容粒未逾年而死故君子即止自责而责之也　愚案药剂所以致人之死者非一端姑以疟言之今之治疟以砒煅而弭之多愈然煅不得法而反杀人者多矣悼公之死必此类也然止以弑书之何也孟子曰杀人以梃与刃有以异乎曰无以异也以刃与政有以异乎曰无以异也进药而药杀可不谓之弑哉其所以异于商臣蔡般者过与故不同耳心虽不同而春秋之文一施之者以臣子之于君父不可过也】己卯地震　秋齐高发帅师伐莒【传齐高发帅师伐莒莒子奔纪鄣使孙书伐之初莒有妇人莒子杀其夫已为嫠妇及老托于纪鄣纺焉以度而去之及师至则投诸外或献诸子占子占使师夜缒而登登者六十人缒絶师鼔噪城上之人亦噪莒共公惧啓西门而出七月丙子齐师入纪】冬葬许悼公【公羊传贼未讨何以书葬不成乎弑也曷为不成乎弑止进药而药杀是以君子书弑焉尔曰许世子止弑其君买是君子之听止也葬许悼公是君子之赦止也赦止者免止之罪词也　谷梁传何以书葬不使止为弑父也曰子既生不免乎水火母之罪也羁贯成童不就师傅父之罪也就师问学无方心志不通身之罪也心志既通而名誉不闻友之罪也名誉既闻有司不举有司之罪也有司举之王者不用王者之过也许世子止不知甞药累及许君也范甯注许君不授子以师傅使不识甞药之义故曰累及之也　胡氏曰观止自责可谓有过人之质矣乃至以弑君获罪此为人臣子而不知春秋之义者也】二十年春王正月　夏曹公孙防自鄸出奔宋【鄸谷梁作梦今兴仁府乘氏县有大飨城古老云古鄸城也　刘氏传奔未有言自者此其言自何待放也大夫有罪待放于境三年君赐之环则复赐之玦则去逾境则为位乡国而哭素衣素裳素冠彻縁鞮屦素蔑乘髦马不蚤翦不祭食不説人以无罪妇人不当御三月而复服此去国之礼也　胡氏传曹无大夫其曰公孙贤之也待放而贤之为公子喜时之后贤之也喜时能以国让以其贤者之后苟有善焉斯进之矣】秋盗杀卫侯之兄絷【絷公羊谷梁并作辄　传卫公孟絷狎齐豹夺之司冦与鄄有役则反之无则取之公孟恶北宫喜禇师圃欲去之公子朝通于襄夫人宣姜惧而欲以作乱故齐豹北宫喜褚师圃公子朝作乱初齐豹见宗鲁于公孟为骖乘焉将作乱而谓之曰公孟之不善子所知也勿与乗吾将杀之对曰吾由子事公孟子假吾名焉故不吾逺也虽其不善吾亦知之抑以利故不能去是吾过也今闻难而逃是僭子也子行事乎吾将死之以周事子而归死于公孟其可也丙辰卫侯在平寿公孟有事于葢获之门外齐子氏帷下门外而伏甲焉使祝鼁寘戈于车薪以当门使一乘从公孟以出使华齐御公孟宗鲁骖乗及闳中齐氏用戈击公孟宗鲁以背蔽之断肱以中公孟之肩皆杀之　任公辅曰齐豹非卿故曰盗春秋非卿者皆谓之盗尉止也齐豹也公孙翩也阳虎也皆大夫也　愚谓絷以有不得列下宗而废是以灵公得立则所以事其兄全其身者必无所不用其至亲爱之而不得有为于其国此舜所以尽其恩于兄弟也灵公受其国于有疾之兄乃听其无礼于大夫且俾之预于政而又不能正其母以预制其祸乱使齐豹北宫喜褚师圃公子朝之伦如盗贼窃发兄死身危几亡其国故书盗杀卫侯之兄絷以深罪之也】冬十月宋华亥向宁华定出奔陈【宁公羊作甯后皆同　传宋元公无信多私而恶华向华定华亥与向宁谋曰亡愈于死先诸华亥伪有疾以诱羣公子公子问之则执之夏六月丙申杀公子寅公子御戎公子朱公子固公孙援公孙丁拘向胜向行于其廪公如华氏请焉弗许遂劫之癸卯取太子栾与母弟辰公子地以为质公亦取华亥之子无慼向宁之子罗华定之子啓与华氏盟以为质公请于华费遂将攻华氏曰子死亡有命佘不忍其訽冬十月公杀华向之质而攻之戊辰华向奔陈华登奔吴向宁欲杀太子华亥曰干君而出又杀其子其谁纳我且归之有庸使少司冦牼以归泰山孙氏曰三卿并出危之】　十有一月辛卯蔡侯庐卒
