<!-- { "loadSidebar": true } -->
　　二十有五年春陈侯使女叔来聘【女氏叔字不名天子之命大夫也陈始来结好】夏五月癸丑卫侯朔卒【惠公也在位三十一年鲁不防故不书葬】六月辛未朔日有食之鼓用牲于社【日食隂盛阳微之徴事关天下固不止为一鲁而诸侯亦有臣民则因天变以自省如洪范五事敬谨于视听言动思之间一失其正则咎必应之古人应天以实而不以文故高宗肜日洪范之言乃古人之所先务至如征与周礼鼔人大仆所载乃礼文之末耳一时遭变礼文固不可废然正其本而后末可理也今庄公于充阳之本葢藐然矣鼔何益乎又用牲而欲以物求免书此以见其本末之皆失也】伯姬归于杞【伯姬庄公女不书逆不使卿志失礼也】秋大水鼓用牲于社于门【传曰非常也凡天灾有币无牲非日月之眚不鼓　愚案比年大水隂盛阳微之变极矣庄公若思先王正厥事之意谨内外之防严夫妇之别使阴沴无寖长之渐则后日之祸犹可及止也鼔以充阳之事与后世减膳避寝之礼皆既具文而未必有正厥事之诚意实政也既文而无实尚非修德应天之道况徒以牲牷饮食求免乎书日食大水用牲等事以见庄公非惟不恐惧修省以正其本而礼文之末亦错矣此鲁之所以乱也】冬公子友如陈【友庄公之母弟报女叔之聘也】二十有六年春公伐戎【公羊无春字　今年伐戎为追于济西之耻报怨也以庄公治家与国之多缺而劳师于戎虽能复怨何益于鲁之内治乎书此以见忽萧墙而修怨为不知务也】夏公至自伐戎【劳师事外逾时而反危之也】曹杀其大夫【曹伯赤杀之也称大夫则不失其官岂于羁赤出入之际或不附戎而杀之若郑厉之杀原繁传瑕与君之卿佐是谓股肱加之鈇钺是自亏其股肱也四凶之罪大矣而舜所殛死惟鲧而已其三人者曰窜流放尚从末减也诸侯虽得専一国之权而卿大夫非大罪极恶不得擅加以刀锯必以闻于天子此王制之所甚谨虽霸者之申禁犹不敢废葢视为一体则恩意之笃自足以感其忠敬之心于无穷而视犹土芥无罪而杀之则冦雠之视有所必至此春秋于杀大夫所以详书以谨之而上下相杀之变至于定哀而极也　胡氏曰称国以杀者君与大臣擅杀之也义繋于杀则止书其官义系于人则书其名氏也】秋防宋人齐人伐徐【公谷作公防左氏古本无公字陆氏纂例同案宋齐皆卑者则内亦当然左氏为正　徐嬴姓国近齐鲁今泗州临淮县是也徐葢是时已服楚故齐率诸侯伐之宋序齐上葢齐桓使之主兵然失霸体矣故刘氏非之】冬十有二月癸亥朔日有食之
　　二十有七年春公防杞伯姬于洮【薛氏曰洮沟在济州今济南府是也　传曰非事也诸侯非民事不举防伯姬非礼也陆氏曰参讥之公及杞侯伯姬皆失正也】夏六月公防齐侯宋公陈侯郑伯同盟于幽【再举同盟之礼以申霸令而一诸侯之心也鲁宋陈郑偕至而卫独不来故明年伐卫】秋公子友如陈葬原仲【原仲陈大夫原氏仲字也礼臣既没不名故称字公子友如陈葬原仲无以异于葬诸侯之使则友之行庄公使之非私行也故刘氏曰何以书讥何讥尔君不行使乎大夫君行使乎大夫内失正也大夫不交诸侯大夫而交乎诸侯原氏失正也内失正原氏失正季子可以已矣则是从命也参讥之】冬杞伯姬来【归寜也春防于洮今又归寜志其来往之数非岁一归宁之义所以厚男女之别也】莒庆来逆叔姬【庆莒大夫也叔姬庄公女卿自为逆则称字嫁女于大夫不当书特书莒庆之逆者诸侯嫁女于大夫尊卑不敌当使大夫主以与之今公自主之非礼而任情春秋之所谨故特书以讥之】杞伯来朝【杞为三恪桓公之篇以侯书今穪伯者国小力微故降爵以自侪于小国杞之自侯而伯自伯而子葢浸以微弱也】公防齐侯于城濮【城濮卫地齐欲讨卫而防鲁于此定其交而后加兵于人所以见其谋之审也】二十有八年春王三月甲寅齐人伐卫卫人及齐人战卫人败绩【前年同盟卫人不至卫为与国又尝受盟于幽伐而不服罪乃以齐来伐之日即因其至而急击之然终不能敌齐人节制之师而败春秋着卫之不服罪以取败故举战之日加于伐之上公羊所谓至之日是也以卫为主深罪之也齐称人将卑师少也不地于卫之都也】夏四月丁未邾子琐卒　秋荆伐郑公防齐人宋人救郑【公羊宋人下有邾人　传楚令尹子元以车六百乘伐郑入于桔柣之门众车入自纯门及逵市县门不发楚言而出子元曰郑有人焉诸侯救郑楚师夜遁　愚案是时楚文王卒成王防子元因夫人之言而伐郑师出无名故郑人示以闲暇而不敢入闲诸侯之救而遂遁时桓公攘楚之讣未定楚政虽乱然自若敖蚡冒至于武文兵制尚在是后二年之间楚杀子元授政于令尹子文复修国政故召陵之师虽举而楚之君臣亦非比时之比所以仅能使之受盟而已终不足以大服之也】冬筑郿【郿公羊谷梁作微　郿鲁下邑筑者创始造邑也冬虽用民力之时而下书大无麦禾则筑郿之不时可知矣】大无麦禾臧孙辰告籴于齐【辰谷梁作臣　不言水旱而言大无麦禾者天时人事至此两不足也洪范曰五者来备各以其序庶草繁庑则大无麦禾己见德之不修而不能召和矣然古人初不敢必于天恐其或爽所应每预为储蓄以待之故常以三十年之通制国用节以制度使有九年之蓄恃吾之有政而不恃天也今一年不熟而上下相顾无以粒民重臣至自请往告籴于隣国若不遇齐桓则鲁之民必至坐视转死于沟壑矣故不言如齐告籴甚急不可缓之辞讥君臣政事不修遇变苟且非所以为国也】
　　二十有九年春新延廏【延廏马闲也言新有故而修之也谷梁传有故则何为书也古之君人者必时视民之所勤民勤于力则功筑罕民勤于财则贡赋少民勤于食则百事废矣冬筑微春新延廏以其用民力为巳悉矣　愚案孔子以敬事而信节用而爱人使民以时为道千乘之国之法春秋比事而书足以见庄公无君国子民之心于斯三者皆失之矣】夏郑人侵许【许与郑世讐也然自盟幽之后不与于齐桓之防郑人侵之或齐之命与自后许始从中国】秋有蜚【公羊传记异也　何氏云恶臭之虫南粤所生非中国所有书有言本无也】冬十有二月纪叔姬卒【十二年归于酅至此乃卒杜氏注纪国虽灭叔姬执节守义故繋之纪贤而録之】城诸及防【诸防皆鲁邑诸今密州诸城县县又有故防城言及者别二邑也】
　　三十年春王正月　夏师次于成【左氏无师字任公辅曰人微师少不见于经知当从公谷书御成鲁地地谱今泰山钜平县东南案赵氏曰鲁葢欲防齐围鄣至成待命闻鄣已降不复行耳以前防城濮明年来献捷考之理必然也】秋七月齐人降鄣【公羊曰鄣纪之遗邑也杜氏注东平无盐县东北有鄣城即今东平府须城县赵氏曰降服而为附庸也　常山刘氏曰齐肆其强力胁而服之也不书鄣降而曰齐人降鄣以齐之强故罪之深以鄣之弱故责之薄也】八月癸亥葬纪叔姬【纪叔姬从一而终不以存亡贰其心故详録其生死又纪鲁之往葬皆以正夫人之理书之所以明妇行以示后世之法也】九月庚午朔日有食之鼓用牲于社【鼔礼也用牲非礼也】冬公及齐侯遇于鲁济【杜氏注济水歴齐鲁界在齐为齐济在鲁为鲁济葢鲁地　谋伐山戎以其病燕故简礼以议军旅之事所谓定其交而后求者与】齐人伐山戎【公羊传齐人伐山戎此齐侯也其称人何贬曷为贬子司马子曰葢以操之为已蹙矣　孔子曰逺人不服则修文德以来之今中国之声教未洽近有荆楚为中国患尚未正罪而勤兵于逺为燕辟地其治之先后兵之次第皆失之矣故人齐侯以为舍近事逺劳中国以事逺畧之戒示强本治内柔服逺人之道也】三十有一年春筑台于郎【何氏注礼天子有灵台以候天地诸侯有时台以候四时登高逺望人情所乐动而无益于民者虽乐不为也四方而高曰台　刘氏传何以书讥何讥尔讥厉民也去国而筑台是乐而已矣】夏四月薛伯卒【薛始称伯葢降班而告终也】筑台于薛【杜氏注薛鲁地】六月齐侯来献戎防【传非礼也凡诸侯有敌忾之功则献于王王以警于逺中国则否诸侯不相遗俘　常山刘氏曰齐伐山戎得其防齐侯躬来夸示以威我而圣人书曰来献者抑之也　愚案献者下奉上之辞观笔削之防则齐桓之恃功而不知礼鲁不当纳而轻受之其罪皆可见矣】秋筑台于秦【杜氏注东平范县西北有秦亭案寰宇记范县今属濮州亭尚存　谷梁氏曰不正罢民三时虞山林薮泽之利且财尽则怨力尽则怼君子危之故谨而志之也　愚案庄公一岁筑三台政所谓及是时般乐怠敖者则治国治家之当务荒废多矣此所以逾年身死而萧墙之祸至奕世而不能定也可不鉴哉】冬不雨【一岁三筑台明年春城小谷故冬书不雨则庄公无闵雨之志可知然独酉戌亥之月不雨故不得歴时而言也】
