<!-- { "loadSidebar": true } -->
　　十有四年春王正月季孙宿叔老会晋士匄齐人宋人卫人郑公孙虿曹人莒人邾人滕人薛人杞人小邾人会吴于向【虿公羊作囆　传吴侵楚养由基奔命子庚以师继之养叔曰吴乗我丧谓我不能师也必易我而不戒子为三覆以待我我请诱之子庚从之战于庸浦大败吴师吴告败于晋会于向为吴谋楚故也范宣子数吴之不德也以退吴人　襄陵许氏曰四卿帅师自成公始二卿列会自襄公始大夫张也】　二月乙未朔日有食之　夏四月叔孙豹会晋荀偃齐人宋人卫北宫括郑公孙虿曹人莒人邾人滕人薛人杞人小邾人伐秦【传诸侯之大夫从晋侯伐秦以报栎之役也晋侯待于竟使六卿帅诸侯之师以进及泾不济卫北宫懿子见诸侯之师而劝之济济泾而次秦人毒泾上流师人多死至于棫林不获成焉茍偃令曰鸡鸣而驾塞井夷灶唯余马首是瞻栾黡曰晋国之命未是有也余马首欲东乃归伯游曰吾令实过悔之何及多遗秦禽乃命大还晋人谓之迁延之役】己未卫侯出奔齐【卫侯下公羊有衎字　传卫献公戒孙文子寗惠子食皆服而朝日盰不召而射鸿于囿二子从之不释皮冠而与之言二子怒孙文子如戚孙蒯入使公饮之酒使太师歌巧言之卒章太师辞师曹请为之初公有嬖妾使师曹诲之琴师曹鞭之公怒鞭师曹三百故师曹欲怒孙子以报公公使歌之遂诵之蒯惧告文子文子曰君忌我矣弗先必死并帑于戚而入见遽伯王曰君之暴虐子所知也大惧杜稷之陨将若之何对曰君制其国臣敢奸之遂行从近闗出公使子蟜子伯子皮与孙子盟于丘宫孙子皆杀之公出奔齐孙氏追之败公徒于阿泽及竟公使祝宗告亡且告无罪定姜曰无神何告若有不可诬也有罪若何告无舍大臣而与小臣谋一罪也先君有冢卿以为师保而蔑之二罪也余以巾栉事先君而暴妾使余三罪也告亡而已无告无罪卫人立公孙剽孙林父殖相之以听命于诸侯师旷侍于晋侯晋侯曰卫人出其君不亦甚乎对曰或者其君实甚夫君神之主而民之望也若困民之主匮神乏祀百姓絶望社稷无主将安用之天生民而立之君使司牧之勿使失性有君而为之贰使师保之勿使过度自王以下各有父兄子弟以察其政天之爱民甚矣岂其使一人肆于民上以纵其淫而弃天地之性必不然矣　杜氏注诸侯之策书孙甯逐君春秋以卫侯自取奔亡之祸故诸失国者皆不书逐之贼也　襄陵许氏曰逐君之恶未有若林父者矣郑厉卫惠犹以礼去者也春秋之季君弱臣彊卫献出奔不名所以抑强臣定常君而存大义也】莒人侵我东鄙　秋楚公子贞帅师伐吴【传楚子为庸浦之役故子囊师于棠以伐呉吴不出而还】冬季孙宿会晋士匄宋华阅卫孙林父郑公孙虿莒人邾人于戚【传晋侯问卫故于中行献子对曰不如因而定之卫有君矣伐之未可以得志而勤诸侯史佚有言曰因重而抚之君其定卫以待时乎冬会于戚谋定卫也范宣子假羽毛于齐而弗归齐人始贰　襄陵许氏曰卫人立剽非正也而谋定之则正弗胜矣林父在位是以知其谋定剽也　愚案前书卫侯之奔此列孙林父于会足见晋为霸主抑君而臣是助其书于策则晋大失之党孙林父罪恶具见左氏所载师旷中行偃之言专罪其君情可见矣】
　　十有五年春宋公使向戌来聘二月己亥及向戌盟于刘【刘鲁地　传宋向戌来聘且寻盟　襄陵许氏曰不盟于国而盟于刘崇向戌故公弱甚矣】刘夏逆王后于齐【杜氏注刘采邑夏名刘夏天子之士也传官师从单靖公逆王后于齐卿不行非礼也　常山刘氏曰昬姻者人伦之本王后者天下之母刘夏非三公而逆后是不重人伦之本不尊天下之母礼何以兴而风化何以成乎　胡氏曰或曰天子必亲迎信乎太上无敌于天下虽诸父昆弟莫不臣适四方诸侯莫敢有其室若屈万乘之尊逺行亲迎之礼则何无敌于天下之有或曰王后所与共事天地宗庙继万世之重者其礼当如何使同姓诸侯主其词命卿往逆公监之父母之国诸卿皆送至于京师舍而止然后天子亲迎以入其纳王后之礼乎】夏齐侯伐我北鄙围成公救成至遇【传齐侯围成贰于晋故也于是乎城成郛　公羊传其言至遇何不敢进也　常山刘氏曰武备不谨成郛见围救患当速乃复畏避公之所为可知矣】季孙宿叔孙豹帅师城成郛【常山刘氏曰由不能救成故成郛见壊而城也愚谓待事之无及敌去而后城亦已晚矣诗曰迨天之未隂雨彻彼桑土绸缪牖戸孔子曰为此诗者其知道乎能治其国家谁敢侮之】秋八月丁巳日有食之【悼公卒政逮大夫之徴也】邾人伐我南鄙【传邾人伐我南鄙使告于晋晋将为会以讨邾莒晋侯有疾乃止　襄陵许氏曰政在君则民一民一则国强政在臣则民二民二则国弱鲁自文襄失政大夫益窃国柄齐与邾莒交伐其国不竞甚矣则是无他故民分于三桓故也】冬十有一月癸亥晋侯周卒【传冬晋悼公卒遂不克会】
　　十有六年春王正月葬晋悼公【逾月而葬速也】三月公会晋侯宋公卫侯郑伯曹伯莒子邾子薛伯杞伯小邾子于湨梁戊寅大夫盟【湨水名杜氏注出河内轵县东南至温入河　苏氏曰卫侯剽也二十五年卫侯入于夷仪衎也二君皆称卫侯犹郑突及忽皆称郑伯也　传葬晋焯公平公即位羊舌肸为传张君臣为中军司马祁奚韩襄栾盈士鞅为公族大夫虞丘书为乘马御改服修官烝于曲沃警守而下会于湨梁晋侯与诸侯宴于温使诸大夫舞曰歌诗必齐高厚之诗不类荀偃怒且曰诸侯有异志矣使诸大夫盟髙厚髙厚逃归于是叔孙豹晋荀偃宋向戌卫甯殖郑公孙虿小邾之大夫盟曰同讨不庭　公羊传诸侯在是其言大夫盟何信在大夫也何言乎信在大夫徧刺天下之大夫也曷为徧刺天下之大夫君若赘旒然　谷梁传湨梁之会诸侯失正矣诸侯会而曰大夫盟正在大夫也诸侯在而不曰诸侯之大夫大夫不臣也　胡氏传上二年春会于向十有三国之大夫也夏会伐秦亦十有三国之大夫也冬会于戚七国之大夫也此三会皆国之大事也而使大夫皆专之而诸侯不与焉是列国之君不自为政弗躬弗亲礼乐征伐己自大夫出矣况悼公既没晋平初立无先公之明也君若赘旒而大夫张亦宜矣夫岂一朝一夕之故哉善恶积于至微而不可揜常情忽于禾兆而弗预谋荀偃怒大夫盟而晋靖公废赵籍韩防魏斯为诸侯之势见矣有国者谨于礼而不敢忽此春秋以待后世之意也】晋人执莒子邾子以归【传命归侵田以我故执邾宣公苢犁比公且曰通齐楚之使　临江刘氏曰前此者邾莒交伐鲁晋将讨焉未及而悼公卒平公即位防于湨梁于是执邾莒之君此执有罪何以不得为伯讨古之君子正己而物正先自治而后治人晋侯之正未能以行其国而执人固所以非伯讨也何氏注诸侯有罪当归京师不得自治之録以归恶其专也　愚案孔子曰天下有道则礼乐征伐自天子出无道则礼乐征伐自诸侯出春秋之初已自诸侯出矣然庄十三年之前皆诸侯出而权未一也自齐桓既立晋文继霸中国之政齐晋专之然犹在诸侯也至今年以后则皆自大夫出矣故于此书大夫盟着世变之益降也】齐侯伐我北鄙　夏公至自会五月甲子地震　叔老会郑伯晋荀偃卫甯殖宋人
　　伐许【传许男请迁于晋诸侯遂迁许许大夫不可晋人归诸侯郑子蟜闻将伐许遂相郑伯以从诸侯之师穆叔从公齐子帅师会晋荀偃六月次于棫林伐许次于函氏　襄陵许氏曰晋卿主兵而先郑伯臣不可过君也　愚谓许男有从中国之志而大夫沮之足以见一时之俗矣】秋齐侯伐我北鄙围成【传齐侯围成孟孺子速徼之齐侯曰是好勇去之以为之名速遂塞海陉而还】大雩　冬叔孙豹如晋【传穆叔如晋聘且言齐故晋人曰以寡君之未禘祀与民之未息不然不敢忘穆叔曰以齐人之朝夕释憾于敝邑之地是以大请敝邑之急朝不及夕引领西望曰庶几乎比执事之间恐无及也见中行献子赋圻父献子曰偃知罪矣敢不从执事以同恤社稷而使鲁及此见楚宣子赋鸿鴈之卒章宣子曰匄在此敢使鲁无鸠乎】
　　十有七年春王二月庚午邾子牼卒【牼公羊谷梁并作瞷宣公也　泰山孙氏曰前年鲁人执邾子以归此书邾子牼卒者晋人寻赦之也】宋人伐陈【传宋庄朝伐陈获司徒印】夏卫石买帅师伐曹【传卫孙蒯田于曹隧饮马于重丘毁其瓶重丘人闭门而訽之曰亲逐而君尔父为厉是之不忧而何以田为夏卫石买孙蒯伐曹曹人愬于晋】秋齐侯伐我北鄙围桃高厚帅师伐我北鄙围防【桃公羊作洮公谷高厚上并有齐字桃杜氏注弁县东南有桃虚　传齐人以其未得志于我故秋齐侯伐我北鄙围桃高厚围臧统于防师自】
　　【阳闗逆臧孙至于旅松鄹叔纥臧畴臧贾帅甲三百宵犯齐师送之而复齐师去之　泰山孙氏曰三年之中君臣加兵于鲁者四齐之不道可知也】九月大雩　宋华臣出奔陈【传宋华阅卒华臣弱臯比之室使贼杀其宰华吴贼六人以铍杀诸卢门合左师之后左师惧曰老夫无罪贼曰臯比私有讨于呉遂幽其妻曰畀余而大璧宋公闻之曰臣也不唯其宗室是暴大乱宋国之政必逐之华臣出奔陈】冬邾人伐我南鄙【传为齐故也】
