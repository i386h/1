<!-- { "loadSidebar": true } -->
　　十有二年春葬陈灵公【公羊传讨此贼者非臣子也何以书葬君予词也　胡氏曰天下之恶一也臣子不能讨而有天子方伯四隣同盟方域诸侯四夷君长与凡民皆得讨之所以明大伦存天理也徴舒虽楚讨之陈之臣子亦可以释怨矣故得书葬君子词也】楚子围郑【传楚子围郑三月克之入自皇门至于逵路郑伯肉袒牵羊以逆王曰其君能下人必能信用其民矣退三十里而许之平潘尩入盟子良出质　胡氏曰入皇门至逵路即其国都矣不书入而止书围葢陈之乱天子方伯不能讨而楚能讨之故从末减以见诛乱臣贼子之为重也】夏六月乙卯晋荀林父帅师及楚子战于邲晋师败绩【邲郑地地谱郑州城下管城县有邲城在县南　公羊传楚荘王围郑三月克之郑伯肉袒左执茅旌右执鸾刀以逆曰寡人无良邉垂之臣以干天祸是以使君王沛焉辱到敝邑君如矜此丧人锡之不毛之地使帅一二耋老而绥焉请惟君王之命荘王曰君之不令臣交易为言是以使寡人得见君而微至乎此亲自手旌左右防军退舍七里将军子重諌曰南郢之与郑相去数千里诸大夫死者数人厮役扈养死者数百人今君胜郑而不有无乃失臣民之力乎荘王曰古者杆不穿皮不蠧则不出于四方是以君子笃于礼而薄于利要其人不要其土告从不赦不详吾以不详道民灾及吾身何日之有既则晋师之救郑者至曰请战荘王许诺将军子重諌曰晋大国也王师淹病矣君请勿许荘王曰弱者吾威之强者吾避之是以使寡人无以立乎天下令之还师逆晋人荘王鼓之晋师大败晋众之走者舟中之指可掬矣荘王曰嘻吾两君不相好百姓何罪令之还师而佚晋人　传夏六月晋师救郑荀林父将中军先縠佐之士防将上军郤克佐之赵朔将下军栾书佐之及河闻郑既及楚平桓子欲还曰无及于郑而勦民焉用之楚归而动不后随武子曰善防闻用师观衅而动楚君讨郑怒其贰而哀其卑叛而伐之服而舍之徳刑成矣伐叛刑也柔服徳也二者立矣若之何敌之见可而进知难而退军之善政也先縠曰不可晋所以霸师武臣力也今失诸侯不可谓力有敌而不从不可谓武由我失霸不如死且成师以出闻敌强而退非夫也命为军帅而卒以非夫唯羣子能我弗为也以中军佐济楚子北师次于郔将饮马于河而归闻晋师既济王欲还嬖人伍参欲战言于王曰晋之从政者新未能行令其佐先縠刚愎不仁未肯用命其三帅者专行不获聴而无上众谁适从此行也晋师必败且君而逃臣若社稷何王病之告令尹改乘辕而北之次于管以待之楚少宰如晋师曰寡君此行也将郑是训定岂敢求辠于晋二三子无淹乆随季对曰昔平王命我先君文侯曰与郑夹辅周室母废王命今郑不率寡君使羣臣问诸郑岂敢辱候人先谷以为谄使赵括从而更之曰行人失词寡君使羣臣迁大国之迹于郑曰无避敌羣臣无所逃命楚子又使求成于晋晋人许之盟有日矣楚许伯御乐伯摄叔为右以致晋帅晋魏锜求公族未得而怒欲败晋师请致师弗许请使许之遂往请战而还赵旃求卿未得且怒夫楚之致师者请挑战弗许请召盟许之与魏锜皆命而往晋人惧二子之怒楚师也使以軘车逆之潘党望其尘使骋而告曰晋师至矣楚人亦惧王之入晋军也遂出陈孙叔曰进之宁我薄人无人薄我遂疾进师车驰卒奔桓子不知所为鼓于军中曰先济者有赏中军下军争舟舟中之指可掬也及昬楚师军于邲晋之余师不能军宵济亦终夜有声丙辰楚重至于邲遂次于衡雍祀于河作先君宫告成事而还　令案经书荀林父及之者言林父之为志乎此战也葢晋不能讨陈乱已失三纲军政之本乃欲恃力以争郑不知楚荘既讨陈乱则师出有名而所以施于郑者又进退得冝勇怯中节林父上不能辅君讨乱以行主盟之大义而此行本为救郑而郑己服楚军政失于舆尸士谷之徒恃强专制故林父虽知楚之不可敌而不能止诸帅之从楚师观公羊之言则知楚子之所以胜观左氏之言则知晋之所以败此春秋所以不书晋之救郑而特以林父主此战着其败师之辠也】秋七月　冬十有二月戊寅楚子灭萧【箫宋附庸国也　传楚子伐萧宋华椒以蔡人救萧萧人囚熊相宜僚及公子丙王曰勿杀吾退萧人杀之王怒遂围萧明日萧溃　胡氏曰假讨贼而灭陈春秋以讨夏氏之义重也未减而书入恶贰已而入郑春秋以退师之情恕也末减而书围与人为善之徳宏矣至是肆其强暴灭人之国不可赦也故传称萧溃经以灭书断其辠也其日谨之也】晋人宋人卫人曹人同盟于清丘【清丘卫地地谱今濮州临濮县东南有清丘　传晋原谷宋华椒卫孔达曹人同盟于清丘曰恤病讨贰　胡氏曰楚既入陈围郑败晋灭萧凭陵中国甚矣为诸侯计者宜信任仁贤修明政事自强于为善则可以保其国耳曽不是图而刑牲歃血要质鬼神求以御楚谋之不臧孰大于是故国卿贬而书人讥失职也原縠违命丧师乃晋国辠人而主兹盟约所信任者可知也】宋师伐陈卫人救陈【传宋为盟故伐陈卫人救之孔逹曰先君有约言焉若大国讨我则死之　胡氏曰陈有弑君之乱宋不能讨而楚能讨之虽曰县陈寻复封之其徳于楚而不贰未足责也宋不能内自省德遽以大众伐之非义举矣卫人救陈背盟失信而以救书者见陈未有辠而受宋师为可恤也且谋国失图妄兴师以怒强楚乱自此始矣其以救书意在责宋也若卫叛盟则不待贬絶而恶自见】
　　十有三年春齐师伐莒【传齐师伐莒莒恃晋而不事齐故也】夏楚子伐宋【传以其救萧也　今案孟子曰天下无道小役大弱役强天也顺天者存逆天者亡宋不知屈伸消长之道而欲以区区之力强中国由此致伐　胡氏曰楚灭萧将以胁宋诸侯惧而同盟为宋人计者恤民固夲轻徭薄赋使民效死亲其上则可以待敌矣计不出此而急于伐陈攻楚与国非防也故楚有词于伐而得书爵】秋螽　冬晋杀其大夫先縠【传赤狄伐晋及清先縠召之也冬晋人讨邲之败与清之师归辠于先縠而杀之尽灭其族　胡氏曰先縠违命大败晋师不能用钺已失刑矣今又重有辠焉晋人治其辠而戮之义也曷为称国以杀而不去其官夫兵者安危所系有国之大事也将非其人则败虽得其人使亲信间之则败以刚愎不仁者参焉而莫肯用命者则败凡此三败君之过也河曲之战赵穿独出而史骈之谋不用济泾而次乐黡欲东而荀偃之令不行今荀林父将中军乃以先縠佐之使敌国谋臣知其从政者新未能行令谁之遏与称国以杀不去其官辠累上也愚谓尽灭其族必怒其召狄也然越椒将攻王而楚荘尚思子文治楚而复克黄之所先縠先轸之孙而灭其族盖晋之徳刑皆不足以敌楚矣】
