<!-- { "loadSidebar": true } -->
　　五年春公至自晋　夏郑伯使公子发来聘【传郑子国来聘通嗣君也　案子国即子产之父郑僖公初即位】叔孙豹鄫世子巫如晋【传穆叔觌鄫太子于晋以成属鄫书曰叔孙豹鄫世子巫如晋言比诸鲁大夫也　刘氏传此鄫世子巫也曷为与叔孙豹如晋鄫属于鲁为之附庸故相与往见于晋也鄫曷为为附庸于鲁鄫不胜莒鲁之患求为附庸以自定诸侯死社稷正也不能守其国以卑其宗庙鄫失正矣天子建附庸非天子命而私有之鲁失正矣臣不能以矫其君子不能以正其父故曰叔孙豹鄫世子巫如晋犹吾大夫焉交讥之　襄陵许氏曰天下无道小役大弱役强如此春秋葢伤之也】仲孙蔑卫孙林父会吴于善道【道公谷作稻善道吴地谷梁曰吴谓善伊谓稻缓　杜氏注鲁衞俱受命于晋故不言及二大夫往会之故曰会吴　传吴子使夀越如晋辞不会于鸡泽之故且请聼诸侯之好晋人将为之合诸侯使鲁卫先会吴且告会期故孟献子孙文子会吴于善道　襄陵许氏曰晋楚争衡权之在吴故晋急吴如此案成九年为蒲之会将以会吴而吴不至故十五年诸侯之大夫会之于钟离前三年悼公盟鸡泽使荀会逆吴子而又不至故此年使鲁卫先会之于善道凡此皆往会之也至秋戚之会序吴于列而不复殊者因其来会也由此观之则凡序吴者来会我也殊吴者往会之也悼公初立其风声所及逺人慕之故吴有志于亲中国辞谢鸡泽之不会而请聼后会之期悼公告以会戚之期而聼其自来足矣至使鲁卫特往会之则是以中国大邦而为蛮夷屈此二大夫会吴之所以特书也】秋大雩【传旱也】楚杀其大夫公子壬夫【传楚子讨陈叛故曰由令尹子辛实侵欲焉乃杀之书曰楚杀其大夫公子壬夫贪也君子谓楚共王于是乎不刑已则无信而杀人以逞不亦难乎杜氏注共王伐宋封鱼石背盟败于鄢陵杀子反及公子甲壬夫八年之中杀三卿故君子以为不可】公会晋侯宋公陈侯卫侯郑伯曹伯莒子邾子滕子薛伯齐世子光吴人鄫人于戚【传九月丙午盟于戚会吴且命戍陈也穆叔以属鄫为不利使鄫大夫听命于会楚子嚢为令尹范宣子曰我丧陈矣楚人讨贰而立子囊必改行而疾讨陈陈近于楚民朝夕急能无往乎有陈非吾事也无之而后可愚谓戚之会因吴之来而命戍陈自桓文以来所以服陈者未闻以兵守之也士匄知戍陈之非长防是以有丧陈之叹孔子曰逺人不服则修文徳以来之既来之则安之晋为安陈之计如此何以能保陈乎】公至自会　冬戍陈【传诸侯戍陈　公羊曰曷为不言诸侯戍之离至不可得而序故言我也】楚公子贞帅师伐陈公会晋侯宋公卫侯郑伯曹伯齐世子光救陈【谷梁曹伯下有莒子邾子滕子薛伯八字　传子囊伐陈十一月甲午会于城棣以救之】十有二月公至自救陈【书劳也】辛未季孙行父卒【传季文子卒大夫入敛公在位宰庀家器为葬备无衣帛之妾无食粟之马】
　　六年春王三月壬午杞伯姑容卒【传杞桓公卒】夏宋华弱来奔【传宋华弱与乐辔少相狎长相优又相谤也子荡怒以弓梏华弱于朝平公见之曰司武而梏于朝难以胜矣遂逐之司城子罕曰同罪异罚非刑也専戮于朝罪孰大焉亦逐子荡】秋葬杞桓公滕子来朝　莒人灭鄫【传鄫恃赂也杜氏注鄫有贡赋之赂在鲁恃之而慢莒故灭之案吕氏以为鄫莒小国而自相灭亡葢是时礼义衰絶灭国之大恶以为常事皆目见之熟而莫之顾也愚】
　　【谓晋女叔齐对平公治杞田之问以为武献以下兼国多矣谁得治之然则晋葢吞灭之首也固无以正诸侯之相灭岂特目见之常事哉冝晋悼虽贤终无以戢诸侯之相灭也】冬叔孙豹如邾【传穆叔如邾聘且修平】季孙宿如晋【宿行父之子　传晋人以鄫故来讨曰何故亡鄫季武子如晋见且听命　愚案晋人不讨莒而讨鲁可谓偏矣宜其无以正小国之罪也　襄陵许氏曰鲁既世卿而大夫无复三年之丧哀典废于下矣】十有二月齐侯灭莱【传莱恃谋也初二年齐侯伐莱莱人使正与子赂夙沙卫以索马牛皆百匹齐师乃还五年四月晏弱城东阳而遂围莱甲寅堙之环城传于堞今年三月王湫帅师及正舆子棠人军齐师齐师大败之莱共公奔棠晏弱围棠十一月丙辰而灭之　公羊传国灭君死之正也】
　　七年春郯子来朝【传始朝公也】夏四月三卜郊不从乃免牲【传孟献子曰吾乃今而后知有卜筮夫郊祀后稷以祈农事也是故啓蛰而郊郊而后耕今既耕而卜郊宜其不从也】小邾子来朝【传小邾穆公亦始朝公也】城费【费今沂州费县季氏之邑　传南遗为费宰叔仲昭伯为隧正欲善季氏而求媚于南遗谓遗请城费吾多与而役故季氏城费　胡氏传行父相三君而无私积固忠于公室而不顾所食之邑也行父卒宿之不忠遂专鲁国之政羣小媚之无故劳民妄兴是役季氏益张其后孔子行乎季孙三月不违至于帅师堕费其越礼不度可知矣然则书城费乃履霜之戒强私家弱公室之萌据事直书而义自见矣用人不惟其贤惟其世岂不殆哉】秋季孙宿如卫【传季武子如卫报子叔之聘且辞缓报非贰也】八月螽　冬十月卫侯使孙林父来聘壬戌及孙林父盟【传卫孙文子来聘且拜武子之言而寻孙桓子之盟】楚公子贞帅师围陈十有二月公会晋侯宋公陈侯卫侯曹伯莒子邾子于鄬【鄬谷梁或作防郑地　传楚子囊围陈会于鄬以救之杜氏注谋救陈陈侯逃归故不书救】郑伯髠顽如会未见诸侯丙戌卒子鄵【公羊谷梁顽作原鄵作操　公羊传操者何郑之邑也郑伯将会诸侯于鄬其大夫欲与楚郑伯曰不可于是弑之曷为不言大夫弑之为中国讳也未见诸侯其言如会何致其意也　谷梁传诸侯不生名此其生名何卒之名也卒之名则曷为加之如会之上见以如会卒也郑伯将会中国其臣欲从楚不胜其臣弑而死谨案左氏传子驷使贼夜弑僖公而以疟疾赴于诸侯考三传之説则郑僖公之为弑也明矣弑而书卒若如左氏所言而从其伪赴以隠之是春秋之作乃为乱臣贼子之地而非章善瘅恶之书也独公羊则主讳之説谷梁则主不使得加之説然则春秋书卒而不书弑其诸圣人之意葢出于此乎夫中外逆顺天下之大分也郑僖欲去楚而返见弑春秋为贤者讳葢因其志于中国之善类不幸而无臣以辅佐之至于不得其死圣人为之隐其不幸而成其考终命所以垂世立教广为善之门也】陈侯逃归【传陈人患楚庆虎庆寅谓楚人曰吾使公子黄往而执之楚人从之二庆使告陈侯于会曰楚人执公子黄矣君若不来羣臣不忍社稷宗庙惧有二图陈侯逃归胡氏传诸侯戍陈今楚令尹来伐诸侯又救之亦既勤矣为陈侯计者下令国中大中儆偹立太】
　　【子以固守亲聴命于诸侯谋御敌之策当是时晋君方明八卿和睦诸侯聴命必能致力于陈矣不此之顾弃仪卫而逃归此匹夫之事耳夫义路也礼门也轻弃中国惟蛮夷之惧是不能由是路出入是门故书逃归以罪之】
　　八年春王正月公如晋【传公如晋朝且聴朝聘之数】夏葬郑僖公郑人侵蔡获蔡公子燮【燮谷梁作湿　传郑子国子耳侵蔡获蔡司马公子燮郑人皆喜惟子产不顺曰小国无文徳而有武功祸莫大焉楚人来讨能勿従乎从之晋师必至晋楚伐郑自今郑国不四五年弗得宁矣　谨案僖公方葬楚方脾睨郑人之不服而欲讨之今乃不能逺图先侵蔡以桃楚故书人以贬之】季孙宿会晋侯郑伯齐人宋人卫人邾人于邢丘【邢丘任公辅曰故邢国河内平臯县也邢自邢丘迁襄国又迁夷仪　传会于邢丘以命朝聘之数使诸侯之大夫聼命季孙宿齐高厚宋向戌卫甯殖邾大夫防之郑伯献捷于会故亲聼命　谷梁传见鲁之失正也公在而大夫会也　泰山孙氏曰邢丘之会公在晋也晋侯不与公会而与季孙宿会者襄公微弱政在季氏故也晋为盟主弃其君而与臣何以宗诸侯此晋侯之恶亦可见矣　胡氏传大夫称人贬也昔周公戒成王以继自今我其立政立事夫不自为政而委于臣下是以国之利器示人而不知寳也朝聘事之大者重烦诸侯而使大夫聼命无乃以姑息爱人而不由徳乎使政在大夫而诸侯失国又岂所以爱之也后此八年溴梁之会悼公初没诸侯皆在而大夫独盟君若赘旒夫岂一朝一夕之故哉故贬诸大夫以谨之也　谨案会而使大夫聼命自齐桓北杏始春秋之法必办等列以大夫而会诸侯未有不人之者所以严君臣之分谨上下之交而革霸者荀且之政也】公至自晋　莒人伐我东鄙【传莒人伐我东鄙以疆鄫田　谨案莒人灭鄫而鲁不敢争霸主不讨所以兴伐鲁疆鄫田之师也】秋九月大雩【传旱也】冬楚公子贞帅师伐郑【传楚子囊伐郑讨其侵蔡也子驷子国子耳欲从楚子孔子蟜子展欲待晋子驷曰民急矣姑从楚以纾吾民晋师至吾又从之牺牲玉帛待于二竟以待疆者而庇民焉子展曰小所以事大信也五会之信今将背之虽楚救我将安用之亲我无成鄙我是欲不可从也子驷曰诗云谋夫孔多是用不集请从楚騑也受其咎乃及楚平胡氏传郑介大国之间若能任仁贤明政刑以礼法自守而亲比四邻必能保国楚虽大何畏焉乃加兵于蔡以怒楚所谓不修徳而有武功也故国人皆喜而子产独不顺是以获公子燮特书侵蔡以罪之而公子贞来伐郑及楚平不复书矣平而不书见郑之屈服于楚而不信也】晋侯使士匄来聘【传晋范宣子来聘且拜公之辱告将用师于郑】
　　九年春宋灾【灾公羊作火天火曰灾来告故书】夏季孙宿如晋【传报宣子之聘】五月辛酉夫人姜氏薨【宣公夫人成公毋穆姜】秋八月癸未葬我小君穆姜　冬公会晋侯宋公卫侯曹伯莒子邾子滕子薛伯杞伯小邾子齐世子光伐郑十有一月己亥同盟于戏【戏郑地　传诸侯伐郑甲戌师于汜令曰修器备盛糇粮归老幼居疾于虎牢肆眚围郑郑人恐乃行成中行献子曰遂围之以待楚人之救也而与之战不然无成知武子曰许之盟而还师以敝楚人吾三分四军与诸侯之鋭以逆来者于我未病楚不能矣犹愈于战暴骨以逞不可以争大劳未艾君子劳心小人劳力先王之制也乃许郑成同盟于戏晋为载书曰自今日既盟之后郑国不唯晋命是聼而或有异志者有如此盟公子騑趋进曰天祸郑国使介居二大国之间大国不加徳音而乱以要之无所底告自今日既盟之后郑国不唯有礼与疆可以庇民者是从而敢有异志者亦如之晋人不得志于郑以诸侯复伐之门其三门次于隂口而还　胡氏传善为国者不师善师者不陈善陈者不战知武子明于善陈之法以佐晋悼公屡与诸侯伐郑楚辄救之而不与之战得善胜之之道矣】楚子伐郑【传楚子伐郑子驷子展曰吾盟固云惟强是从乃及楚平】
