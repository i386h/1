<!-- { "loadSidebar": true } -->
　　十年春王三月辛卯臧孙辰卒【臧文仲自荘公末巳与闻国政葢鲁之名大夫也而四十余年间国政多疵文公尤甚由其知栁下恵之贤而不与立故夫子尤讥其窃位葢仁者己欲立而立人故不仁之辠蔽贤为首也】夏秦伐晋【传晋人伐秦取少梁秦伯伐晋取北徴秦以号举狄之也春秋书兵辠其报复不已而狄之者三秦郑晋也康公不绍其父悔过之谋报复无已故狄之】楚杀其大夫宜申【传宜申为工尹与子家谋弑穆王五月杀鬬宜申及仲归　今案春秋于穆王之杀宜申不以讨贼之法书之者用贤治不肖而不以乱易乱之义也】自正月不雨至于秋七月【着文公之志不以雨为念故井三时而言之也】及苏子盟子女栗【不书公以盟天子之大夫讳之也】冬狄侵宋　楚子蔡侯次于厥貉【胡氏曰伐而次者其次为善次而伐者其次为贬葢伐而次则有抑锋止鋭以待其服之意次而伐者无故次止久师藏祸将以致毒于人也下书伐麇楚人之勇于复仇审矣然案左氏陈郑蔡宋皆与而止书蔡侯者陈郑宋出于畏而从楚有不得已者独蔡侯从楚得已不已故免三国而止书蔡也】
　　十有一年春楚子伐麇【传厥貉之防麇子逃归春楚子伐麇成大心败麇师于防渚潘崇复伐麇至于锡穴　今案楚侵伐书子始此益彊盛也】夏叔彭生防晋却缺于承匡【左氏本或作叔仲陆徳明云仲衍字　承匡宋地在陈留襄邑县西今拱州襄陵县　传防于承匡谋诸侯之从于楚者　杜氏注九年陈郑及楚平十年宋聴命于厥貉也】秋曹伯来朝【传曰文公即位而来见】公子遂如宋【传襄仲聘于宋且言司城荡意诸而复之】狄侵齐　冬十月甲午叔孙得臣败狄于咸【传防瞒侵齐遂伐我公卜使叔孙得臣追之吉侯叔夏御荘叔緜房甥为右富父终甥驷乗败狄于咸获长狄侨如富父终甥椿其喉以戈杀之　杜氏注防瞒狄国名防风氏之后漆姓咸鲁地】
　　十有二年春王正月郕伯来奔【郕公羊作盛　传郕太子朱儒自安于夫钟国人弗徇郕伯卒郕人立君太子以夫钟与郕邽来奔常山刘氏曰大子当立郕人岂得而絶之故书曰郕伯来奔春秋大居正之法也】杞伯来朝【传始朝公也　杜氏注舍夷礼故称伯】二月庚子子叔姬卒【文公女故曰子以别于先君之女也】夏楚人围巢【杜氏注巢庐江六合东有居巢城今无为军巢县】秋滕子来朝【传亦始朝公也】秦伯使术来聘【案传秦伯使西乞术来聘且言将伐晋并备载公子遂辞玉及賔荅之词公子遂言不有君子其能国乎而厚贿之此足以见秦人以贿结鲁而鲁亦厚贿荅之賔主相与以货利而坐视霸主之受兵此比事以书不待贬絶而恶见者也】冬十有二月戊午晋人秦人战于河曲【河曲杜氏注在河东蒲坂县南今河中府河东县南有河曲不书及葢言二国曲直之无以相尚而黩兵残民其辠均也不书败绩秦伯伐晋而赵盾帅师御之欲待泰敝而赵穿沮其谋秦师遂遁无胜败也秦伯赵盾皆以人书贬也】季孙行父帅师城诸及郓【郓公羊传作运后放此　诸见荘公二十九年注郓鲁之东郓今郓州须城县也所谓莒鲁争郓葢始于此前此莒未尝与鲁有争且未尝有事于郓今行父首帅师城二邑以启争端鲁自此与莒为仇而争由郓始书帅师城辠行父也】
　　十有三年春王正月　夏五月壬午陈侯朔卒　邾子蘧蒢卒【蘧蒢谷梁作籧篨】自正月不雨至于秋七月　大室屋壤【大公羊作世　案明堂位曰祀周公于太庙此太庙之室也君子将营宫室宗庙为先致孝享之敬莫先于此故谷梁氏曰为社稷之主而先君之庙坏极称之志不敬也　胡氏曰不雨凡七月而先君之庙壤不恭甚矣书坏而不书其脩宗庙之事不可不严且急也】冬公如晋卫侯防公于沓【公羊防下无公字】狄侵卫　十有一月己丑公及晋侯盟公还自晋郑伯防公于棐【公还公谷并无公字棐公羊作斐传公如晋朝且寻盟卫侯防公于沓请平于晋公还郑伯防公于棐亦请平于晋公皆成之　社氏注棐郑地】
　　十有四年春王正月公至自晋【公羊传曰往党卫侯防公于沓至得与晋侯盟反党郑伯防公于斐善之也　今案公羊氏之言有舍爵防勲之意故録之】邾人伐我南鄙叔彭生帅师伐邾【传邾文公之卒也公使吊焉不敬邾人来讨伐我南鄙故伯伐邾　余氏曰居丧而伐人与伐人之丧其辠一也】夏五月乙亥齐侯潘卒【传子叔姬妃齐昭公生舍叔姬无宠舍无威公子商人骤施于国而多聚士尽其家贷于公有司以继之昭公卒舍即位】六月公防宋公陈侯卫侯郑伯许男曹伯晋赵盾癸酉同盟于新城【新城宋地杜氏注在梁国谷熟县西今南京应天府也　传同盟于新城从于楚者服且谋邾也　今案从楚者宋陈郑许宋陈郑见十一年承匡注许则自文公围之不服襄公又尝伐之今始与盟防也同盟见荘公十六年晋自襄公之末楚再慿陵赵盾得政稍加和集去嵗文公之朝卫郑求附盾因此并招致久负固之许诸侯偕至然后讲同盟之礼修复齐桓之故事春秋以其仅能和集不足以方首止葵丘况霸主不临政在大夫故止书癸酉同盟于新城而已鸡泽之盟亦此例也　胡氏曰考晋楚行事未有以大相逺也而春秋与夺如此者荆楚僭王若与同好是将代宗周为共主君臣之义灭矣可不谨乎　愚谓当是时啇臣有覆载不容之辠不特僭王而已春秋恶诸侯宗而事之惧狼之逼人也】秋七月有星孛入于北斗【孛彗也天之有彗乃除秽布新之祥其言入者斗有环域入其魁中也　传周内史叔服曰不出七年宋齐晋之君皆将死乱是后齐弑君舍十七年宋弑昭公十八年齐又弑懿公宣二年晋弑灵公刘歆云天之三辰纲纪之星宋齐晋天子方伯中国纲纪斗七星故曰不出七年　胡氏曰此三君皆违道失徳而死于乱符叔服之言天之示人显矣史之有占明矣】公至自防　晋人纳捷菑于邾弗克纳【捷公羊作接　传邾文公元配齐姜生貜且次妃晋姬生捷菑文公卒邾人立貜且赵盾新城之盟谋立捷菑也盾遂以师八百乗纳捷菑于邾邾人辞曰齐出貜且长盾曰辞顺而不从不祥乃还　谷梁氏曰其曰人防之也长毂五百乗緜地千里夐入人之国欲变其主至城下然后知何知之晚也曰弗克纳弗克其义也　陆淳曰书防菑与小白去疾同废置诸侯王者之事人臣専之辠莫大焉夫子善其闻义能徙故为之讳也凡事不合理而心可嘉者皆以讳为善　胡氏传同人之九四曰乗其墉弗克攻吉象曰乗其墉义弗克也其吉则困而反则也赵盾之谓矣】九月甲申公孙敖卒于齐【传敖八年如京师而奔莒者其奔莒而从已氏鲁立其子文伯谷敖生二子于莒而求复谷以为请公子遂使无朝聼命复而不出三年而尽室以复适莒文伯疾请曰谷之子弱请立难也文伯卒立恵叔敖请重赂以求复难以为请许之将来九月卒于齐告丧请葬弗许　愚案人之所当谨者始终之际也夫子之论士曰行已有耻使于四方不辱君命可谓士矣况大夫乎公孙敖为鲁大夫窜身于莒而无所容归从其子为大夫而不敢出出入无诏于国身死于旅而不获归俯仰愧怍无以立于天地之间故特书卒于齐以着其死而无所寜其身也】齐公子商人弑其君舍【谷梁传舍未逾年其曰君何也成舍之为君所以重商人之弑君也陆淳曰闻之师曰圣人作春秋以惩奸恶若未逾年君被弑而不曰君则逆乱之臣皆以未逾年而肆其凶恶故原情立义而以弑君书愚谨案鲁庆父之弑子般公子遂之弑子恶皆当从商人弑舍之例惟奚齐以不正而特变书法必如是而】
　　【后君臣适庻之分定矣】宋子哀来奔【传髙哀为萧封人以为卿不义宋公而出遂来奔书曰宋子哀来奔贵之也　今案自宋昭公在位始终无一善可称大臣死祸出奔者比比皆是独子哀洁身而去不蹈陨身濡尾之悔观荡意谓再归而卒不免则子哀之见几而作岂非既明且哲仲山甫之流哉故书字以与之】冬单伯如齐【单伯鲁大夫之命于天子者自荘公元年至今已七十余年未必一人或其子若孙与】齐人执单伯齐人执子叔姬【胡氏曰齐君舍鲁之甥也商人弑舍固忌鲁矣鲁使单伯如齐齐人意欲辱鲁故执单伯并执子叔姬而诬之以辠不称行人公羊所谓以已执之者也　常山刘氏曰商人弑君之恶已显而执叔姬之事圣人不独辠商人也齐人不讨贼俱北而事之又执其君母齐之人均有辠焉故曰齐人执子叔姬　愚谨案执无辠而书人者固春秋之例也然其君无辠则其臣当为之用而辠在上其君当讨之贼而臣为之用则辠在下而不在上夫簒弑之贼人人得讨之商人旣弑君矣齐人不以为不共戴天之雠而相帅以为之用以至执邻国之命卿与其君之母则商人无责焉所以致弑逆之人能执鲁卿与君母者不讨贼之故也胡氏论之已详其説出于刘质夫质夫春秋之学皆受于程子也此义之精非程子孰能发之】
