<!-- { "loadSidebar": true } -->
　　传二年春虢公败犬戎于渭汭【犬戎西戎别在中国者渭水出陇西东入河水之隈曲曰汭○汭如鋭反】舟之侨曰无徳而禄殃也殃将至矣遂奔晋【杜舟之侨虢大夫林虢公无君人之徳而享大禄盖败戎斥地必有所获故总言禄骤胜而骄殃咎将至○骄音乔】○夏吉禘于庄公速也○初公傅夺卜齮田公不禁【杜卜齮鲁大夫也公即位年八嵗知爱其傅而遂成其意以夺齮田齮忿其傅并及公故庆父因之○齮鱼绮反】秋八月辛丑共仲使卜齮贼公于武闱【林宫中小门谓之闱杜共仲即庆仲贼杀也○共音恭闱音韦一音軃】成季以僖公适邾【杜僖公闵公庻兄成风之子】共仲奔莒乃入立之【林庆父杀般又杀闵公国人不与故出奔莒季友乃以僖公入鲁立之为君】以赂求共仲于莒莒人归之【杜按僖无年莒人来求赂知此许赂之也】及密使公子鱼请【杜密鲁地琅琊费县北有密如亭公子鱼奚斯也林庆父使奚斯请免其死】不许哭而往共仲曰奚斯之声也【林公子鱼难面言故哭而往报庆父识奚斯之声而解其意】乃缢【杜庆父之罪虽重季子推亲亲之恩欲同之叔牙存孟氏之族故略其罪不书卒○缢一赐反】闵公哀姜之娣叔姜之子也故齐人立之【林叔姜齐女故齐人欲立其所出】共仲通于哀姜哀姜欲立之闵公之死也哀姜与知之故孙于邾【林哀姜惧讨故出奔邾内奔曰孙○与音预孙音逊】齐人取而杀之于夷以其尸归【林盖齐恶哀姜之淫乱而为鲁讨也杜为僖元年齐人杀哀姜传夷鲁地】僖公请而葬之【哀姜之罪已重而僖公请其防还者外欲固齐以居厚内存母子不絶之义为国家之大计】○成季之将生也桓公使卜楚丘之父卜之【杜卜楚丘鲁掌卜大夫】曰男也其名曰友在公之右【林凡人皆以右手用事在公之右当用事相鲁】间于两社为公室辅【杜两杜周社毫杜两社之间朝廷执政所在】季氏亡则鲁不昌【林言季氏之后当与鲁国相为存亡也】又筮之遇大有【杜干下离上大有】之干【杜干下干上干大有六五变而为干】曰同复于父敬如君所【林筮者之辞也干为君父离变为干故曰同复于父见敬与君同】及生有文在其手曰友遂以命之【杜遂以为名】○冬十二月狄人伐衞【林狄祸自邢及卫此管仲所谓南夷与北夷交中国不絶如线也】衞懿公好鹤鹤有乘轩者【杜轩大夫车○好呼报反鹤戸谷反轩许言反】将战国人受甲者皆曰使鹤鹤实有禄位余焉能战【林凡国人之受甲以御狄者合辞皆曰使鹤与狄战此盖激辞言鹤乘轩实有大夫之禄与位我平时不得君之宠禄安能与狄战乎○焉于防反】公与石祁子玦与甯庄子矢使守【杜庄子甯速也玦玉玦○玦古穴反守手又反下告守同】曰以此赞国择利而为之【杜赞助也玦示以当决防矢示以御难】与夫人绣衣曰听于二子【杜取其文章顺序】渠孔御戎子伯为右黄夷前驱孔婴齐殿【林前驱先锋备不虞殿师后殿反御也传言衞侯失民有素虽临事而戒犹无所及○殿可练反】及狄人战于荧泽衞师败绩遂灭衞【杜此荧泽当在河北君死国败经不书灭者狄不能赴衞之君臣皆尽无复文告齐桓为之告诸侯言狄已去言衞之存故但以入为文○荧戸扄反】衞侯不去其旗是以甚败【林师之耳目在旗衞懿公既败而不去其旗是以甚败至君臣皆尽也○去起吕反藏也一云除也】狄人囚史华龙滑与礼孔以逐衞人二人曰我大史也实掌其祭不先国不可得也【林夷狄畏鬼故恐之言若不使我先往白神鬼神不佑则衞国不可得也○华户化反大音泰】乃先之至则告守曰不可待也【杜守石二大夫杜言狄师盛强不可坐而待灭也】夜与国人出【林二子信其言不敢固守】狄入衞遂从之又败诸河【衞将东走渡河狄复逐而败之】初惠公之即位也少【杜盖年十五六○少诗照反】齐人使昭伯烝于宣姜不可强之【林昭伯惠公庻兄宣公子顽也林宣姜即宣公所取急子之妻姜齐女故齐人使烝之昭伯不可○烝之承反强其丈反】生齐子戴公文公宋桓夫人许穆夫人【林昭伯烝宣姜而生男女五人墙有茨诗云公子顽通乎君母即其事也】文公为衞之多患也先适齐【林先适齐以避衞难】及败宋桓公逆诸河【杜迎衞败众】宵济【杜夜渡畏狄】衞之遗民男女七百有三十人益之以共滕之民为五千人【共及滕衞别邑○共音泰】立戴公以庐于曹【杜庐舍也曹卫下邑戴公名申立其年卒而立文公○庐力居反曹诗作漕音同】许穆夫人赋载驰【杜载驰诗衞风也许穆夫人痛衞之亡思归唁之不可故作诗以言志】齐侯使公子无亏帅车三百乘甲士三千人以戍曹【林无亏齐桓公子武孟也车甲之赋异扵常故传别见之戍曹为卫御狄也○亏去危反乗绳证反下同】归公乘马祭服五称牛羊豕鸡狗皆三百与门材【杜归遗也四马曰乘林衣单复具曰称祭服重宗庙也五牲各三百事所以备祭祀军国之用材木也遗之门材使先立门户○称尺证及狗音苟】归夫人鱼轩【杜鱼轩夫人车以鱼皮为饰】重锦三十两【重锦锦之熟细者以二丈双行故曰两三十两三十匹也】○郑人恶高克使帅师次于河上久而弗召师溃而归高克奔陈【杜高克郑大夫也好利而不顾其君文公恶之而不能逺故使帅师而不召林高克身恶众散故惧罪而奔陈○恶乌路反】郑人为之赋清人【清人诗郑风也刺文公退臣不以道危图亡师之本○为于僞反】○晋侯使大子申生伐东山臯落氏【杜赤狄别种也臯落其氏族林臯古刀反】里克谏曰大子奉冡祀社稷之粢盛【杜里克晋大夫冡大也林言大子奉国家之祭祀与社禝之粢盛○粢音咨盛音成】以朝夕视君膳者也【杜膳防膳林君之防膳则大子朝夕视之盖大子有视膳之礼○朝如字又张遥反膳市战及】故曰冡子君行则守有守则从从曰抚军守曰监国古之制也【林号曰冡子言其大异于诸子也君有朝防征伐行杀之事则代君守国君使大臣守国则大子从君而行从君号曰抚军言助君鎭抚士卒守国号曰监国言代君监临国家○守手又反下同从才用反下同监古衔反】夫帅师专行谋【杜帅师者必专谋军事】誓军旅【杜宣号令也】君与国政之所图也非大子之事也【杜国政正卿】师在制命而已【杜命将军所制】禀命则不威专命则不孝【林若大子帅师禀君之命而后行事则权不在已而无威重专制命令则失子之道是为不孝】故君之嗣适不可以帅师君失其官帅师不威将焉用之【杜大子统师是失其官也専命则不孝是为师必不威也○适丁歴反本又作嫡下配适同焉于防反】且臣闻臯落氏将战君其舍之【林臯落氏将与晋兵接战里克恐大子军败得罪故陈説利害以説献公使舍大子勿使将】公曰寡人有子未知其谁立焉【林盖微示里克以欲废申生之意】不对而退见大子大子曰吾其废乎对曰告之以临民【杜谓居曲沃】敎之以军旅【杜谓将下军○将子匠反】不共是惧何故废乎且子惧不孝无惧弗得立修已而不责人则免于难【林言大子当以任大责重不共其职为惧何故以废立为惧乎修饬其身而不怨尤于人如此则顺时委命可免于祸患矣○共音恭本又作供难乃旦反下同】太子帅师公衣之偏衣【偏衣左右异色其半似公服○衣于既反下衣身之偏衣之纯衣之厖服同】佩之金玦【林玦如环而不连以金为之为偏衣之佩饰】狐突御戎先友为右【杜狐突伯行重耳外祖父也为申生御申生以大子将上军】梁余子养御罕夷先丹木为右【杜罕夷晋下军卿也梁余子养为罕夷御】羊舌大夫为尉【杜羊舌大夫叔向祖父也尉军尉】先友曰衣身之偏【杜偏半也】握兵之要【谓佩金玦将上军】在此行也【林兼是二羙在此一行】子其勉之偏躬无慝【分身衣之半非恶意也○慝他得反】兵要逺灾【杜威权在已可以远害○远于万反下同】亲以无灾【林有偏衣之亲而无灾害】又何患焉狐突叹曰时事之征也【杜叹以先友为不知君心林在天为时事之徴应可以知终始】衣身之章也佩衷之旗也【林在身为衣身之文章可以别贵贱在腰为佩中心之表旗可以明向背杜旗表也○衷音忠旗音其】故敬其事则命以始【杜赏以春夏林谓君若敬大子之事当命以四时之始】服其身则衣之纯【杜必以纯色为服】用其衷则佩之度【杜衷中也佩玉者士君子常度】今命以时卒閟其事也【杜冬十二月閟尽之时○閟音必】衣之厖服逺其躬也【杜尨杂色○尨莫江反】佩以金玦弃其衷也服以远之时以閟之尨凉冬杀金寒玦离胡可恃也虽欲勉之狄可尽乎【林衣之尨杂则有凉薄之意命以穷冬则有肃杀之意金属秋方其性刚而寒玦如环而缺离不相连属皆无温润无一可恃虽欲勉之以从戎事东山之狄可得而尽灭之乎】梁余子养曰帅师者受命于庙受脤于社【杜脤宜社之肉盛以脤噐○脤市轸反】有常服矣不获而尨命可知也【杜韦弃服军之常也林不获韦便之常服而衣尨杂之偏衣君命亦可知也】死而不孝【林虽死而使父有杀子之名是为不孝】不如逃之罕夷曰尨竒无常【杂色奇怪非常之服】金玦不复【林刚玦而缺离不复反之象】虽复何为君有心矣【杜有害大子之心】先丹木曰是服也狂夫阻之【杜阻疑也言虽狂夫犹知有疑○阻庄吕反】曰尽敌而反【曰公辞○尽子忍反下同】敌可尽乎虽尽敌犹有内防不如违之【杜违去也林犹有骊姬二五在内之防譛不如去之以免其祸】孤突欲行【杜行亦去也】羊舌大夫曰不可违命不孝弃事不忠虽知其寒恶不可取子其死之【杜寒薄也林虽知君心寒薄然而不孝不忠之畱名不可取】大子将战狐突谏曰不可昔辛伯谂周桓公【杜谂告也事在桓十八年○谂音审説文云深谋】云内宠并后外宠二政嬖子配适大都耦国乱之本也周公弗从故及于难今乱本成矣【杜骊姬为内宠二五为外宠奚齐为嬖子曲沃为大都故曰乱本成矣】立可必乎孝而安民子其图之【杜奉身为孝不战为安民】与其危身以速罪也【杜有功益见害故言孰与危身以召罪】○成风闻成季之繇乃事之【林成风荘公之妾僖公之母也闻卜楚丘占成季之繇辞乃礼事成季繇卦北之占辞○繇直救反】而属僖公焉故成季立之○僖之元年齐桓公迁邢于夷仪二年封衞于楚丘邢迁如归衞国忘亡【杜齐桓具邢器用而迁之故邢迁夷仪如归其国衞国被齐安集之恩亡其灭亡之国】○衞文公大布之衣大帛之冠【林衞文公名燬戴公之弟也杜大布麤布大帛厚缯盖用诸侯谅闇之服○衞文公大布之衣本或作衣大布之衣误】务材训农通商惠工【林务蓄材木以立门戸宗庙宫室庐舍训饬农事服田力穑通达商旅贸迁有无加惠百工赖其利器用】敬敎劝学【林敬重五敎劝勉为学之士】授方任能【杜方百事之宜也】元年革车三十乘季年乃三百乘【杜衞文公以此年冬立齐桓公始平鲁乱故传因言齐之所以霸衞之所由兴革车兵车季年在僖二十五年篕招懐迸散故能致十倍之众○乘绳证反下同】


　　左传杜林合注卷八
<经部,春秋类,左传杜林合注>
　　钦定四库全书
　　左传杜林合注卷九　　明　王道焜
　　赵如源　同编
　　僖公一【公名申庄公之子闵公之兄母成风諡法小心畏惧曰僖】
