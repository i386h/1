<!-- { "loadSidebar": true } -->
　　传十七年春晋侯使郤克徴防于齐【征召也欲为断道防】齐顷公帷妇人使观之郤子登妇人笑于房【林帷幙帟也谷梁谓妇人乃萧同叔子顷公之母杜跛而登阶故笑之○顷音倾】献子怒出而誓曰所不此报无能涉河【不复渡河而东】献子先归【林献子即郤克】使栾京庐待命于齐曰不得齐事无复命矣【杜栾京庐郤克之介使得齐之罪乃复命○庐音卢又力于反】郤子至请伐齐晋侯弗许请以其私属又弗许【杜私属家众也为成二年战于鞌传】齐侯使高固晏弱蔡朝南郭偃防【杜晏弱桓子林齐侯不出故使四子往防断道○朝如字】及敛盂高固逃归【杜闻郤克怒故○敛徐音亷一音力渐反盂音于】夏防于断道讨贰也盟于卷楚【杜卷楚即断道○卷音权一音居免反】辞齐人晋人执晏弱于野王执蔡朝于原执南郭偃于温【杜执三子不书非卿野王县今属河内】苗贲皇使见晏桓子【杜贲皇楚鬬椒之子楚灭鬬氏而奔晋食邑于苗地晏弱时在野王故因使而见之○贲扶云反使所吏反下同】归言于晋侯曰夫晏子何罪昔者诸侯事吾先君皆如不逮【杜言汲汲也○逮音代或大计反】举言羣臣不信诸侯皆有贰志【杜举亦皆也】齐君恐不得礼【杜不见礼待】故不出而使四子来左右或沮之【杜沮止也○沮在吕反】曰君不出必执吾使故高子及敛盂而逃夫三子者曰若絶君好宁归死焉【林寜来防而归死于晋○好呼报反】为是犯难而来吾若善逆彼【杜彼齐三人○为于伪反难乃旦反】以懐来者【杜以绥懐诸侯来归于我者】吾又执之以信齐沮【林以信齐人沮止三子之言】吾不既过矣乎过而不改而又久之以成其悔何利之有焉【林久执三子以成三子悔来之心则于晋国亦何利益之有】使反者得辞【杜反者高固谓得不当来之辞】而害来者以惧诸侯将焉用之晋侯缓之逸【杜缓不拘执使得逃去也传言晋不能修礼诸侯所以贰○焉于防反】○秋八月晋师还【林君行师从故断道盟归称晋师还】○范武子将老【杜老致仕初受随故曰随武子后更受范复为范武子】召文子曰燮乎吾闻之喜怒以类者鲜【杜文子士防之子燮其名○燮素协反鲜息浅反】易者实多【杜易迁怒也】诗曰君子如怒乱庶遄沮君子如祉乱庶遄已【杜诗小雅也遄速也沮止也祉福也林如而也○遄市专反祉音耻】君子之喜怒以已乱也弗已者必益之郤子其或者欲已乱于齐乎不然余惧其益之也【林惧郤克畜憾日深必且増益祸乱于齐】余将老使郤子逞其志庶有豸乎【杜豸解也欲使郤子从政快志以止乱○豸本又作鸣直是反或音居牛反非也】尔从二三子唯敬【杜二三子晋诸大夫】乃请老郤献子为政○冬公弟叔肸卒公母弟也凡大子之母弟公在曰公子不在曰弟【林父在则以父为尊故称公子父不在则以兄为尊故称弟】凡称弟皆母弟也【杜此策书之通例也庶弟不得称公弟而母弟或称公子若嘉好之事则仍旧史之文唯相杀害然后据例以示义所以笃亲亲之恩崇友于之好释例论之备矣】
　　经【庚午】十有八年春晋侯卫世子臧伐齐　【臧子郎反】○公伐杞【林无传自是内不书君将征伐在大夫也宣公而下征伐在大夫是故自伐邾取绎凡取皆不书其人自伐杞凡伐皆不书公】○夏四月○秋七月邾人戕鄫子于鄫【传例曰自外曰戕邾大夫就鄫杀鄫子○戕在良反徐在精反鄫才陵反】○甲戌楚子旅卒【林庄王卒子共王立楚始书卒杜宋同盟而赴以名呉楚之葬僭而不与故絶而不书同之夷蛮以惩求名之伪】○公孙归父如晋○冬十月壬戌公薨于路寝○归父还自晋至笙遂奔齐【大夫还不书春秋之常也今书归父还奔善其能以礼退不书族者非常所及今特书畧之笙鲁竟也故不言出○笙音生徐又勑贞反】
　　传十八年春晋侯卫大子臧伐齐【林大子臧穆公子】至于阳谷齐侯防晋侯盟于缯以公子疆为质于晋晋师还蔡朝南郭偃逃归【杜晋既兴齐盟守者解缓故得逃○缯才陵反质音致】○夏公使如楚乞师欲以伐齐【杜公不事齐齐与晋盟故惧而乞师于楚不书微者行】○秋邾人戕鄫子于鄫凡自虐其君曰弑自外曰戕【杜弑戕皆杀也所以别内外之名弑者积微而起所以相测量非一朝一夕之渐戕者卒暴之名】○楚庄王卒楚师不出既而用晋师【杜成二年战于鞌】楚于是乎有蜀之役【杜在成二年冬蜀鲁地泰山博县西北有蜀亭】○公孙归父以襄仲之立公也有宠【归父襄仲子】欲去三桓以张公室【时三桓强公室弱故欲去之以张大公室○去起吕反张如字一音陟亮反】与公谋而聘于晋欲以晋人去之【林欲借晋之力以去三桓】冬公梦季文子言于朝曰使我杀适立庶以失大援者仲也夫【适谓子恶齐外甥襄仲杀之而立宣公南通于楚既不能固又不能坚事齐晋故云失大援也林季文子怨归父欲去三桓故借此以为之罪○适丁歴反援于眷反夫音扶】臧宣叔怒曰当其时不能治也后之人何罪子欲去之许请去之【杜宣叔文仲子武仲父许其名也时为司冦主行刑言子自以归父害巳欲去者许请为子去之】遂逐东门氏【襄仲居东门故曰东门氏】子家还及笙【杜子家归父字】坛帷复命于介【杜除地为坛而张帷介副也将去使介反命于君○坛音善介音界】既复命袒括髪【林袒衣以麻约髪从初丧之服○袒音但括古活反】即位哭三踊而出【杜依在国丧礼设哭位公薨故】遂奔齐书曰归父还自晋善之也








　　左传杜林合注卷二十
<经部,春秋类,左传杜林合注>
　　钦定四库全书
　　左传杜林合注卷二十一　明　王道焜
　　赵如源　同编
　　成公一【公名黑肱宣公子諡法安民立政曰成】
　　周【定王十七年○鲁成公五年定王崩子简王立】
　　郑【襄公十五年○鲁成公四年襄公卒悼公费立成公六年悼公卒弟成公防立】
　　齐【顷公九年○鲁成公九年顷公卒子灵公环立】
　　宋【文公二十一年○鲁成公二年文公卒子共公固立成十五年共公卒子平公成立】
　　晋【景公继霸十年○时郤克为政鲁成公四年栾书为政成十年景公有疾晋人立太子州蒲以为君伐郑是为厉公是年景公卒成十八年厉公弑悼公周立是年韩厥为政】
　　卫【穆十一年○鲁成公二年穆公卒子定公臧立成十四年定公卒子献公衎立】
　　蔡【景公二年】
　　曹【宣公五年○鲁成公十五年宣公卒弟成公负刍立】
　　滕【文公十年○鲁成公十六年文公卒成公原立】
　　陈【成公九年】
　　杞【桓公四十七年】
　　薛【详见僖公九年】
　　莒【鲁成公十四年见莒子朱卒一名渠丘公黎北公宻州立又名买主鉏】
　　邾【定公二十四年○鲁成公十七年定公卒宣公牼立】
　　许【霛公二年○鲁成公十五年许迁于叶】
　　小邾【详见僖公元年】
　　楚【共王元年○鲁成公二年载令尹子重救齐成十六年司马子反将中军子重将左战于鄢陵败绩晋射共王中目楚杀子反】
　　秦【桓公十五年○鲁成公十四年桓公卒子景公立】
　　吴【鲁成公七年吴伐郯始见经即吴子寿梦也寿梦一名乗】
　　越【详见隠公元年】
　　经【辛未】元年春王正月公即位【无传】○二月辛酉我君宣公【无传】○无冰【无传周二月今之十二月而无冰书冬温】○三月作丘甲【周礼九夫为井四井为邑四邑为丘丘十六井出戎马一匹一匹牛三头四丘为甸甸六十四井出长毂一乗戎马四匹牛十二头甲士三人步卒七十二人此甸所赋今鲁使丘出之讥重敛故书】○夏臧孙许及晋侯盟于赤棘【晋地】○秋王师败绩于茅戎【茅戎戎别种也不言战王者至尊天下莫之得校故以自败为文不书败地而书茅戎明为茅戎所败书秋从告○茅亡交反史记二传皆作贸】○冬十月
　　传元年春晋侯使瑕嘉平戎于王【杜平文十七年垂之役詹嘉处瑕故谓之瑕嘉】单襄公如晋拜成【杜单襄公王卿士谢晋为平戎○单音善】刘康公徼戎将遂伐之【杜康公王季子也戎平还欲要其无备○徼古尧反】叔服曰背盟而欺大国此必败【杜叔服周内史林新与戎盟而伐之是背盟晋为平戎而背之是欺大国○背音佩下同】背盟不祥欺大国不义神人弗助将何以胜【杜背盟则得罪于神不为神之所佑欺大国则得罪于人不为人之所义神于人皆不相佑助将何所持而可以胜戎】不聴遂伐茅戎三月癸未败绩于徐吾氏【徐吾氏茅戎之别也】○为齐难故作丘甲【杜前年鲁乞师于楚欲以伐齐楚师不出故惧而作丘甲○难乃旦反】○闻齐将出楚师夏盟于赤棘【杜与晋盟惧齐楚】○秋王人来告败【杜解经所以秋乃书】○冬臧宣叔令修赋缮完【林令鲁国之人修赋车马治完城郭○缮市善反】具守备曰齐楚结好我新与晋盟晋楚争盟齐师必至虽晋人伐齐楚必救之是齐楚同我也【林晋楚二国争为盟主齐既党楚必来伐鲁虽晋为鲁伐齐楚必以结好之故而救齐是齐楚共伐我也杜同共也○守乎又反好呼报反】知难而有备乃可以逞【林逞解也乃可以解于难杜为二年齐侯伐我传】
　　经【壬申】二年春齐侯伐我北鄙○夏四月丙戌卫孙良夫帅师及齐师战于新筑卫师败绩【杜新筑卫地皆陈曰战大崩曰败绩四月无丙戌丙戌五月一日林卫书大夫帅师于是始○筑音竹】○六月癸酉季孙行父臧孙许叔孙侨如公孙婴齐帅师防晋却克卫孙良夫曺公子首及齐侯战于鞌齐师败绩【杜鲁乞师于晋而不以与谋之例者従盟主之令上行于下非匹敌和成之类例在宣七年曺大夫常不书而书公子首者首命于国备于礼成为卿故也林鞌齐地去齐五百里书鲁四卿是各自为帅也自文之季年而无使价至是而无将佐鲁三家之势成也○侨其骄反却去逆反】○秋七月齐侯使国佐如师己酉及国佐盟于袁娄【杜谷梁曰袁娄去齐五十里林楚屈完来盟于师齐桓公退师而后盟于召陵修礼如楚也齐侯使国佐如师晋却克进师而后盟于袁娄不礼于齐也夫以齐桓公之所不敢而四国之大夫敢为之甚矣鞌战之忿也】○八月壬午宋公鲍卒【杜未同盟而赴以名林文公卒子共公固立○鲍步夘反】○庚寅卫侯速卒【杜宣十七年盟于断道据传庚寅九月七日林穆公卒子定公立】○取汶阳田【晋使齐还鲁故言取不以好得故不言归○汶音问】○冬楚师郑师侵卫【杜于重不书不亲伐】○十有一月公防楚公子婴齐于蜀【杜公与大夫防不贬婴齐者时有许蔡之君故林自屈完以来楚大夫皆无氏族而书公子自婴齐始】○丙申公及楚人秦人宋人陈人卫人郑人齐人曺人邾人薛人鄫人盟于蜀【杜齐在郑下非卿传曰卿不书匮盟也然则楚卿于是始与中国凖自此以下楚卿不书皆贬恶也】
