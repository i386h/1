<!-- { "loadSidebar": true } -->
　　传二年春齐侯伐我北鄙围龙【杜龙鲁邑在泰山博县西南】顷公之嬖人卢蒲就魁门焉【杜攻龙门也○顷音倾嬖必计反魁苦回反】龙人囚之齐侯曰勿杀吾与而盟无入而封【林而汝也我与汝为盟誓无以师入汝之封土】弗聼杀而膊诸城上【膊磔也○膊普各反】齐侯亲鼓士陵城三日取龙遂南侵及巢丘【取龙侵巢丘不书其义未闻】○卫侯使孙良夫石稷甯相向禽将侵齐与齐师遇【杜齐伐鲁还相遇于卫地良夫孙林父之名石稷石碏四世孙甯相甯俞子林未至齐境故言将侵齐○相息亮反向舒亮反】石子欲还孙子曰不可以师伐人遇其师而还将谓君何【林本欲以师伐齐反遇齐师而归将何以答君命】若知不能则如无出今既遇矣不如战也夏有【阙文大新筑战事】石成子曰师败矣子不少湏众惧尽【杜成子石稷也卫师已败而孙良夫复欲战故成子欲使湏救】子丧师徒何以复命皆不对又曰子国卿也陨子辱矣【杜陨见禽获林言良夫乃卫国之臣见获则为卫国之辱○丧息浪反陨于敏反】子以众退我此乃止【林使良夫自以其众而退我止于此为御齐师】且告车来甚众【杜新蔡人救孙桓子故并告令军中】齐师乃止次于鞫居【林齐师知卫救至乃止不敢追杜鞫居卫地○鞫居六反】新筑人仲叔于奚救孙桓子桓子是以免【林于奚守新筑大夫孙桓子即孙良夫】既【言既卒事也】卫人赏之以邑【杜赏于奚】辞请曲县【轩县也周礼天子乐宫县四面诸侯轩县阙南方○县音】繁缨以朝许之【杜繁缨马饰皆诸侯之服林以朝朝于君也○繁步于反】仲尼闻之曰惜也不如多与之邑唯器与名不可以假人【杜器车服名爵号】君之所司也【林此器与名乃人君之所司主也】名以出信【杜名位不愆为民所信】信以守器【林动不失信则车服可保】器以藏礼【杜车服所以表尊卑】礼以行义【杜尊卑有礼各得其宜】义以生利【杜得其宜则利生】利以平民【林何以聚人曰财故利所以平民】政之大节也若以假人与人政也政亡则国家従之弗可止也已【林若以器名假借于人是以国家之政而与他人也国既无政则国家従而灭亡弗可救正也已】○孙桓子还于新筑不入【杜不入国】遂如晋乞师臧宣叔亦如晋乞师皆主却献子【杜宣十七年却克至齐为妇人所笑遂怒故鲁卫因之孙桓子臧宣叔皆不以国命各自诣却克故不书】晋侯许之七百乗【五万二干五百人○乗绳证反下同】却子曰此城濮之赋也【杜城濮在僖二十八年○濮音卜】有先君之明与先大夫之肃故捷克于先大夫无能为役【杜无能为之役使】请八百乗许之【杜六万人】却克将中军士燮佐上军【杜范文子代荀庚○将子匠反】栾书将下军【代赵朔】韩厥为司马以救鲁卫臧宣叔逆晋师且道之【林臧宣叔乞师先归故往逆晋师且为晋师向道○道音导】季文子帅师防之及卫地韩献子将斩人却献子驰将救之【林韩献子即韩厥将以军法斩人却克驱驰而往将救止之】至则既斩之矣却子使速以徇告其仆曰吾以分谤也【林却克使韩厥速以徇于军不欲使韩氏独受杀人之谤○徇以俊反】师従齐师于莘【莘齐地○莘所先反】六月壬申师至于靡笄之下【杜靡笄山名○靡如字又音摩笄音鸡】齐侯使请战曰子以君师辱于敝邑不腆敝赋诘朝请见【杜诘朝平旦林言平旦请以军礼相见○腆他典反诘起吉反朝如字下同见贤遍反】对曰晋与鲁卫兄弟也来告曰大国朝夕释憾于敝邑之地【林三国皆姬姓故言兄弟也又大国谓齐敝邑鲁卫自称○憾胡暗反本又作感】寡君不忍使羣臣请于大国无令舆师淹于君地【林晋君不忍鲁卫受伐之惨使羣将帅为鲁卫请命于齐无令晋之众师久淹于齐之土地○令力呈反师如字下同一音所类反】能进不能退【林言晋师能进攻不能退保】君无所辱命【杜言自欲战不复须君命】齐侯曰大夫之许寡人之愿也若其不许亦将见也齐髙固入晋师桀石以投人【杜桀担也】禽之而乗其车【杜既获其人因释己车而载所获者车】系桑本焉以徇齐垒【杜将至齐垒以桑树系车而走欲自异】曰欲勇者贾余余勇【杜贾卖也言已勇有余欲卖之○贾音古】癸酉师陈于鞌邴夏御齐侯逢丑父为右晋解张御却克郑丘缓为右齐侯曰余姑翦灭此而朝食【杜姑且也剪尽也林言我且剪灭此軰而后早食轻敌之甚也○陈直觐反邴音丙又彼命反解音蟹张如字一音直亮反】不介马而驰之【杜甲介也林马不被甲而驰晋师】却克伤于矢流血及屦未絶鼓音【杜中军将自执旗鼓故虽伤而撃鼓不息】曰余病矣张侯曰自始合而矢贯余手及肘余折以御左轮朱殷岂敢言病吾子忍之【杜张侯解张也朱血色血色久则殷殷音近烟今人谓赤黑为殷色言血多汚车轮御犹不敢息林解张凡中两矢折其矢以御兵车○贯古乱反用竹九反折之设反殷于闲反徐于辰反】缓曰【林即郑丘缓】自始合苟有险余必下推车子岂识之然子病矣【杜以其不识已推车○推昌谁反反他回反下推车同】张侯曰师之耳目在吾旗鼓进退従之此车一人殿之可以集事若之何其以病败君之大事也【杜殿镇也集成也林言三军之耳目在吾将军之旗鼓三军皆视我以为进退此戎车一人镇之可以集成胜齐之事如何可以一身之病而败晋君战齐之大事○殿多练反】擐甲执兵固即死也【杜擐贯也即就也林贯甲而执兵器固将以死敌也○擐音患】病未及死吾子勉之左并辔右援枹而鼓马逸不能止师従之【林却克闻张侯之言乃左手并执马辔右手援鼓槌而击鼓戎马奔逸不可复止晋师従郤克之军○并必政反徐方聘反援音爰抱音浮鼓槌也字林云击鼓柄也本亦作浮】齐师败绩逐之三周华不注【杜华不注山名林绕华不注之山凡三匝也○华如字又户化反注之住反】韩厥梦子舆谓已曰且辟左右【杜子舆韩厥父林言且辟车左右两偏】故中御而従齐侯【杜居中代御者自非元帅御者皆在中将在左】邴夏曰射其御者【林邴夏以御者居中故以韩厥为御欲射之】君子也公曰谓之君子而射之非礼也【齐侯不知戎礼○射食亦反下同】射其左越于车下【林射韩厥之车左车左队于车下】射其右毙于车中【林筱射韩厥之车右车右死于军中】綦母张丧车従韩厥曰请寓乗【杜綦母晋大夫寓寄也○綦音其母音无丧息浪反乗绳证反】従左右【林綦母张欲従左右而载】皆肘之使立于后【杜以左右皆死不欲使立其处】韩厥俛定其右【俛俯也右被射仆车中故俯安隠之○俛音勉】逢丑父与公易位【林逢丑父为车右见事急故易位居公之处】将及华泉骖絓于木而止【杜骖马絓也○华户化反絓户絓反一音卦骖七南反】丑父寝于轏中【杜轏士车林轏卧车也丑父寝于其中○轏仕产反字林仕諌反】蛇出于其下以肱击之伤而匿之故不能推车而及【林有蛇出于轏车之下丑父以手肱打蛇伤其肱而藏匿之丑父肱伤故不能推车而为晋师所及○肱古反匿文力反】韩厥执絷马前【杜絷马绊也执之示修臣仆之职○絷张立反】再拜稽首奉觞加璧以进【进觞璧亦以示敬○觞式羊反】曰寡君使羣臣为鲁卫请曰无令舆师陷入君地【杜本但为二国救请不欲乃过入君地谦辞○为于伪反令力呈反】下臣不幸属当戎行无所逃隠【杜属适也林下臣韩厥自称正当戎车之行列无所逃遁而隠避○属音烛行下郎反】且惧奔辟而忝两君臣辱戎士【杜若奔辟则为辱晋君并为齐侯羞故言二君此盖韩厥自处臣仆谦敬之饰言○辟音避徐扶臂反服氏扶赤反】敢告不敏摄官承乏【杜言欲以已不敏摄承空乏従君俱还】丑父使公下如华泉取饮【林时丑父代为齐侯故诈使公下车往华泉取水而饮欲使公因而走逸】郑周父御佐车宛茷为右载齐侯以免【杜佐车副车○宛纡元反茷扶废反】韩厥献丑父却献子将戮之呼曰自今无有代其君任患者有一于此将为戮乎【林仅有我一人代君任患乃以为罪而戮之乎○呼火故反任音壬】却子曰人不难以死免其君我戮之不祥赦之以劝事君者乃免之齐侯免求丑父三入三出【杜重其代已故三入晋军求之○难乃旦反】每出齐师以帅退入于狄卒【齐师大败皆有退心故齐侯轻出其众以帅厉退者遂进入狄卒狄卒者狄人従晋计齐者○卒子忽反下同】狄卒皆抽戈楯冒之以入于卫师卫师免之【杜狄卫畏齐之强故不敢害齐侯皆共免防之○楯食隼反又音允冒亡报反】遂自徐闗入齐侯见保者曰勉之齐师败矣【杜所过城邑皆勉励其守者】辟女子【杜使辟君也齐侯单还故妇人不辟之○辟音避一音扶亦反】女子曰君免乎曰免矣曰鋭司徒免乎曰免矣【杜鋭司徒主鋭兵者○鋭悦嵗反】曰苟君与吾父免矣可若何【言余人不可复如何】乃奔【杜走辟君】齐侯以为有礼【杜先问君后问父故也】既而问之辟司徒之妻也【杜辟司徒主垒壁者○辟音璧必觅反徐甫亦反】予之石窌【杜石窌邑名济北卢县东有地名石窌○窌力救反一音力到反】晋师従齐师入自丘舆击马陉【杜丘舆马陉皆齐邑○陉音刑】齐侯使賔媚人赂以纪甗玉磬与地【杜媚人国佐也甗玉甑皆灭纪所得○媚美异反甗鱼辇反徐音彦又音言字林牛健反】不可则聴客之所为【林客谓晋也】賔媚人致赂晋人不可曰必以萧同叔子为质【同叔萧君之字齐侯外祖父子女也难斥言其母故逺言之○质徐音致下同】而使齐之封内尽东其亩【杜使垄亩东西行○尽津忍反】对曰萧同叔子非他寡君之母也若以匹敌则亦晋君之母也【林若以齐晋匹敌言之则齐君之母亦晋君之母其为君母一也】吾子布大命于诸侯而曰必质其母以为信其若王命何【林先王以孝治天下今质其母是违王命】且是以不孝令也诗曰孝子不匮永锡尔类【杜诗大雅言孝心不乏者又能以孝道长赐其志类】若以不孝令于诸侯其母乃非徳类也乎【杜不以孝徳赐同类】先王疆理天下物土之宜而布其利【杜疆界也理正也物土之宜播殖之物各従王宜】故诗曰我疆我理南东其亩【杜诗小雅或南或东従其土宜】今吾子疆理诸侯而曰尽东其亩而已唯吾子戎车是利【杜晋之伐齐循垄东行易】无顾土宜其无乃非先王之命也乎反先王则不义何以为盟主其晋实有阙【杜阙失】四王之王也【言禹汤文武○王于况反】树徳而济同欲焉【杜树立也济成也林自立明徳而成诸侯之所同欲】五伯之霸也【杜夏伯昆吾商伯大彭豕韦周伯齐桓晋文○或曰齐桓晋文宋襄秦穆楚荘】勤而抚之以役王命【林虽不能立徳以成同欲然皆勤力以抚绥诸侯以奔走服役于王命不敢改先王之制度杜役事也】今吾子求合诸侯以逞无疆之欲【杜疆竟也】诗曰布政优优百禄是遒【诗颂殷汤布政优和故百禄来聚遒聚也○遒在由反又徐子由反】子实不优而弃百禄诸侯何害焉【杜言不能为诸侯害】不然【杜不见许】寡君之命使臣则有辞矣曰子以君师辱于敝邑不腆敝赋以犒従者【战而曰犒为孙辞○使所吏反犒苦报反从才用反】畏君之震师徒挠败【林畏晋君震动之威齐之师徒挠曲丧败○挠乃教反】吾子恵徼齐国之福不冺其社稷使继旧好唯是先君之敝器王地不敢爱子又不许请收合余烬【杜烬火余木○冺弥忍反好呼报反合如字一音閤烬姒刄反】背城借一【杜欲于城下复借一战○背音佩】敝邑之幸亦云従也况其不幸敢不唯命是聴【杜若齐幸而得胜亦云従晋求和而况不幸而又战败敢不唯晋之命是従】鲁卫谏曰齐疾我矣【杜諌却克也】其死亡者皆亲防也子若不许讐我必甚唯子则又何求子得其国寳【杜谓甗碁○防女乙反】我亦得地【杜齐归所侵】而纾于难【杜齐服则难缓○纾音舒缓也一音直吕反难乃旦反】其荣多矣齐晋亦唯天所授岂必晋【林齐晋战胜亦唯天意之所授岂必晋盛可以胜齐】晋人许之对曰羣臣帅赋舆【杜赋舆犹兵车】以为鲁卫请若苟有以借口而复于寡君【杜赋荐复白也○为于伪反借在夜反】君之恵也敢不唯命是聴禽郑自师逆公【禽郑鲁大夫归逆公防晋师】秋七月晋师及齐国佐盟于爰娄使齐人归我汶阳之田【林汶阳之田本鲁地为齐所侵故晋使齐归之于我】公防晋师于上鄍【上鄍地阙公防晋师不书史阙○鄍觅经反】赐三帅先路三命之服【三帅却克士燮栾书已尝受王先路之赐今改而易新并此车所建所服之物○帅所类反】司马司空舆帅正亚旅皆受一命之服【杜晋司马司空皆大夫舆帅主兵车正主斥候亚旅亦大夫也皆鲁侯赐】○八月宋文公卒始厚葬用蜃炭益车马始用殉【杜烧蛤为炭以瘗圹多埋车马用人従葬○蜃市忍反蛤也炭吐旦反殉以俊反】重器备【林重犹多也器备葬器甲兵之备○重直恭反】椁有四阿棺有翰桧【杜四阿四注椁也翰旁饰检上饰皆王礼○椁音郭翰户旦反一音韩桧古外反徐音防】君子谓华元乐举于是乎不臣【林华元乐举皆宋卿】臣治烦去惑者也是以伏死而争今二子者君生则纵其惑【杜谓文十八年杀母弟须○去起吕反争争鬬之争】死又益其侈是弃君于恶也何臣之为【杜若言何用为臣○侈昌氏反又式氏反】○九月卫穆公卒晋三子自役吊焉哭于大门之外【杜师还过卫故因吊之未复命故不敢成礼】卫人逆之【逆于门外设丧位】妇人哭于门内【丧位妇人哭于堂賔在门外故移在门内】送亦如之【林送客礼亦如初至】遂常以葬【至葬行此礼】○楚之讨陈夏氏也【在宣十一年○夏户雅反】荘王欲纳夏姬申公巫臣曰【林巫臣为申县公】不可君召诸侯以讨罪也今纳夏姬贪其色也贪色为淫淫为大罚【林言楚荘王召诸侯而伐陈以讨征纾弑君之罪令纳夏姬于嫔御是贪夏姬之色也贪慕女色则为淫乱淫乱为先王之大罚】周书曰明徳慎罚【杜周书康诰】文王所以造周也明徳务崇之之谓也慎罚务去之之谓也若兴诸侯以取大罚非慎之也【林非先王谨慎刑罚之意】君其图之王乃止子反欲取之巫臣曰是不祥人也是夭子蛮【杜子蛮郑灵公夏姬之兄杀死无后】杀御叔【御叔夏姬之夫亦早死○御鱼据反】弑灵侯【杜陈灵公也】戮夏南【杜夏姬子征舒】出孔仪【林孔寜仪行父】丧陈国【杜楚灭陈○丧息浪反】何不祥如是人生实难其有不获死乎【言死易得无为取夏姬以速之】天下多美妇人何必是子反乃止王以予连尹襄老襄老死于邲不获其尸【杜邲战在宣十二年】其子黑要烝焉【杜黑要襄老子○要一遥反烝之承反】巫臣使道焉曰归吾聘女【杜道夏姬使归郑○道音导女音汝】又使自郑召之曰尸可得也【林巫臣又使人诈自郑来召夏姫言其夫襄老之尸可得也】必来逆之姬以告王王问诸屈巫【杜屈巫巫臣○屈居勿反】对曰其信知防之父成公之嬖也而中行伯之季弟也【杜知防父荀首也中行伯荀林父也邲之战楚人囚知防○知音智防于栟反】新佐中军而善郑皇戌【林荀首佐中军与郑皇戌相善】甚爱此子【杜爱知防也】其必因郑而归王子与襄老之尸以求之【杜王子楚公子縠臣也邲之战荀首囚之林荀首欲得其子其必因郑皇戌以谷臣与襄老之尸求易知防于楚】郑人惧于邲之役而欲求媚于晋其必许之王遣夏姬归将行谓送者曰不得尸吾不反矣巫臣聘诸郑郑伯许之【杜聘夏姬】及共王即位将为阳桥之役【楚伐鲁至阳桥在此年冬○共音恭】使屈巫聘于齐且告师期巫臣尽室以行【林巫臣因出聘尽挈其家室以去】申叔跪従其父将适郢遇之【杜叔跪申叔时之子○跪其委反従才用反郢以井反又以政反】曰异哉夫子有三军之惧而又有桑中之喜宜将窃妻以逃者也【杜桑中卫风淫奔之时林言巫臣往告师期是有三军之惧将淫夏姬是有桑中之喜】及郑使介反币而以夏姬行【杜介副也币聘物○介音界】将奔齐齐师新败曰吾不处不胜之国遂奔晋而因却至【至却克族子】以臣于晋晋人使为邢大夫【邢晋邑○邢音刑】子反请以重币锢之【林欲以重币赂晋禁锢巫臣勿使之仕○锢音固】王曰止其自为谋也则过矣其为吾先君谋也则忠忠社稷之固也所盖多矣【林言巫臣之自为谋与夏姬淫奔则有过失为楚荘王谋勿纳夏姬以贪女色则为忠矣人臣尽忠社稷所由以安固也谏君之恵足以盖覆其淫奔之罪多矣又盖覆也○为于伪反】且彼若能利国家虽重币晋将可乎【杜言不许】若无益于晋晋将弃之何劳锢焉【为七年楚灭武臣族晋南通吴张木】○晋师归范文子后入武子曰无为吾望尔也乎【杜武子王防文子之父盖言文子后入独不为我望汝之切乎】对曰师有功国人喜以逆之先入必属耳目焉是代帅受名也故不敢武子曰吾知免矣【林范文子言晋师新有大功晋国之人喜其有功而往迎之若先入国人必属耳目于我以为皆我之功是我代元帅受有功之名故不敢先入武子喜曰吾知免于祸矣以文子谦逊知其不益已祸○属章欲反后同帅所类反】却伯见公曰子之力也夫对曰君之训也二三子之力也臣何力之有焉【林却伯却克○见贤遍反下同夫音扶】范叔见劳之如却伯对曰庚所命也克之制也燮何力之有焉【林范叔即范文子杜荀庚将上军时不出范文子上军佐代行故称帅以让○劳力报反】栾伯见公亦如之对曰燮之诏也士用命也书何力之有焉【诏告也栾书下军帅故推功上军传言晋将帅克让所以能胜齐】○宣公使求好于楚庄王卒宣公薨不克作好【杜在宣十八年○好呼报反下同】公即位受盟于晋【杜元年盟赤棘】防晋伐齐卫人不行使于楚【杜不聘楚○使所吏反】而亦受盟于晋従于伐齐故楚令尹子重为阳桥之役以救齐【林楚侵鲁及阳桥故曰为杨桥之役以救齐】将起师子重曰君弱【传曰寡人生十年而丧先君共王即位至是二年盖年十二三矣】羣臣不如先大夫师众而后可诗曰济济多士文王以宁【杜诗大雅言文王以众士安○济子礼反】夫文王犹用众况吾侪乎【林文王之圣犹以众士为安况我侪辈去文王甚逺可不恃众以安乎侪侪等○侪仕皆反】且先君庄王属之曰无徳以及逺方莫如恵恤其民而善用之【林楚荘王临终属托羣臣之辞言君无明徳以服逺方诸侯之国莫如加恵抚恤其民而善用其力以争诸侯】乃大户【阅民户口】已责【弃逋责】逮鳏【施及老鳏】救乏赦罪悉师【杜悉起楚师】王卒尽行彭名御戎蔡景公为左许灵公为右【杜王卒尽行故王戎车亦行虽无楚王令二君当左右之位○卒子忽反】二君弱皆强冠之【林欲使摄戎车左右故强冠之使若成人○强其丈反冠古乱反】冬楚师侵卫遂侵我师于蜀【杜公赂之而退故不书侵】使臧孙往【杜臧孙宣叔也林鲁使臧孙往使楚师】辞曰楚逺而久固将矣无功而受名臣不敢【林言楚道逺而又乆出固将自退师奉使无功而虚受退楚之名臣不敢葢臧宣叔不欲使楚而孙辞以求免】楚侵及阳桥【杜阳桥鲁地】孟孙请往赂之【杜楚侵遂深故孟孙请以赂往孟孙献子也】以执斵执鍼织纴【杜执斵匠人执鍼女工织纴织缯布者○斵竹角反鍼之林反红女金反徐而鸩反】皆百人公衡为质【杜公衡成公子○质音致】以请盟楚人许平十一月公及楚公子婴齐蔡侯许男秦右大夫説宋华元陈公孙宁卫孙良夫郑公子去疾及齐国之大夫盟于蜀【杜齐大夫不书其名非卿也○説音悦去起吕反】卿不书匮盟也于是乎畏晋而窃与楚盟故曰匮盟【林匮乏也言匮乏而盟】蔡侯许男不书乗楚车也谓之失位【杜乗楚王车为左右则失位也卿不书则称人诸侯不书皆不见经君臣之别】君子曰位其不可不慎也乎蔡许之君一失其位不得列于诸侯况其下乎【林位大位也言诸侯不可不谨慎于其位也蔡许二国之君一失其位为楚左右不得复在诸侯之列况其下之卿大夫可不谨慎其位乎】诗曰不解于位民之攸塈【杜诗大雅言在上者勤正其位则国安而民恵也攸所也塈息也○解佳卖反塈许器反】其是之谓矣【林言蔡许解怠于位所以不能国安而民息】○楚师及宋公衡逃归臧宣叔曰衡父不忍数年之不宴【杜宴乐也林衡父即公衡言公衡不忍为质于楚数年之不宴乐○数所主反】以弃鲁国国将若之何谁居后之人必有任是夫国弃矣【林逃楚而归是弃鲁国之好居辞也犹言谁与后之人必有当其咎者不知为谁鲁国之事衡父忍弃之矣○居音基任音壬夫音扶】是行也晋辟楚畏其众也君子曰众之不可以已也大夫为政犹以众克况明君而善用其众乎【林言众之不可以止而不用公子婴齐为政犹以楚师之众克遂有功何况英明之君而得众以善用之乎】大誓所谓商兆民离周十人同者众也【杜大誓周书万亿曰兆民离则弱合则成众言殷以散亡周以众兴】○晋侯使巩朔献齐捷于周王弗见使单襄公辞焉曰蛮夷戎狄不式王命【杜式用也○捷在接反】淫湎毁常王命伐之则有献捷王亲受而劳之所以惩不敬劝有功也【林淫于色湎于酒毁壊其典常于是方伯奉王命而征伐之则有献捷于王之礼天子亲受其捷而劝劳之所以惩戒夷狄之不敬劝奬诸侯之有功也○湎面善反劳力报反】兄弟甥舅侵败王畧王命伐之告事而已不献其功所以敬亲昵禁淫慝也【林兄弟同姓诸侯甥舅异姓诸侯侵败王室之经畧法度方伯奉王命而征伐之告成事于王室而已不以囚获俘馘献功天子所以敬重亲戚昵爱禁止淫乱邪慝也杜滛慝谓虣掠百姓取囚俘也○败必迈反昵女乙反慝他得反】今叔父克遂有功于齐【林天子谓同姓诸侯曰叔父杜克能也】而不使命卿镇抚王室所使来抚余一人而巩伯实来未有职司于王室【林大国三卿其二卿命于天子天子自称曰余一人巩伯即巩朔为上军大夫名位卑微未达于王室】又奸先王之礼【杜谓献齐捷○奸音干】余虽欲于巩伯【杜欲受其献】其敢废旧典以忝叔父夫齐甥舅之国也而大师之后也【杜齐世与周昏故曰甥舅林天公为周大师封于齐故曰大师之后○大音泰】宁不亦淫従其欲以怒叔父抑岂不可谏诲【林言齐岂不亦以淫乱従肆其嗜欲以取怒于晋国抑岂不可谏止而教诲之乃至战伐兵争之惨○従才用反亦作纵】士庄伯不能对【杜荘伯巩朔】王使委于三吏【杜委属也三吏三公也林三公者天子之吏也】礼之如侯伯克敌使大夫告庆之礼降于卿礼一等王以巩伯宴而私贿之【林礼巩朔以侯伯克敌使大夫告庆于周之礼巩朔晋大夫故降于卿礼一等定王既诘巩朔复与之私宴以好贿私结之】使相告之曰非礼也勿籍【杜相相礼者籍书也王畏晋故私宴贿以慰巩朔林言此宴贿皆非礼之正也勿书此以为礼典○相息亮反】
