<!-- { "loadSidebar": true } -->










　　左传杜林合注卷十九
　　钦定四库全书
　　左传杜林合注卷二十　明　王道焜
　　赵如源　同编
　　宣公三
　　经【乙丑】十有三年春齐师伐莒○夏楚子伐宋○秋螽【无传为灾故书】○冬晋杀其大夫先縠【书名以罪讨】
　　传十三年春齐师伐莒莒恃晋而不事齐故也【林莒近齐而不事齐故齐伐之】○夏楚子伐宋以其救萧也【林救萧在前年】君子曰清丘之盟唯宋可以免焉【宋讨陈之贰今宋见伐晋衞不顾盟以恤宋而经同贬宋大夫嫌华椒之罪累及其国故曰唯宋可以免】○秋赤狄伐晋及清先縠召之也【杜邲战不得志故召狄欲为变清一名清原】○冬晋人讨邲之败与清之师归罪于先縠而杀之尽灭其族君子曰恶之来也已则取之其先縠之谓乎【杜尽灭其族谓诛已甚故曰恶之来也林此言恶不积不足以灭身其先縠之谓也】○清丘之盟晋以卫之救陈也讨焉【杜寻清丘之盟以责卫】使人弗去曰罪无所归将加而师孔逹曰苟利社稷请以我説【杜欲自杀以説晋林孔逹卫正卿○使所吏反説音悦又如字】罪我之由我则为政而亢大国之讨将以谁任【杜亢御也谓御宋讨陈也○亢苦浪反任音壬】我则死之【为明年杀孔逹传】
　　经【丙寅】十有四年春卫杀其大夫孔逹【书名背盟于大国之罪】○夏五月壬申曹伯夀卒【杜无传文十四年盟新城林文公卒子宣公庐立】○晋侯伐郑○秋九月楚子围宋○葬曹文公【无传】○冬公孙归父防齐侯于谷
　　传十四年春孔逹缢而死卫人以説于晋而免【以杀告故免于伐○缢一赐反】遂告于诸侯曰寡君有不令之臣逹搆我敝邑于大国既伏其罪矣敢告【林言卫君有不美之臣孔逹使我卫国结怨于晋既伏其罪就刑辟矣杜诸杀大夫亦皆告】卫人以为成劳复室其子【杜以有平国之功故以女妻之○复扶又反】使复其位【杜袭父禄位】○夏晋侯伐郑为邲故也【晋败于邲郑遂属楚○为于伪反】告于诸侯搜焉而还【搜简阅车马】中行桓子之谋也曰示之以整使谋而来【林言治兵示郑人以整使郑自谋而来服晋○行户郎反】郑人惧使子张代子良于楚【杜十二年子良质于楚子张穆公孙】郑伯如楚谋晋故也郑以子良为有礼故召之【杜有让国之礼】○楚子使申舟聘于齐曰无假道于宋【杜申舟无畏】亦使公子冯聘于晋不假道于郑申舟以孟诸之役恶宋【文十年楚子田孟诸无畏扶宋公仆○冯皮冰反恶乌路反】曰郑昭宋聋【杜昭明也聋暗也○聋力工反】晋使不害我则必死【林晋使不假道于郑不害于事我使齐不假道于宋必为所杀○使所吏反下同】王曰杀女我伐之见犀而行【杜犀申舟子以子托王示必死女音汝见贤遍反】及宋宋人止之华元曰过我而不假道鄙我
　　也鄙我亡也【杜以我比其边鄙是与亡国同○过古卧反又古禾反】杀其使者必伐我伐我亦亡也亡一也乃杀之楚子闻之投袂而起【杜投振也袂袖也○袂靣世反】屦及于窒皇【杜窒皇寝门阙○屦九其反窒直结反】劒及于寝门之外【林劒及门外比窒皇又差逺】车及于蒲胥之市【林蒲胥楚市名屦及窒皇劒及寝门外车及楚市言其速也】秋九月楚子围宋○冬公孙归父防齐侯于谷见晏桓子与之言鲁乐桓子告高宣子【杜桓子晏婴父宣子高固○乐音洛】曰子家其亡乎怀于鲁矣【子家归父字怀思也】怀必贪贪必谋人谋人人亦谋已一国谋之何以不亡【杜一国之人畏其贪而皆谋之何以得不灭亡为十八年归父奔齐传】○孟献子言于公曰臣闻小国之免于大国也聘而献物【杜物玉帛皮币也】于是有庭实旅百【主人亦设笾豆百品实于庭以答宾】朝而献功【杜献其治国若征伐之功于牧伯】于是有容貌采章嘉淑而有加货【容貌威仪容顔也采章车服文章也嘉淑令辞称讃也加货命宥币帛也言往共则来报亦备】谋其不免也诛而荐贿则无及也【林诛责也杜荐进也见责而往则不足解罪】今楚在宋君其图之【林君其图谋所以自免】公説【杜为明年归父防楚子传○説音悦】
　　经【丁夘】十有五年春公孙归父防楚子于宋【林吾大夫始特防楚】○夏五月宋人及楚人平【杜平者总言二国和故不书其人林凡平不书必闗天下之故也而后书文九年陈平不书宣十年郑平不书昭二十四年宋尝及楚平矣不书必庄王得宋天下将有南北之势始书之】○六月癸夘晋师灭赤狄潞氏以潞子婴儿归【杜潞赤狄之别种潞氏国故称氏子爵也林父称师从告林林父称师灭国之大夫犹贬也是故荀林父灭潞氏不书随防灭申氏不书○潞音路】○秦人伐晋【无传】○王札子杀召伯毛伯【称杀者名两丁相杀之辞两丁相杀则杀者有罪王札子王子札也盖经文倒札字○札侧八反徐侧乙反召上照反】○秋螽【无传○螽音终】○仲孙蔑防齐高固于无娄【无传无娄杞邑】○初税亩【公田之法十取其一今又履其余亩复十收其一故哀公曰二吾犹不足遂以为常故曰初○税始鋭反】○冬蝝生【螽子以冬生遇寒而死故不成螽○蝝税全反字林尹绢反刘歆云蚍蜉子也董仲舒云蝗子】○饥【风雨不和五稼不丰】
