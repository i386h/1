<!-- { "loadSidebar": true } -->
　　传二十六年春王正月庚申齐侯取郓【前年已取郓至是乃发传者为公处郓起】○葬宋元公如先君礼也【善宋人违命以合礼】○三月公至自齐处于郓言鲁地也【入鲁竟故书至犹在外故书地】夏齐侯将纳公命无受鲁货申丰从女贾【丰贾二人皆季氏家臣○女音汝】以币锦二两【杜二丈为一端二端为一两所谓匹也二两二匹】防一如瑱【杜瑱充耳防卷也急卷使如充耳易懐藏○防直转反瑱他殿反】适齐师谓子犹之人高齮【杜齮子犹家臣子犹梁丘据○齮鱼绮反】能货子犹为高氏后粟五千庾【杜言若能为我行货于子犹当为请使得为高氏后又当致粟五千庾庾十六斗凡八千斛】高齮以锦示子犹子犹欲之齮曰鲁人买之百两一布以道之不通先入币财【杜言鲁人买此甚多布陈之以百两为数林财犹材也言以此二两为先币盖许赂子犹以百两】子犹受之言于齐侯曰羣臣不尽力于鲁君者非不能事君也【杜欲行其説故先示欲尽力纳鲁君】然据有异焉【杜异犹怪也】宋元公为鲁君如晋卒于曲棘【林在前年○为于伪反】叔孙昭子求纳其君无疾而死【林亦在前年】不知天之弃鲁邪抑鲁君有罪于鬼神故及此也君若待于曲棘使羣臣从鲁君以卜焉【杜卜知可伐否】若可师有济也君而继之兹无敌矣若其无成君无辱焉齐侯从之使公子鉏帅师从公【杜鉏齐大夫林使从鲁公伐鲁】成大夫公孙朝谓平子曰有都以卫国也请我受师【林成孟氏邑言国之有都邑将以为国之屏卫也请以成邑御齐师】许之请纳质【杜恐见疑○质音致】弗许曰信女足矣告于齐师曰孟氏鲁之敝室也【杜敝壊也○女音汝】用成已甚弗能忍也【林用成之力雕敝已甚不能复堪受】请息肩于齐【杜公孙朝诈齐师言欲降使来取成】齐师围成成人伐齐师之饮马于淄者曰将以厌众【杜以厌众心不欲使知已降也淄水出泰山梁父县西北入汶○饮于鸩反厌于冉反又于叶反】鲁成备而后告【林待鲁人守备既成而后告齐师】曰不胜众【林言众不欲降已不能胜○胜音升又始证反】师及齐师战于炊鼻【杜季氏师距公非公命则不书炊鼻鲁地○炊昌垂反】齐子渊捷从泄声子【林声子鲁大夫齐子渊捷逐之○泄息列反】射之中楯瓦【瓦楯脊○射食亦反下同中丁仲反下同楯常允反又音允】繇朐汰辀七入者三寸【杜入楯瓦也朐车轭辀车辕繇过也汰矢激矢镞也○繇音由朐其俱反汰他达反匕必履反】声子射其马斩鞅殪改驾人以为鬷戾也而助之【林在腹曰鞅声子射渊捷之马斩其系腹之鞅马死渊捷改驾他马鲁人不识渊捷误以为鬷戾而助之杜人鲁人也鬷戾叔孙氏司马】子车曰齐人也【子车即渊捷】将击子车【林鲁人之先助渊捷者知其误将击之】子车射之殪其御曰又之【又欲使射余人】子车曰众可惧也而不可怒也【林言众人之众可以射恐之而不可屡射激之使怒】子囊带从野泄叱之【囊带齐大夫野泄即声子】泄曰军无私怒报乃私也将亢子【杜欲以公战御之不欲私报其叱】又叱之【杜子囊复叱之】亦叱之【野泄亦叱也言齐无战心但相叱】冉竖射陈武子中手【林冉竖季氏臣陈武子即陈子疆】失弓而骂【杜武子骂】以告平子曰有君子白皙鬒须眉甚口【林甚有口辨○鬒之恐反黑也】平子曰必子彊也毋乃亢诸【杜子彊武子字林言无乃亢御之以致其怒】对曰谓之君子何敢亢之【杜伪言不敢违季氏】林雍羞为顔鸣右下【林皆鱼人羞为右故下车战】何忌取其耳【何忌齐大夫不欲杀雍但截其耳以辱之】顔鸣去之【杜其右见获惧而去之】子之御曰视下顾【复欲使子击其足】子刜林雍防其足鑋而乗于他车以归【鑋一足行○刜芳弗反説文云撃也又父勿反防丁管反鑋遣政反又音磬】顔鸣三入齐师呼曰林雍乗【林呼林雍共载杜言鲁人皆致力于季氏不以私怨而相弃○乗绳证反】○四月单子如晋告急五月戊午刘人败王城之师于尸氏【杜刘人刘蚠之属王城子朝之徒尸氏在巩县西南偃师城】戊辰王城人刘人战于施谷刘师败绩【施谷周地】○秋盟于鄟陵谋纳公也【杜齐侯谋】○七月己巳刘子以王出【杜师败惧而出】庚午次于渠【渠周地】王城人焚刘【杜烧刘子邑】丙子王宿于禇氏【杜洛阳县南有禇氏亭○禇张吕反】丁丑王次于萑谷庚辰王入于胥靡辛巳王次于滑【杜萑谷胥靡滑皆周地胥靡滑本郑邑○萑音丸】晋知跞赵鞅帅师纳王使女寛守阙塞【女寛晋大夫阙塞洛阳西南伊阙口也守之备子朝○知音智跞音厯女音汝塞索代反】○九月楚平王卒令尹子常欲立子西【杜子西平王之长庶】曰大子壬弱其母非适也【杜壬昭王也○适丁厯反】王子建实聘之【林本王子建所聘而平王夺之也】子西长而好善立长则顺建善则治王顺国治可不务乎子西怒曰是乱国而恶君王也【林废嫡立庶是乱楚国之政言王子建聘之是彰平王之恶○长丁文反好呼报反】国有外援不可凟也【杜外援秦也凟慢也】王有适嗣不可乱也败亲速讐【杜不立壬秦将来讨是速讐也】乱嗣不祥我受其名【杜受恶名】赂我以天下吾滋不从也【杜滋益也】楚国何为必杀令尹令尹惧乃立昭王○冬十月丙申王起师于滑【杜起发也】辛丑在郊【郊子朝邑】遂次于尸十一月辛酉晋师克巩【杜知跞赵鞅之师】召伯盈逐王子朝【伯盈本党子朝晋师克巩知子朝不成更逐之而逆敬王】玉子朝及召氏之族毛伯得尹氏固南宫嚚奉周之典籍以奔楚【召尹二族皆奔故称氏重见尹固名者为后还见杀】隂忌奔莒以叛【隂忌子朝党莒周邑】召伯逆王于尸及刘子单子盟【召伯新还故盟】遂军圉泽次于隄上【杜圉泽隄上皆周地○隄音低或音啼】癸酉王入于成周【成周今洛阳】甲戌盟于襄宫【襄王之庙】晋师使成公般戍周而还【杜般晋大夫○般音班】十二月癸未王入于庄宫【庄宫在王城】王子朝使告于诸侯曰昔武王克殷成王靖四方康王息民并建母弟以藩屏周亦曰吾无専享文武之功【杜不敢専故建母弟】且为后人之迷败倾覆而溺入于难则振救之至于夷王王愆于厥身【杜夷王厉王父也愆恶疾也○覆芳服反难乃旦反】诸侯莫不并走其望以祈王身【林诸侯莫不徧走祷祀羣望之神以祈王疾之瘳】至于厉王王心戾虐万民弗忍居王于彘【杜不忍害王也厉王之末周人流王于彘○彘直例反】诸侯释位以间王政【杜间犹与也去其位与治王之政事林周召二公与治王之政事号曰共和○间间厠之间】宣王有志而后效官【林宣王厉王子彘之乱宣王尚少召公虎取而长之有志言长而有立志也效授也二公乃共立之而授其官政于王】至于幽王天不吊周王昏不若用愆厥位【杜幽王宣王子若顺也愆失也】携王奸命诸侯替之而建王嗣用迁郏鄏【杜携王幽王少子伯服也王嗣宜臼也幽王后申姜生太子宜臼王幸褒姒生伯服欲立之而杀大子大子奔申申伯与鄫及西戎伐周战于戏幽王死诸侯废伯服而立宜臼是为平王东迁郏鄏○携户圭反奸音干下同】则是兄弟之能用力于王室也至于惠王天不靖周生頽祸心施于叔带惠襄辟难越去王都【杜惠王平王六世孙頽惠王庶叔也庄十九年作乱恵王适郑襄王恵王子叔带襄王弟僖二十四年叔带作难襄王处汜○頽徒囘反施以防反难乃旦反】则有晋郑咸黜不端【杜黜去也晋文杀叔带郑厉杀子頽为王室去不端直之人】以绥定王家则是兄弟之能率先王之命也在定王六年秦人降妖【杜定王襄王孙定王六年鲁宣八年林衣服歌谣草木之怪谓之妖此盖妖言降秦也】曰周其有頿王【林頿口上须也言周当有王生而有頿○頿子斯反】亦克能修其职诸侯服享二世共职【杜二世谓灵景○共音恭】王室其有间王位诸侯不图而受其乱灾【杜间王位谓子朝也今子朝以为王猛受乱灾谓楚也今子朝以为晋○间间厠之间下同】至于灵王生而有頿【灵王定王孙】王甚神圣无恶于诸侯灵王景王克终其世【景王灵王子】今王室乱单旗刘狄剥乱天下壹行不若【杜单旗穆公也刘狄刘蚠也壹専也林専一行此不顺之事】谓先王何常之有【言先王无常法】唯余心所命【林唯我心所欲则命以为君】其谁敢讨之帅羣不吊之人【吊至也○吊如字旧丁厯反】以行乱于王室侵欲无厌规求无度贯凟鬼神【杜贯习也凟易也○厌于盐反贯古患反】慢弃刑法倍奸齐盟傲狠威仪矫诬先王【林傲惰狼戾以为一身之威仪矫诈诬罔以干先王之命令○倍音佩】晋为不道是摄是賛【杜摄持也賛佐也先王谓景王】思肆其防极【杜肆放也】兹不谷震荡播越窜在荆蛮【杜兹此也此不谷于朝自谓】未有攸底【杜底至也攸所也○底音防】若我一二兄弟甥舅奬顺天法无助狡猾以从先王之命毋速天罚赦图不谷【赦其忧而图其难○毋音无】则所愿也敢尽布其腹心及先王之经而诸侯实深图之【林而汝也】昔先王之命曰王后无适则择立长年钧以德德钧以卜【杜言王后若无嫡子则择庶子之长者而立之年同则论其德之厚薄德同则论其卜之吉凶林此所谓先王之经○适丁厯反】王不立爱公卿无私古之制也穆后及太子夀早夭即世【在十五年】单刘賛私立少【林单子刘子賛助景王私意而立少子】以间先王【间错先王之制】亦惟伯仲叔季图之【伯仲叔季总谓诸侯】闵马父闻子朝之辞曰文辞以行礼也子朝干景之命逺晋之大以専其志无礼甚矣文辞何为【林闵马父鲁大夫杜传终王室乱○逺于万反】○齐有彗星【杜出齐之分野不书鲁不见○彗似嵗反又息遂反】齐侯使禳之【祭以禳除之】晏子曰无益也祗取诬焉【杜诬欺也】天道不谄【謟疑也】不贰其命【林祸福明白不可携贰】若之何禳之且天之有彗也以除秽也【林星象似箒故有除秽之象】君无秽德又何禳焉若德之秽禳之何损【林虽使祭禳何损于祸】诗曰惟此文王小心翼翼昭事上帝聿懐多福厥德不囘以受方国【杜诗大雅翼翼共也聿惟也囘违也言文王德不违天人故四方之国归往之】君无违德方国将至何患于彗诗曰我无所监夏后及商用乱之故民卒流亡【杜逸诗也言追监夏商之亡皆以乱故】若德回乱民将流亡祝史之为无能补也公説乃止齐侯与晏子坐于路寝【林路寝齐君之正寝也○説音悦】公叹曰美哉室其谁有此乎【杜景公自知德不能乆有国故叹也】晏子曰敢问何谓也公曰吾以为在德对曰如君之言其陈氏乎【林必陈氏代齐而有之也】陈氏虽无大德而有施于民豆区釡钟之数【林四升为豆四豆为区四区为釡釡十为钟此公量也若陈氏私量五升为豆四豆为区四区为釡钟乃大矣详见二年传注○施式防反下同区乌侯反】其取之公也薄【谓以公量收】其施之民也厚【谓以私量贷○施如字又始防反】公厚敛焉陈氏厚施焉民归之矣诗曰虽无德与女式歌且舞【杜诗小雅义取虽无大德要有喜説之心欲歌舞之式用也○敛力验反女音汝】陈氏之施民歌舞之矣后世若少惰陈氏而不亡则国其国也已【林后世子孙若少怠惰不自彊于德政陈氏而不先亡则齐国必为陈氏之所有】公曰善哉是可若何对曰唯礼可以己之在礼家施不及国民不迁农不移工贾不变士不滥官不滔大夫不收公利【林大夫之家所施恩泽不得及于国人四民不得迁改其业农主稼穑工治器用贾主贸迁各守常业为士者不滥失其职为官者不滔慢其事大夫不得作福以取人心○贾音古滔吐刀反】公曰善哉我不能矣吾今而后知礼之可以为国也对曰礼之可以为国也乆矣与天地并【有天地则礼义兴】君令臣共父慈子孝兄爱弟敬夫和妻柔姑慈妇聴礼也君令而不违臣共而不贰父慈而教子孝而箴【杜箴谏也○共音恭】兄爱而友弟敬而顺夫和而义妻柔而正姑慈而从【杜从不自专】妇聴而婉【杜婉顺也】礼之善物也公曰善哉寡人今而后闻此礼之上也【林恨不早知此礼之可尊尚也】对曰先王所禀于天地以为其民也是以先王上之【杜禀受也林为治也】经【丙戌】二十有七年春公如齐【自郓行】公至自齐居于郓○夏四月吴弑其君僚【杜僚亟战民罢又伐楚丧故光乗间而动称国以弑罪在僚林僚弑公子光立是为阖庐】○楚杀其大夫郤宛【杜无极楚之谗人宛所闻知而信近之以取败亡故书名罪宛○郤去逆反宛于阮反又于元反】○秋晋士鞅宋乐祁犂卫北宫喜曹人邾人滕人防于扈【林外大夫自为防】○冬十月曹伯午卒【杜无传未同盟而赴以名林悼公卒弟声公野立】○邾快来奔【杜无传快邾命卿也故书】○公如齐【自郓行】公至自齐居于郓【无传】
