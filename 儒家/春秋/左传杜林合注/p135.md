<!-- { "loadSidebar": true } -->
　　传二十八年春公如晋将如干侯【齐侯卑公故适晋】子家子曰有求于人而即其安人孰矜之其造于竟【杜欲使次于竟以待命○造七报反】弗聴使请逆于晋晋人曰天祸鲁国君淹恤在外君亦不使一个辱在寡人【杜一个单使○个古贺反】而即安于甥舅其亦使逆君【言自使齐逆君】使公复于竟而后逆之【杜逆着干侯也言公不能用子家所以见辱】○晋祁胜与邬臧通室【杜二子祁盈家臣也通室易妻○邬于庶反】祁盈将执之【盈祁午之子】访于司马叔游【叔游司马叔侯之子】叔游曰郑书有之恶直丑正实蕃有徒【杜郑书古书名也言害正直者实多徒众林丑亦恶也言世衰道微反以正直为丑恶实蕃多其徒众已上两句此出郑书○恶如字又乌路反】无道立矣子惧不免【杜言世乱谗胜】诗曰民之多辟无自立辟【杜诗大雅林辟法也言民多僻邪之行当同流合污无自立辟法以违于众○多辟匹亦反立辟婢亦反】姑已若何【姑且也已止也】盈曰祁氏私有讨国何有焉【杜言讨家臣无与国事】遂执之祁胜赂荀跞荀跞为之言于晋侯晋侯执祁盈【杜以其専戮○为于伪反】祁盈之臣曰钧将皆死【林钧同也言三人同被执皆将戮死】憗使吾君闻胜与臧之死也以为快【杜憗发语之音也吾君谓祁盈○憗鱼觐反】乃杀之夏六月晋杀祁盈及杨食我【杨叔向邑食我叔向子伯石也○食音嗣】食我祁盈之党也而助乱故杀之遂灭祁氏羊舌氏初叔向欲娶于申公巫臣氏【杜夏姬女也】其母欲娶其党【林叔向之母欲为叔向娶于母氏】叔向曰吾母多而庶鲜吾惩舅氏矣【杜言父多妾媵而庶子鲜少嫌母氏性不旷○鲜息浅反】其母曰子灵之妻杀三夫【杜子灵巫臣妻夏姬也三夫陈御叔楚襄老及巫臣也时巫臣已死】一君【陈灵公】一子【夏征舒】而亡一国【陈也】两卿矣【孔宁仪行父】可无惩乎吾闻之甚美必有甚恶【林天地之理循环无穷故甚美者必有甚恶存乎其间】是郑穆少妃姚子之子子貉之妺也【林是谓夏姬杜子貉郑灵公夷○少诗照反貉亡白反】子貉早死无后而天钟美于是【杜是夏姬也钟聚也子貉死在宣四年】将必以是大有败也昔有仍氏生女黰黑【杜有仍古诸侯也美发为黰○黰之忍反稠髪也】而甚美光可以鉴【髪肤光色可以照人】名曰妻【以髪黑故】乐正后夔取之【夔舜典乐之君长○取如字又七住反】生伯封实有豕心贪惏无餍忿纇无期谓之封豕【杜纇戾也封大也林因其名伯封谓之封豕○惏力耽反餍于盐反纇立对反】有穷后羿灭之【林羿有穷君名簒夏后者】夔是以不祀【林言夔因取有仍之美女生子以致灭亡絶其祭祀】且三代之亡共子之废皆是物也【杜夏以妺喜殷以妲己周以褒姒三代所由亡也共子晋申生以骊姬废○共音恭】女何以为哉夫有尤物足以移人苟非德义则必有祸【杜尤异也○女音汝】叔向惧不敢取平公强使取之生伯石【林伯石即阳食我○取七住反又如字强其丈反】伯石始生子容之母走谒诸姑【子容母叔向嫂伯华妻也姑叔向母】曰长叔姒生男【社兄弟之妻相谓姒○长叔谓叔向也○长丁丈反】姑视之及堂闻其声而还曰是豺狼之声也狼子野心【林豺狼之子山野之心不可驯服】非是莫丧羊舌氏矣遂弗视【丧息浪反】○秋晋韩宣子卒【林即韩起】魏献子为政【杜献子魏舒】分祁氏之田以为七县【七县邬祁平陵梗阳涂水马首盂也】分羊舌氏之田以为三县【铜鞮平阳杨氏】司马弥牟为邬大夫【杜大原邬县】贾辛为祁大夫【杜大原祁县】司马乌为平陵大夫魏戊为梗阳大夫【林戊魏舒庶子梗阳在大原晋阳县南○戊音茂】知徐吾为涂水大夫【林徐吾知盈孙涂水大原榆次县○知音智】韩固为马首大夫【固韩起孙】孟丙为盂大夫【杜大原盂县】乐霄为铜鞮大夫【杜上党铜鞮县】赵朝为平阳大夫【杜朝赵胜曽孙平阳平阳县】僚安为杨氏大夫【杜平阳杨氏县】谓贾辛司马乌为有力于王室【杜二十二年辛乌帅师纳敬王】故举之【杜举以宰邑赏其勤王之功】谓知徐吾赵朝韩固魏戊余子之不失职能守业者也【卿之庶子为余子】其四人者皆受县而后见于魏子以贤举也【杜四人司马弥牟孟丙乐霄僚安也受县而后见言采众而举不以私也○见贤遍反】魏子谓成鱄【杜鱄晋大夫○鱄音鄟又甫转反又音附】吾与戊也县人其以我为党乎对曰何也【林何可以为党也】戊之为人也逺不防君近不偪同居利思义在约思纯【林其在疏逺不敢防君其忠如此其在近密不偪同位其共如此其处财利则思合义无苟得之心也其处穷约则思纯正无僣滥之心也】有守心而无淫行虽与之县不亦可乎昔武王克商光有天下【林光大也以光大之德奄有天下○行下孟反】其兄弟之国者十有五人姬姓之国者四十人【林之往也按武王兄弟封国者管蔡郕霍鲁卫毛聃郜雍曹滕毕原丰邭凡十六人此言十五人纪载不同不必强为之説四十人亦约言之】皆举亲也夫举无他惟善所在亲疏一也诗曰唯此文王帝度其心莫其德音其德克明克明克类克长克君王此大国克顺克比比于文王其德靡悔既受帝祉施于孙子【杜诗大雅美文王能王大国受天福施及子孙林帝上帝也言上帝实揆度文王之心凡事皆得其中莫安定貌言德教之声莫然清净其德能如日月之明临照物使皆得所不失其类能有长人之道能有君人之德故能兴王于此周之大国能使天下顺从又能比方善事而用之天下之人长短相成能否相济比方于文王之德其德皆合无有悔咎施犹广也○唯此文王诗作唯此王季度待洛反莫亡白反又如字长丁丈反王此于况反施以防反】心能制义曰度德正应和曰莫【按此以下覆解诗之九德言文王之心能制合宜之义是以帝度其心其德端正民皆应和是以莫其德音】照临四方曰明勤施无私曰类【杜施而无私物得其所无失类也○施式防反】教诲不倦曰长【教诲长人之道】赏庆刑威曰君【杜作威作福君之职也】慈和徧服曰顺【杜唯顺故天下徧服】择善而从之曰比【杜比方善事使相从也】经纬天地曰文【杜经纬相错故织成文】九德不愆作事无悔【社九德言人备德皆无愆过则动无悔吝】故袭天禄子孙頼之【杜袭受也】主之举也【杜大夫称主】近文德矣所及其逺哉【杜举魏戊等勤施无私也其四人者择善而从故曰近文德所及逺也】贾辛将适其县见于魏子魏子曰辛来昔叔向适郑鬷蔑恶【林鬷蔑即郑然明言其貌丑恶○鬷于工反】欲观叔向从使之收器者【杜从随也随使人应敛俎豆者】而往立于堂下一言而善叔向将饮酒闻之曰必鬷明也【杜素闻其贤故闻其言而知之】下执其手以上曰昔贾大夫恶【贾国之大夫恶亦丑也○上时掌反】娶妻而美三年不言不笑御以如臯【杜为妻御之臯泽】射雉获之其妻始笑而言贾大夫曰才之不可以已我不能射女遂不言不笑夫今子少不飏【林子谓鬷蔑顔貌少不显○射食亦反女音汝下同夫音扶】子若无言吾几失子矣言之不可以已也如是遂如故知今女有力于王室吾是以举女【杜因贾辛有功而后举之言人不可无能○几音祈】行乎敬之哉毋堕乃力【杜堕损也○毋音无堕许规反】仲尼闻魏子之举也以为义曰近不失亲【谓举魏戊】逺不失举【以贤举】可谓义矣又闻其命贾辛也以为忠【杜先赏王室之功故为忠】诗曰永言配命自求多福忠也【杜诗大雅永长也言能长配天命致多福者唯忠】魏子之举也义其命也忠其长有后于晋国乎○冬梗阳人有狱魏戊不能防【林魏戊为梗阳大夫望轻故不敢防决其曲直○防丁乱反】以狱上【杜上魏子】其大宗赂以女乐【杜讼者之大宗】魏子将受之魏戊谓阎没女寛【二人魏子之属大夫】曰主以不贿闻于诸侯若受梗阳人贿莫甚焉吾子必谏皆许诺退朝待于庭【杜魏子朝君退而待于魏子之庭○闻如字又音问】馈入召之【杜召二大夫食】比置【林自始食至食尽○比必利反】三叹既食使坐【杜更命之令坐】魏子曰吾闻诸伯叔谚曰唯食忘忧吾子置食之间三叹何也同辞而对曰或赐二小人酒不夕食【杜或他人也言饥甚】馈之始至恐其不足是以叹【林恐不足以饱其所欲】中置【林至食及半】自咎曰岂将军食之而有不足是以再叹【魏子中军帅故谓之将军○食音嗣】及馈之毕愿以小人之腹为君子之心属厌而已【杜属足也言小人之腹饱犹知厌足君子之心亦宜然○属之玉反厌于盐反又于艳反】献子辞梗阳人【林悟二大夫规辞不受其赂传言魏氏所以兴也】

　　左传杜林合注卷四十二
　　钦定四库全书
　　左传杜林合注卷四十三　明　王道焜
　　赵如源　同编
　　昭公十
　　经【戊子】二十有九年春公至自干侯居于郓【以干侯至不得见晋侯故】齐侯使高张来唁公【杜唁公至晋不见受高张高偃子】公如晋次于干侯【复不见受往干侯】○夏四月庚子叔诣卒【无传】○秋七月○冬十月郓溃【无传民逃其上曰溃溃散叛公】
