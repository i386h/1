<!-- { "loadSidebar": true } -->
　　传五年春王正月辛亥朔日南至【林周正月今之十一月盖十一月一日冬至也自秋分日行南陆至冬至之日日南极】公既视朔遂登观台以望而书礼也【杜视朔亲告朔也观台台上搆屋可以远观者也朔旦冬至厯数之所始治厯者因此则可以明其术数审别隂阳叙事训民鲁君不能常修此礼故善公之得礼○观古乱反台以望絶句而书本或作而书云物非也】凡分至啓闭必书云物【杜分春秋分也至冬夏至也啓立春立夏闭立秋立冬云物气色灾变也传重申周典不言公者日官掌其职】爲备故也【素察妖祥逆为之备】○晋侯使以杀大子申生之故来告【杜释经必须告乃书】初晋侯使士蔿为二公子筑蒲与屈【林为重耳筑蒲为夷吾筑屈事并在庄十六年○爲于伪反】不愼寘薪焉【林不谨愼寘薪于上杂而筑之不坚实○寘之防反】夷吾诉之公使让之【杜谴让之】士蒍稽首而对曰臣闻之无丧而慼忧必讐焉【杜讐犹对也】无戎而城讐必保焉【杜保而守之】冦讐之保又何愼焉【林言献公今无戎而筑二城终为冦讐之所保守又何必谨愼为之坚筑哉】守官废命不敬固讐之保不忠失忠与敬何以事君【林言若不坚筑则守官而废君之命恐负不敬之罪若固筑则是为冦讐而固其保守恐负不忠之罪若失忠敬二者何以尽事君之道此言士蒍所以筑城而不敢坚固】诗云懐德惟宁宗子惟城【杜诗大雅怀徳以安则宗子之固若城】君其脩德而固宗子何城如之【杜言城不如固宗子】三年将寻师焉焉用愼【杜寻用也林三年之后君将用师于蒲屈焉盖当时骊姬欲杀二公子之谋已露○焉于防反】退而赋曰狐裘尨茸一国三公吾谁适从【林以狐腰为裘贵者之裘也尨茸乱貌言贵者之多蒲屈大都耦国故献公与二子鼎立为三公杜士蒍自作之诗也言城不坚则为公子所诉为公所让坚之则为固讐不忠无以事君故不知所从○尨莫江反又音蒙茸如容反适丁厯反】及难【林及骊姬之难○难乃旦反】公使寺人披伐蒲重耳曰君父之命不挍乃徇曰挍者吾讐也逾垣而走披斩其袪遂出奔翟【林言披以君父之命来伐不敢与校强弱胜负敢与披校者我当反讐怨之也杜袪披也○披普皮反挍音敎徇似俊反垣音衰袪起鱼反翟音狄】○夏公孙兹如牟娶焉【杜因聘而娶故传实其事○娶本或作取七喻反】○防于首止会王大子郑谋宁周也【杜惠王以惠后故将废大子郑而立王子带故齐桓帅诸侯会王大子以定其位林谋定世子以安周室也】○陈辕宣仲怨郑申侯之反已于召陵【宣仲辕涛涂】故劝之城其赐邑曰美城之大名也子孙不忘吾助子请乃为之请于诸侯而城之美【林四年齐桓公以虎牢赐郑申侯故涛涂劝申侯城其所赐之邑城虎牢而美设楼橹之备可以存莫大之名传之子孙不忘其功○美城之絶句】遂譛诸郑伯曰美城其赐邑将以叛也申侯由是得罪【林言申侯城其赐邑美设楼橹将负固保险以叛郑国郑伯信涛涂之譛故猜忌申侯由此得罪为七年郑伯杀申侯传】○秋诸侯盟王使周公召郑伯曰吾抚汝以从楚辅之以晋可以少安【杜周公宰孔也王恨齐桓定大子之位故召郑伯使叛齐也晋楚不服于齐故以鎭安郑○秋诸侯盟本或此下更有于首止三字非女音汝】郑伯喜于王命而惧其不朝于齐也【林以得王命为喜又以不朝于齐为惧】故逃归不盟孔叔止之曰国君不可以轻轻则失亲【杜孔叔郑大夫亲党援也林言国君举动不可以轻易轻易则失其党援○轻遣政反下同】失亲患必至病而乞盟所丧多矣君必悔之弗听逃其师而归【林若失党援则祸患必至及至为齐所伐病困而后乞盟于齐郑之所丧失者为已多矣君行师从时郑文公已防首止故逃其师而归○丧息浪反】○楚鬬谷于莵灭子奔黄于是江黄道栢方睦于齐皆姻也【杜姻外亲也道国在汝南安阳县南栢国名汝南西平县有栢亭】子恃之而不事楚又不设备故亡○晋侯复假道于虞以伐虢宫之竒諌曰虢虞之表也虢亡虞必从之晋不可啓寇不可翫【林以虢为表以虞为里言虢为虞之外防晋心无厌不可开啓晋兵为寇不可翫习○复扶又反】一之谓甚其可再乎【杜为二年假晋道灭下阳】谚所谓辅车相依唇亡齿寒者其虞虢之谓也【杜辅烦辅车牙车林言虞如牙车如齿在里虢如辅颊如唇在表二国相须以主去一不可○车尺奢反】公曰晋吾宗也岂害我哉对曰大伯虞仲大王之昭也大伯不从是以不嗣【杜大伯虞仲皆大王之子不从父命俱让适呉仲雍支子别封西呉虞公其后也林大王于周为穆穆生昭故大王之子爲昭○大音泰下同昭上饶反后昭穆放此】虢仲虢叔王季之穆也【杜王季者大伯虞仲之母弟也虢仲虢叔王季之子文王之母弟也叔仲皆虢君字林王季于周为昭昭生穆故王季之子为穆】爲文王卿士勲在王室藏于盟府【林王功曰勲言有王功在周室杜盟府司盟之官】将虢是灭何爱于虞【林言虞虢皆与晋同宗今晋且将灭虢晋不爱虢而独有爱于虞乎】且虞能亲于桓庄乎其爱之也桓庄之族何罪而以为戮不唯偪乎【杜桓叔庄伯之族晋献公之从祖昆弟献公患其偪尽杀之事在庄二十五年○偪彼力反】亲以宠偪犹尚害之况以国乎【林至亲而以恃宠偪害晋国献公犹尚尽杀害之况以虞有一国之宠利晋岂无并吞虞公之心】公曰吾享祀丰洁神必据我【杜据犹安也○享兴两反】对曰臣闻之鬼神非人实亲惟徳是依故周书曰皇天无亲惟徳是辅【杜周书逸书】又曰黍稷非馨明徳惟馨【杜馨香之远闻林言感鬼神者非以黍稷粢盛之馨香盖以君之明徳惟馨香之远闻也】又曰民不易物惟徳繄物【杜黍稷牲玉无徳则不见飨有徳则见飨言物一而异用○繄乌兮反是也】如是则非徳民不和神不享矣神所冯依将在徳矣若晋取虞而明徳以荐馨香神其吐之乎弗听许晋使宫之竒以其族行【林夫民神之主也故以民和为先民和而后神享其祭鬼神之所冯附而依頼者将在徳之厚薄若晋灭虞而取其国而以明徳荐其馨香礼事神祗则虞之山川鬼神岂不享其祭而吐之乎言不必据虞之享祀宫之竒知虞必灭故挈其族去适他国以避祸也○冯皮冰反使所吏反】曰虞不腊矣【林腊嵗终祭众神之名言虞不及腊祭之期○腊力盍反】在此行也晋不更举矣【杜不更举兵林言将灭虢而遂举灭虞】八月甲午晋侯围上阳【杜上阳虢国都在农陜县东南】问于卜偃曰吾其济乎对曰克之公曰何时对曰童谣云丙之晨龙尾伏辰【杜龙尾尾星也日月之会日辰日在尾故尾星伏不见林言丙日之朔旦也○谣音遥】均服振振取虢之旂【戎事上下同服振振盛貌旂军之旌旗林旂司马公曰当与诗庭燎旂字皆叶句音芹胜虢故取其旂○均如字字书作袧音同振音眞】鹑之贲贲天防焞焞火中成军虢公其奔【杜鹑鹑火星也贲贲鸟星之体也天防博说星时近日星微焞焞无光耀也言丙子平旦鹑火中军事有成功也此以上皆童谣言也童齓之子未有念虑之感而会成嬉戏之言似若有冯者其言或中或否博览之士能惧思之人兼而志之以为鉴戒以为将来之验有益于世教○鹑述春反又常伦反贲音犇焞他门反】其九月十月之交乎【杜以星验推之如九月十月之交谓夏之九月十月也交晦朔交防】丙子旦日在尾月在策【杜是夜日月合朔扵尾月行疾故至旦而过在防】鹑火中必是时也【林鹑火星见扵南方言中言序以南方为正必以此时灭虢】冬十二月丙子朔晋灭虢虢公丑奔京师【林丑虢公名皆如童谣之言杜不书不告也周十二月夏之十月】师还馆于虞遂袭虞灭之执虞公及其大夫井伯以媵秦穆姬【杜秦穆姬晋献公女送女曰媵以屈辱之】而修虞祀且归其职贡于王【林修虞之所命祀且归虞之职贡于周室】故书曰晋人执虞公罪虞且言易也【林以虞贪璧马而亡其国假道而因取虞不烦于戈故言易也○易以豉反】
　　经【丁卯】六年春王正月○夏公会齐侯宋公陈侯卫侯曹伯伐郑围新城【杜新城郑新密今荥阳密县】○秋楚人围许【杜楚子不亲围以围者告林夷狄始围中国】诸侯遂救许【皆伐郑之诸侯故不复更叙】○冬公至自伐郑【无传】
　　传六年春晋侯使贾华伐屈夷吾不能守盟而行【杜贾华晋大夫非不欲挍力不能守言不如重耳之贤林与屈人盟必不背已而去】将奔狄郤芮曰后出同走罪也【林郤芮夷吾之臣言夷吾后重耳出奔而同走狄嫌与重耳同谋相随是负罪也○郤去逆反芮如锐反】不如之梁梁近秦而幸焉乃之梁【杜以梁为秦所亲幸秦既入国且穆姬在焉故欲因以求入○近附近之近】○夏诸侯伐郑以其逃首止之盟故也【杜首止盟在五年】围新密郑所以不时城也【实新密而经言新城者郑以非时兴土功齐桓声其罪以告诸侯】○秋楚子围许以救郑诸侯救许乃还【林围许以救郑者攻其所必救也】○冬蔡穆侯将许僖公以见楚子于武城【杜楚子退舍武城犹有忿志而诸侯各罢兵故蔡将许君归楚武城楚地在南阳宛县北○见贤遍反】许男面衘璧大夫衰绖士舆榇【杜手于后未见其面以璧为赞手缚故衘之林君将受死故使大夫衰绖从有丧者之服榇棺也使士与棺而从之○衰七雷反绖直结反榇初觐反】楚子问诸逢伯【林逢伯楚大夫楚子问以受降之礼】对曰昔武王克殷微子啓如是【杜微子啓纣庻兄宋之祖也】武王亲释其受其璧而袚之【杜祓除凶之礼○祓芳弗反徐音废说文云除恶之祭也】焚其榇礼而命之使复其所【林待之以礼而命之以辞使复安其处所】楚子从之经【戊辰】七年春齐人伐郑○夏小邾子来朝【杜无传郳黎来始得王命而来朝也邾之别封故曰小邾林自郳黎来为小邾子而天子无未命诸侯自晋处父为阳处父而天下无未命大夫】○郑杀其大夫申侯【杜申侯郑卿专利而不厌故称名以杀罪之也例在文六年】○秋七月公会齐侯宋公陈世子款郑世子华盟于甯毋【杜高平方与县东有泥毋亭音如甯林衣裳之会八○毋如字又音无】○曹伯班卒【杜无传五年同盟于首止林昭公卒子共公襄立】○公子友如齐【无传罢盟而聘谢不敏也】○冬葬曹昭公【无传】
