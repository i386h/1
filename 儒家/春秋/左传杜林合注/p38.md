<!-- { "loadSidebar": true } -->
　　传二十四年春王正月秦伯纳之不书不告入也【杜纳重耳也】及河子犯以璧授公子曰臣负羁絏从君巡于天下【杜覊马覊絏马繮○覊纪宜反説文云马络头也絏息列反説文云系也从才用反又如字】臣之罪甚多矣臣犹知之而况君乎请由此亡公子曰所不与舅氏同心者有如白水【林臣犹自知其罪何况于君而不记臣之罪乎请君自归国我由此而逃去也杜子犯重耳舅也言与舅氏同心之明如此白水犹诗言谓子不信有如皦日】投其璧于河【杜质信于河】济河围令狐入桑泉取臼衰【杜桑泉在河东解县西解县东南有臼城○令力丁反衰初危反】二月甲午晋师军于庐柳【杜懐公遣军距重耳○庐力居反柳力九反】秦伯使公子絷如晋师师退军于郇【林晋师从秦命纳文公故退师杜解县西北有郇城○絷张立反郇音荀】辛丑狐偃及秦晋之大夫盟于郇壬寅公子入于晋师丙午入于曲沃丁未朝于武宫【杜文公之祖武公庙】戊申使杀懐公于高梁不书亦不告也【杜懐公奔高梁高梁在平阳杨县西南再不告者言外诸侯入及见杀亦皆须告乃书于防】吕郤畏偪【吕甥却芮惠公旧臣故畏为文公所偪害○偪音逼】将焚公宫而弑晋侯【林将焚公宫因救火作难而弑晋文公○弑音试又作杀】寺人披请见公使让之且辞焉【林披尝得罪于文公故使人贵之且辞不见○寺本又作侍披普皮反见贤遍反】曰蒲城之役【杜在五年】君命一宿女即至【杜即日至○女音汝下皆同】其后余从狄君以田渭濵【杜田猎○渭音谓水名濵音賔】女为惠公来求杀余命女三宿女中宿至虽有君命何其速也夫袪犹在【杜披所斩文公衣袂也○为于伪反中丁仲反女中宿至或无至字祛起鱼反】女其行乎【林言防女以逺也】对曰臣谓君之入也其知之矣若犹未也又将及难【林谓君之以艰难得国也其知为君之道矣若犹未知为君之道又将及于患难○难乃旦反】君命无二古之制也除君之恶惟力是视蒲人狄人余何有焉【林言我奉君命则为除去君之恶惟视吾力之所能及谓即至蒲次宿至狄当此之时我知为献公惠公而已何有于文公哉○当二君世君为蒲狄之人于我有何义】今君即位其无蒲狄乎【林其无如蒲如狄欲为君害者乎】齐桓公置射钩而使管仲相【杜干时之役管仲射桓公中带钩○射食亦反相息亮反】君若易之何辱命焉【杜言若反齐桓已将自去不须辱君命】行者甚众岂唯刑臣【林惧罪而出奔者甚多岂止我一人而已杜披奄人故称刑臣○甚一本作其】公见之以难告【杜告吕却欲焚公宫】三月晋侯潜防秦伯于王城【林不使吕郤知】己丑晦公宫火瑕甥郤芮不获公乃如河上秦伯诱而杀之晋侯逆夫人嬴氏以归【秦穆公女文嬴也】秦伯送卫于晋三千人实纪纲之仆【杜新有吕郤之难国未辑睦故以兵卫文公请公诸门户仆之事皆秦卒共之为之纪纲】初晋侯之竖头须守藏者也【杜头须一曰里鳬须竖左右小吏林晋文公之守帑藏者○竖上注反藏才浪反下同韩诗外传云晋文公亡过曹里鳬须从因盗重耳资而亡重耳无粮馁不能行介子推割股以食重耳然后能行】其出也窃藏以逃【杜文公出时】尽用以求纳之【杜求纳文公○尽津忍反】及入求见公辞焉以沐谓仆人曰沐则心覆心覆则图反宜吾不得见也【林洗头曰沐沐则头低而心则反覆心主谋尽心既反覆则所图谋者宜亦反覆宜我求见而不得见○见贤遍反覆芳服反】居者为社稷之守行者为羁絏之仆其亦可也何必罪居者【林居者行者皆可以事君何必以居者为有罪○守手又反又如字】国君而讐匹夫惧者甚众矣仆人以告公遽见之【言文公弃小怨所以能安众○甚众本或作其众遽其据反】○狄人归季隗于晋而请其二子【杜二子伯鯈叔刘林请其进退之命】文公妻赵衰生原同屏括楼婴【林文公以女妻赵衰杜原屏楼三子之邑○妻七计反屏步丁反括古活反】赵姬请逆盾与其母【杜赵姬文公女也盾狄女叔隗之子】子余辞【杜子余赵衰字】姬曰得宠而忘旧何以使人【林得新宠而忘旧爱何以使人心悦服】必逆之固请许之来【林叔隗与盾来归至晋】以盾为才固请于公以为嫡子而使其三子下之以叔隗为内子而已下之【杜卿之嫡妻为内子皆非此年事盖因狄人归季隗遂终言叔隗○嫡本亦作适丁厯反下遐嫁反】○晋侯赏从亡者介之推不言禄禄亦弗及【介推文公微臣之语助○从才用反介音界推昌谁反】推曰献公之子九人唯君在矣惠懐无亲外内弃之天未絶晋必将有主主晋祀者非君而谁天实置之而二三子以为已力不亦诬乎【林惠公懐公无亲党之援外之亲邻内之臣民皆共弃之天意未忍絶晋之祀必将有君以主其社稷主晋国宗庙社稷之祭祀者非属之文公而谁属天实置立以为晋君而二三从亡之臣乃以复国为已力所致不亦欺天而罔人乎】窃人之财犹谓之盗况贪天之功以为已力乎下义其罪上赏其奸上下相蒙【林贪天之功罪也在下者反以为立君之义贪天之功奸也在上者反以推立君之赏下不知其罪而求之是欺其上上不讨其奸而赏之是欺其下杜蒙欺也】难与处矣其母曰盍亦求之以死谁怼对曰尤而效之罪又甚焉且出怨言不食其食【林不求而死将以谁怨尤过也以彼之贪天为过而又效之求赏知而故犯其罪又甚于不知而冒犯者且我既出怨言谓上下相防难与处矣不当更食共食肉之禄○盍户腊及怼直类反】其母曰亦使知之若何【杜既不求之且欲令推达言于文公】对曰言身之文也身将隐焉用文之是求显也【林是伪隐而有求显达之心○焉于防反】其母曰能如是乎与女偕隐【杜偕俱也○女音汝】遂隐而死晋侯求之不获以緜上为之田曰以志吾过且旌善人【林以绵上之地为介推私田以供祭祀以记吾推赏忘善之过且表介推隐逸不贪之善杜旌表也西河界休县南有地名緜上】○郑之入滑也滑人聼命【入滑在二十年】师还又即卫【言郑师既归又叛郑通好于衞】郑公子士泄堵俞弥帅师伐滑【堵俞弥郑大夫○俞羊朱反弥亡皮反】王使伯服游孙伯如郑请滑【杜二子周大夫】郑伯怨惠王之入而不与厉公爵也又怨襄王之与衞滑也【怨王助卫为滑请】故不聼王命而执二子王怒将以狄伐郑富辰諌曰不可臣闻之大上以徳抚民【杜无亲疏也○聼吐定反而执二子本或作而执其二子其衍字也大音泰】其次亲亲以相及也【杜先亲以及疏推恩以成义】昔周公吊二叔之不咸故封建亲戚以蕃屏周【杜吊伤也咸同也○周公伤夏殷之二叔世疏其亲戚不能同心以至灭亡故广封兄弟建为诸侯以为周室之蕃翰屏蔽或以二叔为管蔡者非盖下文方列管蔡为文昭故不得以二叔为管蔡又管叔蔡叔霍叔三叔不得称二叔○蕃方元反】管蔡郕霍鲁衞毛聃郜雍曹滕毕原鄷郇文之昭也【杜十六国皆文王子也管国在荥阳京县东北雍国在河内山阳县西毕国在长安县西北酆国在始平鄠县东林文王于周为穆穆生昭故曰文之昭○郕音成乃甘反雍于用反酆音丰郇音荀】邗晋应韩武之穆也【杜四国皆武王子应国在襄阳城父县西南韩国在河东郡界河内野王县西北有邗城林武王于周为昭昭生穆故曰武之穆○邗音干】凡蒋邢茅胙祭周公之也【杜嗣也蒋在戈阳期思县高平昌邑县西有茅乡东郡燕县西南有胙亭○蒋将文反茅亡交反胙才故反祭侧界反】召穆公思周徳之不类故纠合宗族于成周而作诗【杜类善也纠收也召穆公周卿士名虎召采地扶风雍县东南有召亭周厉王之时周徳衰防兄弟道缺召穆公于东都收防宗族特作此周公之乐歌常棣诗属小雅○召上照反纠居黝反】曰常棣之华鄂不韡韡【杜常棣棣也鄂鄂然华外貌韡韡光明貌以喻兄弟和睦则强盛而有光辉韡韡然○卾五各反不方九反韡音伟】凡今之人莫如兄弟【言致韡韡之盛莫如亲兄弟】其四章曰兄弟阋于墙外御其侮【林阋讼争貎言内虽不和然有外侮则同心御之矣此诗乃周公闵管蔡失道而作今富辰以为召穆公所作者盖乐章久废召穆公所作周公乐歌也○阋呼厯反毛诗传云狠也御鱼吕反不同侮亡甫反诗作务】如是则兄弟虽有小忿不废懿亲【杜懿美也】今天子不忍小忿以弃郑亲其若之何庸勲亲亲昵近尊贤徳之大者也【杜庸用也昵亲也○昵女乙反】即聋从昧与顽用嚚奸之大者也弃徳崇奸祸之大者也【杜崇聚也○聋鹿工反昧音妹嚚鱼巾反】郑有平惠之勲【平王东迁晋郑是依惠王出奔虢郑纳之是其勲也】又有厉宣之亲【郑始封之祖桓公友周厉王之子宣王之母弟】弃嬖宠而用三良【杜七年杀嬖臣申侯十六年杀宠子子华也　三良叔詹堵叔师叔所谓尊贤】于诸姬为近【林郑居河洛北之姬姓诸侯去周最近所当亲昵】四徳具矣耳不聼五声之和为聋目不别五色之章为昧心不则徳义之经为顽口不道忠信之言为嚚狄皆则之【林五声宫商角徴羽乐之正声也故有耳而不听五声之和谐是其聋也五色苍赤白黑黄五方之正色也故有目而不辨五色之文章是其昧也有得于已之谓徳合宜之谓义故有心而不法徳义之经常是其顽也尽已之谓忠诚实之谓信故有口而不谈道忠信之言是其嚚也狄皆以四者为法则○别彼列反】四奸具矣周之有懿徳也犹曰莫如兄弟故封建之【杜当周公时故言周之有懿徳】其懐柔天下也犹惧有外侮扞御侮者莫如亲亲故以亲屏周【林以同姓诸侯为周屏翰】召穆公亦云【周公作诗召公歌之故言亦云】今周徳既衰于是乎又渝周召以从诸奸无乃不可乎【杜变周召亲兄弟之道林以狄伐郑是从狄之诸奸○渝羊朱反】民未忘祸王又兴之【杜前有子頽之乱中有叔带召狄故曰民未忘祸】其若文武何【言将废文武之功业】王弗聼使頽叔桃子出狄师【杜二子周大夫○桃如字本或作姚亦宜音桃】○夏狄伐郑取栎王徳狄人将以其女为后富辰諌曰不可臣闻之曰报者倦矣施者未厌【林言报人之施者力已倦怠自谓所报已过有劳而望报者未有厌足之心杜施功劳也有劳则望报过甚○栎力狄反施如字厌于艳反又于盐反】狄固贪惏王又啓之【林戎狄之性本自贪惏无厌王又开其无厌之心将以其女为后○惏力南反方言云杀人而取其财曰惏】女徳无极妇怨无终【杜妇女之志近之则不知止足逺之则忿怨无已终犹已也】狄必为患【林言狄贪女怨必为异日之患害】王又弗聼初甘昭公有宠于惠后【杜甘昭公王子带也食邑于甘河南县西南有甘水】惠后将立之未及而卒【林未及立子带而惠后先死】昭公奔齐【杜奔齐在十二年】王复之【杜在二十二年】又通于隗氏【杜隗氏王所立狄后】王替隗氏【杜替废也○替他计反】頽叔桃子曰我实使狄狄其怨我【林我实使狄师伐郑及其女为后今废狄女则狄将以其怨王者而怨我】遂奉大叔以狄师攻王王御士将御之【杜周礼王之御士十二人】王曰先后其谓我何【杜先后惠后也诛大叔恐违先后志】宁使诸侯图之【林盖不欲亲诛叔带】王遂出及坎欿国人纳之【杜坎欿周地在河南巩县东林国人纳襄王于周不聼王出○坎若感反欿大感反】秋頽桃子奉大叔以狄师伐周大败周师获周公忌父原伯毛伯富辰【杜原毛皆采邑林四子皆襄王党】王出适郑处于汜【杜郑南汜也在襄城县南○汜音凡后皆同】大叔以隗氏居于温○郑子华之弟子臧出奔宋【十六年杀子华故】好聚鹬冠【鹬鸟名聚鹬羽以为冠非法之服○好呼报反鹬尹橘反翠鸟也】郑伯闻而恶之【恶其服非法○恶乌路反】使盗诱之八月盗杀之于陈宋之间君子曰服之不衷身之灾也【杜犹适也言衣服之不适其中则灾必及其身○音忠一音丁仲反】诗曰彼己之子不称其服【杜诗曹风刺小人在位言彼人之徳不称其服○已音记称尺证反下同】子臧之服不称也夫【林无徳以称之也○之服一本作之及夫音扶】诗曰自诒伊慼其子臧之谓矣【杜诗小雅诒遗也慼忧也取其自遗忧○诒以支反】夏书曰地平天成称也【杜夏书逸书地平其化天成其施上下相称为宜○夏户雅反后夏书皆放此】○宋及楚平【林宋自于之败与楚不睦至是成公改纪始及楚平】宋成公如楚还入于郑郑伯将享之问礼于皇武子【杜皇武子郑卿】对曰宋先代之后也于周为客天子有事膰焉【杜有事祭宗庙也膰祭肉尊之故赐以祭胙○膰符袁反周礼又作防反音义皆同】有丧拜焉【宋吊周丧王特拜谢之】丰厚可也【林言天子尚尊敬之则郑享宋公宜丰厚其礼】郑伯从之享宋公有加礼也【杜礼物事事加厚善郑能尊先代○享宋公有加絶句礼也一本无也字读总为一句】○冬王使来告难曰不谷不徳得罪于母弟之宠子带鄙在郑地泛【林王引咎自责故云得罪于同母弟以子带为惠后所宠故云宠子带鄙野也言野处于郑国之泛地○难乃旦反下同】敢告叔父【杜天子谓同姓诸侯曰叔父】臧文仲对曰天子蒙尘于外敢不奔问官守【杜官守王之羣臣林天子出奔谓之蒙尘不敢斥尊故言奔问王之官守○守手又反】王使简师父告于晋使左鄢父告于秦【杜二子周大夫鄢于晚反】天子无出【杜普天之下莫非王土故无出】书曰天王出居于郑辟母弟之难也【杜叔带襄王同母弟】天子凶服降名礼也【杜凶服素服降名称不谷林得恐惧修省之礼】○郑伯与孔将鉏石甲父侯宣多省视官具于泛【林三子郑大夫省官司具器用○鉏仕居反】而后聼其私政礼也【得先君后已之礼○聼吐定反】○卫人将伐邢礼至曰不得其守国不可得也【杜礼至卫大夫守谓邢正卿国子】我请昆弟仕焉【林我请为卫间谋先以兄弟往邢求仕焉此其为得国子之道】乃往得仕【林果得仕为明年灭邢传】
