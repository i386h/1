<!-- { "loadSidebar": true } -->
　　经【辛酉】二年春王正月齐人迁阳【杜无传阳国名盖齐人偪徙之】○夏五月乙酉吉禘于庄公【杜三年丧毕致新死者之主于庙庙之逺主当迁入祧因是大祭以审昭穆谓之禘庄公丧制未关时别立庙庙成而吉祭又不于大庙故详书以示讥林禘天子之礼鲁之郊禘惠公请之东周之僭礼也故孔子曰鲁之郊禘非礼也又曰吾不欲观之矣○禘大计反】○秋八月辛丑公薨【实弑书薨又不地者皆史防讳之】○九月夫人姜氏孙于邾【哀姜外淫故孙称姜氏○孙音逊】○公子庆父出奔莒【杜弑闵公故林是为孟氏】○冬齐高子来盟【无传葢髙傒也齐侯使来平鲁乱僖公新立因遂结盟故不称使也鲁人贵之故不书名子男子之美称】○十有二月狄入衞【杜书入不能有其地例在襄十三年】○郑弃其师【杜高克见恶久不得还师溃而克奔陈故克状其事以告鲁也】
