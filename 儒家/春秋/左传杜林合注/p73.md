<!-- { "loadSidebar": true } -->
　　经【丁亥】十有七年春卫北宫括帅师侵郑【杜括成公曾孙○括古活反】○夏公防尹子单子晋侯齐侯宋公卫侯曺伯邾人伐郑【杜晋未能服郑故假天子威周使二卿防之晋为兵主而犹先尹单尊王命也单伯称子葢降爵】○六月乙酉同盟于柯陵【杜柯陵郑西地言同盟尹单与盟之辞也○柯古河反】○秋公至自防【无传】○齐髙无咎出奔莒○九月辛丑用郊【无传九月郊祭非礼明矣书用郊従史文】○晋侯使荀防来乞师【无传将伐郑】○冬公防单子晋侯宋公卫侯曺伯齐人邾人伐郑【杜郑犹未服故也】○十有一月公至自伐郑【无传】○壬申公孙婴齐卒于貍脤【杜十一月无壬申日误也貍脤阙○貍力之反脤市轸反】○十有二月丁巳朔日有食之【无传】○邾子貜且卒【杜无传五同盟林定公卒宣公牼立○貜俱反徐居碧反且字余反】○晋杀其大夫却锜却犫却至○楚人灭舒庸
　　传十七年春王正月郑子驷侵晋虚滑【虚滑晋二邑滑故滑国为秦所灭时属晋后属周○虚起居反】卫北宫括救晋侵郑至于髙氏【杜不书救以侵告髙氏在阳翟县西南】夏五月郑大子髠顽侯獳为质于楚【林侯獳郑大夫郑惧晋故使二子为质于楚○髠苦门反獳乃侯反质音致】楚公子成公子寅戍郑【林楚使二子戍郑以备晋】○公防尹武公单襄公及诸侯伐郑自戏童至于曲侑【杜今新汲县治曲洧城临洧水○戏许宜反洧于轨反】晋范文子反自鄢陵【杜前年鄢陵战还】使其祝宗祈死【杜祝宗主祭祀祈祷者林祝大祝宗宗人】曰君骄侈而克敌是天益其疾也【林言晋厉公本自骄侈而又克胜强敌是天益晋侯骄侈之疾也○侈尺氏反又尸氏反】难将作矣爱我者唯祝我使我速死无及于难范氏之福也六月戊辰士燮卒【传言厉公无道故贤臣忧惧因祷自裁○难乃旦反下同祝之又反】○乙酉同盟于柯陵寻戚之盟也【戚盟在十五年】○楚子重救郑师于首止【林首止卫地】诸侯还【畏楚强】○齐庆克通于声孟子与妇人蒙衣乗辇而入于闳【杜庆克庆封父蒙衣亦为妇人服与妇人相冒闳巷门○与如字徐音预闳音宏】鲍牵见之以告国武子【鲍牵鲍叔牙之曾孙】武子召庆克而谓之【林召庆克而告之使改其所为】庆克久不出【杜慙卧于家夫人所以怪之】而告夫人曰国子谪我【谪遣责也○谪直革反】夫人怒国子相灵公以防【杜防伐郑○相息亮反下同】髙鲍处守【杜髙无咎鲍牵○守手又反】及还将至闭门而索客【杜搜索备奸人○索所白反】孟子诉之曰髙鲍将不纳君而立公子角国子知之【角顷公子】秋七月壬寅刖鲍牵而逐髙无咎无咎奔莒髙弱以卢叛【林断足为刖杜弱无咎子卢髙氏邑○刖音月又五刮反】齐人来召鲍国而立之【杜国牵之弟文子】初鲍国去鲍氏而来为施孝叔臣【林先时鲍国去齐鲍氏而来鲁为施孝叔家臣】施氏卜宰匡句须吉【杜卜立冢宰林匡句须亦施氏家臣卜兆告吉○句其俱反】施氏之宰有百室之邑【林施氏有百室之邑以为其家宰禄邑】与匡句须邑使为宰以让鲍国而致邑焉【林匡句须以宰让逊鲍国且致其邑不受】施孝叔曰子实吉对曰能与忠良吉孰大焉【林能以职位逊与忠良其为吉莫大于此】鲍国相施氏忠故齐人取以为鲍氏后仲尼曰鲍荘子之知不如葵葵犹能卫其足【杜葵倾叶向日以蔽其根言鲍牵居乱不能危行言孙○知音智】○冬诸侯伐郑【杜前夏未得志故】十月庚午围郑楚公子申救郑师于汝上十一月诸侯还【不书围畏楚救不成围而还】初声伯梦涉洹【杜洹水出汲郡林虑县东北至魏郡长乐县入清水○洹音桓一音桓今上俗音袁】或与己琼瑰食之【杜琼玉瑰珠也食珠玉含象○琼求营反瑰古回反】泣而为琼瑰盈其懐【杜泪下化为珠玉满其怀】从而歌之曰济洹之水赠我以琼瑰归乎归乎琼瑰盈吾懐乎【社从就也梦中为此歌林再言归乎必死之兆】惧不敢占也还自郑壬申至于貍脤而占之曰余恐死故不敢占也今众繁而従余三年矣无伤也【林众人繁多而从于我又过三年矣言其梦无伤于己或应在他事】言之之莫而卒【杜传戒数占梦○莫音暮】○齐侯使崔杼为大夫使庆克佐之帅师围卢【杜讨髙弱○杼直吕反】国佐从诸侯围郑以难请而归【杜请于诸侯○难乃旦反下同】遂如卢师杀庆克以谷叛【杜疾克淫乱故杀之】齐侯与之盟于徐闗而复之十二月卢降使国胜告难于晋待命于清【杜胜国佐子使以髙氏难告晋齐欲讨国佐故留其子于外清阳平乐县是为明年杀国佐传○降户江反】○晋厉公侈多外嬖【杜外嬖爱幸大夫○嬖必计反】反自鄢陵欲尽去羣大夫而立其左右【林自鄢陵役归愈骄侈欲尽去晋之诸大夫而立其嬖幸左右之人杜终如士燮言○去起吕反】胥童以胥克之废也怨却氏【杜童胥克之子宣八年却缺废胥克】而嬖于厉公却锜夺夷阳五田五亦嬖于厉公却犫与长鱼矫争田执而梏之【杜梏械也林足械曰梏○矫居表反梏古毒反】与其父母妻子同一辕【杜繋之车辕】既【林既卒事也】矫亦嬖于厉公栾书怨却至以其不从已而败楚师也欲废之【杜鄢陵战栾书欲固垒却至言楚有六闲以取胜也】使楚公子茷告公曰此战也却至实召寡君【杜鄢陵战晋囚公子茷以归却至尝使　楚故言却至实召楚君】以东师之未至也【杜齐鲁卫之师】与军帅之不具也曰此必败【杜荀防佐下军居守却犫将新军乞师故言不具林以东方诸侯之师未至晋之军帅不备却至且曰此役晋必败○帅所类反】吾因奉孙周以事君【林孙周晋襄公曾孙悼公也言却欲因晋败立孙周以事楚君】公告栾书书曰其有焉不然岂其死之不恤而受敌使乎【杜谓鄢陵战时楚子问却至以弓○使所吏反】君盍尝使诸周而察之【杜尝试也林言晋君何不试使却至奉使于周室而察其有无欲奉孙周之意时孙周在周故云○盍戸腊反使所吏反又如字】却至聘于周栾书使孙周见之公使觇之信【杜觇伺也林果见有却至孙周交通之迹○觇勑防反】遂怨却至厉公田与妇人先杀而饮酒后使大夫杀【休田猎之礼尊者先杀杜传言厉公无道先妇人而后卿佐】却至奉豕【杜进之于公】寺人孟张夺之【杜寺人奄士】却至射而杀之公曰季子欺余【杜季子却至公反以为却至夺孟张豕○射食亦反】厉公将作难【林将作祸难去诸大夫】胥童曰必先三却族大多怨【林其族既大又且多怨】去大族不偪【杜不偪公室○偪彼力反下同】敌多怨有庸【杜计多怨者易有功】公曰然郤氏闻之却锜欲攻公曰虽死君必危【林言虽无攻而死厉公亦必危亡】却至曰人所以立信知勇也信不叛君知不害民勇不作乱失兹三者其谁与我死而多怨将安用之【杜言俱死无多用其怨咎○知音智下同】君实有臣而杀之其谓君何【林言不可如君何】我之有罪吾死后矣若杀不辜将失其民【林我若有罪而见杀吾之死已晚矣若杀无罪之人则民心不服君将自失其民】欲安得乎【杜言不得安君位】待命而已受君之禄是以聚党有党而争命罪孰大焉【林言人臣受其君之爵禄故以余禄聚其私党既有私党而与其君争一旦之死命其为罪孰大于此传言却至无反心】壬午胥童夷羊五帅甲八百将攻郤氏【杜八百人】长鱼矫请无用众公使清沸魋助之【杜沸魋亦嬖人○沸甫味反魋徒回反】抽戈结衽【杜衽裳际○衽而甚反徐而鸩反】而伪讼者【林伪若二人将讼曲直于却氏者】三却将谋于榭【杜榭讲武堂】矫以戈杀驹伯苦成叔于其位【杜位所坐处也驹伯却锜苦成叔却犫】温季曰逃威也遂趋【却至本意欲禀君命而死今矫等不以君命而来故欲逃凶贼为害故曰威言可畏也或曰畏当为藏】矫及诸其车以戈杀之皆尸诸朝【杜陈其尸于朝】胥童以甲刧栾书中行偃于朝矫曰不杀二子忧必及君【林言二子必为公害】公曰一朝而尸三卿余不忍益也对曰人将忍君【杜人谓书与偃○朝如字】臣闻乱在外为奸在内为轨御奸以徳【杜德缓逺○御鱼吕反下同】御轨以刑【杜刑治近】不施而杀不可谓徳臣偪而不讨不可谓刑【杜不施徳于三却而遽杀之不可谓御奸之徳栾范偪君而不能讨不可谓御轨之刑○施如字或式豉反】徳刑不立奸轨并至臣请行遂出奔狄【杜行去也林长鱼矫请去以避祸】公使辞于二子【杜辞谢书与偃】曰寡人有讨于却氏却氏既伏其辜矣大夫无辱其复职位【杜胥童刼而执之故云辱】皆再拜稽首曰君讨有罪而免臣于死君之恵也二臣虽死敢忘君徳乃皆归公使胥童为卿公游于匠丽氏【杜匠丽嬖大夫家】栾书中行偃遂执公焉召士匄士匄辞【杜辞不往】召韩厥韩厥辞曰昔吾畜于赵氏孟姬之谗吾能违兵【杜畜养也违去也韩厥少为赵盾所待养及孟姬之乱晋将讨赵氏而厥去其兵示不与党言此者明已无所偏助孟姬乱在八年林孟姬即赵荘姬】古人有言曰杀老牛莫之敢尸而况君乎二三子不能事君焉用厥也【林尸主也言老牛而杀之犹莫之敢主而况国君之尊乎二三子不能事其君而欲杀之安欲召我为也○焉防防反】○舒庸人以楚师之败也【杜败于鄢陵舒庸东夷国】道吴人围巢伐驾围厘虺【杜巢驾厘虺楚四邑○道音导下同驾如字一音加厘力之反虺许鬼反】遂恃吴而不设备楚公子槖师袭舒庸灭之【○槖他洛反】○闰月乙夘晦栾书中行偃杀胥童【杜以其刼已故】民不与却氏胥童道君为乱故皆书曰晋杀其大夫【杜厉公以私欲杀三却而三却死不以无罪书书偃以家怨害胥童而胥童受国讨又明却氏失民胥童道乱宜其为国戮】
　　经【戊子】十有八年春王正月晋杀其大夫胥童【传在前年经在今春从告】○庚申晋弑其君州蒲【杜不称臣君无道林厉公弑悼公周立】○齐杀其大夫国佐【国武子】○公如晋○夏楚子郑伯伐宋宋鱼石复入于彭城【杜传例曰以恶入也彭城宋邑今彭城县○复扶又反】○公至自晋○晋侯使士匄来聘○秋杞伯来朝○八月邾子来朝○筑鹿囿【筑墙为鹿苑○囿音又】○己丑公薨于路寝○冬楚人郑人侵宋【杜子重先遣轻军侵宋故称人而不言伐】○晋侯使士鲂来乞师【○鲂音房】○十有二月仲孙蔑防晋侯宋公卫侯邾子齐崔杼同盟于虚朾【杜虚朾地阙○虚起居反朾他工反】○丁未葬我君成公
