<!-- { "loadSidebar": true } -->
　　传二十七年春公如齐公至自齐处于郓【林前年齐取郓以居也】言在外也【杜在外邑故书地】○吴子欲因楚丧而伐之【前年楚平王卒】使公子掩余公子烛庸帅师围潜【杜二子皆王僚母弟潜楚邑在庐江六县西南】使延州来季子聘于上国【杜季子本封延陵后复封州来故曰延州来林上国即中国吴居水乡故以中国为上国】遂聘于晋以观诸侯【杜观彊弱】楚莠尹然工尹麋帅师救潜【杜二尹楚官然麋其名○麋九伦反】左司马沈尹戌帅都君子与王马之属以济师【杜都君子在都邑之士有复除者王马之属王之养马官属校人也济益也○戌音恤】与吴师遇于穷令尹子常以舟师及沙汭而还【沙水名○汭如锐反】左尹郤宛工尹夀帅师至于潜吴师不能退【林遇穷之师当吴之前至潜之师要吴之后楚师彊盛故吴不得退去】吴公子光曰此时也弗可失也【杜欲因其师徒在外国不堪役以弑王】告鱄设诸【林鱄设诸二十年伍员所见勇士○鱄音専】曰上国有言曰不索何获我王嗣也吾欲求之【林光吴王诸樊子故曰王嗣盖夀梦生四子诸樊也余祭也夷昩也季札也而季札贤诸樊余祭不以国与子而与弟凡为季子也季子不受则国宜及诸樊之子僚夷昩之子也越光而代札故光自言王嗣而欲求之】事若克季子虽至不吾废也【杜至谓聘还】鱄设诸曰王可弑也母老子弱是无若我何【犹言我无若是何欲以老弱托光】光曰我尔身也【杜言我身犹尔身林言事汝母当如我母待汝子当如我子也】夏四月光伏甲于堀室而享王【堀地为室○堀苦忽反】王使甲坐于道及其门【杜坐道边至光门】门阶户席皆王亲也夹之以铍羞者献体改服于门外【林直门者直阶者主户者主席者皆王僚亲密之人又夹之以劒言守卫严密羞进食也献体解衣也进食者必解衣易服于门外防奸细也○铍普皮反劔也】执羞者坐行而入【杜坐行膝行也】执铍者夹承之【林执劔者二人夹承执羞者】及体以相授也【杜铍及进羞者体以所食授王】光伪足疾入于堀室【杜恐难作王党杀已素辟之】鱄设诸寘劔于鱼中以进【杜全鱼炙故可寘劒以进】抽劔刺王铍交于胷【杜交鱄诸胷】遂弑王阖庐以其子为卿【杜阖庐光也以鱄诸子为卿】季子至曰苟先君无废祀民人无废主社稷有奉国家无倾乃吾君也吾谁敢怨哀死事生以待天命【林哀王僚之死丧事阖庐之生存以待天命之自定】非我生乱立者从之先人之道也【吴自诸樊以下兄弟相传而不立适是乱由先人起也季子自知力不能讨光故云尔】复命哭墓【杜复使命于僚墓】复位而待【杜复本位待光命】吴公子掩余奔徐公子烛庸奔钟吾【钟吾小国】楚师闻吴乱而还【言闻吴乱明郤宛不取赂而还】○郤宛直而和国人説之【林郤宛楚左尹以直事君以和接类○説音悦】鄢将师为右领【杜右领官名○鄢于晚反又乌户反】与费无极比而恶之【杜恶郤宛○费扶味反比毗志反恶乌路反】令尹子常贿而信谗无极谮郤宛焉谓子常曰子恶欲饮子酒【杜子恶郤宛林言郤宛欲为子常设宴○饮于鸩反】又谓子恶令尹欲饮酒于子氏【林言令尹欲饮酒于子家】子恶曰我贱人也不足以辱令尹令尹将必来辱为惠已甚吾无以酬之若何【杜酬报献】无极曰令尹好甲兵子出之吾择焉【林出其家所有之甲兵为选择取其佳者以进子常○好呼报反】取五甲五兵曰寘诸门令尹至必观之而从以酬之【林此以上四句皆无极辞】及享日帷诸门左【林张帷陈甲兵其中】无极谓令尹曰吾几祸子子恶将为子不利甲在门矣子必无往且此役也【此春救潜之役】吴可以得志子恶取赂焉而还又误羣帅使退其师曰乗乱不祥【林此曰字举郤宛当时之辞○帅所类反】吴乗我丧【林此以下皆无极之辞】我乗其乱不亦可乎令尹使视郤氏则有甲焉不往召鄢将师而告之【杜告子恶门有甲兵将害己】将师退遂令攻郤氏且之【杜烧也○如悦反】子恶闻之遂自杀也国人弗【林国人知其寃不肯烧其家】令曰不郤氏与之同罪或取一编菅焉或取一秉秆焉【杜编菅苫也秉把也秆槀也○菅古顔反秆古但反木茎也】国人投之【杜国人投而弃之】遂弗也令尹炮之【炮燔郤宛○炮步交反】尽灭郤氏之族党杀阳令终与其弟完及佗【杜令终阳匄子○佗从河反】与晋陈及其子弟【杜晋陈楚大夫皆郤氏之党】晋陈之族呼于国曰鄢氏费氏【林鄢将师费无极】自以为王専祸楚国弱寡王室防王与令尹以自利也【言蒙欺也】令尹尽信之矣国将如何令尹病之【为下杀无极张本】○秋防于扈令戍周且谋纳公也宋卫皆利纳公【林宋卫二国与昭公相好皆以纳公为利】固请之范献子取货于季孙谓司城子梁与北宫贞子【林范献子即士鞅杜子梁宋乐祁也贞子卫北宫喜】曰季孙未知其罪而君伐之请囚请亡于是乎不获【林谓请囚于费请以五乗亡鲁昭公皆不许】君又弗克而自出也夫岂无备而能出君乎季氏之复天救之也休公徒之怒而启叔孙氏之心不然岂其伐人而説甲执氷以游【林复犹安也言其既危复安天意实救助之休息公徒之忿怒而开导叔孙氏之心志苟不如此岂有以师致伐于人而其众乃自解甲执箭筩敖游之理○説他活反】叔孙氏惧祸之滥而自同于季氏天之道也鲁君守齐三年而无成季氏甚得其民淮夷与之【杜淮夷鲁东夷】有十年之备有齐楚之援【杜公虽在齐言齐不致力】有天之赞【林谓天救之】有民之助【林谓甚得其民】有坚守之心【林谓有十年之备】有列国之权【林谓有齐楚之援】而弗敢宣也【林坚守臣节不敢宣用】事君如在国【书公行告公至是也】故鞅以为难二子皆图国者也而欲纳鲁君鞅之愿也请从二子以围鲁无成死之【林示不徒还以恐二子】二子惧皆辞乃辞小国而以难复【杜以难纳白晋君】○孟懿子阳货伐郓【阳货季氏家臣伐郓欲夺公】郓人将战子家子曰天命不慆乆矣【杜慆疑也言弃君不疑】使君亡者必此众也【言君据郓众以与鲁战必败亡】天既祸之而自福也不亦难乎犹有鬼神此必败也呜呼为无望也夫其死于此乎公使子家子如晋公徒败于且知【杜且知近郓地也○夫音扶且子余反】○楚郤宛之难国言未已进胙者莫不谤令尹【杜进胙国中祭祀也谤诅也○难乃旦反】沈尹戌言于子常曰夫左尹与中廏尹莫知其罪而子杀之以兴谤讟至于今不已【杜左尹郤宛也中廏尹阳令终】戌也惑之仁者杀人以掩谤犹弗为也今吾子杀人以兴谤而弗图不亦异乎【林仁者之人假使杀人可以掩息谤议尚不肯为此杀人利己之事今子常杀人以起谤议而不早自图谋不亦异于仁者之所为乎】夫无极楚之谗人也民莫不知去朝吴【在十五年】出蔡侯朱【在二十一年】丧大子建杀连尹奢【在二十年○丧息浪反】屏王之耳目使不聪明不然平王之温惠共俭有过成庄无不及焉所以不获诸侯迩无极也【杜迩近也】今又杀三不辜以兴大谤【杜三不辜郤氏阳氏晋陈氏】几及子矣子而不图将焉用之夫鄢将师矫子之命以灭三族国之良也而不愆位【杜在位无愆过○几音祈又音机焉于防反】吴新有君【杜光新立也】疆埸日骇楚国若有大事子其危哉【林众情不附恐生他变此危道也】知者除谗以自安也今子爱谗以自危也甚矣其惑也子常曰是瓦之辠敢不良图九月己未子常杀费无极与鄢将师尽灭其族以説于国谤言乃止【○知音智】○冬公如齐齐侯请飨之【杜设飨礼】子家子曰朝夕立于其朝又何飨焉其饮酒也乃饮酒使宰献而请安【比公于大夫也礼君不敌臣晏大夫使宰为主献献爵也请安齐侯请自安不在坐也】子仲之子曰重为齐侯夫人曰请使重见【杜子仲鲁公子憖也十二年谋逐季氏不能而奔齐今行饮酒礼而欲使重见从宴媟也○重直勇反又直恭反见贤遍反】子家子乃以君出【辟齐夫人】○十二月晋籍秦致诸侯之戍于周鲁人辞以难【杜经所以不书戍周籍秦籍谈子】经【丁亥】二十有八年春王三月葬曹悼公【无传六月而葬缓】○公如晋次于干侯【杜干侯在魏郡斤丘县晋竟内邑】○夏四月丙戌郑伯宁卒【杜无传未同盟而赴以名林定公卒献公虿立】○六月葬郑定公【无传三月而葬速】○秋七月癸巳滕子宁卒【杜无传未同盟而赴以名林悼公卒顷公结立】○冬葬滕悼公【无传】
