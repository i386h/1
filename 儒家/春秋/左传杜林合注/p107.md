<!-- { "loadSidebar": true } -->














　　左传杜林合注卷三十四
　　钦定四库全书
　　左传杜林合注卷三十五　明　王道焜
　　赵如源　同编
　　昭公二
　　经【辛酉】二年春晋侯使韩起来聘○夏叔弓如晋【叔弓叔老子】○秋郑杀其大夫公孙黑【书名恶之薰隧盟子产不讨遂以为卿故书之】○冬公如晋至河乃复【吊少姜也晋人辞之故还】○季孙宿如晋【杜致襚服也公实以秋行冬还乃书】
　　传二年春晋侯使韩宣子来聘【杜公即位故林韩宣子即韩起】且告为政而来见礼也【杜代赵武为政虽盟主而修好周盟故曰礼○见贤遍反】观书于大史氏见易象与鲁春秋曰周礼尽在鲁矣【杜易象上下经之象辞鲁春秋史记之策书春秋遵周公之典以序事故曰周礼尽在鲁矣】吾乃今知周公之德与周之所以王也【易象春秋文王周公之制当此时儒道废诸国多阙唯鲁备故宣子适鲁而説之○王之况反】公享之季武子赋緜之卒章【杜緜诗大雅卒章义取文王有四臣故能以緜緜致兴盛以晋侯比文王以韩子比四辅】韩子赋角弓【杜角弓诗小雅取其兄弟昏姻无胥逺矣言兄弟之国宜相亲】季武子拜曰敢拜子之弥缝敝邑寡君有望矣【杜弥缝犹补合也谓以兄弟之义○缝扶恭反】武子赋节之卒章【杜节诗小雅卒章取式讹尔心以畜万邦以言晋徳可以畜万邦○节才结反徐如字】既享宴于季氏有嘉树焉宣子誉之【杜誉其好也○誉音余】武子曰宿敢不封殖此树以无忘角弓【杜封厚也殖长也】遂赋甘棠【杜甘棠诗召南召伯息于甘棠之下诗人思之而爱其树武子欲封殖嘉树如甘棠以宣子比召伯】宣子曰起不堪也无以及召公宣子遂如齐纳币【杜为平公聘少姜】见子雅子雅召子旗【子旗子雅之子】使见宣子宣子曰非保家之主也不臣【杜志气亢林亢极将有无君之心○见贤遍反下同】见子尾子尾见彊【彊子尾之子】宣子谓之如子旗【杜亦不臣】大夫多笑之【林齐诸大夫笑其遏言】唯晏子信之曰夫子君子也【杜夫子韩起】君子有信其有以知之矣【为十年齐栾施高彊来奔张本】自齐聘于卫卫侯享之北宫文子赋淇澳【杜淇澳诗卫风美武公也言宣子有武公之徳○淇音其澳于六反】宣子赋木瓜【杜木瓜亦卫风义取于欲厚报以为好】○夏四月韩须如齐逆女【须韩起之子逆少姜】齐陈无宇送女致少姜少姜有宠于晋侯晋侯谓之少齐【杜为立别号所有宠异之○少诗照反】谓陈无宇非卿【杜欲使齐以适夫人礼送少姜】执诸中都【杜中都晋邑在西河界休县东南】少姜为之请曰送从逆班【林班列也言送女当从逆女之班】畏大国也犹有所易是以乱作【杜韩须公族大夫陈无宇上大夫言齐畏晋改易礼制使上大夫送遂致此执辱之罪盖少姜谦以示讥】○叔弓聘于晋报宣子也【杜此春韩宣子来聘】晋侯使郊劳【聘礼賔至近郊君使卿劳之○劳力报反】辞曰寡君使弓来继旧好固曰女无敢为宾彻命于执事敝邑矣【杜彻达也○女音汝下同】敢辱郊使请辞【杜辞郊劳○使所使反下同】致馆辞曰寡君命下臣来继旧好好合使成臣之禄也【杜已通君命则于得为荣禄】敢辱大馆【杜敢不敢】叔向曰子叔子知礼哉【林子叔子即叔弓】吾闻之曰忠信礼之器也卑让礼之宗也【杜宗犹主也】辞不忘国忠信也【杜谓称旧好】先国后已卑让也【杜始称敝邑之先国也次称臣之禄后已也】诗曰敬慎威仪以近有徳夫子近徳矣【杜诗大雅林夫子谓叔弓】○秋郑公孙黑将作乱欲去游氏而代其位【游氏大叔之族黑为游楚所伤故欲害其族】伤疾作而不果【杜前年游楚所击创】驷氏与诸大夫欲杀之【驷氏黑之族】子产在鄙闻之惧弗及乗遽而至【林遽传车驿马也乗遽欲速至也○遽其据反】使吏数之【杜责数其罪】曰伯有之乱【杜在襄二十年】以大国之事而未尔讨也【杜务共大国之命不腵治女罪】尔有乱心无厌国不女堪专伐伯有而罪一也昆弟争室而罪二也【杜谓争徐吾犯之妹○厌于盐反】薰隧之盟【杜在元年六月】女矫君位而罪三也【谓使大史书七子○矫居表反】有死罪三何以堪之不速死大刑将至再拜稽首辞曰死在朝夕【林言已伤重不久将死】无助天为虐子产曰人谁不死凶人不终命也作凶事为凶人不助天其助凶人乎请以印为禇师【杜印子晳之子禇师市官○禇张吕反】子产曰印也若才君将任之不才将朝夕从女女罪之不恤而又何诗焉不速死司防将至七月壬寅缢尸诸周氏之衢【林衢道也陈子晳之尸于衢道以示戮】加木焉【书其罪于木以加尸上】○晋少姜卒公如晋及河晋侯使士文伯来辞曰非伉俪也【杜晋侯溺于所幸为少姜行夫人之服故诸侯吊不敢以私烦诸侯故止之○伉若浪反俪力计反】请君无辱公还季孙宿遂致服焉【杜致少姜之襚服公以末秋行始冬还还乃书之放经在冬】叔向言陈无宇于晋侯曰彼何罪【杜彼无宇】君使公族逆之齐使上大夫送之犹曰不共君求以贪【林送过逆班犹以齐为不共是晋之求于齐已过于贪】国则不共【逆卑于送是晋国不共】而执其使君刑已颇何以为盟主【杜颇不平○使所吏反颇普多反】且少姜有辞【杜谓请无字之辞】冬十月陈无宇归【杜晋侯赦之】○十一月郑印段如晋吊【杜吊少姜】
　　经【壬戌】三年春王正月丁未滕子原卒【杜襄二十五年盟重丘林成公卒悼公寜立】○夏叔弓如滕○五月葬滕成公【卿共小国之葬礼过厚葬襄公滕子来防故鲁厚报之】○秋小邾子来朝○八月大雩○冬大雨雹【无传记灾○雨于付反雹蒲学反】○北燕伯款出奔齐【不书大夫逐之而言奔罪之也书名从告】
