<!-- { "loadSidebar": true } -->

　　左传杜林合注巻三十六
<经部,春秋类,左传杜林合注>
　　钦定四库全书
　　左传杜林合注卷三十七　明　王道焜
　　赵如源　同编
　　昭公四
　　经【丁卯】八年春陈侯之弟招杀陈世子偃师【以首恶从杀例故称弟又称世子○招常遥反】○夏四月辛丑陈侯溺卒【杜襄二十七年大夫盟于宋林哀公卒是年灭陈十三年楚平王复封陈惠公吴立】○叔弓如晋○楚人执陈行人于征师杀之【称行人明非行人罪○于古舟反】○陈公子留出奔郑【留为昭所立未成君而出奔】○秋搜于红【杜革车千乗不言大者经文阙也红鲁地沛国萧县西有红亭逺疑林书搜始此搜狩不书必违礼而后书于是舍中军四分公室季氏择一二子各一皆尽征之而贡于公搜于红地自根牟至于商卫革车千乗皆三家之师也自是以屡搜三家所以辉武焉尔是故桓庄之狩必言公昭定之搜不言公矣○搜所求反红户东反】○陈人杀其大夫公子过【与招共杀偃师书名罪之○过古禾反】○大雩【无传不旱而秋雩过也】○冬十月壬午楚师灭陈【杜不称将帅不以告壬午月十八日】执陈公子招放之于越【无传复称公子兄已卒】杀陈孔奂【无传招之党楚杀之○奂呼乱反】○葬陈哀公【嬖人袁克葬之鲁徃防故书】
　　传八年春石言于晋魏榆【林晋魏邑之榆地有石忽作人言】晋侯问于师旷曰石何故言对曰石不能言或冯焉【杜谓有精神冯依石而言○冯皮氷反】不然民聴滥也【林滥夫也谓石本不言民聴之失妄为言也】抑臣又闻之【抑疑辞】曰作事不时【林兴作土木之事妨害民时】怨讟动于民则有非言之物而言【林乖气致异时则有不能言之物而作人言○讟徒木反】今宫室崇侈民力雕尽【杜雕伤也】怨讟竝作莫保其性【性命也民不敢自保其性命】石言不亦宜乎于是晋侯方筑虒祈之宫【杜虒祈地名在绛西四十里临汾水○虒音斯】叔向曰子野之言君子哉【杜子野师旷字】君子之言信而有征故怨逺于其身【杜怨咎逺其身也○逺于万反】小人之言僭而无征故怨咎及之诗曰哀哉不能言匪舌是出唯躬是瘁【杜诗小雅也不能言谓不知言理以尝言见退者其言非不从舌出以僭而无知自取瘁病故哀之○僭子念反出如字又尺遂反】哿矣能言巧言如流俾躬处休其是之谓乎【杜哿嘉也巧言如流谓非正言而顺叙以听言见答者言其可嘉以信而有征自取安逸师旷此言缘问流转终归于谏故以比巧言如流也当叔向时诗义如此故与今説诗者小异○哿古可反毛诗传云可也】是宫也成诸侯必叛君必有咎夫子知之矣【谓十年晋侯彪卒传】○陈哀公元妃郑姬生悼太子偃师【杜元妃嫡夫人也】二妃生公子留下妃生公子胜二妃嬖留有宠属诸司徒招与公子过【杜招及过皆哀公弟也○属音烛】哀公有废疾三月甲申公子招公子过杀悼太子偃师而立公子留○夏四月辛亥哀公缢【杜忧患自缢经书辛丑从赴○缢一防反】干征师赴于我【于征师陈大夫】且告有立君公子胜愬之于楚【杜以招过杀偃师告愬也】楚人执而杀之【杀于征师】公子留奔郑书曰陈侯之弟招杀陈世子偃师罪在招也【林言招有专杀之非】楚人执陈行人于征师杀之罪不在行人也【疑为招赴楚当同罪故重发之】○叔弓如晋贺虒祁也【贺宫成】游吉相郑伯以如晋亦贺虒祁也史赵见子大叔曰甚哉其相防也【杜蒙欺也林言郑伯来贺宫成实甚相欺○相郑息亮反】可吊也而又贺之【杜穷土木兴怨谤是可吊也】子大叔曰若何吊也其非唯我贺将天下实贺【杜言诸侯畏晋非独郑】○秋大搜于红自根牟至于商卫革车千乗【杜大搜数军实简车马也根牟鲁东界琅琊阳都县有牟乡商宋地鲁西竟卫宋卫也言千乗明大搜且见鲁众之大数也○乗绳证反】○七月甲戌齐子尾卒子旗欲治其室【杜子旗乐施也欲并治子尾之家政】丁丑杀梁婴【梁婴子尾家宰】八月庚戌逐子成子工子车【杜三子齐大夫子尾之属子成顷公子固也子工成之弟铸也子车顷公之孙防也】皆来奔【杜不书非乡】而立子良氏之宰【杜子良子尾之子髙彊也于旗为子良立宰】其臣曰【杜子尾之家臣】孺子长矣【杜孺子谓子良○长丁丈反】而相吾室欲兼我也【杜兼拜也】授甲将攻之陈桓子善于子尾亦授甲将助之【林陈桓子亦授甲于其家之徒众将助子尾氏以攻子旗】或告子旗子旗不信则数人告将徃又数人告于道【林子旗不信或人之言则数人接续来告子旗将徃子尾氏之家又数人接续告变于道路○数色主反下同】遂如陈氏桓子将出矣闻之而还【杜闻子旗至】游服而逆之【杜去戎备着常游戏之衣】请命【杜问桓子所至】对曰闻彊氏授甲将攻子子闻诸【林彊氏即髙彊子良也子谓子旗】曰弗闻子盍亦授甲无宇请从【林桓子诈谓子旗子何不亦授甲我请从子攻彊氏杜无宇桓子名○盍胡腊反下同从才用反】子旗曰子胡然彼孺子也吾诲之犹惧其不济吾又宠秩之【谓为之立宰】其若先人何【林先人谓子尾子雅先世相好今若相攻何以见其先人】子盍谓之【杜谓之使无攻我】周书曰恵不恵茂不茂【杜周书康诰也言当施恵于不患者劝勉于不勉者茂勉也】康叔所以服宏大也【杜服行也】桓子稽颡曰顷灵福子【林顷公灵公栾氏所事之君言其降福于子○稽音啓】吾犹有望【杜望子旗恵及已】遂和之如初【杜和栾髙二家】○陈公子招归罪于公子过而杀之【杜言招所以不死而得放】○九月楚公子弃疾帅师奉孙吴围陈【杜孙吴悼太子偃师之子恵公】宋戴恶防之【戴恶宋大夫】冬十一月壬午灭陈【壬午十月十八日传言十一月误】舆嬖袁克杀马毁玉以葬【舆众也袁克嬖人之贵者欲以非礼厚葬哀公】楚人将杀之请寘之【林袁克请置马玉不用】既又请私【林既置马王袁克又请私尽君臣恩】私于幄加绖于颡而逃【杜幄帐也逃不欲为楚臣○幄于角反绖直结反】使穿封戎为陈公【杜戌楚大夫灭陈为县使戍为县公○戌音恤】曰城麇之役不谄【杜城麇役在襄二十六年戌与灵王争皇颉○麇九伦反谄敇检反】侍饮酒于王王曰城麇之役女知寡人之及此女其辟寡人乎【杜及此谓为王○女音汝下同】对曰若知君之及此臣必致死礼以息楚【杜息宁静也林言若蚤知灵王篡位为君我必为郏敖尽臣礼致死以杀君以宁息楚国之祸】晋侯问于史赵曰陈其遂亡乎对曰未也公曰何故对曰陈颛顼之族也【陈祖舜舜出颛顼】嵗在鹑火【林歳歳星也鹑火南方栁星午位○鹑市春反】是以卒灭陈将如之【杜颛顼氏以嵗在鹑火而灭火盛而水灭林陈颛顼之后将如颛顼之数】今在析木之津犹将复由【杜箕斗之闲有天汉故谓之析木之津由用也林今嵗星在寅位故陈犹将复用】且陈氏得政于齐而后陈卒亡【杜物莫能两盛林齐陈氏乃陈敬仲之后】自幕至于瞽瞍无违命【幕舜之生瞽瞍舜父从幕至瞽瞍间无违天命废絶者○瞍素口反】舜重之以明徳寘徳于遂【遂舜后盖殷之兴存舜之后而封遂言舜徳乃至于遂○重直用反】遂世守之及胡公不淫故周赐之姓使祀虞帝【杜胡公满遂之后也事周武王赐姓曰妫封诸陈绍舜后】臣闻盛徳必百世祀虞之世祀未也继守将在齐【林自舜至今未及百世之数继陈以守舜之祀者必将在齐】其兆既存矣【言陈氏兴盛于齐形兆已见】经【戊辰】九年春叔弓防楚子于陈【杜以事徃非行防礼林于是叔弓及宋华亥郑游吉卫赵黡防楚子于陈诸夏之大夫旅见于楚于是始举鲁以见其余也】○许迁于夷【许畏郑欲迁故以自迁为文】○夏四月陈灾【天火曰灾陈既已灭降为楚县而书陈灾者犹晋之梁山沙鹿崩不书晋灾害繋于所灾所害故以所在为名】○秋仲孙貜如齐【○貜居防反】○冬筑郎囿【林囿苑也筑苑于郎也】
