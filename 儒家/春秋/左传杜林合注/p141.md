<!-- { "loadSidebar": true } -->

　　左传杜林合注卷四十四
　　钦定四库全书
　　左传杜林合注卷四十五　明　王道焜
　　赵如源　同编
　　定公二
　　经【丙申】五年春王三月辛亥朔日有食之【无传】○夏归粟于蔡【蔡为楚所围饥之故鲁归之粟】○于越入吴【林于发声也向曰越人今曰于越复从其旧号也越未有闻也昭定之春秋吴楚争而后越入中国昭五年防于琐也越常夀过始见于经而亟称人后三十年而入吴不复称人矣晋楚之初春秋未以敌言之战于邲也则楚称子矣吴楚之初春秋未以敌言之战于柏举也则吴称子矣至于吴越终春秋不以敌言之也是故越入吴书吴入越不书】○六月丙申季孙意如卒○秋七月壬子叔孙不敢卒【无传】○冬晋士鞅帅师围鲜虞
　　传五年春王人杀子朝于楚【因楚乱也终闵马父之言】○夏归粟干蔡以周亟矜无资【林亟急也以周济蔡人之亟难矜哀蔡人之无资粮○亟纪力反】越入吴吴在楚也【林乗吴之在楚而入其国也】○六月季平子行东野【东野季氏邑○行下孟反下同】还未至丙申卒于房阳货将以璵璠敛【杜璵璠美玉君所佩○璵音余璠音烦又方烦反敛力验反】仲梁懐弗与【懐亦季氏家臣】曰改步改玉【杜昭公之出季县行君事佩璵璠祭宗庙今定公立复臣位改君步则亦当去璵璠】阳货欲逐之告公山不狃不狃曰彼为君也子何怨焉【杜不狃季氏臣费宰子泄也为君不欲使僣林君谓意如○狃女九反为于伪反】既葬桓子行东野【杜桓子意如子季孙斯】及费子泄为费宰逆劳于郊桓子敬之劳仲梁懐仲梁懐弗敬【杜懐时从桓子行轻慢子泄○劳力报反下同】子泄怒谓阳货子行之乎【杜行逐懐也为下阳货囚桓子起】○申包胥以秦师至秦子蒲子虎帅车五百乗以救楚【五百乗三万七千五百人○乗绳证反】子蒲曰吾未知吴道【林道犹法术也言我未知制吴之法术】使楚人先与吴人战而自稷防之大败夫槩王于沂【杜稷沂皆楚地】吴人获防射于柏举【防射楚大夫○射食亦反又食夜反】其子帅奔徒【杜奔徒楚散卒】以从子西败吴师于军祥【楚地】秋七月子期子蒲灭唐【杜从吴伐楚故】九月夫槩王归自立也以与王战而败【自立为吴王号夫槩】奔楚为堂谿氏【传终言之】吴师败楚师于雍澨秦师又败吴师吴师居麇【麇地名○麇九伦反下同】子期将焚之【林楚子期将以火攻吴师】子西曰父兄亲暴骨焉不能收又焚之不可【杜前年楚人与吴战多死麇中言不可并焚○暴步卜反】子期曰国亡矣死者若有知也可以歆旧祀【杜言焚吴复楚则祭祀不废】岂惮焚之焚之而又战吴师败又战于公壻之谿【楚地名】吴师大败吴子乃归囚闉舆罢闉舆罢请先遂逃归【杜舆罢楚大夫请先至吴而逃归言吴唯得楚一大夫复失之所以不克○闉音因罢音皮】叶公诸梁之弟后臧从其母于吴不待而归【诸梁司马沈尹戌之子叶公子高也吴入楚获后臧之母楚定臧弃母而归○叶舒涉反从如字又才用反】叶公终不正视【杜不义之】○乙亥阳货囚季桓子及公父文伯【文伯季桓子从父昆弟也阳货欲为乱恐二子不从故囚之○父音甫】而逐仲梁懐【林以其不顺已故】冬十月丁亥杀公何藐【藐季氏族】己丑盟桓子于稷门之内【鲁南城门】庚寅大诅【林诅谓违盟者当受罚○诅庄虑反】逐公父歜及秦遄皆奔齐【杜歜即文伯也秦遄平子姑壻也传言季氏之乱○歜昌欲反】○楚子入于郢【吴师已归】初鬭辛闻吴人之争宫也曰吾闻之不让则不和不和不可以逺征吴争于楚必有乱有乱则必归焉能定楚【林吴始入楚已有所争争而不已其势必乱祸乱既起其势必归安能定楚之地○焉于防反】王之奔随也将渉于成自【江夏竟陵县有白水出聊屈山西南入汉○白其乆反】蓝尹亹涉其帑【林亹楚大夫先在白水涉其妻子○亹亡匪反帑音奴】不与王舟及宁王欲杀之【杜宁安定也】子西曰子常唯思旧怨以败君何效焉王曰善使复其所吾以志前恶【林恶过也我用此以识前日之过】王赏鬭辛王孙由于王孙圉钟建鬭巢申包胥王孙贾宋木鬭懐【九子皆从王有大功者】子西曰请舍懐也【杜以初谋弑王也○舍音舍又音赦】王曰大德灭小怨道也【杜终从其兄免王大难是大德】申包胥曰吾为君也非为身也君既定矣又何求且吾尤子旗其又为诸【林言我乞师于秦王欲为君救难非以为身求赏今君既已安定在我又复何求且我常以子旗为过其可又为子旗所为以自速祸杜子旗蔓成然也以有德于平王求欲无厌平王杀之在昭十四年○为君为身于伪反】遂逃赏王将嫁季芊季芊辞曰所以为女子逺丈夫也钟建负我矣【林前年楚大夫钟建负季芊以从奔郧○逺于万反】以妻钟建以为乐尹【杜司乐大夫○妻七计反】王之在随也子西为王舆服以保路国于脾泄【杜脾泄楚邑也失王恐国人溃散故伪为王车服立国脾泄以保安道路人】闻王所在而后从王王使由于城麇【杜于麇筑城】复命子西问髙厚焉弗知子西曰不能如辞【杜言自知不能当辞勿行】城不知髙厚小大何知【林筑城尚不知其髙厚小大之数当复与知何事】对曰固辞不能子使余也人各有能有不能王遇盗于云中余受其戈其所犹在【杜其被伤处犹在】袒而视之背曰此余所能也脾泄之事余亦弗能也【传言昭王所以复国有贤臣也○袒音但】○晋士鞅围鲜虞报观虎之役也【三年鲜虞获晋观虎】
　　经【丁酉】六年春王正月癸亥郑游速帅师灭许以许男斯归【杜游速大叔子林斯执元公成立】○二月公侵郑【林自宣之季年凡伐不言公鲁无君将者八十年矣至是书侵郑则以公出不狃侯犯阳虎之専也故曰政逮于大夫四世矣故夫三桓之子孙微矣】公至自侵郑【无传】○夏季孙斯仲孙何忌如晋○秋晋人执宋行人乐祁犂【称行人言非其罪】○冬城中城【无传公为晋侵郑故惧而城之】○季孙斯仲孙忌帅师围郓【杜无传何忌不言何阙文郓贰于齐故围之○郓音运】
　　传六年春郑灭许因楚败也【林因楚败故灭其与国】○二月公侵郑取匡为晋讨郑之伐胥靡也【杜胥靡周地也周儋翩因郑人以作乱郑为之伐胥靡故晋使鲁讨之匡郑地取匡不书归之晋○为于伪反】往不假道于卫及还阳虎使季孟自南门入出自东门【阳货将逐三桓欲使得罪于邻国】舍于豚泽卫侯怒使弥子瑕追之【弥子瑕卫嬖大夫】公叔文子老矣【杜文子公叔发】辇而如公曰尤人而效之非礼也【林尤责也责人之过而仿效其所为知礼者宜不为此】昭公之难君将以文之舒鼎【卫文公之鼎○难乃旦反】成之昭兆【杜寳】定之鞶鉴【杜鞶带而以镜为饰也今西方羌胡犹然古之遗服○鞶步丹反】苟可以纳之择用一焉公子与二三臣之子诸侯苟忧之【林诸侯苟有忧恤鲁侯者】将以为之质【林为质求纳鲁昭公○质音致】此羣臣之所闻也今将以小忿蒙旧德【蒙覆也】无乃不可乎大姒之子【大姒文王妃○大音泰】唯周公康叔为相睦也而效小人以弃之不亦诬乎天将多阳货之罪以毙之【林阳虎本有罪天意又欲甚其罪而后毙踣之言此不假道皆阳货所为】君姑待之若何乃止【杜止不伐鲁师】○夏季桓子如晋献郑俘也【献此春取匡之俘】阳货强使孟懿子往报夫人之币【虎欲困辱三桓并求媚于晋故强使正卿报晋夫人之聘○强其丈反】晋人兼享之【杜贱鲁故不复两设礼明经所以不备书】孟孙立于房外【杜孟孙即孟懿子立于更衣房之外】谓范献子曰阳货若不能居鲁而息肩于晋所不以为中军司马者有如先君【林息肩犹任重者止息其兼担之劳此言阳货不能任重于鲁而求息肩于晋若为阳货请晋必处之以中军司马之官杜称先君以徴其言若欲使晋必厚待之】献子曰寡君有官将使其人【杜择得其人】鞅何知焉献子谓简子曰鲁人患阳货矣孟孙知其衅以为必适晋故强为之请以取入焉【杜欲令晋人闻虎当逃走故强设请托之辞因此言以入晋令晋素知之○为之于伪反】○四月己丑吴大子终累败楚舟师【杜终累阖庐子夫差兄舟师水战○累力追反又力轨反】获潘子臣小惟子【二于楚舟师之帅○惟位悲反本又作帷亦如字】及大夫七人楚国大惕惧亡子期又以陵师败于繁【杜陵师陆军林以上文有舟师故以陵师别之】令尹子西喜曰乃今可为矣【言知惧而后可治】于是乎迁郢于鄀【林改鄀为郢故曰迁郢于鄀○鄀音若】而改纪其政【林改其政而新之纪其政而理之】以定楚国【传言楚頼子西以安】○周儋翩率王子朝之徒因郑人将以作乱于周【枉儋翩子朝余党】郑于是乎伐冯滑胥靡负黍狐人阙外【杜郑伐周六邑在鲁伐郑取匡前于此见者为戍周起也阳城县西南有负黍亭○见贤遍反下同】六月晋阎没戍周且城胥靡【杜为下天王出君姑莸起】○秋八月宋乐祁言于景公曰诸侯唯我事晋今使不往晋其憾矣乐祁告其宰陈寅【杜以与公言告之○使所吏反】陈寅曰必使子往他日公谓乐祁曰唯寡人説子之言子必往陈寅曰子立而后行【寅知晋政多门往必有难故使乐祁立后而行○説音悦】吾室亦不亡【林已为先人立后故虽身死不亡其家】唯君亦以我为知难而行也【林亦使宋君知乐祁此行为不易】见溷而行【杜溷乐祁子也见子君立以为后○溷侯温反又侯困反】赵简子逆而饮之酒于緜上献杨楯六十于简子【林楯干楯也以杨木为之○饮于鸩反楯食允反又音允】陈寅曰昔吾主范氏今子主赵氏又有纳焉以杨楯贾祸弗可为也已【林纳犹献也寅知范氏必怨将得祸○贾音古】然子死晋国子孙必得志于宋【杜以其为国死】范献子言于晋侯曰以君命越疆而使未致丧而私饮酒不敬二君不可不讨也乃执乐祁【杜献子怒祁比赵氏经所以称行人○使所吏反下同】○阳虎又盟公及三桓于周社盟国人于亳社诅于五父之衢【传言三桓微陪臣専政为八年阳虎作乱起○诅侧虑反父音甫】○冬十二月天王处于姑莸【杜姑莸周地】辟儋翩之乱也【杜为明年单刘逆王起】
　　经【戊戌】七年春王正月○夏四月○秋齐侯郑伯盟于咸【杜卫地林此特相盟也特相盟自齐桓以来未之有也于是再见诸侯无主盟矣是故书石门以志诸侯之合书咸以志诸侯之散此春秋之终始也】○齐人执卫行人北宫结以侵卫【称行人非使人之罪】齐侯卫侯盟于沙【杜结叛晋也阳平元城县东南有沙亭】○大雩【无传过也】○齐国夏帅师伐我西鄙【夏国佐孙】○九月大雩【无传过也】○冬十月
