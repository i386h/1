<!-- { "loadSidebar": true } -->
　　传十六年春楚子自武城使公子成以汝隂之田求成于郑【杜汝水之南近郑地】郑叛晋子驷从楚子盟于武城【杜为晋伐郑起】○夏四月滕文公卒郑子罕伐宋【滕宋之与国郑因滕有丧而伐宋故举滕侯卒侵伐经传异文经从古传言实他皆放此】宋将鉏乐惧败诸汋陂【杜败郑师也乐惧戴公六世孙将鉏乐氏族○鉏仕鱼反汋七药反徐音酌陂彼宜反】退舍于夫渠不儆【宋帅不儆备○夫音扶儆京领反】郑人覆之【林郑人乗其不备覆而掩之○覆徐敷目反又芳又反】败诸汋陵获将鉏乐惧宋恃胜也【杜汋陂夫渠汋陵皆宋地】○卫侯伐郑至于鸣雁为晋故也【杜鸣雁在陈留雍丘县西北○为于伪反】○晋侯将伐郑范文子曰若逞吾愿诸侯皆叛晋可以逞【逞快也晋厉公无道三却骄故欲使诸侯叛冀其惧而思徳】若唯郑叛晋国之忧可立俟也栾武子曰不可以当吾世而失诸侯【林言不可以当我执政之世而失诸侯】必伐郑乃兴师栾书将中军士燮佐之【代苟庚】却锜将上军【代士燮】荀偃佐之【杜代却锜偃荀庚子】韩厥将下军却至佐新军荀防居守【荀防下军佐于是却犫代赵旃将新军新上下军罢矣○守手又反】却犫如卫遂如齐皆乞师焉栾黡来乞师孟献子曰有胜矣【杜卑让有礼故知其将胜楚】戊寅晋师起郑人闻有晋师使告于楚姚句耳与往【杜句耳郑大夫与往非使也为先归张木○句古侯反与音预】楚子救郑司马将中军【杜子反】令尹将左【杜子重】右尹子辛将右【杜公子壬夫】过申子反入见申叔时【叔时老在申○过古禾反】曰师其何如对曰徳【林泽也】刑【林法也】详【林祥也】义【林宜也】礼【林理也】信【林实也】战之器也【杜器犹用也林有此六者则可以战如器用之不可阙】徳以施惠刑以正邪详以事神义以建利礼以顺时信以守物【林徳泽可以施恩恵于民刑法可以正奸邪于国详以事神则休祥降义以建利则利皆得宜人皆知礼则顺时而动不妄人皆知信则守物而事无失○邪似嗟反】民生厚而徳正【杜财足则思无邪林徳以施恵故民生冨厚刑以正邪故民徳归正】用利而事节【杜动不失利则事得其节林义以生利故民用自利祥以事神故祀事有节】时顺而物成【杜羣生得所林礼以顺时故民时皆顺信以守物故百物用成】上下和睦周旋不逆【杜动顺理】求无不具【杜下应上】各知其极【林极中也各知其中无有贰心】故诗曰立我烝民莫匪尔极【杜烝众也极中也诗颂言先王立其民民无不得中正○烝之乗反】是以神降之福时无灾害民生敦厐和同以聴【杜敦厚也厐大也林和同以心惟君上之为聴○厐莫邦反】莫不尽力以从上命致死以补其阙【杜阙战死者】此战之所由克也今楚内弃其民【杜不施惠】而外絶其好【杜义不建利○好呼报反】渎齐盟【杜不详事神○渎徒木反】而食话言【杜信不守物○话户快反】奸时以动【杜礼不顺时周四月今二月妨农业○奸音兼】而疲民以逞【杜刑不正邪而苟快意○疲本亦作罢音皮】民不知信进退罪也人恤所底其谁致死【林民不知君上之信或进或退皆陷罪戾不知所从人各忧恤其所底至之地其谁肯致死力以与晋战○底徐音防又之履反】子其勉之吾不复见子矣【言其必败不反○复见一本无复字复扶又反】姚句耳先归子驷问焉对曰其行速过险而不整速则失志【言不思虑也】不整丧列志失列丧将何以战楚惧不可用也【杜楚救郑之师恐不可用也○丧息浪反下同】五月晋师济河闻楚师将至范文子欲反曰我伪逃楚可以纾忧【杜纾缓也林言我诈为畏怯逃避楚兵君臣修省可以缓晋国之忧○纾音舒】夫合诸侯非吾所能也以遗能者我若羣臣辑睦以事君多矣武子曰不可六月晋楚遇于鄢陵范文子不欲战却至曰韩之战惠公不振旅【杜众散败也在僖十五年○遗唯季反辑音集又七八反】箕之役先轸不反命【杜死于狄也在僖三十三年】邲之师荀伯不复从【杜荀林父奔走不复故道在宣十二年○从徐子容反或如字】皆晋之耻也子亦见先君之事矣【杜见先君成败之事】今我避楚又益耻也文子曰吾先君之亟战也有故【亟数也○亟去吏反】秦狄齐楚皆彊不尽力子孙将弱今三彊服矣【杜齐秦狄】敌楚而已唯圣人能外内无患自非圣人外寕必有内忧盍释楚以为外惧乎【林圣人安不忘危治不忘乱故外患既息内患不生至于中才常主外患既平未有不以骄亢而生在内之忧患者何不姑释楚患不治以为晋君之敌国外患乎】甲午晦楚晨压晋军而陈【杜压乗其未备○压于甲反徐于辄反陈直觐反下同】军吏患之范匄趋进【杜匄士爕子○匄古害反】曰塞井夷灶陈于军中而疏行首【林军屯必凿井结灶以自结今为楚压晋军战地迫狭故自塞其井自平其灶以为战地楚压晋军不可出陈故结陈于晋之军中杜疏行首者当陈前决开营垒为战道○行户郎反又如字】晋楚唯天所授何患焉文子执戈逐之曰国之存亡天也童子何知焉【林其父执戈以逐范匄怒其多言言晋军胜楚是天蹙晋于乱亡晋军不胜是天俾晋以安存童子岂知此意】栾书曰楚师轻窕【林窕亦轻也○窕勑雕反又勑吊反】固垒而待之三日必退退而撃之必获胜焉却至曰楚有六间不可失也其二卿相恶【林子重子反二卿相恶不和一间也○恶如字又乌路反】王卒以旧【林楚王之亲兵罢老不代二间也○卒子忽反下皆同】郑陈而不整【林郑师从楚虽成阵而不整齐三间也】蛮军而不陈【林蛮夷从楚虽成军而不结阵四间也】陈不违晦【林晦月终隂尽兵家所忌今楚压晋军而陈不避晦日五间也】在陈而嚻【杜嚻喧哗也○嚻许骄反徐读曰嗷五髙反】合而加嚻【杜陈合宜静而益有声】各顾其后莫有鬭心【林人恤所底各懐后顾莫有战鬬之心六间也】旧不必良【林王卒以旧必非精兵】以犯天忌我必克之楚子登巢车以望晋军【杜巢车车上为橹○巢说文作轈云兵车髙如巢以望敌也】子重使大宰伯州犂侍于王后【杜州犂晋伯宗子前年奔楚○大音泰】王曰骋而左右何也【林言晋军有骋走者或左或右何也】曰召军吏也【林军吏散居军中故左右走而召之】皆聚于中军矣曰合谋也张幕矣曰防卜于先君也【杜防敬也○幕音莫】彻幕矣曰将发命也甚嚻且尘上矣曰将塞井夷灶而为行也【杜夷平也○上时掌反行户郎反下公行同】皆乗矣左右执兵而下矣曰聴誓也【左将帅右车右○乗绳证反下同】战乎曰未可知也乗而左右皆下矣曰战祷也【杜祷请于鬼神○祷丁老反或丁报反】伯州犂以公卒告王【杜公晋侯林伯州犂晋人知晋之情故以晋侯之卒告其王】苖贲皇在晋侯之侧亦以王卒告【杜贲皇楚鬪椒子宣四年奔晋林贲皇知楚之情故亦以楚王之卒告晋侯○贲扶云反】皆曰国士在且厚不可当也【杜晋侯左右皆以伯州犁在楚知晋之情且谓楚众多故惮合战与苖贲皇意异】苖贲皇言于晋侯曰楚之良在其中军王族而已请分良以撃其左右而三军萃于王卒【林请分晋精兵以撃楚之左右二军既撃楚左右军乃以晋三军聚合而撃楚中军之王卒杜萃集也○萃以醉反】必大败之公筮之史曰吉其卦遇复【杜震下坤上复无变】曰南国防射其元王中厥目【杜此卜者辞也复阳长之卦阳气起于南行推隂故曰南国防也南国势防则离受其咎离为诸侯又为目阳气激南飞矢之象故曰射其元王中厥目○防子六反射食亦反下射之同中丁仲反】国防王伤不败何待公从之【从其言而战】有淖于前【杜淖泥也○淖乃孝反徐徒较反】乃皆左右相违于淖【杜违避也林晋师乃皆左右行相违避于淖】步毅御晋厉公栾鍼为右【步毅即却毅】彭名御楚共王潘党为右石首御郑成公唐苟为右栾范以其族夹公行【杜二族强故在公左右○共音恭夹古洽反】陷于淖栾书将载晋侯【林晋厉公之车陷于泥淖中栾书见公车陷淖故欲载晋侯以行】鍼曰书退国有大任焉得专之【杜在君前故子名其父大任谓元帅之职林言书既当大任又安得専命复为戎御○焉于防反】且侵官冒也【杜载公为侵官○冒莫报反徐莫北反】失官慢也【杜去将而御失官也】离局奸也【杜逺其部曲为离局○离力智反】有三罪焉不可犯也乃掀公以出于淖【杜掀举也○掀徐许言反云捧毂举之则公轩起也又丘近反】癸巳潘尫之党与养由基蹲甲而射之彻七札焉【杜党潘尫之子蹲聚也一发达七札言其能陷坚○尫乌黄反蹲在尊反徐在损反又才言反礼侧八反徐侧乙反】以示王曰君有二臣如此何忧于战【杜二于以射夸王】王怒曰大辱国【杜贱其不尚知谋】诘朝尔射死艺【杜言女以射自多必当以艺死也诘朝犹明朝是战日○朝如字】吕锜梦射月中之退入于泥【吕锜魏锜○射食亦反中丁仲反下皆同】占之曰姬姓日也【杜周世姬姓尊】异姓月也【杜异姓卑】必楚王也射而中之退入于泥亦必死矣【杜锜自入泥亦死象】及战射共王中目王召养由基与之两矢使射吕锜中项伏弢【杜弢弓衣林中吕锜之项伏于弓衣而死○项戸讲反弢他刀反】以一矢复命【杜言一发而中】却至三遇楚子之卒见楚子必下免冑而趋风【林免其首胄而趋走疾如风皆致恭】楚子使工尹襄问之以弓【杜问遗也林工尹楚官名襄楚共王使遗却至以弓答其意】曰方事之殷也【杜殷盛也】有韎韦之跗注君子也【杜韎赤色跗注戎服若袴而属于跗与袴连林韦熟皮也○韎莫拜反又音妹徐莫葢反附方于反注之树反】识见不谷而趋无乃伤乎【杜恐其伤林此皆问劳却至之辞】却至见客免胄承命【林免胄以承楚王之命示敬】曰君之外臣至从寡君之戎事以君之灵间蒙甲胄【间犹近也】不敢拜命【林礼介者不拜介甲也故不敢拜楚君之命】敢告不寕君命之辱【杜以君辱赐命故不敢自安】为事之故敢肃使者【杜言君辱命女问以有军事不得答故肃使者肃手至地若今防○为于为反使所吏反下同】三肃使者而退晋韩厥从郑伯【杜从逐也】其御杜溷罗曰速从之其御屡顾不在马可及也【林郑伯之御屡回顾心不在御马逐之可及○溷戸昏戸本二反】韩厥曰不可以再辱国君乃止【杜二年鞍战韩厥已辱齐侯】却至从郑伯其右茀翰胡曰谍辂之余从之乗而俘以下【杜欲遣轻兵单进以距郑伯车前而自后登其车以执之○茀府勿反翰徐音韩谍音牒辂五嫁反乗绳证反】却至曰伤国君有刑亦止石首曰卫懿公唯不去其旗是以败于荧乃内旌于弢中【荧战在闵二年○去起吕反荧戸扃反旌音精】唐苟谓石首曰子在君侧败者壹大我不如子子以君免我请止乃死【杜败者壹大谓君大崩也言石首亦君之亲臣而执御与车右不同故首当御君以退已当死职】楚师薄于险【杜薄迫也】叔山冉谓养由基曰【林叔山冉楚人】虽君有命为国故子必射【杜王有死艺命○冉如炎反为于伪反】乃射再发尽殪【林殪死也言所射尽死矢无虚发○殪于计反】叔山冉搏人以投中车折轼晋师乃止【林叔山冉以手搏晋人以投其车中晋人之车而折其轼杜言二子皆有过人之能○搏音搏中丁仲反折之设反又市列反试音式】囚楚公子茷【为却至见譛张本○茷扶废反】栾鍼见子重之旌请曰楚人谓夫旌子重之麾也彼其子重也【林言楚人请夫所见之旌旗令尹子重之麾节也彼其子重之所在也○夫音扶麾许危反】曰臣之使于楚也子重问晋国之勇臣对曰好以众整【林言晋国好以整齐军旅为勇○使所吏反好乎报反下皆同】曰又何如【杜又问其余】臣对曰好以暇【林虽急遽之中好以闲暇为勇】今两国治戎行人不使不可谓整临事而食言不可谓暇【林兵交使在其间今不使行人使于楚不可谓之整齐如一临事而消食其好整之言不可谓之闲暇不迫】请摄饮焉【杜摄持也持饮往饮子重】公许之使行人执榼承饮造于子重【林榼饮器杜承奉也○榼苦腊反造七报反】曰寡君乏使使鍼御持矛是以不得犒从者使某摄饮【林使行人致辞车右主撃刺持矛其职也故云使栾鍼侍君而持矛某行人名○犒若报反从才用反】子重曰夫子甞与吾言于楚必是故也不亦识乎【林不亦识于礼乎杜知其以往言好暇故致饮】受而饮之免使者而复鼓【林免脱也既脱使者而复鸣鼓】旦而战见星未巳子反命军吏察夷伤【杜夷亦伤也】补卒乗【杜补死亡○乗绳登反下同】缮甲兵【杜缮治也】展车马【杜展陈也】鸡鸣而食唯命是聴【复欲战】晋人患之苖贲皇徇曰搜乗补卒【林搜阅车乗补益士卒○徇似俊反搜所留反】秣马利兵【林秣谷战马修利兵器○秣音末】脩陈固列【林修明行陈坚固伍列○陈直觐反又如字】蓐食申祷【林食于寝蓐之间申重祈祝○蓐音辱】明日复战乃逸楚囚【杜逸纵也】王闻之召子反谋谷阳竖献饮于子反子反醉而不能见【谷阳子反内竖○见贤遍反】王曰天败楚也夫余不可以待乃宵遁晋入楚军三日谷【杜食楚粟三日也○夫音扶】范文子立于戎马之前曰君幼诸臣不佞【佞才也】何以及此君其戒之【一戒勿骄】周书曰惟命不于常有徳之谓【杜周书康诰言胜无常命惟徳是与】楚师还及瑕【杜瑕楚地】王使谓子反曰先大夫之覆师徒者君不在【杜谓子玉败城濮时王不在军○覆芳服反】子无以为过不谷之罪也【林言今共王自在军中子反无以为己之过杜王引过亦所以责子反】子反再拜稽首曰君赐臣死死且不朽臣之卒实奔臣之罪也【林时子反为中军帅故言臣之卒实奔○卒从此己前皆子忽反】子重使谓子反曰初陨师徒者而亦闻之矣盍图之【林而汝也言初时子玉陨丧师徒汝亦闻子玉自杀之事矣何不图谋其事今自杀也杜终二卿相恶○陨于敏反盍户腊反】对曰虽微先大夫有之大夫命侧侧敢不义【林大夫谓子重也侧子反名言虽无先大夫子玉自杀之事子重以义责我已敢不引义自裁】侧亡君师敢忘其死王使止之弗及而卒战之曰齐国佐髙无咎至于师【无咎髙固子】卫侯出于卫【林卫献公亦以是日出师于卫】公出于壊隤【杜壊隤鲁邑齐卫皆后非独鲁明晋以侨如故不见公○壊户怪反徐音懐隤走回反】宣伯通于穆姜【林宣伯即侨如杜穆姜成公母】欲去季孟而取其室【杜季文子孟献子】将行【林成公将去防晋师】穆姜送公而使逐二子公以晋难告【杜防晋伐郑○难乃旦反】曰请反而聴命姜怒公子偃公子鉏趋过【杜二子公庶弟○鉏仕居反】指之曰女不可是皆君也【言欲废公更立君○女音汝】公待于坏隤申宫儆备设守而后行是以后【林申重公宫儆戒守备设置留守而后去防晋师是以后于晋楚战期○儆京领反守手又反】使孟献子守于公宫【林此即上文所谓设守】秋防于沙随谋伐郑也【郑犹未服】宣伯使告却犫曰鲁侯待于坏隤以待胜者【林观晋楚之胜负待胜者以从之】却犫将新军且为公族大夫以主东诸侯【杜主齐鲁之属】取货于宣伯而诉公于晋侯【林诉犹谮也而有缓急之异此诉公于晋侯葢肤受也】晋侯不见公○曺人请于晋曰自我先君宣公即世【在十三年】国人曰若之何忧犹未弭【弭息也既葬国人皆将从子臧所谓忧未息○弭亡氏反】而又讨我寡君【杜前年晋侯执曺伯】以亡曺国社稷之镇公子【杜谓子臧逃奔宋】是大泯曺也【杜泯灭也】先君无乃有罪乎【言今君无罪而见讨得无以先君故】若有罪则君列诸防矣【诸侯虽有簒弑之罪侯伯已与之防则不复讨前年防于戚曺伯在列盟毕乃执之故曺人以为无罪】君唯不遗徳刑以伯诸侯岂独遗诸敝邑敢私布之【林遗失也言晋君惟不失其德刑以为诸侯方伯岂独以执曺伯之故而失德刑于敝邑杜为曺伯归不以名告传○伯如字又音霸】○七月公防尹武公及诸侯伐郑将行姜又命公如初【林姜即穆姜杜复欲使公逐季孟】公又申守而行诸侯之师次于郑西我师次于督扬不敢过郑【杜督扬郑东地林畏郑强故不敢过郑○守手又反过古卧反又古禾反】子叔声伯使叔孙豹请逆于晋师【豹叔孙侨如弟也侨如于是遂作乱豹因奔齐】为食于郑郊【林声伯为食于郑之郊】师逆以至【声伯戒叔孙以必须所逆晋师至乃食】声伯四日不食以待之食使者而后食【林晋逆四日不至声伯凡四日不食以待之使者豹之介及晋逆既至声伯又先食豹之介而后声伯自食言其忠也○食音嗣使所吏反】诸侯迁于制田【杜荧杨宛陵县东有制泽林伐郑之师迁屯于此】知武子佐下军【杜武子荀防】以诸侯之师侵陈至于鸣鹿【杜陈国式平县西南有鹿邑】遂侵蔡未反【杜侵陈蔡不书公不与】诸侯迁于颍上戊午郑子罕宵军之【林郑子罕以夜攻诸侯之军】宋齐卫皆失军【杜将士与军相失宋卫不书后也】曺人复请于晋晋侯谓子臧反吾归而君【以曺人重子臧故】子臧反曺伯归【杜子臧自宋还】子臧尽致其邑与卿而不出【林子臧尽致其禄邑与卿之职守于君而不出仕】○宣伯使告却犫曰鲁之有季孟犹晋之有栾范也政令于是乎成【林言鲁国政令成于季孟犹晋国政令成于栾范】今其谋曰晋政多门不可从也【林言晋国政令不一出于多门不可从其命令】寜事齐楚有亡而已蔑从晋矣【蔑无也】若欲得志于鲁请止行父而杀之【杜行父季文子也】我毙蔑也【蔑孟献子时留守公宫○毙婢世反】而事晋蔑有贰矣【林无有贰心也】鲁不贰小国必睦不然归必叛矣九月晋人执季文子于苕丘【林用侨如之谮】公还待于郓【郓鲁西邑东郡廪丘县东有郓城】使子叔声伯请季孙于晋却犫曰苟去仲孙蔑而止季孙行父吾与子国亲于公室【杜亲鲁甚于晋公室○去起吕反】对曰侨如之情子必闻之矣【杜闻其淫慝情】若去蔑与行父是大弃鲁国而罪寡君也若犹不弃而恵徼周公之福使寡君得事晋君则夫二人者鲁国社稷之臣也【林二子存亡闗于鲁之社稷故谓鲁国社稷之臣○夫音扶】若朝亡之鲁必夕亡【林夕随之亡属于他国○朝如字】以鲁之宻迩仇雠【杜仇雠谓齐楚】亡而为雠治之何及【杜言鲁属齐楚则还为晋雠】却犫曰吾为子请邑对曰婴齐鲁之常也【林却犫喜声伯之言故欲为声伯请益禄邑婴齐声伯名杜贱官○为于为反】敢介大国以求厚焉【林敢因介于晋之大国以自求富贵】承寡君之命以请【承奉也】若得所请吾子之赐多矣又何求范文子谓栾武子曰季孙于鲁相二君矣【杜二君宣成○相息亮反】妾不衣帛马不食粟可不谓忠乎信谗慝而弃忠良若诸侯何【林谓受侨如之谮执季孙之贤必为诸侯之所讥也○衣于既反食旧如字对上句应作嗣音】子叔婴齐奉君命无私【杜不受却犫请邑】谋国家不贰【杜谓四日不食以坚事晋】图其身不忘其君【辞邑不食皆先君而后身】若虚其请是弃善人也【林善人谓声伯】子其图之乃许鲁平赦季孙冬十月出叔孙侨如而盟之侨如奔齐【诸大夫共盟以侨如为戒】十二月季孙及却犫盟于扈归刺公子偃【偃与鉏俱为姜所指而独杀偃偃与谋】召叔孙豹于齐而立之【杜近此七月声伯侵豹请逆于晋闻鲁人将讨侨如豹乃辟其难先奔齐生二子而鲁乃召之故襄二年豹始见经传于此因言其终】○齐声孟子通侨如【杜声孟子齐灵公母宋女】使立于髙国之间【杜位比二卿】侨如曰不可以再罪【林侨如自以在鲁淫于穆姜得罪不可在齐再以滛于声孟子得罪】奔卫亦间于卿【传亦终言侨如之佞○间徐音间厠之间读者或如字】○晋侯使却至献楚捷于周与单襄公语骤称其伐【杜伐功也】单子语诸大夫曰温季其亡乎【林温季即却至食邑于温季其字言将有灭亡之祸○语鱼据反】位于七人之下【杜佐新军位在八】而求掩其上【杜称已之伐掩上功】怨之所聚乱之本也多怨而阶乱何以在位【林积怨而多是阶他人为乱何以久在其位言必亡也】夏书曰怨岂在明不见是图【杜逸书也不见细防也林夏书五子之歌言民怨岂在于明白之时当及其未见而图度之○见贤遍反又如字】将慎其细也今而明之其可乎【杜言却至显称已功所以明怨咎林为明年晋杀三却传】
