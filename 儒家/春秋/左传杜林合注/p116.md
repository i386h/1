<!-- { "loadSidebar": true } -->
　　传九年春叔弓宋华亥郑游吉卫赵黡防楚子于陈【楚子在陈故四国大夫徃非盟主所召不行防神故不总书○黡于灭反】○二月庚申楚公子弃疾迁许于夷实城父【此时改城父为夷故实之城父县属谯郡】取州来淮北之田以益之【益许田】伍举授许男田然丹迁城父人于陈【林伍举奉新国之土地图籍以授之许男然丹即右尹子华楚以城父之地迁许又迁城父人于陈故地】以夷濮西田益之【以夷田在濮水西者与城父人○濮音卜】迁方城外人于许【杜成十五年许迁于叶因谓之许今许迁于夷故以方城外人实其处传言灵王使民不安】○周甘人与晋阎嘉争阎田【杜甘人甘大夫襄也阎嘉晋阎县大夫○阎以廉反】晋梁丙张趯率隂戎伐颍【杜隂戎陆浑之戎颍周邑○趯他厯反】王使詹桓伯辞于晋【杜辞责让之桓伯周大夫】曰我自夏以后稷魏骀芮岐毕吾西土也【杜在夏世以后稷功受此五国为西土之长骀在始平武功县所治厘城岐在扶风美阳县西北○骀他来反依字应作郃芮如鋭反】及武王克商蒲姑商奄吾东土也【林二国在东方杜乐安博昌县北有蒲姑城○蒲如字一音薄奄于检反】巴濮楚邓吾南土也【林四国在南方】萧慎燕亳吾北土也【林三固在北方杜肃慎北夷在莵北三千余里○燕于贤反亳歩各反】吾何迩封之有【杜迩近也林我周封疆外薄四海何近之有】文武成康之建母弟以蕃屏周亦其废队是为【为后世废队兄弟之国当救济之○蕃方元反屏必井反队直类反为于伪反】岂如弁髦而因以敝之【林童子弁髦始冠必以弁盖缁布冠也故谓之弁髦既三加冠成礼而弃其始冠缁布之冠永不复用故言因以敝之○弁皮彦反髦音毛】先王居梼杌于四裔以御螭魅【言梼杌畧举四凶之一下言四裔则三苖在其中○螭敇知反】故允姓之奸居于瓜州【杜允姓隂戎之祖与三苖俱放三危者瓜州今敦煌】伯父恵公归自秦而诱以来【杜偻十五年晋恵公自秦归二十三年秦晋迁陆浑之戎于伊川】使偪我诸姬入我郊甸【林邑外为郊郊外为甸言戎取周郊甸之地】则戎焉取之【林若非恵公诱戎则戎安得取周之地○马于防反又如字】戎有中国谁之咎也【杜咎在晋】后稷封殖天下今戎制之不亦难乎【杜后稷修封疆殖五谷今戎得之唯以畜牧○殖时力反】伯父图之我在伯父犹衣服之有冠冕木水之有本原民人之有谋主也【杜民人谋主宗族之师长林衣服必有冠冕然后贵重木水必有本原然后久长民人必有宗族师长然后亲疎长幼各得其序】伯父若裂冠毁冕防本塞原専弃谋主虽戎狄其何有余一人【杜伯父犹然则虽戎狄无所可责晋率阴戎伐周邑故云然林余一人周王自称也】叔向谓宣子曰文之伯也岂能改物【杜言文公虽霸未能改正朔易服色○伯如字又音霸】翼戴天子而加之以共【杜翼佐也】自文以来世有衰徳而暴灭宗周【杜宗周天子】以宣示其侈诸侯之贰不亦宜乎且王辞直子其图之宣子説王有姻丧【杜外亲之丧○説音悦】使赵成如周吊且致阎田与襚【杜赵城中军佐林襚送死衣○襚音遂】反颍俘王亦使賔滑执甘大夫襄以説于晋晋人礼而归之【賔滑周大夫○俘芳夫反滑乎八反説如字又音悦】○夏四月陈灾郑禆灶曰五年陈将复封封五十二年而遂亡子产问其故对曰陈水属也【杜陈颛顼之后故为水属】火水妃也【火畏水故谓之妃○妃芳非反一音配】而楚所相也【相治也楚之先祝融为髙辛氏火正主治火事○相息亮反】今火出而火陈【杜火心星也火出于周为五月而以四月出者以长厯推前年误置闫】逐楚而建陈也【水得妃而兴陈兴则楚哀故曰逐楚而建陈】妃以五成故曰五年【妃合也五行各相妃合得五而成故五嵗而陈复封为十三年陈侯吴归于陈传○妃音配】嵗五及鹑火而后陈卒亡楚克有之天之道也故曰五十二年【杜是嵗嵗在星纪五嵗及大梁而陈复封自大梁四嵗而及鹑火后四周四十八嵗凡五及鹑火五十二年天数以五为纪故五及鹑火火盛水衰】○晋荀盈如齐逆女【杜自为逆】还六月卒于戏阳【杜魏郡内黄县北有戏阳城○戏许宜反】殡于绛未葬晋侯饮酒乐膳宰屠蒯趋入请佐公使尊【杜公之使人执尊酌酒请为之佐○乐音洛蒯苦怪反使如字又所吏反】许之【杜公许之】而遂酌以饮工【林工乐师师旷也屠蒯酌酒饮之以示罚○饮于鵊反下同】曰女为君耳将司聪也【乐所以聪耳○女音汝下皆同】辰在子卯谓之疾日【杜疾日谓纣以甲子丧桀以乙卯日亡故国君以为忌日】君彻宴乐学人舍业【林学人谓习乐之人○舍音舍】为疾故也君之卿佐是谓股肱股肱或亏【林苟盈死丧如股肱亏损○为子伪反下为是同】何痛如之【杜言痛疾过于忌日】女弗闻而乐是不聪也【杜不闻是义而作乐】又饮外嬖嬖叔【杜外都大夫之嬖者】曰女为君目将司明也【杜职在外故主视】服以旌礼【林衣服精麄所以旌表吉凶之礼】礼以行事【林礼节轻重所以推行政令之事】事有其物【林物类也奉承其事各从其类如弁冕为吉衰麻为凶之类】物有其容【林容貌也服从其物各动其容如弁冕执敬衰麻执哀之类】今君之容非其物也【杜有卿佐之丧而作乐欢防故曰非其物】而女不见是不明也亦自饮也曰味以行气气以实志【林滋味调和所以食人行其气血气血平和所以悦人实其志虑】志以定言【在心为志发口为言】言以出令臣实司味二御失官而君弗命臣之罪也【杜工与嬖叔侍御君者失官不聪明】公説彻酒初公欲废知氏而立其外嬖为是悛而止【林知氏即荀氏○説音悦知音智悛七全反】秋八月使荀跞佐下军以説焉【杜跞荀盈之子知文子也佐下军代父也説自解説○跞力伙反徐音洛】○孟僖子如齐殷聘礼也【杜自叔老聘齐至今二十年礼意久旷今修盛聘以无忘旧好故曰礼】○冬筑郎囿书时也季平子欲其速成也叔孙昭子曰诗曰经始勿亟庶民子来【杜诗大雅言文王始经营灵台非急疾之众民自以子义来劝乐为之○亟纪力反】焉用速成其以勦民也【杜勦劳也○焉于防反勦初交反又予小反】无囿犹可无民其可乎经【已巳】十年春王正月○夏齐栾施来奔【耆酒好内以取败亡故书名】○秋七月季孙意如叔弓仲孙貜帅师伐莒【杜三大夫皆卿故书之季孙为主二子从之林舍中军矣曷为书三卿帅师四分公室叔弓为意如伐也内取邑悉书也于是取郠不书取邑不足详也由是定六年取郑匡不书哀元年取晋蒲棘不书】○戊子晋侯彪卒【杜五同盟林平公卒子昭公夷立○彪彼蚪反】○九月叔孙婼如晋葬晋平公【三月而葬速】○十有二月甲子宋公成卒【杜十一同盟也无冬史阙文林平公卒子元公佐立○成音城】
