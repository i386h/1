<!-- { "loadSidebar": true } -->
　　传二十四年春王正月辛丑召简公南宫嚚以甘桓公见王子朝【杜简公召庄公之子召伯盈也嚚南宫极之子桓公甘平公之子○见贤遍反】刘子谓苌曰甘氏又往矣对曰何害同德度义【杜度谋也言惟同心同德则能谋义子朝不能于我无害○度待洛反】大誓曰纣有亿兆夷人亦有离德【杜言纣众亿兆兼有四夷不能同德终败亡】余有乱臣十人同心同德【杜武王言我有治臣十人虽少同心也今大誓无此语】此周所以兴也君其务德无患无人【林君谓刘文公】戊午王子朝入于邬【杜缑氏西南有邬聚言子朝稍强○邬乌户反】○晋士弥牟逆叔孙于箕【将礼而归之】叔孙使梁其踁待于门内【杜踁叔孙家臣○踁户走反】曰余左顾而欬【林欬逆气声○欬苦代反】乃杀之【杜疑士伯来杀已故谋杀之】右顾而笑乃止叔孙见士伯士伯曰寡君以为盟主之故是以乆子【杜乆执子以谢邾】不腆敝邑之礼将致诸从者使弥牟逆吾子叔孙受礼而归二月婼至自晋尊晋也【贬婼族所以尊晋婼行人故不言罪已○从才用反】○三月庚戌晋侯使士景伯涖问周故【涖临也就问子朝敬王知谁曲直】士伯立于干祭而问于介众【干祭王城北门介大也○干音干祭侧界反】晋人乃辞王子朝不纳其使【林众言子朝曲故辞之不纳子朝之使○使所吏反】○夏五月乙未朔日有食之梓慎曰将水【隂胜阳故曰将水】昭子曰旱也日过分而阳犹不克克必甚能无旱乎【林五月建辰故日已过春分之节杜过春分阳气盛时而不胜隂阳将猥出故为旱】阳不克莫将积聚也【杜阳气莫然不动乃将积聚○阳不克莫絶句】○六月壬申王子朝之师攻瑕及杏皆溃【杜瑕杏敬王邑】○郑伯如晋子大叔相见范献子献子曰若王室何对曰老夫其国家不能恤敢及王室【林老夫子大叔自称言我有郑国不能忧恤不敢及王室之事○相息亮反】抑人亦有言曰嫠不恤其纬【杜嫠寡妇也织者常苦纬少寡妇所宜忧○嫠力之反】而忧宗周之陨为将及焉【杜恐祸及已】今王室实蠢蠢焉【蠢蠢动扰貌○蠢昌允反】吾小国惧矣然大国之忧也吾侪何知焉吾子其早图之诗曰缾之罄矣惟罍之耻【杜诗小雅罍大器瓶小器常禀于罍者而所受罄尽则罍为无余故耻之】王室之不宁晋之耻也献子惧【林范鞅恐诸侯以义责己】而与宣子图之【杜宣子韩起】乃征防于诸侯期以明年【为明年防黄父传】○秋八月大雩旱也【杜终如叔孙之言】○冬十月癸酉王子朝用成周之寳珪于河【杜祷河求福】甲戌津人得诸河上【珪自出水】隂不佞以温人南侵【不佞敬王大夫晋以温人助敬王南侵子朝】拘得玉者取其玉将卖之则为石王定而献之【林及敬王定位不佞以珪来献】与之东訾【杜喜得玉故与之邑巩县西南訾城是也○訾子斯反】○楚子为舟师以略吴疆【略行也行吴界将侵之○疆居良反】沈尹戌曰此行也楚必亡邑不抚民而劳之吴不动而速之【杜速召也】吴踵楚【杜蹑楚踵迹】而疆埸无备邑能无亡乎越大夫胥犴劳王于豫章之汭【杜汭水曲○犴五旦反劳力报反】越公子仓归王乗舟【杜归遗也○归如字又其媿反乗绳证反又如字】仓及夀梦帅师从王【杜寿梦越大夫○梦莫公反】王及圉阳而还【圉阳楚地】吴人踵楚而边人不备遂灭巢及钟离而还【杜钟离不书告败略】沈尹戌曰亡郢之始于此在矣王壹动而亡二姓之帅【杜二姓之帅守巢钟离大夫○帅所类反】几如是而不及郢诗曰谁生厉阶至今为梗【杜诗大雅厉恶阶道梗病也○几居岂反又音机】其王之谓乎【为定四年吴入郢传】
　　经【甲申】二十有五年春叔孙婼如宋○夏叔诣防晋赵鞅宋乐大心卫北宫喜郑游吉曹入邾人滕人薛人小邾人于黄父【林传言谋王室也于是天王谓之东王子朝谓之西王晋侯使莅问周故期以明年而后为黄父之防又明年而荀跞赵鞅之师出是故天王书出入而晋师克巩不书书克巩是讨子朝也○诣五计反】○有鸜鹆来巢【此鸟穴居不在鲁界故曰来巢非常故书○鸜其俱反鹆音欲】○秋七月上辛大雩季辛又雩【季辛下旬之辛也言又重上事】○九月己亥公孙于齐次于阳州【杜讳奔故曰孙若自孙让而去位者阳州齐鲁竟上邑未敢直前故次于竟林公行书次自庄以来未之有也于是再见其再见何以昭公之大国不可不详其所如礼也○孙音逊传同】齐侯唁公于野井【杜济南祝阿县东有野井亭齐侯来唁公公不敢逺劳故逆之往至野井○唁音彦】○冬十月戊辰叔孙婼卒【杜公不与小敛而书日者公在外非无恩】○十有一月己亥宋公佐卒于曲棘【杜陈留外黄县城中有曲棘里宋地未同盟而赴以名○元公卒子景公头曼立】○十有二月齐侯取郓【取郓以居公也○郓音运】
