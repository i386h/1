<!-- { "loadSidebar": true } -->
　　传二十六年春秦伯之弟鍼如晋修成【杜修防夷仪歳之成】叔向命召行人子员【欲使答秦命○员音云】行人子朱曰朱也当御【林子朱亦晋行人杜御进也言次当行】三云叔向不应子朱怒曰班爵同【杜同为大夫】何以黜朱于朝【林谓三不应杜黜退也】抚剑从之【欲从叔向也】叔向曰秦晋不和久矣今日之事幸而集【言集成也】晋国赖之不集三军骨子员道二国之言无私子常易之奸以事君者吾所能御也拂衣从之【林谓子朱之为行人常变易其往来之言凡拂奸邪之心以事其君者我之所能御止不畏也拂衣褰裳也○蒲卜反徐扶沃反道音导御鱼吕反】人救之平公曰晋其庶乎【杜庶防于治】吾臣之所争者大【林言叔向子朱所争者公忿非私怒也】师旷曰公室惧卑臣不心竞而力争【襄谓二子不心竞为忠而抚剑拂衣】不务徳而争善【林不以徳之厚薄为先而争谓所行为善】私欲已侈能无卑乎【杜私欲侈则公义废】○卫献公使子鲜为复【杜使为已求反国林子鲜即母弟鱄也○鲜音仙为于伪反】辞【杜辞不能】敬姒强命之【杜敬姒献公及子鲜之母○姒音姒强其丈反】对曰君无信臣惧不免敬姒曰虽然以吾故也【林言虽献公不可托以我之故必为求之】许诺初献公使与甯喜言【杜言复国】甯喜曰必子鲜在不然必败【子鲜贤国人信之必欲使在其间】故公使子鲜子鲜不获命于敬姒【林子鲜受敬姒强命不获已】以公命与甯喜言曰苟反政由甯氏祭则寡人【林言苟献公得反卫国卫国之政事皆与甯喜已伹欲守其祭祀而已】甯喜告蘧伯玉伯玉曰瑗不得闻君之出敢闻其入【林敢不敢也言已不知献公因何出奔亦不敢闻献公因何而入○蘧其居反瑗于眷反又于万反】遂行从近关出【林据十四年孙氏欲逐献公蘧伯玉从近关出今年甯喜欲复献公蘧伯玉又从近关出其全身逺害如此】告右宰谷【杜卫大夫】右宰谷曰不可获罪于两君【前出献公今弑剽】天下谁畜之【畜犹容也○畜许六反】悼子曰吾受命于先人不可以贰【杜悼子甯喜也受命在二十年】谷曰我请使焉而观之【杜观知可还否○使所吏反】遂见公于夷仪反曰君淹恤在外十二年矣【杜淹久也林书卫献公淹留忧恤在于外国自十四年出奔至今凡十二年○见贤遍反又如字淹于亷反徐于严反】而无忧色亦无寛言【林无忧戚之顔色亦无寛暇之言语】犹夫人也【言其为人犹如故○夫音扶】若不已死无日矣【已止也】悼子曰子鲜在右宰谷曰子鲜在何益多而能亡于我何为【林子鲜若欲践言多不过能出亡于我果何所为】悼子曰虽然弗可以已孙文子在戚【林文子即林父在其私邑】孙嘉聘于齐孙襄居守【杜二子孙文子之子○守毛又反】二月庚寅甯喜右宰谷伐孙氏不克伯国伤【杜伯国孙襄也父兄皆不在故乘弱攻之】甯子出舍于郊【杜欲奔】伯国死孙氏夜哭国人召甯子甯子复攻孙氏克之辛夘杀子叔及大子角【子叔卫侯剽言子叔剽无諡故】书曰甯喜弑其君剽言罪之在甯氏也【嫌受父命纳旧君无罪故发之】○孙林父以戚如晋【杜以邑属晋】书曰入于戚以叛罪孙氏也臣之禄君实有之义则进否则奉身而退専禄以周旋戮也【林専据其禄邑出入与之周旋此罪戮之大者林父事剽而衎入义可以退唯以専邑自随为罪故传发之】○甲午卫侯入书曰复归国纳之也【本晋纳之夷仪今从夷仪入国嫌若晋所纳故发国纳之例言国之所纳而复其位】大夫逆于竟者执其手而与之言道逆者自车揖之【林献公敬心渐衰故自车而揖之○竟音境】逆于门者颔之而已【杜颔揺其头言衎骄心易生○颔戸感反】公至使让大叔文子曰寡人淹恤在外二三子皆使寡人朝夕闻卫国之言【杜二三子诸大夫林言朝夕皆来相存问○大音泰】吾子独不在寡人【杜在存问之公闻文子答寗喜之言故忿之】古人有言曰非所怨勿怨寡人怨矣【杜所怨在亲亲】对曰臣知罪矣臣不佞不能负羁絏以从扞牧圉臣之罪一也【林羁马繮絏繋也养牛日牧养马曰圉○羁居宦反絏息列反扞户干反圉鱼吕反】有出者有居者【杜出谓衎居谓剽也】臣不能贰通外内之言以事君臣之罪二也有二罪敢忘其死乃行从近闗出公使止之【林献公寻悔其言使止大叔文子勿出奔传言卫侯不能安和大臣】○卫人侵戚东鄙【以林父叛故】孙氏愬于晋晋戍茅氏【茅氏戚东鄙○愬息路反】殖绰伐茅氏杀晋戍三百人【殖绰齐人今来在卫】孙蒯追之弗敢撃文子曰厉之不如【杜厉恶鬼也林盖比殖绰为恶鬼而责其子反不之如】遂从卫师败之圉【杜蒯感父言更还逐殖绰圉卫地】雍鉏获殖绰【雍鉏孙氏臣】复愬于晋【为下晋讨卫张本】○郑伯赏入陈之功【入陈在前年】三月甲寅朔享子展【林子展为元帅故郑伯享之】赐之先路三命之服【杜先路次路皆王所赐车之总名葢请之于王】先八邑【林以路及命服为邑先八邑三十二井○先徐悉荐反下同或如字】赐子产次路再命之服先六邑【林二十四井也】子产辞邑曰自上以下隆杀以两礼也【林自上而至于下其隆杀皆以尔为数此礼之定制也○杀所界反】臣之位在四【上卿子展次卿子西十一年良霄见经十九年乃立子产为卿故位在四】且子展之功也臣不敢及赏礼请辞邑【杜赏礼以礼见赏谓六邑也】公固予之乃受三邑【杜位次当受二邑以公固与之故受三邑】公孙挥曰子产其将知政矣【杜知国政】让不失礼【林逊让而不失其班次之礼】○晋人为孙氏故召诸侯将以讨卫也夏中行穆子来聘【林穆子即荀呉○为于伪反】召公也【杜召公为澶渊防】○楚子秦人侵呉及雩娄闻呉有备而还【雩娄今属安丰郡○雩音于徐况于反韦昭音虚或一呼反娄如字徐力俱反如淳音楼】遂侵郑五月至于城麇郑皇颉戍之【杜皇颉郑大夫守城麇之邑○麇九伦反颉戸结反】出与楚师战败【林言楚师秦不与战】穿封戌囚皇颉公子围与之争之【林公子围共王子灵王也与穿封戌争所获之囚○戍音恤】正于伯州犁【杜正曲直也】伯州犁曰请问于囚乃立囚【林乃立皇颉于庭而问之】伯州犁曰所争君子也其何不知【杜言王子围及穿封戌皆非细人易别识也】上其手曰夫子为王子围寡君之贵介弟也【林伯州犁乃髙举其手作势指王子围以示皇颉夫子亦尊王子围之辞介大也言其乃楚君之贵宠大弟也○上时掌反】下其手曰此子为穿封戌方城外之县尹也谁获子【林复下埀其手作势指穿封戌以示皇颉此子亦卑穿封戌之辞言戍乃楚方城外之县尹也观伯州犁听説之间其手势心口言语轻重皆道囚意使曲证玉子围获已以媚权要】囚曰颉遇王子弱焉【林皇颉已解其意杜弱败也言为王子所得】戍怒抽戈逐王子围弗及楚人以皇颉归印堇父与皇颉戍城麇【印堇父郑大夫○堇音谨】楚人囚之【林楚人败城麇之师并囚印堇父】以献于秦郑人取货于印氏以请之【林郑人使印氏出货贿请赎堇父于秦】子太叔为令正【杜主作辞令之正】以为请【林以货为请○为于伪反又如字】子产曰不获【杜谓大叔辞以货请堇父必不得】受楚之功而取货于郑不可谓国秦不其然【杜受楚献功大名也以货免之小利故谓秦不尔】若曰拜君之勤郑国微君之恵楚师其犹在敝邑之城下其可【林其辞如此归功于秦则堇父可得】弗从遂行秦人不予更币从子产而后获之【杜更遣使执币用子产辞乃得堇父传称子产之善】○六月公防晋赵武宋向戌郑良霄曺人于澶渊以讨卫疆戚田【杜正戚之封疆○疆居良反】取卫西鄙懿氏六十以与孙氏【杜戚城西北五十里有懿城因姓以名城取田六十并也】赵武不书尊公也【杜罪武防公侯○左氏以为赵武防公侯故贬书人以尊鲁公义例颇浅愚按澶渊之防为臣讨君武之罪也贬书晋人其义甚明】向戌不书后也【谓后防期】郑先宋不失所也【杜如期至】于是卫侯防之【杜晋将执之不得与防故不书】晋人执甯喜北宫遗使女齐以先归【杜讨其弑君伐孙氏也遗北宫括之子女齐司马侯归晋而后告诸侯故经书在秋○女音汝】卫侯如晋晋人执而囚之于士弱氏【士弱晋主狱大夫】秋七月齐侯郑伯为卫侯故如晋【欲共请之○为于伪反下同】晋侯兼享之晋侯赋嘉乐【杜嘉乐诗大雅取其嘉乐君子显显令徳宜民宜人受禄于天○嘉户嫁反】国景子相齐侯【杜景子国弱○相息亮反下同】赋蓼萧【杜蓼萧诗小雅言大平泽及逺若露之在萧以喻晋君恩泽及诸侯○蓼音六】子展相郑伯赋缁衣【杜缁衣诗郑风义取适子之馆兮还予授子之粲兮言不敢违逺于晋○缁侧其反】叔向命晋侯拜二君曰寡君敢拜齐君之安民先君之宗祧也敢拜郑君之不二也【杜蓼萧缁衣二诗所趣各不同故拜二君辞异○祧他雕反】国子使晏平仲私于叔向【杜私与叔向语】曰晋君宣其令徳于诸侯恤其患而补其阙正其违而治其烦【林忧恤其灾患而补益其阙失匡正其违邪而讨治其烦劳】所以为盟主也今为臣执君若之何【杜谓晋为林父执卫侯】叔向告赵文子文子以告晋侯晋侯言卫侯之罪使叔向告二君【言自以杀晋戍三百人为罪不以林父故】国子赋辔之柔矣【逸诗见周书义取寛政以安诸侯若柔辔之御刚马】子展赋将仲子兮【杜将仲子诗郑风义取众言可畏卫侯虽别有罪而众人犹谓晋为臣执君○将七羊反本亦无兮字此依诗序】晋侯乃许归卫侯叔向曰郑七穆罕氏其后亡者也子展俭而壹【杜子展郑子罕之子居身俭而用心壹郑穆公十一子子然二子孔三族已亡子羽不为卿故唯言七穆○郑七穆谓子展公孙舍之罕氏也子西公孙夏驷氏也子产公孙侨国氏也伯有良霄良氏也子大叔游吉游氏也子石公孙段丰氏也伯石印段印氏也穆公十一子谓子良公子去疾也子罕公子喜也子驷公子騑也子国公子发也子孔公子嘉也子游公子偃也子丰也子印也子羽也子然也士子孔也子然二子孔已亡子羽不为卿故止七也】○初宋芮司徒生女子【杜苪司徒宋大夫○苪鋭鋭反】赤而毛叶诸堤下【林色赤而体生毛畏其异相故弃诸堤下○堤丁兮反】共姬之妾取以入【共姫宋伯姫也○共音恭】名之曰弃【林取见弃之义】长而羙平公入夕【林平公共姫子也入宫夕见其母○长丁丈反】共姬与之食公见弃也而视之尤【尤甚也】姬纳诸御嬖生佐【杜佐元公】恶而婉【杜佐貌恶而心顺○婉纡阮反】大子痤羙而狠【貌羙而心狼戾○狠胡垦反】合左师畏而恶之【林合左师向戌○恶鸟路反下皆同】寺人恵墙伊戾为大子内师而无宠【恵墙氏伊戾名○戾力计反】秋楚客聘于晋过宋【杜上已有秋复发传者中间有初不言秋则嫌楚客过在他年】大子知之请野享之【林大子痤与楚客相知请于宋公欲野享楚客】公使往伊戾请从之公曰夫不恶女乎【杜夫谓大子也○夫音扶女音汝】对曰小人之事君子也恶之不敢逺好之不敢近敬以待命敢有贰心乎纵有共其外莫共其内【杜伊戾为大子内师不行恐内侍废阙○逺于万反好呼报反共音恭】臣请往也遣之至则欿用牲加书征之【林伊戾诈作盟处掘地作欿用牲加盟书为大子反征騐也○欿口感反】而骋告公【杜骋驰也○骋勑景反】曰大子将为乱既与楚客盟矣公曰为我子又何求对曰欲速【杜言欲速得公位】公使视之则信有焉【谓有盟征也】问诸夫人与左师【杜夫人佐母弃也】则皆曰固闻之【林言固闻大子欲反】公囚大子大子曰唯佐也能免我【杜以其婉也】召而使请曰日中不来吾知死矣左师闻之聒而与之语【杜聒讙也欲使佐失期○聒古活反下同】过期乃缢而死佐为大子公徐闻其无罪也乃亨伊戾左师见夫人之歩马者【杜歩马习马○缢一赐反亨普彭及】问之对曰君夫人氏也【林言君夫人氏之马也】左师曰谁为君夫人余胡弗知【林向成谬言不知谁为君夫人氏我何不知其姓氏葢弃非平公之嫡夫人】圉人归以告夫人夫人使馈之锦与马先之以玉【以玉为锦马之先○馈其位反先悉荐反又如字】曰君之妾弃使某献左师改命曰君夫人而后再拜稽首受之【杜左师令使者改命也传言宋公阍左师谀大子所以无罪而死】○郑伯归自晋【杜请卫侯归】使子西如晋聘辞曰寡君来烦执事惧不免于戾【言自惧失敬于大国而得罪】使夏谢不敏【夏子西名】君子曰善事大国【将求于人必先下之言郑所以能自安】○初楚伍参与蔡大师子朝友其子伍举与声子相善也【杜声子子朝之子伍举子胥祖父椒举也○朝如字】伍举娶于王子牟王子牟为申公而亡【林王子牟为申县公得罪而出亡○牟亡侯反为如字旧于为反】楚人曰伍举实送之伍举奔郑将遂奔晋【林伍举王子年之壻故谓伍举实送之出亡伍举惧祸故出奔郑郑不足恃故自郑将奔晋】声子将如晋遇之于郑郊班荆相与食而言复故【林班布也布荆籍地而坐相与饮食朋友世亲故共议归楚事】声子曰子行也吾必复子及宋向戌将平晋楚【杜平在明年】声子通使于晋【杜为国通平事】还如楚令尹子木与之语问晋故焉【杜故事也】且曰晋大夫与楚孰贤对曰晋卿不如楚其大夫则贤皆卿材也如杞梓皮革自楚往也【林言晋卿之贤不如楚卿之贤晋之大夫则贤于楚其材皆可为卿譬如木之杞梓兽之皮革皆产于楚而用于晋○杞音起梓音子】虽楚有材晋实用之【杜言楚亡臣多在晋】子木曰夫独无族姻乎【夫谓晋】对曰虽有而用楚材实多【林言晋虽有宗族与姻亲而用楚之贤材居多】归生闻之【杜归生声子名】善为国者赏不僭而刑不滥赏僭则惧及淫人刑滥则惧及善人若不幸而过寜僭无滥与其失善寜其利淫无善人则国从之【杜从之亡也○僭子念反下皆同滥力暂反】诗曰人之云亡邦国殄瘁无善人之谓也【杜诗大雅殄尽也瘁病也○殄徒典反瘁在醉反】故夏书曰与其杀不辜寜失不经惧失善也【杜逸书也言与其刑滥而及于无辜之人寜失刑而不用经常之法惧失善人之用也】啇颂有之曰不僭不滥不敢怠皇命于下国封建厥福【杜诗商颂言殷汤赏不僭差刑不滥溢不敢怠解自寛暇故能为下国所命为天子林福禄巩固如封建之永世也】此汤所以获天福也古之治民者劝赏而畏刑【杜乐行赏而惮用刑】恤民不倦赏以春夏刑以秋冬【杜顺天时】是以将赏为之加膳加膳则饫赐【杜饫餍也酒食赐下无不饫足所谓加膳也○为于伪反下同饫于据反】此以知其劝赏也【林即此喜心可以知其乐于用赏】将刑为之不举不举则彻乐【杜不举盛馔○彻去也不举之道则声乐之类慆心娱且皆不忍闻】此以知其畏刑也【林即此忧心可以知其惮于用刑】夙兴夜寐朝夕临政此以知其恤民也【林即此勤劳可以知其勤恤民隠】三者礼之大节也有礼无败今楚多淫刑其大夫逃死于四方而为之谋主以害楚国不可救疗所谓不能也【杜疗治也所谓楚人不能用其材也】子仪之乱析公奔晋【在文十四年】晋人寘诸戎车之殿以为谋主【杜殿后军○寘之鼓反殿多练反】绕角之役晋将遁矣析公曰楚师轻窕易震荡也若多鼔钧声以夜军之【林言楚军不能持重茍震恐揺荡使乱其军多撃军鼔钧同其声夜攻楚军使不知虚实○窕勑尧反又通吊反易以鼓反钧音均徐居旬反】楚师必遁晋人从之楚师宵溃晋侯侵蔡袭沈获其君败申息之师于桑隧获申丽而还【杜成六年晋栾书救郑与楚师遇于绕角楚师还晋侵沈获沈子八年复侵楚败申息获申丽林据成六年楚公子申公子成以申息之师救蔡御诸桑隧栾书不战而还成八年传只载栾书侵蔡遂侵楚获申骊却不载桑隧之败但既获申骊则败申息之师晓然在八年特桑隧之名偶同传不详载○丽力驰反】郑于是不敢南靣楚失华夏则析公之为也雍子之父兄谮雍子君与大夫不善是也【林雍子之事无所考证想是雍子诸父诸兄共谮雍子善能也是正也君与大人信其父兄不能正其曲直】雍子奔晋晋人与之鄐【杜鄐晋邑○鄐许六反徐超六反】以为谋主彭城之役晋楚遇于靡角之谷【杜在成十八年】晋将遁矣雍子发命于军曰归老防反孤疾二人役归一人【林一家有二人从役者则听其一人归家】简兵搜乘【杜简择搜阅○搜所留反乘防证反】秣马蓐食师陈焚次【林谷秣战马食于寝蓐杜次舍也焚舍示必死○秣音末蓐音辱陈直觐反】明日将战行归者而逸楚囚【林凡军中老幼孤疾应归者皆遣之行而纵楚之被囚者使得走逸欲楚知之】楚师宵溃晋降彭城而归诸宋以鱼石归【杜在元年○降戸江反】楚失东夷子辛死之则雍子之为也【楚东小国及陈见楚不能救彭城皆叛五年楚人讨陈叛故杀令尹子辛】子反与子灵争夏姫【杜子灵巫臣】而雍害其事【子反亦雍害巫臣不使得取夏姫○雍于勇反】子灵奔晋晋人与之邢【杜邢晋邑○邢音刑】以为谋主扞御北狄通呉于晋教呉叛楚教之乘车射御驱侵【言教呉以中国阵法】使其子狐庸为呉行人焉呉于是伐巢【按巢属楚小国】取驾克棘入州来【杜驾棘皆楚邑谯国鄼县东北有棘亭】楚罢于奔命至今为患则子灵之为也【杜事见成七年○罢音皮】若敖之乱伯贲之子贲皇奔晋晋人与之苖【杜若敖乱在宣四年苖晋下邑林伯贲即鬬椒○贲扶云反下同】以为谋主鄢陵之役【在城十六年○鄢音偃】楚晨压晋军而陈晋将遁矣苖贲皇曰楚师之良在其中军王族而已【杜言楚之精卒唯在中军○压于甲反徐于輙反陈直觐反下同】若塞井夷灶成陈以当之【杜塞井夷灶以为陈】栾范易行以诿之【栾书时将中军范变佐之易行谓简易兵备欲令楚贪已不复顾二穆之兵○易以豉及下同贾音亦行户郎反下同贾音衡】中行二郤必克二穆【郤锜时将上军中行偃佐之郤至佐新军令此三人分良以攻二穆之兵楚子重子辛皆出穆王故曰二穆】吾乃四萃于其王族必大败之【杜四萃四面集攻之○萃在醉反】晋人从之楚师大败王夷师熸【林夷伤也呉楚之间谓火灭为熸葢射共王中目大败楚师也○熸子潜反】子反死之【林楚杀子反并在城十八年】郑叛呉兴楚失诸侯则苖贲皇之为也子木曰是皆然矣声子曰今又有甚于此椒举娶于申公子牟子牟得戾而亡君大夫谓椒举女实遗之惧而奔郑引领南望曰庶防赦余亦弗图也【杜言楚亦不以为意○女音汝】今在晋矣晋人将与之县以比叔向【杜以举材能比叔向】彼若谋害楚国岂不为患子木惧言诸王益其爵禄而复之声子使椒鸣逆之【椒鸣伍举子传言声子有辞伍举所以得反子孙复仕于楚】○许灵公如楚请伐郑【十六年晋伐许他国皆大夫独郑伯自行故许恚欲报之】曰师不兴孤不归矣八月卒于楚楚子曰不伐郑何以求诸侯【林言许灵公以死请师而我不能为之伐郑懈怠如此何以求诸侯而主霸业】冬十月楚子伐郑【杜为许】郑人将御之子产曰晋楚将平诸侯将和【杜和在明年】楚王是故昧于一来【杜昧犹贪冒】不如使逞而归乃易成也【杜逞快也】夫小人之性衅于勇啬于祸以足其性而求名焉者非国家之利也若何从之【杜衅动也啬贪也言郑之欲与楚战者皆衅勇贪名之人非能为国计虑久利不可从也○衅许觐反足子住反又如字】子展説不御冦十二月乙酉入南里堕其城【杜南里郑邑○説音悦堕许规反】渉于乐氏【乐氏津门】门于师之梁【杜郑城门】县门发获九人焉【林郑人发县门而御攻者获楚攻门者九人○县音】渉于汜而归【于汜城下涉汝水南归○汜音几徐扶严反】而后许灵公【卒灵公之志而后之】○卫人归卫姫于晋乃释卫侯【杜卫侯以女説晋而后得免】君子是以知平公之失政也【林重女色而轻齐郑之请此平公之失政传言晋之衰】○晋韩宣子聘于周王使请事【杜问何事来聘】对曰晋士起将归时事于宰旅无他事矣【杜赵宣子名礼诸侯大夫入天子国称士时事四时贡职宰旅冢宰之下士言献职贡于宰旅不取斥尊】王闻之曰韩氏其昌阜于晋乎辞不失旧【杜阜大也传言周衰诸侯莫能如礼唯韩起不失旧】○齐人城郏之歳【在二十四年】其夏齐乌余以廪丘奔晋【杜乌余齐大夫廪丘今东郡廪丘县故城是○廪力甚反】袭卫羊角取之【杜今廪丘县所治羊角城是】遂袭我髙鱼【杜髙鱼城在廪丘县东北】有大雨自其窦入【雨故水窦间○窦音豆】介于其库【入髙鱼库而介其甲】以登其城克而取之【杜取鲁髙鱼无所讳而不书其义未闻】又取邑于宋于是范宣子卒【杜宣子范匄】诸侯弗能治也【林诸侯以范匄新死不能治乌余之罪】及赵文子为政乃卒治之文子言于晋侯曰晋为盟主诸侯或相侵也则讨而使归其地今乌余之邑皆讨类也【杜言于比类宜见讨】而贪之是无以为盟主也请归之【林请以其地归于诸侯】公曰诺孰可使也对曰胥梁带能无用师晋侯使往【胥梁带晋大夫能无用师言有权谋】
