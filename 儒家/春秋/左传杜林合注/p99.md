<!-- { "loadSidebar": true } -->
　　经【丙辰】二十有八年春无冰【前年知其再失闰顿置两闰以应天正故此年正月建子得以无冰为灾而书】○夏卫石恶出奔晋【寗喜之党书名恶之】○邾子来朝○秋八月大雩○仲孙羯如晋【告将朝楚○羯居谒反】○冬齐庆封来奔【崔柕之党耆酒荒淫而出书名罪之自鲁奔吴不书以絶位不为卿】○十有一月公如楚【杜为宋之盟故朝楚林于是公及宋公陈侯郑伯许男如楚诸夏之君旅见于楚始于此是故书公朝王所以见王业之衰书公如楚以见伯业之衰】○十有二月甲寅天王崩【林灵王崩景王立】○乙未楚子昭卒【杜十二月无乙未日误林康王卒郏敖立】传二十八年春无冰梓慎曰今兹宋郑其饥乎【杜梓慎鲁大夫今年郑游吉宋向戌言之明年饥甚传乃详其事○梓音子】岁在星纪而淫于枵【杜岁岁星也星纪在丑斗牛之次枵在子虚危之次十八年晋董叔曰天道多在西北是岁星在亥至此年十一岁故在星纪明年乃当在枵今已在枵淫行失次○枵许骄反】以有时菑隂不堪阳【杜时菑无冰也盛隂用事而温无冰是隂不胜阳地气发泄○菑音灾】蛇乗龙【蛇武之宿虚危之星龙岁星岁星木也木为青龙失次出虚危下为蛇所乘】龙宋郑之星也【岁星本位在东方东方房心为宋角亢为郑故以龙为宋郑之星】宋郑必饥枵虚中也【杜枵三宿虚星在其中】枵耗名也土虚而民耗不饥何为【岁为宋郑之星今失常淫入虚耗之次时复无冰地气发泄故曰士虚民耗○耗呼报反】○夏齐侯陈侯蔡侯北燕伯杞伯胡子沈子白狄朝于晋宋之盟故也【杜陈侯蔡侯胡子沈子楚属也宋盟日晋楚之从交相见故朝晋燕国今蓟县林宋盟在二十七年○燕乌贤反】齐侯将行庆封曰我不与盟何为于晋【杜以宋盟释齐秦故言齐不与盟何为而朝于晋○与音预下同】陈文子曰先事后贿礼也【事大国当先从其政事而后荐贿以副已心】小事大未获事焉从之如志礼也【杜言当从大国请事以顺其志】虽不与盟敢叛晋乎重丘之盟未可忘也子其劝行【重丘盟在二十五年○重直龙反】○卫人讨甯氏之党故石恶出奔晋卫人立其从子圃以守石氏之祀礼也【石恶之先石碏有大功于卫国恶之罪不及不祀故曰礼○从才用反】○邾悼公来朝时事也【传言来朝非宋盟宋盟唯施于朝晋楚】○秋八月大雩旱也【林为旱而雩非过时也】○蔡侯归自晋入于郑郑伯享之不敬子产曰蔡侯其不免乎【杜不免祸】日其过此也【杜在日至晋时○过古未反又古卧反】君使子展廷劳于东门之外而傲【杜廷往也○廷于况反后同劳力报反傲五报反下同】吾曰犹将更之今还受享而惰乃其心也【林是不敬乃出其中心】君小国事大国而惰傲以为已心将得死乎【林为小国之君服大国之事而以怠惰骄傲为已之常心将得善终而死乎○惰徒卧反】若不免必繇其子其为君也淫而不父【杜通太子班之妻】侨闻之如是者恒有子祸【林凡人之所为如此者祸乱常起于父子之间为三十年蔡世子班弑其君传】○孟孝伯如晋告将为宋之盟故如楚也【林孟孝伯即仲孙羯杜鲁晋属故告晋而行○为于伪反】蔡侯之如晋也郑伯使游吉如楚及汉楚人还之【林游吉即子大叔楚人不受游吉之使而命之还】曰宋之盟君实亲辱【杜君谓郑伯】今吾子来寡君谓吾子姑还吾将使驲奔问诸晋而以告【林驲车也杜问郑君应来朝否○驲人实反】子大叔曰宋之盟君命将利小国而亦使安定其社稷镇抚其民人以礼承天之休此君之宪令而小国之望也【林言在宋之盟楚君之命将以弭兵为小国之利亦使小国解兵释甲得以安定其社稷服田力穑得以镇抚其民人使得兴其礼逊以承受上天之福禄此楚君之宪章命令而小国之所仰望于楚者也杜宪法也】寡君是故使吉奉其皮币【聘用乘皮束帛】以岁之不易聘于下执事【杜言岁有饥荒之难故郑伯不得自朝楚○易以防反】今执事有命曰女何与政令之有【林言汝小国大夫何得与楚国之政令○女音汝与音预】必使而君弃而封守【林而汝也】跋涉山川【林草行为防水行为渉○防自末反】蒙犯霜露以逞君心小国将君是望敢不唯命是听无乃非盟载之言以阙君徳而执事有不利焉小国是惧【林失徳则诸侯背楚亦将为楚君不利小国恐惧正坐于此】不然其何劳之敢惮子大叔归复命告子展曰楚子将死矣不修其政徳而贪昧于诸侯以逞其愿欲久得乎周易有之在复【震下坤上复】之颐【震下艮上颐复上六变得颐○颐以之反】曰迷复凶【复上六爻辞也复反也极阴反阳之卦上处极位迷而复反失道已逺逺而无应故凶】其楚子之谓乎欲复其愿【杜谓欲得郑朝以复其愿】而弃其本【杜不修徳】复归无所是谓迷复【失道已逺又无所归】能无凶乎君其往也送葬而归以快楚心【杜言楚子必死君往当送其葬】楚不防十年未能恤诸侯也【杜几近也言失道逺者复之亦难○防居依反又音祈】吾乃休吾民矣【杜休息也言楚不能复为害】禆灶曰今兹周王及楚子皆将死【禆灶郑大夫○禆避支反】岁弃其次而旅于明年之次以害鸟帑周楚恶之【杜旅客处也岁星弃星纪之次客在枵岁星所在其国有福失次于北祸冲在南南为朱鸟鸟尾曰帑鹑火鹑尾周楚之分故周王楚子受其咎俱论岁星过次梓慎则曰宋郑饥禆灶则曰周楚王死传故备举以示卜占惟人所在○帑音奴恶如字又乌路反】○九月郑游吉如晋告将朝于楚以从宋之盟子产相郑伯以如楚舎不为坛【至敌国郊除地封土为坛以受郊劳○相怠亮反下同坛徒丹反】外仆言曰昔先大夫相先君适四国未尝不为坛【杜外仆掌次舎者】自是至今亦皆循之今子草舎无乃不可乎子产曰大适小则为坛小适大苟舎而已焉用坛侨闻之大适小有五美宥其罪戾赦其过失救其菑患赏其徳刑【杜刑法也○焉于防反下同菑音灾】敎其不及小国不困懐服如归是故作坛以昭其功宣告后人无怠于徳【杜怠解也】小适大有五恶说其罪戾【杜自解说也】请其不足【杜请谢其不足惟恐被谴】行其政事【奉行大国之政】共其职贡从其时命【言从朝防之命○共音恭】不然则重其币帛以贺其福而吊其凶皆小国之祸也焉用作坛以昭其祸所以告子孙无昭祸焉可也【杜无昭祸以告子孙】○齐庆封好田而耆酒与庆舎政【杜舍庆封子庆封当国不自为政以付舍○好呼报反耆市志反】则以其内实迁于卢蒲嫳氏【杜内实寳物妻妾也移而居嫳家】易内而饮酒数日【林庆封与卢蒲嫳交易其内人而饮酒数日不已○数所主反】国迁朝焉【杜就于卢蒲氏朝见封】使诸亡人得贼者以告而反之【杜亡人辟崔氏难出奔者林能捕执得盗贼以贼告而反其身使以功赎已罪】故反卢蒲癸癸臣子之【林卢蒲癸庄公党以告贼得反子之即庆舍卢蒲癸臣事之】有宠妻之【杜子之以其女妻癸○妻七计反】庆舍之士谓卢蒲癸曰男女辨姓子不辟宗何也【辨别也别姓而后可相取庆氏卢蒲氏皆姜姓】曰宗不余辟【杜言舍欲妻已】余独焉辟之赋诗断章余取所求焉恶识宗【杜言已苟欲有求于庆氏不能复顾礼譬如赋诗者取其一章而已○断音短恶音乌】癸言王何而反之二人皆嬖【杜二子皆庄公党二十五年崔氏弑庄公癸何出奔今还求宠于庆氏欲为庄公报讐○嬖必计反下同】使执寝戈而先后之【寝戈亲近兵杖○先悉荐反后戸豆反】公膳日双鸡【杜卿大夫之膳食○膳市战反谓公家供卿大夫之常膳】饔人窃更之以鹜御者知之则去其肉而以其洎馈【御进食者饔人御者欲使诸大夫怒庆氏减其膳葢卢蒲癸王何之谋○骛徐音木鸭也洎其器反肉汁也说文云洎灌釡也字林已莅反】子雅子尾怒【二子皆惠公孙】庆封告卢蒲嫳【杜以二子怒告嫳】卢蒲嫳曰譬之如禽兽吾寝处之矣【杜言能杀而席其皮】使析归父告晏平仲【杜欲与其谋子雅子尾】平仲曰婴之众不足用也知无能谋也言弗敢出有盟可也【林言其兵众不足用以讨乱其知谋不足用以虑事不敢出言以泄庆氏之谋请为盟以誓不敢泄○知音智】子家曰子之言云【杜子家析归父】又焉用盟告北郭子车【杜子车齐大夫】子车曰人各有以事君非佐之所能也【杜佐子车名○言凡人各有材能以事其君非佐之材所能及】陈文子谓桓子【杜桓子文子之子无宇】曰祸将作矣吾其何得【林言齐之祸乱将起矣我其当得何物】对曰得庆氏之木百车于庄【庆封时有此木积于六轨之道】文子曰可慎守也已【林善其子不志于货财言可慎守其家也】卢蒲癸王何卜攻庆氏示子之兆【林以兆示庆舍】曰或卜攻讐敢献其兆【林敢献兆请问其吉凶】子之曰克见血【林主杀戮见血】冬十月庆封田于莱陈无宇从丙辰文子使召之请曰无宇之母疾病请归【林诈言其母疾病请先归视其母○莱音来从才用反】庆季卜之【杜季庆封林为无宇卜母疾病】示之兆曰死奉而泣【杜无宇泣○奉芳勇反】乃使归庆嗣闻之【嗣庆封之族】曰祸将作矣谓子家速归【子家庆封字】祸作必于尝【杜尝秋祭】归犹可及也子家弗听亦无悛志【悛改悟也○悛七全反】子息曰亡矣幸而获在吴越【杜子息庆嗣】陈无宇济水而戕舟发梁【林戕害其舟楫发壊其桥梁不欲庆封得救难○戕在羊反】卢蒲姜谓癸曰有事而不告我必不防矣【杜姜癸妻庆舍女】癸告之【杜告欲杀庆舍】姜曰夫子愎莫之止将不出我请止之【夫子谓庆舍○愎皮逼反】癸曰诺十一月乙亥尝于太公之庙庆舍涖事【林临祭事○天音泰】卢蒲姜告之且止之弗听曰谁敢者【林庆舍之女告其父以有变且止其父勿出临祭庆舍不从言谁敢为乱者以此见其愎也】遂如公【杜至公所】麻婴为尸【为祭尸】庆集为上献【上献先献者○集戸结反】卢蒲癸王何执寝戈【林二人执亲兵以从庆舍】庆氏以其甲环公宫【林庙在公宫之肉故庆氏以其私甲环卫公宫○环如字徐音忠】陈氏鲍氏之圉人为优【林陈鲍二氏养马人为优俳之献○优于求反】庆氏之马善惊士皆释甲束马【杜束绊之也】而饮酒且观优至于鱼里【林鱼里里名优在鱼里就观之】栾髙陈鲍之徒介庆氏之甲【杜栾子雅髙子尾陈陈须无鲍鲍国林介因也庆氏之士释甲而观优故四族因庆氏之甲】子尾抽桷撃扉三【桷椽也扉门阖也以桷撃扉为期○桷音角扉音非门扇也】卢蒲癸自后刺子之王何以戈击之解其左肩犹援庙桷动于甍【杜甍屋栋林庆舍虽伤重犹能援大庙之掾动于屋角○刺七亦反援音爰甍亡耕反】以俎壶投杀人而后死【林俎壶皆祭器杜言其多力】遂杀庆绳麻婴【杜庆绳庆集】公惧鲍国曰羣臣为君故也【杜言欲尊公室非为乱阶○为于伪反】须无以公归税服而如内宫【林税祭服而往内宫言公惧于外难○税叶活反又如字】庆封归遇告乱者丁亥伐西门弗克还伐北门克之入伐内宫【林陈鲍在公所故】弗克反陈于岳【岳里名○陈直觐反】请战弗许遂来奔献车于季武子美泽可以鉴【杜光鉴形也】展庄叔见之【杜鲁大夫】曰车甚泽人必瘁宜其亡也【林竭民力而为车人必困瘁竭人以奉已宜其灭亡也○瘁在罪反】叔孙穆子食庆封庆封汜祭【礼食有祭示有所先也汜祭逺散所祭不共○食音嗣汜芳剑反】穆子不说使工为之诵茅鸱【工乐师茅防逸诗刺不敬○说音悦防人之反】亦不知既而齐人来让【杜譲鲁受庆封】奔吴吴勾余予之朱方【杜勾余吴子夷未也朱方吴邑○勾古侯反下勾渎同】聚其族焉而居之富于其旧子服惠伯谓叔孙曰天殆富淫人庆封又富矣穆子曰善人富谓之赏淫人富谓之殃天其殃之也其将聚而殱旃【杜殱尽也旃之也为昭四年杀庆封传○殱子潜反】○癸巳天王崩未来赴亦未书【林经书十二月甲寅】礼也【嫌时已闻丧当书故发例】○崔氏之乱丧羣公子故鉏在鲁叔孙还在燕贾在句渎之丘【在襄二十一年○丧息浪反鉏仕居反公子鉏也凟音豆】及庆氏亡皆召之具其器用而反其邑焉【皆反还也】与晏子邶殿其鄙六十【杜邶殿齐别都以邶殿边鄙六十邑与晏婴○邶蒲对反殿多荐反又如字】弗受子尾曰富人之所欲也何独弗欲对曰庆氏之邑足欲故亡【林庆封邑多厌足其欲骄侈横生故有灭亡之祸】吾邑不足欲也益之以邶殿乃足欲足欲亡无日矣在外不得宰吾一邑【林若奔亡在外国虽我之一邑亦不可得而宰制】不受邶殿非恶富也恐失富也且夫富如布帛之有幅焉为之制度使无迁也【林如织布帛须有幅尺为之制度使其富不可迁移○恶鸟路反夫音扶幅音福】夫民生厚而用利【林生理丰厚财用利益】于是乎正徳以幅之【杜言厚利皆人之所欲唯正徳可以为之幅】使无黜嫚【杜黜犹故也○黜勑作反嫚音慢】谓之幅利【杜谓用利之幅尺】利过则为败【林利过骄生祸败必至】吾不敢贪多所谓幅也与北郭佐邑六十受之与子雅邑辞多受少与子尾邑受而稍致之【杜致还公】公以为忠故有宠释卢蒲嫳于北竟【释放也○竟音境】求崔杼之尸将戮之不得叔孙穆子曰必得之武王有乱臣十人【乱治也】崔杼其有乎不十人不足以葬【葬必须十人崔氏不能令十人同心故必得】既崔氏之臣曰与我其拱璧【杜崔氏大璧○拱居勇反徐音恭】吾献其柩于是得之十二月乙亥朔齐人迁庄公殡于大寝【杜更殡之于路寝也十二月戊戌朔乙亥误林二十五年崔氏侧庄公于北郭今始迁其柩】以其棺尸崔杼于市【崔氏弑庄公又葬不如礼故以庄公棺着崔杼尸边以章其罪】国人犹知之皆曰崔子也【杜始求崔杼之尸不得故传云国人皆知之】○为宋之盟故公及宋公陈侯郑伯许男如楚公过郑郑伯不在【杜已在楚○为干伪反过古禾反】伯有廷劳于黄崖不敬【杜荥阳宛陵县西有黄水西南至新郑城西入洧○劳力报反】穆叔曰伯有无戾于郑郑必有大咎【杜伯有不受戮必还为郑国害】敬民之主也而弃之何以承守【言无以承先祖守其家】郑人不讨必受其辜济泽之阿【杜言薄土○齐子礼反】行潦之苹藻【杜言贱菜○潦音老苹音频藻音早】寘诸宗室【杜荐宗庙】季兰尸之敬也【杜言取苹藻之菜于阿泽之中使服兰之女而为之主神犹享之以其敬也】敬可弃乎【杜为三十年郑杀良霄传】及汉楚康王卒公欲反叔仲昭伯曰我楚国之为岂为一人行也【杜昭伯叔仲带林言我之朝楚为楚国而来岂为康王一人而来○为于伪反下同】子服惠伯曰君子有逺虑小人从迩【杜迩近也】饥寒之不恤谁遑其后【杜遑睱也林目前饥寒尚不忧恤谁睱忧其后】不如姑归也叔孙穆子曰叔仲子专之矣【杜言足专任】子服子始学者也【此言未识逺】荣成伯曰逺图者忠也【杜成伯荣驾鹅】公遂行【杜从昭伯谋】宋向戌曰我一人之为非为楚也饥寒之不恤谁能恤楚姑归而息民待其立君而为之备宋公遂反○楚屈建卒赵文子丧之如同盟礼也【杜未盟有甲之隙不以此废好故曰礼○丧如字又息浪反】○王人来告丧问崩日以甲寅告【林实十一月癸巳崩而以十二月甲寅告】故书之以征过也【征审也此缓告非有事宜直臣子怠慢故于此发例○徴音真本作惩误】
