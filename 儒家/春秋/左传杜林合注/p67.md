<!-- { "loadSidebar": true } -->
　　传七年春吴伐郯郯成季文子曰中国不振旅蛮夷入伐而莫之或恤【杜伐整也旅众也林传例出曰治兵入曰振旅此言中国不振旅者葢以晋景自邲之败中国不能振整师旅而归】无吊者也夫【言中国不能相愍恤故夷狄内侵○夫音扶】诗曰不吊昊天乱靡有定其此之谓乎【诗小雅刺在上者不能吊愍下民故号天告乱林言昊天不愍吊下民祸乱靡有定时○昊户老反】有上不吊其谁不受乱【杜上谓霸主林言有伯主而不愍吊小国其谁不被受蛮夷之祸乱】吾亡无日矣君子曰知惧如是斯不亡矣【林谓季文子因吴伐郯而知恐惧修省之道斯不至于灭亡矣】○郑子良相成公以如晋见且拜师【谢前年晋救郑之师为楚伐郑张本○想息亮反见贤遍反】○夏曺宣公来朝○秋楚子重伐郑师于汜【汜郑地在襄城县南○汜音凡】诸侯救郑郑共仲侯羽军楚师【杜二子郑大夫也军楚师攻楚师也○共音恭】囚郧公钟仪【林钟仪是郧县大夫○郧音云】献诸晋八月同盟于马陵寻虫牢之盟且莒服故也【杜虫牢盟在五年莒本属齐齐服故莒従之】晋人以钟仪归囚诸军府【军藏府也为九年晋侯见钟仪张本】○楚围宋之役【在宣十四年】师还子重请取于申吕以为赏田王许之【林申吕楚二邑杜分申吕之田以自赏】申公巫臣曰不可此申吕所以邑也是以为赋以御北方若取之是无申吕也【杜言申吕赖此田成邑耳不得此田则无以出兵赋而二邑壊也○所以邑也一本作所邑也御鱼吕反】晋郑必至于汉王乃止子重是以怨巫臣子反欲取夏姬巫臣止之遂取以行【林事俱载在元年传巫臣与夏姬滛奔并在二年】子反亦怨之及共王即位【杜楚共王以鲁成公元年即位○共音恭】子重子反杀巫臣之族子阎子荡及清尹弗忌【杜皆巫臣子族○阎音盐】及襄公之子黑要【杜以夏姬故并怨黑要○要一遥反】而分其室子重取子阎之室使沈尹与王子罢分子荡之室子反取黑要与清尹之室巫臣自晋遗二子书【杜子重子反○罢音皮下同遗唯季反】曰尔以谗慝贪惏事君而多杀不辜【林谗慝指其谮善贪惏指其分室也○慝他得反惏力舍反】余必使尔罢于奔命以死巫臣请使于吴晋侯许之吴子夀梦说之乃通吴于晋【杜夀梦季札父林先是吴人自安僻陋未甞与中国相通至是巫臣困楚乃通吴于晋○使所吏反梦莫公反说音悦】以两之一卒适吴舍偏两之一焉【杜司马法百人为卒二十五人为两车九乗为小偏十五乗为大偏葢留九乗车及一两二十五人今吴习之○卒子忽反舍音赦旧音舍】与其射御敎吴乗车敎之战陈敎之叛楚【林先是吴末甞射御故巫臣与其射御未甞乗车故巫臣教吴乗车未识战陈之法故巫臣教之战阵吴甞　属楚故巫臣敎之叛楚○陈直觐反】寘其子狐庸焉使为行人于吴吴始伐楚伐巢伐徐【杜巢徐楚属国○寘之豉反】子重奔命【杜救徐巢】马陵之防吴入州来子重自郑奔命【杜因伐郑而行】子重子反于是乎一嵗七奔命【杜吴人一嵗之间七为楚害故子重子反凡七奔命】蛮夷属于楚者吴尽取之是以始大通吴于上国【杜上国诸夏】○卫定公恶孙林父冬孙林父出奔晋【林父孙良夫之子○恶乌路反】卫侯如晋晋反戚焉【杜戚林父邑林父出奔戚随属晋林晋因卫来朝而反其戚邑○戚七犾反】
　　经【戊寅】八年春晋侯使韩穿来言汶阳之田归之于齐【齐服事晋故晋来语鲁使还二年所取田】○晋栾书帅师侵蔡○公孙婴齐如莒○宋公使华元来聘○夏宋公使公孙夀来纳币【杜昏聘不使卿今华元将命故特书之宋公无主昏者自命之故称使也公孙夀荡意诸之父】○晋杀其大夫赵同赵括【传曰原屏咎之徒也明本不以徳义自居宜其见讨故従告辞而称名】○秋七月天子使召伯来赐公命【杜诸侯即位天子赐以命圭与之合瑞八年乃来缓也天子天王王者之通称林赐命止此】○冬十月癸卯杞叔姬卒【前五年来归者女既适人虽见出弃犹以成人礼书之终为杞伯所葬故称杞叔姬】○晋侯使士燮来聘○叔孙侨如防晋士燮齐人邾人伐郯【先谋而称防盟主之命不同之于列国】○卫人来媵【古者诸侯取适夫人及左右媵各有侄娣皆同姓之国国三人凡九女所以广继嗣也鲁将嫁伯姬于宋故卫来媵之○媵以证反】
　　传八年春晋侯使韩穿来言汶阳之田归之于齐季文子饯之【杜饯送行饮酒○饯钱浅反送去食也字林子扇反毛诗笺云祖而舍軷饮酒于其侧曰饯】私焉【杜私与之言】曰大国制义以为盟主是以诸侯懐徳畏讨无有贰心【林言大国制合宜之义以为诸侯之盟主是以诸侯懐盟主之恩徳而畏盟主之讨伐不敢有携贰之心】谓汶阳之田敝邑之旧也而用师于齐使归诸敝邑【杜用师鞌之战】今有二命曰归诸齐信以行义义以成命【林人之守信所以行其合宜之义人之守义所以成其惟行不惟反之命令】小国所望而懐也信不可知义无所立【林言守一之信则或予或夺而信不可知言合宜之义则夺鲁予齐而义无所立】四方诸侯其谁不解体【杜言不复肃敬于晋】诗曰女也不爽士贰其行士也罔极二三其徳【杜爽差也极中也诗卫风妇人怨大夫不一其行喻鲁事晋犹女之事夫不敢过差而晋有罔极之心反二三其徳○行下孟反】七年之中一与一夺二三孰甚焉士之二三犹丧妃耦而况霸主【林丈夫一身也若二三其徳女有怨心犹丧失其妃耦何况晋国实为诸侯之霸主○丧息浪反妃音配】霸主将徳是以【杜以用也林为霸主者将德是用】而二三之其何以长有诸侯乎诗曰犹之未逺是用大简【杜犹图也简谏也诗大雅言王者图事不逺故用大道谏之○长如字一音丁丈反】行父惧晋之不逺犹而失诸侯也是以敢私言之○晋栾书侵蔡【六年未得志故】遂侵楚获申骊【杜申骊楚大夫林生死皆曰获○骊方驰反】楚师之还也【杜谓六年遇于绕角时】晋侵沈获沈子揖初従知范韩也【杜绕角之役栾书従知荘子范文子韩献子之言不与楚战自是常従其谋师出有功故善之沈国今汝南平与县○揖徐音集又于立反】君子曰従善如流宜哉【林言栾书従知范韩之善如流水之赴壑杜宜冇功也如流愈速】诗曰岂弟君子遐不作人【杜遐逺也作用也诗大雅言文王能逺用善人不语助○恺开在反乐也悌徒礼反易也】求善也夫作人斯有功绩矣是行也郑伯将防晋师【杜防伐蔡之师○夫音扶】门于许东门大获焉【杜过许见其无备因攻之】○声伯如莒逆也【自为逆妇而书者因聘而逆妇】○宋华元来聘聘共姬也【杜穆姜之女成公姊妹为宋共公夫人聘不应使卿故传发其事而已○共音恭】○夏宋公使公孙夀来纳币礼也【约币应使卿】○晋赵荘姬为赵婴之亡故谮之于晋侯【杜赵婴亡在五年】曰原屏将为乱栾郤为征【杜栾氏却氏亦征其为乱】六月晋讨赵同赵括武従姬氏畜于公宫【杜赵武庄姬之子荘姬晋成公女畜养也】以其田与祁奚韩厥言于晋侯曰成季之勲宣孟之忠【林成季即赵哀有従晋文公出亡之勲宣孟即赵盾有相晋拥立灵成之忠○祁互之反字林上尸反】而无后为善者其惧矣三代之令王皆数百年保天之禄夫岂无辟王赖前哲以免也【杜言三代亦有邪辟之君但赖其先人以免祸耳○数所主反辟匹亦反哲陟列反】周书曰不敢侮鳏寡所以明徳也【杜周书康诰言文王不侮鳏寡而徳益明欲使晋侯之法文王○无妻曰鳏无夫曰寡厥欲晋景恤赵孤以法文王○侮亡甫反鳏古顽反】乃立武而反其田焉【林以赐祁奚之田复归赵氏】○秋召桓公来赐公命【杜召桓公周卿士林即召伯】○晋侯使申公巫臣如吴假道于莒与渠丘公立于池上【杜渠丘公莒子朱也池城池也渠丘邑名莒县有蘧里】曰城已恶莒子曰辟陋在夷其孰以我为虞【杜虞度也林言莒国僻陋介在蛮夷其孰虞度思并我国○已恶如字己犹大也本或作城已恶矣】对曰夫狡焉【杜狡猾之人○狡交夘反】思启封疆以利社稷者何国蔑有唯然故多大国矣【林唯其如此所以强凌弱众暴寡大国日众○疆居良反唯音维本或作虽后人改也】唯或思或纵也【杜世有思开封疆者有纵其暴掠者莒人当唯此为命】勇夫重闭况国乎【林匹夫之勇而且重闗以待暴客况有国有家而不设备乎杜为明年莒溃传○重直龙反又直勇反闭补计反又蒲结反一音户旦反】○冬杞叔姬卒来归自杞故书【愍其见出来归故书卒也若更适大夫则不复书卒】○晋士燮来聘言伐郯也以其事吴故【七年郯与吴成】公赂之请缓师文子不可【杜文子士燮】曰君命无贰失信不立礼无加货事无二成【林言受君命者不敢有携贰之心失信于君则无以自立朝聘有赠贿之礼无以加货况受赂乎公私之事不能两成】君后诸侯是寡君不得事君也【杜欲与鲁絶○后如字徐音胡豆反】燮将复之【林燮将以鲁请缓师复于晋君】季孙惧使宣伯帅师防伐郯○卫人来媵共姬礼也【林同姓相媵故为有礼】凡诸侯嫁女同姓媵之异姓则否【必以同姓者参骨肉至亲所以息隂讼】经【己夘】九年春王正月杞伯来逆叔姬之丧以归○公防晋侯齐侯宋公卫侯郑伯曺伯莒子杞伯同盟于蒲【杜蒲卫地在长垣县西南】○公至自防【无传】○二月伯姬归于宋【宋不使卿逆非礼】○夏季孙行父如宋致女【女嫁三月又使大夫随加聘问谓之致女所以致成妇礼笃昏姻之好】○晋人来媵【媵伯姬也】○秋七月丙子齐侯无野卒【杜无传五同盟丙子六月一日书七月従赴林顷公卒子灵公环立】○晋人执郑伯【杜郑伯既受盟于蒲又受楚赂防于邓故晋执之称人者晋以无道于民告诸侯例在十五年】○晋栾书帅师伐郑○冬十有一月葬齐顷公【无传○顷音倾】○楚公子婴齐帅师伐莒庚申莒溃【杜民逃其上曰溃】○楚人入郓【杜郓莒别邑也楚偏师入郓故称人林伐称名入称人书法与防蜀盟蜀同】○秦人白狄伐晋○郑人围许○城中城【杜鲁邑也在东海廪丘县西南此闰月城在十一月之后十二月之前故传曰书时】
