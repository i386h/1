<!-- { "loadSidebar": true } -->
　　传二十二年春王二月甲子齐北郭啓帅师伐莒【杜啓齐大夫北郭佐之后】莒子将战苑羊牧之谏【牧之莒大夫】曰齐帅贱其求不多不如下之【林言北郭启非卿帅师所求于莒者不多不如卑下服齐勿与战○帅所类反】大国不可怒也弗聴败齐师于夀余【莒地】齐侯伐莒【杜怒败】莒子行成司马灶如莒莅盟【杜灶齐大夫】莒子如齐涖盟盟于稷门之外【稷门齐城门也】莒于是乎大恶其君【为明年莒子来奔传】○楚防越使告于宋【林防越前年帅师救华氏故使人告于宋】曰寡君闻君有不令之臣为君忧无宁以为宗羞【杜无寜宁也言华氏为宋宗庙之羞耻】寡君请受而戮之对曰孤不佞不能媚于父兄【华向公族也故称父兄】以为君忧拜命之辱抑君臣日战君曰余必臣是助亦惟命人有言曰惟乱门之无过【林兵乱之家无过其门○过古禾反】君若惠保敝邑无亢不衷以奬乱人【林无为髙亢不叶中正之事以奬助叛乱之人】孤之望也唯君图之楚人患之【杜患宋以义距之】诸侯之戍谋曰若华氏知困而致死楚耻无功而疾战非吾利也不如出之以为楚功【林死守则戍不可解疾战则师或致败不如解围聴华向出奔使楚人得取其救华氏之功】其亦无能为也己【言华氏不能复为宋患】救宋而除其害又何求乃固请出之宋入从之已己宋华亥向宁华定华防华登皇奄伤省臧士平出奔楚【杜华防已下五子不书非卿】宋公使公孙忌为大司马【代华费遂】边卬为大司徒【卬平公曽孙代华定】乐祁为司城【杜祁子罕孙乐祁犂】仲几为左师【几仲江孙代向宁○几音基】乐大心为右师【代华向】乐挽为大司宼【挽子罕孙○挽音晩】以靖国人【终梓慎之言三年而后弭】○王子朝宾起有宠于景王【杜子朝景王之长庶子宾起子朝之傅】王与宾孟説之欲立之【杜孟即起也王语宾孟欲立子朝为大子】刘献公之庶子伯蚠事单穆公【杜献公刘挚伯蚠刘狄穆公单旗○蚠扶粉反又扶云反】恶宾孟之为人也愿杀之又恶王子朝之言以为乱愿去之【杜子朝有欲立之言故刘蚠恶之】宾孟适郊见雄鸡自防其尾问之侍者曰自惮其牺也【畏其为牺牲奉宗庙故自残毁】遽归告王且曰鸡其惮为人用乎人异于是【杜鸡牺虽见宠饰然卒当见杀若人见宠饰则当贵盛故言异于鸡】牺者实用人人牺实难已牺何害【杜言设使宠人如宠牺则不宜假人以招祸难使牺在已则无患害己喻子朝欲使王早宠异之】王弗应【十五年太子夀卒王立子猛后复欲立子朝而未定宾孟感鸡盛称子朝王心许之故不应】夏四月王田北山使公卿皆从将杀单子刘子【杜北山洛北芒也王知单刘不从立子朝欲因田猎先杀之○从才用反】王有心疾乙丑崩于荣锜氏【四月十九日河南巩县西有荣锜涧○锜鱼竒反】戊辰刘子挚卒【二十二日卒】无子单子立刘蚠【林蚠献公之庶子杜蚠事单子故】五月庚辰见王【见王猛○见贤遍反】遂攻宾起杀之【杜党子朝故】盟羣王子于单氏【杜王子猛次王故单刘立之惧诸王子或党子朝故盟之】○晋之取鼓也【在十五年】既献而反鼔子焉【杜献于庙】又叛于鲜虞【杜叛晋属鲜虞】六月荀吴略东阳【略行也东阳晋之山东邑魏郡广平以北】使师伪籴者【林使晋师诈为将贩籴于鼓者】负甲以息于昔阳之门外【昔阳故肥子所都】遂袭鼔灭之以鼓子鸢鞮归使涉佗守之【杜守鼔之地涉佗晋大夫○鸢悦全反鞮丁兮反佗徒多反】○丁巳塟景王王子朝因旧官百工之丧职秩者与灵景之族以作乱【杜百工百官也灵王景王之子孙○丧息浪反】帅郊要饯之甲【杜三邑周地○要一遥反饯贱浅反】以逐刘子【逐伯蚠】壬戌刘子奔【周邑】单子逆悼王于庄宫以归【杜悼王子猛也】王子还夜取王以如庄宫【王子还子朝党也不欲使单子得王猛故取之】癸亥单子出【失王故出奔】王子还与召庄公谋【杜庄公召伯奂子朝党也○召上照反】曰不杀单旗不捷【杜旗单子也】与之重盟必来背盟而克者多矣从之【杜从还谋也○背音佩】樊顷子曰非言也必不克【杜顷子樊齐单刘党林王子还之谋非有德之言必不胜○顷音倾】遂奉王以追单子【杜王子还奉王】及领大盟而复【领周地欲重盟令单子刘子复归】杀挚荒以説【杜委罪于荒○説如字或音悦】刘子如刘【杜归其采邑】单子亡乙丑奔于平畤【杜平畤周地知王子还欲背盟敛亡走】羣王子追之【林羣王子党子胡来共追单子】单子杀还姑发弱鬷延定稠【杜八子灵景之族因战而杀之】子朝奔京【其党死故】丙寅伐之【单子伐京】京人奔由刘子入于王城【子朝奔京故得入】辛未巩简公败绩于京乙亥甘平公亦败焉【杜甘巩二公周卿士皆为子朝所败】叔鞅至自京师【塟景王还】言王室之乱也【经所以书】闵马父曰子朝必不克其所与者天所废也【杜闵马父闵子马鲁大夫天所废谓羣丧职秩者】单子欲告急于晋秋七月戊寅以王如平畤遂如圃车次干皇【杜出次以示急戊寅七月三日经书六月误也】刘子如刘单子使王子处守于王城【杜王子处子猛党守王城距子朝】盟百工于平宫【杜平宫平王庙】辛夘鄩伐皇【鄩子朝党○鄩音寻】大败获鄩壬辰焚诸王城之市【杜焚鄩】八月辛酉司徒丑以王师败绩于前城【丑悼王司徒前城子朝所得邑】百工叛【司徒丑败故】己已伐单氏之宫败焉【杜百工伐单氏为单氏所败】庚午反伐之【单氏反伐百工】辛未伐东圉【杜百工所在洛阳东南有圉乡】冬十月丁巳晋籍谈荀跞帅九州之戎【杜九州戎陆浑戎十七年灭属晋州乡属也五州为乡○跞力狄反】及焦瑕温原之师【焦瑕温原晋四邑】以纳王于王城【丁巳在十月经书秋误】庚申单子刘蚠以王师败绩于郊【为子朝之党所败】前城人败陆浑于社【杜前城子朝众社周地】十一月乙酉王子猛卒【乙酉在十一月经书十月误虽未即位周人諡曰悼王】不成丧也【释所以不称王崩】己丑敬王即位【杜敬王王子猛母弟王子匄】馆于子旅氏【子旅周大夫】十二月庚戌晋籍谈荀跞贾辛司马督【杜司马乌】帅师军于隂【籍谈所军】于侯氏【荀跞所军】于谿泉【贾辛所军巩县西南有明谿泉】次于社【司马督所次】王师军于汜于解次于任人【杜王师分在三邑洛阳西南有大解小解○汜音凡解音蟹任音壬】闰月晋箕遗乐征右行诡济师取前城【三子晋大夫济师渡伊洛○行户郎反】军其东南王师军于京楚辛丑伐京毁其西南【京楚子朝所在】经【壬午】二十有三年春王正月叔孙婼如晋【谢取邾师○婼勅略反】○癸丑叔鞅卒【无传】○晋人执我行人叔孙婼【称行人讥晋执使人】○晋人围郊【杜讨子朝也郊周邑围郊在叔鞅卒前经书后从赴】○夏六月蔡侯东国卒于楚【杜无传未同盟而赴以名林悼侯卒弟昭公申立】○秋七月莒子庚舆来奔【林齐纳郊公】○戊辰吴败顿胡沈蔡陈许之师于鸡父【杜不书楚楚不战也鸡父楚地安丰县南有鸡备亭○父音甫】胡子髠沈子逞灭【国虽存君死曰灭○髠若门反】获陈夏齧【杜大夫死生通曰获夏齧征舒孙林夷狄交相败不书必败中国而后书吴败顿胡沈蔡陈许之师胡子髠沈子逞灭获陈夏齧自及春秋未之有也○齧五结反】○天王居于狄泉【杜敬王辟子朝也狄泉今洛阳城内大仓西南池水也时在城外林居于狄泉言未得京师也于是王猛卒敬王即位即王猛之母弟匄也居于狄泉谓之东王子朝入于王城谓之西王书曰天王居于狄泉黜子朝也】○尹氏立王子朝【杜尹氏周世卿也书尹氏立子朝明非周人所欲立林此尹文公圉周世卿也书尹氏立王子朝犹曰尹氏所欲立也将以王天下独尹氏立之则莫之与矣王子不名惟卒名之非卒也而名之者贬也是故救卫书子突奔名子瑕立名子朝】○八月乙未地震○冬公如晋至河有疾乃复
