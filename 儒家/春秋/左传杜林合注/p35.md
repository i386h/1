<!-- { "loadSidebar": true } -->

　　左传杜林合注卷十
　　钦定四库全书
　　左传杜林合注卷十一　明　王道焜
　　赵如源　同编
　　僖公三
　　经【丁丑】十有六年春王正月戊申朔陨石于宋五【杜陨落也闻其陨视之石数之五各随其闻见先后而记之庄七年星陨如见星之陨而坠于四逺若山若水不见在地之騐此则见在地之騐而不见始陨之星史各据事而书○陨十敏反】是月六鹢退飞过宋都【杜是月陨石之月重言是月嫌同日鹢水鸟高飞遇风而退宋人以为灾告于诸侯故书林言是月与陨石同月而不同日也望之六见之鹢察之退飞此亦随闻见先后而记之与上同○是月本或作是日鹢五厯反本或作鹢音同六其数也过古禾反】○三月壬申公子季友卒【杜无传称字者贵之公与小敛故书日林自是季氏世为卿】○夏四月丙申鄫季姬卒【无传○鄫似陵反】○秋七月甲子公孙兹卒【无传】○冬十有二月公防齐侯宋公陈侯卫侯郑伯许男邢侯曹伯于淮【杜临淮郡左右林兵车之防四邢音刑淮音怀】
　　传十六年春陨石于宋五陨星也【杜但言星则嫌星使石陨故重言陨星林星阳物陨至地则化为石】六鹢退飞过宋都风也【六鹢遇迅风而退飞风高不为物害故不记风之异】周内史叔兴聘于宋宋襄公闻焉曰是何祥也吉凶焉在【杜祥吉凶之先见者襄公以为石陨鹢退能为祸福之始故问其所在○焉于防反】对曰今兹鲁多大丧【杜今兹此嵗林鲁季友公孙兹卒】明年齐有乱君将得诸侯而不终【杜鲁丧齐乱宋襄公不终别以政刑吉凶他占知之】退而告人曰君失问是隂阳之事非吉凶所生也【杜言石陨鹢退阴阳错逆所为非人所生襄公不知阴阳而问人事故曰君失问叔兴自以对非其实恐为有识所讥故退而告人】凶由人吾不敢逆君故也【杜积善余庆积恶余殃故曰吉凶由人君问吉凶不敢逆之故假他占以对】○夏齐伐厉不克救徐而还【杜十五年齐伐厉以救徐】○秋狄侵晋取狐厨受铎涉汾及昆都因晋败也【杜狐厨受铎昆都晋三邑平阳临汾县西北有狐谷亭汾水出太原南入河○狐音胡防直诛反铎徒各反汾扶云反】○王以戎难告于齐齐徴诸侯而戍周【杜十一年戎伐京师以来遂为王室难○难乃旦反】○冬十一月乙卯郑杀子华【终管仲之言事在十年】○十二月防于淮谋鄫且东略也【杜鄫为淮夷所病故林畧巡行也终九年宰孔之言】城鄫役人病有夜登丘而呼曰齐有乱不果城而还【杜役人遇厉气不堪久驻故作妖言○呼火故反还音旋】
　　经【戊寅】十有七年春齐人徐人伐英氏【○英于京反】○夏灭项【杜项国今汝阴项县公在防别遣师灭项不言师讳之林公犹在防而师灭项非公命也此失兵权之渐○项胡讲反鲁灭之也二传以为齐灭】○秋夫人姜氏防齐侯于卞【杜卞今鲁国下县○卞皮彦反】○九月公至自防【公既见执于齐犹以防致者讳之】
　　○冬十有二月乙亥齐侯小白卒【杜与僖公八同盟赴以名林桓公卒齐乱明年孝公立】
　　传十七年春齐人为徐伐英氏以报娄林之役也【英氏楚与国娄林役在十五年○为于伪反】○夏晋大子圉为质于秦秦归河东而妻之【杜秦征河东置官司在十五年○圉鱼吕反质音致下同妻七计反下同】惠公之在梁也【林惠公以六年奔梁】梁伯妻之梁嬴孕过期【杜过十月不产懐子曰孕○嬴音盈下同孕以证反过古禾反】卜招父与其子卜之【卜招父梁太卜○招上遥反】其子曰将生一男一女招曰然男为人臣女为人妾故名男曰圉女曰妾【杜圉养马者不聘曰妾】及子圉西质妾为宦女焉【林秦居西方故曰西质妾亦同时宦事秦为妾志招父之言騐○宦音患】○师灭项【杜师鲁师】淮之防公有诸侯之事未归而取项【杜淮防在前年冬诸侯之事防同讲礼之事】齐人以为讨而止公【杜内讳执皆言止】○秋声姜以公故防齐侯于卞【声姜僖公夫人齐女林为僖公被执之故防齐以请僖公】九月公至书曰至自防犹有诸侯之事焉【林犹若有诸侯防同之事焉】且讳之也【耻见执故托防以告庙】○齐侯之夫人三王姬徐嬴蔡姬皆无子齐侯好内【林好女色也○好呼报反】多内宠内嬖如夫人者六人【林妾媵之得嬖宠如夫人礼秩者六人○嬖必计反】长卫姬生武孟【杜武孟公子无亏林有卫二姬故以长少别之○长丁丈反】少卫姬生惠公【杜公子元○少诗照反】郑姬生孝公【杜公子昭】葛嬴生昭公【杜公子潘】密姬生懿公【杜公子商人】宋华子生公子雍【杜华氏之女子姓○华户化反】公与管仲属孝公于宋襄公以为大子雍巫有宠于卫共姬因寺人貂以荐羞于公【杜雍巫雍人名巫即易牙林共姬长卫姬寺人阉宦名貂者有宠于桓公故易牙因之而荐食味于公羞食味也易牙善烹羞故以滋味进○属音烛共音恭本亦作恭貂音雕】亦有宠公许之立武孟【杜易牙既有宠于公为长卫姬请立武孟】管仲卒五公子皆求立冬十月乙亥齐桓公卒【杜乙亥月八日林此言齐桓公不能修身齐家以至身死国乱为天下笑】易牙入与寺人貂因内宠以杀羣吏【杜内宠内官之有权宠者】而立公子无亏孝公奔宋十二月乙亥赴辛巳夜殡【杜六十七日乃殡○殡必刃反】
　　经【己卯】十有八年春王正月宋公曹伯卫人邾人伐齐【纳孝公】○夏师救齐【无传】○五月戊寅宋师及齐师战于甗齐师败绩【无亏既死曹卫邾先去鲁亦罢归故宋师独与齐战不称宋公不亲战也大崩曰败绩甗齐地○甗鱼免反又鱼偃反又音言一音彦】○狄救齐【无传救四公子之徒】○秋八月丁亥葬齐桓公【杜十一月而葬乱故八月无丁亥日误】○冬邢人狄人伐卫【杜狄称人者史异辞传无义例林狄称人之始】
　　传十八年春宋襄公以诸侯伐齐【林宋襄公受齐侯管仲立孝公之托孝公又奔在宋故宋以诸侯伐齐纳之】三月齐人杀无亏【杜以説宋】○郑伯始朝于楚【中国无覇故】楚子赐之金【林金铜铁之属】既而悔之与之盟曰无以铸兵【杜楚金利故○铸之树反】故以铸三钟【杜古者以铜为兵传言楚无霸者逺畧】○齐人将立孝公不胜四公子之徒遂与宋人战【杜无亏已死故曰四公子○胜音升又升证反】夏五月宋败齐师于甗立孝公而还○秋八月葬齐桓公【孝公立而后得葬】○冬邢人狄人伐卫围菟圃卫侯以国让父兄子弟及朝众曰茍能治之燬请从焉【杜燬卫文公名林卫文公遭狄之祸乃以卫国逊让其诸伯父叔父兄弟及在朝之臣言卫国患害茍父兄诸臣能治卫国之事请从其后也○莬音徒圃布古反又音布燬吁委反】众不可【杜不聼卫侯让】而后师于訾娄【杜訾娄卫邑林盖卫文公以让国激怒国人而后陈师御狄于訾娄之邑○訾子斯反娄句反又钓反】狄师还【杜独言狄还则邢畱距卫言邢所以终为卫所灭】○梁伯益其国而不能实也【杜多筑城邑而无民以实之】命曰新里秦取之【林秦乘其虚而取其地】
　　经【庚辰】十有九年春王三月宋人执滕子婴齐【杜称人以执宋以罪及民告例在成十五年传例不以民为义书名及不书名皆从赴见宋襄公圗覇○婴于盈反】○夏六月宋公曹人邾人盟于曹南【无传曹虽与盟而犹不服不肯致饩无地主之礼故不以国地而曰曹南所以及秋而见围】鄫子防盟于邾【不及曹南之盟诸侯既罢鄫乃防之于邾故不言如防】己酉邾人执鄫子用之【杜称人以执宋以罪及民告也鄫虽失大国防盟之信然宋用之为罚已虐故直书用之言若用畜产也不书社赴不及也不书宋使邾而以邾自用为文南面之君善恶自专不得托之于他命】○秋宋人围曹【林诸夏围国始此】○卫人伐邢【伐邢在围曹前经书在后从赴】○冬防陈人蔡人楚人郑人盟于齐【杜地于齐齐亦与盟林楚始与夏盟书法如盟幽翟泉谨始也】○梁亡【杜以自亡为文非取者之罪所以恶梁】
　　传十九年春遂城而居之【豕上年传取新里故不复言秦也为此冬梁亡传】○宋人执滕宣公【林即经书婴齐】○夏宋公使邾文公用鄫子于次睢之社欲以属东夷【杜睢水受汴东经陈畱梁谯沛彭城县入泗此水次有妖神东夷皆社祠之盖杀人而用祭林宋襄公图霸故使邾杀鄫子为犠牲以祭之欲徼福于神以属东夷之众○睢音虽属邾欲反】司马子鱼曰古者六畜不相为用【杜司马子鱼公子目夷也六畜不相为用谓若祭马先不用马林六畜牛马羊犬豕鸡也○畜许又反为于伪反下为人同又如字】小事不用大牲【林谓若衅庙用羊衅门及夹室用鸡之类】而况敢用人乎祭祀以为人也民神之主也用人其谁享之齐桓公存三亡国以属诸侯【杜三亡国鲁卫邢林闵二年立僖城鲁僖元年城邢夷仪二年城卫楚丘或曰城邢城卫城縁陵也以存亡絶之义联属中国之诸侯】义士犹曰薄徳【杜谓欲因乱取鲁缓救邢卫】　今一防而虐二国之君【杜宋公三月以防召诸侯执滕子六月而防盟其月二十三日执鄫子故云一防而虏二国之君】又用诸淫昬之鬼【杜非周社故】将以求霸不亦难乎得死为幸【杜恐其亡国】○秋卫人伐邢以报菟圃之役【杜邢不速退所以独见伐】于是卫大旱卜有事于山川不吉【林有事祭也卜祭山川以祈雨】甯庄子曰昔周饥克殷而年丰今邢方无道诸侯无伯【伯长也林诸侯无伯长以任征讨】天其或者欲使卫讨邢乎从之师兴而雨【林释言伐邢合天意】○宋人围曹讨不服也【曹南盟不修地主之礼故】子鱼言于宋公曰文王闻崇徳乱而伐之军三旬而不降【杜崇崇侯虎○降户江反下同】退修教而复伐之因垒而降【林垒军垒也言不増兵但因旧垒而崇自服○复扶又反一本作而复之伐衍字垒力轨反】诗曰刑于寡妻至于兄弟以御于家邦【杜诗大雅言文王之教自近及逺寡妻嫡妻谓大似也刑法也○御如字治也诗音五嫁反迎也】今君徳无乃犹有所阙而以伐人若之何【林此言不正已而正人如之何可以服人】盍姑内省徳乎无阙而后动【○盍胡腊反】○陈穆公请修好于诸侯以无忘齐桓之徳冬盟于齐修桓公之好也【杜宋襄暴虐故思齐桓○好呼报反下同】○梁亡不书其主自取之也【不书取梁者主名】初梁伯好土功亟城而弗处民罢而弗堪则曰某宼将至乃沟公宫【林亟城其邑而无民以居处其地民人罢劳而弗堪其工役则诳其民曰某处之寇盗将至乃堑公宫盖凿池环城公宫杜沟堑○亟欺冀反罢音皮】曰秦将袭我民惧而溃秦遂取梁【林无故而堑其宫惧民不从役乃诳之以秦将掩我之不备民惧秦宼遂恐惧而逃散○溃户外反】经【辛巳】二十年春新作南门【杜鲁城南门也本名稷门僖公更高大之今犹不与诸门同改名高门也言新以易旧言作以兴事皆更造之文也】○夏郜子来朝【无传郜姬姓国○郜古报反字林工竺反】○五月乙巳西宫灾【杜无传西宫公别宫也天火曰灾例在宣十六年】○郑人入滑【杜入例在襄十三年林滑姬姓国○滑于八反】○秋齐人狄人盟于邢○冬楚人伐随
