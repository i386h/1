<!-- { "loadSidebar": true } -->
　　传三十一年春王正月穆叔至自防【杜澶渊防还】见孟孝伯语之曰赵孟将死矣其语偷不似民主【杜偷苟且○语鱼据反下同】且年未盈五十而谆谆焉如八九十者弗能久矣【杜成二年战于鞌赵朔已死于是赵文子始生至襄三十年防澶渊葢年四十七八故言未盈五十林谆谆郑重之貌○谆之闰反又之纯反】若赵孟死为政者其韩子乎【杜韩子韩起】吾子盍与季孙言之可以树善【林使季武子早与韩宣子树立交道之善○盍户腊反】君子也【言韩起有君子之徳】晋君将失政矣若不树焉使早备鲁【使韩子早为鲁备】既而政在大夫【林晋君失政则散在诸大夫之家】韩子懦弱大夫多贪求欲无厌齐楚未足与也【林鲁不堪晋求虽欲改事齐楚未有足恃者○懦乃乱反厌于盐反】鲁其惧哉孝伯曰人生防何谁能无偷朝不及夕将安用树穆叔出而告人曰孟孙将死矣吾语诸赵孟之偷也而又甚焉【杜言朝不及夕偷之甚也○防岂居反】又与季孙语晋故【如与孟孙言】季孙不从及赵文子卒【在昭元年】晋公室卑政在侈家韩宣子为政不能图诸侯鲁不堪晋求谗慝多是以有平丘之防【平丘防在昭十三年晋人执季孙意如】○齐子尾害闾丘婴欲杀之【林子尾即公孙虿以闾丘婴为已害欲以计杀婴】使帅师以伐阳州【阳州鲁地】我问师故【鲁以师徃问齐何故伐我】夏五月子尾杀闾丘婴以说于我师【杜言伐鲁者婴所为也伐阳州不书不成伐○说如字】工偻洒渻灶孔虺贾寅出奔莒【四子婴之党○偻力反洒所蟹反旧所绮反渻生领反虺许鬼反】出羣公子【为昭十年栾髙之难复羣公子起本】○公作楚宫【杜适楚好其宫归而作之】穆叔曰大誓云民之所欲天必从之【今尚书大誓亦无此文故诸儒疑之○大音泰】君欲楚也夫故作其宫【林襄公欲从楚故好楚而作其宫○夫音扶】若不复适楚必死是宫也六月辛巳公薨于楚宫叔仲带窃其拱璧【杜拱璧公大璧】以与御人纳诸其懐而从取之由是得罪【杜得罪谓鲁人薄之故子孙不得志于鲁】○立胡女敬归之子子野【胡归姓之国敬归襄公妾】次于季氏秋九月癸巳卒毁也【过哀毁瘠以致灭性】○己亥孟孝伯卒【终穆叔言】○立敬归之娣齐归之子公子禂【杜齐諡禂昭公名○娣大计反禂直由反】穆叔不欲曰大子死有母弟则立之无则立长【杜立庻子则以年○长丁丈反】年钧择贤义钧则卜古之道也【杜先人事后卜筮也义钧谓贤等】非适嗣何必娣之子【杜言子野非适嗣○适丁歴反】且是人也居防而不哀在慼而有嘉容是谓不度不度之人鲜不为患若果立之必为季氏忧【林其后二十五年果攻季氏○鲜息浅反】武子不听卒立之比及葬三易衰衰衽如故衰【林衰丧服也昭公所衣衰輙弊凡三次更易新者衽裳下也衰已三易其裳下复如旧衰可见其嬉戯无度○比必利反三如字又息暂反衰七雷反社而甚反徐而鸠反】于是昭公十九年矣【林昭公立时巳年十九歳】犹有童心君子是以知其不能终也【为昭二十五年公孙于齐传】○冬十月滕成公来防葬惰而多涕【惰不敬也○惰徒卧反涕他礼反】子服惠伯曰滕君将死矣怠于其位而哀已甚兆于死所矣【杜有死兆】能无从乎【林能无从之而死乎为昭三年滕子卒传】○癸酉葬襄公○公薨之月子产相郑伯以如晋晋候以我防未之见也子产使尽壊其舘之垣而纳车马焉士文伯让之曰敝邑以政刑之不修宼盗充斥【杜充满斥见言其多○相息亮反尽津忍反壊音怪下皆同舘古乱反字从食字○云客舍也旁作舍非垣音袁墙也】无若诸侯之属辱在寡君者何是以令吏人完客所馆【杜馆舍也○令力呈反】髙其闬闳【林闬闾也里门曰闬闳门也衡门谓之闳○闬戸旦反闳获耕反】厚其墙垣以无忧客使【杜无令客使忧宼盗○使所吏反】今吾子壊之虽从者能戒其若异客何【林虽郑之从者知所戒备他国賔客来者何以待之○从才用反下同】以敝邑之为盟主缮完葺墙【杜葺覆也○葺侵入反徐音集又子入反谓以革覆墙】以待賔客若皆毁之其何以共命寡君使匄请命【林士文伯名匄字伯瑕与范宣子士匄同族同名杜请问毁垣之命○共音恭匄本作焉古害反】对曰以敝邑小介于大国【介问也○必以反】诛求无时【杜诛责也】是以不敢寜居悉索敝赋以来防时事【杜随时来朝防○索所白反又悉名反】逢执事之不闲而未得见又不获闻命未知见时不敢输币亦不敢暴露其输之则君之府实也非荐陈之不敢输也【林荐陈犹献见也不敢以非礼输纳于府库○闲音闵见贤遍反暴歩下反下同】其暴露之则恐燥湿之不时而朽蠧以重敝邑之罪侨闻文公之为盟主也【杜侨子产名文公晋重耳○燥素早反蠧丁故反虫败也重直用反下同侨其骄反】宫室卑庳无观台榭以崇大诸侯之馆馆如公寝库廐缮修司宫以时平易道路【林晋君所居宫室务从卑小惟诸侯之馆舎则崇大之馆中藏币之库养马之廐莫不缮治修葺司空掌邦土故使之以时平治道路又易治也○庳音婢亦音卑观古乱反土高曰台有木曰榭廐九又反易以豉反】圬人以时塓馆宫室【杜圬人涂者塓涂也○圬圬同音乌塓莫厯反】诸侯賔至甸设庭燎【杜庭燎设火于庭○燎力妙反徐力遥反庭燎大烛】仆人巡宫【杜巡宫行夜】车马有所【杜有所处】賔从有代【杜代客役】巾车脂辖【巾车主车之官○辖户瞎反】人牧圉各瞻其事【林各瞻视客之所为以供其事】百官之属各展其物【杜展陈也谓羣官各陈其物以待賔】公不留賔而亦无废事【賔得速去则事不废】忧乐同之事则巡之【林賔之忧乐晋则同其好恶事之得失晋则巡其当否杜巡行也○乐音洛】教其不知而恤其不足賔至如归无宁菑患【林賔至客馆百用备给如归私家见遇如此宁当复有菑患邪无宁宁也○菑音灾】不畏宼盗而亦不患燥湿今铜鞮之宫数里【林铜鞮晋离宫○鞮丁兮反数所主反】而诸侯舍于人【馆舍如人舍】门不容车而不可逾越【杜门墙之内迫迮又有墙垣之限】盗贼公行而夭疠不戒【杜疠犹灾也言水潦无时】賔见无时命不可知【林召见之命不可知测○见贤遍反】若又勿壊是无所藏币以重罪也敢请执事将何所命之【问晋命已所正之宜】虽君之有鲁防亦敝邑之忧也【言郑与鲁亦有同姓之忧】若获荐币【杜荐进也】修垣而行【杜行去也】君之惠也敢惮勤劳文伯复命【杜反命于晋君】赵文子曰信【杜信如子产言】我实不徳而以人之垣以赢诸【林赢受也所以受诸馆舍之垣墙诚如徒所居○赢音盈】是吾罪也使士文伯谢不敏焉晋见郑伯有加礼【杜礼加敬】厚其宴好而归之乃筑诸之馆叔向曰辞之不可以已也如是夫子产有辞诸頼之若之何其释辞也【林诸皆恃頼之以得改筑馆舍○好呼报反夫音扶读者以其夫为下句首】诗曰辞之辑矣民之协矣辞之绎矣民之莫矣【杜诗大雅言辞辑睦则民恊同辞说绎则民安定莫犹也○辑音集又七八反绎音亦】其知之矣【谓诗人知辞之有益】○郑子皮使印叚如楚【林时郑伯在晋故言子皮使印叚如楚】以适晋告礼也【得事大国之礼】○莒犂比公生去疾及展舆【杜犂比莒子密州之号○犂力私反又力兮反比音毘】既立展舆【杜立以为世子】又废之犂此公虐国人患之十一月展舆因国人以攻莒子弑之乃立【杜展舆立为君】去疾奔齐齐出也【林母齐女也】展舆呉出也【为明年奔呉传】书曰莒人弑其君买朱鉏【杜买朱鉏密州之字】言罪之在也【杜罪在鉏也传始例申明君臣书弑今者父子　故重复明例　○】呉子使屈狐庸聘于晋【狐庸巫臣之子也成七年适呉为行人○屈居勿反】通路也【通呉晋之路】赵文子问焉曰延州来季子其果立乎【杜延州来季札邑】巢陨诸樊【在二十五年○陨于敏反】阍戕戴呉【杜在二十九年戴呉余祭○阍音昏戕在良及】天似啓之何如对曰不立是二王之命也【林言此乃诸樊戴呉之天命当死】非啓季子也若天所啓其在今嗣君乎【嗣若谓夷昧】甚徳而度【林徳行修而度量广】徳不失民【杜民归徳】度不失事【杜审事情】民亲而事有序其天所啓也有呉国者必此君之子孙实终之季子守节者也虽有国不立【杜言其三光虽欲传国与之终不肯立】○十二月北宫文子相卫襄公以如楚【杜文子北宫佗襄公献公子○相息亮反】宋之盟故也【杜晋楚之从交相见也】过郑印叚廷劳于棐林如聘礼而以劳辞【杜用聘礼而用郊劳之辞○过古禾反廷于况反劳力报反下同棐芳尾反】文子入聘【杜报印叚】子羽为行人冯简子与子大叔逆客【杜逆文子】事毕而出言于衞侯曰郑有礼其数世之福也其无大国之讨乎诗云谁能执热逝不以濯【杜诗大雅濯以水濯手○数所主反濯直角反】礼之于政如热之有濯也濯以救热【林有礼以节其政如有濯以救其热】何患之有【杜此以上文子辞】子产之从政也择能而使之冯简子能断大事子大叔美秀而文【杜其貌美其才秀○断丁乱反下同】公孙挥能知四国之为【杜知诸侯所欲为】而辨于其大夫之族姓班位贵贱能否而又善为辞令【林凡诸侯之臣族姓之同异班位之髙下人物之贵贱才具之能否皆能辨别又且长于应对】禆谌能谋谋于野则获谋于邑则否【林谋于寛闲之野则得其所谋谋于喧嚣之邑则不得其所谋此其才性之敝○禆婢支反谌市林反】郑国将有诸侯之事子产乃问四国之为于子羽且使多为辞令与禆谋乘以适野使谋可否而告冯简子使断之事成乃授子大叔使行之以应对賔客是以鲜有败事北宫文子所谓有礼也【杜传迹子产行事北宫文子之言○乘防证反鲜息浅反】○郑人游于乡校【乡之学校也○校戸孝反下同郑国谓学为校】以论执政【杜论其得失】然明谓子产曰毁乡校如何【杜患人于中谤议国政】子产曰何为夫人朝夕退而游焉以议执政之善否【林早见曰朝暮见曰夕○夫音扶下同朝直遥反书如字】其所善者吾则行之其所恶者吾则改之是吾师也若之何毁之我闻忠善以损怨【杜为忠善则怨谤息○恶乌路反又如字】不闻作威以防怨【杜欲毁乡校即作威】岂不遽止然犹防川【遽畏惧也】大决所犯伤人必多吾不克救也不如小决使道【杜道通也○道音导】不如吾闻而药之也【杜以为已药石】然明曰蔑也今而后知吾子之信可事也小人实不才若果行此其郑国实頼之岂唯二三臣仲尼闻是语也曰以是观之人谓子产不仁吾不信也【杜仲尼以二十二年生于是十歳长而后闻之】○子皮欲使尹何为邑【为邑大夫】子产曰少未知可否【尹何年少○少诗照反】子皮曰愿吾爱之不吾叛也【杜愿谨善也○愿音愿】使夫徃而学焉夫亦愈知治矣【杜夫谓尹何】子产曰不可人之爱人求利之也今吾子爱人则以政【杜以政与之】犹未能操刀而使割也其伤实多【杜多自伤○操七刀反】子之爱人伤之而已其谁敢求爱于子子于郑国栋也栋折榱崩侨将厌焉敢不尽言【杜榱椽也栋所以架椽楝毁折则椽崩壊屋壊则人将覆压故言侨将压焉○欀所追反厌于甲反徐于輙反下同】子有美锦不使人学制焉【杜制裁也○制音制】大官大邑身之所庇也而使学者制焉其为美锦不亦多乎【杜言宫邑之重多于美锦○庇必利反又音秘】侨闻学而后入政未闻以政学者也若果行此必有所害譬如田猎射御贯则能获禽【杜贯习也○贯古患反】若未尝登车射御则败绩厌覆是惧何暇思获子皮曰善哉虎不敏吾闻君子务知大者逺者小人务知小者近者我小人也衣服附在吾身我知而慎之大官大邑所以庇身也我逺而慢之【杜慢易也○覆芳服反】微子之言吾不知也他日我曰子为郑国我为吾家以庇焉其可也今而后知不足【自知谋虑不足谋其家】自今请虽吾家听子而行子产曰人心之不同如其面焉吾岂敢谓子面如吾面乎抑心所谓危亦以告也【林子面不如吾面吾心岂如子心安敢使子之家事皆听我而后行也抑我心以此事为危而不安则亦不敢不告于子】子皮以为忠故委政焉子产是以能为郑国【杜传言子产之治乃子皮之力】○衞侯在楚北宫文子见令尹围之威仪言于衞侯曰令尹似君矣将有他志【言语赡视行步不常】虽获其志不能终也【林虽使得遂篡国之志必不善终】诗云靡不有初鲜克有终终之实难令尹其将不免公曰子何以知之对曰诗云敬慎威仪惟民之则令尹无威仪民无则焉民所不则以在民上不可以终【林民之所不取法而居民上以君临之不可以善保其终○鲜息浅反】公曰善哉何谓威仪对曰有威而可畏谓之威有仪而可象谓之仪君有君之威仪其臣畏而爱之则而象之故能有其国家令闻长世【林畏而爱之则非暴虐之威法而象之则非具文之仪故能保有其国家美名埀世永逺无穷○闻音问】臣有臣之威仪其下畏而爱之【林不言则而象之承上文也】故能守其官职保族宜家顺是以下皆如是是以上下能相固也【林顺是君臣以下至于父子兄弟夫妇朋友士农工商皂牧圉各有威仪是以上下相安坚固如此】衞诗曰威仪棣棣不可选也【杜诗邶风棣棣富而闲也选数也○此邶风刺卫顷公故曰卫诗棣直计反】言君臣上下父子兄弟内外大小皆有威仪也周诗曰朋友攸摄摄以威仪【杜诗大雅攸所也摄佐也】言朋友之道必相教训以威仪也周书数文王之徳【杜逸书此举周书太誓篇】曰大国畏其力小国懐其徳言畏而爱之也【林此觧书以证上文畏而爱之之说】诗云不识不知顺帝之则言则而象之也【杜大雅又言文王行事无所斟酌唯在则象上天林此觧诗以证上文则而象之之说】纣囚文王七年诸侯皆从之囚纣于是乎惧而归之可谓爱之文王伐崇再驾而降为臣【杜文王闻崇徳乱而伐之三旬不降退修教而复伐之因垒而降○降戸江反】蛮夷帅服可谓畏之文王之功天下诵而歌舞之可谓则之文王之行至今为法可谓象之有威仪也【林此以下详言君子之威仪○行下孟反下同】故君子在位可畏施舍可爱进退可度周旋可则容止可观作事可法徳行可象声气可乐动作有文言语有章以临其下谓之有威仪也【林度则法皆法也五言之者文法之变○乐音洛又音岳】
