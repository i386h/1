<!-- { "loadSidebar": true } -->
　　经【辛巳】十有一年春王三月公至自晋【正月公在晋不书讳见止】○晋侯使郤犫来聘己丑及郤犫盟【杜郤犫郤克従父兄弟○犫尺由反】○夏季孙行父如晋○秋叔孙侨如如齐【○侨其骄反】○冬十月传十一年春王三月公至自晋晋人以公为贰于楚故止公公请受盟而后使归【前年七月公如晋吊至是乃得归】郤犫来聘且涖盟【公请受盟故使大夫来临之○涖音利又音类】○声伯之母不聘【声伯之母叔肸之妻不聘无媒礼○聘本亦作娉四政反】穆姜曰吾不以妾为姒【杜昆弟之妻相谓为姒穆姜宣公夫人宣公叔肸同母昆弟林穆姜言不以声伯之母为姒○姒音似】生声伯而出之嫁于齐管于奚生二子而寡以归声伯【林以其所生之子一男一女归于声伯】声伯以其外弟为大夫【杜外弟管于奚之子为鲁大夫】而嫁其外妹于施孝叔【林孝叔鲁恵公五世孙】郤犫来聘求妇于声伯声伯夺施氏妇以与之【林郤犫为其子求妇于声伯声伯畏郤犫无以应命乃夺其外妹已嫁于施孝叔者以与郤氏】妇人曰鸟兽犹不失俪【杜俪耦也林声伯外妹谓其夫言虽鸟兽之微亦能自庇其配耦者○俪力计反】子将若何曰吾不能死亡【林言不与郤犫妇惧其怒致我死亡之祸】妇人遂行生二子于郤氏郤氏亡【林郤氏亡在十七年传言郤犫淫纵所以亡也自此以下皆传终言施氏妇事非在今年事】晋人归之施氏施氏逆诸河沈其二子【杜沈之于河○沈徐直荫反一音如字】妇人怒曰己不能庇其伉俪而亡之【杜伉敌也○己音以又音纪庇必利反又音秘伉苦浪反】又不能字人之孤而杀之【字爱也】将何以终遂誓施氏【杜约誓不复为之妇也】○夏季文子如晋报聘且涖盟也【郤犫文子交盟鲁晋之君其意一也故但书来盟举重略轻】○周公楚恶惠襄之逼也【杜惠王襄王之族○恶乌路反】且与伯与争政【杜伯与周卿士○与音余本亦作与】不胜怒而出及阳樊【阳樊晋地】王使刘子复之盟于鄄而入三日复出奔晋【杜王既复之而复出所以自絶于周为明年周公出奔鄄周邑○鄄音绢】○秋宣伯聘于齐以修前好【杜鞌以前之好○好呼报反】○晋郤至与周争鄇田【杜鄇温别邑今河内懐县西南有鄇人亭○鄇音侯字林音候】王命刘康公单襄公讼诸晋郤至曰温吾故也故不敢失【杜言温郤氏旧邑○单音善】刘子单子曰昔周克商使诸侯抚封【杜各抚有其封内之地】苏忿生以温为司寇与檀伯达封于河【杜苏忿生周武王司寇苏公也与檀伯达俱封于河内○檀徒丹反】苏氏即狄又不能于狄而奔卫【事在僖十年】襄王劳文公而赐之温【杜在僖二十五年○劳力报反】狐氏阳氏先处之【杜狐溱阳处父先食温地】而后及子若治其故则王官之邑也子安得之【林若欲治其故旧所有则温旧为王官之邑郤至安得指温以为故物】晋侯使郤至勿敢争【传言郤至贪所以亡】○宋华元善于令尹子重又善于栾武子闻楚人既许晋籴茷成而使归复命矣【杜在往年○华户化反】冬华元如楚遂如晋合晋楚之成【为明年盟宋西门外张本】○秦晋为成【林秦晋交兵不和至是为成】将防于令狐晋侯先至焉秦伯不肯涉河【林秦桓公见晋侯先至遂懐疑不肯涉河○令力丁反】次于王城使史颗盟晋侯于河东【杜史颗秦大夫○颗苦果反】晋郤犫盟秦伯于河西【杜就盟王城】范文子曰是盟也何益齐盟所以质信也【杜齐一心质成也】防所信之始也始之不従其可质乎【林所地也言约防之所乃二国质信之始始约防所而不能従其何以成信乎】秦伯归而背晋成【为十三年伐秦传背音佩】
　　经【壬午】十有二年春周公出奔晋○夏公防晋侯卫侯于琐泽【杜琐泽地阙林此晋楚为成也于是晋士燮防楚公子罢许偃盟于宋西门之外不书存中国也○琐素果反依字宜作璅】○秋晋人败狄于交刚【交刚地阙】○冬十月传十二年春王使以周公之难来告书曰周公出奔晋【林周公奔晋前年经书在今年従告也○难乃旦反】凡自周无出周公自出故也【杜天子无外故奔者不言出周公为王所复而自絶于周故书出以非之】○宋华元克合晋楚之成【杜终前年事】夏五月晋士燮防楚公子罢许偃【二子楚大夫○罢音皮】癸亥盟于宋西门之外曰凡晋楚无相加戎好恶同之【林自曰字以下十六句皆为盟载书之辞戎兵也○好恶并如字又上呼报反下乌路反】同恤菑危备救凶患若有害楚则晋伐之在晋楚亦如之交贽往来道路无壅【林若二国有灾害危难则同心拯恤之有凶荒患害则备力以救援之诸侯谋害楚国则晋兴兵为楚伐之此晋与楚同恶诸侯谋害晋国楚亦如约为晋伐之此楚与晋同恶二国交执贽币以通往来道路之间无得壅塞此晋楚二国同好○菑音灾贽之二反壅于勇反】谋其不协而讨不庭【杜讨背叛不来在王庭者】有渝此盟明神殛之【杜殛诛也○渝羊朱反殛本又作极纪力反】俾队其师无克胙国【林胙报也使队失其师众无能享国家之报○俾本又作卑必尔反队直类反胙才故反】郑伯如晋聴成【杜聴犹受也晋楚既成郑往受命】防于琐泽成故也【杜晋既与楚成合诸侯以申成好】○狄人间宋之盟以侵晋而不失备秋晋人败狄于交刚【林乗狄之无备也○间间厠之间】○晋郤至如楚聘【林晋楚既成好故晋使郤至如楚修聘】且涖盟楚子享之子反相为地室而县焉【林为乐室于地之下而悬钟鼓○相息亮反县音】却至将登【杜登堂】金奏作于下【杜击钟而奏乐】惊而走出子反曰日云莫矣【○莫音暮】寡君须矣吾子其入也賔曰【林即郤至】君不忘先君之好施及下臣贶之以大礼重之以备乐【杜贶赐也林赐之以享燕之大礼重之以轩县之备乐○施以豉反重直用反】如天之福两君相见何以代此下臣不敢【林若蒙上天之福使晋楚二国之君以和好相见何以代此为两君相见之礼】子反曰如天之福两君相见无亦唯是一矢以相加遗焉用乐【杜言两君战乃相见无用此乐○遗唯季反焉于防反】寡君须矣吾子其入也賔曰【传诸交让得賔主辞者多曰賔主以明之】若让之以一矢祸之大者其何福之为【林言若二国有相责让之言而以一矢相加遗此祸患之大者岂得以为上天之福】世之治也诸侯间于天子之事则相朝也【杜王事间缺则修私好○治直吏反间音闲】于是乎有享宴之礼享以训共俭【杜享有体荐设几而不倚爵盈而不饮肴干而不食所以训共俭○享许丈反又许亮反本亦作享宴于见反徐于显反】宴以示慈恵【杜宴则折俎相与共食】共俭以行礼而慈恵以布政政以礼成民是以息【林名安其分而得其安息】百官承事朝而不夕【杜国家安静无事故朝治其事而不夕见○朝直遥反徐音朝旦之朝】此公侯之所以扞城其民也【杜扞蔽也言享宴结好邻国所以蔽扞其民○扞戸旦反】故诗曰赳赳武夫公侯干城【诗周南之风赳赳武貌干扞也言公侯之与武夫止于扞难而已○赳居黝反一音居丑反于户旦反又如字】及其乱也诸侯贪冒侵欲不忌争寻常以尽其民【林好财曰贪尽利曰冒侵夺嗜欲无所顾忌杜八尺曰寻倍寻曰常言争尺丈之地以相攻伐○冒莫报反又亡牝反】畧其武夫以为己腹心股肱爪牙【杜畧取也言世乱则公侯制御武夫以従已志使侵害邻国为搏噬之用无己】故诗曰赳赳武夫公侯腹心【举诗之正以駮乱义诗言治世则武夫能合德公侯外为扞城内制其腹心】天下有道则公侯能为民干城而制其腹心【林上文乃举治世之事以证乱世之事故重言天下有道则公侯能为其民人扞蔽城郭以御外患而自制其腹心之欲非以纵腹心之欲○为于伪反又如字】乱则反之【杜略其武夫以为己腹心爪牙】今吾子之言乱之道也不可以为法然吾子主也至敢不従遂入卒事归以语范文子文子曰无礼必食言吾死无日矣夫【杜言晋楚不能乆和必复相伐为十六年鄢陵战张本○语鱼据反夫音扶本亦无此字】冬楚公子罢如晋聘且涖盟【报郤至】十二月晋侯及楚公子罢盟于赤棘【杜晋地】
　　经【癸未】十有三年春晋侯使郤锜来乞师【将伐秦也侯伯当召兵而乞师谦辞○锜鱼绮反】○三月公如京师【伐秦道过京师因朝王】○夏五月公自京师遂防晋侯齐侯宋公卫侯郑伯曺伯邾人滕人伐秦○曺伯卢卒于师【杜五同盟林宣公卒成公负刍立○卢力吴反】○秋七月公至自伐秦【无传】○冬葬曺宣公
