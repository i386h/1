<!-- { "loadSidebar": true } -->
　　传七年春二月周儋翩入于仪栗以叛【仪栗周邑】○齐人归郓阳关阳虎居之以为政【杜郓阳关皆鲁邑中贰于齐齐今归之不书虎専之】○夏四月单武公【穆公子】刘桓公【文公子】败尹氏于穷谷【杜尹氏复党儋翩共为乱也】○秋齐侯郑伯盟于咸征防于卫【杜征召也】卫侯欲叛晋【杜属齐郑也】诸大夫不可使北宫结如齐而私于齐侯曰执结以侵我【欲以齐师惧诸大夫】齐侯从之乃盟于琐【琐即沙也为明年涉佗捘卫侯手起】○齐国夏伐我【杜齐叛晋故】阳虎御季桓子公敛处父御孟懿子【杜处父孟氏家臣成宰公敛阳○敛力检反又音亷】将宵军齐师【林将乗夜以攻齐师】齐师闻之堕伏而待之【杜堕毁其军以诱敌而设伏兵将夹击之○堕许规反】处父曰处不图祸而必死【林言阳虎汝不图度祸难以攻齐师汝必当死而女也】苫夷曰虎陷二子于难【杜苫夷季氏家臣二子季孟○苫始占反难乃旦反】不待有司余必杀女【不待鲁之有司讨治汝罪余必先自杀汝○女音汝】虎惧乃还不败【传言陪臣强能自相制季孟不敢有心】○冬十一月戊午单子刘子逆王于庆氏【杜庆氏守姑莸大夫天王前年出居于此故单刘逆王以归】晋籍秦送王己巳王入于王城【杜己巳十二月五日有日无月】馆于公族党氏【杜党氏周大夫○党音掌】而后朝于庄宫【杜庄王庙也】
　　经【己亥】八年春王正月公侵齐【报前年伐我西鄙】公至自侵齐【无传】○二月公侵齐【杜未得志故林见鲁之后于弃晋也】三月公至自侵齐【无传】○曹伯露卒【杜无传四年盟臯鼬林靖公卒子伯阳立】○夏齐国夏帅师伐我西鄙○公防晋师于瓦【杜瓦卫地将来救鲁公逆防之东郡燕县东北有瓦亭林不曰防士鞅而曰防晋师重师也鞌之战公防晋师于上陨不书讳之也四卿并将而以禽郑自师逆公三家之张成于此矣故讳之也于是齐师伐我晋士鞅赵鞅荀寅救我公防晋师于瓦勿讳可也】公至自瓦【无传】○秋七月戊辰陈侯栁卒【杜无传四年盟臯鼬林懐公卒子闵公越立】○晋士鞅帅师侵郑遂侵卫【杜两事故曰遂林此其言遂何晋始伐与国也于襄之二十三年齐始叛晋取朝歌去年郑始叛晋盟齐于咸卫始叛晋盟齐于沙于是侵郑卫又明年及齐平虽鲁亦叛晋矣故悉书之也】○葬曹靖公【无传】○九月葬陈懐公【无传三月而葬速】○季孙斯仲孙何忌帅师侵卫○冬卫侯郑伯盟于曲濮【杜无传结叛晋曲濮卫地○濮音卜】○从祀先公【杜从顺也先公闵公僖公也将正二公之位次所顺非一亲尽故通言先公林阳虎欲去三桓而为此也】○盗窃寳玉大弓【杜盗谓阳虎也家臣贱名氏不见故曰盗寳玉夏后氏之璜大弓封父之繁弱林书曰盗窃寳玉大弓鲁无人之辞也是故陪臣叛皆不书书阳虎为盗是治陪臣也君子之作春秋治至于陪臣斯极矣】
　　传八年春王正月公侵齐门于阳州【杜攻其门】士皆坐列【言无鬭志】曰顔高之弓六钧【顔髙鲁人三十斤为钧六钧百八十斤古称重故以为异强】皆取而传观之阳州人出顔髙夺人弱弓籍丘子鉏击之与一人俱毙【杜子鉏齐人毙仆也○传直专反】偃且射子鉏【林顔髙虽为子鉏所击偃仆在地犹射子鉏○射食亦反下同】中颊殪【杜子鉏死林见顔髙有力善射○中丁仲反下同】顔息射人中睂【顔息鲁人】退曰我无勇吾志其目也【林言志射其目乃误中眉益谦以自矜】师退冉猛伪伤足而告【杜猛鲁人欲先归】其兄防乃呼曰猛也殿【杜防见师退而猛不在列乃大呼诈言猛在后为殿传言鲁无军政○殿丁电反】○二月己丑单子伐谷城刘子伐仪栗【杜讨儋翩之党谷城在河南县西○单音善】辛夘单子伐简城刘子伐孟【林亦讨儋翩之党】以定王室【传终王室之乱】○赵鞅言于晋侯曰诸侯唯宋事晋好逆其使犹惧不至今又执之是絶诸侯也将归乐祁士鞅曰【林即范献子○好呼报反使所吏反】三年止之无故而归之宋必叛晋【林执祁在六年故曰三年止之宋不求晋是无故而归之】献子私谓子梁【杜献子范鞅子梁乐祁】曰寡君惧不得事宋君是以止子子姑使溷代子【杜溷乐祁子○溷侯温反又侯困反】子梁以告陈寅陈寅曰宋将叛晋是弃溷也不如待之【林言宋怨晋势将背叛如宋必叛而以溷自代是弃之也不如且自留晋以待其定勿以子自代】乐祁归卒于大行【杜大行晋东南山○大音泰行户郎反一音衡】士鞅曰宋必叛不如止其尸以求成焉乃止诸州【州晋地为明年宋公使乐大心如晋张本】○公侵齐攻廪丘之郛【杜郛郭也】主人焚冲【杜冲战车林此盖齐人焚鲁攻廪郛者之战车○冲昌容反説文作防云陷阵车也】或濡马褐以救之【杜马褐马衣】遂毁之【杜毁郛】主人出【林廪丘入出战】师奔【杜攻郛人少故遣后师走往助之】阳虎伪不见冉猛者曰猛在此必败【杜阳州之役猛先归言若在此必复败】猛逐之顾而无继伪颠【林冉猛闻言怒逐廪丘人反顾莫有继其后者复伪颠仆而止】虎曰尽客气也【杜言皆客气非勇】苫越生子将待事而名之【杜苫越苫夷○苫式占反】阳州之役获焉【林苫夷获俘焉】名之曰阳州【欲自比侨如】○夏齐国夏高张伐我西鄙【杜报上二侵】晋士鞅赵鞅荀寅救我【杜救不书齐师已去未入竟】公防晋师于瓦范献子执羔赵简子中行文子皆执雁鲁于是始尚羔【杜献子士鞅也简子赵鞅也中行文子荀寅也礼卿执羔大夫执雁鲁则同之今始知执羔之尊也卿不书礼不敌公史略之○行户郎反】○晋师将盟卫侯于剸泽【杜自瓦还就卫地盟○剸音専又市转反】赵简子曰羣臣谁敢盟卫君者【前年卫叛晋属齐简子意欲摧辱之】涉佗成何曰我能盟之【二子晋大夫○佗徒何反】卫人请执牛耳【盟礼尊者涖牛耳主次盟者卫侯与晋大夫盟自以当涖牛耳故请】成何曰卫吾温原也焉得视诸侯【杜言卫小可比晋县不得从诸侯礼○焉于防反】将歃涉佗捘卫侯之手及捥【杜捘挤也血至捥○歃所治反捘子对反捥乌唤反】卫侯怒王孙贾趋进【杜贾卫大夫】曰盟以信礼也【信犹明也】有如卫君其敢不唯礼是事而受此盟也【言晋无礼不欲受其盟】卫侯欲叛晋而患诸大夫王孙贾使次于郊大夫问故【杜问不入故】公以晋诟语之【杜诟耻也○诟呼豆反语鱼据反】且曰寡人辱社稷其改卜嗣寡人从焉【杜使改卜他公子以嗣先君我从大夫所立】大夫曰是卫之祸岂君之过也公曰又有患焉谓寡人必以而子厚与大夫之子为质【杜为质于晋○质音致下同】大夫曰苟有益也公子则往羣臣之子敢不皆负羁絏以从【林羁马络头絏马繮也言从公子之贱役○絏息列反从才用反下同】将行王孙贾曰苟卫国有难工商未尝不为患使皆行而后可【林言苟卫国有侵伐之祸难亦未尝不为工商之患使工商皆行欲激国人使皆怒○难乃旦反】公以告大夫乃皆将行之行有日【有期日】公朝国人使贾问焉曰若卫叛晋晋五伐我病何如矣皆曰五伐我犹可以能战【林尚可竭其材能以战】贾曰然则如叛之病而后质焉何迟之有乃叛晋晋人请改盟弗许【林晋亦自悔无礼故请改盟】○秋晋士鞅防成桓公侵郑围虫牢报伊阙也【杜桓公周卿士不书监帅不亲侵也六年郑伐周阙外晋为周报之】遂侵卫【杜讨叛】○九月师侵卫晋故也【鲁为晋讨卫】○季寤【季桓子之弟】公鉏极【杜公弥曽孙桓子族子】公山不狃【杜费宰○狃女九反】皆不得志于季氏叔孙辄无宠于叔孙氏【辄叔孙氏之庶子】叔仲志不得志于鲁【志叔孙带之孙皆为国人所薄】故五人因阳虎阳虎欲去三桓【林孟叔季三族皆出自桓公号三桓】以季寤更季氏【杜代桓子○更音庚旧古孟反下同】以叔孙辄更叔孙氏【杜代孟叔】已更孟氏【杜阳虎自代懿子】冬十月顺祀先公而祈焉【杜将作大事欲以顺祀取媚】辛夘禘于僖公【辛夘十月二日不于大庙者顺祀之义当退僖公惧于僖神故于僖庙行顺祀】壬辰将享季氏于蒲圃而杀之戒都车曰癸巳至【杜都邑之兵车也阳虎欲以壬辰夜杀季孙明日癸巳以都车攻二家】成宰公敛处父告孟孙曰季氏戒都车何故孟孙曰吾弗闻处父曰然则乱也必及于子先备诸与孟孙以壬辰为期【处父期以兵救孟氏壬辰先癸巳一日】阳虎前驱林楚御桓子虞人以铍盾夹之【林铍劔也盾干橹也虞人之官以铍盾夹卫桓子○铍普皮反盾食允反又音允】阳越殿【越阳虎从弟○殿丁见反】将如蒲圃桓子咋谓林楚【林咋暂也季桓子觉其景象顿异乃咋谓林楚○咋仕诈反】曰而先皆季氏之良也【林而汝也言汝之先人皆季氏之良大夫也】尔以是继之【杜欲使林楚免己于难以继其先人之良】对曰臣闻命后【杜后犹晚也】阳虎为政鲁国服焉违之征死【林若违之必速召其死】死无益于主桓子曰何后之有【林言未为差晚】而能以我适孟氏乎对曰不敢爱死惧不免主桓子曰往也【言必往】孟氏选圉人之壮者三百人以为公期筑室于门外【杜实欲以备难不欲使人知故伪筑室于门外因得聚众公期孟氏支子○为干伪反】林楚怒马及衢而骋【林林楚乃激怒其马及通达之衢而驰骋以走孟氏】阳越射之不中筑者阖门【杜季孙既得入乃闭门○射食亦反下同中丁仲反】有自门间射阳越杀之阳虎刼公与武叔【杜武叔叔孙不敢之子州仇也】以伐孟氏公敛处父帅成人自上东门入【林处父与孟氏期以壬辰故帅成人自鲁东城之北门入救孟氏】与阳氏战于南门之内弗胜又战于棘下【杜城内地名】阳氏败阳虎説甲如公宫【林示无所畏○説他活反】取寳玉大弓以出舍于五父之衢寝而为食其徒曰追其将至虎曰鲁人闻余出喜于征死何暇追余【杜徴召也阳虎召季氏于蒲圃将杀之今得脱必喜故言喜于召死】从者曰嘻速驾公敛阳在【杜嘻惧声林公敛阳即处父言其必来追己○嘻许其反】公敛阳请追之孟孙弗许【杜畏阳虎】阳欲杀桓子【杜欲因乱讨季氏以强孟氏】孟孙惧而归之【杜不敢杀】子言辨舍爵于季氏之庙而出【杜子言季寤辨犹周徧也徧告庙饮酒示无惧○辨音徧】阳虎入于讙阳关以叛【杜叛不书略家臣○讙音欢】○郑驷歂嗣子大叔为政【杜歂驷乞子子然也为明年杀邓析张本○歂市専反】经【庚子】九年春王正月○夏四月戊申郑伯虿卒【杜无传四年盟臯鼬林献公卒子声公胜立○虿勅迈反】○得寳玉大弓【弓玉国之分器得之足以为荣失之足以为辱故重而书之】○六月葬郑献公【无传三月而葬速】○秋齐侯卫侯次于五氏【杜五氏晋地不书伐者讳伐盟主以次告林外防书次自厥貉以来未之有也于是再见其再见何中国无伯也齐卫伐盟主则其不书伐何春秋重絶晋也于襄之二十三年尝书齐伐晋至是而不书何齐始叛晋诸侯犹有盟主也前年郑叛晋盟齐于咸卫叛晋盟齐于沙明年及齐平鲁亦叛晋诸侯无盟主矣有盟主非美事也无盟主非细故也是故春秋重絶晋也】○秦伯卒【杜无传不书名未同盟林哀公卒孙惠公立】○冬葬秦哀公【无传】
