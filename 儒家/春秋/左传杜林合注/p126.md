<!-- { "loadSidebar": true } -->
　　传二十年春王二月己丑日南至【杜是嵗朔旦冬至之嵗也当言正月己丑朔日南至时史失闰闰更在二月后故经因史而书正月传更具于二月记南至日以正厯也】梓慎望氛【氛气也时鲁侯不行登台之礼使梓慎望氛○氛芳云反】曰今兹宋有乱国几亡三年而后弭蔡有大丧【为宋华向出奔蔡侯卒传】叔孙昭子曰然则戴桓也【戴族华氏桓族向氏】汰侈无礼已甚乱所生也【传言妖由人兴○汰音泰】○费无极言于楚子曰建与伍奢将以方城之外叛【林时建居城父故言将以方城之外叛】自以为犹宋郑也齐晋又交辅之将以害楚其事集矣王信之问伍奢伍奢对曰君一过多矣【杜一过纳建妻】何信谗言王执伍奢【杜忿奢切言】使城父司马奋杀太子未至而使遣之【林奋楚大夫时为城父司马亦在楚故使往就杀太子奋受命未至城父知太子寃故遣令去】三月太子建奔宋王召奋奋使城父人执已以至【林示不逃刑】王曰言出于余口入于尔耳谁告建也对曰臣告之君王命臣曰【林此曰字下一句乃楚平王命奋为司马之辞】事建如事余臣不佞【佞才也】不能苟贰【林不能苟且而怀贰心】奉初以还【奉初命以周旋】不忍后命故遣之既而悔之亦无及己王曰而敢来何也对曰使而失命召而不来是再奸也【杜奸犯也○使所吏反又如字】逃无所入【林虽欲逃避无所可入】王曰归从政如他日【杜善其言舍使还】无极曰奢之子材若在吴必忧楚国盍以免其父召之彼仁【林彼谓伍奢之子仁爱其父】必来不然将为患王使召之曰来吾免而父棠君尚谓其弟员【杜棠君奢之长子尚也为棠邑大夫员尚弟子胥○员音云】曰尔适吴我将归死吾知不逮【杜自以知不及员○知音智下同】我能死尔能报闻免父之命不可以莫之奔也亲戚为戮不可以莫之报也奔死免父孝也度功而行仁也【杜仁者贵成功林奔死以求免吾父尚不失为孝度功而求行汝志员不失为仁○防待洛反】择任而往知也知死不辟勇也【林择能任报仇而独出奔员不失为智知归则必死而独不避尚不失为勇○任音壬】父不可弃【俱去为弃父】名不可废【俱死为废名】尔其勉之相从为愈【杜愈差也林比之相从俱奔俱死皆为差胜也】伍尚归奢闻员不来曰楚君大夫其旰食乎【将有吴忧不得早食○旰古旦反】楚人皆杀之员如吴言伐楚之利于州子【杜州子吴子僚】公子光曰是宗为戮而欲反其讐不可从也【杜光吴公子阖庐也反复也】员曰彼将有他志【杜光欲弑僚不利员用事故破其议而员亦知之】余姑为之求士而鄙以待之【林计未得用故进勇士以求入于光退居边鄙○为于伪反】乃见鱄设诸焉【杜鱄诸勇士○见贤遍反鱄音専】而耕于鄙【为二十七年吴弑僚传】○宋元公无信多私而恶华向华定华亥与向宁谋曰亡愈于死先诸【恐元公杀己欲先作乱○恶乌路反】华亥伪有疾以诱羣公子公子问之则执之夏六月丙申杀公子寅公子御戎公子朱公子固公孙援公孙丁拘向胜向行于其廪【杜八子皆公党○御鱼吕反又如字】公如华氏请焉弗许遂刼之【刼公】癸卯取大子栾与母弟辰公子地以为质【杜栾景公也辰及地皆元公弟林辰地皆大子栾兄弟○质音致下同】公亦取华亥之子无慼向宁之子罗华定之子啓与华氏盟以为质【杜为此冬华向出奔传】○卫公孟絷狎齐豹【公孟灵公兄也齐豹齐恶之子为卫司冦狎轻也】夺之司冦与鄄【杜鄄豹邑○鄄音绢】有役则反之【杜絷足不良故有役则以官邑还豹使行】无则取之【杜若无征役则取其邑】公孟恶北宫喜褚师圃欲去之【杜喜贞子○恶乌路反褚中吕反】公子朝通于襄夫人宣姜【宣姜灵公嫡母○朝如字】惧而欲以作乱故齐豹北宫喜褚师圃公子朝作乱初齐豹见宗鲁于公孟【杜荐违也○见贤遍反】为骖乗焉【杜为公孟骖乗○骖七南反乗绳证反下皆同】将作乱而谓之曰公孟之不善子所知也勿与乗吾将杀之对曰吾由子事公孟子假吾名焉故不吾逺也【杜言子借我以善名故公孟亲近我○与音预又如字逺于万反】虽其不善吾亦知之抑以利故不能去是吾过也今闻难而逃是僣子也【杜使子言不信也○难乃旦反】子行事乎吾将死之以周事子【周犹终竟也】而归死于公孟其可也丙辰卫侯在平夀【平夀卫下邑】公孟有事于盖获之门外【杜有事祭也盖获卫郭门】齐子氏帷于门外【言齐豹先具帷设于盖获门外若今看位】而伏甲焉使祝鼃寘戈于车薪以相从【谓要其前也○鼃乌娲反】使一乗从公孟以出【杜亦如前车置戈于薪寻其后○从如字又才用反】使华齐御公孟宗鲁骖乗及闳中【杜闳中门中○茟戸化反下同闲音宏】齐氏用戈击公孟宗鲁以背蔽之防肱以中公孟之肩皆杀之公闻乱乗驱自阅门入【林阅门卫城名○防丁管反中丁仲反】庆比御公公南楚骖乗使华寅乗贰车【杜公副车○比如字又昆志反】及公宫鸿駵魋驷乗于公【鸿駵魋复就公乗一车四人○駵音留魋徒囘反】公载宝以出褚师子申遇公于马路之衢【林马路衢名○衢共俱反】遂从【杜从公出○从才用反】过齐氏使华寅肉袒执盖以当其阙【杜肉袒示不敢与齐氏争执盖蔽公而去阙空也以盖当侍从空阙之处○袒徒旱反】齐氏射公中南楚之背【林南楚骖乗故中其背○射食亦反】公遂出寅闭郭门【不敢合追者出】逾而从公【杜逾郭出○从才用反又如字下同】公如死鸟【杜死鸟卫地】析朱鉏宵从窦出徒行从公【朱鉏成子黑背孙○鉏仕居反窦音豆】齐侯使公孙青聘于卫【杜青顷公之孙】既出闻卫乱使请所聘公曰犹在竟内则卫君也【林言卫侯犹在卫之竟内则犹为卫君未失国○竟音境】乃将事焉【杜将事行聘事】遂从诸死鸟请将事辞曰亡人不佞失守社稷越在草莽吾子无所辱君命宾曰【林即公孙青】寡君命下臣于朝曰阿下执事【杜阿比也命已使比卫臣下】臣不敢贰【杜贰违命也】主人曰君若恵顾先君之好照临敝邑镇抚其社稷则有宗祧在【言受聘当在宗庙也○好呼报反】乃止【止不行聘事】卫侯固请见之【杜欲与青相见】不获命以其良马见【杜以为相见之礼○见贤遍反】为未致使故也【未致使故不敢以客礼见○为于伪反使所吏反】卫侯以为乗马【杜喜其敬已故贵其物○乗绳证反又如字】宾将掫【杜掫行夜林青将行夜以助守备○掫侧九反又祖侯反】主人辞曰亡人之忧不可以及吾子草莽之中不足以辱从者敢辞宾曰寡君之下臣君之牧圉也若不获扞外役是不有寡君也【杜有相亲有○従才用反扞戸旦反】臣惧不免于戾请以除死【林请助夜行以除死罪】亲执铎终夕与于燎【设火燎以守备○与音预下同燎九召反】齐氏之宰渠子召北宫子【杜北宫喜也林渠子为齐氏宰召之同叛】北宫氏之宰不与闻谋杀渠子遂伐齐氏灭之丁巳晦公入与北宫喜盟于彭水之上【杜喜本与齐氏同谋故公先与喜盟】秋七月戊午朔遂盟国人八月辛亥公子朝褚师圃子玉霄子髙鲂出奔晋【皆齐氏党】闰月戊辰杀宣姜【与公子朝通谋故】卫侯赐北宫喜諡曰贞子【灭齐氏故】赐析朱鉏諡曰成子【霄从公故】而以齐氏之墓予之【皆未死而赐諡及墓田传终而言之】卫侯告宁于齐且言子石【杜子石公孙青言其有礼】齐侯将饮酒徧赐大夫曰二三子之教也【杜喜青敬卫侯】苑何忌辞曰与于青之赏必及于其罚【杜何忌齐大夫言青若有罪亦当并受其罚○苑于元反】在康诰曰父子兄弟罪不相及【杜尚书康诰】况在羣臣臣敢贪君赐以干先王【杜言受赐则犯康诰之义】琴张闻宗鲁死【琴张孔子弟子字子开名牢】将往吊之仲尼曰齐豹之盗而孟絷之贼女何吊焉【杜言齐豹所以为盗孟絷所以见贼皆由宗鲁○女音汝】君子不食奸【知公孟不善而受其禄是食奸也】不受乱【许豹行事是受乱也】不为利疚于囘【杜疚病囘邪也以利故不能去是病身于邪○为于伪反疚居又反】不以囘待人【杜知难不告是以邪待人】不盖不义【以周事豹是盖不义】不犯非礼【杜以二心事絷是非礼】○宋华向之乱公子城【平公子】公孙忌乐舍【舍乐喜孙】司马彊向宜向郑【宜郑皆向戌子】楚建【楚平王之亡太子】郳甲【小邾穆公子○郳五兮反】出奔郑【杜八子宋大夫皆公党辟难出】其徒与华氏战于鬼阎【杜八子之徒众也颍川长平县西北有阎亭○阎似廉反又似冉反】败子城子城适晋【杜子城为华氏所败别走至晋为明年子城以晋师至起本】华亥与其妻必盥而食所质公子者而后食【林华亥与妻每日必盥手先食所质公子而后敢食○盥古缓反食音嗣】公与夫人每日必适华氏食公子而后归华亥患之【林亥以元公数来为患】欲归公子向宁曰唯不信故质其子若又归之死无日矣公请于华费遂将攻华氏【费遂大司马华氏族○质音致下同费扶味反】对曰臣不敢爱死无乃求去忧而滋长乎【杜言公欲攻华氏将以去其忧患也恐杀太子而忧患益长○长丁丈反】臣是以惧敢不聴命公曰子死亡有命余不忍其訽【杜訽耻也○訽许侯反】冬十月公杀华向之质而攻之戊辰华向奔陈华登奔吴【杜登费遂之子党华向者】向宁欲杀大子华亥曰干君而出又杀其子其谁纳我且归之有庸【可以为功善】使少司冦牼以归【杜以三公子归公也牼华亥庶兄○少诗照反牼若耕反】曰子之齿长矣不能事人【林谓牼之年齿己长不能出外服事他人】以三公子为质必免【杜质信也送公子归可以自明不叛之信○质如字】公子既入华牼将自门行【杜从公门去】公遽见之执其手曰余知而无罪也入复而所【杜而女也所所居官】○齐侯疥遂痁【杜痁疟疾林疥当作痎字之误也因痎变为疟疾也○疥音戒痁失廉反】期而不瘳诸侯之宾问疾者多在【杜多在齐○期音基瘳勅留反】梁丘据与裔款【二子齐嬖大夫】言于公曰吾事鬼神丰于先君有加矣今君疾病为诸侯忧是祝史之罪也诸侯不知其谓我不敬【林是大祝大史不能荐美以祈鬼神之祐也诸侯之国不知其由将谓我不能致敬鬼神以获福佑】君盍诛于祝固史嚚以辞宾【杜欲杀嚚固以辞谢来问疾之宾○嚚鱼巾反】公説告晏子晏子曰日宋之盟【日往日也宋盟在襄二十七年○説音悦】屈建问范会之徳于赵武【林屈建即楚子木范防即晋士防范武子】赵武曰夫子之家事治言于晋国竭情无私其祝史祭祀陈信不愧其家事无猜其祝史不祈【杜家无猜疑之事故祝史无求于鬼神○猜七才反】建以语康王【杜楚王○语鱼据反】康王曰神人无怨宜夫子之光辅五君以为诸侯主也【杜五君文襄灵成景】公曰据与款谓寡人能事鬼神故欲诛于祝史子称是语何故【林言二子以我能事鬼神而不获福祐故欲诛祝史以惩不恪晏子乃称范武子之德此何説也】对曰若有徳之君外内不废【杜无废事】上下无怨动无违事其祝史荐信无愧心矣【杜君有功徳祝史陈説之无所愧】是以鬼神用飨国受其福祝史与焉【杜与受国福○与音预下同】其所以蕃祉老夀者为信君使也其言忠信于鬼神【林以其为诚信之君所使是以与受其福其所以告于鬼神者皆忠直诚信之言也○为于伪反又如字下同】其适遇淫君外内颇邪上下怨疾动作辟违从欲厌私【杜使私情厌足○颇普何反辟匹亦反从才用反下同或如字厌于艳反】高台深池【林极游观之美】撞钟舞女【林极声色之乐】斩刈民力输掠其聚【杜掠夺取也林尽用民力如刈草菅夺取民财如逢冦掠○刈鱼废反掠音亮】以成其违不恤后人暴虐淫从肆行非度无所还忌【还犹顾也】不思谤讟不惮鬼神神怒民痛无悛于心其祝史荐信是言罪也【杜以实白神是为言君之罪○悛七全反】其盖失数美是矫诬也【杜盖掩也数所主反】进退无辞则虚以求媚【杜作虚辞以求媚于神】是以鬼神不享其国以祸之祝史与焉所以天昏孤疾者为暴君使也其言僣嫚于鬼神【林以其为暴虐之君所使是以与受其祸其所以告于鬼神者皆不信欺嫚之言也】公曰然则若之何对曰不可为也【言非诛祝史所能治】山林之木衡鹿守之泽之萑蒲舟鲛守之薮之薪蒸虞侯守之海之盐蜃祈望守之【杜衡鹿舟鲛虞祈望皆官名也言公専守山泽之利不与民共○萑音丸蒸之丞反麄曰薪细曰蒸蜃市轸反】县鄙之人入从其政偪介之闗暴征其私【杜介隔也迫近国都之闗言边鄙既入服政役又为近闗所征税枉暴夺其私物○政如字一音征】承嗣大夫强易其贿【杜承嗣大夫世位者○强其丈反】布常无艺【杜艺法制也言布政无法制】征敛无度宫室日更淫乐不违【违去也】内宠之妾肆夺于市【杜肆放也】外宠之臣僭令于鄙【诈为教令于边鄙】私欲养求不给则应【林嬖宠臣妾纵其私欲长养求覔所求不给则应之以罪】民人苦病夫妇皆诅祝有益也诅亦有损【杜祝史祷祝若有所益夫妇诅祝亦有所损○诅庄虑反祝之又反下同】聊摄以东【杜聊摄齐西界也平原聊城县东北有摄城】姑尤以西【杜姑尤齐东界也姑水尤水皆在城阳郡东南入海】其为人也多矣虽其善祝岂能胜亿兆人之诅【杜万万曰亿万亿曰兆】君若欲诛于祝史修徳而后可公説使有司寛政毁闗去禁【杜毁偪介之闗去梁泽之禁○説音悦】薄敛已责【杜除逋责○责又作债音同】○十二月齐侯田于沛【杜言疾愈行猎沛泽名○沛音贝】招虞人以弓不进【虞人掌山泽之官】公使执之辞曰昔我先君之田也旃以招大夫弓以招士皮冠招虞人【林礼孤卿建旃故以旃招大夫诗翘翘车乗招我以弓故以弓招士诸侯服皮冠以田虞人掌田猎故以皮冠招虞人】臣不见皮冠故不敢进乃舍之仲尼曰守道不如守官【君招当往道之常也非物不进官之制也】君子韪之【韪是也】○齐侯至自田晏子侍于遄台子犹驰而造焉【林遄台台名杜子犹梁丘据○遄市専反造七报反】公曰唯据与我和夫晏子对曰据亦同也焉得为和公曰和与同异乎对曰异和如羮焉水火醯醢盐梅以烹鱼肉燀之以薪【杜燀炊也○夫音扶焉于防反燀章善反】宰夫和之齐之以味济其不及以泄其过【林宰夫治庖之官杜济益也泄减也○齐才细反又如字】君子食之以平其心【杜味和则心自平】君臣亦然【杜亦如羮】君所谓可而有否焉【杜否不可也】臣献其否以成其可【献君之否以成君可】君所谓否而有可焉臣献其可以去其否是以政平而不干民无争心故诗曰亦有和羮既戒既平【杜诗颂殷中宗言中宗能与贤者和齐可否其政如羮敬戒且平和羮备五味异于大羮】鬷嘏无言时靡有争【杜鬷总也嘏大也言总大政能使上下皆如和羮○鬷子工反嘏古雅反】先王之济五味【杜济成也】和五声也以平其心成其政也【林声味皆和故其心平其心既平其政始成】声亦如味【林齐和五声亦如齐和五味】一气【林乐须气以动故气居第一】二体【杜舞者有文武】三类【杜风雅颂】四物【杜杂用四方之物以成器】五声【杜宫商角征羽】六律【黄钟太簇姑洗防賔夷则无射也阳声为律隂声为吕此十二月气】七音【杜宫商角徴羽变宫变征也周武王伐纣自午至子凡七日王因此以数合之以声昭之故以七同其数以律和其声谓之七音】八风【林八方之风东北曰条风又名融风东方曰明庶风东南曰清明风南方曰景风又名凯风西南曰凉风西方曰阊阖风西北曰不周风北方曰广莫风】九歌【林九功之徳皆可歌也六府三事谓之九功水火金木土谷谓之六府正徳利用厚生谓之三事】以相成也【言此九者合然后相成为和乐】清浊小大短长疾徐哀乐刚柔迟速高下出入周疏以相济也【杜周密也○乐音洛下同】君子聴之以平其心心平徳和故诗曰徳音不瑕【杜诗豳风也义取心平则徳音无瑕阙】今据不然君所谓可据亦曰可君所谓否据亦曰否若以水济水谁能食之若琴瑟之専壹谁能聴之同之不可也如是饮酒乐公曰古而无死其乐若何晏子对曰古而无死则古之乐也君何得焉昔爽鸠氏始居此地【爽鸠氏少皡氏之司冦也】季萴因之【季萴虞夏诸侯代爽鸠氏者○萴仕侧反】有逢伯陵因之【逢伯陵殷诸侯姜姓】蒲姑氏因之【蒲姑氏殷周之间代逢公者】而后大公因之古若无死爽鸠氏之乐非君所愿也【杜齐侯甘于所乐志于不死晏子称古以节其情愿○大音泰】○郑子产有疾谓子大叔曰我死子必为政唯有徳者能以寛服民其次莫如猛夫火烈民望而畏之故鲜死焉水懦弱民狎而翫之【杜狎轻也○鲜息浅反】则多死焉故寛难【杜难以治】疾数月而卒大叔为政不忍猛而寛郑国多盗取人于萑苻之泽【萑苻泽名于泽中刼人○萑音丸苻音蒲又如字】大叔悔之曰吾早从夫子不及此兴徒兵以攻萑苻之盗尽杀之盗少止仲尼曰善哉政寛则民慢慢则纠之以猛【杜纠犹摄也】猛则民残残则施之以寛寛以济猛猛以济寛政事以和诗曰民亦劳止汔可小康恵此中国以绥四方施之以寛也【杜诗大雅汔其也康绥皆安也周厉王暴虐民劳于苛政故诗人刺之欲其施之以寛○汔诗乙反】母从诡随【杜诡人随人无正心不可从○从子用反】以谨无良【杜谨勑慎也】式遏冦虐惨不畏明纠之以猛也【杜式用也遏止也惨曾也言为宼虐曽不畏明法者亦当用猛政纠治之○惨七感反】柔逺能迩以定我王平之以和也【杜柔安也迩近也逺者怀附近者各以能进则王室定】又曰不竞不絿不刚不柔【杜诗殷颂言汤政得中和竞强也絿急也○絿音求】布政优优百禄是遒【杜优优和也遒聚也○遒在由反又子国反】和之至也及子产卒仲尼闻之出涕曰古之遗爱也【杜子产见爱有古人之遗风】
