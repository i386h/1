<!-- { "loadSidebar": true } -->
　　传二十九年春王正月公在楚释不朝正于朝也【释解也告庙在楚解公所以不朝正】楚人使公亲禭【诸侯有遣使赗禭之礼今楚欲依遣使之比○禭音遂说文云衣死人衣】公患之穆叔曰袚殡而襚则布币也【先使巫袚除殡之凶邪而行襚礼与朝而布币无异○袚音拂徐音废】乃使巫以桃茢先袚殡【茢黍穰○茢音列徐音例郑注周礼云茢苕箒】楚人弗禁既而悔之【礼君临臣丧乃袚殡故楚悔之】○二月癸卯齐人葬庄公于北郭【杜兵死不入兆城故葬北郭】○夏四月葬楚康王【林经不书葬略夷狄也】公及陈侯郑伯许男送葬至于西门之外诸侯之大夫皆至于墓楚郏敖即位【郏敖康王子熊麇也○郏古治反】王子围为令尹【围康王弟】郑行人子羽曰是谓不宜必代之昌松栢之下其草不殖【杜言楚君弱令尹强物不两盛为昭元年围弑郏敖起本】公还及方城季武子取卞【杜取卞邑以自益○卞皮产反】使公冶问【杜问公起居公冶季氏属大夫○冶音也】玺书追而与之【杜玺印也○玺音徙广雅云卬谓之玺说文作玺从上云玉者印也籕文从王】曰【林书辞曰】闻守卞者将叛臣师徒以讨之既得之矣敢告【林饰辞】公冶致使而退【杜致季氏使命○使所吏反】及舍而后闻取卞【杜发书乃闻之】公曰欲之而言叛祗见疏也【杜言季氏欲得卞而欺我言叛益疏我○只音支】公问公冶曰吾可以入乎【以季氏疏已故不敢入】对曰君实有国谁敢违君公与公冶冕服【杜以卿服冕赏之】固辞强之而后受公欲无入荣成伯赋式微乃归【杜式微诗风曰式微式微胡不归式用也义取寄寓之微陋劝公归也○强其丈反】五月公至自楚公冶致其邑于季氏【杜本从季氏得邑故还之】而终不入焉【杜不入季孙家】曰欺其君何必使余【林言季氏欲欺其君以取邑何必使我往使】季孙见之则言季氏如他日不见则终不言季氏【林季武子若就其家见之则公冶言季氏政事如前日若不见季武子则已不肯复言季氏政事】及疾聚其臣【杜大夫家臣】曰我死必无以冕服敛非徳赏也【言公畏季氏而赏其使非以我有徳○敛力验反】且无使季氏葬我【林不义李氏欺君故生不入季氏之家死不受季氏之葬】○葬灵王【杜不书鲁不防】郑上卿有事【林时郑简公在楚郑上卿有居守之事】子展使印段往伯有曰弱不可【印段年少官卑】子展曰与其莫往弱不犹愈乎【林言与其不遣人往周防葬官卑年少犹愈于不往也】诗云王事靡盬不遑启处【杜诗小雅盬不坚固也启跪也言王事无不坚固故不暇跪处○盬音古】东西南北谁敢宁处【杜谓上卿】坚事晋楚以蕃王室也【杜言我固事晋楚乃所以蕃屏王室○蕃芳元反】王事无旷何常之有【林供王室之事无有旷失足矣亦有何常法】遂使印段如周【传言周哀卑于晋楚】○吴人伐越获俘焉以为阍【林吴刖越俘之足以为阍人】使守舟吴子余祭观舟阍以刀弑之【杜言以刀○近刑人】○郑子展卒子皮印位【林子皮即罕虎代父为上卿】于是郑饥而未及麦民病【林民病于乏食】子皮以子展之命饩国人粟戸一锺【林饩犹馈也因在丧故以父命也六斛四斗曰钟】是以得郑国之民故罕氏常掌国政以为二卿宋司城子罕闻之曰邻于善民之望也【林言邻近于善人民亦望君为善】宋亦饥请于平公出公粟以贷使大夫皆贷司城氏贷而不书【林司城氏即子罕氏货而不书于策施而不以为徳也○贷他代反下同】为大夫之无者贷【林子罕为宋大夫之无粟者贷】宋无饥人叔向闻之曰郑之罕【林郑子皮氏○向许丈反】宋之乐【林宋子罕氏】其后亡者也二者其皆得国乎【林得掌国政】民之归也施而不徳乐氏加焉其以宋升降乎【杜升降随宋盛衰】○晋平公杞出也【林晋平公母杞女】故治杞【杜治理其地修其城】六月知悼子合诸侯之大夫以城杞孟孝伯防之郑子大叔与伯石往【杜大叔不书不亲事林知悼子即晋荀盈孟孝伯即仲孙羯子大叔即游吉伯石即公孙段○知音智大叔音泰下同】子大叔见大叔文子【杜文子卫大叔仪】与之语文子曰甚乎其城杞也子大叔曰若之何哉晋国不恤周宗之阙而夏肄是屏【杜周宗诸姬也夏肄杞也肄余也屏城也○肄以二反诗传云斩而复生曰肄方言云枿余也秦晋之间日肄】其弃诸姬亦可知也已诸姬是弃其谁归之【林晋姬姓也弃我诸姬所厚者薄其谁望晋而归之】吉也闻之弃同即异是谓离徳诗曰协比其邻昏姻孔云【杜诗小雅言王者和恊近亲则昏姻甚归附也林孔甚也云犹旋旋归之○比毘志反】晋不邻矣其谁云之【杜晋不恤邻近之亲其谁旋旋而归之】○齐髙子容与宋司徒见知伯女齐相礼【杜子容髙止也司徒华定也知伯荀盈也女齐司马侯也相礼侍威仪也○女音汝相息亮反】賔出司马侯言于知伯曰二子皆将不免子容专【専自是也】司徒侈【林侈骄纵也○侈昌氏反】皆亡家之主也知伯曰何如【杜言二子祸福之迟速何如】对曰专则速及【言速及祸也】侈将以其力毙【杜力尽而自毙○毙其世反】专则人实毙之将及矣【为此秋髙止出奔燕昭二十年华定出奔陈传○専则人实毙之絶句】○范献子来聘拜城杞也【杜范献子即士鞅林谢鲁为杞城】公享之展庄叔执币【杜公将以酬宾】射者三耦【二人为耦○耦五口反】公臣不足取于家臣家臣展瑕展玉父为一耦公臣公巫召伯仲顔庄叔为一耦鄫鼓父党叔为一耦【杜言公室卑微公臣不能备于三耦○召上昭反鄫才陵反党音掌】○晋侯使司马女叔侯来治杞田【杜司马女叔侯即司马侯杜使鲁归前侵杞田所归少故不书】弗尽归也晋悼夫人愠曰齐也取货【杜夫人平公母杞女也谓叔侯取货于鲁故不尽归杞田○愠纡运反】先君若有知也不尚取之【不尚叔侯之取货】公告叔侯叔侯曰虞虢焦滑霍韩魏皆姬姓也【杜八国皆晋所灭焦在陕县属平阳郡○虢瓜百反滑乎八反】晋是以大若非侵小将何所取武献以下兼国多矣【武公献公晋始盛之君】谁得治之杞夏余也而即东夷【杜行夷礼】鲁周公之后也而睦于晋以杞封鲁犹可而何有焉【杜以杞土地加封于鲁于理犹可何有尽归杞伯】鲁之于晋也职贡不乏玩好时至公卿大夫相继于朝史不絶书【杜书鲁之朝聘○好呼报反下同】府无虚月【杜无月不受鲁贡】如是可矣何必瘠鲁以肥杞且先君而有知也毋宁夫人而焉用老臣【杜言先君毋宁怪夫人之所为无用责我○瘠在亦反毋音无焉于防反】○杞文公来盟【鲁归其田故来盟】书曰子贱之也【贱其用夷礼】○吴公子札来聘见叔孙穆子说之谓穆子曰子其不得死乎【杜不得以夀死○说音悦】好善而不能择人【林心虽好善而智不能决择人之贤否】吾闻君子务在择人吾子为鲁宗卿而任其大政不慎举何以堪之祸必及子【为昭四年竖牛作乱起本】请观于周乐【鲁以周公故有天子礼乐】使工为之歌周南召南【杜此皆各依其本国歌所常用声曲○召上照反】曰美哉【杜美其声】始基之矣【周南召南王化之基】犹未也【犹有商纣未尽善也】然怒而不怨矣【杜未能安乐然其音不怨怒】为之歌邶鄘卫【杜武王伐纣分其地为三监三监叛周公灭之更封康叔并三监之地故三国尽被康叔之化○鄘音庸】曰美哉渊乎忧而不困者也【渊深也亡国之音哀以思其民因卫康叔武公徳化深逺虽遭宣公淫乱懿公灭亡民犹秉义不至于困】吾闻卫康叔武公之徳如是是其卫风乎【康叔周公弟武公康叔九世孙皆卫之令徳君也听声以为别故有疑言】为之歌王【杜王黍离也幽王过西戎之祸平王东迁王政不行于天下风俗下与诸候同故不为雅】曰美哉思而不惧其周之东乎【宗周陨灭故忧思犹有先王之遗风故不惧】为之歌郑【杜诗第七】曰美哉其细已甚民弗堪也是其先亡乎【既美其有治政之音讥其烦碎知不能乆】为之歌齐【杜诗第八】曰美哉泱乎大风也哉【杜泱泱大之声○泱于良反又于浪反韦昭于康反】表东海者其大公乎【杜大公封齐为东海之表式○大音泰】国未可量也【杜言其或将复兴】为之歌豳【杜诗第十五豳周之旧国在新平漆县东北○豳彼贫反】曰美哉荡乎乐而不淫其周公之东乎【杜荡乎荡然也乐而不淫言有节周公遭管蔡之变东征三年为成王陈后稷先公不敢荒淫以成王业故言其周公之东乎○乐音岳又音洛下放此】为之歌秦【杜诗第十一后仲尼刚定故不同】曰此之谓夏声夫能夏则大大之至也其周之旧乎【杜秦本在西戎汧陇之西秦仲始有车马礼乐去戎狄之音而有诸夏之声故谓之夏声及襄公佐周平王东迁而受其故地故曰周之旧】为之歌魏【杜诗第九魏姬姓国闵元年晋献公灭之】曰美哉沨沨乎大而婉险而易行以徳辅此则明主也【杜沨沨中庸之声婉约也险当为俭字之误也大而约则险节易行惜其国小无明君也○沨扶弓反徐敷剑反韦昭音凡婉纡阮反险依注音俭易以豉反】为之歌唐【杜诗第十○此晋诗也而谓之唐本唐叔虞始封之地】曰思深哉其有陶唐氏之遗民乎不然何忧之逺也【杜晋本唐地故有尧之遗风忧深思逺情发于声○思息嗣反】非令徳之后谁能若是为之歌陈【杜诗第十二】曰国无主其能久乎【杜淫声放荡无所畏忌故曰国无主】自鄫以下无讥焉【杜鄫第十三曹第十四言季子闻此二国歌不复讥论之以其微也○鄫古外反】为之歌小雅【小雅小正亦乐歌之常】曰美哉思而不贰【思文武之徳无贰叛之心】怨而不言【杜怨商纣之政而能忍而不言】其周徳之衰乎【林衰小也此周徳尚小之时乎】犹有先王之遗民焉【杜谓有殷王余俗故未大】为之歌大雅【大雅陈文王之徳以正天下】曰广哉熈熈乎【杜熈熈和乐声】曲而有直体【杜其声委曲而有正直之体】其文王之徳乎【雅颂所以咏盛徳形容故伹歌其美者不皆歌变雅】为之歌颂【颂者以其成功告于神明】曰至矣哉【杜言道备】直而不倨【杜直者易至于倨傲故以不傲为徳○倨音据徐音居】曲而不屈【林曲者易至于屈挠故以不挠为徳】迩而不偪【林近者易至于偪害故以不害为徳○偪彼力反】逺而不携【林逺者易至于携贰故以不贰为徳】迁而不淫复而不厌【林迁动者淫荡之渐以徳自守不过荡矣反复者厌弃之渐以徳自守常日新矣○厌于端反又于瞻反】哀而不愁【杜知命】乐而不荒【杜节之以礼】用而不匮【杜徳大】广而不宣【杜不自显】施而不费【杜因民所利而利之○施始防反费芳味反】取而不贪【杜义然后取】处而不底【林守之以道虽复止处不底滞也○底丁礼反】行而不流【林制之以义虽常运行不流放也】五声和【宫商角徴羽谓之五声】八风平【八方之气谓之八风】节有度守有序【八音克谐节有度也无相夺伦守有序也】盛徳之所同也【颂有殷鲁故曰盛徳之所同】见舞象箾南籥者【象箾舞所执南籥以籥舞也皆文王之乐○箾音朔籥羊略反】曰美哉犹有憾【杜美哉美其容也文王恨不及已致太平○憾戸暗反】见舞大武者【杜武王乐】曰美哉周之盛也其若此乎见舞韶濩者【杜殷汤乐○韶上昭及濩音防徐戸郭反】曰圣人之也而犹有慙徳【杜慙于始伐】圣人之难也【林圣人处世变之难也】见舞大夏者【杜禹之乐】曰美哉勤而不徳非禹其谁能修之【杜尽力沟洫勤也林勤劳水土而不自矜其徳非禹之圣谁能修治其功】见舞韶箾者【杜舜乐○箾音箫】曰徳至矣哉大矣如天之无不帱也【帱覆也○帱徒报反】如地之无不载也虽甚盛徳其蔑以加于此矣观止矣若有他乐吾不敢请已【杜鲁用四代之乐故及韶箾而季子知其终也季札贤明才博在吴虽已渉见此乐歌之文然末闻中国推声故请作周乐欲听其声然后依声以参时政知其兴衰也闻秦诗谓之夏声闻颂曰五声和八风平皆论声以参政也舞毕知其乐终是素知其篇数】其出聘也通嗣君也【杜吴子余祭嗣立】故遂聘于齐说晏平仲谓之曰子速纳邑与政【杜纳归之公○说音悦下皆同】无邑无政乃免于难齐国之政将有所归未获所归难未歇也【歇尽也○难乃且反下皆同歇许谒反】故晏子因陈桓子以纳政与邑是以免于栾高之难【林乐子雅高子尾难在昭八年】聘于郑见子产如旧相识【杜见如故交二子相知以心也】与之缟带子产献纻衣焉【杜大带也吴地贵缟郑地贵纻故各献已所贵示损已而不为彼货利○缟古老反徐古到反缯也纻直吕反】谓子产曰郑之执政侈难将至矣政必及子子为政慎之以礼不然郑国将败【杜侈谓伯有林明年子晳果杀伯有】适卫说蘧瑗【林蘧伯玉○瑗于眷反】史狗【史朝之子文子】史防【史鱼○防音秋】公子荆【林字南楚】公叔发【公叔文子】公子朝曰卫多君子未有患也自卫如晋将宿于戚【戚孙文子之邑】闻钟声焉【林闻孙文子奏乐击钟之声】曰异哉吾闻之也辩而不徳必加于戮【杜辩犹争也】夫子获罪于君以在此【杜孙文子以戚叛】惧犹不足而又何乐夫子之在此也犹燕之巢于幕上【杜言至危】君又在殡而可以乐乎【林卫献公卒未葬礼为旧君有服岂可作乐】遂去之【杜不止宿】文子闻之终身不听琴瑟【杜闻义能改】适晋说赵文子韩宣子魏献子曰晋国其萃于三族乎【杜言晋国之政事将集于三家○萃在薛反】说叔向将行谓叔向曰吾子勉之君侈而多良【林晋君汰侈而多自贤其臣】大夫皆富政将在家【杜富必厚施故政在家】吾子好直必思自免于难○秋九月齐公孙虿公孙灶放其大夫高止于北燕【杜虿子尾灶子雅放者宥之以逺○虿楚迈反】乙未出书曰出奔罪髙止也【杜实放书奔所以示罪】髙止好以事自为功且专故难及之【林髙止好掠人之善以为已功且专权故祸难及于其身杜好呼报反】○冬孟孝伯如晋报范叔也【范叔士鞅也此年夏来聘】○为髙氏之难故髙竖以卢叛【竖髙止子○为于伪反竖上主反】十月庚寅闾邱婴帅师围卢髙竖曰苟使髙氏有后请致邑【杜还邑于君】齐人立敬仲之曾孙酀【杜敬仲髙傒○酀于显反】良敬仲也【杜良犹贤也】十一月乙卯髙竖致卢而出奔晋晋人城緜而寘旃【杜晋人善其致邑林旃犹之也○寘之防反旃之然反】○郑伯有使公孙黑如楚【杜黑子晳】辞曰楚郑方恶而使余往是杀余也伯有曰世行也【杜言女世为行人】子晳曰可则往难则已何世之有伯有将强使之子晳怒将伐伯有氏大夫和之十二月己巳郑大夫盟于伯有氏禆谌曰是盟也其与几何【杜言不能久也禆谌郑大夫○强其丈反禆婢支反谌市林反与如字或音预几居岂反】诗曰君子屡盟乱是用长【杜举小雅巧言诗屡盟则无信无信则情疏此祸乱所以滋长也○屡力住反】今是长乱之道也祸未歇也必三年而后能纾【纾解也○长丁丈反下同纾直吕反徐音舒】然明曰政将焉往禆谌曰善之代不善天命也其焉辟子产【言政必归子产○焉于防反下同】举不逾等则位班也【子产位班次应知政】择善而举则世隆也【林子产之徳为世所髙】天又除之夺伯有魄【杜丧其精神为子产驱除】子西即世将焉辟之天祸郑久矣其必使子产息之乃犹可以戾【戾定也】不然将亡矣
