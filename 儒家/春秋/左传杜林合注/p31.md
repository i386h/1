<!-- { "loadSidebar": true } -->
　　传七年春齐人伐郑孔叔言于郑伯曰谚有之曰心则不竞何惮于病【杜竞强也惮难也林言心既不能自强何畏难于卑弱之病○惮徒旦反】既不能强又不能弱所以毙也国危矣请下齐以救国【林谓卑下服齐以救郑国之社稷○下戸嫁反】公曰吾知其所由来矣姑少待我【林我知其祸之所从来矣且少待我处分杜欲以申侯说】对曰朝不及夕何以待君【林言郑国之危朝不保暮何可待君之处分○朝如字】○夏郑杀申侯以说于齐且用陈辕涛涂之譛也【杜涛涂譛在五年】初申侯申出也【杜姊妹之子为出】有宠于楚文王文王将死【林仕于楚而得宠幸于文王文王死在庄十九年】与之璧使行曰唯我知女女专利而不厌子取予求不女疵瑕也【从我取从我求我不以女为罪衅○女音汝下皆同疵似斯反又疾移反】后之人将求多于女【杜谓嗣君也求多以礼义大望责之】女必不免我死女必速行无适小国将不女容焉【杜政狭法峻】既葬出奔郑又有宠于厉公子文闻其死也曰古人有言曰知臣莫若君弗可改也已【林言知其臣之贤否莫如其君之明古人此言弗可改易必然如此】○秋盟于甯母谋郑故也【林以郑未服故谋其事】管仲言于齐侯曰臣闻之招携以礼懐远以徳徳礼不易无人不懐【林诸侯之携离者惟有礼可以招徕之远方之叛服者惟有徳可以懐服之徳礼持心无所改易远近之人无不懐附】齐侯修礼于诸侯诸侯官受方物【杜诸侯官司各于齐受其方所当贡天子之物林盖东周衰微贡赋多阙故诸侯各受其贡物】郑伯使大子华听命于会言于齐侯曰泄氏孔氏子人氏三族实违君命【杜三族郑大夫○泄息列反】若君去之以为成我以郑为内臣君亦无所不利焉【林若齐君去此三族以与郑国为平我以郑事齐如齐封内之臣郑既内属不侵不叛齐亦无所不得其利○去起吕反】齐侯将许之管仲曰君以礼与信属诸侯而以奸终之毋乃不可乎【林齐君自创伯以来以有礼与有信联属诸侯之国而终之以子华奸邪之谋言其不可之甚】子父不奸之谓礼守命共时之谓信【杜守君命共时事○奸音干共音恭】违此二者奸莫大焉公曰诸侯有讨于郑未捷今茍有衅从之不亦可乎【杜子华犯父命是其衅隙林从其言以服郑不亦可以有功乎】对曰君若绥之以徳加之以训辞【林言齐君若以徳而抚绥郑国加以教训之辞责其逃盟之罪】而帅诸侯以讨郑郑将覆亡之不暇岂敢不惧若总其罪人以临之【杜总将领也子华奸父之命即罪人○覆方服反】郑有辞矣何惧【杜以大义为辞】且夫合诸侯以崇徳也会而列奸何以示后嗣【林合诸侯之会盟以尊崇有徳也今会而用子华之奸谋是列子华之奸于会何以示后嗣之子孙】夫诸侯之会其徳刑礼义无国不记记奸之位君盟替矣【杜重言诸侯会同之事绥之以徳威之以刑亲之以礼训之以义诸侯之国皆记其事位防位也记子华之奸人列在会位齐君之盟自此废矣林替废也○替他计反】作而不记非盛徳也【杜君举必书虽复齐史隠讳亦损盛徳】君其勿许郑必受盟【林郑必感徳而受盟于齐】夫子华既为大子而求介于大国以弱其国亦必不免【杜介因也林求因齐大国之力去三族而以郑为齐封内之臣是弱其国亦必不免于祸○介音界】郑有叔詹堵叔师叔三良为政未可间也齐侯辞焉子华由是得罪于郑冬郑伯使请盟于齐【杜以齐侯不聼子华故林为十六年杀子华传○堵丁古反又音者间间厠之间】○闰月惠王崩襄王恶大叔带之难【杜襄王惠王大子郑也大叔带襄王弟惠王之子也有宠于惠后惠后欲立之未及而卒○恶鸟路反大音秦叔又作州】惧不立不丧而告难于齐【为八年盟洮传】经【己巳】八年春王正月公会王人齐侯宋公卫侯许男曹伯陈世子款盟于洮【杜王人与诸侯盟不讥者王室有难故洮曹地林兵车之防一】郑伯乞盟【杜新服未与防故不序列别言乞盟】○夏狄伐晋○秋七月禘于太庙用致夫人【杜禘三年大祭之名大庙周公庙致者致新死之主于庙而列之昭穆夫人淫而与杀不薨于寝于礼不应致故僖公疑其礼厯三禘今果行之嫌异常故书之此致哀姜之主于庙也向曽曰夫人氏之丧而不言姜见絶于国之辞也今曰致夫人而不言氏见絶于宗庙之辞也○大音泰】○冬十有二月丁未天王崩【林惠王崩子襄王立实以前年闰月崩以今年十二月丁未告】传八年春盟于洮谋王室也【林谋王室之难也】郑伯乞盟请服也襄王定位而后丧【王人会洮还而后王定位】○晋里克帅师梁由靡御虢射为右以败狄于采桑【杜传言前年事也平阳北屈县西南有采桑津林未陈曰败○射食亦反】梁由靡曰狄无耻从之必大克【杜不耻走故可逐】里克曰惧之而已无速众狄【林言败其师使之知畏而已杜恐怨深而羣党来报】虢射曰期年狄必至示之弱矣【林言一期之后狄必来伐晋不追其师是我先示之弱矣○期音基本或作朞】夏狄伐晋报采桑之役也复期月【明期年之言验】○秋禘而致哀姜焉非礼也凡夫人不薨于寝不殡于庙不赴于同不祔于姑则弗致也【杜寝小寝同同盟将葬又不以殡遇庙据经襄姜薨葬之文则为殡庙赴同祔姑今当以不薨于寝不得致也○祔音附】○冬王人来告丧难故也是以缓【杜有大叔带之难林传明非慢也】○宋公疾大子兹父固请曰目夷长且仁君其立之【杜兹父襄公也目夷兹父庻兄子鱼也○父者甫长丁丈反】公命子鱼子鱼辞曰能以国让仁孰大焉臣不及也且又不顺【林言大子能以宋国让仁爱之道孰大于此臣之徳不及太子立嫡子以长顺也今立庻子不顺礼】遂走而退【林言毕遂走而退示必不敢当】

　　左传杜林合注卷九
　　钦定四库全书
　　左传杜林合注卷十　　明　王道焜
　　赵如源　同编
　　僖公二
　　经【庚午】九年春王三月丁丑宋公御説卒【杜四同盟林桓公卒子襄公兹父立○御鱼吕反説音悦】○夏公防宰周公齐侯宋子卫侯郑伯许男曹伯于葵丘【杜周公宰孔也宰官周采地天子三公不字宋子襄公也传例曰在丧公侯曰子陈留外黄县东有葵丘林衣裳之防九】○秋七月乙酉伯姬卒【杜无传公羊谷梁曰未适人故不称国已许嫁则以成人之礼书不复殇也妇人许嫁而笄犹丈夫之冠】○九月戊辰诸侯盟于葵丘【杜夏防葵丘次伯姬卒文不相比故重言诸侯宰孔先归不与盟林桓之防有天子之事三于洮序王人于诸侯之上而同盟焉于葵丘而序周公于诸侯之上而不敢同盟焉盟于首止不但不同盟也而帅诸侯以防世子桓知节矣春秋是以子桓也】○甲子晋侯佹诸卒【杜未同盟而赴以名甲子九月十一日戊辰十五日也书在盟后从赴林献公卒子奚齐立○佹九委反】○冬晋里克杀其君之子奚齐【杜献公未塟奚齐未成君故称君之子奚齐受命继位无罪故里克称名林是年晋里克杀其君卓子晋恵公夷吾立○杀如字传同公羊音弑】
