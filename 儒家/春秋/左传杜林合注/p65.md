<!-- { "loadSidebar": true } -->
　　经【癸酉】三年春王正月公防晋侯宋公卫侯曺伯伐郑【杜宋卫未葬而称爵以接邻国非礼也】○辛亥葬卫穆公【无传】○二月公至自伐郑【无传】○甲子新宫灾三日哭【无传三年丧毕宣公神主新入庙故谓之新宫书三日哭善得礼宗庙亲之神灵所凭居而遇灾故哀而哭之】○乙亥葬宋文公【无传七月而葬缓】○夏公如晋○郑公子去疾帅师伐许【林郑始书大夫将】○公至自晋【无传】○秋叔孙侨如帅师围棘【杜棘汶阳田之邑在济北蛇丘县】○大雩【无传以过时书】○晋却克卫孙良夫伐廧咎如【杜赤狄别种○廧在良反咎古刀反】○冬十有一月晋侯使荀庚来聘○卫侯使孙良夫来聘○丙午及荀庚盟丁未及孙良夫盟【杜先晋后卫尊霸主林聘而遂盟之于是始】○郑伐许【杜无传不书将帅告辞略林狄郑也楚之伯郑为之也由齐桓以来争郑于楚桓公卒郑始朝楚诸夏之变于夷郑为乱阶也至辰陵郑帅诸夏而事楚矣败晋于邲盟十四国之君大夫于蜀皆郑为之是故狄秦而后狄郑微秦郑中国无左祍矣】
　　传三年春诸侯伐郑次于伯牛讨邲之役也【伯牛郑地邲役在宜十二年】遂东侵郑【晋潜军深入】郑公子偃帅师御之【偃穆公子】使东鄙覆诸鄤【杜覆伏兵也林公偃使郑东鄙之人设伏兵于鄤以攻晋师○覆扶又反鄤亡袁反徐武旦反一音万】败诸丘舆【杜鄤丘舆皆郑地晋偏军为郑所败故不书】皇戌如楚献捷【林献丘舆之捷于楚】○夏公如晋拜汶阳之田【前年晋使齐归鲁汶阳田故】○许恃楚而不事郑郑子良伐许【林子良即公子去疾】○晋人归楚公子谷臣与连尹襄老之尸于楚以求知防【杜邲之战楚获知防】于是荀首佐中军矣【杜荀首知防父林佐晋中军故晋人为求其子】故楚人许之王送知防曰子其怨我乎对曰二国治戎臣不才不胜其任以为俘馘执事不以衅鼓【杜以血涂鼓为衅鼓○胜音升俘芳夫反馘古获反衅许觐反】使归即戮君之恵也臣实不才又谁敢怨【言臣实自无才能以至于此又敢归怨于谁人言无所怨也】王曰然则徳我乎对曰二国图其社稷而求纾其民【杜纾缓也林晋楚图谋其安社稷之事而求纾缓其民力○纾音舒】各惩其忿以相宥也【杜宥赦也○惩直升反宥音又】两释累囚以成其好【杜累繋也○累力谁反好呼报反下同】二国有好臣不与及其谁敢徳【林言二国本不为已而和又敢归徳于谁人言亦无所徳也○与音预】王曰子归何以报我对曰臣不任受怨君亦不任受徳无怨无徳不知所报【林任当也言臣不当受怨楚之名楚君亦不当受徳臣之名既不思报怨又不思报徳】王曰虽然必告不谷对曰以君之灵累臣得归骨于晋寡君之以为戮死且不朽【林若晋君戮其不胜任之罪则此身虽死而感楚之恩终不朽腐】若従君之恵而免之以赐君之外臣首【杜称于异国君曰外臣】首其请于寡君而以戮于宗【林得请而以戮于知氏之宗】亦死且不朽若不获命【杜君不许戮】而使嗣宗职【杜嗣其祖宗之位职】次及于事而帅偏师以修封疆【林以次第而及于晋国之政事以修治晋国疆塲之事○疆居良反】虽遇执事【杜遇楚将帅】其弗敢违【杜违辟也】其竭力致死无有二心以尽臣礼所以报也【林当竭尽忠力致效死命以与楚战不敢有携贰之心以尽人臣事君之礼所以报楚之徳不过如此】王曰晋未可与争重为之礼而归之○秋叔孙侨如围棘取汶阳之田【林在前年】棘不服故围之【杜侨如叔孙得臣子】○晋却克卫孙良夫伐廧咎如讨赤狄之余焉【杜宣十五年晋灭赤狄潞氏其余民散入廧咎如故讨之】廧咎如溃上失民也【林民逃其上曰溃杜此传释经之文而经无廧咎如溃葢经阙此四字○溃户内反】○冬十一月晋侯使荀庚来聘且寻盟【杜寻元年赤棘盟荀庚林父之子】卫侯使孙良夫来聘且寻盟【杜寻宣七年盟】公问诸臧宣叔曰中行伯之于晋也其位在三【林中行伯即荀庚以荀林父为晋中行因以为氏故亦谓中行伯晋下卿故位在第三】孙子之于卫也位为上卿将谁先对曰次国之上卿当大国之中中当其下下当其上大夫【杜降一等】小国之上卿当大国之下卿中当其上大夫下当其下大夫【杜降大国二等】上下如是【林其上卿下卿相当如是】古之制也卫在晋不得为次国晋为盟主其将先之【林古制公为大国侯伯为次国子男为小国卫之视晋春秋时以彊弱为大小故卫虽侯爵犹为小国计等则卫为小国上卿与晋大国之下卿名位正敌以盟主故先晋可也】丙午盟晋丁未盟卫礼也【林得大小先后之礼】○十二月甲戌晋作六军【为六军僭王也万二千五百人为军】韩厥赵括巩朔韩穿荀骓赵旃皆为卿赏鞌之功也【杜韩厥为新中军赵括佐之鞌朔为新上军韩穿佐之荀骓为新下军赵旃佐之晋旧自有三军今増此故为六军林赏二年战鞌败齐之功○骓音佳】○齐侯朝于晋将授玉【杜行朝礼林执玉为贽】却克趋进【杜却克以宣十七年笑辱之憾故趋进】曰此行也君为妇人之笑辱也寡君未之敢任【杜言齐侯之来以谢妇人之辱非为修好故云晋君不任当此恵○为于伪反下同任音壬】晋侯享齐侯齐侯视韩厥【杜齐侯鞌之战识韩厥故熟视之】韩厥曰君知厥也乎齐侯曰服改矣【杜戎朝异服也言服改明识其人】韩厥登举爵曰臣之不敢爱死为两君之在此堂也【林爵饮酒器韩厥乃登堂举酒爵言臣之致死力于行阵之间为欲齐晋和好两君之防聚于此堂也】○荀防之在楚也【林荀防即知防】郑贾人有将寘诸褚中以出既谋之未行而楚人归之贾人如晋荀防善视之如实出已【林褚絮也郑之贾人贸易于楚有将藏荀防于褚絮之中以出归晋既与荀防成谋未及行而楚人归知防及郑贾人来晋荀防以礼厚待贾人如真实藏已于褚中以出○贾音古寘之豉反褚中吕反】贾人曰吾无其功敢有其实乎吾小人不可以厚诬君子【林未尝有实出知防之功敢受知防厚礼如有其实乎我商贾小人也不可以一时虚谋重诬君子受其实恵】遂适齐【杜传言知防之贤】

　　左传杜林合注卷二十一
　　钦定四库全书
　　左传杜林合注卷二十二　明　王道焜
　　赵如源　同编
　　成公二
　　经【甲戌】四年春宋公使华元来聘【林宋使聘鲁】○三月壬申郑伯坚卒【杜无传二年大夫盟于蜀壬申二月二十八日　襄公卒悼公费立】○杞伯来朝○夏四月甲寅臧孙许卒【无传】○公如晋○葬郑襄公【无传】○秋公至自晋○冬城郓【无传公欲叛晋故城而为备○郓音运】○郑伯伐许
　　传四年春宋华元来聘通嗣君也【杜宋共公即位】○杞伯来朝归叔姬故也【杜将出叔姬先备礼朝鲁言其故】○夏公如晋侯侯见公不敬季文子曰晋侯必不免【杜言将不能夀终也后十年陷厠而死】诗曰敬之敬之天惟显思命不易哉【杜诗颂言天道显明受其命甚难不可不敬以奉之○易以防反】夫晋侯之命在诸侯矣可不敬乎【林夫晋侯之受天命在得诸侯而为伯矣敬诸侯则得天命可不尽敬乎】○秋公至自晋欲求成于楚而叛晋【林成公以晋侯不见礼故欲叛晋而求成于楚】季文子曰不可晋虽无道未可叛也国大臣睦而迩于我【杜迩近也】诸侯聴焉未可以贰【杜聴服也】史佚之志有之【杜周文王大史】曰非我族类其心必异楚虽大非吾族也其肯字我乎公乃止【林言凡人之非我宗族俦类者则必不能与我同心楚虽大国与鲁异姓必不肯字爱于我也】○冬十一月郑公孙申帅师疆许田【杜前年郑伐许侵其田今正其界○疆居良反】许人败诸展陂郑伯伐许取鉏任泠敦之田【杜展陂亦许地林郑悼公怒乃亲伐许取许鉏任泠敦之田○陂彼皮反鉏仕居反任音壬泠力丁反】○晋栾书将中军【代却克○将子匠反】荀首佐之士燮佐上军【林荀庚将上军不行故佐独出】以救许伐郑取汜祭【杜汜祭郑地成臯县东有汜水○汜音凡或音祀祭侧介反】楚子反救郑郑伯与许男讼焉【杜于子反前争曲直】皇戍摄郑伯之辞【杜代之对】子反不能决也曰君若辱在寡君寡君与其二三臣共聴两君之所欲成其可知也【林君若屈辱自至楚国楚君与其二三卿士共聴二国之君之所欲为二国之平其可知也成平也】不然侧不足以知二国之成【杜侧子反名为明年许愬郑于楚张本】○晋赵婴通于赵荘姬【杜赵婴赵盾弟荘姬赵朔妻朔盾之子言赵婴通于荘姬是叔父下淫其侄妇】
