<!-- { "loadSidebar": true } -->
　　传三年春王正月郑游吉如晋送少姜之葬梁丙与张趯见之【二子晋大夫○趯他厯反】梁丙曰甚矣哉子之为此来也【杜卿共妾葬过礼甚○为于伪反】子太叔曰将得已乎【言不得止】昔文襄之霸也【杜晋文公襄公】其务不烦诸侯令诸侯三嵗而聘五嵗而朝有事而防不协而盟【杜明王之制嵗聘问朝在十二年今简之】君薨大夫吊卿共葬事夫人士吊大夫送葬【先王之制诸侯之丧士吊大夫送葬在三十年盖时俗过制故文襄虽节之犹过于古】足以昭礼命事谋阙而已【杜朝聘以昭礼盟防以谋阙命事则总朝聘盟防而言之】无加命矣【杜命有常】今嬖宠之丧不敢择位而数于守适【杜不敢以其位卑而令礼数如守适夫人然则时适夫人之丧吊送之礼己过文襄之制○数所具反徐所主反适丁歴反下同】唯惧获戾岂敢惮烦少姜有宠而死齐必继室【杜继室复荐女】今兹吾又将来贺不唯此行也张趯曰善哉吾得闻此数也然自今子其无事矣譬如火焉【杜火心星】火中寒暑乃退【杜心以季夏昏中而暑退季冬旦中而寒退】此其极也能无退乎【杜季夏暑极季冬寒极极则必退理之必然以喻晋强之极宜渐衰弱】晋将失诸侯诸侯求烦不获【杜言将不能复烦诸侯】二大夫退子太叔告人曰张趯有知其犹在君子之后乎【林君子为专者讳亲者讳讥其不为晋讳故在君子之后也○知音智】○丁未滕子原卒同盟故书名【杜同盟于襄之世亦应从同盟之礼故传发之】○齐侯使晏婴请继室于晋【复以女继少姜】曰寡君使婴曰寡人愿事君朝夕不倦将奉质币以无失时则国家多难是以不获【杜不得自来○质之二反又扣字难乃旦反】不腆先君之适【杜谓少姜○腆他燕反】以备内官焜燿寡人之望【杜焜明也燿照也○焜胡本反又音昆耀羊照反】则又无禄早世陨命寡人失望君若不忘先君之好恵顾齐国辱收寡人徼福于大公丁公【杜徼要也二公齐先君言收恤寡人则先君舆之福也○陨于敏反好呼报反徼古尧反大音泰】照临敝邑镇抚其社稷则犹有先君之适【杜适夫人之女】及遗姑姊妹【遗余也】若而人【杜言如常人不敢誉】君若不弃敝邑而辱使董振择之以备嫔嫡寡人之望也【杜董正也振整也嫔嫱媍官○振之刃反一音真】韩宣子使叔向对曰寡君之愿也寡君不能独任其社稷之事未有伉俪在缞绖之中是以未敢请【制夫人之服则葬讫君臣乃释服○任音壬缞上雷反绖直结反】君有辱命恵莫大焉若恵顾敝邑抚有晋国赐之内主岂唯寡君举羣臣实受其贶其自唐叔以下实宠嘉之【杜唐叔晋之祖】既成昏【许昏成】晏子受礼【杜受賔享之礼】叔向从之宴相与语叔向曰齐其柯如【杜问兴衰】晏子曰此季世也吾弗知齐其为陈氏矣【杜不知其他唯知齐将为陈氏○吾弗知絶句】公弃其民而归于陈氏【杜弃民不恤】齐旧四量豆区釜钟【林此四等量之别名○量音亮下同区乌侯反】四升为豆各自其四以登于釜【杜四豆为区区斗六升四区为釜釜六斗四升登成也林自豆而区自区而釜各加其四而成釜之数】釜十则钟【杜六斛四斗】陈氏三量【林豆区釜三等之董】皆登一焉钟乃大矣【林登加也加一谓加旧量之一也以五升为豆五豆为区五区为釡则区二斗釜八斗钟八斛】以家量贷而以公量收之【杜贷厚而收薄○贷他代反】山木如市弗加于山鱼盐蜃蛤弗加于海【林如徃也山木徃卖于市价如在山不加贵海之杂利徃卖于市价如在海不加贵○蜃食轸反蛤古答反】民参其力二入于公而衣食其一【林齐国之民三分其力役之所得其二分入于公而共衣食其一分言公重赋敛○参七南反又音三】公聚朽蠧而三老冻馁【杜三老谓上寿中寿下寿皆八十已上不见养过○聚在喻反又在主反】国之诸市屦贱踊贵【杜踊刖足者屦言刑多○屦九具反踊音勇】民人痛疾而或燠休之【杜燠休痛念之声谓陈氏也○燠于喻反又于六反休虚喻反徐许留反贾云燠厚也休美也】其爱之如父母而归之如流水欲无获民将焉辟之箕伯直柄虞遂伯戏【四人皆舜后陈氏之先○焉于防反戏许宜反】其相胡公大姬已在齐矣【杜胡公四人之后周始封陈之祖大姬其妃也言陈氏虽为人臣然将有国其先祖鬼神已与胡公共在齐○相息亮反大音泰】叔向曰然虽吾公室今亦季世也戎马不驾卿无军行【林晋国衰弱不能征讨故戎车不复驾马晋政离散不能统一故诸卿不备军行○行戸郎反】公乗无人卒列无长【杜百人为卒言人皆非其人非其长○乗绳证反卒子忽反长丁丈反】庶民罢敝而宫室滋侈【杜滋益也○罢音皮】道殣相望【饥死为殣○殣音觐】而女富溢尤【林嬖宠女家富贵过甚】民闻公命如逃宼讐栾郤胥原狐续庆伯降在皁【杜人姓晋旧臣之族也皁贱官】政在家门【杜大夫专政】民无所依君日不悛以乐慆忧【杜慆藏也悛改也林以逸乐之过藏忧患之萌○悛七全反乐音洛又音岳慆他刀反】公室之卑其何日之有【杜言今日】谗鼎之铭【杜谗鼎名也○谗仕咸反服示疾谗之鼎也】曰昧旦防显后世犹怠【杜昧旦早起也防大也言夙兴以务大显后世犹解怠○昧音妹防普悲反】况日不悛其能久乎晏子曰子将若何【杜问何以免此难】叔向曰晋之公族尽矣闻之公室将卑其宗族枝叶先落则公从之【林国家之有宗族如树木之有枝叶也本将拨枝叶必先衰落公族衰落则国家从之○许乙反】之宗十一族【杜同祖为宗】唯羊舌氏在而已又无子【无贤子】公室无度【杜无法度】幸而得死【杜言得以寿终为幸】岂其获祀【杜言必不祀】初景公欲更晏子之宅曰子之宅近市湫隘嚣尘不可以居【湫下隘小嚣声尘土○湫子小反徐音秋又在酒反隘于卖反嚣许骄反又五髙反】请更诸爽垲者【杜爽明垲燥○垲苦代反】辞曰君之先臣容焉【杜先臣晏子之先人】臣不足以嗣之于臣侈矣【杜侈奢也】且小人近市朝夕得所求小人之利也敢烦里旅【杜旅众也不敢劳众为已宅】公笑曰子近市识贵贱乎对曰既利之敢不识乎公曰何贵何贱于是景公繁于刑【杜繁多也】有鬻踊者故对曰踊贵屦贱既已告于君故与叔向语而称之【传防晏子令不与张趯同讥○鬻羊六反卖也】景公为是省于刑君子曰仁人之言其利博哉晏子一言而齐侯省刑诗曰君子如祉乱庶遄已【杜诗小雅如行也祉福也遄疾也言君子行福则庶几乱疾止也○为干伪反省所景反下同祉音耻遄市专反】其是之谓乎及晏子如晋公更其宅反则成矣既拜【杜拜谢新宅】乃毁之而为里室皆如其旧【杜本坏里室以大晏子之宅故复之○坏音怪】则使宅人反之【林使其宅之人各还其故室】且诗曰非宅是卜唯邻是卜【杜卜良邻○谚音彦】二三子先卜邻矣【二三子谓邻人】违卜不祥君子不犯非礼【去俭即奢为非礼】小人不犯不祥【林违卜迁居为不祥】古之制也吾敢违诸乎卒复其旧宅【林卒复其隣人之旧宅】公弗许因陈桓子以请乃许之【传言齐晋之衰贤臣怀忧且言陈氏之兴】○夏四月郑伯如晋公孙段相甚敬而卑礼无违者晋侯嘉焉授之以策【杜策赐命之书○相息亮反】曰子丰有劳于晋国【子丰段之父】余闻而弗忘赐女州田【杜州县今属河内郡○女音汝】以胙乃旧勲【林以胙报汝父旧日之勲劳】伯石再拜稽首受策以出君子曰礼其人之急也乎【林言人莫急于礼】伯石之汰也【杜汰骄也○汰音泰】一为礼于晋犹荷其禄况以礼终始乎诗曰人而无礼胡不遄死其是之谓乎【林反证伯石有礼可取○荷戸可反任也】初州县栾豹之邑也【杜栾豹盈族】及栾氏亡【林在襄二十三年】范宣子赵文子韩宣子皆欲之文子曰温吾县也【州本属温温赵氏邑】二宣子曰自郤称以别三传矣【杜郤称晋大夫始受州自是州与温别至今传三家○称尺证反以别絶句传直尊反】晋之别县不唯州谁获治之【杜言县邑既别甚多无有得追而治取之】文子病之乃舍之二子曰吾不可以正议而自与也【林言我不可以正议责人而自取其邑○舍音赦又音舍下同】皆舍之及文子为政赵获曰可以取州矣【获赵文子之子】文子曰退【使获退也】二子之言义也【杜二子二宣子也】违义祸也余不能治余县又焉用州【林我若招祸且将不能治我之县又安用州为哉○焉于防反】其以徼祸也君子曰弗知实难【杜患不知祸所起】知而弗从祸莫大焉有言州必死【杜有敢言取州者坐以死罪】丰氏故主韩氏【故犹旧也丰氏至晋旧以韩氏为主人】伯石之获州也韩宣子为之请之为其复取之之故【后若还晋因自欲取之为十年丰氏归州张本○为于伪反】○五月叔弓如滕葬滕成公子服椒为介及郊遇懿伯之忌敬子不入【杜忌怨也懿伯椒之叔父敬子叔弓也叔弓礼椒为之辟仇】恵伯曰公事有公利无私忌椒请先入乃先受馆敬子从之【杜恵伯子服椒也传言叔弓之有礼】○晋韩起如齐逆女【杜为平公逆】公孙虿为少姜之有宠也以其子更公女而嫁公子【更嫁公女○虿敕迈反】人谓宣子子尾欺晋晋胡受之宣子曰我欲得齐而逺其宠宠将来乎【杜宠谓子尾林我欲得齐人之心子尾有宠于齐而我反疎逺之子尾其将以齐归我乎○逺于万反】○秋七月郑罕虎如晋贺夫人且告曰楚人日徴敝邑以不朝立王之故【杜楚灵王新立】敝邑之徃则畏执事其谓寡君而固有外心其不徃则宋之盟云【杜云交相见】进退罪也【林徃朝则恐得罪于晋不徃则恐得罪于楚】寡君使虎布之【杜布陈也】宣子使叔向对曰君若辱有寡君在楚何害【林言郑君若有心服事晋君虽在楚国何害于好】修宋盟也君苟思盟寡君乃知免于戾矣君若不有寡君虽朝夕辱于敝邑寡君猜焉【猜疑也○猜七才反】君实有心何辱命焉【杜言若有事晋心至楚可不须告】君其徃也苟有寡君在楚犹在晋也张趯使谓大叔曰自子之归也【归在此年春】小人粪除先人之敝庐曰子其将来今子皮实来小人失望大叔曰吉贱不获来【杜贱非上卿】畏大国尊夫人也且孟曰而将无事吉庶几焉【杜孟张趯也庶几如趯言】○小邾穆公来朝季武子欲卑之【不欲以诸侯礼待之】穆叔曰不可曹滕二邾实不忘我好敬以逆之犹惧其贰又卑一睦焉【一睦谓小邾】逆羣好也【林是不顺和好而逆众心也○好呼报反】其如旧而加敬焉志曰能敬无灾又曰敬逆来者天所福也季孙从之○八月大雩旱也○齐侯田于莒【杜莒齐东竟】卢蒲嫳见泣且请曰余髪如此种种余奚能为【杜嫳庆封之党襄二十八年放之于竟种种短也自言衰老不能复为害○嫳普结反又因舌反见贤遍反种章勇反】公曰诺吾告二子【杜二子子雅子尾】归而告之子尾欲复之子雅不可曰彼其髪短而心甚长其或寝处我矣【林彼谓卢蒲嫳其髪虽短而心之所图甚长襄二十八年卢蒲嫳谓子雅子尾譬如禽兽吾寝处之矣故子雅谓其不可测以此为对】九月子雅放卢蒲嫳于北燕【杜恐其复作乱】○燕简公多嬖宠欲去诸大夫而立其宠人冬燕大夫比以杀公之外嬖【杜比相亲比○比毘志反】公惧奔齐书曰北燕伯款出奔齐罪之也【款罪轻于卫衎重于蔡朱故举中示例】○十月郑伯如楚子产相楚子享之赋吉日【杜吉日诗小雅宣王田猎之诗楚王欲与郑伯共田故赋之○相息亮反】既享子产乃具田备王以田江南之梦【楚之云梦跨江南北○梦如字徐莫公反】○齐公孙灶卒【杜灶子雅】司马灶见晏子【司马灶齐大夫】曰又丧子雅矣晏子曰惜也子旗不免殆哉【林子旗子雅之子其父既死子旗必不免于危殆也杜以其不臣○丧息浪反】姜族弱矣而妫将始昌【杜妫陈氏○妫九危反】二恵竞爽犹可【林子雅子尾皆齐恵公之孙竞彊也爽明也言子雅子尾二恵彊明犹可以为国】又弱一个焉姜其危哉【林宗族公室之枝叶也姜之公族衰落国必危矣故齐终为陈氏所有○个古贺反】
