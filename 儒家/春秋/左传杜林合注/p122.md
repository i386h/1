<!-- { "loadSidebar": true } -->
　　经【乙亥】十有六年春齐侯伐徐【杜齐景有志于代兴也】○楚子诱戎蛮子杀之【林戎蛮子嘉也不名名之则疑于蔡侯般】○夏公至自晋○秋八月己亥晋侯夷卒【杜未同盟林昭公卒子顷公去疾立】○九月大雩○季孙意如如晋○冬十月葬晋昭公【三月而葬速】
　　传十六年春王正月公在晋晋人止公不书讳之也【杜犹以取郠故也公为晋人所执止故讳不书】○齐侯伐徐楚子闻蛮氏之乱也与蛮子之无质也【林又闻戎蛮子素失信于人质信也○质之实反或音致】使然丹诱戎蛮子嘉杀之遂取蛮氏既而复立其子焉礼也【杜诈之非也立其子礼也河南新城县东南有蛮城】二月丙申齐师至于蒲隧【杜蒲隧徐地下邳取虑县东有蒲如陂○隧音遂】徐人行成徐子及郯人莒人防齐侯盟于蒲隧赂以申父之鼎【林郯莒畏齐讨己故従徐子从齐受盟杜甲父古国名髙平昌邑县东南有甲父亭徐人得甲父鼎以赂齐○郯音谈父音甫】叔孙昭子曰诸侯之无伯害哉【为小国害】齐君之无道也兴师而伐逺方防之有成而还莫之亢也【杜无亢御○亢苦浪反】无伯也夫诗曰宗周既灭靡所止戾正大夫离居莫知我肄【杜诗小雅戾定也肄劳也言周旧为天下宗今乃衰灭乱无息定执政大夫离居异心无有念民劳者也○夫音扶肄以制反徐以自反】其是之谓乎【传言晋之衰】○三月晋韩起聘于郑郑伯享之子产戒曰苟有位于朝无有不共恪【林子产戒饬百官言苟有位列于朝廷无敢有不共敬而恪谨者】孔张后至立于客间【杜孔张子孔之孙林礼大夫立于东夹南面张立于客间者葢賔未升阶侍立于西方孔张误立于客间也】执政御之【杜执政掌位列者御止也○御鱼吕反下同】适客后又御之适县间【杜张又移立于客之西执政又御止之张又益西方立于乐肆之县间○县音】客従而笑之事毕富子谏【杜富子郑大夫谏子产也】曰夫大国之人不可不慎也防为之笑而不陵我【杜言数见笑则心陵侮我○防居岂反服音机】我皆有礼夫犹鄙我【杜鄙贱也○夫音扶】国而无礼何以求荣孔张失位君子之耻也子产怒【林怒富子责已不当】曰发命之不衷【杜发号施令不得其当○衷丁仲反又音患】出令之不信【林朝行夕败不守其信】刑之颇类【縁事类以成偏颇○颇普多反类如字又力对反】狱之放纷【林放纵也纷乱也○纷芳云反】防朝之不敬【杜谓国无礼敬之心】使命之不聴【杜下不従上命】取陵于大国罢民而无功罪及而弗知侨之耻也孔张君之昆孙子孔之后也【昆兄也子孔郑襄公兄孔张之祖父○罢音皮】执政之嗣也【子孔尝执郑国之政】为嗣大夫承命以使属于诸侯国人所尊诸侯所知立于朝而祀于家【杜卿得自立庙于家○使所史反下同】有禄于国【曽受禄邑】有赋于军【军出即赋百乗】丧祭有职【杜有所主】受脤归脤【受脤谓君祭以肉赐大夫祭脤谓大夫祭归肉于公皆社之戎祭也○脤市轸反】其祭在庙已有着位在位数世世守其业而忘其所侨焉得耻之【林其助祭于君之宗庙已有表着之位祖父数世居于卿位世守其祖父之职业而志其所当立之位我安得受其耻辱○数色主反焉于防反下同】辟邪之人而皆及执政是先王无刑罚也【言谓过谬者自应用刑罚○辟匹亦反邪似嗟反】子宁以他规我【杜规正也】宣子有环其一在郑商【杜玉环也林葢玉人所攻璞玉成双环宣子有其一郑商亦有其一故宣子欲得而双之】宣子谒诸郑伯【谒请也】子产弗与曰非官府之守器也寡君不知子大叔子羽谓子产曰韩子亦无防求【杜言所求少○防居岂反】晋国亦未可以贰晋国韩子不可偷也【杜偷薄也】若属有谗人交鬬其间鬼神而助之以兴其凶怒悔之何及吾子何爱于一环其以取憎于大国也盍求而与之子产曰吾非偷晋而有二心将终事之是以弗与忠信故也【林将终乆以事晋是故不以玉环与之所以尽忠于宣子而守与晋之信也○属音烛】侨闻君子非无贿之难立而无令名之患侨闻为国非不能事大字小之难无礼以定其位之患夫大国之人令于小国而皆获其求将何以给之一共一否为罪滋大【林若今日有求而与之后曰有求而不与则得罪于大国益大○难乃且反共音恭下同】大国之求无礼以斥之何餍之有吾且为鄙邑则失位矣【林若惟命是聴则郑且为晋边鄙之邑不复成国○餍于盐反】若韩子奉命以使而求玉焉贪淫甚矣独非罪乎出一玉以起二罪吾又失位韩子成贪将焉用之且吾以玉贾罪不亦鋭乎【杜鋭细小也言以细事徼大罪○贾音古下同鋭恱嵗反】韩子买诸贾人既成贾矣商人曰必告君大夫韩子请诸子产曰日起请夫环执政弗义弗敢复也【杜复重求也○成贾音嫁请夫音扶】今买诸商人商人曰必以闻敢以为请子产对曰昔我先君桓公与商人皆出自周【郑本在周畿内桓公东迁并与商人俱】庸次比耦【林庸用也用次更相従耦耕○比毗志反】以艾杀此地【林以除治此地之荒秽○艾鱼废反】斩之蓬蒿藜藿【林去其恶草○藿徒吊反】而共处之世有盟誓以相信也曰尔无我叛我无强贾【并无强市其物○强其丈反下同又其良反】母或匄夺尔有利市寳贿我勿与知恃此质誓【林质信也杜毋音无下同与音预】故能相保以至于今今吾子以好来辱而谓敝邑强夺商人是教敝邑背盟誓也母乃不可乎吾子得玉而失诸侯必不为也若大国令而共无艺郑鄙邑也亦弗为也【杜艺法也林若大国有所号令而供给无有艺法是郑为晋边鄙之邑亦不肯为此事○好乎报反下同背音佩】侨若献玉不知所成敢私布之【杜布陈也】韩子辞玉曰起不敏敢求玉以徼二罪【林以要失诸侯鄙郑国之二罪○徼古尧反】敢辞之【传言子产知礼宣子能改过】○夏四月郑六卿饯宣子于郊【杜饯送行饮酒】宣子曰二三君子请皆赋起亦以知郑志【杜诗言志也】子齹赋野有蔓草【子齹子皮之子婴齐也野有蔓草诗郑风取其邂逅相遇适我愿兮○齹才何反】宣子曰孺子善哉吾有望矣【杜君子相愿已所望也○孺如住反】子产赋郑之羔裘【杜言郑别于唐羔裘也取其彼己之子舍命不渝邦之彦兮以美韩子】宣子曰起不堪也【不堪国之司直】子大叔赋褰裳【褰裳诗曰子恵思我褰裳涉溱子不我思岂无他人言宣子思已将有褰裳之志如不我思亦岂无他人○褰起防反】宣子曰起在此敢勤子至于他人乎【杜言已今崇好在此不复令子适他人】子大叔拜【谢宣子之有郑】宣子曰善哉子之言是【乃是褰裳】不有是事其能终乎【韩起不欲令郑求他人子大叔拜以答之所以晋郑终善】子游赋风雨【杜子游驷带之子驷偃也风雨诗取其既见君子云胡不夷】子旗赋有女同车【杜子旗公孙叚之子丰施也有女同车取其洵美且都爱乐宣子之志】子栁赋萚兮【杜子栁印之子印癸也萚兮诗取其倡予和女言宣子倡已将和従之○萚他洛反】宣子喜曰郑其庶乎【杜庶防于兴盛】二三君子以君命贶起赋不出郑志【六诗皆郑风故曰不出郑志】皆昵燕好也【昵亲也赋不出其国以示亲好○昵女乙反】二三君子数世之主也可以无惧矣宣子皆献马焉而赋我将【杜我将诗颂取其日靖四方我其夙夜畏天之威言志在靖乱畏惧天威○数色主反】子产拜使五卿皆拜曰吾子靖乱敢不拜徳宣子私觐于子产以玉与马曰子命起舍夫玉是赐我玉而免吾死也敢不借手以拜【以玉马借手拜谢子产○舍音舍大音扶】○公至自晋【晋人聴公得归】子服昭伯语季平子【杜昭伯恵伯之子子服回也随公従晋还○语鱼遽反】曰晋之公室其将遂卑矣君防弱六卿彊而奢傲将因是以习习实为常【将因君防弱而习为恃强奢傲之事习惯自然必以轻君为常】能无卑乎平子曰尔幼恶识国【杜昭伯尚少平子不信其言○恶乌路反】○秋八月晋昭公卒【为下平子如晋葬起】○九月大雩旱也郑大旱使屠击祝款竖柎有事于桑山【三子郑大夫有事祭也○柎音附又方干反】斩其木不雨子产曰有事于山蓻山林也【杜蓻养防令繁殖○蓻音艺】而斩其木其罪大矣夺之官邑○冬十月季平子如晋葬昭公平子曰子服回之言犹信【自往见之乃信回言】子服氏有子哉【有贤子也】
