<!-- { "loadSidebar": true } -->
　　传二十五年春叔孙婼聘于宋桐门右师见之【右师乐大心居桐门】语卑宋大夫而贱司城氏【杜司城乐氏之大宗也卑贱谓其才德薄】昭子告其人曰右师其亡乎君子贵其身而后能及人是以有礼【唯礼可以贵身贵身故尚礼】今夫子卑其大夫而贱其宗是贱其身也【贱人人亦贱己】能有礼乎无礼必亡【为定十年乐大心出奔传】宋公享昭子赋新宫【逸诗】昭子赋车辖【杜诗小雅周人思得贤女以配君子昭子将为季孙迎宋公女故赋之○辖本又作合胡辖反】明日宴饮酒乐宋公使昭子右坐【杜坐宋公右以相近言改礼坐○乐音洛下同】语相泣也【林相与语而皆泣下】乐祁佐【助宴礼】退而告人曰今兹君与叔孙其皆死乎吾闻之哀乐【可乐而哀】而乐哀【可哀而乐】皆丧心也心之精爽是谓魂魄【林精血也爽明也心之精血属隂为魄心之神明属阳为魂○丧息浪反下同】魂魄去之何以能乆【为此冬叔孙宋公卒传】季公若之姊为小邾夫人【杜平子庶姑与公若同母故曰公若姊】生宋元夫人【杜宋元夫人平子之外姊】生子【林宋元夫人生女】以妻季平子昭子如宋聘且逆之【杜平子人臣而因卿逆季氏强横○妻七计反】公若从【杜从昭子○从才用反又如字】谓曹氏【林曹氏即宋元夫人曹小邾姓也】勿与【林勿与女】鲁将逐之【林言鲁人将逐季平子】曹氏告公公告乐祁乐祁曰与之如是鲁君必出【林若果欲逐季氏鲁君必失其国】政在季氏三世矣【林文子武子平子】鲁君丧政四公矣【林宣成襄昭】无民而能逞其志者未之有也国君是以镇抚其民诗曰人之云亡心之忧矣【杜诗大雅言无人则忧患至】鲁君失民矣焉得逞其志靖以待命犹可动必忧【林安靖以待天命犹可无事逆时而动必致忧患杜为下公孙传○焉于防反】○夏防于黄父谋王室也【杜王室有子朝乱谋定之】赵简子令诸侯之大夫【杜简子赵鞅】输王粟具戍人【林输粟米以供王具人徒以戍周】曰明年将纳王【林纳王于王城】子太叔见赵简子简子问揖让周旋之礼焉对曰是仪也非礼也简子曰敢问何谓礼对曰吉也闻诸先大夫子产曰【林时子产已死故称先大夫此曰字以下并举子产之言】夫礼天之经也【经者道之常】地之义也【义者利之宜】民之行也【行者人所履○行下孟反】天地之经而民实则之【林天经地义其实一理故总而言之谓天地之经民生天地间必以天地为法则】则天之明【日月星辰天之明也】因地之性【高下刚柔地之性也】生其六气【杜谓隂阳风雨晦明】用其五行【杜金木水火土】气为五味【杜五行之气适口养体为酸咸辛苦甘之味】发为五色【杜青黄赤白黑发见也】章为五声【杜宫商角征羽】淫则昏乱民失其性【杜滋味声色过则伤性】是故为礼以奉之【杜制礼以奉其性】为六畜【马牛羊鸡犬豕○畜许又反又楮六反】五牲【麋鹿麏狼兔】三牺【祭天地宗庙三者谓之牺】以奉五味【林凡此所以奉成五味之用也】为九文【谓山龙华虫藻火粉米黼黻也华若草华藻水草火尽火粉米若白米黼若斧黻若两已相戾传曰火龙黼黻昭其文也】六采【杜画绩之事杂用天地四方之色青与白赤与黑与黄皆相次谓之六色】五章以奉五色【杜青与赤谓之文赤与白谓之章白与黑谓之黼黑与青谓之黻五色备谓之绣集此五章以奉成五色之用】为九歌八风七音六律以奉五声【杜解见二十年林凡此所以奉成五声之用也】为君臣上下以则地义【君臣有尊卑法地有高下】为夫妇外内以经二物【杜夫治外妇治内各治其物林物事也以治内外经常之事】为父子兄弟姑姊甥舅昏媾姻亚以象天明【杜六亲和睦以事严父若众星之共辰极也妻父曰昏重昏曰媾壻父曰姻两壻相谓曰亚】为政事庸力行务以从四时【杜在君为政在臣为事民功曰庸治功曰力行其德教务其时要礼之本也林以顺从春耕夏耘秋收冬藏之事】为刑罚威狱使民畏忌以类其震曜杀戮【雷震电曜天之威也圣人作刑戮以象类之】为温慈惠和以效天之生殖长育【林春生夏长天之恩也圣人施恩惠以效法之○长丁丈反】民有好恶喜怒哀乐生于六气【杜此六者皆禀隂阳风雨晦明之气○好呼报反恶乌路反乐音洛下皆同】是故审则宜类【林审其法则宜其象类】以制六志【为礼以制好恶喜怒哀乐六志使不过节】哀有哭泣乐有歌舞喜有施舍怒有战鬭喜生于好怒生于恶是故审行信令祸福赏罚以制死生生好物也死恶物也好物乐也恶物哀也哀乐不失乃能协于天地之性是以长乆【杜或哀或乐不失其正乃能则天因地和叶于阳生隂杀之性故能参天地与之长乆】简子曰甚哉礼之大也对曰礼上下之纪天地之经纬也【杜经纬错居以相成者林天地以礼而成位犹织以经纬而成文也】民之所以生也【林民有礼则安无礼则危所资以生者也】是以先王尚之故人之能自曲直以赴礼者谓之成人大不亦宜乎【林人性之曲者自以礼弼之使就于直人性之直者自以礼弼之使就于曲能如此者而后谓之成人礼之所以为大宜也】简子曰鞅也请终身守此言也【杜鞅能守此言故终免于晋阳之难】宋乐大心曰我不输粟我于周为客【杜二王后为宾客】若之何使客晋士伯曰自践土以来【践土在僖二十八年】宋何役之不防而何盟之不同曰同恤王室子焉得辟之子奉君命以防大事而宋背盟无乃不可乎右师不敢对受牒而退【杜右师乐大心林受输粟之牒命而退○焉于防反背音佩下同】士伯告简子曰宋右师必亾奉君命以使而欲背盟以干盟主无不祥大焉【言不善无大此者为定十年宋乐大心出奔传○使所吏反】○有鸜鹆来巢书所无也师已曰异哉吾闻文武之世童谣有之【杜师已鲁大夫○己音纪又音祀】曰鸜之鹆之【林鸜鹆二字分言之取其韵叶】公出辱之【言鸜鹆来则公出辱也】鸜鹆之羽【林羽飞貌】公在外野往馈之马【杜馈遗也林季平子每嵗贾马馈之】鸜鹆跦跦公在干侯【跦跦跳行貌○跦张于反又张留反】征褰与襦【林征求也褰袴也襦内衣也言平子每嵗归从者之衣屦○褰起防反又音愆襦而朱反】鸜鹆之巢逺哉遥遥【杜言其逺而又逺】裯父丧劳宋父以骄【裯父昭公死外故丧劳宋父定公代立故以骄○裯直留外父音甫丧息浪反】鸜鹆鸜鹆往歌来哭【林重呼鸜鹆伤之之甚杜昭公生出歌死还哭】童谣有是今鸜鹆来巢其将及乎【杜将及祸也】○秋书再雩旱甚也【杜传言再雩以旱甚故非过时旱祭也】○初季公鸟娶妻于齐鲍文子生申【杜公鸟季公亥之兄平子庶叔父林申公鸟之子鲍女所生也】公鸟死季公亥与公思展与公鸟之臣申夜姑相其室【杜公亥即公若也展季氏族相治也○夜本或作射音夜又音亦相息亮反】及季姒与饔人檀通【杜季姒公鸟妻鲍文子女饔人食官○檀直丹反人名也】而惧【林惧公若公思展申夜姑讨之】乃使其妾抶已【林抶朴也○抶勅乙反】以示秦遄之妻【秦遄鲁大夫妻公鸟妹秦姬也○遄市专反】曰公若欲使余【林言公若欲使我以非礼】余不可而抶余又诉于公甫【杜公甫平子弟】曰展与夜姑将要余【杜要劫我以非礼○要一遥反下同】秦姬以告公之【杜公之亦平子弟】公之与公甫告平子平子拘展于卞而执夜姑将杀之公若泣而哀之曰杀是是杀余也【杜公若哀夜姑无罪而泣下言若杀夜姑与杀我无异盖公若与夜姑共相公鸟之室故欲当其罪】将为之请平子使竖勿内【林竖小臣也季平子不欲面拒公若戒小竖勿内公若之谒为于伪反】日中不得请有司逆命【执夜姑之有司欲迎受杀生之命】公之使速杀之故公若怨平子季郈之鸡鬭【季平子郈昭伯二家相近故鸡鬬郈音后】季氏介其鸡【捣芥子播其羽也或曰以胶沙播之为介鸡】郈子为之金距平子怒【杜怒其不下已】益宫于郈氏【杜侵郈氏室以自益】且让之【杜让责也】故郈昭伯亦怨平子臧昭伯之从弟防【昭伯臧为子○从才用反后从者皆同】为谗于臧氏而逃于季氏臧氏执旃平子怒拘臧氏老【林事见此年冬十二月传防之也】将禘于襄公万者二人其众万于季氏【杜禘祭也万舞也于礼公当三十六人林孔子谓季氏八佾舞于庭恐亦指此事】臧孙曰此之谓不能庸先君之庙【不能用礼也盖襄公别立庙】大夫遂怨平子公若献弓于公为【杜公为昭公子务人】且与之出射于外而谋去季氏公为告公果公贲【果贲皆公为弟○贲音奔又扶云反】公果公贲使侍人僚柤告公公寝将以戈击之【林昭公佯怒将以戈击僚柤祖侧加反】乃走公曰执之亦无命也【杜独言执之无勅命】惧而不出数月不见公不怒又使言【林果贲又使僚柤如前言之○见贤遍反】公执戈以惧之乃走又使言公曰非小人之所及也【杜谓僚柤为小人】公果自言【林公果知公意顺乃自进言】公以告臧孙臧孙以难【杜言难逐○难如字】告郈孙郈孙以可劝【林郈昭伯以季氏为可逐劝昭公逐季氏○郈孙以可絶句】告子家懿伯【杜子家羁庄公之孙】懿伯曰谗人以君徼幸事若不克君受其名【杜受恶名】不可为也舍民数世以求克事不可必也且政在焉其难图也【林言鲁君失其民心已数世矣今以此求胜事不可必其胜负且鲁国之政在季氏难为国度也○舍音舍】公退之【杜退使去】辞曰臣与闻命矣言若泄臣不获死乃馆于公【杜恐受泄命之罪故留公宫以自明○与音预】叔孙昭子如阚【阚鲁邑○阚口暂反】公居于长府【杜官府名】九月戊戌伐季氏杀公之于门遂入之平子登台而请曰君不察臣之罪使有司讨臣以干戈【杜言鲁君不察臣罪之有无遽使以兵见讨】臣请待于沂上以察罪弗许【杜鲁城南自有沂水平子欲出城待罪也大沂水出盖县南至下邳入泗】请囚于费弗许请以五乗亡弗许子家子曰君其许之政自之出乆矣隐民多取食焉【杜隐约穷困○乗绳证反】为之徒者众矣日入慝作弗可知也【杜慝奸恶也日防奸人将起叛君助季氏不可知】众怒不可蓄也【林季氏之众皆懐怒君之心不可使之蓄聚】蓄而弗治将蕰【杜蕰积也林将蓄积而生变○蕰纡粉反】蕰蓄民将生心【林积其所聚之怒则民将生异心】生心同求将合【林与季氏同求叛君者将合其谋】君必悔之弗聴郈孙曰必杀之【林言必杀季平子】公使郈孙逆孟懿子【杜懿子仲孙何忌】叔孙氏之司马鬷戾言于其众曰若之何莫对【众疑所助】又曰我家臣也不敢知国凡有季氏与无于我孰利【林言我辈乃私家之臣不敢知国家之利害凡鲁国之有季氏与鲁国之无季氏二者于叔孙氏孰利】皆曰无季氏是无叔孙氏也【林言二家同功一体若无季氏唇亡齿寒是无叔孙氏也】鬷戾曰然则救诸帅徒以往陷西北隅以入【杜陷公围也】公徒释甲执氷而踞【杜言无战心也氷椟丸盖或云椟丸是箭筩其盖可以取饮】遂逐之【逐公徒】孟氏使登西北隅以望季氏见叔孙氏之旌以告【林孟懿子亦疑所助使登高望季氏观胜负见叔孙氏之旌旗已往季氏候望之人以告孟孙】孟氏执郈昭伯杀之于南门之西【林昭伯时往迎孟懿子故就执之】遂伐公徒子家子曰诸臣伪劫君者而负罪以出君止【林诸臣谓公若等伪若劫昭公以伐季氏者负罪出奔使若非公本意若自可止不出】意如之事君也不敢不改【杜意如季平子名】公曰余不忍也与臧孙如墓谋【杜辞先君且谋所奔】遂行己亥公孙于齐次于阳州齐侯将唁公于平隂公先至于野井齐侯曰寡人之罪也使有司待于平隂为近故也【林吊失国曰唁平隂齐地杜齐侯自咎本不勅有司逺诣阳州而欲近防于平隂故令鲁侯过境先至野井逺见迎逆自咎以谢公○为于伪反】书曰公孙于齐次于阳州齐侯唁公于野井礼也【林得下人之礼】将求于人则先下之礼之善物也【杜物事也谓先往至野井】齐侯曰自莒疆以西请致千社【杜二十五家为社千社二万五千家欲以给公】以待君命【杜待君伐季氏之命】寡人将帅敝赋以从执事唯命是聴君之忧寡人之忧也公喜子家子曰天禄不再天若祚君不过周公以鲁足矣失鲁而以千社为臣谁与之立【林言天之福禄不可再得天若报君以禄不能过于胙周公周公止封于鲁则以鲁封君足矣今失鲁国而以二万五千家之封为齐之臣则从亾者皆将弃公而去谁与之共立哉】且齐君无信不如早之晋弗从臧昭伯率从者将盟载书曰戮力壹心好恶同之信罪之有无【信明也处者有罪从者无罪】缱绻从公无通外内【杜缱绻不离散林外言不入内言不出无得交通○缱音遣绻起阮反】以公命示子家子子家子曰如此吾不可以盟羁也不佞不能与二三子同心【林羁子家子名二三子谓从亡者言不能与之同其好恶】而以为皆有罪【从者陷君留者逐君皆有罪也】或欲通内外【林或欲通外内之言彼此解説】且欲去君【杜去君伪负罪出奔不必缱绻从公】二三子好亡而恶定焉可同也【林诸从亡者好出奔而恶归国安可同其好恶○好呼报反恶乌路反焉于防反】陷君于难罪孰大焉通外内而去君君将速入弗通何为而何守焉乃不与盟【林通外内之言而伪负罪以去君将速归其国不通外内果欲何为何必守公而后为忠○难乃旦反与音预】昭子自阚归见平子平子稽颡曰子若我何【林言叔孙何以为我谋】昭子曰人谁不死子以逐君成名子孙不忘不亦伤乎将若子何平子曰苟使意如得改事君所谓生死而肉骨也【林言叔孙苟能使我得改心以事君是我已死而得生枯骨而复肉也○稽音启】昭子从公于齐与公言【林以平子悔过之意与昭公言】子家子命适公馆者执之【林恐从者知叔孙谋故命执适公馆者】公与昭子言于幄内曰将安众而纳公【杜昭子请归安众】公徒将杀昭子伏诸道【林伏兵于道】左师展告公【杜展鲁大夫】公使昭子自铸归【杜辟伏兵】平子有异志【不欲复纳公】冬十月辛酉昭子齐于其寝使祝宗祈死戊辰卒【杜耻为平子所欺因祈而自杀○齐侧皆反】左师展将以公乗马而归公徒执之【林乗骑也欲与昭公骑马轻归○乗如字】○壬申尹文公涉于巩焚东訾弗克【杜文公子朝党于巩县涉洛水也东訾敬王邑林焚以火攻也】○十一月宋元公将为公故如晋【杜请纳公○为于伪反】梦太子栾即位于庙已与平公服而相之【杜太子栾元公太子也已元公也平公元公父也元公梦太子栾即位于宋庙已与平公朝服而辅相之○相息亮反】旦召六卿公曰寡人不佞不能事父兄【杜父兄谓华向】以为二三子忧寡人之罪也若以羣子之灵获保首领以殁唯是楄柎所以借干者【楄柎棺中笭牀也干骸骨也○楄蒲田反柎步口反又音附】请无及先君【欲自贬揖】仲几对曰君若以社稷之故私降昵宴羣臣弗敢知【林仲几宋大夫杜昵近也降昵宴谓揖亲近声乐饮食之事】若夫宋国之法死生之度【林送死事生之法度】先君有命矣羣臣以死守之弗敢失队臣之失职常刑不赦臣不忍其死【林臣不忍旷礼废法自速死罪○队直类反】君命祗辱【杜言君命必不行祗适也○祗音支】宋公遂行己亥卒于曲棘【为明年梁丘据语起本】○十二月庚辰齐侯围郓【欲取以居公不书围郓人自服不成围】○初臧昭伯如晋臧防窃其寳偻句【林臧防昭伯从弟杜偻句所出地名○偻力主反又力具反句居其反】以卜为信与僣【林僣不信也以卜所为诚信与不信之事】僣吉臧氏老将如晋问【问昭伯起居】防请往【杜代家老行】昭伯问家故尽对【故事也】及内子与母弟叔孙则不对【杜内子昭伯妻不对若有他故】再三问不对归【林昭伯自晋归】及郊防逆问又如初【言又不对】至次于外而察之皆无之【林昭伯懐疑不入其家乃次舍于外而察其有无皆无他故】执而戮之逸奔郈郈鲂假使为贾正焉【杜郈在东平无盐县东南鲂假郈邑大夫贾正掌货物使有常价若市吏○鲂音房贾音嫁】计于季氏【杜送计簿于季氏】臧氏使五人以戈楯伏诸桐汝之闾【林戈刅也楯千也桐汝里名盖杖兵以伏于桐汝之里门○楯食凖反又音允】防出逐之反奔执诸季氏中门之外平子怒曰何故以兵入吾门拘臧氏老季臧有恶【杜相怨恶】及昭伯从公平子立臧防【杜立以为臧氏后】防曰偻句不余欺也【林偻句名言不信果验传言卜筮之验善恶由人】○楚子使防射城州屈复茄人焉【还复茄人于州曲○屈居勿反又其勿反茄音加】城丘皇迁訾人焉【移訾人于丘皇】使熊相禖郭巢季然郭卷【杜使二大夫为巢卷筑郭也卷城在南阳叶县南○相息亮反褀音梅卷音权或眷勉反】子大叔闻之曰楚王将死矣使民不安其土民必忧忧将及王弗能乆矣【为明年楚子居卒传】
