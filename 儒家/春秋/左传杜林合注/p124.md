<!-- { "loadSidebar": true } -->
　　传十八年春王二月乙夘周毛得杀毛伯过【毛伯过周大夫得过之族○过古禾及】而代之【杜代居其位】苌曰毛得必亡是昆吾稔之日也【杜昆吾夏伯也稔熟也侈恶积熟以乙夘日与桀同诛○苌直良反稔而审反】侈故之以【林以其侈汰之故】而毛得以济侈于王都不亡何待【为二十六年毛伯奔楚传】○三月曺平公卒【为下防葬见原伯起本】○夏五月火始昏见【杜火心星○见贤遍反】丙子风梓慎曰是谓融风火之始也【东北曰融风融风木也木火母故曰火之始】七日其火作乎【杜従丙子至壬午七日壬午水火合之相故知当火作】戊寅风甚壬午火甚宋卫陈郑皆火梓慎登大庭氏之库以望之【大庭氏古国名在鲁城内鲁于其处作库髙显故登以里气参近古以审前年之言】曰宋卫陈郑也数日皆来告火【杜言经所以书○数所主反】裨灶曰不用吾言郑又将火【前年裨灶欲用瓖斝禳火子产不聴今复请用之】郑人请用之【信灶言】子产不可子大叔曰寳以保民也若有火国防亡可以救亡子何爱焉子产曰天道逺人道迩非所及也何以知之灶焉知天道是亦多言矣岂亦或信【杜多言者或时有中○防音祈又音机下同焉知于防反】遂不与亦不复火【传言天道难明虽裨灶犹不足以尽知之】郑之未灾也里析告子产曰将有大祥【杜里析郑大夫祥变异之气】民震动国防亡吾身泯焉弗良及也【杜言将先灾死○泯而忍反】国迁其可乎子产曰虽可吾不足以定迁矣【杜子产知天灾不可逃非迁所免故托以知不足】及火里析死矣未葬子产使舆三十人迁其柩【杜以其当与已言故】火作子产辞晋公子公孙于东门【晋人新来未入故辞不使前也】使司宼出新客【杜新来聘者林未知虚实出之使去】禁旧客勿出于宫【为其知国情不欲令去】使子寛子上巡羣屏摄至于大宫【二子郑大夫屏摄祭祀之位大宫郑祖庙巡行宗庙不得使火及之】使公孙登徙大【登闱卜大夫】使祝史徙主袥于周庙告卜先君【杜祏庙主石函周庙厉王庙也有火灾故合羣主于祖庙易救防○袥音石】使府人库人各儆其事【林府库货财所聚故使其人各儆备火】商成公儆司宫【杜商成公郑大夫司宫巷伯寺人之官】出旧宫人寘诸火所不及【杜旧宫人先公宫女】司马司冦列居火道【杜司马主兵司冦主刑列居火道备非常也】行火所焮【杜焮炙也○焮许勤反】城下之人伍列登城【为部伍登城备奸也】明日使野司冦各保其征【野司冦降亡也火之明日四方乃闻灾故戒保所征役之人】郊人助祝史除于国北【林郊外之人助大祝大史除治祭处于国北方就大隂禳火】禳火于防囘禄【防水神囘禄火神】祈于四鄘【鄘城也城积土隂气所聚故祈祭之以禳火之余灾○鄘音容】书焚室而寛其征与之材【林籍记被焚之家寛其征敛赋税与之材木以助营建】三日哭【林君大夫三日举哀】国不市【杜亦忧戚不防市】使行人告于诸侯宋卫皆如是陈不救火许不吊灾君子是以知陈许之先亡也【林陈不举行火政不恤民也许不吊恤火灾不畏天也杜不义所以亡】○六月鄅人借稻【鄅妘姓国也其君自出借稻盖履行之】邾人袭鄅鄅人将闭门邾人羊罗摄其首焉【斩得闭门者首】遂入之尽俘以归鄅子曰余无归矣从帑于邾【林帑妻子也言我妻子尽获今无所归矣乃从其妻子于邾○帑音奴】邾庄公反鄅夫人而舍其女【林舍止也杜为明年宋伐邾起】○秋葬曺平公往者见周原伯鲁焉【林鲁人往曺防葬者见周大夫原伯鲁焉】与之语不説学【林原伯不善学问之道○説音悦】归以语闵子马闵子马曰周其乱乎夫必多有是説而后及其大人【杜国乱俗坏言者适多渐以及大人大人在位者○语鱼据反】大人患失而惑又曰可以无学无学不害【杜患有学而失道者以惑其意】不害而不学则苟而可【杜以为无害遂不学则皆怀苟且】于是乎下陵上替能无乱乎夫学殖也不学将落原氏其亡乎【杜殖生长也言学之进徳如农之殖苗日新日益林不好学问如苖之不殖则田莱荒芜衰落而已】○七月郑子产为火故大为社【为治也○为火于伪反下将为同】祓禳于四方振除火灾礼也【杜振弃也林得敬天恤民之礼○祓芳弗反】乃简兵大搜将为搜除【治兵于庙城内地迫故除广之】子大叔之庙在道南其寝在道北其庭小【庭搜】过期三日【处小不得一时毕】使除徒陈于道南庙北【林使除道之众向家庙而立】曰子产过女而命速除乃毁于而乡【杜而女也毁女所向○女音汝乡许亮反】子产朝【朝君】过而怒之【杜怒不毁】除者南毁子产及冲使从者止之曰毁于北方【杜言子产仁不忍毁人庙○从才用反】火之作也子产授兵登陴子大叔曰晋无乃讨乎【辞晋公子公孙而授兵似若叛晋】子产曰吾闻之小国忘守则危况有灾乎国之不可小有备故也【林国虽小而不可犯者以有能修守备故也】既晋之边吏让郑曰郑国有灾晋君大夫不敢宁居卜筮走望不爱牲玉【林卜蓍筮并走羣望不爱牺牲与其玉帛】郑之有灾寡君之忧也今执事然授兵登陴【然劲忿貌○遐板及】将以谁罪边人恐惧不敢不告子产对曰若吾子之言敝邑之灾君之忧也敝邑失政天降之灾又惧谗慝之间谋之以啓贪人荐为敝邑不利【林惧谗譛邪慝之徒间厠火灾而图谋之开啓贪人之心重为郑国之害杜荐重也】以重君之忧幸而不亡犹可説也【林犹可解説授兵之罪○重直用及】不幸而亡君虽忧之亦无及也郑有他竟望走在晋【杜言郑虽与他国为竟但瞻望晋归赴之○竟音境】既事晋矣其敢有二心【传言子产有备】○楚左尹王子胜言于楚子曰许于郑仇敌也而居楚地以不礼于郑【十五年平王复迁邑许自夷还居叶恃楚而不事郑】晋郑方睦郑若伐许而晋助之楚丧地矣君盍迁许许不専于楚【杜自以旧国不専心事楚○丧息浪反】郑方有令政【林郑有贤臣政事方美】许曰余旧国也【杜许先郑封】郑曰余俘邑也【隠十一年郑灭许而复存之故曰我俘邑】叶在楚国方城外之蔽也【杜为方城外之蔽障】士不可易【杜易轻也○易以豉反】国不可小【杜谓郑】许不可俘讐不可啓君其图之楚子説冬楚子使王子胜迁许于析实白羽【于传时白羽改为析○説音悦】

　　左传杜林合注卷三十九
　　钦定四库全书
　　左传杜林合注卷四十　明　王道焜
　　赵如源同编
　　昭公七
　　经【戊寅】十有九年春宋公伐邾【为鄅】○夏五月戊辰许世子止弑其君买【杜加弑者责止不舍药物林悼公弑止奔晋斯立】○己卯地震【无传】○秋齐高发帅师伐莒○冬葬许悼公【无传】
