<!-- { "loadSidebar": true } -->
　　传二十三年春杞孝公卒晋悼夫人丧之【杜悼夫人晋平公母杞孝公姊妹林以兄弟之礼丧之○丧如字徐息浪反】平公不彻乐非礼也【不彻去也】礼为邻国阙【礼诸侯絶期故以邻国责之○为于伪反下同】○陈侯如楚【徃朝也】公子黄愬二庆于楚楚人召之【杜二庆虎及寅也二十年二庆谮黄黄奔楚自理今陈侯往楚了信黄为召二庆○愬悉路反】使庆乐往杀之【庆乐二庆之族二庆畏诛故不敢自往○使庆乐往絶句】庆氏以陈叛【杜因陈侯在楚而叛之不书叛不以告】夏屈建従陈侯围陈陈人城【杜治城以距君屈建楚莫敖○従才用反又如字】板队而杀人役人相命各杀其长【杜筑城之版坠地庆氏忿其不用心遂杀筑人执役之人怨庆氏杀人乃相告作乱各杀其队伍之长○队直类反长丁丈反】遂杀庆虎庆寅楚人纳公子黄君子谓庆氏不义不可肆也【林肆放也言不可放在人上】故书曰惟命不于常【杜周书康诰言有义则存无义则亡】○晋将嫁女于吴齐侯使析归父媵之以藩载栾盈及其士【林以藩车之有障蔽者载栾盈及其腹心瓜牙之士使若媵妾在其中○析星厯反媵以证反藩方元反】纳诸曲沃【栾盈邑也】栾盈夜见胥午而告之【杜胥午守曲沃大夫夜见不欲使人知】对曰不可天之所废谁能兴之子必不免吾非爱死也知不集也【杜集成也○知音智又如字】盈曰虽然因子而死吾无悔矣【杜言因胥午举事无成而死我亦无所悔恨】我实不天子无咎焉【林言我虽不为天所祐子无天咎故可因】许诺伏之而觞曲沃人【杜胥午匿盈而饮其众】乐作午言曰今也得栾孺子何如【杜孺子栾盈名言今也得栾盈何以处之】对曰得主而为之死犹不死也【杜主谓栾盈】皆叹有泣者爵行又言【林爵行饮酒胥午又以栾盈为言】皆曰得主何贰之有【林言得栾盈何敢复有二心】盈出偏拜之【谢众之思巳】四月栾盈帅曲沃之甲因魏献子以昼入绛【杜献子魏舒绛晋国都林以昼入绛轻兵掩晋之不备也】初栾盈佐魏荘子于下军【杜荘子魏绛献子之父】献子私焉故因之【杜私相亲爱林魏献子以事私请托于栾盈】赵氏以原屏之难怨栾氏【杜成八年荘姫谮之栾郤为徴○屏薄轻反难乃旦反】韩赵方睦【杜韩起让赵武故和睦】中行氏以伐秦之役怨栾氏【十四年晋伐秦栾黡违荀偃命曰余马首欲东】而固与范氏和亲【杜范宣子佐中行偃于中军】知悼子少而聴于中行氏【杜悼子知防之子荀盈也少年十七知氏中行氏同祖故相聴従○知音智少诗照反】程郑嬖于公【杜郑亦荀氏宗○嬖必计反】唯魏氏及七舆大夫与之【杜七舆官名唯魏献子及七舆大夫与栾盈为好】乐王鲋侍坐于范宣子或告曰栾氏至矣宣子惧桓子曰奉君以走固宫必无害也【杜桓子乐王鲋林固宫宫之有台观守备者○鲋音附走如字一音奏】且栾氏多怨子为政栾氏自外子在位其利多矣既有利权又执民柄【林宣子既有晋国财利之权又执赏罚生民之柄】将何惧焉栾氏所得其唯魏氏乎而可强取也夫克乱在权子无懈矣【林魏献子虽与栾盈其心未固可以强刼而取之夫克胜祸乱之道在于有权宣子无懈怠于用权可矣○强其大反懈佳买反】公有姻丧【杜夫人有杞丧】王鲋使宣子墨缞冒绖【杜晋自殽战还遂常墨缞○缞七雷反绖直结反冒绖以绖冒其首也一云缞冒绖三者皆墨之】二妇人辇以如公【杜恐栾氏有内应距之故为妇人服而入】奉公以如固宫范鞅逆魏舒【林鞅宣子子杜用王鲋计欲强取之】则成列既乗【林魏献子之兵成行列既乗车○乗绳证反】将逆栾氏矣趋进曰栾氏帅贼以入鞅之父与二三子在君所矣【杜二三子诸大夫】使鞅逆吾子鞅请骖乗持带【骖乗必持带备堕队】遂超乗【杜跳上献子车】右抚剑左援带【杜刼之○援音袁】命驱之出仆请【林范鞅命驱车出献子之仆请其所至】鞅曰之公【杜之往也言往公所】宣子逆诸阶【杜逆献子也】执其手赂之以曲沃【杜恐不与已同心】初斐豹也着于丹书【杜葢犯罪没为官奴以丹书其罪○斐音非又芳匪反】栾氏之力臣曰督戎国人惧之斐豹谓宣子曰苟焚丹书我杀督戎宣子喜曰而杀之所不请于君焚丹书者有如日【林而汝也杜言不负要明如日】乃出豹而闭之【林闭着门外】督戎従之逾隠而待之【林隠短墙也杜督戎见斐豹出门従之拒战斐豹乃过短墙而待其至】督戎逾入豹自后撃而杀之范氏之徒在台后【杜公台之后】栾氏乗公门【欲乗登也】宣子谓鞅曰矢及君屋死之【林言贼之矢已及君屋令其致死力战】鞅用劔以帅卒【杜用劒短兵接敌欲致死○卒子忽反】栾氏退摄车従之【杜鞅摄宣子戎车】遇栾乐【乐盈之族】曰乐免之【林范鞅吁其名而谓之曰乐免之言不免汝】死将讼女于天【杜言虽死犹不舎女罪○女音汝】乐射之不中又注【杜注属矢于也○射食亦反中丁仲反】则乗槐本而覆【杜乐乐车轹槐而覆○槐音懐覆芳服反】或以防钩之断肘而死栾鲂伤栾盈奔曲沃晋人围之【鲂栾氏族○断音短肘音九反】○秋齐侯伐卫先驱谷荣御王孙挥召扬为右【杜先驱前锋军○召士照反】申驱成秩御莒恒申鲜虞之传摰为右【杜申驱次前军传摰申鲜虞之子○鲜音仙摰音至】曺开御戎晏父戎为右【杜公御右也○父音甫】贰广上之登御邢公卢蒲癸为右【杜贰广公副车○广古旷反邢音刑】启牢成御襄罢师狼蘧疏为右【左翼曰启○牢鲁刀反一作罕罢音皮徐音彼又皮买反蘧其居反】胠商子车御侯朝桓跳为右【右翼曰胠○胠起居反徐音胁朝如字又直遥反跳徒雕反】大殿商子游御夏之御宼崔如为右【杜大殷后军○殷都练反御鱼吕反】烛庸之越驷乗【杜四人共乗殿车也传其载此言荘公废旧臣任武力○乗绳证反】自卫将遂伐晋晏平仲曰君恃勇力以伐盟主若不济国之福也不徳而有功忧必及君【林无文徳而有武功忧患必将及君之身言必以骄纵致忧患】崔杼諌曰不可臣闻之小国间大国之败而毁焉【林言齐间晋有栾盈之祸而伐之○间闲厠之间又如字】必受其咎君其图之弗聴陈文子见崔武子【林文子陈完之孙须无武子崔杼也】曰将如君何【杜言君将伐晋如之何】武子曰吾言于君君弗聴也以为盟主而利其难羣臣若急君于何有【林言有急不能顾君欲弑之以説晋难乃且反】子姑止之文子退告其人曰崔子将死乎谓君甚而又过之【弑君之恶过于背盟主】不得其死过君以义犹自抑也况以恶乎【林所行之义有过于君人臣之道犹自抑损不敢求过况欲以恶过其君乎】齐侯遂伐晋取朝歌【杜朝歌今属汲郡】为二队入孟门登大行【杜二队分兵为二部孟门晋隘道大行山在河内郡北○队徒对反徐徒猥反大音泰行徐户郎反又如字】张武军于荧庭【杜张武军谓筑垒壁荧庭晋地○荧户扃反】戍郫邵【杜取晋邑而守之○郫婢之反】封少水【封晋尸于少水以为京观○少诗照反下同】以报平隂之役乃还【平隂役在十八年】赵胜帅东阳之师以追之获晏牦【杜赵胜赵防之子东阳晋之山东魏郡广平以北晏牦齐大夫○胜音升又申证反牦力之反徐音来】○八月叔孙豹帅师救晋次于雍榆礼也【救盟主故曰礼】○季武子无适子公弥长而爱悼子欲立之【杜公弥公鉏悼子纥也○适丁歴反长丁丈反下皆同】访于申丰【申丰季氏属大夫】曰弥与纥吾皆爱之欲择才焉而立之【林难言立少故言欲立有才者】申丰趋退归尽室将行他日又访焉对曰其然将具敝车而行【杜其然犹必尔林言已将具敝车而去不敢与闻○敝婢世反徐扶灭反】乃止【杜止不立纥】访于臧纥臧纥曰饮我酒吾为子立之季氏饮大夫酒臧纥为客【杜为上賔○饮于鸠反下皆同吾为于伪反】既献【已献酒】臧孙命北面重席新樽絜之【杜命设重席于堂上北面酒樽既新复澡洁之○重直恭反樽音尊】召悼子降逆之大夫皆起【杜臧孙下迎悼子】及旅而召公鉏【杜献酬礼毕而通行为旅】使与之齿【杜使従庶子之礼列在悼子之下】季孙失色【恐公鉏不従】季氏以公鉏为马正【杜马正家司马】愠而不出【杜公鉏怨怒而不肯出○愠纡运反】闵子马见之【杜闵子马闵马父】曰子无然祸福无门惟人所召为人子者患不孝不患无所【杜所位处】敬共父命何常之有【言废置在父无常位也】若能孝敬富倍季氏可也【林父宠之则可富】奸回不轨祸倍下民可也【杜祸甚于贫贱】公鉏然之敬共朝夕恪居官次【杜次舍也恪谨居守司马官舍○恪苦各反】季孙喜使饮已酒而以具往尽舍防【林使公鉏为武子设燕礼季武子以享燕之具往公鉏家尽弃其具以与公鉏旃之也○舍音舍】故公鉏氏富又出为公左宰【杜出季氏家臣仕于公】孟孙恶臧孙【杜不相善○恶乌赂反下同】季孙爱之【杜爱其成已志】孟氏之御驺丰防好羯也【杜羯孟庄子之庶子孺子秩之弟孝伯也○驺侧留反防都箪见又之亷反好呼报反羯居竭反】曰従余言必为孟孙【杜为孟孙后】再三云【林丰防再三为羯言之】羯従之孟荘子疾丰防谓公鉏苟立羯请讐臧氏【使孟氏与公鉏共憎臧孙】公鉏谓季孙曰孺子秩固其所也【杜言孟孙死孺子秩为其长于固所当立也】若羯立则季氏信有力于臧氏矣【杜臧氏因季孙之欲而为定之犹为有力今若専立孟氏之少则季氏有力过于臧氏】弗应己夘孟孙卒公鉏奉羯立于户侧【杜戸侧丧主】季孙至入哭而出曰秩焉在公鉏曰羯在此矣季孙曰孺子长公鉏曰何长之有唯其才也【季孙废鉏立纥云欲择才故以此答之○焉于防反】且夫子之命也【林夫子谓孟庄子遂诬以为孟庄子之命】遂立羯秩奔邾臧孙入哭甚哀多涕【林哀甚则涕多】出其御曰孟孙之恶子也而哀如是季孙若死其若之何臧孙曰季孙之爱我疾疢也【杜常志相顺従身之害○疢耻忍反】孟孙之恶我药石也【常志相违戾犹药石之疗疾】美疢不如恶石夫石犹生我【杜愈已疾也】疢之美其毒兹多孟孙死吾亡无日矣【林愚按此乃臧武仲废鉏立纥作不顺于先及见公鉏废秩立羯则知祸将及已哭甚哀多涕葢冇所感而伤之也其御不解而问故据理以答之此其所以为多知也】孟氏闭门告于季孙曰臧氏将为乱不使我葬【杜欲为公鉏讐臧氏】季孙不信臧孙闻之戒【戒为备也】冬十月孟氏将辟借除于臧氏【杜辟穿藏也于臧氏借人除葬道○辟婢亦反徐甫亦反借徐音借又如字】臧孙使正夫助之【杜正夫隧正】除于东门甲従已而视之【杜畏孟氏故従甲士视作者○従才用反又如字】孟氏又告季孙季孙怒命攻臧氏【杜见其有甲故】乙亥臧纥斩鹿门之闗以出奔邾【杜鲁南城东门】初臧宣叔娶于铸生贾及为而死【杜铸国济北蛇丘县所治林铸女生二子贾及为而铸女死○娶七住反铸之树反】继室以其侄【杜女子为兄弟之子为侄○侄大结反又丈一反】穆姜之姨子也【侄穆姜姨母之子与穆姜为姨昆弟】生纥长于公宫姜氏爱之故立之【杜立为宣叔嗣】臧贾臧为出在铸【杜还舅氏也】臧武仲自邾使告臧贾且致大蔡焉【杜大蔡大○大蔡名也一云出蔡地因以为名】曰纥不佞失守宗祧【林近祖庙为宗逺祖庙为祧○祧他雕反】敢告不吊【杜不为天所吊恤】纥之罪不及不祀【杜言应有后】子以大蔡纳请其可【杜请为先人立后】贾曰是家之祸也非子之过也贾闻命矣再拜受使为以纳请【杜贾使为为已请】遂自为也【杜为自为请】臧孙如防【防臧孙邑】使来告曰纥非能害也知不足也【言使甲従已但虑事浅耳○知音智】非敢私请【为其先人请也】苟守先祀无废二勲【杜二勲文仲宣叔林王功曰勲】敢不辟邑【林敢不辟防邑而去杜据邑请后故孔子以为要君】乃立臧为臧纥致防而奔齐【杜鲁従其请乃立臧为为臧氏后臧纥得立后乃致其邑而奔齐】其人曰【杜防邑之人】其盟我乎【谓陈其罪恶盟请大夫以为戒】臧孙曰无辞【废长立少季孙所忌故谓无辞以罪已】将盟臧氏季孙召外史掌恶臣而问盟首焉【恶臣谓奔亡者盟首载书之章首】对曰盟东门氏也【林在宣公十八年】曰毋或如东门遂不聴公命杀适立庶【文公命立子恶公子遂杀之立宣公○毋音无聴口定反适丁歴反】盟叔孙氏也【林在成公十六年】曰毋或如叔孙侨如欲废国常荡覆公室【谓谮公与季孟于晋○覆芳服反】季孙曰臧孙之罪皆不及此孟椒曰盍以其犯门斩闗【林言何不以其犯鹿门之禁斩关以出之罪而盟之】季孙用之乃盟臧氏曰无或如臧孙纥干国之纪犯门斩闗【干亦犯也】臧孙闻之曰国有人焉谁居其孟椒乎【杜孟椒孟献子之孙子服惠伯居犹与也○居音基】○晋人克栾盈于曲沃【林得隽曰克传言克栾盈见盈之隽杰非常也】尽杀栾氏之族党栾鲂出奔宋书曰晋人杀栾盈不言大夫言自外也【杜自外犯君而入非复晋大夫】○齐侯还自晋不入【不入国】遂袭莒门于且于【且于莒邑○且于余反】伤股而退【杜齐侯伤】明日将复战期于夀舒【寿舒莒地】杞殖华还载甲夜入且于之隧宿于莒郊【杜二子齐大夫且于隧狭路○苑市力反华胡化反还音旋】明日先遇莒子于蒲侯氏【蒲侯氏近莒之邑】莒子重赂之使无死曰请有盟【欲以盟要二子无致死战】华周对曰贪货弃命亦君所恶也【杜华周即华还林贪莒子之贿赂弃齐君之命令有臣如此亦莒子所恶也】昏而受命日未中而遽弃之何以事君莒子亲鼓之従而伐之获杞梁【杞梁即杞殖】莒人行成【杜胜大国益惧故行成】齐侯归遇杞梁之妻于郊【杜梁战死妻行迎丧】使吊之辞曰殖之有罪何辱命焉【杜言若有罪不足吊】若免于罪犹有先人之敝庐在下妾不得与郊吊【杜妇人无外事故下犹贱也○庐力居反与音预】齐侯吊诸其室【传善妇人有礼】○齐侯将为臧纥田【杜与之田邑】臧孙闻之见齐侯与之言伐晋【齐侯自道伐晋之功○臧孙闻之见齐侯絶句一读以见字絶句齐侯向下读】对曰多则多矣【林战功曰多上多字战功也下多字多少也言伐晋之战功则不为少矣】抑君似鼠夫鼠昼伏夜动不穴于寝庙畏人故也今君闻晋之乱而后作焉宁将事之非鼠如何乃弗与田【林夫鼠之为物画则藏伏夜方出动寝庙人多鼠不即以为巢宂惟其畏人所以如此今君闻晋有栾盈之乱而后起兵伐乱若晋国安寕将服事之非鼠之所为而何杜臧孙知齐侯将败不欲受其邑故以比鼠欲使怒而止】仲尼曰知之难也有臧武仲之知【杜谓能辟齐祸○知音智】而不容于鲁国抑有由也作不顺而施不恕也【林循理为顺如心为恕武仲废长立少是作事不顺而施事不恕也】夏书曰念兹在兹【杜逸书也念此事在此身言行事当常念如在巳身也】顺事恕施也
