<!-- { "loadSidebar": true } -->
　　传九年春宋公使乐大心盟于晋且逆乐祁之尸辞伪有疾乃使向巢如晋盟且逆子梁之尸【林巢向戌曽孙子梁即乐祁】子明谓桐门右师出【杜子明乐祁之子溷也右师乐大心子明族父也右师往到子明舍子明逐使出门去】曰吾犹衰绖而子撃钟何也【忿其不逆父丧因责其无同族之恩○衰七雷反】右师曰丧不在此故也【林言乐祁之丧未归故不废乐】既而告人曰已衰绖而生子余何故舍钟【杜己子明也林言生子罪重不废乐罪轻○舍音舍】子明闻之怒言于公曰右师将不利戴氏【乐氏戴公族】不肯适晋将作乱也不然无疾乃逐桐门右师【逐之在明年终叔孙昭子之言】○郑驷歂杀邓析而用其竹刑【杜邓析郑大夫欲改郑所铸旧制不受君命而私造刑法书之于竹简故言竹刑】君子谓子然于是不忠【林子然即驷歂谓其杀贤能不忠于国】苟有可以加于国家者弃其邪可也【杜加犹益也弃不责其邪恶也○邪似嗟反】静女之三章取彤管焉【杜诗风也言静女三章之诗虽説美女意在彤管彤管赤管笔女史记事规诲之所执】竿旄何以告之取其忠也【杜诗鄘风也録竿旄诗者耻其中心愿告人以善道也言此二诗皆以一善见采而邓析不以善存身】故用其道不弃其人【林以其道可为世用如彤管素丝之类则説怿美女彼姝者子皆不可弃】诗云蔽芾甘棠勿翦勿伐召伯所茇【杜诗召南也召伯决讼于蔽芾甘棠之下诗人思之不伐其树茇草舍也○芾方味反召音邵茇畔末反】思其人犹爱其树况用其道而不恤其人乎子然无以劝能矣【传言子然嗣大叔为政郑所以衰弱】○夏阳虎归寳玉大弓【无益近用而祗为名故归之】书曰得器用也凡获器用曰得【杜器用者谓物之成器可为人用者也】得用焉曰获【谓用器物以有获若麟为田获俘为战获】六月伐阳关【讨阳虎也】阳虎使焚莱门【阳关邑门】师惊【林鲁师见火起故惊】犯之而出【林阳虎犯师而出】奔齐请师以伐鲁曰三加必取之【杜三加兵于鲁】齐侯将许之鲍文子谏曰臣尝为于施氏矣【杜施氏鲁大夫文子鲍国也成十七年齐人召而立之至今七十四嵗于是文子盖九十余矣】鲁未可取也上下犹和众庶犹睦能事大国【杜大国晋也】而无天菑若之何取之阳虎欲勤齐师也齐师罢大臣必多死亡已于是乎奋其诈谋【林阳虎之意但欲勤劳齐师耳齐师疲敝卿大夫必多死于战鬬始欲奋其诈谋以图齐国　菑音灾罢音皮】夫阳虎有宠于季氏而将杀季孙以不利鲁国而求容焉【杜求自容】亲富不亲仁【林惟亲富人以图其利不亲仁人以图其道】君焉用之君富于季氏而大于鲁国兹阳虎所欲倾覆也鲁免其疾【林阳虎出奔鲁得免其疾害○焉于防反覆芳服反】而君又收之无乃害乎齐侯执阳虎将东之阳虎愿东【阳虎欲西奔晋知齐必反己故诈以东为愿】乃囚诸西鄙尽借邑人之车锲其轴麻约而归之【杜锲刻也林阳虎尽借所居邑人之车刻其轴使易毁折以麻约刻处而归之其主欲絶追者○锲苦结反】载葱灵寝于其中而逃【林葱灵辎车名盖车之有障蔽者○葱初江反】追而得之囚于齐又以葱灵逃奔宋遂奔晋适赵氏仲尼曰赵氏其世有乱乎【杜受乱人故】○秋齐侯伐晋夷仪【为卫讨也】敝无存之父将室之辞以与其弟【杜无存齐人也室之为取妇林无存辞不愿娶以所娶室先与其弟】曰此役也不死反必娶于高国【杜高氏国氏齐贵族也无存欲必有功还娶卿相之女】先登求自门出死于霤下【杜既入城夷仪人不服故鬬死于门屋霤下也○霤力又反】东郭书让登【杜登城非人所乐故让众使后而已先登】犂弥从之曰子让而左我让而右使登者絶而后下【林子谓东郭书让众而立于城之左我犂弥自称让众而立于城之右使登城若尽终而后下入城盖弥恐书先下故又谲以让之】书左弥先下【杜书从弥言左行弥遂自先下亦让也】书与王猛息【林王猛齐人战讫共止息】猛曰我先登书敛甲曰曩者之难今又难焉【杜敛甲起欲撃猛林言昔者有登城之难今又有王猛之难○难乃旦反】猛笑曰吾从子如骖之靳【杜靳车中马也猛不敢与书争言己从书如骖马之随靳也传言齐师和所以能克○靳居觐反】晋车千乗在中牟【杜救夷仪也今荥阳有中牟县迥逺疑非也○乗绳证反】卫侯将如五氏【齐侯在五氏将往助之】卜过之龟焦【卫至五氏道遇中牟畏晋故卜龟焦兆不成不可以行事也】卫侯曰可也卫车当其半寡人当其半敌矣【林卫侯怒晋甚不复顾卜故言可也卫之兵车当晋五百乗自欲以身当五百乗其数可以相敌矣】乃过中牟中牟人欲伐之卫褚师圃亡在中牟【林褚师圃卫旧大夫时已奔在中牟○褚中吕反】曰卫虽小其君在焉未可胜也齐师克城而骄其帅又贱【杜城谓夷仪也帅谓东郭书林非命卿故贱○帅所类反】遇必败之不如从齐乃伐齐师败之【获齐车五百乗事见哀十五年】齐侯致禚媚杏于卫【杜三邑皆齐西界以答谢卫意○禚诸若反杏户猛反】齐侯赏犂弥犂弥辞曰有先登者臣从之晳帻而衣貍制【杜晳白也帻齿上下相值制裘也○帻音策又音责衣于既反】公使视东郭书曰乃夫子也【林夫子谓东郭书】吾贶子【杜贶赐也】公赏东郭书辞曰彼宾旅也【林彼谓犂弥杜言彼与我若宾主相让旅俱进退】乃赏犂弥齐师之在夷仪也齐侯谓夷仪人曰得敝无存者以五家免【给其五家令常不共役事】乃得其尸公三襚之【禭衣也比殡三加襚深礼厚之】与之犀轩与直盖【杜犀轩卿车直盖髙盖】而先归之【林先归敝无存之丧】坐引者以师哭之【杜停丧车以尽哀也君方为位而哭故挽丧者不敢立】亲推之三【齐侯自推丧车轮三转○推如字又他回反】

　　左传杜林合注卷四十五
<经部,春秋类,左传杜林合注>
　　钦定四库全书
　　左传杜林合注卷四十六　明　王道焜
　　赵如源同编
　　定公三
　　经【辛丑】十年春王三月及齐平【平前八年再侵齐之怨】○夏公防齐侯于夹谷【杜平故林夹谷齐地孔子相○夹古洽反又古协反】公至自夹谷【无传】○晋赵鞅帅师围卫【林报夷仪也】○齐人来归郓讙龟隂田【杜三邑皆汶阳田也泰山博县北有山隂田在其北也防夹谷孔子相齐人服义而归鲁田林未有言来归田者言来归郓讙龟隂田以是为齐人之愿也济西言取讙阐言取郓讙龟隂田不言取以是为齐人之愿则以夫子相夹谷之防也○郓音运讙火官反】○叔孙州仇仲孙何忌帅师围郈【郈叔孙氏邑○郈音后】○秋叔孙州仇仲孙何忌帅师围郈○宋乐大心出奔曹【杜传在前年春书名罪其称疾不适晋】○宋公子地出奔陈【杜贪弄马以距君命书名罪之也】○冬齐侯卫侯郑游速防于安甫【无传安甫地阙】○叔孙州仇如齐○宋公之弟辰暨仲佗石彄出奔陈【杜暨与也宋公宠向魋不聴辰请辰忿而将大臣出奔虚请自忿称弟示首恶也仲佗石彄皆为国卿不能匡君靖难而为辰所牵帅出奔称名亦罪之也○佗徒何反彄苦侯反】
