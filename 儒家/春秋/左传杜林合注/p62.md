<!-- { "loadSidebar": true } -->
　　传十五年春公孙归父防楚子于宋【杜终前年传】○宋人使乐婴齐告急于晋【林楚自前年秋围宋至今不解故使人告急于晋】晋侯欲救之伯宗曰不可【伯宗晋大夫】古人有言曰虽鞭之长不及马腹【林捶马不及其腹言非所当撃也】天方授楚未可与争虽晋之彊能违天乎谚曰高下在心【杜度时制宜】川泽纳污【林流水为川止水为泽污浊之水无不容纳○污音乌】山薮藏疾【杜山之有林薮毒害者居之○薮素口反】瑾瑜匿瑕【杜匿亦藏也虽美玉之质亦或居藏瑕秽○瑾其斳反瑜羊朱反匿女力反】国君含垢【杜忍垢耻○垢古口反本或作诟音同】天之道也【晋侯耻不救宋故伯宗为説小恶不损大徳之喻】君其待之【杜待楚衰】乃止使解扬如宋使无降楚曰晋师悉起将至矣郑人囚而献诸楚楚子厚赂之使反其言【杜反言晋不救○解音蟹降户江反】不许三而许之登诸楼车使呼宋人而告之【杜楼车车上望橹】遂致其君命【林解扬既见宋人遂以晋君悉师将至之命致之】楚子将杀之使与之言曰尔既许不谷而反之何故非我无信女则弃之速即尔刑对曰臣闻之君能制命为义臣能承命为信信载义而行之为利谋不失利以卫社稷民之主也【林为人君者能制作命令是为合宜之义为人臣者能承顺命令是为共时之信以臣之信载君之义而行之是为国家无疆之利人臣谋国而不失以信载义之利以扞卫其社稷如此则可为万民之主○女音汝】义无二信【欲为义者不行两信】信无二命【欲行信者不受二命】君之赂臣不知命也受命以出有死无霣【林楚子之赂解扬是不知制命之义也臣受君命以出奉使有死而已不敢废队杜霣废队也○霣于敏反】又可赂乎臣之许君以成命也【杜成其君命】死而成命臣之禄也【林为臣而不辱君命以死是能享其天禄也】寡君有信臣【杜已不废命】下臣获考【杜考成也】死又何求楚子舍之以归【林以解扬归于晋】夏五月楚师将去宋【在宋积九月不能服宋故】申犀稽首于王之马前曰毋畏知死而不敢废王命【林申犀申舟之子母畏申舟名也君前臣名故名其父】王弃言焉王不能答【杜未服宋而去故曰弃言】申叔时仆【杜仆御车】曰筑室反耕者宋必聴命从之【杜筑室于宋分兵归田示无去志王从其言】宋人惧使华元夜入楚师登子反之牀起之曰寡君使元以病告【杜兵法因其乡人而用之必先知其守将左右谒者门者舍人之姓名因而利道之华元盖用此术得以自通】曰敝邑易子而食析骸以防【杜防炊也○析思歴反骸户皆反本一作骨防七乱反】虽然城下之盟有以国毙不能从也【杜宁以国毙不从城下盟　毙婢世反】去我三十里唯命是聴子反惧【林子反既为所刧又闻其辞强故惧】与之盟而告王退三十里宋及楚平华元为质盟曰我无尔诈尔无我虞【杜楚不诈宋宋不备楚盟不书不告○质音致】○潞子婴儿之夫人晋景公之姊也酆舒为政而杀之又伤潞子之目【杜酆舒潞相○酆芳忠反】晋侯将伐之诸大夫皆曰不可酆舒有三隽才【杜隽絶异也言有才艺胜人者三○隽音俊】不如待后之人伯宗曰必伐之狄有五罪隽才虽多何补焉不祀一也耆酒二也弃仲章而夺黎氏地三也【杜仲章潞贤人也黎氏黎侯国上党壶国县有黎亭○耆市志反黎礼兮反】虐我伯姬四也伤其君目五也怙其隽才而不以茂徳兹益罪也后之人或者将敬奉徳义以事神人而申固其命【杜审其政令】若之何待之不讨有罪曰将待后后有辞而讨焉毋乃不可乎夫恃才与众亡之道也商纣由之故灭【杜由用也】天反时为灾【杜寒暑易节】地反物为妖【杜羣物失信】民反徳为乱乱则妖灾生【林人有祸乱故羣物失信之妖寒暑失节之灾并生焉】故文反正为乏尽在狄矣【林文字反其正则为乏字灾妖乱乏之理尽在狄矣】晋侯从之六月癸夘晋荀林父败赤狄于曲梁辛亥灭潞【杜曲梁今广平曲梁县也书癸夘从赴】酆舒奔卫卫人归诸晋晋人杀之○王孙苏与召氏毛氏争政【杜三人皆王卿士】使王子捷杀召戴公及毛伯卫【杜王子捷即王世子】卒立召襄【杜襄召戴公之子林不絶召伯之后】○秋七月秦桓公伐晋次于辅氏【杜晋地】壬午晋侯治兵于稷以畧狄土【杜畧取也稷晋地河东闻喜县西有稷山壬午七月二十九日晋时新破狄土地未安权秦师之弱故别遣魏颗距秦而东行定狄地】立黎侯而还【杜狄夺其地故晋复立之】及雒魏颗败秦师于辅氏【杜晋侯还及雒也雒晋地】获杜回秦之力人也初魏武子有嬖妾无子武子疾命颗曰必嫁是【武子魏犨颗之父○嬖必计反】疾病则曰必以为殉及卒颗嫁之曰疾病则乱吾从其治也【林言疾病则神昏乱我从其治命也○殉似俊反本或作必以殉治直吏反下同】及辅氏之役颗见老人结艸以亢杜回【杜亢御也○亢苦浪反】杜回踬而颠【林杜回履之而踬失足以仆于地○踬陟吏反徐丁四反】故获之夜梦之曰余而所嫁妇人之父也【杜而女也】尔用先人之治命余是以报【杜传举此以示报】○晋侯赏桓子狄臣千室【林以狄臣千家赏荀林父】亦赏士伯以瓜衍之县【杜士伯士贞子○衍以善反】曰吾获狄土子之功也微子吾丧伯氏矣【杜伯桓子字邲之败晋侯将杀林父士伯諌而止○丧息浪反】羊舌职説是赏也【杜职叔向父林以是赏典为可喜悦○説音悦】曰周书所谓庸庸祗祗者谓此物也夫【杜周书康诰庸用也祗敬也物事也言文王能用可用敬可敬○夫音扶】士伯庸中行伯【杜言中行伯可用】君信之亦庸士伯此之谓明徳矣文王所以造周不是过也故诗曰陈钖载周能施也【杜锡赐也诗大雅言文王布陈大利以赐天下故能载行周道福流子孙○施式防反】率是道也其何不济○晋侯使赵同献狄俘于周不敬刘康公曰不及十年原叔必有大咎【杜刘康公王季子也原叔赵同也○俘芳夫反不敬一本作而傲】天夺之魄矣【杜心之精爽是谓魂魄为成八年晋杀赵同传】○初税亩非礼也【林非取民之礼也】谷出不过借【周法民耕百亩分田十亩借民力而治之税不过此】以丰财也【林百姓足君孰与不足此丰财之道也】○冬蝝生饥幸之也【蝝未为灾而书之者幸其冬生不为物害时歳虽饥犹喜而书之】经【戊辰】十有六年春王正月晋人灭赤狄甲氏及留吁【杜甲氏留吁赤狄别种晋既灭潞氏今又并尽其余党士防称人从告○吁况于反】○夏成周宣榭火【杜传例曰人火之也成周洛阳宣榭讲武屋别在洛阳者尔雅曰无室曰榭谓屋歇前】○秋郯伯姬来归【○郯音谈】○冬大有年【无传】
　　传十六年春晋士防帅师灭赤狄甲氏及留吁铎辰【杜铎辰不书留吁之属○铎待洛反】三月献狄俘【杜献于王也】晋侯请于王戊申以黻冕命士防将中军且为太傅【杜代林父将中军且加以太傅之官黻冕命卿之服太傅孤卿○黻音弗将子匠反大音泰】于是晋国之盗逃奔于秦羊舌职曰吾闻之禹称善人不善人逺此之谓也夫【林言夏禹举用善人不善之人自然逺去晋用士防亦犹禹之用善也夫○逺于万反夫音扶】诗曰战战兢兢如临深渊如履薄冰善人在上也【杜言善人居位则无不戒惧○兢居陵反本亦作矜】善人在上则国无幸民【林赏不僭刑不滥也】谚曰民之多幸国之不幸也是无善人之谓也【林赏僭则及滛人刑滥则及善人此国家之不幸也是无善人在上位之谓也○谚音彦】○夏成周宣榭火人火之也凡火人火曰火天火曰灾○秋郯伯姬来归出也【林伯姬鲁女嫁郯者被出故大归也】○为毛召之难故王室复乱【杜毛召难在前年林毛召之党欲报仇故复乱○为于伪反难乃旦反复扶又反】王孙苏奔晋晋人复之【杜毛召之党欲讨苏氏故出奔】○冬晋侯使士防平王室定王享之原襄公相礼【杜原襄公周大夫相佐也○相息亮反】殽烝【杜烝升也升殽于俎○殽户交及烝之承反】武季私问其故【杜享当体荐而殽烝故怪问之武士防谥季其字】王闻之召武子曰季氏而弗闻乎王享有体荐【杜享则半解其体而荐之所以示其俭】宴有折俎【杜体解节折升之于爼物皆可食所以示慈恵也○折之设反】公当享卿当宴王室之礼也【杜公谓诸侯林言士防卿也虽享亦当用宴礼】武子归而讲求典礼以修晋国之法【杜传言典礼之废久】
　　经【己巳】十有七年春王正月庚子许男锡我卒【杜无传再与文同盟林昭公卒灵公立○锡星歴反】○丁未蔡侯申卒【杜无传未同盟而赴以名丁未四月四日林文公卒子景侯固立】○夏葬许昭公【无传】○葬蔡文公【无传】○六月癸夘日有食之【无传不书朔官失之】○己未公防晋侯卫侯曹伯邾子同盟于断道【杜断道晋地林同盟至新城而再见断道之后不曰同盟者寡矣○断直管反一音短】○秋公至自防【无传】○冬十有一月壬午公弟叔肸卒【杜传例曰公母弟○肸许乙反】
