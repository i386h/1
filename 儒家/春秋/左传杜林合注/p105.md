<!-- { "loadSidebar": true } -->

　　左传杜林合注卷三十三
　　钦定四库全书
　　左传杜林合注卷三十四　明　王道焜
　　赵如源　同编
　　昭公一【公名裯襄公子母齐归在位二十五年逊于齐在外八年凡三十三年薨于干諡法威仪恭明曰昭】
　　周【景王四年○鲁昭公二十二年景王崩王猛立是年卒王室乱弟敬王立昭二十三年尹氏立王子朝昭二十六年敬王入于成周王子朝出奔楚】
　　郑【简公二十五年○鲁昭公十二年简公卒子定公立昭二十八年定公卒子献公虿立】
　　齐【景公七年】
　　宋【平公三十五年○鲁昭公十年平公卒子元公佐立昭二十五年元公卒子景公头曼立】
　　晋【平公十七年○晋赵武为政鲁昭公元年冬赵武卒韩起为政鲁昭公十年平公卒子昭公夷立鲁昭公十六年晋昭公卒子顷公去疾立昭二十八年魏舒为政昭三十年顷公卒子定公午立】
　　卫【襄公三年○鲁昭公七年襄公卒子灵公元立】
　　蔡【灵公三年○鲁昭公十一年楚杀蔡灵公灭蔡昭十三年楚平王封蔡蔡侯庐立是为平公昭二十年平公卒大子朱立昭二十一年朱奔楚平公弟悼公东国立昭二十三年悼公卒弟昭公申立】
　　曺【武公十四年○鲁昭公十四年武公卒子平公须立昭十八年平公卒子悼公午立昭二十七年悼公卒弟声公野立昭三十二年平公弟通弑声公代立是为隐公】
　　滕【成公三十五年○鲁昭公三年成公卒悼公宁立昭二十八年悼公卒顷公结立】
　　陈【哀公二十八年○鲁昭公八年哀公卒楚灭陈昭十三年楚平王封陈陈侯呉立是为恵公】杞【文公九年○鲁昭公六年文公卒弟平公郁厘立昭二十四年平公卒子悼公成立】
　　薛【鲁昭三十一年见薛献公谷卒自入春秋来薛始书名子襄公定立】
　　莒【展舆元年○鲁昭公元年齐纳莒公子去疾是为着丘公展舆奔呉昭十四年着丘公卒子郊公立是年奔齐着丘公弟庚舆立是为共公昭二十三年庚舆来奔齐纳郊公】
　　邾【悼公十五年○鲁昭公元年悼公卒庄公穿立】
　　许【悼公六年○鲁昭公九年迁于夷昭十八年迁于白羽昭十九年悼公弑斯立】
　　小邾【穆公二十一年○鲁昭公十七年小邾穆公来朝】
　　楚【郏敖四年○鲁昭公元年楚围弑郏敖而自立改名虔是为灵王楚防罢为令尹昭十三年灵王弑平王居立即弃疾使子旂为令尹昭十四年杀成然子瑕为令尹昭二十三年子常为令尹昭二十三年平王卒子昭王轸立】
　　秦【景公三十六年○鲁昭公五年景公卒子哀公立】
　　吴【夷昧三年○鲁昭公十五年夷昩卒子王僚立昭二十七年僚弑阖庐立一名光诸樊子】
　　越【鲁昭公五年越防楚伐呉始见经即书人】
　　经【庚申】元年春王正月公即位【无传】○叔孙豹防晋赵武楚公子围齐国弱宋向戌衞齐恶陈公子招蔡公孙归生郑罕虎许人曹人于虢【杜招实陈侯母弟不称弟者义与庄二十五年公子友同今读旧书则楚当先晋而先书赵武者亦取宋盟贵武之信故尚之也卫在陈蔡上先至于防○招常遥反虢瓜百反】○三月取郓【杜不称将卑师少书取言易也○于是季孙宿伐莒取郓则书法何以异于宣十年归父伐邾归父伐邾犹公命也此专取邑而已○郓音运】○夏秦伯之弟鍼出奔晋【称弟罪秦伯○鍼其廉反】○六月丁巳邾子华卒【杜无传三同盟○悼公卒庄公穿立】○晋荀呉帅师败狄于大卤【杜大卤太原晋阳县林晋自悼公以来狄师不出败狄至是而再见其再见何晋弥衰也至伐鲜虞春秋遂狄晋矣○大如字徐音泰卤音鲁谷梁传云中国曰太原夷狄曰大卤】○秋莒去疾自齐入于莒【杜国逆而立之曰入○前言齐无知弑其君后言齐小白入于齐前言莒人弑其君后言去疾入于莒则不与弑之辞也前言衞入于齐陈乞弑其君与弑之辞也辞有先后罪有大小故曰属辞比事春秋教也○去起吕反】○莒展舆出奔呉【杜弑君贼未防诸故不称爵】○叔弓帅师疆郓田【春取郓今正其封疆○疆居良反】○葬邾悼公【无传】○冬十有一月己酉楚子麋卒【楚以痛疾赴故不书弑○麋九伦反】楚公子比出奔晋【书名罪之】
