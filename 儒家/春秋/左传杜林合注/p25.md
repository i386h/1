<!-- { "loadSidebar": true } -->
　　传三十年春王命虢公讨樊皮夏四月丙辰虢公入樊执樊仲皮【林即樊皮】归于京师【林归于周也天子所居故曰京师】○楚公子元归自伐郑而处王宫【欲遂蛊文夫人】鬭射师諌则执而梏之【射师鬭亷也足曰桎手曰梏○射食亦反又食夜反梏古毒反】○秋申公鬭班杀子元【申楚县也楚僣号县尹皆称公】鬭谷于莵为令尹自毁其家以纾楚国之难【杜鬭谷于莬令尹子文也毁减纾缓也林楚国之难由家强而国弱故子文自毁其家以缓楚国之患难○谷奴走反楚人谓乳曰谷汉书作谷音同于音乌莵音徒纾音舒又直汝反难乃旦反】○冬遇于鲁济谋山戎也以其病燕故也【杜齐桓行霸故欲为燕谋难燕国今蓟县】经【戊午】三十有一年春筑台于郎【无传刺奢且非土功之时】○夏四月薛伯卒【无传未同盟】○筑台于薛【无传薛鲁地】○六月齐侯来献戎防【杜传例曰诸侯不相遗俘捷获也献奉上之辞齐侯以献捷礼来故书以示遏○捷在妾反】秋筑台于秦【杜无传束平范县西北有秦亭林鲁地】○冬不雨【杜无传不书旱不为灾例在僖三年】
　　传三十一年夏六月齐侯来献戎防非礼也凡诸侯有四夷之功则献于王王以警于夷【杜以警惧夷狄○警音景】中国则否【林若伐中国诸侯有功则不献其防于王崇恩爱示不忍也】诸侯不相遗俘【杜虽夷狄俘犹不以相遗林俘囚警也○遗唯季反】
　　经【已未】三十有二年春城小谷【林小谷齐邑济北谷城县城中有管仲井大都国名通者则不系国林齐管仲私邑】○夏宋公齐侯遇于梁丘【杜齐善宋之请见故进其班梁丘在高平昌邑县西南】○秋七月癸巳公子牙卒【杜牙庆父同母弟僖叔也饮酖而死不以罪告故得书卒书日者公有疾不贵公不与小敛林是为叔孙氏】○八月癸亥公薨于路寝【路寝正寝也公薨皆书其所详凶变】○冬十月己未子般卒【子般庄公大子先君未葬故不称爵不书杀讳之也○般音班】○公子庆父如齐【无传庆父既弑子般季友出奔国人不与故惧而适齐欲以求援时无君假赴告之礼而行】○狄伐邢【杜无传邢国在广平襄国县林此狄人伐之始】
　　传三十二年春城小谷为管仲也【公感齐桓之徳故为管仲城私邑○为于伪反下同】○齐侯为楚伐郑之故请防于诸侯【杜楚伐郑在二十八年谋为郑报楚】宋公请先见于齐侯夏遇于梁丘【林宋公志辅齐霸请先与齐侯相见齐桓公从宋之请故简礼遇于梁丘○见贤遍反又如字】○秋七月有神降于莘【杜有神声以接人莘虢地○莘所巾反】惠王问诸内史过曰是何故也【内史过同大夫林言神何故而降○过古禾反】对曰国之将兴明神降之监其德也【林监察其君徳之厚薄○监本亦作鉴古暂反】将亡神又降之视其恶也【林观视其积恶之深浅】故有得神以兴亦有以亡虞夏商周皆有之【杜亦有神异】王曰若之何【林将何道以处之】对曰以其物享焉其至之日亦其物也【杜享祭也若以甲乙口至癸先脾玉用苍服上青以此类祭之】王从之内史过徃【林使内史过往以其物享神】闻虢请命【杜闻虢请于神求赐土田之命】反曰虢必亡矣虐而听于神【林夫民神之主也虢公虐民而听命于神此以知其必亡】神居莘六月虢公使祝应宗区史嚚享焉神赐之土田【杜祝大祝宗宗人史大史应区嚚皆名○区丘于反嚚五巾反】史嚚曰虢其亡乎吾闻之国将兴听于民【杜政顺民心】将亡听于神【杜求福于神】神聪明正直而壹者也【林聪则无所不闻明则无所不见正则自正于已直则能正于人而一者专一于聪明正直无有二心者也】依人而行【杜唯徳是与林善则降之福恶则降之祸神无私其祸福故依人善恶而行】虢多凉德其何土之能得【林言赐之土田皆以祸之也杜凉薄也为僖二年晋灭下阳传○凉音良】○初公筑台临党氏【杜党氏鲁大夫筑台不书不告庙○党音掌】见孟任从之閟【杜孟任党氏女閟不从公○闵音秘】而以夫人言许之【杜许以为夫人】割臂盟公【林孟任割臂血以与庄公盟】生子般焉雩讲于梁氏女公子观之【杜雩祭天也讲肆也梁氏鲁大夫女公子子般妹】圉人荦自墙外与之戏【圉人掌飬马者以慢言戏之○荦音洛又力角反】子般怒使鞭之公曰不如杀之是不可鞭荦有力焉能投盖于稷门【杜盖覆也稷门鲁南城门走而自投接其屋之桷反覆门上林言其有勇力之甚】公疾问后于叔牙对曰庆父材【杜盖欲进其同母兄】问于季友对曰臣以死奉般【杜季友庄公母弟故欲立般】公曰乡者牙曰庆父材成季使以君命命僖叔侍于鍼巫氏【杜成季季友也鍼巫氏鲁大夫林成季闻叔牙欲立庆父乃矫君命使人命叔牙侍命于鲁大夫鍼巫氏○鄕许亮反鍼其亷反】使鍼季酖之【杜酖鸟名其羽有毒以昼酒饮之则死】曰饮此则有后于鲁国不然死且无后饮之归及逵泉而卒立叔孙氏【杜逹泉鲁地不以罪诛故得立后世其禄】○八月癸亥公薨于路寝子般即位次于党氏【杜即丧位次舍也】冬十月己未共仲使圉人荦贼子般于党氏【杜共仲庆父○共音恭】成季奔陈【杜出奔不书国乱史失之】立闵公【杜闵公庄公庻子于是年八嵗○闵亡谨反】


　　左传杜林合注卷七
　　钦定四库全书
　　左传杜林合注卷八　　明　王道焜
　　赵如源　同编
　　闵公【公名启方荘公之子史记云名开諡法在国遭难曰闵】
　　周【恵王十六年】
　　郑【文公十二年】
　　齐【桓公二十五年管仲为政】
　　宋【桓公二十一年】
　　晋【献公十六年是年晋作二军】
　　卫【懿公八年　鲁闵公二年狄灭卫宋桓公立卫戴公以庐于曹戴公名申立其年卒而立文公】蔡【穆公十四年】
　　曹【昭公元年】
　　滕【详见隠公元年】
　　陈【宣公三十二年】
　　杞【详见隠公元年及僖公元年】
　　薛【鲁荘公三十一年薛伯卒】
　　莒【详见隠公元年】
　　邾【文公五年】
　　许【穆公三十七年】
　　小邾【见荘公元年】
　　楚【成王十一年令尹子文为政】
　　秦【详见隠公元年】
　　吴【详见隠公元年】
　　越【详见隠公元年】
　　经【庚申】元年春王正月○齐人救邢○夏六月辛酉葬我君荘公○秋八月公及齐侯盟于落姑【落姑齐地】季子来归【杜季子公子友之字季子忠于社稷为国人所思故】【贤而字之齐侯许纳故曰归林是为季氏奔陈如邾不书贤季子故全之也】○冬齐仲孙来【杜仲孙齐大夫以事出疆因来省难非齐侯命故不称使也还使齐侯务寜鲁难故嘉而字之来者事实省难其志也故经但书仲孙之来而传寻仲孙之志】传元年春不书即位乱故也【杜国乱不得成礼】○狄人伐邢【狄伐邢在往年冬】管敬仲言于齐侯曰戎狄豺狼不可厌也【杜敬仲管夷吾林言狄既逞志于邢又将荐食诸侯○豺仕皆反狼音郎厌一盐反】诸夏亲昵不可弃也【杜诸夏中国也昵近也○夏户雅反昵反乙反】宴安酖毒不可懐也【杜以宴安比之酖毒○宴于见反本又作晏音同一音乌谏反酖直防反】诗云岂不懐归畏此简书【杜诗小雅也文王为西伯劳来诸侯之诗林言将帅出征岂不懐归家之念所以不敢懐归者畏此简防之所书】简书同恶相恤之谓也【杜同恤所恶林盖戎狄乱华人所同恶简书所载不过分灾救患尔】请救邢以从简书齐人救邢○夏六月葬庄公乱故是以缓【十一月乃葬】○秋八月公及齐侯盟于落姑请复季友也【林闵公初立国家多难以季子忠贤故请霸主而复之】齐侯许之使召诸陈公次于郎以待之【杜非师旅之事故不书次】季子来归嘉之也○冬齐仲孙湫来省难【湫仲孙名○湫子小反】书曰仲孙亦嘉之也仲孙归曰不去庆父鲁难未已【杜时庆父亦还鲁○去起吕反下同】公曰若之何而去之对曰难不已将自毙【杜毙踣也○毙婢世反】君其待之公曰鲁可取乎对曰不可犹秉周礼周礼所以本也臣闻之国将亡本必先颠而后枝叶从之鲁不弃周礼未可动也君其务宁鲁难而亲之亲有礼因重固【林国之有礼如木之有根本根本必先顚仆而后枚叶从而雕枯言礼亡则国亡今鲁不弃周公之典礼则其根本尚固言其未可动摇也鲁秉周礼而亲睦之是亲有礼鲁国根本安重坚固因而成就之是因重固】间携贰【杜离而相疑者则当因而间之○间间厠之间】覆昏乱【杜覆败也林昏迷而暴乱者乃可覆而取之○覆芳服反】霸王之器也【杜霸王所用故以器为喻○王于况反】○晋侯作二军【杜周制大国三军次国二军小国一军晋本大国自曲沃武公覆灭宗国鲁庄公十六年僖王命曲沃伯以一军为晋侯遂从小国之制今始作二军】公将上军大子申生将下军赵夙御戎毕万为右【杜为公御右也夙赵襄兄毕万魏犫祖父○将子匠反下同】以灭耿灭霍灭魏【杜平阳皮氏县东南有耿乡永安县东北有霍大山三国皆姬姓○耿古幸反】还为大子城曲沃赐赵夙耿赐毕万魏以为大夫士蔿曰大子不得立矣分之都城而位以卿先为之极又焉得立【林先是荘公二十八年使大子居曲沃盖未修城至是始为之増筑卿始有军行今大子将下军故曰位以卿先为大子之极处又安得复立为后盖天下事未极则有増已极则无以复加此必然之理○为于伪反焉于防反】不如逃之无使罪至为吴大伯不亦可乎【杜大伯周太王之适子知其父欲立季厯故譲位而适呉○大音泰】犹有令名与其及也【杜言虽去犹有令名胜于畱而及祸】且谚曰心茍无瑕何恤乎无家天若祚大子其无晋乎【林言吾心苟无瑕疵之可指则不必以无家为忧恤也天若福祚大子其无晋国乎杜为晋杀申生传○谚音彦祚在路反】卜偃曰毕万之后必大【杜卜偃晋掌卜大夫林此以下言毕万事】万盈数也魏大名也以是始赏天啓之矣【林自一至十百千万而满故万为数之至满魏之为名其义至大献公以魏始赏毕万之功是天开啓毕万而将昌其子孙】天子曰兆民诸侯曰万民今名之大以从盈数其必有众【林十万为兆天子主有天下故曰兆民十千为万诸侯主有一国故曰万民以魏封军万是以魏从万从盈数也此得国得民之象】初毕万筮仕于晋遇屯【杜震下坎上屯○屯张伦反】之比【杜坤下坎上比屯初九变而为比○比毗志反下同】辛廖占之曰吉【杜辛廖晋大夫○廖力雕反】屯固比入吉孰大焉其必蕃昌【屯险难所以为坚固比亲宻所以得入○蕃音烦】震为土【杜震变为坤】车从马【杜震为车坤为马震变为坤故车从马】足居之【林震为足动而遇坤安静之象故居之】兄长之【林震为长男兄也初又最长故长之○长下丈反】母覆之【杜坤为母】众归之【杜坤为众】六体不易【初一爻变有此六义不可易也】合而能固安而能杀公侯之卦也【林水地比有合之义水雷屯有固之义以此承屯之变故合而能固比之下卦有坤坤为土安之象屯之下卦有震震为雷杀之象以坤承震之变故安而能杀此合屯固坤安震杀故曰公侯之卦屯之初九曰利建侯比之大象曰建万国亲诸侯亦公侯之卦】公侯之子孙必复其始【林毕万毕公髙之子孙言其子孙必复其始为公侯也传为魏之子孙众多张本】
