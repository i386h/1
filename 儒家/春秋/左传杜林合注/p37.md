<!-- { "loadSidebar": true } -->
　　经【甲申】二十有三年春齐侯伐宋围緍【杜緍宋邑高平昌邑县东南有东緍城○緍亡巾反】　夏五月庚寅宋公兹父卒【杜三同盟○襄公卒子成公王成立】○秋楚人伐陈○冬十有一月杞子卒【杜传例曰不书名未同盟也杞入春秋称侯庄二十七年绌称伯至此用夷礼贬称子林成公卒弟桓公姑容立】
　　传二十三年春齐侯伐宋围缗以讨其不与盟于齐也【十九年盟于齐以无忘桓公之徳而宋独不防复召齐人共盟鹿上故今讨之○与音预】○夏五月宋襄公卒伤于故也【林战伤股而病以至于死终子鱼之言得死为幸】○秋楚成得臣帅师伐陈讨其贰于宋也【成得臣子玉也】遂取焦夷城顿而还【杜焦今谯县也夷一名城父今谯郡城父县二地皆陈邑顿国今汝阴南顿县○焦子消反】子文以为之功使为令尹【林使子玉代已为令尹】叔伯曰子若国何【杜叔伯楚大夫防吕臣也以为子玉不任令尹】对曰吾以靖国也夫有大功而无贵仕其人能靖者与有几【林言我正欲以安靖楚国夫人有莫大之功而无显贵之仕以处之其人能安靖而不矜功者欤不矜而安靖能有几人言不多也杜言必矜功为乱不可不赏○其人能靖者与絶句与音余几居岂反】○九月晋惠公卒【杜经在明年从赴】懐公命无从亡人【杜懐公子圉亡人重耳】期期而不至无赦【林约朞月而不归杀之无所赦宥○期期上如字下音基本亦作朞】狐突之子毛及偃从重耳在秦弗召【杜偃子犯也○从才用反】冬懐公执狐突曰子来则免【杜未期而执突以不召之故】对曰子之能仕父教之忠古之制也策名委质贰乃辟也【林自子之长能仕于君为父者则教其子以忠于所事此乃古先之法制杜名书于所臣之防屈膝而君事之则不可以贰辟罪也○质如字辟婢亦反】今臣之子名在重耳有年数矣若又召之教之贰也父教子贰何以事君刑之不滥君之明也臣之愿也淫刑以逞谁则无罪【林狐毛狐偃名书重耳之策非一年于此矣若又召之使归是教之懐二心父不教子以忠而教子以贰何以尽事君之道若用刑罚而不滛滥君徳之明我所愿欲若欲滛滥刑罚以快君心谁无辞可加罪○滥力暂反】臣闻命矣乃杀之卜偃称疾不出曰周书有之乃大明服【杜周书康诰言君能大明则民服】已则不明而杀人以逞不亦难乎民不见徳而唯戮是闻其何后之有【言懐公必无后于晋为二十四年杀懐公张本○逞本亦作呈勑景反】○十一月杞成公卒书曰子杞夷也【杜成公始行夷礼以终其身故于卒贬之杞实称伯仲尼以文贬称子故传言书曰子以明之】不书名未同盟也凡诸侯同盟死则赴以名礼也【杜隠七年已见今重不书名者疑降爵故也此凡又为国史承告而书例】赴以名则亦书之【杜谓未同盟】不然则否【谓同盟而不以名告】辟不敏也【杜敏犹审也同盟然后告名赴者之礼也承赴然后书策史官之制也内外之宜不同故传重详其义】○晋公子重耳之及于难也晋人伐诸蒲城【事在五年○难乃旦反】蒲城人欲战重耳不可曰保君父之命而享其生禄【杜享受也保犹恃也林言臣子所恃者以有君父之命而受其养生之禄邑】于是乎得人【林有禄邑而后能聚人】有人而校罪莫大焉【杜校报也林有民人而与君父校胜负其罪莫大于此○校音教】吾其奔也遂奔狄从者狐偃赵衰【杜衰赵夙弟○衰初危反】颠颉魏武子【武子魏犨○颉月结反】司空季子【胥臣臼季也时狐毛贾佗皆从而独举此五人贤而有大功】狄人伐廧咎如【廧咎如赤狄之别种也隗姓○属在良反咎古刀反】获其二女叔隗季隗纳诸公子公子取季隗生伯鯈叔刘以叔隗妻赵衰生盾【杜盾赵宣子○鯈直由反妻七计反下同盾徒本反】将适齐谓季隗曰待我二十五年不来而后嫁对曰我二十五年矣又如是而嫁则就木焉【杜言将死入木不复成嫁】请待子处狄十二年而行【林请终身待子不嫁重耳以五年奔狄至十六年适齐凡十二年而去○请待子絶句】过卫卫文公不礼焉出于五鹿【杜五鹿卫地今卫县西北有地名五鹿阳平元城县东亦有五鹿】乞食于野人野人与之块公子怒欲鞭之子犯曰天赐也【杜得土有固之祥故以为天赐○块苦对及又苦怪反】稽首受而载之【林重耳闻狐偃之言乃稽首礼谢受所予土而载之车】及齐齐桓公妻之【林以宗女姜氏妻重耳】有马二十乘【四马为乘八十匹也○乘防证反下同】公子安之【林以齐为可安不复有四方之志】从者以为不可将行谋于桑下【杜齐桓既卒知孝公不可恃故】蚕妾在其上【林姜氏肓蚕之妾适采桑在其上而闻其谋】以告姜氏姜氏杀之【杜姜氏重耳妻恐孝公怒其去故杀妾以灭口】而谓公子曰子有四方之志其闻之者吾杀之矣公子曰无之姜曰行也懐与安实败名【林怀人之宠与安已之居实足以败壊功名○败必迈反】公子不可姜与子犯谋醉而遣之【林醉重耳以酒使从者载之而去】醒以戈逐子犯【杜无去志故怒○醒星顶反】及曹曹共公闻其骈胁欲观其裸浴薄而观之【杜薄迫也骈胁合干林骈合也胁肋也盖腋下肋骨合比若一裸赤体也肋骨合比非赤体不可见故欲观其裸伺重耳就浴迫近而观之○共音恭闻其骈胁絶句骈薄贤反胁许业反説文骈胁并也广雅云胁干谓之肋通俗云腋下谓之胁欲观如字絶句一读至裸字絶句裸力果戸化二反浴音欲薄如字国语云薄也】僖负羁之妻曰【林僖负羁曹大夫○羁纪宜反】吾观晋公子之从者皆足以相国若以相【若遂以为传相○相息亮反】夫子必反其国【林夫子谓重耳必得复反晋而为君】反其国必得志于诸侯得志于诸侯而诛无礼曹其首也子盍蚤自贰焉【杜自贰自别异于曹○盍户腊反蚤音早】乃馈盘飱寘璧焉【臣无竟外之交故用盘藏璧飱中不欲令人见○馈其贵反送也飱音孙説文云餔也字林云水浇饭也寘之豉反】公子受飱反璧【林受飱以领其意反璧以示不贪】及宋宋襄公赠之以马二十乘【杜赠送也】及郑郑文公亦不礼焉叔詹諌曰臣闻天之所啓人弗及也【杜啓开也林天意所欲闻道之人人皆不可及】晋公子有三焉天其或者将建诸【林重耳有人不可及者三事疑是天意将建立之以为君也】君其礼焉男女同姓其生不蕃晋公子姬出也而至于今一也【林凡男女配合而以同姓者其美先尽故其子孙必不蕃盛故古者娶妻不娶同姓买妾不知其姓则卜之重耳乃犬戎狐姬所生而蕃盛至于今日此天意之可疑者也杜蕃息也○蕃音烦】离外之患而天不靖晋国殆将啓之二也【林遭离骊姬之难出奔在外国而天不安靖晋国祸乱相仍庶几将开道之此天意之可疑者二】有三士足以上人而从之三也【林国语狐偃赵衰贾佗三人皆相材足以居人之上而从重耳以为左右此天意之可疑者三○从如字一音才用反】晋郑同侪【杜侪等也侪壮皆反】其过子弟固将礼焉况天之所啓乎弗聼及楚楚子飨之曰公子若反晋国则何以报不谷【林不谷诸侯谦称言何以报我之徳将以观其志也○过古禾反】对曰子女玉帛则君有之羽毛齿革则君地生焉其波及晋国者君之余也其何以报君【林子女声色之奉玉帛府库之积则楚君之所素有鸟之长羽细毛兽之齿牙皮革则君地之所素产其余波沾溉以及晋国者皆楚君享用之弃物也其将何物以报君徳】曰虽然何以报我对曰若以君之灵得反晋国晋楚治兵遇于中原其辟君三舍若不获命【林三十里为一舍杜三退不得楚止命也】其左执鞭弭右属櫜鞬以与君周旋【杜弭弓末无縁者櫜以受箭鞬以受弓属着也周旋相追逐也○弭莫国反属音烛櫜古刀反鞬九言反】子玉请杀之【杜畏其志大】楚子曰晋公子广而俭【杜志广而体俭】文而有礼【林言虽文华而能约之以礼】其从者肃而寛忠而能力【林遇事肃敬而济之以寛容尽忠事主而加之以勤力】晋侯无亲外内恶之【杜晋侯惠公也林外如秦国内如里平之党无不恶之○恶乌路反】吾闻姬姓唐叔之后其后衰者也其将由晋公子乎天将兴之谁能废之违天必有大咎乃送诸秦秦伯纳女五人懐嬴与焉【杜怀嬴子圉妻子圉諡懐公故号为怀嬴○咎其九反与音预】奉匜沃盥既而挥之【杜匜沃盥器也挥煎也林奉匜以供沃盥既盥而挥匜水湔湎重耳○奉芳勇反匜以支反一音以纸反説文云似羮魁柄中有道可注水盥古缓反挥许韦反】怒曰秦晋匹也何以卑我【林言秦晋匹敌之国也何故不敬吾君而使我奉匜供沃】公子惧降服而囚【去上服自拘囚以谢之】他日公享之子犯曰吾不如衰之文也【杜有文辞也○衰初危反下同】请使衰从公子赋河水【河水逸诗义取河水朝宗于海海喻秦】公赋六月【六月诗小雅道尹吉甫佐宣王征伐喻公子还晋必能匡王国古者礼防因古诗以见意故言赋诗断章也其全称诗篇者多取首章之义他皆放此】赵衰曰重耳拜赐【林君前臣名故名重耳使拜秦赐】公子降拜稽首公降一级而辞焉【杜下阶一级辞公子稽首○级音急】衰曰君称所以佐天子者命重耳重耳敢不拜【杜诗首章言匡王国次章言佐天子故赵衰因通言之为明年秦伯纳之张本】
　　左传杜林合注卷十一
　　钦定四库全书
　　左传杜林合注卷十二　明　王道焜
　　赵如源　同编
　　僖公四
　　经【乙酉】二十有四年春王正月○夏狄伐郑○秋七月○冬天王出居于郑【杜襄王也天子以天下为家故所在称居天子无外而书出者讥王敝于匹夫之孝不顾天下之重因其辟母弟之难书出言其自絶于周】○晋侯夷吾卒【杜文公定位而后告未同盟而赴以名】
