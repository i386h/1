<!-- { "loadSidebar": true } -->

　　左传杜林合注三十八
　　钦定四库全书
　　左传杜林合注卷三十九　明　王道焜
　　赵如源　同编
　　昭公六
　　经【癸酉】十有四年春意如至自晋【杜书至者喜得免林大夫不至必见执也而后至亦危之也】○三月曺伯滕卒【杜无传四同盟林武公卒子平公顷立】○夏四月【无传】○秋葬曺武公【无传】○八月莒子去疾卒【杜未同盟林着丘公卒郊公立是年奔齐着丘之弟庚舆立是为共公○去起吕反】○冬莒杀其公子意恢【杜以祸乱告不必系于为卿故虽公子亦书意恢与乱君为党故书名恶之○恢苦回反】
　　传十四年春意如至自晋尊晋罪已也【以舍族为尊晋罪已】尊晋罪己礼也【杜礼修已而不责人】○南蒯之将叛也【林叛季氏在十二年】盟费人【林要费人为盟以叛】司徒老祁虑癸【二人南蒯家臣】伪废疾使请于南蒯曰臣愿受盟而疾兴若以君灵不死请待间而盟【杜间差也】许之二子因民之欲叛也请朝众而盟【欲因合众以作乱】遂刼南蒯曰羣臣不忘其君【君谓季氏○刼居业反】畏子以及今三年聴命矣子若弗图费人不忍其君将不能畏子矣【杜将不畏子之威言将叛之○畏子以及今絶句】子何所不逞欲请送子【送使出奔】请期五日【杜南蒯请期冀有变】遂奔齐侍饮酒于景公公曰叛夫【言戏之】对曰臣欲张公室也【林张强也言臣非叛君乃欲强公室弱私家】子韩晳曰【齐大夫○晳星厯反】家臣而欲张公室罪莫大焉【言越职】司徒老祈虑癸来归费【林二子既逐南蒯乃奉费邑归之于鲁】齐侯使鲍文子致之【南蒯虽叛费人不従未専属齐二子逐蒯而复其旧故经不书归费齐使文子致邑欲以假好非事实也】○夏楚子使然丹简上国之兵于宗丘且抚其民【杜上国在国都之西西方居上流故谓之上国宗丘楚地】分贫振穷【○分与也振救也○分如字徐甫问反】长孤防养老疾收介特【杜介特单身民也收养不使流散○长丁丈反】救灾患宥孤寡【杜寛其赋税○宥音又】赦罪戾诘奸慝【杜诘责问也○诘起吉反】举淹滞【杜淹滞有才能而未叙者】礼新叙旧【林羁旅方新者礼待之勲故有旧者叙用之】禄勲合亲【杜勲功也亲九族】任良物官【物事也】使屈罢简东国之兵于召陵【兵在国都之东者○罢音皮召上照反】亦如之【林如然丹】好于边疆【结好四邻○好呼报反疆居良反】息民五年而后用师礼也【林以安民为礼】○秋八月莒着丘公卒郊公不慼【郊公着丘公子○着直居反】国人弗顺欲立着丘公之弟庚舆【杜庚舆莒共公○舆音余】蒲余侯恶公子意恢而善于庚舆【蒲余侯莒大夫兹夫也意恢莒羣公子○恶乌路反下同】郊公恶公子铎而善于意恢【铎亦羣公子○铎待洛反】公子铎因蒲余侯而与之谋曰尔杀意恢我出君而纳庚舆许之【为下冬杀意恢传】○楚令尹子旗有徳于王不知度【林子旗即蔓成然有佐立之徳于平王不知国家之法度】与养氏比而求无厌【杜养氏子旗之党养由基之后○比毗志反厌于盐反】王患之九月甲午楚子杀鬬成然而灭养氏之族使鬬辛居郧以无忘旧勲【杜辛子旗之子郧公辛○郧音云】○冬十二月蒲余侯兹夫杀莒公子意恢【林兹夫蒲余侯名用公子铎之谋也】郊公奔齐公子铎逆庚舆于齐齐隰党公子鉏送之有赂田【莒赂齐以田○鉏仕居反】○晋邢侯与雍子争鄐田【邢侯楚申公巫臣之子也雍子亦故楚人○鄐许六反又超六反】久而无成【杜乆讼而狱不决】士景伯如楚【士景伯晋理官】叔鱼摄理【请摄代景伯】韩宣子命断旧狱罪在雍子雍子纳其女于叔鱼叔鱼蔽罪邢侯【林叔鱼受赂乃曲断其罪于邢侯○断丁乱反蔽世世反】邢侯怒杀叔鱼与雍子于朝宣子问其罪于叔向叔向曰三人同罪施生戮死可也【杜施行罪也】雍子自知其罪而赂以买直鲋也鬻狱邢侯専杀其罪一也己恶而掠美为昏【林掠取也昏乱也已有恶而取人之美谓之昏乱○鬻六反掠音亮】贪以败官为墨【林墨不洁之称贪欲而败其官守谓之污墨】杀人不忌为贼【杜専辄杀人无所忌畏谓之贼害】夏书曰昏墨贼杀【杜逸书三者皆死刑】臯陶之刑也请従之乃施邢侯而尸雍子与叔鱼于市仲尼曰叔向古之遗直也【杜言叔向之直有古人遗风○陶音遥施如字】治国制刑不隠于亲【杜谓国之大问已所答当也至于他事则宜有隠】三数叔鱼之恶不为末减【未薄也减轻也皆以正言之○数色主反又色其反下同为于伪反】曰义也夫可谓直矣【于义未安直则有之○夫音扶又芳于反】平丘之防数其贿也【杜谓言凟货无厌】以寛卫国晋不为暴归鲁季孙称其诈也【谓言鲋也能】以寛鲁国晋不为虐邢侯之狱言其贪也【林谓言鲋也鬻狱】以正刑书晋不为颇三言而除三恶加三利【杜三恶暴虐颇也三恶除则三利加】杀亲益荣【杜荣名益已】犹义也夫【三罪唯答宣子问不可以不正其余则以直伤义故重疑之】经【甲戌】十有五年春王正月吴子夷未卒【杜无传未同盟林夷卒卒王僚立】○二月癸酉有事于武宫籥入叔弓卒去乐卒事【略书有事为叔弓卒起也武宫鲁武公庙成六年复立之○去起吕反】○夏蔡朝吴出奔郑【朝吴不逺谗人所以见逐而书名】○六月丁巳朔日有食之【无传】○秋晋荀吴帅师伐鲜虞【林尝狄晋矣荀吴何以无贬于初伐贬实録而已示】○冬公如晋
　　传十五年春将禘于武公戒百官【杜齐戒○禘大计反】梓慎曰禘之日其有咎乎吾见赤黑之祲非祭祥也丧氛也【杜祲妖气也葢见于宗庙故以为非祭祥也氛恶气也○祲子鸩反氛芳云反】其在涖事乎【杜涖临也○涖音利】二月癸酉禘叔弓涖事籥入而卒【林案公羊传曰弓者何干舞也籥者何羽舞也此云籥入葢羽舞入而叔弓卒】去乐卒事礼也【杜大臣卒故为之去乐林得礼之变○去起吕反】○楚费无极害朝吴之在蔡也【朝吴蔡大夫有功于楚平王故无极恐其有宠疾害之○费扶味反】欲去之乃谓之曰王唯信子故处子于蔡子亦长矣而在下位辱必求之吾助子请【杜请求上位○长丁丈反】又谓其上之人【杜蔡人在上位者】曰王唯信吴故处诸蔡二三子莫之如也而在其上不亦难乎弗图必及于难夏蔡人逐朝吴朝吴出奔郑王怒曰余唯信吴故寘诸蔡且微吴吾不及此女何故去之【女谓费无极何事使蔡人逐之○难乃旦反寘之豉反汝音汝】无极对曰臣岂不欲吴【杜非不欲善吴】然而前知其为人之异也【杜言其多权谋】吴在蔡蔡必速飞去吴所以剪其翼也【杜以鸟喻也言吴在蔡必能使蔡速叛而背楚】○六月乙丑王太子夀卒【周景王子】○秋八月戊寅王穆后崩【太子夀之母也传为晋荀跞如周葬穆后起】○晋荀吴帅师伐鲜虞围鼓【杜鼓白狄之别钜鹿下曲阳县有鼓聚】鼓人或请以城叛穆子弗许左右曰师徒不勤而可以获城何故不为穆子曰吾闻诸叔向曰好恶不愆民之所适事无不济【林愆过也在上者好善恶恶无有过差则在下者晓然知上之好恶有所适归是故举事无有不成叔向之言止此○好呼报反恶乌路反】或以吾城叛吾所甚恶也人以城来吾独何好焉赏所甚恶若所好何【杜无以复如所好】若其弗赏是失信也何以庇民力能则进否则退量力而行吾不可以欲城而迩奸所丧滋多使鼓人杀叛人而缮守备围鼓三月鼓人或请降使其民见曰犹有食色姑修而城军吏曰获城而弗取勤民而顿兵何以事君穆子曰吾以事君也获一邑而敎民怠将焉用邑邑以贾怠不如完旧【林贾犹买也得一邑而买人之怠惰不如使人保守其旧之为愈也完犹保守也○庇必利反丧息浪反守手又反降户江反见贤遍反焉于防反贾音古下同】贾怠无卒【林卒终也不能善终】弃旧不祥鼓人能事其君我亦能事我君【林鼓人坚守其邑能事鲜虞之君我敎民不怠亦能事晋国之君】卒义不爽【爽差也】好恶不愆城可获而民知义所【杜知义所在也荀吴必其能获故因以示义】有死命而无二心【林尽忠以死君命无敢懐二心者】不亦可乎鼔人告食竭力尽而后取之克鼓而反不戮一人以鼓子防鞮归【防鞮鼓君名○防悦全反鞮丁兮反】○冬公如晋平丘之防故也【平丘防公不与盟季孙见执今既得免故往谢之】○十二月晋荀跞如周葬穆后籍谈为介既葬除丧以文伯晏樽以鲁壶【杜文伯荀跞也鲁壶鲁所献壶樽○跞力狄反】王曰伯氏【林晋周之同姓故曰伯氏】诸侯皆有以镇抚王室晋独无有何也【杜感鲁壶而言也镇抚王室谓贡献之物林盖是时晋为盟主不修职贡】文伯揖籍谈【文伯无辞揖籍谈使对】对曰诸侯之封也皆受明器于王室【杜谓明徳之分器】以镇抚其社稷故能荐彛器于王【杜荐献也彝常也谓可常寳之器若鲁壶之属○彝以之反】晋居深山戎狄之与邻而逺于王室王灵不及拜戎不暇【杜言王宠灵不见及故数为戎所加陵林拜谢戎师且不得暇○逺于万反又如字】其何以献器王曰叔氏而忘诸乎【林叔籍谈字而汝也】叔父唐叔成王之母弟也其反无分乎密须之鼓与其大路文所以大搜也【杜密须姑姓国也在安定隂密县文王伐之得其鼓路以搜○搜所求反】阙巩之甲武所以克商也【杜阙巩国所出铠○巩九勇反】唐叔受之以处参虚匡有戎狄【参虚实沈之次晋之分野○参所金反】其后襄之二路【周襄王所赐晋文公大路戎路】鏚秬鬯【鏚斧也钺金钺柜黑黍鬯香酒○鏚音戚钺音越柜音巨鬯音畅】彤弓虎贲文公受之以有南阳之田【杜事在僖二十八年○彤徒冬反贲音奔】抚征东夏非分而何夫有勲而不废【杜加重赏○夏户雅反】有绩而载【杜书功于防】奉之以土田【杜有南阳】抚之以彛器【杜弓钺之属】旌之以车服【杜襄之二路】明之以文章【杜旌旗】子孙不忘所谓福也福祚之不登叔父焉在【杜言福祚不在叔父当在谁邪○福祚之不登叔父絶句焉于于防反下同】昔而髙祖孙伯黡司晋之典籍以为大政故曰籍氏【孙伯黡晋正卿籍谈九世祖○黡以斩反】及辛有之二子董之晋于是乎有董史【杜辛有周人也其二子适晋为太史籍黡与之共董督晋典因为董氏董狐其后】女司典之后也何故忘之籍谈不能对賔出王曰籍父其无后乎数典而忘其祖【杜忘祖业○女音汝数色主反】籍谈归以告叔向叔向曰王其不终乎吾闻之所乐必卒焉【林心之所乐必终于此】今王乐忧若卒以忧不可谓终【扶景王居丧当忧而乐若终之以忧乱不可谓之终其天下】王一嵗而有三年之丧二也【天子絶期唯服三年故后虽期通谓之三年丧○期居其反】于是乎以丧賔宴【林以吊丧之賔共晏乐】又求彞器乐忧甚矣且非礼也【林天子无求故曰非礼】彛器之来嘉功之由非由丧也【林诸侯有善功乃作彜器籍手以献非由吊丧来献彜器】三年之丧虽贵遂服礼也【天子诸侯除丧当在卒哭今王既葬而除故讥其不遂】王虽弗遂宴乐以早亦非礼也【杜言今虽不能遂服犹当静嘿而便宴乐又失礼也】礼王之大经也一动而失二礼无大经矣【杜夫二礼谓既不遂服又设宴乐】言以考典【杜考成也】典以志经忘经而多言举典【林忘其经常而徒恃言语举引典故】将焉用之【为二十三年王室乱传】
