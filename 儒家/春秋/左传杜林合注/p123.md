<!-- { "loadSidebar": true } -->
　　经【丙子】十有七年春小邾子来朝○夏六月甲戌朔日有食之○秋郯子来朝○八月晋荀吴帅师灭陆浑之戎【林自是凡灭不复称人矣灭不书大夫者吴也吴无大夫也○浑户门反】○冬有星孛于大辰【大辰房心尾也妖变非常故书○孛音佩】○楚人及吴战于长岸【杜吴楚两败莫肯告负故但书战而不书败也长岸楚地林吴楚始书战自是楚后书人君臣不见经者十八年吴入郢矣】传十七年春小邾穆公来朝公与之燕季平子赋采叔【杜采叔诗小雅取其君子来朝何锡与之以穆公比君子】穆公赋菁菁者莪【杜菁菁者莪亦诗小雅取其既见君子乐且有仪以答平子】昭子曰不有以国【林以用也言穆公若无用国之才】其能久乎【杜嘉其能答赋言其贤故能久有国】○夏六月甲戌朔日有食之祝史请所用币【杜礼正阳之月日食当用币于社故请之】昭子曰日有食之天子不举【不举盛馔】伐鼔于社【林社者羣隂之聚故伐鼔以责之】诸侯用币于社【杜社位上公故用币以请救】伐鼓于朝【杜退自责】礼也平子御之【杜御禁也】曰止也【林言止不须用币】唯正月朔慝未作日有食之于是乎有伐鼓用币礼也其余则否太史曰在此月也【正月谓建巳正阳之月也于周为六月于夏为四月慝隂气也四月纯阳用事隂气未动而侵阳灾重故有伐鼔用币之礼也平子以为六月非正月故大史答言在此月也○正音政】日过分而未至【杜过春分而未夏至】三辰有灾【三辰日月星也日月相侵又犯是宿故三辰皆为灾】于是百官降物【杜降物素服】君不举辟移时【辟正寝过日食时】乐奏鼓祝用币史用辞【林乐人伐鼔大祝用币于社大史用辞以自责】故夏书曰辰不集于房【林举夏书征篇杜逸书也集安也房舍也日月不安其舍则食】瞽奏鼓【杜鼓乐师○瞽音古】啬夫驰庶人走【林啬夫主币之官杜车马曰驰步曰走为救日食备也○啬音色】此月朔之谓也【林谓此建巳正阳之月朔也】当夏四月谓之孟夏【言此六月当夏家之四月】平子弗従昭子退曰夫子将有异志不君君矣【若安于无事故曰有异志】○秋郯子来朝公与之宴昭子问焉曰少皡氏鸟名官何故也【少皡金天氏黄帝之子已姓之祖也问何故以鸟名官○少诗照反】郯子曰吾祖也我知之昔者黄帝氏以云纪故为云师而云名【杜黄帝轩辕氏姬姓之祖也黄帝受命有云瑞故以云纪事百官师长皆以云为名号缙云氏葢其一官也】炎帝氏以火纪故为火师而火名【杜炎帝神农氏姜姓之祖也亦有火瑞以火纪事名百官】共工氏以水纪故为水师而水名【杜共工以诸侯霸有九州者在神农前大皡后亦受水瑞以水名官○共音恭】大皡氏以龙纪故为龙师而龙名【杜大皡伏羲氏风姓之祖也有龙瑞故以龙命官】我髙祖少皡摰之立也鳯鸟适至故纪于鸟为鸟师而鸟名鳯鸟氏厯正也【杜鳯鸟知天时故以名厯正之官○摰音至】鸟氏司分者也【杜鸟燕也以春分来秋分去】伯赵氏司至者也【杜伯赵伯劳也以夏至鸣冬至止】青鸟氏司启者也【杜青鸟鸧鹒也以立春鸣立夏止】丹鸟氏司闭者也【杜丹鸟鷩雉也以立秋来立冬去入大木为蜃上四鸟皆厯正之属官】祝鸠氏司徒也【杜祝鸩鹪鸠也鹪鸠孝故为司徒主教民】鴡鸠氏司马也【杜鴡鸠王鴡也鸷而有别故为司马主法制○鴡七徐反】鸤鸠氏司空也【杜鸤鸠鴶鵴也鸤鸠平均故为司空平水土】爽鸠氏司宼也【杜爽鸠鹰也鸷故为司寇主盗贼】鹘鸠氏司事也【杜鹘鸠鹘雕也春来冬去故为司事】五鸠鸠民者也【鸠聚也治民上聚故以鸠为名】五雉为五工也【杜五雉雉有五种西方曰鷷雉东方曰鶅雉南方曰翟雉北方曰鵗雉伊洛之南曰翚雉林贾逵曰西方曰鷷雉攻木之工也东方曰鶅雉塼埴之工也南方曰翟雉攻金之工也北方曰鵗雉攻皮之工也伊洛而南曰翚雉设五色之工也】利器用正度量夷民者也【林利便民之器用正丈尺之度斗斛之量夷平也便度量器用平也○量音亮】九扈为九农正【杜扈有九种也春扈鳻鷅夏扈窃秋扈窃蓝冬扈窃黄棘扈窃丹行扈踖踖宵扈啧啧桑扈窃脂老扈鷃鷃以九扈为九农之号各随其宜以教民事林贾逵云春扈鳻鶞相五土之宜趣民耕种者也夏扈窃趣民耘苖者也秋扈窃蓝趣民收敛者也冬扈窃黄趣民葢藏者也棘扈窃丹为果驱鸟者也行扈唶唶昼为民驱鸟者也宵扈啧啧夜为农驱兽者也桑扈窃脂为蚕驱雀者也老扈鷃鷃趣民収麦令不得晏起者也○扈音戸】扈民无淫者也【扈止也止民使不淫放】自颛顼以来不能纪逺乃纪于近为民师而命以民事则不能故也【杜颛顼氏代少皡者徳不能致逺瑞而以民事命官○颛音専顼许玉反】仲尼闻之见于郯子而学之【于是仲尼年二十八】既而告人曰吾闻之天子失官学在四夷犹信【杜失官官不修其职也传言圣人无常师】○晋侯使屠蒯如周请有事于雒与三涂【杜屠蒯晋侯之膳宰也以忠谏见进雒雒水也三涂山名在陆浑南林请祭于此山川之神○蒯苦怪反雒音洛】苌谓刘子曰客容猛非祭也其伐戎乎陆浑氏甚睦于楚必是故也君其备之【林苌周大夫刘子周卿士客谓屠蒯】乃警戎备【警戒以备戍也欲因晋以合势】九月丁夘晋荀吴帅师涉自棘津【河津名】使祭史先用牲于雒陆浑人弗知师従之庚午遂灭陆浑数之以其贰于楚也陆浑子奔楚其众奔甘鹿【甘鹿周地】周大获【杜先警戎备故获】宣子梦文公携荀吴而授之陆浑故使穆子帅师献俘于文宫【欲以应梦】○冬有星孛于大辰西及汉【夏之八月辰星见在天汉西今孛星出辰西光芒东及天汉】申须曰彗所以除旧布新也【杜申湏鲁大夫林彗象如旗如箒故有除旧布新之象○彗似锐反又息遂反】天事恒象【杜天道恒以象类告示人】今除于火火出必布焉诸侯其有火灾乎【杜今火向伏故知当湏火出乃布散为灾】梓慎曰往年吾见之是其征也【征始有形象而微也】火出而见【杜前年火出时○见贤遍反下同】今兹火出而章必火入而伏【杜今年火出之月而孛益章明其终也孛星必随大火而灭没】其居火也久矣【杜厯二年】其与不然乎【言必然也○与如字又音预】火出于夏为三月【杜谓昏见】于商为四月于周为五月夏数得天【得天正】若火作其四国当之在宋卫陈郑乎宋大辰之虚也【大辰大火宋分野○虚起居反下同】陈大皡之虚也【大皡居陈本火所自出】郑祝融之虚也【祝融髙辛氏之火正居郑】皆火房也【房舍也】星孛及汉汉水祥也【杜天汉水也】卫颛顼之虚也故为帝丘【杜卫今濮阳县昔帝颛顼居之其城内有颛顼家】其星为大水【卫星营室营室水也】水火之牡也【林牡雄也水为雄火为雌○牡茂后反】其以丙子若壬午作乎水火所以合也【杜丙午火壬子水水火合而相薄水少而火多故水不胜火】若火入而伏必以壬午【尚未知今孛星当复随火星俱伏不故言若】不过其见之月【杜火灾不过来年大火出见之月谓周五月也】郑禆灶言于子产曰宋卫陈郑将同日火若我用瓘斝玉瓒郑必不火【杜瓘珪也斝玉爵也瓒勺也欲以禳火○禆婢支反瓘古乱反斝古雅反瓒才旦反】子产弗与【以为火灾流行非禳所息故也为明年宋卫陈郑灾传】○吴伐楚阳匄为令尹卜战不吉【杜阳匄穆王曾孙令尹子瑕○匄古害反】司马子鱼曰我得上流何故不吉【杜子鱼公子鲂也顺江而下易用胜敌】且楚故司马令我请改卜令曰鲂也以其属死之楚师继之尚大克之吉【得吉兆】战于长岸子鱼先死楚师继之大败吴师获其乗舟余皇【杜余皇舟名○乗如字又绳证反下同】使随人与后至者守之环而堑之及泉【杜环周也林使随人与楚师之后至者守余皇之舟周环余皇而堑其地深至于泉】盈其隧炭陈以待命【林隧出入道也炭火置火满于隧道之两间师结为阵以待楚命言其守之严宻】吴公子光【杜光诸樊子阖卢】请于其众曰丧先王之乗舟岂唯光之罪众亦有焉请借取之以救死【杜借众之力以取舟○丧息浪反】众许之使长鬛者三人【长鬛多髭须与吴人异形状诈为楚人○鬛力辄反】潜伏于舟侧曰我呼余皇则对师夜従之【杜师吴师也】三呼皆迭对【杜迭更也】楚人従而杀之楚师乱【林夜战不知虚实但见吴人已伏舟侧故纷乱】吴人大败之取余皇以归【传言吴光有谋】
　　经【丁丑】十有八年春王三月曺伯湏卒【杜未同盟而赴以名林平公卒子悼公午立】○夏五月壬午宋卫陈郑灾【来告故书天火曰灾】○六月邾人入鄅【杜鄅国今琅邪闻阳县林鄅小国姒姓禹之后○鄅音禹又音矩】○秋葬曺平公○冬许迁于白羽【林自叶迁也畏郑而乐迁故以自迁为文】
