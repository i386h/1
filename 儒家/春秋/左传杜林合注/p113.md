<!-- { "loadSidebar": true } -->
　　经【乙丑】六年春王正月杞伯益姑卒【杜再同盟林文公卒平公立】○葬秦景公○夏季孙宿如晋○葬杞文公【无传】○宋华合比出奔卫【杜合比事君不以道自取奔亡书名罪之○华户化反比如字又昆志反】○秋九月大雩○楚防罢帅师伐吴【○罢音皮】○冬叔弓如楚○齐侯伐北燕
　　传六年春王正月杞文公卒吊如同盟礼也【杜鲁怨杞因晋取其田而今不废丧纪故礼之】大夫如秦葬景公礼也【合先王士吊大夫送葬之礼】○二月郑人铸刑书【铸刑书于鼎以为国之常法】叔向使诒子产书【杜诒遗也○诒以之反】曰始吾有虞于子【虞度也言准度子产以为已法】今则已矣【已止也】昔先王议事以制不为刑辟惧民之有争心也【杜临事制刑不豫设法也法豫设则民知争端○辟婢亦反下皆同】犹不可禁御是故闲之以义纠之以政行之以礼守之以信奉之以仁【林防闲以义使得其宜纠举以政使莫不正施行以礼使莫不敬讳守以信使莫不实奉养乏以仁心使若民若物各得其所】制为禄位以劝其从【杜劝从教】严防刑罚以威其淫【杜淫放也○防丁乱反下同】惧其未也【林惧其未尽治民之道】故诲之以忠耸之以行【杜声惧也○耸息勇反行下孟反】敎之以务【杜时所急】使之以和【杜説以使民】临之以敬涖之以彊【施之于事为涖○涖音利又音类】防之以刚【杜义防恩】犹求圣哲之上明察之官【上公王也官卿大夫也】忠信之长慈恵之师民于是乎可任使也而不生祸乱【林礼义洋溢祸乱消弭○长丁丈反】民知有辟则不忌于上【权移于法故民不畏上】并有争心以征于书而徼幸以成之【杜因危文以生争缘徼幸以成其巧伪○徼古尧反巧如字又苦孝反】弗可为矣【杜如此则有罪者或至幸免无罪者或堕飞文民不可得以治也】夏有乱政而作禹刑商有乱政而作汤刑【杜夏商之乱着禹汤之法言不能议事以制】周有乱政而作九刑【杜周之衰亦为刑书谓之九刑林按书吕刑周穆王享国百年耄荒度作刑以告四方恐即此也】三辟之兴皆叔世也【杜言刑书不起于始盛之世】今吾子相郑国作封洫【在襄三十年○相息亮反】立谤政【杜作丘赋在四年】制参辟铸刑书【杜制参辟谓用三代之末法○参七南反一音三】将以靖民不亦难乎诗曰仪式刑文王之徳日靖四方【杜诗颂言文王以徳为仪式故能日有安靖四方之功刑法也】又曰仪刑文王万邦作孚【杜诗大雅言文王作仪法为天下所信孚信也】如是何辟之有【杜言诗唯以徳兴信不以刑也】民知争端矣将弃礼而征于书【杜以刑书为徴】锥刀之末将尽争之【杜锥刀末喻小事】乱狱滋丰贿赂并行【林或以贿赂文致人罪或以贿赂幸脱刑辟】终子之世郑其败乎闻之国将亡必多制【杜数改法】其此之谓乎复书曰若吾子之言【杜复报也】侨不才不能及子孙吾以救世也既不承命敢忘大恵【林言我无才能不能为后世子孙虑吾以救当世之弊也既不能承顺教命改其所为敢忘叔向箴戒之大恵】士文伯曰火见郑其火乎【火心星也周五月昏见○见贤遍反】火未出而作火以铸刑器【刑器鼎也】藏争辟焉【林藏争罪之法也】火如象之不火何为【杜象类也同气相求火未出而用火相感而致灾】○夏季孙宿如晋拜莒田也【谢前年受牟夷邑不见讨】晋侯享之有加笾【笾豆之数多于常礼】武子退使行人告曰小国之事大国也苟免于讨不敢求贶【杜贶赐也】得贶不过三献【周礼大夫三献】今豆有加下臣弗堪【林下臣季武子自谓言弗能当此贶赐】无乃戾也【杜惧以不堪为罪】韩宣子曰寡君以为驩也【杜以加礼致驩心○驩音欢】对曰寡君犹未敢【杜未敢当此加也】况下臣君之也敢闻加贶固请彻加而后卒事晋人以为知礼重其好货【杜晏好之货○好呼报反】○宋寺人柳有宠【杜有宠于平公○柳良久反寺人名】大子佐恶之华合比曰我杀之【杜欲以求媚大子○恶乌路反】柳闻之乃坎用牲埋书【林掘地为坎用牲埋盟书诈为盟处】而告公曰合比将纳亡人之族【亡人华臣也襄十七年奔卫】既盟于北郭矣公使视之有焉遂逐华合比合比犇卫于是华亥欲代右师【杜亥合比弟欲得合比处】乃与寺人栁比从为之徴曰闻之久矣【杜闻合比欲纳华臣○比昆志反】公使代之【代合比为右师】见于左师【杜左师向戍○见贤遍反又如字】左师曰女夫也必亡【杜夫谓华亥○女音汝下同夫方于反】女丧而宗室于人何有人亦于女何有【杜言合比与汝同宗汝忍丧而亡之所厚者薄无所不薄且何有于他人出乎尔者反乎尔者也故人亦不能有爱于汝○丧息浪反】诗曰宗子维城毋俾城坏毋独斯畏【杜诗大雅林言宗子之固若城毋使宗室衰落若城之有堕坏城坏则藩屏皆坏独居则亲戚叛之可畏者至矣】女其畏哉【为二十年华亥出奔传】○六月丙戌郑灾【终士文伯之言】○楚公子弃疾如晋报韩子也【报前年送女】过郑郑罕虎公孙侨游吉从郑伯以劳诸柤辞不敢见【杜不敢当国君之劳柤郑地○过古卧反又古禾反从才用反或如字劳力报反下同相侧加反见贤遍反下同】固请见之见如见王【见郑伯如见楚王言弃疾共而有礼】以其乗马八匹私面【私见郑伯○乗绳证反】见子皮如上卿【如见楚卿】以马六匹见子产以马四匹见子大叔以马二匹【降杀以两】禁刍牧采樵【林禁止刍牧牛羊者采樵供焚者】不入田【不犯田种】不樵树不采蓺【林不伐嘉树为樵不采蓺种为刍】不抽屋不强匄誓曰有犯命者君子废小人降【君子则废黜不得居位小人则退给下剧也○强其丈反又其良反匄音盖乞也】舍不为暴主不慁宾【杜慁患也林其所舍止不为暴虐主人不以宾客为患○慁户困反】徃来如是郑三卿皆知其将为王也【林三卿罕虎公孙侨游吉皆知弃疾将为楚王以其爱人也】韩宣子之适楚也【林前年如楚致女】楚人弗逆公子弃疾及晋竟晋侯将亦弗逆叔向曰楚辟我衷【杜辟邪也衷正也○竟音境辟匹亦反下同衷音忠】若何效辟诗曰尔之教矣民胥效矣【杜诗小雅言上教下效】从我而已焉用效人之辟书曰圣作则【杜逸书则法也○焉于防反】无宁以喜人为则【无宁宁也】而则人之辟乎匹夫为善民犹则之况国君乎晋侯説乃逆之【传言叔向知礼○説音悦】○秋九月大雩旱也○徐仪楚聘于楚【仪楚徐大夫】楚子执之逃归惧其叛也使防泄伐徐【防泄楚大夫○泄息列反】吴人救之令尹子荡帅师伐吴师于豫章而次于干谿【杜干谿在谯国城父县南楚东竟】吴人败其师于房钟【房钟吴地】获宫廐尹弃疾【林鬬韦龟之父非公子弃疾也○廐九又反】子荡归罪于防泄而杀之【林归罪于防泄以其始祸伐徐也杜不以败告故不书】○冬叔弓如楚且吊败也【杜吊为吴所败】○十一月齐侯如晋请伐北燕也【告盟主】士匄相士鞅逆诸河礼也【林士匄即士文伯杜士匄晋大夫相为介得敬逆来者之礼○相息亮反鞅于丈反】晋侯许之十二月齐侯遂伐北燕将纳简公【杜简公北燕伯三年出奔齐】晏子曰不入【林言北燕简公不得入国】燕有君矣民不贰吾君贿左右谄谀作大事不以信未尝可也【为明年暨齐平传○谒敇检反谀羊朱反】
　　经【丙寅】七年春王正月暨齐平【杜暨与也燕与齐平前年冬齐伐燕间无异事故不重言燕从可知林平不书必鬬天下之大故而后书是故昭定而下春秋多罪齐书伐卫遂伐晋同围齐袭莒暨齐平盟平咸次于伍氏皆特笔也夫子曰齐景公有马千驷死之日民无得而称焉盖不予齐也○暨其器反传同】○三月公如楚○叔孙婼如齐涖盟【无传公将逺适楚故叔孙如齐寻旧好○婼敕畧反】○夏四月甲辰朔日有食之○秋入月戊辰卫侯恶卒【杜元年大夫盟于虢林襄公卒子灵公元立】○九月公至自楚○冬十有一月癸未季孙宿卒○十有二月癸亥葬卫襄公
