<!-- { "loadSidebar": true } -->

　　左传杜林合注卷二十七
<经部,春秋类,左传杜林合注>
　　钦定四库全书
　　左传杜林合注卷二十八　明　王道焜
　　赵如源　同编
　　襄公四
　　经【癸卯】十有五年春宋公使向戌来聘二月己亥及向戌盟于刘○刘夏逆王后于齐【刘采地夏名也天子卿书字刘夏非卿故书名天子无外所命则成故不言逆女】○夏齐侯伐我北鄙围成公救成至遇【无传遇鲁地书至遇公畏齐不敢至成】○季孙宿叔孙豹帅师城成郛【传齐故夏城非例所讥】○秋八月丁巳日有食之【杜无传八月无丁巳丁巳七月一日也日月必有误】○邾人伐我南鄙○冬十有一月癸亥晋侯周卒【凡四同盟○悼公卒子平公彪立】
　　传十五年春宋向戌来聘且寻盟【报二年豹之聘寻十一年亳之盟】见孟献子尤其室【尤责过也】曰子有令闻而美其室非所望也对曰我在晋吾兄为之毁之重劳且不敢间【传言献子友于兄且不隠其实○闻音问重直用反间间厠之间】○官师从单靖公逆王后于齐卿不行非礼也【杜官师刘夏也天子官师非卿也刘夏独过鲁告昏故不书单靖公天子不亲昏使上卿逆而公监之故曰卿不行非礼】○楚公子午为令尹【林公子午即子庚杜代子囊】公子罢戎为右尹蒍子冯为大司马【杜子冯叔敖从子○罢音皮蒍于委反冯皮氷反】公子橐师为右司马公子成为左司马屈到为莫敖【杜屈到屈荡子○槖音托成音城屈居勿反】公子追舒为箴尹【杜追舒庄王子子南○箴之林反】屈荡为连尹养由基为宫廐尹以靖国人君子谓楚于是乎能官人官人国之急也能官人则民无觎心【杜无觊觎以求幸○廐徐音救觎羊朱反觎音喻】诗云嗟我怀人寘彼周行能官人也【杜诗周南也寘置也行列也周徧也诗人嗟叹言我思得贤人置之徧于列位则是后妃之志以官人为急○寘之豉反行户郎反下同】王及公侯伯子男甸采卫大夫各居其列所谓周行也【杜言自王以下诸侯大夫各任其职则是诗人周行之志也甸采卫五服之名也天子所居千里日圻其外曰侯服次曰向服次曰男服次曰采服次曰卫服五百里为一服不言侯男畧举也】○郑尉氏司氏之乱其余盗在宋【乱在十年】郑人以子西伯有子产之故纳赂于宋【林郑人以三子之父皆为尉氏所杀故纳赂于宋以请余盗】以马四十乘【百六十匹○乘绳证反下同】与师筏师慧【乐师也筏慧其名○筏扶废反徐音伐】三月公孙黑为质焉【公孙黑子晢○质音致】司城子罕以堵女父尉翩司齐与之良司臣而逸之【林以司臣为贤而放之○女音汝】托诸季武子武子寘诸卞【言子罕以司臣托季氏○卞皮彦反】郑人醢之三人也【杜三人堵女父尉翩司齐林别言三人以见司臣独存】师慧过宋朝将私焉【私小便】其相曰朝也【相师者○相息亮反下同】慧曰无人焉【林言无人焉可以便旋】相曰朝也何故无人慧曰必无人焉若犹有人岂其以千乘之相易淫乐之蒙必无人焉故也【杜千乗相谓子产等也言不为子产杀三盗得赂而归之是重淫乐而轻相国○易以豉反轻也蒙音蒙】子罕闻之固请而归之【言子罕能改过】○夏齐侯围成贰于晋故也【杜不畏霸王故敢伐鲁】于是乎城成郛【林郛郭也于是鲁城成郛以备齐】○秋邾人伐我南鄙【亦贰于晋故】使告于晋晋将为防以讨邾莒【杜十二年十四年莒人伐鲁未之讨也】晋侯有疾乃止冬晋公卒遂不克防【为明年防溴梁传】○郑公孙夏如晋奔丧子蟜送葬【杜夏子西也言诸侯畏晋故卿共葬】○宋人或得玉献诸子罕子罕弗受献玉者曰以示玉人【杜玉人能治玉者】玉人以为宝也故敢献之子罕曰我以不贪为宝尔以玉为宝若以与我皆丧宝也不若人有其宝稽首而告曰小人怀璧不可以越乡【言必为盗所害○丧息浪反】纳此以请死也【杜请免死】子罕寘诸其里使玉人为之攻之【杜攻治也】富而后使复其所【林卖玉得富而后使或人归于其所居】○十二月郑人夺堵狗之妻而归诸范氏【林堵狗者女父之族狗娶于晋范氏郑人既诛女父畏狗因范氏而作乱故夺其妻归范氏先絶之传言郑之有谋○堵音者狗或作苟】
　　经【甲辰】十有六年春王正月葬晋悼公【逾月而葬速也】○三月公防晋侯宋公卫侯郑伯曹伯莒子邾子薛伯杞伯小邾子于溴梁【杜不书髙厚逃归故也溴水出河内轵县东南至温入河○溴古閴反徐公壁反】○戊寅大夫盟【杜诸大夫本欲盟髙厚髙厚逃归故遂自共盟鸡泽会重序诸侯今此间无异事即上诸侯大夫可知林凡伯在焉而但曰诸侯者无伯也君在焉而但曰大夫者无君也是故自文而下盟于扈防于扈则有斥言诸侯而不序自襄而下溴梁之盟则有斥言大夫而不序】○晋人执莒子邾子以归【杜邾莒二国数侵鲁又无道于其民故称人以执而以归京师非礼也○执以归始此】○齐人伐我北鄙【无传齐二晋故】○夏公至自防【无传】○五月甲子地震【无传】○叔老防郑伯晋荀偃卫甯殖宋人伐许【杜荀偃主兵当序郑上方示叔老可以防郑伯故荀偃在下林郑非主兵也则曷为书郑伯春秋不以大夫主诸侯则推而属之郑也春秋之大义夷夏之主君臣之分而已是故僖十九年盟于齐陈非主盟也不以夷狄主中国则书防陈今年伐许郑非主兵也不以大夫主诸侯则书防郑】○秋齐侯伐我北鄙围郕【○郕音成】○大雩【无传书过】○冬叔孙豹如晋
