<!-- { "loadSidebar": true } -->
　　传十九年春楚工尹赤迁隂于下隂【杜隂县今属南乡郡】令尹子瑕城郏【林子瑕即阳匄郏亦楚邑】叔孙昭子曰楚不在诸侯矣【林言楚无复经畧中原之志】其仅自完也【迁隂城郏皆欲以自完守】以持其世而已【林以保持其世言无远谋也】○楚子之在蔡也【盖为大夫时往聘蔡】郥阳封人之女奔之生大子建【郥阳蔡邑○郥古阒反】及即位使伍奢为之师【伍奢伍举之子伍员之父】费无极为少师无宠焉欲譛诸王曰建可室矣【室妻也○少诗照反】王为之聘于秦无极与逆劝王取之正月楚夫人嬴氏至自秦【王自取之故称夫人至为下拜夫人起○为于伪反与音预嬴音盈】○鄅夫人宋向戌之女也故向宁请师【杜寜向戌子也请于宋公伐邾○向伤亮反戌音恤】二月宋公伐邾围虫三月取之【虫邾邑不书围取不以告】乃尽归鄅俘○夏许悼公疟【林疟痁疾○疟鱼畧反】五月戊辰饮大子止之药卒【杜止独进药不由医】太子奔晋书曰弑其君君子曰尽心力以事君【林言事君之道但当尽其忠心与其实力】舍药物可也【药物有毒当由医非凡人所知讥止不舍药物所以加弑君之名○舍音舍】○邾人郳人徐人防宋公乙亥同盟于虫【终宋公伐邾事○郳五兮反】○楚子为舟师以伐濮【濮南夷也○濮音卜】费无极言于楚子曰晋之伯也迩于诸夏而楚辟陋故弗能与争若大城城父而寘大子焉【城父今襄城城父县○伯音霸辟匹亦反父音甫】以通北方王收南方是得天下也【林兼收南北是得天下矣】王説从之故大子建居于城父令尹子瑕聘于秦拜夫人也【杜为明年譛大子张本改以为夫人遣谢秦○説音悦】○秋齐髙发帅师伐莒【莒不事齐故】莒子奔纪鄣【杜纪鄣莒邑也东海赣榆县东北有纪城○鄣音章】使孙书伐之【孙书陈无宇之子子古也】初莒有妇人莒子杀其夫已为嫠妇【寡妇为嫠○嫠力之反】及老托于纪鄣纺焉以度而去之【林纺麻缕为纑以所纺纑度纪鄣之城藏其纑以待外攻者欲为夫报讐去藏也○纺芳徃反度待洛反去起吕反】及师至则投诸外【杜投绳城外随之而出】或献诸子占子占使师夜缒而登【杜縁绳登城】登者六十人缒絶师鼓噪城上之人亦噪莒共公惧啓西门而出七月丙子齐师入纪【传言怨不在大○共音恭】○是嵗也郑驷偃卒子游娶于晋大夫生丝弱【杜子游驷偃也弱幼少】其父兄立子瑕【杜子瑕子游叔父驷乞】子产憎其为人也【杜憎子瑕】且以为不顺【舍子立叔不顺礼也】弗许亦弗止【杜许之为违礼止之为违众故中立】驷氏耸【耸惧也】他日丝以告其舅冬晋人使以币如郑问驷乞之立故【杜问驷氏何故舍子而立叔】驷氏惧驷乞欲逃子产弗遣请以卜亦弗予大夫谋对子产不待而对客曰郑国不天【杜不获天福】寡君之二三臣札瘥天昏【林夭死曰札小疫曰瘥短折曰夭未明曰昏此言相继而死○札侧八反瘥才何反】今又丧我先大夫偃其子防弱其一二父兄惧队宗主私族于谋而立长亲【杜于私族之谋宜立亲之长者○丧息浪反队查类反长于丈反】寡君与其二三老曰抑天实剥乱是吾何知焉【杜言天自欲乱驷氏其国所知】谚曰无过乱门民有兵乱犹惮过之而况敢知天之所乱【林凡民有兵戈之乱他人犹畏惮不敢辄过其门况天意之所欲剥乱敢过而知之乎○过古禾反下同】今大夫将问其故抑寡君实不敢知其谁实知之【林驷氏郑臣也郑君尚不敢与知其事郑之诸臣又谁敢与知其事】平丘之防【在十三年】君寻旧盟曰无或失职若寡君之二三臣其即世者晋大夫而専制其位是晋之县鄙也何国之为辞客币而报其使晋人舍之【杜遣人报晋使林晋人置之不问传言子产有辞○使所吏反】○楚人城州来沈尹戌曰楚人必败【杜十二年吴县州来今就城而取之戌庄王曾孙叶公诸梁父也○戌音恤】昔吴灭州来【在十三年】子旗请伐之王曰吾未抚吾民今亦如之【林今亦未抚吾民如前十三年】而城州来以挑吴能无败乎侍者曰王施舍不倦息民五年可谓抚之矣戌曰吾闻抚民者节用于内而树徳于外民乐其性而无冦讐今宫室无量民人日骇劳罢死转忘寝与食【林平王营创宫室无有量度非节用树徳也人民日以惊骇劳苦罢困死亡转徙日忘其食夜忘其寝非乐其性而无冦讐也○乐音洛罢音皮】非抚之也【传言平王所以不能霸】○郑大水【林凡平原出水为大水】龙鬬于时门之外洧渊【杜时门郑城门也洧水出荥阳密县东南至颍川长平入颍○洧于轨反】国人请为禜焉子产弗许曰我鬭龙不我觌也【杜觌见也林言我若相鬬龙必不觌见于我○禜为命反觌大厯反】龙鬬我独何觌焉禳之则彼其室也【渊龙之室】吾无求于龙龙亦无求于我乃止也【传言子产之知】○令尹子瑕言蹶由于楚子【杜蹶由吴王弟五年灵王执以归○蹶九卫反】曰彼何罪谚所谓室于怒市于色者楚之谓矣【杜言灵王怒吴子而执其弟犹人忿于室家而作色于市人】舍前之忿可也乃归蹶由【杜言楚子能用善言】
　　经【己卯】二十年春王正月○夏曺公孙防自鄸出奔宋【杜无传甞有玉帛之使来告故书鄸曺邑○鄸莫公反又亡増反】○秋盗杀卫侯之兄絷【杜齐豹作而不义故书曰盗所谓求名而不得○絷张立反】○冬十月宋华亥向宁华定出奔陈【与君争而出皆书名恶之○华户化反】○十有一月辛卯蔡侯庐卒【杜无传未同盟而赴以名林平公卒太子宋立○庐方于反又力乌反】
