<!-- { "loadSidebar": true } -->
　　诸侯相聘虽着于国典然三代盛时聘问之礼玉帛之使所以交通于京国者盖欲讲信修睦比小事大同心协力以藩翰王室也春秋以来此礼虽存大抵连衡合党以相比周非欲保我社稷则利彼疆土是以借缛仪营私意觊为缓急之援而已非若先王时示恩结好经营以衞上也故圣人载于笔削以伤其礼存而义废焉请备言之　经书晋聘十二成三年晋荀庚来聘八年晋士夑来聘十一年郤犨来聘十八年士匄襄元年荀防八年士匄十二年士鲂二十六年荀吴二十九年士鞅昭二年韩起二十一年士鞅　齐聘五隠七年弟年桓三年弟年僖三十三年齐国归父宣十年齐国佐襄二十七年齐庆封　宋聘四成四年华元八年华元襄十六年向戍昭十二年华定　衞聘四文四年俞成二年孙良夫襄元年公孙剽七年孙林父　陈聘一庄二十五年女叔　郑聘一襄五年公子发　楚聘三庄二十三年荆人文九年椒襄三十年防罢　秦聘一文十一年术　吴聘一襄二十九年吴子使子札来聘凡此三十一聘或敌国内聘而相执或大国因朝而下聘或假聘以图事或因聘而结盟左氏所载虽各有事实然笔削之意大防略同无可深议今摭其可言者而论之隠七年桓三年齐侯使其弟年来聘三传皆不尽经
　　意盖衔命出聘国之重事乃卿佐之职不可以私其任也今齐侯以其弟年来若曰亲为母弟而使之聘鲁将以隆恩好于鲁也然使弟年不称使职伤辱国体反致嫌怨为齐侯者将何以处之罪之则伤恩贷之则挠法然则使弟非礼也故春秋特书其弟所以责齐侯也庄二十五年陈侯使女叔来聘夫以女叔为天子之命大夫则当时列国若晋宋齐衞来聘之卿岂无命大夫者而经例皆书名何独于女叔称字哉若以陈为结好嘉之而不名则凡诸国来聘结好者多矣何独嘉女叔也然则女叔当为名二传之説不通矣
　　经书聘而盟者四
　　成三年晋侯使荀庚来聘衞侯使孙良夫来聘丙午及荀庚盟丁未及孙良夫盟十一年晋侯使郤犨来聘已丑及郤犨盟襄十五年宋公使向戍来聘二月已亥及向戍盟于刘按经书诸国来聘未有盟者此皆因聘而盟者故春秋异其文以言之然先书来聘而后及其人盟言彼以聘来而此要之以盟也按成二年四大夫帅师会晋衞及齐侯战于鞌齐师败绩盖鲁自宣公背齐从晋齐尝伐鲁又伐衞鲁衞不胜其忿遂因郤子请于晋而为鞌之会则此战实主于鲁衞而晋助之也齐虽服晋而鲁惧其蓄憾复以伐我于是因晋衞之来聘而请结盟以坚其好坚其好者实所以防齐也至十一年晋厉初即位使郤犨来聘是时鲁虽与齐四同盟会然以景公之没厉公始立恐慢晋好而复有齐难故又因其来聘而请盟之自是终成之世鲁无齐虞者以晋强齐弱晋足以制齐而鲁不失晋好故也襄十五年宋公使向戍来聘遂及向戍盟于刘杜谓防亳之盟夫诸侯结盟自有常礼岂有因而防盟哉攷经文上下襄十四年衞侯出奔齐十六年齐侯两伐我自是鲁复与齐交怨矣兵连祸结比岁不解则知鲁之好盟于宋抑必有意盖鲁自成公时交结晋衞以备齐则鲁之所仗者晋衞也衞侯既出奔齐是鲁失一臂之助鲁惧齐衞比周反以谋伐是以因宋来聘而与之盟坚其信好以为缓急之援焉观十五年季孙宿叔孙豹帅师城成郛左谓备齐则鲁之盟宋其为齐也明矣夫盟以结信聘以修好礼制不可逾也苟于修好讲礼玉帛交荐之时而展牲防血以虞人之不信则其害礼也亦甚矣故书其来聘及某盟示鲁之国君因聘而要盟晋衞大夫不受君命而与盟所以交讥之也
　　经书夷狄来聘者五
　　庄二十三年荆人来聘文九年楚椒襄三十年楚防罢文十二年秦术二十九年吴札説者以谓圣人之于夷狄来聘以其能慕中国修礼文故喜而录之是不然春秋之时吴楚暴横交乱中原秦以蛮夷之胄数为晋患其所以来聘者非好尚礼文欲交通中国也实假聘问之礼而觊诸侯之尊事若齐晋之君耳若曰吾以强雄之国振悚诸侯今命一介之使将吾重命致聘弱国则可以号召诸侯钤率归已使之俛首屈膝请命下吏朝事会盟土地方物唯吾所命无不如意是假聘问之虚名以为驱迫之资也圣人深疾其然是以明载春秋且不氏其臣以别异于中国也然吴秦楚三国之使例皆去氏而防罢独名氏其人説者谓春秋于三国以渐进之故始称人次爵其君而名氏其臣所以渐进也虽似得其意而未尽盖圣人非以进之也伤中国之衰防而疾三国之强盛故进三国所以病中国也当庄僖以来楚虽强横然前有小白后有重耳景悼厉三公亦克绍霸足以驾强楚故召陵之盟城濮之役鄢陵之战萧鱼之会皆有服楚之功至襄十五年悼公既卒湨梁之盟大夫专政中国始无霸主是致楚人得逞桀傲不制驯致昭四年遂主会于申则其凭陵天下盖数倍于曩时矣故圣人于襄三十年特氏其臣以同诸侯之文又进楚于诸侯所以甚伤中国之削弱也三传不明圣人大防或谓褒楚子贤缪公善使季子义亦浅矣
　　总论
　　夫总中国而论之则齐晋于鲁大国也宋衞陈郑敌国也呉楚秦夷狄之强也强大之国足以陵我比肩之国势足以抗我故其交结于我者止有来聘之文而无朝事之礼盖齐自隠七年以来聘鲁而晋自成三年始见经者盖晋以僖二年始入春秋比之于齐未甚强也重耳兴霸晋文势盛然在位不久此礼未举厯襄公及灵公晋霸中防鲁方勤齐交晋颇简至宣十七年景公即位断道之盟始同晋会明年遣公孙归父一聘于晋成公即位鲁数被齐难方坚晋之好礼文绸缛故二年败齐于鞌三年晋遂来聘则知晋之于鲁至是而始聘者以鲁奉事之谨晋于是修聘以答其意也自是以后鲁一于事晋故晋之聘礼骤多于齐而齐之聘鲁不过襄二十七年一聘而止耳至陈则在隠桓庄僖之间交通中国其后胁制于楚礼文疎絶故庄二十五年一聘而止郑以小国介乎晋楚左右胁廹干戈日侵不敢一于所向故于诸侯礼文稀濶暨襄二年悼公兴霸五年城虎牢以逼郑郑始归服中国举旷絶之礼求以自新故特于襄五年来聘也若夫衞宋两国则自文宣以来至襄昭之间始有聘礼葢前此者二霸迭兴诸侯一心服从霸主盟会荐举信好敦固不待聘问而相亲也后此者霸业不竞诸侯携贰各怀异心虽盟会之礼且犹堕废况玉帛之使乎洎吴楚秦三国聘鲁先后抑又可言盖楚以庄九年始入春秋是时小白虽经营霸业而未成服楚之功楚势方张欲收结诸侯与齐为抗故二十三年始来致聘虽中更二霸或盟或战足以挫其锋鋭二霸既没楚复偃然有窥中国之心至文九年乗晋灵之骄暴遂复修聘以求诸侯及襄三十年晋悼即世平公继之不能克修先烈以张中原故自襄二十七年以后夷狄侵柄与晋交盟晋遂挈诸侯委属于楚曽莫之止是以三十年又来一聘吴自成七年蹑楚之踪傲睨天下当时诸侯病楚之强力不能胜方欲假吴为援于是驱率同盟屈意就会故吴得以交通诸侯复如强楚此襄二十九年所以来聘鲁也若夫秦则僻居遐壤罕援中土故自僖以前閴无聘问之文及文公时与晋为仇屡举大战至十二年间其衰衅交结诸侯欲以解晋之援故修聘礼然则此二国者虽名聘好原其心非服诸侯以逞志则结诸侯以求援也呜呼先王裁制聘礼以示后世将要敦睦之实不独于区区之文也春秋衰世物具而意违名侈而实丧故交聘之礼虽举行于邦国当时诸侯规利背义仇好不常玉帛方加兵刃已接则繁文末礼适以长祸乱耳吁可叹欤

　　春秋比事巻十四
<经部,春秋类,春秋比事>
　　钦定四库全书
　　春秋比事巻十五　　　　　宋　沈棐　撰
　　侵伐
　　周官九伐之法负固不服则侵之贼贤害民则伐之侵宜轻于伐也三传及先儒着例其説不同皆不合于春秋左曰有钟鼓曰伐无曰侵按经定四年合十九国侵楚以十九国之众其士卒行伍云屯蚁集苟无钟鼓以号令三军则何以为进退之节此左説不通也公羊麤曰侵精曰伐其意以伐则整军容鋭器械严号令谨行伍以是为精也侵则师旅不众行伍不肃倐去倐来兵不久之以是为粗也然春秋有以中国而书侵夷狄而书伐者岂夷狄用师军旅器械行伍号令悉如先王之制反过于中国乎此公羊説不通也谷曰包人民驱牛马曰侵斩林木坏宫室曰伐然经书侵伐多矣有师虽入境而次以待者若僖四年伐楚之师是也有师未入境而复还者若襄十九年侵齐之师是也是侵岂必包人民驱牛马伐岂必斩林木坏宫室乎此谷説又不通也先儒诋三説而自立其义则以声罪致讨曰伐无名行师曰侵然若蔡之附楚不从中国小白合七国侵之谓无名行师不可也若齐侯不义背盟主而伐晋楚子夷狄仇中国而伐郑谓称罪致讨可乎此又非通论也折衷诸説则侵浅事伐重事召陵之会诸侯虽众不成伐楚之功故经止书曰侵至伐则有书取其邑有书入其国而书侵之文无有及此则伐为重事可知嗟乎春秋衰世规一时之利逞无名之师列国相吞而先王之疆理城郭盖坏矣故侵伐之事夫子必谨而书之盖古者有分土无分民诸侯之侵地者犹不取于春秋也然经所书侵伐或主于内而内有书公有书大夫有书侵伐我者或主于外而外有书诸侯有书大夫有书夷狄者其得失轻重不可不详论也
　　经书公侵者四
　　庄十年公侵宋自入春秋以来鲁数与宋仇而齐宋自隠至庄此年不过一伐鲁以干时之战败于齐齐杀子纠鲁不胜念遂败齐师于长勺既败齐师虑齐连宋报鲁于是侵宋是年及十一年又两败宋师经书者恶公既败齐师又退而侵宋结怨两国也　定六年公侵郑左谓晋讨郑之伐胥靡攷之经文无郑伐胥靡之文又无晋郑交恶之事盖当定公时鲁方事晋以意推之似为晋侵观七年齐郑盟于咸八年晋士鞅侵郑而郑与齐盟齐以郑故使国夏伐鲁故公侵以报之　然自春秋以来未有书公侵齐至是厯一年而两侵之则亦倚晋为援故也当时齐晋之势相敌而其与国各挟之以相仇宜乎称兵而不息也观下言齐国夏帅师伐我公会晋师于瓦则公两侵齐其倚晋可知凡此皆公侵国之义也
　　经书大夫侵者三
　　成六年仲孙蔑叔孙侨如帅师侵宋按左氏同盟虫牢诸侯复谋会宋人辞以子灵之难是年衞孙林父侵宋以其辞会也子叔声伯如晋命伐宋秋孟献子叔孙宣伯侵宋晋命也攷之经无宋叛晋之文而鲁宋衞方同盟虫牢亦无嫌隙则鲁衞连兵侵宋似为晋故左説疑然也　襄二十四年仲孙羯帅师侵齐攷经二十三年齐闻晋栾盈之难遂伐衞伐晋叔孙豹救晋而次不成救患之功故是年仲孙羯帅师侵齐为晋讨也　定七年齐衞盟于沙明年晋士鞅侵衞季孙斯仲孙何忌帅师侵衞衞虽无怨于鲁然是齐侯伐鲁晋师救之则晋之恤鲁可谓勤矣鲁之事晋不可不谨故鲁二大夫于是为晋而侵衞也凡此内大夫书侵之义也
　　经书侵我者四
