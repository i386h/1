<!-- { "loadSidebar": true } -->
　　庄十九年公子结媵陈人之妇于鄄遂及齐侯宋公盟结受命以媵妇不受命以结盟今乃矫君之命专事自盟其罪大矣故经书以恶之按是年冬齐人宋人陈人伐我西鄙然则结之出既失媵妇之好且贾齐宋之讐陈人之意以结本媵妇而与齐宋盟其待我轻矣齐宋之意谓吾大国也而鲁使二卿因事以盟我其待我亦轻矣是以交致侵伐不恤旧好且结一出而召祸于三国也　僖三十年公子遂如京师遂如晋按是年天子使宰周公来聘则仲遂之行所以报聘于周也明年取济西田公子遂如晋左谓晋分曹田故鲁拜晋之赐则仲遂之行将求田于晋也夫僖公既不能朝王天王反来致聘则僖公可因是而往朝矣已不能朝乃遣一大夫而大夫之行本以如晋求田而不主于聘周则其慢王之罪不可赦也説者多罪仲遂专命如晋夫诸侯知有天子则大夫知有诸侯此上下相待之礼也僖公不知有天子而责仲遂不尊君不亦难哉然则遂之专命实僖公启之也　宣十八年公孙归父如晋冬归父还自晋至笙遂奔齐三传之説皆非经意而谷梁失之尤甚盖仲遂杀恶及视而立宣公宣公思其援立有嬖于遂故其子归父亦有宠于鲁当宣公时鲁国之柄多出于遂之父子方宣公未没国人以公之故不敢讨也及使晋而还闻公之薨惧鲁人追讨其罪不复反命至笙遂奔齐夫人臣之义受命而出君虽薨犹复命也归父还至笙不复命遂奔齐则其慢君之命甚矣昔楚鬬椒之族克黄自外而入人或止之对曰君天也天可逃乎且使成公果欲追治归父归父当省愆念咎听命于君可也讵可衔命而出奔哉然则经书公孙归父如晋至笙遂奔齐恶归父之专权而叛国也　襄十二年季孙宿救台遂入郓恶宿假救难之名窃邑以自专也　定八年晋士鞅帅师侵郑遂侵衞盖当定公时国势愈微郑衞两国背晋而归齐故经于七年书齐侯郑伯盟于咸又书齐侯衞侯盟于沙晋人忿郑衞之叛已且失两国之助于是侵郑衞以强其见从然是时晋国六卿擅专国政而士鞅尤其甚者故四年伐鲜虞五年围之皆出于鞅则侵衞侵郑之意实鞅为之非定公所得与也故经书晋士鞅帅师侵郑非特恶鞅之专且见晋国衰防权不在君是致诸侯间晋而相携贰也此大夫之遂事也
　　经书夷狄遂者
　　宣元年楚子郑人侵陈遂侵宋夫陈郑二国晋楚所必争而宋以附晋尝与楚仇者也曩者重耳之霸陈郑悉服中国楚不敢争重耳既没襄公嗣立而晋霸虽稍衰襄公尚能扶持先业未至殒坠楚犹惩创城濮之师虽有得陈之心而未敢力争也既而襄公没灵公骄昏淫乱怠弃国政楚始易晋然即位之初犹有赵盾维持国柄故十余年间楚虽一侵陈而陈郑犹未失也及宣元年晋德愈衰不足以保郑郑始向楚楚既得郑又欲得陈而仇晋之与国故于是侵陈侵宋经书此者甚伤晋之弱而疾楚之强也然楚病中原已久圣人以夷狄待之不足深责故称楚子若郑以中国诸侯委心事晋一旦乗其衰弱转而归楚又连楚以侵宋则其得罪百倍于楚子矣是以特书而人之也　昭公四年楚子蔡侯陈侯许男顿子胡子沈子淮夷伐吴遂灭頼楚灵弑君而立乗晋之防驱率诸侯主会于申张其威势既以诸侯伐吴且凭恃虐焰杀齐庆封又以灭頼则其残暴不道极矣故经书楚子蔡侯陈侯许男顿子沈子胡子淮夷伐吴甚强楚之贪残也或谓申之会楚势最盛然楚子自是逞其骄心凌灭诸侯肆溪壑之欲纵虎狼之贪终于被弑干谿楚遂不竞则其衰替实基于申之防也此夷狄之遂也　凡此数者或贰国君之命或重侵灭之恶或救难而次或取邑而城要皆得罪圣人其间所可取者惟小白之伐楚救许悼公之城虎牢皆有功于当世春秋不得而尽贬之也按僖四年公会齐侯宋公陈侯衞侯郑伯许男曹伯侵蔡蔡溃八国遂伐楚次于陉夫小白图霸虽以服楚为急然经营二十余年其势非不盛也至此始举伐楚之师且不直捣其巢穴方徘徊于侵蔡然后伐楚又次于陉以待楚之服从者齐侯非有畏于楚也以谓克敌之功小全师之功大姑欲外示威声以折楚之心使兵未压境而楚心已沮是不战而先胜之也故陉之次不折一防而楚已摄服遣使请盟自是中国维纲一正而楚人不敢逞则陉之次小白之功大矣　僖六年公防齐侯宋公陈侯衞侯曹伯伐郑围新城楚人围许诸侯遂救许【其详见救许例】然书遂者大齐威能伐郑又能救许也説者谓僖四年召陵之盟服楚未几而郑已叛齐逃归楚已背盟伐许齐侯区区再举伐郑之师又勤诸侯救许是楚未尝服而中国未尝宁也春秋安得喜之曰小白之所失在未服楚而已不在救许也且使楚人围许而小白坐视不救则其得罪岂不重于此哉观洮之防郑来乞盟许男亦与小白之救许不可谓无功也　襄二年仲孙蔑防晋荀防齐崔杼宋华元衞孙林父曹人邾人滕人薛人小邾人于戚遂城虎牢盖服郑以安中国霸者之美功也悼公合诸侯以伐郑城虎牢之强邑自是郑归晋者四年则其功大于戍虎牢矣故虎牢不系之郑以郑既服而内之内之所以美悼公也前谓声兵威以抑夷狄合同盟以扶弱国盖在于此呜呼经书遂者如此其事仅可取者止于三而已矣况三者之事又皆出于霸主自是之外皆不免于王法之诛也而公羊以为安国家利社稷则专之然当时诸侯大夫孰为安国家利社稷者乎斯言无补于春秋实重权臣之僣君子不取也
　　次
　　古者诸侯分国列爵维藩与屏其于救患讨贰御乱图安举能守正引义赴难直前而无所畏焉春秋衰世王道息辙侯伯奸义干戈日防列国之君不能自保无患虽师徒以救伐国君之奔亡亦以逡廵顾望不敢顿进故圣人书次以讥之按经书次十有六或以救伐次或以失国次而事各不同大抵救而次者或得圣经之褒失国与救而次者皆所以恶之也
　　春秋比事卷十九
　　钦定四库全书
　　春秋比事巻二十　　　　宋　沈棐　撰
　　外裔
　　古者天下未尝不有外裔之患然古者明王在上则驱攘之功一出于天子故不庭之国虽病中原而兵威震讨礼义柔服海内卒赖以安若文王采之师宣王六月之伐是也周衰王道不振遂致窥侮渐深躏蹂中国浸不可制时无贤主尸驱攘之柄故列国诸侯被其害者所在皆然始也假好于礼文终也逞志于锋镝侵陵大邦夷灭小国诸侯恐惧不敢操戈而力焉虽然终春秋之世稍稍衰亡而列国之受其残创者盖不浅矣圣人伤圣王之不作以致肆横侵侮鲁史具载笔削虽其种类之微必一一书之而不少略焉请得而备论之诗曰西有昆夷之患北有玁狁之难所谓昆夷即春秋之戎也所谓玁狁则春秋之狄也戎之类有六曰山戎曰北戎曰姜戎曰雒戎曰茅戎曰陆浑之戎而戎蛮子赤则又诸戎之种也狄之种有二曰赤狄曰白狄而潞氏甲氏留吁则又赤狄之种也攷之经书戎者十三书狄者三十六计狄之见经而倍于戎盖戎自隠桓以来虽先入春秋而侵扰之患比狄为少頼小白主霸中国之威稍立称兵屡伐其势遂衰僖文之后于经传罕见不过助晋败秦防晋结盟及败王师而止耳暨宣至襄戎无侵伐之文而陆浑灭于晋蛮子杀于楚晋又执蛮子赤而归之则其衰弱可知矣至狄则自庄公末年始入春秋骤陵列国遽以盛强兴师侵掠几无虚岁观其伐邢入衞灭温最为害之大者虽当时二霸相望以起纠合同盟折服强楚安视狄人之祸未尝囘戈而北向焉驯至文公之时二霸既没诸侯无所倚重狄之跳梁又甚于前齐晋宋鲁诸国交被侵扰终宣之四年见经者凡二十有一厥后頼晋之力乗狄衰衅捣其巢窟挫其锋刃诸侯始得以纾难焉然则就二者而较其强弱则狄盛于戎可按此而见也　攷夫隠二年公防戎于潜左曰修惠公之好也戎请盟公辞谷梁曰智者虑义者行仁者守有此三者然后可以出会防戎危也秋公及戎盟于唐左曰戎请复修戎好也説者以谓隠公能以礼文接好戎人使逺仇怨息干戈诚得治戎之术也是不然戎人狂狡反覆靡常可以兵威制不可以信义结今隠公削弱不能扬威逺戎乃以中国礼文而交通之示明信于豺狼荐玉帛于草莽是诱其骄心而来其侵侮也故经书防盟于戎必斥言之所以着公之恶也七年戎伐凡伯于楚邱以归公羊曰此执也言伐之
