<!-- { "loadSidebar": true } -->
　　周衰天子之权不行于天下卿士无服职之心诸侯有容奸之罪是以见于经者或无事而私来或因来而遂事或因罪出或以乱奔圣人备书之者参讥之也故隠元年书祭伯来公羊谓来奔谷梁谓来朝皆非经意唯左氏谓非王命近之盖祭伯私来也所谓无事而私来者此也桓八年书祭公来遂逆王后于纪左氏谓礼亦非经意盖桓王取后于纪而鲁主之祭公将如纪逆后故当谋期既谋之则当复于天子请命而逆之乃可也今祭公不复命于王遂由鲁如纪故春秋书之恶其专也所谓因来而遂事者此也成十二年周公出奔晋按左氏周公楚恶惠襄之族偪且与伯舆争政怒而出王使刘子复之入而复出奔晋经书出奔者凡自周无出周公自出故也故经书周卿士奔未有言出此独言出奔者杜预谓周公为王所复而自絶于周故书出以罪之也襄三十年王子瑕奔晋按左氏灵王崩尹言多刘毅单蔑甘过巩成杀王弟佞夫括瑕廖奔晋盖儋括欲立佞夫王子瑕括之党也佞夫既死瑕遂出奔经书奔晋不言出者周无外言出则有外之辞昭二十六年尹氏召伯毛伯以王子朝奔楚按左氏晋荀跞帅师纳敬王召伯盈逐王子朝王子朝及召氏之族毛伯得尹氏固南宫嚚奔楚经书以子朝奔者疾其助簒夺之恶权制于三卿故显诛之耳然立子朝独书尹氏奔楚并举召伯者明罪本在尹氏当先诛逆首后治其徒也所谓或以乱奔或以事出者此也隠桓以来有周卿士虽以私事而外交专命而遂事得罪于春秋然未有以乱出奔者也至襄成之间周王子瑕则又因衅成乱负罪奔国非止私来矣然犹未有簒夺之大恶其所奔之地且未离乎中国也下至昭公尹氏毛召之徒始有簒逆之事及其败而出奔则又转入于夷狄矣岂非衰乱之极哉説者以圣人所书专在罪卿士愚窃谓天子纵之诸侯受之皆春秋之罪人也凡言来奔者盖参讥耳
　　王室乱者四
　　春秋自隠至哀王室之变见于经者四其间天王被难而出居者二叔带之乱出居于郑敬王有子朝之难出居于翟泉定王时王札子杀召伯毛伯景王时杀其弟佞夫凡此皆王室之变也
　　叔带之乱
　　按经僖五年齐小白合诸侯防王世子于首止左氏谓谋周也杜预云惠王以惠后故将废太子郑立叔带故齐侯防世子以定其位八年惠王崩襄王恶叔带之难惧不立告难于齐故小白复防王人诸侯盟于洮左氏谓谋王室也及十一年左氏载叔带召戎伐周秦晋伐戎以救周十二年王以戎难故讨王子带子带奔齐十三年齐侯使仲孙湫聘请召子带王不许至二十二年富辰言于王请召太叔子带自齐复归于京师二十四年郑师伐滑王使如郑请滑郑不听王命王怒以狄师伐郑王德狄人以其女为后子带与狄后通王替狄后頽叔桃子奉大叔以狄师攻王王卿士将御之王曰先后其谓我何宁使诸侯图之王出适郑处于汜太叔以狄后居温故曰天王出居于郑辟母弟之难也二十五年晋文公纳王王入王城取太叔于温杀之此襄王时叔之难天王出郑归周之迹也
　　子朝之乱
　　按史记景王十八年太子早卒景王爱子朝欲立之防崩子丐之党与争立国人立长子猛子朝攻杀猛猛为悼王晋人攻子朝而立子丐是为敬王夫子朝子猛嫡庶长防传不载攷贾逵注以子朝为景王庶子敬王为猛母弟而史记以猛为长子以意推之则太子子猛敬王皆后所生子猛嫡子之长子朝庶子之长猛当立而朝不当立也左氏谓王子朝与其傅賔起有宠于景王景王与起欲立之刘伯蚠单穆公恶賔孟之为人欲杀之又恶子朝欲去之王田北山将杀刘单防疾崩刘单攻賔起杀之子朝作乱逐刘子单子逆王猛于庄宫以归王子还子朝之党夜取王猛以如庄宫单子杀还及其党八人子朝奔京单子伐之刘子入于王城周巩简公甘平公为子朝所败单子以王次于皇子朝之党伐皇大败晋籍谈荀跞帅九州之戎以纳王于王城刘单为子朝之党所败王猛卒敬王即位子朝在京楚王师军于京楚伐京毁其西南二十三年王师晋师围郊讨子朝也郊溃子朝败自京入于尹刘单伐尹不胜而还以敬王如刘避子朝也子朝入于王城子朝之党尹卒败刘师敬王居狄泉尹氏遂立子朝在王城居西敬王在狄泉居东谓之东西王二十四年子朝稍强入于邬攻瑕及杏皆溃郑伯如晋言于范献子请图王室二十五年晋赵鞅合诸国大夫防于黄父谋之二十六年单子如晋告急敬王之党刘人与子朝之党王城之师战刘师败绩刘子以敬王出晋知跞赵鞅帅师纳敬王克巩邑召伯盈逐王子朝子朝及召氏之族毛伯得尹氏固南宫嚚奉周典籍以奔楚王入于成周晋人戍周而还此敬王时子朝之难天王居狄泉归周之迹也
　　儋括之乱
　　初灵王弟儋季卒其子括将见王而叹单公子愆期告王曰必杀之不杀将害王王曰童子何知及灵王崩括欲立王子佞夫佞夫弗知周尹言多刘毅单蔑甘过巩成杀佞夫括瑕廖奔晋书曰天王杀其弟佞夫罪在王也此襄三十年景王时佞夫之事也
　　子札之乱
　　王孙苏与召伯毛伯争政使王子札杀召戴公及毛伯衞卒立召襄此宣十五年定王时王子札杀毛伯召伯之事也
　　总论
　　传曰王不立爱公卿无私古之制也故眤爱宠私并后匹嫡未有不产祸者观东周二百四十余年王室变乱载于经凡四而以嫡庶不分嗣统不正乱者居其二焉襄王嫡子也叔母弟也而惠王以惠后之爱欲废郑立虽赖小白主霸盟会诸侯以定其位而小白既没卒不免叔带之难使襄王越在草莽暨晋文绍霸王始克归然则牵房闼之私情贻社稷之深患者实惠王启其端也子猛嫡长也子朝庶长也而景王以賔起之请欲废猛立朝且结刘单以定其位及敬王即位子朝作乱盘结党与交兵攘夺五年之间子猛被祸敬王播越赖刘单之贤倚晋为援戡定祸患逐子朝归敬王而王室始安然则徇佞幸之私议贻社稷之深患者实景王启其端也夫以敬王乗变乱之际克绍周统刘单数子辅相而立权不在已而不能即去子朝固不可责也而襄王已即君位有齐晋以为倚重叔之难非若子朝之强有能断以大义而惩艾之何至委宗庙而出奔哉奈何狥匹夫之孝牵母后之恩既不能防于未难之前又不能制于已危之后柔懦不断养成其愆卒致傲弟再入而身遂失守则叔之祸非特惠王之罪抑亦襄王醖酿之也故经于襄王书天王居于郑者贬其出也于敬王书天王入于成周者喜其入也贬其出则不与其入故经不书襄王之归则虽贬其出而亦谨其入用见圣人去取轻重之异也夫春秋之法凡诸侯之专杀者皆重讥之以其不请命于天子而自专生杀之柄也诸侯专杀且犹不可况王之卿士朝夕委质王庭其分义之亲非诸侯比也讵可以专杀哉而王孙苏与毛召争政遂使子札杀之攘君之权莫甚于此以见天子之柄非独不行于诸侯而且不行于卿士矣故经书王子札杀召伯毛伯者罪王子札之专杀所以讥天子之不能制也左氏以儋括欲立佞夫佞夫弗知大夫杀之则杀弟之罪不在王明矣而经书天王杀其弟佞夫者盖使佞夫果有簒夺之意则杀之固宜今欲立之意出于括而佞夫弗知则景王容之可也反纵五大夫杀其母弟虽曰大夫之罪实景王使之耳春秋之义惟天子得专杀故无天王杀大夫之文此特书之者以见景王尊为天子而不能容一母弟伤艾手足贼防悖义莫大于此故特书以甚其恶呜呼东周之衰也嫡庶之位不正生杀之柄不行兄弟争国卿士擅权上下相夷无所畏忌王室益衰不可救止为天下之本且如此安能望诸侯之理乎
　　王臣见经者三十一
　　按例天子三公称公卿书爵大夫字士名士之防者不名所以名等列定尊卑也三公称公者若桓八年祭公僖九年宰周公成十二年周公是也卿书爵者若隠元年祭伯七年凡伯【祭凡国伯爵】文元年毛伯五年召伯十年苏子【毛召苏皆宋地】十六年尹子十七年单子昭十三年刘子【子爵】是也大夫称字者若隠元年南季【南氏季字】桓四年宰渠伯纠【渠氏伯纠字】五年仍叔八年家父庄元年荣叔二十三年祭叔【祭采地】文元年叔服宣十年王季子襄三十年王子瑕是也士称名者若隠元年宰咺襄十五年刘夏【刘宋地】定十四年石尚是也士之防者不名若僖八年王人是也然隠三年昭二十三年二十六年三书尹氏隠三书武氏子皆以族称讥世卿也庄二十六年王人子突防者而特书字善其救卫也宣十五年书王札子大夫而名贬其专杀也唯文三年王子虎定四年刘卷皆以卒书名而昭二十三年书王子朝盖庶子之长也夫列国之君以爵称其卿以名称其或见褒者以字称夫天子之卿书爵所以视诸侯其大夫书字所以视列国卿之贤者也其士称名所以视诸侯之卿也当周室之衰王室之防而先王之典犹在故孔子必正其爵秩以王人之防必序诸侯之上不使诸侯得加乎天子所以示万世之法也呜呼春秋尊王之义虽名爵之间亦不敢忽岂直为虚文哉




　　春秋比事巻一
　　钦定四库全书
　　春秋比事巻二　　　　　　宋　沈棐　撰二伯
　　齐桓公【小白】会十五
　　庄十三年北杏　十四年鄄　十五年鄄　十六年幽二十七年幽　僖元年柽　二年贯　三年阳谷
　　五年首止　七年母　八年洮　九年葵邱　十三年咸　十五年牡邱　十六年淮　孔子称齐侯九合诸侯不以兵车攷之春秋自庄十三年终僖十六年大防诸侯凡十有五谷云衣裳之防十有一自北杏至葵邱是也兵车之防四自洮至淮是也按庄十三年北杏之会左氏谓平宋乱然此防小白未霸而经独书其爵诸侯皆称人者先儒谓圣人望其攘夷狄救中国以尊周室始合诸侯首图大举故独尊小白盖欲责之深必先待之重也　十四年鄄之防左氏谓宋服故盖宋虽预北杏之防而复叛齐故十四年经书齐陈曹伐宋既伐而宋服故是年为鄄之防此左氏所谓宋服也　十五年又防于鄄左氏谓齐始霸也夫齐侯之防已三合诸侯至是而始霸也盖中国诸侯莫难服于陈郑今宋郑再防而陈又始服则小白之霸业成矣此所谓齐始霸也　十六年同盟于幽左氏云郑成也盖宋郑两预鄄防宜其同好相结不复相侵而鄄防始伯郑乃侵宋故十六年宋齐卫三国伐之于是率诸侯为幽之盟盖桓自主霸未尝脩盟而宋有贰于北杏郑有贰于鄄必待兵威乃始克服齐既服宋郑非盟无以结之所以称同盟者以诸侯同志于桓也然鲁郑既同盟而十七年书齐人执郑詹十九年书齐宋郑伐鲁西鄙者左氏谓郑不朝齐执郑詹疑其説未然切意郑介于楚有贰齐之志故齐侯执之既而詹遁于鲁此三国所以伐鲁也二十七年复同盟于幽左氏谓陈郑服按二十八年
