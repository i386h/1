<!-- { "loadSidebar": true } -->
　　平公在位二十六年即位之初承悼公之烈郑已服从中国故侵伐罕见惟齐背好数与鲁仇卫邾皆一叛盟会伐曹伐鲁而卫且有弑君之乱故见于经者时有执伐之文自襄二十年以后大夫交乱无国无之自二十七年以后夷狄侵中国之柄浸逞残暴是时晋虽有盟会以亲诸侯而与夷狄狎主夏盟混然无别至昭二年以来则诸侯各救国乱不暇相攻而中国之盟会寂然不复讲矣呜呼悼公之业一跌不复晋主诸侯使衰乱至此岂非平公之罪哉请总其事而言之　襄十六年平公始即位合十一诸侯会于湨梁晋人执莒子邾子以归以鲁故也盖悼公时邾莒数侵鲁境【襄八年莒伐鲁十年十二年又伐鲁十四年侵鲁十五年又伐鲁】鲁与邾莒常与会盟服从中夏而邾莒背盟弃好敢陵大国故平公于此执之然而邾莒既预盟防退复执之非所以正其罪也执而以归不归京师非所以尊王室也至十七年经书邾子牼卒则知前年晋执邾子防已赦之故也邾人不悛是年冬复伐鲁南鄙故十九年祝柯之盟晋执邾子以讨其罪自是之后不复加兵于鲁矣齐以十六年伐鲁北鄙十七年两伐鲁十八年又伐
　　之卫以十七年伐曹背盟好而防干戈在诸侯不可不讨也十八年晋人执卫行人石买以曹故也是年大合诸侯围齐以鲁故也卫已服罪故围齐之役卫侯在列围胁既终故十九年诸侯盟于祝柯以固前好而齐犹未肯服也故经于是年书士匄侵齐闻齐侯已卒乃还彼三传皆取之是不然宣成而下政在大夫至此而尤专矣故士匄受命以出废命而还虽有不伐丧之善而堕君之命其罪又有大于此者齐以晋数见伐故十二年澶渊之盟来从晋好至此而齐始服矣然齐至二十三年又复叛晋伐卫伐晋连见于经故二十四年平公防诸侯于夷仪以谋伐齐而二十五年崔氏弑其君以悦于晋晋侯许之故盟于重邱左氏云齐成故也二十六年卫喜弑其君孙林父窃邑以叛晋人会于澶渊以林父故谋讨卫故彊戚田又执卫喜书晋人执得其罪也平公能终始力服齐卫故二十七年卫石恶受宋之盟二十九年齐高止与城杞之役皆从晋好莫有携贰则齐卫于此又复矣　许虽小国常叛中国之盟会在襄三年悼公尝一伐之至十六年许欲叛楚迁于晋许大夫不可左氏云故荀偃帅五国之师伐许讨其不迁也凡此数者皆平公营中国而正诸侯之事也然晋为盟主崔氏弑君以求成平公不能讨治其罪而受赂于乱臣之手苟欲其服降而不顾名义之重何以合诸侯哉逮卫之乱虽能执卫喜而受林父之窃邑则仇喜者非讨其弑君之罪盖讨其伐孙氏也【事见前】于齐则苟悦其服于卫则苟利其邑区区纠率诸侯为不义之举则晋德至此尤衰矣夫崔氏负滔天之恶人所弗容林父有叛君之罪宜诛戮不贷者也晋不能讨反嬖宠之以臣忘君是长权臣之祸乱也　盖自襄二十年大夫专恣奔乱浸不可制故经书大夫之事或杀或奔或叛比国皆然二十年蔡杀公子燮公子履奔楚三十年蔡世子般且有弑君之乱二十年陈侯之弟奔楚二十三年杀两大夫二十四年陈宜咎奔楚昭八年陈侯之弟招杀世子偃师公子留奔郑陈杀公子过二十一年邾庻其以邑奔鲁二十三年邾畀我奔鲁二十一年晋栾盈奔楚二十三年入于曲沃二十二年楚杀公子追舒昭元年楚公子比奔晋五年楚杀大夫屈申襄二十三年鲁臧纥奔邾二十五年齐崔杼弑其君二十八年庆封奔鲁二十九年高止出奔北燕昭十年栾施奔鲁襄二十六年卫喜弑其君孙林父入于戚以叛二十七年卫杀喜卫侯之弟鱄奔晋二十八年石恶奔晋三十年天王杀其弟佞夫王子瑕奔晋郑良霄奔许自许入于郑郑人杀之昭二年郑杀公孙黑襄三十一年莒人弑其君昭元年莒去疾自齐入于莒莒展舆出奔吴昭五年莒牟夷以邑奔鲁秦伯之弟鍼奔晋六年宋华合比奔卫凡此者上自天王次及盟主下至小国权臣起乱莫此为甚原其祸端盖起于襄十六年湨梁之防政在大夫诸侯防而大夫盟也晋宗诸侯平公方立不能一正纲维而使权移臣下故数十年之间权臣之乱所以相防而作也【襄十七年宋华元奔陈十九年齐杀高厚郑杀公子嘉虽有大夫之乱未始如二十年后之甚耳】由是楚人乗间得逞故二十七年晋楚会诸侯于宋晋与楚敌国也前此有征伐而无会盟盖中国诸侯倚晋为重赖以屈服强楚不使与中国之礼文也今晋不能服楚既合诸侯大夫同会又复与之结盟则中国之衰夷狄之强可知矣故二十八年书鲁公如楚以见中国诸侯莫不朝于楚矣三十年书楚使防罢聘鲁以见中国诸侯莫不受其聘好矣是以昭元年晋楚大夫会九国大夫于虢昔之从晋者今转而与夷狄交至昭四年楚遂得专制诸侯之会合十三国于申而堂堂之晋于此蔑闻矣楚得肆其暴横遂因会而执徐子因伐呉而杀齐庆封【庆封以襄二十八年奔吴】又以诸侯灭赖五年复以诸侯伐吴八年灭陈杀陈行人于征师陈孔奂执公子昭天下之政中国之事皆制于夷狄之手而晋及诸侯不复盟会之好是见中国不振丧乱日甚幅裂横溃权在夷狄于斯时也天下知有强楚而不知有晋也故平公之盟五止于襄二十七年为会六止于昭元年侵伐围各一止于襄十九年自是而降天下纷纷权臣蛊其内夷狄擅其外如前之所云云中国之气不可望其复奋焉以春秋之法责其祸首皆晋平之罪也呜呼悼公之贤其兴也如彼平公之昏庸其衰也如此举天下之盛衰系于一晋而一晋之强弱系于二君彼绍霸业为盟王者且犹若是况后世有天下者可不鉴其覆辙乎平公之盟五自湨梁止于宋是也会六自商任止于虢是也城一杞是也攷之经襄十六年平公会诸侯于湨梁戊寅大夫盟执莒子邾子以归按三年鸡泽之盟叔孙豹及诸侯之大夫及陈袁侨盟言诸侯之大夫此直曰大夫盟不言诸侯者鸡泽之会诸侯始夫政至湨梁则尤甚矣政在大夫故不言诸侯之大夫大夫无诸侯故也　十九年诸侯盟于祝柯即十八年围齐之诸侯也于是执邾子讨其伐鲁也二十八年合十三诸侯盟于澶渊左云齐成故也【齐始与晋平】二十五年盟于重邱左又云齐成故也盖齐二十三年背晋之好伐卫伐晋二十五年伐鲁晋合诸侯将伐齐齐人惧弑庄公以求成诸侯许之遂同盟于重邱庄公皆澶渊之盟加兵晋卫信不道也然齐人弑庄公以求成逆之大者晋侯不能信讨何以宗诸侯宜乎大夫日炽自是卒不可制也故先书崔氏之弑以着其恶焉　二十七年晋赵武楚屈建会诸侯大夫于宋左氏云宋向戍善于赵文子又善于楚子木欲弭诸侯之兵者楚许之故召诸侯而为此会复与之盟故经于会宋之下书曰豹及诸侯之大夫盟于宋然晋不能制楚反与盟会使得诱诸侯而制之则中国之衰前此未之有也凡此五者平公之盟也　襄二十一年平公合诸侯于商任左云锢栾氏也盖是年栾盈奔楚恐复奔诸侯为晋之患故为此会使诸侯不得受也　二十二年合十二国诸侯会于沙随左云复锢栾氏也于是栾盈在齐齐侯在此会明年遂弃好伐晋则知栾盈有以间之故也　二十四年合十二国诸侯会于夷仪谋伐齐也　二十六年鲁襄会四国大夫于澶渊以讨卫疆戚田取卫西鄙懿氏六十井以与孙氏赵武不书尊公也向戍不书后会也盖是年卫喜弑其君剽纳卫侯衎攻孙氏孙林父以戚如晋衞人侵戚东鄙孙氏愬于晋故晋赵武为此会以讨卫也　三十年晋人会十一大夫于澶渊宋灾故皆称人左云诸侯之大夫谋归宋财既而无归故卿不书无信也　昭元年晋赵武帅公子围会诸侯之大夫于虢左云防宋之盟也凡此六者平公之防也　襄二十九年晋荀盈防十一大夫城杞左云平公杞出也故治杞夫合诸侯以公救诸侯之急盟主之事也今平公私杞而役诸侯以从其命则何以使其怀服者哉凡此者平公之城国也
　　昭公【名夷昭公十一年立十六年卒】
　　晋自平公时昭公元年会楚于虢其后楚灵横制中国诸侯无会盟者十年昭公继立务亲诸侯故即位之初为会厥憖者一同盟于平邱者一而晋德既衰楚益暴横诸侯贰晋故自平公一盟之后诸侯无盟会者又十一年虽郑已服从中国无他侵伐然楚之陵蔑诸侯肆其毒噬非不虐也使晋能与楚争则必帅诸侯之师捍其骄锋使之狼顾胁息不敢复逞今昭公在位坐视陈蔡之夷灭而不能援师一救徒加兵于鲜虞同姓之国则晋之衰弱可知矣请攷经而备论之　昭十一年晋韩起帅七国大夫会于厥憖左云谋救蔡也盖是年楚子防诱蔡侯般杀之于申公子去疾帅师围蔡故韩起为此会谋以救之然而中国既衰力不敌楚徒为是防而不能救故是年冬经书楚师灭蔡执蔡世子有以归用之见中国之无能而愈増楚子之骄暴也　十三年晋侯会刘子合十四国同盟于平邱左云晋成虒祈【左传八年】诸侯朝而归者皆有贰心叔向曰诸侯不可以不示威乃并召防合诸侯于平邱晋将防盟齐人不可叔向曰告于齐齐人惧遂同盟于平邱齐服也邾人莒人愬于晋曰鲁朝夕伐我晋侯不见公故经书不与盟晋人执季孙意如以归以邾莒也夫自襄二十五年重邱之盟至此平邱之盟中国不防盟者十九年今晋昭一旦致刘子合诸侯同盟于此非能示威于诸侯也盖乗楚灵弑逆之祸尔虽乗其祸而晋实不能伉楚则上会王臣下合诸侯虽盟会之好其实无益也公不与盟者晋侯不与公盟也晋侯与公同事而不同盟又执意如以归非所以宗诸侯也天下孰不解体故自是讫召陵【定四年】诸侯不出者二十四年至如鄟陵之会晋不主盟则不足以宗诸侯【昭二十六年】十二年书晋侯伐鲜虞称国伐者狄之也楚灵公于灭陈蔡晋不能救其恶已甚今又与楚交伐同姓之国此夷狄之道也故于此狄之十五年荀吴帅师再伐鲜虞此不狄之者义已见十二年也夫襄二十五年重邱之盟皆称诸侯之爵自尔澶渊之会宋之盟城杞之役又三十年澶渊之防皆大夫主之诸侯不见者十九年至于平邱之盟诸侯幸一见经然攷其前后防盟大抵多出于臣则知平昭之际中国之祸非特逺在夷狄而近在于大夫者尤甚也呜呼惜哉
　　顷公【名去疾昭十七年立三十年卒】
