<!-- { "loadSidebar": true } -->
　　厉公在位八年经之所书特多晋当是时也诸侯侵伐会盟一听于晋莫有携贰而私仇好者此经书晋事所以特多也攷其终始而叅酌之其阻兵安忍务为威权虽一时畏服莫敢与抗而身卒不免于祸盖阻兵无众安忍无亲众叛亲离何以自保宜其及于难也夫晋之勍敌惟秦与是而厉公大合诸侯败楚伐秦秦不敢加兵以报伐楚不敢争郑以屡侵【楚惟成十五年一伐郑自十六年败后不窥中国】则其兵威所震可谓强矣由是上致王臣以会伐下揽诸侯以听命奔走左右惟晋之从然不务以德绥之而徒恃威力为强故自败楚之后逾年之间三合诸侯之师并力于郑则其阻兵可知矣以外则辱两诸侯【成十五年执曹伯十六年不见公又执季孙行父】以内则杀四大夫【十七年杀三郤十八年杀胥童】则其安忍可知矣夫惟残暴如此故君臣之间弑戮之祸相防而并起所以不免于程滑之手也且请其事而条言　厉公之会诸侯者三盟者二伐国者三【秦不与】大战一成十二年书公会晋侯卫侯于琐泽者厉公初立鲁卫欲亲晋故为此会按成十年卫侯之弟黑背帅师侵郑左以为晋侯命十一年厉公使郤犨来聘鲁及郤犨盟夏又使行父如晋用见卫鲁二国交结晋好尤异于他诸侯宜乎有琐泽之会也　十五年书公会晋侯卫侯郑伯曹伯齐世子成齐国佐邾人同盟于戚者左氏谓讨曹成公也按十三年曹伯庐卒于秦成公负刍杀其太子而自立故晋侯防诸侯于戚讨而执之先儒谓晋侯书爵者执得其罪也然曹伯之立既三年矣诸侯欲讨其罪则不当与之盟既与之盟则不当讨其罪今既盟而执之稽天讨渎齐盟虽曹伯罪在不赦而晋亦不为无罪则特书晋侯之爵乃所以深贬之也　是年冬书叔孙侨如会晋士燮合七国大夫会呉于钟离故特起离会之文以见夷狄盛而中国衰也按左氏楚申公巫臣结怨于子重子反巫臣奔晋请使于吴呉子寿梦説之乃通吴于晋巫臣教之叛楚故自成七年始大通吴于上国是时晋方与楚为敌欲挟呉以为强呉晋同则楚不足挫矣故晋士燮帅诸侯大夫会之然以大夫防之犹可一至其后则中国之尊诸侯之众往屈于吴莫以为耻则中国衰防殆有甚于前矣　十六年公会晋侯合六国于沙随者谋伐郑也书不见公者讥在晋侯也按左氏晋将战楚来鲁乞师齐卫鲁皆后战期鲁侨如谮于晋郤犨故晋独不见公盖鲁有侨如之难公待于坏隤申官儆备设守而后行是以后战厉公不恤鲁难而听郤犨之谮则晋不见公非鲁之罪故经直书而不讳所以罪晋侯也【十七年同盟于柯陵见下伐郑义】凡此皆厉公之盟会也　十六年书晋侯及楚子郑伯战于鄢陵楚子郑师败绩者十五年楚子伐郑郑成于楚故是年郑公子喜帅师侵宋以叛晋晋侯为是与楚郑结战厉公方强故能败二国之师以报邲战之耻而上言栾黡乞师及战不言公者公不出师也于战言楚子郑伯而于败绩言郑师者败必称师此独言楚子所以卑郑也其卑郑者见其属楚以致败也　是年书公会尹子晋侯齐国佐邾人伐郑者郑虽败于鄢陵犹未服晋故晋帅诸侯以讨之　十七年书公会尹子单子晋侯合八国伐郑同盟于柯陵者前年晋合诸侯伐郑郑未克服又合诸侯伐之左氏谓盟于柯陵防齐之盟也楚子救郑诸侯还则郑不受盟可知矣是年冬公会单子晋侯合八国伐郑者郑虽屡被侵伐而挟楚愈固故晋侯又以诸侯伐之夫自襄灵以来与楚争郑久矣未有三合师徒而不能服郑者况厉公鄢陵之战有震楚之威宜乎蕞尔之郑不讨而自服矣今晋大兴诸侯之师三伐而不能服郑岂其兵威之不强盖德不足以怀之也凡此者厉公之战伐也夫厉公三乞师于鲁十三年郤锜乞师公遂会晋侯合八国伐秦十七年荀防乞师公遂会晋侯合八国伐郑惟十六年鄢陵之役栾黡乞师而公不往会无他诸侯与晋戮力如伐秦伐郑之师者盖诸侯畏楚之强不敢必于从晋使晋能胜楚固十国之福苟惟一败不振则祸不旋踵矣此鄢陵之战所以独称晋侯也然自戚之盟宋齐怠于从晋故其会盟会伐皆以大夫从之亦晋侯暴厉不道不足以结之故也噫小白召陵之盟重耳城濮之战皆足以威服强楚以伸中国之气固有功于春秋矣然其恃功而骄敢傲王室故小白盟楚之后则会王世子盟王人致宰周公重耳败楚之后则两致天王一盟王人此风一起至于厉公幸胜于鄢陵则自许以二霸之功故敢蹈二霸之罪伐郑之役三致王臣则其陵傲王室又非止于盟会而已矣夫以二霸之贤且犹不免况厉公之暴者乎呜呼周室其衰矣






　　春秋比事卷五
　　钦定四库全书
　　春秋比事巻六　　　　　　宋　沈棐　撰晋
　　悼公【名周成十八年立襄十五年卒在位十六年】
　　晋自文公兴霸其子孙更五君皆无显迹足以昭前人悼公自外至国人贤而立之遂能率服诸侯外强内安用成霸业比功重耳可谓盛矣攷其大要始勤宋次服陈郑次又服郑后制秦定卫垂休身后犹能杜强楚之侵陵而中国頼以不扰自襄灵以来未之有也请列其事而言之　宋共公卒荡泽作乱杀公子肥华元奔晋鱼石奔楚逮十八年楚郑闻晋之乱伐宋彭城以纳鱼石冬又侵宋宋人告难于晋悼公遂会诸侯同盟于朾左氏谓谋救宋也宋辞诸侯而请师以围彭城故十八年晋侯盟以谋之襄元年晋栾黡合九国大夫围宋彭城左氏谓彭城非宋地追书也于是为宋讨鱼石遂称宋且不登叛人也盖楚子伐宋取彭城使鱼石守之所以逼宋也伐取宋邑宠其叛臣则楚之恶可知矣故虽入楚孔子还系之宋所以抑强狄而黜叛逆也按左氏云彭城降晋晋人以鱼石置诸瓠丘若此者悼公动宋之绩也　晋愤郑之比楚故是年韩厥帅师伐之而楚使公子壬夫侵宋以救郑明年郑师伐宋又帅宋卫侵之是年秋晋荀防会六国大夫于戚冬又会九国大夫于戚遂城虎牢以逼郑郑乃求成公羊谓虎牢郑邑言城之不敢取之为中国讳伐丧也【是年郑伯卒故】夫不言伐取且不系之于郑皆所以与晋也郑叛去中国与楚比周荀防再会于戚城虎牢以逼之然后始服故不系之于郑使若自城中国之邑然后郑服以安诸侯晋之美也公羊以为讳伐丧岂不陋哉且戚之始防齐滕薛小邾不与而次会皆与者左氏谓元年鄫之会崔氏有背晋之言滕薛小邾不至皆齐故也晋请于齐齐惧晋伐故戚之再会齐帅小国从之然终悼公时盟会侵伐唯崔氏太子在列齐侯未尝亲至其间如彭城之围鄬之会齐又不来则知齐虽名为从晋而其实有贰晋之心也逮三年晋已得郑故大合诸侯盟于鸡泽以结郑之好而陈侯使袁侨如会遂以诸侯大夫共盟袁侨夫陈之比楚久矣唯重耳定霸于城濮始来会盟自后一于附楚虽间从晋好不旋踵而叛之则晋之得陈尤难于得郑也今悼加兵于郑仅得就盟于陈不举一戢乃能使慕德悦义背强楚而即中国则其霸业之强殆不减于重耳焉若此者悼公服陈郑之绩也虽然陈之势不与郑等盖其地逺国弱胁制于楚虽中国盛强可使蹔来而不可使久故郑可争也陈不可得也五年晋防戚之会合十四国以戍陈未几而楚师伐之晋侯虽以诸侯之师戮力救陈而七年鄬之会陈侯迯归自是不复盟会矣非悼公德不足以怀之强不足以服之盖其势不可也楚既得陈复欲争郑故八年晋侯会诸侯于邢邱左氏谓郑伯献蔡防于会遂亲听命故是年冬楚公子贞帅师伐之封其侵蔡也郑惧楚之伐遂与楚平故九年晋侯合十一国以伐郑郑又克复于是同盟于戱盟会方罢楚复伐郑郑人又与楚平是以十年楚郑连师伐宋而晋侯合十二国伐郑以报之遂城郑虎牢二年城虎牢而郑服此年戍虎牢而郑不服故城虎牢则不系之郑戍虎牢则以郑言之盖诸侯与楚争久矣自襄二年至于此年郑凡再服而再叛始也诸侯大夫城虎牢而郑服今以十二国之师重兵戍之而不能得郑是诸侯之无能也故虎牢虽诸侯所戍孔子还系之郑盖讥之也至十一年郑帅师侵宋晋以诸侯伐郑同盟于亳城北郑虽受盟旋以叛晋故与楚子伐宋而晋侯又以诸侯伐之会于萧鱼郑始服也至此萧鱼之会郑凡三服而三叛自是一服之后中国能有郑二十年盖自二霸以来服郑之功未有若此之懿也夫言伐而复言会者得郑伯之辞也故下文云公至自会不以伐郑致文云楚人执郑行人良霄则其得郑可知矣然既得而不以盟结之乃独书会者盖九年戱之会是年亳城比之盟非不盟也然其反侧之心虽盟无益今郑知楚不足恃而坚从晋好不假盟约故特会之而已若此者悼公服郑之绩也　夫楚已惧矣郑已服矣为晋之敌者惟秦而已盖秦晋结怨自襄至悼凡六君矣交兵不息偿报无时而悼公于襄十四年服郑之后使荀偃合十三大夫并力伐秦自此终于春秋秦不复窥晋若此者悼公制秦之绩也　是年卫侯不君为殖孙林父所逐出奔于齐晋士匄合七国大夫于戚左氏谓谋定卫也是时卫已立剽晋侯欲讨之中行献子曰伐之未可以得志而勤诸侯不如因而定之盖使卫侯无罪而见逐则剽不可不定卫不可不讨今卫侯得罪于卫自取奔逐之祸则立卫剽而安诸侯可也若此者悼公定卫之绩也至若强呉则自厉公之时与之会于钟离悼公继好凡三与吴会襄五年晋侯合十四诸侯于戚吴人听命于会夫呉负夷狄之性强狡猃狼不易制也今兹逺慕中国来会诸侯非悼公威命足以制之也故圣人于此特书吴人所以进之也十年晋侯合十一诸侯会于柤左氏谓吴子寿梦也于是荀偃士匄请伐偪阳而封宋向戌焉遂灭之而戍偪阳乃与宋公【偪阳中夏之防国也】夫逺会强夷以灭中夏之防国此则悼公之罪也至十四年晋士匄合十三大夫会吴于向左氏谓呉告败于晋【为楚败】会于向呉谋楚也范宣公子数呉之不德以退吴人攷之经楚伐吴在襄三年距向之防逾十年矣何为至此始防晋以谋之以吴之强中国诸侯犹惮而从之何畏楚哉左氏之説似未安也虽然吴者楚之仇雠而中国之声援也故中国得呉可以饵楚之暴而吴楚交横则中国益防而夷狄益盛矣然则晋凡三会强吴进不与之结盟退不与之攻伐特为会以礼之诚得所以权时之宜而以霸主临帅诸侯而往会焉亦足以伤中国之衰防也夫悼公盟诸侯者三莫盛于三年鸡泽之盟会诸侯者八莫盛于五年戚之会伐国者六莫盛于十一年伐郑之役欲观晋霸之盛即此三者可以晓然矣
　　平公【名虎襄十六年立昭十年卒在位二十六年】
