<!-- { "loadSidebar": true } -->
　　晋之勍敌者楚也其时从晋者齐鲁宋卫陈郑诸列国也景公在位十九年大抵始衰弱而中稍复振攷诸侯之服叛可见矣楚自宣公十二年败晋于邲声威丕振诸侯翕然归之至成二年楚人主盟于蜀其间与盟者上自齐宋鲁卫下逮邾薛凡十二国悉从楚命则其强盛莫甚于此齐自宣十八年晋卫连兵伐之逮成二年晋郤克大举鲁卫之师败齐于鞌国佐请盟至五年虫牢之盟始同晋好矣鲁自文宣以来皆一于事齐至宣十七年公会晋侯同盟于断道而成二年挟晋败齐始坚事晋之心矣宋卫自宣十年伐郑之役十二年清邱之盟皆一于从晋而卫背清邱之盟其叛晋者五年至宣十七年同盟断道始服于晋矣宋以病楚之伐【宣十三年十四年十五年】其叛晋者七年至成三年会晋伐郑始服于晋矣陈郑自宣十年与楚子盟于辰陵既而叛楚故是年楚子有入陈之役十二年有围郑之师陈终景公之世不复从晋而郑伯以成五年始服晋而同盟矣观六国之背晋皆在景公即位之初盖是时晋弱楚强诸侯畏楚横溃而往晋亦何能制之哉至鞌之战败齐之后兵威再强诸侯始有惧晋之心故晋之霸业坠而复举者在是一战之功也请复防其终始而备言之景公之盟会七侵伐八败战二救国二宣十二年书晋宋卫曹同盟于清邱会晋侯以是年邲之战败于楚师惧失诸侯故为是盟以结之然其从晋者止于宋卫曹三国而已齐鲁陈郑皆不在列则知诸侯之向楚而晋霸之衰也按左氏同盟之言曰恤病讨贰卿不书不实其言也盖是时宋伐陈卫救之是卫不讨贰也明年楚伐宋晋不救是晋不恤病也然则晋之弱楚甚矣卫易晋而救陈晋惧楚而不救宋晋为盟主坐视诸侯之从夷其何以恢霸业强中夏哉此圣人所以皆贬称人也　十七年书公会晋侯卫侯曹伯邾子同盟于断道者晋势未强诸侯犹未服从前年清邱之盟宋在而鲁不与此年断道之盟鲁服而宋不来得鲁失宋是见诸侯之携贰也按左氏以为讨贰齐使四大夫来盟晋辞齐盟执其三大夫既而逸之观明年经书晋侯伐齐则左氏之説似可信也　成元年书臧孙许及晋侯盟于赤棘者鲁坚晋之好以拒齐也攷鲁宣公在位奔走事齐甚于盟主至十七年始有即晋之心故是年公与晋侯同盟断道明年归父如齐成公继立惧齐以附晋见侵故复为此盟以深结晋好苟齐释憾于我得倚晋以为重也【成二年齐伐鲁故败之于鞌】五年书公会晋侯齐侯宋公卫侯郑伯曹伯邾子杞子同盟于虫牢者左谓郑服也夫景公自践祚以来会诸侯者唯此盟为盛齐宋郑卫咸与盟会岂独郑哉盖成二年齐已受盟于袁娄三年宋已从晋侯伐郑至卫则宣十七年同盟断道其服晋尤为久矣惟郑自宣十年叛晋从楚至此始受盟左氏所谓郑服者为此故也　七年书公会晋侯齐侯宋公卫侯曹伯莒子邾子杞伯救郑同盟于马陵所以坚众好而御强楚左氏谓莒服者盖莒本属齐既齐服晋故莒亦从之所以云莒服也　九年书公会晋侯齐侯宋公卫侯郑伯曹伯莒子杞伯同盟于蒲者左氏为归汶阳之田故诸侯贰于晋【八年韩穿言来归齐】晋人惧会于蒲以防马陵之盟楚人重赂宋郑郑贰于楚郑伯如晋执之讨其贰也盖成六年楚人伐郑晋栾书救之七年楚复伐郑景公合诸侯救之则晋之急郑非不至矣今此复会于蒲盟以相保盟墨未干牲血未扫而郑已有即楚之心是罪在郑而不在晋也故晋既执郑伯又使栾书伐之所以深罪其反覆者欤　成五年叔孙侨如会晋荀首于谷此晋鲁结好之常礼也鲁既比晋尤亲故合诸侯固盟之外尝私结晋好成元年臧孙许及晋侯盟此年侨如与晋荀首会所以致亲于晋凡此七者皆景公之会盟也　宣十二年书晋人宋人卫人曹人伐郑者前年楚子伐郑晋郤缺救郑不克郑与楚平故晋与三国伐之取成而还自此终景公之世三服而三叛是年服晋至宣十一年楚郑盟于辰陵一叛也十二年再服于晋故经书楚子围郑至十四年书晋伐郑二叛也成五年郑伯同盟虫牢则又服于晋矣至九年晋执郑伯栾书伐郑三叛也然其间伐郑之役必书晋侯书栾书此独称人者恶晋不能救之于始使郑无所援不得已而归楚又复连兵以伐之故贬称人也　十四年书晋侯伐郑者郑以邲之战晋败于楚遂即楚背晋不与清邱之盟此晋侯所以伐之　十八年书晋侯卫世子臧伐齐者齐不从晋久矣景公欲服诸侯以复兴霸业则莫若先服齐齐服而诸侯从之此晋于是年所以始伐齐也　成三年书公会晋侯宋公卫侯曹伯伐郑者郑自邲之战晋败于楚遂坚楚好宣十四年虽一伐之未能遽服自此成元年凡六年间无讨郑之文盖自知力不能得郑也及成二年晋败齐于鞌诸侯稍稍辑睦故三年合四国诸侯伐之左氏谓讨邲之役盖追本服楚之始且以谓郑覆师于鄤败晋偏军夫以晋之强防众诸侯压兵于郑如破朽耳郑亦安能败之假如左氏之説则成五年虫牢之盟郑何为与盟而服晋也　八年叔孙侨如会晋士燮齐人邾人伐郯者七年书呉伐郯呉始见经晋主诸侯使蛮夷入伐而莫之恤则罪在晋矣故晋于是年帅诸侯以伐郯讨郯之罪以塞已过不知郯成于吴非郯之罪晋当用师于吴呉服而郯从之矣今晋侯畏呉之强不能致讨而区区陵蔑小国亦何为哉大抵春秋之时惧强凌弱虽晋亦然观晋与楚争久矣其举兵于楚者不过一二而伐郑之师曽不少息其不能服楚以得郑犹不能服呉以得郯也然晋楚相仇未尝有盟防之好今晋伐郯以仇吴而自成十五年屡与呉防用见晋之畏吴尤甚于畏楚矣　九年书晋人执郑伯晋栾书帅师伐郑义见同盟于蒲　十年书公会晋侯齐侯宋公卫侯曹伯伐郑者左氏谓郑纳赂以求盟晋归郑伯则郑服于晋矣故厉公即位三年郑从晋以伐秦用见请成于此故也八年晋栾书帅师侵蔡者蔡之服楚不与陈郑同陈郑虽畏楚时或叛之惟蔡胁于楚不敢携贰诸侯不能争故经书蔡之文殊畧于陈郑惟晋文兴霸楚弱晋强故蔡侯三与盟防自后不复从者文十年书楚子蔡侯次于厥貉言次不言盟则知蔡之从楚久矣不必盟会以相结也十五年郤缺虽伐蔡而入之亦不能使其服从至是复书侵蔡距伐蔡之师逾三十年则晋之愤蔡可谓畧矣其愤之畧者盖不可觊其从故也凡此八者皆景公之侵伐也　宣十二年书晋林父帅师及楚子战于邲晋师败绩者景公自宣十年即位至此二年齐鲁背好陈郑附楚景公于是逺慕二霸之绩欲服楚以宗诸侯故因楚子围郑遂以林父帅师而兴邲之战然晋自灵成以来国势稍弱而楚值庄王之兴有蒍敖为之佐计其强弱晋固不能敌楚矣此林父所以取败也成二年季孙行父臧孙许叔孙侨如公孙婴齐帅师防晋郤克卫孙良夫曹公子首及齐侯战于鞌齐师败绩者晋为楚败楚势愈张鲁会楚子宋及楚平陈郑坚事楚之心齐卫忘盟会之好景公欲収合诸侯故宣十七年脩断道之盟鲁卫虽服而齐犹偃然无从晋之意故十八年晋衔伐齐未得志也至成二年因鲁卫之仇合三国之师一战败齐晋之威令始震于此矣盖景公之失诸侯者以邲之败其得诸侯者以鞌之战观二战之胜负以防诸侯之服叛则景公之业所以坠而复振举在是矣凡此二者景公之大战也　成六年书晋栾书帅师救郑七年公会晋侯合九国救郑者成五年郑伯会晋同盟虫牢故六年楚师伐郑晋栾书帅师救之也七年楚复伐郑晋复合诸侯救之夫晋之强弱与诸侯事晋之勤怠皆系郑之服叛而已晋之所以区区于郑者意非止于争郑所以与楚争衡也其与楚争衡所以制诸侯也故郑或叛晋则晋必伐之楚或伐郑则晋必救之郑之二境交被侵伐中国诸侯从以多事其原起于两雄之相争故其害之流蔓积数世而不息焉凡此二者皆景公之救国也虽然律春秋以三伐之法则晋楚均获罪于圣人崇中国以抑夷狄之强则晋为有功于春秋矣方景公初立楚人暴横入陈围郑伐宋侵卫中国诸侯苦其兵威而蜀之盟其从楚十一国使景公不能再命诸侯则华夏变而为夷狄惟景公不失旧业故自成三年以来楚虽强不致甚炽终景公之世惟伐郑两见于经无他侵伐之事则其抑戎狄卫中国之功亦岂小哉
　　厉公【名州蒲成十一年立十八年卒】
