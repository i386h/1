<!-- { "loadSidebar": true } -->
　　齐自太公之兴在春秋最为强国僖公当隠公时连结诸侯务为威强故三年盟郑伯六年盟鲁公八年盟衞侯人盟宋公相与同心协力以安社稷然其盟好之情不能相保一旦务利忘义则弃礼文防兵革怨连祸结转为雠敌故隠八年与宋盟而十年伐宋六年与鲁盟而桓十年十三年与鲁战隠三年与郑盟而桓十三年与郑战其间终始相好不加兵侵伐者惟衞国而已故隠八年与宋盟桓三年胥命于蒲十年战鲁于郎十一年又盟十三年战鲁郑纪三国皆与衞同其好恶而不至反覆也夫鲁宋衞郑诸国其交兵多矣此伐之彼必报之兴兵报复不能相下以其势相伉也惟齐视诸国最强故在僖公时毎连诸侯以伐人而未闻诸侯敢连兵以伐之者盖其土地之广甲兵之众威势之强足以凌蔑诸国故非特背好结怨与四国为敌而弱小之国亦屡被其患是以隠十年入郕十一年入许桓五年如纪其凌暴小国若此其甚也呜呼质子始交而交恶口血未干而背盟春秋之世与国一也而齐绍太公之裔领袖当世为诸侯之所倚重使僖公能以信义抚大邦以仁义交小国纠合同盟藩屏王室其谁敢不听不务为而逞其威势欲以自强遂使诸侯称兵相伐纷然四起无复忌惮则僖公其祸乱之首欤
　　齐僖与纪始终
　　按桓五年齐侯郑伯如纪左氏谓欲以袭纪纪人知之当是时齐郑交好故郑附齐图纪而鲁与纪姻国也鲁以十年郎之战与齐郑弃好至十一年郑庄公卒厉公立郑始与鲁结盟于武父故十三年桓公连纪侯郑伯及齐宋衞燕战盖郑始与齐好则附齐以谋纪及与鲁平则连纪以讐齐是齐纪之相讐郑未尝不与也及齐僖公卒襄公即位桓十五年鲁会齐侯于艾鲁于是好齐仇郑故十七年公会齐侯纪侯盟于黄盖纪鲁同心鲁与齐平则纪亦与齐平矣洎桓公以姜氏之乱见弑于齐齐鲁复为讐齐既讐鲁则灭纪之心无复假借故庄公元年书齐师迁纪郱鄑郚杜谓徙三邑之民而取其地也言以师迁见齐以兵威逼胁而彊迁之也纪既受制于齐不能自安其国故三年之纪侯之弟季以酅入于齐为齐附庸之国先儒谓季以邑入齐先祀不废社稷有奉书字以贵之是大不然夫酅纪侯邑非季所得专也今季虽削弱而纪侯犹在季安得挈而与人哉四年纪侯大去其国而齐遂并纪夫并人之国取人之地齐襄固不容诛然使纪侯亡国者实季之罪也不言灭者齐未尝加兵于纪由季以酅入而纪侯自去所以重季之恶也公羊谓襄公复齐之讐盖附会云耳襄公【名诸儿桓十五年立庄八年无知杀之】
　　襄公之恶罪在不赦者有三通文姜以乱大伦一也贪土地而灭纪国二也拒王命而纳衞朔三也南山之诗也曰鸟兽之行淫乎其妹夫襄公以国君之尊而为汚行上悖天理下灭人伦使桓公见贼于彭生以起两国之害按其罪虽裂肝碎首未为过也时无王政九伐公法不加焉使如襄公之恶尚能有国数岁始见殒于国人亦可为太息矣春秋之法罪莫重于灭国盖以兼并其土地戕乂其民人为恶之甚者也况自入春秋诸侯未有灭国者自襄公作俑于纪使纪侯亡宗庙社稷播越于外不得祀其先君襄公忍为残暴而莫之恤自是春秋诸侯例以灭国为常非公其谁啓之欤衞宣无道嬖杀适伋之死也朔实造之则朔得罪于衞其不当立明也宣公既没朔偃然自立得志于衞者五年泄职知义所在立黔牟以奉康叔使衞统复正则黔牟之不当废亦明也朔不当立黔牟不当废襄公利衞朔之附已乃会诸侯之师拒天子之命伐而纳之岂惟紊乱大义明教所不赦哉盖亦蔑有周室矣故等诸侯之罪则齐为重鲁次之诸侯又次之而朔之恶有不足论焉呜呼人伦不可紊也而襄公乱之敌国不可陵也而襄公灭之王命不可奸也而襄公拒之犯此三恶则何以绍祀太公雄长诸侯乎其不能令终宜矣
　　桓公见二霸
　　孝公【名昭僖十八年立二十七年卒】
　　按左氏齐小白夫人无子多内宠内嬖如夫人者六人长衞姬生无亏少衞姬生惠公郑姬生孝公葛嬴生昭公姬生懿公宋华子生公子雍小白与管仲属孝公于宋襄公以为太子雍巫有宠于衞姬荐羞于公亦有宠公许之立无亏管仲卒五子皆求立小白卒易牙与寺人貂杀羣吏而立无亏孝公出奔宋僖十八年宋公以诸侯伐齐立孝公四公子之徒拒之宋遂战于甗齐师败杀无亏故宋襄公立孝公而还夫有嫡则立嫡均庶则立长此古今通义小白无嫡六子皆庶而无亏出于衞姬为羣庶之长以义正之则无亏当立明矣小白惑于私嬖始属孝公于襄公又许易牙以管仲之贤不能断以大义卒致五公子之乱而齐之祸实小白管仲启之也及孝公既立二十一年与宋襄公盟于鹿上是时宋楚争霸故宋襄邀二大国主盟鹿上而宋楚二君霸业未定孝公未敢背宋而奉楚也至二十一年盂之防二十二年之战败宋师中国之势已在于楚而宋不足恃孝公于是始伐宋围缗以讐宋恩楚矣夫宋襄公天子之上公而楚夷狄也孝公之立出于襄即位之初既不能伐楚以继小白之业又不能辅宋襄以酬定立之恩乃忘徳背义弃华即夷使先君之功一旦坠地可胜叹哉
　　孝公与狄终始
　　小白兴霸天下赖之圣人许焉以其当狄人暴强之时而能纠协诸侯摧强暴之锋振中国之气是可嘉也自孝公起狄之祸甗之役求救于狄且与之结盟【僖十八年狄救齐二十年盟】自后狄恃其功侵犯不已【僖三十年三十三年又四年九年十一年宣三年赤狄四年狄】盖夷狄不可与之共功与之共功则终受其祸孝公即不能攘之却之以绍先君之烈复启其贪惏贻患子孙使霸业不能竞惜哉
　　昭公【名潘僖二十八年立文十四年卒】
　　晋文公事见二霸例齐鲁事见鲁公例
　　懿公【名商人文十四年立十八年齐人杀之】
　　按左氏鲁叔姬妃齐昭公生舍叔姬无宠舍无威公子商人小白之子昭公弟也骤施于国而多聚士尽其家贷于公有司以继之昭公卒舍即位商人弑舍而立其兄元元弗受及商人自立元不顺其政后五年齐邴歜之父弑商人齐人立公子元经曰齐人弑其君商人称商人者以见商人簒弑自立国人不与也夫齐自小白之没厯孝至懿凡三君或以战伐立或以簒弑立皆起于小白之没不正故互相攘夺不胜其祸然昭公之时商人骤施聚士逆意已萌而公不早图之飬就其恶卒至殒毙则昭公之死盖亦自取之也呜呼商人弑君攘国逞志于齐自谓长有封土无敢睥睨者然而数年间见殡仆乗身位两亡盖善好还事毎若此悲夫説者谓晋主盟中国诸侯之所倚仗也齐国之乱两君被杀曽未尝求救于晋晋亦莫之救何耶盖当是时晋灵当国昏暗不君自不免于赵穿之难安能救恤他国以振盟主之威哉
　　惠公【名元宣元年立十年卒】
　　与莒国终始
　　惠公在位十年事鲜系于他国惟鲁以娶妇取田交际为多已见齐鲁例文十年书元卒齐崔氏出奔衞崔氏乱齐事始于此祸虽起于惠公而崔氏之出惠公已没亦移之于齐大夫例惟齐伐莒自惠公后屡见于经遂次其事而论之考之春秋曹滕邾莒以下皆小国也然各有系属邾系鲁许系郑曹系宋其所以被伐者不过其奉事之国也惟齐与莒亦然按宣四年公及齐侯平莒及郯莒人不肯公伐莒取向盖莒鲁又同信好至宣公始加侵伐故十一年公孙归父会齐伐莒自是鲁无讐莒之文而齐每加兵于莒矣故十三年齐师伐莒襄二十三年齐侯袭莒二十四年齐崔氏伐莒昭十九年齐髙发伐莒二十二年齐侯伐莒盖次宣至昭伐莒者六虽宣十七年马陵之盟服晋以结盟好而终不免齐之侵伐盖其壤地相接齐之强盛足以控其喉襟也然齐自僖至懿更厯数君非不逞威小国而经无伐莒之文至惠公始云者盖齐鲁交结久矣而莒鲁之好前此未尝替也鲁既事齐则齐故重于侵莒至是鲁公平莒及郯莒人不从其请两国之好始相携贰鲁既连齐以伐莒则齐乗鲁之意称兵于莒者势使然也虽然使齐侯能怀柔小国终始不变聚向之役以大义规鲁使其悔祸于莒降心相从则惠公之德亦美矣哉
　　顷公【名旡野宣十年立成九年卒】
　　齐晋相雄久矣景公绍晋霸业未衰而齐至顷公国势浸弱鲁衞诸君皆附晋背齐敢从晋以征伐也故宣十七年晋侯为断道之盟使郤克请防于齐齐使妇人观而笑之克怒誓欲报齐使栾京庐待命于齐而归自是伐齐之役鞌之战皆郤克主事此齐晋交怨之由也故十二年书晋侯衞世子臧伐齐成二年鲁四大夫合四国伐齐齐师败绩衞以附晋为断道之盟故成二年衞孙良夫战齐于新筑鲁亦附晋取汶阳之田故是年四大夫战于鞌盖是时诸侯从晋齐师益寡故败鞌之后遣使请盟晋侯许之自是终成之世齐不复加兵于鲁则其惧晋可知矣噫齐霸之衰其基于此乎
　　灵公【名环成九年立襄十九年卒】
　　齐自晋重耳没罕从晋好至顷公时鞌之战败于郤克请盟袁娄遂听命于晋自成五年虫牢之盟至襄十四年伐秦之役凡盟会征伐从晋者二十八年其间盟者九【成五年虫牢七年马陵九年蒲襄三年鸡泽九年戯十一年亳城北凡九】会同者六【成十五年钟离襄五年戚八年邢邱十六年沙随襄十一年萧鱼十四年向】同伐者十一【成八年伐郯十六年伐郑十三年伐秦十六年伐郑襄九年十年十一年伐郑十四年伐秦又伐郑】同救者二【成七年救陈郑襄三年救郑】城者一【襄二年虎牢】皆附从盟主以正中夏却强楚也及襄十五年晋悼即位平公嗣立齐侯乗间复叛屡与鲁仇故四年之间侵伐鲁鄙者凡六盖鲁背齐事晋齐蓄憾已久赖景公一战兵威足以折之而厉公悼公或以威强或以德义皆能制齐而鲁赖以无恐一旦乗悼公之亡遂憾于鲁矣平公愤齐之横欲总前烈以抚诸侯是以襄十八年合十二国之师同围齐十九年率诸侯为祝柯之盟是时晋虽强而齐犹未服故衞孙林父晋士匄复帅师以侵伐之逮灵公卒庄公光立齐始服从晋矣然方齐未叛晋之初其听命于会者自虚朾之盟以后或崔杼或世子光或齐人皆不书齐侯何也按世家灵公十年晋悼伐齐齐令世子光质晋十九年立公子光为太子高厚傅之令会诸侯于钟离盖当时世子光在晋故晋合诸侯皆光摄齐事光既在晋齐无监国则灵公不敢亲往宜矣是以或遣崔杼或遣齐人间见于经也呜呼齐国之强不逮晋久矣为灵公者能崇德义修政刑使诸侯服从以胜晋则可不然则事之可也既不能强又不能弱而乗间抵衅乍叛乍服自取危辱亦谬矣哉庄公【名光襄二十年立二十五年崔杼弑之】
