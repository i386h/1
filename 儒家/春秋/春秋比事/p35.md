<!-- { "loadSidebar": true } -->
　　楚人蔑之谓晋与诸侯不足力争故自邲之战败晋之后积数年间楚无有与诸侯盟会者及是年晋以鞌之战胜齐霸威小振始虑晋之复兴谓者齐之强国独受其师盟鲁宋诸君将奔走焉而不暇矣于是始于力争诸侯要鲁而会之鲁以晋虽败齐犹虑其不能久制齐也使齐一日抗晋则必释憾于我晋势稍衰则无以我援是以因结楚会防晋宋之好且虞晋之不竞也　襄二十七年叔孙豹会晋赵武楚屈建蔡公孙归生衞石恶陈孔奂郑良霄许人曹人于宋按经未有晋楚同好会者至是悼公没平公即位也夫晋德浸衰畏楚为患势不能敌始欲结盟会以苟安中国而已　然自是之后夷狄强横控中国之喉襟晋既与合好修成而力之不胜虽欲角敌而不可得故昭元年叔孙豹会晋赵武楚公子围齐国弱宋向戍衞齐恶陈公子招蔡公孙归生郑罕虎许人曹人于虢复防宋会而愈见防于夷狄矣夫宋之会挈中国以从楚者不过衞郑两国而已至是则齐宋大国亦来听命用见楚势愈强晋愈不敌也至四年楚子蔡侯陈侯郑伯许男徐子滕子顿子胡
　　子沈子小邾子宋世子佐淮夷会于申则楚轩然主会晋不复争中国之柄倒持于楚夷狄之横前未有也天下之事必谨于始始之不谨而救其末流则无及矣平公之会楚姑苟安以图目前之计而不知豺狼之心可挫可辱而不可诱以礼文遂使楚人乗此得逞卒攘中国之权终春秋晋不复兴其患实起于宋之会也　九年叔弓会楚子于陈六年叔弓如楚七年公如楚至是年叔弓又如楚会鲁所以事楚如此者以当时晋霸衰陵不能与楚争故鲁逃晋而归之也夫鲁自成至昭三与楚会大抵度晋之衰不足以保已虑楚为患不得已而依之然则从夷之罪不专在鲁抑晋之不德有以使之也凡此皆会楚始终也
　　经书会呉九
　　成十五年叔孙侨如会晋士燮齐高无咎宋华元衞孙林父郑公子防邾人会吴于钟离襄五年仲孙蔑衞孙林父会吴于善道是年秋公会晋侯宋公陈侯衞侯郑伯曹伯莒子邾子滕子薛伯齐世子光呉人鄫人于戚十年公会晋侯宋公衞侯曹伯莒子邾子滕子薛伯杞伯小邾子齐世子光会吴于柤十四年季孙宿叔老会晋士匄齐人宋人衞人郑公孙虿曹人莒人邾人滕人薛人杞人小邾人会吴于向凡此五者皆吴会诸侯也盖吴自成七年伐郯始见于经是年入州来其势浸盛时晋方与楚争郑欲结吴为援故以士燮率诸侯大夫就会吴于钟离夫以中国会勾呉诸侯之耻也在二霸时非无楚患然其所以御楚者合诸侯修盟会厉兵威以攘却之而已未闻求援于荆楚也厉公虽病楚之强而不能遵绍二霸如当时之盛而区区援呉师以抗强楚安得不长其骄暴哉故自成十五年会钟离始起强吴骄横之端至襄五年鲁衞两国会之诸侯复会于戚十年又防于柤十四年又会于向讫悼公世岁循其辙而不改焉夫钟离之会经虽书会然皆中国大夫其势未甚屈也至善道之会则鲁衞两国大夫而不及于诸侯戚之会虽皆列国诸侯尚能致吴人听命于会犹存中国之分也至柤之会则亲屈盟主合诸侯之众就会强夷其陵慢屈辱至此甚矣至向之会则又以大夫从之上自诸侯下及大夫皆委身交好恬不为耻是又见中国之微也大抵春秋之法疾僭窃诛首恶其最严者厉公会于钟离开强吴之祸其流及于黄池之会吴子遂霸中国夫当吴楚之盛鸱张虎踞抟噬中原晋之二君虽未能挫其锋刃芟夷而剪灭之苟能力为之隄障则其末流之患未必如是之遽也虽然平厉二公固无足多称若悼公在位攘楚服郑萧鱼之会去重耳无几亦与吴会何也盖楚自庄公以来横行中国至襄之时大势已衰矣呉自成入春秋止有伐郯入州来之文势焰方炽兵师未衂以承晋厉景之余区区御楚不暇又益以方张之吴苟非假礼文之好优柔其暴气笼络其骄心则吴楚交横中国其沦胥矣然则悼公之会吴亦势有所不得已也哀六年叔还会吴于柤七年公会吴于鄫十二年公会于槖臯此吴三会鲁国也按经前未有鲁独会呉之文至哀公时始三会之者是时齐晋并衰楚亦随弱罕见于经所以威诸侯者唯吴一国而已矣鲁以吴强且无大国之援于是荐往会之盖欲深结其好苟纾目前之难也呜呼自吴败齐于艾陵晋亦震恐至十三年黄池之会吴子偃然雄霸诸侯鲁晋从之中国尽制于夷狄矣故经书公会晋侯吴子于黄池独书晋侯正伤晋之弱不能抗吴而反制于吴也夫以申之会虽楚子为主然当时齐晋不从楚所会者不过蔡陈郑小国而已至此黄池之会虽晋之强亦俛仰以听命中国至此不可复振矣此圣人所以未几而絶笔也虽然楚之会莫盛于申而其衰也亦起于申之防吴之会莫盛于黄池而其亡也亦自于黄池之会盖盛极必衰兴极必亡古今之常理使中国之君当其雄盛不能持满居胜犹及于败况蕞尔荆蛮侵夺中原一旦得志加以楚灵之骄暴夫差之侈汰其不灭亡何待耶凡此吴楚之防也
　　经书如会者三
　　僖二十八年晋侯盟于践土陈侯如会襄三年陈侯使袁侨如鸡泽襄七年郑伯髠顽如会夫书如会皆以中国隆盛逺来从服也然践土之盟陈侯亲来如会经不书与陈侯盟至鸡泽之会使袁侨来则叔孙豹及诸侯之大夫盟之何也盖重耳之霸威于悼公鸡泽之盟不逮践土重耳威震强楚信服诸侯于其来也不屈霸主之尊特为陈侯而盟虽不盟陈侯而陈侯亦不敢叛去故厯襄至灵纯于服晋者几三十年则其畏服之心如此其久也悼公勉强兴霸扶持故业鸡泽之会仅致陈之大夫悼公以得陈为主且惧其复失故于袁侨之来须盟以结之观是盟之后不逾四年鄬之防遂畏楚而逃归虽悼公大合诸侯举师旅戍之救之卒不足以得陈则其服陈之功去重耳逺矣至郑伯如会则以卒故书义无可论此经书如防之防也
　　经书夫人及内女会者六
　　庄二年夫人姜氏会齐侯于禚七年夫人姜氏会齐侯于防又冬会齐侯于谷僖十一年公及姜氏会齐侯于阳谷十七年夫人姜氏会齐侯于卞此夫人会也二十七年公会杞伯姬于洮此内女会也夫以襄公三会姜氏皆以淫汚之行也乱人伦而逆天理诗人尝刺之矣至若小白两会姜氏则虽无襄之恶然妇人迎送不出门见兄弟不逾阈小白身为霸主逺防姜氏于外鲁公不严内外之分不见文姜之恶而以夫人逺出为会皆非礼也故经书公会齐侯姜氏以参讥之至伯姬之会按二十五年伯姬归于杞故二十七年公会之于洮杜以伯姬为庄公之女左讥其非诸侯之事夫庄公虽敦父之爱出会伯姬然诸侯非民事不举公之防于父子之恩则得矣其如礼何是以春秋亦书以讥之也
　　总论
　　夫总诸侯以论之霸主之会齐莫盛于阳谷晋莫盛于萧鱼其最不善者桓之时莫盛于稷襄之时莫盛于澶渊阳谷之会服江黄萧鱼之会纯服郑攷之前后无与比者实春秋非常之功也至稷之会成宋督之恶澶渊之会背归宋之财其不信不义甚矣故经特书所会之事曰成宋乱曰宋灾故者显著其恶也嗟夫列国之会其盛如此而合于义者不过一二数然则当时诸侯大夫所以修会之意果何为哉宜乎春秋屡书而不隠





　　春秋比事卷十三终
　　钦定四库全书
　　春秋比事卷十四　　　　　宋　沈棐　撰
　　朝
　　古者邦国惟诸侯入觐天子岁有常礼至于列国必嗣君继立然后得以相朝所以修先君之好严谨始之礼也春秋之时王纲不施朝觐之礼浸以废弛孱君弱国无所宗向区区欲保守疆土幸免并吞苟其势力强盛足以肆凌轹者莫不劘车重研奔走而臣事之是以鲁国之君则朝于晋齐而邾莒滕薛则朝于鲁盖各以强弱相制势使然也夫以先王盛时方国诸侯所以朝事不懈者唯天子一人而已未闻有强国也及周之衰是礼不行于天子而雄强之国侵权僭礼偃然以王者自居其于天子蔑无尊事之心仅同一小国耳圣人伤周之不振而悼弱之无依是以举相朝之礼具载笔削请得而论之
　　按经书来朝者十六国
　　滕自隠十一年朝鲁其后桓二年滕子来朝文十二年滕子来朝襄六年滕子来朝哀二年滕子来朝滕子来朝凡五　邾子自桓十五年朝鲁其后宣元年邾子来朝成六年邾子来朝十八年邾子来朝襄元年邾子来朝二十八年邾子来朝定十五年邾子来朝邾子来朝者凡七　杞自桓二年杞侯来朝其后凡五庄二十七年杞伯来朝僖二十七年杞子来朝文十二年杞伯来朝成四年杞伯来朝十八年杞伯来朝　曹自桓九年来朝其后凡五文十二年曹伯来朝十五年曹伯来朝成七年曹伯来朝襄二十一年曹伯来朝　小邾之朝四僖七年襄七年昭三年十七年　郯子之朝二襄七年昭十七年　纪以桓六年谷邓以桓七年牟葛以桓十五年郳黎来以庄五年萧以庄二十三年鄫以僖十四年郜以僖二十年皆一朝此其大凡也夫春秋书来朝之意皆以鲁不当受彼不当来实交讥之也其间笔削之文有可论者请摭言之　隠十一年滕侯薛侯来朝三传之説左氏公羊无取谷梁庶几虽然鲁十二公受小国与往朝诸侯固皆有罪然首僭朝礼罪始隠公夫鲁周公之后守天子之东藩固当恪守周礼率先诸侯以朝天子可也隠公当东迁之后首嗣鲁统不闻讲朝王之礼而傲然自尊受人之朝遂使后世子孙例以为常蔑有天子则隠公作俑之罪盖甚于羣公矣　桓七年谷伯绥来朝邓侯吾离来朝三传公谷无取左氏虽当而未究经意盖春秋之法诸侯不生名名恶之大者也桓公弑君自立诸侯皆得而诛之谷邓合诸侯不能以致讨反交臂来朝其罪尤大故生而名之特异于他文也　九年曹伯使其世子射姑来朝三传谷梁之説为近盖当春秋时争国窃位簒弑攘夺不可胜数今曹伯有疾而使世子来朝召乱之本也世子狥父之命委国而出尤其罪之大者故书以讥之　十五年邾人牟人葛人来朝按经来朝之文未有书人此三人来朝皆贬称人恶其朝桓亦谷邓称名之义也　庄五年郳黎来来朝按春秋附庸之国例书字若萧叔朝公是也此独名者谓弱小之国土地防陋其礼不足故贱之此固不可攷其理或然庄二十三年萧叔朝公盖礼牺象不出门嘉乐不野合庄公急齐之婚不顾父讐及齐侯遇于谷固已非矣而萧叔又往朝之朝于内且不可况在外乎故曰萧叔朝公以讥之也　僖十四年季姬及鄫子遇于防使鄫子来朝盖内嫁曰归于某故春秋于郯杞莒诸国凡内嫁之女必书其归季姬前此无归鄫之文则是未嫁也是年及鄫子遇使鄫子来朝明年季姬归于鄫是先遇后嫁其使来朝实请婚期于鲁也季姬之行不正可知矣季姬之不正鲁之耻也故书及书遇所以显其恶虽然春秋于朝鲁小国所书之爵不同若杞或称侯或称伯称子滕或称侯称子皆以例降何也説者谓杞迫近东夷礼文随化故圣人贬之然则滕之国亦岂近荒裔哉盖圣王不作诸侯自恣朝会不常彼三国者或以侯礼而朝或以伯子而会春秋从而録之以见礼典废坏名爵不正也若夫小邾子説者谓邾之别封书小邾以别邾子理或然欤
　　聘
