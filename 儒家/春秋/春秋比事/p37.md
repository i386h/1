<!-- { "loadSidebar": true } -->
　　僖二十六年齐人侵我西鄙公追齐师至酅弗及左氏谓齐讨鲁与衞莒盟也夫齐鲁邻国世为婚姻小白方霸鲁尝事齐盟会之礼不可废也攷之经自小白没鲁未尝与齐盟会至是二十五年及是年春乃两与衞莒结盟宜乎取怨于齐而齐师见侵也于是公追其师弗及讥鲁无备不能敌齐及齐既去而始追之也侵称人追称师不可言公追齐人故也　文十五年齐人侵我西鄙冬齐侯侵我西鄙遂伐曹入其郛盖自重耳之霸谨于事晋至文十四年齐闻晋灵之防愤鲁之不亲故因子叔姬释憾于鲁而侵我西鄙鲁使季孙行父求救于晋诸侯为扈之盟不能为鲁讨齐是致齐侯复侵我西鄙其伐曹入其郛以讨曹伯之来朝也夫商人弑舍自立身负滔天之恶其得免鈇钺幸矣又恃其强大数侵姻国不道之甚也故经书其爵以着其恶　襄十四年莒人侵我东鄙杜谓莒既灭鄫鲁侵其西界故侵鲁东鄙左説无证攷之经莒自八年伐鲁东鄙至十四年侵我东鄙其间凡四称兵当是时晋悼方兴纠叛讨贰以正诸侯莒之病鲁如此宜无所贷而晋未尝为鲁致讨鲁亦未尝报伐者窃意鲁侵莒境故莒致怨焉曲在鲁也不然以鲁列国岂畏一莒焉凡此书侵我之意也
　　经书诸侯侵者二
　　僖四年公会齐侯宋公陈侯衞侯郑伯许男曹伯侵蔡蔡溃蔡楚之与国小白修霸二十余年虽逺若江黄亦来从命而蔡畏楚之强不归中国故齐侯合诸侯以侵之于蔡言侵于楚言伐齐侯意在伐楚不专于侵蔡也书蔡溃言侵之而民已叛其上用见小白兵威之盛也定四年公会刘子晋侯宋公蔡侯衞侯陈子郑伯许
　　男曹伯莒子邾子顿子胡子滕子薛伯杞伯小邾子齐国夏侵楚是时楚势已衰强吴暴横虽陈蔡顿胡服楚不贰者至此亦同中国共一举侵楚之师自入春秋诸侯有事于楚未有若此之盛也然师旅虽众而晋势已衰以弱攻弱卒不成功致使败楚入郢之功归于吴子故书曰侵者伤中国之大合十九国之众而不能胜楚止侵之也凡此皆诸侯侵国之迹也
　　经书大夫侵国十八
　　庄十五年郑人侵宋小白图霸欲服诸侯再会于鄄郑已听命而复叛齐侵宋故十六年宋齐衞伐郑至是年幽之盟郑始服齐也　二十九年郑人侵许许邻于郑数为郑病观十六年幽之盟许已从齐至二十七年再命盟于幽许男不至故郑假讨贰之名得以凌许也成六年衞孙良夫帅师侵宋八年晋栾书帅师侵蔡蔡自晋文没盟会侵伐不从中国者几五十年今景公方欲得郑而楚为郑患楚既病郑则晋亦病蔡交侵其与国亦惩楚之一端也　十年衞侯之弟黑背帅师侵郑九年蒲盟方退郑向楚故是年晋人执郑伯且使栾书伐之则黒背亦侵郑为晋讨也　十六年郑公子喜帅师侵宋宋郑相仇久矣郑附晋则与宋同好归楚则与宋为敌自十五年楚子伐郑郑遂归楚宜是年侵宋助楚子以祸中国也　十七年衞北宫括帅师侵郑鄢陵之战晋既败楚而郑易晋厉之不德附楚益坚厉公既合诸侯伐郑而未服故又使北宫括侵之然合中国之力兵车之众犹不能得郑则区区一衞安足以病郑哉襄二年晋师宋师衞殖侵郑自厉公至此郑皆附
　　楚晋虽数临之以兵未尝服从按成十八年楚子郑伯伐宋冬又侵宋元年晋韩厥伐郑以报宋之怨而楚公子壬夫侵宋又报伐郑之役是年郑师伐宋复重宋仇晋宋不胜两国之患于是合三国之师以侵之至是年冬防诸大夫于戚城虎牢以偪郑明年鸡泽之盟郑始来服而宋亦始得息兵矣然则晋之服郑非特可以却楚亦可以衞宋其利于中国亦不小也　八年郑人侵蔡蔡公子夑是时郑已服晋故侵楚之与国楚人愤之故是年冬使公子贞伐郑郑遂与平夫始侵蔡者将以仇楚而助晋也及楚见伐则背中国而归之虽迫于兵威不得已而从楚然其反覆不义亦甚矣孰若不为蔡病而苟安于中国哉　十一年郑公孙舍之帅师侵宋郑以八年与楚平晋凡两会诸侯大举伐郑之师而郑犹援楚不服至此始侵宋以媚楚则其奸宄不循可谓难制矣悼公力于图霸是年城郑虎牢十年戍之凡经营于得郑者无所不至至萧鱼之会郑始纯服非郑之强敢与晋抗特恃楚之横也　十九年晋士匄帅师侵齐至谷闻齐侯卒乃还齐自晋悼公没始背晋而病鲁故十五年伐我北鄙十六年两伐之十七年又两伐之十八年一伐之晋于是大合诸侯以围齐十九年衞孙林父又帅师伐齐晋欲深惩齐患故又使士匄侵之齐遂杀高厚以与晋平然士匄既受命出师当遂君之命可也今以齐侯之卒囘戈而还贪不伐丧之善掠美于已而废君之命盖有甚于伐防矣经书之恶其专也定七年齐人执衞行人北宫结以侵衞左谓齐盟郑
　　于咸召会于衞衞侯欲叛晋诸大夫皆曰不可使北宫结如齐而私于齐侯曰执结以侵我齐侯从廼与衞侯盟于沙盖晋德至此已衰故齐敢争诸侯据左説则衞侯欲叛晋从齐齐人执结以侵衞实衞侯使之也夫齐侯恃其威强狥其説计执其臣而侵其国固有罪矣然以衞之从晋非不久且故也一旦乗晋之衰遂为诈谋以急于从齐若此其背德反义罪可逃乎　八年晋士鞅帅师侵郑遂侵衞晋以咸之盟郑伯从齐沙之盟衞侯人从齐晋失二援则诸侯离叛孰肯归心此士鞅所以侵郑侵衞欲强二国之服从也奈何晋德不竞不足以来诸侯故是年曲濮之盟郑衞方结以自固明年五氏之次齐衞之好愈坚又明年夹谷之会鲁亦从之矣然则霸主不德而欲力争诸侯难哉　哀七年宋皇瑗帅师侵郑晋魏曼多帅师侵衞郑自定八年咸之盟背晋从齐十年与齐防于安甫自是之后不复向晋故宋皇瑗为晋讨之然当时诸侯附齐已众独宋未会以宋素与晋好服属之心不与诸侯等故当定哀之间诸侯纷纷与齐盟会唯宋不与焉以宋视诸侯岂不贤哉衞自沙之盟亦背于晋至哀元年且连齐伐晋五年晋虽伐衞而衞从齐自如是以七年曼多再侵之也　十年晋赵鞅帅师侵齐晋以齐揽诸侯自为封殖蓄忿已久特其势衰力屈度不足胜齐故虽数病其与国不敢称兵齐境至是呉人伐齐齐阳生卒晋乗其衰衅故赵鞅侵之然终春秋之世诸侯不复归晋则晋间齐以侵之何益哉　十三年晋魏曼多帅师侵衞晋以衞久附于齐屡讨不从故至是复侵之也晋之衰頽方见屈于强吴苟得一衞岂能长有之乎况时有六卿之患国势已分裂于权臣而犹勤兵于外觊诸侯之屈服是犹商贾经营于四方而不知强奴悍婢阴窃其帑藏也凡此皆大夫侵国之迹也
　　经书楚侵国七介人侵国一
　　僖二年楚侵郑小白既霸中国郑已附齐十六年及二十七年幽之盟僖元年会于柽郑皆在焉楚以郑附齐之坚于是侵之然不知小白之势方张非楚所能争是以召陵之盟终见屈于齐　宣元年楚子郑人侵陈遂侵宋郑自文公服晋至此始叛而从楚而陈犹附晋不贰楚既得郑且欲服陈故侵之宋以晋之与国在春秋时屡与郑敌郑既归楚宋必受患是以楚郑连兵侵宋夫侵陈者欲陈服侵宋者欲宋惧而楚子之意尤甚于得陈故先侵陈遂侵宋也　三年楚人侵郑郑以二年战于大华元晋以宋故合四国侵之大之战郑遂即晋故楚人复侵之也　成二年楚师郑师侵衞景公始替霸业楚人易之所以争诸侯者未力也及鞌之战晋威复强楚欲伉之始急诸侯而衞较之他国依晋尤重观断道之盟伐齐之役乃败齐于鞌衞侯悉从楚欲去晋肘臂宜莫先于衞是以连郑师侵之也十八年楚人郑人侵宋是年鱼石作乱奔楚楚居之彭城谋欲纳之必先病宋故复连郑侵宋及是年诸侯盟虚朾襄元年盟宋彭城晋韩厥帅师伐郑于是公子壬夫又帅师以侵宋自晋楚争雄宋郑交伐讫三年而稍定夫郑之病宋有自来矣况鱼石奔楚则楚郑侵宋势必然也向无悼公安能定宋之乱收郑于鸡泽哉　襄十二年楚公子贞帅师侵宋萧鱼之会郑已纯服中国楚争郑未已既执良霄又帅师侵宋楚虽暴横力欲得郑而晋霸方盛终莫之抗自是楚无病中国之文者二十年非楚之弱实晋之威德有以折冲之也　介人侵萧按前年介葛卢来杜以介为东方微国萧亦附庸国其仇怨之由无所考证然其来称名侵萧称人恶其凌云小国故从防之也

　　春秋比事巻十五终
　　钦定四库全书
　　春秋比事卷十六　　　　　宋　沈棐　撰伐【伐者为客见伐者为主】
　　经书从王伐者一
　　桓五年蔡人衞人陈人从王伐郑是也孟子曰天子讨而不伐盖敌国交兵则曰伐王师问罪则曰讨伐有胜负讨无不服此尊卑之异也成周盛时设九伐之法以正邦国诸侯负罪则王命讨之旄麾所向莫不震叠未尝屈万乗之尊亲临军旅而交兵于列国也不幸周室陵迟诸侯暴横敢抗天子是以郑伯不朝而王亲伐之夫以天子而亲伐诸侯其屈弱已甚矣然当春秋时征伐之柄潜移于下诸侯防扈不臣固非一日东迁以来未有能伐之者至是始亲伐郑三国之君又能举众以从是虽有媿于三代亦幸见于春秋也故书从王伐郑以喜其仅得正焉三国称人者盖卑诸侯所以尊天子明人臣不得与王伉也
　　经书公伐六
　　隠七年伐邾僖二十一年公伐邾桓八年秋伐邾庄九年公伐齐纳子纠宣十八年公伐杞襄七年公伐邾是也
　　内大夫伐七
　　庄二年公子庆父伐于余丘僖三十三年公子遂帅师伐邾文十四年叔彭生帅师伐邾襄二十年仲孙速帅师伐邾昭十年季孙意如叔弓仲孙貜帅师伐莒哀元年仲孙何忌帅师伐邾六年仲孙何忌帅师伐邾是也
　　伐我者二十一
