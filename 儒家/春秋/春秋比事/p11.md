<!-- { "loadSidebar": true } -->







　　春秋比事巻四
　　钦定四库全书
　　春秋比事巻五　　　　　宋　沈棐　撰
　　晋
　　世家
　　按史记世家成王封弟叔虞于唐在河汾之东唐叔子奕为晋侯至穆公凡七世穆侯伐条生太子曰仇伐千畆有功生少子曰成师穆侯卒仇立是为文侯文侯十年周东徙三十五年卒子昭侯立昭侯封文侯弟成师于曲沃曲沃邑大于翼翼晋都也成师封曲沃号桓叔潘殳弑昭侯迎桓叔晋人攻之桓叔则还曲沃晋立昭侯子孝侯桓叔卒子代为曲沃庄伯弑孝侯于翼晋复立孝侯子鄂侯鄂侯二年鲁隠初立鄂侯六年卒子哀侯立哀侯二年庄伯卒子代立为曲沃武公哀侯九年武公伐晋虏哀侯弑之晋立哀侯弟缗二十八年齐小白始霸武公伐晋灭之周王命武公为晋侯列为诸侯尽并晋地而有之更号武公始都晋国武公伐晋二年卒子献公立十八年晋始见春秋实僖公二年也凡此盖晋之始封自唐叔在春秋前世系自入春秋始献公终定公传祚十二君合一百七十七年今考其行事见于经者次诸公论之
　　献公【名诡诸庄十九年立僖九年卒】
　　按史记庄十九年献公立在位二十六年至僖二年始以灭下阳见经前此未有闻者盖献公之初晋祚始定齐方主霸未敢与中国抗衡故独守一国未尝有侵伐之事亦不与霸者防盟是以终献公之世不过加兵于虞虢而已然献公之为君骄淫暴虐惑骊姬嬖二伍宠奚齐内则贼世子之亲外则残兄弟之国故见于经者无一善可录而累遭笔削之诛焉按经僖二年虞师晋师灭下阳左氏谓晋以璧乗假道于虞以伐虢虞公许之且请先伐虢晋会虞师灭下阳先书虞贿故也五年书晋人执虞公左氏谓晋复假道于虞以伐虢围上阳冬灭虢师还馆于虞遂袭虞灭之执虞公而脩虞祀书晋人执虞公者罪虞且言易也夫虞虢皆同姓之国而晋灭之其恶固可知矣然灭下阳先书虞师者虞贪晋之贿而假以道且请先伐之则虞为首兵故先言之左氏之説然矣至执虞公称晋人则深罪晋侯者也盖诸侯之义不得专执执得其罪者其恶小故或称爵执非其罪者其恶大故特称人今晋侯既专执又诱虞公以假道袭而执之其恶尤甚故称晋人左氏所谓罪虞且言易者非也五年晋侯杀其世子申生称晋侯称杀者罪晋侯也称世子申生者明无罪也盖郑克段于鄢讥郑伯以兄逐弟也晋侯杀其世子申生讥晋侯以殳杀子也郑伯不兄晋侯不殳皆有罪也然克段不称弟者以段之不弟也杀申生称世子以申生之无恶也言世子之无恶所以重晋侯之罪也犹曰以父之亲而杀其继世之子也呜呼献公以骊姬之爱杀世子申生立奚齐及其死也里克丕郑乃因三公子【申生重耳夷吾】之徒以作乱卒使奚齐卓子荀息见害于里克而里克丕郑又见杀于夷吾是以春秋书曰晋里克杀其君之子奚齐言君之子奚齐未立也又晋里克弑其君卓及其大夫荀息称君者卓己立也杀里克丕郑皆称晋者君杀之也称大夫名者其罪当杀也嗟乎春秋之义莫大于同姓而献公灭之莫重于世子而献公杀之卒使骨肉卿佐相继殂陨残暴不仁未有若此其流緜逺亦幸哉
　　惠公
　　晋与秦仇好
　　晋献公以女配秦穆公则秦晋婚旧之国也而恵公始立秦晋遂交战于韩惠公见于秦何其弃姻好事兵戎如是之遽耶按左传初秦纳惠公惠公入秦穆姬属贾君焉且曰尽纳羣公子晋侯烝于贾君又不纳羣公子赂秦伯以河外列城既而不与秦输晋粟晋闭秦籴故秦伯伐晋则韩之战直在秦而曲在晋也及晋请于秦许晋平而归惠公惠公卒怀公立重耳奔秦秦伯纳之文公用霸则秦之德晋深矣文公图霸中原秦伯率先请诸侯佐佑其绩是以城濮之战温之会翟泉之盟围许伐郑皆与晋戮力一心莫有携贰是又穆公有大惠于晋也文公即世襄公践祚秦伯闻晋之防围郑之滑取怨于晋于是有殽之师盖郑晋之与国也当文公时秦晋连兵服郑及文公没秦先背晋以围郑不克而入滑是以晋率姜戎败秦于殽为晋之説曰我文公主霸于秦尤亲盟伐同之用固婚好今君虽终言犹在耳而秦伯不哀吾丧伐吾同姓慿陵诸国与晋争霸蔑视我君败我盟好则殽之战秦实致之也为秦之説曰骊姬起难惠又出奔吾首纳惠公定晋之嗣惠公背好交兵于韩吾念穆姬之亲既而释之暨公不禄复纳重耳是用主霸中原大兴晋国今襄公忘我大德脩我小怨遽兴战伐覆我师旅则殽之战实晋之罪也秦晋两君各挟私怨由是累世之好一旦弃絶而日防干戈以相攻讨终于悼平不复盟好之事矣故自殽师以来秦晋战者三秦伐晋者七晋伐秦者五请按经传而论之文二年书晋侯襄公及秦伯穆公战于彭衙秦师败绩左氏谓秦孟明报殽之役也　七年晋人【灵公】及秦人【襄公】战于令狐按左氏初公子雍奔秦及襄公卒秦康公欲立之乃纳子雍于晋是时晋太子灵公也赵宣子患穆嬴之泣乃立灵公而拒秦遂败秦师于令狐夫彭衙之战虽秦报怨于晋然令狐之役据左氏以折之则晋直而秦曲也　十二年晋人秦人战于河曲左氏谓秦为令狐之役故秦伯伐晋秦惧晋而夜遁复侵晋入瑕凡此秦晋之三战也　文二年晋连宋陈郑伐秦三年秦人伐晋左氏谓晋报彭衙之役秦济河焚舟取晋地王官及郊封殽尸而还遂霸西戎此秦晋之交伐一也　文四年晋侯伐秦左氏谓围邧新城以报王官之役十年秦伐晋左氏谓是年春晋人伐秦取少梁经不书夏秦师伐晋取北征以报少梁之役此秦晋之交伐二也　宣二年秦师伐晋左氏谓元年晋欲求成于秦赵穿曰崇秦与国我侵崇秦必救之吾以求成焉冬赵穿侵崇秦弗与晋成故二年伐晋以报崇之役也八年晋师白狄伐秦左氏谓六年赤狄伐晋八年晋及狄平遂会晋伐秦此秦晋之交伐三也　宣十五年秦人伐晋【秦穆公】左氏谓秦师次于辅氏晋魏颗败之获秦力人杜囬成九年秦人白狄伐晋左氏谓诸侯贰晋故夫晋以秦两见伐故成十三年晋同齐鲁宋卫郑曹邾滕大兴兵以伐之左氏谓秦桓公既与晋厉公为令狐之盟经不书而又召狄与楚欲通道以伐晋诸侯是以睦于晋盖当时厉公主盟故能纠率诸侯同报秦怨此秦晋之交伐四也　襄十年晋师伐秦【景公】左氏谓九年秦景公乞师于楚将以伐晋楚子出师以为秦援秦人侵晋晋饥不能报经不书十年晋荀防伐秦报其侵也十一年秦人伐晋左氏谓是年晋侯防诸侯伐郑秦庶长鲍伐晋以救郑秦晋战于栎晋败晋人以秦见伐故十四年叔孙豹防晋荀偃齐宋卫郑曹莒邾滕薛杞小邾诸大夫复大兴兵以伐之左氏谓报栎之役此秦晋之交伐五也　自后讫春秋晋无战伐之事盖晋合诸侯大举伐秦秦畏晋之强是以不敢犯晋则晋亦弭兵于秦至昭元年秦景公弟鍼有宠而富或谮之恐诛遂奔晋秦伯之弟鍼出奔晋是也景公卒哀公立鍼遂归秦夫秦欲诛鍼而鍼亡于晋使秦不畏则必伐矣然而自鍼出奔前后无秦晋交伐之文是以知秦之畏也　昭十六年楚平王立求女于秦秦哀公以女妻太子建平王取之遂与楚交好而公室卑六卿强故秦晋久不相攻盖当是时国既弱秦多附楚楚方患吴之强比岁侵伐争主夏盟中国之所以交兵者唯吴楚而已故秦有侵陵之意惧吴楚之乗其隙亦所不敢也虽然经书秦晋战伐之文三书晋侯爵至秦则未尝书曰秦伯而文十年称秦伐者説者谓中国也秦夷狄也以中国待故虽恶而犹书爵贬也至贬秦之恶则待以夷狄之礼故特书秦而不称其爵然秦自殽之役结怨甲兵偿报不已故彭衙之战犹书侯秦师至令狐之役则疾之为甚遂贬称人然犹书及以为别异之文也至十二年河曲之战则二国之雠既易世矣而秦康晋灵尚防旧怨残民以逞其恶尤甚故孔子于此不书及焉盖恶其迭起偿报互覆师徒一目之也呜呼秦匹国且有姻旧之好宜其玉帛相加不替于终始也而自文公没两国结怨交兵攻讨曽无夙昔之欢是岂先王睦四隣之意乎春秋屡贬而深讥之非溢恶也
　　襄公【名驩僖三十三年立文六年卒】
　　襄公在位七年伐国者四【秦不与】僖三十三年书人帅陈郑伐许左云讨其贰于楚也文元年书晋侯伐卫左云讨其不朝于文公也三年书人合六国大夫伐沈沈溃左氏以其服于楚也是年楚人围江阳处父伐楚以救江左云门于方城遇息公子朱而还盖楚闻起师而围江解故还也夫文公之霸诸侯悉从惟卫侯许男不与盟会文公尝执卫侯且合诸侯围许而城濮之战又尝大败楚矣及襄公继立有绍霸之志故始伐许次伐卫次伐沈及楚围江则帅师以救之盖患楚之强暴畏诸侯之从楚故伐其与国解其围师皆所以折楚之骄蹇也夫当文公战楚伐卫之时声威所加孰敢抗晋今襄公亲帅师伐卫而卫敢报伐虽伐沈伐许示畏于楚而围江之师楚始见经则襄公之威力替于文公矣况处父救江不亟赴其难乃先伐楚欲其引兵自救而江围解非救患之师也是故明年楚人灭江又明年防六蓼使楚复肆侵暴岂非襄公之罪哉
　　晋与戎狄仇好终始
　　按僖十八年邢人连狄伐卫二十五年卫侯燬灭邢盖燬虽有灭邢之恶然邢连狄以伐卫是自灭之也晋自襄公始与戎狄同兵以伐中国其后或假狄师或防狄人或灭之败之伐之执之与戎狄交乱虽晋之强不至于败亡而蹈邢之失则一也故僖三十三年襄公及姜戎败秦师于殽宣六年成公帅白狄伐秦此连兵以伐中国二也宣十一年景公会狄于欑函此防狄一也僖三十三年襄公败狄于箕成十二年厉公败狄于交刚昭元年败狄于大卤此败狄三也宣十五年景公灭赤狄潞氏以潞子婴儿归十六年景公灭赤狄甲氏及留吁昭十七年顷公灭陆浑之戎此灭戎狄三也成三年景公伐廧咎如此伐戎一也哀四年定公执戎蛮子赤归于楚此执戎一也夫夷狄不可与共功也久矣以晋之大国雄长诸侯莫不聼命襄公虽为秦仇率中国诸侯以伐之当无不可而借力于豺狼无厌之人苟一时之胜遂使后世子孙缘袭其恶或与同好则连兵以伐人或乗其弱则伐之灭之无所不至皆非中国御戎之道也先儒谓戎狄乱华驱之可也灭之则甚矣先王盛时中国强足以制御四夷间有侵扰者不过疆场之害而已如是则驱之逐之不尽诛伐可也若夫春秋季世王道衰防夷狄暴横杂处华夏不胜其害非惩乂剪灭禽狝而草薙之则蛮戎丑类愈肆骄暴中国之患无时而息矣然则先儒之论可施于三代全盛之时不可用于春秋也虽欲攘夷狄救中国固霸者之美功也观国诸君灭戎败狄不过利其土地逞其威强而已安能攘驱拯救绍文公之烈哉若夫平公时执戎蛮子赤归于楚则其恶尤甚按左氏楚人围蛮氏蛮子奔晋阴地楚使告于赵孟子曰晋国未宁安能恶楚遂执而归之夫楚亦夷狄也今执夷狄以与夷狄是长其残暴也噫国之衰何其甚耶
　　灵公【名夷臯文七年立宣二年赵盾弑之】
