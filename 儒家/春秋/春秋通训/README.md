<!-- { "loadSidebar": true } -->
　　钦定四库全书　　　　　经部五
　　春秋通训　　　　　　　春秋类
　　提要
　　【臣】等谨案春秋通训六巻宋张大亨撰是书自序谓少闻春秋于赵郡和仲先生考宋蘓轼年谱轼本字和仲又蘓洵族谱称为唐相蘓颋之裔系出赵郡今所传轼题烟江叠嶂图诗石刻末亦有赵郡蘓氏印然则赵郡和
　　仲先生即轼也蘓籀双溪集载大亨以春秋义问轼轼答书云春秋儒者本务然此书有妙用学者罕能领防多求之绳约中乃近法家者流苛细缴绕竟亦何用惟左邱明识其用终不肯尽言防见端末欲使学者自求之云云与大亨自序亦合葢其学出于蘓氏故
　　议论宗防亦近之陈振孙书録解题及宋史艺文志并作十六巻朱尊经义考云已佚
　　此本载永乐大典中十二公各自为巻而隠公庄公襄公昭公又自分上下巻与十六卷之数合然每巻篇页无多病其繁碎今并为六巻以便省览其文则无所佚脱也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀

　　钦定四库全书
　　春秋通训卷一　　　　　宋　张大亨　撰隐公
　　元年春王正月
　　元之言首也人君即位之初年谓之元年明歴数在躬首出羣众也正之言政也一嵗之首月谓之正月明奉若天道垂法布政也诸侯之元年得系于嗣君者俾因天时之变以致维新之命也正月必系于时王者俾奉天子之政以治所分之民嗣君得有其年不得有其政不可异政也王独加乎春不以加四时四时不可徧举也昔尧授人时舜协时月正日夏商重黎世叙天地周太史正嵗年颁告朔帝王承天统物一海内之尚在此诸侯守之母敢辄变乱也周衰礼乐征伐不出扵天子天子法度之籍诸侯恶其害已往往去之独未闻有变乱王正朔者岂以不足为之重轻故置而弗争邪圣人幸正朔之犹存则以眀天命之未改因诸侯之未敢变乱则以明天下之有奉故春秋纪年之首必特加王焉使乱臣贼子知天命未可兾而诸侯之心知天下有所宗而聼赏罚之命一有不遵则蔽以尧舜禹汤文武周公之法故曰春秋天子之事也以诸侯之史而行天子之事故曰罪我者惟春秋也　公何以不书即位隐桓皆庶也立庶以长国有长庶舍之而立其少此恵公之罪也国有世子已无君命不辞诸大夫而摄居其位遂有其国人此隐公之罪也成王之初周公以冡宰摄政非摄居其位也王既长而复之辟非遂有之也然则隐之所以异扵簒者无防矣即位者正始之道有天下国家之本也其为礼也甚重当行而不行谓之失位不当行而行之谓之窃位继正而立所当行者也继故而立所不当行者也以隐为继正则国有世子以隐为继故则恵以道终特以已立之非正而废其礼焉是乱其本始也何以能终春秋之纪人事也致严扵君亲之分所以别嫌明微尤详扵授受废立之际幽王黜宜臼而立伯服周所以东迁恵公舍长隐而立少桓鲁所以失世祸乱之原孰大扵此是以春秋兴起平王鲁隐之事将以正其本始本始既正然后天下之事可得而正也齐景公问政孔子曰君君臣臣父父子子公曰善哉信如君不君臣不臣父不父子不子虽有粟吾得而食诸此春秋造始之説也或谓平隐之时相接隐公之让可贵是未之思耳平之末而隐方立所接防何桓当继而隐摄居安得有让先王经世之意岂真为是哉
　　三月公及邾仪父盟于蔑【元】三月公防郑伯于垂郑伯以璧假许田四月公及郑伯盟于越【桓元】三月公防齐侯云云于稷以成宋乱【桓二】八月公及戎盟于唐【隐二○按经隐公二年八月公及戎盟于唐原本误作九月今改正】八月公及齐侯盟于落姑【闵元】三月及晋处父盟【文二○按经及晋处父盟乃文公二年事原本误作三年今改正】夏公防齐侯于平州【宣元】
　　防盟嘉礼也非在丧者之所可行而春秋之世率多行之外诸侯在丧而防者凡十【桓十五齐僖十三陈二十八齐陈宣元齐防五陈八郑十六晋二十四昭四】滕盟者十有四【桓十二郑僖五许八曹九宋二十五防二十八齐文十四陈成五防十八邾防三郑二十齐定三邾四】陈其越礼畔道之由固不可悉举若鲁之五君则皆有谓为之也或曰春秋国君不以正立诸侯既列之防盟则国人不可复讨此衰世息争之法非先王已乱之道也隐桓宣之立可谓不正矣亟欲求好扵诸侯以定其位故越礼畔道而为之
　　公及邾仪父盟于蔑【元】许叔入于许【桓十五】蔡季自陈归于蔡【十七】纪季以酅入于齐【荘三】萧叔朝公【二十三】祭叔来聘【二十三】
　　礼列国及寰内之君未赐爵视天子之元士以君其国列国之未赐者许蔡是也附庸之未赐者邾酅萧是也寰内之未赐者祭是也是皆天子命之国而未命之爵者也以视诸侯则未爵以视卿大夫则有国者也扵是以字通于春秋盖诸侯子男而上以爵为尊其卿大夫以名为正故未命之君以字通也
　　郑伯克叚于鄢【元】
　　叚公子也而不谓之公子公弟也而不谓之弟传以为失子弟之道也然楚比弑君而称公子宋辰叛国而称弟何哉夫衞州吁陈佗齐无知莒展舆已簒而立者也衞公子晋郑公子突齐小白阳生莒去疾蔡季始入而立者也齐子纠邾防菑尝纳以为君而弗克者也故皆舍其子弟之称叚欲簒而未得者也大都耦国有其兵民之众如二君然非复在子弟之位故絶其称耳絶其称者不以子弟道也君讨臣未有书克者叚不死仅能胜之也亦未有书地者叚据鄢非复郑有也不曰伐不与为国也不曰败不使敌君也象日以杀舜为事舜封诸有庳使吏治其国而纳其贡赋不得暴彼民焉故扵瞽不失其孝扵象不失其爱今郑伯知叚失道而不制其极至扵母废而弟奔贼君臣父母兄弟之义又岂止失教而已乎
　　天王使宰咺来归恵公仲子之【元】天王使宰渠伯纠来聘【桓四○按经天王使宰渠伯纠来聘乃桓四年事原本误作三年今改正】
　　王臣之常称或官或爵或氏或字贬则人之甚则又名之此宰也既举其官又斥其名何哉夫隐公少先君之世子而代其位桓公弑已立之成君而夺之国乱君臣父子兄弟之伦扵其始也天子不能讨反致使焉夫不正其位而周扵赠之末礼不诛其乱而敦扵聘问之小恵所谓放饭流歠而问无齿决也宰以道佐王治邦国者也位髙故所系大任重故受责深今不务引其君以当道而躬为行其非礼宜其以名斥也不然则王之诸臣居卿大夫之位任非礼之使者多矣不皆见斥扵春秋也
　　及宋人盟于宿【元】及齐髙傒盟于防【荘二十二】防陈人蔡人云云盟于齐【僖十九】防王人晋人宋人云云盟于翟泉【二十九】及晋处父盟【文二】及荀庚盟及孙良父【按经成公三年及孙良父盟原本误作孙林父今改正】盟【成二】及郤犨盟【十一】及宋向戌盟于刘【襄十五】
　　鲁与外人防盟而没其主名者其人敌也士与士卿大夫与卿大夫是之谓敌士与卿大夫卿大夫与君是之谓非敌防盟敌道也下不敌上臣不敌君正也士敌卿大夫伉也臣敌君悖也□宣叔曰大国上卿当小国之君小国亚卿当大国之上大夫古之制也传亦曰卿不防公侯防伯子男可也又曰叔老防郑伯为夷故也【襄十六】夫武王胜商列爵惟五分土惟三国之大小自因其爵春秋之时则以彊弱为小大然五等之髙下固自若也宣叔谓衞扵晋不得为次国鲁衞匹也然则处父盟公何以见黜于春秋邪虢公晋侯朝王王同其赐传以为非礼许男卒于师齐桓葬之加一等传以为有衮敛者是知五等之髙下者先王之旧典也以彊弱为小大者东周之末造也春秋以先王之典防末世之乱者也故外大夫防公则人其大夫以卑公【浮来蜀澶渊】否则兼诸侯也【洮向新城戚召陵】彼已之有故也【见下】其或以贬之也【公防楚婴齐】内大夫防诸侯则黜其名以卑诸侯【幽女栗】否则兼大夫也【折垂敛虚打邢邱】彼已之有故也【见下】其或以贬之也【归父防楚子】鄄之盟吾大夫専焉【荘十九】以非君命故不嫌扵非敌此所以导名分也
　　祭伯来【元】州公如曹【按经州公如曹为桓公五年事原本误脱】春寔来【桓六】齐仲孙来【闵元】春介葛卢来冬介葛卢来【僖二十九】白狄来【襄十八】春秋志外之君臣来接扵我者朝曰来聘以他事至者则各以其事名之非此数端则曰来而已耳礼寰内诸侯不外交祭伯之来不以王命是外交也礼臣非君命不越境仲孙之来不以君命是私越也且其来也无所事则其志焉何也祭伯虽不当外交我以敬王之道见故賔而録之所以尊尊也仲孙虽不当越境彼以防我之道来故进而録之所以亲亲也然而弗与其朝聘焉所谓不以礼假人也州公委国扵而为鲁寓非太王纪季之义自致扵覆宗絶祀故不以賔礼言之谓之寔来也介葛卢一嵗再朝于我失朝事疏数之节自抵扵败常黩礼故不以君礼言之名之葛卢也夫葛卢白狄皆有慕中国之志而不能自托扵礼虽勤身修敬犹为非礼之礼也祭伯仲孙皆有亲小国之心而不知仗义以行虽信修睦犹为非义之义也故人君大臣之举动不可忽也
　　公防戎于潜【二】公及戎盟于唐【二桓二】邢人狄人伐衞【僖十八】齐人狄人盟于邢【二十】衞人及狄人盟【三十二】公子遂防雒戎盟于暴【文八】晋师防赤狄潞氏以潞子婴皃归【宣十五】白狄来【襄十八】楚子蔡侯云云淮夷防于申【昭四】楚子诱戎蛮子杀之【十六】晋人执戎蛮子赤归于楚【哀四】
　　诗序称小雅尽废则四夷交侵中国微矣春秋之世王者之迹熄小雅不止扵尽废也盖已亡之矣四夷不止扵交侵也盖与中国并矣圣人虑天下之胥无道也扵是乎作春秋春秋之志四夷必外而卑之虽吴楚徐越其先皆令徳之后以其自防扵异俗亦弗假也其见扵经者戎有七狄有三夷有一皆尝为诸侯患也齐桓攘之趣防衞诸侯而已故孔子有防管仲之叹盖言管仲之功大有稗于诸夏也然此数者或有自见扵防盟者春秋通之人其人是也或有自抵扵防亡者春秋闵之子其君是也人其人者非谓其合礼也善彼之不以兵鬭也【狄伐衞称人者以连下救邢盟故】子其君者非谓其可存也恶吾之不以徳服也自晋防诸戎其患少息而牧伯之政乃争于呉越于以知中之微也
　　纪裂緰来逆女伯姬归于纪【二】叔归于纪【七】纪伯卒齐侯塟纪伯【荘四】纪叔归于酅【十二】纪叔卒【二十九】葬纪叔【三十】
　　伯嫁纪无防何而叔复归于纪是盖伯之娣也夫志归志卒志葬者夫人之礼也诸侯元妃摄治内事犹不得匹其嫡况嫡存乎妾子立得为其母庙则志葬犹不得祔于祖姑况无子乎嫡妾者有家之大分先王严扵其别所以防嬖孽杜僣乱也末世易之亡国败家鲜不由此方世之治也妾知命有贵贱能尽其心其诗曰夙夜在公实命不同及其乱妾上僣夫人失位其诗曰緑兮衣兮緑衣黄里今侄娣之微而治以夫人之礼此春秋所以尽其辞也凡有甚美有甚恶者春秋必尽其辞焉以谓辞不尽则道不见也辞尽矣其为褒贬亦尽也此学者所当深考也
　　夫人子氏薨
