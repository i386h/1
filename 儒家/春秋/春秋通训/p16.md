<!-- { "loadSidebar": true } -->
　　公防齐侯于夹谷【十】叔孙州仇帅师堕郈【十二】季孙斯仲孙何忌帅师堕费【十二】公围成【十二】
　　孟子曰君子居是国也其君用之则安富尊荣其子弟从之则孝悌忠信又曰虞不用百里奚而亡秦穆公用之而覇夫以鲁之削介于盛大之齐至于冨彊之三家其日久矣而一用仲尼则能使齐人归其侵疆三家堕其私邑岂他术哉理义而已矣理义由贤者出人之心同然也其或至于不能化者行之不笃示之不眀故也然则为天下国家者知以理义之其忧不我从哉
　　刘卷卒【四】刘文公【四】
　　春秋记王臣之卒尹氏则称其官而不名刘卷则名之而不爵何也尹氏王之公宰也尊于诸侯而体于天子故生与卒皆不名犹周书命君陈伯冏则名之命毕公则不名也刘卷内诸侯也虽世其禄不得世其爵故生则称爵禄所视也死则已焉名欲正也然则内诸侯卒何以亦赴葬何以亦称公曰赴卒而防葬非王臣之礼既塟而称公非王制之义圣人训天下后世以法为分以情为文如是而已矣
　　公至自围成【十二】
　　围外之邑则各系其国自围之则否【惟昭二十三晋人围郊以子朝在郊故若围国】公出境则书至在境中则否春秋之常也今三家之邑数叛费郈则卿帅师围之成则公再驾焉不出于境而书至何也夫三家之彊其邑固足以偶国非鲁侯所能讨也三邑之宰其彊固足以敌主非三子所能讨也故费郈至于用师如敌国也成至于书至如境外也此以见陪臣悖而大夫弱都邑盛而公室卑也所谓三桓之子孙防者此类是矣
　　晋赵鞅入于晋阳以叛【十三】晋荀寅士吉射入于朝歌以叛【十三】晋赵鞅归于晋【十三】
　　叛人不再见于春秋絶之也鞅之复见何也鞅保其邑以违荀范之难非叛也然荀范之难由已而发已之邑由君所授今不自归于君而背国以奔邑恃邑以立敌非叛而何故春秋谓鞅为叛所以诛其迹不遂絶之所以眀其心也赵盾许止之弑鞅之叛圣人不恶其名之乱寔盖以爲事君行已之大戒耳哀公
　　楚子陈侯随侯许男围蔡【元】
　　春秋恶灭人之国而善其能兴灭者楚灵王灭陈蔡【昭八　十一】而平王兴之【昭十三】郑灭许【定六】而楚昭王兴之陈蔡既复而归则名其君许既复则不名何也陈蔡之取灭也有罪贼杀其亲也鸟兽其行也断以周法则正之灭之冝也平王不请于天子而封之二君无天子之命而受之是以名其君也许之见灭也无罪郑因楚败而肆其贪也冯弱而犯寡也断以周法则在所眚也昭王虽不请于天子而复之许男虽无天子之命而受之然稽许之义则不当灭也故不名也此惩恶而劝善之法也
　　齐国夏衞石曼姑帅师围戚【三】
　　春秋书围外之邑则各繋其国自围之则否今齐围衞之戚而不系之衞者主曼姑故也主曼姑则何以齐为兵首以曼姑之义不可围也季子然问仲由冉求可谓大臣与孔子曰大臣以道事君不可则止今由与求也可谓具臣矣然则从之者与曰弑父与君亦不从也衞輙防父之国以拒父悖于道矣父居其邑而已围之于弑矣曼姑既不能止而又从之曽具臣之不若夫不知而作其罪小知其不可而为之其罪大曼姑使齐首兵非不知也故春秋其恶而诛焉
　　公伐邾以邾子益来【七】归邾子益于邾【八】
　　诸侯及卿大夫去国而归或曰归于某或曰自某归或曰归自某盖未有言归之者此独曰归邾子益于邾何也鲁之入邾其始不量己力乗其无备而克之其终也不能保又畏呉之伐而归之入之不为讨罪归之不为赦过有讨赦之名而无其情干王略而怒彊国鲁之不亡者幸而已矣故春秋变文以示贬焉
　　齐侯阳生卒【十】葬齐悼公【十】
　　此弑也以卒葬赴于诸侯春秋亦从而书之不复正其实何也悼公之立非齐人之志非众大夫之谋也陈乞诈其国人诬其大夫而刼立之虽杀孺子诛鲍叔大夫国人犹莫之肯君也悼公之死若遂以弑君之责加齐人齐人有辞矣夫以一人之私意诈力立妄人以为君而遂使国人任臣子之责岂不便于乱臣贼子哉是故楚君弑而卒之者不使围君麇也阳生弑而卒之者不使阳生臣国人也此垂世立教之大法也
　　孟子卒【十二】
　　人未甞无过也智者能知之仁者能改之不知以是为过者不智也知而不能改者不仁也然事固有既过而后知虽知而不及改者君子察之昭公是也公生十九年而犹有童心不知呉之不可娶而娶焉是不智也夫既娶矣后虽知其过弗可改已当是时大臣不能匡救国人不以为非而昭公乃知避其名不敢命于天子是犹能改也故孔子以为知礼而春秋不遂正之也
　　公防晋侯及呉子于黄池【十三】
　　说者谓呉欲覇诸侯以尊天王自去其僣号故春秋进而子之是不然呉之称子前此矣【襄十二定四】特于防盟未有称之者耳盂之防楚始子也黄池之防吴始子也盖言其盛足以偕中国诸侯之列也然春秋犹不使先晋宋也逮晋徳衰然后楚灵合诸侯于申而为之首伐呉之役中国弗与焉【并昭四年】以眀晋楚诸国迭为盛衰在徳而不在众使有天下国家者以是为鉴也
　　西狩获麟【十四】
　　狩言地不地非狩也狩不言获言获非狩也非狩而曰狩为获麟书也夫鳯麟之出圣王作兴之象也有若曰麒麟之于走兽鳯凰之于飞鸟圣人之于民类也故鳯鸟不至仲尼叹吾道之将已今麟出于鲁虽不得其时有以知圣道之将行也然眀王不兴天下无宗己者于是作春秋以眀尧舜三王之道而寓诸君卿大夫行事之间使后有王者起知取法于此则吾道其忧不行邪然则圣人之意止于是而已矣



　　春秋通训后叙
　　晋之乗楚之梼杌鲁之春秋其文皆史也其所载皆齐桓晋文之事也圣人作经独有取于春秋之义而不及乗与梼杌何也乗以赏善为主乗也者君子之器故也梼杌以罚恶为主梼杌也者四凶之一故也是皆人之所为也命有徳讨有罪天之威也暖然为春者其温厚之气也凄然为秋者其肃杀之气也圣人行赏所以类天之温厚眀罚所以类天之肃杀盖文王之造周与周公之授鲁如斯而已者也尧舜三代之君居天之位可以致天之威故施于政事被于臣民者率与天合而不违也周衰王者之迹熄天子防诸侯僣大夫彊陪臣肆善恶不夲于至公而赏罚悉自其私意善人惧焉滛人怙焉仲尼无位以致天威而恐尧舜三代之道将坠于地后有王者起无以取法为天下患也是故因鲁史之名以寓赏罚之寔一夲诸天不参人伪然后足以矫枉而归正盖亦文王周公之志也然春秋之为书也文虽直而义深事若简而理尽自圣人未殁门人髙弟已不能措辞于其间况后之儒者欲执其所见以窥测于数千百载之下邪视诸儒之见谓公谷传经宻于左氏左氏凡例不通众说而啖助赵陆之书皆以例为主至其不合则依仿迁就以通之或一事析为数科【如宣十五年秋冬之类是】或众科束为一例【如书卒葬之类是】致经之大防芜没不彰圣所垂训乖离失当而其书动盈编帙俾后学病其多老师畏其难此道防于熄矣殊不知去例以求经略防文而视大体之为要且易也予少闻春秋于赵郡和仲先生其初盖甞作五体例宗十许卷论立例之大要矣先生曰此书自有妙用学者罕能领防多求之绳约中乃近法家者流苛细缴绕竟亦何用惟邱眀识其用然不肯尽谈防见端兆欲使学者自得之未可轻论也他日予复于先生曰邱眀凡例与公谷无殊用以考经率多不合而独谓之识此经之用亦信矣乎先生曰邱明因事发凡不专为经是以或合或否【凡雨自三日以往为霖诸侯薨于防加一等之类】其书盖依经以比事即事以显义不专为例是以或言或不言夫惟如是故能偹先王之志为经世之法以训天下后世又曷常拘于绳约中哉且邱眀之书与六经孔孟合者十常八九如元凯辅虞有穷乱夏桓文谲正之事臧孙要君之迹九合之防葵邱之盟若符契之相为表里何为而不可信乎予从事斯语十有余年始得见其彷佛以义视事以事求经曲而通之触类而长之然后圣人之意坦然矣是故通训之作事与经同则引事以释经例与义合则假例以眀义经虽不同而事同则相从例虽不合而义合则相比庶防经非空言例非执一所谓去例以求经略防文而视大体者后之君子其尚有取于斯焉崇寜元年二月三日叙




