<!-- { "loadSidebar": true } -->
　　公防齐侯郑伯于稷以成宋乱【二】公防宋公云云于袲伐郑【十五】师次于郎以俟陈人蔡人【庄八】宋公楚子云云防于盂执宋公以伐宋【僖二十一】公防诸侯盟于薄释宋公【僖二十一】楚人围江晋阳处父帅师伐楚以救江【文三】宋公陈侯卫侯曹伯防晋师于棐林伐郑【宣元】晋人齐人云云防于澶渊宋灾故【襄三十】公防刘子晋侯云云于召陵侵楚【定四】防盟侵伐不言其所事者其事众也指言其所事者其事专也其事专故善恶审善恶审故褒贬明稷之防以成宋乱而实无损于乱澶渊之防以防宋灾而实无补于灾袲之防以伐郑纳君而不克纳召陵之防以侵楚治蔡而不克治郎之次以俟众伐郕而不克俟处父之师以伐楚救江而不克救棐林之役以伐郑救陈而不克伐勤诸侯暴师旅窃取其名而不効其实春秋所以正其辞也盂之防楚子有轻中国之心执宋公以求覇薄之盟诸侯有衞中国之志释宋公以沮楚楚子不得遂其覇心中国不遂屈于外裔春秋所以正其辞也凡美恶之实苟有所见君子不务斥之非恶讦也周旋中礼从容中道之义也帷所见之不足与明也可以为善可以为不善于是君子正其辞焉此学者所当深考也
　　取郜大鼎于宋戊申纳于太庙【二】
　　之舞衣兊之戈和之弓垂之竹矢礼度出焉故先王以之传世夏后氏之璜封父之弓宻须之鼓阙巩之甲训戒存焉故先王以之封国此之谓重器皆藏诸宗庙以为社稷之镇守也夫大鼎者郜所自为邪抑王所封邪自为则无法王所封则不可遗人今郜不能保而遗宋【郜尚存非灭得】宋不能有而贿鲁鲁遂藏之太庙将以考礼则取非其礼将以示训则不可以训宜宗庙之弗受也三国胥失故并举而诛之凡春秋书取皆恶其不以义得此其尤者也
　　蔡侯郑伯防于邓【二】
　　春秋志外之防盟鲁不与焉者凡二十有七诸侯则举其爵大夫则不列其名摠曰人而已耳夫鲁所不与而经得以志者未必皆赴告之辞盖亦有所谓闻而知之者矣苟闗于治乱圣人録焉孔子曰多闻阙疑慎言其余则寡尤是以诸侯之举其爵无所疑也大夫之不列其名辟不敏也然则莒子帛【隐二】郑防速【定十】何以名之曰二者前志之所略未可以臆断也慎言其余可矣
　　公防齐侯于嬴公子翚如齐逆女齐侯送姜氏于讙【桓三】公防齐侯于讙【三】夫人姜氏至自齐【三】齐侯使其弟年来聘【三】
　　易之咸恒诗之周召皆夫妇之初人伦之本也咸恒则曰亨利贞吉利有攸往周召则曰正始之道王化之基盖未有不正其始而能亨且吉可以有行可以化下而为治道之基者也公之娶也成昏于齐非不称主人之义也文姜之嫁也齐侯送之非逺兄弟之义也公受姜于讙非亲迎之义也姜不与公同至非女随之义也翚逆女而不致夫人非逆女之义也年致女而聘非致女之义也文姜失事君子承宗庙之道干飨防之礼肆往来之欲以至于杀其夫乱其国者由其始之不正故也孟子曰天下之本在国国之本在家家之本在身可以戒欤春秋十有二公闵幼未娶哀位未终其余得昏婣之正者皆略之若桓庄之娶齐成女之家宋最为失正之甚者故春秋尽其辞焉
　　齐侯衞侯胥命于蒲【三】
　　命者君所以诏其臣上所以令其下也有出之者则有受之者天下有道小徳役大徳小贤役大贤故出命者无不善而受之者诚服也天下无道小役大弱役彊故出命者未必善而从之者不得已也春秋之世天子之命固不能使诸侯诚服惟大国刼之以威然后畏而退听今此两国者地丑徳齐莫能相尚其所谓命者谁出之而谁受之邪有以见王室不纲方伯失职诸侯各自为政也不然凡防遇者亦皆不盟此何独以胥命云哉
　　甲戌己丑陈侯鲍卒【五】丙戌公防郑伯盟于武父丙戌卫侯晋卒【十二】夏五【十四】郭公【荘二十四】九月辛丑用郊十一月壬申公孙婴齐卒【成十七】
　　孔子曰君子于其所不知盖阙如也又曰吾犹及史之阙文也有马者借人乘之今亡矣夫夫人之所不知与史之阙文虽理所易知易见者圣人不敢加损焉畏后世之凿也故春秋记事如日月之疑犹或阙之以俟后之多闻者况大于此者乎左氏作传与国语所载时有不同司马迁作史一事而杂见数说不知者以为抵牾也其知者以为法圣人也此学者所当深考也
　　齐侯郑伯如纪【五】州公如曹【五】单伯如齐【文十四】
　　外相朝聘不志于春秋其志者我所与闻者也齐郑朝纪欲窥其间而袭之吾伯姬之国也州公朝曹欲委其国而去之来托于我也单伯聘齐欲以王命请吾子叔姬也是皆我所与闻也纪无罪齐郑以诈圗之州无罪杞以彊廹之子叔姬无罪齐人杀其子而执之君子恶三国之无道而伤鲁之弱不能救也于是志之
　　蔡人卫人陈人从王伐郑【五】王师败绩于茅戎【成元】王者之兵有征而无战今王有讨于郑而不曰征有以见正已之道不足也天子之军其将皆命卿今王自将之三国从王而君不自行有以见用众之道不立也此兎爰所以闵周也不言王以三国伐郑不使王首难也不言郑人与王战不使郑敌君也此春秋所以尊王也郑败王师则没其败戎败王师则志之何也戎外裔也贽币不通礼教不及王师败于戎犹可道也郑周之宗国王之卿士也内以蕃王室外以御戎狄者也亲执干戈以败王师不可道也
　　州公如曹【五】寔来【六】纪侯大去其国【庄四】
　　诸侯之国皆受之天子而世守之者也宗庙社稷存焉去其国而宗庙有奉社稷无陨则不以其所以养人者害人仁者之所为也太王之去邠是也去其国而宗庙乏祀社稷乏主则与民守之效死而勿去义者之所为也孟轲之语滕是也纪侯廹于齐使其季事齐而已去之民之从者四年而后毕纪于是复见合乎太王之所谓去也州公廹于杞委其国于杞而已托于诸侯民无从之者州是以不复见异乎孟子之所谓守也此春秋所以贤纪而下州也寔来者不复反之辞也大去者不复顾之辞也
　　大雩【五○按经大雩乃桓公五年事原本误作三年今改正】大雩十有九不雨七雨一大旱二
　　诗称春夏祈糓于上帝则雩为常祀矣传称龙见而雩则雩有常时矣语称樊迟从逰于舞雩之下则雩有常所矣以其有常故春秋不志大雩非常也以旱故举举不必以其时故春秋志之雩而效则志雩雩而不效则志不雨不雨而为灾则志大旱志不雨而曰雨者嘉及时也志不雨而不曰雨者弗及事也志大旱而不曰饥者荒政行也【荒政不行则书饥】夫天灾流行虽国家所不免然先王遇灾而惧侧身修行欲销去之者畏天忧民故也观举祀之早晚察记雨之疏数则人君畏天忧民之志可以槩见矣
　　八月壬午大阅【六】
　　先王寓兵政于民政不尚兵也藏武事于农事不黩武也是故四时之田皆于农隙所以简车徒闲战陈也车攻吉日之诗是矣八月大阅不因田猎为之非事也不待农隙为之非时也然则春秋以为罪乎曰否于是鲁不用兵久矣国家闲暇及是时明其政刑以为近于知道者向使及其时事而为之虽车攻吉日何以加焉故明其政刑大务也非其时事小过也春秋不以小掩大亦不以大废小
　　子同生【六】
　　文姜之子同出姜之子恶【襄仲所杀】齐姜之子午【襄公】皆嫡长也同则志其生而恶与午不志何也传谓同以太子生之礼举之是不然礼曰天子之元子犹士也天下无生而贵者也适长虽有为世子之道然始生同未得异其礼也内则之言因传为之也夫同有威仪伎艺而不能防闲其母失子之道人以为齐侯之子焉陈灵公之弑鲁桓公之死陈之所以亡鲁之所以乱皆本于此也【陈灵公之臣谓征舒似君君曰亦似汝鲁桓公曰同非吾子齐侯之子】是故春秋正其辞焉于陈曰夏徴舒于鲁曰子同生所以断天下后世之疑为荒昏乱之戒也
　　二月焚咸邱【七】
　　夏之仲春君誓吏士以习军旅遂以搜田焚莱除草田正弊火然后献禽以社至季春出火而后民皆用之先王之法也今以建丑之月焚焉非习军也非田社也故不言搜故春秋讥之四时之田非时而举犹书其过况先时出火乎先王之出内火也必考于天然后为之所以顺隂阳之阖辟厚民之生也岂苟然哉
　　糓伯绥来朝邓侯吾离来朝【七】郳黎来来朝【庄五】
　　糓邓者汉上之小国郳者邾之别封也糓邓廹楚郳廹诸戎皆杂用其礼故春秋録其朝所以明其为诸夏也名其君所以贱其背于礼也郳后受爵乃始従中国之称而糓邓之后遂无闻焉
　　正月己夘烝五月丁丑烝【八】壬申御廪灾乙亥尝【十四】吉禘于庄公【闵二】禘于太庙用致夫人【僖八】大事于太庙跻僖公【文二】有事于太庙仲遂卒于垂壬午犹绎万入去乐【宣八○按此条原本讹脱今据经文补正】有事于武宫叔弓卒去乐【昭十五】从祀先公【定八】
　　祫禘烝尝所以事宗庙者也故通谓之事亦通谓之祀而祫则逺及于毁庙之主宗庙之礼莫加焉故又谓之大事然则皆常祀也非有失不志于春秋其失在祀则指祀以示讥其失不在祀而因祀以见失则略称事与祀而己烝冬祀也岁中不可以再举尝荐新也灾余不可以复荐禘列昭穆之祀也庄未当列而姜不可列故曰其失在祀则指祀以示讥之也合食之祭宜次尊卑而乱之卿佐之卒宜废乐舞而用之故曰失不在祀而因祀以见失也从祀先公疑于反正矣而出于阳虎之所为故春秋不目先公不指其祀所以惩其伪也宗庙之礼有国之至严也肆于上擅于下欲人知孝敬之实笃君亲之义难矣哉文公在防而祫与吉禘无殊而曰失不在祀何也在防而祫固为失矣因之逆祀则又甚焉事有一举而两咈于道者取其甚以责之则其余不待贬而自见也
　　祭公来遂逆王后于纪【八】纪季姜归于京师【九】刘夏逆王后于齐【襄十五】
　　王娶则伯叔之国主之上公逆之为之主者归之正也刘夏士也逆不我谋归不我告王失大昏之礼鲁失主昏之义祭公专命刘夏失职皆非厚人伦美教化之道也王后者天子之匹化天下以妇道也后归不以礼则王不能假有家不能假有家其能化天下乎此春秋所以志也【伊川春秋传祭公来遂逆王后于纪　祭公受命逆后而至鲁先行私礼故书来而以逆后为遂事责其不防王命而轻天下之母也　纪季姜归于京师　书王国之事不可用无王之月故书时而已或曰借如正月日食则如何书之曰书春日食则其义已明也王后之归天下当有其礼诸侯莫至是不能母天下也故书纪女归而已】
　　曹伯使其世子射姑来朝【九】杞伯姬来朝其子【僖五】季姬及鄫子遇于防使鄫子来朝【十四】
　　射姑世子也已誓则有摄君之礼父命之正也杞伯之子未世子也方幼则无朝聘之礼母挈之妄也鄫子夫也制义则无从妇之礼妻使之逆也朝聘者天子诸侯之事也妇人与焉则国家之政可知矣
　　齐侯衞侯郑伯来战于郎【十】
　　春秋三十有三战未有以来战言者言来战而不言所与战知吾未尝战也来战彼志也不言所与战吾志也春秋无义战而争地争城至于糜烂其民则又不仁之甚者桓公即位十年于此矣虽无侵伐而不忘武偹虽有武偹而不敢用战于是三国犯之而已不与争亦庶几乎保国之仁矣鲁郑伐宋丁未战于宋【十二】亦不言所与战知宋未尝战也犹若此矣特内外之辞异耳
