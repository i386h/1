<!-- { "loadSidebar": true } -->
　　郑忽出奔卫【十一】郑世子忽复归于郑【十五】陈公子留出奔郑【昭八】楚灭蔡执蔡世子友以归用之【十一○按经楚灭蔡云云乃昭公十一年事原本误作十二年今改正】楚公子弃疾杀公子比【十三】晋赵鞅帅师纳衞世子蒯聩于戚【哀二】
　　忽之出也曰郑忽及其归也曰世子友之执也蒯聩之纳也亦曰世子留之出也曰公子比之死也亦曰公子是皆丧未逾年未成君之称忽友蒯聩曰世子明当立也留比曰公子明不当立也蒯聩虽未立而从既立之称明其正也留比虽既立而从未立之称明非正也礼嗣子未没丧不称君而春秋之制逾年则君之故曰君存称世子君薨称子某既葬称子逾年称公未逾年先君虽已葬不改元不称君所以明继体之义笃君亲之爱也郑忽曹覊【荘二十四】衞子【僖二十五】子恶【文十八】王猛【昭二十二】是也既逾年先君虽未葬改元以绍统正位以定民所以明君道不可旷国命不可废也鲁文公成公定公【并元年】衞惠公【桓十三】卫定公宋共公【成三】是也晋献公之卒【僖九】经不志葬里克杀两嗣君未逾年则曰君之子既逾年则曰君知不系乎也齐昭公之卒【文十四】晋厉公之弑【成十八】经亦不志齐世子舍晋公子周皆未逾年称君舍明适长周明非嗣故不待乎逾年也齐顷公【宣十】郑悼公【成四】邾隐公【定三】既而免丧未逾年而称君是不知君亲之爱继体之义也顷公所以见辱于鞌悼公所以自弃于晋隐公所以见执于鲁非不幸也若陈佗齐无知莒展舆弑君公子瑕逐君而自立未能自定而见诛逐故虽逾年不以国君道也
　　柔防宋公陈侯蔡叔于折【十一】陈侯使女叔来聘【庄二十五○按经陈侯使女叔来聘系荘公二十五年事原本误作十五今改正】公子友如陈原仲【二十七】齐仲孙来【闵元】季子来归【闵元】齐高子来盟【二】晦震夷伯之庙【僖十五】宋子哀来奔【文十四】
　　礼国君不名卿老又曰盛徳之士不名卿老者爵齿特髙之臣也不名者敬老事长之义也敬老为其近于亲所以教人孝也事长为其近于兄所以教人悌也尧舜之道孝悌而已孝悌行而王道之本立矣故君之于臣所不名者二有礼之而不名者尚齿之义也有贵之而不名者尊贤之谓也尚齿尊贤其义一也
　　及郑师伐宋丁未战于宋【十二】齐人伐卫卫人及齐人战卫人败绩【庄二十八】宋公曹伯云云伐齐宋师及齐战于甗齐师败绩【僖十八】
　　春秋言伐则不言战言战则不言伐言伐言战惟此三者耳言伐不言战者未必战也言战不言伐者伐不足道也言伐言战者重之也此三者曷为重之伐宋之战鲁不为宋所信【五防不能平宋郑】不知反求诸已而乱以济之伐卫之战齐不为卫所服【齐桓以覇国伐卫而经先卫及齐战则不服可知】不能威之以义而赂以要之伐齐之战宋不为齐所受不能仗义以立正【宋立孝公非正】而彊以售之春秋恶其敢行非义而怙终不反故尽其辞焉
　　二月公防纪侯郑伯己巳及齐侯宋公衞侯燕人战齐师宋师衞师燕师败绩【十三】十一月己巳朔宋公及楚人战于宋师败绩【僖二十二】楚人陈侯云云围宋公防诸侯盟于宋【二十七】四月己巳晋侯齐师宋师秦师及楚人战于城濮楚师败绩【僖二十八】十一月庚午蔡侯以吴子及楚人战于栢举楚师败绩【定四】
　　战曰君败曰师正也君将不称师也【鞌】战曰大夫败曰师正也大夫帅师者也【邲铁】战曰人败曰师则知人者君或大夫也围曰人盟曰诸侯则知人者诸侯也故纪郑之战所谓燕人者燕伯也之战宋之围所谓楚人者楚子也城濮之战所谓楚人者得臣也栢举之战所谓楚人者囊瓦也齐桓既没宋襄圗覇而不克成楚文王争焉然盂之防宋有忧中国之心楚有轻中国之心之战宋有仁人之心楚有祸人之心故自盂之后春秋志楚之君臣则皆人之及晋文兴而后止有以见圣人闵中国之无覇而忧荆楚之肆行也
　　春无冰【十四】二月无冰【成元】春无冰【襄二十八】正月雨木冰【成十六】十二月陨霜不杀草李梅实【僖三十三】十月陨霜杀菽【定元】诗七月纪日星霜露之变以验百物之生成以为寒燠之候所以谨民时前民用王业之先务也今也隂过剥而不氷阳未复而不杀应雪而雨氷应露而陨霜是皆失天地之和反隂阳之正物将疵疠而歳将不熟此有国者所当深忧非止雷电雨雹之失其时而已也
　　宋人以齐人蔡人衞人陈人伐郑【十四】公以楚师伐齐取糓【僖二十六】蔡侯以吴子及楚人战于栢举楚师败绩【定四】刘子单子以王猛居于皇刘子单子以王猛入于王城【昭二十二】
　　宋鲁蔡国小而师寡其能入郑取齐败楚者用大国之众故也故称以焉王者之征覇者之伐亦必用诸侯之众而后克然不称以者王以徳行仁其用不在众也覇以力假仁用众不足道也是故商受牧野之旅无以敌周齐桓召陵之师不能屈楚若小国而用大国之众以取胜于是乎称之至于刘单臣也以其君出入春秋无避者猛当丧未君故也
　　天王使家父来求车【十五】
　　舜五载一廵狩羣后四朝其法曰车服以庸周宣王锡命诸侯其诗曰路车乘马是知车服者帝王以锡有功者也春秋之世国君大夫犹有受路车命服之赐于王者今庄王乃反求诸鲁何哉岂徴其所尝锡者乎抑鲁所自为者乎徴所尝锡则赏不信鲁所自为则工不度故赏刑失自求车始也
　　郑伯突出奔蔡郑伯突入于栎【十五至庄四归不书】衞侯朔出奔齐【十六】衞侯朔入于卫【庄六】卫侯出奔楚卫侯郑自楚复归于卫【僖二十八】卫侯出奔齐【襄十四】卫侯入于夷仪【二十五】卫侯衎复归于卫【二十六】
　　诸侯出奔则失国失国改立君则失位无国与位则不得称其故爵正也国君出奔皆名不名者义见僖二十八此四君之出也其国固改立矣突之出凡十有八年而后复国【郑立世子忽子舋子仪子仪称郑伯】朔之出凡八年而后复国【卫立黔牟】郑之出凡两月而后复国【叔武称卫子】衎之出凡十有二年而后复国【卫立剽七防称卫侯】是内有一卫侯郑伯外有一卫侯郑伯也春秋不与其一不夺其一不嫌一国有二君何也忽以世子嗣位而不终叔武以君命摄位则不正无疑也其他则在外者以无道出者也在内者以无道立者也吾独谁与而谁夺乎或曰君虽无道因其出遂夺之位而亦可以为君则岂非奨簒矣乎曰在外者虽有君名而无君国之实在内者虽有君位而无定位之威【不能去出君】然国人既君之矣诸侯既防之矣吾独不谓之君可乎虽谓之君而外君不没是不与其为君也夫国人之罪也国人有承命之理故也诸侯防之诸侯之罪也诸侯有讨罪之义故也吾亦谓之君所以恕国人责诸侯也恕国人责诸侯然后簒者之恶不容于贬夫诸侯出奔归入或先名或后名皆春秋新意惟朔出入名之以其簒也簒者义固不当为君虽其归入犹夺之国也
　　郑世子忽复归于郑【十五】归十三复归五入十一复入二归入言所自十有六
　　皆反国也有难易逆顺之别焉其入也易则谓之归归顺辞也其归也难则谓之入入逆辞也郑突因忽之弱【桓】曹赤因覊之奔【庄二十四】卫侯郑先诛瑕咺【僖三十】蔡侯庐陈侯吴始就封国【昭十三】邾益卫彄有助之者【哀八哀十】曹伯赵鞅有请之者【僖十六定十三】蔡季楚比有召之者【桓十七昭十三】其国莫为之难则其入也易故同谓之归也大夫而志归者其罪释也复得其位故也郑忽之出宋立突以簒之卫侯郑之出晋立叔武以伐之曹襄为晋所执而分其地卫衎为臣所逐而不得入其失位非其罪也故于归以复位言之许叔之入许郑虽与之非国人之谋也【桓十五】阳生之入齐齐虽召之非国卿之意也【哀六】郑伯之入栎【桓十五】小白之入齐【庄九】卫衎之入夷仪【襄二十五】去疾之入莒【昭元】卫朔之入卫【庄六】王猛之入王城【昭二十二】天王之入成周【昭二十六】其国有与之竞则其归也难故同谓之入也大夫而志入者欲以叛也复入者欲覆其宗国也其言所自者明非私反也不有显召之者则有显纳之者也阳生虽有召之者而非显召栾盈虽有纳之者而非显纳故皆不言其所自也元咺君执则已归君失位则已复位据位以伉君专禄而不臣故亦同谓之复归也人臣也而与其君同辞则咺之罪于是乎不测矣此数端者非以为君优劣之差也葢以明宗庙社稷之难保土地人民之易失爵位名器之不可忽以为有天下国家者之戒也

<经部,春秋类,春秋通训>
　　钦定四库全书
　　春秋通训卷三　　　　　宋　张大亨　撰庄公
　　三月夫人孙于齐【元】
　　父母之爱一也父在则为母期君父之敬一也君前则名其父有至尊者不敢贰之也所谓爱以礼敬以义者也夫人小君也以君道事之者也夫人君母也人以母道事之者也夫人之于桓公以亲则夫也以义则君也父也已弑君父而欲人以君道母道事已得乎哉故春秋因其去而絶其亲也然则为荘公者奈何舜为天子臯陶为士瞽叟杀人孟子曰执之而已矣舜视弃天下犹弃敝屣也窃负而逃遵海濵而处终身防然乐而忘天下此固非荘公之所能为也君子所以望于荘公者然也
　　单伯送王姬筑王姬之馆于外王姬归于齐【元】齐王姬卒【二】
　　孔子曰君使臣以礼臣事君以忠先王之使其臣也必度于礼礼可以命之而彼不可行先王弗使也礼可以行而我不可以命之先王弗命也君子之事其君也必致其诚君命以事事苟可为而适于义必以诚为之事虽可为而义不可彊必以诚辞之是以必君使臣不失其礼臣事君不失其忠也鲁之于齐弗与共天下之怨也王不当使鲁主其昏鲁不当受王命而不辞在谅闇之中而修嘉好之事废经常之制而为创易之谋是王使鲁不以礼而鲁事王不以忠也天下固多同姓之矣何必在鲁此春秋所以尽其辞也馆言筑而不言作作之制弗偹也犹邑言筑而不言城城之制弗偹也
　　王使荣叔来锡桓公命【元】天王使毛伯来锡公命【文元】天子使召伯来锡公命【成八】
　　诸侯有天子之命然后为君虽以世子继立王必命之然后定位此治世之法也王道衰诸侯簒窃自立不皆命于天子天子亦皆就命之鲁闵宣之类是也间有立得其正王亦从而命之如鲁之文成者虽非治世春秋录焉所以明正始之道定天下家之本也独桓公弑君而得位王不能讨既死又追命之此何法邪夫君以出命为重者也出之不当则自轻其命臣以受命为荣者也受之非正则自贻其辱以此见荘王不明而桓公之罪为不没也
　　齐师迁纪郱鄑郚【元】纪季以酅入于齐【三】纪伯姬卒纪侯大去其国齐侯葬纪伯姬【四】纪叔姬归于酅【十二】纪叔姬卒【二十九】葬纪叔姬【三十】
