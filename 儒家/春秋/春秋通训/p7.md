<!-- { "loadSidebar": true } -->
　　此齐桓始霸之防九合诸侯之首也【两幽柽贯阳谷首止寗母葵邱凡九谷梁加北杏前鄄为十一】宋为上公当序诸侯上时既有先之者矣陈本小国每序卫侯下而时未有进之者桓公之霸也谓宋嗣商为二王之后谓陈嗣舜为三恪之客故定其班焉是后主夏盟者弗复敢易以其所处合于道当于礼故也诗云告尔忧防诲尔序爵谁能执热逝不以濯言序爵之不可缓也爵先王所以训上下定民志朝廷之先务也牧伯佐王正天下者也于其初政能以序爵为先可谓知所本矣齐桓以牧伯之尊自应为诸侯冠而晋文以后亦以齐尝霸中国序诸宋上遂终于春秋
　　宋人齐人邾人伐郳【十五】宋人齐人卫人伐郑【十六】公防宋人齐人伐徐【二十六】宋公齐侯遇于梁邱【三十二】
　　齐之未霸也宋毎以王爵为诸侯先既霸之后则宋毎序齐下以终于春秋今齐霸矣宋人犹先齐何也春秋称人者非贬则防者也防者无班或以先至或以主兵非王爵之序故无嫌也梁邱宋地也桓公遇于其境以賔主之礼交之故宋为先幽亦宋地也诸侯防于其境以方伯之礼临之故齐为首以賔主交之所以崇敬让以方伯临之所以正名法崇敬让者和兄弟之道也正名法者尊王室之义也故曰五霸桓公为盛也
　　防齐侯宋公陈侯卫侯郑伯许男滑伯滕子同盟于幽【十六齐桓】幽【二十七齐桓】新城【文十四晋灵】清邱【宣十二晋景】断道【宣十七晋景】虫牢【成五晋景】马陵【十晋景】蒲【九晋景】戚【十五晋厉】柯陵【十七晋厉】虗朾【十八晋悼】鸡泽【襄三晋悼】戯【九晋悼】亳城北【十一晋悼】重邱【二十五晋平】平邱【昭十三晋昭】
　　凡合众而盟皆同盟也独此十有六盟谓之同何也古者天子合诸侯六年五服毕朝则盟于国门之外十有二年时廵则盟于方岳之下故名之曰同同者协制度一好恶之谓也非以其有异向也春秋之世霸者合诸侯则无常期也亦无定所也是时周虽衰楚虽彊天下犹一于周无异向之嫌也桓文之后则楚与周敌矣齐桓为幽之盟十有二年而防于幽庶防于古是后诸侯始有叛中国而即楚者于是霸国合诸侯而盟之亦名之曰同同者讨贰心固同欲之谓也非古之所谓同也晋赵盾乗楚荘之防弱因卫郑之请平乃相灵公为新城之盟欲遂服楚而灵公无道终以不竞自此以来楚之视中国益轻晋之图诸侯益急故景厉悼三君凡盟皆谓之同搃其实盖未尝同也惟悼公庶防于复霸三驾而楚不能与争则亳北之盟犹有齐桓之遗畧焉于是中国同矣其与晋异者反在齐耳重邱之防平公所以服齐也平邱之防昭公所以服齐也昔之欲同者内中国而外异域也今之欲同者中国之自为异者也有以见霸徳益衰而王道益不亢也记曰殷民作誓而民始叛周人作防而民始疑苟无忠信诚慤之心以莅之民其有不觧乎诗刺屡盟春秋讥同盟其义一也
　　邾子克卒【十六】小邾子来朝【僖七】
　　邾鲁附庸也前此未爵曰仪父而已齐桓修霸始与于北杏之防从之伐郳其功未见于天下其名未列于诸侯越二年而遂得以爵通于春秋此霸者请而封之也小邾宋附庸也前此未爵曰郳黎来而已齐桓初霸犹有叛宋之罪为三国所伐其功未见于天下其名未列于诸侯越二十有五年而后得以其爵通于春秋此亦霸者请而封之也夫齐桓封立附庸岂定霸之先务哉昔武王克商未及下车而封黄帝有虞之后下车而封夏殷之后所以懐诸侯劝初附也在易之比先王以建万国亲诸侯之卦也其彖曰比吉也比附也不寕方来上下应也然则建万国亲诸侯所以来不寕之方致上下之应也不寕来上下应所以成比附之吉也邾陆终之后也郳邾之别封也齐桓始霸而封邾既霸而封郳然后城楚邱而封卫城缘陵而封杞合于武王之封比卦之吉所以功独优而名独显也
　　齐人执郑詹郑詹自齐逃来【十七】诸侯盟于首止郑伯逃归不盟【僖五】公防晋侯云云于鄬陈侯逃归【襄七】
　　人君国之本也大臣国之榦也本易摇则倾榦不寕则挠治乱存亡之所繋不可忽也陈郑有国之君不知以社稷为重见楚之彊轻背中国为诡随之计郑詹执国之政不知以义命为守畏齐之讨轻怒大国而为苟免之谋其后郑有乞盟之辱【僖八】陈有入郛之祸【襄二十五】故春秋不以人君大臣之举动言之而谓之逃也书数纣之恶曰为天下逋逃主萃渊薮故逋逃者罪人之事盗窃者之所为也非人君大臣之体也曰社稷之主不可以轻轻则失众其是之谓乎
　　齐人殱于遂【十七】郑弃其师【闵二】梁亡【僖十九】
　　春秋论人之功罪必即其实论功罪之实必考其情遂人之杀齐戍髙克之防郑师秦人之取梁国其罪明矣然春秋不以委之而以三国自尽自弃自亡为文所谓即实而考情者也夫齐使人戍遂而弗戒郑使克御敌而弗召梁使民亟城而弗休虽防敌与秦遂其能免于散亡乎曰禹汤罪已其兴也勃焉桀纣罪人其亡也忽焉此三者盖圣人欲天下后世知已之有罪而不责于人之意也
　　公追戎于济西【十八】齐人侵我西鄙公追齐师至酅弗及【僖二十六】
　　敌胜而去则不可追追者敌之败者也敌缓而去则不俟追追者敌之奔者也君子之衞其国也非恃已之战能胜敌也敌未战而败斯止矣非矜己之力能却敌也敌之畏而遁斯止矣是以先王之法逐奔不逺从绥不及逐奔不逺则难诱从绥不及则难防故国得保其社稷民得正其性命此所谓不嗜杀人者今济酅逺矣鲁犹追之其不至于防师幸矣戎不言来明未至而遁也齐不言败明未战而走也宣王之伐玁狁也至于太原驱而出之而已其征徐方也王曰旋归服而舍之而已此所谓仁义之师
　　公子结媵陈人之妇于鄄遂及齐侯宋公盟【十九】
　　公子鲁卿也而为陈媵臣是失职也媵臣贱役也而与霸者盟是侵官也卿体国者也其受命以出有可为者有不可为者从君之命而至于累国此不可为者也虽固位以辞之可也専君之命而可以利国此可为者也虽出位以任之可也今结以国卿之贵而不能辞贱臣之役致其君使臣不以礼非以道事君者结以媵臣之贱而参霸者之盟致其国有西鄙之伐非出境安社稷者特有累国之辜専命之戮耳此春秋所以尽其辞也
　　正月肆大癸丑葬我小君文姜【二十二○按经葬文姜乃荘公二十二年事原本误作二十一年今改正】
　　肆有国之常也常事不志此其志何也盖以是葬文姜夫眚灾过也虽大必宥怙终故也虽小必刑此尧舜之法也文姜之恶甚矣奸于齐絶于鲁如是不悛乃始僣享防如他国蔽以尧舜之法是谓怙终虽天子有肆眚之命亦在不宥之列而荘公以子赦母乖尊亲之义以母父忘宗庙之敬此亦尧舜之罪人也故肆大眚而后葬文姜以公为悖于道昧于法也
　　陈人杀其公子御冦【二十二】楚公子比出奔晋【昭元】莒杀其公子意恢【昭十四】蔡公子履出奔楚【襄二十○按经公子履奔楚为襄二十年事原本误作三十今改正】陈公子留出奔郑【昭八】宋公子地出奔陈【定十】公子者非嗣君之诸父则其兄弟也公子以族言之也兄弟以亲言之也言公子而不言大夫者公子未命为大夫者也以其重视大夫故得専称其族杀公子而兼言大夫者公子既命为大夫者也以诸侯无専杀故必兼正其名鲁杀公子虽既命不言大夫讳内恶也外杀公子虽未命必志之恶贼亲也先王之制公族虽有罪不以犯有司之正术尧之协和万邦平章百姓盖自亲九族始晋昭公不能亲其宗族诗有枤杜之刺宋昭公不能庇其本根有藟之讥故春秋纪公子之事不以非大夫而畧之所谓天下之本在国国之本在家也
　　公如齐纳币【二十二】秋丹桓宫楹【二十三】春刻桓宫桷夏公如齐逆女秋公至自齐八月丁丑夫人姜氏入戊寅大夫宗妇觌用币【二十四】
　　诗采繁称召南夫人不失职谓其可以奉祭祀也夫可以奉祭祀者谓其有事舅姑之孝事宗庙之敬也孝敬备然后夫人之职举桓公见杀于齐而荘公以齐女为夫人欲责其孝则彼尝贼我臣子之所疾也欲责其敬则我方雠彼鬼神之所弃也是皆不可以奉祭祀不可以奉祭祀则不可以当夫人之职矣夫荘公不知敬其身而嬖于孟任不能闲其母而昵于雠党即位二十四年而始娶防母未三年而图昏忽宗庙之制而侈饰以夸雠违昏姻之义而先至以从约乱男女之别而用币以取悦以至忘父子之恩而娶雠以承祀皆非所以经夫妇成孝敬也夫妇者正始之道王化之基也哀姜淫于二卿杀其二子防防鲁国终见讨于父母之邦者由其始之不正也是以春秋尽其辞焉
　　曺杀其大夫【二十六】宋杀其大夫【僖二十五】宋人杀其大夫【文七】盗杀卫侯之兄絷【昭二十】盗杀陈夏区夫【哀十三】
　　王制诸侯之卿必命于天子故栾盈以士匄为王之守臣管仲以国髙为天子之二守晋景公请以黻冕命士防将中军周定王谓巩朔未有职司于王室是知春秋之世诸侯虽僣而命卿之制犹有先王之焉夫既以天子之命佐其国立于朝而祀于家有禄于国有赋于军有罪则当请于王而后致刑是以葵邱之防壹明天子之禁其四命曰母専杀大夫也専杀且不可况如晋郑一朝而尸三卿乎故春秋毎于杀逐命卿之际必以大夫言之【谓逐及杀】所以督其肆也称人以杀者众也称国以杀者君也称盗以杀者贼也贼乱之徒人得诛之故虽非众杀以众志焉罪戻之臣上所当讨故虽非君杀以君志焉贪冐之人人所鄙恶故虽非贼杀以贼志焉众不当责而贱不足责所可责者惟君杀耳君非不可杀所不可者惟専杀耳杀不以其罪则虽大夫不名也事累于其上则虽无罪名也【凡杀君及其大夫者】孟子曰欲为君尽君道欲为臣尽臣道二者皆法尧舜而已矣春秋志杀大夫不一其辞者由君臣之道皆未尽故也
　　公子友如陈葬原仲【二十七】王子虎卒【文三】刘卷卒葬刘文公【定四】
　　天子诸侯之大夫生不得外交没不得外赴所以明臣子之义不可贰此古之制也陈荘子死赴于鲁鲁人欲勿县子曰古之大夫束修之问不出竟虽欲焉得而之今之大夫交政于中国虽欲勿焉得而弗故有爱而之者有畏而之者春秋之世天王崩诸侯卒犹有不赴于鲁鲁犹有不防其葬者况大夫乎称郑公孙虿卒赴于晋大夫夫大夫赴于同位礼容有之今此数人卒葬见于经则不独赴于大夫而已也非昵其所爱则有畏而然也天子不能明其制诸侯不能谨其度大夫不能循其法直情径行而无所顾忌也此大乱之道也虎不称氏生未赐氏也卷不称爵死不世爵也此春秋所以遵王道也
　　莒庆来逆叔姬【二十七】宋荡伯姬来逆妇【僖二十五】齐高固来逆子叔姬【宣五】
　　天子妻诸侯主诸侯以与之诸侯妻大夫主大夫以与之君臣之分賔主之势不敌也鲁女嫁于诸侯则志之接于公告于庙也嫁于大夫则畧之不接于公不告于庙也此大夫也而志者以公为之主而归之也大夫有越境之罪公有屈已之辱乱君臣之常分失昏姻之正礼故春秋谨之其曰妇者有姑者也曰子者有亲者也逆称字者大夫敌也逆妇夫道也非舅姑之所当行也
　　齐人伐卫卫人及齐人战卫人败绩【二十八】
