<!-- { "loadSidebar": true } -->
　　春秋内中国而外夷狄内已国而外他国公在楚不以夷狄外公也公在干侯不以他国外公也前此公适他国逾年者多矣居于郓次于干侯亦逾年者多矣于今乃始志其所在者自中国言之则他国非外也故前此适他国居于郓次于干侯虽逾年不书以中国道也自己国言之郓内也干侯外也郓溃矣公不复居国中矣故在干侯逾年则书之以己国道也始也季氏虽叛有郓以居公犹未失国也今也郓复叛而公越在晋野失国者也既失国矣而圣人乃因正月以存之是不亡公也不亡公者不与季氏出公也此尊君抑臣劝忠沮乱之道也
　　宋灾【三十】宋伯姬卒【三十】叔弓如宋葬宋共【三十】
　　国女嫁为君夫人其归出卒葬固有先王之常典焉不以爱故厚不以踈故薄使施者无徳色受者无愧辞然后谓之礼今共之没自父母国言之则为可矜自夫子国言之则为可尚可矜者防致其哀可也可尚者国纪其善可也又安得越礼徇情渎先王之常典乎然则爱之适所以累之也
　　昭公
　　楚子麇卒【元】楚公子比出奔晋【元】
　　此弑也以卒赴于诸侯春秋亦从其伪而志之何也夫臣弑君子弑父虽悖于礼犹以君臣父子道也麇之不能为公子围之君犹围之不能臣于麇也国人知之矣大臣知之矣隣国知之矣而麇不自知也是岂直辨之不早而已乎故国之杀麇不以君臣道也【如盗杀不称弑君】然则岂不便于乱臣贼子哉曰麇不以弑而死围不以弑君而立絶其君臣之义是不使围得以麇为君也夫人臣而不得以其君为君则其罪固不容诛矣
　　取郓【元】取鄫【四】取阚【三十二】
　　取邑不系之国者鲁故邑也【成十六公待于郓襄四年鲁属鄫二十五年叔孙如阚】后为他国所有今复得之故不外系焉诗曰居常与许复周公之宇
　　夏楚子蔡侯陈侯郑伯许男徐子滕子顿子胡子沈子小邾子宋世子佐淮夷防于申秋楚子蔡侯陈侯许男顿子胡子沈子淮夷伐吴【四】
　　中国之所以为中国为理也义也理义人心之所同盖不待驱而后从也舍中国而从荆楚岂人心之所欲哉廹不得已耳申之防楚灵不修徳而求诸侯畏楚之彊守宋之盟而从之然犹不能致鲁卫曹邾至伐呉之役则中国诸侯皆去所从惟楚之属耳人心向背断可知也夫中国不竞然后荆楚得以肆其志有天下国家者苟知自彊于理义以固人心其忧不我从邪
　　春陈侯之弟招杀陈世子偃师【八】夏陈侯溺卒【八】楚人执陈行人于徴师杀之【八】陈公子防出奔郑【八】陈人杀其大夫公子过【八】冬楚师灭陈执陈公子招放之于越【八】杀陈孔奂【八】陈哀公【八】
　　楚观从纳公子比而灵王缢春秋谓比弑其君【昭十三】陈侯之弟招立公子留而哀公缢春秋不谓留弑君何也比之立无君者也灵虽不缢亦不与比并存是灵之死由比也招之立留因君之废也且君有命哀虽不缢亦不可以君国是哀之死不以防也君臣之间死生之际善恶之嫌赏罚之别大矣圣人所以正其名而尽其辞也
　　齐髙偃帅师纳北燕伯于阳【十二】晋赵鞅帅师纳卫世子蒯瞆于戚【哀二】
　　郑伯之入栎【桓五】卫侯之入夷仪【襄二十五】其国有君而已无兵众又无大国覇者之助故独得一邑而居之今北燕伯假大国之威蒯瞆假覇者之权大夫帅师而不能纳之于其国何哉夫燕伯欲以嬖宠间大臣蒯瞆欲使家臣害其母此二君之罪也然而燕大臣专禄以出其君卫侯輙据位以拒其父悖君臣父子之道此固可以理诛而义讨也以鲁季孙之彊而畏荀跞之诘以曹负刍之虐而惧子臧之去使齐晋之大夫縂二君而临之以兵曰尔何故出其君尔何故拒其父则燕卫之乱臣贼子将死亡之不暇何有不能纳之于其国哉故春秋独于此二者称大夫帅师以纳之所以正其罪也
　　叔弓帅师围费【十三】齐人来归郓讙隂田【定十】
　　庶其牟夷黒肱三叛人以地来奔虽贱书名南蒯阳虎二叛臣以地适齐贱而不书何也三叛人国臣也窃其国邑以来来而我受之终不义也故名之所以播其恶也二叛臣家臣也窃其家邑以出出而外弗受不终其恶也已而费叛南氏讙不助虎祁葵逐蒯而归费齐人执虎而归讙是内无失地之辱外无纳叛之嫌故不书其名所以息其乱也圣人之于人其与夺抑无所苟也惩恶劝善归于当而已矣
　　楚公子比自晋归于楚弑其君防于干谿【十三】齐阳生入于齐【二】陈乞弑其君荼【哀六】
　　春秋书弑君之贼虽其人不自爲必以祸所从发为主所以诛其意也观从召子比而灵王死陈乞召阳生而孺子荼死乞蒙弑君之恶而从乃委罪于比何也从陪臣也能始祸而不能定其所立比以众立而不顾其君是比弑之也乞大臣也齐已有君而又外求阳生阳生虽入而不能自定其位乞以彊立之而不顾其君是乞弑之也从虽召比然公子有三焉比不自立可也乞召阳生固将君之矣阳生为君则孺子荼安所置哉故春秋别嫌眀防不以其迹似而同其诛非天下之至公孰能与于此
　　蔡侯庐归于蔡陈侯呉归于陈【十三】
　　有王命然后得以君国有父命然后得以嗣世古之制也陈蔡为楚灵王所灭平王不以天子之命而輙封之春秋亦与其爵何也陈招之杀适蔡般之弑父稽先王之制行天吏之职者当致辟焉灵王懐恶而讨非天吏矣取以爲县非王制矣故有王者作则二国虽有罪其灭在所可兴而其絶可继也上无天子下无方伯天下诸侯有相灭亡者力能振而起之圣人与焉平王是也何谓与实与而文不与也以其实与故二国得以其爵归归者存其国之义也以文不与故二侯以名书名者不待天子之命也孔子曰兴灭国继絶世天下之民归心焉使平王充是心以加诸彼则朝诸侯一天下犹反手耳
　　叔鞅如京师景王王室乱【二十二】刘子单子以王猛居于皇【二十二】刘子单子以王猛入于王城【二十二】天王入于成周【二十六】
　　或曰京师或曰王室或曰王城或曰成周何也京师者别下国之称也王室者别外朝之称也王城者别郊甸之称也成周者临天下之称也由下国而指王都则以众大言之由弟兄争防则以王室言之由郊甸而归则以王城言之由入据正统而遂临天下则以成周言之王室乱者乱不及外也入于王城者得其国而未正其位也至入于成周则遂正其位矣成周犹宗周也以天下之法宗于武王则谓之宗周以天下之法成于成王则谓之成周猛虽继立而未逾年兄弟方争而势未定借晋之力趣能归国而已未能正位也逮晋纳敬王然后居成周而临天下
　　王子猛卒【二十二】
　　先君未未逾年嗣子称子某鲁子般子野陈公子防蔡世子友是也先君既未逾年嗣子称子子卒衞子是也今景王既矣王子猛未逾年当称子而春秋犹名之何也猛嗣位而出奔虽有当立之义而未能自定也未能自定则未成乎王矣以有当立之义故其出奔谓之居犹之天王也以未成乎王故其奔其卒皆名之犹之王子诸侯也此所以名分也
　　公孙于齐次于阳州【二十五】齐侯唁公于野井【二十五】公如晋次于干侯【二十八】公至自干侯居于郓【二十九】齐侯使髙张来唁公【二十九】季孙意如防晋荀跞于适歴晋侯使荀跞唁公于干侯【三十一】
　　凡奔皆寓其国以求庇阳州齐鲁之竟公去国而次于是非地也凡唁皆造其所居以致吊野井未至乎阳州齐恶逺而止于是非唁也公自晋还而以干侯至知公不受于晋也荀跞唁公而先防季氏于适歴知志不在公也齐邻国也所以唁公如是未足道也晋覇国也所以处鲁如是非救患分灾讨乱扶衰之道也盖当是时晋公室卑知范韩魏方争又安肯为鲁讨季氏乎记曰诸侯僣天子大夫偪诸侯陪臣胁大夫其所由来者渐矣
　　宋公佐卒于曲棘【二十五】
　　诸侯没于国竟内不地地者故也郑之鄵楚之干谿是也宋公卒于曲棘亦地何也宋公欲纳公而患无覇者之权大国之威也故如晋而请之非要誉于诸侯求徳于鲁君也有效顺去逆之心遏恶靖乱之志激于义而发于诚耳而殒诸途故春秋録之所以罪齐晋失方伯连率之职无大国字小之义而哀宋公有其志而弗遂也孔子曰克已复礼天下归仁焉此惩恶而劝善之防也
　　齐侯取郓【二十五】公围成【二十六】公防齐侯云云于鄟陵【二十六○按经公防齐侯云云于鄟陵乃昭公二十六年事原本误作十年今改正】晋士鞅云云防于扈【二十七】
　　晋防诸侯于夷仪取以居卫侯诸侯莫敢弗从者赵武方爲政故也齐围郓取以居公又爲之用师于成防诸侯于鄟陵晋亦防诸侯之大夫于扈欲纳公而卒不能胜季氏者范鞅方爲政故也武之相其国也以义鞅之相其国也以利孟子曰苟为后义而先利不夺不餍未有仁而遗其亲者也未有义而后其君者也然则鞅非后其君何哉此叔孙婼所以叹诸侯无覇之害也
　　定公
　　元年春王三月【元】
　　春秋十有二公虽簒夺而立者于其首年必皆以王正加之所以眀受之天子而承以从事有国之大端不可以邪正异也独定公不书正月传以谓昭无正终故定无正始然则隠桓闵宣之际冝如何哉夫定公之初昭失位而没于外是无国者也定逾半嵗而后即位是未有国者也正月者天子所以班之邦国也昭无国可受定未有国可承故阙而不书也不然则隠闵之终桓宣之始岂不列于二公邪然则昭失位八年其无国久矣而五书王正月至此乃独不书何哉曰昭之出也季氏虽主其祭而君实在焉固当受王正而行之昭公没而定未立于是鲁始无君无君则何以承天子之正
　　六月癸亥公之防至自干侯戊辰公即位【元】
　　即位有二先君既殡天子七日诸侯五日而嗣子立是即当防之位也逾年朝庙改元践阼以临臣民是即继世之位也当防虽即位未成乎君必逾年然后君道正此有天下国家之所同也如昭定之际则有异焉昭薨于外逾年始殡而嗣子立是失当防即位之礼矣定虽逾年必待既殡而后即位是失继世即位之礼矣晋厉公之死悼公自外而入立非嗣子也辛巳朝于庙乙酉即位于朝虽五日之制然受之宗庙而不受之先君此变之正也定公不知出此故春秋详其日月以见其失焉所谓定哀多防辞主人习其读而问其传则未知已之有罪焉者此类是也
　　从祀先公【八】
　　春秋之志祀事或曰郊或曰禘或曰烝或曰甞必正其名也或曰于太庙或曰于某宫或曰于某公必指其所也今此但曰从祀先公而已以传考之十月禘于僖宫然而不书者以阳虎矫举之是反正而非其实求私欲而不出于公也是以圣人略之夫祀者国之大事宗庙者人之大伦也而乱臣贼子得以专其废举处其升降此以见公室之削三家之防而国命制于陪臣也
　　宋公子地出奔陈【十】宋公之弟辰暨仲佗石彄出奔陈【十】宋公之弟辰及仲佗石彄公子地自陈入于萧以叛【十一】宋公之弟辰自萧来奔【十四】
　　弟以义从兄者也兄为不义则当涕泣而道之爱之至也臣以道事君者也君为不道则当反覆而谏之敬之至也今辰恶其兄而挟大臣以违之佗彄溺其党而叛君父以从之贼兄弟君臣之义春秋之所诛也然辰与佗彄其初出欲以要君使改过非得已也故曰暨既而专邑以畔上则所谓得已而不已者故曰及春秋原心定罪之防也
