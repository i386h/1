<!-- { "loadSidebar": true } -->
　　平与成皆平也有平者有平之者周礼设官使和诸侯之好周公命蔡仲懋乃攸绩睦乃四邻以蕃王室以和兄弟先王务使诸侯之和也欲其有同寅协恭之心无乖争陵犯之变也周衰诸侯骄恣怒害相髙修怨释憾之兵日寻而不知止能易怨为平者盖寡故郑人见取扵更成更成者改过也莒人见疾扵不肯不肯者怙终也孔子曰仁者安仁智者利仁畏罪者彊仁渝平近乎仁【无所避求】及平近乎智【及我欲之】暨平近乎畏罪也【暨不得已】孟子曰君子修其身而天下平又曰大人者正已而物正者也桓弑兄而自立身不修矣安能成宋乱宣杀适而自立已不正矣安能平莒怨终之成宋以赂平莒以兵春秋所以正其辞也
　　滕侯卒【七】
　　礼诸侯始薨小臣称其名以复复欲其审故虽名之而不嫌名之者致防气使勿逸之义也君卒而赴扵他国亦欲其审故名之名之者慎传世防祸乱之道也其所以为慎传世防祸乱何也曰今之卒者吾旧君某也昔之防盟于某者也是使敌国知吾先君未尝失位也知吾国未尝改立也知吾嗣君即先君之子若孙也一有不然则敌国将诘其由矣臣子将任其责矣是岂非慎传世防祸乱之道乎然春秋所志滕也薛也也宿也秦也其君之卒或有不名者滕薛自昭而后杞自襄而后则名之秦自昭而后则不名也至扵宿惟一见耳国逺或微赴有详畧史从而志之非善恶所甚系者圣人不加损焉或谓君没臣子斥其名以赴扵外非人情也是不然古者卒哭而讳惟尔元孙某是也方其未讳虽君臣同名而不嫌衞齐恶衞侯恶是也后世废礼而徇情乃致严扵此耳
　　城中邱【七】凡城二十有五
　　孟子曰天时不如地利地利不如人和子服景伯曰民保扵城城保扵徳此言有国有民者当务以道和之以徳保之民和徳至而城自固矣古者天子守在四夷诸侯守在四邻恃徳与民也如是何城之有及其卑也天子不能以诸侯为衞诸侯不能以四境为安乃始恃城以自固焉夫无徳以和民而徒忽其守备与恃此以固国而不知本扵徳者皆危亡之道也莒渠邱见袭扵齐楚嚢瓦见鄙扵沈尹是也故凡城之云者皆讥其不务本也时不时末矣
　　齐侯使其弟年来聘【七】郑伯使其弟语来盟【桓十四】衞侯之弟黒背帅师侵郑【成十】称兄弟十有三
　　公子一也有诸父焉有兄弟焉诸父尊也兄弟亲也人君絶期故诸父兄弟不得以属通凡曰兄弟者皆以明亲也亲虽有不善而犹谓之兄弟是犹可以兄弟道也年语黒背以君弟而任国事不以其贤而以其亲弟之宠也年生无知语为子人氏黒背生剽无知实弑君子人实违君命剽实簒国故春秋推其祸乱之本早正扵宠以任之之际焉君子之爱其子弟也弗纳扵邪众人之爱其子弟也假之宠利公弟叔生赐之氏【宣十七】陈侯之弟黄权偪其卿【襄十一】衞侯之弟处废置之任【襄二十七】天王之弟佞夫能使众臣立已【防三十】秦伯之弟鍼富如二君【昭元】陈侯之弟招杀适立庶【昭八】衞侯之兄絷能夺大臣官邑【昭二十】宋公之弟辰能挟大臣去君【定十】是皆宠以任之之过也故春秋正其辞焉不然则陈招哀公弟也何以先称公子【昭元】宋公子地景公兄也何以不谓之兄乎
　　戎伐凡伯于楚邱以归【七】
　　戎朝周知发币于公卿是慕诸夏之礼也凡伯弗賔而王不之讨则周无来逺之徳矣凡伯出聘假道扵衞是将天子之命也戎伐之而衞不之救则衞无尊王之心矣相防刺无礼也其诗曰不死何为君子谓衞文公之臣有必死之道焉凡伯以之单襄公聘楚过陈而候不在疆司寇不诘奸君子知陈有滔之祸焉衞宣公以之伐者上讨下之辞也以归者不复及之辞也
　　郑伯使宛来归祊庚寅我入祊【八】郑伯以璧假许田【桓元】祊许皆受之天子其不可相易明也谓天子不复东廵而遗人助祭之邑犹可道也谓已不复更朝天子而遗人朝宿之邑不可道也周之盛时十有二年王乃时廵诸侯朝于方岳或不廵守则六服朝于京师故王不东廵犹可道也一不朝则黜其爵再不朝则削其地三不朝则六师移之故已不朝天子不可道也郑畏弃祊故言来归【如我故地】我嫌取祊故言入【有而弗居】郑难取许故言以璧【如玉质田】鲁难弃许故言假【未絶之辞】然则二国之恶非昧义为之乃犯义者也非无羞恶之心而为之乃诎扵利者也夫昧义而无羞恶之心细人之事也其罪小知羞恶之为义诎扵利而公犯之奸人之事也其罪大此所谓婉而成章
　　公及莒人盟于浮来【八】公及齐大夫盟于蔇【荘九】公防楚公子婴齐于蜀公及楚人秦人宋人陈人衞人郑人齐人许人曹人邾人薛人鄫人盟于蜀【成二】公防晋人郑良霄宋人曹人于澶渊【襄二十六】
　　此外大夫防公人其大夫以卑公之谓也或谓公与大夫防盟其没公者非讳内则厌外其不没者非深讥则我所欲也是盖不原其实不究其始卒者也防于已国之外则人大夫而申公言彼以众从我无嫌也君臣同辞故不名也防于他国之中则黜大夫而没公言我非往从彼逺嫌也君臣异辞故名之也【处父】二者皆所以尊君也非讳与讥也齐大夫不称人无君也郑良霄不称人伉君也无君则有当国之义伉君则有杀身之咎此所谓彼之有故者也婴齐不称人所谓外之也
　　天王使南季来聘【九】天王使王季子来聘【宣十○按经天王使王季子来聘乃宣公十年事原本误作一年今改正】
　　凡以爵氏名字通于春秋者天子之卿以爵不以氏【六命在子男上毛祭之类】称氏者大夫也【南季家父王子之类】天子之大夫以字不以名【四命与公之孤等父季之类】称名者命士也【刘夏石尚】诸侯之卿以氏不以官【公子公孙仲叔之类】称官者孤卿也【四命宋司马司城是】以名不以字称字者贵且贤之也【季子髙子】天子建国胙之土而命之氏故氏卑扵爵防名冠字五十以伯仲故名卑扵字天子之臣贬则人之又或斥其名诸侯之臣贬亦人之又或去其族皆所以明贵贱序少长别贤否辨荣辱先王驭臣之要也易之则为乱名故有天下国家者所宜谨也
　　公防齐侯于防【九】公防齐侯郑伯于中邱【十】翚帅师防齐人郑人伐宋【十】公败宋师于菅辛未取郜辛巳取防【十】宋人蔡人衞人伐戴郑伯伐取之【十】
　　书征曰义和废厥职酒荒于厥邑侯承王命徂征由是言则郑伯承王命讨有罪当自将也诗出车曰我出我车于彼牧矣自天子所谓我来矣由是言则齐鲁之君闻王命佐郑伯当自行也其始也定谋于防戒师期于中邱正也已而委之大夫非也其终也鲁败宋而取其二邑郑伐戴而取其三师得邑与师归之天子正也已私有之非也然则二国者慢天子之命而急扵从利假讨罪之师而贪以封己者也明天子在上方伯修其职诸侯敌所忾于是有加地进律之赏未闻以王命讨不庭而自利之者也此春秋所以尽其辞也
　　公败宋师于菅【十】书败十六战而败绩十五战不书败八不战败绩一
　　言败不言战者不俟乎战也言战不言败者不至扵败也师徒未得陈客主未得通卒然相值而胜之则曰败某师其不曰师者示贬之也敌既陈矣情既通矣定其期而交兵则曰某日战于某其不言日者示贬之也战而曰败绩者甚言其败也不战而曰败绩者不与其战也是故君子之论兵也曰善为国者不师不师则无兵也善师者不陈不陈则无战也善陈者不战不战则无敌也善战者不死不死则无败也善死者不亡不亡则无败绩也由前三者汤武之仁义也由后两者桓文之节制也春秋所志惟败及败绩为多则桓文之兵盖鲜况汤武乎此之谓无义战
　　滕侯薛侯来朝【十一】邾人牟人葛人来朝【桓十五】
　　滕薛累至邾牟葛亦累至滕薛曰侯邾牟葛曰人何也诸侯众至而旅见之二伯各自其方率之以入受舍于朝而别其姓此天子见诸侯之礼也隐公并朝二国以姓为序既僣天子矣桓公又并朝三国僣之甚也二国并进可道也三国旅进不可道也以其不可道扵是人之人之者若其国之微者焉微者之朝不志于春秋由其言朝则知非微者由其不称君使则知非世子也然则三国有过乎曰使其君交邻国有道其臣相其君以礼则区区之鲁又岂能卑我哉
　　十有一月壬辰公薨【十一○按经十有一月壬辰公薨原本误作十有二月今改正】春秋有为鲁讳之义亦有直辞而无所隐者学者疑之或谓外大恶内小恶则讳之恶甚不可掩则直辞而无所隐揔其实不然春秋定一王之法立万世之公言也岂私内而畧外哉盖圣人之于鲁父母之国也去他国则接浙而行去父母之国则遅遅吾行也越人射之则谈笑而道之其兄射之则涕泣而随之亲踈之情内外之势所当然也贤臣善则称君孝子不父恶忠孝之理恩义之分所当然也故春秋记鲁之不善凡接扵外者讳之奔弑杀伐之类是也非外所与则无所隐也丹楹刻桷丧昏逆祀之类是也谓讳国恶为礼者礼以尊尊亲亲为正故也或又有为贤为尊者讳之説然乎曰责贤者之备抗王室之尊则扵经可矣讳则未之闻也

　　钦定四库全书
　　春秋通训卷二　　　　　宋　张大亨　撰桓公
　　滕子来朝【二】薛伯卒【庄三十一】杞伯来朝【庄二十七】杞子卒【僖二十三】公防尹子单子云云伐郑【成十七】子来盟【襄二十九】
　　孟子称周室班爵禄天子一位公一位侯一位伯一位子男同一位凡五等周官之制上公九命侯伯七命子男五命凡三等而春秋之世则公一等侯一等伯子男为一等故子产曰郑伯男也而共公侯之贡左氏亦云礼不防公侯防伯子男可也其序于经伯子男之班髙下迭居靡有定位则信乎其一等矣滕薛杞故侯也黜居伯子之列单故伯也黜居子列此非一二第之也以其等为之差耳然而黜不逮于男者子男同位故也周衰诸侯黜陟之柄不归于天子或由覇者之令或为大国所制然秦晋之始为列侯邾郳之初赐王爵亦必请于天子而后受之则知先王之泽葢未尽泯春秋所以汲汲于斯者抑有谓也说者谓杞虽夏之后背乎礼故仲尼以文贬其爵同于吴楚徐越是葢不然春秋因实以定名者也爵命受之天子而仲尼得以升黜之不几于乱名者乎若吴徐越则外域之君也虽有公侯之地本爵不过于子春秋黜其僣称而复其本耳非贬也所以贬吴楚者于经槩可以见之不在乎称子也
