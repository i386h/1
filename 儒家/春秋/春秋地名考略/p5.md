<!-- { "loadSidebar": true } -->
　　平隂【昭二十三年晋师在平隂杜注今河隂县　臣谨按平隂古为津济处陈平降汉王使参乘监诸将南渡平隂津至洛阳是也后置平隂县属河南郡武帝封刘遂为侯邑十三州志县在平津大河之间故名魏文帝改曰河隂晋因之永嘉五年傅祗建行台于河隂后魏太和二十年营方泽于河隂东魏分置河隂郡于此隋初郡县并废王世充复置武徳初又废今故城在孟津县东一里旧志云在洛阳城东北五十里若今河隂县乃唐开元二十年割汜水荥泽二县地所置非晋时旧县也】
　　泽邑【王师在泽邑贾逵曰泽即翟泉也见前】
　　狄泉【即翟泉见前】
　　訾【昭二十三年单子取訾杜注訾在河南巩县西南臣谨按路史曰訾有二西訾在洛东訾在巩单子所取盖西訾也二十四年河津人得王子朝用于河之宝珪隂不佞拘之王定而献与之东訾二十七年尹文公焚东訾始为巩县之訾杜氏误以二訾为一故两注无异辞也后汉志巩有东訾聚今名訾城水经注洛水东迳訾城北浔水及东罗水注之晋石勒攻赵出于訾巩之间皆言东訾章怀注后汉书即引杜注如果二訾为一传文东字不亦赘乎】
　　墙人【刘子取墙人直人墙一作啬路史曰啬廧也今新安县东北有白墙村金水发源处】直人【见上杜注子朝邑　直伯柄国】
　　尹【王入于尹杜注尹氏之邑今山西汾州有尹吉甫墓即古尹城也】
　　阪道【单子从阪道未详　臣谨按偃师东南有鄂里阪巩县东南有轘辕阪宜阳东南有九曲阪未详孰是】
　　尹道【刘子从尹道当即入尹之道】
　　左巷【子朝次于左巷杜注近东城】
　　唐【尹辛败刘师于唐杜注周邑后汉志有唐聚在今河南府洛阳县】
　　西闱【尹辛取西闱杜注周地未详　臣谨按有东圉即有西圉西闱当是西圉之讹】
　　蒯【尹辛攻蒯杜注河南县西南蒯乡是也　晋地道记曰河南县西南有蒯亭今在洛阳县西南】三川【昭二十三年苌曰周之亡也三川震杜注泾渭洛水也　渭河在今陜西西安府城北五十里出临洮府渭源县界鸟鼠山西北谷东流经盩厔兴平咸阳渭南至华隂县入黄河泾河源平凉府界岍头山经邠州醴泉泾阳至髙陵县入渭洛水出庆阳府北经上郡雕阳秦望山南过宁州东六十里之废襄乐县三川旧属西周后为秦晋所有】
　　干祭【昭二十四年士景伯立于干祭杜注王城北门后汉书王城东门名鼎门北城门曰干祭皇览曰城西北柏亭西周山上有周灵王冡民祀之不絶水经注谷水又东绕干门北子朝之乱晋所开也其东即千金堨又东为金谷水水之西北即金墉城】
　　瑕【昭二十四年子朝之师攻瑕及杏皆溃杜注曰敬王邑　臣谨按烛之武对秦伯许君焦瑕此晋瑕也与子朝所攻为两地】
　　杏【见上　洛阳记禹州城北有杏山】
　　巩【昭二十五年尹文公渉于巩杜注于巩县渉洛水也　臣谨按传曰阙巩之甲巩之得名已乆周为巩伯邑尔雅曰巩固也四面有河山之固也西周惠公封少子班于此为东周史记秦荘襄王元年蒙骜伐韩韩献成臯盖东周亡于是年也汉三年项羽防成臯欲西汉兵距之巩令不得西后置县于此其地在今县西南三十里有巩王城相传为赧王所筑者是也隋迁洛口仓始为今治李密据之筑城以防洛川包南北山周廻三十余里】
　　尸氏【昭二十六年刘人败王城之师于尸氏杜注在巩县西南偃师城　臣谨按班固曰尸乡殷汤所都也故有汤亭皇甫谧以为帝喾都非汤也又有言盘庚迁之者世远莫考穆天子传召伯逆王于尸后汉书尸乡春秋时曰尸氏水经注尸乡在偃师县西三十里汉初曹参还击秦将赵贲于尸北又田横乘传诣洛阳至尸乡厩置遂自刭今有田横墓晋太康地记尸乡南有亳坂东有桐城太甲所放处汤墓在焉搜神记曰祝鸡翁洛阳人也居尸乡北山下】
　　施谷【战于施谷杜注周地未详】
　　渠【昭二十六年刘子以王出次于渠杜注周地　臣谨按渠阳渠也陆机洛阳记刘澄之永初记言城西面有阳渠周公之所制也亦谓之九曲渎在河南巩县西通洛阳晋书曰洛阳十二门皆有双阙石桥跨阳渠述征记曰东城有二石桥旧于王城东北开渠引洛水名曰阳渠东流经洛阳于城东南回通出石桥下运至建春门以输常满仓水经注上东门外石桥右柱铭阳嘉五年诏书以城下漕渠东通河济南引江淮方贡委输所由而至乃作石桥此即阳渠与谷水回通处也舆地志洛阳城外四面有阳渠水周公所凿也其水上源从函谷东流注城西北角仍分流绕城至建春门外合流又折而东云】
　　褚氏【王宿于褚氏杜注洛阳县南有褚氏亭后汉书志洛阳有褚氏聚今未详】
　　萑谷【王次于萑谷于胥靡于滑杜注皆周邑胥靡滑本郑邑　臣谨按大谷在洛阳东后汉书孙坚进军大谷距洛九十里其谷连亘至颍阳县何进设八闗大谷其一也周之萑谷施谷盖皆大谷之支径耳　又按孔安国书传傅説隐于虞虢之间皇甫谧曰髙宗梦天赐贤胥靡之衣乃以其形旁求于天下见筑者胥靡衣褐带索执役于虞虢之间傅岩之野今虞山东南有傅岩东北十里有颠轸阪当由傅説佣隐止息于此故以胥靡名其地也　再按滑国名秦灭之而不能有为晋所得然其地近郑在所必争成十七年郑人所以侵晋虚滑也是时则归王室逮定六年郑伐周冯滑胥靡此郑人争滑之验也古缑氏城即滑国城】
　　胥靡【见上】
　　滑【见上】
　　阙塞【晋师纳王使女寛守阙塞杜注洛阳西南伊阙口也　臣谨按今河南府城南三十里有阙塞山一名龙门一名伊阙一名阙口一名钟山志云山之东曰香山西曰龙门大禹疏以通水两山对峙石壁峭立望之若阙伊水厯其间陆机曰洛有四阙此其一焉战国策秦攻魏将犀武军于伊阙史记秦昭王十四年白起攻韩魏之师于伊阙四十一年西周君与诸侯约从将天下鋭兵出伊阙即此也汉灵帝时为河南八闗之一北魏景明初尝遣宦者白整凿二佛龛于龙门其后宦者刘腾复凿一龛皆髙百尺用功数十万熙平初胡太后作石窟寺于伊阙口极土木之美隋帝登北邙望伊阙顾谓侍臣曰得非龙门耶自古何以不建都于此苏威进曰以待陛下耳遂议定都诏令杨素营之】
　　莒【昭二十六年隂忌奔莒杜注周邑　臣谨按国语有曹姓之莒莒舆期本巳姓与陆终曹姓之莒自别或言周灭莒以其地封舆期者非也舆期都介根乃古国】
　　圉泽【遂军圉泽次于堤丄杜注皆周地　臣谨按圉泽当即东圉之泽见前又周有圉门恐皆以此得名】
　　堤上【见上　臣谨按汉书汉孝文时河决酸枣东溃金堤寰宇记金堤在洛阳县西南二十三里从阳武县东北五十八里入洛阳西南界又入滑州灵昌县界时汉兴未四十年河道始决金堤系三代时物明矣所云堤上或即此也】
　　彘【厉王居于彘本禹贡岳阳也汉为彘县属河东郡东汉改永安县隋义宁初置霍山郡唐罢郡置吕州贞观中州罢以县属晋州宋属平阳府今为霍州属平阳州南有彘水有彘城东南有厉王墓如故】
　　鄻【昭二十九年赵车入于鄻以叛杜注周邑未详】
　　冯【定六年郑伐冯滑胥靡负黍狐人阙外杜注郑伐周六邑　臣谨按东观记曰魏之别封曰华侯华侯孙长卿食采冯城路史曰毕公后采冯亭春秋有冯简子杜云归姓后汉冯鲂亦云魏之支庶采冯城説文云防姬姓国今范阳李泽中有冯水即故冯地古冯夷国范阳非周地当以毕公畿内冯亭为正】
　　负黍【见上杜注阳城西南有负黍亭　臣谨按后汉志阳城有负黍聚路史曰孟子舜迁于负夏世纪作舜迁于负黍少室一曰黍室负黍城在其南颍水经其东南为许由隐处冯衍显志赋曰求善卷之所在遇许由于负黍是也京相璠曰负黍在颍川阳城县西南二十七里今谓之黄城史记郑繻公十六年伐韩败韩兵于负黍郑君乙二年负黍反复归韩韩世家宣惠王十九年秦拔我阳城负黍又楚世家悼王九年伐韩取负黍索隐韩世家赞曰既徙平阳复侵负黍韩自武子都平阳哀侯灭郑侵负黍者由此以入郑也今为登封县地】
　　狐人【见上杜注周邑　臣谨按后汉志颍隂县有狐宗乡或曰古狐人亭即其地今在开封府许州或谓即狐聚者非】
　　阙外【见上杜注周邑　疑即伊阙之外邑也】
　　姑莸【天王处于姑莸杜注周地未详】
　　仪栗【定七年周儋翩入于仪栗以叛杜注周邑未详开封东缗二十里有仪城】
　　穷谷【定七年败尹氏于穷谷杜注周地　臣谨按新唐书开封军府有通谷即洛神赋所谓经通谷也昔人嫌里名不美輙举相反者以易之如楚穷水易丰水之类是也穷谷易为通谷意亦如此】
　　谷城【定八年单子伐谷城单子伐简城刘子伐盂杜注谷城在河南县西　臣谨按汉谷城县属河南郡范志曰瀍水出今洛阳县西北谷水之东岸有谷城山即其地也徐广曰周亡所存止七县谷城与焉西晋并入河南故有城存魏大綂四年东魏侯景围金墉宇文泰赴救至谷城北齐常山王演増筑谷城置戍以备周师谓之严城】
　　简城【见上　臣谨按周有简师父简城当是其食邑路史曰简者耿后少昊之苖裔也】盂【见上　或云盂即邘也】

　　春秋地名攷畧卷一
　　钦定四库全书
　　春秋地名攷略卷二
　　詹事府詹事髙士竒撰
　　鲁
