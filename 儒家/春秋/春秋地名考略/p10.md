<!-- { "loadSidebar": true } -->
　　国于临淄【史记吕尚东海上人其先祖尝为四岳虞夏问封于吕本姓姜氏从其封姓周西伯猎遇于渭水之阳与语大説曰吾太公望子乆矣故号之曰太公望文王崩武王伐纣曰师尚父武王已平商而王天下封师尚父于齐营丘此齐国始封之畧也太公既就国仍为周太师襄十四年王使刘定公赐齐侯命曰昔伯舅太公右我先王世胙太师以表东海礼记太公封于营丘比及五世皆反葬于周郑氏曰太公受封留为太师死葬于周五世之后乃葬齐是也其地诗谱曰在禹贡青州岱山之隂潍淄之野古少皥之世爽鸠氏之墟昭二十年晏子对景公曰昔爽鸠氏始居此地季萴因之有逢伯陵因之蒲姑氏因之而后太公因之杜注爽鸠氏少皥之司寇也季萴虞夏诸侯代爽鸠氏者逢伯陵殷诸侯姜姓蒲姑氏殷周之间代逢公者逢公事又见于国语伶州鸠对周景王曰我姬氏出自天鼋则我皇妣太姜之侄伯陵之后逢公所冯神也韦昭注天鼋即元枵齐之分野也皇妣王季之母逢公殷之诸侯死而配食天鼋为其神主故曰冯又昭十年有星出于婺女郑裨灶曰今兹嵗在颛顼之墟姜氏任氏实守其地逢公以登星于是乎出杜注颛顼之墟谓元枵齐姜姓任薛姓逢公将死妖星出婺女由是言之君齐土者多姜姓矣其国号曰齐则以天齐渊故史记封禅书齐之所以为齐以天齐也秦祠八神一曰天主祀天齐水经注淄水迳牛山西又东迳临淄县东得天齐水口水出南郊山下谓之天齐渊五泉并出南北三百歩广十歩南郊山即牛山也水北流注于淄水齐乘天齐渊在淄水之东女水之西天齐之义苏林曰当天中央齐也师古曰谓其中神异如天之腹齐齐记补引晏子曰吾闻江深五里海深十里此渊与天齐司马彪曰齐回水如磨齐也其封境史记曰太公封于齐兼五诸侯地以尊贤也周成王少时管蔡作乱淮夷畔周乃使召康公命太公曰东至海西至河南至穆陵北至无棣五侯九伯实得征之即齐桓所云赐我先君履也国语桓公反鲁侵地堂濳反卫侵地台原姑与漆里反燕侵地柴夫吠狗正封疆地南至于隂西至于济北至于河东至于纪酅史迁曰自泰山属之琅琊北被于海膏壤二千里太公卒子丁公伋立传四世至胡公徙都薄姑当周夷王之时其少弟山率营丘人攻杀胡公徙薄姑都治临淄是为献公诗崧髙篇王命仲山甫城彼东方又曰仲山甫徂齐式遄其归毛苌曰古者诸侯之居迫隘则王者迁其邑而定其居盖去薄姑而迁于临淄即其事矣临淄者以临淄水而得名水经注淄水出泰山莱芜县原山东北流迳莱芜谷又西北合桑谷水又东北过临淄县东战国策苏厉曰来至淄上有桃梗与土偶人相与语田单为齐相见老人渉淄而寒解裘衣之又鲁仲连谓田单驰骋于淄渑之间盖淄水在城南渑水在城北也淮南子易牙尝淄渑而别之水经注田巴入齐过淄自镜后汉建武三年耿弇攻张歩拔临淄军于淄水是矣献公六传至僖公禄父而入春秋僖公十六传至简公为田常所弑是年春秋终又三传而田和簒齐齐益富强盐铁论曰昔太公封营丘之墟辟草莱而居焉地薄人少于是通利末之道极女上之巧是以邻国交于齐财畜货殖世为彊国战国策苏秦曰临淄之中七万户下户三男子又曰临淄甚富而实班固曰海岱临淄之间亦一都防也秦灭齐因故城置齐郡其后项羽封田都为齐王汉封庶长子肥为齐王置临淄县治齐郡后汉为齐国治又青州亦治此晋宋及后魏因之后齐以齐郡治益都临淄废入焉隋开皇十六年复置临淄县属青州唐宋因之元又省入益都寻复置明属青州府今因之天齐渊在县东南八里淄水在县东　臣谨按营丘世有二説班固曰临淄名营丘师尚父所封故齐诗子之营兮遭吾乎嶩之间兮师古曰毛诗作还齐诗作营之徃也嶩山名或作峱臣瓒曰临淄即营丘故晏子曰太公居之又曰先君太公筑营之丘今齐之城中有丘即营丘此一説也又汉志北海郡治营陵县应劭曰师尚父封于营丘陵亦丘也臣瓒非之谓营陵即春秋之缘陵或曰史记言师尚父封营丘未就国东莱与之争太公闻之夜衣而行至营丘国遂定盖营丘边莱邑也吕氏春秋太公封营丘之渚海阻山髙险固之地其后五世胡公徙薄姑六世献公徙临淄盖自东而西也此又一説也是二説者诸家平之多左袒班氏郦道元曰尔雅水出前左为营丘营陵城南无水唯城北有一水世谓白狼水西出丹山俗谓之凡山其水东北流异于尔雅前左之文不得为营丘矣今临淄城中有丘在小城内周廻三百步髙九丈北降丈五淄水出其前故有营丘之名与尔雅相符城对天齐渊故有齐城之名郭景纯言齐之管丘淄水迳其南及东非营陵明矣孔頴达曰营丘临淄水上故曰临淄献公之徙犹晋氏之深翼居绛其实一城也由此言之临淄即营丘其説定矣惟营陵为今之昌乐县地在临淄东而莱国为今之黄县又在其东营丘边莱之説似亦近理然均之相去甚远也安知当日之临淄不边莱乎至于海阻山髙二邑皆不然未宜执此以立论也再按史记原云献公率营丘人以攻胡公是献公据旧都已乆又云徙薄姑都治临淄是不过迁齐国之庙社以就已复新其名曰临淄耳非自薄姑徙临淄也若缘陵为封杞之地而臣瓒曰即营陵哀十四年宋向魋请以鞌易薄公曰宗邑也不可夫以宗邑封公族且不可况于异姓乎有以知其必不然矣皇览曰吕尚冡在临淄城南十里此亦可为一证缘陵详见杞地再按杜氏通典临淄一名营丘汉置营陵县后汉置临淄县尤谬两汉皆并置二县安得混而为一通志营丘城在今县北二里亦误】
　　前都蒲姑【昭九年王使詹桓伯辞于晋曰武王克商蒲姑商奄吾东土也杜注乐安博昌县北有蒲姑城服防云蒲姑商奄滨东海者也蒲姑齐也商奄鲁也即此蒲姑矣史记作薄姑殷末薄姑氏国也周成王时薄姑与四国作乱成王灭之以益太公之封后胡公徙都书序成王伐奄迁其君于薄姑盖即此是时薄姑已灭矣又荘八年齐侯田于姑棼杜注姑棼齐地或以为即薄姑也括地志元和志云薄姑在博昌县东北六十里汉博昌县属千乘郡后汉属乐安国晋宋因之隋唐属青州五代唐讳昌改博兴元尝为州明仍改县属青州府今仍之齐之薄姑城在县东北十五里齐乘云俗呼嫌城】
　　石门【隐三年齐侯郑伯盟于石门杜注石门齐地或曰济北卢县故城南济水之门　臣谨按水经注京相璠曰石门齐地今卢县故城西六十里有故石门去水三百步盖水渎流移石门旧在岸侧也今圯于水地在济南府长清县西南卢县见下水经注又云临邑县有济水祠王莽之谷城亭也水有石门以石为之故济水之门也稍逺似误】
　　卢【隐三年传齐郑盟于石门寻卢之盟也郑伯之车偾于济杜注卢盟在春秋前卢齐地今济北卢县故城　臣谨按卢后为齐公子髙傒采邑成十七年齐髙弱以卢叛襄十八年晋赵武韩起以上军围卢二十九年齐髙竪又以卢叛晋志扁鹊卢人世谓之卢医战国时谓之博阳以在博闗南也项羽封田安为济北王都博阳即此汉置卢县初属齐国文帝分置济北国都卢后属泰山郡郡都尉治焉和帝永元二年复分泰山置济北国治此晋因之刘宋为济北郡治魏兼置济州隋唐为济州时亦置郡天寳十四载县废五代周改置济州于钜野即今济宁州而卢县遂废今卢城在长清县西南二十五里地有大清河自平隂县流入境又东北入齐河县即济水盖郑伯车偾处】
　　艾【隐六年公及齐侯盟于艾杜注泰山牟县东南有艾山　臣谨按桓十五年公防齐侯于艾即此今青州府蒙隂西北百二十里有艾山汉牟县属泰山郡晋因之在今莱芜县东二十里以地势凖之防隂正在莱芜东南当是矣又桑氏水经沂水出泰山盖县艾山汉盖县属泰山郡在今沂水县西北七十里沂水与蒙隂相隣以地势凖之亦相近也林氏曰沂州西二十五里有艾山为齐鲁防处齐乘曰艾山在沂州城西三十里与大小鳯凰山相近官沟水自小沂分流自艾山西注去牟太逺非也　再按哀十一年及齐师战于艾陵杜注但云齐地而不言其处自与艾为两地又盟防之艾不言齐地尚疑地在齐鲁之间然不可攷矣孔氏曰艾陵在博县南六十里汉博县即今泰安州治张守节谓艾与艾陵为一地非也盖其地非牟县东南不能合于杜注也括地志艾山在博城县南六十里张洽传艾属袭庆府奉符县汉博县唐为博城宋为奉符皆误指艾陵为艾矣今莱芜县东北有艾陵亭又附防杜氏牟县之説而误者也】
　　嬴【桓三年公防齐侯于嬴杜注嬴齐邑今泰山嬴县臣谨按哀十一年公防吴师伐齐克博至嬴十五年公孙宿以其兵甲入于嬴孟子反于齐止于嬴礼记延陵季子适齐于其反也其长子死葬于嬴博之间汉初灌婴败田横之师于嬴下寻置嬴县属泰山郡后汉初陈俊讨张歩战于嬴建安中尝为嬴郡曹操表糜竺领嬴郡太守是也晋仍为嬴县宋因之后魏移置于废莱芜城唐省复置莱芜县嬴遂废其故城在今泰安州东南五十里或云在莱芜县北二卞里水经注奉髙县有吴季札子墓从征记嬴县西六十里有季札儿塜顶圆其髙可隐也奉髙即博所谓嬴博之间矣】
　　泺【桓十八年公防齐侯于泺杜注泺水在济南厯城县西北入济　臣谨按泺水今为小清河志云济之南源也其源即趵突泉在济南府城西南济水伏流重发处也曽巩曰泰山之北与齐东南诸谷之水西北滙于黒水湾又西北滙于柏崖湾而至渴马崖水之来也众其北折而西悍疾尤甚及至崖下则泊然而止自崖以北至厯城之西盖五十里有泉涌出髙或至数尺人名曰趵突齐人谓尝有弃糠黒水湾者而见之于此盖泉自渴马崖潜行地中至此复出也其水冬温泉旁蔬甲经冬尝荣故又谓之温泉其注而北则谓之泺水经注泺水出厯县故城西南泉源上涌若轮春秋桓公防齐侯于泺是也俗谓之娥英水以泉源有舜妃娥英庙故也其水北为大明湖湖西即大明寺寺东北两面临湖引渎入西郭北流迳厯城东引水为流桮池州僚宾燕多萃其上又北注泺水今泺水并城北流大明湖在城内自城北水门合泺水又东北经华不注山合华泉又东北合大清河谓之泺口大清河即济渎也宋南渡时泺水分流入章丘县界谓之小清河行五百里至马车渎入海明时淤废】
　　禚【荘二年夫人姜氏防齐侯于禚杜注禚齐地　臣谨按四年公及齐人狩于禚定九年齐与卫地自济以西禚媚杏皆此也当为齐鲁卫之国分界之地或曰在长清县境】
