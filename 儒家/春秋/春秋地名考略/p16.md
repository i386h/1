<!-- { "loadSidebar": true } -->
　　原【僖二十四年赵衰生原同屏括楼婴杜注原屏楼三子之邑　臣谨按原即周襄所赐邑详周地路史曰炎帝臣屏翳封屏国赵括采邑当在其处又今隰州永和县南十里有楼山城后周置归化县隋开皇十八年改曰楼山大业初废武徳初复置东和州贞观初废入永和县取县南楼山为名】
　　屏【见上】
　　楼【见上】
　　緜上【僖二十四年介之推隐而死晋侯求之不获以緜上为之田杜注西河介休县南有地名緜上臣谨按襄十三年晋侯搜于緜上以治兵二十九年齐髙防奔晋城緜而置旃定六年宋乐祁如】
　　【晋赵简子逆而饮之酒于緜上今介休县东南二十五里有介山一名介美以介之推得名山南跨灵石西跨沁源盘踞深厚亦名緜山亦名緜上亦曰横岭又忌坂在县西南十二里相传为子推被焚处也介推祠有五龙水以供祭祀鼓动即泉流声絶则水竭甚着灵异五龙水盖亦附防龙蛇之歌焚山事出新序隋末分介休之南境置緜上县元省入沁源今在沁源县北八十里其地有緜上闗洪武四年置巡司于此】
　　南阳【僖二十五年王与晋阳樊温原攒茅之田晋于是始启南阳杜注在晋山南河北故曰南阳文元年晋使告于诸侯而伐郑及南阳杜注今河内地　臣谨按南阳禹贡覃怀之境周圻内地也文公始受之阳焚诸田详见周地马融曰晋地自朝歌以北至中山为东阳朝歌以南至轵为南阳应劭曰河内殷国也周谓之南阳后又为魏郑卫三国之地然南阳之名自若綦母恢见魏王曰秦悉塞外之兵与周之众以临南阳而两上党絶又张仪曰魏絶南阳是也秦属三川郡项羽立司马卬为殷王王河内寻为河内郡晋分置河内汲二郡魏置怀州自是或为怀州或为河内郡元为怀孟路明为怀庆府今仍之又水经注曰修武故寗亦曰南阳史记魏安厘王四年魏段干子请割南阳予秦以和又秦昭王四十三年白起伐韩取南阳攻太行道絶之刘原父曰修武有古南阳城然则南阳其统名而修武则魏之南阳邑也今修武县北有南阳故城】
　　冀【僖二十五年迁原伯贯于冀又三十年初季过冀见郤缺耨其妻馌之敬相待如宾杜注冀晋邑臣谨按僖二年荀息假道于虞曰冀为不道入自颠軨伐鄍三门冀之既病则亦惟君故杜注冀】
　　【国名平阳皮氏县东北有冀亭盖地并于虞虞亡而复归晋也惠公与郤芮为食邑谓之冀芮见僖十年僖二十四年芮欲杀文公秦伯诱而杀之邑入晋三十年其子缺因季举命为卿复与之冀战国防苏代説燕王秦下南阳封冀王氏曰封为封陵冀即冀亭矣水经注汾水西迳清原城北又迳冀亭南京相璠曰今河东皮氏有冀亭古冀国所都也皮氏秦县晋属平阳郡今为河津县县东有冀亭又县东五里有如宾乡】
　　被庐【僖二十七年晋侯搜于被庐以作三军杜注晋地　臣谨按吕览晋之霸也东伐被庐疑即此】河阳【见周地盟】
　　焦【僖三十年烛之武曰许君焦瑕朝济而夕设版焉杜注焦瑕晋河外五城之二邑宣二年秦围焦杜注晋河外邑昭二十二年晋籍谈帅焦瑕温原之师救王　臣谨按括地志陜县有故焦城周同姓国也后为晋邑晋亡属魏史记梁襄王五年秦围我焦曲沃与秦河西之地六年秦取我焦八年秦归我焦曲沃焦与曲沃地相近也又秦纪惠文王后十一年樗里疾攻魏焦降之东魏武定初髙欢使李徽伯刺陜州筑垒于此因鸡足山为址后遂名徽伯垒四年为宇文泰所防今陜州南二里有焦城　水经注上阳虢仲之所都为南虢其大城中有小城古焦国也武王以封神农之后王莽改为黄眉此又一焦上阳详见虢地】
　　瑕【僖三十年传见上文十二年秦复侵晋及瑕十三年晋使詹嘉处瑕以守桃林之塞杜注赐其瑕邑令帅众守桃林以备秦成十三年成肃公卒于瑕杜注晋邑　臣谨按后汉志解有瑕城京相璠曰河东解县西南五里有故瑕城晋地道记猗氏县东北有瑕城刘昭误引为杜预今临晋县东亦有瑕城似皆悮以郇瑕为二故相属言之也今据杜氏焦瑕同在河外甚明秦之自河曲夜遁也晋欲薄诸河盖已渡河而西矣既而复侵晋入瑕不过櫌其边竞耳必非深入东渡也次年春晋即使詹嘉处瑕以守桃林之塞桃林之塞即今潼闗外地其为河南益无可疑矣晋侯问原守于寺人狄鞮对曰昔赵衰以壶飱从径馁而勿食故使处原凡使人守邑而即以赐之皆谓之处其与桃林相近又可知矣水经注菑水出常烝之山北迳曲沃城南又屈迳其城西魏司徒崔浩以为曲沃地名春秋詹嘉守桃林之塞处此以备秦以曲沃之官守之然则瑕即曲沃矣又战国策每以焦曲沃并举如言焦瑕然斯亦一证唐至徳二年广平王俶出闗収东京至曲沃即此水经注农县东十三里有好阳亭又东有曲沃城今陜州西南三十二里有曲沃城西征记云陜州有太原仓北临大河周遭六里即詹嘉所处之瑕也太原仓隋所置唐裴耀卿运江淮之粟入太原仓复自太原仓入渭输闗中今陜州西南六里有太原仓嫌与焦太近不应数里之间并设二邑当以曲沃之説为优】
　　清原【僖三十一年晋搜于清原作五军以御狄杜注河东闻喜县北有清原　臣谨按宣十三年赤狄伐晋及清杜注清一名清原又成十八年晋逆周子于京师立之大夫逆于清原水经注汾水迳长修县故城南修水入之又西迳清原城北故清阳亭也即晋侯搜处寰宇记安邑县北五十里有清原今在稷山县南稷山晋为闻喜县地】
　　殽【僖三十二年秦出师于东门之外蹇叔送之曰晋人御师必于殽殽有二陵焉其南陵夏后臯之墓也其北陵文王之所辟风雨也杜注殽在农渑池县西夏后臯夏桀之祖父此道在二殽之间南谷中谷深委曲两山相嵚故可以辟风雨三十三年晋师及姜戎败秦于殽　臣谨按三崤山亦曰二崤或谓之崤渑或谓之殽塞公羊传殽之嵚岩谷梁传殽嵚岩之下水经注曰石崤山山径委深峯阜交防故可以避风雨也建安中曹公西侵巴汉恶其险更开北山髙道括地志东崤山俗亦号文王山在夏后臯墓北可十里许有回谿阪行者畏之曹公开北道后行旅皆由于此晋魏以来莫之或改北周复从南道隋大业初建东京废二殽道开葼册道葼册道即北道也大约出潼闗厯陜州入永宁界分为二道东南入福昌县界即南道东北入渑池县界即北道也元和志自东崤至西崤长三十五里东崤长阪数里峻阜絶涧车不得方轨西崤纯是石阪十二里险不异东崤即此秦师伐晋之道其道在南故杜曰南谷中也东汉冯异大破赤眉于殽底即此渑池汉县属农郡晋因之今崤山在永宁县北六十里汉晋渑池之西境也魏太和十一年于其地置崤县隋省入熊耳武徳初复置属函州改属陜州后移治硖石坞改名硖石而旧崤县废为石□镇水经注崤水出河南干崤之山其水北流纒络二道水上有梁谓之鸭桥厯涧水东北流与石崤水合又北乱流入于河】
　　箕【僖三十　年晋人败狄于箕杜注太原阳邑县南有箕城　臣谨按昭二十二年叔孙婼如晋士伯曰将馆子于都乃馆诸箕杜注都别都谓箕邑阳邑汉县属太原郡晋因之隋改太谷今仍之属太原府县东三十五里有箕城】
　　先茅之县【僖三十三年以先茅之县赏胥臣杜注先茅絶后故取其县以赏胥臣　臣谨按先茅之县犹言苏忿生之田也】
　　王官【文三年秦伯伐晋取王官及郊杜注晋地　臣谨按成十三年晋侯使吕相絶秦曰俘我王官即此水经注涑水过左邑又西迳王官城北原上人谓为王城也城记在虞乡南二里虞乡魏县元省入临晋今在临晋县南六十里县东南有王官谷志云以王官废垒为名在中条山有天柱跨鹤诸峯瀑布贻溪诸水唐末司空图隐此　唐裴骃注史记王官在澄城括地志猗氏县南二里有王官故城又澄城县西北九十里有王官城北十七里有北郊西郊城按正义曰时秦地东至河在猗氏者为是盖自韩原战后秦已征晋河东置官司矣本传上云济河焚舟下云自茅津济所取之地在河东无疑裴骃误也】
　　郊【见上　臣谨按史记秦本纪穆公三十六年使孟明伐晋渡河焚船取王官及鄗徐广曰左传作郊正义曰鄗音郊其地当为临晋平阳间小邑】
　　茅津【晋人不出遂自茅津济封殽尸而还杜注茅津在河东大阳县西　臣谨按大阳汉县以在大河之阳而名属河东郡魏晋因之唐改平陆今仍之属解州县东南有茅城春秋晋邑亦曰茅亭河水经其南即茅津也河之南为陜州州治距河三里乃黄河津济处亦谓之大阳津又为陜津公羊传晋败入大阳史记秦穆公元年自将伐茅津胜之后汉书邓禹围安邑更始将樊参渡大阳邓禹击斩之兴平二年献帝自曹阳至陜夜潜渡河仅到大阳皆此津也唐贞观十一年于茅津造浮梁曰大阳桥长七十六丈广二丈架大河之上寻废今亦曰大阳闗盖东则富平津西则大阳津实大河之冲要也】
　　甯【文五年晋阳处父聘于卫反过甯杜注甯晋邑汲郡修武县也定元年魏献子卒于甯　臣谨按韩诗外传武王伐纣勒兵于甯因曰修武徐广王隐以为秦并天下而改者非也春秋时仍为甯邑秦昭王十六年司马错攻魏取轵及邓或曰邓当作甯又战国策秦攻魏取寜邑亦即甯也信陵君曰通韩上党于共甯韩非説秦昭王越长平西伐修武盖甯与修武通称矣汉髙祖封功臣魏遫为甯侯汉二年军于修武寻置修武县属河内郡晋属汲郡隋属怀州唐改属殷州寻如故宋省复置今属怀庆府】
　　夷【文六年晋搜于夷夷见周地　改搜于董杜注河东汾隂县有董亭　臣谨按宣十二年厨武子曰董泽之蒲杜注闻喜县东北有董池陂实为二地然后汉志临汾有董亭与杜不合水经注涑水西经董泽陂南即古池东西四里南北三里春秋文公六年搜于董泽即斯泽也今闻喜县东北三十五里有董氏陂中产杨柳可以为箭又名豢龙池即舜封董氏豢龙之所其地出泉民引以溉田流入涑水晋汾隂今荣河县董亭无考疑为一地】
　　董【见上】
　　郫【文六年晋贾季迎公子乐于陈赵孟使杀诸郫杜注晋地　臣谨按襄二十三年齐侯伐晋取朝歌入孟门登太行张武军于荧庭戍郫邵杜注取晋邑而戍之即此郫也后汉志垣有邵亭刘昭引博物记云垣县有郫邵之阨晋杀公子乐于郫邵孔頴达亦曰垣县有邵亭盖三名为通称矣宋白曰其地即周召分陜之所又有召公祠在垣县东六十里古棠树下魏于此置邵郡垣县今垣曲县地县东有邵亭】
　　阳【文六年晋杀其大夫阳处父　汉阳邑县是也隋改太谷今太谷县东南十五里有阳邑县】董隂【文七年赵盾御秦师于董隂八年先克夺蒯得田于董隂杜注晋地】
　　刳首【文七年晋败秦师于令狐至于刳首杜注令狐在河东当与刳首相近　臣谨按水经注瀵水在郃阳城南与刳首水相近亦谓之刳首坑杜佑通典郃阳有刳首水当时士防于此奔秦令狐在猗氏距此不远也】
　　武城【文八年秦人伐晋取武城　臣谨按史记秦厉公二十一年晋取武城魏文侯三十八年伐秦败我武下即武城下也汉置武城县属左冯翊后汉废或谓之武平城亦谓之光武城相传光武征隗嚣曽驻于此】
　　北徴【文十年秦伐晋取北征　臣谨按路史北征古□国汉置征县汉沟洫志武帝穿渠自征引洛即此东汉省后魏改置澄城县于今治顔氏曰北征今澄城县王苍曰征音惩一曰张里反韦氏曰征澄同音后人讹为澄也隋属同州五代梁尝属河中府今如故北征故城在县南二十二里】
