<!-- { "loadSidebar": true } -->
　　制【制岩邑也虢叔死焉杜注虢叔东虢君也恃制岩险而不设备郑灭之东虢今荥阳县　隐五年燕人畏郑三军而不虞制人杜注北制郑邑今河南成臯县也一名虎牢　臣谨按苑陵县有制田苑陵今郑州也成臯在其北故别之为北制襄十年诸侯之师戍郑虎牢晋师城梧及制杜注所以云虎牢制为一地也虎牢穆天子传云天子猎于郑囿虞人掠林有虎在葭中七萃之士髙奔戎生擒之献于天子命为之柙畜诸东虢是谓虎牢荘二十三年郑伯享王王与之武公之畧自虎牢以东杜注武公傅平王王与之虎牢以东后失其地水经注曰河水东迳成臯大伾山下成臯秦所置县旧名虎牢汉成臯县属河南郡后汉书作成睾张楫曰大伾成睾县山也魏晋复称成臯刘宋置司州北魏置豫州后改北豫州东魏置成臯郡后周置荥州隋置郑州皆治此大业中改县曰汜水唐改属洛州又改孟州宋初属洛州后改属孟州金属郑州今仍之古虎牢城在县西】
　　京【请京使居之杜注郑邑今荥阳京县　臣谨按古京东虢地汉二年与楚战荥阳南京索间蒯通曰楚人起彭城转鬬至荥阳威震天下然兵困于京索之间迫西山而不敢进谓此也寻置京县属河南郡建武初宗室刘茂聚众京密间自称厌新将军遣将击降之晋属荥阳郡后魏因之北齐省入荥阳县水经注小陉之山器难之水出焉北迳京县故城西入于旃然水古京城在今荥阳县东南十二里或曰三十里】
　　祭【隐公元年祭仲始见桓十一年祭封人祭足杜注陈留长垣县东北有祭城　臣谨按后汉志长垣县有祭城章怀即引杜注惟括地志云故祭城在管城东北十五里即祭仲邑管城者今郑州也管城之祭路史以为周祭伯采邑详周地或又疑郑并祭国以封仲考祭伯祭仲同见于隐公元年至桓五年繻葛之战祭足为左拒桓八年祭公来遂逆王后于纪荘二十三年祭叔来聘祭未尝灭也郑安得取以封仲乎或者但知长垣近卫郑不能冇不知列国错壤甚多即如祭仲省留取道于宋而被执则留亦错入宋境矣长垣之旁有滑郑卫日争之然则长垣固亦郑卫相接之地耳今长垣县南至兰阳九十里】
　　廪延【至于廪延杜注郑邑陈留酸枣县北有延津襄三十年游吉奔晋驷带追之及酸枣杜注酸枣陈留县　臣谨按廪延酸枣同为一地水经曰河水又东北流渭之延津盖延津者廪延之津也汉初平二年袁绍自河南还军延津建安五年曹操败袁绍渡河追至延津晋咸和四年石勒破刘曜途出于此以河水泮为神灵之助号灵昌津谓此也郑又改名酸枣战国策苏秦曰魏北有河外卷酸枣史记魏文侯三年伐郑城酸枣取郑地而城之也始皇五年使蒙骜攻魏抜酸枣汉置酸枣县属陈留郡晋因之魏省入小黄后复置属东郡北齐省入南燕县隋复置属滑州唐因之梁属开封府宋改为延津县金以后因之古酸枣城在县北十五里今县治旧在黄河南成化十五年河决从城南流入封丘县延津遂在河北】
　　城颍【遂置姜氏于城颍杜注郑地　孔颍达曰即临颍县】
　　颍谷【颍考叔为颍谷封人　臣谨按颍谷城颍皆未详所在志称洧川县西南十里有牛脾山即荘公阙隧见母处后汉志张齐民北征记菀陵东南有大隧涧郑荘公所阙或言许州东冇颍谷城北二十里有颍考叔墓或言颍水出登封县之颍谷元好问有诗云泄泄颍谷云融融颍川水未知孰是】
　　长葛【隐五年宋人伐郑围长葛杜注颍川长社北冇长葛县　臣谨按汉志长社县属颍川郡应劭曰宋之长葛也其社中树暴长因更名后汉书长社县有长葛城战国时属魏秦昭襄三十三年取魏长社水经注洧水与龙渊水合出长社县西北又经长社县故城北郑之长葛邑也后为县徙于南与杜县北之説合晋颍川郡初治许昌后徙治长社东魏武定中侯景以郡降西魏清河王岳复取之以城多崩頽徙治颍隂仍置长社县为郡治今许州是也自金元犹以长社为附郭县明初始省隋开皇六年分许昌别置长葛县属颍川郡唐仍之括地志云故城在今县西一里盖汉改长葛为长社已移于南东魏再移又南隋别置之县还在古长葛地也今仍为长葛县属许州桓五年战于繻葛或云即长葛也郑初筑城有葛蔓其上故名】
　　祊【隐八年郑伯使宛来归祊公羊作邴杜注在琅琊费县东南　臣谨按后汉志泰山郡费侯国有祊亭又水经注西南一百里冇大□阜祊水所出东南流至下邳界合浚河祊之得名以此西汉费县治祊城东汉移治薛固晋因之后周移阳口山南隋复移治祊城今沂州费县治西有古祊城自易许田后属鲁】
　　邬【见周地】
　　刘【见周地】
　　蒍【见周地】
　　邘【见周地】
　　狐壤【隐十一年公与郑人战于狐壤止焉杜注郑地后汉志颍隂县有狐宗乡或曰狐人亭疑即此】
　　时来【隐十一年公防郑伯于时来杜注时来郲也荥阳县东有厘城郑地也　臣谨按公羊作祁黎一曰郲本子姓国有时氏今开封府东四十里有厘城】
　　武父【桓十二年盟于武父杜注郑地陈留济阳县东北有武父城　臣谨按济阳在兖州曹县西南四十里或谓郑地不及此疑为宋地俟考】
　　渠门【桓十四年宋以诸侯伐郑焚渠门入及大逵伐东郊取牛首杜注郑城门　臣谨按郑城诸门见于传者最多此渠门盖东门也宣十二年楚克郑入自皇门城南门也吴氏曰诸侯国各以其所向之地为名皇周邑盖走王畿之道也襄十年晋以诸侯之师伐郑门于鄟门师之梁及北门吴氏曰鲁尝取鄟卫有鄟泽鄟门者国之东门走鲁卫之道也师之梁西门也襄三十年伯有之乱郑伯及其国人盟于师之梁之外昭七年公如楚郑伯劳于师之梁皆谓此也又有墓门诗墓门有梅襄三十年伯有自墓门之渎入国西门也又有纯门亦西门或曰外郭门也荘二十八年楚伐郑众车入自纯门又有时门郑南门也昭十九年郑大水龙鬬于时门之外洧渊又哀二十七年晋知伯伐郑入南里门于桔柣之门杜注桔柣之门郑远郊之门盖亦郑南门矣又有闺门昭元年郑为游楚之乱诸大夫私盟于闺门之外实薫隧杜注闺门郑城门薫隧门外道名或曰闺门郑内宫北门薫隧如后世复道焉又冇仓门尉止之乱子产请焚载书于仓门之外仓门郑之东南门以面石仓城而得名石仓城在陈留西南七十里水经注八里沟南经石仓城城记郑荘公理开封筑此城积仓粟曰盛仓城盛与石音相近故号石仓城】
　　牛首【见上杜注牛首郑地　臣谨按后汉志鲁国有牛首亭五父衢章懹即引左传伐东郊取牛首为注此误也水经注沙水自浚仪又东南径牛首乡又东至陈留王氏通释牛首亭在陈留县西南四十一里今陈留县西南十一里牛首乡有牛首城俗谓之车牛城】
　　周氏之汪【桓十五年祭仲杀雍纠尸诸周氏之汪杜注汪池也　吴氏曰郑大夫周氏之池地在南郊近桔柣之门又僖三十三年楚子上伐郑纳公子瑕瑕覆于周氏之汪】
　　栎【桓十五年郑伯突入于栎杜注郑别都也今河南阳翟县　臣谨按栎禹之所居即阳翟也周书武王克商至周曰吾其冇夏之居乎遂营洛邑徐广曰阳翟夏地也后汉书阳翟禹所都史记货殖传曰颍川南阳夏人之居也颍川即阳翟矣左传夏启有钧台之享杜注阳翟县南有钧台陂魏収志云阳翟有禹山祠又有钧台陂陂方十里水经注连山亦曰启筮亭帝飨神于大陵之上即钧台矣世纪云禹封夏伯盖始封于此后都平阳或在安邑故顔师古曰阳翟禹封于此非都也春秋时为栎荘十年王室乱郑伯以王归处于栎僖二十四年狄伐郑取栎宣十一年楚伐郑及栎昭元年楚公子围使公子黒肱城栎盖是时栎已属楚后改为阳翟战国初入于韩韩景侯自平阳徙都之郑世家繻公二十三年围韩之阳翟既而韩灭郑都新郑后复自新郑徙都焉秦置阳翟县为颍川郡治汉初以封韩王信后仍为颍川郡晋徙颍川郡于许昌以县属河南郡东魏置阳翟郡隋废以县属伊川唐初属嵩州后属许州宋属颍昌府金置颍顺州后改钧州以钧台为名也明初省阳翟县入之万厯三年以避讳改禹州今仍之】
　　滑【荘三年公次于滑杜注郑地在陈留襄邑县西北臣谨按后汉志襄邑冇滑此杜氏所本今睢州有滑亭是矣然滑冇三僖二十年郑人入滑杜氏无注或以为即缑氏之滑非也缑氏之滑所谓费滑也在今偃师县详周地入滑传曰滑人叛郑而服于卫郑师入滑僖二十四年天王居郑传曰郑之入滑也滑人聴命师还又即卫公子士泄堵俞弥帅师伐滑王使伯服游孙伯如郑请滑郑不聴命然则滑在郑卫交境之地明矣缑氏远在河南非卫所及也熊过以为大名之滑县良有见矣滑县汉为白马县刘宋为滑台城水经注曰滑台有三重城中小城乃滑台人所筑即郑廪延邑南故城即卫之平阳也其所谓廪延谬也而两国分境则可据矣元和郡县志曰滑台城有三重中小城滑氏为垒后人増以为城髙坚峻险临河有台故曰滑台滑氏者岂即滑国之苗裔与再考是时郑祭仲之食邑在长垣与滑逼近乃卫戴公避狄渡河野处曹邑齐桓公城楚丘以封卫皆在滑境盖卫都邑所在故郑人争之而终不得也又其地自宋南渡后大河南徙始裂居河北而滑台旧迹又沦于河中在当时原与郑接壤此其所以争之甚力也】
　　大陵【荘十四年郑厉公自栎侵郑及大陵获傅瑕杜注郑地　臣谨按京相璠曰颍川临颍县东北有故巨陵亭古大陵也乃陈蕃为亭长所辱处今临颍县北三十里有巨陵亭】
　　弭【荘二十一年胥命于弭杜注郑地郑西鄙地在今禹州密县境】
　　虎牢【见制】
　　扈【荘二十三年盟于扈杜注郑地　后汉志卷县有扈成亭今在开封原武县西北竹书纪年晋出公二十二年河絶于扈即此】
　　桔柣之门【见渠门】
　　纯门【见渠门】
　　桐丘【荘二十八年郑人将奔桐丘杜注许昌东北有桐丘　故许昌城在许州东三十里汉许县魏黄初二年改许昌为五都之一晋为颍川郡治宋省为镇今扶沟县西二十里有桐丘亭即此哀二十七年晋荀瑶伐郑次于桐丘】
　　新城【僖六年伐郑围新城杜注郑新密今荥阳密县传曰围新密郑所以不时城也杜注实新密而经言新城者郑以非时兴土功齐桓声其罪以告诸侯　古密国后为郐国地汉密县治此属河南郡即卓茂所治也晋属荥阳郡隋大业间移治法桥堡属郑州即今县治元改属钧州今仍之古城在县东南三十里】
　　新密【见上】
　　柯泽【僖二十一年郑文夫人劳楚子于柯泽杜注郑地　臣谨按襄十四年卫孙氏败公徒于阿泽水经注作柯泽此在东阿非郑之柯泽也】
　　泛【僖二十四年王适郑处于泛杜注郑南泛也在襄城县南　臣谨按郑有东汜南泛此南泛也京相璠曰本郑汜水之地以周襄王居之故号曰襄城南泛水出襄城县浮城山至郑州泛水县入河成七年楚子重伐郑师于汜襄二十六年楚伐郑渉于泛杜注于泛城下渉汝水南归也又昭五年楚子使令尹子荡如晋逆女过郑郑伯劳诸泛史记晋成公十五年伐郑取泛皆此泛后属魏魏昭王元年秦防我襄城秦为襄城县属颍川郡二世二年项梁使项羽别攻襄城是也晋为襄城郡治大业初郡废唐以县属许州后改属汝州宋仍之金复属许州今仍之古泛城在县南】
