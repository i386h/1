<!-- { "loadSidebar": true } -->
　　国于曲阜【史记武王十一年封周公旦于曲阜是为鲁公周公不就封留佐武王于是卒相成王而使其子伯禽代就封于鲁曲阜少皥之墟也定公四年祝佗曰因商奄之民命以伯禽而封于少皥之墟杜注曲阜也在鲁城内昭公二十有九年蔡墨曰少皥氏有四叔世不失职遂济穷桑杜注穷桑少皥之号也地在鲁北帝王世纪少昊帝是为嚣降居江水有圣徳邑于穷桑以豋帝位都曲阜尸子少昊金天氏邑于穷桑日五色下照穷桑拾遗记皇娥生少昊号曰穷桑一曰桑丘氏皆是説也应劭曰曲阜在鲁城中委曲长七八里自春秋至战国鲁世世都之后并于楚秦为薛郡治汉五年封项羽为鲁公后置鲁县封功臣奚涓为侯邑髙后初改为鲁国晋为鲁郡治宋及后魏因之后齐改属任城郡隋开皇三年废郡改县曰汶阳属兖州十六年又改曰曲阜县唐省而复置宋大中祥符五年改仙源县金复为曲阜元迁县治于鲁城东十里谓故城为阙里明正徳七年流贼防城乃复徙于故城中今县治是也鲁故城十二门今环城基址尚存有如山岭　臣谨按后汉志鲁国即奄国而杜预不主是説其注因商奄之民句曰商奄国名也与四国流言或迸散在鲁皆令即属鲁怀柔之昭元年商有徐奄杜注二国皆嬴姓昭九年詹桓伯曰蒲姑商奄吾东土也无注再按书序成王东伐淮夷遂践奄因以封周公夫周公已封于武王时成王乃以奄地益之其非一地可知矣又史记云从郭出鲁奄中张茂先云即鲁之奄里亦曰商奄里又名奄里乡皆谓奄国与鲁为两地孔頴达云奄东方之国近鲁之地是矣今志言曲阜旧城即古奄地或言奄城在县东二里　再按罗泌谓曲阜之穷桑乃空桑也山海经空桑之北有轩辕山或又云空桑氏以地纪空桑者兖卤也髙阳氏所常居非少昊之都也纪年云少昊帅鸟师居西方疑穷桑在雍梁之间马氏绎史正之谓少昊居西方乃侯伯之任及登为帝则居曲阜贾逵曰少昊居穷桑登为帝是也山海经所谓空桑即穷桑之别名耳其説与左传合又帝王世纪黄帝生于寿丘在鲁东门之北此盖亦山海经之説】
　　蔑【隐元年盟于蔑公羊作昧杜注蔑姑蔑鲁地鲁国卞县南有姑城　臣谨按定公十二年公登武子之台费人攻之仲尼命申句须乐颀下伐之费人北国人追之败诸姑蔑即此蔑也汉卞县隋改置泗水县括地志云蔑姑故城在泗水县东北四十五里今泗水县属兖州府郑樵通志曰兖州瑕丘县有姑蔑城误】
　　郎【隐元年费伯帅师城郎杜注鲁邑髙平方与县东南有郁郎亭　臣谨按桓四年公狩于郎八年师次于郎以俟陈人蔡人十年齐侯卫侯郑伯来战于郎庄八年师次于郎以俟陈人蔡人十年齐师宋师次于郎三十一年筑台于郎昭九年筑郎囿皆此也盖鲁之边邑汉王子侯表鲁共王之子骄封郁桹侯师古曰桹音狼汉方与县属山阳郡晋属髙平国即今鱼台县也详棠下县治东北九十里有郁桹亭括地志郎亭在县西五十二里误】
　　费【见上　臣谨按此鲁大夫费庈父之食邑读如字与季氏费邑读曰秘者有别晋书地道记湖陆西有费亭城魏武封费亭侯即此今兖州府鱼台县西南有费亭】
　　潜【隐二年公防戎于潜杜注鲁地】
　　唐【隐二年公及戎盟于唐杜注髙平方与县北有武唐亭　今在鱼台县东十二里】
　　棠【隐五年公观鱼于棠公羊济上之邑也杜注今髙平方与县北有武唐亭鲁侯观鱼台　臣谨按水经注菏水又东经武唐亭有髙台二丈许其下临水昔鲁侯观鱼处地后属宋名方与战国策楚人説顷襄王外击定陶则大宋方与二郡举矣秦置方与县史记二世二年秦嘉立景驹为楚王引兵之方与欲击秦军定陶下又沛公取胡陵方与汉仍置方与县属山阳郡方与读曰房预晋属髙平国宋魏因之齐废隋复置属徐州唐初属金州贞观中改属兖州宝应元年改名鱼台县取观鱼台为名元和四年淄青帅李师道请移县治于鱼台市即今县治也五代唐属单州宋因之元属济州明初属徐州寻改属济宁府洪武十八年改属兖州府今仍之故方与城在城北观鱼台在县东北十二里菏水在县北十里】
　　中丘【隐七年城中丘杜注在琅琊临沂县东北　臣谨按隐十年公防齐侯郑伯于中丘即此水经注沂水自中丘城西而南迳临沂城是也今兖州府沂州东北有中丘城或谓之诸葛城以诸葛武侯隐居琅琊时尝居此也临沂县后汉属琅琊国晋因之即今沂州治】
　　泰山【隐八年郑伯请以泰山之祊易许田　泰山在今泰安州北五里诗泰山岩岩鲁邦所瞻战国策苏秦説齐宣王齐南有泰山东有琅琊史记货殖传其阳则鲁其隂则齐山之东北址旧有明堂为成周朝防诸侯之处】
　　防【隐九年公防齐侯于防杜注鲁地在琅琊华县东南　十年败宋师于菅辛巳取防杜注髙平昌邑县西南有西防城　臣谨按鲁有三防华县之防所谓东防也荘二十二年及齐髙徯盟于防二十九年城诸及防又襄十二年城防皆此邑也为臧氏食邑故十七年齐髙厚围臧纥于防二十三年臧纥自邾如防汉华县属泰山郡后汉并入费县晋复置属琅琊郡后废今费县西北六十里有华城昌邑之防宋防也既为鲁有欲别于臧氏之防故谓之西防王莽末佼疆为西防贼帅后附刘永永败于睢阳疆奔保西防即此章怀太子曰西防在单县北四十里昌邑汉县武帝以封子髆王贺废国除为山阳郡晋为髙平国皆治昌邑刘宋移髙平国治髙平县省昌邑入金乡今金乡县西北四十里有昌邑城僖十四年季姬及鄫子遇于防此季姬召鄫子至鲁盖鲁国之防山也孔子父母合葬于防即此今防山在曲阜县东二十里张洽集传密州诸城有防城此因经文有城诸及防之语而误也又青州府安丘县有防城乃莒邑详见莒地】
　　邓【隐十年盟于邓杜注鲁地　路史黄帝臣邓伯温国与南阳子姓之邓有别】
　　菟裘【隐十一年传使营菟裘杜注鲁邑在泰山梁父县南　后汉志梁父有莵裘聚寰宇记莵裘故城在泗水县北五十里梁父汉县亦在其北今泗水县北四十里有梁父城莵裘聚在县西北】
　　许田【桓元年郑伯以璧假许田　寰宇记许昌城南四十里有鲁城郑伯请以泰山之祊易许田而祀周公即此许昌城在州东三十里】
　　讙【桓三年齐侯送姜氏于讙杜注鲁地济北蛇丘县西有下讙亭　臣谨按定八年阳虎入讙阳闗以叛哀八年齐人取讙及阐既而复归于我皆此也亦作酄水经注蛇水迳下讙亭路史济之乘丘有驩亭或云讙兠国即蛇丘下讙亭唐入钜野后为济治今在宁阳县西蛇丘汉县属泰山郡后汉晋宋属济北国魏属东济北郡北齐废索隐下讙亭在下愽县西南】
　　郕【桓三年公防杞侯于成公羊杞作纪成作盛谷梁传范寗注云鲁地　桓六年公防纪侯于成谷梁作郕杜注在泰山钜平县东南　臣谨按荘三十年次于成备齐也又襄十五年齐人围成公救成于是城成郛十六年齐复围成后为孟氏邑昭七年晋人来治田季孙以成与之后复归鲁二十六年齐师围成弗克定十二年仲由为季氏宰将堕成公敛处父谓孟孙堕成齐人必至于北门且成孟氏之保障也无成是无孟氏也子伪不知我将不堕于是公围成勿克哀十五年成叛入于齐孟武伯伐成不克遂城输以逼成既而齐归成礼记檀弓子羔为成宰史记齐宣公四十八年田和取鲁之成邑皆此也汉置钜平县属泰山郡晋宋及后魏因之后齐废括地志钜平城今为故城社汶水经其东上有文姜台其东南即鲁之故成邑今宁阳县东北九十里有钜平城】
　　祝丘【桓五年城祝丘荘四年夫人姜氏享齐侯于祝丘杜注鲁地　路史祝丘祝融氏之后临沂东南五十里有即丘城汉为即丘县孟康曰春秋时之祝丘也属东海郡后汉属琅琊魏晋因之刘宋为琅琊郡治后魏因之齐废郡并县入临沂今沂州东南五十里有即丘城】
　　二山【桓六年子同生传申繻曰先君献武废二山杜注二山具敖也献公名具武公名敖更以其乡名山　臣谨按嶅山在今泰安州新泰县东南十里即敖山也具山在嶅山东南二十五里】
　　咸丘【桓七年焚咸丘杜注鲁地髙平钜野县南有咸亭　臣谨按水经注黄水迳钜野县北又东迳咸亭北其水大河之支河也水南即金乡之东界钜野汉县属山阳郡晋属髙平国金省元复置今属济宁州县南有咸亭　再按公羊曰咸丘邾娄之邑也谷梁曰其不言邾咸丘何也疾其以火攻也似误】
　　夫钟【见郕国】
　　阚【桓十一年公防宋公于阚杜注鲁地在东平须昌县东南　臣谨按昭二十五年叔孙昭子如阚三十二年公在干侯取阚定元年季孙使役如阚杜氏云阚鲁先公墓所在也自隐桓以下皆此战国策信陵君曰秦长驱梁北东至陶卫之交北至平阚陶陶丘平平陆也后汉志云东平陆有阚亭皇览曰蚩尤冡在东郡寿张县阚乡城中尝十月祠之有赤气如血曰蚩尤旗史记封禅书齐八神三曰兵主祠蚩尤正义蚩尤在东平陆监乡监即阚也水经注洪水上承钜野薛训渚厯泽西北又北经阚乡城西又北与济渎合今汶上县西南三十五里有南旺湖湖中有阚亭其地髙阜六七即鲁先公葬处东平陆汉县在今东平州汶上县北须昌汉县晋为东平国治故城在今东平州北十五里寿张汉属东平国在今寿张县东南五十里盖南旺湖即古钜野大泽周百余里环湖之邑皆可属之诸书各以当时所属为言故不同也】
　　曲池【桓十二年盟于曲池杜注鲁地鲁国汶阳县北有曲水亭　水经注汶水又西南迳汶阳县北王莽之汶亭也县北有曲水池亭今在曲阜县东北四十里】
　　趡【桓十七年盟于趡杜注鲁地】
　　奚【桓十七年战于奚谷梁作郎杜注鲁地】
　　蔇【荘九年公及齐大夫盟于蔇杜注鲁地琅琊缯县北有蔇亭　后汉志缯县有蔇亭路史曰沂之承有蔇亭即古蔇国缯县即鄫国在今峄县东八十里】
　　洙【荘九年冬浚洙杜注洙水在鲁城北下合泗浚深之为齐备　水经注洙水出泰山盖县临乐山北西南流至卞县西南入泗水又乱流西南至鲁县东北分为二流北为洙渎南即泗水孔子设教于洙泗之间阙里是也洙水又南经瑕丘城下流复入泗通志洙水故道自县东北经孔林西而入泗今曲阜县北二里有洙水不复与泗通上流在孔林东止一沟渎过夫子墓前西南流入于沂其故道不可考矣】
　　生窦【荘九年杀子纠于生窦杜注鲁地　史记作笙渎贾逵曰鲁地句渎也句渎即句阳县春秋之谷丘也句阳城在今曹县东北三十里濮水所迳为齐鲁交境按谷丘乃宋地俟考】
　　长勺【荘十年公败齐师于长勺杜注鲁地　路史曰成王以商民六族锡鲁公有长勺氏尾勺氏此商民之所居也】
