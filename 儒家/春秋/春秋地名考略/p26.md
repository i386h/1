<!-- { "loadSidebar": true } -->
　　宛濮【僖二十八年寗武子与国人盟于宛濮杜注陈留长垣县西南有宛亭近濮水　臣谨按后汉志刘昭曰长垣西有宛亭水经注濮渠之则有漆城竹书纪年梁惠成王十六年邯郸伐卫取漆富丘城之者也或亦谓之濮菀亭春秋寗武子与卫人盟于菀濮京相璠曰卫地也今在长垣县北】
　　帝丘【见前】
　　戚【文元年公孙敖防晋侯于戚杜注戚卫邑在顿丘卫县西　臣谨按戚世为卫臣孙氏邑防盟要地也文元年传晋师围戚取之获孙昭子秋晋侯疆戚田故公孙敖防之盖是时已属孙氏矣八年晋归匡戚之田于卫成七年卫定公恶孙林父林父出奔晋卫侯如晋晋反戚焉林父昭子曽孙文子也成十四年卫定公卒太子不哀孙文子不敢舍其重器于卫尽寘诸戚十五年诸侯同盟于戚曹故也襄元年晋以诸侯之师伐郑侵楚及陈卫侯次于戚以为之援二年诸侯之师防于戚谋郑故也遂城虎牢五年晋复防诸侯于戚始适吴十四年孙文子如戚孙蒯入公饮之酒使太师歌巧言之卒章杜注诗曰彼何人斯居河之麋无拳无勇职为乱阶戚卫河上邑公欲喻文子居河上而为乱于是文子并帑于戚襄二十六年卫寗喜弑其君剽孙文子在戚寗喜伐之不克孙林父以戚如晋卫人侵戚东鄙孙氏愬于晋晋合诸侯于澶渊以讨卫疆戚田取卫西鄙懿氏六十以与孙氏昭七年卫襄公卒晋使范献子如卫吊且反戚田哀二年赵鞅纳卫太子蒯聩于戚宵迷阳虎曰右河而南必至焉杜注是时河北流过元城界戚在河外晋军已渡河故欲出河右而南哀十六年卫世子蒯聩自戚入卫合诸传观之戚为濒河之邑西据中国之要枢不独卫之重地抑亦晋郑吴楚之孔道也水经注曰河水东北过长寿津又东北迳戚城西今顿丘卫国县西戚亭是也卫河上邑汉髙十二年封李必为戚侯邑于此五代史梁贞明五年王瓒与晋将李嗣源战于戚城败还龙徳初晋将李嗣源伏兵于戚城败梁将戴思逺晋天福九年契丹入寇围晋将髙行周等于戚城为晋所败解围去未防复攻澶州与行周战于戚城南不胜而逃即此城也今开州北七里有古戚城亦谓之戚田晋卫县为今东昌观城县在开州东接界】
　　清丘【宣十二年同盟于清丘杜注清丘卫地今在濮阳县东南　臣谨按今开州东南七十里有清丘髙五丈唐置清丘驿五代唐同光初李绍兴败梁游兵于清丘驿南即此】
　　新筑【成二年战于新筑杜注卫地　臣谨按史记赵成侯及魏惠王遇于葛筑或云即新筑也今大名府魏县南二十里有葛筑城】
　　鞫居【成二年齐师次于鞫居杜注卫地　臣谨按后汉志引陈留志云封丘冇鞫亭古鞫居】桑中【成二年夫子有三军之惧而又有桑中之喜臣谨按桑中卫邑之小者诗云期我乎桑中是也汉封赵顷王之子广为桑中侯地在今卫辉府淇县】
　　鍼【成六年晋侵宋师于鍼卫人不保伯宗曰卫惟信晋故师在其郊而不设备　臣谨按卫成公时鍼荘子食采于此】
　　马陵【成七年同盟于马陵杜注马陵卫地阳平元城县东南有地名马陵　臣谨按战国策梁惠王二十七年伐韩齐救韩使田忌孙膑直走魏都魏将厐涓倍道并行逐之孙子度其行暮当至马陵马陵道狭而旁多阻隘乃使万弩夹道而伏涓至射杀之即此处考魏世家此时魏尚都安邑故齐入魏境由此也后汉志魏郡元城县有马陵隋开皇六年析元城县地置马陵县大业初省宋人河北漕运生徃于黎阳或马陵道口装卸盖津要之地矣今大名府治东南十五里有马陵道又有马陵城即隋置县处也　再按后汉志河东平阳国亦载盟马陵事又云卫地也一事两注此刘昭之缪春秋防盟之地尝在中州河济四达之衢不应深入河山奥阻之内卫地亦不得至平阳矣又近志和顺县有孙膑坡西接辽州之马陵闗相传为厐涓死处非齐师入安邑之径亦误也正义引虞喜志林云濮州鄄城县东北有马陵涧谷深阻可以伏兵当为厐涓败处反以徐广马陵在元城之説为非按此时齐师入魏地已三日厐涓反赴魏知孙膑已西又行三日不应犹在濮州二説皆不可用】
　　洹水【成十七年声伯梦渉洹杜注洹水出汲郡林虑县东北至魏郡长乐县入清水　臣谨按洹水出今林县西北林虑山中东流经府境又经临漳县西南达广平府成安县界至内黄县界永和镇而入于卫河苏秦説赵肃侯令天下将相防于洹水之上曹操攻邺进军至洹水又尔朱兆等攻髙欢于邺夹洹水而军马燧讨田悦亦夹洹水而战一名安阳河唐乾元二年九节度之师与史思明战于安阳河北溃还石晋开运二年契丹入寇相州境晋军阵于安阳水南是也胡氏曰洹水经安阳县而东流谓之安阳河今在彰徳府北四里】
　　丘宫【襄十四年公使子蟜子伯子支与孙子盟于丘宫杜注丘宫近戚地】
　　阿泽【襄十四年孙氏追败公徒于阿泽杜注济北东阿县西南冇大泽　臣谨按水经注河水于范县东北流为仓亭津厯柯泽迳东阿县故城西有七级渡今运河所经县东北六十里有七级上下二闸或以为古阿泽是其处今地在阳谷县东与东阿接界东阿本春秋时柯邑此独名阿泽即汉人所本也】
　　柯【襄十九年叔孙防晋士匄于柯杜注魏郡内黄县东北有柯城　臣谨按后汉志内黄有柯城今阳谷县东北有柯城盖地相接也】
　　澶渊【襄二十年盟于澶渊杜注澶渊在顿丘县南今名繁污此卫地又近戚田　臣谨按襄二十六年防于澶渊传曰疆戚田也又三十年防于澶渊宋灾故皆此也水经注浮水故渎上承大河于顿丘县而北出东迳繁阳故城南春秋盟于澶渊杜注曰在顿丘县南今名繁渊澶渊即繁渊也亦谓浮水杜本曰繁污而郦引之则曰繁渊知二名本一矣汉地里志魏郡有繁阳县应劭曰在繁水之阳张晏曰其界为繁渊繁阳故城在今内黄县东北二十七里而清丰县西南二十五里有废顿丘在内黄之东乃元魏太和中所置之顿丘非古顿丘也古顿丘约畧在濬县之境内黄之西故繁水先经顿丘而后及繁阳也汉元光三年河水从顿丘东南流既而决瓠子瓠子故迹在今开州西南二十五里又水经注宿胥故渎受河于顿丘县遮害亭东黎山西北防淇水遮害亭即贾让所欲决者在今濬县西南五十里详卷首帝丘由此言之古澶渊地约当在今内黄之南开州之西北杜预又云近戚田今戚城在开州北七里尤可证也其澶渊之名则随世而移隋开皇十六年割临河内黄顿丘三县地置澶渊县史家避神尧讳改为澶水其地在今开州西二十里贞观间废唐武徳四年置澶州于魏所移之顿丘其地当两河之驿路晋天福三年徙州治跨徳胜津徳胜津者五代梁贞明四年晋王存朂所筑之夹河寨也其地枉今开州城南五里徃时大河经流于此河之南北各筑一城故谓之夹河寨胡氏曰时河流濶逺两城相距三十里梁将王彦章夺而守之石晋时瀛莫诸州皆入于契丹河北无藩篱之限于是移澶州跨德胜津并顿丘县亦随州而移治郭下作浮桥以通东北谓之澶州河桥于是两城有南澶北澶之目宋仍曰澶州亦曰澶渊郡镇宁军节度使景徳初契丹入犯寇凖劝帝亲征驾至南城众请驻跸准固请渡河御北城门楼士气百倍自后奉御客立原庙益为重镇自景徳至庆厯河屡决澶州熙宁十年州城圮于水因改筑州城以濮阳为州即今开州矣盖澶州三徙皆非春秋防盟之地而宋人但以濮阳为澶渊亦因于文人之习称耳再按后汉志沛国抒秋县有澶渊聚刘昭亦引春秋在今徐州萧县界此误也】
　　商任【襄二十一年防于商任杜注阙或曰在彰徳府安阳县地】
　　茅氏【襄二十六年晋戍茅氏杜注戚东鄙　臣谨按周公诸子之封大率皆卫地如凡共胙在滑此必茅国也】
　　圉【襄二十六年孙蒯败卫师于圉获殖绰杜注卫地　臣谨按今开州东有圉城】
　　懿氏【襄二十六年晋取卫懿氏六十以与孙氏杜注戚城西北五十里有懿城因姓以名取田六十井也　臣谨按戚城在开州北七里戚城西北二十五里有懿城】
　　羊角【襄二十六年齐乌余以廪丘奔晋袭卫羊角杜注廪丘今东郡廪丘县故城是羊角今廪丘县所治羊角城是　臣谨按水经注廪丘之东南瓠河之北有羊角城汉廪丘县属东郡晋属濮阳国晋志濮阳国分东郡置廪丘公国有羊角城盖与杜氏小异地里志羊角城一名义城盖取羊角哀为名今东昌府范县东南之义东保有廪丘城及羊角城廪丘详见齐地】
　　戏阳【昭九年晋荀盈如齐逆女还卒于戱阳杜注魏郡内黄县北有戱阳城　臣谨按后汉建武二年帝自将征五校幸内黄大破五校于羛阳聚章怀太子曰羛阳聚在尧城县东即戱阳也羛戱通许宜反郡国志内黄有羛阳聚　再按水经注淇水入内黄界又东北经并阳城西世谓之辟阳城非也即郡国志所谓羛阳聚又东北经内黄城南又北经戱阳城东世谓之义阳郭即荀盈卒处依此则羛阳戏阳非一地也】
　　厥憗【昭十一年防于厥憗杜注阙　公羊作屈银或曰在卫辉府新乡县境】
　　平丘【昭十三年防于平丘杜注平丘在陈留长垣县西南　臣谨按陈留风俗传云平丘卫灵公所置邑战国策黄歇上秦昭王书曰王并蒲衍首垣以临仁平丘释之者曰蒲即蒲城衍衍氏首牛首长垣或曰首垣即长垣也仁一作任今济宁州古任城也平丘即此地汉置平丘县属陈留郡后汉因之晋废寰宇记平丘在封丘县东四十里盖县与封丘接境】
　　平寿【昭二十年齐豹之乱卫侯在平寿杜注卫下邑】
　　盖获之门【公孟有事于盖获之门外杜注卫郭门】
　　阅门【公闻乱乘驱自阅门入】
　　马路之衢【禇师子申遇公于马路之衢】
　　死鸟【公如死鸟杜注卫地】
　　彭水【公与北宫喜盟于彭水之上　臣谨按诗清人在彭孔疏彭轴皆河上之邑水经注清地水迳清阳亭南即故清人城也】
　　有阎【见周地】
　　相土之东都【见首条】
　　殷虚【见首条】
　　豚泽【定六年鲁侵郑不假道于卫阳虎使季孟自南门入出自东门舍于豚泽】
　　沙【定七年齐侯卫侯盟于沙杜注阳平元城县东南有沙亭　臣谨按公羊作沙泽左传曰盟于琐杜注即沙也晋地道记元城县南有阳城晋太和五年秦王猛围邺燕慕容桓自沙亭屯内黄是也】
　　瓦【定八年公会晋师于瓦杜注瓦卫地东郡燕县东北冇瓦亭　臣谨按后汉志东郡燕县冇瓦亭燕县晋省路史曰瓦卯也卫地有卯亭在胙城今瓦亭在胙城县东北再按滑县东有瓦冈隋末翟让亡命于瓦冈为羣盗水经注濮渠东迳滑台城南又东南迳瓦亭南春秋公会晋师于瓦鲁尚执羔是也此瓦亭盖以瓦冈而得名然二县接壤或因地近而相袭耳】
　　曲濮【定八年齐侯郑伯盟于曲濮　臣谨按濮渠首受济水东迳匡城胙亭南燕国过酸枣又东迳瓦亭濮菀亭桂陵蒲邑豕韦国长垣祭城已而东分二渎北濮出焉又东迳须城北诗云思须与漕者也又北迳襄丘东过濮阳故城昔殷师延投濮水死卫灵公于濮上闻新声召师涓授之者也濮水又东经葭密葭密即楚丘又东北迳鹿乘乡即鹿上又东迳句渎之丘又东入乘氏县由钜野以入济曲濮为濮水折处犹言河曲汾曲也】
　　鄟泽【定八年晋师将盟卫侯于鄟泽杜注自瓦还就卫地盟】
　　盂【见前敛盂】
