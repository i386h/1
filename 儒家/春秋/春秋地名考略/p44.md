<!-- { "loadSidebar": true } -->
　　下阳【僖二年虞师晋师灭下阳杜注下阳虢邑在河东大阳县　臣谨按下阳公谷皆作夏阳谷梁非国而曰灭重下阳也夏阳者虞虢之塞邑灭夏阳而虞虢举矣胡氏曰犹秦有潼闗蜀有剑阁皆国之门户徐彦曰虢之灭由于下阳之亾郢之入由于州来之亡故皆书灭张氏曰下阳与上阳对在陜州平陆县上阳在陜县虢都也今平陆县东五十里有大阳城大阳东北三十里有故下阳城其地有虞阪之险晋欲伐虢虑虞人要而击之欲伐虞则虢又救之以为外扞灭下阳而两国皆失其险矣】
　　桑田【僖二年虢公败戎于桑田杜注桑田虢地在农陜县东北　臣谨按桑田即稠桑也魏主修奔闗中至稠桑隋义宁初刘文静遣将窦琮自潼闗追屈突通至稠桑执之又髙祖诏李密招抚山东至稠桑驿复止之密因入桃林以叛即此今闗乡县东三十里有稠桑驿】
　　邾
　　国于邾【孔疏谱云邾曹姓颛顼之后有陆终产六子其第五子曰晏安邾即其后也武王克商封其苖裔挟于邾为附庸居邾隠元年公及邾仪父盟于蔑是为十三世邾子克始见于经杜注邾今鲁邹县公羊礼记亦称邾娄注曰娄力俱反邾人语声后曰娄故曰邾娄其地在邹山近鲁哀七年茅成子曰鲁击柝闻于邾刘荟邹山记曰邾城在山南去山三里鲁缪公改国号曰邹以山为名也邹亦作驺赵岐曰邹本邾子之国至孟子时改号曰邹然春秋时亦有称驺者郑语史伯曰曹姓邹莒史记呉夫差九年防驺伐鲁是也又孟子驺人也故曰去圣人之居若此其近汉置驺县属鲁国或曰秦置汉因之晋属鲁郡晋咸和初石赵将石瞻攻河南太守王瞻于邾拔之胡氏曰即故邾城亦谓之邹山宋为鲁郡治元嘉中魏主焘南侵自东平趣邹山李孝伯谓宋张畅曰邹山之险君家所慿是也隋属兖州唐因之金属滕州明属兖州府杜氏通典邹山周四十里在县东南今县治为宋时所徙古邾城在县东南二十六里】
　　迁于绎【文十三年邾文公卜迁于绎史曰利于民而不利于君邾子曰茍利于民孤之愿也遂迁于绎五月邾子克卒君子曰知命杜注绎邾邑鲁国邹县北有绎山徙都于彼山旁山旁当有旧邑也邾既迁都于此竟内应别有绎邑宣十年公孙归父帅师伐邾取绎公羊作蘱必非取其国都当是取其别邑耳哀七年鲁师入邾处其公宫邾众保于绎杜注绎邾山也是则弃城而栖山矣禹贡徐州之贡峄阳孤桐孔疏引下邳县西之葛峄山疑误诗保有鳬绎遂荒徐宅毛云二山名葢峄与绎通也史记始皇二十八年东行郡县上邹峄山诸儒刻石纪秦功徳其所刻石岭名曰书门郭璞曰绎山纯石积搆连属如绎然故名水经注峄山东西二十里高秀独出积石无土壤孔穴洞达徃徃如数间屋俗谓之峄孔避难者多就之晋永嘉之乱太尉郗鍳将乡曲逃于此今山南有大嶂名曰郗公山北有纪岩即秦立石处也宋元嘉中魏主南侵踣而仆之按疏称邾即邹县峄山在北而今之峄山在县东南二十五里葢古时县治在山南而今则徙于山北也又山之西南有故县村即邹县旧治可知文公徙都不过稍北数里耳邾至战国时为楚所灭楚宣王迁其遗民于黄之间谓之邾城汉初呉芮为衡山王都邾孙曹时称江北巨镇晋咸和中豫州刺史毛宝重兵戍之为石赵所陷其地遂墟】
　　翼【隠元年公子豫及邾人郑人盟于翼杜注翼邾地臣谨按翼在沂州费县西南九十里故武城之南】
　　偃【僖二年公败邾师于偃　或曰在费县南】
　　虚丘【公败邾师于偃虚丘之戍将归者也杜注虚丘邾地邾人戍虚丘欲以侵鲁公要而败之臣谨按服防云虚丘鲁地鲁有乱邾使兵戍虚丘鲁要而败之所以恶僖公也杜以为不然故别为说或曰虚丘在费县界】
　　鱼门【僖二十二年公及邾人战于升陉我师败绩邾人获公胄悬诸鱼门杜注鱼门邾城门　臣谨按又有范门哀七年鲁伐邾及范门犹闻钟声是也】
　　訾娄【僖三十三年公伐邾取訾娄　或曰在济宁州界】
　　狐骀【襄四年防孙纥侵邾败于狐骀杜注鲁国畨县东南有目骀亭　臣谨按曰国人逆丧者皆髽鲁于是始髽檀弓曰鲁妇人之髽而吊也葢自战于台骀始也台骀即狐骀哀二十七年越子使后庸来聘言邾田封于骀上即此汉蕃县一作畨应劭曰音皮属鲁国白褒鲁国记曰汝南陈子游为鲁相蕃子也国人避讳遂改为皮音晋属鲁郡隋改置滕县金置滕阳军改滕州明废州存县属兖州府县东南二十里有狐骀山】
　　漆【襄二十一年邾庶其以漆闾丘来奔杜注二邑在髙平南平阳县东北有漆乡西北有显闾亭　臣谨按定十五年城漆即此南平阳县见鲁地平阳今邹县北有漆城一名漆乡】
　　闾丘【见上　臣谨按漆乡西北有显闾亭卽闾丘或云在县南】
　　虫【昭十九年邾人郳人徐人防宋公同盟于虫　邾地在济宁州东境】
　　离姑【昭二十三年邾人城翼还自离姑武城人塞其前杜注离姑邾邑　臣谨按孔颍达曰邾鲁接连境界相错邾人从翼邑还邾先径鲁之武城然后始至离姑而后至邾今其地在费县故武城之南】
　　滥【昭三十一年黑肱以滥来奔杜注东海昌虑县臣谨按左言邾黒肱以滥来奔而经不书邾谷梁曰别乎邾也其不言滥子何也非天子所封也范寗曰邾以滥邑封黑肱故别之若国公羊亦谓叔术让国受邾五分之一而为滥国来奔者其后人也孔颖达非之以为直阙文耳汉置昌虑县于此属东海郡宣帝封鲁孝王子为侯邑后汉建武五年董宪与刘纡悉兵数万人屯昌虑曹魏尝析置昌虑郡寻罢元康中改属兰陵郡北齐废后周大象二年徐州将席毘罗攻防昌虑以应尉迟逈隋大业十年彭城留守董纯败贼张大虎于昌虑即其故城矣今昌虑城在滕县东南六十里】
　　漷东【见鲁地漷】
　　沂西【小沂水也见鲁地沂上】
　　绞【哀二年伐邾将伐绞杜注绞邾邑　在今滕县北】
　　范门【见前鱼门】
　　茅【哀七年邾茅成子以茅叛杜注髙平西南有茅乡亭　见茅国】
　　莒
　　国于莒【孔疏谱云莒嬴姓周武王封兹舆期于莒初都计后徙莒世本曰苢己姓文七年穆伯奔莒从己氏也又云纪公以下为己姓不知谁赐之姓者国语史伯又曰曹姓邹莒未知孰是隠二年莒人入向是为十一世兹丕公始入春秋杜预注莒国今城阳莒县共公已后微弱不复见战国时楚简王灭莒而地归于齐燕使乐毅破齐独莒即墨不下齐缗王走莒淖齿杀之子襄王保莒五年田单以即墨攻破燕军襄王自莒复入于齐亦曰城阳战国防燕袭齐墟王走城阳山中又楚考烈王八年迁鲁于莒而取其地汉二年田荣为楚所灭弟横复起城阳四年韩信破齐齐相田光走城阳既而韩信追获齐王广于城阳复置莒县属齐国文帝封朱虚侯章为城阳王后汉城阳国废改属琅邪国建安三年曹操折置城阳国晋因之刘宋改东莞水经注沭水出琅邪东莞县西北已又东南过莒县东其城三重并悉崇峻惟南开一门内城方十二里外城周二十里郭周四十余里列女齐人杞梁袭莒战死其妻哭于城下七日城为之崩即此尸子曰莒君好鬼巫而亾无知之难小白奔焉乐毅攻齐守崄全国隋属莒州唐宋属宻州金为城阳军已升州又改莒州元仍之明省附郭莒县入州元至元中叅政马睦火镇莒以城大难守截东北隅为子城周五里　再按地志莒国之外复有三莒一为周莒一为齐莒一为鲁之莒父各见本国地中】
　　初封介根【即计也应劭曰周武王封兹舆期于此即莒之先也春秋初徙于莒襄二十四年齐侯伐莒取介根杜注介根莒邑今城阳黔陬县东北计基城是也汉置计斤县属琅邪郡顔师古曰计斤即介根语音有轻重如淳曰斤音基后汉省今胶州西南五里有介根城有双墖对立曰东西计邱宋白曰计斤城在高密县东南四十里】
　　密【隠二年纪子伯莒子盟于密杜注城阳淳于县东北有密乡　臣谨按汉有密乡县属北海郡文帝封胶东顷王子林为邑侯后省后汉志北海淳于县有密乡应劭曰淳于东北六十里有平城亭又四十里有密乡亭故县也淳于见杞国】
　　鄢陵【文十七年公孙敖如莒及鄢陵杜注莒地　或曰在今莒州沂水县界】
　　渠丘【成八年渠丘公立于池上杜注渠丘公莒子朱也渠丘邑名莒县冇蘧里　臣谨按孔颖达曰十四年书莒子朱卒葢渠丘公即是朱也夷不当有谥或作别号此以邑名为号不知何故成九年楚子重自陈伐莒围渠丘渠丘城恶众溃奔莒楚师围莒莒城亦恶莒溃楚遂入郓浃辰之间楚克其三都葢地相近也汉北海安丘县孟康曰古渠丘也后汉志亦曰安丘有渠丘亭晋地道记曰有渠丘城伏琛齐记渠丘亭在安丘东北十里但非莒县境与杜氏不合然地自相隣也晋安丘属东莞郡齐废隋复置自隋迄五代时有变改宋仍曰安丘属密州今属青州府】
　　郓【见鲁地】
　　且于【襄二十三年齐侯袭莒门于且于明日复战期于夀舒杞殖华还载甲入且于之隧宿于莒郊明日先遇莒子于蒲侯氏杜注且于莒邑隧狭路臣谨按孔颖达曰既入而又得出宿知所入非城邑也故杜以为狭道檀弓载此事云齐庄公袭莒于夺梁死焉夺当为地名郑氏曰隧夺声相近非也当是且于之旁别有夺地耳或曰且于在安丘县境】
　　寿舒【见上杜注夀舒莒地或曰亦在安丘境】
　　蒲侯氏【见上杜注近莒之邑】
　　大厖【昭元年莒务娄瞀胡以大厖及常仪靡奔齐杜注大厖常仪靡莒二邑　或曰二邑在莒州北境】
　　常仪靡【见上　臣谨按高辛氏之第四妃有陬氏曰常仪见大戴礼陬与棸聊相近疑古诸侯之在东国者】
　　防【昭五年莒牟夷以牟娄及防兹来奔杜注城阳平昌县西南有防亭　臣谨按牟娄见杞地汉平昌县属琅邪郡后汉属北海国晋属城阳郡后齐废入安丘县今安丘县西南六十里有故平昌城防亭亦在县西南】
　　兹【见上杜注姑幕县东北有兹亭　臣谨按汉姑幕县属琅邪郡后汉属城阳郡后齐废今诸城县西四十里有姑幕城兹亭在其境】
　　纪鄣【昭十九年齐高发伐莒莒子奔纪鄣杜注纪鄣莒邑也东海贑愉县东北有纪城　臣谨按纪鄣一名纪本莒有妇人莒子杀其夫己为妇及老托于纪鄣纺焉以度而去之及师至则投诸外师夜缒而登莒共公惧启西门而出齐师入莒是也孔疏此纪即上纪鄣释例土地名莒地有纪鄣纪二名南北朝为戍守处萧齐建武二年青冀二州刺史王洪范遣军主崔延让袭魏纪城克之城邑攷纪城周一里近海贑榆汉县属琅邪郡后汉属东海郡晋宋因之今属海州县北七十五里有古纪鄣城】
　　郠【昭十年季孙意如伐莒取郠杜注郠莒邑　臣谨按昭十二年莒人以取郠之后愬于晋十三年为取郠故晋将以诸侯来讨遂合诸侯于平丘然自是郠属鲁矣或曰在沂水县界】
　　寿余【昭二十二年莒败齐师于寿余　或曰在莒州北境】
　　向【僖二十六年公防莒子衞寗速盟于向杜注莒地臣谨按宣四年公防齐侯平莒及郯莒人不肯公伐莒取向杜注向莒邑东海氶县东南有向城逺疑也又襄二十年仲孙速防莒人盟于向皆此也古氶县在今峄县西北一里去莒果逺寰宇记曰莒州南七十里有向城近沂州西南百里有向城参防道里差为近之　再按桓十六年城向或谓莒地而鲁蹔取之】
　　
