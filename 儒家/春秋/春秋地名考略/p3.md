<!-- { "loadSidebar": true } -->
　　又迁岐号曰周【诗绵之篇曰民之初生自土沮漆又曰古公亶父来朝走马率西水浒至于岐下毛传公刘迁于豳至沮漆之地古公豳公也古公居豳狄人侵之去豳逾梁山邑于岐山之下天作篇云天作髙山大王荒之毛传荒大也郑笺髙山岐山也太王自豳徙焉则能尊大之此太王迁岐之説也左传昭四年椒举曰成有岐阳之搜杜注成王归自奄大搜于岐山之阳岐山在扶风美阳西北昭九年魏骀芮岐毕注亦同前汉志美阳县岐山在西北中水乡大王所居也此杜所本矣汉美阳县在今武功县境今岐山县正在武功之西北彼时未有县故岐山在其境内也后周置岐山县于今长武境厯隋唐四迁而后定于今治乃始有岐山县矣今岐山在县东北十里山有两岐故名禹贡导岍及岐又荆岐既旅国语周之兴也鸑鷟鸣于岐山吕氏春秋岐山九山之一也河图岐山在昆仑东南为地乳地志岐山亦名天柱山其峰髙峻若柱然唐六典闗内名山曰岐山俗名鳯凰堆山之南有周原诗曰周原膴膴堇荼如饴郑笺广平曰原地在岐山之南膴膴然肥美其所生菜虽性苦者亦甘如饴也周之国号盖因乎此皇甫谧曰邑于周地故改国号曰周是也原又东北则太王之都在焉所谓岐阳也閟宫篇曰后稷之孙实惟太王居岐之阳实始翦商是也郑氏曰文王始谋迁居定天下亦即在此皇矣篇曰度其鲜原居岐之阳在渭之将万邦之方下民之王是也其后成王为岐阳之搜宣王亦大猎岐阳盖亦因省视宗国遂防众以讲武耳东汉建初七年幸岐山西魏大綂十三年宇文泰从魏主狩岐阳唐贞观七年于其地置岐阳县十六年校猎于岐阳二十二年县废永徽五年复置元和二年又废宋为岐阳镇今在县东北五十里周原东西横亘肥美寛平在县东北四十里　再按括地志云美阳城亦曰太王城亦曰周城寰宇记云周城一名美阳皆误也后汉周城在美阳西北水经注岐水迳周城南厯周原其北则中水乡成周聚又东合姜水迳美阳之中亭川又东迳美阳故城注雍入渭据此则周城美阳画然二地矣周城即指岐阳今岐阳镇在岐山县之东境与武功之美阳相去甚远中间尚隔扶风一县汉时美阳之境甚广扶风正为美阳地故岐亦得在其西北耳安得混为一地乎杜佑通典云美阳治中水乡城西即中亭川尤缪盖中水乡与周城本相近故班固即以为太王邑理可通矣隋志魏有周城县后周废今不知其处与此无渉王袆周公庙记曰周城今为岐阳鎭遗址犹存广袤七八里四围皆深沟南有周原然则周城周原固确有其地无容混指矣再按隐六年周桓公言于王杜注周采地扶风雍县东北有周城按此周城与前又别盖周公初封之邑也郑氏诗谱曰周公封鲁死諡曰文公召公封燕死諡曰康公元子世之其次子亦世守采邑在王官春秋时周公召公是也即其説矣孔頴达曰春秋周召二公别于东都受采考王封弟揭于河南以续周公之官职盖亦即受其采地今则不可考杜预但据始封言之耳魏収志雍县有故周城括地志周公城在岐山县北九里今岐山县有周公邸周公庙知此周城亦在其境也雍县即今鳯翔府治今岐山县在府东五十里其东境汉属美阳其县城及县之西境汉属雍县雍县汉属扶风郡晋仍之】
　　作都于酆【通鉴前编殷纣十九祀西伯伐崇作丰邑徙都之诗曰既伐于崇作邑于丰是也或谓殷为崇侯虎国文王伐之以作邑诗又曰丰水东注维禹之绩四方攸同皇王惟辟郑氏云尧时丰水泛滥为害禹治之使入渭文王武王作邑于其旁丰邑在丰水之东镐京在丰水之西丰镐相去盖二十五里昭四年椒举曰康有酆宫之朝杜注酆在始平鄠县东有灵台康王于是朝诸侯张楫曰沣水源出鄠南山丰谷东北流经长安城西又北至咸阳县境入渭禹贡沣水攸同老子沣水出深十丈而不受尘垢即此也括地志鄠县东三十五里有丰宫盖近丰水之源也武王既克纣来自商则至于丰成王将宅洛邑则至于丰成王黜殷命灭淮夷则还归在丰康王命毕公则至于丰孔頴达曰文王居丰武王未迁之时于丰立文王之庙迁都而庙不毁故大事必以告也传所云酆宫之朝亦此类矣今鄠县南五里有酆城诗曰考卜惟王宅是镐京此武王营镐之事国语内史过曰周之衰杜伯射王于鄗韦昭注鄗镐京也水经注渭水与丰水防于短隂山水上旧有便门桥又东北与镐水合水上承镐池于昆明池北周武王之所都也自汉武帝穿昆明池基搆沦褫无复可考鄗水又北流与滮池合诗所谓滮池北流浸彼稻田也又北迳灵台西又迳阿房宫前合于渭唐十道志镐池在长安城西昆明池北即周故都秦始皇时镐京故址毁唐贞观中并镐池入昆明池今昆明池又涸为民田而镐京故址益不可问程大昌曰昆明凿而镐都为池隋苑立而汉京为苑盖其来乆矣志云镐池在咸阳县西南二十五里】
　　祭【隐元年祭伯来杜注祭国伯爵周公第五子所封地在东周畿内后汉志中牟有蔡亭蔡与祭通今在开封府郑州东北一十五里】
　　凡【隐七年天王使凡伯来聘杜注汲郡共县东南有凡城　臣谨按后汉志共县有泛亭周凡伯国今卫辉府辉县西南二十二里有凡城】
　　瓦屋【隐八年宋公齐侯卫侯盟于瓦屋杜注周地臣谨按称防于温盟于瓦屋瓦屋距温当不远故杜注言周地也或言东昌府濮州观城县四十里有瓦屋城即三国防处去温甚逺不可从】
　　邬【隐十一年王取邬刘蒍邘之田于郑杜注邬刘二邑在河南缑氏县西南有邬聚西北有刘亭蒍邘郑邑　臣谨按邬有二后汉书缑氏有邬聚即此也今在偃师县西南晋司马弥牟为邬大夫在汾州介休东北】
　　刘【见上　臣谨按汉志缑氏有刘聚周大夫刘子邑水经注刘水出半石山西北流经刘聚聚三面临涧在缑氏西南谓之刘涧西北注合水合水入于洛今缑氏故城在偃师县西南五十里刘子始封为匡王少子刘康公襄十五年刘夏逆王后于齐昭二十二年子朝之乱刘蚠单旗夹辅王室至贞定王而絶括地志曰刘聚即刘累故城似误】
　　蔿【见上　东周大夫子国之食邑谓之蔿国】
　　邘【见上　臣谨按邘地后属晋后汉书野王县有邘城即纣三公鄂侯之所居也鄂一作邘武王以封其子水经注邘水出太行之阜山南流迳邘城西故邘关也京相璠曰野王西北三十里有故邘城汉武帝封李寿为侯国今在怀庆府城北三十里有邘台村野王今河内怀庆附郭邑也】
　　温【王与郑人苏忿生之田温原絺樊隰郕攒茅向盟州陉隤懐杜注苏忿生周武王司寇苏公也温今温县　臣谨按僖十年经书狄灭温温子奔卫左传则曰狄灭温苏子奔卫杜注司寇苏公之后国于温故曰温子一国二名且经传异辞后人因以丛疑郑樵曰苏已姓国颛顼裔封于苏邺西苏城是也罗泌曰苏已姓国懐之武徳有古苏城在济原西北二里孟之温县西南三十里有古温城为苏忿生之邑直判苏温为二国显与经传相戻王氏巵言王与郑以苏田十二温居一焉则始封于苏而温特为苏田耳其后遂以为国斯言谅矣盖东迁后苏氏已絶封故田归王室第观王与郑田时特称其祖父之名即可见矣其后子頽作难因苏氏复见于经盖续封而居温故见灭于狄遂称温子也温灭之后地复归王更以赐晋至文公十年女栗之盟复见苏子再絶再续仍就初封寻其踪迹了了可见至于苏城之説郑罗又异邺似太逺懐为较近武徳汉县汉志沇水东南至武徳入河沇流为济故有济原之名度其地在今武陟县东亦可通也然则罗氏所谓怀之苏即忿生之初封也所谓孟之温即续封而寻灭者也原非二国第缘文义少滞遂如乖异耳　再按晋受温邑以狐溱为温大夫襄公以予阳处父景公以予郤至平公以赐宋乐大心韩宣子以州田易得之中间又尝属赵氏故赵文子曰温吾县也战国时属魏史记魏世家昭王十年齐灭宋宋王死我温安厘王十年秦军大梁下予秦温以和汉于此置温县属河内郡后汉书济水之所出王莽时大旱枯絶东魏属武徳郡北齐废隋复置属怀州唐徙治于李城即今温县治也古温城在县西南三十里李城者战国时秦攻赵邯郸李同帅其徒赴秦军秦军退同死封其父为李侯此为封邑也然则温地乃赵魏分界之处耶】
　　原【见上杜注沁水县西北有原城　臣谨按富辰曰原为文昭盖絶封而地归于王也晋受原不服伐之后赵衰为原大夫故赵同为原屏水经注济有二源东源出原城今孟州西北九里有古原城路史曰帝杼即位居原即其地也后改为轵即聂政所居后汉志轵县有原乡通典原邑在济源县西今济源县西北十五里有原乡】
　　絺【见上杜注在野王县西南　后汉志波有絺城今在怀庆府城西南三十里俗呼絺城一名付逯城括地志故絺城在河内县西三十二里】
　　樊【见上杜注一名阳樊野王县西南有阳城　臣谨按僖二十五年晋侯次于阳樊晋语仓葛曰阳人有樊仲之官守服防曰阳城樊仲山父所居故名阳樊后汉志修武县有樊阳田今济源县东南三十八里有古阳城一名皮子城　再按仲山甫为宣王卿士食采于今西安咸宁县之樊乡东迁后子孙再封于河北荘公二十九年樊皮叛王三十年虢公入樊执樊仲皮其后迁无终为阳氏】
　　隰郕【见上杜注在怀县西南　今怀庆府城西三十里有期城即其地一名覆背村水经注曰湛水出河内轵县西北之湛溪自向城东南迳湛城时人又呼曰隰城谿曰隰涧后汉志河阳有湛城是也】
　　攒茅【见上杜注在修武县北　京相璠曰河内修武县北有故隤城谓之皮垣方四百歩实中髙八丈际陂水之北隔水十五里有兰丘得皮垣之半去兰丘十里又有一丘际陂世谓之勑丘方五百歩与皮垣相类即古攒茅也徐广曰修武有茅亭今修武县西北二十里有攒城括地志云攒茅在获嘉东北二十五里今属卫辉府二説异今怀庆府修武县西北二十里有大陆村即其地】
　　向【见上杜注轵县西有地名向上　水经注天浆水出轵睾向城北阚骃十三州志轵县南山西曲有故向城竹书曰郑侯使韩辰归晋阳及向二月城阳向更名阳为河雍向为髙平即是城也括地志髙平故城在河阳县西北四十里今怀庆府济源县西南有向城即周向国】
　　盟【见上杜注今盟津　臣谨按武王防诸侯于盟津即此也地后归晋谓之河阳僖二十年天王狩于河阳是也后属魏史记赵惠文王十一年董叔与魏氏伐宋得河阳汉置河阳县属河内郡晋魏因之北齐置河阳关周灭齐仍为重镇隋置河阳宫唐仍曰河阳县防昌中置孟州于此元丰志云怀州南至河阳七十里河阳东南至河隂一百六十二里金大定中城为河水所坏筑城徙治明改州为县即今治也古河阳城在县西南三十里】
　　州【见上杜注今州邑　臣谨按周之州邑是时予郑后又属晋初为郤称邑后为栾豹之邑昭三年晋人以赐郑丰施七年子产归州田于韩宣子宣子更以赐宋乐大心后宣子自徙居之汉置州县属河内郡晋因之后魏置武徳郡改县曰邢丘属怀州大业初又改曰安昌唐武徳二年改曰武徳置北义州后废州县仍属怀州宋熙宁中省县为武徳镇其地在怀庆府东南五十里】
　　陉【见上杜注地阙　臣谨按舆地志太行陉在怀庆府西北三十里一名丹陉连山中防曰陉太行首始河内北至幽州中有八陉此其一也】
　　隤【见上杜注在修武县北后汉志有隤城今同】
