<!-- { "loadSidebar": true } -->
　　谷【荘七年夫人姜氏防齐侯于谷杜注齐地今济北谷城县　臣谨按荘二十三年公及齐侯遇于谷即此后为管仲采邑亦曰小谷荘三十二年春城小谷杜注小谷齐邑济北谷城中有管仲井大都以名通者则不繋国左传为管仲也公感齐桓之徳故为管仲城私邑后昭十一年申无宇谓楚子曰齐桓公城谷而寘管仲焉至于今頼之杜注城谷事在荘三十二年盖即指此小谷矣僖二十六年公以楚师伐齐取谷置桓公子雍楚申公叔侯戌之二十八年楚使申叔去谷文十七年公及齐侯盟于谷宣十四年公孙归父防齐侯于谷成五年叔孙侨如防晋苟首于谷成十七年齐国佐以谷叛襄十九年晋士匄侵齐及谷哀二卜七年齐陈成子救郑及留舒违谷七里谷人不知皆此邑也秦曰谷城汉髙以鲁公礼葬项王于谷城又圯上老人谓张良后十三年见济北谷城山下黄石即我也汉五年张良劝汉王自睢阳以北至谷城与彭越寻置谷城县属东郡后汉因之晋属济北郡刘宋因之后魏属东济北郡后齐废唐武徳四年复置谷城县属济州六年废括地志故谷城在东阿县东二十六里明初移东阿县治此水经注谷西北三里即项王又今县东北五里有谷城山一名黄山即张良得黄石处　再按孔頴达曰吴灭州来晋灭下阳皆不系国知大都以名通者不系国也向宁华亥入于宋南里以叛非大都仍系国矣此阐杜氏大都不系国之义甚明或者遂以为鲁邑如中丘郎之类孙氏曰曲阜西北有小谷城髙氏曰齐自有谷非鲁之小谷不惟显背杜氏并左传正文而疑之矣惟小谷之义则不可解窃谓古之名都每有大小二城如临淄有营丘郦氏以为在小城内耿弇攻张歩至淄水上遇歩前军恐挫其锋令歩不敢进乃引归小城分兵陈于城下锋既交乃出精兵横突歩阵大破之此临淄有小城之明验也或者谷城之有小谷亦如是欤水经注济水过谷城县西岸侧有尹卯垒南去温山四十里是谷城县界春秋之小谷城也嫌太逺疑非是】
　　葵丘【荘八年齐侯使连称管至父戍葵丘杜注葵丘齐地临淄县西有地名葵丘　臣谨按后汉志西安县有蘧丘亭亦曰渠丘或以为即古葵丘连称管至父戍地也今临淄县西有西安故城及蘧丘里即其地矣或谓二人以逺戍故怨而作乱不应近在国都之侧疑其非是再按水经注系水北迳临淄城西门西流迳梧台里又西迳葵丘北京相璠曰齐西五十里有葵丘若是必无戍理因引胡广曰汾隂有葵丘谓葵丘当在河东非也传言连称令无宠之妹候公于宫因无知之绌遂以作难若在逺境宁能谋及妇人而为公室之乱乎自不得舍近托逺苟成已异也斯言当矣传又称二人瓜时而徃及瓜请代勿许是以作乱盖以乆戍而怨非以逺戍而怨也　再按荘九年经书齐人杀无知左传曰初公孙无知虐于雍廪雍廪杀无知昭十一年申无宇曰齐渠丘实杀无知杜注渠丘齐国西安县地齐大夫雍廪邑汉西安县属齐郡武帝封李翔为轵侯食邑西安后汉耿弇讨张歩歩使其弟蓝将精兵守西安自守临淄相距四十里弇进军画中居二城间佯言攻西安而袭临淄防之蓝惧弃西安走剧晋仍属齐国宋及后魏属齐郡北齐废今其古城在临淄县西三十里参考方位里数葵丘渠丘政为一地也再按孔頴达曰渠丘为雍廪之邑传无其文以彼传云雍廪杀无知此云渠丘杀无知知渠丘为雍廪邑也郑众云渠丘为无知之邑斯言又可味本传申无宇又曰郑荘公城栎而寘子元焉使昭公不立杜注荘公寘子元于栎厉公因之以杀栎大夫檀伯孔頴达曰荘公城栎而寘子元又使檀伯为栎邑大夫犹之晋封桓叔于曲沃以栾宾傅之郑使许叔居许以公孙获佐之楚使太子建居城父以奋助之也然则齐使无知居渠丘又以雍廪为渠丘大夫何不可乎惟无知所处连称管至父所戍同在一地故得相诱而为非连称至以妹许无知非平居亲习不能也惟渠丘彊大俾弑逆之人得因以为资故申无宇列之于尾大不掉之数惟无知身在渠丘又不能驭下故渠丘人得杀之无知卒至殒身亦大邑为之累也故曰渠丘杀无知犹之京栎杀曼伯所重在乎乱国义不系乎曼伯与无知也潜玩文义端委自明又渠丘葵丘蘧丘三字同音杜解范史郦注三家之説宛转相合渠丘即葵丘无疑矣存之以俟考】
　　姑棼【见薄姑】
　　贝丘【齐侯游于姑棼遂田于贝丘杜注姑棼贝丘皆齐地乐安博昌县南有地名贝丘　臣谨按水经注渑水迳博昌县故城西西厯贝丘京相璠曰博昌县南近渑水有地名贝丘在齐郡西北四十里即齐襄公田处楚语沈诸梁曰齐驺马濡以胡公入贝水亦即此史记谓之沛丘后汉志博昌有贝中聚是也今博兴县南五里有贝中聚　再考汉有贝丘县属清河郡应劭曰齐襄公田处周置贝州今为恩县地属东昌府此説杜所不取假以为然则逺在数百里外姑棼不得为薄姑葵丘不得在临淄种种难合矣郦道元斥应为误是也】
　　鲍【鲍叔牙杜注小白傅　臣谨按济南府东三十里有鲍城在鲍山下于钦齐乘曰禹后有鲍叔仕齐食采于鲍因以为氏叔牙是其后裔见三齐记山因城名元遗山济南行记作□山误也俗呼管鲍分金处】
　　干时【荘九年及齐师战于干时杜注干时齐地时水在乐安界支流旱则竭涸故曰干时　臣谨按时水即耏水也平地出泉曰耏襄三年齐侯与晋士匄盟于耏外哀十四年子我之臣大陆子方以公命取车于道及耏众知而杀之是也水经注京相璠曰今乐安博昌县南界有时水西通济其上源在盘阳北髙苑下有死时即春秋所谓干时杜预所谓时之枝流旱则干竭者也其色黒俗又谓之乌河志云时水出临淄西南二十五里盖伏淄所发地名矮槐树西北迳黄山又北迳愚山又屈而迳杜山澅水入焉又北至济南府新城县东南之索镇可通舟楫又北至博兴南之湾头与小清河防又东迳乐安县北又东北由马车渎入海是洏水之全流也水经注谓之时渑水以下流与渑水合也汉志注又谓之如水如与时音相近】
　　堂阜【管仲请囚鲍叔受之及堂阜而税之杜注堂阜齐地东莞防隂县西北有夷吾亭或曰鲍叔解夷吾于此因以为名　臣谨按水经注桑泉水出五女山又东南堂阜水入焉今蒙隂县西北堂阜溪上有夷吾亭】
　　北杏【荘十三年防于北杏杜注北杏齐地或曰在东阿县境】
　　柯【荘十三年公防齐侯盟于柯杜注此柯今济北东阿齐之阿邑犹祝柯今为祝阿　臣谨按史记齐桓公与鲁防柯而盟又鲁顷公卒于柯皆此地后为阿邑赵成侯九年与齐战阿下又齐威王烹阿大夫世纪周显王十三年燕赵防于阿秦时谓之东阿二世二年田儋为章邯所杀田荣収余兵走东阿又项梁击破章邯军东阿下汉四年彭越渡河击楚东阿杀楚将薛公置东阿县属东郡后汉因之晋属济北国刘宋属济北郡后魏因之隋属济州唐因之后属郓州宋因之今属东平州东阿城屡徙隋唐时故城在今县西二十五里自宋迄明又四徙而定于今治则春秋时谷邑也见前古阿城在今阳谷县东北五十里曰阿城镇有阿城上下二闸水经注瓠河故凟迳范县北又北迳东阿故城东春秋书盟于柯】
　　落姑【闵元年公及齐侯盟于落姑杜注齐地　或曰在今东平州平隂县界】
　　阳谷【僖三年齐侯宋公江人黄人防于阳谷杜注阳谷齐地在东平须昌县北　臣谨按僖十一年公防齐侯于阳谷文十六年季孙行父防齐侯于阳谷宣十六年晋卫伐齐至阳谷昭二十九年齐侯与公衍阳谷又齐语桓公大朝诸侯于阳谷哀二十一年公先至于阳谷皆此地也汉为须昌县地后因之隋因置阳谷县属济州唐改属郓州宋开宝六年县为河水垫没太平兴国八年徙县于上巡镇亦谓之孟店即今治也今属东平州县东北有谷山小阜也县以此名县治南有防盟台相传即齐桓公防江黄处】
　　海【僖四年管仲对楚子曰赐我先君履东至于海西至于河南至于穆陵北至于无棣杜注履所践履之界　臣谨按苏秦曰齐北有渤海田肯曰西有浊河之限北有渤海之利韩非子齐景公游于少海今自平州碣石南至登州沙门岛皆为渤海即少海也孔頴达曰齐地东至于海当尽乐安北海之东界今济南东北境皆滨海青州之博兴寿光滨渤海日照滨大海登莱二府三面距海当其北者为渤海当其东南者大海也桓公时未能有登莱之境故曰东至于纪酅后灭莱则东尽于海矣吴人尝遣舟师自海入齐是也】
　　河【见上　臣谨按孔頴达曰杜预释例河自汲郡顿丘阳平平原乐陵之东南入海此据其当时之河秦汉以来始然也古之河道自大伾而北过浲水故迹不可复知其大陆则赵之广泽也大陆以北播为九河九河故道在河间成平以南平原鬲县以北九河者一徒骇二太史三马颊四覆釡五胡苏六简七洁八钩盘九鬲津也徒骇最西以次而东郑注禹贡河间弓髙县徃徃有其处尚书中侯云齐桓覇遏八流以自广计桓公之时齐之东境当在九河最西徒骇是其西界耳】
　　穆陵【见上杜注穆陵无棣皆齐境也　臣谨按穆陵闗在青州府临胊县东南一百五里大岘山上山髙七十丈周廻二十里道径危恶一名破车岘其左右有长城书案二岭峻狭仅容一轨故为齐南天险晋义熙五年刘裕伐南燕慕容超召羣臣议公孙五楼请据大岘超不从刘裕兵过大岘举手指天喜形于色卒灭南燕宋景平元年叔孙建攻青州刺史竺夔于东阳檀道济自彭城赴援魏刁雍谓建曰大岘以南处处险狭请据险邀之建不听道济至临朐建遂烧营遁又元嘉二十三年魏人冦兖青冀诸州何承天请徙三州新旧降附民三万余家于大岘南以实内地唐元和十二年李道古以淄青拒命引兵出穆陵闗宋绍定中李全据淮安略金陵临朐据穆陵今亦置戍有穆陵闗巡司】
　　无棣【见上　臣谨按伏琛齐地记无棣在汉渤海髙城县水经注清河入南皮县界分为无棣沟流迳髙城入海隋改髙城为盐山属沧州唐仍之杜氏通典盐山春秋之无棣邑也今盐山县属河间府沧州隋又分阳信县地置无棣县属棣州唐因之宋徙治于周之保顺军属沧州金废元分其地置两无棣县一仍旧治属河间路之沧州一属济南路之棣州明改河间之无棣为庆云属沧州改济南之无棣为海丰属武定州盖二县皆与盐山接壤也今海丰沧州之境皆有无棣沟旧合鬲津河东入海唐永徽初沧州刺史薛大鼎开鬲津河因疏无棣沟以通滨海鱼盐之利亦曰无棣河今淤】
　　牡丘【僖十五年盟于牡丘杜注地阙或曰在东昌府城西北七十里】
　　甗【僖十八年宋师及齐师战于甗传宋败齐师于甗立孝公而还　或曰在济南府附郭厯城县界】酅【僖二十六年公追齐师至酅勿及杜注公追齐师逺至齐地济北谷城县西有地名酅下　臣谨按公谷作酅郑樵云在博州汪克寛云在博平县北似误今东阿县西南有酅下聚】
　　周首【文十一年齐襄公二年齐王子城父获长狄侨如弟荣如埋其首于周首之北门杜注周首齐邑济北谷城县东北有周首亭　臣谨按水经注济水过谷城又北迳周首亭西春秋长狄荣如埋首处也世谓之卢子城京相璠曰卢子城故齐周首邑也魏収志卢县有卢子城今在东阿县东近长清界】
