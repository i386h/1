<!-- { "loadSidebar": true } -->
　　沂上【昭二十五年季孙请待于沂上以察罪杜注鲁城南自有沂水　臣谨按今曲阜县南二里雩门沂水出自尼山西流经此论语所云浴乎沂风乎舞雩者也又西入嵫阳县境合于泗水舞雩坛亦在县南卫宏汉旧仪鲁雩坛在城东南引山水为池至坛西曰雩水尼山在县东南五十里杜注云鲁城南自有沂水盖以别于沂州之沂水也此沂水出盖县临乐山入于沭乃哀二年所谓取沂西田者】
　　郈【昭二十五年臧防奔郈杜注郈在东平无盐县东南　臣谨按郈叔孙氏邑也定十年侯犯以郈叛叔孙州仇帅师围郈十二年仲由为季氏宰将堕三都叔孙氏堕郈即此也汉无盐县属东平国晋因之在今东平州东二十里汉志无盐县有郈乡括地志郈城在东平州宿城县东三十二里今在东平州东南四十里】
　　桐汝【臧氏使五人杖诸桐汝之闾杜注里名】
　　淄【昭二十六年成人伐齐师之饮马于淄者杜注淄水出泰山梁父县西北入汶　臣谨按宁阳县东北旧有淄水今涸汉梁父县属泰山郡晋因之唐废其地在今泗水县北四十里水经注城北即梁父山旧志云故城去泰安州六十里】
　　炊鼻【师及齐师战于炊鼻杜注鲁地】
　　雉门两观【定二年雉门两观灾杜注雉门公宫之南门两观阙也　臣谨按是年冬十月新作雉门及两观孔子为鲁司寇诛少正卯于两观之下即此又雉门之左有亳社右有周社成季之繇曰间于两社为公室辅两社之间朝廷议政事之所也】
　　拔【定三年仲孙何忌及邾子盟于抜杜注阙　臣谨按左传盟于郯脩旧好也杜注郯即抜也或曰在兖州府嵫阳境】
　　东野【定五年季平子行东野杜注季氏邑还卒于房既葬桓子行东野及费　荘子有东野稷今阙里志周公后有东野氏盖以邑为氏东野及房盖皆近费之邑】
　　房【见上】
　　上东门【见渠门】
　　棘下【定八年公敛处父与阳虎战于棘下杜注城内地名】
　　龟隂田【定十年齐人来归郓讙龟隂田杜注泰山博县北有龟山隂田在其北也　臣谨按诗云奄有龟蒙即此龟山也又夫子去鲁作龟山之操今在新泰县西南四十里杜云在博野之北盖地相接也峰峦层叠为鲁境之望　谢城孔氏曰齐人归郓讙隂之田皆在汶北鲁筑此城以旌孔子名曰谢城河渠志曰谢过城有泉流入汶河城盖与泰安州相接】
　　武子之台【定十二年费人袭鲁公与三子入季氏之宫登武子之台　今曲阜县东有台相去二百五十歩高三丈五尺即武子之台又有襄仲台周回四十歩髙五丈去县东三里俱在建春门内】
　　姑蔑【见蔑】
　　蛇渊囿【定十三年筑蛇渊囿　臣谨按水经注蛇水出蛇丘东北泰山西南流迳汶阳之田又西南迳铸城西即传所谓蛇渊囿也又西南径下讙城又西南入汶汉置蛇丘县属泰山郡蛇读移后汉及晋俱属济北国刘宋因之后魏属东济北郡北齐废】
　　莒父　霄【定十四年城莒父及霄杜注公叛晋助范氏故惧而城二邑　吴氏曰莒系以父鲁人语音如梁父亢父刚父单父犹吴之有胥邾之有娄子夏为莒父宰即此】
　　漆【定十五年冬城漆杜注邾庶其邑　臣谨按襄二十一年邾庶其以漆闾丘来奔杜注南平阳县东北有漆乡兹盖城之以处庶其也南平阳在邹县北漆乡亦当在邹县北】
　　启阳【哀二年季孙叔孙城启阳公羊作开阳杜注今琅琊开阳县　臣谨按水经注开阳在祊之东南沂水经其南故鄅国也昭十八年邾人入鄅后属鲁荀子説齐相楚人则有襄贾开阳以临我左是矣汉置启阳县属东海郡后以景帝讳改开阳元和中琅琊王京都莒请徙宫开阳以华盖南武阳厚丘贑榆五县易东海之开阳临沂许之遂为琅琊国治晋因之刘宋移郡治即丘县并入焉故城在沂州北十五里汉官仪洛阳城东南第一门始成夜有一柱止楼上开阳县上言南门一柱飞去即洛城门也按荀卿已作开阳则景帝改名亦因其旧耳】
　　毗【哀五年城毗公羊作庇又作芘　竹书记年殷祖乙居庇南庚更自庇迁奄奄鲁奄也】邾瑕【哀六年城邾瑕杜注任城亢父县北有邾娄城刘昭曰即邾瑕也今在济宁州南二十里】负瑕【哀七年公伐邾以邾子益来囚诸负瑕杜注鲁邑南平阳县西北有瑕丘城　臣谨按负瑕汉置瑕丘县属山阳郡武帝封鲁恭王政为侯邑晋省入南平阳县属髙平国宋元嘉末置兖州治瑕丘故城隋开皇三年复置瑕丘县仍为兖州治唐因之宋大观四年避宣圣讳改为瑕县寻又改为嵫阳因山为名明初省洪武十八年改筑府城始移县于今治瑕丘古城在府西二十五里今城北六里有负瑕泉南流入泗】
　　阐【哀八年齐人取讙及阐公羊作僤杜注阐在东平刚县北　臣谨按应劭曰刚城故阐邑也战国时为齐之刚邑秦昭王三十六年取齐刚寿即此汉置刚县属泰山郡后汉属济北国晋曰刚平属东平国后省水经注汶水西南迳刚县北是也后讹冈为堽今有堽城坝京相璠曰阐亭在刚县北四十里寰宇记刚县故城在宁阳县今宁阳县东北三十五里有故刚城】
　　东阳【哀八年吴伐我克东阳而进舍于五梧明日舍于蚕室杜注三邑鲁地　臣谨按吕氏春秋夏孔甲游于东阳田于萯山即此刘昭曰南城县有东阳城今为闗阳镇置闗阳川巡司于此地在费县西南七十里】
　　五梧【见上　在费县西哀二十五年公至自越季康子孟武伯逆于五梧公宴于五梧即此】蚕室【见上　今滕县东三十里有蚕母山】
　　莱门【见渠门】
　　党氏沟【哀十一年季孙使冉求俟于党氏之沟杜注朝中地名】
　　稷曲【哀十一年齐国书伐我齐师自稷曲杜注郊地名】
　　大野【哀十四年西狩于大野获麟杜注大野在髙平钜野县东北大泽是也　臣谨按禹贡大野既潴职方十薮鲁有钜野即此也泽东西百里南北三百里秦末昌邑人彭越渔于钜野泽中为羣盗汉元光中河决瓠子东南注于钜野晋太和四年桓温伐燕至金乡遣毛虎生凿钜野三百里引汶水合清河引舟入河义熙十四年刘裕伐秦遣王仲徳开钜野入河进据滑台隋后济流枯竭钜野渐微元末河徙涸为平陆汉置钜野县于泽西五里晋属髙平国金皇统中析置嘉祥县于山口镇相传即获麟处也其地有获麟堆括地志云在钜野县东十二里宗国都城记钜野故城东十里泽中有三台广轮四十五歩俗谓之获麟堆钜野县唐时尝置麟州屡废复置嘉祥县屡徙获麟堆古城在今治西二十五里】
　　丘舆【哀十四年司马牛卒于鲁郭门之外葬诸丘舆杜注泰山南城县西北有舆城】
　　春秋地名攷畧卷二
　　钦定四库全书
　　春秋地名攷畧卷三
　　詹事府詹事髙士竒撰
　　齐
