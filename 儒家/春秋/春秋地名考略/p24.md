<!-- { "loadSidebar": true } -->
　　国于朝歌【史记卫康叔名封周武王同母少弟周公旦以成王命兴师伐殷杀武庚管叔放蔡叔以武庚余民封康叔为卫君居河淇间汉书地里志曰河内本殷之旧都周既灭殷分其畿内为三国诗风庸卫国是也以封纣子武庚庸管叔尹之卫蔡叔尹之以监殷民谓之三监故书序曰武王崩三监畔周公诛之尽以其地封弟康叔号曰孟侯以夹辅周室迁庸之民于洛邑故庸卫三国之诗相与同风诗曰在浚之下庸曰在浚之郊又曰亦流于淇河水洋洋庸曰送我淇上在彼中河卫曰瞻彼淇澳河水洋洋故吴公子札聘鲁观周乐闻庸卫之歌曰美哉渊乎吾闻康叔之徳如是是其卫风乎此卫国始封之説也其地则为朝歌朝歌者武乙所都纣因之亦曰沬邑康诰所谓明大命于妹邦者也水经注曰武丁始居之禹贡纣都大陆之野晋灼曰史记乐书纣为朝歌之音邹阳曰邑号朝歌墨子廻车即此宋均曰城内有鹿台纣投火自焚处竹书纪年武王亲禽帝受于南单之台南单之台即鹿台也水经注又云有美沟出朝歌城北大岭下迳骆駞谷有九十曲又迳朝歌城北又东南注马沟水而入于淇即诗所谓肥泉又即所谓泉源在左也博物志谓之澳水班固曰自文公徙楚丘河内殷虚更属于晋襄二十三年齐伐晋取朝歌定十三年晋荀寅士吉射入于朝歌以叛十四年晋人围朝歌又小王桃甲入于朝歌战国属魏秦始皇六年伐魏取朝歌晋人亦谓朝歌曰旧卫竹书纪年晋定公三十八年淇絶于旧卫或谓朝歌以北曰卫贡赵鞅谓邯郸午曰归我卫贡五百家是也汉置朝歌县属河内郡晋属汲郡隋为卫州治始改朝歌为卫县唐贞观初徙州冶于汲县县仍属宋属安利军金属濬州元废其地在今直大名府濬县西五十里然杜佑又曰卫县西二十五里有古朝歌城刘昫曰纣所都朝歌在县西是则朝歌与卫县复非一地今河南卫辉府淇县东北有朝歌城张洽集传以为在淇县北闗西社是也但据汉置朝歌县原在卫都不知徙于何年存之俟考　祝鮀曰分康叔以大路少帛綪茷旃旌大吕殷民七族陶氏施氏繁氏锜氏樊氏饥氏终葵氏封畛土畧自武父以南及圃田之北竟取于有阎之土以共王职取于相土之东都以防王之东搜聃季授土陶叔授民命以康诰而封于殷虚此卫之疆域也杜注武父卫北界圃田郑薮泽有阎卫所受朝宿邑盖近京畿相土东都为汤沐邑王东巡守以助祭泰山今按圃田薮在中牟县竟有阎之土即阎没所争者见周地相土东都或以为即相州因河亶甲居相为名非也相土为契后六世之君迁于商丘者其东都不知所在孔颖达疏曰言共王职犹鲁之许田盖近王畿防王东搜从王巡狩犹郑之祊田盖近泰山也斯言谅矣师古曰自纣城而北谓之南谓之庸东谓之卫朱子诗注云鄘卫三国在禹贡冀州西阻太行北逾衡漳东南跨河以及兖州桑土之野今怀卫澶相滑濮等州开封大名府界皆卫境也合是数者可以知卫之疆域矣城今在卫辉府东北鄘城在今新乡县西殷虚师古亦谓即朝歌或以为在相州城北其説曰汲古文盘庚自奄迁北曰殷墟都城记曰安阳城一名殷中即北也相州图经安阳纣都也战国策纣聚众百万左饮淇水竭右饮洹水不流邑正在二水间相州为今彰徳府据此则康叔未尝仍纣之都然郦氏所述川渠之迹甚明当以淇县为是】
　　迁于楚丘【左传闵公二年狄伐卫卫懿公与狄人战于荧泽卫师败绩遂灭卫卫之遗民男女七百三十人益之以共之民为五千人立戴公以庐于曹齐侯使公子无亏帅车三百乘甲士三千人以戍曹杜注曹卫下邑僖公二年封卫于楚丘国语翟人侵卫卫人出庐于曹桓公城楚丘而封之公羊城楚丘传曰孰城城卫也曷为不言城卫灭也孰城之桓公城之子夏诗序定之方中美卫文公也卫为狄所灭东徙渡河野处曹邑齐桓公攘戎狄而封之文公徙居楚丘营立宫室诗人美之史记曰齐桓以卫数乱乃率诸侯伐翟为卫筑楚丘立戴公弟燬为卫君凡此皆卫迁楚丘之由也其地则诸家为説不同据班固地里志山阳郡成武县有楚丘亭齐桓公所城迁卫文公于此杜预似不取其説于隐七年戎伐凡伯于楚丘以归则注云在济隂成武县西南于僖二年城楚丘传但注云卫地于僖十年诸侯城卫楚丘之郛但注云卫国都有似乎存疑而不敢决者谷梁传两皆言卫邑而不指其处盖实有两楚丘而后世混之也桓公所城之楚丘在漕邑于汉为白马县郑氏诗笺水经注言之甚明载驰篇云载驰载驱归唁卫侯驱马悠悠言至于漕毛传云漕卫东邑郑笺夫人愿御者驱马悠悠乎我欲至于漕定之方中篇云升彼虚矣以望楚矣望楚与堂景山与京毛传云虚漕虚也楚丘有堂邑景山大山京髙也郑笺云自河以东夹于济水文公将徙登漕之虚以望楚丘之旁邑及其丘山审其髙下所依乃建国焉慎之至也然则楚丘与漕本为一地而在卫东明矣又毖之篇曰我思肥泉又曰思须与漕击鼓之篇曰土国城漕我独南行皆言漕与卫故都近而水经注曰白马济有白马城卫文公东徙渡河都之考汉白马县在朝歌东与诗笺相合也水经注又曰濮渠首受北济东迳燕城酸枣又东迳蒲城北又东迳韦城南即白马县之韦乡也郑云夹于济水是也孔頴达则云济自河北而南入于河又出而东楚丘在于其间西有河东有济故曰夹于济水如此解亦可若成武之楚丘则在济外不夹于河济矣是説也至隋而始明开皇十六年同时置两楚丘县一在汉已氏县以戎伐凡伯之楚丘为名已氏春秋时为戎州汉置县属梁国东汉属济隂郡晋属济阳魏还旧属隋改置楚丘唐宋元皆因之明初始省在晋时济隂之城武居东济阳之已氏居西两相邻并成武之西南即已氏之东南楚丘亭汉晋属成武而隋时或割于已氏故取以为名焉今在曹县东南四十里此楚丘之在南者也一在汉白马县即水经注所云者寻改名卫南杜佑通典白马春秋卫国漕邑卫南卫国楚丘也元和郡县志隋置楚丘县后以曹县有楚丘改名旧唐书卫南隋楚丘县后改名治楚丘城朱子诗经集注漕楚丘皆在滑州无异説矣隋卫南属滑州唐宋因之金始省今其故城在滑县东六十里此楚丘之在北者也由是言之两楚丘一南一北必不可混要之当时遗民渡河野处其去国都故不当逺但知漕邑楚丘非二地则异解自息班固地理总序原云桓公封之河南曹楚丘而成武下小注则有此误笔亦千虑之一失也至于唐宋以来之曹县即汉城武乃古之曹国与卫漕邑自别亦足相混特显别之　又水经注河水分济于定陶东合黄水北迳景山东又北迳楚丘西郡国志曰城武县有楚丘亭即诗所谓望楚与堂景山与京也又东北迳成武西张洽集传因其説遂混戎伐凡伯之楚丘与封卫之楚丘为一且引舆地志景山在曹县东四十里废楚丘城北夫毛公特言景山大山也原非山名乃傅防为此言缪甚若郦元能言白马济为文公徙都处矣犹复首鼠两端并载抵牾之説亦足嗤也　郑樵通志曰漕地也楚丘鄘地也路史亦曰鄘即楚丘全无依据自不可用熊过又谓楚丘为鲁地其言城楚丘犹夫城向城郎耳因力辨桓公无封卫之事且引伪子贡诗传谓定之方中为鲁诗斯又离经畔道之甚者　或者笃信楚丘在滑因为王臣使鲁不应过卫济隂地非卫所得有引襄十年宋公享晋侯于楚丘奏桑林之舞为征谓楚丘宜属宋斯又不然卫地在曹濮间如清如桃丘甚多齐卫分境以济为界又卫地有埀正在曹县安在曹县之楚丘不可为卫地乎春秋时列国错壤甚多而曹濮间为尤甚襄二十七年齐乌余以廪丘奔晋袭卫羊角又袭我髙鱼又取地于宋廪丘与今郓城相接亦曹县之邻壤也以一邑而五国之疆辐辏焉用是知犬牙盘互加以攻取纷纭不可凭咫尺之图臆为分画矣当晋侯返于柤之防而宋享之于境上春秋凡行享礼如夫人姜氏享齐侯于祝丘郑七子享赵孟于虢皆在本境楚丘属宋容或有之岂以北迁帝丘隔逺南鄙由是地緼于宋耶】
　　又迁于帝丘【僖三十一年狄围卫卫迁于帝丘杜注今东郡濮阳县故帝颛顼之虚故曰帝丘　臣谨按梓慎曰卫颛顼之墟也夏为昆吾氏所居国语曰昆吾为夏伯今开州东二十里有颛顼城一曰东郭城城里昆吾台是也又左传卫成公梦康叔曰相夺予享公命祀相即知夏后相亦尝居此城东南有浚城又有寒泉诗云爰有寒泉在浚之下其后又曰濮阳以地在濮水北也战国时卫微弱仅存其国都秦始皇六年防卫濮阳卫元君徙居野王七年秦置濮阳县东郡治焉史记章邯与项羽战军濮阳东环水自固汉仍曰濮阳县属东郡晋为濮阳国治魏改国为郡隋属滑州唐属濮州石晋澶州宋熙宁四年河决澶渊因改置澶州移濮阳县于南郭为州治金皇统四年改开州今仍之王氏曰旧濮阳城在州治西南三十里城邑考州城宋熈宁中筑前方后圆号卧虎城再按杜预但言帝丘为颛顼之墟不言颛顼葬处或言即帝丘为葬处非也帝王世纪言颛顼帝】
　　【喾皆葬东郡顿丘广阳里皇览曰颛顼在东郡濮阳顿丘城门外广阳里中帝喾在东郡濮阳顿丘城南台隂里中山海经汉水出于鲋鰅之山颛顼葬于阳九嫔葬于隂四蛇卫之又曰大荒之中河水之间附禺之山帝颛顼与九嫔葬焉又曰帝喾葬于秋山之隂后汉志引白虎通曰帝喾在顿丘台隂野是也汉顿丘县地已迷不可考惟水经注曰淇水迳朝歌县北屈而西转迳顿丘北尔雅曰一成谓之顿丘诗所谓送子渉淇至于顿丘是也魏徙九原西河诸胡置五军于丘侧亦谓之五军又南厯枋头堰旧淇水于此迳阳入河建安九年曹公下大枋木遏其流东入白沟以通漕故谓之枋头又东宛水自台隂野来合又东北流迳雍榆城又东北迳帝喾西又北迳白祠山东厯广阳里迳颛顼又北迳顿丘县故城西是则所谓东郡之顿丘因古顿丘而得名者也盖淇水本南流遏之以东又折而北先及古丘次至汉所置邑以地形度之约当在今濬滑境至后魏太和中顿丘东徙于汉魏郡隂安地故魏収志有两顿丘一属顿丘郡注云太和中并汲郡余民在畿外者景明中置此新置之顿丘也一属阳郡注云二汉属东郡晋属顿丘郡太和十八年属汲郡后来属天平中罢此汉时故顿丘也两县并设三十余年而汉县竟废虽非迁实同乎迁矣隋志顿丘县属武阳郡注云后齐省开皇六年置又有旧隂安县后齐亦废隂安即附于顿丘之下知为一地矣胡氏曰隂安城一名顿丘古城盖隋末又尝移顿丘县治隂安唐初复故旧唐志顿丘汉县属东郡后移治所于隂安属魏郡今县北隂安城是也唐杜佑通典顿丘旧县在今县北隂安城是皆此説矣水经注河水迳繁阳县东又北迳隂安县故城西又东北迳昌乐县故城东用知魏时顿丘乃在黄河故渎之东与淇东之汉顿丘相去絶远奚容混指也唐于魏顿丘置澶州又析置清丰县石晋徙澶州治徳胜津并顿丘县同移为州治而顿丘故地遂入于清丰宋复置又省今清丰县西南二十五里有顿丘古城西北二十五里有隂安古城犹然魏隋以来遗迹也乃魏収志于新顿丘下反赘二语云有颛顼帝喾混移旧县之古迹而错入新县遂为沿譌之祖自此以后踵其缪者不一而足未暇深责矣幸厯来祀典犹未尽失明一统志颛顼陵在滑县北七十里又滑县有颛顼帝喾二庙三年一遣官致祭又时有特典告祀至今行之滑县北接濬境与水经相合然清丰志亦有二陵又载鲋鰅山秋山则所谓袭魏史之缪者也】
