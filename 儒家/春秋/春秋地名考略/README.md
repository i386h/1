<!-- { "loadSidebar": true } -->
　　钦定四库全书　　　　　经部五
　　春秋地名攷畧　　　　　春秋类
　　提要
　　【臣】等谨案春秋地名攷畧十四卷
　　国朝髙士竒撰康熙乙丑士竒以詹事府少詹事奉
　　勅撰春秋讲义因考订地理并成是书奏
　　进据阎若璩潜邱劄记称秀水徐胜敬可为人作左地名讫问余成公二年鞌之战云云则实士竒倩胜代作也其书以春秋经地名分国编次皆先列国都次及诸邑毎地名之下皆先列经文文及杜预注而复博引诸书考究其异同砭正其疎舛颇多精核惟时有贪多博转致琐屑者如鲁庄公筑台临党氏遂立党氏台一条殊于地理无闗又如晋以先茅之县赏胥臣遂立先茅之县一条不能指为何地但称犹云苏忿生之田则亦安贵于考耶是亦过求详备之失也乾隆四十三年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　春秋地名攷畧原序
　　钱塘髙宫詹作春秋地名攷畧十四卷既成而示余属为之序予受而读之喜其搜采之博考辨之精反覆不忍释手既而潜玩再三乃知其用心之勤则在乎贯通全经非独侈张见闻已也盖左氏之学莫赜于地名得其解者惟杜元凯氏在前虽有应仲远贾景伯诸家不之及也元凯既作经传集解又为长厯以正闰朔为世族谱以纪统系为释例土地名以求防盟征伐之迹亦綦备矣惜其书不尽传郑夹漈有言杜预解左氏顔师古解汉书为左班功臣顔氏所通者在训诂杜氏所通者在星厯地理顔氏治训诂如与古人对谈杜氏治星厯地理如羲和之歩天禹之行水诚哉言也乃今所传集解之书谨严特甚徃徃稍引其端以待学者之自悟其疑者宁缺而不详今之去古视杜氏又远矣説地理者有司马彪阚骃京相璠宋忠司马贞杜佑贾躭李吉甫辈言人人殊安所取正乎予尝谓求通于后世之史志不若读经疏读经疏又不若潜玩经传之本文诚能贯通全经而求其理当必有迎刅而解者即如齐晋战鞌公羊以为去齐五百里似乎齐之边邑矣读本传三周华不注之文而后知其在厯下也楚山有大别郑氏以为在安丰矣读左司马之言曰沿汉而与之上下而后知其在汉口也古言吕梁未凿河出孟门之上孟门在晋之西矣乃齐灵公之伐晋也自朝歌入孟门用是知晋东亦有孟门为太行之陉道也晋有二瑕一在河外而解者混之及观西师之侵在河曲宵遁之后詹嘉之守在桃林筑塞之时而后知河外之瑕必不可混于河北也斯非其浅而易见者耶尝欲用此意勒成一书卒卒未暇宫詹乃先得我心亦足快矣噫嘻左传一书固万世经术之祖也学古而不通于春秋譬若溯河而不探其源寻枝而不揣其本必不得之数也试畧言之吴辟防沟以通餫道此枋头堰淇之嚆矢也阖闾之伐徐也防山而水之此智伯决晋之滥觞也孙叔敖治芍陂以溉雩娄其孙掩为令尹复脩其术此秦陉翟陂以下言田农水利者所由昉也至于齐堑防门始于平隂楚营方城亘于宛叶其后燕之汾门魏之滨洛秦之起造阳而抵临洮皆权舆于此矣若夫虎牢之为成臯也穆陵之为大岘也钟吾之为宿豫也州来之为寿阳也沈之为悬瓠也申之为宛也甯之为修武也钟离之为濠口也大隧直辕防阸之为义阳三闗也渚宫之为江陵也夏汭之为武昌也澶渊之为三城也笠泽之为五湖也皆七国汉楚吴魏六朝高齐宇文唐宋之君所为百战而争者也而皆见端于春秋是故欲识天下之大势不可以不知春秋欲读后世之史不可以不知春秋此书匪直元凯功臣抑且为禹贡职方之嫡系体国大业粲然具矣
　　今天子覃精圣学博极古今缉熙勿倦特命宫詹总裁春秋讲义以左氏为纲领余兄弟随泽州桐城诸先生后又与宫詹同拜
　　命修一统志凡起例将于是书考正而宫詹且进之黼筵上备
　　乙夜之览度必有当于
　　睿怀之万一者谨泚笔而序之康熙二十有六年冬十月昆山徐干学谨序
　　九丘之书逸矣伯禹伯益之所名彝坚之所志周公之所録其着在六经者莫若禹贡诗春秋言禹贡者则有若摰虞之畿服经孟先之图程大昌之论易祓之广纪言诗者则有若范处义王应麟之地理考言春秋者则有若京相璠之土地名杨湜郑樵之谱张洽之表外如严彭祖之图专纪盟防则围伐灭取土地之见遗者多矣罗秘专纪国名则郡县之失载者又多矣然则説春秋者必兼包乎郡国土地之目而后可无憾焉试迹其地名有见于经者有见于传者有互见于经传者顾其文蔑以为昧纪以为杞滑以为郎柽以为朾偃以为缨崇以为柳铁以为栗以陆浑为贲浑以厥憗为屈银以臯鼬为浩油以祲祥为侵羊若是者不可悉数也邾也谓之邾娄贯也谓之贯泽訾娄也谓之丛安甫也谓之鞌沙也谓之沙泽一郕也或以为成或以为盛一郦也或以为犁或以为丽一盂也或以为霍或以为雩一虢也或以为郭或以为漷一艾也或以为鄗或以为蒿貍脤谓之貍轸或又曰蜃也蚡泉谓之濆泉或又曰贲也郪丘谓之犀丘或又曰菑丘又曰师丘也其在当时传者已滋异同繁省之不一而况乎百世之下壤地之离合名号之废置升降乃欲通习而考证之刋落丛谬不其难哉今
　　天子命儒臣编纂春秋讲义于是钱塘髙学士充总裁官既编成经
　　进矣又广采方志以余力辑春秋地名攷十四卷【彝尊】受而读之爱其考迹疆理多所厘正简矣而能周博矣而有要无异聚米画地振衣而挈其领也原春秋之作孔子既取百二十国宝书笔削之又别述职方述职方者所以辅春秋之不及尔故夫学乎春秋非惟义疏序例大夫之辞公子之谱皆宜究图而土地之名尤其要焉者有讲义以正诸家之蹖駮不可无地名考以补方志之疏舛若经之有纬书之有正必有摄也【彝尊】尝与学士同直
　　南书房既而以谴谪官今老矣于经义无所明序学士之书幸托姓名传诸后世窃比于北宫司马诸子获附见于春秋之传焉秀水朱彝尊序
　　禹防诸侯于涂山执玉帛者万国及周千八百国春秋以还互相呑噬强兼弱削疆域难稽其见于经传者总一百二十四国税安礼指掌图可攷也乃若防盟侵伐搜狩台囿城筑诸地与夫述古称先国邑之名往往襍出于其间元凯所注十得八九其有阙而失据者则京相璠之春秋土地名三卷郑樵春秋地名谱十卷杨湜春秋地谱十二卷以及郦善长注水经陆淳春秋纂例张洽春秋集传多所考按补元凯所未备然其间世代侵寻沿革互异未有别类分门防为一书畅然而无憾者夫汉阳诸姬尽于楚河南小侯半蚀于晋在春秋时故版旧索已茫不可问况经嬴秦之郡县六朝之割据地非吾土而侨寓其名境已丝棼而两侈其号朝南暮北瓜剖豆分立乎今日以指隐桓隐桓之日逺矣爽鸠季萴之墟有穷相土之里夫孰得而是正欤春秋传心之史所重者明王道正人心诛乱臣讨贼子是是非非以一字为褒贬其义例至精其意指极微至于地名之同异往往毫厘千里读其书如冠带之国不知其都邑何在王地洛邑相近而殊名故綘新田屡迁而非昔楚丘之纷纷聚讼郊郢之譌为郢中厯代之沿革变迁所系非细岂可以圣人之大经漫曰不求甚解耶乙丑夏四月【臣】奉
　　命总裁春秋讲义因于纂纪之暇博摉诸书而叅攷之取春秋二十防盟之国为纲各以其当时封境所属随地标名详其原起条其兴革诸小国则编年附缀之其类削入他国者则从其初不从其后其有沿譌承误者必折衷以归于一是一展卷而知当日之某地某名即今日之某名某处发怀古之幽情敬备
　　圣明之顾问若曰羽翼经传则【臣】何敢焉康熙二十七年嵗在戊辰仲冬
　　日讲官起居注詹事府詹事兼翰林院侍讲学士【臣】髙士竒拜手谨序









　　凡例
　　一列邦境壤相叅分国类聚则易于解悟首周尊王也次鲁宗国也甥舅之国齐为首懿亲之封晋卫郑为大又次之三恪之大者宋也地居中国之要枢惟陈蔡又次之秦以西垂之长吴越徐巴与楚俱僭王皆春秋所谨者又次之他如邢曹虞虢邾莒杞纪许薛小邾北燕其分地亦时纪于春秋虽小国僻远亦以类附之昔国语次周以下鲁齐晋郑楚吴越共八国史记列吴齐鲁燕管蔡陈杞卫宋晋楚越十三世家兹非有意为进退特因其事之繁简期有助于穷经而已余诸小国随见经之先后编年次之于后
　　一王都及各国之都必列于首曰都于某地迁国又列一条曰迁于某地其都但据春秋时现在如周之王城成周晋之绛新田是也至如春秋以前始封建都之地有见于经传者如周之骀豳岐丰晋之唐曲沃亦相次以揭于前而殊其标目以别之有不见于经传者如齐之营丘郑之咸林杞之雍丘则冠于小注中而已其迁徙在春秋后如楚之郢陈寿春卫之野王则附于小注之尾而后以所属之地捱年缀附庶乎振裘得领披览之余晓然于当日之形势凡为朝聘防盟徃来之道里征伐围入攻守之机宜恍若身亲其事者亦读经之大快矣
　　一诸地名有屡见于经者必摘其枢要序次成章凡有三意或一地而先为国后为邑先属此国后属彼国通其条贯则本末秩然一也或一地而注疏家所指互异详玩本文参伍折中则真解自出二也或两地三地同名如周秦各有王城齐宋各有葵丘晋齐鲁各有东阳鲁有两防两郓郑有两泛楚有两城父又或一地而有两名如黄父即黑壤廪延即酸枣析即白羽之类彚萃相从彼此互晰则同者不至误以为异异者不至误以为同矣三也若夫沿革之变务具始终前后且必详之况本经之内乎
　　一元凯春秋夙称武库注释之精古今无两然犹曰诸地名有疑者曰有以示不审阙者不复记见于隐六年之注或地形稍远者则曰迂廻疑盖其慎也兹篇每一地名之下先録本文次详杜注然后以先儒注疏及各史志传参考之顾采取之间亦不敢易史家最善莫如班氏矣乃以卫都楚丘为成武楚都丹阳为汉之丹阳舛譌特甚至若刘昭之误引魏収之冗笔益难读矣水经注采取极博乃如定之方中篇有景山毛传训景曰大而以为山名左传向戌语鬷蔑曰贾大夫之貌恶杜注贾国之大夫也而以为贾辛是则兎园诵习且不免于卤莽也罗泌好用隠僻独于抉擿经传亦有所长取其纯畧其疵缪者辨之不厌详缕期归于一是焉















　　钦定四库全书
　　春秋地名攷畧卷一
　　詹事府詹事髙士竒撰
　　周
