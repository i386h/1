<!-- { "loadSidebar": true } -->
　　践土【僖二十八年盟于践土杜注郑地　臣谨按晋文公败楚于城濮还至衡雍作王宫于践土括地志荥泽县西北十五里有王宫城城内东北隅有践土台即诸侯盟处去衡雍三十余里寰宇记王宫城在县北四十五里唐荥泽即今县治】
　　衡雍【见上　杜注郑地今荥阳卷县　臣谨按后汉志卷有垣雝城或曰古衡雍京相璠曰济隧上承河水于卷县北河南迳卷县故城东又南迳衡雍城西秦昭王八年韩献垣雍以和战国策魏王曰秦许我以垣雍魏公子无忌谓秦有郑地得垣雍皆此也括地志卷县故城在原武县西北七里即衡雍城今原武县西北五里别有衡雍城】
　　函陵【僖三十年晋秦围郑晋军函陵秦军汜南　寰宇记曰函陵在新郑县北十三里洧水流迳其北山形如函故名函陵】
　　泛南【见上　杜注此东泛也在荥阳中牟县南　臣谨接古泛水在中牟县南入官渡水今涸杜佑曰此东泛水也秦军泛南在此水之南也又襄九年晋防诸侯伐郑师于汜亦在此】
　　原圃【僖三十三年皇武子曰郑之有原圃杜注原圃即圃田也　臣谨按周礼豫州薮曰圃田尔雅十薮郑有圃田穆天子传曰祭父自圃郑来谒天子饮于洧上遣祭父如圃列子居郑圃四十年无人识者史记魏公子无忌曰秦七攻魏五入囿中边城尽防刘伯荘曰囿读圃即圃田泽多产麻黄诗所谓东冇甫草也西限长城东极官渡东西五十里南北二十六里髙者可田洼者成滙上承郑州管城县界曹家陂又益西北流为二十四陂今在中牟县西北七里为泽者八若东泽西泽之类为陂者二十六若大灰小灰之类其实一圃田泽耳】
　　郐城【僖三十三年公子瑕葬郐城之下杜注郐在荥阳密县东北　臣谨按郑取郐不居其都故别有郐城今在密县东北五十里或曰在新郑县东北三十五里】
　　匡【文元年卫孔达侵郑取绵訾及匡杜注匡在颍川新汲县东北　臣谨按文八年晋侯使解致匡戚之田于卫杜注匡本卫地中属郑定六年公侵郑取匡此郑国之匡也在今洧川县东北】
　　垂陇【文二年盟于垂陇杜注郑也今荥阳县东北有陇城　臣谨按公谷作垂敛又襄二十年郑伯享赵孟于垂陇后汉志荥阳有陇城京相璠曰在荥阳东二十里世谓之都尉城曹魏典农都尉治此故名】
　　暴【文八年盟于暴杜注郑地　详见周地吴氏曰文十五年楚子侵郑及暴隧即此】
　　申【文八年晋致卫公壻池之封自申及虎牢之境杜注申郑地　吴氏曰申在郑州泛水县北】狼渊【文九年楚子师于狼渊以伐郑杜注颍川颍隂县西有狼陂　臣谨按水经注青陵陂水东入临颍县之狼陂即此也寰宇记谓之狼沟颍隂今许州治】
　　棐【文十三年郑伯防公于棐杜注郑地　臣谨按宣元年诸侯防晋师于棐林杜注郑地荥阳菀陵县东南有林乡吴氏曰棐即棐林也又襄三十年卫襄公如楚过郑郑伯有迎劳于棐林战国策苏代曰兵困于林中即此史记信陵君曰自林乡军以至于今秦七攻魏徐广曰林乡在宛此误以菀陵为宛也后汉志菀陵冇棐林章怀即引杜注今新郑县东二十五里有林乡城】
　　鯈【文十七年郑子家曰悉索敝赋以待于鯈杜注晋郑之竟】
　　北林【宣元年诸侯伐郑楚蒍贾救之遇于北林杜注荥阳中牟县西南有林亭在郑北　臣谨按后汉志中牟有北林水经注林亭南去新郑故城四十许里今开封中牟县西南冇林亭】
　　郔【宣三年晋侯伐郑及郔杜注郑地又宣十二年楚子北师次于郔杜注郑北地　或云郑州之南或云即廪延也未知孰是】
　　南里【宣三年诱子华而杀之南里杜注郑地　襄二十六年楚子伐郑入于南里哀二十七年知伯伐郑入南里】
　　柳棼【宣九年郑伯败楚师于柳棼杜注郑地】
　　颍北【宣十年逐楚师于颍北杜注颍水出河南阳城至下蔡入淮　成十五年诸侯师于颍上　臣谨按颍水出阳城县少室山东南过阳翟县北又东南过颍阳颍隂又东南过临颍又过汝南之防疆洧水注之又过西华汝阳南顿又东南至新阳莨荡渠水注之又东南迳慎县入于淮慎县今颍上县也慎县入淮句俗本错简在颍隂下此据宋刻古本订正颍北颍上当在阳翟颍隂之间又襄十年晋帅诸侯伐郑楚救郑晋师进与楚夹颍而军郑人宵渉颍与楚盟亦阳翟之颍也】
　　邲【宣十二年晋楚战于邲杜注郑地　臣谨按水经云济水东迳敖山山上有陂殷仲丁之所迁也世纪云仲丁自亳徙嚣于河上或曰敖是矣济水于此又兼名邲即晋楚战处京相璠曰在敖北是也又原武县西北大河即晋师败而济河楚荘王祀河告成处杜佑曰管城县冇故邲城在南今郑州东六里有邲城】
　　管【宣十二年晋师救郑楚子次于管以待之晋师在敖鄗之间杜注荥阳京县东北有管城　臣谨按是即管叔鲜所封之管国也管除属桧桧灭属郑郑灭属韩战国策秦攻韩之管韩非子魏安厘攻韩防管使缩髙守管信陵君攻之不下汉为中牟县地晋因之隆安二年邓启方等将兵击慕容徳于管城败还隋开皇十六年始析置管城县又置管州治焉唐武徳四年亦置管州贞观元年州废县属郑州七年移郑州治此宋因之明初省县入州今仍之】
　　敖【见上杜注敖鄗二山在荥阳县西北　臣谨按敖山在今开封河隂县西二十里晋为荥阳县地唐开元二十年始析置河隂县故杜预云然周宣王狩于敖诗称叔段搏兽于敖皆在此秦于其地临河置仓名曰敖仓二世二年陈胜使田臧自荥阳西迎秦军于敖仓败死汉二年汉王军荥阳筑甬道属之河以取敖仓粟郦生説汉髙据敖仓之粟是也括地志敖仓在荥阳县西北十五里石门之东北临汴水南带三皇山】
　　鄗【见上未详】
　　荥泽【宣十二年楚潘党逐之及荥泽　臣谨按禹贡济水入于河溢为荥又曰荥波既潴晋地道志曰济自大伾入河与河水鬬南泆为荥泽孔安国书传济水入河并流十数里而南截河又并流数里溢为荥泽在敖仓东南自王莽时济水但入河不复过河荥泽已枯汉显宗东廵至于荥泽是矣郑曰自平帝以后荥泽塞为平地荥阳人犹谓其地曰荥隋开皇四年于其地置广武县仁寿初改为荥泽县属郑州唐因之宋熙宁中省入管城元祐中复置元属汴梁路明属郑州今仍之古荥泽在县治南　闵二年卫侯及狄人战于荥泽杜注战处当在河北非此荥泽也】
　　伯牛【城三年诸侯伐郑次于伯牛郑公子偃使东鄙覆诸鄤败诸丘舆杜注皆郑地】
　　鄤【见上臣谨按路史商武丁封季父于河北曼曰曼侯优邓其出也春秋郑邑曼伯国为曼姓王符姓氏志作曼】
　　丘舆【见上未详】
　　泛祭【成四年晋伐郑取汜祭杜注郑地　臣谨按吴氏曰此为二邑泛即成臯之泛祭即中牟之祭亭周祭伯之邑也盖此时已并于郑矣或言祭失邑后别受采于訾一云祭以名不祥改为訾未知孰是】
　　虫牢【成五年同盟于虫牢杜注郑地陈留封丘县北有桐牢　臣谨按襄八年楚侵郑至于虫牢定八年晋士鞅防成桓公侵郑围虫牢续汉记封丘有桐牢亭韦昭云古虫牢地也与范史合寰宇记桐牢亭在县北二里俗谓之桐涡在黒山下黒山去县北三里今开封封丘县北二里有桐牢亭】
　　绕角【成六年晋栾书救郑与楚师遇于绕角杜注郑地　杜佑通典汝州鲁山县东南有绕角城今同】
　　脩泽【成十年郑子然盟于脩泽杜注荥阳卷县东有脩武亭　后汉志卷县下载之今在开封原武县北】
　　訾【成十三年郑公子班自訾求入于大宫杜注郑地　臣谨按此即周之訾也】
　　暴隧【见暴】
　　鸣鴈【成十六年晋侯伐郑至于鸣鴈杜注在陈留雍丘县西北　后汉志雍丘有鸣鴈亭在今杞县北四十里俗谓之白鴈亭】
　　鄢陵【见鄢】
　　督【成十六年伐郑我师次于督杜注郑东地臣谨按襄十九年诸侯自沂上盟于督杜以督即祝阿此齐之督非此督也】
　　制田【诸侯迁于制田杜注荥阳菀陵县东有制泽后汉志菀陵有制泽今新郑县东北有制城】髙氏【成十七年卫北宫括救晋次于髙氏杜注在阳翟县西南　后汉阳翟冇高氏亭阳翟今禹州】戏童【成十七年诸侯伐郑自戏童至于曲洧　臣谨按襄九年诸侯盟于戏即此也山海经有浮戏之山路史武王克商命吕佗伐越戏方注戏方纣畿内国今郑州泛水县南四十里冇浮戏之山水经注曰汜水出于浮戏之山又竹川水出焉又绥水出方山亦即浮戏之山】
　　曲洧【见上杜注今新汲县治曲洧城临洧水　臣谨按汉宣帝神爵三年以许县之汲乡置新汲县治曲洧城章怀太子曰新汲县在扶沟县西属颍川以河内有汲故称新汲也章帝封马防为侯晋仍属颍川郡后魏因之东魏改属许昌郡北齐废唐初复置属洧川贞观初废宋为宋楼镇金置洧川县今仍之古新汲城在县南】
　　柯陵【成十七年同盟于柯陵杜注郑西地】
　　汝上【成十七年楚师于汝上　汝水出汝州鲁山县东北经伊阳至汝州南又东南经宝郏南入南阳之裕州厯开封之襄城郾城南入汝宁西平境又东南流至颍川南而至于淮成十六年楚以汝隂之田求成于郑国语齐桓公伐楚济汝逾方城荀子曰楚汝颍以为险盖郑楚之界也】
　　鄫【襄元年诸侯之师次于鄫杜注郑地在陈留襄邑县东南　臣谨按荥阳有鄫城鄫水水经注鄫水出鄫城西北鸡络坞下入洧乃溱也非襄邑之鄫此鄫在今睢州东南】
　　洧上【襄元年晋伐郑败其徒兵于洧上杜注洧水出密县东南至长平入颍　臣谨按洧水出密县马岭山又东过新郑县南鄫水西北来防之即晋败郑徒兵处又昭十九年龙鬬于时门之外洧渊亦在此也洧水又东与黄水合过长社县又过新汲茅城又东过习阳城西折入于颍晋长平在今西华县】
　　城棣【襄五年楚伐陈诸侯防于城棣以救之杜注陈留酸枣县西南有棣城　臣谨按路史曰棣伯爵也为棣氏王莽大司空棣并其后也寰宇记冇南棣城北棣城在阳武北十里战国魏襄王十年河溢酸枣汉世塞之其决口故渎流出南北二棣城间有博浪沙亭子房击始皇处】
　　鄬【襄七年防于鄬谷梁作防杜注郑地】
　　鄵【襄七年郑伯卒于鄵公谷作操杜注郑地　路史曰防盟图曰鄵侯国在慈州】
　　戏【见戏童】
　　鄟门【见渠门】
　　师之梁【见渠门】
　　隂阪【襄九年诸侯济于隂阪次于隂口而还杜注隂坂洧津隂口郑地名　臣谨按水经注洧水东迳隂坂北水有梁焉俗谓是济为参辰口服防曰水南曰隂参与隂声相近而转又晋居参此角之分郑处大火之野军师所次故济得其名焉其地在今洧川县西】
　　隂口【见上】
　　中分【襄九年同盟于中分杜注郑中里名】
　　【襄十年晋师城梧及制杜注皆郑旧地　臣谨按隋书荥阳县有梧桐涧疑即梧也制即北制见前】
　　阳陵【襄十年诸侯伐郑至于阳陵杜注郑地吴氏曰郑国南地今在许州西北】
