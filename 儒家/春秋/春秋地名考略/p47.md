<!-- { "loadSidebar": true } -->
　　濡上【见上杜注濡水出高阳县东北至河间郑县入易水　臣谨按孔疏曰高阳无此水也水源皆出于山燕赵之间无泉出者未知杜言何据以臣愚则之则杜非无据孔少疎耳水经注濡水出蒲隂县西昌安国南枉渚回湍率多曲复亦谓之曲逆水东与蒲水合又东北迳乐城南又东入博水自下博水亦兼濡水通称地里志曰博水东至高阳入河然则濡水实至高阳矣又汉地里志曰濡水于曲逆城东南曲而西流入于祁水故名曲逆今祁水下流为方顺河即曲逆水也土人以其名不美而改之又东为石桥河又东为依城河依城河即所谓高阳之河也二说虽异其理则同葢古之濡水由博水以至于高阳今博水已絶而濡水仍得至高阳以有石桥河在也汉高阳县属涿郡后汉属河间国晋属高阳国宋淳化三年分高阳地置顺安军反以高阳属之郑樵通志谓之高阳顺安军是也金为安州元以后因之依城河绕其城西至城北而合于南易水土人谓之濡阳葢即以依城河为濡水也南易水又东北合瓦济河即古中易水一名拒马河又东经河间之境而入于海古郑县在今河间府任丘县杜氏之言纎毫无爽也近世张寅作安州志求濡阳之说而不得乃以穷独山之濡水当之此濡水出易州即北易水竟合拒马河以入于海不由高阳而漫以之相当葢古义不明久矣汉曲逆县章帝改为蒲隂今其故城在完县东南二十里是濡水之上源矣孔氏谓燕赵之境必无水源亦非质论也以此考之齐燕防于濡上葢在今安州任丘间】
　　阳【昭十二年齐高偃帅师纳北燕伯于阳杜注阳即唐燕别邑中山有唐不言于燕未得国都　臣谨按左齐高偃纳北燕伯欵于唐因其众也杜注因唐众故得先入唐孔疏经言于阳言于唐知阳即唐也不言于燕未得国都与哀二年纳蒯聩于戚同此唐邑相唐尧初封于此后为觧虞邑赵灭鲜虞亦为唐邑汉置唐县属中山国后汉及晋因之后魏属中山郡北齐省入安喜县隋复置属定州唐因之五代屡改名刘汉复故宋金仍属定州元属保定路今改路为府县北八里有唐山一名尧山又县东北十五里有都山张晏曰都山在望都县南尧母庆都所居尧山在其北登尧山望都山故以望都为名汉望都县即今庆都县西至唐县三十里】

　　春秋地名攷畧卷十二
　　钦定四库全书
　　春秋地名攷畧卷十三
　　詹事府詹事高士竒撰
　　诸小国
　　宿【隠元年及宋人盟于宿杜注宿小国东平无盐县也　臣谨按宿太昊后风姓男爵隠八年宿男卒庄十一年宋人迁宿宿自此亡矣定十年侯犯将自郈奔齐驷赤先如宿杜注宿故国疑此时地已入齐矣高氏曰宿介于宋鲁之间战国时为齐之无盐邑所谓无盐丑女宿瘤者也史记宋义遣其子宋襄相齐身送之无盐即此汉置无盐县为东平国治后汉因之刘昭曰故宿国也晋属东平国宋大明初魏败东平太守刘胡于无盐泰始三年魏将慕容白曜取无盐后魏属东平郡北齐省宋宣和中尝置东平监于此今无盐城在东平州东二十里　再按公羊曰宋人迁宿不通也以地还之也何休曰还绕也谓先绕取其地使不得通四方宿穷从宋求迁不通者不通所迁之地也谷梁曰宋人迁宿迁亡辞也其不地宿不复见也葢经不言迁于某地宿已不知所往矣或言今宿迁县志云宋人迁宿国之人于此因名欧阳志曰晋元帝督运军储于此以为邸阁因有宿预之名安帝遂立宿预县寳应初以代宗讳改为宿迁与宿国无与也】
　　申【隠元年郑武公娶于申曰武姜杜注申国今南阳宛县　臣谨按孔颖达曰外云申吕虽衰齐许犹在知四国同出伯夷姜姓也国语齐许申吕由太姜言由太姜而得封则申之始封亦在周初矣其后申絶宣王之时申伯为王舅改封于谢崧髙之篇乃其事也地理志南阳宛县故申伯国宛县者谓宣王改封之后也以前则不知其地再按诗云于邑于谢南国是式王命召伯定申伯之宅毛苌云谢周之南国也郑桓公问于史伯曰谢西之九州何如对曰不可因也惟谢郏之间是易取也韦昭曰谢申伯之都今在南阳一千五百家为州谓谢西有九州也郏南谢北郐国在焉潜夫论曰申在宛北序山之下路史曰序即谢也依此则申诚即谢无疑初封之申杜孔已不能知阙之可矣史记幽王以申侯女为后生太子冝既而嬖褒姒废申后及太子而立褒姒子伯服申侯怒与缯西夷犬戎攻幽王杀幽王骊山下太子立为平王遂东迁焉庄六年为楚文即位之二年楚与巴人伐申其事又见十八年葢申国自此灭矣哀十七年子国曰彭仲爽申俘也文王以为令尹实县申息杜注文王灭申息以为县即其事也后为封邑庄三十年申公鬬班杀子元僖十五年鬭克屈御防以申息之师戍商密二十六年申公叔侯戍谷终春秋之世申息尝为楚要地每有攻伐必其兵僖二十八年城濮之役楚子入居于申文十八年羣蛮叛楚申息之北门不启成六年楚以申息之师救蔡襄二十六年晋败申息之师于桑隧获申骊焉昭四年楚子防诸侯于申十一年楚子诱蔡侯杀之于申哀四年申公寿余致蔡于负函致方城之外于缯闗是也括地志云故申城在南阳县北三十里今南阳府治北二十里有申城】
　　虢【东虢　隠元年郑庄公曰制岩邑也虢叔死焉杜注虢国今荥阳县　臣谨按汉志东虢在荥阳贾逵曰虢叔以封东虢制是也国语史伯谓郑桓公曰济洛河颍之间子男之国虢国为大韦昭注东虢虢仲之后姬姓也叔者其君之字也虢叔死即郑桓公寄帑事见郑地首孔颖达曰虢叔封西虢仲封东而此云虢叔东虢君者言所灭之君字曰叔也桓十年虢仲譛其大夫詹父于王杜注虢仲即虢公林父是叔之子孙字曰仲也西虢后亦有叔庄二十一年郑虢纳王郑伯将王自圉门入虢叔自北门入是也春秋燕国有二则一称北燕邾国有二则一称小邾此虢国有二而经不言东西虢者于时东虢已灭故西虢不复称西也昭元年防于虢即此汉志河南郡荥阳县应劭云故虢国有虢亭杜氏通典洛之汜水为东虢国余详郑地制　世纪云成臯为虢虢叔之封误也详见西虢】
　　共【见衞地】
　　夷【隠元年纪人伐夷杜注夷国在城阳壮武县　臣谨按孔頴达曰世本妘姓无其人不知为谁所灭壮武县汉置属胶东国文帝封宋昌为壮武侯后汉属北海国刘昭曰古夷国也晋属城阳郡张华亦封壮武侯刘宋县废后魏亦封房法寿为壮武侯葢县去而名存也今壮武故城在即墨县西六十里　再按孔頴达曰庄十六年晋武公伐夷执夷诡诸杜注诡诸周大夫夷采地世族谱解夷诡诸又云夷妘姓似混二夷为一当误】
　　戎【隠二年公防戎于潜杜注陈留济阳县东南有戎城　臣谨按是年及桓二年皆书公及戎盟于唐庄十八年公追戎于济西二十年齐人伐戎二十四年戎侵曹二十六年公伐戎皆此戎也济阳汉县属陈留郡昌邑王初征至济阳求长鸣鸡即此光武生于济阳宫光明照室葢县有武帝东廵故宫也晋亦属陈留国后魏废今济阳故城在兰阳县东五十里故戎城则在今曹县境地相接也水经注济渎自济阳县故城南东迳戎城北即此再按胡氏盟唐按费氏称淮夷徐戎葢徐州之戎久居中国在鲁之东郊者也济阳在鲁西非徐戎胡氏误】
　　向【隠二年莒人入向杜注向小国也谯国龙亢县东南有向城　臣谨按世本向姜姓炎帝后本传曰莒子娶于向向姜不安莒而归莒人入向以姜氏还汉地理志沛郡有向县故国春秋莒人入向即此后汉属沛郡魏省入龙亢汉龙亢县亦属沛郡晋属谯郡隋废今其故城在凤阳府懐逺县西北八十五里古向城县东北四十五里　或疑向去莒远春秋时逺国相为婚姻者多矣例入者浩其国都以兵临向迎姜氏还国耳　水经注轵县南山西曲冇向城即向姜归处此晋地误】
　　极【隠二年无骇帅师入极杜注极附庸小国　臣谨按谷梁曰极国也不书氏者灭同姓贬也葢极为姬姓国矣无骇展氏不书展故曰不氏贾逵曰极戎邑也孔颖达曰时鲁与戎好不应入其邑贾误也本曰司空无骇入极费庈父胜之杜注庈父费伯也前年城卽今因得以胜极沈氏云因城而得胜极则极是境内故曰附庸今兖州府鱼台县西有极亭】
　　燕【南燕　隠五年卫人以燕师伐郑杜注南燕国今东郡燕县　臣谨按孔頴达曰燕有二国一称北燕故此注称南燕少别之世本燕国姞姓黄帝之后宣三年郑文公有贱妾曰燕姞杜注南燕姞姓是也桓十二年公防宋公燕人盟于北邱十三年公防纪郑及齐宋衞燕战十八年王子克奔燕庄元年衞师燕师伐周二十年郑伯和王室不克执燕仲父襄二十一年齐叔孙还奔燕定十年齐成何奔燕皆此燕国也孔氏曰小国无世家不知其号谥惟燕仲父见战国属魏秦始皇五年蒙骜攻魏拔燕秦为燕邑汉初卢绾刘贾击破楚军于燕郭西又汉将程处反燕曹叅击破之汉置南燕县属东郡地理志曰南燕国也后汉初为樊鯈封邑晋省谓之东燕城永嘉二年车骑将军屯东燕以拒石勒大兴二年石勒将姚豹退保东燕是也太和四年桓温使毛虎生为东燕太守宋志曰东燕郡江左分濮阳置胡氏曰祖逖置晋志曰石虎时已有之矣后魏改为东燕县仍属东郡隋开皇十八年改置胙城属渭州唐宋因之金属开封府寻改属衞州金时以河患四徙县治贞祐中移衞州治此元还治汲县以县属焉今属衞辉府古东燕城在县西水经注濮水迳胙城东又东北迳燕城内故南燕国也县东为阳清湖东西三十里南北五里亦曰燕城湖　再按呉氏曰韩奕之诗曰韩侯娶妻汾王之甥蹶父之子蹶父孔武靡国不到为韩姞相攸莫如韩乐又曰溥彼韩城燕师所完郑笺以燕为安谓平安时众民之所筑按南燕姞姓也蹶父既靡国不到为其女韩姞视所居之韩又率南燕之师以城之诗人归其功曰燕师所完也奈何以燕安训之乎蹶父必南燕之君入为卿士者存之备考】
　　郕【隠五年衞师入郕杜注郕国也东平刚父县西南有郕乡　臣谨按郕公羊作盛孔疏曰管蔡世家称郕叔武文王子武王之母弟后世无所见不知其谥号十年齐人郑人入郕庄八年师及齐师围郕郕降于齐师文十一年郕太子朱儒自安于夫钟国人勿狥杜注安处也狥顺也十二年郕伯来奔曰郕伯卒郕人立君太子以夫钟及郕邽来奔公以诸侯逆之孔氏曰因此知郕为伯爵说苑孔子游于郕之野即此杜注东平刚父县晋志作刚平或预时尝有此称或写之误都未可定又考杜注鲁阐县但曰东平刚县北则疑父字直衍文耳战国属齐曰刚邑秦昭王三十六年取齐刚寿是也汉置刚县属泰山郡后汉属济北国晋曰刚平县属东平国后汉志济北国又有成县注曰本国刘昭曰即春秋所云衞师入郕也至晋已无之葢省于晋前其地则入刚平故杜氏云然也水经注洸水上承汶水于冈县西又西南经盛乡城西京相璠曰冈县西南有盛乡城洸水又南至宁阳此冈县即汉刚县郦元时晋刚平县已省故但举汉县也因刚平讹为刚父后人又改为亢父张洽集曰郕国在单州任城县葢以亢父废县在其境故有此言不知晋亢父县自属任城国不属东平国也岂得并其国号而改之乎今兖州府宁阳县东北三十四里有堽城坝即汉刚县故地而郕在其西南葢益近宁阳矣鲁成邑在宁阳东北九十里葢亦以近郕而得名　再考括地志汉济隂成阳县为成伯之国乃今曹州界近志汶上县西北有郕城并误】
