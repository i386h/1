<!-- { "loadSidebar": true } -->
　　又迁州来【哀元年楚子围蔡蔡人男女以辨使疆于江汝之间而还蔡于是乎请迁于呉杜注楚欲使蔡徙国于江水之北汝水之南楚既还蔡人更叛楚就呉二年呉泄庸如蔡纳聘而稍纳师师毕入众知之蔡侯告大夫杀公子驷以説哭而迁墓冬蔡迁于州来杜注元年蔡请迁于呉中悔故因聘袭之将迁与先君辞故哭此昭侯迁国之事也州来即下蔡详见楚邑　宋忠云平侯迁下蔡误　孔颖达云服防曰蔡使楚进疆于故江国与汝水之间其意言蔡欲割地以赂楚也乃襄七年申无宇曰文王作仆区之法所以封汝又哀十七年彭仲爽申俘也文王用为令尹封畛于汝是文王时竟已至汝水不待此时进疆汝水也且江国汝水不可共文故杜不取其说】
　　莘【庄十年荆败蔡师于莘杜注蔡地或曰在今汝寜府汝阳县境】
　　桑隧【成六年晋师侵蔡楚公子申公子成以申息之师救蔡御诸桑隧杜注汝南朗陵县东有桑里在上蔡东南　臣谨按朗陵汉县属汝南郡晋因之在今汝寜府确山县西南三十五里又县东有桑里亭】
　　郥阳【昭十九年楚子在蔡郥阳封人之女奔之生太子建　葢在今新蔡境】
　　邢
　　国于邢【史记成王封周公旦子靖渊为邢侯襄十二年传曰凡蒋邢茅胙祭临于周公之庙葢鲁人闻诸国之丧各以族属远近临之此为尤亲也其地在河北殷祖乙迁都于邢世纪邢侯为纣三公忠谏被诛即此隠五年石碏杀州吁卫人逆公子晋于邢始见于经五年曲沃庄伯以郑人邢人伐翼杜注邢国在广平襄国县闵元年狄伐邢齐人救邢二年齐桓公迁邢于夷仪僖元年齐师曹师城邢十八年邢人狄人伐卫十九年卫人伐邢二十年齐人狄人盟于邢二十五年卫侯燬灭邢成二年晋人以屈巫为邢大夫杜注晋邑葢卫取邢地又入于晋也蔡声子曰子灵奔晋晋人与之邢以为谋主即此事昭四年司马侯曰卫邢无难狄亦灭之十四年晋邢侯与雍子争鄐田哀四年齐国夏伐晋取邢任栾鄗诸邑既而邢复入于晋战国为赵邑赵孝成王造檀台以朝诸侯谓之信都秦灭赵置信都县秦末赵王歇都此项羽使张耳都之改为襄国葢取赵襄子谥为名汉亦为襄国县属赵国后汉因之晋属广平郡石勒改为建平城后赵録石勒由石门进据襄国后擒刘曜尽得关陇乃僭号建平大修城郭徙洛阳翁仲铜马各二列于永丰门谓其城曰建平城冉闵灭赵刘献复称帝于襄国晋永和八年闵攻灭显毁其城是后襄国废入任县魏太和二十年复改置襄国县属北广平郡隋改为龙冈县置邢州治焉龙冈者石赵佛图澄掘地得死龙咒之腾空直上故以为名歴唐宋间置郡军旋废大率皆曰邢州宋宣和二年改曰邢台县元属顺徳府寻改路明复为府今仍之古襄国城在府治西南北齐武平初有掘古冡得铜鼎受五六升铭曰邢侯夫人姜氏今其冡犹在邢防境】
　　夷仪【见上杜注夷仪邢地　臣谨按夷仪公羊作陈仪卫人灭邢之后夷仪为卫地襄二十四年诸侯防于夷仪将以伐齐水不克二十五年复防于夷仪以伐齐防庄公弑齐人请成晋许之是年卫献公在齐晋侯逆之将使卫与之夷仪秋卫侯入于夷仪杜注夷仪本邢地卫灭邢而为卫邑晋愍卫衎失国使卫与之一邑二十六年卫侯衎复归于卫左传曰书复归国纳之也杜注本防纳之夷仪今从夷仪入国嫌若晋所纳故曰国纳之按哀二十四年子贡对卫出公曰献公孙于齐子鲜子展为夷仪之盟而君入即此事也然二子盟国人于夷仪不见正传当以此条推之又定九年齐伐晋夷仪为卫讨也十年晋伐卫报夷仪也则又为晋地葢实卫之边邑与齐皆连壤也杜佑通典龙冈县百五十里夷仪岭即邢国所迁有夷仪城俗譌为随宜城寰宇记夷仪山在邢州西北百五十九里今顺徳府西百四十里有夷仪城　再按刘昭曰聊城有夷仪聚后汉之初范升为聊城令保于夷仪即此今在东昌府西南十二里】
　　聂北【见上杜注聂北邢地　臣谨按水经注聊城西二十五里有古聂邑葢即晏子所谓聊摄以西也寰宇记聂城在博平县西南二十五里今在东昌府西北】




　　春秋地名攷畧卷十
　　钦定四库全书
　　春秋地名攷畧卷十一
　　詹事府詹事高士竒撰
　　秦
　　国于西垂【国语曰嬴伯翳之后也史记秦之先伯翳佐禹平水土赐姓嬴氏后有大骆生非子非子居犬丘为周孝王主马汧渭之间分土为附庸邑之秦号曰秦嬴诗谱曰秦陇西谷名徐广曰天水陇西县有秦亭今秦州清水县故秦城是也又史记秦嬴三传秦仲厉王无道西戎反王室灭犬丘大骆之族宣王时秦仲死于戎宣王命其子庄公为西垂大夫居其故西犬丘生襄公周室东迁襄公以兵送周平王平王封襄公为诸侯生文公文公东猎至汧渭之会曰昔周邑我先秦嬴于此卜居之占曰吉即营邑之文公立四十四年为鲁隠公元年入春秋　臣谨按世纪秦襄公二年徙居于汧或以为即汉之汧县似误也史记秦本纪不载襄公徙都两汉地志亦不言汧县尝为秦都又秦纪后载秦史遗文云襄公立飨国十二年初为西畤葬西垂生文公文公立居西垂宫五十年死西垂封禅书秦襄公既侯居西垂自以为主少皥之神作西畤祠白帝其后十六年秦文公东猎汧渭之间卜居之后九年文公获若石于陈仓北阪城祠之以一牢祠命曰陈寳然则文公始营汧渭之间亦未尝定居故卒而仍葬于西垂襄公之未尝徙都益可知矣又诗小戎序云美襄公也乃云在其板屋孔氏曰天水陇西氐以板为屋然则秦之西垂民亦板屋也依此则襄公居西垂又明甚水经注汧水出汧县之蒲谷乡中谷决之为蒲薮其水出五色鱼谓之鱼龙川东迳汧县故城北秦文公东猎汧田遂都其地葢指世纪所云汧县之都易襄为文稍与史合然史称汧渭之防而此邑即今陇州反在汧源之上去渭甚远犹未确也今寳鸡县东北有陈仓古城二城相连一为秦文公所筑一为魏郝昭所筑又有陈仓山一名鸡峯山即文公获陈寳处又其地在汧水之南渭水之北正所云汧渭之间也又汉志陈仓有羽阳宫秦武公所起武公者文公之孙也非以大父所尝居而益増营构耶辛氏三秦记秦武公都陈仓城即是说矣近志陇州东南二十五里有故秦城或以为即非子始封之邑此又即牧马汧渭之事文公所称周邑我先秦嬴于此者也其以文公汧渭误为襄公汧县益昭昭可见矣但文公原未定居兹故从秦史系之西垂】
　　迁于平阳【史记文公五十年卒葬西山子竫公之长子立是为寜公寜公二年徙居平阳是为鲁隠公九年也秦史遗文云静公不享国而死生宪公宪公飨国十二年居西新邑死葬衙生武公徳公出子出子飨国六年居西陵庶长弗忌威累参父三人率贼贼出子鄙衍葬衙武公立武公飨国二十年居平阳封宫葬宣阳聚东南以史迁文协之静公即竫公宪公即寜公西新邑即平阳西陵者出子之封邑葢初迁时未有定名故谓之新邑至武公始谓之平阳耳汉为郿县地水经注汧水迳隃麋县故城南歴慈山郁夷县迳平阳故城南秦寜公徙此徐广曰故郿之平阳亭也太平真君六年改置平阳县属武都郡以郿县并入焉西魏复改曰郿城县后周废入周城县隋改周城为渭滨寻复为郿县元升州明仍为县属凤翔府今仍之县西四十六里有平阳古城括地志岐山县有平阳乡乡内有平阳聚金志虢县有平阳镇皆指此葢歴代幅员分不一故也后周周城县本置于今岐山县境后徙于今郿县治自隋至今无改于旧矣】
　　又迁于雍【史记徳公元年初居雍城大郑宫祠鄜畤卜居雍后子孙饮马于河时鲁庄公十七年也先是桓四年秦师围魏执芮伯以归秦始见经是为秦寜公徙平阳后七年也僖十三年秦输粟自雍及綘相继杜注雍秦国都昭元年秦后子享晋侯造舟于河十里舍车归取酬币终事八反杜注雍綘相去八百里其地孔颖达曰周初为召穆公之采邑有召亭水经注雍水东迳邵亭东世谓之树亭以幽王之难地陷于戎史记曰平王东徙赐襄公岐以西之地曰戎无道侵夺我岐丰之地秦能攻逐戎即有其地与誓封爵之襄公十二年伐戎至岐卒文公十六年伐戎戎败走于是文公遂收周余民有之地至岐岐以东献之周葢自是地属于秦矣乃诗谱云秦襄公横有周西都宗周畿内八百里之地东至迆山在荆岐终南惇物之野又小戎序云襄公备其兵甲以讨西戎西戎方彊而征伐不休终南序云美襄公能取周地受显服是襄公已有之未知孰是文公虽未徙雍即已经营之封禅书文公梦黄虵自天下属地其口止于鄜衍文公问史敦敦曰此上帝之征于是作鄜畤自未作鄜畤而雍旁故有呉阳武畤雍东有好畤皆废无祠或曰自古以雍州积高神明之隩故立畤郊上帝诸神祠皆聚葢黄帝尝用事虽晚周亦郊焉作鄜畤后七十八年徳公都雍有凤台秦穆公时有萧史者善吹箫能致白鹄孔雀穆公女弄王好之公为作台以居之一旦随凤去又史记秦宣公作密畤于渭南灵公作呉阳上畤祠黄帝作下畤祠炎帝献公徙居栎阳作畦畤自献公徙后秦君亦时来居雍班固云孝公起槖泉宫惠公起祈年宫昭王起棫阳宫皆在雍也后置雍县史记上郊见雍嫪毒卒攻蕲年宫汉初曹参攻雍即此汉亦曰雍县属右扶风汉二年高祖曰故秦时上帝祠何帝也对曰四帝有白青黄赤帝之祠高祖曰吾闻天有五帝而止四何也莫知其说高祖曰吾知之矣待我而五也乃立黒帝祠命曰北畤秦四帝谓鄜畤密畤呉阳上下畤皆在雍者其好畤别立县畦畤在栎阳不得与也孝文十三年増雍五畤路车各一乘驾被具武帝八年上至雍郊见五畤至成帝时用诸儒议作长安南北郊匡衡言雍鄜密上下畤本秦侯各以其意所立非礼之所载于是雍郊始罢魏晋雍县属扶风郡后魏太延二年为平秦郡治隋为扶风郡治唐肃宗至徳二载改县曰凤翔置凤翔郡寻升府建为西京与京兆成都太原河南为五京又析置天兴县寳应元年省凤翔入天兴宋因之金大定十九年改天兴为凤翔县今为凤翔府治古雍城在城南又有五畤原括地志云在雍县南献公徙栎阳后孝公徙咸阳遂代周有天下栎阳在今临潼县咸阳即今咸阳县皆属西安府秦好畤县在今干州　再按汉志云惠王居雍大谬】
　　灵台【僖十五年秦获晋侯舍诸灵台杜注在京兆鄠县周之故台　臣谨按括地志辟雍灵沼今悉无复处惟灵台高二丈周回一百二十歩今西安府鄠县东五里有酆宫又东二十五里有灵囿囿中有灵台】
　　王城【僖十五年晋侯及秦伯盟于王城杜注冯翊临晋县东有王城今名武乡　臣谨按僖二十四年晋文公归国潜会秦伯于王城成十一年秦晋为成将防于令狐秦伯不肯涉河次于王城史记厉共公十六年壍河旁以兵二万攻大荔取其王城徐广曰今之临晋也临晋有王城厉共公在春秋末葢地失于戎而秦复取之也括地志王城大荔戎城是矣今在西安府朝邑县西临晋城在朝邑县西二里县道记云秦筑垒以临晋地故名】
　　具囿【僖三十三年郑皇武子曰郑之有原圃犹秦之有具囿也杜注原圃具囿皆囿名　臣谨按诗驷铁美襄公有田狩之事园囿之乐其诗曰游于北园四牡既闲輶车鸾镳载猃歇骄是也具囿葢亦苑囿之名穆公都雍具囿必在祈年槖泉之间自后如文之萯阳昭之棫林襄之芷阳皆离宫也至始皇而筑长杨射熊谓之上林贾山谓其自咸阳而西至雍离宫三百苑囿益广矣】
