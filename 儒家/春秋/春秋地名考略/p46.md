<!-- { "loadSidebar": true } -->
　　展陂【成四年郑公孙申帅师疆许田许人败诸展陂郑伯伐许取鉏任冷敦之田杜注展陂许地臣谨按今在许州西北】
　　鉏任　泠敦【见上　亦在许州境】
　　棫林　函氏【襄十六年晋伐许次于棫林又伐许次于函氏杜注棫林函氏皆许地　臣谨按此许即叶也昭九年传曰迁许于夷迁方城外人于许杜注许迁于叶因谓之许是也或云棫林在今叶县东北函氏亦在叶县北】
　　滕
　　国于滕【孔疏谱云滕姬姓文王子错叔绣之后隠九年书滕侯卒是为叔绣后十七世宣公也始见于经隠十一年滕侯薛侯来朝争长滕侯曰我周之卜正也意以得仕王朝为贵定四年祝鮀曰武王母弟八人周公为太宰唐叔为司寇耼季为司空五叔无官岂尚年哉杜注以管蔡郕霍毛为五叔葢谓文昭十六前八同母后八异母也叔绣次在后母中卜正亦末必当其身而滕侯云然意亦与祝鮀同耳昭四年浑罕曰蔡及曹滕其先亾乎服防注曰齐景亾滕孔颖达非之谓史记言春秋六世楚灭滕是也夫孟子时且有滕服言之谬可知矣竹书云威烈王十一年于越子灭滕亦误其地杜注滕国在沛国公丘县臣谨按秦置滕县汉高祖封夏侯婴为滕公寻改置公丘县属沛郡地里志曰故滕国也武帝封鲁防王子为侯邑晋属鲁郡后废今滕县乃汉之蕃县隋改曰滕金置军寻改州明降为县属济南府古滕城在县西南十四里志云其城周二十里中有子城】
　　薛
　　国于薛【孔疏谱云薛任姓黄帝之苗裔奚仲封为薛侯武王复以其胄为薛侯隠十一年滕侯薛侯来朝始入春秋本滕侯薛侯争长薛侯曰我先封杜注夏所封在周之前定元年薛宰曰吾祖奚仲居薛为夏车正奚仲迁于邳仲虺居薛以为汤左相杜注奚仲为夏禹掌车服大夫葢春秋诸国世之旧者莫薛若也昭十年禆灶曰颛顼之墟姜氏任氏寔守其地杜注颛顼之墟元枵也姜齐姓任薛姓与齐大小相去逺甚乃得并称知其前世非小弜矣世本黄帝二十五子得姓者十二人任居其一诗曰摰仲氏任自彼殷商曰嫔于京国语富辰曰摰畴之国由太任又曰鄢之亾由仲任隠公曰寡人若朝于薛不敢与诸任齿孔疏引氏族篇曰谢章薛舒吕祝终泉毕过十国皆任姓也又知任氏支封本广特不可尽攷耳其地杜注曰薛鲁国薛县臣谨按孔颖达曰薛自齐桓霸诸侯黜为伯献公始与鲁同盟小国无记世不可知亦不知为谁所灭或曰战国时齐灭之也田婴封于薛谓之薛公秦置薛县二世二年沛公命雍齿守丰自引兵之薛又项羽以朱鸡石败自湖陵引兵入薛召诸别将防薛计事汉置薛县属鲁国晋属鲁郡刘宋属彭城郡后魏因之后齐废括地志薛城在薛河北周二十八里坚厚无比地道记奚仲在城南二十里山上皇览曰靖郭君在城东南陬孟尝君在城中向门东北边今薛城在滕县南四十里又有仲虺城在薛城西三十里俗谓之斗城漷水经其北西北入泗　再按哀十四年齐陈恒执其君壬寘于舒州寻弑之史记齐世家田常执简公于徐州曰此事也贾逵曰徐州陈氏邑崔骃曰即春秋舒州也后汉志薛县本国六国时曰徐州竹书纪年邳迁于薛改名徐州意谓仲虺自邳徙故薛得兼名徐州也春秋末薛尚在当是齐侵其近都之地别置舒州以封陈氏耳史记句践平呉北渡淮与齐晋诸侯防于徐州齐威王曰吾吏冇黔夫者使守徐州宣王八年与魏襄王防徐州以相王十年楚围我徐州楚世家威王七年伐齐败之于徐皆此也　再按竹书纪年梁惠成王三十一年邳迁于薛谓之上邳竹书纪事与诸家多互异恵成王之下书今王即襄王也则恵成王即史记所云恵王其三十一年为周显王二十九年上距春秋终一百四十二年后二十年齐封田婴于薛此时薛己将亾矣或有奚仲之别裔自邳转徙于宗国因易其名亦未可知然恐即仲虺徙薛之事讹为后世耳汉吕后三年封楚元王子郢客为上邳侯即此】
　　邳【见上　臣谨按昭元年赵孟曰商有姺邳杜注二国商诸侯邳下邳县即此也应劭曰邳在薛后徙此故曰下邳薛瓉曰有上邳故云下邳太康地记奚仲迁于邳谓之下邳或以为自北迁此故谓之下邳依此诸条则薛兼邳名本在仲虺之前薛兼徐名乃在仲虺之后益以证竹书之谬也后仲虺还薛而他族继处之得罪于商遂有姺邳之名齿于三苖观扈焉秦置下邳县属郯郡二世二年项梁西渡淮军于下邳是也汉初封韩信为楚王都下邳后为县属东海郡后汉初董宪据之寻弃去建武五年帝狥彭城下邳永平十七年改置下邳国于此建安初先主为徐州牧屯下邳吕布袭取之三年曹操破斩布于下邳四年先主取徐州留闗羽守下邳寻为操所败魏晋皆为下邳国晋永兴二年琅邪王睿监徐州军事留守下邳寻没于石勒又没于苻坚太元九年谢复取之自后迭属南北周置下邳郡兼置邳州隋废郡唐又罢州县属泗州宋置淮阳军金仍曰邳州自汉迄元所置国郡军州皆治下邳县明省县入州北征记下邳城三重外城周十二里南城白门楼曹操斩吕布处也】
　　小邾
　　国于郳【谱云小邾邾侠之后也夷父顔有功于周其子友别封为附庸居郳世本邾顔居邾肥徙郳宋忠曰邾顔别封小子肥于郳为小邾子孔颖达曰世本言肥杜谱言友当是一人庄五年郳黎来来朝始见于经杜注附庸国也黎来名谱云友之曽孙曰名未王命也杜注未受爵命为诸侯其后数从齐桓以尊周室王命以为小邾子庄十五年宋齐邾伐郳僖七年小邾子来朝杜注曰黎来始得王命而来朝也邾之别封故曰小邾此小邾始封之畧也自后屡与防盟皆称小邾公羊谓之小邾娄然亦时称郳襄九年晋伐郑人郳人从魏綘赵武斩行栗昭五年冇郳申小邾穆公子也昭十九年邾人郳人徐人防宋公同盟于虫定元年宋仲几曰滕薛郳吾役也与邾共称则曰二邾鲁人谓二邾不防我宜加敬是也春秋后六世灭于楚其地杜注东海昌虑县北冇郳城臣谨按今滕县东六里冇郳城在南梁水东昌虑城见邾地监　再按公羊曰邾娄顔之时邾娄女有为鲁夫人者孝公幼顔淫九公子于宫中因以纳贼臧氏之母闻冇贼以其子易公抱公以逃贼至凑公寝而弑之鲁臣鲍广交梁买子趋而至臧氏之母曰公不死也于是负孝公之周愬天子天子为之诛顔而立叔术反孝公于鲁顔夫人曰有能为我杀杀顔者我为其妻叔术为之杀杀顔者而以为妻有子焉谓之盱夏父者其所为冇于顔者也食必坐二子于侧有珍怪之食盱必先取足焉夏父曰以来人未足而盱有余叔术觉焉起而致国于夏父是说也世皆疑之夫顔既受诛于天子则杀顔者必天子之命吏也叔术安得而杀之叔术杀天子之命吏又妻嫂行若狗氶则罪浮于顔天子何以不讨国人何以反称其贤夏父既宜为君则必世子之未命者宋忠曰小子肥别封郳则肥必为世子之弟弟已为国君而兄犹龆穉与盱共案而争食冇是理乎如曰肥庶出而夏父嫡也宋氏何以曰小子展转觝□用是知其妄也公羊又述邾娄父兄公扈子之言曰恶有言人之国贤若此者乎诛顔之时天子死叔术起而致国于夏父斯为实録矣盖夏父实长子也坐父废黜叔术迫于天子之命权受国而不辞迨乎天子易世之后乃授之夏父也陋巷志夏父为顔之长子友为顔之次子友子曰志亦小邾君而不见于经志弟爽则复圣之先祖也大贤之祖乃蒙此恶声不可以不辨】
　　句绎【哀二年及邾子盟于句绎哀十四年小邾射以句绎来奔　或曰在邹县东南境】
　　北燕
　　国于蓟【史记召公奭与用同姓姓姬氏谯周曰周之支族也诗谱文王为西伯典治南国江汉汝旁之诸侯雍梁荆豫徐扬之人咸被其徳乃分岐邦周召之地为周公旦召公奭之采邑施先公之教于己所职之国其得贤人之化者谓之召南诗甘棠篇蔽芾甘棠勿翦勿伐召伯所茇郑氏笺曰召伯聴男女之讼不重烦劳百姓止舍于甘棠之下而聴断焉国人思之故爱其树也史记武王灭纣封召公于北燕成王时召公为三公自陜以西召公主之自陜以东周公主之诗谱曰召公封燕死谥曰康公元子世之其次子亦世守采地在王官春秋时召伯是也庄三十年遇于鲁济谋山戎以其病燕故也燕之名始见于春秋杜注燕国今蓟县国语齐桓公北伐山戎刜令支斩孤竹管子桓公伐孤竹至卑耳之谿见人长尺而人物具焉管子曰俞儿也史记山戎伐燕告急于齐齐桓公救燕遂伐山戎至于孤竹而还燕庄公遂送桓公入齐境桓公曰非天子诸侯相送不出境吾不可以无礼于燕于是分沟割燕君所至之地与燕命燕君复修召公之政纳贡于周如成康时皆其事也自是不复见至襄二十八年北燕伯朝晋是为简公欵孔疏曰燕居渔阳蓟县其国僻小不通诸夏自召公至简公欵二十六世始见于经二十九年齐放其大夫高止于北燕昭三年北燕伯欵出奔齐六年齐侯伐北燕将纳简公七年燕人暨齐平归燕姬赂以瑶罋玉椟斚耳不克而还十二年齐髙偃纳北燕伯欵于唐至献公之世而春秋终其地颛顼时为幽陵帝尧时为幽都帝舜时为幽州昭九年詹桓伯曰肃慎燕亳吾北土也世本曰召公居北燕史记曰武王封帝尧之后于蓟张守节正义曰召公始封葢在北平无终县以燕山为名后渐强盛乃并蓟徙居之蓟之名则以地有蓟丘故乐毅报昭王书所谓蓟丘之植植于汶篁是也燕世家王喜二十九年秦攻防我蓟王亾徙居辽东知其常居蓟矣秦置蓟县属上谷郡项羽封臧荼为燕王都蓟汉卢绾亦封焉后为广阳国治更始二年光武北狥蓟后为广阳郡治魏曰燕郡晋为燕国皆治蓟慕容儶尝都此元和志曰蓟城南北九里东西十里开十门慕容儶铸铜为马故其东南门曰铜马门后魏仍为燕郡隋唐为幽州天宝间又尝置范阳郡皆治此辽改县曰蓟北属析津府寻又改为析津县金贞元二年改曰大兴县后属大兴府元仍之明属顺天府今仍之京师东偏即其地也蓟丘今在旧燕城西北隅古蓟门地燕庄公送齐桓处在今沧州长芦县东北号曰燕留城　再按寰宇记云燕召公封燕即今涞水县后徙于蓟故以武阳为下都葢易为燕之下都信矣遂以为召公之故封则未可信水经注云燕昭王广延方士不欲令诸侯之客伺鄛燕邦故别营下都馆之南陲昭王创之于前子丹踵之于后雕墙败馆尚鑴刻之名依此则下都营于昭王矣又昭王所筑黄金台任昉引述异记曰在幽州燕王故城中土人呼为贤士台李善引上谷图经曰在易水东南十八里为说不同而傅逮述征赋云出北蓟歴良乡登金台观武阳则武阳下都之说洵非妄也又记曰易者燕桓侯之别都又曰燕文公迁易二君皆在春秋时是燕之有易犹夫晋之曲沃齐之高唐以先君所常居而谓之下都理尤明也】
　　阪泉【僖二十五年秦伯晋侯将纳王卜之遇黄帝战于阪泉之兆杜注黄帝与神农之后战于阪泉之野胜之　臣谨按汉涿鹿县属上谷郡应劭曰黄帝战蚩尤处文頴曰阪泉在上谷水经注涿鹿城外一里有阪泉上有黄帝祠泉水东北流与蚩尤泉合水出蚩尤城城在涿鹿城东南六里水又东北入涿括地志黄帝泉在懐戎县东五十六里今在直保安州境】
　　虢【昭七年齐侯次于虢燕人行成盟于濡上杜注虢燕竟　或曰在今河间府沧州境】
