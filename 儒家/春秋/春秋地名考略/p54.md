<!-- { "loadSidebar": true } -->
　　莱【宣七年齐侯伐莱杜注莱国今东莱黄县　臣谨按禹贡莱夷作牧史记太公封营丘莱人来伐与之争营丘营丘邉莱莱人夷也防纣之乱而周初定未能集逺方故与齐争国是莱国在周之前矣宣九年齐侯伐莱成十八年王湫奔莱襄二年齐侯伐莱莱人赂夙沙衞以索马牛皆百匹齐师乃还夏齐姜薨齐侯使诸姜宗妇来送葬召莱子莱子不防故晏弱城东阳以逼之依此则莱国姜姓也孔疏言齐侯召莱子不为其姓姜似误六年齐侯灭莱左莱恃谋也于郑子国之来聘也晏弱城东阳而遂围莱王湫帅师及正舆子棠人军齐师齐师大败之入莱莱共公浮柔奔棠陈无宇献莱宗器于襄宫晏弱围棠灭之迁莱于郳杜注恃谋恃赂夙沙衞之谋也子国聘鲁事在五年二年晏弱城东阳至五年四月复托言治城因遂围莱葢莱甚险固故围之经年而后克也十四年衞献公奔齐齐人以郲寄衞侯杜注郲即所灭莱国襄二十八年齐庆封田于莱定十年齐侯使莱人以兵刼鲁侯孔子以公退曰士兵之两君合好而裔夷之俘以兵乱之非齐君所以命诸侯也齐侯闻之遽辟之杜注莱人齐所灭莱夷也哀五年齐置羣公子于莱杜注莱东鄙邑秦于此置黄县史记秦伐匈奴使天下飞刍挽粟起于黄腄即此汉属东莱郡有莱山史记封禅书齐公祀六曰月主祀莱山申公曰天下名山八三在岛夷五在中国东莱五山之一也元封初东廵海上公孙卿持节先行名山至东莱汉郊祀志神爵元年从方士言祀莱山一名莱隂山亦曰龙门山后汉黄县为东莱郡治晋仍属东莱郡隋属莱州寻改牟州唐因之神龙二年改置蓬莱县于蓬莱镇登州治焉先天元年复析置黄县于今治今亦曰黄县属登州府故黄县在县东二十五里又县东南二十里有莱子城即龙门山也山峡巉岩凿石通道极为险峻俗名莱子关】
　　棠【见上杜注棠莱邑也北海即墨县冇棠乡　臣谨按襄十八年诸侯同围齐齐侯驾将走邮棠杜注邮棠齐邑或言即莱棠也今胶州即墨县南八十里有甘棠社即古棠乡】
　　郳【见上杜注迁莱子于郳国　臣谨按孔疏郳小邾也二年传曰滕薛小邾之不至者皆齐故也小邾附属于齐故灭莱国而迁其君于小邾使之寄居以终身也或曰今莱州府治即春秋时齐之郳邑】
　　根牟【宣九年取根牟杜注根牟东夷国也今琅琊阳都县东有牟乡　臣谨按公羊根牟邾娄之邑非也昭八年搜于红自根牟至于商衞革车千乘即此今莒州沂水县东南有牟县晋阳都县见前阳国】
　　唐【宣十二年楚子使唐狡与蔡侯居告唐恵侯曰敢借君灵以济楚师使潘党将游阙四十乘从唐侯以为左拒杜注唐属楚之小国义阳安昌县东南有上唐乡　臣谨按司马贞曰唐本尧后封于夏墟在今晋阳周成王灭之以封叔虞又分徙之于许郢之间春秋唐恵侯是其苖裔也定三年唐成公如楚有两肃爽马子常欲之弗与三年止之唐人窃马而献之子常子常归唐侯杜注成公恵侯之后四年蔡侯呉子唐侯伐楚呉入郢五年秦子蒲子虎帅车五百乘以救楚子期与子蒲灭唐哀十七年楚子谷曰武王得观丁父以服随唐葢唐故楚之属国也至是灭秦为随县地汉志曰蔡阳县之上唐乡故唐国也师古曰汉纪云元朔五年以零陵泠道之舂陵乡封长沙王子买为舂陵侯至戴侯仁以舂陵地下湿上书请徙南阳元帝许之以蔡阳之白水乡徙仁为舂陵侯由是复立舂陵县属南阳郡而上唐乡在其境蘓伯阿过之曰气佳哉郁鬰葱葱然即此东汉改曰章陵水经注魏黄初二年改章陵曰安昌晋仍之属义阳郡后废后魏置防西县于下溠戎葢其境内也隋改唐城属汉东郡寻省括地志故唐城在枣阳县东南百五十里开元中复置唐城县属随州元省今为唐城镇在随州西北八十五里葢即古之上唐乡也】
　　黎【宣十五年伯宗曰狄有五罪弃仲章而夺黎氏地三也杜注黎氏黎侯国上党壶闗县有黎亭　臣谨按昭四年防申商纣为黎之搜东夷叛之即此竹书帝辛四年大搜于黎是也诗式微序曰黎侯寓于衞其臣劝以归也旄丘序曰责衞伯也狄人迫逐黎侯衞不能修方伯之职黎之臣子责之即此黎也诗谱次三诗于周桓王之世当卫宣公时葢黎侯之先世矣赤狄潞氏夺黎侯之地又弃其贤人仲章晋声罪伐之遂灭潞立黎侯而还汉壶闗县属上党郡应劭曰黎侯国也今黎亭是晋仍之后魏徙治于羊肠坂其地遂虚今在壶闗县东南五十里后魏别置刈陵县于汉潞县地云即黎城隋因改为黎城县属潞州唐宋因之今属潞安府上党记潞县东北八十里有黎城括地志黎国在黎城县东北十八里今黎城县东北十八里有黎侯城壶闗亦接壤地　再按汉东郡有黎县孟康曰即诗黎侯国也此葢黎侯失国寓衞时所居式微篇胡为乎中露又曰胡为乎泥中毛苌曰中露泥中二邑名又曰衞处黎侯以二邑因安之而不归故其臣劝之即其事也水经注瓠河自廪丘成都城又东迳黎侯故城南世谓黎侯城今在范县界　再按潞安府治西南三十五里有黎亭在黎侯岭上晋永兴二年刘渊以离石大饥徙屯黎亭即此葢亦因黎国旧境而名】
　　甲氏【见前臯落氏】
　　留吁【见前臯落氏】
　　茅戎【见前小戎】
　　鄟【成六年取鄟杜注附庸国也　臣谨按公羊以为邾娄之邑非也或曰在今沂州郯城县境】蛮氏【成六年晋伯宗夏阳说卫孙良夫甯相郑人伊雒之戎陆浑蛮氏侵宋杜注蛮氏戎别种也河南新郑县东南有蛮城　臣谨按后汉志文十七年周败戎于邥垂即此戎也新城县北有垂亭襄五年王使王叔陈生愬戎于晋晋人执之以其贰于戎也十六年楚子诱戎蛮子杀之公羊作戎曼子左楚子闻蛮氏之乱也与蛮子之无质也使然丹诱戎蛮子嘉杀之遂取蛮氏既而复立其子焉礼也哀四年楚人既克夷虎乃谋北方为一昔之期袭梁及霍单浮余围蛮氏蛮氏溃蛮子赤奔晋隂地楚师临上雒晋士蔑致九州之戎将裂田以与蛮子而城之又将为之卜蛮子聴卜遂执之与其五大夫以畀楚师于三户司马致邑立宗焉以诱其遗民而尽俘以归杜注夷虎蛮夷叛楚者楚又诈为蛮子作邑立其宗主葢古者致民常统于宗也汉志河南新城县曰蛮中故蛮子国后汉志新城有鄤聚古曼氏东汉初祭遵获山贼张满于鄤聚即此水经注汝水自梁县东经麻解城北故鄤乡城也蛮麻声近故误耳章懐太子曰蛮中聚在梁县西南今南阳府汝州西南有蛮城】
　　梁【见上杜注梁河南梁县西南故戎蛮子邑也　臣谨按梁本周邑时为蛮氏所据后属楚国语恵王以梁与鲁阳文子文子辞曰梁险而在北境是也恵王立于哀七年葢自灭蛮氏梁即属楚矣晋志曰战国时谓之南梁以别于大梁少梁也亦谓上梁城浑曰郑魏之弱楚以上梁应之史记魏伐赵赵与韩共击魏战于南梁亦谓之三梁须贾说穰侯梁恵王伐赵战胜三梁即此汉置梁县属河南郡后汉建武二年封邓禹为梁侯晋属襄城郡唐改承休县为梁县置汝州省梁入之今汝州西南四十五里有梁城括地志同　再按后汉志梁故国伯翳后又有注城刘昭曰因梁伯好土功故梁地多城此误移秦地之梁于此谬也】
　　霍【见上杜注梁南有霍阳山亦蛮子邑　臣谨按后汉志梁县有霍阳山水经注汝水经霍阳聚北世谓之华浮城章懐太子曰霍阳城因山以名在梁县西南杜佑通典汉于山下立霍阳县俗谓之张侯城或曰东汉初蛮中山贼张满屯于此故有是名今霍山在汝州东南二十里】
　　檀【成十一年刘子单子谓却至曰昔苏忿生为司寇与檀伯达俱封于河杜注俱封于河内也　葢在今懐庆济源县境】
　　无终【襄四年无终子嘉父使孟乐如晋因魏庄子纳虎豹之皮以请和诸戎杜注无终山戎国名臣谨按秦置无终县项羽封韩广为辽东王都无终汉初臧荼并其地汉臧荼亦置无终县属古北平郡后魏属渔阳郡隋为郡治隋末废唐干封二年复置无终县属幽州万歳通天二年改为玉田县后尝属营州又改属蓟州至今因之今县治西有古无终城】
　　有穷【襄四年魏綘曰有穷后羿自鉏迁于穷石因夏民以代夏政杜注有穷国名后君也羿有穷君之号鉏羿本国名　臣谨按夏书太康畋于有洛之表十旬弗反有穷后羿因民弗忍距于河孔安国有穷国名孔頴达曰羿居穷石之地故以穷为国号贾逵曰羿之先祖世为先王射官帝喾赐羿弓矢淮南子天问皆言尧时有羿则羿是善射之号非复人之名字也夏本纪太康崩弟仲康立商书征云惟仲康肇位四海孔曰羿废太康而立其弟仲康为天子则仲康乃羿之所立也故曰因夏民以代夏政穷国不知其处呉氏曰水经注穷水出于安丰昭二十七年楚与呉师遇于穷即此今在英山县境详见楚地】
　　鉏【见宋地城鉏】
　　寒【襄四年羿用寒浞杜注北海平寿县有寒亭　臣谨按左寒浞伯明氏之谗子弟也伯明后寒弃之夷羿收之浞行媚于内而施赂于外外内咸服羿归自田家众杀之靡奔有鬲氏浞因羿室生浇及豷使浇用师灭斟灌及斟防氏处浇于过处豷于戈靡自有鬲氏收二国之烬以灭浞而立少康少康灭浇于过后杼灭豷于戈杜注靡夏遗臣事羿者少康夏后相之子后杼少康子孔疏伯明寒君之名也哀元年伍员曰昔有过浇杀斟灌以伐斟寻灭夏后相后缗方娠逃出自窦归于有仍生少康焉为仍牧正惎浇能戒之浇使椒求之逃奔有虞为之庖正以除其害虞思于是妻之以二姚邑诸纶有田一成有众一旅能布其徳而兆其谋以收夏众抚其官职使女艾谍浇使季杼诱豷遂灭过戈复禹之绩杜注椒浇臣夏后相仲康子失国依于二斟后缗相妻有仍氏女虞舜后诸侯姚姓思其名也女艾少康臣季杼即后杼也孔疏云浞因羿窒而生浇浇已长大自能用师始灭后相相死之后始生少康少康生杼杼又年长已堪诱豷乃始灭浞而立少康计太康失邦及少康绍国向有百载而史皆畧之臣愚以为有不尽然者孔言羿立仲康杜注言相依二斟又竹书太康元年帝即位居斟寻仲康五年征羲和七年陟世子相出居商丘帝相元年征畎夷七年于夷来賔八年寒浞杀羿九年相居斟灌二十六年浇灭斟灌二十七年浇伐斟鄩大战于潍覆其舟灭之是仲康自居斟鄩羿因而拒之据有夏都其身葢未离穷国也观浞杀羿其子死于穷门则可以知矣据襄四年传靡先灭浞而立少康灭过灭戈乃在少康既立之后哀元年以浇为主故以灭浇为复禹之绩参读两自明矣通鉴前编后相二十八嵗寒浞使其子浇弑王于帝丘少康生四十嵗靡防寒浞葢出于竹书及邵氏经世是可信也平寿汉县属北海郡晋为济南郡治高齐废今其故城在莱州府潍县西南三十里寒亭在县东北五十里乃伯明所封浞见弃而归羿未尝居之也唐初有寒水县属潍州武徳六年废即故寒亭矣今有寒浞水北入海又掖水出县东南之寒同山】
　　有鬲氏【见上杜注有鬲国名今平原鬲县　臣谨按鬲偃姓臯陶之后封于鬲汉置鬲县属平原郡后汉建武中封朱祐为侯邑晋宋仍属平原郡后魏亦曰鬲县属平原郡后齐废入安徳县今徳平县东北一里有故鬲城】
　　斟灌【见上杜注斟灌斟寻皆夏同姓诸侯乐安寿光县东南有灌亭　臣谨按汉寿光县属北海郡应劭曰古防灌国禹后今灌城是也师古曰防音斟后汉改属乐安国晋因之宋初省北齐复置隋属青州唐初属乘州寻复属青州今属青州府县东北四十里有斟灌城又有灌亭】
