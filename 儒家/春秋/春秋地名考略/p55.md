<!-- { "loadSidebar": true } -->
　　斟寻【见上杜注北海平寿县东南有斟亭　臣谨按桀亦尝居斟寻汉平寿县属北海郡应劭曰古防寻国禹后今防亭是也汉又置斟县亦属北海郡后汉废今潍县西南五十里冇斟城　再按皇甫谧谓斟寻在卫臣瓉谓斟寻在河南皆误】
　　过【见上杜注过戈皆国名东莱掖县北有过乡　臣谨按掖县齐为夜邑襄王益封田单以夜邑万户是也汉置掖县为东莱郡治后汉因之郡国志掖县有过乡故过国后屡移治自后魏至今不复移今仍为莱州府治冶北有过乡】
　　戈【见上杜注戈在宋郑之间　臣谨按孔疏哀十二年曰宋郑之间有隙地焉曰嵒戈锡是也又见宋地】
　　偪阳【襄十年遂灭偪阳杜注偪阳妘姓国今彭城傅阳县也　臣谨按偪阳谷梁作傅阳郑语曰妘姓鄥郐路偪阳此杜所本也汉傅阳县属楚国地理志故偪阳国也师古曰偪音福后汉属彭城国晋因之东晋省入吕县魏收志吕县有偪阳地水经注柤水出于楚之柤地春秋襄公十年防呉于柤是也京相璠曰宋地今彭城偪阳县西北有柤水沟去偪阳八十里此直以傅阳为偪阳益知二字通用矣柤杜曰楚地今见楚地中章懐太子曰偪阳故城在氶县南今在兖州府峄县南五十里今城西有柤水古氶县亦在峄境】
　　邿【襄十三年取邿杜注任城亢父县有邿亭　臣谨按邿公羊作诗左邿乱分为三师救邿遂败之后汉建武二年封刘隆为邿侯即此亢父秦县汉因之属东平国地理志有邿亭故诗国后汉属任城国晋因之北齐废今济宁州南五十里有亢父城又有邿城在州东南水经注黄水迳亢父县诗亭谓之桓公沟南至方与县入于菏水】
　　铸【襄二十三年初臧宣叔娶于铸杜注铸国济北蛇丘县所治　臣谨按礼记武王未下车封帝尧之后于铸昭二十五年叔孙昭子从公于齐公使昭子自铸归水经注蛇水迳铸城西春秋所谓蛇渊囿也杜言即县为铸国刘昭曰蛇丘县有铸乡城又似非一处矣今宁阳西北有铸城蛇丘县详见鲁地蛇渊囿】
　　豕韦【襄二十四年曰在商为豕韦氏杜注豕韦国名东郡白马县东南有韦城　臣谨按此传范宣子自叙其先世曰昔匄之祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏其详则见于昭二十九年蔡墨之言曰昔飂叔安有裔子曰董父实甚好龙扰畜龙以事帝舜帝赐之姓曰董氏曰豢龙及夏孔甲帝赐之乘龙河汉各二各有雌雄孔甲不能食而未获豢龙氏陶唐氏既哀其后有刘累学扰龙于豢龙氏以事孔甲能饮食之夏后嘉之赐氏曰御龙以更豕韦之后龙一雌死潜醢以食夏后夏后享之既而使求之惧而迁于鲁县范氏其后也刘累上承唐尧之后其族人居于大夏叔虞始封曰唐人是因即此也说详晋国都中不再赘及夏而受氏曰御龙是已惟言夏时即更豕韦之后而宣子曰在商为豕韦氏则其说稍曲杜注曰更代也以刘累代彭姓之豕累寻迁鲁县豕韦复国至商而灭累之后世复承其国为豕韦氏国语曰祝融后八姓大彭豕韦为商伯矣此累迁之后彭姓复国之证也国语又曰彭姓彭祖豕韦则商灭之矣意此时刘累之后复当来居即宣子之言可证矣葢刘氏始焉代豕韦于夏时继复承豕韦于商世刘氏彭氏相继更居豕韦孔颖达以为旧无此解出于元凯之创获要亦无以易之也再攷竹书刘累迁鲁县帝臯召豕韦复其国后与昆吾顾俱附桀而汤伐之诗所谓韦顾既伐也竹书祖乙命韦伯武丁征豕韦克之贾逵曰武丁灭豕韦以刘累之后代之是杜氏之说亦当有所本矣韦孟述祖诗曰豕韦之后衰周尚存战国时曰垝津信陵君曰秦有垝津以临河内是也史记曹参至河内下修武度围津徐广曰东郡白马有围津围同志曰河水至韦城名曰围津汉为白马县地隋开皇十六年置韦城县属滑州唐因之大歴十一年汴宋叛帅李灵曜为诸道兵所败走至韦城永平将杜如江追擒之五代汉末郭威为将士推戴自澶州南趋汴至韦城宋亦为韦城县仍属滑景徳初契丹入寇车驾北廵驻于韦城金时县圯于水废为城镇今在大名府滑县东南五十里九域志里数同】
　　鲁县【见上杜注鲁县今鲁阳也　臣谨按汉鲁阳县属南阳郡地理志曰有鲁山故鲁县御龙氏所迁滍水所出东北至定陵入汝师古曰卽淮南子所云鲁阳公与韩战日返三舍者也晋仍为鲁阳县宋元嘉中省后魏复置又置鲁阳郡周置鲁州隋并废县属襄城郡唐改为鲁山县属汝州至今仍之有鲁阳关尧时豢龙城】
　　唐杜【见上杜注殷末豕国于唐周成王灭唐迁之于杜杜伯之子隰叔奔晋四世及士防食邑于范杜今京兆杜县　臣谨按孔疏曰杜谓殷末豕国于唐者因见左传言成王灭唐而封太叔知周初冇唐国而无豕国刘累之子孙必且失其故封而窜徙于唐也言灭唐而迁之于杜者因见国语宣王时杜伯射王于鄗知周有杜国而宣子连言唐杜必是唐灭之后更封于杜也又晋语訾袥对范宣子曰昔隰叔子违周难于晋国生子舆为司空世及武子佐文襄为卿以受随范韦注子舆士蒍也武子士防也此又晋主夏盟为范氏之解刘述贾逵之言曰成王封尧后为唐杜二国讥杜迁唐于杜之说为非即司马贞所云分唐之遗民居于许郢之间为义阳之上唐者也详见唐国中以此为说亦无不可通矣秦始皇十一年置杜县亦曰下杜汉宣帝葬其地改曰杜陵置县属京兆尹后汉建武二年延岑屯杜陵赤眉将逢安击岑岑大破之晋曰杜城县后魏曰杜县后周省入万年县今杜陵故城在西安府治东南十五里】
　　胡【襄二十八年胡子朝于晋杜注汝隂县西北有胡城　臣谨按三十一年公薨立胡女敬归之子子野杜注胡归姓之国昭四年楚子及胡子防于申伐呉十三年灵王迁胡于荆平王复之二十三年呉败顿胡沈蔡陈许之师于鸡父胡子髠灭楚子使尹大心逆呉公子取于城父及胡田以与之杜注胡田取胡子之田也定四年公防诸侯及胡子于召陵侵楚十三年楚灭胡以胡子豹归汉置汝隂县属汝南郡地理志曰故胡国高祖时封夏侯婴为侯邑魏为汝隂郡治自是州郡皆治此宋泰始中没于魏置郢州隋仍之隋唐皆尝置郡旋复为州宋置顺昌军旋升府金复为颍州元属汝宁府以州治汝隂县省入今仍之志云州冇二城南城周五里故汝隂城也北城周四里故胡国城也二城相连并为州治】
　　【见衞】
　　鄘【见衞】
　　郐【襄二十九年呉公子札观乐自郐以下无讥焉杜注在荥阳密县东北　臣谨按孔疏郐者古高辛氏火正祝融之虚也国在禹贡豫州外方之北荥波之南居溱洧之间于汉则南郡密县竟内有其都也祝融之后分为八姓唯有熊姓为郐国者处祝融之故地也郐是小国世本无其号谥不知其君何所名也郑氏以为周王夷厉之时郐公不务政事而好衣服大夫作羔裘之诗以刺之凡四篇皆郐风也其后郑武公灭其国而处之僖三十三年郑葬公子瑕于郐城之下即其地也括地志故郐城在新郑东北二十二里今密县东北五十里有郐城】
　　观【昭元年赵孟曰王伯之令也着之制令过则有刑犹不可壹于是乎虞有三苗夏有观扈商有姺邳周有徐奄杜注三苗饕餮放三危者观在今顿丘衞县　臣谨按观夏同姓国也后启五庶分封于卫是为五观竹书帝启十一年放王季子武观于西河十五年武观以西河叛彭伯寿帅师征西河武观来归此即观国不壹之事也战国防周显王元年齐伐魏取观津髙诱曰故观邑也临河津故曰观津竹书梁恵成王二年齐田寿帅师伐赵围观津汉置畔观县属东郡应劭曰夏国也后汉建武三年改封周后姬常于此曰衞国因为卫国县晋属顿丘郡隋改置观成县属魏州唐省复置属澶州宋属开徳府金属开州元属濮州今仍之古观国城在县西元和志观城汉之观县平准书河决观葢亦尝称观故杜氏云然】
　　扈【见上杜注扈在始平鄠县　臣谨按书序启与有扈战于甘之野作甘誓孔扈与夏同姓楚语昭王使观射父傅太子射父辞曰尧有丹朱舜冇商均夏有观扈周冇管蔡是其恃亲而不防也知为同姓矣史记云启立有扈氏不服故伐之尚书疏尧舜受禅启独继父以此不服淮南子曰冇扈氏为义而亾知义而不知冝也即其说矣秦改为鄠尚书疏扈鄠音同不知何故改也汉置鄠县属右扶风地理志古国夏启所伐有扈谷亭晋属始平郡后魏属京兆郡今属西安府古鄠城在鄠北二里又县南五里有甘亭以在甘水之南而名即启誓师处】
　　姺　邳【见上杜注二国商诸侯邳即今下邳县　臣谨按竹书纪年商外壬元年邳人姺人叛河亶甲五年姺人入于班方彭伯韦伯伐班方姺人来賔姺一作侁先典切说文云商诸侯为乱者考阙邳见薛国此为乱之邳人葢奚仲迁薛后继处之者也】
　　奄【见鲁都】
　　沈　姒　蓐　黄【昭元年子产曰昔金天氏有裔子曰昧为冥师生允格台骀台骀能业其官宣汾洮障大泽以处太原帝用嘉之封诸汾川沈姒蓐黄实守其祀今晋主汾而灭之矣杜注四国台骀之后　考阙】
　　仍【昭四年夏桀为仍之防有缗叛之　臣谨按昭二十八年有仍氏生女黰黑而甚美乐正后蘷取之生伯封实有豕心谓之封豕有穷后羿灭之蘷是以不祀杜注封大也又哀元年事见寒国仍地考阙】
　　肃慎【昭九年王使詹桓伯辞于晋曰肃慎燕亳吾北土也杜注肃慎在菟北三千余里　臣谨按国语仲尼在陈有隼集于陈侯之庭而死楛矢贯之石砮其长尺有咫陈惠公使问仲尼仲尼曰隼之来逺矣此肃慎氏之贡矢也昔武王克商肃慎氏贡楛矢石砮其长尺有咫先王欲昭全徳之致逺也铭其楛曰肃慎氏之贡矢以分元女大姬配胡公而封诸陈君若使有司求诸故府其可得也使求得诸金椟如之书序成王时息慎来贺王使荣伯赐息慎之命即肃慎也韦昭曰肃慎去扶余千里孔疏菟在辽东北金为上京防宁府地今为】
　　【兴京所属地】
　　亳【见上　孔疏曰亳当是近燕小国皇甫谧曰西夷之国约在今陜西北境】
