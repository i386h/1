<!-- { "loadSidebar": true } -->
　　犂【哀十年晋赵鞅伐齐取犂及辕毁髙唐之郭侵及頼而还杜注犂一名隰济南有隰隂县　臣谨按哀二十三年伐齐战于犂丘齐师败绩知伯亲禽顔庚杜注犂丘隰也哀二十七年陈成子救郑召顔涿聚之子晋曰隰之役而父死焉杜注隰役在二十三年孔颖达曰涿聚即庚也知三名为一地矣或曰齐大夫隰氏之采邑汉置漯隂县属平原郡应劭曰县在漯水之南因名后汉改曰隰隂仍属平原郡建安六年袁谭将刘询起兵以叛晋省杜云属济南盖曹魏时事也石赵复置隰隂县宋武平广固尝侨置青州于此寻废今漯隂城在济南临邑县西十里有黎丘子读书台】
　　辕【见上杜注祝阿县西有辕城　臣谨按汉置瑗县属平原郡水经注辕即瑗也后汉省今禹城县西北有辕城或云在县南百里】
　　清【哀十一年齐国书伐我及清杜注齐地济北卢县东有清亭　臣谨按水经注济水自鱼山而北迳清亭今在长清县东又隐四年公及宋公遇于清杜注卫地济南东阿县有清亭盖当时济水流于二邑之间而清地跨占其左右故二国皆有清也济水一名清水地以此名辨齐鲁之界此为最确矣】
　　博【哀十一年公防吴伐齐及博至于嬴杜注博嬴齐邑也二县皆属泰山　臣谨按国语吴王使王孙茍告周曰遵汶伐博延陵季子葬于嬴博之间汉三年韩信袭破田横走博阳汉书作博是也汉置博县属泰山郡晋宋因之后魏改县名博平为泰山郡治隋罢郡再改县名曰博城属兖州唐宋因之唐尝改县曰干封宋复改曰奉符皆以封禅泰山故也宋世县治再徙金复旧置军寻升泰安州明省附郭奉符县入之属济南府】
　　艾陵【见前艾】
　　舒州【见薛地】
　　檀台【哀十四年公与妇人饮酒于檀台臣谨按临淄县东一里有檀台】
　　丰丘【子我攻陈氏不胜适丰丘丰丘人执之杀诸郭闗杜注丰丘陈氏邑】
　　郭闗【见申池】
　　防【哀十七年公防齐侯盟于防杜注蒙在东莞防隂西故防隂城也　臣谨按汉置蒙隂县属泰山后汉省晋志有蒙隂县属琅邪国太康中始置东莞郡盖蒙隂初置时尝属之也其复置之处已非旧地故以汉县为故城后魏又废东魏复置髙齐省入新泰县元复改置蒙隂县于今治属莒州县东十里绵山社有古城周二室旧址犹存相传为战国时筑也】
　　顾【哀二十一年公及齐侯盟于顾杜注顾齐地臣谨按诗云韦顾既伐昆吾夏桀即此顾】








　　春秋地名攷畧卷三
<经部,春秋类,春秋地名考略>
　　钦定四库全书
　　春秋地名攷畧卷四
　　詹事府詹事髙士竒撰
　　晋【上】
　　国于绛【史记周成王与弟叔虞削桐为珪曰以此封若史佚因请择日立叔虞于是遂封虞于唐唐在河汾之东方百里故曰唐叔虞郑氏诗谱唐曰太原晋阳是也唐叔子燮改为晋侯燮曽孙成侯南徙曲沃近平阳其孙穆侯又徙于绛云史记自成侯至穆侯传五世郑氏但曰其孙畧言之耳桓二年左传追序晋事曰穆侯太子曰仇其弟曰成师惠二十四年文侯卒子昭侯封桓叔于曲沃文侯即仇桓叔即成师也惠三十年晋潘父弑昭侯而纳桓叔不克晋人立孝侯惠四十五年曲沃荘伯伐翼弑孝侯翼人立其弟鄂侯隐五年曲沃荘伯以郑人邢人伐翼杜注荘伯成师子翼晋旧都在平阳绛邑县东是年秋王使虢公伐曲沃而立哀侯于翼哀侯鄂侯子也桓八年春灭翼史记晋武公始都晋国即此武公荘伯子也生献公左传荘二十六年夏晋士蒍城绛以深其宫杜注绛晋所都也今平阳绛邑县时即献公九年矣按郑氏言绛不言翼意即指翼为绛杜氏绛翼两注仍有微分据水经注浍水出详髙山亦曰浍山西经翼城南诗谱言晋穆侯迁都于绛孝侯改绛曰翼献公又北广其城方二里命之为绛是也依此则翼绛为一地矣杜云翼在绛东郦云广其城或者即一城而廓大之乎应劭曰绛水在绛西南又水经注绛水出绛山西北流注浍邑以山水得名则其来旧矣僖十三年秦输粟于晋自雍及绛成六年迁新田后谓之故绛汉为绛县地属河东郡髙六年封周勃为绛侯东汉曰绛邑县有翼城刘昭注在县东八十里晋属平阳国后魏置北绛县于此兼置北绛郡治焉隋初郡废县属绛州十八年改为翼城县义宁初于此置翼城郡唐改曰浍州寻罢以县属绛州五代唐徙县治于王逢寨即今治也古翼城在今治东南十五里　臣谨按史记献公八年士蒍説公曰故晋之羣公子多不诛乱且起乃使尽杀诸公子而城聚都之命曰绛始都绛此与左传互异左传桓荘之族偪献公患之士蒍曰去富子则羣公子可谋也已二十四年乃城聚而处之冬晋侯围聚尽杀羣公子二十六年士蒍城绛以深其宫是城聚城绛本二事也史迁一之误矣今绛州绛县东南十里有车箱城相传为晋置羣公子之所西魏于此置建州以杨标为刺史镇之又汉志绛晋武公自曲沃徙此是始都绛者亦非献公也】
　　别都曲沃【曲沃自穆侯徙绛后为晋大邑惠二十四年晋始乱故封桓叔于曲沃师服曰天子建国诸侯立家今晋甸侯也而建国言大邑不当以封也隐五年曲沃荘伯以郑人邢人伐翼杜注曲沃在河东闻喜县曲沃叛王王命虢公伐曲沃桓八年曲沃灭翼九年虢仲芮伯荀侯贾伯伐曲沃荘十六年王使虢公命曲沃伯以一军为晋侯史记武公二十八年伐晋侯缗灭之尽以其宝器献周厘王王命武公为晋君于是尽并晋地而有之始都晋国自桓叔初封曲沃至武公灭晋凡六十七嵗即此也武公既徙绛曲沃复为大邑荘二十八年骊姬使言于晋侯曰曲沃君之宗也不可以无主晋侯使太子居曲沃僖四年太子祭于曲沃归胙于公骊姬譛之太子缢于新城杜注新城即曲沃僖十年晋侯改共太子狐突适下国见太子于新城又太子谓狐突曰请七日见我于新城西偏杜注下国即曲沃正义曰曲沃邑而称国者桓叔国之三世晋之旧国也盖犹周以成周为下都矣僖二十四年晋公子入于曲沃朝于武宫自后为栾氏之食邑襄二十三年晋栾盈入于曲沃胥午伏之而觞曲沃人皆叹有泣者四月栾盈帅曲沃之甲以昼入绛晋亡入魏战国策周显王四十六年秦代魏取曲沃赧王元年秦复伐魏取曲沃而归其人秦谓之左邑水经注左邑故曲沃诗所谓从子于鹄者也汉元鼎六年分左邑县地置闻喜县东汉罢左邑移闻喜县治焉后周移县治今绛州之栢壁隋移治甘谷寰宇记今县东二十里有甘谷口甘泉出焉即其地也唐复移治桐乡故城五代移今治今左邑城在解州闻喜县东臣谨按晋世家无成侯徙曲沃事考孔疏云成王灭唐封叔虞今太原晋阳县是也燮父改之曰晋成侯徙曲沃今河东闻喜县穆侯徙都绛也盖亦用诗谱今从之班固云闻喜本曲沃晋武公自晋阳徙此武字乃成字之讹　再按晋有两曲沃西征记陜州有曲沃台晋灭虢以曲沃之官守之故名详瑕】
　　迁于新田【成公六年晋人谋去故绛诸大夫皆曰必居郇瑕氏之地韩献子曰不如新田土厚水深居之不疾有汾浍以流其恶公从之迁于新田杜预故绛注曰晋人复命新田为绛故谓此故绛新田今平阳绛邑县是襄二十三年栾盈昼入绛昭十年秦后子造舟于河十里舍车自雍及绛二十九年龙见于绛郊定十三年赵鞅归晋入于绛皆是也水经注浍水合绛水又西经绛县南即新田也在浍之阳南对绛山浍水又西经虒祁宫南又西至王桥入汾汾水自临汾经绛县故城北又西经虒祁宫北又西至正平郡盖新田在二水之间所谓有汾浍以流其恶也汉于南境置绛县此仍谓之绛城俗又譌为王城后魏置曲沃县于绛山北后周移治乐昌堡在今县南七里亦曰乐昌城隋又移治绛邑故城北括地志汉绛县故城在曲沃县南二里本晋新田是也魏曲沃县属正平郡隋属绛州唐以后因之明属平阳府今县治西南二里有绛城】
　　大夏【昭元年子产曰昔髙辛氏有二子伯曰阏伯季曰实沈居于旷林不相能也日寻干戈以相征讨后帝不臧迁阏伯于商丘商人是因故辰为商星迁实沈于大夏主参唐人是因以服事夏商其季世曰唐叔虞当武王邑姜方震大叔梦帝谓己余命而子曰虞将与之唐属诸参而蕃育其子孙及生有文在其手曰虞遂以命之及成王防唐而封太叔焉故参为晋星杜注大夏晋阳也唐人若刘累之等累迁鲁县此居大夏唐人之季世其君曰叔虞孔疏曰唐人当是陶唐之后二十九年传云陶唐氏既衰其后有刘累知此唐人是刘累之等类也言等类者谓刘累后世子孙累虽迁鲁县子孙仍在大夏故厯夏及商也服防谓唐人即刘累故杜显而异之帝命邑姜之子曰虞者将以唐国与之取唐君之名以为名耳又台骀处太原杜注太原晋阳也又定四年祝佗曰分唐叔以大路密须之鼓阙巩姑洗怀姓九宗职官五正命以唐诰而封于夏虚杜注怀姓唐之余民九宗一姓为九族五正五官之长夏虚大夏今太原晋阳也又昭元年晋荀吴帅师败狄于大卤公羊作太原杜注大卤太原晋阳也世本曰唐叔居鄂宋忠曰鄂地在今大夏索隐曰唐侯之后封夏虚而都于鄂桓六年翼九宗五正逆晋侯于随纳诸鄂晋人谓之鄂侯杜注鄂晋别邑寻考传注盖大夏太原大卤夏墟唐鄂晋凡七名皆晋阳一地也尚书既修太原春秋説题辞曰髙平曰太原原端也平而有度广延曰大卤糓梁传曰中国曰太原夷狄曰大卤尚书大传曰大而髙平者曰太原水经曰汾水东南过晋阳县东晋水从县东南流注之山海经曰县雍之山晋水出焉郭注今在晋阳县西名汲瓮汉志云唐有晋水故叔虞子燮为晋侯是也齐桓公西伐大夏渉流沙似亦即此桓六年翼人纳晋侯于鄂八年武公灭翼王使虢公立哀侯之弟缗于晋鄂即晋也竹书纪年晋侯缗九年曲沃尚一军异于晋史记武公伐晋侯缗灭之王命为晋君盖荘十六年也后曰晋阳为赵氏食邑定十三年赵鞅入于晋阳以叛其后简子使尹铎为晋阳及知伯攻赵襄子走晋阳知伯与韩魏围而灌之沉灶产鼃民无叛意卒灭知伯秦纪荘襄王三年防赵晋阳置太原郡汉髙十一年封子恒为代王都晋阳都邑记晋阳有三城一曰大明城左氏谓董安于所筑即古晋阳城也髙齐于此置大明宫隋更名新城唐义旗初建髙祖使元吉居守即斯地矣唐徙晋阳县治汾水东宋初以县为平晋军寻罢军为平晋县后又徙治永利监属太原府金因之明初复移县于汾水西洪武八年改为太原县即古唐国也　臣谨按或言尧禹皆尝都晋阳似未必然世纪但云尧都平阳禹都安邑而晋国初建唐人是因乃指唐之后裔注疏言之详矣盖后人缘唐夏之号而附防尧禹未足信也再按都邑攷虞叔封唐燮父徙居晋考诸书皆言燮父改号曰晋无徙都事或言古唐国在太原县北古晋阳城在太原县东北盖亦相近也其国都小有更置则有之朱子诗集注南有晋水至于燮乃改国号曰晋亦同再按汉志太原郡晋阳县注云故诗唐国周成王防唐而封太叔龙山在西北晋水所出后汉志龙山即县雍山也而臣瓒曰所谓唐今河东永安是去晋四百里师古是之水经注汾水自冠爵津南经永安县西厯唐城瓒注汉书云尧所都也括地志云故唐城在翼城县西二十里转相传袭如出一口永安汉初为彘县今为霍州但据参为晋星晋封夏虚左传本文甚明是以注疏无异辞朱子亦云在禹贡冀州之域太行恒山之西太原大岳之野瓒説凿空杜撰不可从再按括地志云故鄂城在慈州昌宁县东二里后魏昌宁县今为吉州乡宁县世本诸书甚明无容剏为异説矣附订于后】
　　大卤【见上】
