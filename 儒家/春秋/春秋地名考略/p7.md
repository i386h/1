<!-- { "loadSidebar": true } -->
　　乘丘【荘十年公败宋师于乘丘杜注鲁地　臣谨按战国策张仪谓魏王齐伐赵取乘丘収侵地虚顿丘危史记周安王二年三晋伐楚至乘丘而还即此也汉置乘氏县属济隂郡景帝封梁孝王子买为侯邑应劭曰故春秋时乘丘也和帝又以封梁商晋属济隂郡后魏仍属济隂郡隋属曹州唐宋仍之金废今乘氏故城在曹县东北五十里再按西汉泰山郡有乘丘县师古曰即春秋乘丘也武帝封中山靖王子将夜为侯邑水经注洸水自宁阳又西南经乘丘故城东括地志乘丘在瑕丘县西北三十五里今兖州府西北二十五里有古瑕丘城曲阜在兖东三十里以是计之乘丘去鲁都不及百里矣时公子偃自雩门窃出败宋师必寇在门庭故能出不意薄之也若乘丘在曹县则相去三百里无用竒之法矣应説当误顔氏为优又隋志分钜野置乘丘县寻省此则近乘氏国策所谓赵乘丘也】
　　雩门【荘十年公子偃自雩门窃出杜注雩门鲁南城门　臣谨按鲁国都其城十二门正南曰稷门南之左曰章门右曰雩门正北曰圭门北之左曰齐门右曰龙门正东曰建春门东之左曰始明门右曰鹿门正西曰史门西之左曰归徳门右曰麦门杜预曰鲁有东城南城有上东等门左传定八年公敛处父帅成人自上东门入与阳虎战于南门之外上东门盖城东之北门又国语臧文仲祭爰居于鲁东门之外襄二十三年臧纥斩鹿门之闗出奔邾白褒鲁记曰鹿门有两井一为臧武仲井一为季桓子井国语桓子穿井得土缶中有羊以问仲尼者也雩门以面临雩水得名隔水有雩坛髙三丈荘十年公子偃自雩门窃出防臯比而犯宋师又哀十一年冉有帅左师次于雩门之外水经注沂水有二一出尼丘山西北经鲁雩门即曽防浴沂处是也荘三十二年圉人荦能投盖于稷门定五年阳虎盟季桓子于稷门之内又哀八年吴伐鲁微虎欲以私属徒宵攻吴及稷门之内而止亦谓之南门僖二十年新作南门传曰本名稷门僖公更髙而大之故名髙门定十年齐人陈女乐文驷于鲁城南髙门外即此矣门内有鬬鸡台二所昭二十五年季郈之鸡鬬括地志鬬鸡台二相距十五歩是也又有郭门西郭门也曰子驹之门文十一年获长狄侨如埋其首于子驹之门又莱门则东北郭门也哀六年齐人召公子阳生阳生请与南郭且于乘出莱门而告之故或曰莱门即阳闗邑门也又有争门吏门石门公羊传齐桓公使髙子将南阳之甲立僖公而城鲁或曰自鹿门至于争门或曰自争门至于吏门是也争门一云当作净门净鲁北门池也吏门即史门矣吕氏春秋归父居石门石门盖亦郭门地也】
　　郭【荘十一年公败宋师于郭杜注鲁地】
　　济西【荘十八年公追戎于济西杜注戎来侵鲁公逐之于济水之西　荘三十年公及齐侯遇于鲁济杜注济水厯齐鲁界在齐界为齐济在鲁界为鲁济盖鲁地　僖三十一年取济西田左传分曹地也公羊传曰恶乎取之取之曹也晋侯执曹伯班其所取侵地于诸侯杜注二十八年晋文讨曹分其地竟界未定至是乃以赐诸侯左传分曹地自洮以南东于济杜注济水自荥阳东过鲁之西至乐安入海　宣元年齐人取济西田杜注济西故曹地僖三十一年晋文以分鲁　宣十年齐人归我济西田　臣谨按汉志济水过郡九行千八百四十里至琅槐入海九郡谓河东河内陈留梁国济隂泰山济南齐郡千乘也水经注济水出河东垣县王屋山至巩县截河而南为荥泽过寃句定陶西东流济隂乘氏县西分为二渎其南渎为菏水东南流至山阳湖陆县与泗水合而入淮其东北流入钜野泽又东北过东郡寿良县西界北迳须昌谷城又东北迳卢县华不注山台县菅县梁邹临济乐安而入于海杜氏所谓厯齐鲁界者即东北分流一支其在钜野寿良须昌则穿曹鲁之境谓之鲁济其在谷城以下则穿齐卫之境所谓齐济也钜野今亦为县寿良即今寿张须昌在今东平州谷城在今东阿县此齐鲁分界也追戎济西即已氏之戎在今曹县境者隐元年防于潜七年伐凡伯皆此戎也今曹州即古曹国与鲁之东郓钜野相接所争济西田盖在此襄十八年晋侯伐齐沈玉济河防于鲁济此则东平之鲁济也国语齐桓公反鲁卫燕地正封疆地南至于隂西至于济北至于河定八年齐与卫地自济以西禚媚杏以南书社三百是则齐卫分境之齐济也战国策燕王谓苏代曰齐有清济浊河可以为固乐毅伐齐战于济西齐师大败遂入临淄盖汉以前济水经流之迹若此郦道元曰王莽之世川渎枯竭济水便入于河不复絶流而南其余流自东平以东北者皆谓之清水杜佑曰济水絶流已乆今自东平以东北入海者实菏泽汶水之合流耳诸史由是但言清河无复济水之名至元人于宁阳县筑堈城坝遏汶水入洸以通运河明永乐中又于东平州东筑戴村坝尽遏汶水入防通河説者谓大清河古济而今汶者也经此二变济渎故迹遂不可复考今曹县北三十里及定陶诸境犹有故济堤即鲁济昔曰经流处】
　　洮【荘二十七年公防杞伯姬于洮杜注鲁地　僖八年盟于洮杜注鲁地　臣谨按僖三十一年取济西田分曹地自洮以南东傅于济故曹地亦有洮之名水经注鄄城西南五十里有桃城或谓之洮瓠子河所迳亦曰姚城因姚墟而得名也援神契舜生姚墟应劭曰姚墟与雷泽相近世称姚城即春秋分曹地自洮者也今在濮州西南五十里　张洽集传洮在济南府误】
　　郿【荘二十八年冬筑郿公谷皆作防杜注鲁下邑臣谨按水经注济水经梁山东又迳微乡东京相璠曰寿张县西北三十里有故微乡王氏曰微子所封国也今寿张县东南五十里有古寿张城】
　　诸【荘二十九年城诸及防杜注诸今城阳诸县　臣谨按文十二年季孙行父城诸及郓即此诸也地在石屋山东北潍水之南汉置诸县属琅琊郡晋属城阳国刘宋属东莞郡魏因之北齐省入东武隋改东武为诸城即今县治也古诸城在今治西南三十里】
　　鲁济【见济西】
　　薛【荘三十一年筑台于薛杜注鲁地】
　　秦【荘三十一年筑台于秦杜注东平范县西北有秦亭　臣谨按魏収志东平郡尝治范县之秦城即此志云县东北四十余里有鲁西门旧有石门髙数尺盖鲁卫之境今范县南二里有秦亭】
　　梁丘【荘三十二年齐侯宋公遇于梁丘杜注梁丘在髙平昌邑县西南　臣谨按昌邑在今金乡县见防县西南有梁丘乡即齐宋相遇处括地志梁丘城在城武县东北三十二里盖接界处也今城武县东北三十里有梁丘山】
　　党氏台【荘三十三年筑台临党氏杜注党氏鲁大夫今曲阜县东北八里故鲁城内有荘公台稍西南又有昭公台】
　　稷门【见雩门】
　　逵泉【公子牙归及逵泉卒杜注鲁地　臣谨按寰宇记云逵泉在曲阜东南十里源出平泽合沙沟共流数里以入于沂名曰逵泉沟一名连泉今县南五里有逵泉其旁又有茶泉车辋泉柳青泉两观泉凡五泉上有龙祠漕河志云县境之泉凡二十二其五入泗其十六入沂其一入洸】
　　密【闵二年共仲归及密乃缢杜注鲁地琅琊费县北有密如亭　今在费县北】
　　郦【僖元年公子友败莒师于郦公羊作犂谷梁作丽杜注鲁地】
　　汶阳田【僖元年公赐季友汶阳之田及费杜注汶阳田汶水北地汶水出泰山莱芜县西入济臣谨按汶有五源一出于莱芜县之原山水经谓之北汶一出于岳北仙台曰嬴汶又有出于牟县者曰牟汶或曰小汶又有柴汶浯汶惟浯汶东流入海余四汶同防于泰安州徂徕山南曰大汶口又西南入兖州府宁阳县境至东平州东防坎河诸泉至四汶口而分其西流者入大清河此故道也水经注济水过寿张县西界安民亭南汶水从东北来注之是也安民亭今为安平镇在东平州西南明永乐间于东平州筑坝遏汶水至汶上县东北合白马河鵞河诸水入南旺湖南北分流于是下流稍移而南而齐鲁分境之迹盖如故也汶北之地故多属鲁而侵于齐公羊盟柯传荘公将防乎桓荘公升坛曹子手劒而从之管子进曰君何求乎曹子曰城坏压竟君不图与愿请汶阳之田桓公许诺吕氏春秋齐桓公伐鲁鲁人不敢轻战去鲁国五十里而封之将盟荘公与曹刿皆怀劒至于坛上荘公左桓公右抽劒以自承曰鲁国去境数百里今去境五十里亦无生矣封于汶则可不则请死管仲曰君其许之乃遂封于汶南与之盟由是言之鲁之封境固在汶北甚逺齐之侵夺且尝逾汶而南不特汶阳也僖公赐季友者盖新反之田当亦无防也成元年齐败于鞍迫于晋命而归鲁汶阳田八年晋复使韩穿来言汶阳之田归之于齐鲁终不能有也夷考鲁地在汶北者龟山在今新泰县讙阐及定公所筑之蛇渊囿并在今宁阳县而成三年侨如所围之棘又在蛇丘北南距汶八十里皆可以谓之汶阳田定十年公防齐侯于夹谷将盟齐人加于载书曰齐师出竟而不以甲车三百乘从我者如此盟孔丘使兹无还揖对曰而不反我汶阳之田吾以共命者亦如之于是齐人来归郓讙龟隂田杜注曰三邑皆汶阳田也盖至是鲁始得有汶阳矣然鲁地在汶北犹多成其最着他如龙如桃及平阳莱柞皆齐人所争而不得者郓在济西不可浑入汶阳详见三田】
　　费【见上　臣谨按尚书大传周初淮浦徐州并起为宼伯禽伐之于费作费誓史记作盻誓贾逵索隐皆以费音同秘鲁懿公子大夫费伯邑隐七年费伯帅师城郎是也僖公与季友始为季氏邑襄七年南遗请城费昭十二年南蒯以费叛十三年叔弓帅师围费定十二年堕费即此汉置费县属东海郡后汉属泰山郡晋属琅琊国宋为琅琊郡隋属沂州至今因之城凡四移后汉移薛堌又移祊城后魏移阳口山隋复还祊城即今治也春秋时故城在今治西南七十里　或云费伯食邑在今鱼台县西南有费亭晋地道记湖陆西有费亭城非季氏之费也】
　　甯母【僖七年盟于甯母杜注髙平方与县东有泥母亭音如甯　臣谨按今鱼台县东二十里有谷亭镇即春秋时之甯母亭也水经注谓之谷庭城泗水经此亦曰谷亭河水深数丈俗名负娘河相传有孝子负母渡此】
　　卞【僖十七年夫人姜氏防齐侯于卞杜注今鲁国卞县　臣谨按卞古国龙苗生吾融吾融生卞明封此记曰汤伐有卞春秋时为鲁卞邑或曰卞荘子食邑襄二十年季武子取卞史记曹世家顷公亡迁于卞邑汉置卞县属鲁国晋属鲁郡宋因之后魏省入汶阳县隋改置泗水县属兖州唐宋复因之】
　　升陉【僖二十二年及邾人战于升陉杜注鲁地】
　　昌衍【僖二十七年介葛卢来舍于昌衍杜注鲁县东南有昌平城　臣谨按今兖州府东南八十里有昌平城又城西有昌平驿亦袭此名】
　　重馆【僖三十一年臧文仲如晋宿于重馆杜注髙平方与县西北有重乡城　臣谨按重乡城在今鱼台县西北十一里】
　　郚【文七年城郚杜注卞县南有郚城城郚备邾难也臣谨按郚音鱼汉于此置郚乡县属东海郡成帝封鲁顷王之子闵宣帝封楚思王之子光皆为郚乡侯邑此后汉省今泗水县东南有郚城】
