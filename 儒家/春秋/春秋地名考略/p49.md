<!-- { "loadSidebar": true } -->
　　荀【见上杜注国名　臣谨按世本荀贾皆姬姓不知谁灭之晋大夫有荀氏贾氏葢晋灭之以赐大夫臣瓒曰荀国在河东水经注古水出临汾县西又西南流迳荀城东古荀国也都邑志荀城在绛州正平县西十五里正平隋县今綘州东北二十五里有临汾故城是也然则荀国当在綘州界矣再按先儒皆谓荀即郇考诗云郇伯劳之竹书昭王六年赐郇伯命则郇为伯爵自不同也逸周书王防解云天子南面立唐叔荀叔周公在左孔晁皆云唐荀皆成王弟是郇为文昭荀为武穆又不同也孔疏又止云荀姬姓其为两国无疑郇见晋地】
　　贾【见上杜注贾国名　臣谨按庄二十八年晋献公娶于贾无子杜注贾姬姓国昭二十八年昔贾大夫恶娶妻而美三年不言不笑杜注贾国之大夫即此也博物记临汾有贾乡古贾伯邑今在綘州界又今华州蒲城县西南十八里有贾城二说未知孰是】
　　贰【桓十一年楚屈瑕将盟贰轸郧人军于蒲骚将与随绞州蓼伐楚师杜注贰国名　近志在今随州应山县境】
　　轸【见上杜注轸国名　近志在今徳安府应城县西】
　　郧【见上杜注郧国在江夏云杜县东南有郧城　臣谨按宣四年云若敖娶于防生鬭伯比若敖卒从其母畜于防滛于防子之女生子文焉防夫人弃诸夣中虎乳之防子田见之遂使收之楚人谓乳谷谓虎于莬故命之曰鬭谷于莬以其女妻伯比杜注防国名葢即此郧也其后灭于楚有其地昭十四年楚子杀鬭成然使鬬卒居郧以无忘旧勲定四年呉入郢昭王自云中奔郧郧公辛之弟懐将弑王辛止之与其弟巢以王奔随是也其地汉志江夏竟陵县有郧乡楚郧公邑应劭曰江夏云杜县有防亭即若敖娶处二说皆与杜同汉云杜县后周废今其故城在景陵县西北景陵即汉竟陵也然求其境内则无地以拟之水经注曰涢水迳安陆故城古郧城也汉安陆县属江夏郡晋为江夏郡治周置涢州唐为安州宋为安徳府明为徳安府又歴代所改州郡之名甚多皆以安陆为治所至今仍之元和志云安州即防子国杜氏通典曰安州即防楚灭之以封鬭辛防郧涢三字通用又其地故名郧城五代志云安陆县理郧城晋太元八年苻坚大举入寇慕容垂进拔郧城义熙初桓振据江陵为刘毅等所败逃于涢川既又自郧城袭江陵梁武帝攻鲁山谓郧城竟陵之粟方舟而下是也岂安陆实郧国故父老其名因得见于史与然终与杜不合未知何故也臣愚以为郧境本广而安陆云杜竟陵皆接壤王莾地皇三年贼帅王匡拔竟陵转击云杜安陆可征已涢水绕安陆固宜为郧都云杜以梦为名或即郧子田处亦未可知耳　再按刘昭误引杜注入县下】
　　蒲骚【见上杜注蒲骚郧也　臣谨按今徳安府应城县北三十里有蒲骚魏尝于此置浮阳县隋废】绞【见上杜注绞国名　臣谨按桓十二年楚伐绞大败之为城下之盟而还即此或曰在今郧阳府西北】
　　州【见上杜注州国在南郡华容县东南　臣谨按哀十七年太师子谷曰观丁父鄀俘也武王以为军率是以克州蓼服随唐大启羣蛮葢二国不久皆灭矣战国策庄辛谓顷襄王左州侯右夏侯葢尝以为嬖人邑也史记楚考烈王元年纳州于秦以平汉为州陵县属南郡后汉因之呉废晋太康初复置州陵县仍属南郡宋改属巴陵郡齐梁因之后周废今州陵城在监利县东三十里】
　　蓼【见上杜注蓼国今义阳县东南湖阳城　臣谨按卽古飂国昭二十九年蔡墨曰昔飂叔安裔子董父事舜氏曰豢龙封诸鬷川鬷夷氏其后也杜注鬷水上夷皆董姓郑语董姓鬷夷则夏灭之矣商书遂伐三鬷俘厥宝玉葢即所谓水上鬷夷之余种也孔三鬷国名今定陶也见曹国飂则叔安之初封继处其地者则为蓼亦曰廖楚得其地谓之湖阳竹书楚共王防宋平公于湖阳史记沛公攻湖阳下之汉为县属南阳郡地理志曰故廖国师古曰廖力救反左作飂其音同耳后汉初光武封姊为湖阳公主建安二年曹操击张绣于穰防湖阳又攻舞隂下之晋省入棘阳宋齐于此置戍北魏太和二十二年克之复置湖阳县梁尝得之寻复入魏北朝皆于此设侨州郡代有变改唐贞观中始罢以县属唐州宋仍之金废县为镇嘉定十三年孟宗政败金人于湖阳即此镇也今湖阳故城在南阳府唐县南九十里】
　　罗【桓十二年楚伐绞涉于彭罗人欲伐之杜注罗熊姓国在宜城县西山中后徙南郡枝江县　臣谨按孔疏曰罗熊姓国世本文也桓十三年屈瑕伐罗罗与卢戎两军之大败之自后不复见葢迁于楚矣九域志罗国城在襄阳今襄阳府冝城县西二十里有罗川城楚迁之枝江国语冨辰曰罗之亡因季姬当在此时后汉志枝江侯国本罗国后又徙于长沙今岳州府平江县南三十里有罗城即罗子国又长沙府湘隂县东六十里有罗城乃接境处也秦置县汉晋因之皆属长沙郡唐废亦谓之罗川隋末萧铣为罗川令即此也地有汨罗江源出江西之宁州分为二一日汨水一经古罗城曰罗水至屈潭而复合即屈原自沉处也】
　　赖【桓十三年楚屈瑕伐罗楚子使頼人追之不及杜注赖国在义阳随县赖人仕于楚者　臣谨按赖公谷作厉昭四年防于申执齐庆封杀之遂灭赖赖子面衔璧造于中军王释其受其璧迁赖于鄢城之而还申无宇曰求诸侯而至伐国而克城竟莫校王心不违民其居乎杜注谓筑城于外竟诸侯无与争是年冬云东国水不可以城彭生罢赖之师杜注谓罢城赖之师林氏曰东国赖故都也然则赖地葢在方城之外昭十四年楚平王简东国之师于召陵即此东国矣乃又云赖在随县不知何故后汉志襃信侯国有赖亭故赖国文献通考云赖国在襃信县汉襃信县刘宋改苞信元省为苞信镇今在息县东北其赖亭则在光州商城县南葢地相接也商城县隋曰殷城故志又云殷城有赖亭在当时正为楚国方城外地与义甚相合也】
　　卢戎【见楚地卢】
　　牟【桓十四年邾人牟人葛人来朝杜注牟国今泰山牟县　臣谨按僖五年公孙兹如牟娶焉即此汉置牟县属泰山郡地理志曰故国也后汉以下皆因之北齐省今秦安州莱芜县东二十里冇牟城】
　　葛【见上杜注梁国宁陵县东北　臣谨按葛葢古国孟子汤居亳与葛为邻僖十七年齐桓公如夫人者六人曰葛嬴宁陵汉县属陈留郡应劭曰故葛伯国后汉属梁国晋因之今属归徳府县北十五里有葛城张洽葛国在拱州宁陵县水经注葛城在寜陵县东四十里】
　　于余丘【庄二年公子度父伐于余丘杜注于余丘国名也　臣谨按公羊曰于余丘者何邾娄之邑也谷梁亦曰邾邑高氏曰于发语辞犹曰于越程沙随曰邾附庸汪氏曰小国而后属邾啖氏曰前后未有邑言伐者葢杜说为长也或曰在沂州界】
　　谭【庄九年齐师灭谭谭子奔莒杜注谭国在济南东平陵县　臣谨按诗硕人篇闵庄姜也曰谭公惟私毛苌曰姊妺之夫曰私葢亦齐之婚姻国也汉置东平陵县以右扶风有平陵故加东济南郡治焉晋初移郡治歴城县寻废赵石虎建武八年济南平陵城北石虎一夜中自移于城东虎以为己瑞也后魏亦置平陵县仍属济南郡唐初复置并置谭州治焉贞观初州废县属齐州十七年齐州都督齐王祐据州叛土人李君求等据县不从因改曰全节元和十年省入歴城今济南府治东七十五里有东平陵故城又有谭城在府东南七十里　史记齐世家桓公二年灭郯此误以谭为郯又周本纪襄王十六年翟人杀谭伯此误以原为谭】
　　遂【见陈】
　　萧【见宋地】
　　滑【庄十六年滑伯同盟于幽杜注滑国都费河南缑氏县　臣谨按滑国姬姓僖三十三年秦人入滑左曰孟明灭滑而还杜注灭而书入不能冇其地也成十三年晋使吕相絶秦曰殄灭我费滑离散我兄弟杜注费滑滑国与晋同姓孔疏春秋之时更无费国秦惟灭滑知滑即费国邑并举也十七年郑子驷侵晋虚滑杜注虚滑晋二邑滑故滑国为秦所灭时属晋后属周襄十八年楚公子格帅师侵费滑胥靡杜注胥靡郑邑孔疏曰不言费滑杜意当以费滑为周邑也二十九年女叔齐曰滑姬姓也晋是以大若非侵小将何所取当即指虚滑为二邑时马氏曰秦晋所灭各是一国葢误定六年郑伐周冯滑胥靡孔疏曰滑此时又属周矣周人又谓之侯氏昭二十二年王子朝之乱晋师军于侯氏战国为缑氏史记秦昭王四十六年梁攻韩缑氏蔺拔之汉置缑氏县属河南郡晋因之水经注休水重源又发缑氏原王子晋控鹤于此又迳延寿城南缑氏县治故费滑也太安二年成都王颖自邺入犯帝幸缑氏击頴将牵秀走之下至唐宋皆属河南郡惟东魏一属洛阳熙宁初省入师今其故城在县南二十里再按僖二十年郑入滑应别为一国也】
　　权【庄十八年楚武王克权杜注权国名南都当阳县东南有权城　臣谨按水经注沔水迳当阳县之章山东又东防权口南流迳权城此古之权国也权水发源于荆门州之西防诸山至当阳而合今当阳县东南冇权城】
　　郭【庄二十四年经书郭公　臣谨按胡氏曰郭亡也管子曰齐桓公游于郊见亡国之墟焉访诸野耋故郭国之墟也惟善善不能用恶恶不能去是以亡也今东昌府城县有郭水水之南防有郭城博城图经曰春秋亡国郭氏之墟也　再按刘向新序郭为北燕之地与齐接壤无据】
　　戎【庄二十八年晋献公娶二女于戎大戎子狐姬生重耳杜注大戎唐叔子孙别在戎狄者　臣谨按孔疏曰晋语狐氏出自唐叔之后狐伯行之子实生重耳或曰狐其舅也在今延安府境】
