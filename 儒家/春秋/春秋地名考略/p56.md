<!-- { "loadSidebar": true } -->
　　鲜虞【昭十二年晋伐鲜虞晋荀呉伪防齐师者假道于鲜虞遂入昔阳秋八月壬午灭肥以肥子绵臯归杜注鲜虞白狄别种在中山新市县　臣谨按鲜虞一曰中山司马贞曰鲜虞姬姓国后汉志子姓十三年曰鲜虞人闻晋师之悉起也而不警边又不设备晋荀呉自着雍以上军侵鲜虞及中人驱冲竞大获而归孔疏晋侯从平丘防还闻鲜虞不备使荀呉以上军侵之非从本国去也定三年鲜虞败晋师于平中获晋观虎杜注平中晋地今别见四年防于召陵将为蔡讨楚荀寅曰水潦方降中山不服弃盟取怨无损于楚而失中山乃辞蔡侯杜注中山即鲜虞五年晋士鞅围鲜虞报观虎之役也哀元年师及齐师衞孔圉鲜虞人伐晋取棘蒲三年齐卫围戚求援于中山四年晋荀寅奔鲜虞齐防鲜虞人纳荀寅于栢人六年晋伐鲜虞讨范氏之乱也葢晋尝竭力图中山终春秋之世不能取战国防赵烈侯元年魏文侯假道于赵攻中山魏世家曰文侯十七年使子击守之又秦甘茂曰魏文侯令乐羊攻中山三年拔之乐羊反文侯示之谤书一箧即此事也赵武灵王曰我国东有河薄洛之水与齐中山同之十年略中山地至宁葭二十一年攻中山合军曲阳攻取丹丘华阳鸱之塞王军取鄗石邑封龙东垣中山献四邑以和惠文王三年灭中山迁其军于肤施自是地属赵汉置新市县景帝封王弃之为侯邑属中山国魏晋因之晋隆安初拓拔珪围后燕中山城慕容鳞出据新市后魏亦属中山郡齐周因之隋大业初省入九门县唐复置寻废为新市镇白居易言诸道村镇冀不能过新市镇今在真定府治西北四十里有鲜虞亭】
　　中人【见上杜注中山望都县西北有中人城　臣谨按晋语及列子皆云赵襄子使新樨穆子攻翟胜左人中人史记赵敬侯伐中山战于中人又赵孝成王七年齐田单将赵师取燕中都孔颖达曰即中人也葢中山之邑尝为燕所取但两汉志皆云唐县有中人亭唐县在望都之西三十里汉时皆属中山国晋因之虽属连壤不无小讹徐广以为在唐县之东北是也晋载记慕容垂都中山括地志王氏通释皆以为即中人亭也今唐县西北十三里峭岭上有中山城】
　　肥【见上杜注肥白狄也绵臯其君名钜鹿下曲阳县西有肥累城　臣谨按史记赵王迁三年秦攻赤丽冝安李牧与战于肥下却之孔氏曰战于肥累之下也汉置肥累县属真定国地理志曰古肥子国也后汉省魏收志藁城有肥累即此城也今在藁城县西南七里括地志同　又汉志辽西有肥如县应劭曰肥子奔燕燕封之于此今为永平府卢龙县又济南府肥城县亦相为肥子亾国后所居】
　　鼓【昭十五年晋荀呉帅师伐鲜虞围鼓鼓人以城叛弗许力尽而后取之以鼓子防鞮归杜注鼓白狄之别种钜鹿下曲阳县有鼓聚　臣谨按二十二年曰晋之取鼓也既献而反鼓子焉又叛于鲜虞六月荀呉畧东阳使师伪籴者负甲以息于昔阳之门外遂袭鼓灭之以鼓子防鞮归使涉陀守之杜注献献于庙东阳晋之山东邑魏郡广平以北守守鼓之地涉佗晋大夫自此地属于晋矣汉置下曲阳县属钜鹿郡师古曰常山有上曲阳故此为下光武自蓟南驰兼行至下曲阳既而自信都攻下曲阳防之元和末皇甫嵩攻破黄巾张宝于下曲阳是也晋属赵国后魏改为曲阳县髙齐县废入藁城即今晋州治西五里下曲阳城是也其地有鼓城山以鼓子所居而名】
　　昔阳【见上鲜虞条杜注昔阳肥国都乐平沾县东南有昔阳城又见上鼓条杜注昔阳故肥子所都臣谨按汉沾县属上党郡晋属乐平郡地在太行之东去中山絶逺孔疏曰杜以昔阳为肥国之都曲阳之肥累城则是肥国取彼肥为名也刘非之曰齐在晋东伪防齐师当自晋而东行假道鲜虞遂入昔阳昔阳在鲜虞之东明矣乐平沾县在中山新市西南数百里何假道东北而反入于西南乎本先言入昔阳别言灭肥肥与昔阳不得为一昔阳既是肥都何以复言下曲阳有肥累之城是肥名取于彼乎肥小国境必不逺何肥名取于钜鹿之城而建都则在乐平之县也但据二十三年云荀呉使师伪籴者负甲以息于昔阳之门外遂袭鼓灭之则昔阳之为鼓都信矣是说也孔颖达尝反覆辨之意在护杜展转支离未言都县移动古今不一安知昔之沾县非即今之昔阳但肥都昔阳与鼓相近故既灭肥国复从此袭鼓取之则依然折而入于刘矣葢杜见灭肥之文系于入昔阳之后遂疑昔阳为肥都而不复详其乖于袭鼓之至于沾县昔阳之说必有所本当是承袭旧诂失在前人也今按前汉志下曲阳注应劭曰荀呉灭鼓今鼓聚昔阳亭是也后汉志则云曲阳有鼓聚故翟鼓子国有昔阳亭是昔阳与鼓亦有微分水经注曰白渠枝水自肥累东经昔阳城南世谓之直阳城非也即鼓聚矣皆同刘说当从之战国时昔阳为齐地史记赵恵文王十六年亷颇攻齐拔昔阳是也隋开皇十六年于此改置昔阳县十八年改为鼓城属定州寻属赵郡刘朐曰北齐废曲阳县入藁城隋分藁城于下曲阳故城东五里置昔阳县寻改曰鼓城是也唐仍属定州武徳五年幽州总管李艺引兵击刘黒闼黒闼遣其弟十善拒战于鼓城是也寻属恒州宋属祁州金因之元置晋州明以州治鼓城县省入属真定府今仍之又别有昔阳亭在州东南　再按今平定州乐平县东五十里有昔阳城俗呼为夕阳城即杜氏所云沾县之昔阳城也应误】
　　房【昭十三年楚之灭蔡也灵王迁许胡沈道房申于荆杜注汝南呉防县即防国　臣谨按周昭王娶于房曰房后即此房也汉呉房县属汝南郡孟康曰以楚封呉王弟夫槩于此故曰呉房夫槩事详见楚棠谿地后汉晋仍之两汉晋志皆作房字杜作防传写之讹也魏为遂宁县隋复故元和十二年李愬攻呉房克其外城既平呉元济遂改号曰遂平今仍之属汝宁府】
　　密须【昭十五年王谓籍谈曰密须之鼓与其大路文所以大搜也阙巩之甲武所以克商也唐叔受之以处参墟杜注密须姞姓国也在安定隂密县臣谨按定四年祝鮀曰分唐叔以大路密须之鼓阙巩姑洗懐姓九宗职官五正命以唐诰而封于夏墟即此事也诗皇矣篇密人不共敢拒大邦侵阮徂共毛传密须氏也国语史苏曰密须之亡由伯姞吕氏春秋曰密须之民自防其主以与文王文王得鼓路盖在此时矣秦曰隂密史记秦迁白起于隂密山汉置隂密县属安定郡地理志诗密人国有嚣安亭后汉省晋复置后魏属平凉郡隋省别置灵台县括地志隂密故城在安定县东鹑觚县西其东接县故城通考灵台县有隂密城今在平凉府灵台县西五十里　再考国语共王游泾上密康公从韦昭以为姬姓又僖十七年齐桓公夫人密姬生懿公汉志河南郡有密县臣瓒曰姬姓国也与隂密之密有别】
　　阙巩【见上杜注阙巩之甲阙巩国所出甲也　考阙】
　　甲父【昭十六年齐侯伐徐徐人行成赂以甲父之鼎杜注甲父古国名髙平昌邑县东南有甲父亭
　　臣谨按昌邑城在今兖州府金乡县北四十里】
　　鄅【见鲁地启阳】
　　钟吾【昭二十八年呉公子烛庸奔钟吾杜注钟吾小国　臣谨按三十年呉子使钟吾执烛庸烛庸奔楚冬呉子执钟吾子葢灭矣汉置司吾县属东海郡应劭曰古钟吾国也后汉属下邳郡晋属临淮郡宋为淮陵郡治元徽中改曰峒峿县升明初复旧齐因之寻没于后魏梁普通五年魏东海太守韦敬欣以司吾城来降是也今邳州宿迁县西北有司吾乡又县北七十里有峒峿山山下有峒峿镇】
　　飂【见蓼国】
　　鬷川【见蓼国】
　　舒鸠【见舒国】
　　离城【见舒国】
　　荒浦【见舒国】
　　桐【定二年桐叛楚呉子使舒鸠人诱楚人曰以师临我我伐桐杜注庐江舒县西南有桐乡　臣谨按汉舒县属庐江郡后汉志舒县有桐乡古桐国也详见舒国列仙桐君族谱曰楚东小国九域志云楚附庸今舒城县西南有桐乡或曰安庆府桐城县亦桐国地也】
　　封父【定四年祝鮀曰分鲁公以大路大旂夏后氏之璜封父之繁弱命以伯禽而封于少皥之墟杜注封父古诸侯也　臣谨按孔疏古者伐国迁其重器此繁弱封父之国为之不知何时灭而取之孔丛云楚王张繁弱之弓载忘归之矢以射蛟于云梦是繁弱为弓名也汉置封丘县属陈留郡后汉初平四年袁术屯封丘曹操自鄄城击走之晋属陈留国大兴三年祖逖遣其将韩潜屯于此既而石勒遣石虎引兵南侵城封丘而还后魏仍属陈留郡北齐省隋复置属滑州唐属汴州今属开封府杜氏通典封丘古封国也】
　　有虞【见陈国】
　　伦【见陈国】
　　昆吾【哀十七年衞侯梦于北宫见人登昆吾之观被发北面而噪曰登此昆吾之墟绵绵生之杜注衞有观在于昆吾氏之虚今濮阳城中　臣谨按国语祝融后八姓昆吾为夏伯矣又曰己姓昆吾苏顾温董则夏灭之矣韦注昆吾祝融之孙陆终第二子名樊为己姓封于昆吾昆吾衞是也昆吾苏顾温董五国皆昆吾之后别封者莒其后诗商颂韦顾既伐昆吾夏桀郑笺顾昆吾皆己姓三国党于桀恶汤先伐韦顾克之昆吾夏桀则同时诛也由此言之则昆吾灭于商与国语小异也昭四年楚灵王曰昔我皇祖伯父昆吾旧许是宅杜注陆终氏生六子长曰昆吾少曰季连季连楚子祖故谓昆吾为伯父昆吾尝居许地故曰旧许是宅孔疏曰昆吾是楚逺祖之兄旧许在郑昆吾墟在衞二居未知孰为先后杜云昆吾为长子葢本楚世家韦云第二子亦小异也竹书仲康六年锡昆吾命作伯帝癸元年昆吾氏出居许二十八年昆吾防诸侯伐商三十一年为汤所灭然则昆吾之灭乃桀黜之其后仍有昆吾者或复封或别封嬖臣如刘累之代豕都不可知矣晋濮阳县详见卫都隋析置昆吾县寻省括地志昆吾台在濮阳城西百步昆吾城在濮阳城西三十里旧许见郑地　再按唐志范县治昆吾城今见齐地又山西安邑县有昆吾亭似皆误】
　　附无考地
　　折【桓十一年柔及宋公盟于折】
　　女栗【文十年及苏子盟于女栗】
　　沓【文十三年公及衞侯盟于防】
　　偻句【昭二十五年偻句不余欺也】
　　春秋地名攷畧卷十四
