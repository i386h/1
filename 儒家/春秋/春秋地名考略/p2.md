<!-- { "loadSidebar": true } -->
　　都洛邑王城【武王作邑于镐京谓之宗周是为西都既革殷命谓周公曰我南望三涂北望岳鄙顾瞻有河粤瞻雒伊毋远天室营周居于雒邑而后去盖营之而未就也周公摄政之七年成王在丰欲宅洛邑使召公先相宅召诰曰太保朝至于洛十宅厥既得卜则经营越三日庚戌太保乃以庶殷攻位于洛汭越五日甲寅位成孔安国传曰以众殷之民治都邑之位于洛水北今河南城也康诰曰周公初基作新大邑于东国洛四方民大和防史记曰成王使召公复营洛邑如武王之意周公复卜申视卒营筑居九鼎焉曰此天下之中四方入贡道里均即此周书作雒解周公立城方千六百二十丈郛方七十二里南系乎洛水北因乎郏山以为天下大凑平王东迁始居之以其在丰镐之东谓之东都郑氏诗谱曰周东都畿内方六百里其封域在禹贡豫州太华外方之间北得河阳渐冀州之南是也平王四十九年入春秋桓九年书纪季姜归于京师公羊传曰京师者天子之居也京者何大也师者何众也天子之居必以众大称之自此屡书至昭二十二年叔鞅如京师皆指此亦谓之王城荘二十一年诸侯同伐王城杀王子頽僖十一年杨拒泉臯伊雒之戎入王城二十五年襄王入于王城昭二十二年刘子单子以王猛入于王城二十三年王子朝入于王城是也平王居东都后十一世至景王而王室乱庶长子朝与子猛争立猛卒弟敬王丐立出居成周而子朝居王城周人谓子朝曰西王敬王曰东王以成周在王城之东故也其后子朝奔楚敬王遂居成周王城废至赧王复居王城秦人迁之置三川郡汉为河南县属河南郡后汉晋属河南尹晋地道记河南城去洛城四十里建武二年遣冯异定闗辅车驾送至河南晋永嘉五年刘聪遣呼延晏等寇洛阳比至河南晋兵十二败遂至洛阳隋大业元年扩其东偏十八里营为新都前直伊阙之口后依邙山之塞东出瀍水之东西逾涧水之西洛水贯其中以象天汉横桥跨洛水曰天津桥移洛阳县并置城中为附郭唐亦曰东都外城周五十二里九十歩光宅元年曰神都神龙元年复曰东都武后号太初宫髙宗尝居以聴政宋曰西京河南府金废京而府如故省河南县入洛阳元曰河南路明曰河南府治洛阳县今仍之城即隋所营也其城内西偏即王城故址也　再按郏鄏即郏山也桓二年臧哀伯曰武王克商迁九鼎于雒邑杜注时但营雒邑未有都城至周公乃卒营雒邑谓之王城宣三年王孙满劳楚子曰成王定鼎于郏鄏杜注郏鄏今河南也武王迁之成王定之昭二十六年王子朝告诸侯曰携王奸命诸侯替之而建王嗣周迁郏鄏杜注携王伯服王嗣平王也后汉志东城门名鼎路门九鼎所从入也服防云河南有鼎中观云置九鼎者盖郏鄏即王城之别名矣亦谓之郏桓七年迁盟向之民于郏杜注郏王城也襄二十四年齐人城郏于是谷洛鬬将毁王宫齐故为王城之国语晋文公既定襄王于郏是也今河南府西有郏鄏陌亦谓之郏山图经云郏山在郡西南迤至城北二里亦曰邙山】
　　迁于成周【周公使召公卜营王城并卜营成周以处殷之顽民盖二役一时并成也洛诰周公曰予惟乙卯朝至于洛师我卜河朔黎水我乃卜涧水东瀍水西惟洛食我又卜瀍水东亦惟洛食孔安国传曰我使人卜河北黎水上不吉又卜涧瀍之间南近洛吉今河南城也瀍水东今洛阳也将定下都迁殷顽民故并卜之卜必先墨画龟然后灼之兆顺食墨韦昭曰成周在瀍水东王城在瀍水西是也周初成周为二公分陜之地康王十二年王至于丰以成周之众命毕公保厘东郊春秋亦曰成周隐三年郑祭足取成周之禾宣七年成周宣榭火杜注成周洛阳宣榭讲武屋别在洛阳者昭二十六年天王入于成周王子朝奔楚于是诸侯戍周三十二年经书城成周传云王使富辛与石张如晋请城成周曰昔成王合诸侯城成周以为东都崇文徳焉今我欲徼福假灵于成王修成周之城俾戍人无勤杜注子朝之乱其余党多在王城敬王畏之徙都成周成周狭小故请城之盖自是王定计居成周矣于是范献子谓魏献子曰与其戍周不如城之冬十月合诸侯之大夫于狄泉寻盟且令城成周己丑士弥牟营城周计丈数揣髙卑以效于刘子定元年孟懿子防城成周庚寅栽宋仲防不受功士弥牟执之归于京师三旬而毕乃归诸侯之戍此京师即成周也自是至于春秋终凡言京师皆此矣定六年天王处于姑莸避儋翩之乱七年王入于王城此王城似即成周盖敬王既定都后周人即谓之王城也帝王世纪城东西六里十歩南北九里十歩俗称九六城秦因周城而大之置宫阙于洛阳舆地志秦三川守治洛阳汉亦为河南郡治后汉都此规制益以宏壮城十二门南宫至北宫相去七里华延防洛阳记曰洛阳城内宫殿台观府藏寺舍凡百一万一千二百一十九间雄据形势张衡赋曰沂洛背河左伊右瀍西阻九阿东门于旋盟津达其后大谷通其前廻行道于伊阙邪径捷于轘辕是也曹丕簒位初居北宫晋武营雒大抵因之又筑金墉城于城内西北隅县初名洛阳自东汉改洛为雒魏仍旧鱼豢曰汉火徳火忌水故去水而加佳魏于行为土土水之牡也故除佳而加水晋仍为洛阳永嘉以后城郭宫殿大都芜没后魏孝文太和十七年南廵为之流涕景明二年广阳王嘉请筑洛阳三百二十三坊从之三年修营甫成后元颢入洛侯景烧金墉髙观宇文泰苦战邙山城市又废隋营新都并洛阳县迁入都城其地遂虚今故城在府东二十里有铜驼街在宫南旁有汶阳里　再按僖二十九年盟于狄泉杜注翟泉城内太仓西南池水也昭二十三年天王居于狄泉史记敬王元年晋人入敬王子朝自立敬王不得入居泽盖即此事贾逵曰泽邑名即狄泉也二十六年王始入于成周盖此时狄泉与成周犹为两地至城成周后始合为一矣后汉书昭公三十二年合诸侯于狄泉以其地大成周之城皇甫谧曰敬王徙居成周其地小不受王都故壊翟泉以广之郑氏曰狄泉本在下都城北时城成周乃绕狄泉于城内皆是説也晋志永嘉元年有苍鵞起歩广里地陷庾信哀江南赋出狄泉之苍乌即此韦昭曰翟泉周墓所在帝王世纪云景王于狄泉今东阳门内有大街北有太仓中有景王陵西南望步广里北眺翟泉二处相距逺近惟均戴延之西征记太子宫中有翟泉今干无水　再按杜氏曰敬王居成周后考王封其弟揭于河南以续周公之官职是为河南桓公威烈王时桓公孙惠公又封少子班于巩以奉王于洛阳是为东周惠公盖父子同諡也显王二年韩魏即其所封分周为二于是东西周同于列国显王特寄居于东周而已赧王又迁西周而周乃亡盖东西周之名前后凡三变初言东西周者以镐京对洛邑而言中间言东西周者以王城对成周而言最后言东西周则以河南对巩而言也】
　　始封于骀【史记周之先后稷封于邰诗毛苌传邰姜嫄之国尧见天因邰而生后稷故国后稷于邰昭九年襄王曰我自夏以后稷魏骀芮岐毕吾西土也杜注骀在始平武功县所治厘城徐广曰今漦乡在扶风盖骀与邰之字同厘与漦之字同也秦孝公置漦县汉初曺参攻漦是也后亦曰漦县属右扶风后汉省入郿县故志曰郿有漦亭武功亦汉县后汉废永元八年复置武功县志云武功旧治渭川南郿县境后汉移治古漦城盖西汉武功漦县两置至是始并为一漦初并郿后复置则曰武功史所不载也晋属始平郡后魏并入美阳县太和十一年置武功郡于废县地后周天和初筑武功城以置军士建徳初省郡寻改置武功县迁于今武功县治唐置稷州治此亦以后稷命名也旋废今县属干州古漦城在县西南二十二里】
　　邑于豳【毛苌诗曰公刘居于邰遭夏人乱迫逐公刘公刘乃避中国之难遂平西戎而迁其邑于豳盖诸侯之从十有八国焉国语祭公谋父曰昔我先世后稷以服事虞夏及夏之衰也弃稷勿务我先王不窋用失其官而自窜于戎翟之间韦昭注曰夏衰谓启子太康也废稷之官不复务农不窋及夏而迁于邠西接戎北近狄史记曰不窋卒子鞠立鞠卒子公刘立公刘虽在戎狄之间复修后稷之业公刘卒子庆节立国于豳诸文小异盖豳邑经营数世而后成也左传襄二十九年呉公子札来聘为之歌豳杜注豳周之旧国在新平漆县东北徐广曰新平漆县之东北有豳亭是也郑氏诗谱云豳今属右扶风栒邑汉志栒邑有豳乡后汉志同朱子诗注亦用之汉漆县今在邠州西汉栒邑县今在三水县东北二十五里三水县在邠州东七十里漆县栒邑汉皆属右扶风晋皆属新平郡本接壤也公刘之诗言迁豳之事详矣曰于京斯依毛氏曰京大众所宜居之地也诗又曰既溥既长既景廼冈毛氏曰公刘之居豳也既广其地之东西复长其南北诗又曰夹其皇涧遡其过涧止旅乃密芮鞫之即毛氏曰皇过皆涧名郑氏曰水之内曰芮水之外曰鞫汉志芮水出汧县韩诗芮鞫作芮阨盖绵地甚逺矣诗谱曰豳之封域在禹贡雍州岐山之北原隰之野今邠州东北有豳亭东五十里有豳谷三水县西二十里有古豳城皆是也文翔鳯豳谷考曰豳为九谷之总名不窋自窜戎翟之间为庆阳宁州公刘城在邠州西似所谓京髙丘也未入豳谷之隩公刘冢则在邠州三水之间】
