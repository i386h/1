<!-- { "loadSidebar": true } -->
　　太原【见上】
　　唐【见上】
　　鄂【见上】
　　晋【见上】
　　晋阳【见上】
　　随【隐五年翼侯奔随　臣谨按晋士防食邑于随即此今介休县东有随城】
　　条【桓二年晋穆侯以条之役生太子杜注晋地　臣谨按今解州安邑县东南有中条山又县北三十里有鸣条冈括地志髙涯原在安邑县北其南坂口即古鸣条陌冈北与夏县接界即舜所葬也孟子曰舜卒于鸣条尚书大传伊尹相汤伐桀战于鸣条即此通雅云河间府景州有古条汉置条县即周亚夫所封也为晋条地太逺当误】
　　千畆【其弟以千畆之战生杜注西河介休县南有地名千畆　后汉志太原之界休县有千畆聚即晋战千畆处介休晋属西河国周宣王九年战于千畆王师败绩于姜氏之戎亦即此今介休县南有千畆原】
　　陉庭【哀侯侵陉庭之田陉庭南鄙启曲沃伐翼三年曲沃武公伐翼次于陉庭逐翼侯于汾隰获之杜注陉庭翼南鄙邑　臣谨按襄二十三年齐侯伐晋取朝歌遂分二队入孟门登太行张武军于荧庭杜注张武军筑壁垒也荧庭晋地盖即陉庭矣晋世家哀侯八年侵陉庭陉庭与曲沃武公谋九年伐晋于汾旁虏哀侯贾逵曰陉庭翼南鄙邑名亦谓之陉城韩世家桓惠王九年秦防我陉城汾旁孔氏曰陉城在汾水旁似误盖谓自迳庭以至于汾旁地也】
　　汾隰【见上　臣谨按汾隰史记作汾旁盖翼地之近汾者今曲沃县西三十里有汾水自太平县南流经县界折而西入绛州境】
　　聚【见绛】
　　蒲【荘二十八年骊姬使梁五东闗五言于公曰蒲与二屈君之疆也杜注蒲今平阳蒲子县二屈今平阳北屈县或云二当为北　臣谨按是年晋侯使重耳居蒲城僖四年重耳奔蒲五年公使士蒍筑蒲与屈不慎公使寺人披伐蒲二十四年寺人披谓晋侯蒲人狄人余何有焉即此也战国策秦伐蒲蒲人恐请胡衍救蒲衍説樗里子解去史记魏世家襄王七年秦降我蒲阳又景缗王五年秦取我蒲阳秦纪惠王十年使公子华张仪围魏蒲取之汉置蒲子县属河东郡魏晋属平阳郡永嘉二年刘渊取河东自离石徙都蒲子是也后周改置长寿县于今隰州治隋置西汾州寻改县名曰隰川州曰隰州唐以后因之括地志蒲邑故城在隰川县南蒲水经其南亦曰蒲阳通释云蒲阳故城在隰川县北四十五里蒲水北即重耳所居括地志误也明洪武二年省隰川县入州治】
　　二屈【见上　臣谨按荘二十八年公使夷吾居屈僖四年夷吾奔屈六年晋侯使贾华伐屈夷吾不能守盟而行又晋有屈产之乘皆此也战国属魏汉置北屈县属河东郡壶口山在东南应劭曰有南故加北臣瓒曰汲郡古文翟章救郑次于南屈是也北屈后汉如故魏晋属平阳郡晋建兴初并州刺史与代公猗卢伐刘聪猗卢遣拓防普根屯于北屈升平初姚襄将图闗中自北屈渡河水经注北屈西距河十里魏収志神防元年擒赫连昌因于北屈置禽昌县后改置定阳县于今吉州治又置定阳郡南汾州治焉隋改县名曰吉昌五代唐又改吉乡自北齐至元州名屡改至元曰吉州省吉乡县入之明仍之今北屈废县在州治东北二十一里】
　　垂棘【僖二年晋荀息请以屈产之乘与垂棘之璧假道于虞以伐虢杜注屈地生良马垂棘出美玉成五年传郑伯及晋赵同盟于垂棘杜注晋地臣谨按垂棘地阙尔雅曰西方之美者有霍山】
　　【之多珠玉焉又山海经载管涔少阳县雍诸山在汾晋间者多出玉知晋地之产玉者多矣】
　　屈产【见上　臣谨按公羊疏谓屈产为地名不似服氏谓产生也今石楼县南有龙泉山接隰州界水经注龙泉出吐京城东南道左山下牧马川上多产名驹亦名屈产泉志云屈产泉在县东南四里】
　　采桑【僖八年晋里克败狄于采桑杜注平阳北屈县西南有采桑津　臣谨按采桑史记作齧桑晋世家献公二十五年晋伐翟以重耳故翟亦击晋于齧桑即此里克败狄事服防以为翟地索隐以为卫地皆悮也水经注河水又南为采桑津又南迳北屈故城西今其地在吉州西魏世家襄王十二年诸侯埶政与秦相张仪防于齧桑徐广曰在梁与彭城之间此又一齧桑瓠子之歌所云齧桑浮兮淮泗满者也】
　　髙梁【僖九年传齐侯以诸侯之师伐晋及髙梁而还杜注晋地在平阳县西南　僖十五年史苏繇曰明年其死于髙梁之虚杜注晋地在平阳杨氏县西南　二十四年晋公子使杀怀公于髙梁杜注在平阳杨县西南　臣谨按此一髙梁也杜氏三注互异后人遂以滋疑今考后汉志杨有髙梁亭惠公死髙梁处晋地道记梁城去杨县五十里括地志髙梁在临汾县东北二十七里晋杨县在今洪洞县东南晋平阳县今之临汾县也二县相隣洪洞在北临汾在南洪洞之西南即临汾之东北其为一地无疑矣晋书杨县属平阳郡而杜预或作杨氏盖一时兼有二称至于齐侯伐晋注则偶脱一杨字耳括地志改平阳西南为平阳东北似乎有见然不如加一杨字也杨氏古邑别有注见昭二十八年竹书纪年晋出公二十年智伯瑶城髙梁汉髙十二年封郦食其子疥为髙梁侯邑于此水经汾水西南过髙梁邑故髙梁氏之墟也又滴水源出巢山东谷北迳浮山又西北流与劳水合乱流迳髙梁城北西入于汾宇文周建徳五年齐王髙纬围平阳周主邕自将救之髙阿那肱议却守髙梁桥既而两军合战齐主犇髙梁遂北走桥盖以故城名也郡志今其地名程王里亦曰梁墟地名考谓在临晋县相去甚逺大误】
　　新城【见曲沃】
　　下国【见曲沃】
　　韩【僖十年帝许我罚有罪矣敝于韩杜注韩晋地十五年晋侯及秦伯战于韩传战于韩原　括地志韩原在同州韩城县西南八里又县南十八里为古韩国竹书平王十四年晋文侯二十四年晋人灭韩史记韩之先与周同姓其后苗裔事晋得封于韩原曰韩武子按世本武子之先韩万曲沃桓叔之子也国语叔向谓韩宣子能修武子之徳宣子拜曰自桓叔以下嘉吾子之赐是晋之公族非但周同姓矣今韩原在韩城县东南二十里】
　　沙鹿【僖十四年沙鹿崩杜注沙鹿山名平阳元氏县东有沙鹿土山　臣谨按谷梁传云沙鹿晋山林属于山为鹿沙山名也公羊传云沙鹿者何河上之邑也此邑也言崩何袭邑也注云袭者至地中解曰谓嘿然而陷矣今大名府东四十五里有沙麓山又府东三十里有沙鹿城亦谓之陷城此谷梁以为山公羊以为邑也水经注元城县有沙丘堰大河所经以沙鹿山而名又沙鹿亦名女防丘周穆王女叔防曽届此故名汉书王翁孺徙魏郡之委粟里元城建公曰春秋沙鹿崩晋史卜之曰后六百四十五年当有圣母兴其齐田氏乎今翁孺徙居正值其地日月当之逾八十年其言当騐既而元后政君生雄赞曰太隂之精沙鹿之灵作合于汉配元生成即此矣】
　　虢畧【僖十五年晋侯许赂秦伯以河外列城五东尽虢畧南及华山内及解梁城杜注河外河南也东尽虢畧从河南而东尽虢界也解梁城今河东解县也华山在农华隂县南　臣谨按晋灭虢国汉于此置农郡寻以避讳改恒农隋复旧唐置虢州宋金仍之元废今陜州灵宝县西有古恒农城胡氏曰隋河南郡陜县后魏之恒农郡也农郡所治之农县后魏之西恒农郡也宋熙宁中改农县曰虢畧金因之元废又有虢畧闗在今灵宝县南百里元并废置廵司焉今为虢畧镇元丰志自河南府西南抵虢州界三百二十五里稍南扺邓州界六百里皆髙山深林古虢畧也水经注陆浑山出涓水两源俱导而东注虢畧在陆浑县西九十里司马彪曰县西虢畧池春秋所谓东尽虢畧者也】
　　华山【见上　臣谨按华山在今陜西华隂县南十里华隂为晋之隂晋邑此云东尽虢畧南盖隂晋亦在五城之中矣】
　　解梁城【见上　臣谨按解梁城战国为解战国策赧王十一年秦败魏师于解是也汉置解县属河东郡晋因之后魏为南解县西魏改废杜佑曰春秋时解梁城在汉解县西今蒲州临晋县东南十八里有解城】
　　隂【僖十五年隂饴甥防秦伯杜注隂饴甥即吕甥也食采于隂故曰隂饴甥　臣谨按晋侯使郤乞告瑕吕饴甥且召之杜注瑕吕饴甥即吕甥也盖姓瑕吕名饴甥字子金今霍州西三里有吕乡州西南十里有吕城盖皆以饴甥所居而得名后以赐魏锜故复有吕锜吕相之称隋因置吕州亦曰吕州城唐武徳二年世民破刘武周将寻相于吕州即此吕既为姓非邑名或谓即隂邑今州东南十五里又有隂地村】
　　狐厨【僖十六年秋侵晋取狐厨受铎渉汾及昆都杜注狐厨受铎昆都晋三邑平阳临汾县西北有狐谷亭汾水出太原南入河　今平阳府城西北有狐谷亭孔氏以为即狐厨邑又府南有昆都聚或引安邑昆吾乡太逺非】
　　受铎【见上】
　　昆都【见上】
　　汾【见上　臣谨按今汾水出太原府静乐县北百四十里管涔山西流经府城西太原县城东折而西经清源县及交城县东南又经文水县南及祁县西南境而入汾州府平遥县界经县西及汾州府东又南经孝义县东介休县西而入平阳府霍州灵石县境又经县城及霍州之西又南厯汾西县东及赵城县洪洞县西又南经平阳府城西及襄陵县太平县之东又南经曲沃县西境折而西迳綘州南又西厯稷山县河津县南至荣河县北折而入于大河是时狄自西来薄平阳境盖狐厨受铎在汾西而昆都则在汾东今平阳府城西二里即逼汾水也昭元年子产曰昔金天氏有裔子曰昧为防师生允格台骀台骀能业其官宣汾洮障大泽以处太原帝用嘉之封诸汾川沈姒蓐黄实守其祀今晋主汾而灭之矣由是观之则台骀汾神也周威烈王时韩康子居平阳从智伯伐赵决晋水灌晋阳知伯曰吾今乃知水可以亡人国也魏桓子肘康子康子履桓子之跗盖谓汾水可以灌平阳綘水可以灌安邑也旧史云綘水可以灌平阳汾水可以灌安邑盖文之互耳】
　　令狐【僖二十四年晋公子济河围令狐入桑泉取衰杜注桑泉在河东解县西解县东南有城臣谨按文七年晋败秦于令狐至于刳首阚骃曰令狐即猗氏也其处犹名狐邨今猗氏县西十】
　　【五里有令狐城】
　　桑泉【见上　今临晋县东南十八里有桑泉城临晋汉解县地隋开皇十六年置桑泉县属蒲州唐改临晋今仍之又西魏恭帝尝改猗氏县为桑泉周明帝复故以猗氏与临晋相近也】
　　衰【见上　臣谨按竹书纪年秦送重耳围令狐桑泉衰皆降京相璠曰春秋土地名桑泉衰并在解东不言解者秦师未至于解也后汉志河东解县有城晋文公以为胥臣食邑有卑耳山在城西南齐桓公尝登之城今在解州西北晋解县在今临晋县东南】
　　庐柳【晋师军于庐柳退军于郇咎犯与秦晋大夫盟于郇杜注解县西北有郇城　臣谨按今猗氏县西北有庐柳城】
　　郇【见上　臣谨按文王庶子封于郇诗所谓郇伯劳之者也亦曰荀后并于晋成六年晋人谋居故綘诸大夫皆曰必居郇瑕者也服防曰郇在解县东郦道元曰今解故城东北二十四里有郇城在猗氏故城西北寰宇记城在猗氏县西南四里皆似有悮今在临晋县东北十五里晋解县在今临晋东南　应劭曰扶风枸邑县所谓毕原丰郇文之昭也郇侯贾伯伐晋是也臣瓒曰汲郡古文晋武公灭荀以赐大夫原氏黯是为荀叔又云文公城苟然则荀当在晋之境内不得在扶风界也瓒説是】
