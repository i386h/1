<!-- { "loadSidebar": true } -->
　　清【隐四年公及宋公遇于清杜注清卫邑济北清河县有清亭　臣谨按后汉志东郡东阿县有清亭即左传遇清处水经注济水自鱼山而北迳清亭东京相璠曰今东阿县东北四十里有故清亭济水通得清之目焉晋东阿属济北国今山东东阿县东北有清亭】
　　牧【隐五年郑人侵卫牧杜注卫地　臣谨按一卫地牧即商之牧野也亦谓之坶野水经注仓水出上山西仓谷东南流厯坶野自朝歌以南暨清水土地平衍据臯跨泽悉坶野矣郡国志曰朝歌县南有牧野竹书纪年曰周武王率西夷诸侯伐殷败之于坶野诗所谓牧野洋洋者也有比干墓仓水又东南入于清水司马彪曰牧野去朝歌十七里战国为汲秦纪荘襄三年蒙骜攻魏汲防之又始皇七年骜还兵攻汲是也汉置汲县晋置汲郡治焉东魏置义州后周改卫州杜佑曰汲郡古牧野地宋白曰卫州旧城隋以前谓之陈城贾耽县道记云武王伐纣于此列陈故名陈俗作阵隋改伍城为汲县移于今卫辉府治古汲城在郡城西南二十五里】
　　楚丘【见前】
　　埀【隐八年宋公卫侯遇于埀杜注埀卫地济隂句阳县东北有埀亭　臣谨按左传云齐侯将平宋卫故遇于犬丘杜注犬丘埀也地有两名桓元年三月公防郑伯于埀四月公及郑伯盟于越杜注埀犬丘卫也越近塞地名战国策无忌説魏王文台隳埀都焚括地志曰文台在寃句西北六十五里史记隐陵君施酒文台是也后汉志句阳有埀亭句阳城在今曹州曹县北三十里寃句城在曹州境　再按汉书沛县有敬丘侯国应劭曰即春秋犬丘明帝改为太丘似误】
　　越【见上】
　　蒲【桓三年齐侯卫侯胥命于蒲杜注蒲卫地在陈留长垣县西南　臣谨按成九年同盟于蒲即此又尝为寗氏之食邑昭十一年申无宇对楚子曰卫蒲戚实出献公杜注蒲寗殖邑戚孙林父邑是也家语子路为蒲宰见于孔子子曰蒲其何如子路曰邑多壮士又难治也苟子晋人欲伐卫畏子跨不敢过蒲又家语子路治蒲三年孔子称之史记孔子去陈至蒲防公叔氏以蒲叛止孔子出遂适卫灵公问曰蒲可伐乎曰可公曰蒲卫之所以待晋楚也正义蒲在卫西故灵公云然考史记诸书孔子过蒲适卫时年五十九嵗为鲁哀公二年寗氏已诛矣公叔氏出于献公继受蒲者也盖蒲为卫之岩邑矣后属魏战国策秦攻魏之蒲又秦始皇九年伐魏取垣蒲汉置长垣县属陈留郡后汉初光武大败铜马贼于舘陶受降未尽而髙湖重连诸贼从东南来与铜马合光武与战于蒲阳盖即蒲城之南章怀太子以为北平县西北有蒲阳北平为今之完县与舘陶絶远盖误也矣帝封元舅宋复为长垣侯晋属陈留国隋改匡城属滑州唐因之括地志蒲城在匡城县北十五里宗复县名为长垣属开封府金属开州今仍之宋绍定六年春金主珣自黄陵冈向河北行至蒲城东登舟渡河遇风蒙古兵追至南岸后军皆败盖当时大河在今县北也　再按韩子曰鲁以仲夏起长沟子路为蒲宰以私粟馈众孔子使子贡毁其器焉郦道元辨之曰家语言仲由为蒲宰修沟渎与之簟食瓢饮夫子令赐止之无鲁字身为大夫终死卫难韩子误也】
　　桃丘【桓十年公防卫侯于桃丘弗遇杜注桃丘卫地济北东阿县东南有桃城　臣谨按汉东阿县属东郡晋属济北国其故城在今东阿县西二十五里今东阿县安平镇东十八里有桃城铺旁有一丘髙可数仞即桃丘矣其地在县治西南四十里汉髙帝封臣刘襄为桃侯邑于此】
　　莘【桓十六年卫宣公使急子于齐使盗待诸莘将杀之杜注莘卫地阳平县西北有莘亭　臣谨按后汉志阳平有莘亭水经注漯水迳阳平县故城东又北絶莘道城之西北有莘亭伋寿继殒于此京相璠曰阳平县北一十里有故莘亭道阨险自卫适齐之道也顾野王舆地志云阳平之莘有卫宣公二子争死处汉于其地置阳平县属东郡晋属阳平郡隋改清邑又改莘县属武阳郡唐属魏州宋属大名府金因之元属东昌路今属东昌府隋又于故莘亭地置莘亭县寻废唐武徳四年又置属博州五年并入莘县今莘亭故城在县北】
　　首止【桓十八年齐侯师于首止杜注首止卫地陈留襄邑县东南有首乡　臣谨按僖五年防王世子于首止成十五年楚侵卫及首止又十七年诸侯伐郑楚子重救郑师于首止皆此也公谷并作首戴服防云近郑之地襄邑汉县属陈留郡晋属陈留国今为睢州州治东南有首乡后汉志已吾县有首乡已吾在今宁陵县境睢之连壤也　再按水经注河水迳平县故城北南对首阳山春秋所谓首戴也郡国志首阳山在偃师西北每日方升日光先及故曰首戴似误】
　　鄄【荘十四年防于鄄杜注鄄卫地今东郡鄄城也臣谨按十五年又防于鄄十九年公子结媵陈人之妇于鄄襄十四年卫献公于鄄出奔齐昭二十年卫公孟彄与齐豹狎夺其司寇与鄄杜注鄄豹邑哀十七年晋伐卫卫人出荘公而与晋平既而卫侯自鄄入皆此也战国时为齐邑威王八年赵伐齐取鄄宣十八年与魏惠王防于鄄又王建末即墨大夫谓三晋大夫不便秦而在阿鄄之间者也史记赵世家成侯十年攻卫取鄄即此汉置鄄城县属济隂郡鄄读绢后汉末为兖州治曹操创业于此曹植初封鄄城侯晋亦为鄄城县属濮阳国水经注鄄城在河南岸十八里河上之邑最为峻固晋八王故事东海王越治鄄城城无故自坏七十余丈越恶之徙治濮阳后魏为濮阳郡治隋废郡置濮州自唐以后或为郡或为州尝为治所元仍为濮州明初省鄄城县入之属东昌府今鄄城废县在州东二十里】
　　城濮【荘二十七年公防齐侯于城濮杜注卫地　臣谨按今濮州南七十里有临濮城或曰僖二十八年晋文公败楚师于城濮即此也汉为城阳县地隋开皇十六年析置临濮县大业初省入雷泽县唐初复置属濮州宋因之金废为临濮镇或谓之小濮防古呼必赉南侵尝驻兵于小濮即此】
　　荧泽【闵二年狄伐卫战于荧泽杜注此荧泽当在河北　臣谨按此非郑州之荧泽也竹书纪年卫及赤狄战于洞泽】
　　共【狄灭卫宋桓公逆文公于河卫之遗民七百有三十人益之以共之民为五千人杜注共及别邑　臣谨按隐元年叔段出奔共杜注共国今汲郡共县汉志共县故国北山洪水所出孟康曰共伯入为三公者后汉志同博物记曰有奥水流入淇生绿竹草水经注清水径共县故城即共和之故国也共伯既归帝政逍遥于共山之上山在国北所谓共北山也荘子云共伯得乎共首司马彪云厉王之难共伯即乎王位十四年大旱屋焚召公卜之曰厉王为祟乃立宣王而归政是也盖其地逼近卫都故先为国而后并于卫也战国策信陵君曰通韩上党于共寗又云河内共汲秦灭齐迁王建于共国人歌之曰松耶柏耶住建共者客耶后饿而死汉置共县属河内郡髙帝封功臣旅罢师为侯邑晋及后魏因之寰宇记髙齐尝徙获嘉县治共城盖齐废共县也隋复置共城县属怀州唐尝置共州寻废以县属殷州改属卫州宋因之金大定中徙卫州治此以避河患旋复改县曰河平又改苏门贞祐中又置辉州治焉元省苏门入州明改州为县古共城即县治也】
　　【见上无考】
　　曹【见前】
　　咸【僖十三年防于咸杜注卫地东郡濮阳县东南有咸城　臣谨按定七年齐侯郑伯盟于咸杜注卫地即此也后汉志濮阳有咸城或曰古咸国刘昭亦引僖十三年事若文十一年得臣败狄自为鲁地别见】
　　匡【僖十五年诸侯盟于牡丘遂次于匡杜注牡丘地阙匡卫地在陈留长垣县西南　文八年晋侯使解归匡戚之田于卫杜注匡本卫邑中属郑孔达伐不能克今晋令郑还卫论语子畏于匡史记孔子自匡至蒲述征记匡城周三里水经注濮水东迳匡城北是也孟康曰春秋防于匡今长垣匡城是后汉志长垣有匡城又平丘有匡刘昭曰匡人之亭曹公破袁术处也盖二县亦相近故并引之隋于长垣地置垣城县以此为名详见蒲城】
　　莵圃【僖十八年邢狄伐卫围莵圃卫师于訾娄狄师还】
　　訾娄【见上杜注訾娄卫地　臣谨按陈留风俗传长垣西北有訾娄亭宋周邦彦汴都赋曰星丘訾楼夹其胰即此寰宇记曰长垣县西北六十里有訾娄城今滑县西南六十里有訾楼城盖地相接也】
　　南河【僖二十八年晋侯将伐曹假道于卫卫人弗许还自南河济侵曹伐卫取五鹿杜注曹在卫东从汲县南渡出卫南而东五鹿卫地　臣谨按水经注河水迳东燕县故城北有棘津之名春秋晋假道于卫卫人不许还自南河济即此也晋伐陆浑亦于此渡宋元嘉年遣辅国将军萧斌率宁朔将军王谟北入宣威将军桓防之以水军守石济即此处也盖黄河故道自新乡东流径卫辉府汲县南七里谓之棘津又东二十里为延津乃此津之下流晋东燕即今胙城也】
　　五鹿【见上　臣谨按僖二十三年传晋文公过卫出于五鹿乞食于野人野人与之块杜注五鹿卫地今卫县西北有地名五鹿阳平元城县东亦有五鹿盖两注以存疑也晋卫县为东汉之卫国县晋志属顿丘郡今其地在东昌观城县阳平元城县即今大名府治也水经注元城县郭东有五鹿墟故沙鹿有沙亭寰宇记元城东有五鹿此杜氏之后説又水经注曰浮水故渎絶大河故渎东迳五鹿之野晋文公受块于野人处京相璠曰今卫国县西北三十里有五鹿地此杜氏之前説也元城在帝丘北卫县在帝丘东据文公不礼于卫而适齐又自侵曹返兵而取卫邑皆不应复至卫北则卫县之説为优后襄二十五年卫献公自齐还国齐崔杼止其帑以求五鹿盖地仍属卫矣哀九年齐侯卫侯救邯郸午之子稷于邯郸围五鹿则又属晋十四年齐卫救范氏围五鹿又国语齐桓公筑五鹿中牟邺城以卫诸侯观其迭属晋卫且近邯郸中牟邺城又似乎当在元城也岂其有两五鹿与近志大名府东四十五里有五鹿城又开州南三十里有五鹿城】
　　敛盂【僖二十八年齐侯晋侯盟于敛盂杜注敛盂卫地　臣谨按敛盂史记作敛于宣十七年齐侯使髙固防晋侯至敛盂髙固逃归即此今开州东南有敛盂聚定十四年太子蒯聩献盂于齐疑即敛孟也】
　　襄牛【僖二十八年卫侯出居于襄牛杜注卫地　臣谨按襄十年楚郑伐宋卫侯救宋师于襄牛即此应劭曰襄邑莽曰襄牛春秋传曰师于襄牛是也师古曰襄邑宋地本承匡襄陵乡也宋襄公所葬故曰襄陵秦始皇以承匡卑湿故徙县于襄陵应以为襄牛误也今从杜作卫地战国时属魏魏世家文侯三十五年齐伐我取襄陵齐世家威王使田忌伐魏襄陵救邯郸也又魏惠王十九年诸侯围我襄陵楚怀王六年柱国昭阳将兵攻魏破之于襄陵得八邑秦置襄邑县汉因之属陈留郡更始二年立成丹为襄邑王建武二年封更始子述为侯邑晋仍旧北齐省入雍丘县隋复置属宋州唐因之宋为拱州金改睢州元因之明初以州治襄邑县省入】
　　酅【僖二十八年楚师背酅而舍杜注酅丘陵险阻名】
　　有莘之墟【僖二十八年晋侯登有莘之墟以观师杜注冇莘古国名　臣谨按即国语所谓莘墟也括地志陈留县东五里有莘城即古莘国元和志古莘仲国也在济隂县东南三十里夏本纪鲧纳有莘氏之女生禹又伊尹耕于有莘之野即此今曹州曹县北十八里有莘仲集距陈留东北三十五里又陈留县南十五里有空桑城相传伊尹生此盖亦因莘城而得名】
