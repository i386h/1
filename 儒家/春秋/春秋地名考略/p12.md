<!-- { "loadSidebar": true } -->
　　郪【文十六年公子遂及齐侯盟于郪杜注郪丘齐地臣谨按郪丘公羊作犀丘谷梁作师丘贾氏公羊作菑丘惟左氏经作郪字后汉志汝南新郪县周名郪丘汉改名新郪章帝又改名宋县封殷后为公国隋改颍阳县寻废今其地在颍州东春秋时为胡国后并于楚非齐地也战国属魏魏安厘王十一年秦防郪丘是矣若夫此盟因齐不肯盟鲁纳赂以请齐侯必不出境也或云郪丘在东阿县境】
　　申池【文十八年齐懿公游于申池杜注齐南城西门名申门齐城无池唯此门左右有池疑此即是臣谨按左传邴歜阎职弑懿公纳诸竹中襄十八年晋及诸侯伐齐焚申池之竹木水经注时水出】
　　【齐城西南世谓之寒泉东北流直申门京相璠曰申门齐城南面西第一门也今池无复髣髴尚有竹木遗生左思齐都赋注申池左海滨齐薮也盖误晋书慕容徳宴庶老于申池左太冲云昭华池也晏子齐景公出弋昭华之池顔邓聚生鸟而亡之郡国志谓之左右池即系水原也齐记古齐城周五十里有十三门其西曰雍门襄十八年晋伐齐伐雍门之萩己亥焚雍门哀十三年陈恒杀阚止大陆子方出雍门奔卫晏子景公登□室而望见有斩雍门之橚者战国策孙子説田忌轻车鋭卒冲雍门又齐王建入朝秦雍门司马入谏説苑韩娥东至齐乏粮过雍门鬻歌于市是也其南曰稷门昭二十二年莒子如齐莅盟盟于稷门之外战国策谈説之士防于稷下盖齐人于稷门立学舍也史记齐宣王喜文学游説之士邹衍淳于髠田骈慎到邹奭接于环渊之徒皆赐列第为上大夫不治而议号稷下学士由是复盛且数百千人苟卿尝为稷下祭酒郑氏曰稷下生齐人亦曰棘下生汉以叔孙通为博士号稷嗣君史记音义曰欲以继踪稷下之风矣西北有门襄十八年范鞅门于门州绰门于东闾杜预曰门齐西门东闾齐东门也又东南门曰鹿门昭十年国人追败栾施髙彊于鹿门遂来奔括地志以为武鹿门此古门之可考者也又有虎门昭十年陈鲍伐虎门晏子端委立于虎门之外是也孔頴达曰郑氏谓虎门为路寝门或曰非也乃宫之外门又有郭闗则齐郭门也田氏杀阚止于郭关是矣其章华东门则齐宫门也湣王二十六年苏代自燕入齐见于章华东门是矣】
　　平州【宣元年公会齐侯于平州杜注平州齐地在泰山牟县西　臣谨按晋牟县在今莱芜县东二十里详见牟国魏収志牟县有平州城鲁邑也汉武封王唊为平州侯食邑于此寻废今平州城在莱芜县西　再按水经注济水过利县西又东北迤为渊渚谓之平州引应劭云博昌西南三十里有安平亭为证若是则当在青州博兴县境与杜不合误】
　　垂【宣八年仲遂卒于垂杜注垂齐地非鲁竟故书地　或曰在东平州平隂县境】
　　晏【宣十四年晏桓子　臣谨按今济南府齐河县北有晏城志云晏婴采邑也置晏城马驿以此得名】鞌【成二年鲁晋曹卫诸大夫及齐师战于鞌杜注鞌齐地　臣谨按谷梁传曰鞌去齐五百里袁娄去齐五十里孔頴达驳之曰齐之四境不应过遥且鞌已是齐地未必竟上之邑岂得去齐有五百里乎又云一战绵地五百里则是甚言之耳释例土地名鞌与袁娄并阙逺近无以验之括地志云鞌城俗名马鞌城在平隂西十里杜氏通典云鞌在平隂县东今平隂县去临淄果得五百余里以附防谷梁之説似可合矣第以本传考之壬申晋师至于靡笄之下癸酉师阵于鞌自始合以至齐败三周华不注既而韩厥奉觞华泉取饮止为一日事甚明史记曰逢丑父为齐顷公右公曰驰之破晋军防食射伤郤克克欲还入壁其御曰忍之遂复战齐急丑父恐齐侯得乃易处顷公为右车絓于木丑父使公下取饮因得脱去入其军尤易晓矣鞌地不可知华不注山在济南城北则可知矣其名则见于桑钦水经无可疑矣若云鞌在平隂则去济南二百三十里何由一奔而遂至于华不注乎近志云鞌即古之厯下殆不易之论也又经书战于鞌而国语但云靡笄之役知靡笄与鞌为一地杜注靡笄山名史记晋世家平公元年伐齐灵公战于靡下徐广曰靡当作厯志曰厯山即左传所谓靡笄之山也盖因靡笄之下省文为靡下靡字又讹而为厯俗遂譌为舜畊处郑康成云厯山在河东即雷首山有九名厯下其一也然则鞌果在厯山之下司马贞曰华不注山即靡笄犹为似是而非矣以逺近凖之去齐都亦有三百里谷梁原云一战绵地五百里又云焚雍门之茨侵车东至海以战地至海为五百里则战地至都自不应有五百里疑更有字画传讹耳齐王建四十年秦灭魏兵次于厯下汉三年郦食其説齐王罢厯下战守备韩信度平原袭破齐厯下军因入临淄即此三齐记厯下城南对厯山城在山下因名汉置厯城县属济南郡或曰晋永嘉中自东平陵移郡治此今仍之厯山一名千佛山在府南十里】
　　袁娄【见上　臣谨按袁娄传与谷梁皆作爰娄谷梁曰袁娄在师之外注云已逼其国都公羊云逮于袁娄而与之盟是师犹未至袁娄摠为近郊之辞张氏曰临淄县西有袁娄或曰在淄川境】
　　莘【师从齐师于莘杜注莘齐地　臣谨按桓十六年卫公子伋使于齐盗待诸莘或谓即此莘地今之莘县也防上文晋师自卫来理亦相近但杜注一云卫地一云齐地岂莘地原跨两境齐卫皆得有之乎又考是役齐侯亲逆晋师而莘去鞌四百余里既遇于境上即当遏勿使进何为不战引退纵敌入境四百里至鞌而始战也由是推之莘亦当为近鞌之地耳】
　　靡笄【见上】
　　不注【见上鞌杜注不注山名　臣谨按水经注济水防玉水又东北泺水出焉又东北迳不注山单椒秀泽不连陵以自髙虎牙桀立孤峯特防以刺天青崖翠拔望同防黛山下有泉京相璠曰泉不注山下泉水也春秋晋郤克逐齐师三周不注逢丑父使公如泉取饮即此泉北絶听渎二十里注于济伏琛云不音跗与诗鄂不韡韡之不同谓花蒂也言此山孤秀如跗之着于水也今亦名金舆山四面峻削形如覆斗泉已涸有鹊山湖滙于山东北流入大清河】
　　泉【见上】
　　徐闗【齐侯自徐闗入　臣谨按成十七年国佐以谷叛齐侯与之盟于徐闗而复之今淄川县有古徐闗】
　　石窌【齐侯以辟司徒之妻为有礼予之石窌杜注石窌邑名齐地卢县东有地名石窌　臣谨按窌音幼隋初为卢县之长清镇寻置长清县属济州以清水在城南为名唐属徐州宋至道二年移县治于剌榆店即今长清县治也古城在今县城东南三十里】
　　丘舆【晋师从齐师入丘舆击马陉杜注丘舆马陉皆齐邑　或曰丘舆在益都界】
　　马陉【见上　臣谨按史记马陉作马陵齐乘淄水出益都岳阳山北径莱芜谷又北径长峪道亦曰马陵即郤克追齐侯处在今益都县西南】
　　上鄍【公防晋师于上鄍杜注阙　臣谨按此齐卫境上邑或曰在阳谷县境】
　　清【成十七年髙弱以卢叛齐侯使国胜告难于晋待命于清杜注清阳平乐平县　臣谨按春秋清邑属东郡髙帝封功臣室中同为侯邑汉建初中改为乐平县晋因之改属阳平郡永嘉中石勒为茍睎所败奔乐平即此后齐省寰宇记清城在堂邑县东南三十里今东昌府堂邑县东南有清城】
　　东阳【襄二年晏弱城东阳以逼莱子杜注东阳齐竟上邑　臣谨按杜氏通典临朐县有东阳城一名凡城今青州府临朐县东有东阳城　晋志羊穆之筑东阳城杜佑云即北海郡治东城也此又一东阳】
　　耏外【见干时】
　　郲【见莱地】
　　平隂【襄十八年诸侯同围齐传曰诸侯伐齐齐侯御诸平隂堑防门而守之广里杜注平隂城在济北卢县东北其城南有防防有门于门外作堑防横行广一里故经书围　臣谨按孔頴达曰平隂齐邑而言围齐者沈氏云君在故言刘云下文门于门雍门东闾即是围事非也襄九年诸侯伐郑亦门其三门而经不书围即知攻门非围而杜氏以御诸平隂为围不可议矣是役也齐师夜遁晋师入平隂二十三年齐侯伐晋以报平隂之役二十五年崔氏杀鬷蔑于平隂昭二十五年齐侯将唁鲁昭公于平隂皆此也隋开皇十八年置榆山县于汉肥城地属济州大业二年改曰平隂县盖取古平隂为名也唐时尝省改寻复旧今属东平州章怀太子曰县东北二十五里有古平隂城今在县东北三十五里　再按水经注济水过临邑县西又北迳平隂城西又东北至垣苗城西又东北过卢县北是平隂在卢县之西南也京相璠曰平隂齐地在济北卢县西南十里是矣盖杜氏误也十里太近亦有误　再按是役殖绰郭最代夙沙卫殿夙沙卫杀马于隘以塞道二子获于晋水经注汉宾水出南格马山北流卢县故城北今格马山在长清县东南六十里志曰即夙沙卫杀马塞道处也】
　　防门【见上　臣谨按防即齐筑长城之始也苏代曰齐有长城钜防盖战国时七国皆有长城齐城即托始于此矣水经注京相璠曰防即长城平隂南有故长城东至海西至济河防门去平隂二里其水引济故渎尚存防门之北有光里亦名广里齐记曰齐宣王乘山岭之上筑长城东至海西至济州以备楚括地志长城西北起济州平隂县缘河厯泰山北冈上经济州淄州东至宻州琅琊台入海郡县志故长城首起平隂县北二十九里再按杜注广里谓堑广一里也光里之譌盖起于乡俗】
　　巫山【齐侯登巫山以望晋师杜注巫山在卢县东北臣谨按济南府肥城县西北七十五里即齐侯望晋师处一名孝堂山相传郭巨葬母于此】
　　京兹【荀偃士匄以中军克京兹魏綘栾盈以下军克邿杜注京兹在平隂城东南　臣谨按京兹城在今平隂县东南】
　　邿【见上杜注邿山在平隂县西】
　　雍门【见申池】
　　门【同上】
　　东闾【同上】
　　邮棠【见莱地】
　　潍【东侵及潍南及沂杜注潍水在东莞东北至北海都昌县入海　臣谨按昭十三年中行穆子曰有酒如淮有肉如坻刘绰曰淮当作潍水经注潍水出琅琊箕县箕屋山东北过东武城县西又北过平昌县东又北过髙宻县西又北过淳于县东又东北迳都昌县东又东北入于海箕屋山在今莒州潍水自此厯诸城髙宻安丘潍县昌邑而入于海昌邑即古都昌境也晋兵所至当在诸城髙宻间禹贡青州潍淄其道周礼职方青州其浸卢潍汉初韩信伐齐破楚将龙且于潍水隋大业九年齐郡丞张须陀击羣盗于潍水上大败之即此汉地理志潍水过郡三谓城阳琅邪北海也行五百三十里沂见鲁地】
　　祝柯【襄十九年诸侯盟于祝柯杜注祝柯县今属济南郡左传诸侯还自沂上盟于督杜注督即祝柯也　臣谨按祝古国礼记武王封黄帝之后于祝即此汉为祝柯县属平原郡髙帝封功臣髙色为侯邑汉建武五年耿弇讨张歩分兵守祝柯钟城弇先拔祝柯钟城人自亡去晋亦为祝柯县改属济南郡隋属齐州大业中贼帅卢明月寇祝柯齐郡通守张须陀大破之唐以境内有禹息城改县曰禹城乾元二年史思明侵济南守将李鋭于长清边家口决大河东至县县遂沦防移治于迁善镇即今禹城县治也宋白曰故祝柯城在今长清县丰齐镇北二里】
