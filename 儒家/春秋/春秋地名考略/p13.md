<!-- { "loadSidebar": true } -->
　　句渎之丘【襄十九年齐荘公立执公子牙于句渎之丘　臣谨按襄二十一年复讨公子牙之党执公子买于句渎之丘二十八年买在句渎之丘召之反其邑哀六年杀王豹于句窦之丘皆此也齐灵公废太子光徙之东立公子牙为太子属诸嬖妾戎子灵公疾崔杼逆光立之杀戎子尸诸朝此时牙当出走要亦未能逺也或云句渎之丘在临淄城内此则未必然应劭曰济隂句阳县有句渎之丘此宋之谷丘也见宋地牙及诸人皆未出境必非此也】
　　高唐【夙沙卫入于髙唐以叛杜注髙唐在祝柯县西北　臣谨按是年齐庆封围髙唐勿克高唐人殖绰工偻夜缒纳师醢卫于军二十五年祝佗父祭于髙唐杜注髙唐有齐别庙昭十年齐景公母穆孟姬为陈无宇请髙唐陈氏始大杜注传言陈氏所以兴盖髙唐齐之下邑犹郑之留宋之亳晋之曲沃也又哀十年赵鞅帅师毁髙唐之郭孟子绵驹处于髙唐而齐右善歌即此史记齐荘公初晋伐齐至髙唐又赵肃侯六年攻齐拔髙唐齐威王曰吾臣有盻子者使守髙唐赵人不敢东渔于河又鲁仲连谓田巴今楚军南阳赵伐髙唐是也汉置髙唐县属平原郡今为髙唐州古髙唐城在禹城县北四十里齐乘曰丰齐镇北有髙唐亭丰齐古祝柯地即杜氏所云也】
　　洒蓝【襄十九年崔杼杀髙厚于洒蓝杜注洒蓝齐地　或曰在临淄郊外】
　　大隧【襄十九年齐及晋平盟于大隧杜注阙　齐地或曰在今髙唐州境】
　　重丘【襄二十五年同盟于重丘杜注重丘齐地　臣谨按今东昌府城东南跨茌平县界有古重丘汉置重丘县属平原郡后汉省　再按应劭安徳县北五十里有重丘乡故县也舆地广记隋于重丘故城置将陵县今为徳州】
　　弇中【襄二十五年崔氏弑荘公闾丘婴与申鲜虞乘而出及弇中遂来奔杜注弇中狭道　臣谨按哀十六年子我出陈氏追之失道于弇中即此也志云自临淄西南至长芜有长峪界两山间长三百里中通淄河今为盗贼之薮即弇中也闾丘奔鲁自当由此然齐乘所云马径亦即此也岂弇中为峪之摠名而马径为峪中之一地欤或言莘县有弇山误】
　　棠【二十五年传齐棠公尚之妻东郭偃之姊也杜注棠公齐棠邑大夫　臣谨按孔頴达曰楚僭称王故县尹称公齐不僭号而有棠公者盖其家臣称之曰公传即因而言之如伯有之臣曰我公在壑谷也志曰孟子劝齐王棠即此后譌为堂隋置堂邑县今亦曰堂邑属东昌府】
　　廪丘【襄二十六年齐乌余以廪丘奔晋杜注乌余齐大夫廪丘今东郡廪丘县故城是　臣谨按时乌余又袭卫羊角袭鲁髙鱼又取地于宋二十七年晋使胥梁带执乌余皆取其邑还诸侯廪丘之地盖介乎齐晋宋鲁卫之间也定八年公侵齐取廪丘之俘哀二十年公防齐人于廪丘二十四年臧为防晋师取廪丘家语齐景公欲以廪丘之邑为孔子养辞不受竹书晋烈公时公孙逊以廪丘叛于赵史记齐宣王五十一年田防以廪丘叛入赵赵敬侯三年救魏于廪丘大败齐人汉置廪丘县属东郡后汉属济隂郡三国魏属东郡晋改属濮阳国晋末为石虎所防刘宋亦属濮阳郡隋属郓州大业初省入郓城县今廪丘城在东昌府范县东南瓠河之北杜氏以为故城盖以故羊角城为春秋时廪丘也详见卫地　再按孔頴达曰释地土地名以廪丘为齐地按廪丘地在东郡则是卫之邦邑齐竟不至此也盖齐人徃时取卫邑以赐乌余如郑公孙叚之得州宋乐大心之有原也宋郑大夫得以晋地为采邑齐大夫亦得以卫地为采邑矣此説非也传中分列诸国之地甚明定八年则明以廪丘系之齐复何疑乎又范县即晋士防之邑盖此中地界最为纷错也】
　　崔【襄二十七年崔成请老于崔杜注济南东朝阳县西北有崔氏城　臣谨按汉朝阳县属济南郡后汉曰东朝阳以南阳郡有朝阳故此加东也晋因之后改属乐安郡后魏仍曰朝阳县属济南后齐省今朝阳故城在济南府章丘县西北六十里水经注漯水经崔氏城北又东南迳东朝阳县故城南通志曰崔氏城在章丘县西北二十五里似误】
　　鱼里【襄二十八年陈鲍圉人为优庆氏之士观优至于鱼里杜注鱼里里名】
　　岳【庆封反陈于岳杜注岳里名　臣谨按本传陈文子谓桓子曰祸将作矣吾其何得对曰得庆氏之木百车于荘杜注庆封有木积于六轨之道孔頴达曰六达谓之荘又昭十年陈鲍与栾髙战败诸荘合荘与岳即孟子所谓荘岳之间也管子曰瓁珞之水通于杭荘之间亦谓国中矣今临淄城内有荘岳里】
　　殿【襄二十八年与晏子殿其鄙六十杜注殿齐别都以殿邉鄙六十邑与晏婴　臣谨按晏子春秋景公封晏子于都昌辞而不受景公先以封逢丑父汉尝置昌县寰宇记云昌邑有都昌古城齐乘曰即城南五里之大营城也今其地在平度州昌邑县西疑即所谓殿者然晏子春秋又云景公为晏子封邑使田无宇置台与无盐不受岂亦殿乎是知都昌即殿其説不可通矣考本传晏子曰吾邑不足欲也益之以殿乃足欲足欲亡无日矣盖古者増封每因其原封而附益之晏子邑本小益以殿六十乃大而足欲也如昭十年陈桓子请老于莒公与桓子莒之旁邑辞哀十四年桓魋请以鞌易薄公不可乃益鞌七邑是也晏子本封于晏今在齐河境殿当亦在此耳详前晏地】
　　莒【昭三年齐侯田于莒杜注莒齐东境　臣谨按莒齐邑陈氏食采于此昭十年陈桓子请老于莒是也盖取地于莒遂谓之莒如郑取许田而谓之许楚取沈邑而谓之沈鲁有薛地而谓之薛耳】
　　宁风【昭五年孟仲之子杀监牛投其首于宁风之棘上杜注齐地】
　　羽山【昭七年郑子产曰昔尧殛鲧于羽山其神化为黄熊以入于羽渊杜注羽山在东海祝其县东南　臣谨按禹贡羽畎夏翟孔传云夏翟雉名羽中旌旄羽山之谷有之曽氏注云羽山之谷雉具五色因以羽名即殛鲧处也祝其汉县属东海郡晋因之唐废地在今海州贑榆县西五十里县西北八十里即羽山髙四里周围八里西距沂州七十里山下有潭曰羽潭亦曰羽池即羽渊也寰宇记曰羽山在朐山县西北九十里汉胊山县即今海州治盖地相接也　再按孔氏孟子疏羽山在东齐海中今登州东南三十里亦云有羽山与杜异不取齐乘曰近羽山有鲧城相传魏将田预所筑因羽山为名又刘昭云钟离城南有羽泉皆谓舜殛鲧处齐乘云钟离在沂州西南百余里楚将钟离昧所筑与杜氏之説亦相近】
　　薄姑【见前】
　　稷【昭十年陈鲍伐栾髙战于稷败诸荘又败诸鹿门杜注稷祀后稷之处　臣谨按隋志临淄有稷山齐记补上有后稷祠故名今临淄县西南十三里有稷山或曰稷下之名以此】
　　荘【见前岳】
　　鹿门【见前申池】
　　棘【昭十年陈桓子召子山而反棘焉杜注棘子山故邑齐国西安县东有防里亭　臣谨按后汉志作棘里今临淄县西北有棘里亭或谓之防里城括地志以为即画邑西安见前葵丘】
　　夫于【召子周与之夫于杜注济南于陵县西北有于亭臣谨按于陵齐邑陈仲子所居汉置县属济南郡后汉属济南国晋改为乌陵旋废今济南长山县西南二十里有于陵城又县西有于亭】
　　渠丘【见前葵丘】
　　渑【昭十二年晋侯与齐侯宴投壶齐侯曰有酒如渑有肉如陵寡人中此与君代兴杜注渑水出齐国临淄县北入时水　臣谨按水经注渑水出营丘城东世谓之汉凑水西陵乐安博兴与时水合古谚云瘦马不渡渑南燕李宣称渑水不氷今在临淄县西南其源即申流也分为二流西流曰系水北流曰渑水】
　　聊摄【昭二十年晏子曰聊摄以东姑尤以西杜注聊摄齐西界也平原聊城县东北有摄城　臣谨按聊城齐邑战国时田单破燕兵复齐国燕将据聊城不下鲁仲连射书城中燕将见书涕泣自杀田单屠聊城即此秦置聊城县属东郡汉十一年陈豨反代地使其将张春击聊城魏晋俱属平原郡刘宋属魏郡隋置愽州治此唐武徳初为宇文化及所据窦建徳克之唐以后皆为博州治今为东昌府治治城自石晋汴宋以河患再徙古聊城在今府西北十五里水经注漯水又北经聊城故城西城内有金城周匝有水南门有驰道絶水南出东门侧有层台即鲁仲连所谓还髙唐之兵却聊城之众者也今城东亦有鲁连台髙七丈盖仿古筑之也　再按摄城一作聂城详见邢地】
　　姑尤【见上杜注姑尤齐东界也姑水尤水皆在城阳郡东南入海　臣谨按姑水今曰大沽河发源于登州府黄县西南三十里之蹲狗山东南福山界又折而西南厯招逺莱阳以至平度州南故即墨城尤水今曰小沽河源于莱州府东南三十里之马鞍山亦东南流至平度州与大沽河合通名沽河至胶州即墨县入海二水起北海至南海行三百余里绕齐东界故曰姑尤以西】
　　沛【昭二十年齐侯田于沛杜注沛泽名】
　　遄台【昭二十年晏子侍于遄台　臣谨按遄台在临邑西五十里俗呼歇马台】
　　野井【昭二十五年齐侯唁公于野井杜注济南祝柯县东有野井亭　臣谨按后汉志祝柯有野井亭左传齐侯将唁公于平隂公先至于野井今在齐河县东济河北岸有祝柯地也】
　　稷门【见申池】
　　媚【定九年齐侯致禚媚杏于卫杜注三邑皆齐西界臣谨按哀十五年子贡对陈成子曰昔齐为卫故伐晋冠氏丧车五百因与卫地自济以西禚媚杏以南书社三百言致则三邑入于卫矣言以南则似割三邑之南境以与卫非全致也禚地近鲁见前或曰媚在济南禹城界杏在东昌博平界】
　　杏【见上】
　　夹谷【定十年公防齐侯于夹谷左传公防齐侯于祝其实夹谷杜注夹谷即祝其也　臣谨按后汉志东海郡祝其县即古夹谷水经注游水北迳祝其故城西县东有夹口浦杜氏通典怀仁县有夹山即夹谷汉祝其城在贑榆南五十里唐怀仁县即今贑榆县治也寰宇记夹谷山在贑榆东五十八里逓相传述并用汉志之説无异辞矣然以道里计之祝其县僻处海隅去齐鲁之都数百里非防盟之辙所宜至且杜氏不引之以为解盖左传所云祝其自是古地祝其县非袭古名也近志济南淄川县西南三十里有夹谷山一名祝其为定公防齐侯处较为近理】
　　安甫【定十年齐侯卫侯郑游速防于安甫臣谨按公羊作鞍张洽传曰齐地】
　　頼【哀六年公子阳生入齐使胡姬以安孺子居頼又使朱毛迁孺子骀不至杀诸野幕之下葬诸殳冐淳杜注頼齐邑　臣谨按哀十年晋赵鞅伐齐毁髙唐之郭及頼而还即此后汉志菅县有頼亭菅县属济南国晋有故城在今章丘县西北三十里頼亭在济南府东章丘县界】
　　骀【见上杜注骀齐邑　臣谨按裴骃注史记引列女传云太姜为有台氏之女路史遂谓有二骀一在武功一在琅邪也国语云姜氏出自元鼋皇妣太姜之侄伯陵之后逢公之所凭神也则太姜之见实在东国或别有封于骀者然不可考矣或曰在临胊县界】
　　殳冐淳【见上杜注地名　臣谨按路史曰殳殳戕国一名冐泽山海经曰炎帝之孙伯陵生殳鼓延殳始为钟路史曰殳鼓延伯陵三子也】
　　潞【哀八年悼公使鲍子居潞杜注潞齐邑　臣谨按哀十七年齐人伐卫埶公孙般师以归舍诸潞即此或曰在齐郊外】
　　鄎【哀十年公防吴伐齐师于鄎杜注鄎齐地】
