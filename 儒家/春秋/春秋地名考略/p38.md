<!-- { "loadSidebar": true } -->
　　国于宛丘【史记陈胡公满者帝舜之后也舜已崩传禹天下而舜子商均为封国夏后之时或失或续至于周武王克殷纣乃复求舜后封之于陈以奉帝舜祀襄二十五年子产曰昔虞阏父为周陶正以服事我先王我先王赖其利器用也与其神明之后也庸以元女大姬配胡公而封诸陈以备三恪杜注阏父舜后为武王陶正元女武王之女胡公阏父之子满也周得天下封夏殷为二王后又封舜后谓之恪并二王后为三国孔颖达曰乐记云武王克殷未及下车乃封黄帝之后于蓟封帝尧之后于祝封帝舜之后于陈下车而封夏后氏之后于杞投殷之后于宋郊特牲云天子封二代之后犹尊贤也尊贤不过二代郑以此谓杞宋为二王之后蓟祝陈为三恪今杜说与此异　臣谨按吕氏春秋蓟作铸祝作黎韩诗外传与乐记同史记则蓟为祝祝为蓟正相反大纪云武王封祝蓟陈以备三恪封夏后东楼公于杞纣子武庚于殷皆为上公是为二王之后葢用郑说而小变之也再考微子之命云綂承先王修其礼物孔传云言二王之后各修其典礼与时王并为三綂诗振鹭序云二王之后来助祭也又有瞽篇云我客戾止永观厥成郑笺我客二王之后也皆不与陈并列也且言备三恪必先有二国而后以陈备之今杞宋之封乃在下车之后陈先已封矣安得反援杞宋而为三乎由是言之杜说绌矣陈之封地则在宛邱诗谱陈太皥伏羲氏之墟都于宛丘之侧其封域在禹贡豫州之东其地广平无名山大泽西望外方东不及明诸武王妻妫满太姬太姬无子好巫觋祷祈鬼神歌舞之乐民俗化而为之班固曰太姬妇人尊贵好祭祀用史巫故其俗巫鬼陈诗曰坎其击鼓宛丘之下无冬无夏植其鹭羽又曰东门之枌宛丘之栩子仲之子婆娑其下此其风也尔雅陈有宛丘毛四方髙中央下曰宛丘隠三年卫庄公娶于陈曰厉妫始见于传杜注陈今陈国陈县昭八年楚灭陈以穿封戍为陈公十三年楚复封陈获麟后三年复灭陈楚顷襄王徙都之号郢陈秦属颍川郡陈胜于此自立号张楚汉置陈县又置淮阳国治此后汉改陈国晋属梁国刘宋置陈郡于项县省陈县入之后魏因之隋复于故陈县地置宛丘县为陈州治唐宋因之明初省附郭宛丘县入州州城南三里有宛丘高二丈又州城内东北隅有池即诗所谓东门之池也　再按史记舜为庶人时尧妻之二女居于沩汭其后因为姓姓妫氏武王求舜后得妫满封之于陈误也世本曰舜姓姚氏哀元年少康逃奔有虞为之庖正虞思于是妻之以二姚邑诸纶杜注虞舜后诸侯思有虞君也虞君自以二女妻少康姚虞姓是也又昭八年史赵曰自幕至于瞽瞍无违命舜重之以明徳寘徳于遂遂世守之及胡公不淫故周赐之姓使祀虞帝杜注幕舜之先瞽瞍舜父从幕至瞽瞍间无违天命废絶者遂舜后葢殷之兴存舜之后而封遂胡公遂之后事周武王赐姓曰妫封诸陈绍舜后孔颖达曰虞思犹姓姚至胡公周赐姓为妫耳史迁妄也　再按孔颍达曰鲁语幕能师颛顼者也有虞氏报焉孔晁曰幕能修道功不及祖徳不及宗故每于歳之大烝而祭焉谓之报明幕是舜先但不知去舜逺近也观传此文瞽瞍以前似有国土而尚书序云虞舜侧微孔安国云为庶人故微贱葢瞽瞍始失国耳臣再按郑语史伯曰有天地之大功者其子孙必章虞幕能聴恊风以成乐物生者也夏禹能单平水土以品处庶类者也商契能和合五教以保于百姓者也周弃能播殖百谷疏以衣食民人者也其后皆为王公侯伯幕之功徳至于禹稷契并称又曰虞幕曰虞舜曰虞思一氏相传其为有国明矣孔氏云至瞽瞍而失国殆不可易至韦昭云虞幕即舜后虞思谬极】
　　前封虞【虞思传见上杜注梁国有虞县纶虞邑　孔颖达曰尧典有鳏在下曰虞舜又曰厘降二女于妫汭嫔于虞皇甫谧曰嫔于虞因以虞为氏虞今河东大阳县西山上虞城是也然则舜有天下之号曰虞本因河东大阳之虞及周之兴封仲雍之后为虞国即彼地矣舜既禅禹禹封舜后为诸侯未必封于河东虞地而梁国有虞县疑是夏时虞国也战国时为虞邑史记汉王败于彭城还军砀西过梁地至虞是也汉置虞县属梁国晋因之后魏属沛郡改曰萧县北齐省隋置虞城县属宋川唐武徳四年置东虞州州旋废仍属宋州五代梁属辉州宋仍属宋州金废元复置属东平路后属济寜路明初属归徳府嘉靖九年以水患徙今治故城在县南三里又县西三十五里有纶城即夏时纶邑后汉志虞县有纶城】
　　又封遂【庄十三年齐人灭遂杜注遂国在济北蛇丘县东北　臣谨按十七年齐人殱于遂传齐灭遂使人戍之遂之遗民饮使者酒而杀之齐人殱焉谷梁曰遂微国襄三年晏子谓叔向曰箕伯直柄虞遂伯戯其相胡公大姬已在齐矣杜注四人皆舜后胡公四人之后八年传舜重之以明徳于寘寘遂杜以为殷所封孔颖达曰遂在直柄之后故曰殷封也传又曰遂世守之知周时尚存特微不克振耳胡公自以选建明徳而封如夏后有越仍封杞也或难之曰商所封国至周犹有存焉者乎曰奚但商封薛越夏所封也然则遂为舜后杜氏何以不言曰铸为黄帝后厉为神农后焦为尧后杜皆不言而后人言之葢杜以过慎而畧者多矣路史曰舜后封于遂为齐所灭是也今兖州府寜阳县西北十里有遂乡】
　　濮【隠四年卫人杀州吁于濮杜注濮陈地水名　臣谨按水经潩水出河南密县大騩山刘澄之永初记云濮水也注云是水首受谿水川渠双引俱东注洧洧与之过沙枝流脉乱互相通称是以春秋昭九年迁城父人于陈以夷濮西田益之京相璠云以夷之濮西田益也杜预亦言以夷田在濮水西者与城父人服防曰濮水名也葢与北濮逈别矣潩水又南迳钟亭宛亭又南迳胡城今颍阴县也或曰濮在今陈州北境葢即潩水之说】
　　焦夷【僖二十三年楚伐陈遂取焦夷杜注焦今谯县也夷今谯郡城父县二地皆陈邑　臣谨按襄元年晋以东诸侯之师伐陈遂侵楚焦夷即此葢其时已属楚矣焦本焦国武王封神农之后于焦既属楚改为谯秦置谯县陈胜初起攻谯下之是也汉亦为谯县属沛郡后汉建武四年幸谯仍属沛国曹操生长于谯自言于谯东五十里筑精舍欲春夏读书秋冬射猎建安中徃徃治兵于谯以击孙权曹丕簒位改建五都谯其一也数如谯议南侵明帝睿亦常至焉晋仍为谯郡治永昌初陷于石勒永和五年复归于晋升平三年没子慕容燕太和四年桓温克谯晋末县废而谯城如故刘宋亦置谯郡又侨置小黄县为陈留郡治后魏因之隋初陈留郡废大业三年改小黄为谯县谯郡治焉唐宋皆为亳州治间改郡置军亦寻罢明初以附郭谯县省入州今仍之夷城父见楚地】
　　壶丘【文九年楚侵陈克壶丘杜注壶丘陈邑　或曰在今陈州南境】
　　厥貉【文十年楚子蔡侯次于厥貉杜注阙　或曰在陈州项城界】
　　辰陵【宣十一年楚子陈侯郑伯盟于辰陵谷梁作夷陵杜注颍川长平县东南有辰亭　臣谨按水经注洧水迳茅城又东南迳辰亭俗谓之田城非也春秋盟于辰陵京相璠曰长平有故辰亭今此城在长平西北而杜以为东南疑有误长平汉县属汝南郡后汉属陈国晋属梁国今在陈州西六十里】
　　栗门【宣十一年楚子入陈杀陈夏征舒轘诸栗门杜注栗门陈城门】
　　鸣鹿【成十六年知武子以诸侯之师侵陈至于鸣鹿杜注陈国武平县西南有鹿邑　臣谨按陈鸣鹿汉为蕲郸县地属沛县东汉析置武平县属陈国刘昭曰春秋侵陈鸣鹿即此晋因之后改属梁国魏属陈留郡隋改为鹿邑县属陈州唐属亳州中和三年宣武帅朱全忠与黄巢党战于鹿邑败之遂入据亳州宋以后因之明改属归徳府古鹿邑城在县西南宋白云在县西十三里志云县东北有武平故城后汉置县治此建安元年封曹操为武平侯此其食邑云】
　　大防【哀六年呉伐陈楚昭王救陈攻大防卒于城父杜注大防陈地呉师所在　或曰在今陈州项城县境】
　　蔡
　　国于上蔡【史记蔡叔度文王子武王弟武王克殷封叔鲜于管封叔度于蔡二人相纣子武庚禄父治殷遗民武王崩成王少周公旦专王室管叔蔡叔疑周公之为不利于成王乃挟武庚以作乱周公旦承成王命诛武庚杀管叔而放蔡叔蔡叔度既迁而死其子曰胡周公言于成王复封胡于蔡此蔡国始封之说也书蔡仲之命曰惟周公位宰正百工羣叔流言乃致辟管叔于商囚蔡叔于郭邻以车七乘降霍叔于庶人三年不齿蔡仲克庸祗徳周公以为卿士叔卒乃命诸王邦之蔡王若曰小子胡惟尔率徳改行克慎厥猷肆予命尔侯于东土定四年祝鮀曰管蔡启商惎间王室王于是乎杀管叔而蔡蔡叔以车七乘徒七十人其子蔡仲改行帅徳周公举之以为己卿士见诸王而命之以蔡其命书云王曰胡无若尔考之违王命也葢用蔡仲之命而小损益之孔安国书传云郭邻中国之外地名管蔡国名明王之法诛父用子言至公周公圻内诸侯二卿治事叔之所封圻内之蔡仲之所封淮汝之间圻内之蔡名已灭故取其名以名新国欲其戒之孔疏云周礼宰以八则治都鄙建其长立其两马郑皆云立卿两人是畿内诸侯立二卿书言以仲为卿士左传言为己卿士是为周公圻内之卿士也仲封淮汝之间左传有文叔封圻内其事不知所出又云蔡蔡叔上蔡字素达反本作说文云散之也从米杀声放散之义故训为放书改作致失字体隠四年陈蔡方睦于卫杜注蔡今汝南上蔡县即孔传所谓淮汝之间也史记世家汉地里志并云叔度封上蔡孔疏别引杜预云武王封叔度于汝南上蔡至平侯徙新蔡昭侯徙居九江下蔡葢释例之文颖达虽以汝南去京师远不得在圻内为疑未有以易之也臣谨按管霍与蔡同时封号三监管在河南霍在河东皆非圻内蔡不得独为圻内霍叔降黜三年而复之名封不异于旧蔡岂必独异于旧乎周召初封圻内不过采邑封鲁封燕乃为大国叔以罪废其子乃更封大国无是理也循是以推蔡亦祗应复其旧国孔传所云存疑可也春秋时亦称上蔡竹书纪年魏章帅师及郑师伐楚取上蔡亦谓之蔡阳秦昭襄三十三年客卿胡伤取魏蔡阳孔氏曰蔡城在蔡水之阳也汉因置上蔡县应劭曰以九江有下蔡故称上蔡后汉安帝封邓隲为侯邑晋仍属汝南郡后魏为汝南郡治隋初郡废县属蔡州大业初改置汝阳县而改武津县为上蔡县属汝南郡唐属蔡州宋因之明属汝寜府故蔡国城在县西南十里舆地志云古蔡国在汝阳上蔡二县界又上蔡县东十里有蔡国　再按史记蔡世家云周公举胡以为鲁卿士鲁国治于是周公言于成王复封之于蔡此误也孔颖达驳之云鲁世家言成王封周公于鲁周公不就封留佑成王则周公身不至鲁安得使胡为鲁卿士马迁之谬说耳】
　　迁于新蔡【昭十一年楚灭蔡使公子弃疾为蔡公十三年平王立复封蔡于是隠太子之子庐归于蔡是为平侯二十年蔡侯庐卒汉地里志新蔡县蔡平侯徙此当在此时也然其事不见于经传惟释例尝言之汉置县属汝南郡光武封呉汉为侯邑曹魏分属汝阴郡晋惠帝分立新蔡郡刘宋因之萧齐置北新蔡郡后魏仍为新蔡郡东魏兼置蔡州髙齐州废改为广寜郡隋初又改为舒州及广寜县寻改县为汝县大业初州废复曰新蔡县唐初仍置舒州于此贞观初州废县属豫州后属蔡州宋因之金属息州元省入息州洪武四年复置改属汝寜府今仍之　宋忠云蔡仲胡居下蔡误】
