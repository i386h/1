<!-- { "loadSidebar": true } -->
　　河曲【文十二年晋人秦人战于河曲杜注河曲在河东蒲坂县南　臣谨按后汉书蒲坂有沙丘亭刘昭曰即河曲汤伐桀孔安国以为河曲之南即此竹书纪年晋惠公十五年秦穆公送公子重耳渉自河曲水经注曰左传僖二十四年秦伯纳之及河子犯以璧授公子曰臣负羁绁从君于天下臣罪多矣请从此亡公子曰所不与舅氏同心者有如白水投璧于此水经云河水南至华隂潼闗渭水自西来防之盖河水自此折而东故谓之河曲也杜佑通典秦晋战于河曲即蒲坂也战国时魏地史记秦昭襄王四年取魏蒲坂五年魏朝临晋复与魏蒲坂十七年秦以垣易蒲坂皮氏汉曰蒲反县河东郡治此应劭曰蒲秦始皇东巡见长阪故加坂也孟康曰晋文公以赂秦秦人还蒲于魏魏人喜曰蒲反矣故曰蒲反也是则蒲坂之始又尝为蒲也重耳居蒲为蒲子与此又别后汉为蒲坂县晋因之隋为蒲州治寻析置河东县大业初以蒲坂并入今故城在蒲州东南五里】
　　羁马【秦伯伐晋取羁马杜注晋地　臣谨按吕相絶秦所云入我河曲伐我涑川俘我王官剪我羁马即此也杜佑通典曰郃阳有羁马城非也吕相明云已入河曲而后伐闻喜之涑川俘临晋之王官以及于羁马在河东明矣近志今蒲州南三十六里有羁马城亦谓之渉丘】
　　瑕【见前】
　　桃林之塞【文十三年晋使詹嘉处瑕以守桃林之塞杜注桃林在农华隂县东潼闗　臣谨按后汉志曰农有桃丘聚故桃林博物记曰桃林之塞在湖县休与之山水经注湖水出桃林塞之夸父山武王归马华阳放牛桃林即此也其中多野马造父于此得骅骝騄耳盗骊之乘以献周穆王潼闗古亦称桃林塞水经注河在闗内南流冲激闗山因谓之潼闗晋所谓桃林之塞秦所谓杨华也又西有潼水东北流注于河河自潼闗东北流水侧有长坂谓之黄卷阪潘岳西征赋所云泝黄卷以济潼也潼闗之名自魏武西征马超始见于史今在华州华隂县东四十里汉农县今灵宝汉湖县今阌乡也三秦记曰桃林长安东四百里考潼闗去长安东三百里更加百里则为阌乡之境元和志曰虢之阌乡东南十里有桃原武王放牛桃林之处陜之灵宝又有桃林塞在焉盖秦中自华而虢自虢而陜而河南中间千里古立闗塞有三在华隂者潼闗也自潼闗东二百里至陜州灵宝县则秦函谷闗也自灵宝县东三百余里至河南府新安县则汉函谷闗也王氏曰自灵宝以西潼闗以东皆曰桃林自崤山以西潼津以南通称函谷然则桃林函谷同实异名新安汉闗杨仆所移与桃林无与秦闗以西皆詹父所守矣隋分农县地置桃林县天宝初得宝符于古函谷故闗旁改名灵宝括地志函谷故闗在陜州桃林县南十一里有闗城在谷中深险如函因名其中劣通东西十五里絶岸壁立其上栢林防谷中荀卿谓之松栢之塞林氏曰春秋时崤函晋有也故能以制秦秦得崤函而六国之亡始兆矣贾生曰秦孝公据崤函之固孝公始置闗自前则但谓之桃林也今灵宝西有桃林寨】
　　诸浮【文十三年六卿相见于诸浮杜注晋地】
　　黄父【文十七年晋侯搜于黄父杜注一名黒壤晋地宣七年防于黒壤传盟于黄父杜注黄父即黒壤　臣谨按昭二十五年防于黄父即此黒壤山在泽州沁水县西北四十里后周宇文泰小字黒獭讳之改为乌岭唐防昌三年晋绛行营节度使石雄讨刘稹败之乌岭即此李徳裕曰乌岭距上党百五十里亦曰黒山浍水出焉或云在绛之东今乌岭与平阳府翼城接界】
　　隂地【宣二年赵盾自隂地率诸侯之师以侵郑杜注隂地晋河南山北自上洛以东至陆浑　臣谨按哀四年蛮子赤奔晋隂地杜注亦同晋上洛今西安府洛南县陆浑今河南府嵩县其地南阻终南北临大河所谓河南山北也或曰晋有隂地之命大夫命大夫别于县监尹也今卢氏县有隂地城即命大夫屯戍之所犹夫南阳为河内之摠名而别有南阳城则在修武也】
　　首山【宣二年赵宣子田于首山舍于翳桑杜注翳桑桑之多防翳者首山在河东蒲坂县东南　臣谨按首山即首阳山也在今蒲州东南山海经曰和山实惟河之九都五曲九水出焉吉神泰逢司之居于萯山之阳吕氏春秋夏孔甲田于东阳萯山帝王世纪曰即首阳山也山有九名曰厯山曰首山曰薄山曰襄山曰甘枣山曰渠猪山曰独头山曰陑山曰雷首山禹贡所谓壶口雷首至于太岳尚书大传汤放桀升自陑皆此也开山图首阳与华岳本一山当黄河巨灵胡开为两山今擘处手足之迹犹存　绛州西北九里有哺饥坂相传即赵盾食翳桑饥人灵輙处】
　　桃园【宣二年赵穿弑灵公于桃园考阙】
　　邢丘【宣六年赤狄伐晋围怀及邢丘杜注邢丘今河内平臯县　臣谨按韩诗外传武王伐纣至邢丘襄八年晋防诸侯于邢丘昭五年子产相郑伯防晋侯于邢丘战国策范睢説秦攻邢丘邢丘防而魏请附史记韩昭侯六年伐东周取邢丘秦昭王四十一年攻魏取邢丘怀又秦始皇五年蒙骜伐魏防邢丘信陵君上魏安厘王书秦固有怀茅邢丘安城垝津以临河内即此邢丘也竹书梁惠成王三年郑城邢丘郑即韩也或谓之韩臯赵悼襄王二年城韩臯汉置平臯县属河内郡应劭曰平臯县有邢丘是也晋因之后魏属武徳郡北齐废有平臯陂周围二十五里多产茭蒲民頼其利陂南即大河矣今平臯故城在怀庆府东南七十里　怀见周地】
　　向隂【宣七年赤狄伐晋取向隂之禾　见周地】
　　黒壤【见黄父】
　　董泽【见董】
　　清【见清源】
　　曲梁【宣十五年晋荀林父败赤狄于曲梁杜注曲梁今广平曲梁县　臣谨按襄三年诸侯同盟于鸡泽晋侯之弟于乱行于曲梁魏绛戮其仆杜注鸡泽在广平曲梁县西南即此曲梁也杜佑曰曲梁在春秋为赤狄之地荀林父败狄于曲梁遂灭潞汉为曲梁县属广平国水经注洺水经曲梁城是也宣帝封平于顷王子敬为侯邑后汉属魏郡晋为广平郡治北齐省入广平县隋移广平于今府治改县曰永年今仍之曲梁故城在府东北又后汉志曲梁侯国有鸡泽鸡泽即诸侯同盟处也郦道元曰漳水东为渚泽曲梁县之鸡泽也国语所谓鸡丘矣今在府西若今鸡泽县乃隋析广平县所置非古鸡泽也又后汉志潞县注云荀林父伐曲梁在城西十里今名石梁此误也汉潞县乃潞子婴儿之国都今为潞城县曲梁则潞之邉境耳荀林父先披其旁邑而后及其国都无容混为一地也】
　　辅氏【宣十五年秦伐晋次于辅氏晋侯治兵于稷以略狄土立黎侯而还及雒魏颗败秦师于辅氏获杜回杜注辅氏雒稷皆晋地河东闻喜县西有稷山　臣谨按襄十一年秦伐晋济自辅氏即此今朝邑县西北十三里有辅氏城】

　　春秋地名攷畧卷四
　　钦定四库全书
　　春秋地名攷畧卷五
　　詹事府詹事髙士竒撰
　　晋【下】
　　稷【见上　臣谨按杜注又云晋时新破狄土地未安权秦师之弱故别遣魏颗距秦而东行定狄地后汉志闻喜县有稷山亭刘昭曰在县西五十里隋置稷山县唐属绛州至今因之今县南五十里有稷神山水经注山下有稷亭即晋侯治兵处也山东西二十里南北三十里髙十三里相传为后稷始播谷于此】
　　雒【见上】
　　瓜衍之县【宣十五年晋侯赏士伯以瓜衍之县　吴氏曰汾州孝义县北十里瓜城晋灭虞虢迁其民于此】
　　断道【宣十七年同盟于防道杜注晋地传防于卷楚杜注卷楚即防道　吴氏曰今沁州东有防梁城三面絶涧广袤二里水经注防梁城即铜鞮县之上虒亭又东南有倾城即县之下虒聚】
　　野王【宣十七年晋人执晏弱于野王杜注野王县今属河内　臣谨按大事纪秦昭王四十五年白起防韩野王絶上党道秦始皇六年防魏东地置东郡卫元君角自濮阳徙居野王以保魏之河内汉因置野王县属河内郡光武初分遣邓禹入闗亲送之至野王是也晋河内郡治此后魏为怀州宇文周建徳七年如怀州置怀州宫隋改县为河内唐为怀州治今为怀庆府治】
　　【苗贲皇使见晏桓子杜注楚鬬椒之子奔晋食邑于苗地　臣谨按襄二十六年声子谓楚子木曰若敖之乱伯贲之子贲皇奔晋晋人与之苗以为谋主通志云河内轵县南有苗亭水经注云濝水原出王屋西山迳濝闗南厯轵闗苗亭西故周之苖邑也又东流注河轵闗在今济源县南十五里濝闗一曰箕闗在绛州垣曲县东北七十里】
　　赤棘【成元年盟于赤棘杜注晋地】
　　邢【成二年楚申公巫臣奔晋晋人使为邢大夫杜注晋地　臣谨按襄二十六年声子曰子灵奔晋晋人与之邢以为谋主襄四年齐国夏伐晋取邢或谓即邢丘或谓卫灭邢国地入于晋邢丘见前邢国别见】
　　梁山【成五年梁山崩杜注山在冯翊夏阳县北　臣谨按公羊传梁山河上之山也梁山崩壅河三日不流国语梁山崩晋侯以传召伯宗遇绛人告以国主山川山崩川竭君为不举策于上帝国三日哭以礼焉知山为晋山矣禹贡治梁及岐诗奕奕梁山又即吕梁山也吕氏春秋吕梁未凿河出孟门之上水经注河水又南经梁山原是也唐十道志闗内道名山曰梁山】
　　故绛【成七年晋人谋去故绛诸大夫皆曰必居郇瑕氏之地沃饶而近盬杜注盬盐也猗氏县盐池是也故绛见本卷绛】
　　郇瑕【见上详本卷瑕】
　　盬【见上　臣谨按盬盐池也汉志池在安邑西南许慎谓之盐盬池池长五十一里广六里周一百一十四里吕忱曰宿沙煮海谓之盐河东盐池谓之盬池紫色澄渟浑而不流水出石盐自然凝成水经注盐水出安邑东南薄山西北流经巫咸山北又迳安邑故城南又西流注于盐池汉武兴盐铁之利天下盐官二十八郡而河东安邑为首后汉元和三年帝幸安邑观盐池建安四年曹操遣谒者仆射监盬官以其利招服闗中后魏甄琛请弛盐池之禁以予民唐大厯十八年两池生乳盐赐号灵庆宝应池宋志盐之类有二引池而化者周官所谓盬盐也煮海煮井煮鹻而成者周官所谓散盐也宋分为两池各置盐塲二明初并为东西二塲成化十一年増置中塲其池亦分为三近安邑者为东池近安邑西二十里路村者为中池近解州者西池要之止一池也孔丛子鲁人猗顿以盬盐起汉于其地置猗氏县晋因之其古城在今猗氏县南二十里盐池又在其南故杜预以为在猗氏也】
　　新田【不如新田有汾浍以流其恶杜注汾水出太原经绛县北西南入河浍水出平阳绛县南西入汾　臣谨按新田在晋绛县今曲沃县地详见首条汾水自曲沃流入绛州南西入稷山县浍水有二源一出翼城县乌岭山一出绛县东北大交镇俱西流过曲沃县流入绛州南之王泽合于汾水汲书晋平公齐景公至浍上括地志王泽在州南智伯攻赵赵襄子犇晋阳原过后从至于王泽即此史记韩世家懿侯九年魏伐我浍竹书纪年晋出公五年浍絶于梁周安王二十四年翟败魏师于浍周显王七年魏败韩赵之师于浍皆此也亦谓之少水襄二十三年齐侯伐晋戍郫邵封少水盖封尸为京观于浍水旁也京相璠曰沁水即少水】
　　浍水【见上】
