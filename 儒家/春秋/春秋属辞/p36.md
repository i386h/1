<!-- { "loadSidebar": true } -->
　　以上执国君称人者九被执称名者一外裔之君见执称名者一啖氏曰春秋时以彊暴弱故执皆称人乱辞也今案卫人君臣之祸实晋文公有以致之故虽伯主执诸侯归之于京师亦称人其执郑伯以下説见上篇赵氏曰诸侯被执失地则名不然则否今案虞公天子三公虽失地不名从史文也滕子婴齐戎蛮子赤皆不得复国者也盖追书其名以别之而滕子又书月详中国也鄫子见执用之以祭社直文以见实故不名而特书日以异其事
　　僖二十八年三月丙午晋侯入曹执曹伯畀宋人成十五年春晋侯执曹伯归之于京师
　　以上伯主执诸侯称君者二公羊传曰称侯而执者伯讨称人而执者非伯讨也今案凡执恒称人从史文也必伯讨而后称君盖变文以与之左氏见史法执唯称人而不知经意故发例舛谬公羊此义必有所受矣曹伯叛中国而从楚负刍簒立皆伯者之义所当讨故二执称君执曹伯畀宋人虽蒙入曹之文不别称晋侯其义一也陆氏谓承上文不可重言晋人此史法也案获麟后史书陈宗竖自楚复入于陈陈人杀之不言杀陈宗竖者省文也郑伯有事与陈宗竖同而经书曰郑良霄出奔许自许入于郑郑人杀良霄文不省者以大夫自外入国与国人讨而杀之各是一义于经不得相蒙也刘侍读尝发此义计夫子改正旧史若此者多矣使执曹伯别是一义不得蒙上文晋侯则特书晋人执曹伯何不可之有十国君反国不言自必自京师自楚而后言自苟杀其大夫公子而后归则不言自京师苟能兴灭继絶则不言自楚
　　庄六年夏六月卫侯朔入于卫
　　僖二十八年冬曹伯襄复归于曹
　　襄二十六年春王二月甲午卫侯衎复归于卫
　　成十六年秋曹伯归自京师
　　僖二十八年六月卫侯郑自楚复归于卫　三十年秋卫侯郑归于卫
　　昭十三年秋蔡侯庐归于蔡陈侯吴归于陈
　　以上国君反国书入者一书归者四复归者三其言自者二凡公子大夫归国入邑皆言所自者详其出入所由以见善恶之轻重故悉从其恒称国君反国不言自者南面之君义得专制善恶在己虽假邻国之力不足记也自京师必书所以尊王朝且见释有罪自天子自楚必书所以外四裔且见其叛中国而得免于诛唯卫侯郑为王所赦事与曹伯同而不言归自京师者郑使卫人杀元咺及公子瑕而后入故不以杀大夫公子累京师也又见卫侯虽见释于天子实以杀二子而后得归也其蔡侯庐陈侯吴实楚复之而不言自楚者楚灭之再世而立其孙以复国与国君出奔见执而归者不可同文陈蔡之人纳蔡公以图兴复而卒如其志则亦不当言自楚上言灭陈灭蔡而此皆以继絶称名其事已着而义无不包矣其曰入曰归曰复归或名或不名皆从主人之辞十一奔君自外入邑伯国逆之则不名
　　桓十五年秋九月郑伯突入于栎
　　襄二十五年秋八月卫侯入于夷仪【蒙上事月】
　　以上奔君入邑二不名者一国君出奔有废立则名辩二君也故郑伯突卫侯衎出奔皆名其自外入邑事亦相同而卫侯入夷仪独不名者传言晋侯使魏舒宛没逆卫侯将使卫与之夷仪则与杀檀伯而遂居栎者异矣夫卫之所以有二君者晋人为之也剽列于盟主之防屡矣而晋侯又逆衎而与之夷仪此剽之所以弑也故卫侯入夷仪独不名以别于郑伯讥不在卫侯也详已见前篇
　　十二大夫奔非君出之不名
　　文八年冬宋司城来奔　十四年秋宋子哀来奔以上外大夫出奔不名者二宋人将弑昭公荡意诸髙子哀皆忠于昭公而见忌于公子鲍之党是以来奔故一书其官一书其字而不名以别他臣之见逐于君者宋大夫书官说见特笔篇
　　十三公子反国非有罪不名
　　闵元年秋季子来归
　　桓十五年夏许叔入于许　十七年秋蔡季自陈归于蔡【为下葬月】
　　以上内公子来归者一外公子归国者一入国者一皆字而不名笔削之法大夫公子反国非有罪不书而季友实鲁社稷之臣闵公请于伯主而盟以复之蔡季为蔡人所召归而嗣国许叔因郑昭复归乘间得入许能以亡为存三子之反国皆其宗社存亡安危所系其人虽无罪而其事不可没故不名以别之十四大夫见杀非君臣不名苟杀当其罪则去族
　　庄二十六年夏曹杀其大夫
　　僖二十五年夏宋杀其大夫
　　文七年夏宋人杀其大夫　八年冬宋人杀其大夫司马
　　以上称国杀大夫不名者二称人杀大夫不名者二君杀大夫有罪无罪皆名示臣礼也庄僖之世曹宋杀其大夫不名皆无传陈氏谓曹赤簒而杀其大夫必有不义其君者盖赤之所杀必忠于羁者于赤无君臣之分赤既君曹以讨罪告故称国以杀经不以君臣之礼治之故不名所以别大夫见杀于其君者宋成公以僖二十三年嗣位次年如楚次年杀其大夫亦不名不知何人何事成公卒昭公未即位穆襄之族率国人以攻公杀公孙固公孙郑于公宫则称人谓穆襄之族也此众杀称人之例八年传曰宋襄夫人因戴氏之族以杀襄公之孙孔叔公孙钟离及大司马公子卬皆昭公之党也则称人者戴氏之族大夫司马者公子卬也宋人将弑昭公而立鲍则其所杀必忠于昭公者故皆不名以别于讨乱称人者左氏于公子鲍之奸襄夫人之恶公臣贼党之进退考据精详而不知书法既以弑君称君为昭公无道而大夫见杀不名但曰非其罪而已然不害其序事之为实録也若陈氏谓昭公无道而杀大夫则亦不义其君者并失事实矣
　　僖二十八年夏楚杀其大夫得臣
　　文十年夏楚杀其大夫宜申
　　成十五年秋宋杀其大夫山
　　以上杀大夫去族者三是为成得臣鬭宜申荡山皆讨当其罪者也凡讥专杀谓杀有罪不告天子尔春秋书国杀大夫二十二有杀之以说大国者郑申侯卫孔达蔡公子驷是也有师败而归罪者晋先縠楚公子侧是也有彊家相倾者晋二赵三郤齐髙厚是也有罪状未著者郑公子嘉楚屈申是也有以谗杀者楚成熊郤宛是也有不以其罪杀者晋里克卫甯喜是也其他皆有可议者讥不止专杀也而一以国杀书者若传记杀防郑者郤芮也而晋侯使以防郑之乱来告则史固以国杀书而已其或君臣同谋或用事之臣先意承指或禀命而行皆从告而书矣然而其间亦有讨当其罪者笔削之防可无辩与城濮之役子玉违命丧师罪当讨也与共王身败其师于鄢陵而子反以子重之言死者异矣子西以谋弑穆王诛与成熊郤宛以谗见杀者异矣荡泽弱公室杀公子肥华元为之去国鱼石请讨乃反使司徒司城率国人攻荡氏杀子山其亦可与彊家之相倾者同文乎以郑子产为政而公孙黒三罪俟其伤疾将死而后能加刑则华元之不赖宠以立法亦可谓知官守者矣故夫子于是三臣皆去其族以别于称国以杀而刑罚不中者其有罪而不以时讨如公孙黒亦从其恒称则笔削之情见矣
　　十五无君相杀称国
　　文六年冬晋杀其大夫阳处父
　　昭十四年冬莒杀其公子意恢
　　以上两下相杀称国杀者二说已并见上篇
　　十六内师加小国言伐加大国言侵苟纳所宜纳虽大国言伐用楚师言伐讳公及小国战但言及亟战大国但言败
　　隐七年秋公伐邾
　　庄二十六年春公伐戎
　　僖二十一年冬公伐邾　二十二年春公伐邾　三十三年夏公伐邾
　　宣四年春公伐莒　十八年春公伐
　　哀七年秋公伐邾
　　庄二年夏公子庆父帅师伐于余丘
　　僖三十三年秋公子遂帅师伐邾
　　文十四年春叔彭生帅师伐邾
　　宣十年秋公孙归父帅师伐邾
　　襄二十年秋仲孙速帅师伐邾
　　昭十年秋七月季孙意如叔弓仲孙貜帅师伐莒哀元年冬仲孙何忌帅师伐邾　二年春王二月季孙斯叔孙州仇仲孙何忌帅师伐邾　六年冬仲孙何忌帅师伐邾
　　桓八年秋伐邾
　　以上书公伐者八大夫伐者九微者伐一皆小国其一伐戎
　　庄十年二月公侵宋
　　定六年二月公侵郑　八年春王正月公侵齐　二月公侵齐
　　成六年秋仲孙蔑叔孙侨如帅师侵宋
　　襄二十四年春仲孙羯帅师侵齐
　　定八年秋李孙斯仲孙何忌帅师侵卫
　　以上书公侵者四大夫侵者三皆大国
　　庄九年夏公伐齐纳子纠
　　僖二十六年冬公以楚师伐齐取谷
　　以上书公伐齐者二诸家释侵伐义皆未当唯胡氏谓声罪致讨曰伐潜师掠境曰侵考经所书取邑入国皆由伐而后见则胡氏之说得之然经于内师加小国皆言伐加大国皆言侵岂鲁人于邾莒小国皆声罪致讨于宋卫大国恒潜师掠境乎凡春秋所书侵伐除伯者伐叛讨贰之外莫非为乱而已皆从其恒辞则无以示义皆变其文则无以见实故夫子于内师加小国虽微者言伐见其恃众凌寡加大国虽公将言侵见犯非其分悉变其文以示义于外师或以大加小而言侵或以外裔干中国而言伐或小国而言伐我或大国而言侵我皆从其恒辞以见实周官大司马比小事大以和邦国九伐之法冯弱犯寡则眚之此春秋内师书侵伐之义也唯庄公纳子纠言伐齐以子纠母是鲁女其贵应立当齐无君大夫又尝来盟则公亲伐齐以纳其应立之子师出有名非轻犯大国之比唯僖公用楚师言伐齐见其借力于彊楚以雠邻国为中夏之大变故皆从其恒称
　　僖二十二年秋八月丁未及邾人战于升陉
　　以上内师及小国战不言败绩一传曰公及邾师战于升陉我师败绩鲁大邾小不能以德服邾而及之战鲁为卑矣而况以争须句乎故用再见蒙上文之法不申言公并两事为一役也比而观之上言公伐邾取须句下言及邾人战则公能取地而不能服邾之意已见矣故我师败绩为内讳之
　　庄十年春王正月公败齐师于长勺　夏六月公败宋师于乘丘【蒙上次月】
　　以上内败大国不言战败绩者二传曰齐师伐我战于长勺齐师败绩檀弓记鲁庄公及宋人战于乘丘县贲父御卜国为右马惊公队佐车授绥县贲父卜国死之是二役皆先战而后败之也经不书公及齐宋战但言败某师者齐既败鲁干时即遣大夫帅师临鲁胁杀子纠又乘其再克以伐鲁长勺战败则又挟宋宿师于郎齐之加于鲁太亟矣故畧其主客恒辞通前役为一事以讥之桓公既得国即图伯宋既从次当服鲁而鲁以子纠故不容遽鄙于齐桓公不能释鲁以为后图而亟战丧师非始伯经逺之畧也十七非宼不言败亟战不言及战与伐异事更以伐者及之曲在外言来战党恶防战不言地战拒伯讨不言地
　　文七年夏四月戊子晋人及秦人战于令狐　十二年冬十二月戊午晋人秦人战于河曲
