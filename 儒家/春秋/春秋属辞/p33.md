<!-- { "loadSidebar": true } -->
　　以上书于越败吴呉君卒者一外裔相败经不书此为吴子光卒书见其以败卒也吴越深谋相报复而越卒亡吴盖于是始春秋严于内外故特详焉或不日或不月解在日月篇诸篇离析经文因义发例有不可随事通释者放此
　　六十三公追戎不言其来与弗及
　　庄十八年夏公追戎于济西
　　以上书公追戎者一案僖二十八年齐人侵我西鄙公追齐师至酅弗及书侵我书追书弗及与此详略不同者齐孝公讨洮向二盟既侵我西鄙复伐我北鄙是以有用楚师伐齐取谷之役为中国之大变故详言之患小师微则其辞畧言追则见侵可知其弗及不足详矣
　　六十四外伐国取邑不书虽取诸我不书春秋之初
　　则书之
　　隐四年春莒人伐取牟娄【为下事月】　五年冬宋人伐郑围长葛　六年冬宋人取长葛
　　以上书外取邑者二公羊传曰外取邑不书此何以书疾取邑也其例是其说非谷梁传曰外取邑不志此其志何也久之也为围长葛言之可也陈氏曰春秋之初犹以取邑为重也得之矣据桓十四年宋伐郑取牛首僖二十三年楚伐陈取焦夷文八年秦伐晋取武城十年春晋伐秦取少梁夏秦伐晋取北徴之类皆不书虽成二年齐侯伐我北鄙取龙不书春秋重灭国自书齐郑入许而后取邑不复书传曰疆埸之邑一彼一此何常之有书之则不胜书故书其重者而已
　　六十五外取师不书侵伐必伐与取异事而后悉书之
　　哀九年春宋皇瑗帅师取郑师于雍丘　十三年春郑罕达帅师取宋师于嵒
　　以上书取师者二郑人围宋雍丘故皇瑗围郑师而取之宋向巢伐郑围嵒故罕达围宋师而取之经不书伐国围邑但书取某师则贪土地以丧师者自见其罪矣
　　隐十年秋宋人卫人入郑　宋人蔡人卫人伐戴郑伯伐取之
　　以上书入书伐书取之者一宋卫入郑是一事蔡人从之伐戴是一事郑伯围戴取三师又是一事故悉书之昭二十三年武城人取邾师非君命无将帅史不书
　　六十六外入郛不书唯齐特书之
　　文十五年冬齐侯侵我西鄙遂伐曹入其郛
　　以上书伐国入郛者一陈氏曰入郛皆不书唯齐特书之晋襄公卒齐独为乱阶执天子之使加兵于鲁于是伐曹晋遂不竞而诸侯贰故悉书之也入郛不书据隐五年郑伐宋入其郛襄元年夏韩厥荀偃伐郑入其郛之类
　　六十七外伐国不书围邑有关于天下之故则书之
　　隐五年冬宋人伐郑围长葛
　　僖六年夏公防齐侯宋公陈侯卫侯曹伯伐郑围新城二十三年春齐侯伐宋围缗　二十六年冬楚人伐
　　宋围缗
　　襄十二年春莒人伐我东鄙围台【为下救月】　十五年夏齐侯伐我北鄙围成　十六年秋齐侯伐我北鄙围郕十七年秋齐侯伐我北鄙围桃　髙厚帅师伐我北鄙围防
　　以上伐国书围邑者四伐我书围邑者五谷梁传曰伐国不言围邑此其言围何久之也此为长葛发传又曰伐国不言围邑举重也取邑不书围邑安足书此通春秋言之陈氏据传僖十八年邢狄围卫菟圃不书至二十六年楚人伐宋围缗之后皆不书而言自僖以前则书之其义皆未竟今案宋围长葛期歳卒取之谷梁子谓久之是也入春秋宋郑始连兵构怨而宋为戎首故特详之书围新城讥齐桓合五国伐郑而仅围其邑也书齐围缗于宋襄伤败之后书楚围缗于楚人陈蔡郑许围宋之先见中国无伯齐徒以彊凌弱楚不尽得诸侯不止也莒伐我书围邑者晋悼力衰于伐郑萧鱼甫防莒已背盟也齐伐我四书围邑者中国又无伯齐将叛盟主也
　　六十八诸侯灭畿内国不书为夷狄所灭则书
　　僖十年春狄灭温
　　以上书狄灭畿内国者一传僖五年晋灭虢遂袭虞灭之经皆不书杜氏谓晋脩虞祀而归其职贡于王故不言灭党乱之辞也陈氏谓虢与虞皆自亡故不详所以灭之之罪诡激非王道皆不可通于春秋盖畿内诸侯食天子之邑与列国不同故晋灭虞虢不书讳诸侯灭三公封国同叛王室也若桓七年郑人齐人卫人伐盟向定六年郑伐冯滑胥靡负黍狐人阙外虽鲁史不忍书也夷狄王者不畜故灭温不讳者所以深外之若僖十一年拒泉臯伊雒之戎入王城虽鲁史亦不忍书也【此一条本第一篇变例以畿内国异庶邦故特详焉】六十九诸侯被兵出奔者不书必国灭而后书
　　庄十年冬十月齐师灭谭谭子奔莒
　　僖五年秋楚人灭子奔黄　十年春狄灭温温子奔卫
　　昭三十年冬十二月吴灭徐徐子章羽奔楚
　　以上书国灭君奔者四陈氏曰凡奔非其罪不书奔非其罪莫甚于被兵者也必国灭而后书国灭而后书奔者以不死社稷也据齐鲁郑入许许男奔卫吴入郢楚子奔随不书若须句子来奔经不书灭不为例徐子书名说见后篇奔不言出国灭无所出从史文
　　七十迁国不书避难而迁则书
　　僖元年夏六月邢迁于夷仪　三十一年十二月卫迁于帝丘
　　成十五年冬许迁于叶
　　昭九年春许迁于夷　十八年冬许迁于白羽
　　定四年夏许迁于容城
　　哀二年十一月蔡迁于州来
　　以上书迁国者七皆迫于危亡临难而迁者也据文十三年邾迁于绎成六年晋迁于新田皆不书以其择地以利民无与存亡之故也邢卫之迁违狄难也许四迁畏郑偪也蔡迁避楚仇也许畏郑而请迁于楚以其世服于蛮夷故皆不月以别于中国迁者蔡亦请迁于吴然蔡侯既以吴子败楚入郢复其世仇于是楚围蔡使疆于汉汝之间则其依吴以立国非得已也故得同中国迁者书月
　　七十一诸侯连兵伯主有事举重不悉书
　　隐四年夏宋公陈侯蔡人卫人伐郑　秋翚帅师防宋公陈侯蔡人卫人伐郑【传五年四月郑人侵卫牧以报东门之役卫人以燕师伐郑郑二公子以制人败燕师于北制】
　　以上郑卫连兵不悉书四年传言秋诸侯复伐郑是四国再举兵明矣先儒误通前事为一役故有辞重义复变文特笔之说非事实也使果一役当从再见书人之例不得有二说五年郑卫交兵皆不书者上书四国再伐郑而继书卫人杀州吁立晋则大义已明纲常复正诸侯辅簒之罪亦无所逃二国忿兵相加不足议矣
　　隐十年春王二月公防齐侯郑伯于中丘　夏翚帅师防齐人郑人伐宋　六月壬戌公败宋师于菅辛未取郜辛巳取防　秋宋人卫人入郑宋人蔡人卫人伐戴郑伯伐取之【传九月戊寅郑伯入宋十一年冬十月郑伯以虢师伐宋壬戌大败宋师以报其入郑也宋不告命故不书】
　　以上郑宋连兵不悉书传曰宋不告命非也自宋公党州吁欲以诸侯伐郑去冯郑伯为王卿士以王命伐宋讨其不王之罪连兵至此宋实首乱故书宋人卫人入郑以重其罪畧郑人报复之过不悉书而公败宋师取二邑以甚之书日入郕以讨违王命书日各当其罪也归祊以来鲁郑同心仇宋宋虽不告郑亦必告传言不告误矣唯知鲁史有不书之例而不知圣笔亦有所删盖不脩春秋左氏亦不及见也
　　僖三十年秋晋人秦人围郑【传春晋人侵郑以观其可攻与否】
　　以上晋侵郑不书陈氏曰举重在围
　　文七年夏四月戊子晋人及秦人战于令狐【传八年夏秦人伐晋取武城】　十年【传春晋人伐秦取少梁】　夏秦伐晋
　　襄十年夏晋师伐秦【传九年齐景公乞师于楚将以伐晋楚子师于武城以为秦援秦人侵晋十年夏晋荀防伐秦报其侵也】
　　以上晋秦连兵不悉书陈氏曰秦晋再交兵不书故十年书秦伐晋今案令狐晋秦再构怨而曲在晋于是秦人报复不已皆以其私也故不悉书悼公之世秦人侵晋浅事不足书晋荀防以一军伐秦徒曰报其侵而已则非伯者之畧也故但书师而明年书秦人伐晋
　　僖三十三年冬晋人陈人郑人伐许【传讨其贰于楚也楚令尹子上侵陈蔡陈蔡成遂伐郑晋阳处父侵蔡楚子上救之与晋师夹泜而军】
　　文三年秋楚人围江【传晋先仆伐楚以救江陈氏曰先仆非卿】　冬晋阳处父帅师伐楚以救江　四年秋楚人灭江
　　以上晋襄公继伯晋楚有事不悉书襄公初年经书晋陈郑伐许而楚子上侵陈蔡陈蔡成遂伐郑皆不书者城濮余烈未逺终襄之世陈蔡无役不从楚亦仅此侵伐而止不足移二国内向之志也阳处父侵蔡楚子上救之晋先仆伐楚救江皆不书者蔡近楚襄公力尽于敌秦既不足以服楚又安能得蔡经书其合五国之师以伐沈而沈溃以大夫专将救江而江灭则其伯畧可知况以微者伐楚救江岂足议也
　　文九年春楚人伐郑【传楚子师于狼渊以伐郑囚公子坚公子尨及乐耳郑及楚平】公子遂防晋人宋人卫人许人救郑【传夏楚侵陈克壶丘以其服于晋也秋楚公子朱自东夷伐陈陈人败之获公子茷陈惧乃及楚平】　十年冬楚子蔡侯次于厥貉【传陈侯郑伯防楚子于息冬遂及蔡侯次于厥貉将以伐宋宋人逆楚子劳且听命】　十五年夏晋郤缺帅师伐蔡戊申入蔡
　　宣元年秋楚子郑人侵陈遂侵宋　晋赵盾帅师救陈宋公陈侯卫侯曹伯防晋师于棐林伐郑【传楚蒍贾救郑】
　　冬晋人宋人伐郑　二年夏晋人宋人卫人陈人侵郑【传楚鬭椒救郑】　三年【传春晋侯伐郑及郔郑及晋平】　夏楚人侵郑　四年冬楚子伐郑　五年冬楚人伐郑【传楚子伐郑陈及楚平晋荀林父救郑伐陈】　六年春晋赵盾卫孙免侵陈【传冬楚人伐郑取成而还】　九年秋晋荀林父帅师伐陈　冬楚子伐郑　晋却缺帅师救郑【传郑败楚师于栁棼】　十年夏晋人宋人卫人曹人伐郑【传郑及楚平诸侯之师伐郑取成而还】　冬楚子伐郑【传晋士防救郑逐楚师于颍北诸侯之师戍郑】　十一年【传春楚子伐郑及栎】　夏楚子陈侯郑伯盟于辰陵【楚左尹子重侵宋王待诸郔】　冬十月丁亥楚子入陈　十二年春楚子围郑　夏六月乙卯晋荀林父帅师及楚子战于邲晋师败绩　冬十二月戊寅楚子灭萧　宋师伐陈十三年夏楚子伐宋　十四年夏晋侯伐郑　秋楚
　　子围宋【为下葬月】　十五年夏五月宋人及楚人平
　　以上晋自灵公成公至景公三世晋楚有事不悉书楚欲图北方楚子亲师郑及楚平于是书伐郑新城之盟陈郑皆在郤缺入蔡以城下之盟还于是书伐蔡楚再侵陈公子朱伐陈不书必楚既得郑侵陈又侵宋而后书蔡最近楚陈次之郑介两间春秋于是三国者未尝无先后缓急之差也传言厥貉之次陈侯郑伯在焉不书至辰陵而后书宣三年晋侯伐郑郑及晋平不书六年楚人伐郑取成十一年楚子伐郑郑从楚皆不书者晋成之世郑犹不忍叛晋辰陵而后传言郑又徼事于晋而陈侯亦如晋于是楚子入陈围郑则二国之反覆乎晋楚之间濵于灭亡而不悔者岂得已哉故书晋楚之所侵伐则陈郑之向背可知而凡以侵伐取成者不悉书虽晋君自将亦不书也灵成政在大夫既失齐又失鲁晋遂不竞而楚兴虽君将岂足议乎于是终失陈郑而邲败之后不复救宋诸侯皆楚之从中国之势为之一变矣是故灵公盟防诸侯皆不序而阳处父伐楚救江为大夫将书大夫之始公子遂防晋人宋人卫人许人救郑大夫复不书而次厥貉侵陈遂侵宋为楚君将称君之始然景公既失陈郑而书晋侯伐郑者鞌战而后齐鲁俱服伐齐同盟虫牢救郑同盟马陵同盟于蒲四合诸侯皆其君亲之景公稍能自彊也凡救不悉书别说见后
