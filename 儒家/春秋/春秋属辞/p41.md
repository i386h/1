<!-- { "loadSidebar": true } -->
　　春秋属辞巻十一
　　钦定四库全书
　　春秋属辞巻十二　　　　　元　赵汸　撰谨内外之辩第五
　　三曰谨内外之辩中国之视外裔犹天地冠屦也而又何谨焉信大义于天下也昔先王肇九州分五服内外之限綦严矣周失其纲天下无伯于是荆人始横齐桓起而惩创之其威稍戢然自晋伯中衰楚君将皆称君其大夫将皆称大夫疑于中国矣入陈围郑平宋而晋人以为天方授楚不可与争盟于蜀而东方诸侯莫敢不至盟于宋而南北之势成诸侯交相见矣申之防十有一国宋世子与淮夷俱继小国之君于是伐吴灭陈灭蔡皆假讨贼之义以号于天下俄而复陈与蔡天下知有楚而已是故终春秋书楚事无一不致其严者所以信大义于天下也以此坊民后世犹有谓春秋与楚以伯者则先王经世之略不明久矣葢楚至东周始彊于四夷僭王其国志吞中夏故伯者之兴得以攘却为功世虽无桓文而中国之大义不可一日而不信也凡春秋书楚事与中国异辞者悉着于篇而吴越与徐以类见焉
　　二十五荆始伐中国以号举
　　庄十年秋九月荆败蔡师于莘以蔡侯献舞归【传息侯使谓楚文王曰伐我吾求救于蔡而伐之楚子从之】　十四年秋七月荆入蔡【传蔡哀侯为莘故绳息妫以语楚子楚子如息以食入享遂灭息以息妫归生堵敖及成王焉未言曰吾一妇人而事二夫其又奚言楚子以蔡侯灭息遂伐蔡】　十六年秋荆伐郑【传郑伯自栎入缓告于楚秋楚伐郑及栎】　二十八年秋荆伐郑【传楚令尹子元以车六百乗伐郑陈氏曰子元不书人楚未有大夫也】
　　以上楚君大夫将同称荆者四楚自武王熊通僭王窃号吞灭汉阳诸姬子文王熊资庄四年立灭邓灭息鲁史不书无告命也败蔡入蔡再伐郑皆以号举君臣同辞与于越勾吴等不得比中国大夫将称人此中国外裔之常分而策书之旧章也故程伯子曰春秋谨内外之辩
　　二十六中国有伯楚君大夫将同称人惟防得称君
　　僖元年秋楚人伐郑【传郑即齐故也】　二年冬楚人侵郑　三年冬楚人伐郑　五年秋楚人灭【传楚鬭谷于莬灭见谷于莬书人】六年秋楚人围许【传秋楚子围许以救郑见楚子书人】　十一年冬楚
　　人伐黄　十二年夏楚人灭黄　十五年春楚人伐徐冬楚人败徐于娄林　二十年冬楚人伐随【传鬭谷于莬伐】
　　【随】　二十二年冬十一月己巳朔宋公及楚人战于宋师败绩【传十一月己巳朔宋公及楚人战于宋师败绩公伤肢门官殱焉丙子晨郑文夫人芉氏姜氏劳楚子于柯泽楚子使师缙示之俘馘丁丑楚子入享于郑二十三年五月宋襄公卒伤于故也传见楚子君将称人宋公身败称师】　二十三年秋楚人伐陈【传楚成得臣帅师伐陈】　二十五年秋楚人围陈纳顿子于顿【传楚令尹子玉追秦师弗及遂围陈纳顿子于顿】　二十六年秋楚人灭防以防子归【传楚成得臣鬭宜中帅师灭防】　冬楚人伐宋围缗【传楚令尹子玉司马子西帅师伐宋围缗】二十七年冬楚人陈侯蔡侯郑伯许男围宋【传冬楚子及诸侯围宋二十八年三月晋侯入曺执曺伯畀宋人楚子入居于申使申叔去谷使子玉去宋传言楚子亲围宋逾年而后入居于申以避晋侯见序诸侯上而称人者楚子也陈蔡郑许皆楚之属而鲁亦附楚故史序楚子诸兵列诸侯上至夫子修春秋乃去爵称人左氏虽不能显发此义而凡经书人而传志可考其将为君为卿者皆谨录之则未为无所见也杜氏乃谓楚子耻不得志以微者告则非惟不达经防亦非左氏之意矣自楚见经至伐麋以前未有称君大夫将者岂皆以微者告邪经称楚人于诸侯上而传言楚子君将称人之法甚明为左氏学者必谓君臣不可同贬称人其失在以详畧为襃贬故也】　二十八年春楚人救卫　夏四月己巳晋侯齐师宋师秦师及楚人战于城濮楚师败绩【传夏四月戊辰晋侯宋公齐国归父崔天秦小子憖次于城濮己巳晋师陈于莘北胥臣以下军之佐当陈蔡子玉以若敖之六卒将中军子西将左子上将右陈蔡奔楚右师溃狐毛狐偃以上军夹攻子西楚左师溃楚成得臣书人楚未有大夫将也】
　　文三年秋楚人围江　四年秋楚人灭江　五年秋楚人灭六【传楚成大心仲归帅师灭六】　九年春楚人伐郑【传范山言于楚子曰晋君少不在诸侯北方可图也楚子师于狼渊以伐郑囚公子坚公子尨及乐耳郑及楚平】
　　以上楚君大夫将同称人者二十二楚自成王頵立始聘于鲁称荆人自僖元年伐郑始称楚人葢初号楚也鲁既通其好命同其防盟故史避其僭号假子爵以纪事而围许虽君将称人者世方有伯主以讨其猾夏之罪则天子并削其子爵明当一切正以王法革其伪号不得从史氏隠避假借之文比中国君将称君也既而围陈纳顿子灭夔伐宋围缗而鲁亦以楚师伐齐取谷楚申公叔侯戌之楚子又合陈蔡郑许之君以围宋时曹卫皆已服于楚使非晋文之兴则天下尽为楚矣故围宋之役楚子虽主兵序诸侯上而去爵称人者不使荆蛮主诸侯与中国伯者同也晋伯中衰楚图北方其君亲将以伐郑而犹不得称爵者诸夏之心犹不忘晋则不使楚人一日得与中国抗衡也葢楚既僭王则周之叛臣也吞灭诸夏则中国之贼也故春秋当中国有伯则楚君大夫将皆称人明中国之大义以信桓文之志也
　　僖十九年冬防陈人蔡人楚人郑人盟于齐　二十一年春宋人齐人楚人盟于鹿上　秋宋公楚子陈侯蔡侯郑伯许男曹伯防于盂执宋公以伐宋
　　以上书楚人序陈蔡下盟者一序宋齐下盟者一书楚君序宋公下陈蔡上防者一四国皆大夫楚亦以微者防故序陈蔡之下其志则未可知也蔡服楚已久陈蔡匹也楚固以属国视之宋公虽序楚上卒执宋公以伐宋则强楚之情见矣经于将兵称人既变文以示义则盟防从其恒称以见实也
　　二十七中国无伯则楚君将称君略之而后称人疑于讨贼称师
　　文十年冬楚子蔡侯次于厥貉【传陈侯郑伯防楚子于息冬遂及蔡侯次于厥貉将以伐宋宋公逆楚子劳且道以田孟诸】　十一年春楚子伐麋【陈氏曰楚初书君将也】
　　宣元年秋楚子郑人侵陈遂侵宋　三年春楚子伐陆浑之戎　四年冬楚子伐郑　九年冬楚子伐郑　十年冬楚子伐郑　十一年冬十月楚人杀陈夏征舒丁亥楚子入陈纳公孙宁仪行父于陈　十一年春楚子围郑　夏六月乙卯晋荀林父帅师及楚子战于邲晋师败绩　冬十二月戊寅楚子灭萧　十二年夏楚子伐宋　十四年秋楚子围宋【为下葬月】
　　成十五年夏楚子伐郑　十六年六月甲午晦晋侯及楚子郑伯战于鄢陵楚子郑师败绩　十八年夏楚子郑伯伐宋宋鱼石复入于彭城
　　襄九年冬楚子伐郑　十一年秋楚子郑伯伐宋　二十四年夏楚子伐吴　冬楚子蔡侯陈侯许男伐郑二十六年冬楚子蔡侯陈侯伐郑
　　昭四年秋七月楚子蔡侯陈侯许男顿子胡子沈子淮夷伐吴执齐庆封杀之遂灭赖　五年冬楚子蔡侯陈侯许男顿子沈子徐人越人伐吴　十一年夏四月丁巳楚子防诱蔡侯般杀之于申　十二年冬楚子伐徐十六年春楚子诱戎蛮子杀之
　　定十五年二月辛丑楚子灭胡以胡子豹归
　　哀元年春楚子陈侯随侯许男围蔡
　　以上楚君将称君者二十八晋灵不君赵盾非伯者之佐晋不足以主夏盟故春秋于灵公之世盟防毎略诸侯不序以明中国无伯而楚君将称君于是始故次厥貉伐麋以后无役不称爵而伐郑伐吴称爵主兵无异中国之伯者矣葢中国有伯则春秋略之以正其名中国无伯则春秋详之以着其实不正其名则不足以信攘却之义不着其实则不足以见蛮荆之彊然之战宋公称爵而楚子称人不使蛮荆之君得抗中国诸侯也邲之战楚子称爵而荀林父称氏名见蛮荆侵叛乃中国之所得讨也之战宋公身伤以卒而但书师败绩为中国讳也鄢陵之战直书楚子败绩治其罪也然则虽书君将而与待中国诸侯伯主之法不可同年而语矣学者见左传孟子战国策皆有五伯之文而荀卿书以齐桓晋文楚庄吴阖庐越勾践为五伯因欲退阖庐勾践而进宋襄秦穆以当之据传记齐国佐之言曰四王之王也树徳而济同欲焉五伯之伯也勤而抚之以役王命以五伯对四王言与孟子以五伯对三王言不异则杜氏谓夏伯昆吾商伯大彭豕韦周伯齐桓晋文者近之若夫楚庄吴阖庐越勾践乃中国大义所当攘却而所谓勤而抚之以役王命者于宋襄秦穆亦何取焉传又言秦穆公遂伯西戎孟子亦言其用百里奚而伯此葢循习流俗矜尚之辞如称当时大国为万乗之君相类皆因人所恒言而言之不可通于春秋至其论春秋之事惟曰齐桓晋文而已
　　文十六年秋楚人秦人巴人灭庸【传庸人帅羣蛮以叛楚楚使庐戢黎侵庸七遇皆北楚子乗驲防师于临品秦人巴人从楚师羣蛮从楚子盟遂灭庸】
　　宣五年冬楚人伐郑【传楚子伐郑六年冬楚人伐郑取成而还不书】
　　以上楚君灭称人者一自伐麋为楚书君将之始以后书君将皆详其吞噬中国之罪故凡有事于蛮夷皆略称人伐郑书人者一去年冬楚子伐郑不服至是又亲伐故用一事再见例略之
　　昭八年冬十月壬午楚师灭陈执陈公子招放之于越杀陈孔奂葬陈哀公【传楚公子弃疾帅师奉孙吴围陈十一年传楚王奉孙吴以讨于陈曰将定而国陈人聴命而遂县之八年传又言用穿封戌为陈公侍饮酒于王】　十一年冬十一月丁酉楚师灭蔡执蔡世子有以归用之【传楚子灭蔡用隠大子于冈山城陈蔡不羹使弃疾为蔡公】
　　以上楚君灭国书师者二据下言执言放言杀言言叔弓防楚子于陈则上书师为楚子而非弃疾明矣下言执言以归用之则上书师为楚子而亦非弃疾矣传记楚子在师事亦以明书师为非弃疾也葢此二事与入陈杀夏徴舒纳公孙宁仪行父相类而楚防懐恶挟诈吞灭二国与厥祖讨贼存陈不同故皆变文称师以异之以其乗晋伯中衰而争诸侯故得从恒称以见实以其因中国无伯而灭陈蔡故又变文以示义也
　　二十八楚君将称君而后大夫将称大夫略之则称人
　　文十二年夏楚人围巢【传楚令尹子孔执舒子平及宗子遂围巢】
　　宣三年夏楚人侵郑　八年夏楚人灭舒蓼【传楚为众舒叛故伐舒蓼灭之楚子疆之及滑汭盟吴越而还】　冬楚师伐陈
　　成二年冬楚师郑师侵卫【传楚子重为阳桥之役以救齐曰君弱羣臣不如先大夫师众而后可乃悉师王卒尽行彭名御戎蔡景公为左许灵公为右冬楚师侵卫遂侵我师于蜀侵及阳桥】以上楚大夫将称人者三称师者二楚未书大夫将也
　　成六年秋楚公子婴齐帅师伐郑　七年秋楚公子婴齐帅师伐郑　九年冬楚公子婴齐帅师伐莒庚申莒溃楚人入郓
　　襄元年秋楚公子壬夫帅师侵宋　三年春楚公子婴齐师师伐吴　五年冬楚公子贞帅师伐陈　七年冬楚公子贞帅师围陈　八年冬楚公子贞帅师伐郑十年夏楚公子贞郑公孙辄帅师伐宋　冬楚公子贞帅师救郑　十二年冬楚公子贞帅师侵宋　十四年秋楚公子贞帅师伐吴　十八年冬楚公子午帅师伐郑　二十五年秋楚屈建帅师灭舒鸠
　　昭六年秋楚防罢帅师伐吴　十一年夏楚公子弃疾帅师围蔡
　　定十四年二月辛巳楚公子结陈公孙佗人帅师灭顿以顿子牂归
