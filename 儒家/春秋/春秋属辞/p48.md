<!-- { "loadSidebar": true } -->
　　凡外裔灭中国小国不月【楚灭黄灭江六狄灭温吴灭巢】防而遂灭则月【昭四楚防伐吴遂灭頼】必灭大国而后日【昭八楚灭陈十一灭蔡】虽大国之附庸日【宣十二楚灭萧危及宋】
　　凡外裔自相灭不日【莒人灭鄫越灭吴】外裔灭畿内国不日【狄灭温僖十六年传狄灭温蘓子无信也蘓子叛王即狄又不能于狄狄人伐之王不救蘓子奔卫疏云不日阙文率意言之冝少合也】
　　凡灭国以其君归日【定四蔡公孙姓灭沈六年郑游速灭许】虽外裔灭中国以君归日【昭十一楚师灭蔡定十四楚公子结灭顿十五楚子灭胡】中国灭外裔以君归日【宣十五晋师灭赤狄潞氏】唯外裔相灭以君归不月【僖二十六楚灭夔】
　　凡外取师不月【隠十哀九十三】殱不月【庄十七】
　　凡内取田邑皆不月【八哀二取漷东田沂西田为三卿并出月宣四伐莒取向为平莒月】背盟取邑则月【昭元取郓叔孙豹防虢而取郓故月】必一举取二邑而后日【隠十取郜取防郑取二邑劳公与取地邑异谷梁传曰不正其乘败人而深为利取二邑归诸已故谨而日之也】
　　凡内取国不月【僖二十二须句宣九根牟成六鄟襄十三邿着例三】遂灭其祀则月【昭四取鄫鲁属鄫而莒灭之至是鄫又叛莒而来依我不能推亡固存反乗急而兼之故凡内取不月此其月异之也】
　　凡外取邑不月【隠六长葛着例隠四年娄为下弑月】虽取内邑不月【哀八齐人取讙及阐】必取以居公然后月【昭二十五齐侯取郓】取内所赂田月【宣元齐人取济西田】
　　凡外取国不月【僖三徐取舒】袭国不月【襄二十三】
　　凡降国不月【庄八郕】必伯主而后月【庄三十鄣】
　　凡救不月【八闵僖二救邢上为元年不书即位月夷狄救四】虽内救不月【三僖十八师救齐着例襄二十三救晋为下日卒月】防救不月【四及救一】遂救不月【僖六】必王人救列国而后月【庄六子突】
　　凡次内外皆不月【内次二外次四防次二楚次一聂北为僖元年月僖十五匡为盟牡丘月襄二十三雍榆为日卒月】虽公次不月【庄三着例昭二十五为日孙月】外次必伐我而后月【庄十】戌不月【僖二十八襄五襄十】
　　凡公追不月【庄十八僖二十六】
　　凡迁邑不月【庄元郱鄑郚】必迁国而后月【庄十宋迁宿闵二齐迁阳】凡自迁其国以避外裔月【僖元邢迁夷仪三十一卫迁帝丘】叛中国而请迁于外裔则不月【成十五许迁于叶昭九于夷十八于白羽定四于容城】请迁于吴以避仇楚则月【哀二蔡迁州来蔡既以吴入郢其依吴避楚非得已故得与邢卫同书月】
　　十三师田类
　　凡狩不月【哀十四西狩时事】唯火田则日【桓七焚咸丘讥尽物】
　　凡公狩月【桓四郎】讳与雠狩则不月【庄四禚】观鱼不月【隠五非务】搜不书公不月【昭八红】虽大搜亦不月【四三家分公室据定十四年比蒲邾子来防公见大搜皆公在昭八年搜于红传自根牟至于商卫革车千乘则非时田可知】必大阅治兵而后日【桓六庄八】
　　十四赋税类
　　凡军制作舍皆月【成元襄十一昭五】赋税不月【宣十五哀十二】
　　十五兴作类
　　凡城筑不月【成二十三筑八】虽防城不月【襄二十九城传言六月】虽城成周不月【昭二十二传十一月】必伯者存亡国而后月【僖元城邢二年楚丘】苟无成功则又不月【僖十四縁陵】
　　凡新不月【庄二十九延廐】新作不月【僖二十南门】必有僭制而后月【定一雉门两观】
　　凡堕邑毁台皆不月【定十二堕郈费文十六毁台】
　　凡浚川时【庄九】
　　十六眚盗类
　　凡肆眚月【荘二十二】盗窃宝器得宝器皆不月【定八定九】

　　春秋属辞卷十四
　　钦定四库全书
　　春秋属辞卷十五　　　　　元　赵汸　撰辞从主人第八
　　辞从主人者谓从主人之辞也语出永嘉陈氏主人与公羊传主人习其读问其传之主人同谓鲁君也春秋本鲁史成书虽孔子作经亦必禀君命而后得施笔削自非有所是正皆从史氏旧文然其所是正者亦不多见故曰辞从主人葢本孟子其文则史而谷梁传亦有从史文之云实经之逸义也当春秋成时孔子恐门人不得其意故告以制作之原曰其事则齐桓晋文其文则史其义则某窃取之矣此曽子以授子思而孟子述之实千万世学春秋者之指南也至公羊氏乃曰其辞则丘有罪焉尔又曰定哀多防辞主人习其读而问其传则不知已之有罪焉尔又曰所见异辞所闻异辞所传闻异辞其意以为春秋制言之体皆出圣人而又不得其所以为言者故曲为之説夫策书之法内恶讳之而外事从告与史氏杂志以讦为直者不同韩宣子晋卿也观书而大史氏不隠者以其文辞犹存成周旧典非史氏私书比也孔子非史官亦非见大夫也请修国史而时君时相不以为疑者其事与文皆仍鲁史之旧虽有笔削而无所増加也则其辞何罪之云定哀之际书事与隠桓以后不殊而亦何防之有葢孔子甞曰知我者其唯春秋乎罪我者其唯春秋乎非其辞之谓也其言之所自出与孟子同而口传失真则去之逺矣葢其所闻于不修春秋者雨星不及地尺而复而已则又安知鲁史记之为周礼哉司马迁有言孔子西观周室论史记旧闻兴于鲁而次春秋七十子之徒口授其传指为有所刺讥襃讳抑损之文辞不可以书见也则由公羊之説而意其当然然愈诞矣自是以来家自为学人自为书穿穴支离传防胶固其甚者乃若法吏深文巧诋之为皆坐以春秋为孔氏所创一家之言而不知其本故也谷梁以国地之异名者谓之从史文不能通诸全经左氏所发多史例也而记韩宣子之言谓之周礼且曰非圣人莫能脩之则其失在不知有笔有削而已至永嘉陈氏乃専主笔削求经然犹以爵号名氏为襃贬误指左氏所録即鲁史旧文而经之成言皆为圣笔所脩其所谓从主人之辞者亦无几焉则犹惑于公羊而于孟子所传述者未甞少致思也故今特取陈氏语名篇以矫其失凡天道人纪爵号名氏郊庙师田昬姻朝聘史氏之恒辞皆以类发例而赴告之情策书之体可得而论者亦一二附见焉
　　一编年类
　　凡君之首年曰元王之始月曰正【元者首也以吾君即位之首年故曰元年正者长也以时王所改一嵗之长月故曰正月呉先生曰尊其在首特立殊称故不曰一年而曰元年尊其在始特立殊称故不曰一月而曰正月】
　　二灾异类
　　凡阙于所不见曰日有食之【不言为月所食】曰星陨如雨【不言至地之形】曰陨石于宋五【不言陨星】曰六鹢退飞过宋都【不言风】凡常无曰有【有蜚有有年有星孛有鸜鹆来巢】常有曰无【无水无麦苖】过常曰大【大雨雹大雨雪大旱大水大饥大有年大无麦禾大雩大搜】甚有曰多【多麋】始出曰生【蝝生】
　　三郊庙类
　　凡除地祀天曰郊【本天子孟春祈谷于上帝之祭其礼于郊外扫地而行之故名其祭为郊鲁僭用之僖三十一年始见经】可否聴于神曰卜郊有祷而为曰用郊牛卜吉日曰牲不用曰免望祭三方曰三望【详见第一萹】凡设坛祈泽曰雩用盛乐曰大雩【礼天子大雩帝用盛乐鲁僭用之】雩而得雨则书雩雩不得雨则书不雨为灾则书旱【详见第一篇】
　　凡三年大祭曰禘【本天子之礼鲁僭用之僖八年始见经】讥在祭则曰祭讥不在祭则大庙曰大事略之曰有事【详见第一篇】逆祀曰跻顺祀曰从【前言跻则后为降后言从则前为逆互文见义】已絶而祔曰致祭而安主曰考得已不已曰犹周公曰太庙鲁公曰太室【从谷梁世大古字通用吴氏曰左谷误世为大杜氏氏以为大庙之室诸儒多从之夫庙制中央一室谓之大大室书洛诰成王祭文王武王而曰王入大室祼彼文武庙亦有大室若果大庙屋坏当书大庙】羣公曰宫祢宫曰新宫羣公以諡名宫妇人以姓名宫已毁更作曰立
　　凡时祭秋曰尝冬曰烝【本公羊传春曰祠夏曰禴秋曰尝冬曰烝与周礼合不书祠禴者春夏礼薄鲜过举常事不书例见后】
　　四名号类
　　凡侯国之史称天王【若王朝之史但称王】或曰天子【锡成公命刘氏曰临诸侯曰天王临天下曰天子然名号当归一葢特笔也姑存之】王不在辞端不加天【从王伐郑凡言天以其无上故不加于语中】
　　凡王世子不名【首止防惠王太子郑】王子称字【王季子来聘顷王子】必见杀若相杀而后称名【弟佞夫王札子】争立名【王子朝】
　　凡王朝公卿不名称爵以配国邑【僖九宰周公孔三十宰周公阅成十二周公楚隠元祭伯七凡伯僖十温子蘓氏文元文九宣十五毛伯卫昭二十六毛伯得文五召伯昭公宣十五召伯戴公成八召伯桓公昭二十六召伯庄公成十六十七尹子武公庄元十四单伯文十四单伯成十七单子襄公襄三单子顷公昭二十二单子穆公旗昭十三刘子献公挚二十二刘子蚠即定四刘子文公卷呉氏曰王朝三公八命有封国则从九命之爵称公六卿六命有封国则从七命之爵称伯中下大夫四命有封邑则从五命之爵称子爵止三等】必冢宰而后兼称宰【宰周公宰渠伯纠】父在子袭其爵则兼称名【渠伯纠】父老子代其使则称某人之子【仍叔之子】举其族称氏【昭二十三二十六尹氏】父卒子未命称某氏子【武氏子】
　　凡王朝大夫未爵称字【南季仍叔家父荣叔叔服传称内史叔服内史于周礼为中大夫呉氏曰王朝中下大夫四命无封邑者以字配氏】上士中士称氏名【宰咺官师刘夏石尚】下士称人
　　凡王者之都自诸侯言曰京师【不敢斥其地嫌若外辞】自王者言则以地举曰成周曰王城【王者不自称京师】诸侯城王都亦以地举曰城成周【王者有迁都之义故城筑当以地举与城楚丘城夷仪不言城卫城邢同】王所在曰王所【不敢直言朝王】自其家人而言曰王室【不及外廷之辞】凡诸侯内生称公称我君【顺吾臣子之辞】外生称爵【正周班也】卒称爵称名【重王爵谨世系】则举諡称公【顺彼臣子之辞案公食大夫礼五等诸侯同称公葢国中臣庶不敢斥其君之爵通得称公实周制也】必见弑然后称其君苟阍弑盗杀则不称其君【阍与盗皆贱不得以君臣之辞书之】
