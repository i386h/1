<!-- { "loadSidebar": true } -->
　　凡外女归京师【桓九】送王姬【荘元】王姬归【庄元十一】虽我主之皆不月【略于王史异内女】
　　凡大夫来逆妻不月【荘二十七莒庆宣五齐髙固为下事月】
　　八丧纪类
　　凡天王崩日【凡至尊当谨崩日吊礼不备以求赙求金见义】嗣王未逾年卒吊不备礼不日【王子猛卒乱未弭诸侯吊不以礼可知】王姬卒虽鲁主昬不日【外夫人礼杀于内女】
　　凡公薨日【十一】嗣子未逾年卒日【待犹君详内事】虽讳弑犹日【子般】必子弑母出而后不日【子恶特异其事】
　　凡夫人薨日【五】不称夫人亦日【孟子定姒尊同】妾母称夫人日【五】不称夫人亦日【君氏亲同】
　　凡外诸侯卒日吊不备礼不日苟赴不以时则又不月【礼杂记凡诸侯吊者有介有含者有禭者上介执圭将命上客临自称一介老某必大夫也亦有既葬而吊者檀弓言滕成公之丧鲁使子服敬叔吊进书则君有吊书其礼如此而当时小大之国贫富悬絶交际不同宜多不备今考之经齐君书卒者九皆日晋君书卒者十书日者九不月者一楚君书卒者六皆日可见鲁事盟主及大国吊赠之礼无敢不备其不月者晋侯夷吾逾年而后告丧史即告时书之自不容有月然文公既非丧主则吊礼必不用常制矣宋公书卒者九不日者二卫侯书卒者九皆日陈侯书卒者十不日者一蔡侯书卒者六不日者一不月者一郑伯书卒者十皆日可见鲁于齐等之国往来有常则吊赠无不备礼者其不日者皆有故也其不月者蔡服于楚齐桓自侵蔡蔡溃之后问不及蔡故赴不以时而鲁亦不吊也苟非其国有他变则鲁亦安敢无故杀礼以犯不韪乎其于小国事体又异曺君书卒者十一书日者二必吾君尝亲受其朝者其来朝而不月者卒于师也檀弓记曺宣公卒于防诸侯请含使之袭则凡卒于防者不复以礼赴诸侯诸侯亦不得备礼以吊可知故卒于师卒于防皆不月滕君书卒者七不日者二其先皆不名则往来者素薄又降而称子则玉帛之将者微虽来朝不得与曺比自来奔丧后乃遣卿防其葬而卒无不日葬无不防则亦视施为报也杞书卒者七不日者二成与文鲁人皆以私怒降其爵其薄于吊赠无足疑者不月者一悼卒于防薛书卒者四无朝鲁者而书日一则意如出君后致恭于宋之属国也邾书卒者七不书日者三邾虽后封而彊次曺莒世有鲁怨五世不防其则不日者其常也秦君书卒者六不日者二往来之礼薄也不月者三赴不以时也许书卒者五不月者三穆卒于师元国灭复封赴不以时也莒与吴皆从夷俗礼有不得行宿君书日卒一鲁宋尝盟于其国也详见第一篇】
　　凡内女为诸侯夫人卒日【二】来归卒日【子叔姬杞叔姬】许嫁卒日【伯姬】唯国亡不日【纪侯将去国伯姬丧不成叔姬吊葬如夫人礼鲁人以义起】凡夫人卒日【二十六】公不与小敛则不日【四隠元年传曰众父卒公不与小敛故不书日杜氏曰礼卿佐之丧小敛大敛君皆亲临之崇恩厚也始死情之所笃礼之所崇故以小敛为文至于但临大敛及不临丧亦同不书日今案大夫卒不日者四公子益师无骇挟叔孙得臣也公实不临丧而书日者六公子牙实杀书卒公孙敖仲遂公孙婴齐卒于外叔孙婼叔倪卒时公在外皆势不得临非君恩薄故书日如常法左氏所发春秋日月例唯此一事然先儒鲜従其説者今以全经笔削之防考之知此法实鲁史旧章但左氏考之不详至圣人修春秋凡所书之事皆以日月为例而权其轻重则又非史法之所能及矣其崩薨卒例与此同出鲁史无可疑者葢吊失礼乃史氏所当谨也唯事有异常史法不足以尽其变则非圣人莫能修孔子葢曰其义则某窃取之矣】
　　凡王卿士卒不日【吊赠礼薄王臣不外交唯二子以义起】
　　凡葬我君日【九】小君日【五】不成丧亦日【夫人一】妾母称小君日【四详内事】
　　凡葬天王日【襄王】不及礼不日【四礼天子七月而五重八翣正棺引窆执綍各千人明器衣服邉车牢具凡役称是故天王葬得礼则日不及礼不日从周之义也今考经唯襄王合葬节亦唯襄王书日桓王七年而匡王四月简王五月景王三月其不能葬至七年则速者礼薄可知襄王当晋文襄之世王室稍振独能备礼也】
　　凡葬诸侯月苟不及礼则不月必厚葬逾礼而后日【礼诸侯五月而三重六翣上公四重执綍五百人遣车七乘明器凡役称是不可更过矣左氏内外传皆载晋文公请隧事宋葬文公用蜃峡益车马重器备椁有四阿棺有翰桧虽华元乐举有不臣之讥然檀弓记宋襄公葬其夫人醯醢百瓮则厚葬之弊有自来矣然或大国多故而小国削弱则亦有不及礼者如有若言晏子遣车一乗及墓而反讥其不留賔客有事则诸侯之俭者亦此类也今考经齐葬九君书日者四皆孝公以前侈盛之时不月者一则公子光之不子也晋葬六君唯文公书日宋六君书日三其一为与夷葬穆公其二皆华元为之卫葬入君书日者二穆变礼襄锡命皆臣子之意其一不月则继絶之文公也蔡葬七君书日者一蔡季归国而厚于先君舍是十一君葬无书日者矣陈葬八君皆不日不月者三郑葬七君皆不日不月者三秦葬三君皆不日不月者一陈国贫秦郑爵卑故皆无僣礼其不月者则有故也自余小国多不月则不月者为礼不备明矣春秋于其逾礼则存其日比诸天子以明其僣其不及礼者则不月以见其薄唯得常者则月之葢天子以日为常则诸侯以月为常等哀之义也崔氏曰凡大国次国之葬例月其越礼而葬者僣也故加日以见之其不及礼而葬者偪也故去月以见之传称宋华元乐举厚葬文公今宋文之葬实日卫文侯之俭也今卫文之实不月以类考之可知矣古人以送死可当大事故春秋以葬礼为重于其有过不及者皆明着以见讥焉是以大国之僣礼者多而次国之僣礼者少次国不及礼者多而大国之不及礼者少葢唯天子无僣而小国无偪尔案崔氏日月例唯此与鲁桓盟防得之故特详考经传以申其説】
　　凡畿内诸侯不月【刘文公王卿士也当时天子且不备礼则王臣之葬礼薄可知】凡内女为诸侯夫人葬不日【宋共姬】唯国亡则日【纪伯姬纪叔姬外以月为常则以日见异姑姊妹之丧公为之服故卒従内辞实外夫人故葬従诸侯之例】
　　九祸福类
　　凡公即位不日【七】即位不在正月则日【定公日食必在月朔史犹书日公即位大事也虽必在正月朔日史法亦当书日以谨始今皆不日者葢笔削之防略常以明变昭定之间逾年无君国家之大变也】
　　凡天王居与入皆月【昭二十三秋七月天王居狄泉上下有同月事又书八月地震以下冬十月入成周例之知二事皆月】未成尊则不月【崔氏不知此义遂疑王猛非正谬甚】苟出居则不月【襄王蒙尘与敬王复辟异】
　　凡公孙日【一同以臣出君例】夫人孙不日【二妇人非罪不出奔】
　　凡公孙反行书至书居月【一】自所居邑行书至书居不月【四皆昭公天王居与出居皆以内辞书与此同】
　　凡内女为夫人来不月【杞伯姬三一朝其子求妇别见】虽来归不月【郯伯姬】苟非以罪出则月【杞叔姬不安于杞杞伯来朝而告絶既卒又逆其丧以归非罪出故特月明与郯伯姬异可决学者千载之疑】
　　凡诸侯出奔不日【出奔三来奔二同僖二十八卫侯蒙上事月】必以臣出君而后日【襄十四卫侯】苟遂失国则又不月【纪侯大北燕伯欵蔡侯朱莒庚舆】未成君不月【郑忽曺羁莒展舆】
　　凡诸侯入不日【入国一卫侯朔入邑二郑伯突卫侯卫侯蒙上事月】复归不日【卫侯郑】必弑君以纳君而后日【襄二十六卫侯衎】苟非出奔则又不月【复归一僖二十八曺伯襄归二僖三十卫侯郑成十六曺伯皆以见执得归】未成君不月【桓十五郑世子忽传六月乙亥昭公入】归而继絶不月【昭十三蔡侯庐陈侯吴】凡公子以簒归不月【二曺赤着例】入不月【二齐小白着例案获麟后卫世子蒯瞆自戚入于卫书日】入而继絶不月【许叔】
　　凡内大夫出奔日【三】苟有闗于一国之大故则不日【三庆父之乱闵弑僖出归父谍】【去三桓公薨不遂三家之势所以成公子憖寡谋妄动昭公之所以终扵出也与祸福在一已者不同故异之】凡外大夫公子出奔不月【三十三着例十九】来奔不月【十一着例八】虽王卿士不月【成十二周公】必佚贼而后月【王子瑕尹氏毛召子朝宋万】作乱而出则月【昭二十宋华亥向宁华定义同佚贼案获麟后宋向魋以叛出卫子还成以伐公不果出皆书月陈辕买卫公孟彄出不书月此成旧法】叛而出又不月【昭二十二华亥向寜华定内因二司马入国以叛外有吴楚之助诸侯救宋者畏楚而出之治不止佚贼】
　　凡内大夫来归【季子】外大夫归【五三着例】复归【元咺着例】入【良霄乐大心】复入【鱼石栾盈着例】皆不月虽入以叛不月【入国一入邑四】必归弑君而后月【楚公子比】
　　凡执国君不月【入着例三归亦不月】虽三公不月【虞公】遂失国则月【僖十九宋人执滕子婴齐以失国名】执外裔之君虽失国不月【昭四楚人执徐子】凡执大夫不月【八着例六】虽王卿士不月【可决单伯非内大夫】唯执吾大夫则月【三季孙行父着例】执大夫于京师则月【宋仲几】执大夫使废立则月【郑祭月】
　　凡臣弑君日【九】以簒首恶不日【楚公子比】弑未逾年君不日【齐舍别成君】苟庶孽见弑则不月【晋卓齐荼】不称君不月【晋奚齐】凡称国以弑日非当国者称国不日【晋栾书中行偃皆正卿莒仆吴光事与之异○薛弑其君不月无可考】
　　凡称人以弑日非微者称人不日【齐邴阎职实微者宋莒实非微者】凡世子弑君日所由来者异不日【蔡侯淫而不父与楚子頵许悼公不同】凡阍弑不日【贱刑人】非盗而称盗则日【蔡公孙翩以盗赴】
　　凡外戕他国君不日【宣十八鄫子】诱而杀之日【蔡侯般谷梁传曰外裔之君诱中国之君而杀之称时称月称日谨之也案日必有所系时月不必合时月取义】执而用之日【僖十九鄫子】
　　凡内刺公子日【公子偃】苟以説大国则又不月【公子买】凡外杀大夫公子不月【三十五】虽杀尝弑君者不月【里克甯喜】相杀不月【宣十五年王札子昭八陈招昭十三楚弃疾文六晋杀阳处父昭十四莒杀意恢】盗杀不月【襄十郑昭二十卫哀十三陈】虽杀世子不月【晋申生宋痤】杀其弟虽天王不月【佞父】必杀我所纳应立之子而后月【子纠】放大夫不月【二】
　　凡外杀簒立者不月【齐无知陈佗不以罪讨】杀叛者不月【郑良霄晋栾盈】必讨贼若卫人而后月【州吁】
　　凡外裔相诱杀不月【楚子杀戎蛮子】杀他国大夫不月【三皆为上事月】必讨贼若杀陈夏徴舒而后月【特书讨贼系月于入陈之上比卫人杀州吁以与之】
　　十朝聘类
　　凡公朝王日【二】诸侯来朝不月【三十六着例二十二以小事大以弱服强非邦交旧典故去月以为恒畧言之也其为下事月者不与例违】外裔来不月【介葛庐白狄观鲁公外如诸侯来朝与外裔来　同不月之法则经意可见矣】内女使其夫来朝则月【鄫子】畿内诸侯来则月【祭伯州公王臣无外交皆异其事】
