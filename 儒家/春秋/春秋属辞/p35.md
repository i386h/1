<!-- { "loadSidebar": true } -->
　　僖八年夏狄伐晋　十年春狄灭温　十三年春狄侵卫　十四年秋狄侵郑　十八年夏狄救齐　二十一年春狄侵卫　二十四年夏狄伐郑　三十年夏狄侵齐　三十一年冬狄围卫　三十三年夏狄侵齐文四年夏狄侵齐　九年夏狄侵齐　十年冬狄侵宋十一年秋狄侵齐　十三年冬狄侵卫
　　宣三年秋赤狄侵齐　四年夏赤狄侵齐
　　以上书戎侵中国一狄侵十二伐三围一入一灭一救一皆中国有伯后事春秋戎人疆索不分虽无荆楚并吞之志而近偪王畿东方诸侯咸被其害然经于隐九年北戎侵郑桓六年北戎伐齐皆不书者诸侯无王自相侵伐故中国之势不尊春秋治在诸侯既书戎伐凡伯则无藩屏之义可知而戎为列国患不复书急先务也齐桓始伯尝一伐戎而戎侵曹不能治既伐山戎又亲伐北戎而拒泉臯伊雒之戎入王城不能救狄为邢卫患桓公有存亡国之功然邢溃而后迁邢卫灭而后戍卫甚至灭温以侵畿甸而不能讨晋文代兴亦治不及狄焉盖以荆楚之祸有大于戎狄者二君既尽力于彼则于此有不及图也春秋既与齐晋以伯而详书狄患如此亦所以责之备与然齐尝平戎于王又平戎于晋而犹不免再徴诸侯以戍周桓公卒狄且救齐齐人为邢谋卫难亦与狄盟而使侵卫卫既再迁而齐反受狄患不已皆有以来之也晋襄以姜戎败秦师犹曰御寇也宋辞虫牢之防而晋人亦以伊雒之戎陆浑蛮氏侵之岂盟主服与国之道乎故经畧而不书为诸国讳也是故赤狄伐晋以先縠之召不书苟有召之者则是患在萧墙矣若戎入王城狄伐京师则鲁史讳言之也晋自文公奔狄君臣皆纳隗氏遂与狄为昬姻而赤狄最彊能服役众狄其后众狄畔之而服于晋晋因得以尽灭赤狄之族唯白狄一从秦人伐晋而止至悼公亦和诸戎以成三驾之功盖宣成而降诸戎羣狄皆少衰矣









　　春秋属辞卷九
　　钦定四库全书
　　春秋属辞卷十　　　　　　元　赵汸　撰变文以示义第三
　　变文之义有三一曰变文以示义春秋虽有笔有削而所书者皆从主人之辞然或有文同而事异者有事同而文异者其与夺无章而是非不着则非唯不足以尽事变而反足以乱名实矣是故有变文之法焉虽所因革不越乎一二字间而是非得失之故可无辩而自明将使属辞比事者即其异同详略以求之所以决嫌疑明是非而非襃贬之谓也然文有可变者有不可变者有异其文以异其事者有并上文以见其罪者讳一也讥在内与讥在外异称人一也伯主与诸侯异诸侯与外裔异名号一也大夫不名与诸侯异公子称字与大夫异稽其类不主于辞当其名必辩于物其知者以为文理密察足以有别也其不知者谓之无达例而已然自斯义不明学者弗能深考一字襃贬之説盖由是而出焉夫既以变文为贬矣而不变者非襃也由是有贬无襃之说生焉又其甚者乃有法书之说焉顾其所以为法者苛刻则几于申韩踈阔则过于三章视后世所谓八分书者曽不若也其可以论于春秋经世之防乎刘侍读之言曰春秋之文有常有变变之甚微读者难知则以为史耳乃春秋则欲起问者见善恶也虽其所谓常变者与今异然学者以是求之亦足以知变文之教矣二曰辩名实之际三曰谨内外之辩皆别为篇
　　一文同礼失王不称天
　　庄元年冬王使荣叔来锡桓公命
　　文五年春王正月王使荣叔归含且赗　三月王使召伯来防葬
　　以上锡命王不称天者一归含且赗不称天者一防葬不称天者一文元年书天王使毛伯来锡公命成八年书天子使召伯来锡公命此不称天者文成二公虽无功德亦无罪恶从其恒称得失自见桓公负簒弑之罪天王不能讨于其薨也反锡命以宠之乱臣贼子无所畏忌矣故文不称天明其失又与锡二公命不同也隐元年书天王使宰咺来归惠公仲子之赗此不称天者仲子乃惠公再娶之夫人因赗惠公兼及仲子犹有所重轻此成妾母之丧开并后匹适之路故文不称天明其失又与赗惠公仲子不同也文元年书天王使叔服来防葬此不称天者王朝防诸侯葬礼所宜有僖公曽朝聘天子故天子遣内史防其葬未为失典防葬妾母与归含且赗同故文不称天明其失又与防葬僖公事异矣以此三者皆废法乱纪自替行私之事与恩数有厚薄者不可同年而论也盖王与天王同是尊称异其文所以异其事而非以文为贬自先儒以王不称天为贬而称天者非襃也故学者得以非之
　　二讳公与王卿士盟不书公同微者
　　僖二十九年夏六月防王人晋人宋人齐人陈人蔡人秦人盟于翟泉
　　文十年秋七月及苏子盟于女栗
　　以上防王人外大夫盟不书公者一及王卿士盟不书公者一翟泉之失与践土不殊而书法不同者践土乃晋文尊王定伯之始诸侯不可不序故没王子不书以全大体而已翟泉王子又出防诸大夫以寻盟而鲁君与焉故但书防使若微者防盟然为公讳也传曰卿不书罪之也在礼卿不防公侯防伯子男可也左氏非知笔削之防者知卿不当防公侯而不知大夫不可盟王子知大夫不书为有罪而不知公盟王臣为当讳也春秋于公防外臣不讳唯盟则讳左氏皆不能发例以是知内不书公同微者皆笔削之法襄王卒顷王新立王室无难而苏子特盟鲁侯岂非以晋方不足恃而王臣自出以盟诸侯乎夫诸侯事天子待盟而后信非所以示天下也故但书及使若微者受盟然而苏子书爵以见实与践土翟泉有伯主之日异也王子与诸侯大夫皆称人説见后篇
　　三讳公与大夫盟不书公同微者以大夫盟公去其族
　　文二年三月乙巳及晋处父盟
　　以上公如伯国而及其臣盟者一虽齐晋伯业盛时未尝使诸侯受盟于其国鲁闵公襄公童子侯也桓公出盟闵于落姑悼公出盟襄于长樗不敢以非礼加于列国也鲁君如伯国受盟自文公始而晋襄怒其不朝使其大夫盟公以耻之卿不防公侯而况于盟乎况于受盟乎晋卑诸侯甚矣然晋文公末年鲁既不朝又不朝其嗣君是以取辱故及处父盟不书公而公如晋并没不书若深讳其事者处父不称族又以别于来寻盟大夫传曰以厌之也杜氏曰恶处父也抑以晋为失宗诸侯之道矣
　　成三年十一月丙午及荀庚盟丁未及孙良夫盟　十一年三月己丑及郤犨盟
　　襄十五年二月己亥及向戌盟于刘
　　以上外臣来聘而公及之盟者三其事与内臣如外涖盟同凡涖盟皆盟其君习俗既久不知其非春秋皆不书公所以正之也
　　庄二十二年秋七月丙申及齐髙徯盟于防
　　以上公及外臣特相盟者一凡内不书公皆讥在外也若莒人微者齐大夫无君讥不在外则书公及盟从恒辞凡讳公但谓隐避其辞示有所羞恶实则不可掩终春秋无外微者与鲁卿盟岂有鲁微者得盟伯国正卿之事属辞比事非内微者可知矣杜氏见左氏此经无传因谓及髙徯为内微者弗深考尔
　　四讳公为仇人役变公将称师
　　庄八年春师次于郎以俟陈人蔡人【为下治兵月】　夏师及齐师围郕　秋师还
　　以上讳公将称师者三陈氏曰此吾君将也何以称师庄之防齐皆讥之今案陈氏据传公子庆父请伐齐知公在师然僖十八年师救齐不言还史无书师还之例此公至自围郕之变文也庄公以千乗之国为仇人役故为公讳耻然曰师还则犹以微文见之所以明父子之亲示不共戴天之戒非徒隐恶也
　　五讳公与仇人狩外称人同微者
　　庄四年冬公及齐人狩于禚
　　以上讳公狩外称人者一公羊传曰公曷为与微者狩齐侯也齐侯则其称人何讳与雠狩也何氏曰以不没公知为齐侯也今案公羊学者于此独得经意然不知防伐外称人围郕内称师皆讳也故有其余从同同之说从同同乃説经之遯辞非笔削之义
　　六讳公与仇防伐外称人同微者
　　庄五年冬公防齐人宋人陈人蔡人伐卫
　　以上讳公防伐外称人者一义与讳及仇狩同庄公与仇人接春秋始终讳之并人宋陈蔡者既为内讳不可复存笔削之迹义与僖二十七年人楚君自异谷梁传曰是齐侯宋公也此説必有所受但曰人诸侯以人公逆王命也则非既曰以逆王命贬则内当没公不书今四国称人而内独书公是使公首恶也所谓人诸侯以人公亦竒谲非圣笔气象凡春秋之有变文所以别嫌疑存大体辩名实而非以文为贬经书伐卫一事人外君以讳防仇月救卫字王人以尊王命而五国逆王命之罪自有不可掩者故书公防伐从其恒辞而义无不明矣
　　七妾母为昏主妇姜不称氏
　　文四年夏逆妇姜于齐
　　宣元年三月遂以夫人妇姜至自齐
　　以上妇姜不言氏者二凡夫人有姑称妇某氏以别于无姑者文四年出姜有适姑声姜在而实成风以妾祖姑为昏主盖妾母既称夫人声姜避不敢主也宣元年穆姜无适姑敬嬴其妾姑也成十四年齐姜穆姜其适姑也皆以妇礼至故史皆称妇姜氏夫子以尊崇妾母乃时君之意非笔削所加薨葬用夫人礼既悉从史文以见实然适妾之分终不可无辩故于成风敬嬴以妾姑主昏逆妇之日妇姜特不称氏使不得与适姑逆妇同文以明妾母僭窃之非礼也氏与不氏同为妇姜异其文者异其事也陈氏曰有成风则出姜不氏有敬嬴则穆姜不氏所以别适姑也最得经防公羊氏以不称姜氏为讥丧取既与出姜异义又曰内无贬公之道而贬夫人愈支而凿矣变文所以别嫌明微若丧取则不待异文而后见者凡不待异文而后见者皆从其恒辞盖不胜辩也
　　八夫人不称姜氏
　　庄元年三月夫人孙于齐
　　以上夫人孙不称姜氏者一夫人以前年与公如齐而公薨于齐此年夫人又孙于齐自是两事不得相蒙若据史氏恒法无不书姜氏之理夫子以桓公之弑贼由姜氏其孙也亦以与弑而不容于鲁其实只是一事而首尾相因其反既不书至故孙不称姜氏特用一事再见蒙上文之例使人比而观之则公与夫人姜氏如齐公薨于齐夫人孙于齐总为一事而书而夫人与弑之罪自见其罪既见则夫人当絶于鲁可知而非以去姜氏为絶之之文也
　　僖元年十二月丁巳夫人氏之丧至自齐
　　以上夫人氏不称姜者一上书夫人薨于夷齐人以归不言丧见以罪讨不成丧也此言夫人氏之丧而不言姜见即齐人以归之姜氏也既齐人杀之以归不成其丧则义絶于鲁明鲁人不当请其丧而以夫人礼成之公谷以夫人不称姜氏皆为贬先儒谓既讳其杀不宜有贬故杜氏以来皆以为阙文窃谓经文二事不应所阙适同属辞比事知是笔削之防但二传以去姜氏为贬絶之文故不通耳不成丧则不言葬史文也
　　九凡执恒称人必伯讨而后称君
　　僖五年冬晋人执虞公　十九年春王三月宋人执滕子婴齐　六月己酉邾人执鄫子用之　二十八年冬晋人执卫侯归之于京师
　　成九年秋晋人执郑伯
　　襄十六年春晋人执莒子邾子以归　十九年春晋人执邾子
　　哀四年春宋人执小邾子　夏晋人执戎蛮子赤归于楚
