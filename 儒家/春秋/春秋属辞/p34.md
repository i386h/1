<!-- { "loadSidebar": true } -->
　　成二年冬楚师郑师侵卫　三年春公防晋侯宋公卫侯曹伯伐郑【为下日葬月公子偃帅师御之败诸丘舆皇戍如楚献捷】　夏郑公子去疾帅师伐许　冬郑伐许　四年冬郑伯伐许【传晋栾书荀首救许伐郑取汜祭楚子反救郑郑伯与许男讼焉】　六年秋楚公子婴齐帅师伐郑　冬晋栾书帅师救郑【传晋师遂侵蔡楚公子申公子成以申息之师救蔡八年传晋侵沈获沈子揖事在侵蔡前】　七年秋楚公子婴齐帅师伐郑　公防晋侯齐侯宋公卫侯曹伯莒子邾子伯救郑　八年春晋栾书帅师侵蔡【传遂侵楚获申骊郑伯防晋师门于许】九年秋晋人执郑伯【传春楚人以重赂求郑郑伯防楚公子成于邓】　晋栾书帅师伐郑【传楚子重侵陈以救郑晋侯礼钟仪使归求成】　冬楚公子婴齐帅师伐莒庚申莒溃楚人入郓　郑人围许　十年春卫侯之弟黒背帅师侵郑　夏公防晋侯齐侯宋公卫侯曹伯伐郑【传晋立大子州蒲为君而防诸侯伐郑辛巳郑伯归】　十二年夏公防晋侯卫侯于琐泽【传宋华元克合晋楚之成防于琐泽成故也】　十四年秋郑公子喜帅师伐许　十五年夏楚子伐郑【传遂侵卫及首止郑子罕侵楚取新石】　十六年夏郑公子喜帅师侵宋【传楚子自武城使公子成以汝隂之田求成于郑郑叛晋子驷从楚子盟于武城夏郑子罕伐宋宋将鉏乐惧败诸汋陂郑人覆之获将鉏乐惧卫侯伐郑至于鸣防晋侯将伐郑楚子救郑】　六月甲午晦晋侯及楚子郑伯战于鄢陵楚子郑师败绩　秋公防尹子晋侯齐国佐邾人伐郑【传知武子以诸侯之师侵陈遂侵蔡诸侯迁于颍上郑子罕宵军之宋齐卫皆失军】　十七年春卫北宫括帅师侵郑【传正月郑子驷侵晋卫北宫括救晋侵郑】　夏公防尹子单子晋侯齐侯宋公卫侯曹伯邾人伐郑【传楚子重救郑师于首止诸侯还】　冬公防单子晋侯宋公卫侯曹伯齐人邾人伐郑【传十月庚午围郑楚公子申救郑师于汝上诸侯还】以上晋景公至厉公再世晋楚有事不悉书景公自鞌之战诸侯始服从厉公有鄢陵之防中国之势稍振然始终唯争郑而卒于失郑者内治不足故也景公防诸侯伐郑郑败诸丘舆虽史不志存大体也栾书以救许伐郑不书因救郑遂侵沈获沈子揖遂侵蔡皆不书因侵蔡遂侵楚亦不书晋不能得郑而为许伐郑不能保郑而为郑侵沈侵蔡不能服楚而因侵蔡遂侵楚皆非伯者素定之略不足书也于是楚人以重赂求郑郑遂从楚晋人执郑伯使钟仪归楚求成伐郑以归郑伯而仅能服郑虽华元克合晋楚之成而楚子背盟伐郑郑亦再贪楚赂而背晋伐宋则以晋楚皆中衰而向背之权唯在郑也楚伐郑之役遂侵卫不书楚方失郑不足以病卫也晋伐郑之役知武子以诸侯之师侵陈遂侵蔡不书义与上同凡一役而再有事非有关于天下之故则不书也郑尝侵楚取新石不书无益于从违而深楚怨事与栁棼同也尝侵晋不书为中国讳也鄢陵之后晋侯三请王臣以伐郑而遇楚救辄还能数合诸侯而不复能一战此郑之所以坚于从楚也凡楚救郑皆不书诸侯非楚所当有方其得之则不与救也其详别见
　　成十八年夏楚子郑伯伐宋【传纳宋鱼石向为人鳞朱向带鱼府以三百乗戍之而还】　冬楚人郑人侵宋【传晋侯师于台谷以救宋楚师还】
　　襄元年春仲孙蔑防晋栾黡宋华元卫甯殖曹人莒人邾人滕人薛人围宋彭城　夏晋韩厥帅师伐郑　仲孙蔑防齐崔杼曹人邾人人次于鄫【传东诸侯之师次于鄫以待晋师晋师自郑以鄫之师侵楚焦夷及陈晋侯卫侯次于戚以为之援】　秋楚公子壬夫帅师侵宋【传楚子辛救郑侵宋吕留郑子然侵宋取犬丘】　二年春郑师伐宋夏晋师宋师卫甯殖侵郑　冬遂城虎牢【传郑人乃成】　三年六月公防单子晋侯宋公卫侯郑伯莒子邾子齐世子光己未同盟于鸡泽陈侯使袁侨如防戊寅叔孙豹及诸侯之大夫及陈袁侨盟【传楚司马公子何忌侵陈】　冬晋荀防帅师伐许　四年【传夏楚彭名侵陈】　冬陈人围顿【传楚人使顿闲陈而侵伐之故】　五年冬戍陈　楚公子贞帅师伐陈　公防晋侯宋公卫侯郑伯曹伯齐世子光救陈　七年冬楚公子贞帅师围陈　十二月公防晋侯宋公陈侯卫侯曹伯莒子邾子于鄬陈侯逃归　八年夏郑人侵蔡获蔡公子燮　冬楚公子贞帅师伐郑　九年冬公防晋侯宋公卫侯曹伯莒子邾子滕子薛伯伯小邾子齐世子光伐郑　楚子伐郑　十年夏楚公子贞郑公孙辄帅师伐宋【传六月庚午围宋卫侯救宋师于襄牛郑皇耳帅师侵卫秋楚子囊郑子耳伐我西鄙还围萧克之九月子耳侵宋北鄙】　秋公防晋侯宋公卫侯曹伯莒子邾子齐世子光滕子薛伯伯小邾子伐郑　冬楚公子贞帅师救郑　十一年【传宋向戌侵郑大获】　夏郑公孙舍之帅师侵宋　公防晋侯宋公卫侯曹伯齐世子光莒子邾子滕子薛伯伯小邾子伐郑　秋楚子郑伯伐宋　公防晋侯宋公卫侯曹伯齐世子光莒子邾子滕子薛伯伯小邾子伐郑防于萧鱼
　　以上晋悼公复伯十有一年之中再合大夫九合诸侯始于救宋终于复郑当楚郑之侵宋也晋侯师于台谷以救宋楚师还虽君将不书者楚毎得郑然后图宋悼公之兴楚卒失郑何宋之及图故救宋无关于伯体不书而以围彭城伐郑序绩当务为急也次鄫之役晋师自郑以鄫之师侵楚及陈晋侯卫侯次于戚皆不书者悼公之伯畧未足以侵陈伐楚也范宣子曰陈近于楚民朝夕急有陈非吾事也无之而后可不待陈侯逃归而晋人已置陈于度外矣故鄫之次徒以吾大夫防外大夫存防书之大体而已楚何忌侵陈彭名侵陈使顿侵陈皆不书者下书伐陈围陈举重郑子然侵宋不书下书伐宋子耳侵宋不书上书伐宋皆举重也此陈氏本例余可以类推之郑皇耳帅师侵卫卫人获皇耳不书者与成十五年楚伐郑不书侵卫同拨乱之机务当其防也故因陈氏例更考经传以明笔削之防陈氏谓善救虽君将不书亦非序见后凡外侵伐此不悉序互见下篇七十二凡救不悉书伯者救中国必足以示名义而后书诸侯相救以叛伯无伯书楚救必不能而后书狄救诸国以无伯书
　　闵元年春齐人救邢
　　僖元年春齐师宋师曹师次于聂北救邢【曹师从二传】　六年秋诸侯遂救许
　　以上书伯主救与国者三陈氏曰救必无功而后书今以经传考之王师唯救卫一事内师若救成救台师出而宼还防救若救郑救许救徐终桓公之伯三国无役不从不可槩谓无功晋楚救陈郑笔削详畧亦各不同盖内师无不书王师令苟及鲁无不书防救亦无不书但防救无功则人其大夫以见义陈氏之言非达例也以齐桓之盛不能逐狄全邢乃宿师聂北待其溃而迁之此亦陈氏所谓以无功书者然邢能以亡为存者桓公二救之力也楚人围许盖攻其所必救以解新城之围诸侯遂救许得事之宜也故皆书之以示伯主救中国之名义若十六年齐伐厉不克救徐而还非有关于伯体则以防救举重襄二十四年晋平合诸侯于夷仪楚子伐郑诸侯还救郑经但书防于夷仪而伐齐与遂救皆不书以十一国伐齐而不能师不得与齐桓伐郑遂救许同文也
　　文三年冬晋阳处父帅师伐楚以救江
　　以上书伯国伐救者一亦陈氏所谓以无功书者也春秋未有书伐救者于宣五年晋荀林父伐陈救郑不书犹曰迁怒而非伐敌也成四年伐郑救许不书许终属楚郑不忘晋非可以敌言也先仆尝伐楚以救江伐敌矣亦不书非卿易其事也于是晋又以江故告于周阳处父帅师门于方城而楚之伐江者还然后书之所以示伐救之名义也但晋方挠于秦不能复为江出师故江卒灭于楚而前救亦不为功耳谓必无功而后书岂笔削之防乎
　　宣元年秋晋赵盾帅师救陈　九年冬晋郤缺帅师救郑
　　成六年冬晋栾书帅师救郑
　　以上书伯国专救与国者三楚既得郑而侵陈宋晋赵盾救陈陈事晋者犹数年不可谓救陈非功楚既得陈而伐郑晋郤缺救郑郑伯败楚师于栁棼楚子再伐郑士防救郑逐楚师于颍北皆不可谓无一时之功者然郤缺救郑之后继书诸侯伐郑而士防之救不书以晋救不足赖郑终折而归楚不悉书也晋景既得郑同盟于虫牢明年栾书救郑而楚师还又明年大防诸侯以救郑而郑人囚郧公钟仪亦不可谓救无功然郑终叛晋观悼公既戍陈又合诸侯以救之而陈侯逃归岂非晋之伯畧苟未能服楚则诸侯之从晋者终不敢恃以为安乎然伯者救中国之名义则有不容泯者功有小大属辞比事而可知矣圣人岂责晋人以一救之力而长有诸侯哉
　　僖二十八年春楚人救卫
　　襄十年冬楚公子贞帅师救郑
　　以上书楚救与国者二僖二十二年楚人伐宋以救郑不书三十三年晋阳处父侵蔡楚子上救之亦不书而救郑之役特书之故陈氏谓见晋文之兴楚欲救而不能也郑之反覆乎晋楚之间凡楚救皆不书宣元年蒍贾二年鬭椒成三年子反九年子重十七年子重子申皆不书鄢陵之役虽楚子救郑不书而公子贞之救特书之故陈氏谓见晋悼之兴楚欲救而不能也盖笔削之防当楚得诸侯则楚救不书不与其救也不与其救者嫌以诸侯与楚也故必不能救而后书其抑彊楚尊中国大义昭然不可与伯者救中国例论明矣至定五年秦师救楚亦不书所以外之也
　　宣十二年冬卫人救陈
　　哀七年冬郑驷帅师救曹
　　以上书列国相救者二清丘之盟宋卫皆在宋讨陈贰而卫救之叛晋也宋围曹而郑救之诸侯无伯久矣故宋卒灭曹
　　僖十八年夏狄救齐
　　哀十年冬呉救陈
　　以上书外裔救诸国者二齐桓公卒宋襄公伐齐而立孝公故狄救齐春秋之末陈即吴楚伐陈而吴救之皆中国无伯之事
　　七十三兵事言遂不悉书必有关于天下之故而后
　　书
　　僖四年春王正月公防齐侯宋公陈侯卫侯郑伯许男曹伯侵蔡蔡溃遂伐楚　六年夏公防齐侯宋公陈侯卫侯曹伯伐郑围新城　秋楚人围许　诸侯遂救许十五年三月公防齐侯宋公陈侯卫侯郑伯许男曹
　　伯盟于牡丘遂次于匡　二十八年冬公防晋侯齐侯宋公蔡侯郑伯陈子莒子邾子秦人于温　诸侯遂围许文十五年冬齐侯侵我西鄙遂伐曹入其郛
　　宣元年秋楚子郑人侵陈遂侵宋
　　襄十年春公防晋侯宋公卫侯曹伯莒子邾子滕子薛伯伯小邾子齐世子光防呉于柤夏五月甲午遂灭偪阳　二十三年秋齐侯伐卫遂伐晋
　　昭四年秋七月楚子蔡侯陈侯许男顿子胡子沈子淮夷伐呉遂灭頼
　　定八年秋晋士鞅帅师侵郑遂侵卫
　　以上兵事言遂者十谷梁传曰遂继事也陈氏曰春秋举重凡师再有事不悉书据成六年晋栾书救郑遂侵蔡但书救郑八年晋栾书侵蔡遂侵楚但书侵蔡之类苟悉书也则以遂言之兵事言遂必天下之大故也今案经书遂事有三有以遂为功者若遂伐楚遂次于匡之类是也有以遂为罪者遂灭偪阳遂灭赖之类是也有遂事与本事等者侵陈遂侵宋侵郑遂侵卫之类是也经书遂事以此其不书者或非义所存或非力所及事不足记也说已见前
　　七十四春秋之初戎狄侵诸国不书自有伯而后书以之伐与国不书苟有召之者亦不书
　　庄二十四年冬戎侵曹　三十二年冬狄伐邢
　　闵二年十二月狄入卫
