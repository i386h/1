<!-- { "loadSidebar": true } -->
　　【辛丑】七年春公伐邾【君亲将也　左氏传公伐邾间晋难也】三月甲戌取须句【内将卑师少止书取某　左氏传取须句寘文公子焉非礼也　公羊传取须句取邑不日此何以日内辞也使若他人然　谷梁传取邑不日此其日何也不正其再取故谨而日之也】遂城郚【郚杜氏曰鲁地今济宁路兖州泗水县有故郚城因伐邾之师城之以备邾也】夏四月宋公王臣卒【成公名王臣子杵臼立是为昭公不日缺文也不书葬不往会也　左氏传宋成公卒于是公子成为右师】宋人杀其大夫【呉先生曰不名缺文也　左氏传宋成公卒公子成为右师公孙友为左师乐豫为司马鳞矔为司徒公子荡为司城华御事为司宼昭公将去羣公子乐豫曰不可公族公室之枝叶也若去之则本根无所庇廕矣葛藟犹能庇其本根故君子以为比况国君乎此谚所谓庇焉而纵寻斧焉者也必不可君其图之亲之以德皆股肱也谁敢贰若之何去之不听穆襄之族率国人以攻公杀公孙固公孙郑于公宫六卿和公室乐豫舍司马以让公子卬昭公即位而葬书曰宋人杀其大夫不称名众也且言非其罪也　公羊传何以不名宋三世无大夫三世内娶也谷梁传宋人杀其大夫称人以杀诛有罪也　胡氏传书宋人者国乱无政非君命而众人擅杀之也大夫不名义系于杀大夫而其名不足纪也】戊子晋人及秦人战于令狐晋先蔑奔秦【称人将卑师少也称晋及曲在晋也令狐杜氏曰晋地今平阳路河中府猗氏县有故令狐城先氏蔑名晋三命大夫也程子曰晋始逆立公子雍旣而悔之故秦兴师以纳之晋不谢秦秦纳不正皆罪也晋惧秦之不肯已而击之故称及　左氏传秦康公送公子雍于晋曰文公之入也无衞故有吕郤之难乃多与之徒衞穆嬴日抱太子以啼于朝曰先君何罪其嗣亦何罪舍适嗣不立而外求君将焉寘此出朝则抱以适赵氏顿首于宣子曰先君奉此子也而属诸子曰此子也才吾受子之赐不才吾唯子之怨今君虽终言犹在耳而弃之若何宣子与诸大夫皆患穆嬴且畏偪乃背先蔑而立灵公以御秦师箕郑居守赵盾将中军先克佐之荀林父佐上军先蔑将下军先都佐之歩招御戎戎津为右及堇隂宣子曰我若受秦秦则賔也不受宼也旣不受矣而复缓师秦将生心先人有夺人之心军之善谋也逐宼如追逃军之善政也训卒利兵秣马蓐食潜师夜起戊子败秦师于令狐至于刳首己丑先蔑奔秦士会从之先蔑之使也荀林父止之曰夫人太子犹在而外求君此必不行子以疾辞若何不然将及摄卿以徃可也何必子同官为寮吾尝同寮敢不尽心乎弗听为赋板之三章又弗听及亡荀伯尽送其帑及其噐用财贿于秦曰为同寮故也士会在秦三年不见士伯其人曰能亡人于国不能见于此焉用之士季曰吾与之同罪非义之也将何见焉　归遂不见　公羊传此偏战也何以不言师败绩敌也此晋先昧也其称人何贬曷为贬外也其外奈何以师外也何以不言出遂在外也　谷梁传不言出在外也辍战而奔秦以是为逃军也　胡氏传案左氏襄公卒太子幼晋人欲立长君赵孟使先蔑如秦逆公子雍秦康公以师纳之襄夫人日抱太子以啼于朝曰舍适嗣不立而外求君将焉寘此诸大夫畏逼乃背先蔑立灵公赵盾将中军以御秦潜师夜起败秦师于令狐先蔑奔秦程氏以为晋不谢秦秦纳不正皆罪也故称人晋惧秦之不肯已而击之是晋人为志乎是战者也故书及其贬之如此者使后世臣子愼于废立之际不可忽也治乱存亡系国君之废立事莫重于此矣而可以有误乎奕者举棋不定不胜其耦况置君而可以不定乎】狄侵我西鄙【左氏传公使告于晋赵宣子使因贾季问鄷舒且让之鄷舒问于贾季曰赵衰赵盾孰贤对曰赵衰冬日之日也赵盾夏日之日也】秋八月公会诸侯晋大夫盟于扈【緫称诸侯而不序晋大夫不书名氏所以见公之后至不及于盟也胡氏谓大夫不名见其彊者非也书诸侯与大夫盟则其彊自可见矣何待不书名乎前乎此垂陇之盟诸侯皆序士谷书名亦大夫与诸侯盟也圣人作经一义尔必过求之则凿矣扈杜氏曰郑地今汴梁路原武县程子曰文公怠政事多废缓旣约晋盟而复后至故书徃会而隐其不及不序诸侯以见其不在故明年公子遂徃再与晋盟也　左氏传齐侯宋公衞侯郑伯许男曹伯会晋赵盾盟于扈晋侯立故也公后至故不书所会凡会诸侯不书所会后也后至不书其国辟不敏也　公羊传诸侯何以不序大夫何以不名公失序也公失序柰何诸侯不可使与公盟眣晋大夫使与公盟也　谷梁传盟于扈其曰诸侯略之也　胡氏传诸侯会晋赵盾盟于扈为晋侯立也赵盾内专废置其君外彊诸侯为此盟其不名者见大夫之彊也诸侯不序见公之不及于会也文公怠惰事多废缓旣约晋盟而复后至故隐其不及罪公之不能自彊于政治鲁自是日益衰矣】冬徐伐莒公孙敖如莒涖盟【称国伐将尊师少也书涖盟盟前定也　左氏传徐伐莒莒人来请盟穆伯如莒涖盟且为仲逆及鄢陵登城见之美自为娶之仲请攻之公将许之叔仲惠伯谏曰臣闻之兵作于内为乱于外为宼宼犹及人乱自及也今臣作乱而君不禁以启宼雠若之何公止之惠伯成之使仲舍之公孙敖反之复为兄弟如初从之谷梁传公孙敖如莒涖盟涖位也其曰位何也前定也其不日前定之盟不日也】
　　【壬寅】八年春王正月　夏四月　秋八月戊申天王崩【周襄王崩太子壬臣立是为顷王　左氏传秋襄王崩】冬十月壬午公子遂会晋赵盾盟于衡雍【书会盟晋为主也衡雍杜氏曰郑地卷县故城在今汴梁路原武县之东　左氏传襄仲会晋赵孟盟于衡雍报扈之盟也】乙酉公子遂会雒戎盟于暴【不言遂非继事也二盟皆专命之雒戎戎之别种居雒者暴杜氏曰郑地　左氏传遂会伊雒之戎书曰公子遂珍之也胡氏传春秋记约而志详其书公子遂盟赵盾及雒戎何词之赘乎曰圣人谨内外之辨所以明族类正区】
　　【宇也雒邑天地之中而周室畿辅之重地也使之实逼处此得母有变生肘腋之患乎时无伯王既不能徙而逺之而又与之会盟其失甚矣春秋于此再称公子各日其防正其名与地以深别之者示内外之分终不可淆也】公孙敖如京师不至而复丙戌奔莒【公孙敖如京师供吊事未至而以币奔不书出奔复未及国也　左氏传穆伯如周吊丧不至以币奔莒从已氏焉　公羊传不至复者何不至复者内辞也不可使徃也不可使徃则其言如京师何遂公意也何以不言出遂在外也　谷梁传不言所至未如也未如则未复也未如而曰如不废君命也未复而曰复不专君命也其如非如也其复非复也惟奔莒之为信故谨而日之也　胡氏传案左氏公孙敖奔莒从已氏也男女人之大欲存焉寡欲者养心之要欲而不行可以为难矣然欲生于色而纵于淫色出于性目之所视有同美焉不可掩也淫出于气不持其志则放僻趋蹶无不为矣敖如京师其书不至而复者言敖无入使于周之意惟已氏之欲从也夫以志徇气肆行淫欲而不能为之帅至于弃其家国出奔而不顾此天下之大戒也春秋谨书其事于敖与何诛使后人为鉴必持其志修窒欲之方也】螽【为灾故书】宋人杀其大夫司马宋司城来奔【案程子曰宋王者后得自命官故宋卿书官由是言之此乃例也无襃贬而三传之言皆臆说无义当以程子说为正　左氏传宋襄夫人襄王之姊也昭公不礼焉夫人因戴氏之族以杀襄公之孙孔叔公孙钟离及大司马公子卬皆昭公之党也司马握节以死故书以官司城荡意诸来奔效节于府人而出公以其官逆之皆复之亦书以官皆贵之也　公羊传司马者何司城者何皆官举也曷为皆官举宋三世无大夫三世内娶也　谷梁传司马官也其以官称无君之辞也司城官也其以官称无君之辞也来奔者不言出举其接我也　胡氏传初宋昭公将去羣公子乐豫以为不可遂舍司马以让公子卬则卬固昭公之党欲专宋政而昭公固欲以其弟卬自衞也夫司马掌兵之官不选众举贤以素有威望为国人所畏服者使居其任乃欲宠其私昵鲜有不亡者矣公子卬荡意诸皆以官举者见主兵者不能其官至于见杀守土者不能其官至于出奔而其君不免失身见弑之祸冝矣】
