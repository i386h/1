<!-- { "loadSidebar": true } -->
　　【丙申】九年春齐人杀无知【与书卫人杀州吁之义同　左氏传雍廪杀无知　谷梁传无知之挈失嫌也称人以杀大夫杀有罪也　胡氏传杀无知者雍廪也而曰齐人者讨贼之词也弑君之贼人人之所恶夫人之所得讨故称人人者众词也无知不称君已不能君齐人亦莫之君也】公及齐大夫盟于蔇【大夫当朝大夫皆在也书公及鲁为主也盟谋纳子纠也蔇杜氏曰鲁地琅琊缯县有蔇亭在今益都路沂州承县　左氏传齐无君也　公羊传公曷为与大夫盟齐无君也然则何以不名为其讳与大夫盟也使若众然　谷梁传公不及大夫大夫不名无君也盟纳子纠也不日其盟渝也当齐无君制在公矣当可纳而不纳故恶内也　胡氏传及者内为志大夫不名者义系于齐而不系于大夫之名氏也曰公及齐大夫盟者讥公之释父怨亲仇雠也或曰以徳报怨寛身之仁何以讥之也曰徳有轻重怨有深浅怨莫甚乎父母之雠而徳莫重乎安定其国家而圗其后嗣也有父之雠而不知怨乃欲以重徳报之也则人伦废天理灭矣然则如之何以直报怨以徳报徳】夏公伐齐纳纠齐小白入于齐【程子曰桓公子纠齐襄公之二子也桓公兄而子纠弟襄公死则桓公当立故书曰齐小白言当有齐国也于子纠则止书曰纠不言齐以其不当有齐也不言子非君之当嗣子也公谷皆书纳纠独左氏言子纠误也然而后书齐人取子纠杀之者齐大夫尝与鲁盟于蔇既纳纠以为君又杀之故书子是两罪之也　左氏传公伐齐纳子纠桓公自莒先入　公羊传纳者何入辞也其言伐之何伐而言纳者犹不能纳也纠者何公子纠也何以不称公子君前臣名也齐小白入于齐曷为以国氏当国也其言入何簒辞也　谷梁传当可纳而不纳齐变而后伐故干时之战不讳败恶内也大夫出奔反以好曰归以恶曰入齐公孙无知弑襄公公子纠公子小白不能存出亡齐人杀无知而迎公子纠于鲁公子小白不让公子纠先入又杀之于鲁故曰齐小白入于齐恶之也　胡氏传左氏书子纠二传曰伐齐纳纠君子以公谷为正纳者不受而彊致之称入者难词纠不书子者明纠不当立也以小白系齐者明小白宜有齐也所以然者襄公见杀纠与小白皆以庶子出奔而纠弟也又未甞为世子案史称周公诛管蔡以安周齐桓杀其弟以反国是纠幼而小白长其有齐宜矣宜则何以不称公子内无所承上不禀命故以王法絶之也桓公于王法虽可絶视子纠则当立故管仲相桓为徙义而圣人称之曰防管仲吾其被发左袵矣召忽死于子纠为伤勇比诸匹夫匹妇之谅自经于沟渎而莫之知也】秋七月丁酉葬齐襄公【襄公名诸儿齐乱是以缓葬子小白立是为桓公】八月庚申及齐师战于干时我师败绩【干时杜氏曰齐地时水在乐安县界旱则干竭故曰干时在今益都路乐安县程子曰及其师皆非卿也内战讳败凡言败绩大败也　左氏传公防戎路传乗而归　公羊传内不言败此其言败何伐败也曷为伐败复雠也此复雠乎大国曷为使防者公也公则曷为不言公不与公复雠也曷为不言公复雠复雠者在下也　胡氏传内不言败此言败者为与雠战虽败亦荣也案左氏战于干时公丧戎路乘传而归则败绩者公也能与雠战虽败亦荣何以不言公贬之也公本忘亲释怨欲约雠人之子谋定其国家不为复雠与之战也是故没公以见告贬若以复雠举事则此战为义战当书公冠于败绩之上与沙随之不得见平丘之不与盟为比以示荣矣唯不以复雠战也是故讳公以重贬其忘亲释怨之罪其义深切着明矣】九月齐人取子纠杀之【案左氏载鲍叔曰子纠亲也请君讨之管召雠也请受而甘心焉乃杀子纠于生窦召忽死之管仲请囚鲍叔受之而经止书杀子纠而不书召忽之死与管仲之不死何也案程子曰桓公兄也子纠弟也仲私于所事辅之以争国非义也桓公杀之虽过而纠之死实当仲始与之同谋遂与之同死可也知辅之以争国为不义将自免以图后功其亦可也故圣人不责其死而称其功又案论语谓召忽之死如匹夫匹妇之谅自经于沟渎而以如其仁如其仁许管仲是特削之而不书也鲁杀子纠而书齐人杀者归罪于盟蔇之大夫与鲍叔也　左氏传鲍叔帅师来言曰子纠亲也请君讨之管召雠也请受而甘心焉乃杀子纠于生窦召忽死之管仲请囚鲍叔受之及堂阜而税之归而以告曰管夷吾治于髙傒使相可也公从之　公羊传其取之何内辞也胁我使我杀之也其称子纠何贵也其贵奈何宜为君者也　谷梁传外不言取言取病内也取易辞也犹曰取其子纠而杀之云尔十室之邑可以逃难百室之邑可以隐死以千乗之鲁而不能存子纠以公为病矣　胡氏传取者不义之词前书纳纠不称子者明不当立也此书杀纠复称子者明不当杀也或夺或予于义各安春秋精意也仁人之于兄弟不藏怒焉不宿怨焉亲爱之而已纠虽争立越在他国置而勿问可也必请于鲁杀之然后快于心其不仁亦甚矣后世以传让为名而名国者必杀其王以为一人心防后患意与此同流毒岂不逺哉孟子曰五伯三王之罪人也仲尼之徒无道桓文之事者】冬浚洙【杜氏曰洙在鲁城北下合泗浚深之也以备齐盖齐在鲁之北鲁前为齐所败故浚洙以备之公羊传洙者何水也浚之者何深之也曷为深之畏齐也曷为畏齐也辞杀子纠也　谷梁传浚洙者深洙也着力不足也　胡氏传固国以保民为本轻用民力妄兴大作邦本一揺虽有长江巨川限带封域洞庭彭蠡河汉之险犹不足慿而况洙乎书浚洙见劳民于守国之末务而不知本为后戒也】
