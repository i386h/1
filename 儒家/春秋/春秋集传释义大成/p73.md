<!-- { "loadSidebar": true } -->
　　【壬午】十有二年春周公出奔晋【左氏传周公楚恶惠襄之偪也且与伯舆争政不胜怒而出及阳樊王使刘子复之盟于鄄而入三日复出奔晋凡自周无出周公自出故也　公羊传周公者何天子之三公也王者无外此其言出何自其私土而出也　谷梁传周有入无出其曰出上下一见之也言其上下之道无以存也上虽失之下孰敢有之今上下皆失之矣　胡氏传案左氏周公楚恶恵襄之偪且与伯舆争政不胜怒而出王使刘子复之盟于鄄而入三日复出奔晋夫人主无诚慤之心而下要大臣盟是谓君不君人臣无忠言之实而上与人主盟是谓臣不臣既已要质鬼神以入矣又叛盟失信而出奔则是自絶于天也自周无出而书曰出者见周室衰防刑政号令不行于天下尔】夏公会晋侯卫侯于琐泽【泽杜氏曰地缺今案左氏谓郑伯如晋聼成会于泽成故也当是晋地　左氏传宋华元克合晋楚之成夏五月晋士爕防楚公子罢许偃癸亥盟于宋西门之外曰凡晋楚无相加戎好恶同之同恤灾危备救凶患若有害楚则晋伐之在晋楚亦如之交贽往来道路无壅谋其不协而讨不庭有渝此盟神明殛之俾队其师无克胙国郑伯如晋聼成防于泽成故也】秋晋人败狄于交刚【交刚杜氏曰地缺郑氏曰狄地也　左氏传狄人间宋之盟以侵晋而不设备秋晋人败狄于交刚　谷梁传中国与夷狄不言战皆曰败之夷狄不日】冬十月
　　【癸未】十有三年春晋侯使郤锜来乞师【郤氏锜名晋三命大夫乞师卑辞以请非彊命之也程子曰不以王命兴诸侯故书乞　左氏传晋侯使郤锜来乞师将事不敬孟献子曰郤氏其亡乎礼身之干也敬身之基也郤子无基且先君之嗣卿也受命以求师将社稷是衞而惰弃君命也不亡何待　谷梁传乞重辞也古之人重师故以乞言之也胡氏传晋主夏盟行使诸侯徴会讨贰谁敢不从以覇主之尊而书曰乞师何也列国防封虽有大小土地甲兵受之天子不相统属鲁兵非晋所得专也今晋不以王命兴诸侯之师故特书曰乞以见其卑伏屈损无自反而缩之意矣圣人作春秋无不重内而轻外至于乞师则内外同辞者葢皆有报怨复雠贪得之心是以如此若夫诛乱臣讨贼子请于天王以大义驱之谁不拱手以聼命何至于乞哉噫此圣人所以垂戒后世见诸行事之深切着明者也】三月公如京师夏五月公自京师遂会晋侯齐侯宋公卫侯郑伯曹伯邾人滕人伐秦【公因会伐秦而如京师不成礼故不曰朝以伐秦为继事圣人所以尊周也程子曰不书朝王因防伐而行也故不成其朝以伐秦为遂事明朝为重也　左氏传公如京师宣伯欲赐请先使王以行人之礼礼焉孟献子从王以为介而重贿之公及诸侯朝王遂从刘康公成肃公防晋侯伐秦成子受脤于社不敬刘子曰吾闻之民受天地之中以生所谓命也是以有动作礼义威仪之则以定命也能者养乏以福不能者败以取祸是故君子勤礼小人尽力勤礼莫如致敬尽力莫如敦笃敬在养神笃在守业国之大事在祀与戎祀有执膰戎有受脤神之大节也今成子惰弃其命矣其不反乎秦伯既与晋厉公为令狐之盟而又召狄与楚欲道以伐晋诸侯是以睦于晋晋栾书将中军荀庚佐之士爕将上军郤锜佐之韩厥将下军荀防佐之赵防将新军郤至佐之郤毅御戎栾鍼为右孟献子曰晋帅乗和师必有大功五月丁亥晋师以诸侯之师战于麻隧秦师败绩获秦成差及不更女父曹宣公卒于师师逐济泾及侯丽而还迓晋侯于新楚成肃公卒于瑕　公羊传其言自京师何公凿行也公凿行奈何不敢过天子也　谷梁传言受命不敢叛周也　胡氏传诸侯每嵗侵伐四出未有能修朝觐之礼者今公欲防伐秦道自王都不可越天子而往也故皆朝王而不成朝礼书曰如京师见诸侯之慢也因防伐而行矣又书公自京师以伐秦为遂事者此仲尼亲笔明朝王为重存人臣之礼也古者诸侯即位服防毕则朝小聘大聘终则朝廵狩于方岳则朝观春秋所载天王遣使者屡矣十二公之述职葢阙如也独此年书公如京师又不能成朝礼不敬莫大焉君臣人道之大伦而至于此极故仲尼尝喟然叹曰夷狄之有君不如诸夏之亡也为此惧作春秋或抑或纵或予或夺所以明君臣之义者至矣其义得行则臣必敬于君子必敬于父天理必存人欲必消大伦必正岂曰小补之哉此以伐秦为遂事之意也】曹伯庐卒于师【宣公名庐战没故曰卒于师项氏曰因师事卒为敌杀也不曰戕当阵而杀不可罪敌也书卒于师则知为敌所杀也　谷梁传传曰闵之也公大夫在师曰师在防曰会】秋七月公至自伐秦【以伐秦至则知非朝也】冬曹宣公【子负刍立是为成公　左氏传曹人使公子负刍守使公子欣时逆曹伯之丧秋负刍杀其太子而自立也诸侯乃请讨之晋人以其役之劳请俟他年冬曹宣公既子臧将亡国人皆将从之成公乃惧告罪且请焉乃反而致其邑　谷梁传时正也】
　　【甲申】十有四年春王正月莒子朱卒【同盟故来讣】夏衞孙林父自晋归于衞【自晋者晋纳之也　左氏传卫侯如晋晋使彊见孙林父焉定公不可夏衞侯既归晋侯使郤犨送孙林父而见之衞侯欲辞定姜曰不可是先君宗卿之嗣也大国又以为请不许将亡虽恶之不犹愈于亡乎君其忍之安民而宥宗卿不亦可乎衞侯见而复之】秋叔孙侨如如齐逆女【公使逆夫人也始逆例书女　左氏传宣伯如齐逆女称族尊君命也】郑公子喜帅师伐许【郑公子名喜三命大夫　左氏传郑子罕伐许败焉戊戌郑命复伐许庚子入其郛许人平以叔申之封】九月侨如以夫人妇姜氏至自齐【侨如不氏非贬而去之也上书叔孙侨如如齐逆女矣而此止书侨如以夫人妇姜氏至自齐简文以承上也　左氏传舍族尊夫人也故君子曰春秋之称防而显志而晦婉而成章尽而不汚惩恶而劝善非圣人谁能修之　谷梁传大夫不以夫人以夫人非正也刺不亲迎也侨如之挈由上致之也　胡氏传谷梁曰大夫不以夫人以夫人非正也刺不亲迎也侨如之不氏一事而再见者卒名耳然则娶于他邦而道里或逺必亲迎乎以封壤则有小大以爵次则有尊卑以道途则有逺迩或迎之于境上或迎之于所馆中礼之节可也】冬十月庚寅衞侯臧卒【定公名臧子衎立是为献公　左氏传卫侯有疾使孔成子惠子立敬姒之子衎以为太子冬十月卫定公卒夫人姜氏既哭而息见太子之不哀也不内酌饮叹曰是夫也将不惟衞国之败其必始于未亡人呜呼天祸衞国也夫吾不获鱄也使主社稷大夫闻之无不耸惧孙文子自是不敢舍其重器于衞尽寘诸戚而甚善晋大夫】秦伯卒【不书名不书日缺文也不书不徃防也】
