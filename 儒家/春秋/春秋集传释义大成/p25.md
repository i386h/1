<!-- { "loadSidebar": true } -->
　　【丁酉】十年春王正月公败齐师于长勺【败竒诈以取胜也长勺杜氏曰鲁地不言伐而言败败之者为主此败报干时之役也　左氏传齐师伐我公将战曹刿请见其乡人曰肉食者谋之又何问焉刿曰肉食者鄙未能逺谋乃入见问何以战公曰衣食所安弗敢专也必以分人对曰小惠未徧民弗从也公曰牺牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战战则请从公与之乗战于长勺公将鼔之刿曰未可齐人三鼓刿曰可矣齐师败绩公将驰之刿曰未可下视其辙登轼而望之曰可矣遂逐齐师既克公问其故对曰夫战勇气也一鼓作气再而衰三而竭彼竭我盈故克之夫大国难测也惧有伏焉吾视其辙乱望其旗靡故逐之　谷梁传不日疑战也疑战而曰败胜内也　胡氏传齐师伐鲁经不书伐意责鲁也诈战曰败败之者为主或曰长勺鲁地而齐师至此所谓敌加于已不得已而后应者也疑若无罪焉何以见责乎善为国者不师善师者不阵善阵者不战故行使则有文告之词而疆则有守御之备至于善阵徳已衰矣而况兵刃相接又以诈谋取胜乎故书鲁为主以责之皆已乱之道寡怨之方王者之事也】二月公侵宋【君亲将则书公潜师掠境曰侵庄公既胜齐而又侵宋所以致郎之师也　公羊传曷为或言侵或言伐觕者曰侵精者曰伐战不言伐围不言战入不言围灭不言入书其重者也　谷梁传侵时此其月何也乃深其怨于齐又退侵宋以众其敌恶之故谨而月之】三月宋人迁宿【宋人将卑师少也邢蔡许自迁也移其国都耳阳宿之迁灭也啖氏曰移之于中国为附庸故曰迁义亦通　公羊传迁之者何不通也以地还之也子沈子曰不通者盖因而臣之也　谷梁传迁亡辞也其不地宿不复见也迁者犹未失其国家以往者也　胡氏传其曰迁宿者宿非欲迁为宋人之所迁也懐土常物之大情迁国重事也虽违害就利去危即安犹或恐沉于众不肯率从而况廹于横逆非其所欲弃乆宅之田里刈新徙之藋道途之勤营筑之劳起怨语伤和气岂不恻然有隐乎肆行莫之顾也其不仁亦甚矣凡书迁不再贬而恶已见矣】夏六月齐师宋师次于郎公败宋师于乗丘【齐师宋师将卑师众也乗丘杜氏曰鲁地今东昌路曹州乗氏县　左氏传公子偃曰宋师不整可败也宋败齐必还请击之公弗许自雩门窃出蒙臯比而先犯之公从之大败宋师于乗丘齐师乃还　公羊传其言次于郎何伐也伐则其言次何齐与伐而不与战故言伐也我能败之故言次也　谷梁传次止也畏我也不日疑战也疑战而曰败胜内也　胡氏传齐宋轻举大众深入他境肆其报复之心诚有罪也鲁人若能不用诈谋奉其辞令二国去矣偷得一时之防而积四邻之忿此小人之道故次者不以其事胜者不以其理交讥之】秋九月荆败蔡师于莘以蔡侯献舞归【朱子曰荆楚本号也后改称楚芋姓子爵始封丹阳在今辰州路归州丹阳城刘氏曰楚之有荆号非一日也诗云奋伐荆楚荆舒是惩非孔子改之也若曰楚在荆州以其彊大故抑而谓之荆借使荆州之地复有一国如楚之彊则有两荆矣不亦妄乎书荆将尊师少也蔡师师众也莘杜氏曰蔡地今河南府路裕州莘县蔡哀侯名献舞　左氏传蔡哀侯娶于陈息侯亦娶焉息嬀将归遇蔡蔡侯曰吾姨也止而见之弗賔息侯闻之怒使谓楚文王曰伐我吾求救于蔡而伐之楚子从之秋九月楚败蔡师于莘以蔡侯献舞归　公羊传荆者何州名也州不若国国不若氏氏不若人人不若名名不若字字不若子蔡侯献舞何以名絶曷为絶之获也曷为不言其获不与外裔之获中国也　谷梁传荆者楚也何为谓之荆狄之也何以狄之圣人立必后至天子弱必先叛故曰荆狄之也蔡侯何以名也絶之也何为絶之获也中国不言败此其言败何也中国不言败蔡侯其见获乎其言败何也释蔡侯之获也以归犹愈乎执也　胡氏传蔡侯何以名絶之也凡书败书灭书入而以其君归皆名者为其服为臣虏故絶之也若蔡献舞潞婴儿沈嘉许斯顿牂胡豹曹阳邾益之类是矣国君死社稷正也逃之虽罪犹有耻焉虏甚矣楚人灭防以防子归独不名者夔子以无罪见讨虽国灭身为臣虏其义直其辞初不服也是以独假之爵而不名也春秋之法诸侯不生名失地则生而名之比于贱者欲使有国之君战战兢兢长守富贵无危溢之行也】冬十月齐师灭谭谭子奔莒【谭姓未详子爵国在今济南路歴城县古谭城程子曰将卑师众故曰齐师齐自管仲为政庄十一年而后未甞兴大众也其赋于诸侯亦寡矣终管仲之身四十年息养天下厚矣惟救邢称师讥其次也至于秦晋使之不竞而已不彊致也是以其功卑而易成　左氏传齐师灭谭谭无礼也谭子奔莒同盟故也　公羊传何以不言出国已灭矣无所出也　胡氏传灭而书奔责不死位也不书出国亡无所出也国灭身奔而不能守其富贵何以书爵乎已无取灭之罪为横逆所加而力不能胜至于出奔则亦不幸焉尔矣其义盖未絶也案左氏齐侯之出也过谭谭不礼焉及其入也诸侯皆贺谭又不至责其失事大之礼可矣坐此见灭可乎齐师灭谭谭子奔莒楚人灭子奔黄狄灭温温子奔卫三国所以皆存其爵不比于失地之君而名之也然则呉灭徐徐子章羽奔楚何以独名案左氏呉伐徐徐子断其髪防其夫人以逆呉子既以屈服而后奔岂有兴复之志乎独书名所以絶之春秋之义虽在于抑彊扶弱又责弱者之不自彊于为善也故其书法如此戊戌】十有一年春王正月夏五月戊寅公败宋师于鄑【宋报乗丘之役而又败书公败鲁为主也鲁宋之穷民困兵亦甚矣鄑杜氏曰鲁地　左氏传宋为乗丘之役故侵我公御之宋师未陈而薄之败诸鄑凡师敌未陈曰败某师皆陈曰战大崩曰败绩得儁曰克覆而败之曰取某师京师败曰王师败绩于某　谷梁传内事不言战举其大者其日成败之也宋万之获也】秋宋大水【来告故系国　左氏传公使吊焉曰天作淫雨害于粢盛若之何不吊对曰实不敬天降之灾又以为君忧拜命之辱臧文仲曰宋其兴乎禹汤罪已其兴也悖焉桀纣罪人其亡也忽焉且列国有凶称孤礼也言惧而名礼其庶乎既而闻之曰公子御说之辞也臧孙达曰是宜为君有恤民之心　公羊传何以书记灾也外灾不书此何以书及我也　谷梁传外灾不书此何以书王者之后也髙下有水灾曰大水　胡氏传凡外灾告则书所谓灾者害及民物如水火兵戎之寇是也诸侯于四邻有恤病救急之义则告为得礼而不可以不吊故四国同灾许人不吊君子以是知许之先亡也凡志灾见春秋有谨天戒恤民隐之心王者之事也】冬王姬归于齐【逆者防故不书逆鲁主婚故书　左氏传齐侯来逆共姬　公羊传何以书过我也　谷梁传其志遇我也　胡氏传案周制王姬嫁于诸侯车服不系其夫下王后一等礼亦隆矣春秋之义尊君抑臣其书王姬下嫁曷为与列国之女同词而不异乎曰阳唱而隂和夫先而妇从天理也述天理训后世则虽以王姬之贵其当执妇道与公侯大夫士庶人之女何以异哉故舜为匹夫妻帝二女而其书曰嫔于虞西周王姬嫁于诸侯亦执妇道成肃雍之徳其诗曰曷不肃雍王姬之车自秦而后尤欲尊君抑臣为治而不得其遒至谓列侯尚公主使男事女夫屈于妇逆阴阳之位故王阳条奏世务指此为失而长乐王回亦以其弊至父母不敢畜其子舅姑不敢畜其妇原其意虽欲尊君抑臣为治而使人伦悖于上风俗壊于下又岂所以为治也其流至此然后知春秋书王姬侯女同词而不异垂训之义大矣】
　　【己亥】十有二年春王三月纪叔姬归于酅【纪已亡叔姬无所依故归于酅公羊传其言归于酅何隐之也何隐尔其国亡矣徒归于叔尔也　谷梁传国而曰归此邑也其曰归何也】
