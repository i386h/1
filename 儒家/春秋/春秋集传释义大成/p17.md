<!-- { "loadSidebar": true } -->
　　【鲁乃命鲁侯以婚姻之事者也若是则大夫可矣何必三公任之重使之轻故祭公縁此义得专命不报遂行如纪而王以轻使为失祭公以遂行为罪矣此説是也为之节者冝使卿往逆公监之则于礼得矣使祭公命鲁主婚姻之事则曰不可卿往而公监之何以可乎命鲁轻矣卿往公监之重矣官师从单靖公逆王后于齐刘夏非卿而书靖公合礼则不书故先儒以为使卿逆公监之礼也】
　　【戊寅】九年春纪季姜归于京师【季姜纪侯女京大也师众也诸侯称王都曰京师归于京师嫁为王后也程子曰书王国之事不可用无王之月故书时而已或曰借如正月日食则如何书之曰书春日食则其义尤明也王后之归天下当有其礼诸侯莫至是不能母天下也故书纪女归而已　左氏传凡诸侯之女行唯王后书　公羊传其辞成矣则其称纪季姜何自我言纪父母之于子虽为天王后犹曰吾季姜京师者何天子之居也京者何大也师者何众也天子之居必以众大之辞言之　谷梁传为之中者归之也　胡氏传往逆则称王后旣归何以书季姜自逆者而言则当尊崇其匹内主六宫之政使妃妾不得以上僭故从天王所命而称王后示天下之母仪也自归者而言则当樛屈逮下使夫人嫔妇皆得进御于君而无嫉妬之心故从父母所子而称季姜化天下以妇道也其词之抑扬上下进退先后各有所当而不相悖皆正始之道王化之基春秋之所谨也京师者众大之称】夏四月　秋七月【虽无事例书时书首月其有不书盖阙文也】冬曹伯使其世子射姑来朝【曹伯桓公也射姑世子名也程子曰曹伯有疾不能亲行故使其世子来朝春秋之时君疾而使世子出取危乱之道也　左氏传賔之以上卿礼也　公羊传诸侯来曰朝此世子也其言朝何春秋有讥父老子代从改者则未知其在齐与在曹与　谷梁传朝不言使言使非正也使世子伉诸侯之礼而来朝曹伯失政矣诸侯相见曰朝以待人父之道待人之子以内为失政矣内失正曹伯失正世子可以已矣则是放命也尸子曰夫已多乎道　胡氏传案周官典命凡诸侯之嫡子誓于天子而摄其君则下其君之礼一等未誓则以皮帛继子男世子固有出防朝聘之仪矣然摄其君继子男者谓诸侯朝于天子有时而不敢后故老疾者使世子摄巳事以见天子急述职也诸侯间于王事则相朝其礼本无时曹伯旣有疾何急于朝桓而使世子摄哉大位奸之窥也危病邪之伺也世子君之贰也君疾而储副出启窥伺之心危道也当享而射姑叹逾月而终生卒其有疾明矣而使世子来终生之过也世子将欲巳乎则方命矣曰孝子尽道以事其亲者也不尽道而苟焉以从命为孝又焉得为孝故尸子曰夫已多乎道】
　　【己卯】十年春王正月庚申曹伯终生卒夏五月葬曹桓公【桓公名终生子射姑立是为庄公　谷梁传桓无王其曰王何也正终生之卒也　胡氏传桓无王今复书王何也十者盈数也天道十年则亦周矣人事十年则亦变矣故易称守贞者十年而必反传论逺恶者十年则必弃桓公至是其数已盈冝见诛于天人矣十年书王纪常理也有习于谷梁子而不得其传者见二年书王以为正与夷之卒此年书王而曹伯适薨遂附益之以为正终生之卒误矣果正诸侯之卒不縁簒弑者陈侯鲍在五年之正月曷不书王以正其卒乎】秋公防卫侯于桃丘弗遇【桃丘杜氏曰卫地今东平路东阿县有桃城公欲与卫讲好而卫不从故公虽出而卫侯不至书弗遇以见卫侯之不至也公羊传防者何期辞也其言弗遇何公不见要也　谷梁传弗遇者志不相得也弗内辞也　胡氏传弗者迁辞恶失信也卫初约鲁防于桃丘至是中变而从齐郑于是乎有郎之师其战于郎直书曰来盟于恶曹俱夺其爵则桃丘之弗遇也盖恶卫侯之失信矣】冬十有二月丙午齐侯卫侯郑伯来战于郎【齐主兵故先序责在三国故书来战程子曰春秋之中诸侯加兵于鲁者不为少矣未有书来战者此不言侵伐而以来战为文则彼曲我直大义坦然左传载其事曰我有辞矣我则有礼彼悖道纵欲而以兴戎故特曰来战以甚三国之恶也　左氏传我有辞也初北戎病齐诸侯救之郑公子忽有功焉齐人饩诸侯使鲁次之鲁以周班后郑郑人怒请师于齐齐人以卫师助之故不称侵伐先书齐卫王爵也公羊传郎者何吾近邑也吾近邑则其言来战于郎何近也恶乎近近乎围也此偏战也何以不言师败绩内不言战言战乃败矣　谷梁传来战者前定之战也内不言战言战则败也不言其人以吾败也不言及者为内讳也　胡氏传春秋加兵于鲁众矣未有书来战者此独不称侵伐而以来战为文何也兵凶器战危事圣人之所重也诛暴禁乱敌加于已盖有不得已而应之者矣未有悖道纵欲得已不已而先之者也鲁桓弑立天下大恶人人之所得讨也郑伯则首盟于越以定其位齐侯则继防于稷以济其奸曽不能修方伯之职驻师境上声罪致讨伸天下之大义也今特以私忿小怨亲帅其师战于鲁境尚为知类也哉此春秋之所必诛而不必听也故以三国为主而书来战于郎郑人主兵而首齐犹卫州吁主兵而先宋】
