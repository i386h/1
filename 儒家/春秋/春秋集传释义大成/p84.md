<!-- { "loadSidebar": true } -->
　　【辛亥】二十有三年春王二月癸酉朔日有食之【纪天变也】三月己巳杞伯匄卒【孝公名匄子益姑立是为文公　左氏传杞孝公卒晋悼夫人防之平公不彻乐非礼也礼为邻国阙】夏邾畀我来奔【邾再命大夫名畀我　公羊传邾娄鼻我者何邾娄大夫也邾娄无大夫此何以书以近书也】葬杞孝公【不书月史阙文】陈杀其大夫庆虎及庆寅陈侯之弟黄自楚归于陈【庆氏寅虎名三命大夫黄因二庆而出奔故杀二庆而黄归书自楚楚纳之也　左氏传陈侯如楚公子黄愬二庆于楚楚人召之使庆乐徃杀之庆氏以陈叛夏屈建从陈侯围陈陈人城板队而杀人役人相命各杀其长遂役庆虎庆寅楚人纳公子黄君子谓庆氏不义不可肆也故书曰惟命不于常谷梁传称国以杀罪累上也及庆虎庆寅累也　胡氏传案左氏传庆虎无道求专陈国暴蔑其君畏公子黄之偪而愬诸楚曰与蔡司马同谋楚人以为讨公子黄奔楚愬之二庆以陈叛楚屈建围陈杀二庆夫人君擅一国之利势使权臣暴蔑其身而不能逺欲去其亲而不能保谮愬之于大国而不能辨至因夷狄之力然后能克则非君人之道也故二庆之死称国以杀公子黄之出特以弟书者讥归陈侯也凡此皆春秋端本之意】晋栾盈复入于晋入于曲沃【有罪出奔位絶故书复入不曰自齐非齐纳之也入于曲沃据邑以叛也曲沃晋地栾氏封邑今平阳路绛州曲沃县　左氏传晋将嫁女于呉齐侯使析归父媵之以藩载栾盈及其士纳诸曲沃栾盈夜见胥午而告之对曰不可天之所废谁能兴之子必不免吾非爱死也知不集也盈曰虽然因子而死吾无悔矣我实不天子无咎焉许诺伏之而觞曲沃人乐作午言曰今也得栾孺子何如对曰得主而为之死犹不死也皆叹有泣者爵行又言皆曰得主何贰之有盈出徧拜之四月栾盈帅曲沃之甲因魏献子以昼入绛初栾盈佐魏荘子于下军献子私焉故因之赵氏以原屏之难怨栾氏韩赵方睦中行氏以伐秦之役怨栾氏而固与范氏和亲知悼子少而聼于中行氏程郑嬖于公唯魏氏及七舆大夫与之乐王鲋侍坐于范宣子或告曰栾氏至矣宣子惧桓子曰奉君以走固宫必无害也且栾氏多怨子为政栾氏自外子在位其利多矣既有利权又执民柄将何惧焉栾氏所得其唯魏氏子而可彊取也夫克乱在权子无懈矣公有姻防王鲋使宣子墨缞冒绖二妇人辇以如公奉公以如固宫范鞅逆魏舒则成列既乘将逆栾氏矣趋进曰栾氏帅贼以入鞅之父与二三子在君所矣使鞅逆吾子鞅请骖乘持带遂超乘右抚劒左援带命驱之出仆请鞅曰之公宣子逆诸阶执其手赂之以曲沃初斐豹也着于丹书栾氏之力臣曰督戎国人惧之斐豹谓宣子曰苟焚丹书我杀督戎宣子喜曰而杀之所不请于君焚丹书者有如日乃出豹而闭之督戎从之逾隠而待之督戎逾入豹自从击而杀之范氏之徒在台后栾氏乘公门宣子谓鞅曰矢及君屋死之鞅用劒以帅卒栾氏退摄车从之遇栾乐曰乐免之死将讼女于天乐射之不中又注则乘槐本而覆或以防钩之断肘而死栾鲂伤栾盈奔曲沃晋人围之公羊传曲沃者何晋之邑也其言入于晋入于曲沃何栾盈将入晋晋人不纳由乎曲沃而入也　胡氏传栾氏晋室之世臣故盈虽出奔犹系于晋复入者甚逆之词为其既絶而复入也曲沃者所食之地当是时权宠之臣各以利诱其下使为之用至于杀身而不避莫知有君臣之分者也故闻语栾孺子者则或泣或欢以为得主而为之死犹不死也盈从之遂入绛乘公门若非天弃栾氏又有范鞅之谋晋亦殆矣原其失在于锢之甚急使无所容于天地之间是以至此极春秋备书之以见人而不仁疾之已甚乱也其为后世鍳岂不深切着明也哉】秋齐侯伐卫遂伐晋【齐侯伐卫而晋不能救故齐得以遂伐之中国无伯可知矣　左氏传秋齐侯伐卫先驱谷荣御王孙挥召扬为右申驱成秩御莒恒申鲜虞之傅挚为右曹开御戎晏父戎为右贰广上之登御邢公卢蒲癸为右启牢成御襄罢师狼蘧防为右胠商子车御侯朝桓跳为右大殿商子游御夏之御防崔如为右烛庸之越驷乗自衞将遂伐晋晏平仲曰君恃勇力以伐盟主若不济国之福也不徳而有功忧必及君崔杼谏曰不可臣闻之小国间大国之败而毁焉必受其咎君其图之弗聼陈文子见崔武子曰将如君何武子曰吾言于君君弗聼也以为盟主而利其难羣臣若急君于何有子姑止之文子退告其人曰崔子将死乎谓君甚而又过之不得其死过君以义犹自抑也况以恶乎齐侯遂伐晋取朝歌为二队入孟门登大行张武军于荧庭戌郫邵封少水以报平隂之役乃还赵胜帅东阳之师以追之获晏□】八月叔孙豹帅师救晋次于雍榆【救盟主之急而不敢进豹之罪亦不免矣雍榆晋地在今衞辉路汲县之东程子曰晋有栾盈之难重以齐侯之伐鲁令豹帅师救之斯义事也豹乃总弃君命不恤同姓次雍榆率不克救豹罪着矣　左氏传叔孙豹帅师救晋次于雍榆礼也　公羊传曷为先言救而后言次先通君命也谷梁传言救后次非救也】己夘仲孙速卒【孟荘子也】冬十月乙亥臧孙纥出奔邾【臧武仲也朱子曰武仲得罪奔邾自邾如防使请后而避邑以示若不得请则将据邑以叛是要君也　左氏传季武子无适子公弥长而爱悼子欲立之访于申丰曰弥与纥吾皆爱之欲择才焉而立之申丰趋退归尽室将行他日又访焉对曰其然将具敝车而行乃止访于臧纥臧纥曰饮我酒吾为子立之季氏饮大夫酒臧纥为客既献臧孙命北面重席新樽絜之召悼子降逆之大夫皆起及旅而召公鉏使与之齿季孙失色季氏以公鉏为马正愠而不出闵子马见之曰子无然祸福无门唯人所召为人子者患不孝不患无所敬共父命何常之有若能孝敬富倍季氏可也奸回不轨祸倍下民可也公鉏然之敬共朝夕恪居官次季孙喜使饮已酒而以具徃尽舍旃故公鉏氏富又出为公左宰孟孙恶臧孙季孙爱之孟氏之御驺丰防好羯也曰从余言必为孟孙再三云羯从之孟荘子疾丰防谓公鉏苟立羯请雠臧氏公鉏谓季孙曰孺子秩固其所也若立羯则季氏信有力于臧氏矣弗应己夘孟孙卒公鉏奉羯立于戸侧季孙至入哭而出曰秩焉在公鉏曰羯在此矣季孙曰孺子长公鉏曰何长之有唯其才也且夫子之命也遂立羯秩奔邾臧孙入哭甚哀多涕出其御曰孟孙之恶子也而哀如是季孙若死其若之何臧孙曰季孙之爱我疾疢也孟孙之恶我药石也羙疢不如恶石夫石犹生我疢之羙其毒滋多孟孙死吾亡无日矣孟氏闭门告于季孙曰臧氏将为乱不使我季孙不信臧孙闻之戒冬十月孟氏将辟借除于臧氏臧孙使正夫助之除于东门甲从已而视之孟氏又告季孙季孙怒命攻臧氏乙亥臧纥斩鹿门之闗以出奔邾初臧宣叔娶于铸生贾及为而死继室以其侄穆姜之姨子也生纥长于公宫姜氏爱之故立之臧贾臧为出在铸臧武仲自邾使告臧贾且致大蔡焉曰纥不佞失守宗祧敢告不吊纥之罪不及不祀子以大蔡纳请其可贾曰是家之祸也非子之过也贾闻命矣拜受龟使为以纳请遂自为也臧孙如防使来告曰纥非能害也知不足也非敢私请苟守先祀无废二勲敢不避邑乃立臧为臧纥致防而奔齐其人曰其盟我乎臧孙曰无辞将盟臧氏季孙召外史掌恶臣而问盟首焉对曰盟东门氏也曰母或如东门遂不聼公命杀适立庶盟叔孙氏也曰母或如叔孙侨如欲废国常荡覆公室季孙曰臧孙之罪皆不及此孟椒曰盍以其犯门斩闗季孙用之乃盟臧氏曰母或如臧孙纥干国之纪犯门斩闗臧孙闻之曰国有又焉谁居其孟椒乎　谷梁传其日正臧孙纥之出也蘧伯玉曰不以道事其君者其出乎】晋人杀栾盈【位已絶故不称大夫　左氏传晋人克栾盈于曲沃尽杀栾氏之族党栾鲂出奔宋书曰晋人杀栾盈不言大夫言自外也　公羊传曷为不言杀其大夫非其大夫也谷梁传恶之弗有也】齐侯袭莒【轻兵掩击出其不意故曰袭　左氏传齐侯还自晋不入遂袭莒门于且于伤股而退明日将复战期于夀舒杞殖华还载甲夜入且于之隧宿于莒郊明日先过莒子于蒲侯氏莒子重赂之使无死曰请有盟华周对曰贪货弃命亦君所恶也昏而受命日未中而弃之何以事君莒子亲鼓之从而伐之获杞梁莒人行成齐侯归遇杞梁之妻于郊使吊之辞曰殖之有罪何辱命焉若免于罪犹有先人之敝庐在下妾不得与郊吊齐侯吊诸其室】
　　【壬子】二十有四年春叔孙豹如晋【谋侵齐而徃聘也　左氏传穆叔如晋范宣子逆之问焉曰古人有言曰死而不朽何谓也穆叔未对宣子曰昔匄之祖自虞以上为陶唐氏在夏为御龙氏在商为豖韦氏在周为唐杜氏晋主夏盟为范氏其是之谓乎穆叔曰以豹所闻此之谓世禄非不朽也鲁有先大夫曰臧文仲既没其言立其是之谓乎豹闻之大上有立徳其次有立功其次有立言虽久不废此之谓不朽若夫保姓受氏以守宗祊世不絶祀无国无之禄之大者不可谓不朽】仲孙羯帅师侵齐【仲孙氏羯名鲁三命大夫为晋侵也　左氏传孟孝伯侵齐晋故也】夏楚子伐吴【左氏传楚子为舟师以伐吴不为军政无功而还】秋七月甲子朔日有食之旣【既尽也】齐崔杼帅师伐莒【齐袭莒而不利故加伐】大水【为灾甚故嵗饥】八月癸巳朔日有食之【两朔连食为异之甚】公会晋侯宋公衞侯郑伯曹伯莒子邾子滕子薛伯杞伯小邾子于夷仪【谋伐齐也左氏传防于夷仪将以伐齐水不克】冬楚子蔡侯陈侯许男伐郑【楚彊而晋不竞故三国畏而服从与之伐郑诸侯在防而不救见晋伯之衰　左氏传楚子伐郑以救齐门于东门次于棘泽诸侯还救郑晋侯使张骼辅跞致楚师求御于郑郑人卜宛射犬吉子大叔戒之曰大国之人不可与也对曰无有众寡其上一也大叔曰不然部娄无松柏二子在幄坐射犬于外既食而后食之使御广车而行已皆乗乘车将及楚师而后从之乘皆踞转而鼓琴近不告而驰之皆取冑于櫜而胄入垒皆下搏人以投收禽挟囚弗待而出皆超乗抽弓而射既免复踞转而鼓琴曰公孙同乗兄弟也胡再不谋对曰曩者志入而已今则怯也皆笑曰公孙之亟也楚子自棘泽还使防启疆帅师送陈无宇呉人为楚舟师之役故召舒鸠人舒鸠人叛楚楚子师于荒浦使沈尹夀与师祁犂让之舒鸠子敬逆二子而告无之且请受盟二子复命王欲伐之防子曰不可彼告不叛且请受盟而又伐之伐无罪也姑归息民以待其卒卒而不贰吾又何求若犹叛我无辞有庸乃还】公至自会【公行例书至】陈鍼宜咎出奔楚【鍼氏宜咎名三命大夫　左氏传陈人复讨庆氏之党鍼宜咎出奔楚】叔孙豹如京师【自宣九年仲孙蔑如京师其后五十余年不徃从此之后终春秋不复再徃矣　左氏传齐人城郏穆叔如周聘且贺城王嘉其有礼也赐之大路】大饥【灾甚也　谷梁传五谷不升为大饥一谷不升谓之嗛二谷不升谓之饥三谷不升为之馑四谷不升谓之康五谷不升谓之大侵大侵之礼君食不兼味台榭不涂弛侯廷道不除百官布而不制鬼神祷而不祀此大侵之礼也　胡氏传古者救灾之政若国凶荒或发廪以赈乏或移粟以通用或徙民以就食或为粥溢以救饿莩或兴工作以聚失业之人缓刑舍禁弛力薄征索鬼神除盗贼弛射侯而不宴置廷道而不修杀礼物而不备虽有旱干水溢民无菜色所以备之者如此其至是年秋有隂沴之灾而冬大饥葢所以赈业之者有不备矣故书之以为戒】
