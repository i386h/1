<!-- { "loadSidebar": true } -->
　　【己酉】三年春齐国夏衞石曼姑帅师围戚【石氏曼姑名三命大夫齐主兵助辄拒父此罪恶之大者也公羊以齐为伯讨以辄为尊祖甚非矣朱子曰衞辄子也蒯聩父也今也子以兵拒父为贼是多少不顺其何以为国何以临民不父其父而祢其祖名实紊矣孙氏曰国夏助辄围父逆乱人理莫甚乎此　左氏传齐衞围戚求援于中山　公羊传齐国夏曷为与衞石曼姑帅师围戚伯讨也此其为伯讨奈何曼姑受命乎灵公而立辄以曼姑之义为固可以拒之也辄者曷为者也蒯聩之子也然则曷为不立蒯聩而立辄蒯聩为无道灵公逐蒯聩而立辄然则辄之义可以立乎曰可其可奈何不以父命辞王父命以王父命辞父命是父之行乎子也不以家事辞王事以王事辞家事是上之行乎下也　谷梁传此衞事也其先国夏何也子不围父也不系戚于衞者子不有父也　胡氏传案左氏灵公游于郊公子郢御公曰余无子将立汝对曰郢不足以辱社稷君其改图君夫人在堂三揖在下君命祗辱灵公卒夫人曰命公子郢为太子君命也对曰郢异于他子且君没于吾手若有郢必闻且亡人之子辄在乃立辄以拒蒯聩蒯聩前称世子者所以深罪辄之见立不辞而拒其父也辄若可立则蒯聩为未絶未絶则是世子尚存而可以拒乎主兵者衞也何以序齐为首罪齐人与衞之为恶而党之也公孙文仲主兵伐郑而序宋为首以诛殇公石曼姑圭兵围戚而序齐为首以诛国夏训天下后世讨乱臣贼子之法也古者孙从祖又孙氏王父之字考于庙制昭常为昭穆常为穆不以父命辞王父命礼也辄虽由嫡孙得立然非有灵公之命安得云受之王父辞父命哉故冉有谓子贡曰夫子为衞君乎子贡曰诺吾将问之入曰伯夷叔齐何人也曰古之贤人也曰怨乎曰求仁而得仁又何怨出曰夫子不为也伯夷以父命为尊而让其弟叔齐以天伦为重而让其兄仲尼以为求仁而得仁者也然则为辄者奈何宜辞于国曰若以父为有罪将从王父之命则有社稷之鎭公子在我焉得为君以为无罪则国乃世子之所有也天下岂有无父之国哉而使我立乎其位如此则言顺而事成矣是故辄辞其位以避父则衞之臣子拒蒯聩而辅之可也辄利其位以拒父则衞之臣子舎爵禄而去之可也乌有父不慈子不孝争利其国灭天理而可为者乎】夏四月甲午地震【纪灾异也】五月辛卯桓宫僖宫灾【四月甲午则五月不应有辛卯此必有误未详何者误也孙氏曰桓公哀公十世祖也僖公哀公七世祖也诸侯之庙十世犹存盖非礼也左氏传夏五月辛卯司铎火火逾公宫桓僖灾救火者皆曰顾府南宫敬叔至命周人出御书俟于宫曰庀女而不在死子服景伯至命宰人出礼书以待命命不共有常刑校人乗马中车脂辖百官官备府库愼守官人肃给济濡帷幕郁攸从之蒙葺公屋自大庙始外内以悛助所不给有不用命则有常刑无赦公父文伯至命校人驾乗车季桓子至御公立于象魏之外命救火者伤人则止财可为也命藏象魏曰旧章不可忘也富父槐至曰无备而官办者犹拾沈也于是乎去表之槀道还公宫孔子在陈闻火曰其桓僖乎　公羊传此皆毁庙也其言灾何复立也曷为不言其复立春秋见者不复见也何以不言及敌也何以书纪灾也　谷梁传言及则祖有尊卑由我言之则一也　胡氏传桓僖亲尽矣其宫何以存季氏者出于桓立于僖世専鲁国之政其诸以是为恱而不毁欤何以不称及等也称及则祖有尊卑矣或谓祖有功宗有徳所以劝也则如之何曰孝子慈孙事其祖考仁也或七庙或五庙自是以衰礼也奚问其功德之有无也必若此言是子孙得选择其祖宗而尊事之矣岂理也哉】季孙斯叔孙州仇帅师城啓阳【城之以备晋也啓阳鲁地即开阳也今益都路沂州临沂县有故开阳县城】宋乐髠帅师伐曹【乐氏髠名宋三命大夫宋将灭曹自此伐始六年再伐七年围之八年灭之】秋七月丙子季孙斯卒【季桓子也】蔡人放其大夫公孙猎于吴【蔡公孙名猎三命大夫】冬十月癸卯秦伯卒【不书名缺文也】叔孙州仇仲孙何忌帅师围邾【二年伐邾取田而与之盟今又围之背盟弃信矣庚戌】四年春王二月庚戌盗杀蔡侯申【作乱者例书盗蔡昭侯名申今案宣公十七年蔡侯申卒盖文侯也昭侯乃文侯孙不容与髙祖同名未详何者误也　左氏传蔡昭侯将如吴诸大夫恐其又迁也承公孙翩逐而射之入于家人而卒以两矢门之众莫敢进文之锴后至曰如墙而进多而杀二人锴执弓而先翩射之中肘锴遂杀之故逐公孙辰而杀公孙姓公孙旴　公羊传弑君贱者穷诸人此其称盗以弑何贱乎贱者也贱乎贱者孰谓谓罪人也　谷梁传称盗以弑君不以上下道道也内其君而外弑者不以弑道道也春秋有三盗微杀大夫谓之盗非所取而取之谓之盗辟中国之正道以袭利谓之盗胡氏传案左氏蔡侯将如吴诸大夫恐其又迁也公孙翩逐而射之卒然则翩非微者其以盗称何也蔡侯】
　　【背楚诳吴又委罪于执政其谋国如是则信义俱亡礼文并弃无以守身而自衞夫人得而害之矣故变文书盗以警有国之君也翩弑君而略其名氏姓与霍皆翩之党称国以杀而不去其官者二公孙盖谋国不使其君至于是而弗见庸者也故书法如此而或者以翩非微者而称盗苏辙以谓求名而不得非矣天下岂有欲求弑君之名春秋又惜此名而不与者哉】蔡公孙辰出奔吴【蔡公孙名辰三命大夫陈氏曰书盗杀蔡侯申蔡公孙辰出奔吴则辰预闻乎弑矣】葬秦惠公【子悼公立】宋人执小邾子【中国无伯故擅执国君】夏蔡杀其大夫公孙姓公孙霍【姓霍皆名也三命大夫杜氏曰弑君党也】晋人执戎蛮子赤归于楚【晋伯中夏以其能拒楚也故诸侯服从今而执戎蛮子以归于楚则是以楚为京师矣春秋至此伤之甚惧之甚也　左氏传楚人既克夷虎乃谋北方左司马眅申公夀余叶公诸梁致蔡于负函致方城之外于缯关曰吴将泝江入郢将奔命焉为一昔之期袭梁及霍单浮余围蛮氏蛮氏溃蛮子赤奔晋隂地司马起丰析与狄戎以临上雒左师军于莬和右师军于苍野使谓隂地之命大夫士蔑曰晋楚有盟好恶同之若将不废寡君之愿也不然将通于少习以听命士蔑请诸赵孟赵孟曰晋国未宁安能恶于楚必速与之士蔑乃致九州之戎将裂田以与蛮子而城之且将为之卜蛮子听卜遂执之与其五大夫以畀楚师于三户司马致邑立宗焉以诱其遗民而尽俘以归　公羊传赤者何戎蛮子之名也其言归于楚何子北宫子曰辟伯晋而京师楚也　胡氏传楚围蛮氏蛮子赤奔晋楚谓晋曰晋楚有盟好恶同之若将不废则寡人之愿也不然将通于少习以听命赵鞅曰晋国未宁安能恶楚必速与之乃诈执蛮子以畀楚师其曰晋人云者罪之也蛮子赤何以名防国也无罪见执亦书名外之也文公执曹伯则曰畀宋人今此曷云归于楚归于楚者犹曰京师楚也晋主夏盟为日久矣不竞至此春秋所恶】城西郛【西郛鲁国都西偏之郛郭也畏晋故修城以备之】六月辛丑亳社灾【杜氏曰亳社殷社也诸侯有之所以戒亡国　公羊传蒲社者何亡国之社也社者封也其言灾何亡国之社盖掩之揜其上而柴其下蒲社灾何以书记灾也　谷梁传亳社者亳之社也亳亡国也亡国之社以为庙屏戒也其屋亡国之社不得达上也】秋八月甲戌滕子结卒【顷公名结子虞母立是为隐公】冬十有二月葬蔡昭公【蔡乱是以缓葬】葬滕顷公【不书日缺文也辛亥】五年春城毗【毗鲁邑名杜氏曰城毗备晋也】夏齐侯伐宋【赵氏曰讨其执小邾子也邾莒小邾之属皆附齐小国故齐为其讨也】晋赵鞅帅师伐衞【左氏传范氏之故也遂围中牟】秋九月癸酉齐侯杵臼卒【景公名杵臼子荼立左氏传齐燕姬生子不成而死诸子鬻姒之子荼嬖诸大夫恐其为太子也言于公曰君之齿长矣未有太子若之何公曰二三子间于忧虞则有疾疢亦姑谋乐何忧于无君公疾使国惠子髙昭子立荼寘羣公子于莱秋齐景公卒冬十月公子嘉公子驹公子黔奔衞公子鉏公子阳生来奔莱人歌之曰景公死乎不与埋三军之事乎不与谋师乎师乎何党之乎】冬叔还如齐闰月葬齐景公【荼立而葬也　公羊传闰不书此何以书丧以闰数也丧曷为以闰数丧数略也　谷梁传不正其闰也】
