<!-- { "loadSidebar": true } -->
　　【庚申】八年春公至自会【过时也】夏六月公子遂如齐至黄乃复【往聘于齐有疾而复也　公羊传其言至黄乃复何有疾也何言乎有疾乃复讥何讥尔大夫以君命出闻丧徐行而不反　谷梁传乃者亡乎人之辞也复者事毕也不专公命也　胡氏传至黄乃复壅君命也有疾亦不复可乎大夫以君命出闻丧徐行而不反未致事而死以尸将事楚伐呉陈侯使公孙贞子往吊及良而卒将以尸入呉人辞焉上介芋尹盖曰寡君使盖备使吊君之下吏无禄使人逢天之慼大命陨坠絶世于良废日供积一日迁次今君命逆使人曰无以尸造于门是我寡君之命委于草莽也无乃不可乎呉人不敢辞君子以为知礼乃者无其上之词其曰复事未毕也】辛巳有事于大庙仲遂卒于垂壬午犹绎万入去籥【有事于大庙常事也必因事而后书此则因仲遂卒而壬午犹绎万入去籥故详书其失礼刘氏曰书仲遂见仲氏之后世为卿也犹者当已而不已之词与犹三望之义同　左氏传有事于大庙襄仲卒而绎非礼也　公羊传仲遂者何公子遂也何以不称公子贬曷为贬为弑子赤贬然则曷为不于其弑焉贬于文则无罪于子则无年壬午犹绎万入去籥绎者何祭之明日也万者何干舞也籥者何籥舞也其言万入去籥何去其有声者废其无声者存其心焉尔存其心焉尔者何知其不可而为之也犹者何通可以已也　谷梁传仲遂卒于垂为若反命而后卒也此公子也其曰仲何也疏之也何为疏之也是不卒者也不疏则无用见其不卒也则其卒之何也以讥乎宣也其讥乎宣何也闻大夫之丧则去乐卒事犹绎犹者可以已之辞也绎者祭之旦日之享賔也万入去籥以其为之变讥之也　胡氏传有事言时祭此公子遂也曷为书字生而赐氏俾世其官也曷为书卒以事之变卒之也古者诸侯立家大夫卒而赐氏其后尊礼权臣宠遇贵戚而不由其道于是乎有生而赐氏其在鲁则季友仲遂是也襄仲杀恶及视援立宣公而宣公深德之故生而赐氏使世大夫以荅之也经于其卒书族以志变法之端为后世戒绎者祭之明日以賔尸也犹者可已之辞万舞也以其无声也故入而遂用籥管也以其有声也故去而不作是谓故知不可存其邪心而不能格也礼大夫卒当祭则不告终事而闻则不绎不告者尽肃敬之诚于宗庙不绎者全始终之恩于臣子今仲遂国卿也卒而犹绎则失宠遇大臣之礼矣春秋虽隆君抑臣而体貌有加焉则亷陛益尊而臣节砺后世法家专欲隆君而不得其道至以犬马国人相视大伦灭矣圣人书法如此存君臣之义也】戊子夫人嬴氏薨【宣公援僖公例尊庻母为夫人故敬嬴书薨卒　胡氏传敬嬴文公妾也何以称夫人自成风闻季友之繇事友而属其子及僖公得国立以为夫人于是乎嫡妾乱矣春秋于风氏凡始卒四贬之则禘于大庙秦人归禭荣叔含赗召伯会葬去其姓氏不称夫人王再书而无天是也敬嬴又嬖私事襄仲而属宣公不待致于大庙援例以立则从同同而无贬矣其意若曰以义起礼为可继苟出于私情而非义后虽欲正可若何】晋师白狄伐秦【白狄子爵国在今延安路即古银夏之地也左氏传白狄及晋平夏会晋伐秦晋人获秦谍杀诸绛市六日而蘓　胡氏传晋主夏盟纠合诸侯攘夷狄安诸夏乃其职矣秦人之怨起自侵崇其曲在晋责已可矣既不知自反释怨修睦以补前过已可咎矣乃复兴师动众援外兵以伐之独不恶伤其类乎直书于防贬自见矣】楚人灭舒蓼【杜氏曰舒蓼二国也舒爵姓阙国在今庐州路舒城县蓼爵姓阙国在今安丰路霍丘县皆近楚小国也　左氏传楚为众舒叛故伐舒蓼灭之楚子疆之及滑汭盟呉越而还　胡氏传案诗称戎狄是膺荆舒是惩在周公所惩者其自相攻灭中国何与焉然春秋书而不削者是时楚人疆舒蓼及滑汭盟呉越势益彊大将为中国忧而民有被髪左袵之患矣经斯世者当以为惧有攘郤之谋而不可忽则圣人之意也】秋七月甲子日有食之既【既尽也食尽为异大也不书朔阙文也】冬十月己丑葬我小君敬嬴雨不克葬庚寅日中而克葬【备书其事以见失礼之甚也　左氏传葬敬嬴旱无麻始用葛茀雨不克葬礼也礼卜葬先逺日辟不懐也　公羊传葬我小君顷熊顷熊者何宣公之母也而者何难也乃者何难也曷为或言而或言乃乃难乎而也　谷梁传雨不克葬葬既有日不为雨止礼也雨不克葬丧不以制也庚寅日中而克葬而缓辞也足乎日之辞也　胡氏传成风薨以夫人葬以小君将祔于庙而始有二夫人也则四贬之以正其事今敬嬴亦薨以夫人葬以小君使祔于庙无贬以正之从同同可也而于宣公元年即以所逆穆姜妇之何也曰妇有姑之词见敬嬴遂以子贵援例而亟立为夫人也僖公享国八年然后致成风而敬嬴之亟也虽云援例鲁君臣之责亦可知矣无贬而书法若此者犹桓宣弑君而书即位尔敬嬴以其子宣公属诸襄仲杀太子及其母弟虽假手于仲实敬嬴之谋也经书子赤卒夫人姜氏归于齐其文无贬而读者有伤切之意焉则以秉彛不可灭也传谓哭而过市市人皆哭敬嬴逆天理拂人心之状惨矣其于终事雨不克葬着咎徴焉而谓无天道乎此皆直书以见人心与天理之不可诬者也夫丧事即逺有进无退浴于中霤饭于牖下小敛于戸内大敛于阼阶殡于客位迁于庙祖于庭塴于墓以吊賔则其退有节以虞事则其祭有时不为雨止礼也雨不克葬丧不以制也或曰卜葬先逺日所以避不懐也诸侯相朝与旅见天子入门而雨霑服失容则废矧送终大事人情所不忍遽者反可冒雨不待成礼而葬乎潦车载簑笠士丧礼也有国家者乃不能为雨备何也且公庭之于墓次其礼意固不同矣不得不可以为恱无财不可以为恱得之为有财古之人皆用焉而不能为之备是俭其亲也不亦薄乎故谷梁子曰雨不克葬丧不以制也厚葬古人之所戒而墨之治丧也以薄又君子之所不与故丧事以制春秋之旨也】城平阳【平阳杜氏曰鲁邑今益都路滕州邹县有南平阳　左氏传书时也】楚师伐陈　【左氏传陈及晋平楚师伐陈取成而还】
　　【辛酉】九年春王正月公如齐公至自齐【公亲如齐而使仲孙蔑如京师非礼之甚也】夏仲孙蔑如京师【仲孙氏蔑名鲁三命大夫也左氏传王使来徴聘夏孟献子聘于周王以为有礼厚贿之　胡氏传以浅言之属辞比事春秋敎也当嵗首月公朝于齐夏使大夫聘于京师此皆比事可攷不待贬絶而恶自见者也宣公享国九年于周才一往聘其在齐则又再朝矣经于如齐每行必致深罪之也下逮战国周衰甚矣齐威王徃朝于周而天下皆贤之况春秋时乎而宣公不能也故聘觐之礼废则君臣之位失诸侯之行恶而倍畔侵陵之败起矣此经书君如齐臣如周之意而特书王正月以表之也】齐侯伐莱【君亲将也】秋取根牟【内将卑师少例止书取某根牟东夷小国在今益都路宁海州牟平县公羊传根牟者何邾娄之邑也曷为不系乎邾娄讳亟也】八月滕子卒【滕昭侯名元子寿立是为文侯　左氏传滕昭公卒】九月晋侯宋公衞侯郑伯曹伯会于扈晋荀林父帅师伐陈【荀氏林父名晋三命大夫晋主会故先序陈不会故荀林父伐之　左氏传会于扈讨不睦也陈侯不会晋荀林父以诸侯之师伐陈　胡氏传案左氏讨不睦也陈侯不会荀林父以诸侯之师伐陈晋侯卒乃还则知经所书者与晋罪陈之词也会于扈以待陈而陈侯不会然后林父以诸侯之师伐之也则几于自反而有礼矣不书诸侯之师而曰林父帅师者在会诸侯皆以师听命而林父兼将之也则其众辑矣晋主夏盟又书救陈所冝与也而惟楚之即夫岂义乎】辛酉晋侯黒臀卒于扈【晋成公名黒臀子儒立是为景公是时鲁专事齐不书葬鲁不往会也　左氏传晋侯卒于扈乃还　公羊传扈者何晋之邑也诸侯卒其封内不地此何以地卒于会故地也未出其地故不言会也　谷梁传其地于外也其日未逾竟也】冬十月癸酉衞侯郑卒【衞成公名郑子速立是为穆公不书葬不往会也　胡氏传晋成公何以不葬鲁不会也衞成公何以不葬亦鲁不会也衞成事晋甚谨而鲁宣公独深向齐衞欲为晋致鲁故谋黒壤之会而特使孙良夫来盟以定之也及会于黒壤而晋人止公赂然后免是以扈之会皆前日诸侯而鲁独不往二国继以丧赴亦皆不会此所谓无其事而缺其文者也或曰二君皆有贬焉故不书葬误矣鲁人不会亦无贬乎书卒而以私怨废礼忘亲其罪已见春秋文简而直视人若日月之无私照也曲生意义失之逺矣】宋人围滕【将卑师少也左氏传宋人围滕因其丧也　胡氏传围国非将卑师少所能办也必动大众而使大夫为主帅明矣然而称人是贬之也滕既小国又方有丧所冝矜哀吊恤之不暇而用兵革以围之比事以观知见贬之罪在不仁矣】楚子伐郑晋郤缺帅师救郑　【左氏传楚子为厉之役故伐郑晋郤缺救郑郑伯败楚师于栁棼国人皆喜惟子艮忧曰是国之灾也吾死无日矣　胡氏传楚兵加郑数矣或称人或称爵何也郑自晋成公初立舍楚而从中国正也楚人为是兴师而加郑不义矣故宣公三年书人书侵罪之也次年郑公子归生弑其君诸侯未有声罪致讨者而楚师至焉故特书爵与之也然兴师动众贼则不讨惟服郑之为事则非义举矣故又次年传称楚子伐郑而经书人再贬之也至是称爵岂与之乎案公羊例君将不言帅师书其重者也至此书爵见其陵暴中华以重兵临郑矣何以知其非与之乎曰下书晋郤缺帅师救郑则知其非与之也由此观春秋书法皆欲治乱贼之党谨华夷之辨以一字为襃贬深切着明矣】陈杀其大夫泄冶【泄氏冶名陈三命大夫　左氏传陈灵公与孔宁仪行父通于夏姬皆其衵服以戯于朝泄冶谏曰公卿宣淫民无效焉且闻不令君其纳之公曰吾能改矣公告二子二子请杀之公弗禁遂杀泄冶孔子曰诗云民之多辟无自立辟其泄冶之谓乎　谷梁传称国以杀其大夫杀无罪也泄冶之无罪如何陈灵公通于夏徴舒之家公孙宁仪行父亦通于其家或衣其衣或其襦以相戯于朝泄冶闻之入谏曰使国人闻之则犹可使仁人闻之则不可君愧于泄冶不能用其言而杀之　胡氏传称国以杀者君与用事大臣同杀之也称其大夫则不失官守而杀之者有专辄之罪矣泄冶无罪而书名何也冶以谏杀身者也杀谏臣者必有亡国弑君之祸故书其名为徴舒弑君楚子灭陈之端以垂后戒此所谓义系于名而书其名者也比干谏而死子曰商有三仁焉泄冶谏而死何独无襃词夫语黙死生当其可而止尔泄冶之尽言无隠不愧乎史鱼之直矣方诸比干自靖自献于先王则未可同日而语也冶虽效忠其犹在宋子哀鲁叔之后乎故仕于昬乱之朝若异姓者如子哀洁身而去可也其贵戚邪不食其禄如叔善矣】
　　【壬戌】十年春公如齐公至自齐【胡氏传此亦如齐亦致其至而不书月上九年亦如齐亦致其至而书月者为是年夏使仲孙蔑如京师故特于嵗首书王正月以着宣公之罪而君臣名分之际谨严如此也归田以为私惠比于君臣名分之际则大小不侔矣】齐人归我济西田【程子曰鲁修好故归田田鲁有也齐非义取之故云归我不足为善也　左氏传公如齐齐侯以我服故归济西之田公羊传齐人归我济西田齐已取之矣其言我何言我者未絶于我也曷为未絶于我齐已言取之矣其实】
