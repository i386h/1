<!-- { "loadSidebar": true } -->
　　【癸未】十有四年春正月公防郑伯于曹【十三年郑与鲁同败诸国之师故为防以讲好　左氏传曹人致饩礼也】无冰【此亦见是周月纪事若夏正月则东风解冻冝无冰也必周正月夏之十一月也当冰而不冰冬温也然冰亦国所有用之物无则国用不给是以书之　公羊传何以书纪异也　谷梁传无冰时燠也　胡氏传案豳风七月周公陈王业之诗也其词曰二之日凿冰冲冲三之日纳于凌隂四之日其蚤献羔祭韭周官凌人之职颁冰于夏其藏之也固隂沍寒于是乎取其出之也賔食丧祭于是乎用藏之周用之徧亦理隂阳天地之一事也今在仲冬之月燠而无冰则政治緃弛不明之所致也故书于防夫春秋所载皆经邦大训而书法若此其察于四时寒暑之变详矣】夏五【断简缺文也啖氏曰夏五之下必知脱月字　公羊传夏五者何无闻焉尔谷梁传孔子曰听逺音者闻其疾而不闻其舒望逺者察其貌而不察其形立乎定哀以指隐桓隐桓之日逺矣夏五传疑也　胡氏传夏五传疑也疑而不益见圣人之慎也故其自言曰吾犹及史之阙文也其语人曰多闻阙疑慎言其余则寡尤而世或以私意改易古书者有矣盍亦视此为鉴可也然则春秋何以谓之作曰其义则断自圣心或笔或削明圣人之大用其事则因旧史有可损而不能益也】郑伯使其弟语来盟【春防郑伯而夏使之来盟前定故也语郑伯之弟名也左氏曰子人盖其后为子人氏也程子曰使来盟盟前定矣与齐髙子不同　左氏传郑子人来寻盟且修曹之防　谷梁传诸侯之尊弟兄不得以属通其弟云者以其来我举其贵者也来盟前定也不曰前定之盟不日　胡氏传来盟称使则前定之盟也其不称使如楚屈完齐髙子则权在二子盟不盟特非定也诸侯之弟兄例以字通而书名者罪其有宠爱之私非友于之义也】秋八月壬申御廪灾乙亥尝【御廪鲁奉粢盛之仓也火焚曰灾尝时祭也失礼故书　左氏传书不害也　公羊传御廪者何粢盛委之所藏也御廪灾何以书记灾也常事不书此何以书讥何讥尔讥尝也曰犹尝乎御廪灾不如勿尝而已矣　谷梁传御廪之灾不志此其志何也以为唯未易灾之余而尝可也志不敬也天子亲耕以共粢盛王后亲蚕以共祭服国非无良农工女也以为人之所尽事其祖祢不若以已所自亲者也何用见其未易灾之余而尝也曰甸粟而内之三宫三宫米而藏之御廪夫尝必有兼甸之事焉壬申御廪灾乙亥尝以为未易灾之余而尝也　胡氏传门观灾而新作则书御廪粢盛之所藏其新必矣何以不书营宫室以宗庙为先重本也御廪灾而新则不书常事也以为常事而不书垂教之意深矣知其説者然后知有国之急务为政之后先虽勤于工筑而民不怨劳与妄兴土木困民力以自奉者异矣尝祭时事之常则何以书志不时与不敬也春秋纪事用周月而以八月尝则不时也御廪灾于壬申而尝以乙亥是不改卜而供未易灾之余则不敬也礼以时为大施于事则不时礼以敬为本发于心则不敬故书】冬十有二月丁巳齐侯禄父卒【僖公名禄父子诸儿立是为襄公】宋人以齐人蔡人卫人陈人伐郑【诸国书人将卑师少也以用也宋用之而诸国从之也程子曰凡诸侯之国甲兵有制皆统乎天子廼敢私用之欤私为之用以伐人国大乱之道也佗书以某师皆仿此陈氏曰用诸侯之师于是始　左氏传报宋之战也焚渠门入及大逵伐东郊取牛首以大宫之椽归为卢门之椽　公羊传以者何行其意也　谷梁传以者不以者也民者君之本也使人以其死非正也　胡氏传师而曰以者能左右之以行已意也宋怨郑突之背已故以四国伐郑鲁怨齐人之侵已故以楚师伐齐蔡怨囊瓦之拘已故以吴子伐楚蔡弱于吴鲁弱于楚宋与蔡卫陈敌而弱于齐乃用其师以行已意故特书曰以列国之兵有制皆统乎天子而敢私用之与私为之用以伐人国大乱之道也故谷梁子曰以者不以者也】
　　【甲申】十有五年春二月天王使家父来求车【此见天子不道诸侯不臣之甚圣人是以惧春秋是以作也　左氏传非礼也诸侯不贡车服天子不私求财　公羊传何以书讥何讥尔王者无求求车非礼也　谷梁传古者诸侯时献于天子以其国之所有故有辞让而无征求求车非礼也求金甚矣　胡氏传遣使需索之谓求王畿千里租税所入足以充费不至于有求四方诸侯各有职贡不至于来求以丧事而求货财已为不可况车服乎经于求赙求车求金皆书曰求垂后戒也夫上有好者下必有甚焉者矣王者有求下观而化诸侯必将有求以利其国大夫必将有求以利其家士庶人必将有求以利其身皇皇焉惟恐不足未至于簒弑夺攘则不厌矣古之君人者必昭俭德以临照百官尊卑登降各有度数示等威明贵贱民志旣定之后皆安其分而无求兵刑寝矣及侈心一动莫为防制必至于亢不衷官失德亷耻道丧宠赂日章沦于危亡而后止也观春秋所书则见王室衰乱之由而知兴衰拨乱之説矣】三月乙未天王崩【周桓王崩太子佗立是为庄王赵氏曰周嗣王即位皆不书不能令于天下也诸侯之不臣而莫之臣也哀王道积微而莫之兴也】夏四月己巳齐僖公【天王崩而鲁不往亦不防今乃防齐侯逆乱可知矣】五月郑伯突出奔蔡【程子曰避祭仲而出非国人出之也案卫侯于夷仪不名为其义未絶也惟突夺正而立于其出奔故以名之以其于王法当絶也后入于栎书名为可知也　左氏传祭仲专郑伯患之使其壻雍纠杀之将享诸郊雍姬知之谓其母曰父与夫孰亲其母曰人尽夫也父一而已胡可比也遂告祭仲曰雍氏舍其室而将享子于郊吾惑之以告祭仲杀雍纠尸诸周氏之汪公载以出曰谋及妇人冝其死也　公羊传突何以名夺正也　谷梁传讥夺正也　胡氏传案左氏祭仲专郑伯患之使其壻雍纠杀之雍姬知之以告仲仲杀雍纠公出奔蔡是祭仲逐之也没而不书其义何也陆淳曰逐君之臣其罪易知也君而见逐其恶甚矣圣人之教在乎端本清源故凡诸侯之奔皆不书所逐之臣而以自奔为名所以警乎人君其説是也夫君实有国而出于臣乃其自取焉尔本正而天下之事理矣】郑世子忽复归于郑【程子曰称世子本当立者不能保其位故不爵郑人谓之狡童又曰狂童恣行不肖可知　左氏传六月乙亥昭公入公羊传其称世子何复正也曷为或言归或言复归复归者出恶归无恶复入者出无恶入有恶入者出入恶归者出入无恶　谷梁传反正也　胡氏传忽尝嗣位君其国归而独称世子则亡其君位明矣其称复归者谓旣絶而复归也然诸侯失国出奔归而称复则可大夫失位出奔归而称复则不可古者诸侯世国大夫不世官或曰复厌词也】许叔入于许【许叔庄公弟名新臣郑庄公卒许人迎之而入即位是为穆公项氏曰许叔称字为郑附庸也　谷梁传许叔许之贵者也莫冝乎许叔其曰入何也其归之道非所以归也　胡氏传许大岳之裔先王建国迫于齐郑不得奉其社稷未闻可灭之罪也则当伸大义以直词上告诸天王下赴诸方伯求复其国粪除宗庙孰能与之争今乃因乱窃入则非复国之义故书入于许入云者难词也】公防齐侯于艾【及齐平也左氏传谋定许也】邾人牟人葛人来朝【牟爵姓俱阙国在今益都路寜海州牟平县葛嬴姓伯爵国在今河南府路归德府寜陵县杜氏曰三人皆附庸世子故称人今案附庸之君称字则其世子称人冝也而诸家以为贬俱失于凿来朝鲁桓固为有罪直书而义自见何待称人然后为贬乎　公羊传皆何以称人夷狄之也　胡氏传公羊曰皆何以称人夷狄之也其狄之何天王崩不奔丧而相率朝弑君之贼也】秋九月郑伯突入于栎【栎郑地今汴梁路钧州阳翟县程子曰突非正也忽旣恣行故国人君之诸侯助之书爵所以戒居正者已不能保则人取之矣书入以见义不容也　左氏传郑伯因栎人杀檀伯而遂居栎　公羊传栎者何郑之邑曷为不言入于郑末言尔曷为末言尔祭仲亡矣然则曷为不言忽之出奔言忽为君之微也祭仲存则存矣祭仲亡则亡矣胡氏传经于厉公复国削而不书独书入于栎何也夫制邑之死虢君共城之叛太叔皆庄公所亲戒也今又城栎而寘子元焉使昭公不立何谋国之误也卫有蒲戚而出献公楚有陈蔡不羮而叛弃疾末大必折有国之害也故夫子行乎季孙曰古者家不藏甲邑无百雉之城遂堕三都以张公室于厉公复国削而不书者若曰旣入于栎则其国己复矣于以明居重驭轻彊榦弱枝以身使臂之义为天下与来世之鉴也为国者可不谨于礼乎春秋此义皆小康之事衰世之意也】冬十有一月公防宋公卫侯陈侯于袲伐郑【袲杜氏曰宋地郑氏曰亳州在今河南府路亳州宋公为主谋纳郑厉公也　左氏传谋伐郑将纳厉公也弗克而还　谷梁传地而后伐疑辞也非其疑也　胡氏传左氏曰将纳厉公也弗克而还谷梁曰地而后伐疑辞非其疑也昭公与突之是非邪正亦明矣然昭公虽正其才不足以君一国之人复归于郑日以微弱厉公虽簒其智足以经四邻之援旣入于栎日以盛彊诸侯不顾是非而计其彊弱始疑于辅正终变而与邪谷梁所谓非其疑者非其疑于为义而果于为不义相与连兵动众纳簒国之公子也故详书其防地而后伐以讥之也】
　　【乙酉】十有六年春正月公防宋公蔡侯卫侯于曹【再谋伐郑也左氏传谋伐郑也】夏四月公防宋公卫侯陈侯蔡侯伐郑【程子曰突善结诸侯故皆为之致力屡伐郑也　胡氏传春正月防于曹蔡先于卫夏四月伐郑卫先于蔡王制诸侯之爵次其后先固有序矣在周官大司马设仪辨位以等邦国犹天建地设不可乱也及春秋时礼制旣亡覇者以意之向背为升降诸国以势之彊弱相上下蔡尝先卫今序陈下者先儒以为后至也以至之先后易其序是以利率人而不要诸礼也岂所以定民志乎后世有以醲赏诱人之趋事赴功以重罚沮人之奉公守正意亦如此夫乱之所由生也则仪位以为阶春秋防微杜渐尤严于名分考其所书意自见矣】秋七月公至自伐郑【程子曰不惟告庙且见公之勤劳于郑突也　左氏传以饮至之礼也　谷梁传桓无防其致何也危之也　胡氏传伐郑则致罪之也曷为罪之以纳突也诸侯失国诸侯纳之正也伐郑以纳突非正也故书至以罪桓之上无王法恣为不义而莫之禁也】冬城向【向郑氏曰鲁地宿州有向城左氏传书时也】十有一月卫侯朔出奔齐【二公子逐之而立黔牟　左氏传初卫宣公烝于夷姜生急子属诸右公子为之娶于齐而美公取之生夀及朔属夀于左公子夷姜缢宣姜与公子朔构急子公使诸齐使盗待诸莘将杀之夀子告之使行不可曰弃父之命恶用子矣有无父之国则可也及行饮以酒夀子载其旌以先盗杀之急子至曰我之求也此何罪请杀我乎又杀之二公子故怨惠公十一月左公子泄右公子职立公子黔牟惠公奔齐　公羊传卫侯朔何以名絶曷为絶之得罪于天子也其得罪于天子奈何见使守卫朔而不能使卫小众越在岱隂齐属负兹舍不即罪尔　谷梁传朔之名恶也天子召而不徃也】
