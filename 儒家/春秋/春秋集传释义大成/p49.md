<!-- { "loadSidebar": true } -->
　　【丙申】二年春王二月甲子晋侯及秦师战于彭衙秦师败绩【晋侯君亲将也秦师将卑师众也秦兴师以报殽之役而晋不谕以辞命而与之战故以晋为主彭衙秦地在今奉元路同州白水县程子曰越国袭人秦罪也忘亲背惠晋恶也秦虽忿无以为辞矣故其来不称伐晋不谕秦而与战故书及忿以取败故书败绩　左氏传二年春秦孟明视帅师伐晋以报殽之役二月晋侯御之先且居将中军赵衰佐之王官无地御戎狐鞫居为右甲子及秦师战于彭衙秦师败绩晋人谓秦拜赐之师战于殽也晋梁御戎莱驹为右战之明日晋襄公缚秦囚使莱驹以戈斩之因呼莱驹失戈狼曋取戈以斩囚禽之以从公乗遂以为右箕之役先轸黜之而立续简伯狼曋怒其友曰盍死之曋曰吾未获死所其友曰吾与女为难曋曰周志有之勇则害上不登于明堂死而不义非勇也共用之谓勇吾以勇求右无勇而黜亦其所也谓上不我知黜而冝乃知我矣子姑待之及彭衙旣陈以其属驰秦师死焉晋师从之大败秦师君子谓狼曋于是乎君子诗曰君子如怒乱庶遄沮又曰王赫斯怒爰整其旅怒不作乱而以从师可谓君子矣秦伯犹用孟明孟明増修国政重施于民赵成子言于诸大夫曰秦师又至将必辟之惧而増德不可当也诗曰无念尔祖聿脩厥德孟明念之矣念德不怠其可敌乎　胡氏传战而言及者主乎是战者也夫敌加于已不得已而起者谓之应兵争恨小故不忍忿怒者谓之忿兵案左氏秦孟明帅师伐晋报殽之役此所谓忿兵疑罪之在秦也而以晋侯主之何哉处已息争之道逺怨之方也然则敌加于已纵其侵暴将不得应乎曰敌加于已而已有罪焉引咎责躬服其罪则可矣已则无罪而不义见加谕之以词命犹不得免焉亦告于天子方伯可也若遽然兴师而与战是谓以桀攻桀何愈乎故以晋侯为主者处已息争之道寡怨之方王者之事也】丁丑作僖公主【作主常事也以缓为非常故志其失礼　左氏传书不时也　公羊传作僖公主者何为僖公作主也主者曷用虞主用桑练主用栗用栗者藏主也作僖公主何以书讥何讥尔不时也其不时奈何欲久丧而后不能也　谷梁传作为也为僖公主也立主丧主于虞吉主于练作僖公主讥其后也作主坏庙有时日于练焉坏庙坏庙之道易檐可也改涂可也　胡氏传作主者造木主也旣葬而反虞虞主用桑期年而练祭练主用栗用栗者藏主也何以书僖公薨至是十有五月然后作主慢而不敬甚矣夫慢而不敬积恶之原也以为无伤而不去至于恶积而不可揜所以谨之也】三月乙巳及晋处父盟【内书及微者也处父名晋大夫也再命者例书名至于救江则三命矣故书氏书名诸传不知攷此而或谓没公不书或谓处父去氏俱失于凿愚所谓当据经覈传正此类也刘氏曰旣没公于如晋又没公于盟则讳义精矣而又谓或去处父氏及不地岂其然乎传之不可尽信者如此　左氏传晋人以公不朝来讨公如晋晋人使阳处父盟公以耻之书曰及晋处父盟以厌之也适晋不书讳之也　公羊传此晋阳处父也何以不氏讳与大夫盟也　谷梁传及晋处父盟不言公处父伉也为公讳也何以知其与公盟以其日也何以不言公之如晋所耻也出不书反不致也　胡氏传及处父盟者公也其不地于晋也讳不书公者抑大夫之伉不使与公为敌正君臣之分也适晋不书反国不致为公讳耻存臣子之礼也凡此类笔削鲁史之旧文众矣】夏六月公孙敖会宋公陈侯郑伯晋士縠盟于垂陇【士氏縠名晋三命大夫诸侯与大夫列会始于此盟虽晋主盟而不先序大夫不可以先诸侯也垂陇杜氏曰郑地今汴梁路郑州荥阳县东有陇城　左氏传公未至穆伯会诸侯及晋司空士縠盟于垂陇晋讨卫故也书士縠堪其事也陈侯为衞请成于晋执孔达　以说　谷梁传盟于垂敛内大夫可以防外诸侯】自十二月不雨至于秋七月【纪异也周十二月今十月也周七月今五月也自冬及夏歴月久矣旱不在书可知　公羊传何以书记异也大旱以灾书此亦旱也曷为以异书大旱之日短而云灾故以灾书此不雨之日长而无灾故以异书也　谷梁传歴时而言不雨文不忧雨也不忧雨者无志乎民也　胡氏传书不雨至于秋七月而不曰至于秋七月不雨者盖后言不雨则是冀雨之词非文公之意也夫书不雨至于秋七月而止即八月尝雨矣然而不书八月雨者见文公之无意于雨不以民事系忧乐也其怠于政事可知而鲁衰自此始矣】八月丁卯大事于大庙跻僖公【大事合祭也跻僖公升僖公于闵公之上而祭也此即臧文仲纵逆祀之事　左氏传逆祀也于是夏父弗忌为宗伯尊僖公且明见曰吾见新鬼大故鬼小先大后小顺也跻圣贤明也明顺礼也君子以为失礼礼无不顺祀国之大事也而逆之可谓礼乎子虽齐圣不先父食久矣故禹不先鲧汤不先契文武不先不窋宋祖帝乙郑祖厉王犹上祖也是以鲁颂曰春秋匪解享祀不忒皇皇后帝皇祖后稷君子曰礼谓其后稷亲而先帝也诗曰问我诸姑遂及伯姊君子曰礼谓其姊亲而先姑也仲尼曰臧文仲其不仁者三不知者三下展禽废六关妾织蒲三不仁也作虚器纵逆祀祀爰居三不知也　公羊传大事者何大祫也大祫者何合祭也其合祭奈何毁庙之主陈于大祖未毁之庙皆升合食于太祖五年而再殷祭跻者何升也何言乎升僖公讥何讥尔逆祀也其逆祀奈何先祢而后祖也　谷梁传大事者何大是事也着祫尝祫祭者毁庙之主陈于大祖未毁庙之主皆升合祭于大祖跻升也先亲而后祖也逆祀也逆祀则是无昭穆也无昭穆则是无祖也无祖则无天也故曰文无天无天者是无天而行也君子不以亲亲害尊尊此春秋之义也　胡氏传有事者时祭大事祫也合羣庙之主食于大庙升僖于闵之上也闵僖二公亲则兄弟分则君臣以为逆祀者兄弟之不先君臣礼也君子不以亲亲害尊尊故左氏则曰祀国之大事而逆之可乎子虽齐圣不先父食久矣公羊则曰其逆祀先祢而后祖也谷梁则曰逆祀则是无昭穆也无昭穆则是无祖也闵僖非祖祢而谓之祖祢者何臣子一例也夫有天下者事七世诸侯五世说礼者曰世指父子非兄弟也然三传同以闵公为祖而臣子一例是以僖公父视闵公为礼而父死子继兄亡弟及名号虽不同其为世一矣】冬晋人宋人陈人郑人伐秦【晋主兵故先序书人将卑师少也程子曰秦忿以取败晋可已矣而复伐秦报复无已残民结怨是以力争全不务德也　左氏传冬晋先且居宋公子成陈辕选郑公子归生伐秦取汪及彭衙而还以报彭衙之役卿不书为穆公故尊秦也谓之崇德　胡氏传案左氏四国伐秦报彭衙之役则皆国卿也其贬而称人者晋人再胜秦师在常情亦可以已矣而复兴此役结怨勤民是全不务德专欲力争而报复之无已也以致济河焚舟之师故特贬而称人】公子遂如齐纳币【僖公之丧未除而纳币失礼甚矣而左氏曰礼也何不明大义若是乎刘氏曰左氏谓礼也则是以丧娶为礼不亦悖乎左氏传襄仲如齐纳币礼也凡君即位好舅甥修昏姻娶元妃以奉粢盛孝也孝礼之始也　公羊传纳币不书此何以书讥何讥尔讥丧娶也娶在三年之外则何讥乎丧娶三年之内不图婚吉禘于庄公讥然则曷为不于祭焉讥三年之恩疾矣非虚加之也以人心为皆有之以人心为皆有之则曷为独于娶焉讥娶者大吉也非常吉也其为吉者主于已以为有人心焉者则冝于此焉变矣　胡氏传婚姻常事不书其书纳币者丧未终而图婚也夫娶在三年之外矣则何讥乎春秋论事莫重乎志志敬而节具与之知礼志和而音雅与之知乐志哀而居约与之知丧非虚加之也重志之谓也此皆使人私欲不行闲邪复礼之意也】
