<!-- { "loadSidebar": true } -->
　　【丙寅】七年春王正月曁齐平【鲁与齐平也齐为主故曰暨非燕也　左氏传曁齐平齐求之也癸巳齐侯次于虢燕人行成曰敝邑知罪敢不听命先君之敝器请以谢罪公孙皙曰受服而退俟衅而动可也二月戊午盟于濡上燕人归燕姬赂以瑶罋玉椟斚耳不克而还　谷梁传平者成也曁犹曁曁也曁者不得已也以外及内曰曁　胡氏传我所欲曰及不得已曰暨当是时昭公结昬彊吴外附荆楚其与齐平无汲汲之意乃齐求于鲁而许之平也故曰暨至定公八年鲁再侵齐结大国之怨见复必矣其与齐平非不得已乃鲁求于齐而欲其平也故曰及平者圣人之所贵然或以贿赂而结平或以臣下而擅平或以附蛮荆而得平或以侵犯大国而急于平则皆罪也攷其事而轻重见矣】三月公如楚【左氏传楚子成章华之台愿与诸侯落之大宰防啓彊曰臣能得鲁侯防啓彊来召公辞曰昔先君成公命我先大夫婴齐曰吾不忘先君之好将使衡父照临楚国鎭抚其社稷以辑宁尔民婴齐受命于蜀奉承以来弗敢失陨而致诸宗祧日我先君共王引领北望日月以冀传序相授于今四王矣嘉惠未至唯襄公之辱临我防孤与其二三臣悼心失图社稷之不皇况能懐思君德今君若歩玉趾辱见寡君宠灵楚国以信蜀之役致君之嘉惠是寡君既受贶矣何蜀之敢望其先君鬼神实嘉赖之岂唯寡君君若不来使臣请问行期寡君将承质币而见于蜀以请先君之贶公将往梦襄公祖梓愼曰君不果行襄公之适楚也梦周公祖而行今襄公实祖君其不行子服惠伯曰行先君未尝适楚故周公祖以道之襄公适楚矣而祖以道君不行何之三月公如楚郑伯劳于师之梁孟僖子为介不能相仪及楚不能荅郊劳】叔孙婼如齐涖盟【因曁齐平而盟也前定故书涖　谷梁传莅位也内之前定之辞谓之莅外之前定之辞谓之来】夏四月甲辰朔日有食之【左氏传晋侯问于士文伯曰谁将当日食对曰鲁衞恶之衞大鲁小公曰何故对曰去衞地如鲁地于是有灾鲁实受之其大咎其衞君乎鲁将上卿公曰诗所谓彼日而食于何不臧者何也对曰不善政之谓也国无政不用善则自取谪于日月之灾故政不可不愼也务三而已一曰择人二曰因民三曰从时】秋八月戊辰衞侯恶卒【襄公名恶子元立是为灵公左氏传秋八月衞襄公卒晋大夫言于范献子曰衞事晋为睦晋不礼焉庇其贼人而取其地故诸侯贰诗曰防鸰在原兄弟急难又曰死防之威兄弟孔懐兄弟之不睦于是乎不吊况逺人谁敢归之今又不礼于衞之嗣衞必叛我是絶诸侯也献子以告韩宣子宣子説使献子如衞吊且反戚田衞齐恶告防于周且请命王使成简公如衞吊且追命襄公曰叔父陟恪在我先王之左右以佐事上帝余敢忘髙圉亚圉　谷梁传乡曰衞齐恶今曰衞侯恶此何为君臣同名也君子不夺人名不夺人亲之所名重其所以来也王父名子也】九月公至自楚【左氏传九月公至自楚孟僖子病不能相礼乃讲学之苟能礼者从之及其将死也召其大夫曰礼人之干也无礼无以立吾闻将有达者曰孔丘圣人之后也而灭于宋其祖弗父何以有宋而授厉公及正考父佐戴武宣三命兹益共故其鼎铭云一命而偻再命而伛三命而俯循墙而走亦莫余敢侮饘于是鬻于是以糊余口其共也如是臧孙纥有言曰圣人有明德者若不当世其后必有达人今其将在孔丘乎我若获没必属説与何忌于夫子使事之而学礼焉以定其位故孟懿子与南宫敬叔师事仲尼仲尼曰能补过者君子也诗曰君子是则是效孟僖子可则效己矣】冬十有一月癸未季孙宿卒【季武子也左氏传十一月季武子卒晋侯谓伯瑕曰吾所问日食从矣可常乎对曰不可六物不同民心不壹事序不类官职不则同始异终胡可常也诗曰或燕燕居息或憔悴事国其异终也如是公曰何谓六物对曰歳时日月星辰是谓也公曰多语寡人辰而莫同何谓辰对曰日月之防是谓辰故以配日】十有二月癸亥葬衞襄公【诸侯五月葬礼也自此之后或三月或缓皆失礼世变愈下矣　左氏传衞襄公夫人姜氏无子嬖人婤姶生孟絷孔成子梦康叔谓己立元余使羇之孙圉与史苟相之史朝亦梦康叔谓己余将命而子苟与孔烝鉏之曽孙圉相元史朝见成子告之梦梦协晋韩宣子为政聘于诸侯之歳婤姶生子名之曰元孟絷之足不良弱行孔成子以周易筮之曰元尚享衞国主其社稷遇屯又曰余尚立絷尚克嘉之遇屯之比以示史朝史朝曰元亨又何疑焉成子曰非长之谓乎对曰康叔名之可谓长矣孟非人也将不列于宗不可谓长且其繇曰利建侯嗣吉何建建非嗣也二卦皆云子其建之康叔命之二卦告之筮袭于梦武王所用也弗从何为弱足者居侯主社稷临祭祀奉民人事鬼神从防朝又焉得居各以所利不亦可乎故孔成子立灵公十二月癸亥葬卫襄公】
　　【丁卯】八年春陈侯之弟招杀陈世子偃师【书陈侯之弟招杀世子见其灭亲为乱也孙氏曰招以叔父之亲不顾宗庙之宗殒冢嗣以立庶孽致楚灭陈此恶之大者也直书义自见矣左氏传陈哀公元妃郑姬生悼太子偃师二妃生公子留下妃生公子胜二妃嬖留有宠属诸司徒招与公】
　　【子过哀公有废疾三月甲申公子招公子过杀悼太子偃师而立公子留　谷梁传乡曰陈公子招今曰陈侯之弟招何也曰尽其亲所以恶招也两下相杀不志乎春秋此其志何也世子云者唯君之贰也云可以重之存焉志之也诸侯之尊兄弟不得以属通其弟云者亲之也亲而杀之恶也　胡氏传此公子招特以弟称者着招凭宠稔恶而陈侯失亲亲之道也招以公子为司徒乃贵戚之卿亲则介弟尊则叔父号令废立自己而出莫敢干之者也不能援立嫡冢安靖国家而逢君之恶戕杀偃师以致大冦宗社覆没罪固大矣陈侯信爱其弟何以为失亲亲乎尊贤者亲亲之本不能择亲之贤者厚加尊宠以表仪公族而徇其私爱施于不令之人以致亡国败家岂不失亲亲之道乎其曰陈侯之弟招杀陈世子偃师交贬之也】夏四月辛丑陈侯溺卒【哀公名溺　左氏传夏四月辛亥哀公缢】叔弓如晋【左氏传贺虒祁也游吉相郑伯以如晋亦贺虒祁也史赵见子大叔曰甚哉其相蒙也可吊也而又贺之子大叔曰若何吊也其非唯我贺将天下实贺】楚人执陈行人干徴师杀之陈公子留出奔郑【干氏征师名公子名留　左氏传干徴师赴于楚且告有立君公子胜愬之于楚楚人执而杀之公子留奔郑书曰陈侯之弟招杀陈世子偃师罪在招也楚人执陈行人十征师杀之罪不在行人也　谷梁传称人以执大夫执有罪也称行人怨接于上也】秋搜于红【搜常事也秋搜于红非时非地故书红鲁地今徐州萧县有红亭　左氏传秋大搜于红自根牟至于商衞革车千乘　公羊传搜者何简车徒也何以书盖以罕书也　谷梁传正也因搜狩以习用武事礼之大者也艾兰以为防置旃以为辕门以葛覆质以为流旁握御轚者不得入车轨尘马候蹄揜禽旅御者不失其驰然后射者能中过防弗逐不从奔之道也面伤不献不成禽不献禽虽多天子取三十焉其余与士众以习射于射宫射而中田不得禽则得禽田得禽而射不中则不得禽是以知古之贵仁义而贱勇力也　胡氏传搜春事也秋兴之则违天时有常所矣其于红则易地利三家专行公不与焉而兵权在臣下则悖人理此亦直书其事不待贬絶而自见者也凡乱臣之欲窃国命必先为非礼以动民而后上及于君父昭公至是民食于他不恤其所昧于履霜之戒甚矣】陈人杀其大夫公子过【公子名过　左氏传陈公子招归罪于公子过而杀之】大雩【旱也】冬十月壬午楚师灭陈【左氏传楚公子弃疾帅师奉孙吴围陈宋戴恶防之冬十一月壬午灭陈谷梁传恶楚子也】执陈公子招放之于越杀陈孔奂葬陈哀公
　　【楚行伯者之事以讨乱正也不杀公子招而放之并灭陈非道矣葬陈哀公与齐葬纪伯姬同皆非也　左氏传舆嬖袁克杀马毁玉以葬楚人将杀之请寘之既又请私私于幄加绖于颡而逃使穿封戌为陈公曰城麇之役不謟侍饮酒于王王曰城麇之役女知寡人之及此女其辟寡人乎对曰若知君之及此臣必致死礼以息楚国晋侯问于史赵曰陈其遂亡乎对曰未也公曰何故对曰陈颛顼之族也歳在鹑火是以卒灭陈将如之今在析木之津犹将复由且陈氏得政于齐而后陈卒亡自幕至于瞽瞍无违命舜重之以明徳寘德于遂遂世守之及胡公不淫故周赐之姓使祀虞帝臣闻盛德必百世祀虞之世数未也继守将在齐其兆既存矣谷梁传杀陈孔奂恶楚子葬陈哀公不与楚灭闵公也】
　　【戊辰】九年春叔弓防楚子于陈【左氏传叔弓宋华亥郑游吉衞赵黡防楚子于陈】许迁于夷【夷古城父也今亳州樵县　左氏传楚公子弃疾迁许于夷实城父取州来淮北之田以益之伍举授许男田然丹迁城父人于陈以夷濮西田益之迁方城外人于许】夏四月陈灾【左氏传夏四月陈灾郑禆灶曰五年陈将复封封五十二年而遂亡子产问其故对曰陈水属也水火妃也而楚所相也今火出而火陈逐楚而建陈也妃以五成故曰五年歳五及鹑火而后陈卒亡楚克有之天之道也故曰五十二年晋荀盈如齐逆女还六月卒于戏阳殡于绛未葬晋侯饮酒乐膳宰屠蒯趋入请佐公使尊许之而遂酌以饮工曰女为君耳将司聪也辰在子卯谓之疾日君彻宴乐学人舍业为疾故也君之卿佐是谓股肱股肱或亏何痛如之女弗闻而乐是不聪也又饮外嬖嬖叔曰女为君目将司明也服以旌礼礼以行事事有其物物有其容今君之容非其物也而女不见是不明也亦自饮也曰味以行气气以实志志以定言言以出令臣实司味二御失官而君弗命臣之罪也公説彻酒初公欲废知氏而立其外嬖为是悛而止　公羊传夏四月陈火陈已灭矣其言陈火何存陈也曰存陈悕矣曷为存陈灭人之国执人之罪人杀人之贼葬人之君若是则陈存悕矣　谷梁传夏四月陈火国曰灾邑曰火火不志此何以志闵陈而存之也　胡氏传凡外灾告则书今楚已灭陈夷于属县使穿封戍为公矣必不遣使告于诸侯言亡国之有天灾也何以书于鲁国之防乎当是时叔弓与楚子防于陈则目击其事矣虽彼不来告此不往吊叔弓使毕而归语陈故也鲁史遂书之耳或曰国史所书必承赴告岂有凭使人之言而载之于史者曰周景王崩有尹单猛朝之变固无赴告矣叔鞅至自京师言王室之乱也春秋承其言遂书于防亦此类耳仲尼作经而弗革者盖兴灭国继絶世以尧舜三代公天下之心为心异于孤秦罢侯置守欲私一人以自奉者所以归民心合天德也谷梁传以为存陈得其防矣】秋仲孙貜如齐【鲁不聘齐者二十年七年曁齐平故今始聘也　左氏传孟僖子如齐殷聘礼也】冬筑郎囿【创立例书筑囿有垣之苑也民力以为耳目之娱故书以为后世戒左氏书时之説非也观叔孙昭子之言可知矣　左氏传冬筑郎囿书时也季平子欲其速成也叔孙昭子曰诗曰经始勿亟庶民子来焉用速成其以民也无囿犹可无民其可乎】
