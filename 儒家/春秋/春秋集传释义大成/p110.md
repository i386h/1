<!-- { "loadSidebar": true } -->
　　【丙申】五年春王三月辛亥朔日有食之【纪灾也】夏归粟于蔡【左氏传以周亟矜无资　公羊传孰归之诸侯归之曷为不言诸侯归之离至不可得而序故言我也　谷梁传诸侯无粟诸侯相归粟正也孰归之诸侯也不言归之者专辞也义迩也】于越入吴【于越乃越之别号也与称邾娄之意同曰于发语辞者非也　左氏传吴在楚也　公羊传于越者何越者何于越者未能以其名通也越者能以其名通也】六月丙申季孙意如卒【季平子也左氏传六月季平子行东野还未至丙申卒于房阳货将以璵璠敛仲梁懐弗与曰改歩改玉阳虎欲逐之告公山不狃不狃曰彼为君也子何怨焉　胡氏传内大夫有罪见讨则不书卒公子翚是也仲遂杀恶及视罪与翚同而书卒者以事之变卒之也意如何以书卒见定公不讨逐君之贼以为大夫全始终之礼也定虽受国于季氏苟有叔孙婼之见不赏私劳致辟意如以明君臣之义则三纲可正公室彊矣今苟于利而忘其雠三纲灭公室益侵陪臣执命宜矣故意如书卒主人习其读而问其传则未知己之有罪焉耳】秋七月壬子叔孙不敢卒【叔孙昭子也】冬晋士鞅帅师围鲜虞【左氏传报观虎之败也】
　　【丁酉】六年春王正月癸亥郑游速帅师灭许以许男斯归【将尊师众以覆人宗社郑之罪也许男不能死社稷亦罪也　左氏传因楚败也】二月公侵郑公至自侵郑【郑灭许而不能白其罪以加天讨今乃为晋报复而侵之罪可知也　左氏传取匡为晋讨郑之伐胥靡也往不假道于衞及还阳虎使季孟自南门入出自东门舎于豚泽衞侯怒使弥子瑕追之公叔文子老矣辇而如公曰尤人而效之非礼也昭公之难君将以文之舒鼎成之昭兆定之鞶鉴苟可以纳之择用一焉公子与二三臣之子诸侯苟忧之将以为之质此羣臣之所闻也今将以小忿蒙旧德无乃不可乎大姒之子唯周公康叔为相睦也而效小人以弃之不亦诬乎天将多阳虎之罪以毙之君姑待之若何乃止】夏季孙斯仲孙何忌如晋【季孙氏斯名鲁三命大夫左氏传季桓子如晋献郑俘也阳货彊使孟懿子往报夫人之币晋人兼享之孟孙立于房外谓范献子曰阳货若不能居鲁而息肩于晋所不以为中军司马者有如先君献子曰寡君有官将使其人鞅何知焉献子谓简子曰鲁人患阳货矣孟孙知其衅以为必适晋故彊为之请以取入焉】秋晋人执宋行人乐祁犂【左氏传宋乐祁言于景公曰诸侯唯我事晋今使不往晋其憾矣乐祁告其宰陈寅陈寅曰必使子往他日公谓乐祁曰唯寡人说子之言子必往陈寅曰子立后而行吾室亦不忘唯君亦以我为知难而行也见溷而行赵简子逆而饮之酒于緜上献杨楯六十于简子陈寅曰昔吾主范氏今子主赵氏又有纳焉以杨楯贾祸弗可为也已然子死晋国子孙必得志于宋范献子言于晋侯曰以君命越疆而使未致使而私饮酒不敬二君不可不讨也乃执乐祁　胡氏传称人以执非伯讨也祁犂聘于晋主赵简子饮酒焉献杨楯六十范赵方恶其宰曰昔吾主范氏今子主赵氏是贾祸也范献子果怒言于晋侯曰以君命越疆未致使而私饮酒不敬二君不可不讨也乃执乐祁执非无名何以非伯讨也使范赵方睦皆有献焉则弗执之矣执异国行人出于列卿私意威福之柄移矣三卿分晋而靖公废为家人岂一朝一夕之故哉】冬城中城【中城鲁邑完之以备齐也　谷梁传城中城者三家张也或曰非外民也】季孙斯仲孙忌帅师围郓【仲孙忌脱何字公羊之说非也郓鲁邑叛属齐故围之　公羊传此仲孙何忌也曷为谓之仲孙忌讥二名二名非礼也】
　　【戊戌】七年春王正月夏四月【无事例书时书首月】秋齐侯郑伯盟于咸【陈氏曰书齐郑盟于咸以志诸侯之散也】齐人执衞行人北宫结以侵衞齐侯卫侯盟于沙【北宫氏结名卫三命大夫沙晋地今大名路元城县有沙亭　左氏传卫侯欲叛晋诸大夫不可使北宫结如齐而私于齐侯曰执结以侵我齐侯从之乃盟于　公羊传齐侯卫侯盟于沙泽】大雩【志非常也】齐国夏帅师伐我西鄙【定公即位之后絶不与齐交聘而又与之争郓故来伐　左氏传齐国夏伐我阳虎御季桓子公敛处父御孟懿子将宵军齐师齐师闻之堕伏而待之处父曰虎不图祸而必死苫夷曰虎陷二子于难不待有司余必杀女虎惧乃还不败】九月大雩【既雩而又雩失礼之甚也】冬十月【无事例书时书首月己亥】八年春王正月公侵齐公至自侵齐【报伐西鄙也左氏传门于阳州士皆坐列曰顔髙之弓六钧皆取而传观之阳州人出顔髙夺人弱弓籍丘子鉏击之与一人俱毙偃且射子鉏中颊殪顔息射人中眉退曰我无勇吾志其目也师退冉猛伪伤足而先其兄防乃呼曰猛也殿】二月公侵齐三月公至自侵齐【正月侵齐今又侵之是以夏齐再伐　左氏传攻廪丘之郛主人焚冲或濡马褐以救之遂毁之主人出师奔阳虎伪不见冉猛者曰猛在此必败猛逐之顾而无继伪顚虎曰尽客气也苫越生子将待事而名之阳州之役获焉名之曰阳州　谷梁传公如往时致月危致也往月致时危往也往月致月恶之也】曹伯露卒【靖公名露子阳立不书日缺文也】夏齐国夏帅师伐我西鄙【报公两侵之也　左氏传夏齐国夏髙张伐我西鄙】公防晋师于瓦公至自瓦【晋师来救而齐师已退公防之于瓦故不曰救瓦衞地今滑州白马县有瓦亭　左氏传晋士鞅赵鞅荀寅救我公防晋师于瓦胡氏传案左氏晋士鞅荀寅救鲁则其书公防晋师何也春秋大法虽师次于君而与大夫敌至用大众则君与大夫皆以师为重而不敢轻也故棐林之防不言赵盾而言晋师瓦之防言晋师而不书士鞅于以见人臣不可取民有众专主兵权之意陈氏厚施于齐以移其国季孙尽征于鲁以夺其民皆王法所禁也春秋之义行则不得为尔矣】秋七月戊辰陈侯柳卒【懐公名柳子起立是为闵公】晋士鞅帅师侵郑遂侵衞【七年郑衞盟于沙相结以叛晋也今讨之而不能明白其罪是以不能继伯也　左氏传范献子执羔赵简子中行文子皆执鴈鲁于是始尚羔晋士鞅防成桓公侵郑围虫牢报伊阙也遂侵衞】葬曹靖公【上书七月此不书可知】九月葬陈怀公【三月葬速简失礼也】季孙斯仲孙何忌帅师侵衞【左氏传晋故也】冬衞侯郑伯盟于曲濮【再结叛晋也曲濮衞地】从祀先公【先公昭公也季氏专政逐之而卒于外至于葬墓道之南故亦不以从祀今始得从祀也或曰从顺也顺祀先公升闵公于僖公之上也此盖本左氏公羊之说左氏传季寤公鉏极公山不狃皆不得志于季氏叔孙辄无宠于叔孙氏叔仲志不得志于鲁故五人因阳虎阳虎欲去三桓以季寤更季氏以叔孙辄更叔孙氏已更孟氏冬十月顺祀先公而祈焉辛卯禘于僖公壬辰将享季氏于蒲圃而杀之戒都车曰癸巳至成宰公敛处父告孟孙曰季氏戒都车何故孟孙曰吾弗闻处父曰然则乱也必及于子先备诸与孟孙以壬辰为期阳虎前驱林楚御桓子虞人以铍盾夹之阳越殿将如蒲圃桓子咋谓林楚曰而先皆季氏之良也尔以是继之对曰臣闻命后阳虎为政鲁国服焉违之征死死无益于主桓子曰何后之有而能以我适孟氏乎对曰不敢爱死惧不免主桓子曰往也孟氏选圉人之壮者三百人以为公期筑室于门外林楚怒马及衢而骋阳越射之不中筑者阖门有自门闲射阳越杀之阳货劫公与武叔以伐孟氏公敛处父帅成人自上东门入与阳氏战于南门之内弗胜又战于棘下　公羊传从祀者何顺祀也文公逆祀去者三人定公顺祀叛者五人谷梁传贵复正也　胡氏传蜀人冯山曰昭公至是始得从祀于太庙其说是也季氏逐君而制其死生之命公薨干侯不得终于正寝既薨上月又不得以时归葬既葬絶其兆域又不得同于先君而在墓道之南至孔子为司寇然后沟而合诸墓则其主虽久未得从昭穆而祔祭宜矣及意如已卒阳虎专季氏将杀季孙斯而乱鲁国托于正以售其不正始以昭公之主从祀太庙盖欲着季氏之罪以取媚于国人然其事虽顺其情则逆春秋原情制法故不书禘事与日特曰从祀先公于盗窃宝玉大弓之上见事出阳虎而不可详也其亦深切着明矣】盗窃宝玉大弓【阳虎为季氏家臣作乱而窃宝玉大弓以逃也作乱者例书盗杜氏曰宝玉夏后氏之璜大弓封父之繁弱　左氏传阳氏败阳虎说甲于公宫取宝玉大弓以出舎于五父之衢寝而为食其徒曰追其将至虎曰鲁人闻余出喜于征死何暇追余从者曰嘻速驾公敛阳在公敛阳请追之孟孙弗许阳欲杀桓子孟孙惧而归之子言辨舎爵于季氏之庙而出阳虎入于讙阳关以叛　公羊传盗者孰谓谓阳虎也阳虎者曷为者也季氏之宰也季氏之宰则微者也恶乎得国宝而窃之阳虎专季氏季氏专鲁国阳虎拘季孙孟氏与叔孙氏迭而食之睋而锓其板曰某月某日将杀我于蒲圃力能救我则于是至乎日若时而出临南者阳虎之出也御之于其乘焉季孙谓临南曰以季氏之世世有子子可以不免我死乎临南曰有力不足臣何敢不勉阳越者阳虎之从弟也为右诸阳之从者车数十乘至于孟衢临南投防而坠之阳越下取防临南駷马而由乎孟氏阳虎从而射之矢着于庄门然而甲起于琴如弑不成却反舎于郊皆说然息或曰弑千乘之主而不克舎此可乎阳虎曰夫孺子得国而已如丈夫何睋而曰彼哉彼哉趣驾既驾公敛处父帅师而至慬然后得免自是走之晋宝者何璋判白弓绣质青纯　谷梁传宝玉者封圭也大弓者武王之戎弓也周公受赐藏之鲁非其所以与人而与人谓之亡非其所取而取之谓之盗】
