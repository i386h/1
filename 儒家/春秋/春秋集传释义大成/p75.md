<!-- { "loadSidebar": true } -->
　　【丙戌】十有六年春王正月雨木冰【赵先生曰雨木冰如雨螽雨毛雨土之类灾异也曰雨而木冰者非也　公羊传雨木冰者何雨而木冰也何以书记异也　谷梁传雨而木冰也志异也传曰根枝折　胡氏传雨木冰者雨而木氷也何休曰木者少阳防君大臣之象冰者凝隂兵之类也冰胁木者君臣将执于兵之徴未几而有沙随苕丘之事天人之际休咎之应焉可诬也而欲尽废五行传亦过矣】夏四月辛未滕子卒【不书名缺文也不书不徃防也】郑公子喜帅师侵宋　【左氏传郑公子罕伐宋宋将鉏乐惧败诸汋陂退舍于夫渠不儆郑人覆之败诸汋陵获将鉏乐惧宋恃胜也】六月丙寅朔日有食之　晋侯使栾黡来乞师【程子曰时以穆姜叔孙侨如将作难故师出后期　左氏传晋侯将伐郑范文子曰若逞吾愿诸侯皆叛晋可以逞若惟郑叛晋国之忧可立俟也栾武子曰不可以当吾世而失诸侯必伐郑乃兴师栾书将中军士爕佐之郤锜将上军荀偃佐之韩厥将下军郤至佐新军荀防居守郤犨如卫遂如齐皆乞师焉栾黡来乞师孟献子曰有胜矣】甲午晦晋侯及楚子郑伯战于鄢陵楚子郑师败绩【甲午晦是月晦日也谷梁曰日事遇晦曰晦是也公羊曰冥纪异谬也三国书爵君亲将也后书楚子郑师败绩楚君伤而郑君不伤也兴此师者晋也故以晋为主鄢陵郑地即鄢也今鄢陵县　左氏传戊寅晋师起郑人闻有晋师使告于楚姚句耳与徃楚子救郑司马将中军令尹将左右尹子辛将右过申子反入见申叔时曰师其何如对曰徳刑详义礼信战之器也德以施惠刑以正邪详以事神义以建利礼以顺时信以守物民生厚而徳正用利而事节时顺而物成上下和睦周旋不逆求无不具各知其极故诗曰立我烝民莫匪尔极是以神降之福时无灾害民生敦厖和同以聼莫不尽力以从上命致死以补其阙此战之所由克也今楚内弃其民而外絶其好渎齐盟而食话言奸时以动而疲民以逞民不知信进退罪也人恤所底其谁致死子其勉之吾不复见子矣姚句耳先归子驷问焉对曰其行速过险而不整速则失志不整防列志失列防将何以战楚惧不可用也五月晋师济河闻楚师将至范文子欲反曰我伪逃楚可以纾忧夫合诸侯非吾所能也以遗能者我若羣臣辑睦以事君多矣武子曰不可六月晋楚过于鄢陵范文子不欲战郤至曰韩之战惠公不振旅箕之役先轸不反命邲之师荀伯不复从皆晋之耻也子亦见先君之事矣今我辟楚又益耻也文子曰吾先君之亟战也有故秦狄齐楚皆彊不尽力子孙将弱今三彊服矣敌楚而已唯圣人能外内无患自非圣人外寕必有内忧盍释楚以为外惧乎甲午晦楚晨压晋军而陈军吏患之范匄趋进曰塞井夷灶陈于军中而防行首晋楚惟天所授何患焉文子执戈逐之曰国之存亡天也童子何知焉栾书曰楚师轻窕固垒而待之三日必退退而击之必获胜焉郤至曰楚有六间不可失也其二卿相恶王卒以旧郑陈而不整蛮军而不陈陈不违晦在陈而嚻合而加嚻各顾其后莫有闘心旧不必良以犯天忌我必克之楚子登巢车以望晋军子重使大宰伯州犂侍于王后王曰骋而左右何也曰召军吏也皆聚于中军矣曰合谋也张幕矣曰防卜于先君也彻幕矣曰将发命也甚嚻且尘上矣曰将塞井夷灶而为行也皆乗矣左右执兵而下矣曰聼誓也战乎曰未可知也乗而左右皆下矣曰战祷也伯州犂以公卒告王苖贲皇在晋侯之侧亦以王卒告皆曰国士在且厚不可当也苖贲皇言于晋侯曰楚之良在其中军王族而已请分良以击其左右而三军萃于王卒必大败之公筮之史曰吉其卦遇复曰南国防射其元王中厥目国防王伤不败何待公从之有淖于前乃皆左右相违于淖歩毅御晋厉公栾鍼为右彭名御楚共王潘党为右石首御郑成公唐苟为右栾范以其族夹公行陷于淖栾书将载晋侯鍼曰书退国有大任焉得专之且侵官冒也失官慢也离曷奸也有三罪焉不可犯也乃掀公以出于淖癸巳潘尫之党与养由基蹲甲而射之彻七札焉以示王曰君有二臣如此何忧于战王怒曰大辱国诘朝尔射死艺吕锜梦射月中之退入于泥占之曰姬姓日也异姓月也必楚王也射而中之退入于泥亦必死矣及战射共王中目王召养由基与之两矢使射吕锜中项伏弢以一矢复命郤至三遇楚子之卒见楚子必下免胄而趋风楚子使工尹襄问之以弓曰方事之殷也有韎韦之跗注君子也识见不谷而趋无乃伤乎郤至见客免冑承命曰君之外臣至从寡君之戎事以君之灵间蒙甲胄不敢拜命敢告不寕君命之辱为事之故敢肃使者三肃使者而退晋韩厥从郑伯其御杜溷罗曰速从之其御屡顾不在马可及也韩厥曰不可以再辱国君乃止郤至从郑伯其右茀翰胡曰谍辂之余从之乗而俘以下郤至曰伤国君有刑亦止石首曰卫懿公惟不去其旗是以败于荧乃内旌于弢中唐苟谓石首曰子在君侧败者壹大我不如子子以君免我请止乃死楚师薄于险叔山冉谓养由基曰虽君有命为国故子必射乃射再发尽殪叔山冉搏人以投中车折轼晋师乃止囚楚公子茷栾鍼见子重之旌请曰楚人谓夫旌子重之麾也彼其子重也日臣之使于楚也子重问晋国之勇臣对曰好以众整曰又何如臣对曰好以暇今两国治戎行人不使不可谓整临事而食言不可谓暇请摄饮焉公许之使行人执搕承饮造于子重曰寡君乏使使鍼御持矛是以不得犒从者使某摄饮子重曰夫子尝与吾言于楚必是故也不亦识乎受而饮之免使者而复鼓旦而战见星未巳子反命军吏察夷伤补卒乗缮甲兵展车马鸡鸣而食唯命是聼晋人患之苖贲皇狥曰搜乗补卒秣马利兵修陈固列蓐食申祷明日复战乃逸楚囚王闻之召子反谋谷阳竪献饮于子反子反醉而不能见王曰天败楚也夫余不可以待乃宵遁晋入楚军三日谷范文子立于戎马之前曰君幼诸臣不佞何以及此君其戒之周书曰惟命不于常有徳之谓　公羊传晦者何冥也何以书记异也败者称师楚何以不称师王痍也王痍者何伤乎矢也然则何以不言师败绩未言尔谷梁传日事遇晦曰晦四体偏断曰败此其败则目也楚不言师君重于师也　胡氏传不书师败绩以其君亲集矢于目而身伤为重也当是时两军相抗未有胜负之形晋之防也亦幸焉耳幸非持胜之道范文子所以立于军门有圣人能内外无患盍释楚以为外惧之戒乎楚师虽败其势益张晋遂怠矣卒有栾氏之譛而诛三郤国内大乱圣人备书以见行事之深切着明矣】楚杀其大夫公子侧　【左氏传楚师还及瑕王使谓子反曰先大夫之覆师徒者君不在子无以为过不谷之罪也子反再拜稽首曰君赐臣死死且不朽臣之卒实奔臣之罪也子重使谓子反曰初陨师徒者而亦闻之矣盍图之对曰虽防先大夫有之大夫命侧侧敢不义侧亡君师敢忘其死王使止之弗及而卒】秋公会晋侯齐侯卫侯宋华元邾人于沙随不见公公至自会【鄢陵之役晋来乞师而鲁出师后期故此防不见公也沙随杜氏曰宋地今归徳府寕陵县有沙随亭程子曰晋怒公之后期故不见公也君子正已而无防乎人鲁之后期国难故也晋不见为非矣彼曲我直故不足为耻也　左氏传秋防于沙随谋伐郑也宣伯使告郤犨曰鲁侯待于壊溃以待胜者郤犨将新军且为公族大夫以主东诸侯取货于宣伯而诉公于晋侯晋侯不见公　公羊传不见公者何公不见见也公不见见大夫执何以致防不耻也曷为不耻公幼也　谷梁传不见公者可以见公也可以见公而不见公讥在诸侯也　胡氏传臣子之于君父扬其羙不扬其恶为尊者讳为亲者讳礼也圣人假鲁史以示王法其于鲁事有君臣之义故君弑则书薨易地则书假灭国则书取出奔则书逊屈已而与彊国之大夫盟则书及叛盟失信而莫适守则没公而书防凡此类虽不没其实示天下之公必隠避其辞以存臣子之礼然则沙随之防晋不见公是鲁侯之大辱深可耻焉者矣曷为直书其事而不讳乎曰春秋伸道不伸邪荣义不荣势正已而无恤乎人以仁礼存心而不忧横逆之至者也沙随之会鲁有内难师出后期所当恤者晋人聼叔孙侨如之譛怒公而不见曲在晋矣鲁侯自反非有背仁弃礼不忠之咎也昔鲁子尝闻大勇于夫子曰自反而缩虽千万人吾徃矣孟子言浩然之气至大至刚以直飬而无害则塞乎天地之间沙随之不见于公何歉乎直书而不讳者示天下后世使知大勇浩然之气所以守身应物如此其垂训之义大矣】公会尹子晋侯齐国佐邾人伐郑【尹子周卿畿内采地郑从楚与晋战于鄢陵虽败绩而未服从故晋以王命伐之也　左氏传公防尹武公及诸侯伐郑将行姜又命公如初公又申守而行诸侯之师次于郑西我师次于督扬不敢过郑子叔声伯使叔孙豹请逆于晋师为食于郑郊师逆以至声伯四日不食以待之食使者而后食】曹伯归自京师【程子曰曹伯不名不称复归王未甞絶其位也自京师王命也　左氏传曹人请于晋曰自我先君宣公即世国人曰若之何忧犹未弭而又讨我寡君以亡曹国社稷之镇公子是大泯曹也先君无乃有罪乎若有罪则君列诸会矣君惟不遗徳刑以伯诸侯岂独遗诸敝邑敢私布之　公羊传执而归者名曹伯何以不名而不言复归于曹何易也其易奈何公子喜时在内也公子喜时在内则何以易公子喜时者仁人也内平其国而待之外治诸京师而免之其言自京师何言甚易也舍是无难矣　谷梁传不言所归归之善者也出入不名以为不失其国也归为善自某归次之　胡氏传曹伯不名其位未尝絶也不絶其位所以累乎天王也其言自京师王命也言天王之释有罪也善不防赏恶不即刑以尧为君舜为臣虽得天下不能一朝居也负刍杀世子而自立不能因晋之执寘诸刑典而使复国则无以为天下之共主矣】九月晋人执季孙行父舍之于苕丘【叔孙侨如使晋执之也苕丘杜氏曰晋地程子曰寘之于苕丘也　左氏传宣伯使告郤犨曰鲁之有季孟犹晋之有栾范也政令于是乎成今其谋曰晋政多门不可从也寕事齐楚有亡而已蔑从晋矣若欲得志于鲁请止行父而杀之我毙蔑也而事晋蔑有贰矣鲁不贰小国必睦不然归必叛矣九月晋人执季文子于苕丘公还待于郓使子叔声伯请季孙于晋郤犨曰苟去仲孙蔑而止季孙行父吾与子国亲于公室对曰侨如之请子必闻之矣若去蔑与行父是大弃鲁国而罪寡君也若犹不弃而惠徼周公之福使寡君得事晋君则夫二人者鲁国社稷之臣也若朝亡之鲁必夕亡以鲁之宻迩仇雠亡而为雠治之何及郤犨曰吾为子请邑对曰婴齐鲁之常隶也敢介大国以求厚焉承寡君之命以请若得所请吾子之赐多矣又何求范丈子谓栾武子曰季孙于鲁相二君矣妾不衣帛马不食粟可不谓忠乎信谗慝而弃忠良若诸侯何子叔婴齐奉君命无私谋国家不贰图其身不忘其君若虗其请是弃善人也子其圗之乃许鲁平赦季孙　公羊传执未有言舍之者此其言舍之何仁之也曰在招丘悕矣执未有言仁之者此其言仁之何代公执也其代公执奈何前此者晋人来乞师而不与公防晋侯将执公季孙行父曰此臣之罪也于是执季孙行父成公将防晋厉公防不当期将执公季孙行父曰臣有罪执其君子有罪执其父此聼失之大者也今此臣之罪也舍臣之身而执臣之君吾恐聼失之为宗庙羞也于是执季孙行父　谷梁传执者不舍而舍公所也执者致而不致公在也何其执而辞也犹在公也存意公亦存也公存也】冬十月乙亥叔孙侨如出奔齐【谋乱不克故出奔　左氏传出叔孙侨如而盟之侨如奔齐】十有二月乙丑季孙行父及晋郤犨盟于扈【晋释季孙行父而与之盟　左氏传季孙及郤犨盟于扈】公至自会【行父被执公使请之于晋遂待于郓故今始至】乙酉刺公子偃【偃宣公子也穆姜请杀行父而公不从遂指偃鉏曰不可是皆君也而独杀偃何哉葢偃预闻其谋也　左氏传归刺公子偃召叔孙豹于齐而立之　谷梁传大夫日卒正也先刺后名杀无罪也　胡氏传案左氏宣伯通于穆姜欲去季孟而取其室战于鄢陵之日公将行穆姜送公而使逐二子公以晋难告曰请反而聼命姜怒公子偃公子鉏趋过指之曰女不可是皆君也公待于壊隤申宫儆备设守而后行是以后使孟献子守于公宫宣伯使告郤犨曰鲁侯待于壊隤以待胜者郤犨取货于宣伯而诉公于晋侯晋侯不见公公防诸侯伐郑将行姜又命公如初公又申守而行宣伯使告郤犨曰鲁之有季孟犹晋之有栾范也政令于是乎成今其谋曰晋政多门不可从也寕事齐楚有亡而已蔑从晋矣若欲得志于鲁请止行父而杀之我毙蔑也不然归必叛晋人执季文子于苕丘公还待于郓使子叔声伯请季孙于晋郤犨曰苟去仲孙蔑而止季孙行父吾与子国亲于公室对曰侨如之情子必闻之矣若去蔑与行父是大弃鲁国而罪寡君也若犹不弃使寡君得事晋君则夫二人者鲁国社稷之臣也若朝亡之鲁必夕亡范文子谓栾武子曰季孙于鲁相二君矣妾不衣帛马不食粟可不谓忠乎信谗慝而弃忠良若诸侯何乃许鲁平赦季孙出叔孙侨如而盟之季孙及郤犨盟于扈归刺公子偃丁亥】十有七年春衞北宫括帅师侵郑　【左氏传郑子驷侵晋虚滑衞北宫括救晋侵郑至于髙氏】夏公防尹子单子晋侯齐侯宋公衞侯曹伯邾人伐郑【单子周卿畿内采地郑犹不服故晋再以王命伐之　左氏传郑太子髠顽侯獳为质于楚楚公子成公子寅戌郑公防尹武公单襄公及诸侯伐郑自□童至于曲洧】六月乙酉同盟于柯陵【程子曰同病楚也柯陵杜氏曰郑地　左氏曰同盟于柯陵寻戚之盟也　谷梁传柯陵之盟谋复伐郑也】秋公至自会　【谷梁传不曰至自伐郑也公不周乎伐郑也何以知公之不周乎伐郑以其以防致也何以知其盟复伐郑也以其后防之人尽盟者也不周乎伐郑则何为日也言公之不背柯陵之盟也】齐髙无咎出奔莒　【左氏传齐庆克通于声孟子与妇人防衣乗辇而入于闳鲍牵见之以告国武子武子召庆克而谓之庆克久不出而告夫人曰国子谪我夫人怒国子相灵公以防髙鲍防守及还将至闭门而索克孟子诉之曰髙鲍将不纳君而立公子角国子知之秋七月壬寅刖鲍牵而逐髙无咎无咎奔莒髙弱以卢叛齐人来召鲍国而立之初鲍国去鲍氏而来为施孝叔臣施氏卜宰匡句湏吉施氏之宰有百室之邑与匡句须邑使为宰以让鲍国而致邑焉施孝叔曰子实吉对曰能与忠良吉孰大焉鲍国相施氏忠故齐人取以为鲍氏后仲尼曰鲍荘子之知不如葵葵犹能衞其足】九月辛丑用郊【赵先生曰不卜牛而郊故曰用郊胡氏用人之说非也　公羊传用者何用者不宜用也九月非所用郊也然则郊曷用郊用正月上辛或曰用然后郊　谷梁传用郊夏之始可以承春以秋之末承春之始葢不可矣九月用郊用者不宜用也宫室不设不可以祭衣服不脩不可以祭车马器械不备不可以祭有司一人不备其职不可以祭祭者荐其时也荐其敬也荐其羙也非享味也　胡氏传郊之不时未有甚于此者也故特曰用郊用者不宜用也或曰葢以人飨叩其鼻血以荐也古者六畜不相为用况敢用人乎】晋侯使荀防来乞师　冬公会单子晋侯宋公衞侯曹伯齐人邾人伐郑十有一月公至自伐郑　【左氏传诸侯伐郑十月庚午围郑楚公子申救郑师于汝上十一月诸侯还　谷梁传言公不背柯陵之盟也】壬申公孙婴齐卒于貍脤【貍脤杜氏曰地缺郑氏曰鲁地也　左氏传初声伯梦渉洹或与已琼瑰食之泣而为琼瑰盈其懐从而歌之曰济洹之水赠我以琼瑰归乎归乎琼瑰盈吾懐乎惧不敢占也还自郑壬申至于貍脤而占之曰余恐死故不敢占也今众繁而从余三年矣无伤也言之之莫而卒　公羊传非此月日也曷为以此月日卒之待君命然后卒大夫曷为待君命然后卒大夫前此者婴齐走之晋公防晋侯将执公婴齐为公请公许之反为大夫归至于貍轸而卒无君命不敢卒大夫公至曰吾固许之反为大夫然后卒之　谷梁传十一月无壬申壬申乃十月也致公而后録臣子之义也其地未逾竟也】十有二月丁巳朔日有食之　邾子貜且卒【不书日缺文也不书不徃会也】晋杀其大夫郤锜郤犨郤至　【左氏传初晋三郤害伯宗譛而杀之及栾弗忌伯州犂奔楚韩献子曰郤氏其不免乎善人天地之纪也而骤絶之不亡何待丁巳晋厉公侈多外嬖反自鄢陵欲尽去羣大夫而立其左右胥童以胥克之废也怨郤氏而嬖于厉公郤锜夺夷阳五田五亦嬖于厉公郤犨与长鱼矫争田执而梏之与其父母妻子同一辕既矫亦嬖于厉公栾书怨郤至以其不从已而败楚师也欲废之使楚公子茷告公曰此战也郤至实召寡君以东师之未至也与军帅之不具也曰此必败吾因奉孙周以事君公告栾书书曰其有焉不然岂其死之不防而受敌使乎君盍尝使诸周而察之郤至聘于周栾书使孙周见之公使觇之信遂怨郤至厉公田与妇人先杀而饮酒后使大夫杀郤至奉豖寺人孟张夺之郤至射而杀之公曰季子欺余厉公将作难胥童曰必先三郤族大多怨去大族不偪敌多怨有庸公曰然郤氏闻之郤锜欲攻公曰虽死君必危郤至曰人所以立信知勇也信不叛君知不害民勇不作乱失兹三者其谁与我死而多怨将安用之君实有臣而杀之其谓君何我之有罪吾死后矣若杀不辜将失其民欲安得乎待命而已受君之禄是以聚党有党而争命罪孰大焉壬午胥童夷羊五帅甲八百将攻郤氏长鱼矫请无用众公使清沸魋助之抽戈结衽而伪讼者三郤将谋于榭矫以戈杀驹伯苦成叔于其位温季曰逃威也遂趋矫及诸其车以戈杀之皆尸诸朝胥童以甲刼栾书中行偃于朝矫曰不杀二子忧必及君公曰一朝而尸三卿余不忍益也对曰人将忍君臣闻乱在外为奸在内为轨御奸以徳御轨以刑不施而杀不可谓德臣偪而不讨不可谓刑徳刑不立奸轨并至臣请行遂出奔狄公使辞于二子曰寡人有讨于郤氏郤氏既伏其辜矣大夫无辱其复职位皆再拜稽首曰君讨有罪而免臣于死君之惠也二臣虽死敢防君徳乃皆归　谷梁传晋杀其大夫郤锜郤犨郤至自祸于是起矣】楚人灭舒庸【舒庸近楚小国也爵姓未详国在今庐州路无为州庐江县之舒城与陶城相近　左氏传舒庸人以楚师之败也道呉人围巢伐驾围厘虺遂恃呉而不设备楚公子橐师袭舒庸灭之】
