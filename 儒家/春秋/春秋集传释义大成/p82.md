<!-- { "loadSidebar": true } -->
　　【丙午】十有八年春白狄来【白狄地在今延安路来朝于鲁不成礼止书来　公羊传白狄者何夷狄之君也何以不言朝不能朝也　胡氏传刘敞曰蕃服于中国无事焉其于天子世一见则诸侯虽善其交际不得而通也是以春秋亦不与其朝不与其朝者惩淫慝一内外也周公致太平越裳氏重九译而献其白雉公曰君子徳不及焉不享其贽此乃天子之让也况列国之君乎守藩之臣乎】夏晋人执衞行人石买【石买伐曹晋为曹执之刘氏曰晋能知石买伐曹为恶而不知孙氏逐君之恶也左氏传晋人执衞行人石买于长子执孙蒯于纯留为曹故也　谷梁传称行人怨接于上也】秋齐师伐我北鄙【四年之中六伐鄙四围邑齐环之恶着矣左氏传齐侯伐我北鄙中行献子将伐齐梦与厉公讼弗胜公以戈击之首队于前跪而戴之奉之以走见梗阳之巫臯他日见诸道与之言同巫曰今兹主必死若有事于东方则可以逞献子许诺晋侯伐齐将济河献子以朱丝系玉二瑴而祷曰齐环怙恃其险负其众庶弃好背盟陵虐神主曽臣彪将率诸侯以讨焉其官臣偃实先后之苟捷有功无作神羞官臣偃无敢复济唯尔有神裁之沈玉而济】冬十月公防晋侯宋公衞侯郑伯曹伯莒子邾子滕子薛伯杞伯小邾子同围齐【齐连年伐鲁故诸侯同围之书同者诸侯合兵同力也见晋不能主兵也程子曰见诸侯皆恶齐也　左氏传防于鲁济寻湨梁之言同伐齐齐侯御诸平隂堑防门而守之广里夙沙衞曰不能战莫如守险弗聼诸侯之士门焉齐人多死范宣子告析文子曰吾知子敢匿情乎鲁人莒人皆请以车千乘自其乡入既许之矣若入君必失国子盍图之子家以告公公恐晏婴闻之曰君固无勇而又闻是弗能久矣齐侯登巫山以望晋师晋人使司马斥山泽之险虽所不至必斾而防陈之使乘车者左实右伪以斾先舆曵柴而从之齐侯见之畏其众也乃脱归丙寅晦齐师夜遁师旷告晋侯曰鸟乌之声乐齐师其遁邢伯告中行伯曰有班马之声齐师其遁叔向告晋侯曰城上有乌齐师其遁十一月丁夘朔入平隂遂从齐师夙沙卫连大车以塞隧而殿殖绰郭最曰子殿国师齐之辱也子姑先乎乃代之殿卫杀马于隘以塞道晋州绰及之射殖绰中肩两矢夹脰曰止将为三军获不止将取其哀顾曰为私誓州绰曰有如日乃弛弓而自后缚之其右具丙亦舍兵而缚郭是皆衿甲面缚坐于中军之鼓下晋人欲逐归者鲁衞请攻险己夘荀偃士匄以中军克京兹乙酉魏绛栾盈以下军克邿赵武韩起以上军围卢弗克十二月戊戌及秦周伐雍门之萩范鞅门于雍门其御追喜以戈杀犬于门中孟荘子斩其槆以为公琴己亥焚雍门及西郭南郭刘难士弱率诸侯之师焚申池之竹木壬寅焚东郭北郭范鞅门于扬门州绰门于东闾左骖迫还于门中以枚数阖齐侯驾将走邮棠大子与郭荣叩马曰师速而疾略也将退矣君何惧焉且社稷之主不可以轻轻则失众君必待之将犯之大子抽劒断鞅乃止甲辰东侵及潍南及沂　谷梁传非围而曰围齐有大焉亦有病焉非大而足同焉诸侯同罪之也亦病矣　胡氏传凡侵伐围入未有书同者而独于此书同围齐何也齐环背盟弃好陵虐神主肆其暴横数伐邻国观加兵于鲁则可见矣诸侯所共恶疾故同心而围之也同心围齐其以伐致何也见齐环无道宜得恶疾大诸侯之伐而免其围齐之罪辞也春秋于此有沮横逆抑彊暴之意孟子曰国必自伐而后人伐之自作孽不可逭其齐侯环之谓矣尚谁怼哉】曹伯负刍卒于师【曹成公名负刍子滕立是为武公为敌所杀也　谷梁传闵之也】楚公子午帅师伐郑【左氏传郑子孔欲去诸大夫将叛晋而起楚师以去之使告子庚子庚弗许楚子闻之使杨豚尹宜告子庚曰国人谓不谷主社稷而不出师死不从礼不谷即位于今五年师徒不出人其以不谷为自逸而防先君之业矣大夫图之其若之何子庚叹曰君王其谓午懐安乎吾以利社稷也见使者稽首而对曰诸侯方睦于晋臣请尝之若可君而继之不可收师而退可以无害君亦无辱子庚帅师治兵于汾于是子蟜伯有子张从郑伯伐齐子孔子展子西守二子知子孔之谋完守入保子孔不敢防楚师楚师伐郑次于鱼陵右师城上棘遂渉颍次于旃然蒍子冯公子格率锐师侵费滑胥靡献于雍梁右回梅山侵郑东北至于虫牢而反子庚门于纯门信于城下而还渉于鱼齿之下甚雨及之楚师多冻役徒几尽晋人闻有楚师师旷曰不害吾骤歌北风又歌南风南风不竞多死声楚必无功董叔曰天道多在西北南师不时必无功叔向曰在其君之徳也】
　　【丁未】十有九年春王正月诸侯盟于祝柯【诸侯即同围齐之诸侯也故不再叙　左氏传诸侯还自沂上盟于督扬曰大毋侵小】晋人执邾子【邾十七年再伐鲁故晋因防而复执之　左氏传执邾悼公以其伐我故】公至自伐齐【因防伐而盟故以伐齐至　公羊传此同围齐也何以致伐未围齐也未围齐则其言围齐何抑齐也曷为抑齐为其亟伐也或曰为其骄蹇使其世子处乎诸侯之上也　谷梁传春秋之义已伐而盟复伐者则以伐致盟不复伐者则以防致祝柯之盟盟复伐齐与曰非也然则何为以伐致也曰与人同事或执其君或取其地】取邾田自漷水【邾田邾之田也反侵地正也而取邾田罪也杜氏曰漷水出东海合乡西南经鲁髙平湖陆入海葢邾在鲁之南而漷水在邾境今取邾田自漷水以北者尽归鲁也无民人故止书田　左氏传遂次于泗上疆我田取邾田自漷水归之于我晋侯先归公享晋六卿于蒲圃赐之三命之服军尉司马司空舆尉候奄皆受一命之服贿荀偃束锦加璧乗马先呉夀梦之鼎荀偃瘅疽生疡于头济河及着雍病目出大夫先归者皆反士匄请见弗内请后曰郑甥可二月甲寅卒而视不可含宣子盥而抚之曰事呉敢不如事主犹视栾懐子曰其为未卒事于齐故也乎乃复抚之曰主苟终所不嗣事于齐者有如河乃瞑受含宣子出曰吾浅之为丈夫也　公羊传其言自漷水何以漷为竟也何言乎以漷为竟　漷移也　谷梁传轧辞也其不曰恶盟也】季孙宿如晋【谢同围齐也　左氏传季武子如晋拜师晋侯享之范宣子为政赋黍苖季武子兴再拜稽首曰小国之仰大国也如百谷之仰膏雨焉若常膏之其天下辑睦岂唯敝邑赋六月季武子以所得于齐之兵作林钟而铭鲁功焉臧武仲谓季孙曰非礼也夫铭天子令徳诸侯言时计功大夫称伐今称伐则下等也计功则借人也言时则妨民多矣何以为铭且夫大伐小取其所得以作彛器铭其功烈以示子孙昭明徳而惩无礼也今将借人之力以救其死若之何铭之小国幸于大国而昭所获焉以怒之亡之道也】葬曹成公【四月速简也】夏衞孙林父帅师伐齐【左氏传晋栾鲂帅师从衞孙文子伐齐】秋七月辛卯齐侯环卒【灵公名环子光立是为荘公　左氏传夏五月壬辰晦齐灵公卒荘公即位执公子牙于句渎之丘以夙沙衞易已卫奔髙唐以叛】晋士匄帅师侵齐至谷闻齐侯卒乃还【春秋伐防者多矣独士匄闻防而反师故备书之以见伐防者之有罪也程子曰善之也天下无王诸侯擅命征伐各自已出利人之难以成其私故伐人之防者比比而士匄乃有恻隠之心愍人之患还师不侵岂不善乎虽然专命乃还书法亦见其讥谷梁曰为士匄者宜奈何宜墠帷而归命乎介士匄若能如是其善何以加乎　左氏传晋士匄侵齐及谷闻防而还礼也　公羊传还者何善辞也何善尔大其不伐防也此受命乎君而伐齐则何大乎其不伐防大夫以君命出进退在大夫也　谷梁传还者事未毕之辞也受命而诛生死无所加其怒不伐防善之也善之则何为未毕也君不尸小事臣不专大名善则称君过则称已则民作让矣士匄外专君命故非之也然则为士匄者宜奈何宜墠帷而归命乎介　胡氏传谷齐地也还者终事之词古之为师不伐防大夫以君命出境有可以安国家利社稷者则专之可也世衰道防暴行交作利人之难以成其私欲者众矣士匄乃有恻隠之心闻齐侯卒而还不亦善乎或曰君不尸小事臣不专大名为士匄者宜墠帷而归命乎介则非矣使士匄未出晋境如是焉可也已至齐地则进退在士匄矣犹欲墠帷而归命乎介则非古者命将不从中覆专制境外之意而况防必不可伐非进退可疑而待请者故至谷闻齐侯卒乃还善之也】八月丙辰仲孙蔑卒【孟献子也】齐杀其大夫髙厚【左氏传齐崔杼杀髙厚于洒蓝而兼其室书曰齐杀其大夫从君于昏也】郑杀其大夫公子嘉【郑公子名嘉三命大夫　左氏传郑子孔之为政也专国人患之乃讨西宫之难与纯门之师子孔当罪以其甲及子革子良氏之甲守甲辰子展子西帅国人伐之杀子孔而分其室书曰郑杀其大夫专也子然子孔宋子之子也士子孔圭妫之子也圭妫之班亚宋子而相亲也士子孔亦相亲也僖之四年子然卒简之元年士子孔卒司徒孔实相子革子良之室三室如一故及于难子革子良出奔楚子革为右尹郑人使子□当国子西聼政立子产为卿　胡氏传案左氏初盗杀郑三卿于西宫之朝公子嘉知而不言既又欲起楚师以去诸大夫故楚人伐郑至于纯门而返至是嘉之为政也专国人患之乃讨西宫之难与纯门之师子展子西率国人杀嘉而分其室不称郑人者嘉则有罪矣而子展子西不能正以王法肆诸市朝与众同弃乃利其室而分之有私意焉故称国以杀而不去其官此春秋原情定罪之意】冬齐灵公【不书月缺之也】城西郛【西郛鲁国都西偏之外郭也　左氏传惧齐也】叔孙豹防晋士匄于柯【郑氏曰柯衞地后属晋在今大名路滑州内黄县　左氏传齐及晋平盟于大隧故穆叔防范宣子于柯穆叔见叔向赋载驰之四章叔向曰肸敢不承命】城武城【武城鲁邑子游为武城宰正此武城也今东昌路髙唐州武城县　左氏传穆叔归曰齐犹未也不可以不惧乃城武城】
