<!-- { "loadSidebar": true } -->
　　【乙丑】十有三年春齐师伐莒　【左氏传齐师伐莒莒恃晋而不事齐故也】夏楚子伐宋　【左氏传以其救萧也君子曰清丘之盟唯宋可以免焉　胡氏传楚人灭萧将以胁宋诸侯惧而同盟为宋人计者恤民固本轻徭薄赋使民效死亲其上则可以待敌矣计不出此而急于伐陈攻楚与国非防也故楚人有词于伐而得书爵】秋螽【虫为灾也】晋杀其大夫先縠　【左氏传晋人讨邲之败与清之师归罪于先縠而杀之尽灭其族君子曰恶之来也已则取之其先縠之谓乎　胡氏传先縠违命大败晋师元帅不能用钺已失刑矣今又重有罪焉晋人治其罪而戮之义也曷为称国以杀而不去其官夫兵者安危所系有国之大事也将非其人则败虽得其人使亲信闲之则败以刚愎不仁者叅焉而不肯用命则败凡此三败君之过也河曲之战赵穿独出而臾骈之谋不用济泾而次栾黡欲东而荀偃之令不行今林父初将中军乃以先縠佐之使敌国谋臣知其从政者新未能行令谁之过欤故称国以杀不去其官罪累上也】
