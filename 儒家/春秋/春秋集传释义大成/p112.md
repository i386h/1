<!-- { "loadSidebar": true } -->
　　【就坛两相相揖齐人鼓噪而起欲以执鲁君孔子歴阶而上不尽一等而视归乎齐侯曰两君合好夷狄之民何为来为命司马止之齐侯逡巡而谢曰寡人之过也退而属其二三大夫曰夫人率其君与之行古人之道二三子独率我而入夷狄之俗何为罢防齐人使优施舞于鲁君之幕下孔子曰笑君者罪当死使司马行法焉首足异门而出齐人来归郓讙隂之田者盖为此也因是以见虽有文事必有武备孔子于颊谷之防见之矣　胡氏传夹谷之防孔子相犂弥言于齐侯曰孔丘知礼而无勇若使莱人以兵劫鲁侯必得志焉齐侯从之两君就坛两相相揖齐人鼓噪而起欲以执鲁君孔子歴阶而升不尽一等而视归乎齐侯曰两君相好而裔夷之俘以兵乱之非齐君所以命诸侯也裔不谋夏夷不乱华俘不干盟兵不偪好于神为不祥于德为愆义于人为失礼齐侯遽止之而属其臣曰夫人率其君与行古人之道二三子独率我入夷狄之俗使寡人获罪于鲁侯如之何晏子曰小人之谢过也以文君子之谢过也以质君已知过则谢之以质耳于是归郓讙隂之田仲尼一言威重于三军亦顺于理而已矣故天下莫大于理而彊众不与焉】晋赵鞅帅师围衞【左氏传晋赵鞅围衞报夷仪也】齐人来归郓讙隂之田【三田皆汶阳之田也隂山之隂今东昌路博平县有山服义而归故书来归以嘉之也程子曰齐服义而来归之故书来归　公羊传齐人曷为来归郓讙隂田孔子行乎季孙三月不违齐人为是来归之　胡氏传齐人前此尝归济西田矣后此尝归讙及阐矣而此独书来归何也曰归者鲁请而得之也曰来归者齐人心服而归之也定公齐侯防于夹谷孔子摄相事具左右司马以从至于防所以礼相见却裔俘拒兵车之命而罢享礼之设子野由是齐侯归三邑以谢过故扬子法言曰仲尼用于鲁齐人章章归其侵疆桓公以义责楚而楚人求盟夫子以礼责齐而齐人归地皆书曰来序绩也春秋夫子之笔削自序其绩可乎圣人防人物于一身万象异形而同体通古今于一息百王异世而同神于土皆安而无所避也于我皆眞而无所妄也其曰天之将丧斯文也后死者不得与于斯文也天之未丧斯文也匡人其如子何是以天自处矣而亦何嫌之有】叔孙州仇仲孙何忌帅师围郈秋叔孙州仇仲孙何忌帅师围郈【郈鲁地叔孙氏封邑今东平路须城县有郈乡左氏传初叔孙成子欲立武叔公若藐固谏曰不可成子立之而卒公南使贼射之不能杀公南为马正使公若为郈宰武叔既定使郈马正侯犯杀公若弗能其圉人曰吾以劒过朝公若必曰谁之劒也吾称子以告必观之吾伪固而授之末则可杀也使如之公若曰尔欲吴王我乎遂杀公若侯犯以郈叛武叔懿子围郈弗克秋二子及齐师复围郈弗克叔孙谓郈工师驷赤曰郈非唯叔孙氏之忧社稷之患也将若之何对曰臣之业在扬水卒章之四言矣叔孙稽首驷赤谓侯犯曰居齐鲁之际而无事必不可矣子盍求事于齐以临民不然将叛侯犯从之齐使至驷赤与郈人为之宣言于郈中曰侯犯将以郈易于齐齐人将迁郈民众凶惧驷赤谓侯犯曰众言异矣子不如易于齐与其死也犹是郈也而得纾焉何必此齐人欲以此偪鲁必倍与子地且盍多舎甲于子之门以备不虞侯犯曰诺乃多舎甲焉侯犯请易于齐齐有司观郈将至驷赤使周走呼曰齐师至矣郈人大骇介侯犯之门甲以围侯犯驷赤将射之侯犯止之曰谋免我侯犯请行许之驷赤先如宿侯犯殿每出一门郈人闭之及郭门止之曰子以叔孙氏之甲出有司若诛之羣臣惧死驷赤曰叔孙氏之甲有物吾未敢以出犯谓驷赤曰子止而与之数驷赤止而纳鲁人侯犯奔齐齐人乃致郈　胡氏传郈叔孙氏邑也侯犯以郈叛不书于防书围郈则叛可知矣再书二卿帅师围郈则彊亦可知矣天子失道征伐自诸侯出而后大夫彊诸侯失道征伐自大夫出而后家臣彊其逆弥甚则其失弥速故自诸侯出十世希不失矣自大夫出五世希不失矣陪臣执国命三世希不失矣三家专鲁为日已久至是家臣争叛亦其理宜矣春秋制法本忠恕施诸已而不愿亦勿施于人故所恶于上不以使下所恶于下不以事上二三子知倾公室以自张而不知家之拟其后也凡此类皆据事直书深切着明矣】宋乐大心出奔曹宋公子地出奔陈【公子名地因向魋而出奔也】冬齐侯衞侯郑游速防于安甫【杜氏曰安甫地阙赵先生曰公羊作安革盖鞌也文误耳在今东平路平隂县】叔孙州仇如齐【左氏传武叔聘于齐齐侯享之曰子叔孙若使郈在君之他竟寡人何知焉属与敝邑际故敢助君忧之对曰非寡君之望也所以事君封疆社稷是以敢以家勤君之执事夫不令之臣天下之所恶也君岂以为寡君赐】宋公之弟辰暨仲佗石彄出奔陈【辰仲佗皆宋公之弟未命氏者故止书弟　左氏传宋公子地嬖蘧富猎十一分其室而以其五与之公子地有白马四公嬖向魋魋欲之公取而朱其尾鬛以与之地怒使其徒抶魋而夺之魋惧将走公闭门而泣之目尽肿母弟辰曰子分室以与猎也而独卑魋亦有颇焉子为君礼不过出竟君必止子公子地出奔陈公弗止辰为之请弗听辰曰是我廷吾兄也吾以国人出君谁与处冬母弟辰暨仲佗石彄出奔陈　胡氏传案左氏宋公子地有白马四公以与桓魋地怒抶魋夺之魋惧将走公泣之母弟辰曰子为君礼不过出境君必止子地出奔陈公弗止辰为之请弗听辰曰是我廷吾兄也吾以国人出君谁与处书曰宋公之弟辰暨仲佗石彄出奔陈其弟云者罪宋公以嬖魋故而失二弟无亲亲之恩暨云者罪辰以兄故帅其大夫出奔无尊君之义夫暨者不得已之词又以见仲佗石彄见胁于辰不能自立无大臣之节也壬寅】十有一年春宋公之弟辰及仲佗石彄公子地自陈入于萧以叛【谷梁传宋公之弟辰未失其弟也及仲佗石彄公子地以尊及卑也自陈陈有奉焉尔入于萧以叛入者内弗受也以者不以也叛直叛也】夏四月【无事例书时书首月】秋宋乐大心自曹入于萧【左氏传大为宋患宠向魋故也　胡氏传出奔陈则称暨入于萧以叛则称及及非不得已之词得已而不已者也夫事君者可贫可贱可杀而不可使为乱今不得已而轻于去国犹之可也得已不已而果于叛君则无首从之别其罪一施之故不称暨而称及四卿在萧以叛而大心自曹从之其叛可知矣故不书叛而曰入于萧入逆词也书自陈自曹者结邻国以入叛陈与曹之罪亦着矣】冬及郑平叔还如郑涖盟【六年侵郑今始与平也前定之盟故书涖　左氏传始叛晋也癸卯】十有二年春薛伯定卒【襄公名定子比立】夏葬薛襄公【不书月缺文也】叔孙州仇帅师堕郈【堕毁也家臣彊据邑以叛故毁之　左氏传仲由为季氏宰将堕三都于是叔孙氏堕郈　谷梁传叔孙州仇帅师堕郈堕犹取也】衞公孟彄帅师伐曹【伐曹讨其纳乐大心公孟氏彄名三命大夫也】季孙斯仲孙何忌帅师堕费【费彊于郈故二卿帅师以堕　左氏传季氏将堕费公山不狃叔孙辄帅费人以袭鲁公与三子入于季氏之宫登武子之台费人攻之弗克入及公侧仲尼命申句须乐颀下伐之费人北国人追之败诸姑蔑二子奔齐遂堕费　公羊传曷为帅师堕郈帅师堕费孔子行乎季孙三月不违曰家不藏甲邑无百雉之城于是帅师堕郈帅师堕费雉者何五板而堵五堵而雉百雉而城　胡氏传案左氏仲由为季氏宰将堕三都于是叔孙氏堕郈季孙将堕费公山不狃叔孙辄帅费人袭鲁公与三子入季氏之宫登武子之台费人攻之入及公侧仲尼命申句须乐颀下伐之二子奔齐遂堕费礼曰制国不过千乘都城不过百雉家富不过百乘以此坊民诸侯犹有叛者故家不藏甲邑无百雉之城礼所当谨也郈费成者三家之邑政在大夫三卿越礼各固其城公室欲张而不得也三桓既微陪臣擅命凭恃其城数有叛者三家亦不能制也而问于仲尼遂堕三都是谓以礼为国可以为之兆也推而行诸鲁国而凖则地方五百里凡侵小而得者必有兴灭国继絶世之义诸侯大夫各谨于礼不以所恶于上者使其下亦不以所恶于下者事其上上下交相顺而王政行矣故曰苟有用我者期月而可三年有成】秋大雩【志非常也】冬十月癸亥公防齐侯盟于黄十有一月丙寅朔日有食之公至自黄【诸侯皆叛晋从齐鲁亦结之以为援也】十有二月公围成公至自围成【朱子曰孔子相鲁欲堕三都至成为孟氏所觉遂不可堕不久夫子亦去鲁矣　左氏传将堕成公敛处父谓孟孙堕成齐人必至于北门且成孟氏之保障也无成是无孟氏也子伪不知我将不堕冬十二月公围成弗克　谷梁传非国不言围围成大公也公至自围成何以致危之也何危尔边乎齐也胡氏传案左氏将堕成公敛处父言诸孟孙曰堕成齐人必至于北门且成孟氏之保障无成是无孟氏也子伪不知我将不堕书公围成彊也其致危之也仲由为季氏宰孔子为鲁司寇而不能堕成何也案是冬公围成弗克越明年孔子由大司寇摄相事然后诛少正卯与闻国政三月而商贾信于市男女别于途及齐人馈女乐孔子遂行然则围成之时仲尼须用事未能专得鲁国之政也而辨言乱政如少正卯等必肆疑沮于其间矣成虽未堕无与为比亦不能为患使圣人得志行乎鲁国以及朞月则不待兵革而自堕矣】
