<!-- { "loadSidebar": true } -->
　　【辛未】十有二年春齐髙偃帅师纳北燕伯于阳【髙氏偃名三命大夫纳燕伯正也不于其国而于阳则非也　左氏传齐髙偃纳北燕伯欵于唐因其众也　公羊传伯于阳者何公子阳生也子曰我乃知之矣在侧者曰子苟知之何以不革曰如尔所不知何春秋之信史也其序则齐桓晋文其防则主防者为之也其词则丘有罪焉尔　谷梁传纳者内不受也燕伯之不名何也不以髙偃挈燕伯也】三月壬申郑伯嘉卒【简公名嘉子宁立是为定公左氏传郑简公卒将为葬除及游氏之庙将毁焉子大叔使其除徒执用以立而无庸毁曰子产过女而问何故不毁乃曰不忍庙也诺将毁矣既如是子产乃使辟之司墓之室有当道者毁之则朝而塴弗毁则日中而塴子大叔请毁之曰无若诸侯之賔何子产曰诸侯之賔能来防吾丧岂惮日中无损于賔而民不害何故不为遂弗毁日中而葬君子谓子产于是乎知礼礼无毁人以自成也】夏宋公自华定来聘【左氏传夏宋华定来聘通嗣君也享之为赋蓼萧弗知又不荅赋昭子曰必亡宴语之不懐宠光之不宣令德之不知同福之不受将何以在】公如晋至河乃复【左氏传取郠之役莒人愬于晋晋有平公之丧未之治也故辞公公子憗遂如晋　谷梁传季孙氏不使遂乎晋也】五月葬郑简公【三月葬速简失礼也】楚杀其大夫成熊【成氏熊名三命大夫　左氏传楚子谓成虎若敖之余也遂杀之或谮成虎于楚子成虎知之而不能行书曰楚杀其大夫成虎懐宠也】秋七月　冬十月公子憗出奔齐【鲁公子名憗　左氏传季平子立而不礼于南蒯南蒯谓子仲吾出季氏而归其室于公子更其位我以费为公臣子仲许之南蒯语叔仲穆子且告之故季悼子之卒也叔孙昭之以再命为卿及平子伐莒克之更受三命叔仲子欲搆二家谓平子曰三命逾父兄非礼也平子曰然故使昭子昭子曰叔孙氏有家祸杀嫡立庶故婼也及此若因祸以毙之则闻命矣若不废君命则固有着矣昭子朝而命吏曰婼将与季氏讼书词无颇季孙惧而归罪于仲叔子故仲叔小南蒯公子憖谋季氏憖告公而遂从公如晋南蒯惧不克以费叛如齐仲子还及衞闻乱逃介而先及郊闻费叛遂奔齐南蒯之将叛也其乡人或知之过之而叹且言曰恤恤乎湫乎悠乎深思而浅谋迩身而逺志家臣而君图有人矣哉南蒯枚筮之遇坤之比曰黄裳元吉以为大吉也示子服惠伯曰即欲有事何如惠伯曰吾尝学此矣忠信之事则可不然必败外彊内温忠也和以率贞信也故曰黄裳元吉黄中之色也裳下之饰也元善之长也中不忠不得其色下不共不得其饰事不善不得其极外内倡和为忠率事以信为共供养三德为善非此三者弗当且夫易不可以占险将何事也且可饰乎中美能黄上美为元下美则裳参成可筮犹有阙也筮虽吉未也将适费饮郷人酒乡人或歌之曰我有圃生之杞乎从我者子乎去我者鄙乎倍其邻者耻乎已乎已乎非吾党之士乎平子欲使昭子逐叔仲小小闻之不敢朝昭子命吏谓小待政于朝曰吾不为怨府】楚子伐徐【左氏传楚子狩于州来次于頴尾使荡侯潘子司马督嚻尹午陵尹喜帅师围徐以惧吴楚子次于干谿以为之援雨雪王皮冠秦复陶翠被豹舄执鞭以出仆析父从右尹子革夕王见之去冠被舎鞭与之语曰昔我先王熊绎与吕级王孙牟变父禽父并事康王四国皆有分我独无有今吾使人于周求鼎以为分王其与我乎对曰与君王哉昔我先王熊绎辟在荆山筚路蓝缕以处草莽跋涉山林以事天子唯是桃弧棘矢以共御王事齐王舅也晋及鲁衞王母弟也楚是以无分而彼皆有今周与四国服事君王将唯命是从岂其爱鼎王曰昔我皇祖伯父昆吾旧许是宅今郑人贪赖其田而不我与我若求之其与我乎对曰与君王哉周不爱鼎郑敢爱田王曰昔诸侯逺我而畏晋今我大城陈蔡不羮赋皆千乘子与有劳焉诸侯其畏我乎对曰畏君王哉是四国者专足畏也又加之以楚敢不畏君王哉工尹路请曰君王命剥圭以为鏚柲敢请命王入视之析父谓子革吾子楚国之望也今与王言如响国其若之何子革曰摩厉以须王出吾刃将斩矣王出复语左史倚相趋过王曰是良史也子善视之是能读三坟五典八索九丘对曰臣尝问焉昔穆王欲肆其心周行天下将皆必有车辙马迹焉祭公谋父作祈招之诗以止王心是以获没于祗宫臣问其诗而不知也若问逺焉其焉能知之王曰子能乎对曰能其诗曰祈招之愔愔式昭徳音思我王度式如玉式如金形民之力而无醉饱之心王揖而入馈不食寝不寐数日不能自克以及于难仲尼曰古也有志克己复礼仁也信善哉楚灵王若能如是岂其辱于干谿】晋伐鲜虞【将尊师少例书某伐某曰狄晋者非也鲜虞白狄别种国在今眞定路中山府新乐县　左氏传晋伐鲜虞因肥之役也　谷梁传其曰晋狄之也其狄之何也不正其与夷狄交伐中国故狄称之也　胡氏传左氏曰晋荀吴伪防齐师者假道鲜虞遂入昔阳冬书晋伐鲜虞外之也献公假道于虞以灭虢因执虞公则以师与人称之今晋虽为谖固可罪也而外之不亦过乎楚奉孙吴讨陈因以灭陈诱蔡般杀之因以灭蔡晋人视其残虐莫能救则亦已矣而效其所为以伐人国是效尤而又甚焉者也人之所以为人中国之所以为中国信义而已矣信义一失则虽名为冠裳之国而四维不张灭亡将近自春秋末世至于六国亡秦变诈并兴倾危成俗河决鱼烂不可壅而收之皆失信弃义之明验也春秋谨严于此制治未乱拔本塞源之意岂曰过乎壬申】十有三年春叔弓帅师围费【费鲁季氏邑季氏家臣南蒯宰此邑据邑以叛故围之书围不言叛可知矣　左氏传叔弓围费弗克败焉平子怒令见费人执之以为囚俘冶区夫曰非也若见费人寒者衣之饥者食之为之令主而共其乏困费来如归南氏亡矣民将叛之谁与居邑若惮之以威惧之以怒民疾而叛为之聚也若诸侯皆然费人无归不亲南氏将焉入矣平子从之费人叛南氏　胡氏传费内邑也命正卿为主将举大众围其城若敌国然者家臣彊大夫弱也语不云乎有一言而可以终身行之者其恕矣夫己所不欲勿施于人所恶于下者无以事上也所恶于上者无以使下也然后家齐而国治矣季孙意如以所恶于下者事其上而不忠于其君以所恶于上者使其下而不礼于其臣出乎尔者反乎尔宜南蒯之及此也春秋之法不书内叛反求诸己而己矣其书围费欲着其实不没之也】夏四月楚公子比自晋归于楚弑其君防于干谿【据左氏曰灵王缢于芋尹申亥氏而经书公子比弑者盖公子比自晋归作乱自立为王而使观从从师于干谿致王之缢者公子比也故书弑君以正其罪干谿楚地在今汝宁府之南　左氏传楚子之为令尹也杀大司马防掩而取其室及即位夺防居田迁许而质许围蔡洧有宠于王王之灭蔡也其父死焉王使与于守而行申之防越大夫戮焉王夺鬬韦中犨又夺成然邑而使为郊尹蔓成然故事蔡公故防氏之族及防居许围蔡洧蔓成然皆王所不礼也因羣丧职之族啓越大夫常夀过作乱围固城克息舟城而居之观起之死也其子从在蔡事朝吴曰今不封蔡蔡不封矣我请试之以蔡公之命召子干子皙及郊而告之情彊与之盟入袭蔡蔡公将食见之而逃观从使子干食坎用牲加书而速行已徇于蔡曰蔡公召二子将纳之与之盟而遣之矣将师而从之蔡人聚将执之辞曰失贼成军而杀余何益乃释之朝吴曰二三子若能死亡则如违之以待所济若求安定则如与之以济所欲且违上何适而可众曰与之乃奉蔡公召二子而盟于邓依陈蔡人以国楚公子比公子黒肱公子弃疾蔓成然蔡朝吴帅陈蔡不羮许叶之师因四族之徒以入楚及郊陈蔡欲为名故请为武军蔡公知之曰欲速且役病矣请藩而已乃藩为军蔡公使须务牟与史猈先入因正仆人杀大子禄及公子罢敌公子比为王公子黒肱为令尹次于鱼陂公子弃疾为司马先除王宫使观从从师于干谿而遂告之且曰先归复所后者劓师及訾梁而溃王闻羣公子之死也自投于车下曰人之爱其子也亦如余乎侍者曰甚焉小人老而无子知挤于沟壑矣王曰余杀人子多矣能无及此乎右尹子革曰请待于郊以聴国人王曰众怒不可犯也曰若入于大都而乞师于诸侯王曰皆叛矣曰若亡于诸侯以听大国之图君也王曰大福不再祗取辱焉然丹乃归于楚王防夏将欲入鄢芋尹无宇之子申亥曰吾父再奸王命王弗诛惠孰大焉君不可忍惠不可弃吾其从王乃求王遇诸棘围以归夏五月癸亥王缢于芋尹申亥氏申亥以其二女殉而葬之　公羊传此弑其君其言归何归无恶于弑立也归无恶于弑立者何灵王为无道作干谿之台三年不成楚公子弃疾胁比而立之然后令于干谿之役曰比巳立矣后归者不得复其田里众罢而去之灵王经而死　谷梁传自晋晋有奉焉尔归而弑不言归言归非弑也归一事也弑一事也而遂言之以比之归弑比不弑也弑君者日不日比不弑也胡氏传楚师伐徐楚子防次于干谿为之援公子弃疾君陈蔡主方城之外有观从者率羣失职以弃疾命】
