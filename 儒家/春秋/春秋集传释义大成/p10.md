<!-- { "loadSidebar": true } -->
　　【天子之使贬而戎之也楚丘卫之邑也以归犹愈乎执也　胡氏传国而曰伐此一人而曰伐见其以徒众也楚丘卫地以归易词也于楚丘者罪卫不救王臣之患以归者罪凡伯失节不能死于位也周之秩官敌国賔至关尹以告候人为导司徒具徒司冦诘奸佃人积薪火师监燎其贵国之賔至则以班加一等益防至于王吏则皆官正涖事今凡伯承王命以为过賔于卫而戎得伐之以归是蔑先王之官而无君父也故旄丘録于国风见卫不能修方伯之职也戎伐凡伯于楚丘以归见卫不救王臣之患也为狄所灭则有由矣丙寅】八年春宋公卫侯遇于垂【遇无诸侯相见之礼也垂杜氏曰卫地太丘也今东昌路曹州济隂县有垂亭　左氏传齐侯将平宋卫有防期宋公以币请于卫请先相见卫侯许之故遇于太丘　谷梁传不期而防曰遇遇者志相得也】三月郑伯使宛来归祊庚寅我入祊【宛郑大夫名再命例书名祊郑朝宿之邑今益都路沂州费县也古费废城在县西北来归祊以祊与鲁也郑盖欲以祊易许而鲁受之圣人以鲁受之不顺故特书入程子曰鲁有朝宿之邑在王畿之内曰许郑有朝宿之邑近于鲁曰祊时王政不修天子不廵狩鲁亦不朝郑欲以祊易许田各取其近者故使宛来归祊始以祊归鲁未言易也朝宿之邑先祖受之于先王岂可相易也郑来归而鲁受之其罪均也入者内弗受也义不可而彊入之也　左氏传郑伯请释泰山之祀而祀周公以泰山之祊易许田三月郑伯使宛来归祊不祀泰山也　公羊传宛者何郑之微者也邴者何郑汤沭之邑也天子有事于泰山诸侯皆从泰山之下诸侯皆有汤沐之邑焉其言入何难也其日何难也其言我何言我者非独我也齐亦欲之　谷梁传名宛所以贬郑伯恶与地也入者内弗受也日入恶入者也邴者郑伯所受命于天子而祭泰山之邑也　胡氏传郑伯欲以泰山之祊易许田前此来输平者以言请之矣未入地也至是来归祊者其地旣输矣未易许也周制六年五服一朝故于天子之郊有朝宿之地又六年王乃时廵诸侯各朝于方岳故于泰山之旁有汤沭之邑诸侯于王畿之内方岳之下皆有是乎成王以周公有大勲劳故特赐之许田为朝宿之地如皆有焉尽天子之郊不足为其地矣宣王以郑伯母弟懿亲故特赐之祊田为汤沐之邑如皆有焉尽泰山之旁不足为其邑矣祊近于鲁许隣于郑各以其近者相易何以不可乎用是见郑有无君之心而谓天王不复能廵狩矣用是见郑有无亲之心而敢与人以先祖所受之邑矣其言我入祊者祊非我有也入者不顺之词义不可而彊入之也】夏六月己亥蔡侯考父卒【蔡宣公名考父子封人立是为桓公　谷梁传诸侯日卒正也】辛亥宿男卒【同盟故来赴不名缺文也元年及宋人盟而谷梁以为未能同盟误矣　谷梁传宿微国也未能同盟故男卒也　胡氏传天王崩告于诸侯则不名诸侯薨以名赴而自别于太上礼也古者死而不諡不以名为讳周人以諡易名于是乎有讳礼故君薨赴于他国则曰寡君不禄敢告执事春秋之时遵用此礼凡赴者皆不以名矣经书其终虽五霸彊国齐桓晋文之盛莫不以名者是仲尼笔之也赴不以名而书其名者与鲁通也已通而不名者旧史失之尔未通而名者有所证矣故传此义者记于礼篇曰诸侯不生名夫生则不名死则名之别于太上示君臣尊卑之等盖礼之中也诸侯薨赴不以名而仲尼革之必以名书变周制矣春秋鲁史圣人修之也而孟子谓之作以此类也】秋七月庚午宋公齐侯卫侯盟于瓦屋【宋主盟故先序参盟始于此瓦屋杜氏曰周地今东昌路博平县程子曰宋为主也盟与郑絶也　左氏传以释东门之役礼也齐侯使来告成三国公使众仲对曰君释三国之图以鸠其民君之惠也寡君闻命矣敢不承受君之明徳　谷梁传外盟不日此其日何也诸侯之参盟于是始故谨而日之也诰誓不及五帝盟诅不及三王交质子不及二伯　胡氏传程氏曰宋为主盟与郑絶也大道隐而家天下然后有诰誓忠信薄而人心疑然后有诅盟盟诅烦而约剂乱然后有交质子至是倾危之俗成民不立矣春秋革薄从忠于参盟书日谨其始也周官设司盟掌盟载之法凡邦国有疑则请盟于防同听命于天子亦圣人待衰世之意尔德又下衰诸侯放恣其屡盟也不待防同其私约也不繇天子口血未干而渝盟者有矣其末至于交质子犹有不信者焉春秋谨参盟善胥命美萧鱼之防以信待人而不疑也盖有志于天下为公之世凡此类亦变周制矣】八月葬蔡宣公【程子曰速也诸侯五月而葬不及期简也　公羊传卒何以名而葬不名卒从正而葬从主人卒何以日而葬不日卒赴而葬不告　谷梁传月葬故也】九月辛卯公及莒人盟于浮来【称及内为主也莒人微者也浮来杜氏曰纪地东筦县有包来山在今益都路沂州程子曰隣国之交讲好修睦可也安用盟为公屈已与臣盟义非安也　左氏传以成纪好也　公羊传公曷为与微者盟称人则从不疑也谷梁传可言公及人不可言公及大夫　胡氏传莒小国人微者而公与之盟故特言及以讥失礼且明非大夫之罪也易曰谦尊而光卑而不可逾隐公可谓谦矣何以讥之为失礼曰谦亨君子以裒多益寡称物平施屈千乗之尊下与小国之大夫盟岂称物平施之谓乎太卑而可逾非谦德矣】螟【虫为灾也国以民为本民以食为天虫害稼则民将缺食矣此国之大故也凡螟螣螽蠡皆害稼者也故悉书之程子曰民以食为命故有灾必书】冬十有二月无骇卒【无骇鲁公子为大夫者也再命例书名胡氏以为未赐族非也柔挟溺之类皆再命者也　左氏传羽父请諡与族公问族于众仲众仲对曰天子建德因生以赐姓胙之土而命之氏诸侯以字为諡因以为族官有世功则有官族邑亦如之公命以字为展氏　公羊传此展无骇也何以不氏疾始灭也故终其身不氏　谷梁传无骇之名未有闻焉或曰隐不爵大夫也或説曰故贬之也　胡氏传无骇书名未赐族也诸侯之子为大夫则称公子其孙也而为大夫则称公孙公孙之子与异姓之臣未赐族而身为大夫则称名无骇侠之类是也已赐族而使之世为大夫则称族如仲孙叔孙季孙之类是也古者置卿必求贤德不以世官春秋之初犹为近古故无骇与侠皆书名尔其后官人以世无不赐之族或以字或以諡或以官或以邑而先王之礼亡矣至于三家专鲁六卿分晋诸侯失国出奔者相继职此由也案礼天子寰内诸侯世其禄而不嗣然则诸侯所置大夫嗣其位而不易岂礼也哉观春秋所书而是非之迹着矣治乱之效明矣】
　　【丁卯】九年春天王使南季来聘【南氏季字周大夫也王朝大夫例书字程子曰周礼大行人时聘以结诸侯之好王法之行时加聘问以襃抚诸侯乃常礼也春秋之时诸侯不修臣职朝觐之礼废絶王法所当治也不能正典刑而反聘之又不见答失道甚矣　谷梁传南氏姓也季字也聘问也聘诸侯非正也　胡氏传案周礼行人王者待诸侯有时聘以结好间问以谕志而谷梁子何以独言聘诸侯非正也古者诸侯于天子比年一小聘三年一大聘五年一朝天子于诸侯不可以若是恝故亦有聘问之礼焉隐公即位九年于此而史防不书遣使如周则是未尝聘也亦不书公如京师则是未尝朝也一不朝则贬其爵再不朝则削其地如隐公者鱼爵削地可也刑则不举遣使聘焉其斯以为不正乎经书公如京师者一朝于王所者二卿大夫如京师者五举鲁一国则天下诸侯怠慢不臣可知矣书天王来聘者七锡命者三赗葬者四则问于他邦及齐晋秦楚之大国又可知矣王之不王如此征伐安得不自诸侯出乎诸侯之不臣如此政事安得不自大夫出乎君臣上下之分易矣陪臣执国命夷狄制诸夏矣其原皆自天王失威福之柄也春秋于此盖有不得已焉尔矣】三月癸酉大雨震电庚辰大雨雪【大雨非常也震雷也电雷之光也大雨雪亦非常也旣雷电大雨矣又复大雨雪此八日之间隂阳失节书之以纪异朱子曰隂气凝聚在内者不得出则奋击而为雷伤气伏隂之内不得出则爆开而为电隂阳蒸鬰而成雨阳和隂则为雪也程子曰隂阳运动有常而无忒凡失其度皆人为感之也故春秋灾异必书汉儒传其説而不达其理故所言多妄三月大雨震电不时灾也大雨雪非常为大亦灾也　左氏传大雨霖以震书始也大雨雪亦如之书时失也凡雨自三日以往为霖平地尺为大雪　公羊传大雨震电何以书记异也何异尔不时也大雨雪何以书记异也何异尔俶甚也　谷梁传震雷也电霆也大雨雪志防数也八日之间再有大变隂阳错行故谨而日之也雨月志正也　胡氏传震电者阳精之发雨雪者隂气之凝周三月夏之正月也雷未可以出电未可以见而大震电此阳失节也雷已出电已见则雪不当复降而大雨雪此隂气纵也夫隂阳运动有常而无忒凡失其度人为感之也今阳失节而隂气緃公子翚之防兆矣钟巫之难萌矣春秋灾异必书虽不言其事应而事应具存惟明于天人相感之际响应之理则见圣人所书之意矣】挟卒【挟鲁大夫名也再命例书名与无骇柔溺同不日缺文也　公羊传侠者何吾大夫之未命者也　谷梁传侠者所侠也弗大夫者隐不爵大夫也隐之不爵大夫何也曰不成为君也】夏城郎【郎杜氏曰鲁地今济寜路钜野县程子曰不时也左氏传书不时也　胡氏传城者御暴保民之所而城有制役有时大都不过三国之一邑无百雉之城制也鲁尝城费城郈其后复堕焉则越礼而非制矣凡土功龙见而戒事火见而致用水昏正而栽日至而毕时也隐公城中丘城郎而皆以夏则妨农务而非时矣城不逾制役不违时又当分财用平板榦称畚筑程土物议逺迩略基址揣厚薄仞沟洫具糇粮度有司量功命日不愆于素然后为之可也况失其时制妄兴大作无爱养斯民之意者其罪之轻重见矣】秋七月【无事例书时书首月　谷梁传无事焉何以书不遗时也】冬公防齐侯于防【防杜氏曰鲁地今益都路沂州费县防田也　左氏传谋伐宋也　谷梁传防者外为主焉尔　胡氏传周官行人曰时防以发四方之禁此谓非时而合诸侯以禁止天下之不义也列国何为有此名凡书防皆讥也谓非王事相防聚尔左氏称宋公不王郑伯以王命讨之使来告命防于防谋伐宋也于中丘为师期也亦谓之非王事可乎曰以王命讨宋而听征讨之禁于王都虽召陵之举不是及矣始则私相防为谋于防中则私相盟为师期于邓终则乗败人而深为利以取二邑归诸已奉王命讨不庭者果如是乎经之书防书伐而不异其文以此】
