<!-- { "loadSidebar": true } -->
　　【乙巳】十有一年春楚子伐麇【君亲将例书爵麇嬴姓子爵国在今襄阳路均州勋县左氏传厥貉之会麇子逃归春楚子伐麇成大心败麇师于防渚潘崇复伐麇至于锡宂】夏叔彭生会晋郤缺于承匡【叔氏彭生名郤氏缺名皆三命之大夫也承匡即匡也宋地　左氏传叔仲惠伯会晋郤缺于承匡谋诸侯之从于楚者】秋曹伯来朝【左氏传曹文公来朝即位而来见也】公子遂如宋【左氏传襄仲聘于宋且言司城荡意诸而复之因贺楚师之不害也】狄侵齐冬十月甲午叔孙得臣败狄于咸【狄莫知其种与地而左氏曰长狄鄋瞒咸杜氏曰鲁地今案开州濮阳县之咸城乃衞地也近于赤狄而鲁无咸城若然当是赤狄未详孰是然狄自此败之后惟十三年侵衞见经他则书曰某狄则知其狄乃緫称此则不书何种难以臆说然既曰鄋瞒由是遂亡何以十三年又书狄侵衞若言赤狄则又不当三传载其事如此详缺其疑可也　左氏传鄋瞒侵齐遂伐我公卜使叔孙得臣追之吉侯叔夏御庄叔绵房甥为右富父终甥驷乗败狄于咸获长狄侨如富父终甥摏其喉以戈杀之埋其首于子驹之门以命宣伯初宋武公之世鄋瞒伐宋司徒皇父帅师御之耏班御皇父充石公子谷甥为右司宼牛父驷乗以败狄于长丘获长狄縁斯皇父之二子死焉宋公于是以门赏耏班使食其征谓之耏门晋之灭潞也获侨如之弟樊如齐襄公之二年鄋瞒伐齐齐王子成父获其弟荣如埋其首于周首之北门衞人获其季弟简如鄋瞒由是遂亡　公羊传狄者何长狄也兄弟三人一者之齐一者之鲁一者之晋其之齐者王子成父杀之其之鲁者叔孙得臣杀之则未知其之晋者也其言败何大之也其日何大之也其地何大之也何以书记异也　谷梁传败狄于咸不言帅师而言败何也直败一人之辞也一人而曰败何也以众焉言之也传曰长狄也弟兄三人佚宕中国瓦石不能害叔孙得臣最善射者也射其目身横九断其首而载之眉见于轼然则何为不言获也曰古者不重创不禽二毛故不言获为内讳也其之齐者王子成父杀之则未知其之晋者也　胡氏传左氏称此长狄也而刘敞以为非夫春秋正名之书其称狄也或曰狄或曰白狄或曰赤狄其称戎也或曰戎或曰山戎或曰姜戎或曰陆浑之戎不别其种类书之于策后亦无所攷矣】
　　【丙午】十有二年春王正月郕伯来奔【孙氏曰庄八年郕降于齐师自是入于齐为附庸此书来奔为齐所迫也　左氏传郕伯卒郕人立君太子以夫钟与郕邽来奔公以诸侯逆之非礼也故书曰郕伯来奔不书地尊诸侯也　公羊传盛伯者何失地之君也何以不名兄弟辞也】杞伯来朝【杞本公爵国弱自降或子或伯俱非贬也　左氏传杞桓公来朝始朝公也】二月庚子子叔姬卒【子叔姬文公之女也称子有父之辞不系国未嫁也公谷以称子为贵之非也啖氏曰书子明是时君之子也传云母姊妹有何义哉赵氏曰时君之女故曰子非先君之女也　左氏传且请絶叔姬而无絶昬公许之二月叔姬卒不言杞絶也书叔姬言非女也　公羊传子叔姬卒此未适人何以卒许嫁矣妇人许嫁字而筓之死则以成人之丧治之其称子何贵也其贵奈何母弟也　谷梁传其曰子叔姬贵也公之母姊妹也其一传曰许嫁以卒之也男子二十而冠冠而列丈夫三十而娶女子十五而许嫁二十而嫁】夏楚人围巢【楚人将卑师少也巢爵姓缺国在今庐州路无为州巢县　左氏传楚令尹大孙伯卒成嘉为令尹羣舒叛楚夏子孔执舒子平及宗子遂围巢】秋滕子来朝【左氏传滕昭公来朝亦始朝公也】秦伯使术来聘【此西乞术也再命例书名无襃贬左氏传秦伯使西乞术来聘且言将伐晋襄仲辞玉曰君不忘先君之好照临鲁国鎭抚其社稷重之以大器寡君敢辞玉对曰不腆敝器不足辞也主人三辞賔荅曰寡君愿徼福于周公鲁公以事君不腆先君之敝器使下臣致诸执事以为瑞节要结好命所以借寡君之命结二国之好是以敢致之襄仲曰不有君子其能国乎国无陋矣厚贿之　公羊传秦伯使遂来聘遂者何秦大夫也秦无大夫此何以书贤缪公也何贤乎缪公以为能变也其为能变奈何惟諓諓善竫言俾君子易怠而况乎我多有之惟一介断断焉无他技其心休休能有容是难也】冬十有二月戊午晋人秦人战于河曲【二国书人将卑师少也不书及是非钧也河曲杜氏曰晋地今平阳路河中府河东县之南程子曰凡战皆以主人及客秦曲故不云晋及张氏曰不书及盖言二国曲直无以相尚也黩兵残民甚矣　左氏传秦为令狐之役故冬秦伯伐晋取羁马晋人御之赵盾将中军荀林父佐之郤缺将上军臾骈佐之栾盾将下军胥甲佐之范无恤御戎以从秦师于河曲臾骈曰秦不能久请深垒固军以待之从之秦人欲战秦伯谓士会曰若何而战对曰赵氏新出其属曰臾骈必实为此谋将以老我师也赵有侧室曰穿晋君之壻也有宠而弱不在军事好勇而狂且恶臾骈之佐上军也若使轻者肆焉其可秦伯以璧祈战于河十二月戊午秦军掩晋上军赵穿追之不及反怒曰裹粮坐甲固敌是求敌至不击将何俟焉军吏曰将有待也穿曰我不知谋将独出乃以其属出宣子曰秦获穿也获一卿矣秦以胜归我何以报乃皆出战交绥秦行人夜戒晋师曰两君之士皆未愸也明日请相见也臾骈曰使者目动而言肆惧我也将遁矣薄诸河必败之胥甲赵穿当军门呼曰死伤未收而弃之不惠也不待期而薄人于险无勇也乃止秦师夜遁复侵晋入瑕　公羊传战于河曲此偏战也何以不言师败绩敌也曷为以水地河曲疏矣河千里而一曲也　谷梁传战于河曲不言及秦晋之战已亟故略之也　胡氏传秦伯亲将晋上卿赵盾御之其称人何为令狐之役故也秦纳不正遂非积忿晋不谢秦潜师御之是以暴兵连祸至此极也凡战皆以主人及客者处已之道寡怨之方王者之事其不书晋及何也前年秦师来伐晋不言战者晋已服矣故狄秦而免晋今又为此役则秦曲甚矣故不以晋为主惟动大众从秦师不奉词令以止之也故贬而称人此轻重之权衡也】季孙行父帅师城诸及郓【诸郓郑氏曰莒鲁所争之邑也诸今益都路密州诸城县郓今益都路沂州也孙氏曰郓莒鲁所争之邑帅师而城畏莒故也　左氏传城诸及郓书时也谷梁传称帅师言有难也】
　　【丁未】十有三年春王正月夏五月壬午陈侯朔卒【共公名朔子平国立是为灵公】邾子蘧蒢卒【文公名蘧蒢子玃且立是为定公左氏传邾文公卜迁于绎史曰利于民而不利于君邾子曰苟利于民孤之利也天生民而树之君以利之也民既利矣孤必与焉左右曰命可长也君何弗为邾子曰命在养民死之短长时也民苟利矣迁也吉莫如之遂迁于绎五月邾文公卒君子曰知命】自正月不雨至于秋七月【大旱也不书旱可知】世室屋坏【世室鲁公伯禽之庙室也　程子曰观春秋中文公事宗庙最为不谨遂有世室屋坏之变天人之际可不畏哉左氏传大室之屋坏书不共也　公羊传世室屋坏世室者何鲁公之庙也周公称大庙鲁公称世室羣公称宫此鲁公之庙也曷为谓之世室世室犹世室也世世不毁也周公何以称大庙于鲁封鲁公以为周公也周公拜乎前鲁公拜乎后曰生以养周公死以为周公主然则周公之鲁乎曰不之鲁也封鲁公以为周公主然则周公曷为不之鲁欲天下之一乎周也鲁祭周公何以为牲周公用白牡鲁公用骍犅羣公不毛鲁祭周公何以为盛周公盛鲁公焘羣公廪世室屋坏何以书讥何讥尔久不修也　谷梁传大室屋坏者有坏道也讥不修也大室犹世室也周公曰大庙伯禽曰大室羣公曰宫礼宗庙之事君亲割夫人亲舂敬之至也为社稷之主而先君之庙坏极称之志不敬也　胡氏传世室鲁公之庙也周公称大庙鲁公称世室羣公称宫书世室屋坏讥久不修也何以知久乎自正月不雨则无坏道也不雨凡七月而先君之庙坏不恭甚矣凡此皆志文公怠慢不谨事宗庙以致鲁国衰削之由垂戒切矣】冬公如晋衞侯会公于沓【沓杜氏曰地阙　左氏传公如晋朝且寻盟衞侯会公于沓请平于晋公还郑伯会公于棐亦请平于晋公皆成之郑伯与公宴于棐子家赋鸿鴈季文子曰寡君未免于此文子赋四月子家赋载驰之四章文子赋采薇之四章郑伯拜公荅拜】狄侵衞【以地攷之当是赤狄】十有二月己丑公及晋侯盟公还自晋郑伯会公于棐【棐郑地即棐林也在今汴梁路均州新郑县公羊传还者何善辞也何善尔徃党卫侯会公于沓至得与晋侯盟反党郑伯会公于斐故善之也　谷梁传还者事未毕也自晋事毕也】
