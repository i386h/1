<!-- { "loadSidebar": true } -->
　　【丙子】十有七年春小邾子来朝【左氏传小邾穆公来朝与之燕季平子赋采菽穆公赋菁菁者莪昭子曰不有以国其能久乎】夏六月甲戌朔日有食之【左氏传祝史请所用币昭子曰日有食之天子不举伐鼓于社诸侯用币于社伐鼓于朝礼也平子御之曰止也唯正月朔慝未作日有食之于是乎有伐鼓用币礼也其余则否大史曰在此月也日过分而未至三辰有灾于是乎百官降物君不举辟移时乐奏鼓祝用币史用辞故夏书曰辰不集于房瞽奏鼓啬夫驰庶人走此月朔之谓也当夏四月是谓孟夏平子弗从昭子退曰夫子将有异志不君君矣】秋郯子来朝【左氏传公与之宴昭子问焉曰少皥氏鸟名官何故也郯子曰吾祖也我知之昔者黄帝氏以云纪故为云师而云名炎帝氏以火纪故为火师而火名共工氏以水纪故为水师而水名太皥氏以龙纪故为龙师而龙名我髙祖少皥挚之立也凤鸟适至故纪于鸟为鸟师而鸟名凤鸟氏歴正也鸟氏司分者也伯赵氏司至者也青鸟氏司啓者也丹鸟氏司闭者也祝鸠氏司徒也鴡鸠氏司马也鸤鸠氏司空也爽鸠氏司冦也鹘鸠氏司事也五鸠鸠民者也五雉为五工正利器用正度量夷民者也九扈为九农正扈民无淫者也自颛顼以来不能纪逺乃纪于近为民师而命以民事则不能故也仲尼闻之见于郯子而学之既而告人曰吾闻之天子失官学在四夷犹信】八月晋荀吴帅师灭陆浑之戎【将尊师少无襃贬左氏传九月丁卯晋荀吴帅师涉自棘津使祭史先用牲于雒陆浑人弗知师从之庚午遂灭陆浑数之以其贰于楚也陆浑子奔楚其众奔甘鹿周大获宣子梦文公携荀吴而授之陆浑故使穆子帅师献俘于文宫　胡氏传林父之于潞氏士防之于甲氏荀吴之于陆浑戎皆灭之也而林父士防称师称人荀吴举其名氏何哉夷不乱华陆浑之戎密迩王室而纵之杂处则非膺戎狄别内外之义也与辟土服逺以图彊霸则异矣然举其名氏非襃词也才得无贬耳则穷兵于逺虚内事外者可知矣】冬有星孛于大辰【星变也大辰东方房心之间左氏宋衞陈郑同日火之说近诬胡氏为王室乱越灭吴之说亦未尽善俱臆言也　左氏传西及汉申须曰彗所以除旧布新也天事恒象今除于火火出必布焉诸侯其有火灾乎梓愼曰往年吾见之是其征也火出而见今兹火出而章必火入而伏其居火也久矣其与不然乎火出于夏为三月于商为四月于周为五月夏数得天若火作其四国当之在宋衞陈郑乎宋大辰之虚也陈大皥之虚也郑祝融之虚也皆火房也星孛及汉汉水祥也衞颛顼之虚也故为帝丘其星为大水水火之牡也其以丙子若壬午作乎水火所以合也若火入而伏必以壬午不过其见之月郑禆灶言于子产曰宋衞陈郑将同日火若我用瓘斚玉瓒郑必不火子产弗与　公羊传孛者何彗星也其言于大辰何在大长也大辰者何大火也大火为大辰伐为大辰北辰亦为大辰何以书记异也　谷梁传一有一亡曰有于大辰者滥于大辰也　胡氏传大辰心也心为明堂天子之象其前星太子后星庶子孛星加心象天子适庶将分争也后五年景王崩王室乱刘子单子立王猛尹氏召伯立子朝歴数载而后定至哀十三年有星孛于东方不言宿名者不加宿也当是时吴人僭乱凭陵上国日敝于兵暴骨如莾其戾气所感固将壅吴而降之罚也故氛祲所指在于东方假手越人吴国遂灭天之示人显矣史之有占明矣】楚人及吴战于长岸【楚人将卑师少也吴将尊师少也列阵相敌例书战据事直书无襃贬长岸楚地　左氏传吴伐楚阳匄为令尹卜战不吉司马子鱼曰我得上流何故不吉且楚故司马令我请改卜令曰鲂也以其属死之楚师继之尚大克之吉战于长岸子鱼先死楚师继之大败吴师获其乘舟余皇使随人与后至者守之环而堑之及泉盈其隧炭陈以待命吴公子光请于其众曰丧先王之乘舟岂唯光之罪众亦有焉请借取之以救死众许之使长鬛者三人潜伏于舟侧曰我呼余皇则对师夜从之三呼皆迭对楚人从而杀之楚师乱吴人大败之取余皇以归　公羊传诈战不言战此其言战何敌也　谷梁传两夷狄曰败中国与夷狄亦曰败楚人及吴战于长岸进楚子故曰战　胡氏传言战不言败胜负敌也楚地五千里带甲数十万战胜诸侯威服天下本非吴敌也惟不能去谗贱货使费无极以谗胜囊瓦以货行而防士竒才为敌国用故日以侵削至鸡父之师七国皆败柏举之战国破君奔几于亡灭吴日益彊而楚削矣是故为国必以得贤为本劝贤必以去谗贱货为先不然虽广土众民不足恃也攷其所书本末彊弱之由其为后世戒明矣】
　　【丁丑】十有八年春王三月曹伯须卒【平公名须弟通立是为隐公　左氏传三月曹平公卒】夏五月壬午宋衞陈郑灾【来告故书　左氏传夏五月火始昬见丙子风梓愼曰是谓融风火之始也七日其火作乎戊寅风甚壬午大甚宋衞陈郑皆火梓愼登大庭氏之库以望之曰宋衞陈郑也数日皆来告火禆灶曰不用吾言郑又将火郑人请用之子产不可子太叔曰宝以保民也若有火国几亡可以救亡子何爱焉子产曰天道逺人道迩非所及也何以知之灶焉知天道是亦多言矣岂不或信遂不与亦不复火郑之未灾也里析告子产曰将有大祥民震动国几亡吾身泯焉弗良及也国迁其可乎子产曰虽可吾不足以定迁矣及火里析死矣未葬子产使舆三十人迁其柩火作子产辞晋公子公孙于东门使司冦出新客禁旧客勿出于宫使子寛子上巡羣屏摄至于大宫使公孙登徙大使祝史徙主祏于周庙告于先君使府人库人各儆其事商成公儆司宫出旧宫人寘诸火所不及司马司冦列居火道行火所焮城下之人伍列登城明日使野司冦各保其征郊人助祝史除于国北禳火于冥回禄祈于四鄘书焚室而寛其征与之材三日哭国不市使行人告于诸侯宋衞皆如是陈不救火许不吊灾君子是以知陈许之先亡也　公羊传何以书记异也何异尔异其同日而俱灾也外异不书此何以书为天下记异也　谷梁传其志以同日也其日亦以同日也或曰人有谓郑子产曰某日有灾子产曰天者神子恶知之是人也同日为四国灾也　胡氏传案左氏郑灾子产临事而备至于书焚室而寛其征与之材三日哭国不市使行人告于诸侯宋衞皆如是陈不救火许不吊灾君子以是知陈许之先亡也初禆灶言于子产宋衞陈郑将同日火若我用瓘斚玉瓒郑必不火子产弗与及郑既灾灶曰不用吾言郑又将火郑人请用之子产不可曰天道逺人道迩非所及也何以知之亦不复火禆灶所言盖以象推非妄也而郑不复火者子产当国方有令政此以德消变之验矣是知吉凶祸福固有可移之理古人所以必先人事而后言命也】六月邾人入鄅【鄅防姓子爵国在今益都路沂州临沂县故开阳县城　左氏传鄅人借稻邾人袭鄅鄅人将闭门邾人羊罗摄其首焉遂入之尽俘以归鄅子曰余无归矣从帑于邾邾庄公反鄅夫人而舍其女】秋葬曹平公【不书月日缺文也　左氏传往者见周原伯鲁焉与之语不说学归以语闵子马闵子马曰周其乱乎夫必多有是说而后及其大人大人患失而惑又曰可以无学无学不害不害而不学则苟而可于是乎下陵上替能无乱乎夫学殖也不殖将落原氏其亡乎】冬许迁于白羽【白羽一名析楚邑也在今河南府路邓州内乡县　左氏传楚左尹王子胜言于楚子曰许于郑仇敌也而居楚地以不礼于郑晋郑方睦郑若伐许而晋助之楚丧地矣君盍迁许许不专于楚郑方有令政许曰余旧国也郑曰余俘邑也叶在楚国方城外之蔽也土不可易国不可小许不可俘雠不可啓君其图之楚子説冬楚子使王子胜迁许于析实白羽】
　　【戊寅】十有九年春宋公伐邾【左氏传鄅夫人宋向戌之女也故向宁请师二月宋公伐邾围虫三月取之乃尽归鄅俘　胡氏传案左氏宋公伐邾围虫取之而经不书围与取何也初鄅人借稻邾人袭鄅尽俘之鄅子曰余无归矣从帑于邾邾子反其夫人而舍其女夫人宋向戌之女也故向宁请师围虫取之尽归鄅俘此所谓声罪执言之兵归鄅之俘其善意也故书伐邾而释其取邑之罪此亦善善长恶恶短之义】夏五月戊辰许世子止弑其君买【案左氏曰许悼公疟疾戊辰饮世子止之药而卒世子奔晋则是世子止以药弑其君父也据事直书尔而又曰尽心力以事君舍药物可也何其言自相背如此　左氏传夏许悼公疟五月戊辰饮太子止之药卒太子奔晋书曰弑其君君子曰尽心力以事君舍药物可也　谷梁传日弑正卒也正卒则止不弑也不弑而曰弑责止也止曰我与夫弑者不立乎其位以与其弟虺哭泣歠飦粥嗌不容粒未逾年而死故君子即止自责而责之也　胡氏传案左氏许悼公疟戊辰饮世子止之药卒书曰弑其君者止不尝药也古者医不三世不服其药夫子之所愼者三疾居其一季康子馈药曰丘未达不敢尝敬愼其身如此也而于君父可忽乎君有疾饮药臣先尝之父有疾饮药子先尝之盖言愼也止不择医而轻用其药药不先尝而误进于君是有忽君父之心而不愼矣自小人之情度之世子弑君欲速得其位而止无此心故曰我与夫弑者不立乎其位哭泣歠飦粥嗌不容粒未逾年而卒无此心故被以大恶而不受自君子听之止不尝药是忽君父之尊而不愼也而止有此心忽君父之尊而不愼此簒弑之萌坚氷之渐而春秋之所谨也有此心故加以大恶而不得辞书许世子止弑君乃除恶于微之意也而或者顾以操刃而弑与不躬进药及进药而不尝三者罪当殊科疑于三传之説则误矣必若此言夫人而能为春秋奚待于圣笔乎墨翟兼爱岂其无父杨朱为我岂其无君孟轲氏辞而辟之以为禽兽逼人人将相食后世推明其功不在禹下未有讥其过者知此説则知止不尝药春秋以为弑君之意矣】己卯地震秋齐髙发帅师伐莒【髙氏发名三命大夫　左氏传秋齐髙发帅师伐莒莒子奔纪】
