<!-- { "loadSidebar": true } -->
　　【辛亥】二十有四年春王三月刻桓宫桷【刻镂也桷椽也丹楹非矣刻桷又甚焉　左氏传皆非礼也御孙谏曰臣闻之俭徳之共也侈恶之大也先君有共徳而君纳诸大恶无乃不可乎弗聼　公羊传何以书讥何讥尔刻桓宫桷非礼也谷梁传礼天子之桷斲之砻之加密石焉诸侯之桷斲之砻之大夫斲之士斲本刻桷非正也夫人所以崇宗庙也取非礼与非正而加之于宗庙以饰夫人非正也刻桓宫桷丹桓宫楹斥言桓宫以恶庄也　胡氏传公将逆姜氏丹桓宫之楹刻其桷为盛饰以夸示之此非特有童心而已御孙谏曰俭徳之共也侈恶之大也先君有共徳而君纳诸大恶无乃不可乎自常情观之丹楹刻桷疑若小失而春秋详书于防御孙以为大恶何也桓公见杀于齐则不能复而盛饰其宫夸示仇人之女乃有乱心废人伦悖天道而不知王者也御孙知为大恶而不敢尽言春秋谨礼于防正后世人主之心术者也故详书于防斥言桓宫以恶庄公以为后鉴也】葬曹庄公【不书日缺文也】夏公如齐逆女秋公至自齐【亲迎止当迎于所馆不当至齐夏如齐而秋方至其失礼甚矣　公羊传何以书亲迎礼也　谷梁传亲迎恒事也不志此其志何也不正其亲迎于齐也　胡氏传谷梁子曰亲迎常事也不志此其志何也不正其亲迎于齐也或曰常事不志歳事之常也亲迎可以常乎则其説误矣所谓常者其事非一有月事之常则视朔是也有时事之常则搜狩是也有歳事之常则郊祀雩祭之类是也有合礼之常则婚姻纳币逆女至归之类是也凡此类合礼之常则不志矣其志则于礼不合将以为戒者也若夫崩薨卒葬即位之类不以礼之合否而皆书此人道始终之大变也其于亲迎异矣】八月丁丑夫人姜氏入戊寅大夫宗妇觌用币【夫人庄公夫人哀姜也书入不书至不告庙也觌礼见也币帛也书用币者不宜用失礼也孙氏曰庄公欲夸宠之故使同宗大夫之妇用币以见也妇人榛栗枣脩告防而已使大夫宗妇觌用币失礼甚矣左氏传哀姜至公使宗妇觌用币非礼也御孙曰男贽大者玉帛小者禽鸟以章物也女贽不过榛栗枣脩以告防也今男女同贽是无别也男女之别国之大节也而由夫人乱之无乃不可乎　公羊传其言入何难也其言日何难也其难奈何夫人不偻不可使入与公有所约然后入宗妇者何大夫之妻也觌者何见也用者何用者不宜用也见用币非礼也然则曷为枣栗云乎腵脩云乎　谷梁传入者内弗受也日入恶入者也何用不受也以宗庙弗受也其以宗庙弗受何也娶仇人子弟以荐舍于前其义不可受也戊寅大夫宗妇觌用币觌见也礼大夫不见夫人不言及不正行其妇道故列数之也男子之贽羔雁雉腒妇人之贽枣栗鍜脩用币非礼也用者不宜用者也大夫国体也而行妇道恶之故谨而日之也　胡氏传何以不致不可见乎宗庙也姜氏齐襄公之女入者不顺之词以宗庙为弗受也昬义以正始为先而公不与夫人皆至姜氏不从公而入已失夫妇之正弑闵孙邾之乱兆矣庄公不胜其母越礼逾时俟仇人之女荐舍于宗庙以成好合卒使宗嗣不立弑逆相仍防至亡国故春秋详书其事以着庄公不孝之罪为后戒也礼夫人至大夫郊迎明曰执贽以见宗妇大夫之妻也公事曰见私事曰觌见夫人礼也曷为以私言之夫人不可见乎宗庙则不可以临诸臣故以私言之也觌用币何以书男贽大者玉帛小者禽鸟以章物也女贽不过榛栗枣脩以告防也今男女同贽是无别也公子牙庆父之乱兆矣春秋详书正始之道也】大水　冬戎侵曹曹羁出奔陈赤归于曹【戎侵曹纳赤也曹羁曹世子也称曹羁与郑忽之义同赤曹之庶公子与突之义同公羊以曹羁为大夫又公羊谷梁俱以赤为郭公谬説也　公羊传曹羁者何曹大夫也曹无大夫此何以书贤也何贤乎曹羁戎将侵曹曹羁谏曰戎众而无义君请勿自敌也曹伯曰不可三谏不从遂去之故君子以为得君臣之义也赤者何曹无赤也盖郭公也　谷梁传赤盖郭公也何为名也礼诸侯无外归之义外归非正也　胡氏传杜预谓羁盖曹世子也曹伯巳葬犹不称爵者以防弱不能君故为戎所逐尔赤者曹之庶公子归易词也宋人执郑祭仲而忽出突归权在宋也戎侵曹而羁出赤归制在戎也使郑忽曹羁明而能断虽有宋戎之众突赤之孽何縁而起以国储君副不能自定其位于谁责而可故虽以国氏皆不书爵为居正者之戒】郭公【公谷以为曹赤非也杜氏以为缺文啖氏曰郭公之下必知有字缺文也胡氏传用师氏説以为郭亡与梁亡例同义亦通　公羊传郭公者何失地之君也　胡氏传此郭公者义不可晓而先儒或以为郭亡者于传有之齐桓公之郭问父老曰郭何故亡曰以其善善而恶恶也公曰若子之言乃贤君也何至于亡父老曰郭君善善不能用恶恶不能去所以亡也攷其时与事谓之郭亡理或然也夫善善而不能用则无贵于知善恶恶而不能去则无贵于知恶未之或知者犹有所觊也夫既或知之矣不能行其所知君子所以髙举逺引小人所以肆行而无忌惮也然则非有能亡郭者郭自亡尔】
　　【壬子】二十有五年春陈侯使女叔来聘【女叔陈卿四命例书字　左氏传始结陈好也嘉之故不名　谷梁传其不名何也天子之命大夫也】夏五月癸丑卫侯朔卒【惠公名朔即位四年而出奔二公子立公子黔牟又八年齐宋陈蔡伐卫逐黔牟而纳之至是卒子赤立是为懿公】六月辛未朔日有食之鼓用牲于社【左氏传非常也唯正月之朔慝未作日有食之于是乎用币于社伐鼓于朝　公羊传日食则曷为鼓用牲于社求乎隂之道也以朱丝营社或曰胁之或曰为闇恐人犯之故营之　谷梁传言日言朔食正朔也鼓用牲于社鼓礼也用牲非礼也天子救日置五麾陈五兵五鼓诸侯置三麾陈三鼓三兵大夫击门士击柝言充其阳也　胡氏传案礼诸侯旅见天子入门不得终礼者四而日食与焉古者固以是为大变人君所当恐惧修省以答天意而不敢忽也故夏书曰乃季秋月朔辰弗集于房瞽奏鼓啬夫驰庶人走周官鼓人救日月则诏王鼔大仆凡军旅田役賛王鼓救日月亦如之诸侯用币于社伐鼓于朝退而自责皆恐惧修省以答天意而不敢忽也然则鼓用牲于社何以书讥不鼓于朝而鼓于社又用牲则非礼矣】伯姬归于杞【伯姬桓公女也逆不使卿但书归而已　谷梁传其不言逆何也逆之道防无足道焉尔　胡氏传其不言逆何也逆者非卿其名姓不登于史防则书归以志礼之失也大夫来逆名姓已登于史防足以志其失矣犹书归者以别于大夫之自逆者也犹书归者纪伯姬是也自逆者莒庆齐髙固是也】秋大水鼓用牲于社于门【左氏传亦非常也凡天灾有币无牲非日月之眚不鼓　公羊传其言于社于门何于社礼也于门非礼也　谷梁传髙下有水灾曰大水既戒鼓而骇众用牲可以已矣救日以鼓兵救水以鼓众】冬公子友如陈【公子友字成季桓公子也公子为大夫三命者例书公子某如陈报女叔之聘也】
　　【癸丑】二十有六年春公伐戎夏公至自伐戎【报济西之役也其至危之也】曹杀其大夫【不名缺文也公羊曰众也赵氏曰假如不死节岂有尽杀之乎啖氏曰称国者明死者全无罪死者又无名节故不纪字也孙氏曰不书名氏者脱之也　公羊传何以不名众也曷为众杀之不死于曹君者也君死乎位曰灭曷为不言其灭为曹羁讳也此盖战也何以不言战为曹羁讳也　谷梁传言大夫而不称名姓无命大夫也无命大夫而曰大夫贤也为曹羁崇也　胡氏传称国以杀者国君大夫与谋其事不请于天子而擅杀之也义系于杀则止书其官曹杀其大夫宋人杀其大夫是也义系于人则兼书其名氏楚杀其大夫得臣陈杀其大夫泄冶之类是也然杀大夫而曰大夫与谋其事何也与谋其事者用事之大夫也见杀者之是非有不足纪也故止书其官而不録其名氏也古者诸侯之卿大夫士命于天子而诸侯不敢专命也其有罪则请于天子而诸侯不敢专杀也及春秋时国无大小卿大夫士皆专命之而不以告于王朝有罪无罪皆专杀之而不以归于司寇无王甚矣五伯三王之罪人而葵丘之防犹曰无专杀大夫故春秋明书于防备天子之禁也凡诸侯之大夫方其交政中华防盟征伐虽齐晋上卿止録其名氏至于见杀虽曹莒小国亦书其官或抑或扬或夺或与圣人之大用也明此然后可以司赏罚之权矣】秋公防宋人齐人伐徐【徐嬴姓子爵国在今淮安路泗州临淮县后北迁在今汴梁路徐州书公防而宋先序宋主兵也　胡氏传案书伯禽尝征徐戎则戎在徐州之域为鲁患旧矣是年春公伐戎秋又伐徐者必戎与徐合兵表里为鲁国之患也故虽齐宋将卑师少而公独亲行其不致者役不淹时而齐人同防则无危殆之忧矣】冬十有二月癸亥朔日有食之
