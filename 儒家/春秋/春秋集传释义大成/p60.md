<!-- { "loadSidebar": true } -->
　　【丙辰】四年春王正月公及齐侯平莒及郯莒人不肯公伐莒取向【郯嬴姓子爵国在今淮安路海宁州向莒邑也左氏传公及齐侯平莒及郯莒人不肯公伐莒取向非礼也平国以礼不以乱伐而不治乱也以乱平乱何治之有无治何以行礼　公羊传此平莒也其言不肯何辞取向也　谷梁传公及齐侯平莒及郯莒人不肯及者内为志焉尔平者成也不肯者可以肯也公伐莒取向伐犹可取向甚矣莒人辞不受治也伐莒义兵也取向非也乗义而为利也　胡氏传心不偏党之谓平以此心平物者物必顺以此心平怨者怨必释惟小人不能宅心之若是也虽以势力彊之而有不获成者矣夫以齐鲁大国平郯莒小邦冝其降心聼命不待文告之及也然而莒人不肯则以宣公心有所私系失平怨之本耳故书取以着其罪及所欲也平者成也取者盗也不肯者心弗允从莫能彊之者也以利心圗成虽彊大者不能行之于弱小春秋书此戒后世之不知治其本者故行有不得者反求诸已斯可矣】秦伯稻卒【不日阙文也共公名稻子荣立是为桓公不书葬不往会也】夏六月乙酉郑公子归生弑其君夷【灵公名夷陈氏曰公子宋有无君之心非归生孰禁之于归生乎谋先然而弗禁则贼由归生而已故不以罪宋而罪归生与书赵盾之义同　左氏传楚人献鼋于郑灵公公子宋与子家将见子公之食指动以示子家曰他日我如此必尝异味及入宰夫将解鼋相视而笑公问之子家以告及食大夫鼋召子公而弗与也子公怒染指于鼎尝之而出公怒欲杀子公子公与子家谋先子家曰畜老犹惮杀之而况君乎反谮子家子家惧而从之夏弑灵公书曰郑公子归生弑其君夷权不足也君子曰仁而不武无能达也凡弑君称君君无道也称臣臣之罪也　胡氏传首谋弑逆者公子宋也惧谮而从之者归生也而以归生为首恶何也夫乱臣贼子欲动其恶而不从者未有能全其身而不死也故季子然问仲由冉求其从之者欤子曰弑父与君亦不从也是以死节许二子矣归生惧谮而从公子宋特无求路不可夺之死节耳书为首恶不亦过乎曰归生与宋并为大夫乃贵戚之卿同执国政可以不从一也尝统大师与宋人战获其元帅已得兵权可以不从二也闻宋逆谋登时而觉先事诛之犹反手耳夫据杀生之柄仗大义以制人使人听己犹犬羊之伏于虎也何畏于人惧其见杀而从之也哉计不出此顾以畜老惮杀比方君父归生之心悖矣故春秋舍公子宋而以弑君之罪归之为后世鉴若司马亮沈庆之等苟知此义则能讨罪人不至于失身为贼所制矣】赤狄侵齐【齐为方伯之国不能称职而狄得以数侵之见中国之甚弱也】秋公如齐公至自齐　【胡氏传君行告至常事不书宣公比年如齐而皆致者危之也夫以簒弑谋于齐而取国以土地赂齐而请会以卑屈事齐而求安上不知有天王下不知有方伯惟利交是奉而可保乎髙固之事亦殆矣故比年如齐而皆致以戒后世之欲利有攸往者惟义之与比为可安耳】冬楚子伐郑　【左氏传楚子伐郑郑未服也】
　　【丁巳】五年春公如齐夏公至自齐【宣公因齐而立故比年如齐　左氏传公如齐髙固使齐侯止公请叔姬焉夏公至自齐书过也】秋九月齐髙固来逆子叔姬【髙氏固名齐三命大夫子叔姬宣公女也有父例书子此髙固自逆而娶也　左氏传齐髙固来逆女自为也故书曰逆叔姬卿自逆也　谷梁传诸侯嫁子于大夫主大夫以与之来者接内也不正其接内故不与夫妇之称也　胡氏传案左氏公如齐髙固使齐侯止公请叔姬焉书夏公至自齐秋齐髙固来逆子叔姬罪宣公也其曰来者以公自为之主称子者或谓别于先公之女也诸侯嫁女于大夫主大夫以与之者为体敌也而公自为之主压尊毁列卑朝廷慢宗庙矣夫以郑国褊小楚公子围之贵骄彊大来娶于郑子产辞而郤之使馆于外欲野赐之几不得抚有其室而宣公以鲁国周公之后逼于髙固请昬其女彊委禽焉而不能止惟不知以礼为守身之干是以得此辱也春秋详书为后世鉴欲人之必谨于礼以定其位不然卑巽妄说不近于礼奚足逺耻辱哉】叔孙得臣卒【不日阙文也必曲为之说则凿矣　胡氏传内大夫卒无有不日者以春秋鲁史也其或不日则见恩数之略尔仲遂如齐谋弑子赤叔孙得臣与之偕行在宣公固有援立之私其恩数岂略而不书日是圣人削之也君臣父子妃妾适庻人道之大伦也方仲遂以杀适立庻往谋于齐而与得臣并使也若懵然不知其谋或知之而不能救则将焉用彼相矣春秋治子赤之事专在仲遂以其内交宫禁外结彊邻大恶无所分也而叔孙得臣有同使于齐之罪故特不书日以贬之若曰大夫而不能为有无者不足加以恩数云尔】冬齐髙固及子叔姬来　【左氏传来反马也　公羊传齐髙固及子叔姬来何言乎髙固之来言叔姬之来而不言髙固之来则不可子公羊子曰其诸为其双双而俱至者与　谷梁传及者及吾子叔姬也为使来者不使得归之意也　胡氏传左氏曰反马也礼嫁女留其送马不敢自安及庙见成妇遣使反马则髙固亲来非礼也又礼女子有行逺父母者嵗一归宁今见逆逾时未易嵗也而叔姬亟来亦非礼也故书及书来以着齐罪也大夫适他国必有君命与公事否则礼法之所禁而可犯乎惠公许其臣越礼恣行而莫遏髙固委其君逾竟自如而不忌则人欲已肆矣凡婚姻常事不书而书此者则以为非常为后世戒也】楚人伐郑　【左氏传楚子伐郑陈及楚平晋荀林父救郑伐陈戊午】六年春晋赵盾衞孙免侵陈【孙氏免名衞三命大夫左氏传晋衞侵陈陈即楚故也　公羊传赵盾弑君此其复见何亲弑君者赵穿也亲弑君者赵穿则曷为加之赵盾不讨贼也何以谓之不讨贼晋史书贼曰晋赵盾弑其君夷臯赵盾曰天乎无辜吾不弑君谁谓吾弑君者乎史曰尔为仁为义人弑尔君而复国不讨贼此非弑君而何赵盾之复国奈何灵公为无道使诸大夫皆内朝然后处乎台上引弹而弹之已趋而辟丸是乐而已矣赵盾已朝而出与诸大夫立于朝有人荷畚自闺而出者赵盾曰彼何也夫畚曷为出乎闺呼之不至曰子大夫也欲视之则就而视之赵盾就而视之则赫然死人也赵盾曰是何也曰膳宰也熊蹯不熟公怒以斗摮而杀之支解将使我弃之赵盾曰嘻趋而入灵公望见赵盾愬而再拜赵盾逡廵北面再拜稽首趋而出灵公心怍焉欲杀之于是使勇士某者往杀之勇士入其大门则无人门焉者入其闺则无人闺焉者上其堂则无人焉俯而窥其户方食鱼飱勇士曰嘻子诚仁人也吾入子之大门则无人焉入子之闺则无人焉上子之堂则无人焉是子之易也子为晋国重卿而食鱼飱是子之俭也君将使我杀子吾不忍杀子也虽然吾亦不可复见吾君矣遂刎颈而死灵公闻之怒滋欲杀之甚众莫可使往者于是伏甲于宫中召赵盾而食之赵盾之车右祁弥明者国之力士也仡然从乎赵盾而入放乎堂下而立赵盾已食灵公谓盾曰吾闻子之剑盖利剑也子以示我吾将观焉赵盾起将进剑祁弥明自下呼之曰盾食饱则出何故拔剑于君所赵盾知之躇阶而走灵公有周狗谓之獒呼獒而属之獒亦躇阶而从之祁弥明逆而踆之絶其颔赵盾顾曰君之獒不若臣之獒也然而宫中甲鼔而起有起于甲中者抱赵盾而乗之赵盾顾曰吾何以得此于子曰子某时所食活我于暴桑下者也赵盾曰子名为谁曰吾君孰为介子之乗矣何问吾名赵盾驱而出众无留之者赵穿縁民众不说起弑灵公然后迎赵盾而入与之立于朝而立成公黒臀　胡氏传此帅师也其不言帅师何也不正其败前事故不与帅师也　胡氏传案传称陈及楚平荀林父伐陈经皆不书者以下书晋衞加兵于陈即陈及楚平可知矣以赵盾孙免书侵即林父无词可称亦可知矣爱人不亲反其仁治人不治反其智晋尝命上将帅师救陈又再与之连兵伐郑今而即楚无乃于已有阙盍亦自反可也不内省德遽以兵加之则非义矣故林父不书伐而盾免书侵以正晋人所以主盟非其道也】夏四月秋八月螽【虫灾害稼也不甚故不饥　胡氏传传为螽为谷灾虐取于民之效也先是公伐莒】
　　【取向后再如齐伐莱军旅数起赋敛既繁戾气应之矣夫善恶之感萌于心而灾祥之应见于事宣公不知舍恶迁善以补前行之愆而用兵不息灾异数见年谷不丰国用空乏卒至于改助法而税民盖自此始矣经于虫螟一物之变必书于防示后世天人感应之理不可诬当愼其所感也】冬十月
　　【已未】七年春衞侯使孙良夫来盟【孙氏良夫名衞三命大夫使来盟盟前定也左氏传衞孙桓子来盟始通且谋会晋也　谷梁传来盟者前定也不言及者以国与之不言其人亦以国与之不日前定之盟不日　胡氏传来盟为前定者尝有约言矣未足効信而释疑又相歃血固结之尔是盟衞欲为晋致鲁而鲁专事齐初未与晋通也必有疑焉而衞侯任其无咎故遣良夫来为此盟而公卒见辱盟非春秋之所贵义自见矣】夏公会齐侯伐莱秋公至自伐莱【莱子爵姓未详国在今般阳路莱州书会齐主兵也　左氏传公会齐侯伐莱不与谋也凡师与谋曰及不与谋曰会　胡氏传及者内为志会者外为主平莒及郯公所欲也故书及继以取向即所欲者可知矣伐莱齐志也故书会继以伐致即师行之危亦可知矣公与齐侯俱不务德合党连兵恃彊陵弱是以为此举也】大旱　【胡氏传军旅之后必有凶年言民以征役怨咨之气感动天变而旱干作矣其以大旱书者或不雩或虽雩而不雨也不雩则无恤民忧国之心雩而不雨格天之精意阙矣】冬公会晋侯宋公衞侯郑伯曹伯于黒壤【郑及晋平也黒壤杜氏曰晋地即黄父也在今平阳路河中府　左氏传郑及晋平公子宋之谋也故相郑伯以会冬盟于黒壤王叔桓公临之以谋不睦晋侯之立也公不朝焉又不使大夫聘晋人止公于会盟于黄父公不与盟以赂免故黒壤之盟不书讳之也　胡氏传防而不得见不以不得见为讳盟而不与盟不以不与盟为讳则曲不在公而主会盟者之罪耳与于会不与于盟而公有歉焉非主会盟者之过也则书会不书盟若黒壤是也晋侯之立公既不朝又不使大夫聘而每嵗适齐是宣公行有不慊于心而非晋人之咎矣凡不直者臣为君隠子为父隠于以养臣子爱敬之心而不事盟主又以赂免则不直在已矣】
