<!-- { "loadSidebar": true } -->
　　【丙寅】十有四年春衞杀其大夫孔达【孔氏达名三命大夫左氏传清丘之盟晋以衞之救陈也讨焉使人弗去曰罪无所归将加而师孔达曰苟利社稷请以我说罪我之由我则为政而亢大国之讨将以谁任我则死之孔达缢而死衞人以说于晋而免遂告于诸侯曰寡君有不令之臣达搆我敝邑于大国既伏其罪矣敢告衞人以为成劳复室其子使复其位　胡氏传杀大夫而书名氏义不系于专杀也孔达弃信以危社稷衞人案其罪而诛之可也何以称国而不去其官用人谋国干犯盟主至于见讨谁之过欤称国以杀不去其官罪累上也春秋端本清源故书法如此】夏五月壬申曹伯寿卒【文公名寿子庐立是为宣公】晋侯伐郑【报邲之役也　左氏传十二年是役也郑石制实入楚师将以分郑而立公子鱼臣辛未郑杀仆叔及子服君子曰史佚所谓母怙乱者谓是类也诗曰乱离瘼矣奚其适归归于怙乱者也夫郑伯许男如楚是夏晋侯伐郑为邲故也告于诸侯搜焉而还中行桓子之谋也曰示之以整使谋而来郑人惧使子张代子良于楚郑伯如楚谋晋故也郑以子良为有礼故召之】秋九月楚子围宋　【左氏传楚子使申舟聘于齐曰无假道于宋亦使公子冯聘于晋不假道于郑申舟以孟诸之役恶宋曰郑昭宋聋晋使不害我则必死王曰杀汝我伐之见犀而行及宋宋人止之华元曰过我而不假道鄙我也鄙我亡也杀其使者必伐我伐我亦亡也亡一也乃杀之楚子闻之投袂而起屦及于窒皇剑及于寝门之外车及于蒲胥之市秋九月楚子围宋　胡氏传宋人要结盟誓欲以御楚已非持国之道轻举大众勦民妄动又非恤患之兵特书救陈以着其罪明见伐之由也国必自伐然后人伐之凡事其作始也简其将毕也必巨易于讼卦曰君子以作事谋始始而不谋必至于讼讼而不竟必至于师若宋是矣始谋不臧至于见伐见围几亡其国则自取之也春秋端本故责宋为深若蛮夷围中国则亦明矣】葬曹文公　冬公孙归父会齐侯于谷　【左氏传见晏桓子与之言鲁乐桓子告髙宣子曰子家其亡乎懐于鲁矣懐必贪贪必谋人谋人人亦谋已一国谋之何以不亡　胡氏传夫礼别嫌明微制治于未乱自天子出者也列国之君非王事而自相会聚是礼自诸侯出矣以国君而降班失列下与外臣会以外臣而抗尊出位上与诸侯会是礼自大夫出矣君若赘旒陪臣执命岂一朝一夕之故其所由来渐矣故易于坤之初六曰驯致其道至坚冰也易言其理春秋见诸行事若合符节可谓深切着明矣丁卯】十有五年春公孙归父会楚子于宋【为宋请平楚也左氏传初孟献子言于公曰臣闻小国之免于大国也聘而献物于是有庭实旅百朝而献功于是有容貌采章嘉淑而有加货谋其不免也诛而荐贿则无及也今楚在宋君其图之公说春公孙归父防楚子于宋　胡氏传楚子不假道于宋以启衅端而围之陵蔑中华甚矣诸侯纵不能畏简书防同恶存先代之后严兵固围以为声援犹之可也乃以周公之裔千乗之国谋其不免至于荐贿不亦鄙乎若此类圣人不徒笔之于经也比事以观则知当时列国盛衰之由春秋经世之略矣】夏五月宋人及楚人平【书人楚国之人宋国之人也非贬　左氏传夏五月楚师将去宋申犀稽首于王之马前曰毋畏知死而不敢废王命王弃言焉王不能荅申叔时仆曰筑室反耕者宋必听命从之宋人惧使华元夜入楚师登子反之牀起之曰寡君使元以病告曰敝邑易子而食析骸以爨虽然城下之盟有以国毙不能从也去我三十里唯命是听子反惧与之盟而告王退三十里宋及楚平华元为质盟曰我无尔诈尔无我虞　公羊传外平不书此何以书大其平乎已也何大乎其平乎已庄王围宋军有七日之粮尔尽此不胜将去而归尔于是使司马子反乗堙而窥宋城宋华元亦乗堙而出见之司马子反曰子之国何如华元曰惫矣曰何如曰易子而食之析骸而炊之司马子反曰嘻甚矣惫虽然吾闻之也围者柑马而秣之使肥者应客是何子之情也华元曰吾闻之君子见人之厄则矜之小人见人之厄则幸之吾见子之君子也是以告情于子也司马子反曰诺勉之矣吾军亦有七日之粮尔尽此不胜将去而归尔揖而去之反于庄王庄王曰何如司马子反曰惫矣曰何如曰易子而食之析骸而炊之庄王曰嘻甚矣惫虽然吾今取此然后而归尔司马子反曰不可臣已告之矣军有七日之粮尔庄王怒曰吾使子往视之子曷为告之司马子反曰以区区之宋犹有不欺人之臣可以楚而无乎是以告之也庄王曰诺舍而止虽然吾犹取此然后归尔司马子反曰然则君请处于此臣请归尔庄王曰子去我而归吾孰与处于此吾亦从子而归尔引师而去之故君子大其平乎已也此皆大夫也其称人何贬曷为贬平者在下也　谷梁传平者成也善其量力而反义也人者众辞也平称众上下欲之也外平不道以吾人之存焉道之也　胡氏传此华元子反二国之卿其称人何贬也春秋贱欺诈恶侵伐二卿不爱其情释怨解纷使宋无亡国之忧楚无灭国之罪功亦大矣冝在所襃何以贬也善则称君过则称已则民作忠今二卿自以情实私相告语取必于上以成平国之功而其君不预知焉非人臣之义也世衰道微暴行交作君有听于臣父有听于子夫有听于妇并以逆犯顺此仲尼之所为惧春秋所以作也故平以解纷虽其所欲而平者在下则大伦紊矣圣人明其道不计其功故襃贬如此然则臣而有安国家利社稷者专之不可乎曰专之而可者谓境外也子反在君之侧无奏报之难几防之失奚急于平而专之若是哉或曰子反攘善则知其罪矣华元救国急难而纾其情实何尤焉夫宋先代之后武王所封以备三恪横见侵逼非有可灭之罪也若以大义责之曰子为上卿不能恤小助桀为虐陵我郊保围我城郭欲灭我社稷纵子得之何面目见中华之士乎使子反果忠楚庄果贤必为义动退师止众结盟而反矣何必轻见情实蹈不测之险乎后世羊陆效其所为交欢邉境而议者以为非纯臣也知春秋之法矣】六月癸卯晋师灭赤狄潞氏以潞子婴儿归【潞氏赤狄之别种也子爵名婴儿地在今平阳路潞州潞城县　左氏传潞子婴儿之夫人晋景公之姊也酆舒为政而杀之又伤潞子之目晋侯将伐之诸大夫皆曰不可酆舒有三隽才不如待后之人伯宗曰必伐之狄有五罪隽才虽多何补焉不祀一也耆酒二也弃仲章而夺黎氏地三也虐我伯姬四也伤其君目五也怙其隽才而不以茂德滋益罪也后之人或者将敬奉德义以事神人而申固其命若之何待之不讨有罪曰将待后后有辞而讨焉毋乃不可乎夫恃才与众亡之道也商纣由之故灭天反时为灾地反物为妖民反德为乱乱则妖灾生故文反正为乏尽在狄矣晋侯从之六月癸卯晋荀林父败赤狄于曲梁辛亥灭潞酆舒奔衞衞人归诸晋晋人杀之　公羊传潞何以称子潞子之为善也躬足以亡尔虽然君子不可不记也离乎夷狄而未能合乎中国晋师伐之中国不救狄人不有是以亡也　谷梁传灭国有三术中国谨日卑国月夷狄不日其曰潞子婴儿贤也　胡氏传其称日谨之也上卿为主将略而称师者着其暴也灭而举号及氏者减见灭之罪着灭者之甚不仁也潞婴儿不死社稷比于中国而书爵者免婴儿之责词也然则攘夷狄安诸夏非邪徐夷并兴东郊不开伯禽征之玁狁孔炽侵镐及方宣王伐之楚人侵郑近在王畿齐侯攘之皆门庭之宼不可纵而莫御者也虽御之亦不极其兵力殄灭之无遗育也今赤狄未尝侵掠晋境非门庭之宼而恃彊暴以灭之其不仁甚矣春秋所以责晋而略狄也又有异焉者夫伐国之要讨其罪人斯止矣案左氏潞子夫人晋景公之姊也酆舒为政而杀之又伤潞子之目则酆舒者罪之在也为晋计者执酆舒轘诸市立黎侯安定潞子改纪其政而返则诸狄服疆域安矣今乃利狄之土灭潞氏以其君归何义乎春秋所以责晋而略狄也】秦人伐晋【左氏传秋七月秦桓公伐晋】王札子杀召伯毛伯【左氏传王孙苏与召伯毛伯争政使王子防杀召戴公及毛伯衞卒立召襄　公羊传王札子者何长庻之号也　谷梁传王札子者当上之辞也杀召伯毛伯不言其何也两下相杀也两下相杀不志乎春秋此其志何也矫王命以杀之非忿怒相杀也故曰以王命杀也以王命杀则何志焉为天下主者天也继天者君也君之所存者命也为人臣而侵其君之命而用之是不臣也为人君而失其命是不君也君不君臣不臣此天下所以倾也胡氏传王臣有书字而言子者王季子是也有书子而系名者王子虎是也此称王札子者谷梁以为当上之词也其为当上之词者矫王命以杀之也为天下主者天也继天者君也君之所司者命也为人臣而侵其君之命则不臣为人君而假其臣以命则不君君不君臣不臣天下所以倾也邢侯专杀雍子于朝叔向以杀人不忌为贼请施邢侯君子以为义王札子之罪当服此刑而天王不能施之无政刑矣何以保其国而不替乎】秋螽【胡氏传人事感于此则物变应于彼宣公为国虚内以事外去实而务华烦于朝会聘问赂遗之末而不知务其本者也故戾气应之六年螽七年旱十年大水十有三年又螽十有五年复螽府库匮仓廪竭调度不给而言利克民之事起矣】仲孙蔑会齐髙固于无娄【无娄郑氏曰即牟娄也胡氏传礼之始失也诸侯非王事而自相会也无以正之不自天子出矣然后诸侯与大夫会又无以正之然后大夫与大夫会礼亦不自诸侯出矣田氏簒齐六卿分晋三家专鲁理固然也不能辨于早后虽欲正之其将能乎】初税畆【初者始也税畆者井田之外又税其余畆也周礼井田之法方里而井井九百畆其中为公田一夫五口之家者八各私百畆而同耕公田多于五口名曰余夫每夫别受田二十五畆司空谨别田之髙下善恶分为三品上田一嵗一垦中田二嵗一垦下田三嵗一垦肥饶不得独乐墝埆不得独苦故三年一换土易居财均力平三年耕余一年之蓄九年耕余三年之积三十年耕有十年之储故虽水旱民无近忧此什一之法也由是攷之以井计税未尝以畆计也今宣公不知守此而于什一之外又以畆计而税之乃所以重困农民也其后遂至于二犹不足皆宣公启之书初税畆言古未始有也程子曰一夫上父母下妻子以五口八口为率受田百如有弟是余夫也年十六别受田二十五畆俟其壮而有室然后更受百畆之田朱子曰此百畆常制之外又有余夫之田以厚野人也左氏传初税畆非礼也谷出不过借以丰财也　公羊传初税畆初者何始也税畆者何履畆而税也初税畆何以书讥何以讥讥始履畆而税也何讥乎始履畆而税古者什一而借古者曷为什一而借什一者天下之中正也多乎什一大桀小桀寡乎什一大貉小貉什一者天下之中正也什一行而颂声作矣　谷梁传初税畆初者始也古者什一借而不税初税畆非正也古者三百步为里名曰井田井田者九百畆公田居一私田稼不善则非吏公田稼不善则非民初税畆者非公之去公田而履畆十取一也以公之与民为已悉矣古者公田为居井灶葱韭尽取焉　胡氏传孟子曰耕者助而不税则天下之农皆恱而愿耕于其野矣书初税畆者讥宣公废助法而用税也殷制公田为助助者借也周因其法为彻彻者通也其实皆什一也古者上下相亲上之于下则曰骏发尔私终三十里惟恐民食之不给也下之于上则曰雨我公田遂及我私惟恐公田之不善也故助法行而颂声作矣世衰道微上下交恶民惟私家之利而不竭力以奉公上惟邦赋之入而不恻怛以利下水旱凶灾相继而起公田之入薄矣所以废助法而税畆乎初者志变法之始也其后作丘甲用田赋至于二犹不足则皆宣公启之也故曰作法于凉其弊犹贪作法于贪弊将若何有国家者必欲克守成法而不变其必先务本乎】冬蝝生【蝝螽之子始生者也　左氏传冬蝝生饥幸之也公羊传蝝生未有言蝝生者此其言蝝生何蝝生不书此何以书幸之也幸之者何犹曰受之云尔受之云尔何上变古易常应是而有天灾其诸则冝于此焉变矣　谷梁传蝝非灾也其曰蝝非税之灾也　胡氏传始生曰蝝既大曰螽秋螽未息冬又生子灾重及民也而详志之如此者急民事谨天灾仁人之心王者之务也遇天灾而不惧忽民事而不修而又为繁政重赋以感之国之危无日矣】饥【秋螽而冬蝝生蝗甚矣故饥　胡氏传春秋饥嵗多矣书于经者三而宣公独有其二何也古者三年耕余一年之蓄九年耕余三年之食虽有凶旱民无菜色是嵗虽螽蝝而遽至于饥者宣公为国务华去实虚内事外烦于朝会聘问赂遗之末而不敦其夲府库竭矣仓廪匮矣水旱螽蝝天降饥馑亦无以赈业贫乏矣经所以独两书饥以示后世为国之不可不敦本也】
