<!-- { "loadSidebar": true } -->
　　【癸未】二十有四年春王二月丙戌仲孙貜卒【孟僖子也】叔孙婼至自晋【叔孙婼左氏谷梁不书氏然婼以行人被执罪不在婼不当去宜从公羊胡氏　左氏传晋士弥牟逆叔孙于箕叔孙使梁其踁待于门内曰余左顾而欬乃杀之右顾而笑乃止叔孙见士伯士伯曰寡君以为盟主之故是以久子不腆敝邑之礼将致诸从者使弥牟逆吾子叔孙受礼而归二月婼至自晋尊晋也谷梁传婼至自晋大夫执则致致则挈由上致之也胡氏传大夫执而致则名此独书其姓氏何贤之也】
　　【叔孙婼以礼立身而不屈于彊国以忠事主而不顺于彊臣此社稷之衞鲁之良大夫也使昭公稍有动心忍性彊于为善之意举国以听岂其死于干侯观意如之稽颡于昭子叔孙之以逐君责意如其事可见矣及意如有异志而昭子使祝宗祈死所谓知其无可奈何安之若命者故婼至自晋特以姓氏书其死也公虽在外而特书日以卒之所以表其节为后世劝也】夏五月乙未朔日有食之【日食有常度灾而非异也何也曰将水将旱哉　左氏传梓愼曰将水昭子曰旱也日过分而阳犹不克克必甚能无旱乎阳不克莫将积聚也】秋八月大雩【左氏传旱也】丁酉杞伯郁厘卒【平公名郁厘子成立是为悼公】冬吴灭巢【巢楚与国非楚邑也　左氏传楚子为舟师以略吴疆沈尹戊曰此行也楚必亡邑不抚民而劳之吴不动而速之吴踵楚而疆埸无备邑能无亡乎越大夫胥犴劳王于豫章之汭越公子仓归王乘舟仓及夀梦帅师从王王及圉阳而还吴人踵楚而边人不备遂灭巢及钟离而还沈尹戌曰亡郢之始于此在矣王壹动而亡二姓之帅几如是而不及郢诗曰谁生厉阶至今为梗其王之谓乎　胡氏传巢楚之附庸实邑之也书吴入州来着陵楚之渐书吴灭巢着入郢之渐四邻封境之守既不能制则封境震矣四境国都之守既不能保则国都危矣故沈尹戌以此为亡郢之始也春秋内失地不书明此为有国之大罪外取灭皆书明见取灭者之不能有其土地人民则不君矣故诸侯之寳三以土地为首】葬杞平公【不书月缺文也】
