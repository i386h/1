<!-- { "loadSidebar": true } -->
　　【戊寅】八年春晋侯使韩穿来言汶阳之田归之于齐【韩氏穿名晋三命大夫汶阳田鲁故地也尝侵入于齐鞌之战晋使归鲁矣今而又命鲁归之于齐反覆可知是以伯业衰也书曰归之于齐逆词也　左氏传季文子饯之私焉曰大国制义以为盟主是以诸侯懐徳畏讨无有贰心谓汶阳之田救邑之旧也而用师于齐使归诸救邑今有二命曰归诸齐信以行义义以成命小国所望而懐也信不可知义无所立四方诸侯其谁不解体诗曰女也不爽士贰其行士也罔极二三其徳七年之中一与一夺二三孰甚焉士之二三犹防妃耦而况霸主霸主将徳是以而二三之其何以长有诸侯乎诗曰犹之未逺是用大简行父惧晋之不逺犹而失诸侯也是以敢私言之　公羊传来言者何内辞也胁我使归之也曷为使我归之鞌之战齐师大败齐侯归吊死视疾七年不饮酒不食肉晋侯闻之曰嘻奈何使人之君七年不饮酒不食肉请皆反其所取侵地　谷梁传于齐缓辞也不使尽我也　胡氏传汶阳之田本鲁田也鲁人恃大国之威以兵力胁齐得其故地而不正疆理于天王则取之不以其道也郤克战胜令于齐曰反鲁卫之侵地齐既从之今复有命俾归诸齐则归之不以其道也而齐人贪得晋有二命穿也列卿无所谏止皆罪矣来言者缓词也归之于者易词也为国以礼者无惮于彊而鲁侯防弱遂以归齐而不能保罪亦见矣】晋栾书帅师侵蔡【蔡从楚故晋侵之　左氏传晋栾书侵蔡遂侵楚获申骊楚师之还也晋侵沈获沈子揖初从知范韩也君子曰从善如流宜哉诗曰恺悌君子遐不作人求善也夫作人斯有功绩矣是行也郑伯将防晋师门于许东门大获焉】公孙婴齐如莒【因聘而自逆妇也左氐传声伯如莒逆也】宋公使华元来聘【请婚也　左氏传宋华元来聘聘共姬也】夏宋公使公孙夀来纳币【宋公孙名夀三命大夫　左氏传礼也公羊传纳币不书此何以书録伯姬也胡氏传纳币不书此何以书公孙夀卿也纳币使卿非礼也礼不可略亦不可过惟其称而已矣略则轻大伦过则溺私爱宋公之请伯姬鲁侯之嫁其女皆致其厚者也而不知越礼逾制岂所以重大婚之礼哉经悉书之为后法也】晋杀其大夫赵同赵括【赵氏同括皆名晋三命大夫宣十二年左氏传曰原屏咎之徒也明本不以徳义自居而妄叨髙位宜见讨今虽实不作乱从告而称其名言从告者凡教大夫必以其实有罪告不肯言其无罪鲁史详曲直立其文耳宣十五年晋侯使赵同献狄俘于周不敬刘康公曰不及十年原叔必有大咎天夺之魄矣又成五年春原屏放诸齐婴曰我在故栾氏不作我亡吾二昆其忧哉且人各有能有不能舍我何害弗聼婴梦天使谓已祭余余福女使问诸士贞伯贞伯曰不讥也既而告其人曰神福仁而祸淫淫而无罚福也祭其得亡乎祭之明日而亡八年夏晋杀其大夫赵同赵括晋赵荘姬为赵婴之亡故譛之于晋侯曰原屏将为乱栾郤为徴六月晋讨赵同赵括武从姬氏畜于公宫以其田与祁奚韩厥言于晋侯曰成季之勲宣孟之忠而无后为善者其惧矣三代之令王皆数百年保天之禄夫岂无辟王頼前哲以免也周书曰不敢侮鳏寡所以明徳也乃立武而反其田焉　胡氏传案左氏赵荘姬为赵婴之亡譛于晋侯曰原屏将为乱栾郤为证晋讨赵同赵括以其田与祁奚韩厥言于君曰成季之勲宣孟之忠而无后为善者惧矣乃立武而反其田然则同括无罪为荘姬所譛而栾郤害之也故称国以杀而不去其官以见晋之失刑政矣】秋七月天子使召伯来赐公命【天子当作王文误也赐当作锡亦文误也公谷皆作锡定王崩而鲁不防简王立而鲁不朝今反来锡命周之失道甚矣而鲁之罪亦可知也　左氏传召桓公来锡公命　公羊传其称天子何元年春王正月正也其余皆通矣　谷梁传礼有受命无来锡命锡命非正也曰天子何也曰见一称也胡氏传诸侯嗣立而入见则有赐已修聘礼而来朝则有赐能敌王所忾而献功则有赐成公即位服防已毕而不入见既更五服一朝之嵗矣而不如京师又未尝敌王所忾而有功也何为来赐命乎召伯者□内诸侯为王卿士者也来赐公命罪邦君之不王讥天子之僭赏也临诸侯曰天王君天下曰天子葢一人之通称】冬十月癸卯杞叔姬卒【卒于鲁也　左氏传来归自杞故书】晋侯使士爕来聘叔孙侨如防晋士爕齐人邾人伐郯【士氏爕名晋三命大夫来聘言伐郯也郯从吴故晋主兵伐之　左氏传晋士爕来聘言伐郯也以其事呉故公赂之请缓师文子不可曰君命无贰失信不立礼无加货事无二成君后诸候是寡君不得事君也爕将复之季孙惧使宣伯帅师伐郯　胡氏传案左氏士爕来聘言伐郯也以其事吴故公请缓师不可呉初伐郯季孙固曰中国不振旅蛮夷入伐而莫之或恤亡无日矣当其时既不能救及其既成岂获已也而又率诸国伐之何义乎前书来聘下书防伐晋侯之为盟主可见矣鲁既知其不可从大国之令而不敢违其不能立亦可知矣】衞人来媵【程子曰媵小事不书伯姬之嫁诸侯皆来媵之故书以见其贤女子之贤尚闻于诸侯况君子乎或曰鲁女之贤岂能闻于逺乎曰古者庶女与非敌者则求为媵因为之择贤小君则诸侯之国贤女当自闻也　左氏传卫人来媵共姬礼也凡诸侯嫁女同姓媵之异姓则否　公羊传媵不书此何以书録伯姬也　谷梁传媵浅事也不志此其志何也以伯姬之不得其所故尽其事也　胡氏传媵者何诸侯有三归嫡夫人行则侄娣从二国来媵亦以侄娣从凡一娶九女所以广继嗣三国来媵非礼也夫以礼制欲则治以欲败礼则乱而诸侯一娶十有二女则是以欲败礼矣备书三国以明逾制为后戒也】
