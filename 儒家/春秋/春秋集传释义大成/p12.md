<!-- { "loadSidebar": true } -->
　　【庚午】元年春王正月公即位【书即位者着其自立之罪也程子曰桓公弑君而立不天无王之极也而书春王正月公即位以天道王法正其罪也　公羊传继弑君不言即位此其言即位何如其意也　谷梁传桓无王其曰王何也谨始也其曰无王何也桓弟弑兄臣弑君天子不能定诸侯不能救百姓不能去以为无王之道遂可以至焉尔元年有王所以治桓也继故不言即位正也继故不言即位之为正何也曰先君不以其道终则子弟不忍即位也继故而言即位则是与闻乎弑也继故而言即位是为与闻乎弑何也曰先君不以其道终已正即位之道而即位是无恩于君也　胡氏传元年即位之始年也自是累数虽乆而不易此前古人君记事之例春秋祖述为编年法及汉文帝惑方士之言改后元年始乱古制夫在位十有六载矣复称元年可乎孝武又因事别建年号歴代因之或五六年或四三年或一嵗再更使记注繁芜莫之胜载夫歴世无穷而美名有尽岂记乆明逺可行之法也必欲传乆当以春秋编年为正　桓公与闻乎故而书即位着其弑立之罪深絶之也美恶不嫌同词或问桓非惠公之嫡子乎嫡子当立而未能自立是故隐公摄焉以俟其长而授之位乆摄而不归疑其遂有之也是以至于见弑而恶亦有所分矣春秋曷为深絶桓也曰古者诸侯不再娶于礼无二嫡惠公元妃旣卒继室以声子则是摄行内主之事矣仲子安得为夫人母非夫人则桓乃隐之庶弟安得为嫡子谓当立乎桓不当立则国乃隐公之国其欲授桓乃实让之非摄也摄让异乎曰非其有而居之者摄也故周公即政而谓之摄推已所有以与人者让也故尧舜禅授而谓之让惠无嫡嗣隐公继室之子于次居长礼当嗣世其欲授桓所谓推已所有以与人者也岂曰摄之云乎以其实让而桓乃弑之春秋所以恶桓深絶之也然则公羊所谓桓幼而贵隐长而卑子以母贵者其説非欤曰此徇惠公失礼而为之词非春秋法也仲子有宠惠公欲以为夫人母爱者子抱惠公欲以桓为嫡嗣礼之所不得为也礼不得为而惠公纵其邪心而为之隐公又探其邪志而成之公羊又肆为邪説而传之汉朝又引为邪议而用之夫妇之大伦乱矣春秋明着桓罪深加贬絶备书终始讨贼之义以示王法正人伦存天理训后世不可以邪汨之也】三月公防郑伯于郑伯以璧假许田【防于为易田也以用也许田在王畿内鲁汤沐邑也近于郑今汴梁路通许县实以祊易许而加璧也圣人讳之故变文书假程子曰隐公八年郑伯使宛来归祊盖欲易许田鲁受祊而未与许及桓弑立故为防而求之复加以璧朝宿之邑先祖受之于先王岂可相易也故讳之曰假讳国恶礼也　左氏传公即位修好于郑郑人请复祀周公卒易祊田公许之郑伯以璧假许田为周公祊故也公羊传其言以璧假之何易之也易之则其言假之何为恭也曷为为恭有天子存则诸侯不得专地也许田者何鲁朝宿之邑也诸侯时朝乎天子天子之郊诸侯皆有朝宿之邑焉此鲁朝宿之邑也则曷为谓之许田讳取周田也讳取周田则曷为谓之许田系之许也曷为系之许近许也此邑也其称田何田多邑少称田邑多田少称邑　谷梁传防者外为主焉尔假不言以言以非假也非假而曰假讳易地也礼天子在上诸侯不得以地相与也无田则无许可知矣不言许不与许也许田者鲁朝宿之邑也邴者郑伯之所受命而祭泰山之邑也用见鲁之不朝于周而郑之不祭泰山也胡氏传许田所以易祊也郑旣归祊矣又加璧者祊薄于许故也鲁山东之国与祊为隣郑畿内之邦许田近地也以此易彼各利于国而圣人乃以为恶而隐之独何欤曰利者人欲之私放于利必至夺攘而后厌义者天理之公正其义则推之天下国家而可行春秋恶易许田孟子极陈利国之害皆拔本塞源杜簒弑之渐也汤沐之邑朝宿之地先王所锡先祖所受私相贸易而莫之顾是有无君之心而废朝觐之礼矣是有无亲之心而弃先祖之地矣故圣人以是为国恶而隐之也其不曰以璧易田而谓之假者夫易则已矣言假则有归道焉又以见许人改过迁善自新之意非止隐国恶而巳也其垂训之义大矣】夏四月丁未公及郑伯盟于越【越杜氏曰卫地近于埀在今东昌路曹州济隂县易田恶事也而誓不改变见桓公终无悔心圣人所以深着其罪也程子曰桓公欲结郑好以自安故旣与许田又为盟也弑君之人凡民罔弗憝而郑与之盟以定之其罪大矣　左氏传结祊成也盟曰渝盟无享国　谷梁传及者内为志焉尔越盟地之名也　胡氏传垂之防郑为主也故称防越之盟鲁志也故称及郑人欲得许田以自广是以为垂之防桓公欲结郑好以自安是以为越之盟夫弑逆之人凡民罔弗憝即孟子所谓不待敎命人得而诛之者也而郑与之盟以定其位是肆人欲灭天理率天下而为无父无君之徒圣人所为惧春秋所以作无俟于贬絶而恶自见矣】秋大水【非常为大髙下皆有水为灾也程子曰君德修则和气应而雨旸若桓公逆德而致隂沴乃其冝也　左氏传凡平原出水为大水公羊传何以书记灾也　谷梁传髙下有水灾曰大水胡氏传大水者隂逆而与怨气并之所致也桓行逆德而致隂沴冝矣或问尧之时岂有致之者而曰洚水】
　　【警子何也曰尧之水非有以致之开辟已来水之行未得其所归故尧有忧焉使禹治之然后人得平土而居尔若曰洪水者积雨之所成时旸而熄矣奚待乎九年十有三载之治也山谷之所泄欤自禹功旣施防凿决排以至于今而其流不减何也是知天非为尧有洪水之灾至禹而后水由地中行尔后世有人为不善感动天变召水溢之灾者必引尧为解误矣】冬十月【虽无事必书时书首月而成嵗其有四时不具者盖阙文也　谷梁传无事焉何以书不遗时也春秋编年四时具而后为年】
