<!-- { "loadSidebar": true } -->
　　【丁酉】三年春王正月叔孙得臣会晋人宋人陈人衞人郑人伐沈沈溃【书会而晋先序晋为主也人将卑师少也沈姬姓子爵国在今汴梁路汝宁府西平县　左氏传三年春庄叔会诸侯之师伐沈以其服于楚也沈溃凡民逃其上曰溃在上曰逃　胡氏传案左氏伐沈以其服于楚也沈溃民逃其上也五国皆称人将非命卿也沈在汝南平舆县北未尝与中国会盟而南服于楚师入其境而民人逃散虽非义举比于报复私怨之兵则有间矣故其辞无襃贬凡此类欲示后世用师者知权而本之以正也】夏五月王子虎卒【翟泉同盟故计王子名虎　左氏传夏四月乙亥王叔文公卒来赴吊如同盟礼也　公羊传王子虎者何天子之大夫也外大夫不卒此何以卒新使乎我也　谷梁传叔服也此不卒者也何以卒之以其来会葬我卒之也或曰以其尝执重以守也　胡氏传王子虎不书爵讥之也天子内臣无外交或曰礼称情而为之节文者也叔服新使乎我则冝有恩礼矣仲尼脱骖于旧馆虽卒叔服可也夫脱骖于旧馆恶夫涕之无从而为之者非礼之经也天子内臣无外交而以新使乎我致恩礼焉是以私情害公义失轻重之权矣】秦人伐晋【左氏曰秦伯伐晋济河焚舟而经书秦人何也案杜氏曰晋耻不出以微者告也由是观之在他国之事鲁据其来告之辞书之于义为的当从杜氏说必曲为之说曰贬者凿矣程子曰构怨连祸残民以逞晋畏之而不敢出秦极其忿而后悔圣人取其终能悔尔　左氏传秦伯伐晋济河焚舟取王官及郊晋人不出遂自茅津济封殽尸而还遂霸西戎用孟明也君子是以知秦穆公之为君也举人之周也与人之壹也孟明之臣也其不解也能惧思也子桑之忠也其知人也能举善也诗曰于以采蘩于沼于沚于以用之公侯之事秦穆有焉夙夜匪解以事一人孟明有焉诒厥孙谋以燕翼子子桑有焉　胡氏传案左氏秦伯伐晋济河焚舟封殽尸而还其称人何也圣人作易以惩忿窒欲为损卦之象其辞曰损德之修也春秋诸侯之知德者鲜矣穆公初听杞子之请违蹇叔之言其名为贪兵是欲而不能窒也及败于殽归作秦誓庶几能改将窒其欲矣复起彭衙之师报殽函之役其为愤兵是忿而不能惩也今又济河取郊人之称斯师也何义哉晋人畏秦而不出穆公逞其忿而后悔自是见伐不报始能践自誓之言矣是故于此贬而称人备责之也】秋楚人围江【江黄皆近楚之小国而从齐晋霸主之会故楚灭黄今又围江　左氏传楚师围江晋先仆伐楚以救江】雨螽于宋【雨者自上坠下如雨之自上而着见于下也此宋之灾异也来告故书孙氏曰犹雨毛雨土之类尔　左氏传秋雨螽于宋队而死也　公羊传雨螽者何死而坠也何以书记异也外异不书此何以书为王者之后记异也　谷梁传外灾不志此何以志也曰灾甚也其甚奈何茅茨尽矣着于上见于下谓之雨】冬公如晋十有二月己巳公及晋侯盟【公即位终制而徃朝也盟乃公之志故书及　左氏传晋人惧其无礼于公也请改盟公如晋及晋侯盟晋侯飨公赋菁菁者莪庄叔以公降拜曰小国受命于大国敢不愼仪君贶之以大礼何乐如之抑小国之乐大国之惠也晋侯降辞登成拜公赋嘉乐】晋阳处父帅师伐楚以救江【阳氏处父名于此三命矣故书氏书名或曰何以知其于此已三命矣愚曰前之盟内称及一命之微者也而处父书名则知其再命也于此书氏书名书帅师则知将尊师众三命者之称也　左氏传冬晋以江故告于周王叔桓公晋阳处父伐楚以救江门于方城遇息公子朱而还　公羊传此伐楚也其言救江何为谖也其为谖奈何伐楚为救江也　谷梁传此伐楚其言救江何也江逺楚近伐楚所以救江也　胡氏传以者不以之也救江善矣其书以何楚尝伐郑矣齐桓公逺结江黄合九国之师于召陵然后伐郑之谋罢又尝围宋矣晋文公许复曹衞会四国之师于城濮然后围宋之役解今江国小而弱非能与宋郑比楚人围之必不待彻四境屯戍守御之众与宿衞尽行也当是时楚有覆载不容之罪晋主夏盟冝合诸侯声罪致讨命秦甲出武关齐以东兵略陈蔡而南处父等军方城之外楚必震恐而江围自解矣计不出此乃独遣一军逺攻疆国岂能济乎故书伐楚以救江言救江虽善而所救之者非其道矣此春秋纪用兵之法也】
　　【戊戌】四年春公至自晋【告于庙也且见公嵗首在晋】夏逆妇姜于齐【自夏字至于字多有缺文逆者微故不书名曰妇有姑之辞也不书氏不书夫人脱简也不书至不告至也而谷梁谓称妇乃成妇于齐非也遂以夫人妇姜至自齐亦岂成妇乎程子曰纳币在丧中与丧婚同也不称夫人不可为小君奉宗庙也不书逆者虽卿亦失其职也　左氏传逆妇姜于齐卿不行非礼也君子是以知出姜之不允于鲁也曰贵聘而贱逆之君而卑之立而废之弃信而坏其主在国必乱在家必亡不允冝哉诗曰畏天之威于时保之敬主之谓也　公羊传其谓之逆妇姜于齐何略之也髙子曰娶乎大夫者略之也　谷梁传其曰妇姜为其礼成乎齐也其逆者谁也亲逆而称妇或者公与何其速妇之也曰公也其不言公何也非成礼于齐也曰妇有姑之辞也其不言氏何也贬之也何为贬之也夫人与有贬也　胡氏传逆皆称女以未成妇而女者在父母家之所称也往逆而称妇入国不书至何哉此春秋诛意之効也禫制未终思念娶事是不志哀而居约矣方逆也而已成为妇未至也而如在国中原其意而诛之也不称夫人姜氏者亦与有贬焉妇人不专行何以与有贬父母与有罪也文公不知敬其伉俪违礼而行使国乱子弑齐人不能鉴微知著冐礼而往使其女不允于鲁皆失于不正其始之过也夫妇之际人伦之首礼不可不谨也故交贬之以为后鉴】狄侵齐【以左氏攷之当是北狄】秋楚人灭江【阳处父帅师救不得其道故楚得以灭之晋伯衰矣　左氏传秦伯为之降服出次不举过数大夫谏公曰同盟灭虽不能救敢不矜乎吾自惧也君子曰诗云惟彼二国其政不获惟此四国爰究爰度其秦穆之谓矣】晋侯伐秦【君亲将故书爵程子曰秦逞忿以伐晋畏而避其见报乃常情也秦至此能悔过矣故不复报晋圣人取其能迁善也　左氏传秋晋侯伐秦围邧新城以报王官之役　胡氏传晋人三败秦师见报乃常情尔而穆公济河焚舟则贬而称人秦取王官及郊未至结怨如晋师之甚也襄公又报之于常情过矣而得称爵何也圣人以常情待晋襄而以王事责秦穆所以异乎襄公忘亲背惠大破秦师败狄伐许怒鲁侯之不朝也而以无礼施之是专尚威力先事加人莫知省德而后动也今又报秦不足罪矣穆公初败于殽悔过自誓増修德政冝若过而知悔悔而能改又有济河之役则非誓言之意所以备责之也然晋襄见伐而报犹无讥焉秦穆至是见伐而不报善可知矣不讥晋侯所以深善秦伯春秋大改过嘉释怨王者之事也故仲尼定书列秦誓于百篇之末以见悔过能改而不责人虽圣贤诰命不越此矣】衞侯使俞来聘【氏俞名衞三命之大夫也　左氏传衞武子来聘公与之宴为赋湛露及彤弓不辞又不荅赋使行人私焉对曰臣以为肄业及之也昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功王于是乎赐之彤弓一彤矢百玈弓矢千以觉报宴今陪臣来　继旧好君辱贶之其敢干大礼以自取戾】冬十有一月壬寅夫人风氏薨【成风本庄公妾僖公尊之同嫡故薨书夫人圣人存而弗削见乱之所从始也啖氏曰自成风后妾毋皆僭用夫人之礼程子曰自成风后夫人嫡妾之分乱矣仲子始僭尚未敢同嫡也故不书薨葬而祀以别宫　左氏传冬成风薨　胡氏传风氏僖公之母庄公妾也而称夫人自是嫡妾乱矣语曰邦君之妻邦人称之曰君夫人称之异邦曰寡小君盖敌体之称也若夫妾媵则非敌矣其生亦以夫人之名称号之其没亦以夫人之礼卒葬之非所以正其分也以妾媵为夫人徒故尊宠其所爱而不虞卑其身以妾母为夫人徒欲崇贵其所生而不虞贱其父卑其身则失位贱其父则无本越礼至是不亦悖乎夫礼庶子为君为其母无服不敢贰尊者也春秋于成风记其卒葬各以实书不为异词者谨礼之所由变也己亥】五年春王正月王使荣叔归含且赗【荣氏叔字周大夫例书字赠丧以珠玉曰含车马曰赗直书以见乱嫡庶之礼自周为之呉先生曰不书天脱简也非贬　左氏传召昭公来会葬礼也　公羊传含者何口实也其言归含且赗何兼之兼之非礼也　谷梁传含一事也赗一事也兼归之非正也其曰且志兼也其不言来不周事之用也赗以早而含以晚　胡氏传珠玉曰含车马曰赗归含且赗者厚礼妾母也不称天王者弗克若天也春秋系王于天以定其名号者所履则天位也所治则天职也所勅而惇之者则天之所叙也所自而庸之者则天之所秩也所赏所刑者则天之所命而天之所讨也夫妇人伦之本王法所尤谨者今成风以妾僭嫡王不能正又使大夫归含赗焉而成之为夫人则王法废人伦乱矣是谓弗克若天而悖其道非小失尔故特不称天以谨之也】三月辛亥葬我小君成风王使召伯来会葬【薨而王归含赗葬而王使公卿会则以妾母为夫人之非岂特鲁僖公哉实周成其恶矣直书而义自见何待不书天而后为贬乎赵氏曰自成风后鲁有二夫人矣　公羊传成风者何僖公之母也　胡氏传仲子虽聘非惠公之嫡也春秋之初尚以为疑故别为立宫而羽数特异此虽非礼之正然不祔于姑犹有辨焉至是成风书葬乃有二夫人祔庙而乱伦易纪无复辨矣故礼之失自成风始也王臣下聘桓公冢宰书名示贬而大夫再聘则无讥焉或以为从同同也或以为同则书重也成风薨王使荣叔归含且赗旣不称天矣及使召伯来会葬又与贬焉何也归含且赗施于妾母已稠叠矣又使卿来会葬恩数有加焉是将祔之于庙也而致礼于成风尽矣聘一也含赗而又葬则其事益隆乱人伦废王法甚矣再不称天者圣人于此尤谨其戒而不敢略也】夏公孙敖如晋【前年公及晋侯盟今往聘以修旧好】秦人入鄀【秦人将卑师少也鄀爵姓阙国在今汴梁路钧州密县后迁襄阳县　左氏传初鄀叛楚即秦又贰于楚夏秦人入鄀】秋楚人灭六【楚人将卑师少也六爵阙臯陶之后国在今庐州路六安州　左氏传六人叛楚即东夷秋楚成大心仲归帅师灭六冬楚公子燮灭蓼臧文仲闻六与蓼灭曰臯陶庭坚不祀忽诸德之不建民之无援哀哉】冬十月甲申许男业卒【僖公名业子锡我立是为昭公】
