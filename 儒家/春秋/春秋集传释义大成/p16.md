<!-- { "loadSidebar": true } -->
　　【乙亥】六年春正月寔来【寔王朝上士也再命例书名寔来来鲁也非王命故不书使与书祭伯来之例同而诸家或谓州公名寔或又以为杞皆臆説也又有训寔为是者尤缪也愚所谓当据经覈传正为此类　左氏传春自曹来朝书曰寔来不复其国也公羊传寔来者何犹曰是人来也孰谓谓州公也曷为谓之寔来慢之也曷为慢之化我也　谷梁传寔来者是来也何谓是来谓州公也其谓之是来何也以其画我故简言之也诸侯不以过相朝也　胡氏传案左氏自曹来朝书曰寔来不复其国也寔者州公名也春秋之法诸侯不生名失地灭同姓则名正名经世之本名正而天下定矣或曰诸侯失国而后托于诸侯孟子以为礼也今州公来朝将以诸侯之礼接之乎则春秋乃书其名将以匹夫之贱畜之乎孟子乃以托国为礼将何处而可曰世衰道微诸侯放恣彊陵弱众暴寡天子不能正方伯不能治其有壤地褊小迫乎大国之间而失国是不幸也非其罪也则以诸侯之礼接之可也若谭子在莒子在黄温子在卫虽失国出奔而春秋不名义可见矣若夫不能修道以正其国或弃贤保佞或骄奢淫纵或用兵暴乱自底灭亡如蔡献舞邾益曹阳州寔之徒皆其自取焉尔则待之以初乃礼之过也观春秋名与不名则知所以处寓公之礼与彊为善自暴弃者之劝戒矣】夏四月公防纪侯于成【成杜氏曰鲁地今济寜路钜野县东南程子曰谋齐难也　左氏传防于成纪来谘谋齐难也】秋八月壬午大阅【大阅简车马也礼中冬教大阅今盛夏大阅以非时故书程子曰为国之道武备不可废必于农隙讲肄保民守国之道也盛夏大阅妨农害人失政之甚无事而为之妄动也有警而为之教之不素何以保其国乎　左氏传简车马也　公羊传大阅者何简车徒也何以书盖以罕书也　谷梁传大阅者何阅兵车也修教明谕国道也平而修戎事非正也其日以为崇武故谨而日之盖以观妇人也胡氏传大阅简车马也周制大司马中冬大阅教众庶修战法独详于三时者为农隙故也书八月不时矣以鼓则王执路鼓诸侯执贲鼓以旗则王载太常诸侯载旂以杀则王下大绥诸侯下小绥其礼固亦不同也书大阅非礼矣先王寓军政于四时之田训民御暴其备豫也惧郑忽畏齐人不因田狩而阅兵车厉农失政甚矣何以保其国乎春秋非特以不时非礼书也乃天未隂雨彻彼桑土绸缪牖户之意】蔡人杀陈佗【案左氏曰陈厉公蔡出也故蔡人杀佗而立之然则蔡人杀佗出于私意而经书无贬者善其讨贼也公羊以为淫谷梁以为猎皆臆説也程子曰佗弑世子免而窃位不能有其国故书曰陈佗佗天下之恶人皆得而诛之蔡侯杀之实以私也故书蔡人见杀贼者众人之公也　左氏传厉公蔡出也蔡人杀五父而立之　公羊传陈佗者何陈君也陈君则曷为谓之陈佗絶也曷为絶之贱也其贱奈何外淫也恶乎淫淫于蔡蔡人杀之　谷梁传陈佗者陈君也其曰陈佗何也匹夫行故匹夫称之也其匹夫行奈何陈侯熹猎淫猎于蔡与蔡人争禽蔡人不知其是陈君也而杀之何以知其是陈君也两下相杀不道其不地于蔡也　胡氏传佗杀太子而代其位至是逾年不成之为君者以贼讨也书蔡人以善蔡书陈佗以善陈善蔡者以蔡人知佗之为贼善陈者以陈国不以佗为君知其为贼故称人称人者讨贼之词也不以为君故称名称名当讨之贼也鲁桓弑君而郑伯与之盟宋督弑君而四国纳其赂则不知其为贼矣齐商人杀君者及其见杀则称位蔡般弑父者及其见杀则称爵是齐蔡国人皆以为君矣圣人于此抑扬予夺遏人欲于横流存天理于旣灭见诸行事可谓深切着明矣簒弑之贼外则异国皆欲致讨而不赦内则国人不以为君而莫之与谁敢劝于为恶故曰孔子成春秋而乱臣贼子惧】九月丁卯子同生【子桓公子名同即庄公也程子曰书子同生圣人所以正大本而防僭乱也子同者桓公之嫡长子也于其始生则书之其位固已定矣嫡冢之生国之大事故书公羊曰喜有正也意与此合而谷梁曰疑故志之非也　左氏传以太子生之礼举之接以太牢卜士负之士妻食之公与文姜宗妇命之公问名于申繻对曰夫名有五有信有义有象有假有类以名生为信以德命为义以类命为象取于物为假取于父为类不以国不以官不以山川不以隐疾不以畜牲不以器币周人以讳事神名终将讳之故以国则废名以官则废职以山川则废主以畜牲则废祀以器币则废礼晋以僖侯废司徒宋以武公废司空先君献武废二山是以大物不可以命公曰是其生也与吾同物命之曰同　公羊传子同生者孰谓谓庄公也何言乎子同生喜有正也未有言喜有正者此其言喜有正何乆无正也子公羊子曰其诸以病桓与　谷梁传疑故志之时曰同乎人也　胡氏传适冢始生即书于防与子之法也唐虞禅夏后殷周继春秋兼帝王之道贤可禅则以天下为公而不拘于世及之礼子可继则以天下为家而不必于让国之义万世之通道也与贤者贵于得人与子者定于立嫡传子以嫡天下之达礼也故有君薨而世子未生之礼植遗腹朝委裘而天下不乱者以名分素明而民志定也经书子同生所以明与子之法正国家之本防后世配嫡夺正之事垂训之义大矣此世子也其不曰世子何也天下无生而贵者誓于天子然后为世子】冬纪侯来朝【程子曰纪畏齐而来朝以求助也不能上诉于天子近赴于诸侯和辑其民人効死以守而欲求援于鲁桓是岂为国之道哉其不能保有终至于大去其国宜也　左氏传请王命以求成于齐公告不能　胡氏传案左氏防于郕咨谋齐难也冬来朝请王命以求成于齐也公告不能孟子曰观近臣以其所为主观逺臣以其所主主者成败之讥荣辱之本也昭公弃晋主齐至于客死郑伯逃齐主楚终以乞盟观其所主而荣辱成败见矣鲁桓公弑君之贼人人之所同恶夫人得而讨之也而主之以求能援其国乎然则何以免于贬志不在于朝桓也】
　　【丙子】七年春二月己亥焚咸丘【焚火田也咸丘杜氏曰鲁地高平钜野县南有咸亭在今济寜路钜野县程子曰古者昆虫蛰而后火田去莽翳以逐禽兽非竭山林而焚之也咸丘地名焚咸丘如尽焚其地见其广之甚也　公羊传焚之者何樵之也樵之者何以火攻也何言乎以火攻疾始以火攻也咸丘者何邾娄之邑也曷为不系乎邾娄国之也曷为国之君存焉尔　谷梁传其不言邾咸丘何也疾其以火攻也　胡氏传咸丘地名也易称王用三驱在礼天子不合围诸侯不掩羣夫子钓而不纲弋不射宿皆爱物之意也推此心以及物至于鸟兽若草木裕无淫猎之过矣书焚咸丘所谓焚林而田也】夏谷伯绥来朝邓侯吾离来朝【谷嬴姓伯爵国在今襄阳路谷城县绥谷伯名吾离邓侯名程子曰臣而杀君天理灭矣冝天下之所不容也而反天子累聘之诸侯相继而朝之逆乱天道矣　左氏传名贱之也　公羊传皆何以名失地之君也其称侯朝何贵者无后待之以初也　谷梁传其名何也失国也失国则其以朝言之何也尝以诸侯与之接矣虽失国弗损吾异日也　胡氏传春秋之法诸侯不生名谷伯邓侯何以名桓天下之大恶也执之者无禁杀之者无罪谷伯邓侯越国逾境相继而来朝即大恶之党也故特贬而书名与失地灭同姓者比焉经于朝桓者或贬爵或书名或称人以深絶其党拨乱之法严矣诛止其身而党之者无罪则人之类不相贼杀为禽兽也几希四时具然后成嵗故虽无事必书首时今此独于秋冬阙焉何也立天地之道曰隂阳阳居春夏以养育为事所以生物也王者继天而为之子则有赏隂居秋冬以肃杀为事所以成物也王者继天而为之子则有刑赏以劝善非私与也故五服五章谓之天命刑以惩恶非私怒也故五刑五用谓之天讨古者赏以春夏刑以秋冬象天道也桓弟弑兄臣弑君而天讨不加焉是阳而无隂嵗功不能成矣故特去秋冬二时以志当世之失刑也独于四年七年阙焉何也案周制大司马诸侯而有贼杀其亲则正之放弑其君则残之桓弑隐公而立大司马九伐之法虽未之举犹有望也及使冢宰下聘恩礼加焉则天下之望絶矣故四年宰纠书名而去秋冬二时以见天王之不复能用刑也田常弑其君孔子请讨之以从大夫之后不敢不告也桓弑隐公而立虽方伯连帅环视而未之恤犹有望也及谷邓二国自逺来朝则天下诸侯莫有可望者矣故七年谷伯邓侯各书其名而去秋冬二时以见诸侯之不复能修其职也然则见之行事不亦深切着明矣乎故曰春秋成而乱臣贼子惧】
　　【丁丑】八年春正月己卯烝【烝时祭也常事不书书之讥失礼也程子曰冬烝非过也书之以见五月又烝为非礼之甚也　公羊传烝者何冬祭也春曰祠夏曰礿秋曰尝冬曰烝常事不书此何以书讥何讥尔讥亟也亟则黩黩则不敬君子之祭也敬而不黩防则怠怠则忘士不及兹四者则冬不裘夏不葛谷梁传烝冬事地春兴之志不时也　胡氏传案周官大司马烝以仲冬今鲁烝以春正月其不同何也周】
　　【书有周月以纪政而其言曰夏数得天百王所同其在商周革命改正示不相沿至于敬授民时巡守烝享犹自夏焉然则司马中冬教大阅献禽以享烝所谓自夏而鲁之烝祭在春正月见春秋用周正纪鲁事也而谷梁子乃曰烝冬事也春兴之志不时也是以闭蛰而烝为是与周制异矣春秋非以不时志也为再烝见渎书也】天王使家父来聘【家父周大夫字也周大夫例书字程子曰桓公弑立未尝朝觐天王不讨而屡使聘之失道之甚也　胡氏传下聘弑逆之人而不加贬何也旣名冢宰于前其余无责焉乃同则书重之义以此见春秋任宰相之专而责之备也虞史以人主大臣为一体春秋以天王宰相为一心以为一体故帝庸作歌则曰股肱喜哉元首起哉百工熙哉臯陶赓歌则曰元首明哉股肱良哉庶事康哉而垂益九官之徒不与也以为一心故归赗仲子防葬成风则宰咺书名于前而王不称天于后来聘桓公锡桓公命则宰纠书名以正其始王不称天以正其终而荣叔家父之徒不与也故人主之职在论相而止矣】夏五月丁丑烝【程子曰正月旣烝矣而非时复烝者必以前烝为不备也其渎乱甚矣　公羊传何以书讥亟也　谷梁传烝冬事也春夏兴之黩祀也志不敬也　胡氏传春秋之文有一句而包数义者有再书而一贬者戎伐凡伯于楚丘以归之类一句而包数义春正月巳卯烝夏五月丁丑烝再书而一贬】秋伐邾【鲁伐邾也内将卑师少例止书伐某】冬十月雨雪【朱子释七八月之间旱曰曰周七八月夏五六月也由是攷之周十月夏之八月也书不时以纪异程子曰建酉之月未霜而雪书异也　公羊传何以书记异也何异尔不时也】祭公来遂逆王后于纪【祭本伯爵书公为王朝三公也来来鲁也遂者继事之词特书来鲁以逆后为继事所以罪祭公也程子曰祭公受命逆后而至鲁先行私礼故书来以逆后为遂事责其不防王命而轻天下之母也左氏传礼也　公羊传祭公者何天子之三公也何以不称使婚礼不称主人遂者何生事也大夫无遂事此其言遂何成使乎我也其成使乎我奈何使我为媒可则因用是往逆矣女往其国称女此其称王后何王者无外其辞成矣　谷梁传其不言使焉何也不正其以宗庙之大事即谋于我故弗与使也遂继事之辞也其曰遂逆王后故略之也或曰天子无外王命之则成矣胡氏传刘敞曰祭公王之三公也曷为不称使不与王之使祭公也师傅之官坐而论道其任重矣今其来】
