<!-- { "loadSidebar": true } -->
　　【癸丑】元年春王正月公即位【书即位者着其自立之罪也公羊传公即位继弑君不言即位此其言即位何其意也　谷梁传公即位继故而言即位与闻乎故也　胡氏传宣公爲弑君者所立受之而不讨贼是亦闻乎弑也故如其意焉而书即位以着其自立之罪而不嫌于同词美一也有小大则襃词异恶一也有小大则贬词异一美一恶无嫌于同】公子遂如齐逆女三月遂以夫人妇姜至自齐【始逆例书女入国例称夫人有姑例称妇不书氏脱简也据事直书丧婚之罪自见何待去氏字乎程子曰脱氏字赵氏曰书以言不当以也公谷之说过矣　左氏传公子遂如齐逆女尊君命也三月遂以夫人妇姜至自齐尊夫人也公羊传遂何以不称公子一事不再见者卒名也夫人何以不称姜氏贬曷为贬讥丧娶也丧娶者公也则曷为贬夫人内无贬于公之道也内无贬于公之道则曷为贬夫人夫人与公一体也其称妇何有姑之辞也谷梁传其不言氏丧未毕故略之也其曰妇縁姑言之之辞也遂之挈由上致之也　胡氏传鲁秉周礼丧未朞年遣卿逆女何亟乎太子赤齐出也仲遂杀子赤及其母弟而立宣公惧于见讨故结昏于齐为自安计越典礼以逆之如此其亟而不顾者必敬嬴仲遂请齐立接之始谋也其后滕文公定为三年丧父兄百官皆不欲曰吾宗国鲁先君莫之行也丧纪浸废夫岂一朝一夕之故自文宣莫之行矣此所谓不待贬絶而罪恶见者也有不待贬絶而罪恶见者不贬絶以见恶夫人与有罪焉则待贬而后见故不称氏夫人其如何知恶无礼如野有死麕能以礼自防如草虫愆期有待如归妹之九四则可免矣凡称妇者其词虽同立义则异逆妇姜于齐病文公也以妇姜至自齐责敬嬴也敬嬴嬖妾私事襄仲以其子属之杀世适兄弟出主君夫人援成风故事即以子贵为国君母斩焉在衰服之中请昏纳妇而其罪隐而未见也故因夫人至特称妇姜以显之此乃春秋推见至隐着妾母当国用事为后世鉴者也槩指为有姑之辞而不察其旨则精义隐矣】夏季孙行父如齐【夫人至而往聘也　左氏传季文子如齐纳赂以请会　胡氏传经书行父如齐而不言其故谓纳赂以请会者传也经有不待传而著者比事以观斯得矣下书公会齐侯于平州则知此会行父请之也又书齐人取济西田则知其请盖以赂也虽微传其事着矣诸侯立卿为公室辅犹屋之有楹也而谋国如此亦不待贬絶而恶自见者也不然以行父之勤劳恭俭相三君而无私积必能以其君显名与晏婴等矣】晋放其大夫胥甲父于衞【放逐也胥姓甲父字四命例书字即胥甲也　左氏传晋人讨不用命者放胥甲父于衞而立胥克先辛奔齐　公羊传放之者何犹曰无去是云尔然则何言尔近正也此其为近正奈何古者大夫已去三年待放君放之非也大夫待放正也古者臣有大丧则君三年不呼其门已练可以弁冕服金革之事君使之非也臣行之礼也闵子要绖而服事既而曰若此乎古之道不即人心退而致仕孔子盖善之也　谷梁传放犹屏也称国以放放无罪也　胡氏传放犹羁置母去其所比于专杀者其罪薄乎云尔或以为近正非矣大夫当官既不请于天子而自命以为有罪又不告于司宼而擅刑犹不逺于正乎秦晋战于河曲挠臾骈之谋者赵穿也若讨其不用命则当以穿为首止治军门之呼偕贬可也而独放胥甲父则以赵盾当国穿其族子而盾庇之也桃园之罪其志固形于此矣故称国以放见晋政之在私门而成上侵为后戒也】公会齐侯于平州【杜氏曰平州齐地今东昌路德州　左氏传会于平州以定公位　胡氏传案左氏曰会于平州以定公位鲁宣簒立逾年举国臣子既从之矣若之何位犹未定而有待于平州之会也春秋以来弑君簒国者已列于诸侯之会则不复致讨故曹人以此请负刍于晋夫簒弑之贼毁灭天理无所容于天地之间身无存没时无古今其罪不得赦也以列于会而不复讨是率天下而为无父无君之徒矣此仲尼所为惧春秋所以作也然欲定其位者鲁宣公冝称及齐而曰会者讨贼之法也凡讨乱臣贼子必深絶其党而后为恶者孤也】公子遂如齐【罢会而聘也　左氏传东门襄仲如齐拜成　胡氏传宣公簒立之罪仲遂主谋为首恶初请于齐遂为上客而并书介使者罪叔孙得臣不能为有无亦从之也大夫有以死争者矣然削而不书者以叔仲惠伯死非君命失其所也遂及行父则一再见于经矣如齐拜成虽削之可也又再书于防者于以着其始终成就弑立之谋以戒后世人臣或内交宫禁以固其宠或外结藩镇以为之援至于杀生废置皆出其手而人主不悟者其虑深矣凡此皆直书于防而义自见者也】六月齐人取济西田【程子曰宣公不义得国赂齐以求助齐受之以助不义故书取不义不能保其土故不云我非为彼强取故不讳不能有而失者皆讳　左氏传齐人取济西之田为立公故以赂齐也　公羊传外取邑不书此何以书所以赂齐也曷为赂齐为弑子赤之赂也　谷梁传内不言取言取授之也以是为赂齐也　胡氏传鲁人致赂以免讨而书齐人取田者所以着齐罪讨贼尤严于利其为恶而助之者所以孤其党夫齐鲁邻国盟主之余业也子恶弑出姜归而宣公立不能声罪致讨务宁鲁乱首与之会是利其为恶而助之也弑君簒国人道所不容而货赂公行免于诸侯之讨则肆无所惧人类几何而不灭哉其祸乃自不知以义为利而以利之可以为利而为之也孟氏为梁王极言利国者必至于弑夺而后餍盖得经书取田之意举法如此然后人知保义弃利乱臣贼子孤立无徒而乱少弭矣】秋邾子来朝【公即位而来朝也】楚子郑人侵陈遂侵宋【楚子君亲将也郑人将卑师少也楚主兵故先序　左氏传宋人之弑昭公也晋荀林父以诸侯之师伐宋宋及晋平宋文公受盟于晋又会诸侯于扈将为鲁讨齐皆取赂而还郑穆公曰晋不足与也遂受盟于楚陈共公之卒楚人不礼焉陈灵公受盟于晋秋楚子侵陈遂侵宋　胡氏传楚书爵而人郑者贬之也郑伯本以宋人弑君晋不能讨受赂而还以此罪晋为不足与也遂受盟于楚今乃附楚以亟病中国何义乎书侵陈遂侵宋者以见潜师掠竟肆为侵暴非能声宋罪而讨之也既正此师为不义然后中国之师可举矣】晋赵盾帅师救陈【帅师将尊师众也书救善其恤患也　谷梁传善救陈也　胡氏传郑在王畿之内而附蛮夷陈先代帝王之后而见侵逼此门庭之宼利用御之者也晋能救陈则存诸夏攘夷狄之师故特襃而书救凡书救者未有不善之也如解倒悬如拯民于涂炭之中知此义则知春秋用兵之意矣传称师救陈宋经不书宋此非阙文乃圣人削之也前方以不能讨宋上卿贬而称人诸侯会而不序今若书救宋则典刑紊矣】宋公陈侯衞侯曹伯会晋师于棐林伐郑【讨其从楚侵陈宋也晋赵盾救陈而诸侯之师于棐林会之遂以伐郑此纪其始末之实也而谷梁之说过矣前书帅师则知其师众矣何大之有棐林郑地即棐也新郑县有林郷　左氏传赵盾帅师救陈宋会于棐林以伐郑也楚蔿贾救郑遇于北林囚晋解扬晋人乃还　公羊传此晋赵盾之师也曷为不言赵盾之师君不会大夫之辞也　谷梁传列数诸侯而会晋赵盾大赵盾之事也其曰师何也以其大之也于棐林地而后伐郑疑辞也此其地则着其美也　胡氏传列数诸侯而会晋赵盾谷梁子以为大赵盾之事以其大之也故曰师此说非也春秋立法君为重而大夫与师其体敌列数诸侯于帅师之下而又书大夫之名氏则臣疑于君而不可以为训其曰会晋师此乃谨礼于微之意也其立义精矣棐林郑地也前者地而后伐以为疑词此其地则以着其美者一美一恶无嫌于同】冬晋赵穿帅师侵崇【赵氏穿名晋三命大夫崇爵姓阙国在今奉元路鄠县之东崇乃秦之与国故晋伐之　左氏传晋欲求成于秦赵穿曰我侵崇秦急崇必救之吾以求成焉冬赵穿侵崇秦弗与成公羊传晋赵穿帅师侵栁栁者何天子之邑也曷为不系乎周不与伐天子也　胡氏传崇在西土秦所与也晋欲求成于秦不以大义动之而伐其与国则为谖已甚比诸伐楚以救江异矣而传谓设此谋者赵穿也意者赵穿已有逆心欲得兵权托于伐国以用其众乎不然何谋之迂而当国者亦不裁正而从之也穿之名姓自登史防弑君于桃园而上卿以志同受恶其端又见于此书侵以见所以求成者非其道矣】晋人宋人伐郑【郑从楚侵陈宋而宋会赵盾以伐之亦可已矣而复伐之故有大棘之战　左氏传晋人伐郑以报北林之役于是晋侯侈赵宣子为政骤谏而不入故不竞于楚　谷梁传伐郑所以救宋也　胡氏传宋人弑君既列于会在春秋衰世已免于诸侯之讨矣论春秋王法则其罪固在法所不赦也而晋人与之合兵伐郑是谓以燕伐燕庸愈乎其书晋人宋人非将卑师少盖贬而人之也以贬书伐者若曰声罪致讨而已有瑕则何以伐人矣】
