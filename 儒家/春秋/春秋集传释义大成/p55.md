<!-- { "loadSidebar": true } -->
　　【戊申】十有四年春王正月公至自晋【告庙也过时也】邾人伐我南鄙叔彭生帅师伐邾【邾人将卑师少也叔彭生帅师将尊师众也二国交伐残民甚矣左氏传邾文公之卒也公使吊焉不敬邾人来讨伐我南鄙故惠伯伐邾】夏五月乙亥齐侯潘卒【昭公名潘子舍立遇弑　左氏传子叔姬妃齐昭公生舍叔姬无宠舍无威公子商人骤施于国而多聚士尽其家贷于公有司以继之夏五月昭公卒舍即位】六月公会宋公陈侯衞侯郑伯许男曹伯晋赵盾癸酉同盟于新城【晋伯既衰不能为主灵公少而赵盾出会诸侯故书同盟是诸侯同为盟也新城宋地今□阳路新城县程子曰诸侯始会议合而后盟盟者志同故书同同惧楚也　左氏传同盟于新城从于楚者服且谋邾也　谷梁传同盟于新城同者有同也同外楚也　胡氏传同盟于新城同外楚也其曰同者志诸侯同欲非彊之也而宋公陈侯郑伯在焉则知楚次厥貉三国虽从诚有弗获已者削而不书盖恕之也蔡不与盟果有党恶崇奸之实矣夷攷晋楚行事未有以大相逺也而春秋与夺如此者荆楚僭王若与同好陵蔑中华是将代宗周为共主君臣之义灭矣可不谨乎】秋七月有星孛入于北斗【孛彗星也彗者除故之谓北斗星名其星有七布列象斗故名斗入入于其间也非常所有故书以记其异　左氏传有星孛入于北斗周内史叔服曰不出七年宋齐晋之君皆将死乱　公羊传孛者何彗星也其言入于北斗何北斗有中也何以书记异也　谷梁传孛之为言犹茀也其曰入北斗斗有环域也　胡氏传孛者恶气所生闇乱不明之貌也入于北斗者斗有环域天之三辰纲纪星也宋先代之后齐晋天子方伯中国纪纲彗者所以除旧布新也祯祥妖孽随其所感先事而着后三年宋弑昭公又二年齐弑懿公又二年晋弑灵公此三君者皆违道失德而死于乱符叔服之言天之示人显矣史之有占明矣】公至自会【告庙也过时也】晋人纳防菑于邾弗克纳【晋人将卑师少也而左氏曰赵盾以诸侯之师八百乗公羊曰郤缺率师革车三百乘谷梁传郤克长毂五百乗皆臆说也不足据当从程子例以为将卑师少胡氏曰书人曰讳外讳善也既以人为贬又以为讳又以讳为善何一人字之义如是之多皆失之凿盖此类据事直书无襃贬不可信传而疑经也　左氏传邾文公元妃齐姜生定公二妃晋姬生防菑文公卒邾人立定公防菑奔晋晋赵盾以诸侯之师八百乗纳防菑于邾邾人辞曰齐出貜且长宣子曰辞顺而弗从不祥乃还　公羊传弗克纳者何入辞也其言弗克纳何大其弗克纳也何大乎其弗克纳晋郤缺帅师革车八百乗以纳接菑于邾娄力沛若有余而纳之邾娄人言曰接菑晋出也貜且齐出也子以其指则接菑也四貜且也六子以大国压之则未知齐晋孰有之也贵则皆贵矣虽然貜且也长郤缺曰非吾力则不能纳也义实不尔克也引师而去之故君子大其弗克纳也此晋郤缺也其称人何贬曷为贬不与大夫专废置君也曷为不与实与而文不与文曷为不与大夫之义不得专废置君也　谷梁传晋人纳防菑于邾弗克纳是郤克也其曰人何也微之也何为微之也长毂五百乗緜地千里过宋郑滕薛夐入千乗之国欲变人之主至城下然后知何知之晩也弗克纳未伐而曰弗克何也弗克其义也防菑晋出也貜且齐出也貜且正也防菑不正也　胡氏传邾文公元妃齐姜生定公二妃晋姬生防菑文公卒邾人立定公防菑奔晋赵盾以诸侯之师八百乗纳防菑于邾邾人辞曰齐出貜且长宣子曰非吾力不能纳也义实不尔克也引师而去之故君子善之而书曰弗克纳也在易同人之九四曰乗其墉弗克攻吉象曰乗其墉义弗克也其吉则困而反则也其赵盾之谓矣圣人以改过为大过而不改将文过以遂非则有怙终之刑过而能悔不贰过以逺罪则有迁善之美其曰弗克纳见私欲不行可以为难矣然则何以称人大夫而置诸侯非也闻义能徙故为之讳内以讳为贬外以讳为善】九月甲申公孙敖卒于齐【张氏曰特书卒于齐以着其死而无所容其身也　谷梁传奔大夫不言卒而言卒何也为受其丧不可不卒也其地于外也】齐公子商人弑其君舍【商人齐懿公名也舍称君已即位者也　左氏传秋七月乙夘夜齐商人弑舍而让元元曰尔求之久矣我能事尔尔不可使多蓄憾将免我乎尔为之　公羊传此未逾年之君也其言弑其君舍何已立之已杀之成死者而贱生者也　谷梁传舍未逾年其曰君何也成舍之为君所以重商人之弑也商人其不以国氏何也不以嫌代嫌也舎之不日何也未成为君也　胡氏传州吁弑君则以国氏商人独称公子何也以国氏者累及乎上称公子者诛止其身夫州吁宠爱有匹嫡夺正之渐庄公养成其恶而莫之禁至于弑逆则有以致之矣故曰以国氏者累及乎上案左氏鲁叔姬妃齐昭公生舍叔姬无宠舍无威商人心知其孤危寡特可以取而代也于是骤施于国而多聚士然则商人弑逆出于其身之所为而非昭公有以致之也故曰称公子者诛止其身舍未逾年而成之为君者谷梁子曰成舍之为君所以重商人之弑也】宋子哀来奔【子哀髙哀也四命者例书字无襃贬左氏传宋髙哀为萧封人以为卿不义宋公而出遂来奔书曰宋子哀来奔贵之也　谷梁传其曰子哀失】
　　【之也　胡氏传宋昭公无道髙哀为萧封人以为卿不义宋公而出遂来奔书曰子哀贵之也易曰几者动之微吉之先见者也君子见几而作不俟终日宋子哀有焉昔微子去纣列于三仁之首子哀不立于危乱之邦而春秋书字谓能贵爱其身以存道也若偷生避祸而去国出奔亦何取之有】冬单伯如齐齐人执单伯齐人执子叔姬【程子曰子叔姬妃齐昭公生舍昭公卒舍即位公子商人弑舍而执子叔姬商人弑君之恶已显而执叔姬之事圣人不独罪商人也齐人不讨贼俱北面事之又致执其君母齐之人均有罪焉故曰齐人　左氏传襄仲使告于王请以王宠求昭姬于齐曰杀其子焉用其母请受而罪之冬单伯如齐请子叔姬齐人执之又执子叔姬　公羊传执者曷为或称行人或不称行人称行人而执者以其事执也不称行人而执者以已执也单伯之罪何道淫也恶乎淫淫乎子叔姬然则曷为不言齐人执单伯及子叔姬内辞也使若异罪然　谷梁传齐人执单伯私罪也单伯淫于齐齐人执之齐人执子叔姬叔姬同罪也　胡氏传齐君舍鲁之甥也商人弑舍固忌鲁矣鲁使单伯如齐齐人意欲辱鲁故执单伯并执子叔姬而诬之以罪不称行人公羊所谓以已执之者也已者已大夫自以大夫之罪执之也子叔姬者齐君舍之母也弑其君执其母皆商人所为而以为齐人执之何也商人弑君之罪已显而齐人党贼之恶未彰商人骤施于国而多聚士是以财诱齐国之人而济其恶也齐人怀商人之私惠忘君父之大伦弑其君而不能讨执其母而莫之救则是举国之人皆有不赦之罪也假有人焉正色而立于朝谁敢致难其君与执其母而不之顾乎故圣人书曰齐人执子叔姬所以穷逆贼之党与而治之也其讨罪之旨严矣故曰春秋成而乱臣贼子惧】
