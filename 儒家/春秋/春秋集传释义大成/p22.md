<!-- { "loadSidebar": true } -->
　　【姓故贬而名之也　胡氏传谷梁子曰此公子溺也其不称公子何也恶其防仇雠而伐同姓故贬而名之也有父之雠而释怨其罪大矣况与合党兴师伐人国乎】夏四月葬宋庄公　五月葬桓王【凡天王之葬鲁防则书其不书者皆不防也桓王崩七年而经始书葬缓也公谷以为改葬刘氏曰若诚改葬应如改卜之类书曰改案此宜以为缓也　左氏传缓也　公羊传此未有言崩者何以书葬盖改葬也　谷梁传传曰改葬也改葬之礼缌举下缅也或曰郤尸以求诸侯天子志崩不志葬必其时也何必焉举天下而葬一人其义不疑也志葬故也危不得葬也曰近不失崩不志崩失天下也独隂不生独阳不生独天不生三合然后生故曰母之子也可天之子也可尊者取尊称焉卑者取卑称焉其曰王者民之所归往也　胡氏传左氏曰缓也天子七月而葬同轨毕至诸侯五月同盟至大夫三月同位至士逾月外姻至王崩至是盖七年矣先儒或言天子不志葬又以为不言葬者常也夫事孰有大于葬天子者而可以不志乎死生始终之际人道之大变岂以是为常事而不书也】秋纪季以酅入于齐【纪季纪侯弟也项氏曰称字为齐附庸也酅杜氏曰纪邑齐国安平县郑氏曰博州今东昌路博平县　左氏传纪于是乎始判　公羊传纪季者何纪侯之弟也何以不名贤也何贤乎纪季服罪也其服罪奈何鲁子曰请后五庙以存姑姊妹　谷梁传酅纪之邑也入于齐者以酅事齐也入者内弗受也　胡氏传大夫不得用地公子不当去国盗地以下敌弃君以避患非人臣也故春秋之义私迯者必书奔有罪者必加贬今季不书奔则非窃地也不书名则非贬也诸侯兄弟贬则书名宋辰秦鍼之类是也不贬则书字蔡季许叔之类是也纪季所以不书奔者有纪侯之命矣所以不书名者天下无道彊众相陵天子不能正方伯不能伐屈已事齐请后五庙其亦不得已而为之者非其罪也所以无贬乎入云者难词也】冬公次于滑【次欲进而止也书公次君亲将也赵氏曰师驻为次滑杜氏曰郑地陈留襄邑县今汴梁路睢州襄邑县谋防郑同救纪而不克故书次以讥之　左氏传将防郑伯谋纪故也郑伯辞以难凡师一宿为舍再宿为信过信为次　公羊传其言次于郎何刺欲救纪而后不能也　谷梁传次止也有畏也欲救纪而不能也　胡氏传谷梁子曰次止也有畏也欲救纪而不能也春秋纪兵伐而书次以次为善救而书次以次为讥次于滑讥之也鲁纪有婚姻之好当恤其患于齐有父之雠不共戴天苟能救纪抑齐一举而两善并矣见义不为而有畏也春秋之所恶故书公次于滑以讥之也或言夫子意在刺无王命若讥其怯懦则当襃其勇者春秋乃鼓乱之书为此言者误矣易于谦之六五则曰利用侵伐师之六四则曰左次旡咎进退勇怯顾义如何尔岂可专以勇为鼓乱而不与乎辛卯】四年春王二月夫人姜氏享齐侯于祝丘【享者备物以献享也礼两君相见然后享于庙中今夫人享齐侯于祝丘私见而为之名也直书义自见矣啖氏曰谷梁曰病齐此乃鲁国之耻也岂独病齐乎　谷梁传飨甚矣飨齐侯所以病齐侯也　胡氏传享者两君之礼所以训共俭也两君相见享于庙中礼也牺象不出门嘉乐不野合非两君相见又去其国而享诸侯甚矣】三月纪伯姬卒【内女既嫁而卒则不书此盖纪亡而书之也谷梁传外夫人不卒此其言卒何也吾女也适诸侯则尊同以吾为之变卒之也】夏齐侯陈侯郑伯遇于垂【杜氏曰谋取纪也胡氏传苏辙曰郑伯子仪也桓十五年书突出奔蔡忽归于郑是年九月突入于栎十七年髙渠弥弑忽立子亹十八年齐襄公杀子亹郑人立子仪庄十四年突使傅瑕弑子仪而入则遇于垂者子仪也然则郑有二君可乎春秋有一国而二君者郑突与仪卫衎与剽是也突衎始终为君子仪君郑十有四年剽君卫十有一年皆能君者也故春秋因其实而君之然则孰与曰皆不与也突之入以簒衎之出以恶仪剽虽国人所立而突衎在焉非所以为安也故四人者春秋莫适与也皆不没其实尔君子不幸而处于此如子臧季札可也不如是则乱不止为此説者善矣然而郑伯实厉公也非子仪也】纪侯大去其国【程子曰国君死社稷虽死之可也齐侯陈侯郑伯方遇于垂纪侯遂去其国岂齐之罪哉圣人不言齐灭之者罪纪侯轻去其国也与书梁亡之意同　左氏传违齐难也　公羊传大去者何灭也孰灭之齐灭之曷为不言齐灭之为襄公讳也春秋为贤者讳何贤乎襄公复仇也何仇尔逺祖也哀公亨乎周纪侯谮之以襄公之为于此焉者事祖祢之心尽矣尽者何襄公将复雠乎纪卜之曰师防分焉寡人死之不为不吉也逺祖者防世乎九世矣九世犹可以复雠乎虽百世可也家亦可乎曰不可国何以可国君一体也先君之耻犹今君之耻也今君之耻犹先君之耻也国君何以为一体国君以国为体诸侯世故国君为一体也今纪无罪此非怒与曰非也古者有明天子则纪侯必诛必无纪者纪侯之不诛至今有纪者犹无明天子也古者诸侯必有防聚之事相朝聘之道号辞必称先君以相接然则齐纪无说焉不可以并立乎天下故将去纪侯者不得不去纪也有明天子则襄公得为若行乎曰不得也不得则襄公曷为为之上无天子下无方伯縁恩疾者可也　谷梁传大去者不遗一人之辞也言民之从者四年而后毕也纪侯贤而齐侯灭之不言灭而曰大去其国者不使小人加乎君子　胡氏传凡大阅大雩大搜而谓之大者讥其僭也大无者志仓廪之竭也大去者土地人民仪章器物悉委置之而不顾也或曰以争国为小而不为以去国为大而为之者也夫守天子之土疆承先祖之祭祀义莫重焉委而去之无贬欤曰有国家者以义言之世守也非身之所能为则当効死而勿去以道言之不以其所以养人者害人亦可去而不守于斯二者顾所择如何尔然则拟诸大王去邠之事其可以无愧矣曰大王去邠从之者如归市纪侯去国日以防灭则何大王之可拟哉故圣人与其不争而去而不与其去而不存与其不争而去是以异于失地之君而不名不与其去而不存是故叔姬归酅而不録纪侯之卒明其为君之末矣】六月乙丑齐侯葬纪伯姬【齐灭纪而伯姬之丧在殡故齐侯葬之前书纪侯大去其国以罪纪侯继书齐葬纪伯姬以见齐侯之灭纪也孙氏曰生者逐之死者葬之甚矣齐侯之诈若此公羊传外夫人不书葬此何以书隐之也何隐尔其国亡矣徒葬于齐尔此复雠也曷为葬之灭其可灭葬其可葬此其为可葬奈何复雠者非将杀之逐之也以为虽遇纪侯之殡亦将葬之也　谷梁传外夫人不书葬此其书葬何也吾女也失国故隐而葬之　胡氏传葬纪伯姬不称齐人而目其君者见齐襄廹逐纪侯使之去国虽其夫人在殡而不及葬然后襄公之罪着矣或曰葬之礼也而以为着其罪何也弑鲁君灭其婚姻之国而葬其女是犹加刃于人以手抚之也而可以为礼乎斥言齐侯贱之也或曰恶其诈也如纪似礼存季似义葬伯姬姒仁恶似而非者恶莠恐其乱苖也】秋七月冬公及齐人狩于禚【忘父雠而与之狩其恶甚矣　公羊传公曷为与防者狩齐侯也齐侯则其称人何讳与雠狩也前此者有事矣后此者有事矣则曷为独于此焉讥于雠者将壹讥而已故择其重者而讥焉莫重乎其与雠狩也于仇者则曷为将壹讥而已仇者无时焉可与通通则为大讥不可胜讥故将壹讥而巳其余从同同　谷梁传齐人者齐侯也其曰人何也卑公之敌所以卑公也何为卑公也不复雠而怨不释刺释怨也　胡氏传谷梁子曰齐人齐侯也其曰人何也卑公之敌所以卑公也何为卑公不复雠而怨不释刺释怨也父母之雠不共戴天兄弟之雠不与同国九族之雠不同乡党朋友之雠不同市朝今庄公于齐侯不与共戴天则无时焉可通也而与之狩是忘亲释怨非人子矣夫狩者驰骋田猎其为乐下主乎已一为干豆其事上主乎宗庙以为有人心者宜于此焉变矣故齐侯称人而鲁公书及以着其罪】
　　【壬辰】五年春王正月夏夫人姜氏如齐师【曰会曰享私见而为之名也至于如师其恶甚矣　谷梁传师而曰如众也妇人既嫁不逾竟逾竟非礼也　胡氏传师者众多之地案齐诗载驱刺襄公也无礼义盛其车服疾驱于通道大都与文姜淫之诗也其三章曰汶水汤汤行人彭彭鲁道有荡齐子翺翔彭彭者多貌也其四章曰汶水滔滔行人儦儦鲁道有荡齐子游敖儦儦者众貌也曰防曰享犹为之名也至是如齐师羞恶之心忘矣夫人之行不可复制矣春秋书此所以戒后世谨礼于防虑患于早之意也】秋郳黎来来朝【郳杜氏曰附庸国昌虑县北有郳城郑氏曰在沂州今益都路沂州有古郳城后改称小邾曹姓子爵黎来其君之名也　左氏传名未王命也　公羊传郳者何小邾娄也小邾娄则曷为谓之郳未能以其名通也黎来者何名也其名何防国也　谷梁传郳国也黎来防国之君未爵命者也胡氏传郳国也黎来名也国何以名外国之附庸也中国附庸例书字邾仪父萧叔是也外国附庸例书名】
　　【郳黎来介葛卢是也能修朝礼故特书曰朝其后王命以为小邾子盖于此已能自进于礼矣】冬公防齐人宋人陈人蔡人伐卫【程子曰卫侯朔有罪王当絶之而公防齐宋陈蔡以救朔是逆天王之命也书防而齐宋先序齐为主也　左氏传纳惠公也　公羊传此伐卫何纳朔也曷为不言纳卫侯朔辟王也　谷梁传是齐侯宋公也其曰人何也人诸侯所以人公也其人公何也逆天王之命也　胡氏传谷梁子曰是齐侯宋公也其曰人何也人诸侯所以人公也其人公何也逆王命也桓公十六年卫侯朔出奔齐经书其名者以王命絶之也又党有罪以纳之故贬而称人】
