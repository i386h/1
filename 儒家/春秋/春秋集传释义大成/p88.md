<!-- { "loadSidebar": true } -->
　　【丁巳】二十有九年春王正月公在楚【公嵗首在楚也公尝嵗首在晋矣而不书葢天王崩而公不徃乃为楚所留而在楚圣人伤时之甚故特书之　左氏传释不朝正于庙也楚人使公亲禭公患之穆叔曰祓殡而禭则布币也乃使巫以桃茢先祓殡楚人弗禁既而悔之　公羊传何言乎公在楚正月以存君也　谷梁传闵公也　胡氏传嵗之首月公如他国者有矣此独书公在楚者外为蛮荆所制以俟其而不得归内为彊臣所逼欲檀其国而不敢入故特书所在以存君也案左氏楚人使公亲禭夏四月送楚子至于西门之外还及方城季武子取卞以自封使公冶告曰闻守卞者将叛臣帅师徒以讨既得之矣公曰欲而言叛祗见防也吾不可以入矣将适诸侯有赋式防者乃归故特于嵗首朝正之时而书曰公在楚使后世臣子戴天履地视君父之危且困者必有天威不违顔咫尺食坐见于羮墙之意而不以顷刻防也此义一行岂敢有顾其身与妻子与其家而不恤国朋附权臣以图富贵而背其君者乎】夏五月公至自楚【左氏传夏四月楚康王公及陈侯郑伯许男送至于西门之外诸侯之大夫皆至于墓楚郏敖即位王子围为令尹郑行人子羽曰是谓不宜必代之昌松柏之下其草不殖公还及方城季武子取卞使公冶问玺书追而与之曰闻守卞者将叛臣帅徒以讨之既得之矣敢告公冶致使而退及舍而后闻取卞公曰欲之而言叛祗见防也公谓公冶曰吾可以入乎对曰君实有国谁敢违君公与公冶冕服固辞彊之而后受公欲无入荣成伯赋式防乃归五月公至自楚公冶致其邑于季氏而终不入焉曰欺其君何必使余季孙见之则言季氏如他日不见则终不言季氏及疾聚其臣曰我死必无以冕服敛非徳赏也且无使季氏我　谷梁传喜之也致君者殆其徃而喜其反此致君之意义也】庚午衞侯衎卒【献公名衎子恶立是为襄公】阍弑呉子余祭【阍守门者之称左氏守舟之说非也弟余昩立　左氏传呉人伐越获俘焉以为阍使守舟呉子余祭观舟阍以刀弑之　公羊传阍者何门人也刑人也刑人则曷为谓之阍刑人非其人也君子不近刑人近刑人则轻死之道也　谷梁传阍门者也寺人也不称名姓阍不得齐于人不称其君阍不得君其君也礼君不使无耻不近刑人不狎敌不迩怨贱人非所贵也贵人非所刑也刑人非所近也举至贱而加之呉子呉子近刑人也阍弑呉子余祭仇之也　胡氏传谷梁子曰阍门者寺人也不称名姓阍不得齐于人不称其君阍不得君其君也礼君不使无耻不近刑人不狎敌不迩怨贱人非所贵也贵人非所刑也刑人非所近也举至贱而加之呉子呉子近刑人也阍弑呉子余祭仇之也左氏以为伐越获俘焉以为阍使守舟呉子观舟阍以刀弑之亦迩怨之失也】仲孙羯会晋荀盈齐髙止宋华定衞世叔仪郑公孙曹人莒人滕人薛人小邾人城杞【荀氏盈名髙氏止名世叔氏仪名郑公孙名皆三命大夫曹莒滕薛小邾书人防者也　左氏传晋平公杞出也故治杞六月知悼子合诸侯之大夫以城杞孟孝伯防之郑子大叔与伯石徃子大叔见大叔文子与之语文子曰甚乎其城杞也子大叔曰若之何哉晋国不恤周宗之阙而夏肄是屏其弃诸姬亦可知也巳诸姬是弃其谁归之吉也闻之弃同即异是谓离徳诗曰协比其邻昏姻孔云　谷梁传古者天子封诸侯其地足以容其民其民足以满城以自守也杞危而不能自守故诸侯之大夫相帅以城之此变之正也　胡氏传晋平公杞出也故合诸侯之大夫以城杞古之建国立家者必亲九族然有父族而后及母族有母族而后有妻族此葛藟之诗所为次也晋主夏盟令行中国平公不能修文襄悼公之业尊奨王室恤宗周之阙而夏肄是屏轻弃诸姬可谓知本乎平王惟不抚其民而逺屯戌于母家周人怨思焉扬之水所以降为国风不得列于雅也城杞之役亦不待贬絶而可见矣】晋侯使士鞅来聘【士氏鞅名三命大夫报聘也　左氏传范献子来聘拜城杞也公享之展荘叔执币射者三耦公臣不足取于家臣家臣展瑕展玉父为一耦公臣公巫召伯仲顔荘叔为一耦鄫鼓父党叔为一耦晋侯使司马女叔侯来治杞田弗尽归也晋悼夫人愠曰齐也取货先君若有知也不尚取之公告叔侯叔侯曰虞虢焦滑霍扬韩魏皆姬姓也晋是以大若非侵小将何所取武献以下兼国多矣谁得治之杞夏余也而即东夷鲁周公之后也而睦于晋以杞封鲁犹可而何有焉鲁之于晋也职贡不乏玩好时至公卿大夫相继于朝史不絶书府无虚月如是可矣何必瘠鲁以杞且先君而有知也母寕夫人而焉用老臣】杞子来盟【前定例书来盟　左氏传杞文公来盟书曰子贱之也】吴子使札来聘【札延陵季子名也再命例书名非贬也左氏传公子札来聘见叔孙穆子说之谓穆子曰子其不得死乎好善而不能择人吾闻君子务在择人吾子为鲁宗卿而任其大政不慎举何以堪之祸必及子请观于周乐使工为之歌周南召南曰羙哉始基之矣犹未也然勤而不怨矣为之歌邶鄘卫曰羙哉渊乎忧而不困者也吾闻卫康叔武公之徳如是是其卫风乎为之歌王曰羙哉思而不惧其周之东乎为之歌郑曰羙哉其细已甚民弗堪也是其先亡乎为之歌齐曰羙哉泱泱乎大风也哉表东海者其大公乎国未可量也为之歌豳曰羙哉荡乎乐而不淫其周公之东乎为之歌秦曰此之谓夏声夫能夏则大大之至也其周之旧乎为之歌魏曰羙哉沨沨乎大而婉险而易行以徳辅此则明主也为之歌唐曰思深哉其有陶唐氏之遗民乎不然何忧之逺也非令徳之后谁能若是为之歌陈曰国无主其能久乎自郐以下无讥焉为之歌小雅曰羙哉思而不贰怨而不言其周徳之衰乎犹有先王之遗民焉为之歌大雅曰广哉熈熈乎曲而有直体其文王之徳乎为之歌颂曰至矣哉直而不倨曲而不屈迩而不偪逺而不擕迁而不淫复而不厌哀而不愁乐而不荒用而不匮广而不宣施而不费取而不贪处而不底行而不流五声和八风平节有度守有序盛徳之所同也见舞象箾南籥者曰羙哉犹有憾见舞大武者曰羙哉周之盛也其若此乎见舞韶濩者曰圣人之也而犹有慙徳圣人之难也见舞大夏者曰羙哉勤而不德非禹其谁能修之见舞韶箾者曰徳至矣哉大矣如天之无不帱也如地之无不载也虽甚盛德其蔑以加于此矣观止矣若有他乐吾不敢请已其出聘也通嗣君也故遂聘于齐说晏平仲谓之曰子速纳邑与政无邑无政乃免于难齐国之政将有所归未获所归难未歇也故晏子因陈桓子以纳政与邑是以免于栾髙之难聘于郑见子产如旧相识与之缟带子产献纻衣焉谓子产曰郑之执政侈难将至矣政必及子子为政慎之以礼不然郑国将败适衞说蘧瑗史狗史防公子荆公叔发公子朝曰衞多君子未有患也自卫如晋将宿于戚闻钟声焉曰异哉吾闻之也辩而不徳必加于戮夫子获罪于君以在此惧犹不足而又何乐夫子之在此也犹燕之巢于幕上君犹在殡而可以乐乎遂去之文子闻之终身不聼琴瑟适晋说赵文子韩宣子魏献子曰晋国其萃于三族乎说叔向将行谓叔向曰吾子勉之君侈而多良大夫皆富政将在家吾子好直必思自免于难　公羊传呉无君无大夫此何以有君有大夫贤季子也何贤乎季子譲国也其譲国奈何谒也余祭也夷昩也与季子同母者四季子弱而才兄弟皆爱之同欲立之以为君谒曰今若是迮而与季子国季子犹不受也请无与子而与弟弟兄迭为君而致国乎季子皆曰诺故诸为君者皆轻死为勇饮食必祝曰天苟有呉国尚速有悔于予身故谒也死余祭也立余祭也死夷昩也立夷昩也死则国宜之季子者也季子使而亡焉僚者长庶也即之季子使而反至而君之尔阖庐曰先君之所以不与子国而与弟者凡为季子故也将从先君之命与则国宜之季子者也如不从先君之命与则我宜立者也僚恶得为君乎于是使专诸刺僚而致国乎季子季子不受曰尔弑吾君吾受尔国是吾与尔为簒也尔杀吾兄吾又杀尔是父子兄弟相杀终身无己也去之延陵终身不入吴国故君子以其不受为义以其不杀为仁贤季子则呉何以有君有大夫以季子为臣则宜有君者也札者何呉季子之名也春秋贤者不名此何以名许夷狄者不壹而足也季子者所贤也曷为不足乎季子许人臣者必使臣详人子者必使子也　谷梁传呉其称子何也善使延陵季子故进之也身贤贤也使贤亦贤也延陵季子之贤尊君也其名成尊于上也　胡氏传札者呉之公子何以不称公子贬也辞国而生乱者札为之也故因其来聘而贬之示法焉案呉子夀梦有子四人长曰诸樊次曰余祭次曰夷未札具季子也夀梦贤季札欲立以为嗣札辞不可然后立诸樊诸樊既除防则致国于季子季子又辞而去之诸樊乃舍其子而立弟纳以次传必及季子故诸樊卒而余祭立余祭卒而夷末立夷末卒则季子宜受命以安社稷成父兄之志矣乃徇匹夫之介节辞位以逃夷末之子僚僚既立诸樊之子光曰先君所以不与子国而与弟者凡为季子尔将从先君之命欤则季子宜有国也如不从先君之命则我宜立僚乌得为君于是使专诸刺僚而致国乎季子季子不受去之延陵终身不入吴国故曰季子辞国以生乱因其来聘而贬之示法焉或谓子贡问于孔子曰伯夷叔齐何人也曰古之贤人也怨乎曰求仁而得仁又何怨子贡以先圣贤夷齐知其恶衞輙之争而不为也季子辞位独不为贤而奚贬乎曰叔齐之徳不越伯夷孤竹舍长而立防私意也诸樊兄弟父子无及季札之贤者其父兄所为眷眷而欲立札公心也以其私意故夷齐譲国为得仁而先圣之所贤以其公心故季子辞位为生乱而春秋之所贬苟比而同之过矣或曰世衰道微暴行交作臣簒其君者有之子簒其父者有之季子于是焉而辞位则将使闻其风者贪夫亷争夫让而簒弑夺攘之祸损矣其于名教岂不有补何贬之深也曰春秋达节而不守者也昔太伯奔呉而不反季歴嗣位而不辞武王继统受命作周亦不以配天之业譲伯邑考宫天下也彼王僚无季歴之贤武王之圣而季子为泰伯之让岂至德乎使争弑祸兴覆师防国其谁阶之也若季子之辞位守节立名全身自牧则可矢防诸圣王之道则过矣中庸曰道之不明不行也我知之矣季子所谓贤且智过而不得其中者也使由于季歴武王之义其肯附子臧之节而不受乎惜其择乎中庸失时措之宜尔此仲尼所以因其辞国生乱而贬之也或曰呉子使札与楚子使椒秦伯使术一例尔呉楚蛮夷之国秦介戎狄之间其礼未同于中夏故使人之来皆略之而札何以独为贬乎曰春秋多变例圣笔有特书荆楚无大夫而屈完书族王朝下士以人通而子突书字诸侯公子以名著而季友书子母弟之无列者不登其姓名而叔肸书氏皆贤而特书者也季札让国天下贤之若仲尼亦贤季札必依此例或以字或以氏或以公子特书之矣今乃略以名纪比于楚椒秦术之流无异称焉是知仲尼不以其譲国为贤而贬之也噫世之君子盛称季札之贤于譲国之际以为礼之大节不可乱也公子喜时春秋犹贤其后世于季札则何独贬之深也曰仲尼于季子望之深矣责之备矣惟与天地同徳而达乎时中然后能与于此非圣人莫能修之岂不信夫】秋九月衞献公【防衞侯而不防天王失道可知】齐髙止出奔北燕【北燕姬姓伯爵国在今大都路大兴县古燕城　左氏传秋九月齐公孙虿公孙灶放其大夫髙止于北燕乙未出书曰出奔罪髙止也髙止好以事自为功且专故难及之　谷梁传其曰北燕从史文也】冬仲孙羯如晋【报聘也　左氏传孟孝伯如晋报范叔也】
