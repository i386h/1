<!-- { "loadSidebar": true } -->
　　【辛酉】三年春王二月己巳日有食之【不书朔缺文也程子曰月王月也事在二月则书王二月在三月则书王三月无事则书时书首月盖有事则道在事无事则存天时王朔天时备则嵗功成王道存则人理立春秋之大义也日有食之有食之者也更不必推求何者也太阳君象也而被侵食君道所忌然有常度灾而非异也星辰陵歴亦然朱子曰歴法周天三百六十五度四分度之一左旋于地一昼一夜则其行一周而又过一度日月皆右行于天一昼一夜则日行一度月行十三度十九分度之七故日一嵗而一周天月二十九日有竒而一周天又逐及于日而与之防一嵗凡十二防方防则月光都尽而为晦已防则月光复苏而为朔朔后晦前各十五日日月相对则月光正满而为望晦朔而日月之合东西同度南北同道则月揜日而日为之食望而日月相对同度同道则月亢日而月为之食是皆有常度矣然王者修德行政用贤去奸能使阳盛足以胜隂隂衰不能侵阳则日月之行虽或当食而月常避日故其迟速高下必有参差而不正相合不正相对者所以当食而不食也若国无政不用善使臣子背君父妾妇乘其夫小人陵君子夷狄侵中国则隂盛阳微当食必食虽曰行有常度而实为非常之变矣　公羊传何以书纪异也日食则曷为或日或不日或言朔或不言朔曰某月某日朔日有食之者食正朔也其或日或不日或失之前或失之后失之前者朔在前也失之后者朔在后也　谷梁传言日不言朔食晦日也其日有食之何也吐者外壤食者内壤阙然不见其壤有食之者也有内辞也或外辞也有食之者内于日也其不言食之者何也知其不可知知也　胡氏传经书日食三十六去之千有余嵗而精歴筭者所能攷也其行有常度矣然毎食必书示后世治歴明时之法也有常度则灾而非异矣然毎食必书示后世遇灾而惧之意也日者众阳之宗人君之表而有食之灾咎象也克谨天戒则虽有其象而无其应弗克畏天灾咎之来必矣凡经所书者或妾妇乘其夫或臣子背君父或政权在臣下或外裔侵中国皆阳微隂盛之证也是故十月之交诗人以刺日有食之春秋必书以戒人君不可忽天象也】三月庚戌天王崩【周平王崩太子泄父先平王卒孙林立是为桓王程子曰崩上坠之形四海之内皆当奔赴鲁君不往恶极罪大不可胜诛不书而自见也　左氏传壬戌崩赴以庚戌故书之　公羊传何以不书天子记崩不记必其时也诸侯记卒记有天子存不得必其时也曷为或言崩或言薨天子曰崩诸侯曰薨大夫曰卒士曰不禄　谷梁传髙曰崩厚曰崩尊曰崩天子之崩以尊也其崩之何也以其在民上故崩之其不名何也大上故不名也　胡氏传崩者上坠之形春秋歴十有三王桓襄匡简景志崩志葬者赴告及鲁往防之也平惠定灵志崩不志葬者赴告虽及鲁不防也庄僖顷崩皆不志者王室不告鲁亦不往也诸侯为天王服斩衰礼当以所闻先后而奔丧今平王崩周人来赴而隐公不往是无君也其罪应诛不书而自见矣或曰万国至众也封疆至重也天王之丧不得越境以奔而修服于国卿供吊送之礼讫葬卒哭而除丧礼乎案周书康王之诰太保率西方诸侯入应门左毕公率东方诸侯入应门右再拜趋出王反丧服此奔成王之丧者安得以为修服于国而可乎故周人有丧鲁人亦有丧周人往吊谓使人可也鲁人不往谓当亲之者不可使人代也诸侯嵗时或朝觐于京师或防同于方岳或从兵革征讨之事越境逾时不以为难何独难于奔丧而薄君臣始终存殁之义哉大非先王之礼失春秋之义矣】夏四月辛卯尹氏卒【尹氏周大夫也左氏作君氏以为声子且曰为公故曰君氏若此则成风亦当书君氏疑其説谬公谷胡氏皆谓尹氏周大夫也赵氏曰公羊讥世卿之説为是程子曰尹氏王之世卿古者使以德爵以功世禄而不世官是以俊杰在位庶绩咸熙及周之衰士皆世官政由是败尹氏世为王官故其卒书曰尹氏见其世继也　左氏传君氏卒声子也不赴于诸侯不反哭于寝不祔于姑故不曰薨不称夫人故不言葬不书姓为公故曰君氏　公羊传尹氏者何天子之大夫也其称尹氏何贬曷为贬讥世卿世卿非礼也外大夫不卒此何以卒天王崩诸侯之主也　谷梁传尹氏者何也天子之大夫也外大夫不卒此何以卒之也于天子之崩为鲁主故隐而卒之　胡氏传尹氏天子大夫世执朝权为周阶乱家父所刺秉国之均不平谓何者是也因其告丧与立子朝以朝奔楚皆以氏书者志世卿非礼为后鉴也或曰世卿非礼裳裳者华何以作乎曰功臣之世世其禄世卿之官嗣其位禄以报功也故其世可延位以尊贤也故其官当择官不择人世授之柄党与旣众威福下移大奸根据而莫除人主孤立而无助国不亡幸尔春秋于周书尹氏武氏仍叔之子于鲁书季友仲遂皆志其非礼也公羊子此説必有所受矣】秋武氏子来求赙【武氏子周大夫武氏之子也书武氏与尹氏之义同赠丧以货财曰赙程子曰武氏王之卿士称武氏见其世官平王崩诸侯不供其丧故武氏遣其子征求于四国书之以见天子失道诸侯不臣之甚也　左氏传王未葬也公羊传武氏子者何天子之大夫也其称武氏子何讥何讥尔父卒子未命也何以不称使当丧未君也武氏】
　　【子来求赙何以书讥何讥尔丧事无求求赙非礼也盖通于下　谷梁传武氏子者何也天子之大夫也天子之大夫其称武氏子何也未毕丧孤未爵未爵使之非正也其不言使何也无君也归死者曰赗归生者曰赙曰归之者正也求之者非正也周虽不求鲁不可以不归鲁虽不归周不可以求之求之为言得不得未可知之辞也交讥之　胡氏傅武氏子天子之大夫何以不称使当丧未君非王命也嗣子定位于初丧其曰未君何也古者君薨谅隂百官緫已听于宰三年夫百官緫己以听则是摄行军国之事也以非王命而不称使春秋之旨微矣于以谨天下之通丧而严君臣之名分也夫赙以货财则生者所须索也君取于臣不言求而曰求赙求车求金皆着天王之失道也上失其道则下不臣矣】八月庚辰宋公和卒【宋穆公名和兄宣公之子与夷立是为殇公张氏曰卒自外録从赴也愚故谓据其来赴谦辞曰某爵某卒也程子曰吉凶庆吊讲好修睦隣国之常礼人情所当然诸侯之卒与国之大故来告则书　左氏传宋穆公疾召大司马孔父而属殇公焉曰先君舍与夷而立寡人寡人弗敢忘若以大夫之灵得保首领以没先君若问与夷其将何辞以对请子奉之以主社稷寡人虽死亦无悔焉对曰羣臣愿奉冯也公曰不可先君以寡人为贤使主社稷若弃德不让是废先君之举也岂曰能贤光昭先君之令德可不务乎吾子其无废先君之功使公子冯出居于郑八月庚辰宋穆公卒殇公即位君子曰宋宣公可谓知人矣立穆公其子飨之命以义夫商颂曰殷受命咸冝百禄是荷其是之谓乎　谷梁传诸侯日卒正也胡氏传外诸侯卒国史承告而后书圣人皆存而弗削曷为弗削春秋天子之事也古者诸侯之邦交间问殷聘而世相朝盖王事相从则有和好之情及告终易代则有吊恤之礼是诸侯所以睦隣国也周制王哭诸侯则大宗伯为上相司服为王制缌麻宰夫掌邦之吊事戒令与其币器财用是王者所以怀诸侯也凡诸侯卒皆存弗削而交隣国待诸侯之义见矣卒而或日或不日者何谨则书日慢则书时其大致然也卒而或名或不名者何防盟则名于载书聘问则名于简牍未尝防盟聘问而无所证者虽使至告丧其名亦不可得而知矣凡此类因旧史而不革者也诸侯曰薨大夫曰卒五等邦君何以书卒夫子作春秋则有革而不因者周室东迁诸侯放恣专享其国而上不请命圣人奉天讨以正王法则有贬黜之刑矣因其告丧特书曰卒不与其为诸侯也故曰知我者其惟春秋乎罪我者其惟春秋乎】冬十有二月齐侯郑伯盟于石门【齐姜姓侯爵国在今益都路临淄县石门杜氏曰齐地济南临邑县济水之门在今济南路此盖特盟也程子曰天下无王诸侯不守信义数相盟誓所以长乱也故外诸侯盟来告则书之陈氏曰书齐郑盟于石门以志诸侯之合至定公七年书齐郑盟于咸以志诸侯之散　左氏传寻卢之盟也　胡氏传夫盟防常事也何以书在春秋之乱世常事也于圣人之王法则非常也有虞氏未施信于民而民信夏后氏未施敬于民而民敬殷人作誓而民始畔周人作防而民始疑子曰大道之行与三代之英丘未之逮也而有志焉诸侯防盟来告则书而弗削者其诸以是为非常典而有志于天下为公之世乎故凡书盟者恶之也】癸未葬宋穆公【始死未諡赴以名故书名葬则举諡来告故书諡张氏曰葬自内録往防则书程子曰诸侯告丧鲁往防葬则书春秋之时皆不请而私諡称私諡所以罪其臣子也　公羊传者曷为或日或不日不及时而日渴葬也不及时而不日慢葬也过时而日隐之也过时而不日谓之不能葬也当时而不日正也当时而日危不得葬也此当时何危尔宣公谓缪公曰以吾爱与夷则不若爱女以为社稷宗庙主则与夷不若女盍终为君矣宣公死缪公立缪公逐其二子庄公冯与左师勃曰尔为吾子生毋相见死无相哭与夷复曰先君之所为不与臣国而纳国乎君者以君可以为社稷宗庙主也今君逐君之二子而将致国乎与夷此非先君之意也且使子而可逐则先君其逐臣矣缪公曰先君之不尔逐可知矣吾立乎此摄也终致国乎与夷庄公冯弑与夷故君子大居正宋之祸宣公为之也　谷梁传日葬故也危不得葬也　胡氏传外诸侯葬其事则因鲁防而书其义则圣人或存或削曷为或存或削春秋天子之事也传称诸侯五月而葬同盟至同盟谓同方岳之盟者其生讲防同之好其没有葬送之礼是诸侯所以睦隣国也案周制有职丧掌诸侯之丧礼莅其禁令序其事凡诸侯及诸臣葬于墓者则家人授之兆为之跸而均其禁是王者所以怀诸侯也外诸侯葬或存或削而交隣国待诸侯之义见矣葬而或日或不日者何备则书日略则书时其大致然也卒而或葬或不葬者何有怠于礼而不葬者有弱其君而不葬者有讨其贼而不葬者有讳其辱而不葬者有治其罪而不葬者有避其号而不葬者宋殇齐昭告乱书弑矣而经不书葬是讨其贼而不葬者也晋主夏盟在景公时告丧书日矣而经不书葬是讳其辱而不葬者也鲁宋盟防未尝不同而三世不葬是治其罪而不葬者也吴楚之君书卒者十亦有亲送于西门之外者矣而经不书葬是避其号而不葬者也怠于礼而不往弱其君而不防无其事阙其文鲁史之旧也讨其贼而不葬讳其辱而不葬治其罪而不葬避其号而不葬圣人所削春秋之法也故曰知我者其惟春秋乎罪我者其惟春秋乎】
