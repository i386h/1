<!-- { "loadSidebar": true } -->
　　【癸卯】九年春毛伯来求金【襄王崩讣告及鲁公孙敖徃吊不至而逃故毛伯来求金也程子曰家父致命以徴车故书使来求毛伯风鲁以欲金故不言王使　左氏传毛伯卫来求金非礼也不书王命未葬也　公羊传毛伯者何天子之大夫也何以不称使当丧未君也逾年矣何以谓之未君即位矣而未称王也未称王何以知其即位以诸侯逾年即位亦知天子之逾年即位也以天子三年然后称王亦知诸侯于其封内三年称子也逾年称公矣则曷为于其封内三年称子縁民臣之心不可一日无君縁终始之义一年不二君不可旷年无君縁孝子之心则三年不忍当也毛伯来求金何以书讥何讥尔王者无求求金非礼也然则是王者与曰非也非王者则曷为谓之王者王者无求曰是子也继文王之体守文王之法度文王之法无求而求故讥之也　谷梁传求车犹可求金甚矣　胡氏传毛伯天子大夫何以不称使当丧未君也逾年即位矣何以言未君古者谅隂三年百官緫已以听于冢宰夫百官緫已以听则是冢宰独专国政之时托于王命以号令天下夫岂不可而不称使春秋之旨微矣非特谨天下之通丧所以示后世大臣当国秉政不可擅权之法戒也跋扈之臣假仗主威胁制中外凡有所行动以诏书从事盖未有以春秋此义折之尔】夫人姜氏如齐【文公夫人归宁也】二月叔孙得臣如京师辛丑葬襄王【左氏传庄叔如周葬襄王　公羊传葬襄王王者不书葬此何以书不及时书过时书我有往者则书　谷梁传京大也师众也言周必以众与大言之也天子志崩不志葬举天下而葬一人其道不疑也志葬危不得葬也日之甚矣其不葬之辞也】晋人杀其大夫先都【先氏都名晋三命大夫　左氏传晋人杀先都梁益耳】三月夫人姜氏至自齐【告庙故书　谷梁传卑以尊致病文公也　胡氏传夫人与君敌体同主宗庙之事出必告行反必告至则书于策然适他国者或曰享或曰会或曰如众矣未有致之者则其行非礼以不致见其罪也出姜如齐以宁父母于礼得行矣其致者非特以告庙书耳夫人初归岂其不告为文公越礼故削而不书示诛意之法矣今此书至者又以见小君之重也夫承祭祀以为宗庙主一国之母仪而可以揺动乎出姜至是盖不安于鲁故至而特书以示防微杜渐之意其为世虑深矣】晋人杀其大夫士縠及箕郑父【箕氏郑父名也称及先士縠而并及之也　左氏传晋人杀箕郑父士縠蒯得八年夷之搜晋侯将登箕郑父先都而使士縠梁益耳将中军先克曰狐赵之勲不可废世从之先克夺蒯得田于堇隂故箕郑父先都士谷梁益耳蒯得作乱　谷梁传称人以杀诛有罪也郑父累也　胡氏传杀先都士縠国也其称人以杀者国乱无政众人擅杀之称也何以知其非讨贼之词书杀其大夫则知之矣三大夫皆彊家也求专晋不得挟私怨以作乱而使贼杀其中军佐则固有罪矣曷为不去其官当是时晋灵初立主幼不君政在赵盾而中军佐者盾之党也若狱有所归则此三人者独无可议从末减乎而皆杀之是大夫专生杀而政不自人主出也故不称国讨不去其官而箕郑父书及示后世司赏罚者必本忠恕无有党偏之意其义精矣】楚人伐郑公子遂会晋人宋人衞人许人救郑【楚人将卑师少也诸国书人亦将卑师少也一伐一救善恶不同必曰贬楚称人则诸国之救何以书人乎若以善诸国称人为众词则楚奚称其众哉当从程子说皆以为将卑师少也　左氏传范山言于楚子曰晋君少不在诸侯北方可图也楚子师于狼渊以伐郑囚公子坚公子尨及乐耳郑及楚平公子遂会晋赵盾宋华耦衞孔达许大夫救郑不及楚师卿不书缓也以惩不恪　胡氏传案左氏范山言于楚子曰晋君少不在诸侯北方可图也楚子师于狼渊以伐郑则是贪得无故慿陵诸夏之兵也故楚子亲将贬而称人晋宋衞则赵盾华孔皆国卿也何以贬而称人救而不及楚师欲以惩不恪也晋主夏盟不在诸侯以启戎心谁之过乎故书救而称人以罪赵盾之不能折冲消患为楚荆之所窥也】夏狄伐齐【即四年夏之狄也】秋八月曹伯襄卒【共公名襄子寿立是为文公】九月癸酉地震【震动也地本静物而动为异故书　公羊传地震者何动地也何以书记异也　谷梁传震动也地不震者也震故谨而日之也】冬楚子使椒来聘【越椒也再命例书名无襃贬孙氏曰椒楚大夫再命故不氏秦术呉札皆此类也张氏曰楚伐郑而聘鲁逺交近攻之意也　左氏传楚子越椒来聘执币傲叔仲惠伯曰是必灭若敖氏之宗傲其先君神弗福也　公羊传椒者何楚大夫也楚无大夫此何以书始有大夫也始有大夫则何以不氏许夷狄者不一而足也　谷梁传楚无大夫其曰椒何也以其来我襃之也　胡氏传楚僭称王春秋之始独以号举夷狄之也中间来聘改而书人渐进之矣至是其君书爵其臣书名而称使遂与诸侯比者是以中国之礼待之也所谓谨内外之辨不以荆蛮比列国义安在乎曰呉楚圣贤之后见周之弱王灵不及僭拟名号此因僻陋而忘其祖也圣人重絶之夫春秋立法谨严而宅心忠恕严于立法故僭号称王则深加贬黜摈之蛮荒以正君臣之义恕以宅心故内虽不使与中国同外亦不使与遐荒等思善悔过向慕中国则进之而不拒此愼用刑重絶人之意也噫春秋之所以为春秋非圣人莫能修之者乎】秦人来归僖公成风之襚【秦人一命之微者也赗禭吊丧之常也独天王来归惠公仲子之赗秦归僖公成风之禭书之何也皆以其失礼之甚也惠公及仲子皆薨卒久矣况仲子乃妾也而天王兼惠公而赗其失礼有三缓也兼也乱嫡也故书僖公及成风皆薨久而成风亦妾也此之失礼与天王赗惠公仲子同也故特书之然而成风母也僖公子也不先书成风何哉夫人不可以先君也程子曰过时始至故云来归虽子母先君后夫人体当然也嫡妾之乱自兹而始　左氏传礼也诸侯相吊贺也虽不当事苟有礼焉书也以无忘旧好　公羊传其言僖公成风何兼之兼之非礼也曷为不言及成风成风尊也　谷梁传秦人来归僖公成风之襚秦人弗夫人也即外之弗夫人而见正焉　胡氏传秦人归禭而曰僖公成风者非兼襚也亦犹平王来赗仲子而谓之惠公仲子尔仲子惠公之妾也然则风氏亦庄公之妾曷不书曰来归庄公成风之禭乎曰宠爱仲子以妾为妻者惠公也故书惠公仲子所以正后世之为人夫者当明夫道不可乱嫡妾之分以卑其身尊崇风氏立为夫人者僖公也故书僖公成风所以正后世之为人子者当明子道不可行僭乱之礼以贱其父圣人垂戒之义明矣】葬曹共公【不书月日缺文也甲辰】十年春王三月辛卯臧孙辰卒【臧文仲也三命例书氏书名】夏秦伐晋【将尊师少例书某伐某曰狄之者非也程子曰晋舍嫡嗣而外求君罪也既而悔之正也秦不顾义理之是非惟以报复为事亦罪也　左氏传春晋人伐秦取少梁夏秦伯伐晋取北徴　胡氏传说者谓秦伐晋以戎狄书盖阙文者据左氏少梁北徴之师两国相攻无他得失言之也然晋取少梁事不经见固未可据秦以号举者程氏以谓晋舍嫡嗣而外求君罪也既而悔之正矣秦不顾义理是非惟以报复为事则乱亡之道也以此外秦义固然矣或者犹有深许晋人悔过能改终不遂非之意故重贬秦伯以见乎】楚杀其大夫冝申【鬭子西名冝申再命之大夫也　左氏传初楚范巫矞似谓成王与子玉子西曰三君皆将彊死城濮之役王思之故使止子玉曰母死不及止子西子西缢而县絶王使适至遂止之使为商公防汉泝江将入郢王在渚宫下见之惧而辞曰臣免于死又有防言谓臣将逃臣归死于司败也王使为工尹又与子家谋弑穆王穆王闻之杀鬭冝申及仲归　胡氏传案左氏冝申与仲归谋弑穆王而诛则是讨弑君之贼也曷为称国以杀又书其官而不曰楚人杀冝申乎曰穆王者即楚世子商臣也而春秋之义微矣】自正月不雨至于秋七月【旱甚也不书可知　谷梁传歴时而言不雨文不闵雨也不闵雨者无志乎民也】及苏子盟于女栗【书及鲁之微者也苏姓子爵畿内采地女栗杜氏曰地阙　左氏传及苏子盟于女栗顷王立故也】冬狄侵宋楚子蔡侯次于厥貉【楚蔡次厥貉亦将伐宋也厥貂地阙　左氏传陈侯郑伯会楚子于息冬遂及蔡侯次于厥貉将以伐宋宋华御事曰楚欲弱我也先为之弱乎何必使诱我我实不能民何罪乃逆楚子劳且听命遂道以田孟诸宋公为右盂郑伯为左盂期思公复遂为右司马子朱及文之无畏为左司马命夙驾载燧宋公违命无畏扶其仆以徇或谓子舟曰国君不可戮也子舟曰当官而行何彊之有诗曰刚亦不吐柔亦不茹母纵诡随以谨罔极是亦非辟彊也敢爱死以乱官乎　胡氏传楚灭江六平陈与郑于是乎为伐宋之举次于厥貉凡伐而次者其次为善次而伐者其次为贬齐师次陉修文告以威敌善之也故上书伐楚以着其美楚次厥貉藏祸心以慿夏贬之也故下书伐麇以着其罪当是时陈郑宋皆从楚矣独书蔡侯何哉郑失三大夫俟救而不及陈获公子茷而惧宋方有秋难盖有不得已者非所欲也蔡无四境之虞则是得已不已志在从夷狄矣故削三国书蔡侯见其弃诸夏之恶也】
