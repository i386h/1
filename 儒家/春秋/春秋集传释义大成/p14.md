<!-- { "loadSidebar": true } -->
　　【壬申】三年春正月公防齐侯于嬴【为防定婚也吴先生曰不书王缺文也嬴杜氏曰齐地泰山嬴县今河间路沧州故城　程子曰桓公弑君而立元年书王以王法正其罪也三年不书王见桓之无王也防于嬴定昏于齐也　左氏传成昬于齐也　胡氏传桓公三年而后经不书王有以为周不班歴者昭公末年王室有子朝之乱岂暇班歴而经皆书王非不班歴明矣又有以为此阙文也安得一公之内凡十四年皆不书王其非阙文亦明矣然则云何桓公弑君而立至于今三年而诸侯之丧事毕矣是入见受命于天子之时也而王朝之司马不施残执之刑邻国之大夫不闻有沐浴之请鲁之臣子义不戴天反面事雠曾莫之耻使乱臣贼子肆其凶逆无所忌惮人之大伦灭矣故自是而后不书王者见桓公无王与天王之失政而不王也桓公无王而行归罪于天子可乎齐景公问政子曰君君臣臣父父子子君不君则臣不臣父不父则子不子】夏齐侯卫侯胥命于蒲【胥命交相命而不盟也蒲杜氏曰卫地陈留长垣县在今汴梁路陈留县程子曰二国为防约言相防而不为盟谊近于理也故善之　左氏传不盟也　公羊传胥命者何相命也何言乎相命近正也此其为近正奈何古者不盟结言而退　谷梁传胥之为言犹相也相命而信谕谨言而退以是为近古也是必一人先其以相言之何也不以齐侯命卫侯也　胡氏传公羊曰胥命者相命也相命近正也古者不盟结言而退人爱其情私相疑贰以成倾危之俗其所由来渐矣有能相命而信谕岂不独为近正乎故特起胥命之文于此有取焉圣人以信易食答子贡之问君子以信易生重桓王之失信去则民不立矣故荀卿言春秋善胥命】六月公防杞侯于郕【杞当作纪程子曰桓公簒立无嵗不与诸侯防盟结外援以自固　左氏传杞求成也】秋七月壬辰朔日有食之旣【程子曰旣尽也食尽为异大也　公羊传旣者何尽也　谷梁传言日言朔食正朔也旣者尽也有继之辞也　胡氏传谷梁曰旣尽也言日言朔食正朔也言朔不言日食旣朔也言日不言朔食晦日也不言日不言朔夜食也何以知其夜食曰王者朝日王者朝日则何以知其夜食乎日始出而有亏伤之处未之复也则知其食于夜矣日者众阳之宗人君之象而有食之旣则其为变大矣先儒以为荆楚僭号郑拒王师之应】公子翚如齐逆女【翚弑隐而立桓故桓公加之三命公子三命例书公子某而左氏以为修先君之好故曰公子误矣逆迎也在齐故称女逆女为桓公逆夫人也程子曰卿逆夫人于礼为称翚虽尊属当官而行亦无嫌也　左氏传修先君之好故曰公子　谷梁传逆女亲者也使大夫非正也胡氏传娶妻必亲迎礼之正也若夫邦君以爵则有尊卑以国则有小大以道途则有逺迩或迎之于其国】
　　【或迎之于境上或迎之于所馆礼之节也纪侯于鲁以小大言则亲之者也而使履緰来鲁侯于齐以逺迩言则亲之者也而使公子翚往是不重大昬之礼失其节矣故书】九月齐侯送姜氏于讙公防齐侯于讙夫人姜氏至自齐【讙杜氏曰鲁地济北蛇丘县有下讙亭在今东昌路丘县程子曰齐侯出疆送女公逺防之皆非义也书夫人姜氏至自齐告于庙也　左氏传齐侯送姜氏非礼也凡公女嫁于敌国姊妹则上卿送之以礼于先君公子则下卿送之于大国虽公子亦上卿送之于天子则诸卿皆行公不自送于小国则上大夫送之公羊传何以书讥何讥尔诸侯越境送女非礼也此入国矣何以不称夫人自我言齐父母之于子虽为邻国夫人犹曰吾姜氏翚何以不致得见乎公矣　谷梁传礼送女父不下堂母不出祭门诸母兄弟不出阙门父戒之曰谨慎从尔舅之言母戒之曰谨慎从尔姑之言诸母般申之曰谨慎从尔父母之言送女逾竟非礼也公防齐侯于讙无讥乎曰为礼也齐侯来也公之逆而防之可也夫人姜氏至自齐其不言翚之以来何也公亲受之于齐侯也子贡曰冕而亲迎不已重乎孔子曰合二姓之好以继万世之后何谓已重乎　胡氏传古者昬礼必亲迎则授受明后世亲迎之礼废于是有父母兄弟越境而送其女者以公子翚往逆则旣轻矣为齐侯来乃逆而防之于讙是公之行其重在齐侯而不在姜氏岂礼也哉不言以至者旣得见乎公也不能防闲于是乎在敝笱之刺兆矣礼者所以别嫌明微制治于未乱不可不谨也娶夫人国之大事故详】冬齐侯使其弟年来聘【程子曰来聘致夫人也　左氏传齐仲年来聘致夫人也】有年【是年五谷皆丰故曰有年桓公为大恶行何道而有年乎书有者不宜有也程子曰书有年纪异也人事顺于下则天气和于上桓弑君而立逆天理乱人伦天地之气为之缪戾水旱凶灾乃其宜也今乃有年故书其异宣公为逐君者所立其恶有间故大有年则书之　公羊传有年何以书以喜书也大有年何以书亦以喜书也此其曰有年何仅有年也彼其曰大有年何大丰年也仅有年亦足以当喜乎恃有年也　谷梁传五谷皆熟为有年也　胡氏传旧史灾异与庆祥并记故有年大有年得见于经若旧史不记圣人亦不能附益之也然十二公多歴年所有务农重谷闵雨而书雨者岂无丰年而不见于经是仲尼于他公皆削之矣独桓有年宣大有年则存而弗削者縁此二公获罪于天宜得水旱凶灾之谴今乃有年则是反常也故以为异特存尔然则天道亦僭乎桓宣享国十有八年独此年书有年他年之歉可知也而天理不差信矣此一事也在不修春秋则为庆祥君子修之则为变异是圣人因鲁史旧文能立兴王之新法也故史文如畵笔经文如化工尝以是观非圣人莫能修之审矣有年大有年自先儒説经者多列于庆瑞之门至程氏发明奥防然后以为记异此得于言意之表者也】
　　【癸酉】四年春正月公狩于郎【不书王缺文也冬猎曰狩狩常事也狩于郎则非常矣故书周礼中冬教大阅遂以狩不时则害农非其地则伤物周之正月夏之十一月也左氏曰书时是也公羊曰讥逺盖言非地也程子曰公出动众皆当书于郎逺也左氏传书时礼也　公羊传狩者何田狩也春曰苗秋曰搜冬曰狩常事不书此何以书讥何讥尔逺也诸侯曷为必田狩一曰干豆二曰賔客三曰充君之庖谷梁传四时之田皆为宗庙之事也春曰田夏曰苗秋曰搜冬曰狩四时之田用三焉唯其所先得一为干豆二为賔客三为充君之庖　胡氏传何以书讥逺也戎祀国之大事狩所以讲大事也用民以训军旅所以示之武而威天下取物以祭宗庙所以示之孝而顺天下故中春教振旅遂以搜中夏教苃舍遂以苗中秋教治兵遂以狝中冬教大阅遂以狩然不时则伤农不地则害物田狩之地如郑有原圃秦有具囿皆常所也违其常所犯害民物而百姓苦之则将闻车马之音见羽旄之美举疾首蹙额而相告可不谨乎以非其地而必书是春秋谨于微之意也毎谨于微然后王德全矣】夏天王使宰渠伯纠来聘【吴先生曰宰渠伯周宰渠伯也纠渠伯之子名也再命例书名仍叔武氏之子未命故书子程子曰桓公弑君而立天子不能治天下莫能讨而王使其宰聘之示加尊宠天理灭矣人道亡矣书天王言当奉天也而其为如此尊卑贵贱之义亡也　左氏传父在故名　公羊传宰渠伯纠者何天子之大夫也其称宰渠伯纠何下大夫也　胡氏传宰冢宰也渠氏伯爵纠其名也王朝公卿书爵大夫书字上士中士书名下士书人例也纠位六卿之长降从中士之例而书名贬也于纠何贬乎在周制大司马九伐之法诸侯而有贼杀其亲则正之放弑其君则残之桓公之行当此二者舍曰不讨而又聘焉失天职矣操刑赏之柄以驭下者王也论刑赏之法以诏王者宰也以经邦国则有治典以安拜国则有教典以平邦国则有政典以诘邦国则有刑典治教政刑而谓之典明此天下之大常也太宰所掌而独谓之建以此典太宰之所定也乃为乱首承命以聘弑君之贼乎故特贬而书名以见宰之非宰也聘于弑君之贼而名其宰则桓公没王使荣叔来锡命矣荣叔何以书字而不名也始而来聘冢宰书名以见贬终而追锡王不称天以示讥其义备矣夫咺赗仲子纠聘桓公其事皆三纲之所系也然咺独书官纠兼称爵何也如咺者岂初得政犹未受封而纠则或以诸侯入相或旣相而已封者乎汉初命相必择列侯为之后用公孙因相而得封盖欲仿古重其任也任之重则责益深矣嫡妾之分君臣之义天下之大伦无所轻重纠以旣封故兼称爵见春秋责相之意也】
