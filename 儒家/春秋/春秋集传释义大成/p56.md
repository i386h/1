<!-- { "loadSidebar": true } -->
　　【己酉】十有五年春季孙行父如晋【左氏传季文子如晋为单伯与子叔姬故也】三月宋司马华孙来盟【宋卿例书官故称氏而不名无襃贬来盟盟未前定也因来聘而与之盟故不言使来盟孙氏曰不言使与齐髙子同义　左氏传宋华耦来盟其官皆从之书曰宋司马华孙贵之也公与之宴辞曰君之先臣督得罪于宋殇公名在诸侯之策臣承其祀其敢辱君请承命于亚旅鲁人以为敏　谷梁传司马官也其以官称无君之辞也来盟者何前定也不言及者以国与之也　胡氏传司马主兵之官称华孙者自督弑殇公诸侯受赂失贼不讨使秉宋政及其后世继掌兵权春秋之所禁者故传载其承命亚旅之词而经书曰宋司马华孙来盟其曰华孙犹季孙叔孙仲孙臧孙之类不书名者义不系于名也不称使以是专行为无君矣孟子曰所谓故国非谓其有乔木有世臣之谓也春秋此义其欲后世以贤者之类功臣之胄为世臣然后委之以政乎】夏曹伯来朝【左氏传礼也诸侯五年再相朝以修王命古之制也】齐人归公孙敖之丧【书归者言不当归也而胡氏曰为善其子以敖着教则是以吊周之币出奔之罪为可掩何不明大义若是乎　左氏传齐人或为孟氏谋曰鲁尔亲也饰棺寘诸堂阜鲁必取之从之卞人以告惠叔犹毁以为请立于朝以待命许之取而殡之齐人送之书曰齐人归公孙敖之丧为孟氏且国故也葬视共仲声已不视帷堂而哭襄仲欲勿哭惠伯曰丧亲之终也虽不能始善终可也史佚有言曰兄弟致美救乏贺善吊灾祭敬丧哀情虽不同母絶其爱亲之道也子无失道何怨于人襄仲说帅兄弟以哭之他年其二子来孟献子爱之闻于国或谮之曰将杀子献子以告季文子二子曰夫子以爱我闻我以将杀子闻不亦逺于礼乎逺礼不如死一人门于勾鼆一人门于戾丘皆死　公羊传齐人归公孙敖之丧何以不言来内辞也胁物而归之笋将而来也胡氏传公孙敖庆父之后行又丑矣出奔他国其卒与丧归皆书于防者许翰以谓文伯惠叔二子之哀诚无已也故鲁人从其请国史记其事仲尼因而不革者以敖着敎也易曰有子考无咎周公命蔡仲曰尔尚盖前人之愆】六月辛丑朔日有食之鼓用牲于社【左氏传鼔用牲于社非礼也日有食之天子不举伐鼓于社诸侯用币于社伐鼔于朝以昭事神训民事君示有等威古之道也】单伯至自齐【左氏传齐人许单伯请而赦之使来致命　谷梁传大夫执则致致则名此其不名何也天子之命大夫也书曰单伯至自齐贵之也　胡氏传单伯天子之命大夫也故逆王姬会伐宋使于齐皆书其字致而不名与意如婼异者无所书而不尊王命谨臣礼也】晋郤缺帅师伐蔡戊申入蔡【郤氏缺名晋三命大夫伐蔡讨不与新城之盟也不谕以辞命而专以力服人晋罪也　左氏传新城之盟蔡人不与晋郤缺以上军下军伐蔡曰君弱不可以怠戊申入蔡以城下之盟而还凡胜国曰灭之获大城焉曰入之　公羊传入不言伐此其言伐何至之日也其日何至之日也】秋齐人侵我西鄙季孙行父如晋【齐人侵鄙故行父告于晋　谷梁传齐人侵我西鄙故季文子告于晋　谷梁传其曰鄙逺之也其逺之何也不以难介我国也】冬十有一月诸侯盟于扈【公不在会故不序程子曰此盟为齐乱也鲁以备齐不在会故不序称诸侯者众词见诸国无能为也　左氏传晋侯宋公衞侯蔡侯郑伯许男曹伯盟于扈寻新城之盟且谋伐齐也齐人赂晋侯故不克而还于是有齐难是以公不会书曰诸侯盟于扈无能为故也凡诸侯会公不与不书讳君恶也与而不书后也　胡氏传盟于扈者晋侯宋公衞蔡陈郑曹许八国之君也何以不序略之也春秋于外裔君臣同词而不分爵号说者以为略之也八国曷为略之而不详序乎齐人弑君不能致讨受赂而退奚以详序为哉不曰晋人会诸侯盟于扈而曰诸侯盟者分恶于诸侯也田恒弑其君孔子沐浴而朝告于哀公请讨之弑君之贼夫人之所得讨也而况于诸侯乎况于隣国乎略诸侯而不序以其欲讨齐罪而复不能也况于隣壤初不与盟会者乎鲁君之罪亦可知也】十有二月齐人来归子叔姬【不曰齐子叔姬来归而曰齐人来归见为齐人所絶而归之也程子曰执之书故来归不得不书孙氏曰商人既弑其子又絶其母恶甚矣　左氏传王故也　公羊传其言来何闵之也此有罪何闵尔父母之于子虽有罪犹若其不欲服罪然　谷梁传其曰子叔姬贵之也其言来归何也父母之于子虽有罪犹欲其免也　胡氏传不言齐子叔姬来归而曰齐人来归子叔姬者见子叔姬无罪齐人自絶而归之尔春秋深罪齐人以商人为君而不知其恶故其执其归与弑其君商人皆称齐人深责之也】齐侯侵我西鄙遂伐曹入其郛【君亲将例书爵遂者继事也因侵鲁之师而又致讨于曹也郛郭也左氏传齐侯侵我西鄙谓诸侯不能也遂伐曹入其郛讨其来朝也季文子曰齐侯其不免乎已则无礼而】
　　【讨于有礼者曰女何故行礼礼以顺天天之道也已则反天而又以讨人难以免矣诗曰胡不相畏不畏于天君子之不虐幼贱畏于天也在周颂曰畏天之威于时保之不畏于天将何能保以乱取国奉礼以守犹惧不终多行无礼弗能在矣　公羊传郛者何恢郭也入郛书乎曰不书入郛不书此何以书动我也动我者何内辞也其实我动焉尔】
　　【庚戌】十有六年春季孙行父会齐侯于阳谷齐侯弗及盟【程子曰鲁齐既先约盟而公称疾不往乃使季孙行父会故齐侯弗及盟也夫齐彊鲁弱公违约不自下而抗大国以取怒危道也　左氏传正月及齐平公有疾使季文子会齐侯于阳谷请盟齐侯不肯曰请俟君间公羊传其言弗及盟何不见与盟也　谷梁传弗及者内辞也行父失命矣齐得内辞也】夏五月公四不视朔【文公托疾不与齐侯盟故不视朔者四自此之后仍视也若如公羊之说何不书曰始不视朔乎书四不视则知其止不视朔者四也或曰子贡欲去告朔之饩羊盖自文公始不视朔而礼亡羊存愚曰非也自昭公失国出居于外其礼遂废定公之立政由季氏遂皆不视朔而礼亡羊犹存尔曰昭公之经何以不书始不视朔愚曰书公在干侯则不视朔可知矣呉先生曰四不视朔如四卜郊之类不视朔者四月其后仍视也　左氏传公四不视朔疾也　公羊传公曷为四不视朔公有疾也何言乎公有疾不视朔自是公无疾不视朔也然则曷为不言公无疾不视朔有疾犹可言也无疾不可言也　谷梁传公四不视朔天子告朔于诸侯诸侯受乎祢庙礼也公四不视朔公不臣也以公为厌政以甚矣　胡氏传天子班朔于诸侯诸侯每月奉以告庙出视朝政文公四不视朔公羊子以为有疾也不言疾自是公无疾不视朔也此见圣人所书之意若后复视朔者必于此书公有疾与昭公如晋之事比矣文公厌政备见于经闰不告朔不视无雨不闵会同不与庙坏不修作主不时事神治民之怠也则其心放而不知求久矣】六月戊辰公子遂及齐侯盟于郪丘【春季孙行父往会而齐侯弗及盟故遂再以赂往而盟也　左氏传公使襄仲纳赂于齐侯故盟于郪丘谷梁传盟于师丘复行父之盟也】秋八月辛未夫人姜氏薨【僖公夫人声姜也】毁泉台【志其不当毁也　左氏传有蛇自泉宫出入于国如先君之数秋八月辛未声姜薨毁泉台　公羊传泉台者何郎台也郎台则曷为谓之泉台未成为郎台既成为泉台毁泉台何以书讥何讥尔筑之讥毁之讥先祖为之已毁之不如勿居而已矣　谷梁传毁泉台丧不贰事贰事缓丧也以文为多失道矣自古为之今毁之不如勿处而已矣　胡氏传先祖为之非矣然台之存毁非安危治乱之所系也虽勿居可也而必毁之是暴扬其失有轻先祖之心此履霜之渐弑父与君之萌春秋之所谨也故书】楚人秦人巴人灭庸【将卑师少例书人巴姬姓子爵国在今重庆路江津县庸爵姓缺国在今襄阳路房州　左氏传楚大饥戎伐其西南至于阜山师于大林又伐其东南至于阳丘以侵訾枝庸人帅羣蛮以叛楚防人率百濮聚于选将伐楚于是申息之北门不启楚人谋徙于阪髙蒍贾曰不可我能往宼亦能往不如伐庸夫防与百濮谓我饥不能师故伐我也若我出师必惧而归百濮离居将各走其邑谁暇谋人乃出师旬有五日百濮乃罢自庐以往振廪同食次于句澨使庐戢黎侵庸及庸方城庸人逐之囚子扬防三宿而逸曰庸师众羣蛮聚焉不如复大师且起王卒合而后进师叔曰不可姑又与之遇以骄之彼骄我怒而后可克先君蚡冒所以服陉隰也又与之遇七遇皆北唯禆鯈鱼人实逐之庸人曰楚不足与战矣遂不设备楚子乗驲会师于临品分为二队子越自石溪子贝自仞以伐庸秦人巴人从楚师羣蛮从楚子盟遂灭庸　胡氏传楚大饥戎与麋濮交伐之而庸人幸其弱帅羣蛮以叛楚此取灭之道也楚人谋徙于阪髙蔿贾曰不可我能往宼亦能往不如伐庸亦见其谋国之善矣故列书三国而楚不称师灭楚之罪词也】冬十有一月宋人弑其君杵臼【宋人微者甸人也据事直书无褒贬　左氏传宋公子鲍礼于国人宋饥竭其粟而贷之年自七十以上无不馈诒也时加羞珍异无日不数于六卿之门国之材人无不事也亲自桓以下无不恤也公子鲍美而艳襄夫人欲通之而不可乃助之施昭公无道国人奉公子鲍以因夫人于是华元为右师公孙友为左师华耦为司马鳞矔为司徒荡意诸为司城公子朝为司宼初司城荡卒公孙寿辞司城请使意诸为之既而告人曰君无道吾官近惧及焉弃官则族无所庇子身之贰也姑纾死焉虽亡子犹不亡族既夫人将使公田孟诸而杀之公知之尽以宝行荡意诸曰盍适诸侯公曰不能其大夫至于君祖母以及国人诸侯谁纳我且既为人君而又为人臣不如死尽以其寳赐左右而使行夫人使谓司城去公对曰臣之而逃其难若后君何冬十一月甲寅宋昭公将田孟诸未至夫人王姬使帅甸攻而杀之荡意诸死之书曰宋人弑其君杵臼君无道也文公即位使母弟须为司城华耦卒而使荡虺为司马　公羊传弑君者曷为或称名氏或不称名氏大夫弑君称名氏贱者穷诸人大夫相杀称人贱者穷诸盗　胡氏传此襄夫人使甸杀之也而书宋人者昭公无道国人之所欲弑也君无道而弑之可乎诸侯杀其大夫虽当于罪若不归诸司宼犹有专杀之嫌以为不臣矣况于北面归戴奉之以为君也故曰人臣无将将而必诛昭公无道圣人以弑君之罪归宋人者以明三纲人道之大伦君臣之义不可废也然则有土之君可以肆于民上而无诛乎诸侯无道天子方伯在焉臣子国人其何居死于其职而明于去就从违之义斯可矣荡意诸亦死职春秋削之不得班于孔父仇牧荀息何也三子闲其君而见杀春秋之所取也意诸知国人将弑其君而不能止知昭公之将见杀而不能正坐待其及而死之所谓匹夫匹妇自经于沟渎而莫之知也奚得与死于其职者比乎圣人所以独取髙哀之去而书字以襃之也】
