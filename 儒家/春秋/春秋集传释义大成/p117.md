<!-- { "loadSidebar": true } -->
　　【救也　胡氏传此灭曹也曷为不言灭灭者亡国之善词上下之同力也曹伯阳好田弋鄙人公孙彊获白鴈献之且言田弋之说因访政事大说之彊言霸说于曹伯因背晋而奸宋宋人伐之晋人不救书宋公入曹以曹伯阳归而削其见灭之实犹虞之亡书晋人执虞公而不言灭也春秋轻重之权衡故书法若此有国者妄听辨言以乱旧政自此灭亡之祸可以鉴矣】吴伐我【为邾讨也　左氏传吴为邾故将伐鲁问于叔孙辄叔孙辄对曰鲁有名而无情伐之必得志焉退而告公山不狃公山不狃曰非礼也君子违不适雠国未臣而有伐之奔命焉死之可也所托也则隐且夫人之行也不以所恶废乡今子以小恶而欲覆宗国不亦难乎若使子率子必辞王将使我子张病之王问于子泄对曰鲁虽无与立必有与毙诸侯将救之未可以得志焉晋与齐楚辅之是四雠也夫鲁齐晋之唇唇亡齿寒君所知也不救何为三月吴伐我子泄率故道险从武城初武城人或有因于吴竟田焉拘鄫人之沤菅者曰何故使吾水滋及吴师至拘者道之以伐武城克之王犯尝为之宰澹台子羽之父好焉国人惧懿子谓景伯若之何对曰吴师来斯与之战何患焉且召之而至又何求焉吴师克东阳而进舎于五梧明日舎于蚕室公賔庚公甲叔子与战于夷获叔子与析朱鉏献于王王曰此同车必使能国未可望也明日舎于庚宗遂次于泗上微虎欲宵攻王舎私属徒七百人三踊于幕庭卒三百人有若与焉及稷门之内或谓季孙曰不足以害吴而多杀国士不如己也乃止之吴子闻之一夕三迁吴人行成将盟景伯曰楚人围宋易子而食析骸而防犹无城下之盟我未及亏而有城下之盟是弃国也吴轻而逺不能久将归矣请少待之弗从景伯负载造于莱门乃请释子服何于吴吴人许之以王子姑曹当之而后止吴人盟而还　胡氏传吴为邾故兴师伐鲁兵加国都而盟于城下经书伐我不言四鄙及与吴盟者讳之也来战于郎直书不讳盟于城下何讳之深也楚人围宋易子而食析骸而防亦云急矣欲盟城下则曰有以国毙不能从也晋师从齐齐侯致赂晋人不可国佐对曰子若不许请合余烬背城借一敝邑之幸亦云从也遂盟于袁娄而春秋与之今鲁未及亏不能少待遂有城下之盟是弃国也夫弃国者其能国乎使有华元国佐之臣则不至此矣故春秋不言四鄙及与吴盟者欲见其实而深讳之以为后世谋国之士不能以礼义自彊偷生惜死至于侵削陵迟而不知耻者之戒也】夏齐人取讙及阐【程子曰内失邑不书君辱当讳也不能保其土地人民是不君也已与之彼以非义而受则书取济西田与此是也鲁入邾而以其君来致齐怒吴伐故赂齐以说之也阐鲁地近讙在今东昌路丘县　左氏传齐悼公之来也季康子以其妹妻之即位而迎之季鲂侯通焉女言其情弗敢与也齐侯怒夏五月齐鲍牧帅师伐我取讙及阐或谮胡姬于齐侯曰安孺子之党也六月齐侯杀胡姬　公羊传外取邑不书此何以书所以赂齐也曷为赂齐为以邾娄子益来也谷梁传恶内也】　归邾子益于邾【畏齐吴故归也　左氏传齐侯使如吴请师将以伐我乃归邾子邾子又无道吴子使太宰子余讨之囚诸楼台栫之以棘使诸大夫奉太子革以为政】秋七月【无事例书时书首月】冬十有二月癸亥杞伯过卒【僖公名过子维立是为闵公】齐人归讙及阐【程子曰归田不云我既归邾子亦归其田非以为惠也乙卯】九年春王二月葬杞僖公【三月葬速简失礼也】宋皇瑗帅师取郑师于雍丘【悉虏而俘例书取雍丘宋地杜氏曰属陈留在今汴梁路封丘县　左氏传郑武子賸之嬖许瑕求邑无以与之请外取许之故围宋雍丘宋皇瑗围郑师每日迁舎垒合郑师哭子姚救之大败二月甲戌宋取郑师于雍丘使有能者无死以郏张与郑罗归　公羊传取易辞也以师而易取郑病矣　谷梁传其言取之何易也其易奈何诈之也】夏楚伐陈【左氏传楚伐陈陈即吴故也】宋公伐郑【报雍丘也】冬十月【无事例书时书首月】
　　【丙辰】十年春王二月邾子益来奔【左氏传邾隐公来奔齐甥也故遂奔齐】公防吴伐齐【左氏传公防吴子邾子郯子伐齐南鄙师于鄎齐人弑悼公赴于师吴子三日哭于军门之外徐承帅舟师将自海入齐齐人败之吴师乃还】三月戊戌齐侯阳生卒【悼公名阳生子壬立是为简公　胡氏传案左氏公防吴伐齐齐人弑悼公赴于师春秋不着齐人弑君之罪而以卒书者亦犹郑伯髠顽弑而书卒之例也圣人于此其所以诛乱贼而其存天理之意微矣鲁人入邾以其君来罪也齐侯为是取讙及阐如吴请师讨之也鲁人悔惧归益于邾是知其罪而能改也齐侯为是归讙及阐又辞师于吴是变之正也夫变之正者礼义之所在与治同道也吴人欲遂前言而背违正礼乱道也齐之臣子不能将顺上及其君此天下大变常理之所无也故没其见弑之祸而以卒书其防深矣春秋弑君大恶不待贬絶而自见也君而见弑岂无不善之积以及其身乎若夫悼公变而克正则无不善之积矣故以卒书而灭其见弑如郑伯髠顽之例盖圣人之所以诛乱贼而存天理之意防矣】夏宋人伐郑【宋连年伐郑而郑不报复曲在宋矣】晋赵鞅帅师侵齐【左氏传赵鞅帅师伐齐大夫请卜之赵孟曰吾卜于此起兵事不再令卜不袭吉行也于是乎取犂及辕毁髙唐之郭侵及赖而还】五月公至自伐齐【二月伐齐今始至直书义自见矣】葬齐悼公【三月葬速简失礼也】衞公孟彄自齐归于衞【齐纳之也】薛伯夷卒【不书日史缺文】秋葬薛惠公【惠公名夷薛国微甚事见于春秋者五君而已】冬楚公子结帅师伐陈吴救陈【将尊师少例称国胡氏以号举之说非也　左氏传楚子期伐陈吴延州来季子救陈谓子期曰二君不务徳而力争诸侯民何罪焉我请退以为子名务德而安民乃还　胡氏传春秋恶首乱善解纷自诛乱臣讨贼子之外凡书救者未有不善之也救在王室则罪诸侯子突救卫是也救在逺国则罪四邻晋阳处父救江是也救在夷狄则罪中国楚公子贞救郑狄救齐吴救陈是也吴虽蛮夷之国来防于戚则进而书人矣使季札聘则又进而书子矣救而果善曷为独以号举而不进之也其以号举而不进之者深着楚罪而伤中国之衰也陈者有虞之后尝为楚灭而仅存耳今又无故兴师肆行侵伐而列国诸侯纵其暴横不能修方伯连帅之职而吴能救之故独以号举深着楚罪而伤中国之衰也子欲居九夷乘桴浮于海而曰夷狄之有君不如诸夏之亡也其书吴救陈之意乎】
