<!-- { "loadSidebar": true } -->
　　【辛酉】二年春晋侯使韩起来聘【韩氏起名三命大夫时聘也左氏谓且告为政之説非也　左氏传晋侯使韩宣子来聘且告为政而来见礼也观书于大史氏见易象与鲁春秋曰周礼尽在鲁矣吾乃今知周公之德与周之所以王也公享之季武子赋绵之卒章韩子赋角弓季武子拜曰敢拜子之弥缝敝邑寡君有望矣武子赋节之卒章既享宴于季氏有嘉树焉宣子誉之武子曰宿敢不封殖此树以无忘角弓遂赋甘棠宣子曰起不堪也无以及召公宣子遂如齐纳币见子雅子雅召子旗使见宣子宣子曰非保家之主也不臣见子尾子尾见彊宣子谓之如子旗大夫多笑之晏子信之曰夫子君子也君子有信其有以知之矣自齐聘于衞衞侯享之北宫文子赋淇澳宣子赋木】夏叔弓如晋【报聘也左氏传叔弓聘于晋报宣子也晋侯使郊劳辞曰寡君使弓来继旧好固曰女无敢为賔彻命于执事敝邑矣敢辱郊使请辞致馆辞曰寡君命下臣来继旧好好合使成臣之禄也敢辱大馆叔向曰子叔知礼哉吾闻之曰忠信礼之器也卑让礼之宗也辞不忘国忠信也先国后已卑让也诗曰敬愼威仪以近有德夫子近德矣】秋郑杀其大夫公孙黒【郑公孙名黑三命大夫　左氏传秋郑公孙黑将作乱欲去游氏而代其位伤疾作而不果驷氏与诸大夫欲杀之子产在鄙闻之惧弗及乘遽而至使吏数之曰伯有之乱以大国之事而未尔讨也尔有乱心无厌国不女堪专伐伯有而罪一也昆弟争室而罪二也薫隧之盟女矫君位而罪三也有死罪三何以堪之不速死大刑将至再拜稽首辞曰死在朝夕无助天为虐子产曰人谁不死凶人不终命也作凶事为凶人不助天其助凶人乎请以印为楮师子产曰印也若才君将任之不才将朝夕从女女罪之不恤而又何请焉不速死司冦将至七月壬寅缢尸诸周氏之衢加木焉　胡氏传案左氏郑驷黑好在人上攻良霄而逐之又与公孙楚争室又将作乱去游氏代其位伤疾作而不果子产使吏数之曰尔有乱心无厌国不女堪专伐伯有而罪一也兄弟争室而罪二也矫君之位而罪三也不速死大刑将至遂缢而尸之黒则有罪而郑人初畏其彊不之讨也因其疾而幸胜之则亦云殆矣故称国以杀累乎上也】冬公如晋至河乃复季孙宿如晋【至河乃复晋辞公也故使季孙往传谓不纳公而纳季孙其説甚非也此盖晋以公亲行为大重而来辞于是乎卿往也　左氏传晋少姜卒公如晋及河晋侯使士文伯来辞曰非伉俪也请君无辱公还季孙宿遂致服焉　公羊传其言至河乃复何不敢进也　谷梁传耻如晋故着有疾也公如晋而不得入季孙宿如晋而得入恶季孙宿也　胡氏传案左氏晋少姜卒公如晋及河晋侯使士文伯来辞曰非伉俪也请君无辱公还季孙宿遂致服焉举动人君之大节贤哲量之以行藏其道奸邪窥之以作止其恶四邻视之以厚薄其情故有国者必谨于礼而后动此守身之本保国之基也礼虽自卑而尊人亦有妄恱人以自辱昭公既不能据经守正失礼而妄动又不能从权适变无故而轻复终复失国出奔客死他境盖始诸此行矣或曰礼者明微正于未动之前可也已至于河而见却虽欲弗反将得已乎曰以周公之胄千乘之国轻身以修邻好乃却而不纳夫何敢若曰敝邑褊小敬事大国惟恐获戾闻陈无宇见执于中都谓少姜之数于守适信也用是不遑宁处跋履山川来修吊事今若不获进见剪为仇雠他国谁敢朝夕在廷修事大之礼乎夫小国之去就从违听大国之令也若非伉俪齐人请陈无宇之罪何以令之也苟有二命又何以为盟主如此晋人其将谢过之不暇敢不纳乎昭公习仪以亟而不明乎礼其及也宜经书公如晋至河乃复季孙宿如晋而昭公失国之因季氏逐君之渐晋人下比之迹不待贬絶而皆见矣壬戌】三年春王正月丁未滕子原卒【成公名原子宁立是为悼公　左氏传丁未滕子原卒同盟故书名】夏叔弓如滕五月葬滕成公【滕成公尝亲防襄公葬故鲁亦厚报之　左氏传五月叔弓如滕葬滕成公子服椒为介及郊遇懿伯之忌敬子不入惠伯曰公事有公利无私忌椒请先入乃先受馆敬子从之】秋小邾子来朝【左氏传小邾穆公来朝季武子欲卑之穆叔曰不可曹滕二邾实不忘我好敬以逆之犹惧其贰又卑一睦焉逆羣好也其如旧而加敬焉志曰能敬无灾又曰敬逆来者天所福也季孙从之】八月大雩【左氏传旱也】冬大雨雹【志灾也朱子曰隂阳不和而散则为戾气曀霾飞雹之类】北燕伯欵出奔齐【北燕伯名欵　左氏传燕简公多嬖宠欲去诸大夫而立其宠人冬燕大夫比以杀公之外嬖公惧奔齐书曰北燕伯欵出奔齐罪之也　谷梁传其曰北燕从史文也　胡氏传案左氏燕简公多嬖宠欲去诸大夫而立其宠人燕大夫比以杀公之外嬖公惧奔齐书曰北燕伯欵出奔齐罪之也君虽不君臣不可以不臣燕伯欲去诸大夫固不君矣而大夫相与比以杀其外嬖是威胁其主而出之也与鬻拳之以兵谏无异而独罪燕伯何哉大夫国君之陪贰以公心选之而不可私也以诚意委之而不可疑也以隆礼待之而不可轻也以直道驭之而不可辱也否则是忽其陪贰以自危矣晋厉公杀三却立胥童而弑于丽氏汉隠帝杀杨史立郭允明而弑于赵村衞献公蔑冢卿而信其左右亦奔夷仪久而后复也故人主不尊陪贰而与贱臣图柄臣者事成则失身而见弑事不成则失国而出奔此有国之大戒也春秋凡见逐于臣者皆以自奔为文正其本之意也而垂戒逺矣癸亥】四年春王正月大雨雹【赵氏曰五帝已前未有藏氷之説岂长有雹乎假如申丰因此讽藏氷之理亦与经意不同　左氏传大雨雹季武子问于申丰曰雹可御乎对曰圣人在上无雹虽有不为灾古者曰在北陆而藏氷西陆朝觌而出之其藏氷也深山穷谷固隂沍寒于是乎取之其出之也朝之禄位賔食防祭于是乎用之其藏之也黒牡秬黍以享司寒其出之也桃弧棘矢以除其灾其出入也时食肉之禄氷皆与焉大夫命妇防浴用氷祭寒而藏之献羔而啓之公始用之火出而毕赋自命夫命妇至于老疾无不受氷山人取之县人传之与人纳之人藏之夫氷以风壮而以风出其藏之也周其用之也徧则冬无愆阳夏无伏隂春无凄风秋无苦雨雷出不震无菑霜雹疠疾不降民不夭札今藏川池之氷弃而不用风不越而杀雷不发而震雹之为菑谁能御之七月之卒章藏氷之道也　胡氏传隂阳之气和而散则为霜雪雨露不和而散则为戾气曀霾雹戾气也隂胁阳臣侵君之象当是时季孙宿袭位世卿将毁中军专执兵权以弱公室故数月之间再有夭变申丰者季氏之字也不肯端言其事故暴扬于朝归咎藏氷之失夫山谷之氷藏之也周用之也徧亦古者本末备举徧调之一事耳谓能使四时无愆伏凄苦之变雷出不震无菑霜雹则亦诬矣意者昭公遇灾而惧以礼为国行其政令无失其民雹之灾也庶可御也不然虽得藏氷之道合于豳风七月之诗其将能乎】夏楚子蔡侯陈侯郑伯许男徐子滕子顿子胡子沈子小邾子宋世子佐淮夷防于申楚人执徐子【为防谋伐吴也徐乃吴与国故执之程子曰晋平公不在诸侯楚彊于是乎行伯者之事胡姬姓子爵国在今汴梁路颍州淮夷淮东之夷也地在今河南府路邳州潍宁县申姜姓小国后为楚所灭属楚地在今信阳州左氏传夏诸侯如楚鲁衞曹邾不会曹邾辞以难公辞以时祭衞侯辞以疾郑伯先待于申椒举言于楚子】
