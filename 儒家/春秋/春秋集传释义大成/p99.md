<!-- { "loadSidebar": true } -->
　　【癸酉】十有四年春意如至自晋【意如不书氏缺文也左氏尊晋罪己之説非也　左氏传意如至自晋尊晋罪已也尊晋罪已礼也　谷梁传大夫执则致致则名意如恶然而致见君臣之礼也胡氏传案左氏季孙犹在晋子服惠伯私于中行穆子曰鲁事晋何以不如外之小国土地犹大所命能具】
　　【若为外弃之使事齐楚何瘳于晋乃归季孙其始执之为乏邾莒之供而非有扶弱击彊之义也其终归之为土地犹大所命能具而非有不能救蔡为楚执亲之悔也然则晋人喜怒皆以利发其劝沮皆以利行违道甚矣故平丘之防深加贬斥自是而后诸侯不合二十余年至于召陵又以贿败十有八国之诸侯而书侵楚以讥之于是晋日益衰外携内叛不复振矣利之能败人国家乃如此春秋之深戒也】三月曹伯滕卒【武公名胜子顷立是为平公】夏四月　秋葬曹武公【不书月缺文也】八月莒子去疾卒【着丘公名去疾不书葬不往防也　左氏传秋八月莒着丘公卒郊公不慼国人弗顺欲立着丘公之弟庚舆蒲余侯恶公子意恢而善于庚舆郊公恶公子铎而善于意恢公子铎因蒲余侯而与之谋曰尔杀意恢我出君而纳庚舆许之　胡氏传卒自外録者也莒人来赴故鲁史书其卒葬自内録者也鲁人不往是以阙其葬自昭公以来虽薛杞微国无不防其葬者何独于莒则不往乎方是时意如专政而莒尝诉其疆郓取郠之罪于方伯而见执矣为是怒莒故独不防其葬也夫怨不弃义恶不忘亲怒不废礼在桓公时虽与卫战而宣公卒则往葬之不以私故絶吉凶庆吊往来施报之常礼也以此见意如之専恣矣若意如者其傲狠修怨敢施于昭公与莒子及其在晋闻除馆西河则恐惧逃归如一匹夫何也小人无礼喜怒勇怯不中节皆若是耳苟不逺之其能国乎】冬莒杀其公子意恢【公子也非大夫　左氏传冬十有二月蒲余侯玆夫杀莒公子意恢郊公奔齐公子铎逆庚舆于齐齐隰党公子鉏送之有赂田谷梁传言公子而不言大夫莒无大夫也莒无大夫而口公子意恢意恢贤也曹莒皆无大夫其所以无大夫者其义异也】
　　【甲戌】十有五年春王正月吴子夷末卒【余昧也子僚立】二月癸酉有事于武宫籥入叔弓卒去乐卒事【有事于武宫祭也当籥入之时叔弓适卒不欲废祭故去乐卒事记事之变也　左氏传将禘于武宫戒百官梓愼曰禘之日其有咎乎吾见赤黒之祲非祭祥也丧氛也其在涖事乎二月癸酉禘叔弓涖事籥入而卒去乐卒事礼也　公羊传其言去乐卒事何礼也君有事于庙闻大夫之丧去乐卒事大夫闻君之丧摄主而往大夫闻大夫之丧尸事毕而往　谷梁传君在祭乐之中闻大夫之丧则去乐卒事礼也君在祭乐之中大夫有变以闻可乎大夫国体也古之人重死君命无所不通　胡氏传左氏曰禘于武宫叔弓涖事籥入而卒去乐卒事有事于宗庙闻大夫之丧则去乐而祭可乎案曽子问君在祭不得成礼者夫子语之详矣而无有及大臣者是知祭而去乐不可也有事于宗庙遭大夫之变则以闻可乎案礼衞有大史柳庄寝疾君曰若疾革虽当祭必告是知祭而以闻不可也礼莫重于当祭大夫有变而不以闻则内得尽其诚敬之心于宗庙外全隠防之意于大臣是两得之也然则有事于宗庙大臣莅事籥入而卒于其所则如之何礼虽未之有可以义起也有事于宗庙大臣莅事籥入而卒于其所去乐卒事其可也縁先祖之心见大臣之卒必闻乐不乐縁孝子之心视已设之馔必不忍轻彻故去乐而卒事其可也宗庙合礼者常事不书苟以为可则春秋何书乎此记礼之变而书之者也】夏蔡朝吴出奔郑【左氏传楚费无极害朝吴之在蔡也欲去之乃谓之曰王唯信子故处子于蔡子亦长矣而在下位辱必求之吾助子请又谓其上之人曰王唯信吴故处诸蔡二三子莫之如也而在其上不亦难乎弗图必及于难夏蔡人逐朝吴朝吴出奔郑王怒曰余唯信吴故寘诸蔡且微吴吾不及此女何故去之无极对曰臣岂不欲吴然而前知其为人之异也吴在蔡蔡必速飞去吴所以翦其翼也　胡氏传朝吴蔡之忠臣虽不能存蔡而能复蔡其从于弃疾者谓蔡灭而弃疾必能封之也弃疾以其忠于旧君而信之使居旧国可谓知所信矣则曷为出奔费无极害其宠也无极楚之谗人去朝吴出蔡侯朱丧太子建杀连尹奢屏王耳目使不聦明卒使吴师入郢辱及宗庙谗人为乱可不畏乎为国有九经而尊贤为上劝贤有四事而去谗为首志朝吴出奔而入郢之师兆矣然朝吴身居旧国处危疑之地苟有谮之者则王不能无动也能以忠信自任而杜谗謟之谋则善矣而费无极乃语之曰子亦长矣而在下位辱也欲为之请以名利累其心而莫之觉不智亦甚矣故特书其出奔以罪吴为后戒也】六月丁巳朔日有食之秋晋荀吴帅师伐鲜虞【将尊师众也　左氏传晋荀吴帅师伐鲜虞围鼓鼓人或请以城叛穆子弗许左右曰师徒不勤而可以获城何故不为穆子曰吾闻诸叔向曰好恶不愆民知所适事无不济或以吾城叛吾所甚恶也人以城来吾独何好焉赏所甚恶若所好何若其弗赏是失信也何以庇民力能则进否则退量力而行吾不可以欲城而迩奸所丧滋多使鼓人杀叛人而缮守备闱鼓三月鼓人或请降使其民见曰犹有食色姑修而城军吏曰获城而弗取勤民而顿兵何以事君穆子曰吾以事君也获一邑而教民怠将焉用邑邑以贾怠不如完旧贾怠无卒弃旧不祥鼓人能事其君我亦能事吾君率义不爽好恶不愆城可获而民知义所有死命而无二心不亦可乎鼓人告食竭力尽而后取之克鼓而反不戮一人以鼓子鸢鞮归　胡氏传晋灭潞氏甲氏及再伐鲜虞皆用大夫为主将而或称人或称国或称其名氏何也以殄灭为期而无矜恻之意则称人见利忘义而以狄道欺诈行之则称国以正兵加敌而不纳其叛臣则称名氏夫称其名氏非襃之也才免于贬耳而春秋用兵御侮之略咸见矣】冬公如晋【左氏传平丘之防故也乙亥】十有六年春齐侯伐徐【君亲将也】楚子诱戎蛮子杀之【戎蛮子洛戎之别种今河南府新安县有蛮城　左氏传楚子闻蛮氏之乱也与蛮子之无质也使然丹诱戎蛮子嘉杀之遂取蛮氏既而复立其子焉礼也　公羊传楚子何以不名夷狄相诱君子不疾也曷为不疾若不疾乃疾之也　胡氏传楚子之诱一也或名或不名者防欲灭中国而弃疾讨蛮氏谨华夷之辨也蔡侯与蛮子之见杀一也或名或不名者蔡般弑父与君蛮氏乱而无质其罪之轻重亦差矣】夏公至自晋【左氏传公至自晋子服昭伯语季平子曰晋之公室其将遂卑矣君防弱六卿彊而奢傲将因是以习习实为常能无卑乎平子曰尔防恶识国　胡氏传左氏曰公如晋平丘之防故也至是始归者晋人止公其不书讳之也昭公数朝于晋三至于河而不得入两得见晋侯又欲讨其罪而止旃其困辱亦甚矣在易之困曰困亨者因困穷而致亨也夫困于心衡于虑而后作征于色发于声而后喻此正愤悱自彊之时而夏少康衞文公越勾践燕昭王四君子者由此其选也今昭公安于危辱无激昂勉励之志即所谓自暴自弃不可与有为而人亦莫之告矣不亦悲乎讳而不书深贬之也】秋八月己亥晋侯夷卒【昭公名夷子去疾立是为顷公】九月大雩【左氏传旱也郑大旱使屠击祝欵竖柎有事于桑山斩其木不雨子产曰有事于山蓺山林也而斩其木其罪大矣夺之官邑】季孙意如如晋　冬十月葬晋昭公【三月葬速简失礼也　左氏传冬十月季平子如晋葬昭公平子曰子服回之言犹信子服氏有子哉】
