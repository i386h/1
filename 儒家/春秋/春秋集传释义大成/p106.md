<!-- { "loadSidebar": true } -->
　　【丙戌】二十有七年春公如齐公至自齐居于郓【公如齐与齐谋未返国也至自齐居于郓见在外也　左氏传公如齐公至自齐处于郓言在外也　谷梁传公在外也】夏四月吴弑其君僚【闻而知之故略而书国　左氏传吴子欲因楚丧而伐之使公子掩余公子烛庸帅师围潜使延州来季子聘于上国遂聘于晋以观诸侯楚莠尹然工尹麇帅师救潜左司马沈尹戌帅都君子与王马之属以济师与吴师遇于穷令尹子常以舟师及沙汭而还左尹郤宛工尹夀帅师至于潜吴师不能退吴公子光曰此时也弗可失也告鱄设诸曰上国有言曰不索何获我王嗣也吾欲求之事若克季子虽至不吾废也鱄设诸曰王可弑也母老子弱是无若我何光曰我尔身也夏四月光伏甲于堀室而享王王使甲坐于道及其门门阶户席皆王亲也夹之以铍羞者献体改服于门外执羞者坐行而入执铍者夹承之及体以相授也光伪足疾入于堀室鱄设诸寘劒于鱼中以进抽劒刺王铍交于胸遂弑王阖庐以其子为卿季子至曰苟先君无废祀民人无废主社稷有奉国家无倾乃吾君也吾谁敢怨哀死事生以待天命非我生乱立者从之先人之道也复命哭墓复位而待吴公子掩余奔徐公子烛庸奔钟吾楚师闻吴乱而还　胡氏传此公子光使専诸弑之而称国何也吴子夀梦有四子长诸樊次余祭次夷末次李札光诸樊之子也僚夷末之子也诸樊兄弟以次相及必欲致国于季子而季子终不受则国宜之光者也僚乌得为君故称国以弑而不归狱于光其称国以弑者吴大臣之罪也大臣任大事事莫大于置君矣故君存而国本定君终而嗣子立社稷嘉靖人无间言此秉政大臣之任伊召之所以安商周孔明之所以定刘汉也若废立进退出于羣小阍寺而当国大臣不预焉则将焉用彼相矣此春秋归罪大臣称国弑君之意其经世之虑深矣】楚杀其大夫却宛【左氏传却宛直而和国人说之鄢将师为右领与费无极比而恶之令尹子常贿而信谗无极谮却宛焉谓子常曰子恶欲饮子酒又谓子恶令尹欲饮酒于子氏子恶曰我贱人也不足以辱令尹令尹将必来辱为惠已甚吾无以酬之若何无极曰令尹好甲兵子出之吾择焉取五甲五兵曰寘诸门令尹至必观之而从以酬之及飨日帷诸门左无极谓令尹曰我几祸子子恶将为不利甲在门矣子必无往且此役也吴可以得志子恶取赂焉而还又误羣帅使退其师曰乘乱不祥吴乘我丧伐乘其乱不亦可乎令尹使视却氏则有甲焉不往召鄢将师而告之将师退遂令攻却氏且爇之子恶闻之遂自杀也国人弗爇令曰不爇却氏与之同罪或取一编菅焉或取一秉秆焉国人投之遂弗爇也令尹炮之尽灭却氏之族党杀阳令终与其弟完及佗与晋陈及其子弟晋陈之族呼于国曰鄢氏费氏自以为王专祸楚国弱寡王室防王与令尹以自利也令尹尽信之矣国将如何令尹病之】秋晋士鞅宋乐祁犁衞北宫喜曹人邾人滕人防于扈【士氏鞅名乐氏祁犁名三命大夫　左氏传秋防于扈令戍周且谋纳公也宋衞皆利纳公固请之范献子取货于季孙谓司城子梁与北宫贞子曰季孙未知其罪而君伐之请囚请亡于是乎不获君又弗克而自出也夫岂无备而能出君乎季氏之复天救之也休公徒之怒而啓叔孙氏之心不然岂其伐人而说甲执氷以游叔孙氏惧祸之滥而自同于季氏天之道也鲁君守齐三年而无成季氏甚得其民淮夷与之有十年之备有齐楚之援有天之赞有民之助有坚守之心有列国之权而弗敢宣也事君如在国故鞅以为难二子皆图国者也而欲纳鲁君鞅之愿也请从二子以围鲁无成死之二子惧皆辞乃辞小国以为难复　胡民传案左氏扈之防令戍周且谋纳公也宋衞皆利纳公固请之士鞅取货于季孙谓乐祁北宫喜曰鲁君守齐三年而无成季氏甚得其民淮夷与之有十年之备有齐楚之援有坚守之心有列国之权而弗敢宣也事君如在国鞅以为难二子皆图国者也而欲纳鲁君请从二子以围鲁无成死之二子惧皆辞乃辞小国而以难复文十五年诸侯盟于扈将为鲁讨齐齐侯赂之而不克讨故在防诸侯略而不序今此谋纳公亦以赂故不克纳而诸国之大夫皆序何也曰利于纳公者宋衞之大夫也受赂而不欲纳公者独范鞅主之耳又况戍周之令行乎所以列序而不略也以此见圣人取舎之大情而轻重审矣】冬十月曹伯午卒【悼公名午子露立是为靖公】邾快来奔【快邾再命大夫也例书名公羊邾无大夫之说非也　公羊传邾娄快者何邾娄之大夫也邾娄无大夫此何以书以近书也】公如齐公至自齐居于郓【岁首往齐求纳弗克今又往弗克故明年如晋也　左氏传冬公如齐齐侯请飨之子家子曰朝夕立于其朝又何飨焉其饮酒也乃饮酒使宰献而请安子仲之子曰重为齐侯夫人曰请使重见子家子乃以君出】
　　【丁亥】二十有八年春王三月葬曹悼公【六月葬缓失礼】公如晋次于干侯【干侯晋地今大名路古斥丘县也公以齐侯不克纳之故如晋又恐晋侯不纳故次于干侯以待　左氏传公如晋将如干侯子家子曰有求于人而即其安人孰矜之其造于竟弗听使请逆于晋晋人曰天祸鲁国君淹恤在外君亦不使一个辱在寡人而即安于甥舅其亦使逆君使公复于竟而后逆之　谷梁传公在外也】夏四月丙戌郑伯宁卒【定公名宁子虿立是为献公】六月葬郑定公【三月葬速简失礼也】秋七月癸巳滕子宁卒【穆公名寜子结立是为顷公】冬葬滕悼公【不书月缺文也】
　　【戊子】二十有九年春公至自干侯居于郓【晋不纳公故还郓　左氏传公至自干侯处于郓】齐侯使髙张来唁公【齐侯不纳公而唁于野井今而使髙张来唁又不亲至公之见弃于齐甚矣　左氏传齐侯使髙张来唁公称主君子家子曰齐卑君矣君祗辱焉　谷梁传唁公不得入于鲁也　胡氏传遣使来唁浅事也亦书于经者罪齐侯不能修方伯连帅之职也昔狄人迫逐黎侯黎侯寓于衞衞人弗恤黎之臣子劝其君以归而赋式防其一章曰防君之故者以事求人而人不有其事是谓微君之故若昭公见逐出奔而齐莫之讨淹洫日久而齐莫之纳微君之故矣其二章曰微君之躬者以身下人而人不有其身是谓微君之躬若齐侯设礼以享而使宰献遣使来唁而称主君微君之躬矣诸侯失国托于诸侯礼也诸侯失国诸侯纳之正也齐之先世常主夏盟而太公受先王五侯九伯之命矣鲁为隣境甥舅之国也昭公朝夕立于其朝曽不能陈师境上讨意如逐君之罪而遣使唁公岂得礼乎】公如晋次于干侯【晋复不纳故待于干侯亦见弃于晋矣】夏四月庚子叔诣卒【谷梁传季孙意如曰叔倪无病而死此皆无公也是天命也非我罪也】秋七月冬十月郓溃【溃民乱逃散也昭公失国齐侯取郓以居之又不能抚有一邑之民致其逃散其不能复国宜也自此以后削迹于鲁矣　公羊传邑不言溃此其言溃何郛之也曷为郛之君存焉尔　谷梁传溃之为言上下不相得也上下不相得则恶矣亦讥公也昭公出奔民如释重负　胡氏传民逃其上曰溃自是昭公削迹于鲁尺地一民皆非其有矣公之出奔处郓四年民不见德亡无爱征至于溃散岂非昬迷不反自纳于罟擭陷穽之中其从者又皆艾杀其民视如土芥其下不堪所以溃欤然则去宗庙社稷出奔而犹不惕然恐惧期改过以补前行之愆也自弃甚矣欲不亡得乎噫故书以为后世戒】
　　【己丑】三十年春王正月公在干侯【昭公失国于今五年居于郓犹在鲁地也今在干侯非鲁地矣经以昭公纪年而书公在干侯所以黜季氏而存公也唐鉴帝在房陵学春秋此意也社氏谓书此释不朝正之义甚非也自公孙于齐已不朝正矣何待此乎　左氏传不先书郓与干侯非公且征过也谷梁传中国不存公存公故也　胡氏传公去社稷于今五年每歳首月不书公者在鲁四封之内则无适】
　　【而非其所也至是郓溃客寄干侯非其所矣岁首必书公之所在者盖以存君不与季氏之专国也而罪臣子讥诸侯之意具矣唐武后废迁中宗革命自立史臣列于本纪欲着其罪而君子以为非春秋之法其言曰天下者唐之天下中宗受之于其父武后安得絶先君之世复系嗣君之年黜武氏之号自以为窃取春秋之义信矣】夏六月庚辰晋侯去疾卒【顷公名去疾子午立是为定公】秋八月葬晋顷公【三月葬速简失礼也　左氏传夏六月晋顷公卒秋八月葬郑游吉吊且送葬魏献子使士景伯诘之曰悼公之丧子西吊子峤送葬今吾子无贰何故对曰诸侯所以归晋君礼也礼也者小事大大字小之谓事大在共其时命字小在恤其所无以敝邑居大国之间共其职贡与其备御不虞之患岂忘共命先王之制诸侯之丧士吊大夫送葬唯嘉好聘享三军之事于是乎使卿晋之丧事敝邑之间先君有所助执绋矣若其不间虽士大夫有所不获数矣大国之惠亦庆其加而不讨其乏明厎其情取备而已以为礼也灵王之丧我先君简公在楚我先大夫印段实往敝邑之少卿也王吏不讨恤所无也今大夫曰女盍从旧旧有丰有省不知所从从其丰则寡君幼弱是以不共从其省则吉在此矣唯大夫图之晋人不能诘】冬十有二月吴灭徐徐子章羽奔楚【徐子名章羽徐乃楚与国故吴灭之　左氏传吴子使徐人执掩余使钟吾人执烛庸二公子奔楚楚子大封而定其徙使监马尹大心逆吴公子使居养莠尹然左司马沈尹戌城之取于城父与胡田以与之将以害吴也子西谏曰吴光新得国而亲其民视民如子辛苦同之将用之也若好吾边疆使柔服焉犹惧其至吾又彊其雠以重怒之无乃不可乎吴周之胄裔也而弃在海濵不与姬通今而始大比于诸华光又甚矣将自同于先王不知天将以为虐乎使翦丧吴国而封大异姓乎其抑亦将卒以祚吴乎其终不逺矣我盍姑亿吾鬼神而寜吾族姓以待其归将焉用自播扬焉王弗听吴子怒冬十二月吴子执钟吾子遂伐徐防山以水之己卯灭徐徐子章羽断其发携其夫人以逆吴子唁而送之使其迩臣从之遂奔楚楚沈尹戌帅师救徐弗及遂城夷使徐子处之】
