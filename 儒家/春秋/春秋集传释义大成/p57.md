<!-- { "loadSidebar": true } -->
　　【辛亥】十有七年春晋人衞人陈人郑人伐宋【四国书人将卑师少伐宋讨其弑逆也行天讨而以微者将亦罪也程子曰行天讨而成其乱失天职也　左氏传晋荀林父衞孔达陈公孙宁郑石楚伐宋讨曰何故弑君犹立文公而还卿不书失其所也　胡氏传列国之卿其君所与共天位治天职者宋有弑君之乱欲行天讨而伐宋乃其职也复不能讨而成其乱是不足为国卿失其职矣故皆贬而称人大夫帅师称名氏贱者穷诸人其称人贱之也田常弑简公孔子请讨曰以吾从大夫之后不敢不告也】夏四月癸亥葬我小君声姜【九月葬缓失礼也　左氏传葬声姜有齐难是以缓　公羊传圣姜者何文公之母也】齐侯伐我西鄙六月癸未公及齐侯盟于谷【齐以公不亲盟故来伐而公乃往及之盟也】诸侯会于扈【春秋之书有据来告之词者有闻而知之者来告之词详故书于策亦详闻而知之则略记其要故不序而止书诸侯也此会也公在齐不预会史闻而书之尔左氏以为无功不序误矣　左氏传晋侯搜于黄父遂复合诸侯于扈平宋也公不与会齐难故也书曰诸侯无功也　胡氏传宋昭公虽为无道人臣将而必诛春秋正宋人为弑君之罪所以明人道之大伦也故大夫无沐浴之请则贬而称人诸侯无讨贼之功则略而不序不然是废君臣之义人欲肆而天理灭矣故曰春秋成而乱臣贼子惧】秋公至自谷【公至自谷则不预扈之会明矣】冬公子遂如齐【罢盟而往聘也　左氏传襄仲如齐拜谷之盟复曰臣闻齐人将食鲁之麦以臣观之将不能齐君之语偷臧文仲有言曰民主偷必死】
　　【壬子】十有八年春王二月丁丑公薨于台下【薨非路寝皆不正也于台下尤非正也　左氏传齐侯戒师期而有疾医曰不及秋将死公闻之卜曰尚无及期惠伯令卜楚丘占之曰齐侯不及期非疾也君亦不闻令有咎二月丁丑公薨　谷梁传薨于台下非正也】秦伯防卒【康公名防子稻立是为共公不日缺文也不书葬不会也】夏五月戊戌齐人弑其君商人【邴歜阎职皆一命之微者也故书人　左氏传齐懿公之为公子也与邴歜之父争田弗胜及即位乃掘而刖之而使歜仆纳阎职之妻而使职骖乗夏五月公游于申池二人浴于池歜以扑抶职职怒歜曰人夺汝妻而不怒一抶女庸何伤职曰与刖其父而弗能病者何如乃谋弑懿公纳诸竹中归舍爵而行齐人立公子元　胡氏传案左氏齐懿公即位刖邴歜之父而使歜仆纳阎职之妻而使职骖乗二人者实弑懿公然则于法冝书曰盗而特变其词以为齐人何也乱臣贼子之动于恶必有利其所为而与之者人人不利其所为而莫之与则孤危独立无以济其恶簒弑之谋熄矣惟利其所为而与之者众是以能济其恶天下胥为禽兽而莫之遏也公子商人骤施于国而多聚士尽其家而贷于公有司是以财诱齐国之人也齐人贪公子一时之私施不顾君臣万世之大伦弑其国君则腼面以为之臣而不能讨执其君母则拱手以听其所为而不能救故以懿公见杀特不书盗反以弑君之罪归诸齐人以诛乱贼之党弭簒弑之渐所谓拔本塞源惩祸乱之所由也故曰春秋成而乱臣贼子惧】六月癸酉葬我君文公【书葬见子恶之已立也】秋公子遂叔孙得臣如齐【杜氏曰襄仲贺齐惠公立庄叔谢齐来会葬非相介也　左氏传襄仲庄叔如齐惠公立故且拜葬也　谷梁传使举上客不称介不正其同伦而相介故列而数之也　胡氏传使举上客将称元帅此春秋立文之常体也其有变文书介副者欲以起问者见事情也子赤夫人之子今卒于弑不着其实是为国讳恶无以传信于将来而春秋之大义隐矣故上书大夫并使下书夫人归于齐中曰子卒则见祸乱邪谋发于奉使之日而公子遂弑立其君之罪着矣】冬十月子卒【子文公之世子也名恶亦名赤未逾年之君例称子文公既葬故不称名不书地弑也不书葬贼不讨也　左氏传文公二妃敬嬴生宣公敬嬴嬖而私事襄仲宣公长而属诸襄仲襄仲欲立之叔仲不可仲见于齐侯而请之齐侯新立而欲亲鲁许之冬十月仲杀恶及视而立宣公书曰子卒讳之也仲以君命召惠伯其宰公冉务人止之曰入必死叔仲曰死君命可也公冉务人曰若君命可死非君命何弗听乃入杀而埋之马矢之中公冉务人奉其帑以奔蔡既而复叔仲氏　公羊传子卒者孰谓谓子赤也何以不日隐之也何隐尔弑也弑则何以不日不忍言也　谷梁传子卒不日故也　胡氏传诸侯在丧称子继世不忍当也既葬不名终人子之事也逾年称君縁民臣之心也子卒何以不日遇弑不忍言也既葬而不名不名而遇弑者不日以见其弑子赤是也逾年而称君称君而遇弑者不地以见其弑闵公是也何以知其贼乎上书大夫并使下书子卒夫人归则知罪之在公子遂矣孙于邾出奔莒则知罪之在夫人与庆父矣继世之恩终事之重情文之节隐恶之礼记事之信诛乱臣讨贼子之义亦备矣】夫人姜氏归于齐【哀姜之归无罪而见逐故不书避见其非奔也与齐来归子叔姬之义同　左氏传大归也将行哭而过市曰天乎仲为不道杀适立庻市人皆哭鲁人谓之哀姜　谷梁传夫人姜氏归于齐恶宣公也有不待贬絶而罪恶见者有待贬絶而恶从之者侄娣者不孤子之意也一人有子三人缓带一曰就贤也　胡氏传书夫人则知其正书姜氏则知其非见絶于先君书归于齐则知其无罪异于孙于邾者而鲁国臣子杀嫡立庶敬嬴宣公不能事主君存适母其罪不书而并见矣】季孙行父如齐【告宣公之立也朱子曰宣公簒立文子乃不能讨反为之使齐而纳赂焉岂非程子所谓私意起而反惑之验与】莒弑其君庶其【凡书所弑人名及书人者皆据来告之辞称国者闻而知之所书非饰辞也必曲为之说则凿矣刘氏曰称国以弑者众弑君之辞也孙氏曰众弑君则称国以诛之言举国之人皆可诛也义亦通　左氏传莒纪公生太子仆又生季佗爱季佗而黜仆且多行无礼于国仆因国人以弑纪公以其寳玉来奔纳诸宣公公命与之邑曰今日必受季文子使司宼出诸竟曰今日必达公问其故季文子使太史克对曰先大夫臧文仲敎行父事君之礼行父奉以周旋弗敢失队曰见有礼于其君者事之如孝子之养父母也见无礼于其君者诛之如鹰鹯之逐鸟雀也先君周公制周礼曰则以观德德以处事事以度功功以食民作誓命曰毁则为贼掩贼为藏窃贿为盗盗器为奸主藏之名赖奸之用为大凶德有常无赦在九刑不忘行父还观莒仆莫可则也孝敬忠信为吉德盗贼藏奸为凶德夫莒仆则其孝敬则弑君父矣则其忠信则窃宝玉矣其人则盗贼也其器则奸兆也保而利之则主藏也以训则昏民无则焉不度于善而皆在于凶德是以去之昔髙阳氏有才子八人苍舒隤敳梼戭大临厖降庭坚仲容叔达齐圣广渊明允笃诚天下之民谓之八恺髙辛氏有才子八人伯奋仲堪叔献季仲伯虎仲熊叔豹季貍忠肃共懿宣慈惠和天下之民谓之八元此十六族也世济其美不陨其名以至于尧尧不能举舜臣尧举八恺使主后土以揆百事莫不时序地平天成举八元使布五敎于四方父义母慈兄友弟恭子孝内平外成昔帝鸿氏有不才子掩义隐贼好行凶德丑类恶物顽嚚不友是与比周天下之民谓之浑敦少皥氏有不才子毁信废忠崇饰恶言靖谮庸囘服谗搜慝以诬盛德天下之民谓之穷竒颛顼氏有不才子不可敎训不知话言告之则顽舍之则嚚傲狠明德以乱天常天下之民谓之梼杌此三族也世济其凶増其恶名以至于尧尧不能去缙云氏有不才子贪于饮食冐于货贿侵欲崇侈不可盈厌聚敛积实不知纪极不分孤寡不恤穷匮天下之民以比三凶谓之饕餮舜臣尧賔于四门流四凶族浑孰穷竒梼杌饕餮投诸四裔以御螭魅是以尧崩而天下如一同心戴舜以为天子以其举十六相去四凶也故虞书数舜之功曰愼徽五典五典克从无违敎也曰纳于百揆百楑时序无废事也曰賔于四门四门穆穆无凶人也舜有大功二十而为天子今行父未获一吉人去一凶矣于舜之功二十之一也庶几免于戾乎　公羊传莒弑其君庶其称国以弑何称国以弑者众弑君之辞】



　　春秋集传释义大成卷六
<经部,春秋类,春秋集传释义大成>
　　钦定四库全书
　　春秋集传释义大成卷七　　元　俞皋　撰宣公【名倭一名接文公庶子母敬嬴在位十八年子黒肱立是爲成公諡法善问周达曰宣】
