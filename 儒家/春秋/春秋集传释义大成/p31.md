<!-- { "loadSidebar": true } -->
　　【丁巳】三十年春王正月　夏次于成【赵氏曰鲁盖欲防齐围鄣至成待命闻鄣已降不复行也愚谓公次于滑亲将也师次于郎将卑师众也次于成将卑师少也次者欲进而止也　谷梁传次止也有畏也欲救鄣而不能也不言公耻不能救鄣也】秋七月齐人降鄣【降以兵胁其屈服归顺也鄣杜氏曰纪附庸国今东平路须城县有鄣城　公羊传鄣者何纪之遗邑也降之者何取之也取之则曷为不言取之为桓公讳也外取邑不书此何以书尽也　谷梁传降犹下也鄣纪之遗邑也　胡氏传降者胁服之词前书郕降于齐师意责鲁也此言齐人降鄣专罪齐也鄣者纪之附庸防乎防者也齐人不道肆其强力胁使降附不书鄣降而曰降鄣者以齐之强故罪之深以鄣之防故责之薄春秋之法扶弱抑强明道义也霸者之政以强临弱急事功也故曰五伯三王之罪人仲尼之徒无道桓文之事者】八月癸亥葬纪叔姬【公羊传外夫人不书葬此何以书隐之也何隐尔其国亡矣徒葬乎叔尔　谷梁传不日卒而日葬闵纪之亡也　胡氏传灭国不葬此何以葬贤叔姬也纪侯既卒不归宗国而归于酅所谓秉节守义不以亡故而睽妇道者也故系之于纪而録其卒葬先儒谓贤而得书是也贤而得书所以为后世劝也】九月庚午朔日有食之鼓用牲于社【见其非礼也】冬公及齐侯遇于鲁济【谋伐山戎也杜氏曰济水歴齐鲁界流在齐为齐济在鲁为鲁济　左氏传谋山戎也　谷梁传及者内为志焉尔遇者志相得也】齐人伐山戎【齐桓安诸夏之功始于此山戎郑氏曰渔阳在今蓟州渔阳县　左氏传以其病燕故也　公羊传此齐侯也其称人何贬曷为贬子司马子曰盖以操之为已蹙矣此盖战也何以不言战春秋敌者言战桓公之与戎狄驱之尔　谷梁传齐人者齐侯也其曰人何也爱齐侯乎山戎也其爱之何也桓内无因国外无从诸侯而越千里之险北伐山戎危之也则非之乎善之也何善乎尔燕周之分子也贡职不至山戎为之伐尔　胡氏传齐人者齐侯也其称人讥伐戎也自管仲得政至是二十年未尝命大夫为主将亦未尝兴大众出侵伐故鲁庄公十一年而后凡兵皆称人者以将卑师少尔今此安知其非将卑师少而独以为齐侯何也以来献戎防称齐侯则知之矣夫北戎病燕职贡不至桓公内无因国外无从诸侯越千里之险为燕辟地可谓能脩方伯连帅之职何以讥之乎桓不务徳勤兵逺伐不正王法以讥其罪则将开后世之君劳中国而事外夷舍近政而贵逺略困吾民之力争不毛之地其患有不胜言者故特贬而称人以为好武功而不修文徳者之戒也然则伐楚之役何以美之其谓退师召陵责以大义不务交兵而强楚自服乎观此可以见圣人强本治内柔服逺人之意矣戊午】三十有一年春筑台于郎【啖氏曰一歳三筑台岂无妨于人乎　公羊传何以书讥何讥尔临民之所漱浣也　胡氏传何以书厉民也天子有灵台以候天地诸侯有时台以候四时去国筑台于逺而不縁占候是为游观之所厉民以自乐也厉民自乐而不与民同乐则民欲与之偕亡虽有台岂能独乐乎】夏四月薛伯卒【不日不名缺文也】筑台于薛【杜氏曰薛鲁地也今东平路秦时为薛郡盖因此也郑氏曰薛有二秦有二薛国在徐州秦国在陇城庄三十一年筑台于薛于秦皆鲁地也　公羊传何以书讥何讥尔逺也】六月齐侯来献戎防【程子曰齐伐山戎得其防齐侯躬来夸示以威我而圣人书曰来献者抑之也僖二十一年楚人使宜申来献防义与此同　左氏传非礼也凡诸侯有四夷之功则献于王王以警于夷中国则否诸侯不相遗俘　公羊传齐大国也曷为亲来献戎防威我也其威我奈何旗获而过我也　谷梁传齐侯来献防者内齐侯也不言使内与同不言使也献戎防军得曰防戎菽也　胡氏传军获曰防凡诸侯有四夷之功则献于王王以警于夷中国则否诸侯不相遗俘献者下奉上之辞齐伐山戎以其所得躬来夸示书来献者抑之也后世宰臣有不赏邉功以沮外徼生事之人得春秋抑戎防之意】秋筑台于秦【杜氏曰鲁地东平范县有秦亭今东昌路濮州范县　公羊传何以书讥何讥尔临国也　谷梁传不正罢民三时虞山林薮泽之利且财尽则怨力尽则怼君子危之故谨而志之也或曰倚诸桓也桓外无诸侯之变内无国事越千里之险北伐山戎为燕辟地鲁外无诸侯之变内无国事一年罢民三时虞山林薮泽之利恶内也】冬不雨【无雨也不害稼故不云旱　公羊传何以书记异也】
　　【己未】三十有二年春城小谷【孙氏曰鲁地曲阜西北有小谷城诸家以为齐邑者非也左氏传为管仲也】夏宋公齐侯遇于梁丘【梁丘杜氏曰鲁地髙平昌邑县西南今济】
　　【南路钜野县有古昌邑城　左氏传齐侯为楚伐郑之故请防于诸侯宋公请先见于齐侯夏遇于梁丘　谷梁传遇者志同得也梁丘在曹邾之间去齐八百里非不能从诸侯而往也辞所遇遇所不遇大齐桓也】秋七月癸巳公子牙卒【公子牙桓公子也名牙公子三命例书公子某后为叔孙氏　左氏传公疾问后于叔牙对曰庆父材问于季友对曰臣以死奉般公曰乡者牙曰庆父材成季使以君命命僖叔待于鍼巫氏使鍼季酖之曰饮此则有后于鲁国不然死且无后饮之归及逵泉而卒立叔孙氏　公羊传何以不称弟杀也杀则曷为不言刺为季子讳杀也曷为为季子讳杀季子之遏恶也不以为国狱縁季子之心而为之讳季子之遏恶奈何庄公病将死以病召季子季子至而授之以国政曰寡人即不起此病吾将焉致乎鲁国季子曰般也存君何忧焉公曰庸得若是乎牙谓我曰鲁一生一及君已知之矣庆父也存季子曰夫何敢是将为乱乎夫何敢俄而牙弑械成季子和药而饮之曰公子从吾言而饮此则必不以为天下戮笑必有后乎鲁国不从吾言而不饮此则必为天下戮笑必无后乎鲁国于是从其言而饮之饮之无傫氏至乎王堤而死公子牙今将尔辞曷为与亲弑者同君亲无将将而诛焉然则善之与曰然杀世子母弟直称君者甚之也季子杀母兄何善尔诛不得辟兄君臣之义也然则曷为不直诛而酖之行诛乎兄隐而逃之使托若以疾死然亲亲之道也　胡氏传牙有今将之心而季子杀之其不言刺者公羊以为善之也季子杀母兄何善尔诛不得避兄君臣之义也曷为不直诛而酖之使托若以疾死然亲亲之道也陆淳曰季子恩义俱立变而得中夫子书其自卒以示无讥也得之矣】八月癸亥公薨于路寝【路寝正寝也　左氏传子般即位次于党氏　公羊传路寝者何正寝也谷梁传路寝正寝也寝疾居正寝正也男子不絶于妇人之手以齐终也　胡氏传赵匡曰君终必于正寝就公卿也大位奸之窥也危病邪之伺也若蔽于隐是女子小人得行其志矣然则庄公以世嫡承国不为不贵周公之后奄有蒙不为不强即位三十有二年不为不久薨于路寝不为不正而嗣子受祸防至亡国何也大伦不明而宗嗣不定兵柄不分而主威不立得免其身幸矣】冬十月己未子般卒【般庄公子即位未逾年之君例书子不地弑也　左氏传初公筑台临党氏见孟任从之閟而以夫人言许之割臂盟公生子般焉雩讲于梁氏女公子观之圉人荦自墙外与之戏子般怒使鞭之公曰不如杀之是不可鞭荦有力焉能投盖于稷门冬十月己未共仲使圉人荦贼子般于党氏成季奔陈立闵公　公羊传子卒云子卒此其称子般卒何君存称世子君薨称子某既称子逾年称公子般卒何以不书未逾年之君也有子则庙庙则书无子不庙不庙则不书　谷梁传子卒日正也不日故也有所见则日　胡氏传初公筑台临党氏见孟任生子般焉般甞鞭圉人荦公薨般即位次于党氏庆父使荦贼般成季奔陈立闵公昔舜不告而娶恐废人之大伦以怼父母君子以为犹告庄公过时越礼谬于易基乾坤诗始闗睢大舜不告而娶之义甚矣而子般乃孟任之所出也胡能有定乎虽享国日久获终路寝而嗣子见弑防至亡国有国者可不以为戒哉】公子庆父如齐【此奔也而书曰如见庆父之专去来无阻之意也　谷梁传此奔也其曰如何也讳莫如深深则隐苟有所见莫如深也　胡氏传子般之卒庆父弑也冝书出奔其曰如齐见庆父主兵自恣国人不能制也昔成王将终命大臣相康王方是时掌亲兵者太公望之子伋也宰臣召公奭命仲桓南宫毛取二干戈虎贲百人于伋以逆嗣子伋虽掌兵非有宰臣之命不敢发也召公虽制命非二诸侯将命以往伋亦不承也兵权防主不偏属于一人可知矣今庄公幼年即位专以兵权授之庆父歳月既久威行中外其流至此故于余丘法不当书而圣人特书庆父帅师以志得兵之始而卒书公薨子般卒庆父如齐以见其出入自如无敢讨之者以示后世其垂戒之义明且逺矣】狄伐邢【狄其众不一最强者北狄赤狄白狄北狄地在今大同路赤狄地在今广平路白狄地在今延安路然以地之相近攷之当是赤狄邢姬姓侯爵国在今顺徳路邢台县】

　　春秋集传释义大成卷三
　　钦定四库全书
　　春秋集传释义大成卷四　　元　俞臯　撰闵公【名启方史记名开庄公庶子母叔姜庄公薨公子庆父弑子般而立之在位二年庆父使
　　卜齮弑之季友立僖公諡法在国遭难曰闵】
