<!-- { "loadSidebar": true } -->
　　天之生民必有出类之才起而君长之治之而争夺息道之而生养遂教之而伦理明然后人道立天道成地道平二帝而上圣贤世出随时有作顺乎风气之冝不先天以开人各因时而立政曁乎三王迭兴三重旣备子丑寅之建正忠质文之更尚人道备矣天道周矣圣王旣不复作有天下者虽欲仿古之迹亦私意妄为而已事之缪秦以建亥为正道之悖汉专以智力持世岂复知先王之道也夫子当周之末以圣人之不复作也顺天应时之治不复有也于是作春秋为百王不易之大法所谓考诸三王而不谬建诸天地而不悖质诸鬼神而无疑百世以俟圣人而不惑者也先儒之论曰游夏不能赞一辞辞不待赞也言不能与于斯耳斯道也惟顔子尝闻之矣行夏之时乘殷之辂服周之冕乐则韶舞此其准的也后世以史视春秋谓襃善贬恶而已至于经世之大法则不知也春秋大义数十其义虽大炳如日星乃易见也惟其微辞隐义时措时冝者为难知也或抑或纵或与或夺或进或退或微或显而得乎义理之安文质之中寛猛之冝是非之公乃制事之权衡揆道之模范也夫观百物而后识化工之神聚众材而后知作室之用于一事一义而欲窥圣人之用心非上智不能也故学春秋者必优游涵泳黙识心通然后能造其微也后王知春秋之义则虽德非禹汤尚可以法三代之治自秦而下其学不传予悼夫圣人之志不明于后世也故作传以明之俾后之人通其文而求其义得其意而法其用则三代亦可复也是传也虽未能极圣人之蕴奥庶几学者得其门而入矣有宋崇寜二年癸未四月乙亥河南程颐正叔序
　　胡氏传序
　　古者列国各有史官掌记时事春秋鲁史尔仲尼就加笔削乃史外传心之要典也而孟氏发明宗防目为天子之事者周道衰微乾纲解纽乱臣贼子接迹当世人欲肆而天理灭矣仲尼天理之所在不以为己任而谁可五典弗惇已所当叙五礼弗庸已所当秩五服弗章已所当命五刑弗用已所当讨故曰文王旣没文不在兹乎天之将丧斯文也后死者不得与于斯文也天之未丧斯文也匡人其如予何圣人以天自处斯文之兴丧在己而由人乎哉故曰我欲载之空言不如见诸行事之深切着明也空言独能载其理行事然后见其用是故假鲁史以寓王法拨乱世反之正叙先后之伦而典自此可惇秩上下之分而礼自此可庸有德者必襃而善自此可劝有罪者必贬而恶自此可惩其志存乎经世其功配于抑洪水膺戎狄放龙蛇驱虎豹其大要则皆天子之事也故曰知我者其惟春秋乎罪我者其惟春秋乎知孔子者谓此书遏人欲于横流存天理于旣灭为后世虑至深逺也罪孔子者谓无其位而托二百四十二年南面之权使乱臣贼子禁其欲而不得肆则戚矣是故春秋见诸行事非空言比也公好恶则发乎诗之情酌今古则贯乎书之事典常典则体乎礼之经本忠恕则导乎乐之和着权制则尽乎易之变百王之法度万世之准绳皆在此书故君子以谓五经之有春秋犹法律之有断例也学是经者信穷理之要矣不学是经而处大事决大疑能不惑者鲜矣自先圣门人以文学名科如游夏尚不能赞一辞盖立义之精如此去圣旣逺欲因遗经窥测圣人之用岂易能乎然世有先后人心之所同然一尔茍得其所同然者虽越宇宙若见圣人亲炙之也而春秋之权度在我矣近世推隆王氏新说案为国是独于春秋贡举不以取士庠序不以设官经筵不以进读断国论者无所折天下不知所适人欲日长天理日消其效使乱贼恣肆莫之遏也噫至此极矣仲尼亲手笔削拨乱反正之书亦可以行矣天纵圣学崇信是经乃于斯时奉承诏防辄不自揆谨述所闻为之说以献虽微辞奥义或未贯通然尊君父讨乱贼辟邪说正人心用夏变夷大法略具庶几圣王经世之志小有补云

　　春秋集传释义大成原序
　　春秋集传释义大成凡例
　　一凡孟月例书时正月例书王或事在二月则书春王二月事在三月则书王三月事在春则不言月无事则书时书首月其有不书盖缺简也
　　一凡王朝公卿例书爵大夫例书字上士中士例书名王子则书王子某下士例书人
　　一凡列国卿大夫一命例书人再命例书名三命例书氏书名公子公孙则书公子某公孙某四命例书字宋卿例书官
　　一凡朝聘诸国来鲁例书来朝其不成礼者止书来外诸国相朝例书如鲁往诸国例书如鲁卿大夫士聘他国例书如他国来鲁例书使来聘微者止书来聘
　　一凡盟防内为主例书及外为主例书防外之为主者必先序歃血例书盟讲好例书防众共为盟例书同盟此齐伯未成晋伯旣衰之时也不成礼者例书遇交相命者例书胥命鲁往他国盟未前定例书会盟前定例书涖盟他国来鲁盟未前定例书来盟前定例书使来盟
　　一凡征伐将尊师众例书某帅师将尊师少例书某伐某鲁则止书主将名氏伐某将卑师众例书某师鲁则止书师将卑师少例书某人鲁则止书伐某及某战不知将帅名氏多寡亦书人君亲将例书爵声罪致讨例书伐潜师掠境例书侵环其城邑例书围抵其国都例书入覆其宗社例书灭移其民人例书迁列陈相敌例书战竒诈取胜例书败杀之无遗例书殱民乱逃散例书溃车徒大崩例书败绩屈服归顺例书降欲进而止例书次已去而逐例书追用他国师例书以援他国急例书救悉虏而俘例书取生擒得之例书获拘而囚之例书执聚兵守之例书戍完其郛郭例书城
　　一凡鲁夫人始逆例书女有姑例书妇入国例书夫人告庙例书至其不书逆者往逆非卿也不书妇无姑也不书氏脱简也不书至不行告庙礼也并不书者亦缺文也
　　一凡鲁女嫁诸国例书逆书归来逆非卿则止书归王姬或王后使鲁主防事者例书逆书归惟齐人来归子叔姬夫人姜氏归于齐乃子被弑而身被岀故书来归归于以明非奔也
　　一凡崩薨卒葬天王例书崩鲁君及夫人例书薨诸国君合书薨而据其来讣谦辞曰某爵某卒故例书卒卿大夫例书卒鲁未逾年之君例书卒诸国葬则举諡来告故例书諡自天王至于列国书崩卒而不书葬者来讣而鲁不往防也不书卒葬者不来讣而鲁亦不往也
　　一凡诸国杀大夫公子例书国微者杀之例书人作乱者杀之例书盗惟晋世子申生宋世子痤被谮自杀而归罪于君故书爵
　　一凡郊禘望雩尝祫烝皆志其逾礼非时之失也一凡大阅治兵搜狩皆志其非常非时非地之失也一凡鲁灾异大故素无例书有素有而甚例书多非常例书大
　　一凡诸国灾异大故来告例书某国某灾某异闻而知之则止书某灾某异
　　一凡螟螣螽蝝皆以其害稼故书
　　一凡兴作有旧而更之例书新无旧而始为之例书作完修旧城例书城创立新邑或新台囿例书筑僖公之南门定公之雉门及两观更旧而变其制故书新作
　　自晋杜氏注左传始有凡例之说取经之事同辞同者计其数凡若干而不攷其义唐陆氏学于啖赵作纂例之书虽分析详备然亦未尝以义言之逮程子为传分别义例而学者始得闻焉愚今遵程子说以事同义同辞同者定而为例十六条凡书经之事义如此而其辞例如此者是所谓例也其有义不同而辞同事同而辞不同者则见各事之下非可以例拘也且如殊防其辞虽同而其义则不同防王世子而殊防是尊之而不敢与抗若曰王世子在是而诸侯往防之不敢与世子列也防吴而殊防是抑之而不使其抗若曰诸侯自为防而后防吴不使与诸侯列也又如归来归复归归字虽同而其义则不同妇人谓嫁曰归而书来归则出也诸国君大夫出奔而复则书归而书复归则义不当复也天王使宰咺来归惠公仲子之赗秦人来归僖公成风之襚此讥其过时始至之失也至于季子来归齐人来归郓讙隂之田此又喜其归异其词以嘉之也凡此皆辞同而义不同者也又如国君奔一也而内奔书逊弑君一也而内弑书薨不地杀公子一也而内杀公子书刺凡此皆事同而辞不同者又如易田书假城虎牢不系郑戍虎牢曰郑因防伐而朝书如凡此之类乃程子所谓微辞隐义时措时冝者也是皆不可以例拘也学者诚能熟玩程子传以求其意至于沉潜反复一旦豁然贯通庶乎可窥圣人用心之万一也又奚待愚言之赘云

　　春秋集传释义大成凡例
　　程子朱子说春秋纲领
　　程子曰夫子作春秋为百王不易之大法所谓考诸三王而不谬建诸天地而不悖质诸鬼神而无疑百世以俟圣人而不惑者也
　　程子曰五经载道春秋圣人之用五经之有春秋犹法律之有断例也经为断传为案以传攷经之事迹以经别传之眞伪
　　程子曰观论语之书而知圣心之安仁书于春秋者无非此理夫子之赞易即其所以修春秋也
　　程子曰春秋之作不过因鲁国之史而兼纪周齐晋宋诸国之事其尊卑大小统属之序秩然无毫髪之不顺尽书治忽得失陵僭贼乱之变森然循乎条理而一之无非法故曰非圣人其谁修之也
　　程子曰孔子感麟而作春秋或谓不然如何曰春秋不害感麟而作然麟不出春秋岂不作孔子之意盖亦有素因此一事故其书之成复以此终大抵须有发端处
　　程子曰春秋乃制事之权衡揆道之模范于一事一义而欲窥圣人之用心非上智不能也故学春秋者必优游涵泳黙识心通然后能造其微也后之人通其文而求其义得其义而法其用则三代亦可复也
　　朱子曰春秋是圣人据史以书其事使人自观之以为鉴戒尔其事则齐桓晋文其义则诛乱臣贼子若欲求一字以为圣人襃善贬恶专在于是恐非圣人之意
　　朱子曰孔子作春秋以讨乱贼则致治之法垂于万世是亦一治也当时鲁史孔子取而笔削之而其义大明孔子亦何尝有意用某字使人知劝用某字使人知惧用某字有甚微辞隐义使人晓不得足以襃贬荣辱人来不过如今之史书直书其事善恶了然在目观者知所惩劝故乱臣贼子有所惧而不敢犯尔
　　朱子曰春秋十二公时各不同如隐桓之时王室新东迁号令不行天下星防无主庄僖之时桓文迭伯政自诸侯出天下始有统一宣公之时楚庄盛彊主盟中国诸侯服齐服晋者亦皆朝楚及成公之世晋悼出来整顿楚始退去继而吴越又彊入来争伯定哀之世政皆自大夫出鲁有三家晋有六卿齐有田氏宋有华向被他肆意又曰春秋初时天王尚略有战伐之属到后来都无了只是诸侯抗衡诸侯才不奈何又被大夫出来做大夫才不奈何又被陪臣出来做
　　朱子曰春秋固当以类例相通然亦先须随事观理反复涵泳令胸次开濶义理通贯方有意味自非理明义精则止是较得失考同异心绪转离与读史传摭故实无以异大抵此经简奥立说虽易贯通为难圣人之言平易中有精深处不可穿凿求速成又不可苟且间看过
　　朱子曰左氏曽见国史考事颇精只是不知大义好以成败论人都不折之以理之是非公羊谷梁考事甚踈然义理却胜于左氏胡传大义正亦有牵彊处然议论有开合精神

　　春秋集传释义大成纲领
　　春秋世次图説

