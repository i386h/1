<!-- { "loadSidebar": true } -->
　　【未之齐也　谷梁传公娶齐齐由以为兄弟反之不言来公如齐受之也　胡氏传宣公于齐顺其所欲既以女妻其臣又以兵会伐莱之举又毎嵗往朝于齐廷虽诸侯事天子无是礼也故惠公恱其能顺事已而以所取济西田归之也归讙及阐直书曰归此独书我者乃相亲爱惠遗之意或谓济西鲁之本封故书我则误矣以柔巽卑屈事人不以其道而得地与恱人之柔巽卑屈事己不以其道而归其地皆人欲之私而非义矣】夏四月丙辰日有食之【不书朔缺文也】己巳齐侯元卒【惠公名元子无野立是为顷公】齐崔氏出奔衞【举族出奔故书崔氏　左氏传齐惠公卒崔杼有宠于惠公髙国畏其偪也公卒而逐之奔卫书曰崔氏非其罪也且告以族不以名凡诸侯之大夫违告于诸侯曰某氏之守臣某失守宗庙敢告所有玉帛之使者则告不然则否　公羊传崔氏者何齐大夫也其称崔氏何贬曷为贬讥世卿世卿非礼也　谷梁传氏者举族而出之之辞也　胡氏传案左氏崔杼有宠于惠公髙国畏其逼也公卒而逐之奔衞书曰崔氏以族奔也许翰以谓崔杼出而能反反而能弑者以其宗彊于此举氏辨之早也其说得矣所谓讥世卿者非公羊本旨盖门弟子因尹氏武氏称世卿而附益之于此尔经有事同而词异亦有事异而词同一视之则泥而不通矣】公如齐五月公至自齐【左氏传公如齐奔丧　胡氏传文约而事详者经也春如齐朝惠公夏如齐奔其丧若是虽不致可也而皆致者甚之也】癸巳陈夏徴舒弑其君平国【夏氏徴舒名陈三命大夫灵公名平国子午立是为成公左氏传陈灵公与孔宁仪行父饮酒于夏氏公谓行父曰徴舒似女对曰亦似君徴舒病之公出自其廐射】
　　【而杀之二子奔楚　胡氏传陈灵公之无道也而称大夫之名氏以弑何也祸莫大于拒谏而杀直臣忠莫显于身见杀而其言验泄冶所为不惮斧钺尽言于其君者正谓灵公君臣通于夏徴舒之家恐其及祸不忍坐观故昧死言之灵公不能纳又从而杀之卒以见弑而亡其国此万世之大戒也特书徴舒之名氏以见泄冶忠言之验灵公见弑之由使有国者必以逺色修身包容狂直开纳谏诤为心也以为罪不及民故称大夫以弑者非经意矣】六月宋师伐滕【左氏传滕人恃晋而不事宋六月宋师伐滕　胡氏传前围滕称人刺伐丧也此伐滕称师讥用众也宋大国爵上公霸主之余业力非不足也今邻有弑逆不能声罪致讨乃用大众以伐所当矜恤之小邦且滕不事已无乃已德犹有所阙而滕何尤焉故特称师以着其罪而汲汲于诛乱臣讨贼子之意见矣】公孙归父如齐葬齐惠公【公孙归父仲遂之子也三命例书公孙某　胡氏传归父仲遂之子贵而有宠宣公深德齐侯之能定其位而又以济西田归之也故生则倾身以事之而不辞于屈辱没则亲徃奔丧而使贵卿会其葬亦不顾天王之礼阙然莫之供也比事考辞义自见矣】晋人宋人衞人曹人伐郑【左氏传郑及楚平诸侯之师伐郑取成而还胡氏传案左氏郑及楚平诸侯伐郑取成而还其称人贬也郑居大国之间从于彊令岂其罪乎不能以德镇抚而用力争之是谓五十歩笑百歩庸何愈于楚自是责楚益轻罪在晋矣】秋天王使王季子来聘【王季子王之季子也非公卿大夫故止书曰王季子公羊同母弟之说非也　左氏传秋刘康公来报聘　公羊传王季子者何天子之大夫也其称王季子何贵也其贵奈何母弟也　谷梁传其曰王季王子也其曰子尊之也聘问也　胡氏传公羊传曰王季子者王之母弟也王有时聘以结诸侯之好礼也宣公享国至是十年不朝于周而比年朝齐不奔王丧而奔齐侯丧不遣贵卿会匡王葬而使归父会齐侯之葬纵未举法勿聘焉犹可也而使王季子来王灵益不震矣自是王聘春秋亦不书矣】公孙归父帅师伐邾取绎【绎杜氏曰邾地今益都路滕州邹县有绎山　左氏传师伐邾取绎　胡氏传用贵卿为主将举大众出征伐不施于乱臣贼子奉天讨罪而陵弱侵小近在邦域之中附庸之国是为盗也当此时陈有弑君之乱既来赴告藏在诸侯之防矣曽不是图而有事于邾不亦傎乎故四国伐郑贬而称人鲁人伐邾特书取绎以罪之也】大水【髙下皆有水为灾故也】季孙行父如齐　【左氏传季文子初聘于齐】冬公孙归父如齐【左氏传子家如齐伐邾故也胡氏传案左氏行父如齐初聘也归父如齐邾故也齐侯嗣立宣公亲往奔其父丧又使贵卿会葬矣若待逾年然后修聘未晩也而季孙亟行归父继往则以宣公君臣不知为国以礼而谓妄说取人之可以免于讨也归父贪于取绎畏齐而往盖理曲则气必馁矣能无畏乎哉春秋备书而不削以着其罪为后世鉴也】齐侯使国佐来聘【国氏佐名齐三命大夫鲁公比年如齐鲁卿亦累聘齐而皆不报秋季孙聘冬归父又聘故今始报其蔑鲁亦甚矣　左氏传国武子来报聘　胡氏传葬之速也太不懐也又未逾年而以君命遣使聘于邻国则哀戚之情忘矣孟子曰养生不足以当大事惟送死可以当大事滕文公五月居庐未有命戒及至葬顔色之戚哭泣之哀吊者大恱而有愿为其氓者盖礼义人心之所同然也齐顷公嗣立之初举动如此丧师失地几见执获岂特妇人笑客之罪哉已失守身之本矣】饥【秋大水故冬饥也　公羊传饥何以书以重书也】楚子伐郑【案左氏曰晋士会救郑诸侯之师戍郑而经皆不书不来告也　左氏传晋士会救郑逐楚师于颍北诸侯之师戍郑郑子家卒郑人讨幽公之乱斵子家之棺而逐其族改葬幽公諡之曰灵　胡氏传经有词同而意异者比事以观斯得之矣九年楚子伐郑称爵者贬词也若曰国君自将恃彊压弱凭陵中夏之称也知然者以下书晋郤缺帅师救郑则贬楚可知矣此年楚子伐郑称爵者直词也若曰以实属辞书其重者而意不以楚为罪也知然者以传书晋士会救郑逐楚师于颍北而经削之则责晋可知矣此类兼以传为案者也】
　　【癸亥】十有一年春王正月　夏楚子陈侯郑伯盟于辰陵【晋伯不竞故陈郑服于楚也辰陵杜氏曰陈地今汴梁路陈州西华县朱子曰宣公之时楚庄盛彊主盟中国左氏传楚子伐郑及栎子良曰晋楚不务德而兵争与其来者可也晋楚无信我焉得有信乃从楚夏楚盟】
　　【于辰陵陈郑服也　胡氏传晋楚争此二国为日久矣今陈郑背晋从楚盟于辰陵而春秋书之无贬词者岂与其下乔木入幽谷乎中国而不能令则蛮荆进矣经之大法在诛乱臣讨贼子有乱臣则无君有贼子则无父无父无君即天理渐亡人伦灭絶殄为禽兽虽得天下不能一朝居也今鲁与齐方用兵伐莒晋与狄方会于攅函而不谋少西氏之逆也而楚人能谋之所为礼失而求之野圣人亦不得以蛮荆为外之也辰陵之盟所以得书于经而词无贬乎圣人讨贼之意可谓深切着明矣】公孙归父会齐人伐莒【内将尊师少例书主将名氏】秋晋侯会狄于櫕函【杜氏曰櫕函狄地左氏传晋郤成子求成于众狄众狄疾赤狄之役遂服于晋秋会于攅函众狄服也是行也诸大夫欲召狄郤成子曰吾闻之非德莫如勤非勤何以求人能勤有继其从之也诗曰文王既勤止文王犹勤况寡德乎　谷梁传不言及外狄也　胡氏传春秋正法不与外国会同分类也书会戎会狄会呉皆外词也内中国故详外四裔故略今中国有乱天王不能讨则方伯之责也又不能讨则四邻诸侯冝有请矣而鲁方会齐伐莒晋方求成于狄是失肩背而养其一指不能三年而缌小功之察不亦傎乎凡此直书其事不待贬絶而义自见者也】冬十月楚人杀陈夏徴舒丁亥楚子入陈纳公孙宁仪行父于陈【陈公孙名宁三命大夫仪氏行父名陈三命大夫书楚人杀陈夏徴舒与蔡人杀陈佗之义同非贬也楚子君亲将也杀夏徴舒正也而纳公孙宁仪行父则罪也直书其事是非自见程子曰楚人众词大恶众所欲诛也入陈诛其罪义也取其国恶也入者不受而彊入之也公孙宁仪行父致乱之臣也国所不容故书纳　左氏传楚子为陈夏氏乱故伐陈谓陈人无动将讨于少西氏遂入陈杀夏徴舒轘诸栗门因县陈陈侯在晋申叔时使于齐反复命而退王使让之曰夏徴舒为不道弑其君寡人以诸侯讨而戮之诸侯县公皆庆寡人女独不庆寡人何故对曰犹可辞乎王曰可哉曰夏徴舒弑其君其罪大矣讨而戮之君之义也抑人有言曰牵牛以蹊人之田而夺之牛牵牛以蹊者信有罪矣而夺之牛罚已重矣诸侯之从也曰讨有罪也今县陈贪其富也以讨召诸侯而以贪归之无乃不可乎王曰善哉吾未之闻也反之可乎对曰吾侪小人所谓取诸其懐而与之也乃复封陈郷取一人焉以归谓之夏州故书曰楚子入陈纳公孙宁仪行父于陈书有礼也厉之役郑伯逃归自是楚未得志焉郑既受盟于辰陵又徼事于晋　公羊传此楚子也其称人何贬曷为贬不与外讨也不与外讨者因其讨乎外而不与也虽内讨亦不与也曷为不与实与而文不与文曷为不与诸侯之义不得专讨也诸侯之义不得专讨则其曰实与之何上无天子下无方伯天下诸侯有为无道者臣弑君子弑父力能讨之则讨之可也丁亥楚子入陈纳公孙宁仪行父于陈此皆大夫也其言纳何纳公党与也谷梁传楚人杀陈夏徴舒此入而杀也其不言入何外徴舒于陈也其外徴舒于陈何也明楚之讨有罪也】
　　【丁亥楚子入陈入者内弗受也日入恶入者也何用弗受也不使夷狄为中国也纳公孙宁仪行父于陈纳者内弗受也辅人之不能民而讨犹可入人之国制人之上下使不得其君臣之道不可　胡氏传称人者众词也大恶人人之所同恶人人之所得讨其称楚人杀徴舒诸夏之罪自见矣案左氏传楚子为夏氏乱故谓陈人无动将讨于少西氏遂入陈杀徴舒轘诸栗门而经先书杀后书入者与楚子之能讨贼故先之也讨其贼为义取其国为贪舜跖之相与逺矣其分乃在于善与利耳楚庄以义讨贼勇于为善舜之徒也以贪取国急于为利跖之徒矣为善与恶特在一念须臾之间而书法如此故春秋传心之要典不可以不察者也或曰圣人大改过楚虽县陈能听申叔时之说而复封陈可谓能改过者矣犹书入陈以贬之何也曰楚庄意在灭陈虽复封之然郷取一人焉以归谓之夏州而又纳其乱臣是制人之上下使不得其君臣之道也晋人以币如郑问驷乞之立故子产对曰若寡君之二三臣而晋大夫专制其位是晋之县鄙也何国之为辞客币而报其使晋人舍之他国非所当与也而必欲纳其乱臣存亡兴灭其若是乎仲尼重伤中国深美其有讨贼之功故特从末减不称取陈而书入虽曰与之可矣此二臣者从君于昬宣淫于朝诛杀谏臣使其君见弑盖致乱之臣也肆诸市朝与众同弃然后快于人心今乃诡辞奔楚托于讨贼复雠以自脱其罪而楚庄不能察其反覆又使陈人用之是犹人有饮毒而死者幸而复生又彊以毒饮之可乎故圣人外此二人于陈而特书曰纳纳者不受而彊纳之者也为楚庄者冝奈何潴徴舒之宫封泄冶之墓尸孔寜仪行父于朝谋于陈众定其君而去其庶几乎】
