<!-- { "loadSidebar": true } -->
　　文十五年晋郤缺帅师伐蔡戊申入蔡传曰凡胜国曰灭之获大城焉曰入之宣九年取根牟传曰言易也成六年取鄟传曰言易也襄十三年取邿传曰凡书取言易也用大师焉曰灭弗地曰入昭四年取鄫传曰言易也鄫叛而来故曰取凡克邑不用师徒曰取灭取入三者言国邑之通例也夫国称灭邑称取常也春秋实不论国邑唯以事之难易为辞盖典防之旧法焉传于文十五年已发灭入之例至襄十三年复发者兵之所加不可细举故举旧防之典以例而言大师陷敌絶其社稷有其土地谓之胜国则通以灭为文若成师重力虽获大都得而弗有直以入为辞而已然而国不通邑城不包地灭邑必主大师是故再发例也敌人拒战斩获俘馘用力难重虽邑亦曰灭不用师徒及用师徒而不劳虽国亦曰取胜其国邑而不有其地通谓之入庄十三年齐人灭遂僖十七年灭项若此之类是灭国矣隠六年宋人取长葛十年取郜取防若此之类是取邑矣僖二年虞师晋师灭下阳昭十三年呉灭州来是灭邑矣根牟鄟邿是取国矣郤缺入蔡之类是入国矣成七年呉入州来之类是入邑矣故曰三者言国邑之通例也传发取例者四而皆言易于鄫发凡又言不用师徒不用师徒即易状也例言克邑而鄟邿根牟皆国知国邑同称矣取例之四发者邿用师徒鄫受溃叛鄟为附庸根牟为夷四者各不同故事事明之邿为小国非邑非夷因以凡例附之也取鄫之例云不用师徒何以知用而不劳亦曰取乎鄫邑也又叛而来虽解甲戢兵可以坐收其利若诸国之内各有君长僖三年徐人取舒舒又蛮夷之大者也曾是不烦一旅可尽以虚言恐喝之乎若是则当书降不当书取矣春秋之伐国取邑者多矣既称伐当必有师徒焉僖二十六年公以楚师伐齐取谷宣十年公孙归父帅师伐邾取绎二者于经又显称师岂皆整师不用而诸邑望风来附乎故知取之云者或乗其衰乱或受其溃叛或用少师而不顿兵劳力或因伐国而以余力得邑通谓之取如取如携言其易也而不用师徒尤为更易其事亦多有之传因鄫以申其例其实用师徒者多也取邑既易则取田亦易成二年取汶阳田乞师盟主兴兵伐齐得之既难而亦书取者晋使齐人还我鲁不加兵是以从易言之尔隠八年郑伯使宛来归祊我入祊桓元年郑伯以璧假许田祊者郑祀泰山之邑其田近鲁许者鲁国朝宿之邑其田近郑而有周公之庙郑欲以祊易许田各从本国之宜逊辞以求请释泰山而祀周公故使宛来归祊经言入祊未肯受而有其地也桓元年郑伯复请防易祊田实以祊易许田而经书璧假鲁不宜听郑祀周公又不宜取祊田言若进璧以假田非久易者史防讳恶之辞也春秋之取例有二用之于师则为覆而败之加之国邑土田皆言易也入例亦有二在于归复则为国逆施于国邑土田皆弗地也文同义异适乎立文之宜而已诸田之书来归归我归之于疆田皆因史成文详录内事无义例也定十二年叔孙州仇帅师堕郈季孙斯仲孙何忌帅师堕费堕者毁其城邑三都彊盛以夺三家之权陪臣执命下陵上替是以仲由堕之孔子不禁帅师登台仅而获克直书其事以示三家之彊亦无例也文三年秦人伐晋传称取王官及郊襄二十三年齐侯伐衞遂伐晋传称取朝歌竝书伐不书取隠四年莒人伐取牟娄伐取两书者彼告伐不告取此伐取两告犹诸伐国围邑者或书或否非例所加悉从告辞为详畧尔灭国而虏其君曰以归其君逃亡曰奔某庄十年齐师灭谭谭子奔莒僖二十六年楚人灭夔以夔子归此类是也若不言以归又不言奔盖其君死矣就事而书皆非义例唯秦人取梁仲尼以变文贬之僖十九年梁亡传曰不书其主自取之也作事不时则怨讟动于民梁伯虚兴无益之功诈称无害之寇荡百姓而啓大国之心亡征已先兆矣以自亡为文非取者之罪也庄四年纪侯大去其国传称以国与季社稷有奉故不言灭不见廹逐故不言奔不忍屈辱自违其国大去者不反之辞时史据实而言仲尼因之传无书曰故书之文知非圣人新意矣春秋之例灭同姓者书名僖二十五年衞侯燬灭邢传曰同姓也故名斯其例也灭国己非而亲亲相残为恶尤甚故斥名以罪之也僖五年晋人执虞公方示罪虞之例且晋人修虞之祀归贡于王是以免于灭同姓之讥二十六年楚人灭防防有不祀之罪亲亲已絶是以无贬襄六年齐侯灭莱莱人恃谋不防齐命齐侯迁莱于郳未絶其世故亦无讥也入既以弗地为例故其国虽絶亦止曰入僖三十三年秦人入滑传称灭滑而还不有其地也闵二年狄入衞哀八年宋公入曹据传皆灭国取地而皆不书灭何也狄无文吿衞之君臣尽死齐桓公欲以存衞播告诸侯言狄已去不能有其地矣故不书灭而书入曹人背晋奸宋宋师致讨既还而诟之怒而复反遂以灭曹灭非本志故以入吿也公羊曰讳同姓之灭也何讳乎同姓之灭力能救之而不救也夫前此有力而不救者多矣何故不讥至此而式微已甚何力之有哉徙其民人曰迁胁而服之曰降僖元年邢迁于夷仪三十一年衞迁于帝丘成十五年许迁于叶昭九年许迁于夷十八年许迁于白羽定四年许迁于容城哀二年蔡迁于州来皆彼所欲迁故以自迁为文庄元年齐师迁纪郱鄑郚十年宋人迁宿闵二年齐人迁阳皆廹而迁之故以齐宋为文也庄八年师及齐师围郕郕降于齐师彼畏而来降也三十年齐人降鄣此遥以兵威廹之也此皆据事以书非例也世之治也八柄之权掌于大宰九伐之法统自夏官治之不能不乱也周公爰立灭取之名以为防书之法然而典防有其号周官不备其文礼乐征伐自诸侯出圣人恶之久矣曰迁曰降虽典防亦无其例总皆乱世之事春秋之于争国攘地未见有善文也齐襄偪纪而公羊大其复雠呜呼其亦不思而已矣

　　左传事纬前集卷三
<经部,春秋类,左传事纬>
　　钦定四库全书
　　左传事纬前集卷四　　灵璧知县马骕撰
　　左氏辩例下
　　搜狩例
　　搜五
　　狩四
　　治兵一
　　大阅一
　　焚一
　　矢鱼一
　　观社一
　　周礼大司马之职曰中春教振旅遂以搜田中夏教苃舍遂以苖田中秋教治兵遂以狝田中冬教大阅遂以狩田尔雅曰春猎为搜夏猎为苗秋猎为狝冬猎为狩出为治兵入为振旅传曰春搜夏苗秋狝冬狩皆于农隙以讲事也三年而治兵入而振旅归而饮至以数军实凡此皆教战田猎之大畧也古者教战田猎事本相因国家虽安忘战必危是以四时之隙咸用举事其礼不同故其名亦异周官大阅狩田之法特详扵三时盖亦因农隙之宜以大习武备也治兵振旅即秋春教战之名而称三年者然则四时讲武之外复三年而大举亦犹常祀之外复有禘祭尔教战近扵习杀故继之以田猎田猎患其尽物故约之以三驱农隙而举非黩武也鸟兽之肉以登于俎皮革齿牙骨角毛羽以登于器非禽荒也田猎既有常时复有常地天子必于王畿诸侯必于封内择山泽不毛之地近国之隙地而为之传称郑之原圃秦之具囿是其类矣春秋二百四十二年鲁之搜苗狝狩必且甚多苟非失时违地则为国之常礼例皆不书经之所书止搜狩数事而已皆讥也桓四年春正月公狩于郎传曰书时礼也三代异正朔而夏数为得天是以政令治教犹用夏时春秋之正月实周礼之仲冬故传以得时为礼然而犹书者郎非狩地而狩之故书地以示讥若于禚于红比蒲昌闲同有非地之讥矣何以知书地之为讥乎隠五年春公矢鱼于棠传曰非礼也且言逺地也陈鱼而观既非田猎之常传以非礼释之其讥已明而复曰言逺地则于于棠见之且天王河阳之狩传亦释其非地是知书地者皆讥辞矣诸搜皆言大搜昭八年秋搜于红传称革车千乘而经特不言大若此者非关褒贬之要亦仍旧史为详畧尔教战以习戎备欲就尊严之处以示威命礼必告庙而行庄八年春王正月甲午治兵传曰治兵于庙礼也是已治兵不于仲秋而无讥者申明号令将以围郕虽非因猎而举犹以合礼为宜亦如备难之城不复以时律之者桓六年秋八月壬午大阅亦以惧齐之故是以无贬非其类与桓七年春二月己亥焚咸丘按尔雅火田为狩在古亦有此法彼但放火燎草守其下风而已今则尽焚一泽故特书焚以讥尽物礼天子不合围诸侯不掩羣羣且不取而乃焚泽况咸丘又非地乎春秋搜阅治兵皆不书公定十四年秋大搜于比蒲邾子来防公公实亲在而经不书何也诸搜之不书公非皆公不临之也国之大事曰祀与戎非一人之私事故例不书公乃怠慢之主比于禽荒其猎也未必因教战而行如是者特书公以显之庄四年冬公及齐人狩于禚越竟而与微者狩必为游戱之事若如棠观鱼之类尔但郎禚犹行狩礼故以狩书也公之朝于列国也但书公如某而不书其事以为国之常事故不书之庄二十三年公如齐观社传曰非礼也鲁语云齐弃大公之法而观民于社襄二十四年传云齐社搜军实使客观之然则此亦齐搜军实聚民于社既非吾国习戎之事而越竟以观失礼之举故传曰君举必书书而不法后嗣何观特书观社其讥深矣哀十四年春西狩获麟传称狩于大野葢得国之狩地故不书地虞人修其常职故不言狩者春而狩又非失时然而犹书者则以获麟故也麟者仁兽圣王之嘉瑞也明王不作出而遇获仲尼伤周道之不兴感嘉瑞之无应故因鲁史而作春秋寓褒贬以明中兴之教所感而起因以为终于是絶笔于获麟焉僖二十八年冬天王狩于河阳传曰晋侯召王以诸侯见且使王狩仲尼曰以臣召君不可以训故书曰天王狩于河阳言非其地也且明德也周室之衰久矣晋侯为防以尊天子而自嫌彊大不敢入朝于是召王出狩因尽臣礼此其志诚善也但旧史直言召王既以彰天子之弱又以昭晋侯之失不知名分为重寜使若王自为出狩因以越竟失地而书失地之愆小而天王之尊自在且隠其召王之阙以明晋徳也传称书曰故书之类皆仲尼之新意而河阳之狩赵盾之弑泄冶之罪皆违凡变例以起大义危疑之理故又显称圣言以昭著其书法故曰春秋之称非圣人孰能修之
　　土功例
　　城二十三
　　筑邑一
　　筑馆一
　　筑囿三
　　筑台三
　　作三
　　浚一
　　毁一
