<!-- { "loadSidebar": true } -->
　　始通
　　晋文之入国也年已六十二矣路车乘黄方报秦施而吕郤之难复作焉以迟暮之年当患难之后覇业一成数世因之何其遇之艰而功之伟乎宋襄不竞楚氛日恶蚕食中国凌虐诸姬战一胜而宋求成顿子既纳而陈听命且齐孝废职鲁人求援以宗国之大然托重于蛇豕晋若不起中国之势必至大溃区区宋齐而可与抗乎文公见晋霸之成在此一举也即诸夏之振在此一举也示信义以服民用诗书以选将计成谋定奋志决防先挟必胜之势而后用兵焉一战得隽荆蛮败衂楚方收其残夷而晋之霸业已赫然于天下矣昔齐桓之世楚非不彊也然用师不过淮汉之间中国诸侯未至大病既而召陵观兵屈完来盟齐无亡矢遗镞之费而楚服焉今日者楚势方炽号召中国盟薄以来诸夏咸拱手以听命非用大创楚岂轻服即中国之诸侯亦未敢辄相信也文公复二国以助已执一使以怒敌我得其利楚受其愚城濮一防诸侯景赴于是鷩冕上赐牛耳独执中国日以睦楚人乃不敢北视矣故召陵之师较晋为逸而城濮之绩视齐为烈时势不同迟速异效桓文之事正未可以低昻也说者谓文之入也龙蛇作歌胼胝居后诛观状于郑国责乘轩于曹人请隧召王威偪天子凡其举动大抵报复私讐不顾礼义则较之齐桓为不侔焉然孔子不云乎晋文谲而不正齐桓正而不谲论其功虽无大小之殊而考其心不无邪正之异也至如齐桓方没五子交争晋文既薨数世继霸则善后之术是又文之胜于桓者尔衞元咺搆讼
　　【僖二十八年】衞侯闻楚师败惧出奔楚遂适陈使元咺奉叔武以受盟或诉元咺于衞侯曰立叔武矣其子角从公公使杀之咺不废命奉夷叔以入守六月晋人复衞侯寗武子与衞人盟于宛濮曰天祸衞国君臣不协以及此忧也今天诱其衷使皆降心以相从也不有居者谁守社稷不有行者谁扞牧圉不协之故用昭乞盟于尔大神以诱天衷自今日以往既盟之后行者无保其力居者无惧其罪有渝此盟以相及也明神先君是纠是殛国人闻此盟也而后不贰衞侯先期入寗子先长牂守门以为使也与之乘而入公子歂犬华仲前驱叔武将沐闻君至喜捉髪走出前驱射而杀之公知其无罪也枕之股而哭之歂犬走出公使杀之元咺出奔晋衞侯与元咺讼寗武子为辅鍼庄子为坐士荣为大士衞侯不胜杀士荣刖鍼庄子谓寗俞忠而免之执衞侯归之于京师寘诸深室寗子职纳槖饘焉元咺归于衞立公子瑕　【三十年】晋侯使医衍酖衞侯寗俞货医使薄其酖不死公为之请纳玉于王与晋侯皆十防王许之秋乃释衞侯衞侯使赂周歂冶厪曰苟能纳我吾使尔为卿周冶杀元咺及子适子仪公入祀先君周冶既服将命周歂先入及门遇疾而死冶厪辞卿　【三十一年】冬狄围衞衞迁于帝丘卜曰三百年衞成公梦康叔曰相夺予享公命祀相寗武子不可曰鬼神非其族类不歆其祀杞鄫何事相之不享于此久矣非衞之罪也不可以闲成王周公之命祀请改祀命　【三十二年】夏狄有乱衞人侵狄狄请平焉秋衞人及狄盟　【文四年】衞寗武子来聘公与之宴为赋湛露及彤弓不辞又不答赋使行人私焉对曰臣以为肄业及之也昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功王于是乎赐之彤弓一彤矢百玈弓矢千以觉报宴今陪臣来继旧好君辱贶之其敢干大礼以自取戾
　　楚衞新婚晋文图霸侵曹伐衞以致楚师衞成公惧其无礼且不假道也越在襄牛旋又适楚奔走逃避不敢宁处故叔武摄位元咺奉以受盟而成公获反国焉叔武之贤也譲位不获蒙难盟霸元咺之忠也杀子不顾卒安社稷衞虽多难頼二子缱绻其间庶几克协衞尚可以无事也成胡不信反覆懐疑宛濮之口血未干辄先期以入叔武被杀衞患复兴左氏曰公子歂犬射杀之非公志也公羊氏曰成公怒武之簒也咺諌不听而卒杀之叔武之死虽莫能定要以诉言一入而咺子先死渎盟失期中懐忌刻歂犬一矢不可谓非成公之志也虽然骨肉相残罪在成公君臣搆讼罪在元咺晋人不察为臣执君天王曰君臣无狱君臣皆狱父子将狱信斯言也晋可释衞乃君寘深室咺别奉主为此举也亦云过矣薄酖免死医亦不诛纳玉复国竟亦杀瑕曾防何时而衞之兄弟君臣数相夷也昔齐桓公之为霸也存三亡国今晋文一战而曹衞几亡罪晋者曰衞国之乱文公为之世衰道防功利是急霸业之中亦有升降焉大难甫息迁国图存寗子之谋厥为长虑非曰予得吉卜遂弃先君之终焉允臧者也或曰寗武子之事成公也先无道而后有道吾攷元咺之狱纷纷三载嗣是以来国中无事无道短而有道长则犹为春秋之令主也
　　郑穆之立
　　【僖十六年】冬十一月乙卯郑杀子华　【二十四年】郑子华之弟子臧出奔宋好聚鹬冠郑伯闻而恶之使盗诱之八月盗杀之于陈宋之间君子曰服之不衷身之灾也诗曰彼己之子不称其服子臧之服不称也夫诗曰自诒伊慼其子臧之谓矣夏书曰地平天成称也　【三十年】初郑公子兰出奔晋从于晋侯伐郑请无与围郑许之使待命于东郑石甲父侯宣多逆以为大子以求成于晋晋人许之　【三十一年】郑泄驾恶公子瑕郑伯亦恶之故公子瑕出奔楚　【三十三年】楚令尹子上侵陈蔡陈蔡成遂伐郑将纳公子瑕门于桔柣之门瑕覆于周氏之汪外仆髠屯禽之以献文夫人敛而之郐城之下　【宣三年】冬郑穆公卒初郑文公有贱妾曰燕姞梦天使与已兰曰余为伯鯈余而祖也以是为而子以兰有国香人服媚之如是既而文公见之与之兰而御之辞曰妾不才幸而有子将不信敢徴兰乎公曰诺生穆公名之曰兰文公报郑子之妃曰陈妫生子华子臧子臧得罪而出诱子华而杀之南里使盗杀子臧于陈宋之间又娶于江生公子士朝于楚楚人酖之及叶而死又娶于苏生子瑕子俞弥俞弥早防泄驾恶瑕文公亦恶之故不立也公逐羣公子公子兰奔晋从晋文公伐郑石癸曰吾闻姬姞耦其子孙必蕃姞吉人也后稷之元妃也今公子兰姞甥也天或启之必将为君其后必蕃先纳之可以亢宠与孔将鉏侯宣多纳之盟于大宫而立之以与晋平穆公有疾曰兰死吾其死乎吾所以生也刈兰而卒郑文公之子六人惟穆存焉穆公之生也有夣兰之祥有姞甥之吉是以子孙孔多七穆蕃庶石癸之言卒验焉诚如是也郑之将兴止在燕姞一女子乎余独谓不然昔桓公受封国人便爱入为司徒周民和集而犬戎作难竟死王室武公继之爰定东周是郑之先葢尝有功于国有造于民殆有必兴之理即无燕姞穆公固将生也七穆者何穆公之子十有三人灵襄嗣位公子嘉诛子然士子孔之族奔楚羽氏适晋不在其数其余罕氏驷氏国氏良氏游氏丰氏印氏谓之七穆宋之盟七子赋诗则七族也韩起之聘六卿赋诗其时良氏防矣终春秋世穆族代为卿也因并记之
　　秦穆霸西戎
