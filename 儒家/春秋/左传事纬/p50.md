<!-- { "loadSidebar": true } -->
　　读春秋至昭公之世经大书曰王室乱刘子单子以王猛居于皇明年又书曰天王居于狄泉尹氏立王子朝为之废书而叹也宠偪之为祸如是哉景王初立杀弟佞夫问何以故则儋括欲立之佞夫弗知也祸乱未彰急加翦除王之自为谋也审矣顾图厥后者乃弗克臧王子寿早夭储位未定王以暮年昏倦无社稷之良图铸大钱作无射乃心侈矣杀下门子谋除单刘乱端形矣王猛以次当立子朝庶孽有宠凡百王臣各思拥立于是附子猛者则刘蚠单旗樊齐诸人也附子朝者则尹固毛得召盈原伯鲁诸人也称兵交战斩艾孔多晋人纳猛乱庶遄己乃王猛忽卒母弟敬王嗣立益子朝所未甘心也于是大臣奉王出奔子朝复入时则东西二王分峙其国南北列侯各疑其君虽南宫震死而甘氏又往子朝之势正未尝衰息焉众之所直晋亦直之黄父一防而十国之众力战纳王既入成周又复城之夫敬王之立也一年而即出出四年而入入五年而城成周流离数邑龙战五载究其乱阶何莫非景王之所贻也春秋于此痛而详书而首则志之曰王室乱在天下则目之为京师在国中则目之为王室过宠庶子匹嫡生戾乱自内作故不书京师而书王室直若一家之辞也且王猛之居与入也则书刘子单子以之子朝之立也则书尹氏立之其奔楚也则书尹氏召伯毛伯以之争实在下上何能为惟刘单奉王无贰勲在盟府其子桓公武公克平儋翩继有成劳而甘氏则父忠而子叛召盈则事朝而逆王尹固则奔楚而旋复反覆诈佞又毛原之不若也子带之乱前有齐桓一盟而世子定后有晋文逾年而王室安敬王之难数嵗不靖者时无霸也然晋顷晋定继世勤王孰非霸之余烈哉叛臣诛于京师子朝就戮于楚除恶庶尽乎既而姑莸播迁亦越时日传固已详载之终敬之世亦何尝宁耶春秋自定简以来王室多故经不胜书故书一王札子杀召伯毛伯而周大夫之相杀者不尽书书一周公出奔晋而周大夫之出奔者不尽书书一天王居于狄泉而敬王之出居者亦不尽书也岂唯不胜书诚亦不欲尽书哉
　　季孙意如逐君
