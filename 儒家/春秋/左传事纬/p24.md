<!-- { "loadSidebar": true } -->
　　【文十一年】鄋瞒侵齐遂伐我公卜使叔孙得臣追之吉侯叔夏御荘叔绵房甥为右富父终甥驷乗冬十月甲午败狄于咸获长狄侨如富父终甥摏其喉以戈杀之埋其首于子驹之门以命宣伯初宋武公之世鄋瞒伐宋司徒皇父帅师御之耏班御皇父充石公子谷甥为右司冦牛父驷乗以败狄于长丘获长狄缘斯皇父之二子死焉宋公于是以门赏耏班使食其征谓之耏门晋之灭潞也获侨如之弟焚如齐襄公之二年鄋瞒伐齐齐王子成父获其弟荣如埋其首于周首之北门衞人获其季弟简如鄋瞒由是遂亡　【成八年】宋华元来聘聘共姬也夏宋公使公孙夀来纳币礼也衞人来媵共姬礼也凡诸侯嫁女同姓媵之异姓则否　【九年】二月伯姬归于宋夏季文子如宋致女复命公享之赋韩奕之五章穆姜出于房再拜曰大夫勤辱不忘先君以及嗣君施及未亡人先君犹有望也敢拜大夫之重勤又赋绿衣之卒章而入晋人来媵礼也　【十一年】秋宣伯聘于齐以修前好　【十三年】三月公如京师宣伯欲赐请先使王以行人之礼礼焉孟献子从王以为介而重贿之　【十四年】秋宣伯如齐逆女称族尊君命也九月侨如以夫人妇姜氏至自齐舍族尊夫人也故君子曰春秋之称微而显志而晦婉而成章尽而不污惩恶而劝善非圣人谁能修之　【十六年】战之日齐国佐髙无咎至于师卫侯出于衞公出于壊隤宣伯通于穆姜欲去季孟而取其室将行穆姜送公而使逐二子公以晋难告曰请反而听命姜怒公子偃公子鉏趋过指之曰女不可是皆君也公待于壊隤申宫儆备设守而后行是以后使孟献子守于公宫秋防于沙随谋伐郑也宣伯使告郤犫曰鲁侯待于壊隤以待胜者郤犫将新军且为公族大夫以主东诸侯取货于宣伯而诉公于晋侯晋侯不见公七月公防尹武公及诸侯伐郑将行姜又命公如初公又申守而行诸侯之师次于郑西我师次于督扬不敢过郑子叔声伯使叔孙豹请逆于晋师为食于郑郊师逆以至声伯四日不食以待之食使者而后食诸侯迁于制田知武子佐下军以诸侯之师侵陈至于鸣鹿遂侵蔡未反诸侯迁于颍上戊午郑子罕宵军之宋齐衞皆失军宣伯使告郤犫曰鲁之有季孟犹晋之有栾范也政令于是乎成今其谋曰晋政多门不可从也宁事齐楚有亡而已蔑从晋矣若欲得志于鲁请止行父而杀之我毙蔑也而事晋蔑有贰矣鲁不贰小国必睦不然归必叛矣九月晋人执季文子于苕丘公还待于郓使子叔声伯请季孙于晋郤犫曰茍去仲孙蔑而止季孙行父吾与子国亲于公室对曰侨如之情子必闲之矣若去蔑与行父是大弃鲁国而罪寡君也若犹不弃而惠徼周公之福使寡君得事晋君则夫二人者鲁国社稷之臣也若朝亡之鲁必夕亡以鲁之宻迩仇讐亡而为讐治之何及郤犫曰吾为子请邑对曰婴齐鲁之常也敢介大国以求厚焉承寡君之命以请若得所请吾子之赐多矣又何求范文子谓栾武子曰季孙于鲁相二君矣妾不衣帛马不食粟可不谓忠乎信谗慝而弃忠良若诸侯何子叔婴齐奉君命无私谋国家不贰图其身不忘其君若虚其请是弃善人也子其图之乃许鲁平赦季孙冬十月出叔孙侨如而盟之侨如奔齐十二月季孙及郤犫盟于扈归刺公子偃召叔孙豹于齐而立之齐声孟子通侨如使立于髙国之间侨如曰不可以再罪奔卫亦闲于卿　【十七年】初声伯梦涉洹或与已琼瑰食之泣而为琼瑰盈其懐从而歌之曰济洹之水赠我以琼瑰归乎归乎琼瑰盈吾懐乎惧不敢占也还自郑壬申至于貍脤而占之曰余恐死故不敢占也今众繁而从余三年矣无伤也言之之莫而卒　【襄九年】穆姜薨于东宫始往而筮之遇艮之八史曰是谓艮之随随其出也君必速出姜曰亡是于周易曰随元亨利贞无咎元体之长也亨嘉之防也利义之和也贞事之榦也体仁足以长人嘉徳足以合礼利物足以和义贞固足以榦事然故不可诬也是以虽随无咎今我妇人而与于乱固在下位而有不仁不可谓元不靖国家不可谓亨作而害身不可谓利弃位而姣不可谓贞有四徳者随而无咎我皆无之岂随也哉我则取恶能无咎乎必死于此弗得出矣　【三十年】或呌于宋大庙曰譆譆出出鸟鸣于亳社如曰譆譆甲午宋大灾宋伯姬卒待姆也君子谓宋共姬女而不妇女待人妇义事也秋七月叔弓如宋塟共姬也
　　成公即位以来事晋无懈晋景之防止公送塟时厉公新立多行无礼而鲁当其首辱矣乃成公恪慎聘防往来无失常职何哉晋霸主也鲁多内难其或赖以弭之故厉虽无道弗敢贰也沙随之防公有内儆侨如善譛后至获戾晋侯遂怒不见公夫以积弱之国羁旅之君而内则受制于国母外则见摈于侯伯成公于此亦危矣哉贼臣淫乱义当诛讨晋无霸令轻受谗慝晋亦不足与矣而伐郑之役公亲从焉犹始终事晋也郤氏黩货无厌侨如之愬复行季孙见执大臣是辱岂晋之君臣刚愎自用不可以礼义谏诲乎抑中冓之丑鲁方讳之未肯直言也声伯抗论于郤犫然后释行父而平鲁于是比年伐郑或来乞师或不乞师公必先从二国之好犹无闲尔穆姜母也寘诸东宫子偃弟也杀而不赦君蹈城颍誓姜之名国有京城克段之祸成公处此亦不幸哉或曰姜虽指二子以胁公未必有废立之谋而公遽杀之为迁怒焉然偃刺而鉏不刺吾意偃必有窥君之心若侨如之凶淫乱国不防显戮是则鲁之失刑而亦晋讨之不明也
　　秦晋为成
