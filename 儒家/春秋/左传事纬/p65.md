<!-- { "loadSidebar": true } -->
　　【宣十六年】秋郯伯姬来归出也　【襄公】七年春郯子来朝始朝公也　【昭十七年】秋郯子来朝公与之宴昭子问焉曰少皥氏鸟名官何故也郯子曰吾祖也我知之昔者黄帝氏以云纪故为云师而云名炎帝氏以火纪故为火师而火名共工氏以水纪故为水师而水名太皥氏以龙纪故为龙师而龙名我髙祖少皥挚之立也凤鸟适至故纪于鸟为鸟师而鸟名凤鸟氏厯正也鸟氏司分者也伯赵氏司至者也青鸟氏司啓者也丹鸟氏司闭者也祝鸠氏司徒也鴡鸠氏司马也鸤鸠氏司空也爽鸠氏司冦也鹘鸠氏司事也五鸠鸠民者也五雉为五工正利器用正度量夷民者也九扈为九农正扈民无淫者也自颛顼以来不能纪逺乃纪于近为民师而命以民事则不能故也仲尼闻之见于郯子而学之既而告人曰吾闻之天子失官学在四夷犹信
　　介
　　【僖公】二十九年春介葛卢来朝舎于昌衍之上公在防馈之刍米礼也冬介葛卢来以未见公故复来朝礼之加燕好介葛卢闻牛鸣曰是生三牺皆用之矣其音云问之而信
　　牟
　　【僖五年】夏公孙兹如牟娶焉
　　谷
　　邓
　　【桓公】七年春谷伯邓侯来朝名贱之也
　　淳于【即州】
　　【桓五年】冬淳于公如曹度其国危遂不复　六年春自曹来朝书曰实来不复其国也
　　戎
　　【隐公】二年春公防戎于潜修惠公之好也戎请盟公辞戎请盟秋盟于唐复修戎好也　【桓二年】公及戎盟于唐修旧好也冬公至自唐告于庙也凡公行告于宗庙反行饮至舎爵防勲焉礼也特相防往来称地让事也自参以上则往称地来称防成事也　【庄十八年】夏公追戎于济西不言其来讳之也
　　白狄
　　【襄公】十八年春白狄始来
　　春秋之世朝鲁者十有五国曹邾滕薛杞小邾纪鄫郯郜葛牟萧谷邓也州介白狄或来而不复或礼不能备故皆称来焉滕初称侯自桓二年书子薛初称侯自庄三十年称伯或曰自降也或曰时王所黜也乐正子记滕侯薛侯旅朝隐公桓王闻之征朝滕以子往薛以伯往王怒皆黜焉此一证也二邾微国入春秋初尚无爵命故仪父称字犂来称名其后皆书为子葢以王命进也二国附庸可以王命进则滕薛侯爵亦可以王命降但未知初称侯至庄二十七年称伯僖二十三年又称子文十年复称伯至襄二十九年又称子倐升倐降又谁命之也诸国曹邾滕杞小邾朝鲁为多杞七朝而止于成曹五朝而止于襄小邾五朝而止于昭邾七朝而止于定滕五朝而讫于哀列国之述职于天子者春秋阙如而自相朝见皆非礼也谷邓辟陋葛牟旅见羣然而走于桓杞伯姬之子鄫季姬之夫羣然而走于僖曹伯五年而再朝于文小邾子十五年而再朝于昭杞纪昏媾薛介比隣邾子仇雠或谘难而不存或不敬而致讨或终始一至或忽礼忽兵春秋之诸国何可长也总之东迁而后周礼不讲久矣列国之君唯利是视曹滕诸国之朝于鲁犹鲁之朝于大国也是以齐晋更霸之日曹遂不朝晋悼昏杞之后遂不至滕与二邾迄乎春秋之末而犹栖栖两观之间葢式微甚矣小国欲托重于鲁故亟于朝鲁既而小邾子被执于宋不闻鲁人救之是鲁之不能庇小国也然僖公保须句而须句灭襄公属鄫而鄫亡鲁之不振也旧矣又何责乎定哀哉
　　鲁灭小国
　　【僖十七年】师灭项淮之防公有诸侯之事未归而取项齐人以为讨而止公秋声姜以公故防齐侯于卞九月公至书曰至自防犹有诸侯之事焉且讳之也
　　【宣九年】秋取根牟言易也
　　【成六年】取鄟言易也
　　【襄十三年】夏邿乱分为三师救邿遂取之凡书取言易也用大师焉曰灭弗地曰入
　　易则言取用大师则言灭春秋书法也鲁之至项必越宋陈之境非大师不能克僖公淮防未归别遣师徒以灭之是时行父方幼三桓未专未必非公志也霸主之讨又何辞焉根牟鄟邿皆国小近鲁乘其危乱而俘之犹掇之尔小国恃大国之安靖已也而包藏祸心以图之可乎然鲁之于人国也取其易者而已矣
　　王臣丧亡
　　周公阅
　　【文公】十四年春顷王崩周公阅与王孙苏争政故不赴凡崩薨不赴则不书祸福不告亦不书惩不敬也周公将与王孙苏讼于晋王叛王孙苏而使尹氏与聃啓讼周公于晋赵宣子平王室而复之
　　召戴公　毛伯衞
　　【宣十五年】王孙苏与召氏毛氏争政使王子捷杀召戴公及毛伯衞卒立召襄　【十六年】为毛召之难故王室复乱王孙苏奔晋晋人复之冬晋侯使士防平王室定王享之原襄公相礼殽烝武子私问其故王闻之召武子曰季氏而弗闻乎王享有体荐宴有折俎公当享卿当宴王室之礼也武子归而讲求典礼以修晋国之法
　　周公楚
　　【成十一年】周公楚恶惠襄之偪也且与伯与争政不胜怒而出及阳樊王使刘子复之盟于鄄而入三日复出奔晋十二年春王使以周公之难来告书曰周公出奔晋
　　凡自周无出周公自出故也
　　成肃公
　　【十三年】公及诸侯朝王遂从刘康公成肃公防晋侯伐秦成子受脤于社不敬刘子曰吾闻之民受天地之中以生所谓命也是以有动作礼义威仪之则以定命也能者养之以福不能者败以取祸是故君子勤礼小人尽力勤礼莫如致敬尽力莫如敦笃敬在养神笃在守业国之大事在祀与戎祀有执膰戎有受脤神之大节也今成子惰弃其命矣其不反乎成肃公卒于瑕
　　王叔陈生
　　【襄五年】王使王叔陈生愬戎于晋晋人执之士鲂如京师言王叔之贰于戎也　【十年】王叔陈生与伯舆争政王右伯舆王叔陈生怒而出奔及河王复之杀史狡以説焉不入遂处之晋侯使士匄平王室王叔与伯舆讼焉王叔之宰与伯舆之大夫瑕禽坐狱于王庭士匄听之王叔之宰曰筚门圭窦之人而皆陵其上其难为上矣瑕禽曰昔平王东迁吾七姓从王牲用备具王赖之而赐之骍旄之盟曰世世无失职若筚门圭窦其能来东底乎且王何赖焉今自王叔之相也政以贿成而刑放于宠官之师旅不胜其富吾能无筚门圭窦乎唯大国图之下而无直则何谓正矣范宣子曰天子所右寡君亦右之所左亦左之使王叔氏与伯舆合要王叔氏不能举其契王叔奔晋不书不告也单靖公为卿士以相王室
　　儋括
　　【三十年】初王儋季卒其子括将见王而叹单公子愆期为灵王御士过诸廷闻其叹而言曰乌乎必有此夫入以告王且曰必杀之不慼而愿大视躁而足髙心在他矣不杀必害王曰童子何知及灵王崩儋括欲立王子佞夫佞夫弗知戊子儋括围蒍逐成愆成愆奔平畤五月癸巳尹言多刘毅单蔑甘过巩成杀佞夫括瑕廖奔晋书曰天王杀其弟佞夫罪在王也
　　单献公
　　【昭七年】单献公弃亲用羁冬十月辛酉襄顷之族杀献公而立成公
　　单成公
　　【十一年】单子防韩宣子于戚视下言徐叔向曰单子其将死乎朝有着定防有表衣有襘带有结防朝之言必闻于表着之位所以昭事序也视不过结襘之中所以道容貎也言以命之容貌以明之失则有阙今单子为王官伯而命事于防视不登带言不过步貌不道容而言不昭矣不道不共不昭不从无守气矣十二月单成公卒
　　原伯绞
　　【十二年】周原伯绞虐其舆臣使曹逃冬十月壬申朔原舆人逐绞而立公子跪寻绞奔郊
　　甘悼公
　　甘简公无子立其弟过过将去成景之族成景之族赂刘献公丙申杀甘悼公而立成公之孙防丁酉杀献太子之傅庾皮之子过杀瑕辛于市及宫嬖绰王孙没刘州鸠阴忌老阳子
　　巩简公
　　【定元年】周巩简公弃其子弟而好用逺人　二年夏四月辛酉巩子之羣子弟贼简公
　　在昔厉王之乱周召分治号曰共和或曰共伯和摄君位也葢其时王虽昏虐大臣犹能和辑以安定国家是以宣王中兴则有若甫侯若樊仲诗人美焉降而东迁王室益衰而天子慎选三公尝兼宰犹遵先王之旧故出使防盟必系之宰重其任也王臣私交始于祭伯之来诸侯用王师始于单伯之伐宋春秋犹谨而书之以记世道之变郑虢代政废置在王樊皮之叛旋就夷灭时周室犹有政焉未有如匡定简灵以后争讼烦兴私剑相寻左史所载胡若是其纷纷也周公天子之三公也召氏毛氏周之世臣也自王孙苏乱之一朝而尸两卿春秋着以两下相杀之文经曰王札子传曰苏实使之则杀二臣者明乎在下不在上也于是单献甘悼巩简皆相继弗获考死矣自伯与乱之而大臣不安其位争政以奔忿而不反春秋恶其自絶书曰出奔然而周公不系之宰权号去矣政在多门三公无权嗣是尹子刘子单子之防伐诸侯犹之晋诸卿鲁三桓也于是王叔原伯相继而越在侯国矣景王初立杀弟佞夫问何以杀则儋括欲立之佞夫弗知也佞夫之罪不彰而王之翦之也急王则忍矣子瑕之奔哀佞夫之无罪亦犹元咺之于衞叔武耳王之暮年储位不决用生子朝之乱日见兄弟之戕夷大臣之分争也终乎春秋之世乱未遄巳周室宁可为哉然则周之衰也不在诸侯之不睦而在大臣之不和不在大臣之不和而在骨肉之不协然总由天子之无政也春秋十有二王而崩而不赴者三大臣之显者十余族而或奔或亡者九自庄迄敬二百年而王子之为乱者六此圣人发愤而作春秋悯鲁兼以悯周端有以哉
　　郑臣之败
　　髙克
　　【闵二年】郑人恶髙克使帅师次于河上久而弗召师溃而归髙克奔陈郑人为之赋清人
　　曼满
　　【宣六年】郑公子曼满与王子伯廖语欲为卿伯廖告人曰无德而贪其在周易丰之离弗过之矣间一歳郑人杀之
　　石制
　　【十二年】是役也郑石制实入楚师将以分郑而立公子鱼臣辛未郑杀仆叔及子服君子曰史佚所谓毋怙乱者谓是类也诗曰乱离瘼矣爰其适归归于怙乱者也夫
　　驷秦
　　【哀五年】郑驷秦富而侈嬖大夫也而常陈卿之车服于其庭郑人恶而杀之子思曰诗曰不解于位民之攸塈不守其位而能久者鲜矣商颂曰不僭不滥不敢怠皇命以多福
　　清人之篇刺文公退臣不以道也髙克好利而不顾君郑君恶之于是衞方患狄用次师河上以御之而顾使所恶者任其事久而弗召师溃将亡故诗咏翺翔春秋书弃师葢交讥焉曼满之贪也石制之怙乱也驷秦之侈也小国之臣不能恪慎乃职而咸就灭亡观四臣之败亦可为具位者戒云
　　郊祀
　　【桓五年】秋大雩书不时也凡祀啓蛰而郊龙见而雩始杀而尝闭蛰而烝过则书　【十四年】秋八月壬申御廪灾乙亥尝书不害也　【僖三十一年】夏四月四卜郊不从乃免牲非礼也犹三望亦非礼也礼不卜常祀而卜其牲日牛卜日曰牲牲成而卜郊上怠慢也望郊之细也不郊亦无望可也　【宣公】三年春不郊而望皆非礼也望郊之属也不郊亦无望可也　【襄五年】秋大雩旱也　【七年】夏四月三卜郊不从乃免牲孟献子曰吾乃今而后知有卜筮夫郊祀后稷以祈农事也是故啓蛰而郊郊而后耕今既耕而卜郊宜其不从也　【八年】秋九月大雩旱也　【二十八年】秋八月大雩旱也　【昭三年】八月大雩旱也　【六年】秋九月大雩旱也　十五年春将禘于武公戒百官梓慎曰禘之日其有咎乎吾见赤黑之祲非祭祥也丧氛也其在涖事乎二月癸酉禘叔弓涖事籥入而卒去乐卒事礼也　【十六年】九月大雩旱也　【二十四年】秋八月大雩旱也【二十五年】秋书再雩旱甚也
