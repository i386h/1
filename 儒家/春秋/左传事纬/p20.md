<!-- { "loadSidebar": true } -->
　　病霸者楚也春秋何为而予庄王乎晋政日怠诸夏离叛相与俛首而服楚焉辰陵之役经无贬词说春秋者遂居然以霸目楚子矣呜呼圣人岂得已哉晋自灵公无道文襄霸衰盟防皆出于大夫赵盾骤谏不入卒有弑逆之祸然犹曰晋侯弱故也诸侯失望久矣至乎成公之立春秋幸焉两防诸侯公皆亲行于黄父则执鲁宣于扈则伐陈灵正词讨擕张师伐罪中国庶乎其有霸与而究之陈郑之郊无日不有楚师则何居乎曰政在赵氏成公犹灵公也在位不永志弗克终彼楚庄诚一世之雄也晋方多难奚堪与抗耶楚欲效桓文之事故强为仁义之言其于陈也既县而复封之则曰不贪其富于是乎释陈而得陈矣其于郑也既入而复和之则曰其君下人于是乎释郑而得郑矣其于宋也既困而复盟之则曰尔无我虞于是乎释宋而得宋矣邲战不竞晋国震惊清丘弗信衞人渝盟庄王至此岂犹有顾中国者乎知三国之不可取而不取以德为威诸夏尽得故申叔不贺而献蹊田之谕子反在师而受登床之盟君臣之间有成谋焉为操为舍总以收中国之霸权也善哉晋人之料楚也栾武子曰楚自克庸以来其君不骄随武子曰民不罢劳君无怨讟夫庄之为庄晋固已明知之矣知之而犹与战其罪宁止在彘子哉晋灭赤狄
　　【宣六年】秋赤狄伐晋围懐及邢丘晋侯欲伐之中行桓子曰使疾其民以盈其贯将可殪也周书曰殪戎殷此类之谓也　【七年】赤狄侵晋取向隂之禾　【十一年】晋郤成子求成于众狄众狄疾赤狄之役遂服于晋秋防于攅函众狄服也是行也诸大夫欲召狄郤成子曰吾闻之非徳莫如勤非勤何以求人能勤有继其从之也诗曰文王既勤止文王犹勤况寡徳乎　【十五年】潞子婴儿之夫人晋景公之姊也酆舒为政而杀之又伤潞子之目晋侯将伐之诸大夫皆曰不可酆舒有三隽才不如待后之人伯宗曰必伐之狄有五罪隽才虽多何补焉不祀一也耆酒二也弃仲章而夺黎氏地三也虐我伯姬四也伤其君目五也怙其隽才而不以茂德兹益罪也后之人或者将敬奉徳义以事神人而申固其命若之何待之不讨有罪曰将待后后有辞而讨焉毋乃不可乎夫恃才与众亡之道也商纣由之故灭天反时为灾地反物为妖民反徳为乱乱则妖灾生故文反正为乏尽在狄矣晋侯从之六月癸卯晋荀林父败赤狄于曲梁辛亥灭潞鄷舒奔衞衞人归诸晋晋人杀之晋侯赏桓子狄臣千室亦赏士伯以瓜衍之县曰吾获狄土子之功也微子吾防伯氏矣羊舌职说是赏也曰周书所谓庸庸祗祗者谓此物也夫士伯庸中行伯君信之亦庸士伯此之谓明徳矣文王所以造周不是过也故诗曰陈锡载周能施也率是道也其何不济　十六年春晋士防帅师灭赤狄甲氏及留吁铎辰三月献狄俘晋侯请于王戊申以黻冕命士防将中军且为大傅于是晋国之盗逃奔于秦羊舌职曰吾闻之禹称善人不善人逺此之谓也夫诗曰战战兢兢如临深渊如履薄氷善人在上也善人在上则国无幸民谚曰民之多幸国之不幸也是无善人之谓也　【成三年】晋郤克衞孙良夫伐廧咎如讨赤狄之余焉廧咎如溃上失民也
　　赤狄白狄以衣色名入春秋来世为诸夏之患东则齐当其冲南则郑当其冲东南则界衞西南则界晋一盛于庄闵之际而齐桓公救邢衞以攘之再盛于僖文之际而晋襄公败箕以创之中国有霸狄所惮也齐桓衰而狄炽则救齐以伐衞党叔带以伐周间晋文有郑虞以侵齐乘衞成初归国以围衞四十年间横行中国未尝稍挫也晋襄没而狄逞则侵齐而又越齐以及鲁伐衞而又越衞以及宋狄之无忌较昔为甚侨如之获春秋大之然止能殄其一种而未能灭其族类也及乎宣公之世狄势亦分葢众狄之中赤狄最彊而赤狄之中潞氏为大比嵗侵齐晋人惧焉攅函之防先离其党间鄷舒之不臣因灭潞而有其土次及甲氏留吁之属除恶务尽无俾遗种晋景之于赤狄也能殱其类矣虽然春秋犹有贬焉酆舒之乱其罪在下伤君目杀夫人其大恶也鄷舒奔衞潞氏之乱靖矣灭其国而以其君归非定潞氏实利之焉蹊田夺牛晋能免其讥乎荀林父士防之帅经皆不书至伐廧咎如郤克孙良夫又具书不书之而贬在晋具书之而贬并及卫矣于斯时也楚庄肆虐宋人告急不能出师以争诸侯而方沾沾赤狄以逞其志则晋之不竞于楚也岂无故而遂然
　　王师败于茅戎
　　【文十七年】秋周甘歜败戎于邥垂乘其饮酒也　【成公】元年春晋侯使瑕嘉平戎于王单襄公如晋拜成刘康公徼戎将遂伐之叔服曰背盟而欺大国此必败背盟不祥欺大国不义神人弗助将何以胜不听遂伐茅戎三月癸未败绩于徐吾氏秋王人来告败
　　若据公谷则皆以晋败之矣考曲沃叛王以来晋世世无与王为难者胡为而一旦败王师耶且移诛贸戎春秋不亦掩恶乎善哉刘氏之言曰圣人立法以垂后世一书王师败绩于茅戎而尊王之义与王自取败之道及诸侯不勤王之义咸得而见矣
　　晋景楚共狎盟
