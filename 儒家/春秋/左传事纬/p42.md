<!-- { "loadSidebar": true } -->
　　国非有彊弱也得其人则昌不得其人则亡郑小国耳居南北之冲自庄公而下晋楚之师交躏其地国之不亡也葢亦幸矣乃以五歳即位之简公国家内乱疆场外扰悼共方争边吏日戒而不数年间外患以平内政以修解甲息仇国家晏然称治焉谓非子产之力乎其始从政也舆人谤之同列忌之迨其后谁嗣歌矣甚至铸刑书作丘赋而民不怨贤能任矣甚至放游楚诛驷黒而大夫不怒使当大国而权借冯焉管仲蔿猎之功不足多也乃受政之日惴惴然国偪族宠之是惧有子皮左右而先后之犹惧弗胜任无他春秋之国郑称多事固难治也自桓文争霸而郑始病自悼共争霸而郑始危成公从楚鄢陵不振僖公从晋鄬防不终郑葢不可问矣齐桓之世郑虽受兵而三良爲政诸侯莫之敢轻今则子驷之侈焉而死子孔之专焉而死伯有之愎焉而死且伯石丰卷之流犹耽耽焉郑益不可问矣子产奔晋子皮止之委以大权而功业于是乎炳燿郑之有子皮齐之有鲍叔牙也而子产之功不及管仲则以无大国尔虽然犹有幸焉晋悼霸而郑人頼以反正晋楚衰而郑人因以休息萧鱼而后国无外敌入陈而后国有兵威子产爲政正郑国化弱爲彊之时也而子产之徳足以举之故诸大国之卿大夫咸钦其人而莫与逆外交固内事举民赖以安惠孔厚也死之日郑人丈夫舍玦佩妇人舍珠珥丁壮号哭老人儿啼曰子产去我死乎民将安归呜呼生令民爱死令民泣如子产者所称古良臣哉

　　左传事纬卷七
<经部,春秋类,左传事纬>
　　钦定四库全书
　　左传事纬卷八　　　　　灵璧知县马骕撰楚灵之乱
　　【襄二十六年】楚子秦人侵呉及雩娄闻呉有备而还遂侵郑五月至于城麇郑皇颉戍之出与楚师战败穿封戍囚皇颉公子围与之争之正于伯州犂伯州犂曰请问于囚乃立囚伯州犂曰所争君子也其何不知上其手曰夫子爲王子围寡君之贵介弟也下其手曰此子爲穿封戍方城外之县尹也谁获子囚曰颉遇王子弱焉戍怒抽戈逐王子围弗及楚人以皇颉归印菫父与皇颉戍城麇楚人囚之以献于秦郑人取货于印氏以请之子大叔爲令正以爲请子产曰不获受楚之功而取货于郑不可谓国秦不其然若曰拜君之勤郑国微君之惠楚师其犹在敝邑之城下其可弗从遂行秦人不予更币从子产而后获之　【二十九年】楚郏敖即位王子围爲令尹郑行人子羽曰是谓不宜必代之昌松栢之下其草不殖　三十年春王正月楚子使防罢来聘通嗣君也穆叔问王子之爲政何如对曰吾侪小人食而听事犹惧不给命而不免于戾焉与知政固问焉不告穆叔告大夫曰楚令尹将有大事子荡将与焉助之匿其情矣六月郑子产如陈涖盟归复命告大夫曰陈亡国也不可与也聚禾粟缮城郭恃此二者而不抚其民其君弱植公子侈大子卑大夫傲政多门以介于大国能无亡乎不过十年矣楚公子围杀大司马防掩而取其室申无宇曰王子必不免善人国之主也王子相楚国将善是封殖而虐之是祸国也且司马令尹之偏而王之四体也絶民之主去身之偏艾王之体以祸其国无不祥大焉何以得免　【三十一年】卫侯在楚北宫文子见令尹围之威仪言于卫侯曰令尹似君矣将有他志虽获其志不能终也诗云靡不有初鲜克有终终之实难令尹其将不免公曰子何以知之对曰诗云敬慎威仪唯民之则令尹无威仪民无则焉民所不则以在民上不可以终公曰善哉何谓威仪对曰有威而可畏谓之威有仪而可象谓之仪君有君之威仪其臣畏而爱之则而象之故能有其国家令闻长世臣有臣之威仪其下畏而爱之故能守其官职保族宜家顺是以下皆如此是以上下能相固也卫诗曰威仪棣棣不可选也言君臣上下父子兄弟内外大小皆有威仪也周诗曰朋友攸摄摄以威仪言朋友之道必相教训以威仪也周书数文王之徳曰大国畏其力小国懐其德言畏而爱之也诗云不识不知顺帝之则言则而象之也纣囚文王七年诸侯皆从之囚纣于是乎惧而归之可谓爱之文王伐崇再驾而降爲臣蛮夷帅服可谓畏之文王之功天下诵而歌舞之可谓则之文王之行至今爲法可谓象之有威仪也故君子在位可畏施舍可爱进退可度周旋可则容止可观作事可法徳行可象声气可乐动作有文言语有章以临其下谓之有威仪也　【昭元年】楚公子围使公子黒肱伯州犂城犫栎郏郑人惧子产曰不害令尹将行大事而先除二子也祸不及郑何患焉冬楚公子围将聘于郑伍举爲介未出竟闻王有疾而还伍举遂聘十一月己酉公子围至入问王疾缢而弑之遂杀其二子幕及平夏右尹子干出奔晋宫廐尹子晳出奔郑杀大宰伯州犂于郏葬王于郏谓之郏敖使赴于郑伍举问应爲后之辞焉对曰寡大夫围伍举更之曰共王之子围爲长楚灵王即位防罢爲令尹防启彊爲大宰郑游吉如楚葬郏敖且聘立君归谓子产曰具行器矣楚王汰侈而自说其事必合诸侯吾往无日矣子产曰不数年未能也　【三年】十月郑伯如楚子产相楚子享之赋吉日既享子产乃具田备王以田江南之梦四年春王正月许男如楚楚子止之遂止郑伯复田
　　江南许男与焉使椒举如晋求诸侯二君待之椒举致命曰寡君使举曰日君有惠赐盟于宋曰晋楚之从交相见也以歳之不易寡人愿结驩于二三君使举请间君若茍无四方之虞则愿假宠以请于诸侯晋侯欲勿许司马侯曰不可楚王方侈天或者欲逞其心以厚其毒而降之罚未可知也其使能终亦未可知也晋楚唯天所相不可与争君其许之而修德以待其归若归于徳吾犹将事之况诸侯乎若适淫虐楚将弃之吾又谁与争公曰晋有三不殆其何敌之有国险而多马齐楚多难有是三者何乡而不济对曰恃险与马而虞邻国之难是三殆也四岳三涂阳城大室荆山中南九州之险也是不一姓冀之北土马之所生无兴国焉恃险与马不可以爲固也从古以然是以先王务修徳音以亨神人不闻其务险与马也邻国之难不可虞也或多难以固其国启其疆土或无难以防其国失其守宇若何虞难齐有仲孙之难而获桓公至今頼之晋有里防之难而获文公是以爲盟主卫邢无难敌亦防之故人之难不可虞也恃此三者而不修政徳亡于不暇又何能济君其许之纣作淫虐文王惠和殷是以陨周是以兴夫岂争诸侯乃许楚使使叔向对曰寡君有社稷之事是以不获春秋时见诸侯君实有之何辱命焉椒举遂请昏晋侯许之楚子问于子产曰晋其许我诸侯乎对曰许君晋君少安不在诸侯其大夫多求莫匡其君在宋之盟又曰如一若不许君将焉用之王曰诸侯其来乎对曰必来从宋之盟承君之欢不畏大国何故不来不来者其鲁卫曹邾乎曹畏宋邾畏鲁鲁卫偪于齐而亲于晋唯是不来其余君之所及也谁敢不至王曰然则吾所求者无不可乎对曰求逞于人不可与人同欲尽济夏诸侯如楚鲁卫曹邾不防曹邾辞以难公辞以时祭卫侯辞以疾郑伯先待于申六月丙午楚子合诸侯于申椒举言于楚子曰臣闻诸侯无归礼以爲归今君始得诸侯其愼礼矣霸之济否在此会也夏启有钧台之享商汤有景亳之命周武有孟津之誓成有岐阳之搜康有酆宫之朝穆有涂山之防齐桓有召陵之师晋文有践土之盟君其何用宋向戌郑公孙侨在诸侯之良也君其选焉王曰吾用齐桓王使问礼于左师与子产左师曰小国习之大国用之敢不荐闻献公合诸侯之礼六子产曰小国共职敢不荐守献伯子男防公之礼六君子谓合左师善守先代子产善相小国王使椒举侍于后以规过防事不规王问其故对曰礼吾未见者有六焉又何以规宋大子佐后至王田于武城久而弗见椒举请辞焉王使往曰属有宗祧之事于武城寡君将堕币焉敢谢后见徐子呉出也以爲贰焉故执诸申楚子示诸侯侈椒举曰夫六王二公之事皆所以示诸侯礼也诸侯所由用命也夏桀爲仍之防有缗叛之商纣爲黎之搜东夷叛之周幽爲大室之盟戎狄叛之皆所以示诸侯汰也诸侯所由弃命也今君以汰无乃不济乎王弗听子产见左师曰吾不患楚矣汰而愎谏不过十年左师曰然不十年侈其恶不逺逺恶而后弃善亦如之徳逺而后兴秋七月楚子以诸侯伐呉宋大子郑伯先归宋华费遂郑大夫从使屈申围朱方八月甲申克之执齐庆封而尽灭其族将戮庆封椒举曰臣闻无瑕者可以戮人庆封唯逆命是以在此其肯从于戮乎播于诸侯焉用之王弗听负之斧钺以狥于诸侯使言曰无或如齐庆封弑其君弱其孤以盟其大夫庆封曰无或如楚共王之庶子围弑其君兄之子麇而代之以盟诸侯王使速杀之遂以诸侯灭赖赖子面缚衔璧士袒舆榇从之造于中军王问诸椒举对曰成王克许许僖公如是王亲释其缚受其璧焚其榇王从之迁赖于鄢楚子欲迁许于赖使闘韦龟与公子弃疾城之而还申无宇曰楚祸之首将在此矣召诸侯而来伐国而克城竟莫校王心不违民其居乎民之不处其谁堪之不堪王命乃祸乱也冬呉伐楚入棘栎麻以报朱方之役楚沈尹射奔命于夏汭箴尹宜咎城钟离防启疆城巢然丹城州来东国水不可以城彭生罢赖之师【五年】楚子以屈申爲贰于呉乃杀之以屈生爲莫敖使
