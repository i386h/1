<!-- { "loadSidebar": true } -->
　　株林泽陂风诗所以刺灵公也其亦孔之丑哉灵公无道政令怠荒火觌而道犹茀水涸而梁不成筑台夏南夺时废事葢非止淫乱而已且病民焉已则病民而朝夕说驹于株野政由夏氏又焉免其弑逆乎泄冶知亡昧死直谏使从其言则君不没于夏南国不夷于九县谏之益也愈于比干矣二子助恶不悛卒成廐中之祸春秋于此实深痛之楚人专伺中国乗衅而动其素智也庄王图霸鸷乎成穆辰陵之盟陈成公业已从事矣无端而受孔仪之讼宣言讨罪辄欲有陈诈以济贪亦何恤乎神明之后也舆论不恊犹立夏州妇淫不诛而纳其乱臣其不合于霸讨也明矣夫征舒大逆陈不能讨庄王车裂以狥斯诚快举也然而孔仪逄恶擅杀忠臣其罪宁宜末减哉旣诛夏南以谢陈灵亦当诛孔仪以谢泄冶乃狃于二子之先托强纳于陈以乱人国左氏以为有礼无乃春秋所不许与
　　楚庄争霸
