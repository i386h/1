<!-- { "loadSidebar": true } -->
　　又将叛齐　补云上年与齐盟
　　先君之力可济也　先君谓周之先王书言昔我先君文王武王是也
　　吴太子诸樊入郥　吴子诸樊乃王僚之伯父不应太子与之同名且僚子尚幼此必诸樊之太子光正义亦以为传写之误
　　二十五年为父子兄弟姑姊甥舅昏媾姻亚以象天明陆氏曰言其亲疏伦序比象于天文之行列也
　　季氏介其鸡　吕氏春秋注介甲也作小铠着鸡头也此之谓不能庸先君之庙　解盖襄公别立庙陆氏曰周衰礼废诸侯典祀盖有独丰于昵者如闵二年禘于庄公赵匡曰不及于祖也今此禘于襄公亦然杜谓别立庙谬矣武宫炀公之立经皆书之即别立二公庙无缘不书
　　事若不克君受其名　言徒以虚名受祸
　　使有司待于平隂为近故也　近谓近鲁平隂近鲁野井近齐邵氏曰齐侯言为鲁之故使有司先待于平隂将自徃迎之而鲁侯已至于野井此寡人之罪也
　　失鲁而以千社为臣　傅氏曰言臣千社之人
　　二十六年万民弗忍居王于彘　刘曰不忍王之虐也解非
　　诸侯释位以间王政　陆氏曰史记言厉王奔彘周公召公行政号曰共和非也汉书古今人表有共伯和师古曰共国伯爵和名汲冡纪年厉王十二年出奔彘十三年共伯和摄行天子事号曰共和二十六年王陟于彘周定公召穆公立太子靖为王共伯和归其国又庄子称共伯得乎共首司马彪曰共伯名和诸侯知其贤请以为天子即王位十有四年大旱屋焚卜曰厉王为祟乃立宣王共伯复归于宗逍遥得意于共山之首吕氏春秋曰共伯和其行好贤仁厉王之难天子旷絶而天下皆来请矣据此诸书所说皆同则释位以间王政者共伯其人也
　　携王奸命　解云幽王少子伯服朱鹤龄曰幽王在位十一年计伯服之生不过数岁而褒姒为犬戎所虏必无复立其子之理正义引汲冡纪年幽王既弑申侯鲁侯及许文公立太子宜臼于申虢公翰立王子余臣于携二王并立二十一年携王为晋文侯所杀是携王者余臣也　按此则携王之携乃是地名犹厉王流彘诗人谓之汾王或以諡法怠政交外曰携非也梁元帝用尚书左丞刘谷议諡其兄邵陵王纶为携王取此名而义不同
　　帅羣不吊之人　傅氏曰好行祸乱不相吊恤之人二十七年延州来季子　解宜在襄三十一年延州来季子其果立乎之下
　　王可弑也母老子弱是无若我何　史记曰王僚可弑也母老子幼而两公子将兵伐楚楚絶其路外困于楚而内空无骨鲠之臣是无奈我何【按传下文云阖庐以其子为卿则解云欲以老弱托光是也】
　　铍交于胷遂弑王　铍交于胷而鱄设诸不为之动所以能弑王也然鱄设诸亦死矣阖庐既立以其子为卿史竟言之
　　国人投之遂弗爇也令尹炮之　邵氏曰国人取菅秆投之而弗举火令尹乃举火然之
　　事君如在国　当时诸侯出奔其国即别立君惟鲁不敢故昭公虽在外而意如犹以君礼事之
　　使宰献而请安　燕礼司正命卿大夫以安皆享臣下之礼卑公也
　　二十八年盂丙为盂大夫　今本作孟丙者非汉书地理志云盂晋大夫盂丙邑以其为盂大夫而谓之盂丙犹魏大夫之为魏寿余阎大夫之为阎嘉邯郸大夫之为邯郸午也
　　其四人者皆受县而后见于魏子　言非素识
　　二十九年人实不知非龙实知　言人自无扰龙之术故不生得耳非龙之知也
　　有烈山氏之子曰柱　贾郑皆云烈山炎帝之号遂赋晋国一鼓铁以铸刑鼎　王肃家语注曰三十斤为钧钧四为石石四为鼓盖用四百八十斤铁
　　三十年共其职贡与其备御不虞之患　备御不虞谓三军之事
　　虽士大夫有所不获数矣　言不得备数
　　将自同于先王　言欲自比于先周盛王
　　若为三师以肄焉　肄习也
　　三十一年我受其无咎　受犹任
　　名之不可不慎也如是夫有所有名而不如其已　傅氏读至夫字为句言人以有名为贵又有所谓有名不如无名者【按有所犹言有处也】
　　欲求名而不得或欲盖而名章　王应麟曰欲求名而不得如向戌欲以弭兵为名而宋之盟其名不列焉或欲盖而名章如赵盾伪出奔崔杼杀太史将以盖弑君之恶而其恶益着焉推此类言之可见谨严之法求名非谓齐豹名章亦不止三叛也
　　日月在辰尾　傅氏曰辰尾居东吴在楚东故知必吴入郢也
　　三十二年越得岁而吴伐之必受其凶　吴越虽同星纪之分而所入宿度不同故岁独在越
　　属役赋丈　属役属所役人数
　　定元年魏子涖政　此即上年南面之事而传再书之者两收而失删其一也盖周之正月为晋之十一月而庚寅即己丑之明日士弥牟既已分役岂有迟之两月而始栽宋仲几乃不受功者乎且此役不过三旬而毕矣
　　二年以师临我我伐桐为我使之无忌　邵氏曰以师临我我伐桐二我我舒鸠也为我使之无忌吴自我也盖吴将诱楚欲使之不忌吴于是桐适叛楚故使舒鸠人谓楚以师伐我我则伐桐如此者为我使之无忌也不然楚方忌吴安肯出师于近吴之地哉此致人之术所谓多方以误之也【按传下文言楚囊瓦伐吴不言伐舒鸠则杜解为得又襄公二十五年楚已灭舒鸠矣】
　　四年蔡侯以吴子及楚人战于柏举　傅氏曰柏举楚地在今河南西平县本柏子国
　　啧有烦言　啧争言也管子有啧室之议荀子啧焉而不类
　　命以伯禽　孙宝侗曰于书当有伯禽之命而今逸之相土之东都　相土商之先君郑氏诗笺曰相土居夏后之世承契之业入为王官之伯出长诸侯其曰东都不可知为何地也
　　密须之鼓　密须解己见昭十五年此重出
　　楚子取其妹季芈畀我以出　服云畀我季芈之字下文但言季芈知非二人
　　楚子渉睢济江入于云中　傅氏曰云中云梦泽中盖江北之梦在今湖广徳安府考睢汉二水皆入江楚子既渉睢而西复还入睢由睢而入江绕吴兵之南而北济以入郧自郧而奔随也解以为江南之梦非
　　不敢以约为利　陆氏曰不敢乗君父困约之时以为利
　　五年卒于房　房疑即防字古阝字作脱其下而为□字汉仙人唐公□碑可证也汉书汝南郡吴房孟康曰本房子国而史记项羽纪封扬武为吴防侯字亦作防汉书武帝纪济川王明废迁防陵常山王防废徙房陵一卷之中字体不同又防房二字相通之一证
　　大徳灭小怨　傅氏曰大徳谓其弟懐初谋弑王故子西欲舎之王怜其念父以其兄有大功故并赏
　　六年定之鞶鉴　鞶鉴解己见庄二十一年此重出阳虎若不能居鲁而息肩于晋所不以为中军司马者有如先君　恐晋隂厚之故为此言邵氏曰孟孙何为而遽誓哉见虎有不容之势焉有不可言之恶焉而已有不得已之情焉欲晋君臣于言外得之而豫图所以待之也凡誓辞曰有如日有如河有如先君云者若谓茍不如此将如日何如河何如先君何若谓其神临之必降之祸也此所谓彊为之请以取入焉者也
　　八年主人出师奔　贾云主人出鲁人奔郤
　　衞人请执牛耳　盟礼卑者执牛耳尊者涖之衞侯与晋大夫盟自以当尊故请晋执之
　　渉佗捘衞侯之手及捥　捘捉持之也捥腕同掌臂交曲处捘之上及于捥
　　寡人从焉　言事之
　　九年子明谓桐门右师出　刘用熙曰子明盖与右师同居逐之使出各居也
　　东郭书让登犂弥从之曰子让而左我让而右使登者絶而后下书左弥先下　邵氏曰登登城也下既登而入城也左右非谲辞絶而后下乃谲辞也
　　书与王猛息猛曰我先登书敛甲曰曩者之难今又难焉猛笑曰吾从子如骖之靳　邵氏曰上言犂弥从之则书先登矣既登又让下让而左右不以先后弥为先下地也登絶后下此言亦然让登争先也让下亦争先也曩与犂弥既不得先难也今猛又言登之先是又难也如骖之靳则书曰先而猛略后焉所谓先先于众非先于书也何难之有故笑而言之
　　晳帻而衣貍制　傅氏曰晳白晳帻以巾髪卑贱所服貍制狐皮之衣
　　十年公防齐侯于祝其实夹谷　在今莱芜县按杜解及史记服防注皆云在东海祝其县今淮安府之赣榆逺非也水经注莱芜县曰城在莱芜谷当路岨絶两山间道由南北门旧说云齐灵公灭莱莱民播流此谷邑落荒芜故曰莱芜禹贡所谓莱夷也夹谷之防齐侯使莱人以兵刼鲁侯宣尼称夷不乱华是也是则防于此地故得有莱人非召之东莱千里之外也不可泥祝其之名而逺求之海上矣
　　十三年衞是以为邯郸而寘诸晋阳絶衞之道也　邵氏曰寘诸邯郸衞之意也寘诸晋阳非衞之意也故曰絶衞之道
　　十四年使死士再禽焉不动　傅氏曰禽如鸷鸟之发急持以冲其陈吴陈坚不可动
　　哀元年死知不旷　旷空也言不为徒死知上必有以恤之
　　二年以兵车之斾与罕驷兵车先陈　傅氏曰设斾于军前盛为军容与罕驷兵车在前者相对彼自后望之不知虚实故惧
　　谋恊以故兆询可也　故兆始谋伐二子卜得吉兆赵孟喜曰可矣　以范中行氏失援粮竭必将亾四年司马起丰析与狄戎以临上雒左师军于菟和右师军于仓野　发二邑之兵与戎狄之众以临上雒而分军为二以胁晋人
　　使谓隂地之命大夫士蔑　晋大夫守隂地者
　　五年诸子鬻姒之子荼嬖　诸子见襄十九年
　　景公死乎不与埋三军之事乎不与谋　邵氏曰二不与皆指羣公子
　　六年再败楚师不如死　刘曰前败于柏举若此战更败是再败
　　潜师闭涂　史记司马贞注曰闭涂即礼记所谓菆涂者谓匿其丧也
　　惟彼陶唐帅彼天常有此冀方　古文尚书五子之歌也今书无帅彼天常一句
　　出莱门而告之故　解鲁郭门也按定九年解莱门阳闗邑门
　　君举不信羣臣乎　悼公忌荼恐诸大夫复立荼而废己欲使除之故僖子以为疑已
　　七年周之王也制礼上物不过十二　陆氏曰如冕如旂俱十二旒玉路繁缨十二就之类
　　对曰禹合诸侯于涂山执玉帛者万国今其存者无数十焉唯大不字小小不事大也知必危何故不言鲁徳如邾而以众加之可乎不乐而出　傅氏曰大夫对以夏时诸侯以万计惟大小相攻伐故胥以亾今背盟伐邾既不字小又不事大不相趋于亾乎何不言但言而不听耳凡以兵加人徳足以胜之而后可今徳不过邾而伐之其可乎盖诸大夫皆以伐邾有吴患不能囘季孙之意故不乐杜解皆误
　　八年所托也则隐　若已托于他国而臣事之虽不奔命犹为之隐讳
　　鲁虽无与立必有与毙　言鲁平时虽无党急则必有共其患
　　王犯尝为之宰澹台子羽之父好焉国人惧　傅氏曰吴既克武城则其人以二子之故将固与吴吴得据之以为鲁患故惧
　　吴人行成　此鲁求成耳而言吴人行成者内外之辞十一年国书髙无防帅师伐我及清　清解己见隐四年此重出
　　有子曰就用命焉　刘原父曰有子当为子有
　　州仇奉甲从君而拜　邵氏曰州仇奉甲从君者对王言拜者受之之礼
　　使于齐　子胥为吴王使于齐也古者兵交使在其间史记曰吴子使子胥于齐
　　为王孙氏　终言之亦犹夫槩王奔楚为堂谿氏也解谓改姓辟吴祸非
　　十二年孔子与吊适季氏季氏不絻放绖而拜　傅氏曰孔子与吊吊于公也适季氏吊毕而适季氏也见季孙之不絻则亦去其绖礼之称也拜者宾主之拜也古者吊无拜礼
