<!-- { "loadSidebar": true } -->
　　飨有昌歜白黒形盐　歜字误玉篇作徂敢切菖蒲葅也
　　三十二年勤而无所必有悖心　言师劳力竭而无所用则所经之国必有背距之心解云将害良善未当【按无所谓不知所徃何地所作何事也与上师知所为相反必有悖心言军士将怨嗟也】
　　中寿　李善文选注引养生经黄帝曰上寿百二十中寿百嵗下寿八十与正义同淮南子则云凡人中寿七十嵗
　　三十三年晋人及姜戎败秦师于殽　解云不同陈故言及非也及者殊夷狄之辞
　　晋人败狄于箕　解云太原阳邑县有箕城阳邑在今之太谷县疑襄公时未为晋境
　　陨霜不杀草李梅实　九月十月之交草木黄落之日而陨霜不杀草李梅实此洪范所谓恒燠者也解曰霜当微而重重而不能杀草非
　　其为死君乎　死君谓防其先君犹范鞅之言死吾父也
　　秦不哀吾丧而伐吾同姓　滑国者晋之同姓
　　遂墨以葬文公晋于是始墨　丧事有进无退已墨则不复反衰故遂墨以葬文公也后遂以墨为常则失礼甚矣盖以夸克敌之功犹楚之乘广自邲之师而先左也
　　葬僖公缓作主非礼也　刘原父曰当以缓作主为一句此传经书文二年二月丁丑作僖公主之义卒哭而祔祔而作主今僖公以文元年四月葬二年二月始作主过祔之期

　　左传杜解补正卷上
<经部,春秋类,左传杜解补正>
　　钦定四库全书
　　左传杜解补正卷中
　　昆山顾炎武撰
　　文元年于是闰三月非礼也　古人以闰为岁之余凡置闰必在十二月之后故曰归余于终考经文之书闰月者皆在岁末文公六年闰月不告月犹朝于庙哀公五年闰月葬齐景公是也而左传成公十七年襄公九年哀公十五年皆有闰月亦并在岁末是以经传之文凡闰不言其月者言闰即岁之终可知也今鲁改厯法置闰在三月故为非礼汉书律厯志曰鲁厯不正以闰余一之岁为蔀首是也又按汉书髙帝纪后九月师古曰秦之厯法应置闰者总致之于岁末此意当取左传所谓归余于终耳何以明之据汉书表及史记汉未改秦厯之前屡书后九月是知厯法故然
　　更伐之我辞之　补云辞之者为之请平于晋
　　君之齿未也而又多爱黜乃乱也　补云言君之春秋富而内嬖多将来必有易树之事则乱从之矣
　　二年勇则害上不登于明堂　朱鹤龄曰二语出汲冡周书大匡解
　　书曰及晋处父盟以厌之也　解厌犹损也未是傅氏曰厌临也以尊临卑如汉人所云厌胜之耳
　　陈侯为衞请成于晋执孔达以说　此即上所谓我辞之者也解不合宜删
　　是以鲁颂曰春秋匪解享祀不忒皇皇后帝皇祖后稷君子曰礼谓其后稷亲而先帝也诗曰问我诸姑遂及伯姊君子曰礼谓其姊亲而先姑也　补云言僖公于文有父之亲而闵公于僖有君之尊礼不敢以其所亲加之于尊故引二诗为证
　　废六闗　家语作置六闗注谓文仲置闗以税行者故为不仁
　　襄仲如齐纳币礼也凡君即位好舅甥修昏姻娶元妃以奉粢盛孝也　即以僖公之薨为十一月亦甫及大祥耳未毕二十五月之数何得云谅闇已终解谬按此传通言娶夫人之礼则可若在文公丧制未终而使卿纳币违礼拂经甚矣
　　三年雨螽于宋　解宋人以其死为得天祐喜而来告故书然则陨石退鹢岂亦喜而来告乎
　　四年夏曹伯如晋防正　防正即朝正也周之三月晋之正月襄二十二年随于执事以防嵗终杜氏解曰朝正是也此解以正为政似因传文夏字而曲为之说
　　君子曰诗云惟彼二国其政不获惟此四国爰究爰度其秦穆之谓矣　解意太迂愚谓引诗盖取上帝监观四方求民之莫之义言恐惧可以致福
　　于是乎赋湛露则天子当阳诸侯用命也　湛露之诗只是宴乐之意取此为兴耳天子当阳言向明而治也解太巧
　　五年臯陶庭坚　十八年季孙行父所称八凯有庭坚杜氏以为臯陶字罗泌以为六臯陶之后蓼庭坚之后陆氏据焦氏易林尨降庭坚为陶叔后谓二国皆臯陶后而庭坚则或以支子别封自为其国之祖故文仲并举之也未详孰是
　　徳之不建民之无援　徳之不建言二国不能自强于为善民之无援言中国诸侯不能恤小寡解非
　　沈渐刚克　补云渐书作潜
　　六年树之风声　陆氏曰树立其风化声教
　　为之律度　钟律度量皆有一定之法以遗后嗣书所谓闗石和钧王府则有者也
　　晋人以难故欲立长君　解立少君恐有难非也谓连年有秦狄之师楚伐与国
　　先君爱之　补云先君谓文公
　　难必抒矣　抒服防作纾
　　杜祁以君故让偪姞而上之　补云君谓襄公
　　七年宣子与诸大夫皆患穆嬴且畏偪　畏穆嬴之偪也以君夫人之尊故解非
　　败秦师于令狐至于刳首　水经注引阚骃曰令狐即猗氏刳首在西三十里后汉衞敬侯碑隂文城惟解梁地即郀首山对灵足谷当猗口刳字作郀玉篇郀口孤切秦地在河南当是河东之误
　　凡会诸侯不书所会后也后至不书其国辟不敏也补云公既不及于会则不知班位之次序故不书诸国以辟不敏
　　夏书曰戒之用休　今大禹谟
　　八年致公壻池之封自申至于虎牢之境　傅氏曰自申至于虎牢皆郑地也不得致之于衞窃以上文言匡戚归衞田也此言自申至虎牢归郑田也故杜于上年解云为晋归郑衞田张本而此则专言归衞此杜氏之阙漏尔按自申至于虎牢郑地晋取之以封公壻池今乃归之传文不言郑言申虎牢则郑可知矣
　　九年获公子茷　按成十六年鄢陵之战囚楚公子茷距此四十四年疑别是一人
　　十年沿汉泝江将入郢　补云欲入郢为乱
　　十一年皇父之二子死焉　传本云皇父之二子解乃云谷甥牛父误　三大夫亦应有赏传特以耏门之名追录其受赏之由余不及载耳
　　齐襄公之二年鄋瞒伐齐　按此年世太逺陆氏曰史记鲁世家引此传文作齐惠公之二年又齐世家曰惠公二年长翟来王子城父攻杀之十二诸侯年表亦于齐惠公二年书王子城父败长翟三文皆同按惠之二年即鲁宣公之二年也在晋灭潞之前仅十三年尔此传以惠公为襄公盖传写之误也　因此知解云长三丈者亦未可信考工记曰戈柲六尺有六寸假如长三丈之人富父终甥何由得以戈桩其防邪　云长翟之种絶者亦非传云亾者特其国亾耳杜以后世不闻有长人故云种絶然张苍长八尺余父不满五尺其子复长至其孙长止六尺余岂可以此论邪
　　十二年郕伯来奔　刘原父曰此郕太子也鲁以诸侯逆之即谓之郕伯而春秋又没其专土叛君之罪反谓之诸侯而尊之岂其然乎意者郕伯以去年卒太子今即位而不能自安遂出奔夫逾年即位则真郕伯矣以其日浅或谓之太子而左氏则误以为太子出奔也
　　且请絶叔姬而无絶昏公许之　啖叔佐曰左氏事迹倒错者甚多此文当在成四年伯来朝归叔姬故也之下误书于此
　　十三年晋侯使詹嘉处瑕以守桃林之塞　上年晋人秦人战于河曲注云在河东蒲坂县南秦师夜遁复侵晋入瑕则瑕必在河外僖三十年注曰焦瑕晋河外五城之二邑水经河水又东迳湖县故城北注云晋书地道记太康记并言胡县汉武帝改作湖其北有林焉名曰桃林古瑕胡二字通用礼记引诗心乎爱矣瑕不谓矣郑注云瑕之言胡也瑕胡音同故记用其字瑕转为胡又改为湖今为闅乡县治瑕邑即桃林之塞而道元以为郇瑕之地误矣
　　不如随会能　邵氏曰能字句絶能言才也如孟子能者在职之能正义属下文以为能处贱非【按能字仍当属下句能贱犹云为贵当可使复贱也】
　　子无谓秦无人吾谋适不用也　补云傅氏曰盖绕朝曽言于秦伯请留之
　　文子赋四月　解云不欲还晋以传考之但云成二国不言公复还晋四月之诗当取乱离瘼矣维以告哀之意耳
　　十四年秋七月有星孛入于北斗　解既见而后入北斗非也改云有者非常之辞孛妖星之有光芒者也如帚者则谓之彗刘向以为君臣乱于朝政令亏于下则上浊三光之精五星赢缩变色逆行甚则为孛北斗人君象孛星乱臣象簒弑之表也于大辰于东方皆不言入此其言入何谷梁子曰斗有环域也
　　子叔姬妃齐昭公　按僖二十七年经齐侯昭卒今此昭公即孝公之弟不当以先君之名为諡而经不书葬无可考正疑左氏之误然僖公十七年传曰葛嬴生昭公前后文同【史记同】先儒无致疑者
　　不出七年宋齐晋之君皆将死乱　刘歆曰斗天之三辰纪纲星也宋齐晋天子方伯中国纲纪故当之也斗七星故曰不出七年
　　终不曰公曰夫己氏　夫己氏犹言彼己之子
　　十五年鲁人以为敏　传以华孙辞宴为合于礼解失之
　　十七年鹿死不择音　言其鸣急切庄子兽死不择音郭象注曰野兽蹴之穷地意急情尽则和声不至是也当从服防之说
　　赵穿公壻池为质焉　赵穿与池皆晋侯女壻故以为质
　　十八年仲杀恶及视而立宣公　杀视及叔仲惠伯不书亦讳之耳解非
　　浑敦穷奇梼杌饕餮　此与孟子四罪不同解云驩兜共工鲧恐未必然至缙云氏有不才子则杜亦不能以三苗释之矣　四凶事当以虞书孟子为正　鲧婞直以亾身其为人傲而自用则有之不至如所云梼杌也帝之殛之亦秪遏在羽山而已
　　宣二年倒防而出之获狂狡　邵氏曰倒防犹倒戈也坐此迟缓反为郑人所获
　　戎昭果毅以听之之谓礼　邵氏曰听犹听政之听解谓常存于耳似迂
　　文马百驷　丘光庭曰文马马之毛色有文采者触槐而死　麑退而触槐则非赵盾庭槐明矣解可删六年使疾其民以盈其贯将可殪也　刘曰以绳穿物谓之贯书云商罪贯盈言纣之为恶如物之满于贯也殪杀也解非
　　八年楚为众舒叛故伐舒蓼灭之　解舒蓼二国名罗泌曰僖三年徐取舒文五年楚灭蓼今云舒蓼者当自是一国名傅氏曰此盖羣舒之一如舒庸舒鸠之属
　　九年孔子曰诗云民之多辟无自立辟其冶之谓乎以上辟为僻下辟为法当时有此解昭二十八年晋司马叔游引此诗亦同汉张衡思赋览蒸民之多僻兮畏立辟以危身正用此也　家语孔子曰冶之于灵公位在大夫无骨肉之亲懐宠不去仕于乱朝以区区之一身欲正一国之婬昏死而无益可谓捐矣
　　十年公孙归父帅师伐邾取绎　绎注已见文十三年此重出按文十三年传曰邾文公迁于绎然则此之取绎岂取其国都乎盖文公虽迁后复还其故都耳
　　十一年使封人虑事　虑筹度也解非
　　其从之也　补云言徃而会狄
　　十二年使改事君夷于九县　九县庄十四年灭息十六年灭邓僖五年灭十二年灭黄二十六年灭防文四年灭江五年灭六灭蓼十六年灭庸又有武王灭权文王灭申凡十一国傅氏曰时楚适有九县故郑愿得比之言服事恭谨如其县邑耳非必追记其所灭之国也
　　军行右辕左追蓐前茅虑无中权后劲　傅氏曰言楚分其三军为五部而使之各专其职
　　有律以如己也故曰律否臧且律竭也盈而以竭夭且不整所以凶也　傅氏曰将师之贵于法律者能使其下如己之志故谓之律所谓顺成而臧也否臧则律且竭而败矣夭屈也言其法律如水之壅而盈则必竭屈而不伸散而不整故为凶
　　其君之戎分为二广　其君之戎谓戎车傅氏曰广楚乗车名以其亲兵分左右二部故名二广
