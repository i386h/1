<!-- { "loadSidebar": true } -->
　　闵元年安而能杀　补云国语曰车有震武也震有威武之象故曰杀
　　二年立戴公以庐于曹　补云曹诗作漕郑志答张逸曰漕邑在河南今大名府滑县南二十里有白马故城是也
　　君失其官　解太子统师是失其官也改云失官人之道
　　用其衷则佩之度　刘奉世曰佩之合法度也记云世子佩瑜玉而綦组绶
　　尨凉冬杀金寒玦离　林氏曰衣之尨杂则有凉薄之意命以穷冬则有肃杀之意金属秋方其性刚而寒玦如环而缺离不相连属
　　金玦不复　补云人臣赐玦则去故曰不复
　　内宠并后外宠二政嬖子配适大都耦国　解骊姬为内宠二五为外宠奚齐为嬖子曲沃为大都按曲沃即申生所居岂可谓其生乱乎陆氏曰古人引言但取大意不必事事符同秪取内宠嬖子二事今从之改曰骊姬宠奚齐嬖乱之本也
　　与其危身以速罪也　补云国语申生败狄于稷桑而反谗言益起
　　衞文公大布之衣大帛之冠　解云盖用诸侯谅闇之服非也陆氏曰言其俭朴
　　僖元年公败邾师于偃虚丘之戍将归者也　鲁与邾之寻师多矣诈而败其戍兵不必为哀姜故也解凿
　　二年冀为不道入自顚軨伐鄍三门　服防谓鄍晋邑也冀伐晋虞助晋人伐冀师故言冀之既病则亦惟君故将假道故称前恩以诱之其说为长【按此两言自指冀之伐虞观下文称侵敝邑南鄙语气自别杜说未可非况鄍与颠軨皆为虞地可考乎】
　　保于逆旅以侵敝邑之南鄙　邵氏曰逆旅近晋南鄙之客舍也出则侵退则保
　　晋里克荀息帅师会虞师伐虢　解晋犹主兵不信虞按请先伐虢者为之导也晋以师会之未见晋不信虞之意解可删
　　四年昭王南征而不复寡人是问　解不知其故而问之非也改云齐侯以为楚罪而问之
　　共其资粮屝屦　解屝草屦按刘熙释名齐人谓韦屦曰屝
　　五年忧必雠焉　讐应也如诗言无言不讐之讐汉书律厯志注郑德云相应为讐
　　孔叔止之　孔叔解已见三年此重出
　　辅车相依唇亾齿寒　此二句一意乃是谚语吕氏春秋宫之奇谏曰虞之有虢也若车之有辅也车依辅辅亦依车虞虢之势是也注车牙也辅颊也与杜氏同牙车字出素问
　　太伯不从　不从者谓太伯不在太王之侧尔史记述此文曰太伯虞仲太王之子也太伯亾去是以不嗣以亾去为不从其义甚明杜氏误以不从父命为解而后儒遂傅合鲁颂之文谓太王有翦商之志太伯不从此与秦桧之言莫须有者何以异哉
　　周书曰皇天无亲惟德是辅　今书蔡仲之命
　　又曰黍稷非馨明德惟馨　今书君陈
　　又曰民不易物惟德繄物　今书旅獒
　　均服振振　汉书五行志作袀服师古曰袀服黒衣吴都赋六军袀服
　　六年后出同走罪也　史记述冀芮之言曰重耳已在矣今徃晋必移兵伐翟翟畏晋祸且及左氏文简非此数语不明杜解非
　　围新宻郑所以不时城也　实密而经云新城故传释之以为郑惧齐而新筑城因谓之新城也解云郑以非时兴土功齐桓声其罪以告诸侯夫罪孰大于逃盟者而更责其非时兴土功不亦细乎且上文固曰以其逃首止之盟则不烦添此一节矣
　　七年申侯申出也　补云盖楚女嫁于申所生
　　作而不记　传云无国不记解乃云齐史隐讳非也改曰不记言不可记
　　八年不殡于庙　邵氏曰殡于庙谓啓殡而朝祖也凡柩行而止皆谓之殡
　　九年以是藐诸孤　藐小也
　　能欲复言而爱身乎　补云言欲践其言自不得爱其身
　　晋郤芮使夷吾重赂秦以求入　郤芮解宜在六年伐屈条下
　　十年帝许我罚有罪矣　傅氏曰有罪谓烝于贾君十二年王曰舅氏余嘉乃勲应乃懿徳谓督不忘徃践乃职无逆朕命　按此数语与书微子之命相类从书作曰笃不防较明古字通用或传讹未可知也
　　管氏之世祀也宜哉　史记索隐曰世本云庄仲山生敬仲夷吾夷吾生武子鸣鸣生桓子啓方啓方生成子孺孺生庄子卢卢生悼子其夷其夷生襄子武武生景子耐步耐步生微
　　十五年卜徒父筮之　解卜人而用筮不能通三易之占非也卜徒父秦之卜人兼掌筮者周礼大卜掌三兆三易三梦之法是古之筮皆兼掌于卜人也
　　涉河侯车败　解秦伯之军涉河则晋侯车败非也秦师及韩晋尚未出何得言晋侯车败当是秦伯之车败故穆公以为不祥而诘之耳涉河侯车败五字乃事实非卜人之言也如石门之盟郑伯之车偾于济春秋时固常有是事今特泥下文不败何待之语谓是晋车败不知古人用字自不相防况下文又曰愎谏违卜固败是求岂亦是车败乎　三败及韩当依疏引刘之说是秦伯之车三败
　　千乘三去三去之余获其雄狐　邵氏曰千乘侯国之车数也去犹算法所谓除也一除则三百三十三二除则六百六十六三除则九百九十九三除之余所剰惟一非君而何　按此与成十六年南国防射其元王中厥目并是夏商之占如连山归藏之类故不言易
　　一夫不可狃况国乎　广韵狃相狎也言一夫尚不可狎况以吾晋国之众乎
　　入而未定列　解列位也陆氏曰谓师之伍列
　　以太子防与女简璧登台而履薪焉　傅氏曰履薪示欲自焚
　　瑕吕饴甥　吕氏也瑕其邑名如成元年瑕嘉之瑕盖兼食瑕隂二邑非姓也
　　败于宗丘　刘熙释石曰宗丘邑中所宗也
　　先君之败徳及可数乎史苏是占勿从何益　解以数为象数之数恐非言先君之败徳及今言之其可悉数乎虽有史苏之占而献公心志昏乱不从其言亦何益也是则败亾之祸人实为之矣　或曰献公从史苏之言其可免乎曰此韩简就惠公所问而言其意以败徳为主不在穆姬一事也抑考国语献公胜国得妃史苏告以不吉然则史苏之为人固能以卜筮諌者与　傅氏曰先君以败徳致咎史苏之占从不从皆无益也古文语急故略其字耳亦通
　　十六年是隂阳之事非吉凶所生也吉凶由人　傅氏曰言隂阳顺逆为吉凶之兆而非吉凶之所由生吉凶由于人之善恶所感必先有以感之而后见于兆讥襄公不修人事而徒问物变
　　十八年狄师还　解云邢留距衞非也狄强而邢弱邢从于狄而伐者也言狄师还则邢可知矣　下年衞人伐邢盖惮狄之强不敢伐而独用师于邢也解云邢不速退所以独见伐亦非
　　十九年齐桓公存三亾国以属诸侯　解三亾国鲁衞邢疑鲁是大国且特内乱未尝亾也傅氏曰三亾国邢衞
　　义士犹曰薄德　言其德不若古圣王
　　得死为幸　得死犹云考终
　　二十二年大司马固諌曰　大司马即司马子鱼也固谏坚辞以谏也隐三年言召大司马孔父而属殇公焉桓二年言孔父嘉为司马知大司马即司马也文八年上言杀大司马公子卬下言司马握节以死知大司马即司马也定十年公若藐固谏知固谏之为坚辞以谏也杜以固为名谓庄公之孙公孙固者非朱鹤龄曰按史记宋世家则前后俱子鱼之言
　　弗可赦也已　犹书言不可逭傅氏曰言违天天必不宥注以赦为赦楚非
　　三军以利用也　利用犹云弧矢之利注云为利兴非金鼔以声气也　声如金声而玉振之之声刘用熙曰声宣也宣倡士卒之勇气
　　戎事不迩女器　傅氏曰戎事尚严不近女子所御之物况使妇人至军中又示以俘馘乎
　　二十三年其人能靖者与有几　邵氏曰此倒语也若曰其有几人能靖者与陆氏释文与字絶句
　　策名委质　解名书于所臣之策屈膝而君事之疏云质形体也谓拜而屈膝委身体于地也傅氏曰质古贽字管子令诸侯之子将委质者皆以双虎之皮晋语臣委质于翟之鼔韦昭注质贽也士贽以雉是凡言委质皆委贽也愚按孟子出疆必载质庶人不传质为臣皆是贽字
　　赴以名则亦书之不然则否辟不敏也　疑此三句俱谓未同盟者盖恐不审其实而有误故不书名史氏之体也
　　闻其骈胁　程大昌曰骈者胁骨之生两两相竝也若以相夫子必反其国　当读至夫子为句夫子即公子【按此陆氏说也玩文势仍当从杜以相句絶】
　　二十四年晋侯夷吾卒　疑此错简当在二十三年之冬传曰九月晋惠公卒晋之九月周之冬也
　　使杀懐公于髙梁　髙梁解见九年此重出
　　实纪纲之仆　傅氏曰言其可任
　　晋侯求之不获以緜上为之田　之推既隐求之不得未几而死乃以田禄其子尔楚辞九章云思乆故之亲身兮因缟素而哭之明文公在时之推已死史记则云闻其入緜上山中于是环緜上山中而封之以为介推田号曰介山然则受此田者何人乎于义有所不通矣　杜解西河界休县有地名緜上今按緜上又见襄十三年定六年疑是近绛之地
　　昔周公吊二叔之不咸　按魏陈思王表曰昔周公吊管蔡之不咸是则二叔谓管叔蔡叔也但下有封建之云首列管蔡故杜氏以为夏殷之叔世昭六年三辟之兴皆叔世也古人以末世谓之叔季国语史苏以桀纣及幽王为三季之王
　　召穆公思周徳之不类故纠合宗族于成周而作诗常棣之诗序以为周公之作而此文则以为召穆公盖各有所传不必同也
　　弃嬖宠而用三良　解引杀子华未当古人只是大槩言耳又以用三良为尊贤亦未合正义曰此见郑伯之贤王当尊之
　　夏书曰地平天成　今书大禹谟
　　郑伯与孔将鉏石甲父侯宣多省视官具于汜　解省官司具器用傅氏曰官官司具器具较眀
　　二十五年冬十有二月癸亥公会衞子莒庆盟于洮卫文公已葬成公称子者未逾年也春秋之例逾年即位然后称公文十八年六月癸酉葬我君文公冬十月子卒是称爵称子系乎逾年未逾年而不在乎葬与未葬也解误
　　王章也　言天子之典章
　　二十六年室如悬罄　罄国语作磬韦昭解府藏空虚但有榱梁如悬磬也傅氏曰礼记磬于甸人注引此传文正作磬
　　太师职之　太师周之太师主司盟之官解云太公为太师非
　　二十八年距跃三百曲踊三百　邵氏曰跃踊者皆絶地而起所谓跳也距跃直跳也曲踊横跳也横跳必先直而旋故不曰横而曰曲百音陌犹阡陌之陌也三陌盖跃踊之度大约有此
　　楚子伏已而盬其脑　范守己曰盬者苦盐之名诗云王事靡盬勉之使无以为苦也晋侯梦楚子伏已而盬其脑当是以盬盐揉入脑中故子犯曰我且柔之矣杜氏训盬为啑非也
　　出入三觐　邵氏曰始至而见一觐也享醴受策二觐也去而辞三觐也
　　晋侯闻之而后喜可知也　古人多以见为知吕氏春秋文侯不说知于顔色注知犹见也
　　杀士荣刖鍼庄子　晋人杀之刖之也邵氏曰犹商君刑太子师傅之意
　　甯子职纳橐饘焉　盖以饘寘橐中正义云橐以盛衣亦可盛食宣二年传为簟食与肉寘诸橐以与之是也
　　且使王狩　邵氏曰凡天子之出皆曰狩古之狩犹今之幸也非田猎之狩也
　　齐桓公为防而封异姓　补云于齐则为异姓
　　二十九年介卢闻牛鸣　补云列子言东方介氏之国其人多解六畜之语者盖偏知之所得
　　三十年行李之徃来　古者谓行人为行李亦曰行理此与襄八年亦不使一介行李告于寡君并作李昭十三年行理之命无日不至作理国语周之秩官有之曰敌国宾至闗尹以告行理以节逆之贾逵曰理吏也小行人也汉李翕析里桥郙阁颂行理咨嗟
　　若不阙秦将焉取之　补云阙损也
