<!-- { "loadSidebar": true } -->
　　从之固矣　固如与人而不固之固
　　十三年公防晋侯及吴子于黄池　解夫差欲霸中国尊天子自去其僭号而称子以告令诸侯故史承而书之非也四夷虽大皆曰子
　　越子伐吴为二隧　解隧道也按隧即古队字
　　十四年成子兄弟四乗如公　傅氏曰四乗四人同乗也如文十一年富父终甥驷乗解云兄弟八人不必皆在
　　十五年废日共积　陆氏曰共积为共给委积盖言倍日而行以二日之用为一日之用
　　利不可得而丧宗国　傅氏曰丧失也成鲁宗室背鲁出奔是丧宗国
　　十六年使贰车反祏于西圃　解西圃孔氏庙所在祏藏主石圅戴侗曰庄十四年先君桓公命我先人典司宗祏注宗庙中藏主石室也昭十八年郑灾使祝史迁主祏于周庙注庙主石圅也此注同按说文云祏宗庙主也周礼有郊宫石室一曰大夫以石为主今许公为得祏于橐中非石室亦非石圅矣
　　十七年太子又使椓之　陆氏曰椓字古与诼通吕氏春秋椓崔子之子使之争
　　裔焉大国灭之将亾　当以裔焉大国为句言其边于大国将见灭而亾
　　十八年夏书曰官占唯能蔽志昆命于元龟　今大禹谟
　　二十一年唯其儒书以为二国忧　傅氏曰二国齐鲁二十三年以肥之得备弥甥也　傅氏曰弥増也其可以称旌繁乎　傅氏曰称副也马以驾车车有旌旄仍以繁缨饰马皆国君之服谦言可以称此否
　　二十六年申开守陴　申如易申命之申
　　二十七年三子皆从康子病之　解耻从蛮夷盟慈溪黄氏曰非也盖康子恐其君借势于越以去已与越将妻公康子纳赂太宰嚭而止同意岂以盟蛮夷为耻哉
　　公吊焉降礼　陆氏曰过自贬屈
　　故寡君使瑶察陈衷焉　傅氏曰衷中也察其中见灭之由
　　故韩魏反而丧之　补云终陈成子之言　自是晋益微至靖公三年韩魏赵三分其地靖公迁为家人







　　左传杜解补正卷下
