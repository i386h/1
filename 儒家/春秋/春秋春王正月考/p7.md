<!-- { "loadSidebar": true } -->
　　或又曰春秋传言人君逾年即位改元故蔡氏于伊训之元祀以为太甲逾年即位之元年十二月者改元之年十二月也胡氏传引之以为月不易之证其果然欤曰愚于书引伊训已言其略矣今攷杜氏左传注曰嗣子定位于初丧而改元必须逾年者继父之业不忍有变于中年故説春秋者谓元年公即位为逾年即位改元也然攷于书顾命康王之诰则有不同乙丑成王崩太保命仲桓南宫毛俾爰齐侯吕伋以二干戈虎贲百人逆子钊于南门之外延入翼室恤宅宗翼室者路寝旁左右翼之室也恤宅宗者为居忧之主也王崩在于路寝而殡焉则嗣王居忧之所亦在焉延入翼室者将定嗣子之位以主丧然后即嗣君之位以继统故延入于此而俟之也丁卯命作册度越七日癸酉郑元曰癸酉大敛之明日也天子七日而殡伯相命士须材自狄设黼扆缀衣以至一人冕执锐立于侧阶陈设既备王乃麻冕黼裳由賔阶隮卿士邦君麻冕蚁裳入即位即位者君臣各就其位于下文总言之也御王册命曰皇后凭玉几道末命命汝嗣训临君周邦率循大卞燮和天下用荅文武之光训则太史陈成王顾命康王受之而即位也曰嗣训曰临君周邦即嗣君之位明矣其始也迎入以为居忧之主则称子钊明其定嗣子之位也及其由賔阶升以即位则称王而自此以下皆称王明其即嗣君之位也不言王即位者蒙上入即位之文也古者君既即位之后则史官纪事即书此为嗣君之始年以计其歴年之久近此不言元年者周官诸篇或书时或书月日皆不书年也又当居丧不言之时未有事可书故不表年以首事也自乙丑至于癸酉方及九日谓之逾年即位改元可乎周制犹尔商人尚质不若周之弥文必不待逾年而后即位改元也可知矣曰然则逾年即位改元见于春秋而孔氏正义于书以为周制果然乎曰元年公即位书于春秋此固周制也第以康王之诰观之则非周家盛时之制也何也传春秋者曰即位者告庙临羣臣也又曰百官听于冢宰告庙临羣臣皆摄也若据康王之诰则王崩而嗣子就位以为丧主至受顾命乃更吉服而受册以即位然后受同以祭而其礼皆杀于祭焉其曰三宿者进爵也三祭者祭酒也三咤者奠爵也上宗曰飨者传神命以飨告也曰酢者报祭也曰哜者以酒至齿也不立尸不饮福以在丧也曰庙门者路寝之门以殡在焉谓之庙非在国之左之宗庙也曰卿士邦君者与于庙中之祭者非朝觐防同之羣臣诸侯也与传所谓告庙临羣臣者异矣及其礼毕乃释冕而反丧服焉谓之反丧服者明其初由丧服而更吉服今又自吉服而还凶服故谓之反也既反丧服而谅隂不言至于三年之丧毕乃始出而告庙而临羣臣不复摄于冢宰矣此其见于书者可知已窃意世德下衰之后总百官者不皆得伊周召毕之臣而大位奸之伺也其防不可以不宻于是乃以昔者三年服终之事移之于逾年之始以从中制观隠公之元年出而盟邾于蔑陵夷至于闵公以丧服未阕而吉禘于庄公则先王之丧制废坏已久不复知有三年之丧达于天子之义可知已不然子张何以疑而有髙宗谅隂三年不言之问而夫子荅以何必髙宗古之人皆然言古之人皆然明今之人不然也若是则逾年即位出于东迁之世非周之盛时又可知已曰康王君臣之冕服即位蔡氏既引苏氏之説以为失礼而着之传矣今乃引之以为据【阙】之以为説何也曰康王君臣非特冕裳之为吉服也在礼凶事设洗于西阶西南吉事设洗于东阶东南今太保上宗皆由阼阶【东阶也】盖以盥洗在东故由便升而不嫌于为主以吉礼而行吉事矣是义也见于朱子荅潘子善书以为正王之尊重君臣之礼愚已言之于引书之伊训矣若如朱子之説则天子之礼异于诸侯而蘓氏所引左传郑子皮之事乃列国交际之常礼不得而例于大君正始之义矣康王君臣夫岂于周公方薨未久之际而遽为失礼之事者哉若又以商制而言之则伊训之祗见厥祖犹康王之受顾命于庙也侯甸羣后咸在犹康王之诰卿士邦君入即位也商周之礼大槩则同但如汉书所言祀先王于方明以配上帝者文质不同故损益不能无异也故愚尝因朱子之説而思之以天子之至尊宗社之至重万邦四海观望之至众天下不可一日无统也何以必待逾年而后即位改元乎若必待逾年而后即位改元也则其未即位改元之前史官之纪年书事当以是年属之谁乎将属之前王邪则前王既即世不可属之前王也将属之后王邪则后王未即位改元不可属之后王也使其不幸前王之崩在于嵗首则是一年之间天下而无统也可乎不可也是故蔡氏于书之传有曰人君即位而史官即书元年以计其在位之久近常事耳自秦惠文始改十四年为后元年汉文帝亦改十七年为后元年自后説春秋者始以改元为重其説是矣然观春秋之所书则自东迁之周固已以是为重而其来有渐矣由是而言逾年改元出于春秋之世非周盛时之制也明矣古之人君崩年即位史官书之以为元年非逾年即位改元亦明矣曰然则非盛周之礼夫子何为而书之于春秋也曰书与春秋皆古史之文也夫子因而定之修之耳朱子于春秋谓圣人亦据其事而书之使后世见其善恶是也永嘉陈氏曰古者君薨既殡嗣子即位于柩前虽逾年恒称子必类见然后列于诸侯东迁之始诸侯始逾年而即位改元非周制也自隠至文六君惟桓文书即位亦惟桓文书锡命不惟类见之礼废虽请命亦废成公以后皆书即位亦无锡命矣似亦有见于此也但其以诸侯改元为僭天子之礼则亦过矣
　　或又曰周时周月载籍岂无异説岂能防而一之乎曰以朱子晩年之论定之何为而不可一也其有一二不能一者则亦皆有其説矣攷之诸经皆是周时周月惟易説卦言兊正秋也则言其理非若史纪事也诗七月用夏正则以七月陈王业公刘治豳之事公刘夏之诸侯故用夏正也易之临用商正则以文王因忧患作爻辞文王商之臣子故用商正也礼记明堂位季夏六月以禘礼祀周公于太庙用商时商月则其説具于前之引礼记矣又曰是则然矣诗之采薇曰春日迟迟采蘩祁祁为夏之二月明矣而谓之春又何也曰诸经皆无异辞独此一章有不合者盖周正之改虽其发号施令以新天下之耳目纪年书事着于史官之记述而前之夏正迭用已久故民间之话言犹不能忘而称道之犹七月之诗前言何以卒嵗后又言曰维改嵗二者不同吕氏曰见三正之通于民俗尚矣是皆述民俗之话言非史官之纪事也又曰左传卜曰其九月十月之交乎绛县人曰臣生之月正月甲子朔皆言夏正之月而不改又何也曰此则礼记注所谓后世之辞也盖自汉武而后人皆习见于夏时之久与人话言不举夏正以明之则无以见是月之为周正也不特左传为然史记汉律歴志皆举夏正以明周正辞多不録至于后汉律歴志纪作歴之法歩以黄道日名天正其序亦首之以十一月而终之以十月皆举夏之月以明周月盖晓人之辞当如是也至于礼记亦出汉儒郊特牲曰季春出火为焚也亦举夏时以明周时若此者多皆所谓后世之辞也左氏于僖五年春王正月辛亥日南至不书冬至而曰日南至固以周十一月非冬也庄二十九年曰凡马日中而出日中而入日中者日之长短与夜中分为春分秋分也不谓之春分秋分而谓之日中桓五年又曰啓蛰而郊【注夏建寅月】龙见而雩【夏建巳月】始杀而尝【夏建酉月】闭蛰而烝【建亥之月】庄二十九年又曰龙见而毕务【注角亢龙星也建戌之月日在房故角亢晨见于东方】戒事也火见而致用【心为大火亥月之初心星次角亢之后而晨见于东方】水昬正而栽【水营室星谓今十月而昬正】日至而毕【日南至也】国语单襄公曰角见而雨毕【注大辰苍龙之角角星名也辰见东方建戌之初寒节也雨毕者杀气日至而雨尽】天根见而水涸【天根亢氏之间雨毕之后五日天根朝见而水源竭尽】本见而木节解【本氐也寒露之后十日阳气尽草木之节皆理解】驷见而陨霜【驷天驷房星也谓建戌之月霜始降】火见而清风戒寒礼记郊特牲曰郊之祭也迎长日之至也曰周之始郊日以至则皆书于传记之文异于时俗之话言故皆不书时与月所以一民视听使之不杂非特修辞务于不相蹈袭而然也
　　或又曰礼记月令秦相吕不韦之书也秦以建亥为正而是书时月皆用夏正岂不可为春秋用夏时夏正之证乎曰秦不师古不可以三代之道例之也不韦相秦十余年其时已有必得天下之势故大集羣儒损益先王之典礼作为月令名曰春秋将欲以为一代兴王之典礼也故其间多不合于先王之制如太尉秦官也百县秦制也季秋夏九月也而曰为来嵗受朔日以建亥之月为岁首也以其为书皆出当时羣儒之手故犹为彷佛古制而欲行之于天下也至于其后徙死始皇并天下李斯作相尽废先王之制而吕氏春秋亦不用之矣然以建亥为正则其论已定于不韦之时特以十月六隂之月三代同以为冬不可谓之春以其异于子丑寅三阳蠢动之月故其史官之书曰元年冬十月而汉初因之此秦之自为制不可以为三代迭用三正之证也
　　或又曰子谓自汉而后所引夏时与月皆后世之辞或民间之话言是矣而周官之书如中秋献良裘季秋献功裘中春蚕于北郊中春防男女仲冬斩阳木仲夏斩隂木中秋教治兵中冬教大阅季春出火季秋内火仲春逆暑仲秋迎寒上春季秋之类皆夏之时也曰是书有正月正嵗月终歳终而时皆用夏时与诸书不合则亦自欲为一代之制者也姑以中冬教大阅言之月令彷佛古制者也于九月曰是月也天子乃教于田猎以习五戎班马政【五戎者弓矢殳矛戈防五兵也马政毛色之同异力之强弱也】命仆及七驺咸驾载旌旐授车以级整设于屏外司徒搢扑北面誓之【天子六马并一总主者为七驺】天子乃厉饰执弓挟矢以猎命主祠祭禽于四方与周官大司马教大阅自羣吏戒众庶修战法以下其事大同而小异又汉书韩延寿传亦言春秋都试讲武非仲冬之事也月令于仲冬之月曰毋起大事以固而闭又曰事欲静以待隂阳之所定则大阅又非仲冬事也今周官于仲冬言之改周之制明矣汉艺文志周官至刘歆始出故其言如此郑学周官故于诗笺亦闲有一二不同者朱子谓周礼周公所作但当时行之恐未能尽先儒亦谓周公作而未及施行之书且阙冬官其文与易爻辞书大诰诸篇不类疑非周公全书也姑着其説于此曰然则冬狩非大阅欤曰搜苗狝狩常礼也左传庄僖伯曰皆于农隙以讲武非大阅也大阅天子之礼也鲁大阅僭也故春秋讥之
