<!-- { "loadSidebar": true } -->


　　春秋谷梁传序
　　春秋谷梁传序考证
　　疏谷梁子名俶字元始鲁人一名赤○俶监本刋作淑【臣召南】按俶训始故字元始玉海引此疏云谷梁子名俶又自注其下云一云名淑文献通考亦作俶然则此疏原文夲作俶也但谷梁子名诸说不同云名赤者夲之应劭云名俶字元始者本之阮孝绪而顔师古汉书注则又云名喜
　　又为经作传【句】故曰谷梁传【句】谷梁传孙卿【句】○监夲少一谷梁传三字上传字去声下传字平声今补
　　又申公博士江公○公字监本误作翁今改正又其后鲁人荣广善谷梁○监本作大善谷梁大字衍今删
　　又范甯父名汪○【臣召南】按文势名汪之下应有字元平三字既着范甯之字为武子甯长子泰之字为伯伦中子雍之字为仲伦小子凯之字为季伦不应于其父汪独阙其字也
　　七曜为之盈缩疏五行传云晦而月见西方谓之朓朔而月见东方谓之仄慝朓则侯王其舒仄慝则侯王其肃○监夲朓误作眺仄慝误作侧匿舒误作恭疏引用汉志必不改其原文今依汉志改正
　　九流分而微言隠疏儒家流凡五十三家○五十三监夲误作二十五今依汉志改正
　　又选士大射是以上贤○监夲误作选士大夫射衍一夫字今删
　　石渠分争之说疏石渠者汉之阁名○阁名各夲俱误作学名【臣浩】按天禄石渠俱未央宫前阁名宣帝于此阁集诸儒讲五经同异徧考前典从无以此为学校名者今改正
　　释谷梁传者虽近十家疏魏晋以来注谷梁者有尹更始唐固麋信孔衍江熙程阐徐仙民徐干刘兆胡讷○各夲孔衍误作孔演刘兆误作刘瑶今依隋书唐书二志改正















　　春秋谷梁传序考证
　　春秋谷梁传原月
　　春秋谷梁传隠公第一疏【释曰春秋者此书之大名传之解经随条即释故冠大名于上也名曰春秋者以史官编年记事年有四时之序春先于夏秋先于冬故举春秋二字以包之贾逵云取法隂阳之中知不然者以孝经云春秋祭祀以时思之岂是取法隂阳之中故知非也玉藻云动则左史书之言则右史书之左史所书春秋是也右史所书尚书是也则春秋立名必是仲尼以往三代以来不审谁立之耳仲尼所修谓之经经者常也圣人大典可常遵用故谓之经谷梁所修谓之传不敢与圣人同称直取传示于人而已故谓之鲁虽侯爵据臣子言之故谓之公说文第训次谓次第之中当其一故谓之第一】
　　桓公第二
　　庄公第三
　　闵公第四
　　僖公第五
　　文公弟六
　　宣公第七
　　成公第八
　　襄公第九
　　昭公第十
　　定公第十一
　　哀公第十二












　　春秋谷梁传原目
　　春秋谷梁传原目考证
　　春秋谷梁传隠公第一○隋志范甯集解十二卷例一卷唐志杨士勋谷梁疏十二卷是范注杨疏皆十二卷也以陆徳明经典释文推之十二公各自为卷知后人以卷帙繁重乃分为二十故原目十二与今书不符也









　　春秋谷梁传原目考证
　　钦定四库全书
　　春秋谷梁注疏卷一【起隐公元年尽三年】
　　晋范甯集解　唐陆徳明音义　杨士勋疏
　　隐公疏【鲁世家隠公名息姑惠公之子周公八世孙以平王四十九年即位隠者諡也周书諡法曰隠拂不成曰隠】
　　元年春王正月注隠公之始年周王之正月也杜预曰凡人君即位欲其体元以居正故不言一年一月也音义【正音征又如字后皆放此】疏【注释曰何休注公羊取春秋纬黄帝受国立五始以为元者气之始春者四时之始王者受命之始正月者政教之始公即位者一国之始五者同日竝见相须而成又云惟王者然后改元立号春秋托新王受命于鲁故因以録即位公羊又云王者孰谓谓文王也故范云隠公之始年周王之正月以异之不然公者不嫌非隠何烦此注明知为排公羊说也所书之公即鲁隠所用之厯即周正安在黜周王鲁也又所改正朔虽是文王颁于诸侯非复文王之厯受今王之厯言文王之正非也又何休言诸侯不得改元则元者王之元年非公之元年公之即位不在王之元年安得同日竝见共成一体也言既不经故范所不信元年实是一年正月实为一月而别为立名故范引杜预之言以解之元者气之夲善之长人君当执大夲长庶物欲其与元同体故年称元也正者直方之间语直其行方其义人君当秉直心仗大义欲其常居正道故月称正也以其君之始年嵗之始月故特立此名以示义其余皆即从其数不复改也】
　　传虽无事必举正月谨始也注谨君即位之始疏【释曰此言无事直据正月无即位之事非是通一时无事也云谨始也者谨人君即位之始】公何以不言即位注据文公言即位疏【注释曰不据桓公者文公继正即位正也桓继故即位非正故不据之】成公志也注成隠让桓之志焉成之言君之不取为公也注言隠意不取为鲁君也公君也上言君下言公互辞音义【马于防反】君之不取为公何也将以譲桓也譲桓正乎曰不正注隠长桓防音义【长丁丈反又作丈音同】疏【注释曰云譲桓不正注何以知隠长桓防不是隠嫡桓庶者若隠嫡桓庻先君焉得欲立之隠焉得探先君邪心而譲之传言天伦则贵贱相似可知又云受之天子隠非嫡明矣】春秋成人之羙不成人之恶隐不正而成之何也将以恶桓也注不明譲者之善则取者之恶不显音义【之恶乌各反下注之恶同恶桓乌路反下其恶桓同】疏【释曰此云春秋成人之羙下云春秋贵义而不贵惠显言春秋者譲者人之善事而传称小道危疑之理恐人不信故广称春秋之理以明之下既以隠为善又恶其不正亦恐人不信故言春秋贵义而不贵恵也注释曰谓不言公之即位是明譲者之善譲者之善既明则取者之恶自然显也】其恶桓何也隠将譲而桓弑之则桓恶矣桓弑而隠譲则隠善矣善则其不正焉何也注据善无不正音义【弑申志反又作杀如字下同】春秋贵义而不贵惠注惠谓私恵信道而不信邪注信申字古今所共用音义【信音申下同邪似嗟反下及注皆同】孝子扬父之羙不扬父之恶先君之欲与桓非正也邪也虽然既胜其邪心以与隐矣注终归之于隠是以正道制邪心已探先君之邪志而遂以与桓则是成父之恶也兄弟天伦也注兄先弟后天之伦次音义【探吐南反】为子受之父为诸侯受之君注隠为世子亲受命于惠公为鲁君已受之于天王矣已废天伦而忘君父以行小惠曰小道也注弟先于兄是废天伦私以国譲是忘君父疏【释曰伯夷叔齐及太伯等譲国史传所善今隠譲国而云小道者伯夷为世子其父尚存兄弟交譲而归周父没之后国人立其中子可谓求仁而得仁故以为善今隠公上奉天王之命下承其父之托百姓已归四邻所与茍探先君之邪心而陷父于不义开簒弑之原啓贼臣之路卒使公子翚乗衅而动自害其身故谓之小道至于太伯则越礼之髙以兴周室不可以常人难之】若隐者可谓轻千乗之国蹈道则未也注未履居正之道音义【乗绳证反诸侯之国赋千乗蹈道上徒报反履行之名也下如字】
　　三月公及邾仪父盟于眛注邾附庸之国眛鲁地音义【邾音诛国名仪父凡人名字皆音甫后放此更不重音眛音蔑地名左氏作蔑注下皆同】
　　传及者何内为志焉尔注内谓鲁也仪字也父犹傅也男子之羙称也注傅师傅附庸之君未王命例称名善其结信于鲁故以字配之音义【称尺证反】其不言邾子何也注据庄十六年邾子卒称邾子邾之上古微未爵命于周也注邾自此以上是附庸国音义【上时掌反】不日其盟渝也注日者所以谨信盟变故不日七年公伐邾是也音义【不日人实反不日谓不书日也谷梁皆以日月为例他皆放此渝羊朱反变也】疏【释曰此云及传云内为志焉尔二年公防戎于潜传云防者外为主焉则下六年公防齐侯盟于艾亦是外为主公及戎盟于唐亦是内为志外内之意别故辨彼我之情也案齐侯禄父则以父为名此父为傅者以春秋之例诸侯卒例名经云齐侯禄父卒无取字义故知父是名也今仪父既有所善故知父是男子之羙称也经善其结信贵而字之又云不日其盟渝也经相违者以附庸之君能结信于鲁故以羙称称之但结盟之后信义不固鲁更伐邾故去日以恶之所谓善恶两举春秋之义也知非例不日者案二年秋八月庚辰公及戎盟于唐六年夏五月辛酉公防齐侯盟于艾彼皆书日故知非例不日今此不日故知为渝盟畧之也左氏惟大夫卒及日食以日月为例自余皆否此传凡是书经皆有日月之例者以日月相承其事可悉史官记事必当具文岂有大圣修撰而或详或畧故知无日者仲尼畧之见褒贬耳注释曰案庄五年秋郳犂来来朝称名故知此善其结信于鲁故以字配之也不善彼朝而善此盟者朝事大国附庸常礼齐盟结信所以安社稷故贵之也】眛地名也
　　夏五月郑伯克段于鄢注段有徒众攻之为害必深故谨而月之鄢郑地音义【鄢音偃地名】疏【注释曰案下四年九月卫人杀祝吁于濮传曰其月谨之也范云讨贼例时也卫人不能即讨祝吁致令出入自恣故谨其时月所在以着臣子之缓慢也此云为害必深故谨而月之彼祝吁以二月弑君卫人以九月始讨传云其月谨之也明知谨臣子之缓慢此无厯时之事传云叚之有徒众也故知为害必深故谨而月尔庄九年齐人杀无知不书月者无知虽复厯年时月尚浅又无重害故直书时也宣十一年楚人杀陈夏微舒书月者为陈不能讨而外借楚力故祸害深也】
