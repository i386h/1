<!-- { "loadSidebar": true } -->
　　传菁茅之贡不至故周室不祭疏尚书禹贡云苞匦菁茅孔安国云菁以为菹茅以缩酒今范云菁茅香草则以为一物与孔异也○【臣召南】按左传杜注云茅菁茅也杜不见古文孔传以为一物而范承用之
　　公至自伐楚传其以伐楚致大伐楚也注楚彊莫能伐者故以伐楚为大事○【臣召南】按伐楚之役鲁人甚侈其功鲁颂曰荆舒是惩则莫我敢承郑笺云僖公与齐桓举兵南艾荆及羣舒天下无敢御也本齐桓武功鲁人随从南伐其自矜诩如此致伐不致防又何疑焉
　　晋人执虞公注三人殊而一致三公殊而同归○【臣浩】按各本俱作三公舛而同归陆氏释文云舛昌兖反则旧作舛字久矣但疏云三公殊而同归或有作舛者舛谓差舛理亦通但定本作殊者多则知定本作殊字也今各本疏云三公殊而同归者谓失国虽殊同归一称也两殊字亦作舛字非也

　　春秋谷梁传注疏卷七考证
　　钦定四库全书
　　春秋谷梁注疏卷八【起僖公六年尽十八年】
　　晋范甯集解　唐陆徳明音义　杨士勋疏
　　六年春王正月
　　夏公防齐侯宋公陈侯衞侯曹伯伐郑围新城
　　传伐国不言围邑此其言围何也注据元年楚人伐郑不言围病郑也着郑伯之罪也注防曰诸伐国而言围邑传皆以为伐者之罪而以此着郑伯之罪者齐桓行霸尊崇王室绥合诸侯翼戴世子盟之美者莫盛于此而郑伯辟义逃归违叛霸者是以诸侯伐而围之罪着于上讨显于下围伐之文虽同而善恶之义有殊亦犹桓盟不曰以明信而葵邱之盟曰之以为美音义【着张虑反辟音避】疏【注释曰罪着于上而讨显于下者谓前五年书郑伯防而逃归是罪着于上也今伐郑又言围新城是讨显于下也围伐之文虽同而善恶之义有殊谓隐五年宋人伐郑围长葛此言齐侯伐郑围新城是围伐之文同也彼云伐国不言围邑此其言围何也乆之也此曰伐国不言围邑此其言围何也着郑伯之罪也故知彼言围宋恶宋此言围以善齐是善恶之义有殊也知善齐者言着郑伯之罪故知围者之善也】
　　秋楚人围许诸侯遂救许注伐郑之诸侯
　　善救许也疏【释曰何嫌非善而言之者以许是近楚小国叛而即齐嫌救之非善故发之】
　　冬公至自伐郑
　　传其不以救许致何也大伐郑也疏【释曰大之者郑叛中国外心事楚成蛮夷之强益华夏之弱齐桓为伯讨得其罪郑人服从遂使世子聴命是其大也】
　　七年春齐人伐郑
　　夏小邾子来朝音义【朝直遥反】
　　郑杀其大夫申侯
　　传称国以杀大夫杀无罪也疏【释曰荘九年齐人杀无知传曰称人以杀杀有罪也此云称国以杀大夫杀无罪也是称人称国例异也但传不説杀之状无由知其事焉准例言之则是罪郑伯也案传例失徳不文公不书则亦失徳也枉杀卿佐是失徳之俦未知郑伯更有失徳为当直由杀申侯不可知也】
　　秋七月公防齐侯宋公陈世子款郑世子华盟于宁毋注寜毋某地音义【宁如字又音左氏作甯毋音无又茂后反】
　　衣裳之防也疏【释曰衣裳之防十有一或释或不释兵车之防四皆发之者衣裳之防多省文以相包兵车之防少故备举以见义此是衣裳后岁兵车二文相近故因而别之也】
　　曹伯班卒音义【班必顔反】
　　公子友如齐
　　冬曹昭公
　　八年春王正月公防王人齐侯宋公衞侯许男曹伯陈世子款盟于洮注洮曹地
　　王人之先诸侯何也贵王命也朝服虽敝必加于上弁冕虽旧必加于首周室虽衰必先诸侯兵车之防也音义【先悉荐反下同朝直遥反弁皮彦反】疏【释曰朝服者天子则皮弁诸侯则冠衣则皮弁白布冠缁衣素裳也弁冕者谓白鹿皮为弁冕谓以木为干衣之以布上下纁垂旒者也】
　　郑伯乞盟
　　传以向之逃归乞之也注向谓五年逃首戴之盟齐桓为兵车之防于此乃震服惧不得盟故乞得与之不録使者使若郑伯自来所以抑一人之恶申众人之善音义【向香亮反本又作郷注同与音豫下请与并下注而与同本或作豫使所吏反】乞者重辞也注人道贵让故以乞为重疏【释曰文与乞师同故为重辞也】重是盟也注悔前逃归故以重言乞者处其所而请与也注言乞知不自来疏【注释曰经言晋侯使却锜来乞师是亦不自来也若然何以不录使者所以抑郑伯申诸侯也】葢汋之也注汋血而与之音义【汋由若反又音酌】
　　夏狄伐晋
　　秋七月禘于大庙注禘三年大祭之名大庙周公庙礼记明堂位曰季夏六月以禘礼祀周公于大庙杂记下曰益献子曰七月日至可以有事于祖七月而禘献子为之案宣九年仲孙蔑如京师于是献子始见经襄十九年卒然则失礼非献子所始明矣杂记之云所未详音义【大庙音防见贤徧反下文而见同】疏【注释曰范言此者以礼记释七月而禘献子为之此时未有献子亦七月而禘故知失礼非献子为始也】用致夫人注刘向曰夫人成风也致之于大庙立之以为夫人音义【夫人成风也左氏以为哀姜】疏【释曰左氏以夫人为哀姜因禘祭而致之于庙公羊以为僖公本取楚女为嫡取齐女为媵齐女先至遂胁公使立之为夫人故因禘祭而见于庙此及注意则以夫人为成风致之者谓致之于大庙立之以为夫人与二传违者若左氏以夫人为哀姜元年为齐所杀何为今日乃致之若公羊以为齐之媵女则僖公是作颂贤君纵为齐所胁岂得以媵妾为夫人乎明知二传非也今传云一则以宗庙临之而后贬焉一则以外之弗夫人而见正焉检经传之文符同故知是成风也】
　　传用者不宜用者也致者不宜致者也言夫人必以其氏姓言夫人而不以氏姓非夫人也立妾之辞也非正也注夫人者正适之称谓非崇妾之嘉号以妾体君则上下无别虽尊其母是卑其父故曰非正也礼有君之母非夫人者又庶子为后为其母缌是妾不为夫体明矣音义【适丁歴反本亦作嫡称尺证反别彼列反为其于伪反缌音思】疏【注释曰仲子者惠公之母隐五年考仲子之宫而经传讥之是也有君之母非夫人者又庶子为后为其母缌者丧服文也】夫人之我可以不夫人之乎夫人卒之我可以不卒之乎注郑嗣曰君以为夫人君以夫人之礼卒之主书者不得不以为夫人也成风以文四年薨五年传终説其事一则以宗庙临之而后贬焉注臣无贬君之义故于大庙去夫人氏姓以明君之非正音义【去起吕反】一则以外之弗夫人而见正焉注秦人来归僖公成风之禭不言夫人音义【禭音遂】
　　冬十有二月丁未天王崩注惠王也
　　九年春王三月丁丑宋公御説卒音义【御鱼吕反本亦作御説音悦】夏公防宰周公齐侯宋子衞侯郑伯许男曹伯于葵邱注宰官周采地天子三公不字宋子襄公葵邱地名音义【采音菜】
　　传天子之宰通于四海注宰天官冡宰兼为三公者三公论道之官无事亍防盟冡宰掌建邦之六典以佐王治邦国故曰通于四海疏【注释曰传言通于四海者解其与盟防之事也若直为三公论道之官则无事于防盟以兼为冡宰通于四海为诸侯所尊故得出防也一解通于四海者解其称官之意与注乖非也论道之官者尚书周官云论道经邦夑理隂阳是也掌建邦之六典者大宰职云一曰治典二曰敎典三曰礼典四曰政典五曰刑典六曰事典是也左氏以宰周公为宰孔此葢亦然也】宋其称子何也未之辞也礼柩在堂上孤无外事今背殡而出防以宋子为无哀矣注欑木如椁涂之曰殡殷人殡于两楹之间周人殡于西阶之上宋殷后也音义【柩其救反礼记云在牀曰尸在棺曰柩背音佩欑木才官反本又作菆同】疏【释曰称宋子正也而云无哀者宋子非主伯所召而自防诸侯称子嫌称子合正无讥故责其背殡也晋襄背殡贬之称人此经不贬者宋襄虽背殡出防而子道不亏于理虽合小讥而文不可贬责其晋襄上无王命所召又非国事急重而自为戎首与敌交战非直于理合责于文亦当贬也其称子称侯之例具于桓十三年疏注释曰礼记檀弓云天子之殡也菆涂龙輴以椁郑云菆木周龙輴如椁而涂之也天子殡以輴车画辕为龙也彼説天子之礼故云龙輴则诸侯亦设輴而不画龙其用木欑之亦如椁故范云欑木如椁也檀弓又云夏后氏殡于东阶之上殷人殡于两楹之间周人殡于西阶之上是据所注之文也云宋殷后者欲见宋之殡亦从两楹之间】
　　秋七月乙酉伯姬卒
　　传内女也未适人不卒此何以卒也许嫁笄而字之死则以成人之丧治之注女子许嫁不为殇死则以成人之丧治之谓许嫁于诸侯尊同则服大功九月吉笄以象为之刻镂其首以为饰成人着之音义【笄古兮反殇式羊反着直略反】疏【释曰明内女有书卒之义故发首云内女也若其不然不嫌非内女也范氏别例云内女卒例有六有三卒亦有三卒者此云一也僖十六年鄫季姬二也成八年杞叔姬三也者荘四年纪伯姬三十年纪叔姬襄三十年宋共姬是也文十二年子叔姬不数之者与此伯姬同是未适人故总为一也注释曰丧服大功章云女子子之长殇曰何以大功未成人也年十九至十六为长殇十五至十二为中殇十一至八嵗为下殇七歳以下为无服之殇于其服也长殇中殇防成人一等下殇降成人二等又丧服传曰大功之殇中从上小功之殇中从下长殇中殇总言之者据大功以上也其殇之礼亦与成人有异故檀弓云周人以殷人之棺椁长殇以夏后氏之堲周中殇下殇以有虞氏之瓦棺无服之殇是也女子许嫁而笄犹男子之冠也故以成人之丧治之礼诸侯絶朞故许嫁于诸侯则服之若嫁与大夫则不服也礼姊妹与已之女同服齐衰若出嫁则为之降至大功九月礼意为降者取受我而厚之夫为之朞故我为之降计此伯姫未至夫家案曽子问云娶女有吉日而女死壻齐衰而吊既除之然则其夫不为之尽礼则皆不得为之降当亦服齐衰朞也而范注云服大功者总据出嫁者言之故云大功非谓此亦大功也或当女子在室公不为之服则卒亦不书今书之者以其许嫁故也夫虽不为终服公亦从出嫁之例降至大功也吉笄以象为之者诗云象服是宜毛传云尊者所以为饰故知用象也郑解象服与此异耳丧服女子许嫁服斩衰用箭笄齐衰则用榛笄丧既无饰故知吉笄有饰也镂刻其首者相传为然也】
　　九月戊辰诸侯盟于葵邱
