<!-- { "loadSidebar": true } -->
　　传其不言使焉何也注据四年天王使宰渠伯紏称使疏【注释曰此年天王使家父来聘五年天王使任叔之子来聘范不据之而远据四年宰渠伯纠者彼宰是官此公亦是官故也或亦随便而言无例矣】不正其以宗庙之大事即谋于我故弗与使也注时天子命祭公就鲁共卜择纪女可中后者便逆之不复反命音义【复扶又反】遂继事之辞也其曰遂逆王后故略之也注以其遂逆无礼故不书逆女而曰王后略谓不以礼称之疏【释曰依范氏略例凡有十九遂事亦有释之者亦有不释者此是例之首又天子大夫嫌与诸侯臣异故发继事之辞庄十九年公子结言遂云以轻事遂乎国重辟要盟也理在可知故省文也僖二十八年诸侯遂围许会温巳讫中间有事必恐不相继故发以明之曹伯襄遂防诸侯围许恐被释而遂与常例异故重发之僖四年遂伐楚恐华戎异故重发以同之宣元年楚子郑人侵陈遂侵宋嫌尊卑异故亦发之宣十八年归父遂奔齐嫌出奔不得同于继事故发之襄十二年季孙宿遂入郓嫌不受命与常例不同故发之自余不发者竝可知故也】或曰天子无外王命之则成矣注四海之濵莫非王臣王命纪女为后则已成王后不如诸侯入国乃称夫人或説是
　　九年春纪季姜归于京师注季姜桓王后书字者申父母之尊姜纪姓
　　传为之中者归之也注中谓关与婚事音义【中丁仲反】疏【释曰刘夏逆王后经不言归则是鲁不关与婚事而范氏略例云逆王后有二者以书逆王后皆由过鲁若鲁主婚而过我则言归若不主婚而过我则直言逆虽详略有异俱是过我故范以二例总之】
　　夏四月
　　秋七月
　　冬曹伯使其世子射姑来朝音义【射音亦麋氏本卽作亦朝直遥反】传朝不言使言使非正也使世子伉诸侯之礼而来朝曹伯失正矣诸侯相见曰朝以待人父之道待人之子以内为失正矣内失正曹伯失正世子可以巳矣则是故命也注父有争子则身不陷于不义射姑废曹伯之命可音义【伉苦浪反本又作亢争諌争之争】疏【释曰季姬使鄫子来朝复云非正者嫌妇人所使与父命子异故两见之使世子朝言非正者礼诸侯世子誓于天子摄其君则下其君一等未誓则以皮帛继子男此谓防同急趋王命者也今曹伯或有疾病虽阙朝鲁未是急事而使世子摄位来朝故云非正也公羊以为世子不合朝惟左氏以为得行朝礼】尸子曰夫巳多乎道注邵曰巳止也止曹伯使朝之命则曹伯不陷非礼之愆世子无茍从之咎鲁无失正之讥三者正则合道多矣音义【愆去防反】
　　十年春王正月庚申曹伯终生卒
　　传桓无王其曰王何也正终生之卒也注徐干曰与夷见弑恐正卒不明故复明之音义【复扶又反】疏【注释曰案范答薄氏之駮云曹伯亢诸侯之礼使世子行朝故于卒示讥则云正者谓正治其罪则与徐解不同而引其説者以徐干之説得通一家故引之范意仍与徐异或以范意权答薄氏故云讥曹伯若正説仍与徐同】
　　夏五月葬曹桓公
　　秋公会卫侯于桃丘弗遇注桃丘卫地桓弑逆之人出则有危故防皆月之卫侯不来无危故时
　　传弗遇者志不相得也弗内辞也注倡会者卫鲁至桃丘而卫不来故书弗遇以杀耻疏【释曰遇者志相得之名故此弗遇志不相得也弗内辞也者其寳鲁公弗被遇托言卫侯不遇故云弗内辞也注释曰以经书防故知倡防者卫托言卫侯不遇则若卫侯不防鲁公之接故云杀耻也】
　　冬十有二月丙午齐侯卫侯郑伯来战于郎注结日列陈则日例曰不日疑战也音义【陈直觐反】
　　传来战者前定之战也注先巳结期战音义【先蘓荐反】内不言战言战则败也注两敌故言战春秋不以外敌内书战则败不言其人以吾败也不言及者为内讳也音义【为于伪反】疏【释曰内不言战又发者公败宋师起例之始此战没公故重发例以明之也不言其人者谓不称公也不言及者谓不云及齐侯卫侯郑伯也与下十七年文同但观经立説故二处有异耳】
　　十有一年春正月齐人卫人郑人盟于恶曹注恶曹地阙
　　夏五月癸未郑伯寤生卒音义【寤吾故反】
　　秋七月葬郑庄公注庄公杀段失徳不葬而书葬者段不弟于王法当讨故不以杀亲亲贬之音义【弟下竝音悌又如字】疏【注释曰此据晋侯杀世子申生不言葬而发】
　　九月宋人执郑祭仲注祭氏仲名执大夫有罪者例时无罪者月此月者为下盟音义【祭侧界反为于伪反】疏【注释曰知仲名者以仲立恶黜正无善可褒故知仲名也云有罪者例时者庄十七年春齐人执郑詹经不书月曰以人执与之辞也是执有罪书时之文也言无罪者月者成十六年九月晋人执季孙行父舍之于苕丘彼虽为危书月亦是无罪之例也今祭仲有罪而经书月故注解之书月者为下盟耳案襄二十七年秋七月辛巳豹及诸侯之大夫盟于宋书日下云柔防宋公陈侯蔡叔盟于折不日者柔是大夫之未命者也不得同正大夫又下贵于士故虽得书名仍从卑者之盟不日之例也】
　　宋人者宋公也其曰人何也贬之也注恶其执人权臣废嫡立庶音义【恶乌路反嫡丁厯反】
　　突归于郑注突郑厉公昭公之弟庄公之子
　　曰突贱之也曰归易辞也注例曰归为善自某归次之此曰归易辞也然则归有二义不皆善矣突簒兄之位制命权臣则归无善音义【易以豉反下文及注同簒初患反】疏【注释曰成十六年曹伯归自京师云归为善注云谓直言归而不言其国即曹伯归自京师不言于曹是自某归次之注云若蔡季自陈归于蔡卫侯郑自楚复归于卫是据彼文则归为善今曰归易辞故觧之言归有二意善者谓之归易者亦谓之归也是称归有二突恶而称归是恶辞非善也】祭仲易其事权在祭仲也死君难臣道也今立恶而黜正恶祭仲也注易辞言废立在已音义【恶祭乌路反】
　　郑忽出奔卫注忽郑昭公
　　郑忽者世子忽也其名失国也注其名谓去世子而但称忽音义【去起吕反】疏【注释曰郑忽先君已葬而经不称世子者谷梁之意先君虽葬而嗣子未逾年亦宜称子即僖二十五年秋葬卫文公冬十有二月癸亥公防卫子莒庆盟于洮是也虽则逾年先君未葬亦不得成君故下十二年丙戌卫侯晋卒十三年卫惠公称侯而注云卫宣未葬而嗣子称侯以出其失礼明矣是也计郑忽父虽葬讫仍未逾年于例宜合称子但范以忽十五年归国称世子复归故于此决其去世子而但称怱也称谓与常例违者此年书名表其失国十五年称世子明其反正故与常例不同】
　　柔会宋公陈侯蔡叔盟于折注蔡叔蔡大夫名未命故不氏折某地音义【折之设反又时设反】
　　柔者何吾大夫之未命者也疏【释曰重发者隐不成为君不爵大夫故侠卒不氏今桓成为君而有不命大夫嫌有罪贬故明之】
　　公会宋公于夫钟注夫钟郕地音义【夫音扶麋氏本钟作童音钟】冬十有二月公会宋公于阚注阚鲁地音义【阚口暂反】十有二年春正月
　　夏六月壬寅公会纪侯莒子盟于曲池注曲池鲁地秋七月丁亥公会宋公燕人盟于谷丘注谷丘宋地音义【燕音烟国名】
　　八月壬辰陈侯跃卒注陈厉公也音义【跃余若反】
　　公会宋公于虚注虚宋地音义【虚如字又去鱼反】
　　冬十有一月公会宋公于龟注龟宋地
　　丙戌公会郑伯盟于武父注武父郑地音义【父音甫】丙戌卫侯晋卒
　　再称日决日义也注明二事皆当日也晋不正非日卒者也不正前见矣隠四年卫人立晋是也与齐小白义同音义【见贤徧反】疏【释曰决日者谓二事决宜书日故经两举日文也月则不然縦有两事合月但举一月以包之其有蒙日明者则亦不两举故范答薄氏云貜且之卒系于日食之下可知日是也注释曰纳入立皆簒隠四年书卫人立晋是不正前已见故今书日荘九年书齐小白入于齐是其恶巳见故僖十七年小白卒书日与此同也】
　　十有二月及郑师伐宋丁未战于宋
　　非与所与伐战也注非责不言与郑战耻不和也于伐与战败也内讳败举其可道者也注于伐宋而与郑战内败也战轻于败战可道而败不可道疏【释曰糜信云此解经书下日之意也非责也言责鲁反与其所与伐者战也谓还与郑战然则责其还与郑战于理是也言解经下日之意则非也何者十三年公防纪侯郑伯己巳云云战彼亦下日岂又是责鲁乎糜信之説非也盖责与人同伐反与之交战是危之道故经举战伐以责之既责鲁不显言与郑战者讳不和也】
　　十有三年春二月公会纪侯郑伯己巳及齐侯宋公卫侯燕人战齐师宋师卫师燕师败绩注徐邈曰僖九年曰礼柩在堂上孤无外事今卫宣未葬而嗣子称侯以出其失礼眀矣宋陈称子而卫称侯随其所以自称者而书之得失自见矣音义【柩其救反见贤徧反】疏【注释曰宋称子在僖九年陈称子在二十八年得失自见者彼二君称子是其得今卫恵称侯是其失也僖三十三年晋人及姜戎败秦师于殽云晋人者晋子也不正其释殡故贬之此卫侯亦释殡所以不贬者晋为大国不劳自战无故释殡自战故贬称人今卫侯初立须求好诸侯今从齐宋之命未是大过故讥而不贬讥者据经称侯即是足见其恶】
　　其言及者由内及之也其曰战者由外言之也注内不言战言战则败今鲁与纪郑同讨以有纪郑故可得言战疏【释曰言由内及之也者以文承纪郑之下恐非独内及故特言之又且下云其曰战者由外言之也是战从外称及是内辞欲分别二事故内外两举】战称人败称师重众也其不地于纪也注春秋战无不地即于纪战无为不地也郑君曰纪当为巳谓在鲁也字之误耳时在龙门城下之战迫近故不地疏【其不地于纪也者春秋考异邮云时战在鲁之龙门故何休难云在纪无为不地郑云纪当为己在龙门城下故不地何休注公羊亦云战鲁龙门兵攻城池耻之故不地是皆以纪为已非纪国也】
　　三月葬卫宣公
　　夏大水
　　秋七月
　　冬十月
　　十有四年春正月公会郑伯于曹
　　无冰
　　无冰时燠也注皆君不明去就政治舒缓之所致五行曰视之不明是谓不哲厥咎舒厥罚常燠音义【治直吏反哲陟列反一本作哲之列反燠于六反暖也下文同】疏【释曰旧解文无冰时燠也谓无冰书时燠暖也时字上读为句因即解成元年正月公即位二月葬宣公三月作丘甲无冰在其中不是谓无冰书月可知也此正月公防郑伯于曹下云无冰则正月者直为公防郑伯不为无冰何者无冰一时之事固当不得以月书也徐邈亦然今以为成元年云加之塞之辞也则无冰亦当蒙月也云无冰时燠也者谓今所以无冰者正由时燠也时字下读理亦足通注释曰徐邈云无冰者常阳之异此夫人淫泆阴为阳行之所致也何休注公羊亦然今范云皆君不明去就政治舒缓之所致则非独为夫人也盖为桓公闇于去就不逹是非外不能结好邻国内不能防制夫人又成乱助簒贪赂废祀以火攻人反与伐战此等皆是不明去就政教舒缓故又引洪范五行曰视之不明是谓不哲言人君愚闇察视不明是谓不昭哲也其咎过在于舒缓其天降谴罚常在时燠也】
　　夏五音义【夏五本或有月者非】
　　郑伯使其弟御来盟音义【御鱼吕反本亦作御左氏作语】
