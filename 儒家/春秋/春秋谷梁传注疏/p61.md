<!-- { "loadSidebar": true } -->
　　宋人执小邾子
　　夏蔡杀其大夫公孙姓公孙霍
　　晋人执戎蛮子赤归于楚
　　城西郛注郛郭也音义【郛音孚】
　　六月辛丑亳社灾注殷都于亳武王克纣而班列其社于诸侯以爲亡国之戒刘向曰灾亳社戒人君纵恣不能警戒之象疏【注释曰书序云汤始居亳从先王居孔注云契父帝喾都亳汤自商丘迁焉故曰从先王居又盘庚五迁将治亳殷是都亳之事】
　　亳社者亳之社也亳亡国也注亳卽殷也殷都于亳故因谓之亳社亡国之社以爲庙屏戒也注立亳之社于庙之外以爲屏蔽取其不得通天人君瞻之而致戒心疏【注释曰周礼建国之神位左宗庙右社稷彼谓天子诸侯之正社通霜露者周礼又云决隂事于亳社明不与正同处明一在西一在东故左氏曰间于而社爲公室辅是也】其屋亡国之社不得达上也注必爲之作屋不使上通天也缘有屋故言灾
　　秋八月甲寅滕子结卒
　　冬十有二月葬蔡昭公注不书弑君之贼而昭公书葬旣谓之盗若杀微贱小人不足録之疏【释曰诸侯时葬正也今书月者以明危亦见不葬而书葬者春秋贼不讨则不书葬若不书葬则见贼不讨今书葬者使若弑者实是盗微贱小人虽讨讫不足録】
　　葬滕顷公音义【顷音倾】
　　五年春城毗
　　夏齐侯伐宋
　　晋赵鞅帅师伐衞
　　秋九月癸酉齐侯杵臼卒音义【杵昌吕反】
　　冬叔还如齐
　　闰月葬齐景公
　　不正其闰也注闰月附月之余日丧事不数音义【数所主反】疏【注释曰案经书闰月葬者年若数闰则十三月故书闰月葬以见丧事亦不数之例】
　　六年春城邾瑕
　　晋赵鞅帅师伐鲜虞
　　呉伐陈
　　夏齐国夏及高张来奔
　　叔还会呉于柤音义【柤荘加反】
　　秋七月庚寅楚子轸卒音义【轸之忍反】
　　齐阳生入于齐齐陈乞弑其君荼注不日荼不正也音义【荼音舒又音徒一音丈加反】疏【注释曰隐三年八月庚辰宋公和卒传云诸侯日卒正也荼不日是不正也】
　　阳生入而弑其君以陈乞主之何也不以阳生君荼也其不以阳生君荼何也阳生正荼不正不正则其曰君何也荼虽不正已受命矣注已受命于景公而立故可言君入者内弗受也荼不正何用弗受以其受命可以言弗受也注先君已命立之于义可以拒之阳生其以国氏何也取国于荼也注何休曰卽不使阳生以荼爲君不当去公子见当国也又谷梁以爲国氏者取国于荼齐小白又不取国于子纠无乃近自相反乎郑君释之曰阳生簒国故不言公子不使君荼谓书陈乞弑君尔荼与小白其事相似荼弑乃后立小白立乃后弑虽然俱簒国而受国焉尔传曰齐小白入于齐恶之也阳生其以国氏何取国于荼也义适互相足又何自反乎子纠宜立而小白簒之非受国于子纠则将谁乎音义【去起吕反见贤遍反纠居黝反恶乌路反】疏【注释曰案上六年经书齐阳生入于齐齐陈乞弑其君荼传云阳生入而弑其君以陈乞主之何也不以阳生君荼也是荼弑之后阳生乃立案庄九年夏齐小白入于齐九月齐人取子纠杀之是小白立乃后杀也义适互相足者庄九年传云小白入于齐恶之则阳生入于齐亦恶之此年传云阳生其以国氏取国于荼也则小白以其国氏亦取国于子纠也以义推之适互相足故郑云子纠宜立而小白簒之非受国于子纠则将谁乎是也】
　　冬仲孙何忌帅师伐邾
　　宋向巢帅师伐曹
　　七年春宋皇瑗帅师侵郑音义【瑗于杳反】
　　晋魏曼多帅师侵衞音义【曼音万】
　　夏公会呉于缯音义【缯在陵反】
　　秋公伐邾八月己酉入邾以邾子益来
　　以者不以者也注夫诸侯有罪伯者虽执犹以归于京师鲁非霸主而擅相执録故日入以表恶之音义【擅市战反恶乌路反传及注同】疏【注释曰僖二十八年晋人执衞侯归之于京师传云归之于京师缓辞也断在京师也是衞侯有罪晋文伯者执之犹以归于京师之事案范例云僖二十八年三月丙午晋侯入曹执曹伯畀宋人传曰入者内弗受也日入恶入者也次恶则月据此日入与彼例同故知日入以表恶之】益之名恶也注恶其不能死社稷春秋有临天下之言焉注徐干曰临者抚有之也王者无外以天下爲家尽其有也疏【释曰此下三者皆以内外辞别之王者则以海内之辞言之卽僖二十八年天王狩于河阳传曰全天王之行也是也王者微弱则以外辞言之卽僖二十四年天王出居于郑传曰失天下也是也】有临一国之言焉注诸侯之临国亦得有之如王于天下疏【释曰此亦据内外言之若宣九年辛酉晋侯卒于扈传曰其地于外也其日未逾竟也旣以内外显地及日是以一国言之】有临一家之言焉注大夫临家犹诸侯临国疏【释曰家谓采地若文元年毛伯来锡公命定四年刘卷卒其毛刘皆采邑名大夫氏采爲家大夫称家是以一家言之也】其言来者有外鲁之辞焉注非己内有从外来者曰来今鲁侯身自以归而曰来是外之也疏【释曰凡言来者非己内有从外始来卽邾庶其以漆闾丘来奔是也今书鲁侯以邾子益来而文与庶其正同文切直者有外鲁侯之辞焉尔】
　　宋人围曹
　　冬郑驷帅师救曹
　　八年春王正月宋公入曹以曹伯阳归
　　呉伐我
　　夏齐人取讙及阐注宣元年传曰内不言取言取授之也以是爲赂齐此言取盖言赂也鲁前年伐邾以邾子益来益齐之甥也畏齐故赂之音义【阐尺善反】
　　恶内也音义【恶乌路反】
　　归邾子益于邾注畏齐故也
　　益之名失国也注于王法当絶故疏【释曰经书归邾子益于邾则益得国而云失国者邾益不能死难而从执辱于王法而言理当絶位鲁归之不得无罪故书益之名以明失国之故也】
　　秋七月
　　冬十有二月癸亥伯过卒音义【过音戈】
　　齐人归讙及阐注凯曰归邾子故亦还其赂
　　九年春王二月葬僖公
　　宋皇瑗帅师取郑师于雍丘注雍丘地也音义【雍于用反】取易辞也以师而易取郑病矣注以师之重而宋以易得之辞言之则郑师将劣矣疏【释曰凡书取皆易辞今以郑师之重而令宋以易得之辞言之郑之将帅微弱矣亡军之咎本由君不任其才故爲郑国病患】
　　夏楚人伐陈
　　秋宋公伐郑
　　冬十月
　　十年春王二月邾子益来奔
　　公会呉伐齐
　　三月戊戌齐侯阳生卒
　　夏宋人伐郑
　　晋赵鞅帅师侵齐
　　五月公至自伐齐注传例曰恶事不致公会夷狄伐齐之丧而致之何也庄六年公至自伐卫传曰不致则无以见公恶事之成也将宜从此之例音义【见贤遍反】疏【注释曰襄十年公会晋侯云云齐世子光会呉于祖传曰会夷狄不致恶事不致是也云传曰不致则无以见公恶事之成也者案庄公五年公会齐人云云伐卫注云纳惠公朔逆天王之命也六年公至自伐衞传曰恶事不致此其致何也不致则无用见公之恶事之成也是也此年二月公会呉伐齐之丧是恶事宜不致而致亦以见公恶事之成也】
　　葬齐悼公
　　衞公孟彄自齐归于衞音义【彄苦侯反】
　　薛伯夷卒
　　秋葬薛惠公
　　冬楚公子结帅师伐陈呉救陈
　　十有一年春齐国书帅师伐我
　　夏陈辕颇出奔郑音义【颇破何反】
　　五月公会呉伐齐甲戌齐国书帅师及呉战于艾陵齐师败绩获齐国书注与华元同义艾陵齐地音义【艾五盖仄】疏【注释曰宣二年宋华元帅师及郑公子归生帅师战于大棘宋师败绩获宋华元传曰获者不与之辞也言尽其众以救其将也以三军敌华元华元虽获不病也是与此同义】
　　秋七月辛酉滕子虞母卒
　　冬十有一月葬滕隐公
　　衞世叔齐出奔宋
　　十有二年春用田赋注古者九夫爲井十六井爲丘丘赋之法因其田财通共出马一匹牛三头今别其田及家财各出此赋言用者非所宜用音义【别如字又彼列反】疏【释曰古者一丘之田方十六井一百四十四夫军赋之法因其田财通出马一匹牛三头今乃分别其田及家财各令出此赋则一丘之田出马二匹牛六头故曰用田赋言非所宜用也谓之田赋者古者但赋其家财今又计田贡故曰田赋也注释曰案周礼小司徒职九夫爲井四井爲邑四邑爲丘四丘爲甸然则井方一里九夫邑方二里四井三十六夫丘方四里十六井百四十四夫甸方八里六十四井五百七十六夫军赋之法丘出马一匹牛三头甸出长毂一乘马四匹牛十二头甲士三人歩卒七十二人此甸八里据实出赋者言之其畔各加一里治沟洫者司马法成方十里出革车一乘者通计治沟洫者言之其实一也今指解经云用田赋者是丘之赋故云九夫爲井十六井爲丘也然经卽云用田赋而使丘民以成元年作丘甲民尽作甲则知此用田赋亦令一丘之民用田赋也宣十五年初税畆则计畆以税所税畆十畆税其一此则通公田什一而不畆计故彼言税而此言赋也凡丘赋之法因其民之所受公田什一及私家之财通融共出马一匹牛三头以一丘之民共出此赋以家财爲主故曰丘赋今又分别其所受公田各令出此马牛之赋故曰用田赋也论语曰哀公云二吾犹不足如之何其彻也卽此田财竝赋之验也】
　　古者公田什一用田赋非正也注古者五口之家受田百畆爲官田十畆是爲私得其什而官税其一故曰什一周谓之彻殷谓之助夏谓之贡其实一也皆通法也今乃弃中平之法而田财竝赋言其赋民甚矣音义【爲官于僞反税舒鋭反夏户雅反】疏【释曰凡受农田皆私田百畆公田十畆但由公田私田皆公家所受故总曰公田什一则以田之什一及家财而出马牛之赋是其正也今鲁用田与财各出马牛之赋非正也注释曰周礼小司徒云上地家七人可任也者家三人郑注曰一家男女七人以上则授之以上地所养者众也男女五人以下则授之以下地所养者寡也止以七六五爲率者有夫有妇然后爲家自二人以至于十人爲九等则七六五爲其中也老者一人其余彊弱相半此其大数也然则周礼七人五人六人三等范唯言五口之家受田百畆指下等言之其实六人七人亦受田百畆与周礼不异也爲官田十畆者受田百畆之外又受十畆以爲公田是爲私得其十而官税其一故汉书食货志井田一里是爲九夫八家共之各受私田百畆公田十畆是爲八百八十畆余二十畆爲庐舎则家得二畆半凡家授田一百十二畆半也今传言公田什一者举其全数据出税言之周谓之彻殷谓之助夏谓之贡其实一也者出孟子文彼云滕文公问爲国于孟子孟子对曰夏后氏五十而贡殷人七十而助周人百畆而彻其实皆什一是也然三代受畆悉皆什一则夫皆一百一十畆夏后政寛计其五十畆而贡五畆于公殷人计其七十畆而助十畆于公周人尽计一百一十畆而彻十畆于公彻者通也什一而税爲天下道法故诗云彻田爲粮是也皆通法者孟子云重之于尧舜大桀小桀轻之于尧舜大貊小貊什一而税颂声作则什一而税尧舜亦然是爲通法也贡起尧舜则古者公田什一是尧舜之时明此什一之法也范説不与先儒同其先儒皆云什一者十中税一耳】
　　夏五月甲辰孟子卒
