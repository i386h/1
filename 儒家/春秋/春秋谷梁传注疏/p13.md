<!-- { "loadSidebar": true } -->
　　诸侯之尊弟兄不得以属通其弟云者以其来我举其贵者也来盟前定也不日前定之盟不日注言信在前非结于今疏【释曰重发不以属通例者前弟年来聘令御来盟嫌不同故重发之此云前定之盟不日则成十一年已丑及却犨盟是后定可知也】孔子曰听远音者闻其疾而不闻其舒注疾谓激扬之声舒谓徐缓望远者察其貎而不察其形注貌姿体形容色立乎定哀以指隐桓隐桓之日远矣夏五疑也注孔子在于定哀之世而録隐桓之事故承阙文之疑不书月明皆实録音义【直専反】疏【注释曰言孔子承阙文之疑不止夏五一事故云皆也】
　　秋八月壬申御廪灾注御廪藏公所亲耕以奉粢盛之仓也内灾例日音义【廪力甚反】疏【注释曰御廪者藏公所亲耕之物御用于宗庙故谓之御廪祭义云古者天子为借千畆冕而朱纮躬秉耒诸侯为借百畆冕而青纮躬秉耒以事天地山川社稷先古是公所亲耕也内灾例日者成三年甲子新宫灾此云壬申御廪灾是例日也】
　　乙亥尝
　　御廪之灾不志注以其微疏【注释曰旧解云灾是大事尝亦不小而云微者周之八月夏之六月其六月之末容得立秋之节祭未足可书比之灾则为微当合举重而今竝书之者是未易灾之余可志而已见其不敬故兼志之如此解则云御廪之灾不志者谓不当兼志之也今以为微者直谓御麇灾也故徐邈云不足志是也徐又云而尝可也言可以尝可上属与范注违不得取之】此其志何也以为唯未易灾之余而尝可也志不敬也注郑嗣曰唯以未易灾之余而尝然后可志也用火焚之余以祭宗庙非人子所以尽其心力不敬之大也音义【尽津忍反】天子亲耕以共粢盛注天子亲耕其礼三推黍稷曰粢在器曰盛音义【共音恭一本作恭粢音咨推昌谁反一音他回反】疏【注释曰月令天子于孟春之月乃择元辰天子亲载来耜措之参保介之御间帅三公九卿诸侯大夫躬耕帝借天子三推公五推卿诸侯九推是其文也】王后亲蚕以共祭服注王后亲蚕齐戒躬桑夫人三缫遂班三宫朱缘黄以为黼黻文章服既成君服以祀之音义【齐侧皆反本亦作斋缫先刀反黼音甫亦作黼黻音弗俗作绂】疏【注释曰王后亲蚕齐戒躬桑月令文夫人三缫遂班三宫云云祭义文故彼云古者天子诸侯必有公桑蚕室近川而为之筑宫仞有三尺棘墙而外闭之及大昕之朝君皮弁素积卜三宫之夫人世妇之吉者使入蚕于蚕室奉种浴于川桑于公桑风戾以食之郑云大昕季春朔日之朝也诸侯夫人三宫半王后也又云及良日夫人缫三盆手遂布于三宫夫人世妇之吉者使缫遂朱緑之黄之以为黼黻文章服既成君服以祀先王先公敬之至也郑云三盆手者三淹也凡缫毎淹大总而手振之以出诸也是也】国非无良农工女也以为人之所尽事其祖祢不若以己所自亲者也注凯曰夫治人之道莫急于礼礼有五经莫重于祭祭者非物自外至者也由中出者身致其诚信然后可以交于神明祭之道也音义【祢乃礼反】疏【注释曰祭统文郑云五经者吉凶賔军嘉也莫重于祭谓以吉礼为首也大宗伯职曰以吉礼祀邦国之鬼神祗】何用见其未易灾之余而尝也曰甸粟而内之三宫三宫米而藏之御廪注甸甸师掌田之官也三宫三夫人也宗庙之礼君亲割夫人亲舂音义【见贤徧反甸徒荐反宫如字麋氏宫作官舂伤容反】疏【注释曰言甸粟知是掌田之官也礼王后六宫诸侯夫人三宫也故知三宫是三夫人宫也礼宗庙之礼君亲割夫人亲舂者文十三年文兼甸之事焉者纳粟者甸师而夫人亲舂是兼之也】夫尝必有兼甸之事焉注夫人亲舂是兼甸之事音义【甸如字一本作旬十日为旬注亦然】壬申御廪灾乙亥尝以为未易灾之余而尝也注郑嗣曰壬申乙亥相去四日言用日至少而功多明未足及易而尝
　　冬十有二月丁巳齐侯禄父卒
　　宋人以齐人蔡人卫人陈人伐郑
　　以者不以者也民者君之本也使人以其死非正也注不以者谓本非所得制今得以之也刺四国使宋専用其师轻民命也音义【刺七赐反】
　　十有五年春二月天王使家父来求车
　　古者诸侯时献于天子以其国之所有故有辞让而无征求求车非礼也求金甚矣注文九年毛伯来求金疏【释曰求赙求金竝发者以所求不同故各发之不云求赙甚而云求金甚者丧事有赙但求之非礼金非丧所供故以为甚】
　　三月乙未天王崩注桓王
　　夏四月己巳葬齐僖公
　　五月郑伯突出奔蔡
　　讥夺正也注礼诸侯不生名今名突以讥之
　　郑世子忽复归于郑
　　反正也疏【释曰反正也者释其称世子也】
　　许叔入于许注例曰大夫出奔反以好曰归以恶曰入疏【注释曰庄九年文】
　　许叔许之贵者也莫宜乎许叔其曰入何也其归之道非所以归也注泰曰许国之贵莫过许叔叔之宜立又无与二而进无王命退非父授故不书曰归同之恶入
　　公会齐侯于蒿音义【蒿左氏作艾公羊作鄗】
　　邾人牟人葛人来朝注何休曰桓公行恶而三人俱朝事之三人为众众足责故夷狄之音义【行下孟反又如字】秋九月郑伯突入于栎注栎郑邑也突不正书入明不当受音义【栎力狄反】疏【注释曰案齐小白入于齐曰以恶曰入卫侯朔入卫曰入者内弗受也盖旧为国君而入者则是内不受若卫侯朔入于卫郑伯突入于栎是也公子不正取国者则是以恶故曰入若许叔入于许齐小白入于齐是也观范之注其事必然但旧无此解不敢輙定或当以恶入者即内不当受文互举之其实不异理亦通耳】
　　冬十有一月公会宋公卫侯陈侯于袲伐郑注袲宋地音义【襄昌氏反】
　　地而后伐疑辞也非其疑也注郑突欲簒国伐而正之义也不应疑故责之
　　十有六年春正月公会宋公蔡侯卫侯于曹
　　夏四月公会宋公卫侯陈侯蔡侯伐郑注蔡常在卫上今序陈下盖后至疏【注释曰桓五年蔡人卫人陈人从王伐郑此春公防宋公蔡侯卫侯于曹是蔡常在卫上今在下故知后至】
　　秋七月公至自伐郑
　　桓无会其致何也危之也注桓公再助簒伐正危殆之甚喜得全归故致之疏【注释曰公与诸侯此年为突伐郑前年虽为忽讨突疑而不用心亦是其助故云再助也范答薄氏駮云明桓伐突非本心故言再助是也范必知前年为忽伐郑而此年为突伐郑者以前年责其疑若是伐嫡而疑则不足可责明是为忽讨突也此年云桓无防其致何也危之也若是助嫡则不须云危故知是助突讨忽也】
　　冬城向音义【向舒亮反】
　　十有一月卫侯朔出奔齐注朔恵公名
　　朔之名恶也天子召而不往也疏【释曰不云失地而言恶者以朔不奉王命重于失地故直言恶也】
　　十有七年春正月丙辰公会齐侯纪侯盟于黄注黄齐地
　　二月丙午公及邾仪父盟于趡注趡鲁地音义【趡翠轨反】夏五月丙午及齐师战于郎音义【战于郎左氏作于奚】
　　内讳败举其可道者也注败耻大战耻小不言其人以吾败也注言人则微者败于微者其耻又甚故言师不言及之者为内讳也注及当有人公亲帅之耻有不可言音义【为于伪反】疏【注释曰知非卿帅而言公者春秋之义唯有亲尊讳不为卿讳又云为内讳则是公可知】
　　六月丁丑蔡侯封人卒
　　秋入月蔡季自陈归于蔡
　　蔡季蔡之贵者也自陈陈有奉焉尔注陈以力助
　　癸巳葬蔡桓侯注徐邈曰葬者臣子之事故书葬皆以公配諡此称侯盖蔡臣子失礼故即其所称以示过疏【释曰何休云蔡季贤而桓侯不能用故抑之杜预云疑谬误范以为臣子失礼称侯即就其所称以示过三无文各以意説】
　　及宋人卫人伐邾
　　冬十月朔日有食之
　　言朔不言日食既朔也注既尽也尽朔一日至明日乃食是月二日食也疏【注释曰知二日者以云食既朔也言食尽朔是二日明矣】
　　十有八年春王正月公会齐侯于泺注此年书王以王法终治桓之事音义【泺力沃反又音洛旧音匹沃反】公与夫人姜氏遂如齐注公本与夫人俱行至泺公与齐侯行防礼故先书防泺既会而相随至齐故曰遂遂继事之辞他皆放此
　　泺之会不言及夫人何也注据夫人实在当言公及夫人姜氏防齐侯于泺疏【注释曰决僖公十一年公及夫人姜氏会齐侯于阳谷是也公羊以为此不言及夫人外公也左氏无正文或当以公男女无别故不言及竝与谷梁异】以夫人之伉弗称数也注泺之防夫人骄伉不可言及故舍而弗数今书遂如齐欲录其致变之由故不可以不书实骄伉而不制故不言及音义【伉本又作亢苦浪反数色户反注同舍音舍】
　　夏四月丙子公薨于齐注夫人与齐谋杀之不书讳也鲁公薨正与不正皆日所以别内外也音义【别彼列反】其地于外也薨称公举上也注公五等之上疏【释曰据隠闵不地故决之也其外诸侯之卒皆不言公尊内故举五等之上也】
　　丁酉公之丧至自齐
　　秋七月
　　冬十有二月己丑葬我君桓公
　　葬我君接上下也注言我君举国上下之辞疏【释曰公者臣子之称也我君者接及举国上下之辞】君弑贼不讨不书葬此其言葬何也注据隠公不书葬不责逾国而讨于是也注礼君父之雠不与共戴天而曰不责逾国而讨于是者时齐强大非己所讨君子即而恕之以申臣子之恩疏【释曰不责其讨而讥其狩于郜者齐鲁大小不敌故恕而免之公虽不能报理当絶交而与之同狩故讥之也】桓公葬而后举諡諡所以成徳也于卒事乎加之矣注諡者行之迹所以表徳人之终卒事毕于葬故于葬定称号也昔武王崩周公制諡法大行受大名小行受小名所以劝善而惩恶礼天子崩称天命以諡之诸侯薨天子諡之卿大夫卒受諡于其君音义【行下孟反称尺证反】疏【注释曰以左无骇卒羽父请諡于隠公是大夫諡诸侯赐之诸侯既上有王者故知天子赐之礼记云天子称天以诔之又公羊説天子諡于南郊在天子上者唯天耳故知称天命以諡】知者虑义者行仁者守有此三者备然后可以会矣注桓无此三者而出防大国所以见杀音义【知音智守如字又音狩】疏【释曰复发者隠公表防戎之危此明桓公见杀之事故重发之也】

　　春秋谷梁注疏卷四
　　春秋谷梁注疏卷四考证
　　春正月己卯烝志不时也○【臣召南】按杜注左曰此夏之仲冬非为过时而书者为下五月复烝见凟也谷梁于此曰志不时于夏五月丁丑烝曰志不敬义不同
　　公防卫侯于桃丘弗遇弗内辞也注故书弗遇以杀耻○【臣召南】按何注公羊云时实桓公欲要见卫侯卫侯不肯见公以非礼动见拒有耻故讳使若会而不相遇若移此以疏谷梁杀耻之意更明
　　葬郑庄公注庄公杀叚失徳不葬而书葬者段不弟于王法当讨故不以杀亲亲贬之○【臣召南】按经书葬无义例鲁使往会其葬即书葬耳不然郑寤生拒抗天王罪大恶极岂宜不见贬絶而且举其諡乎哉范注云云附会之论也晋献公不言葬鲁自未尝遣使往会岂以杀申生故耶疏亦附防
