<!-- { "loadSidebar": true } -->
　　其不言姜以其杀二子贬之也注二子子般闵公或曰爲齐桓讳杀同姓也音义【爲于僞反】疏【释曰计夫人于齐桓非是姑姊即是妹侄而直云同姓者以夫人失母之道杀子外奔齐桓讨之信得其罪既疏而逺之托言同姓】
　　二年春王正月城楚丘
　　楚丘者何衞邑也国而曰城此邑也其曰城何也注据元年齐师宋师曹师城郉郉国也封衞也注闵二年狄入衞遂灭则其不言城衞何也衞未迁也其不言衞之迁焉何也注据元年郉迁于夷仪言迁也不与齐侯专封也其言城之者专辞也故非天子不得专封诸侯诸侯不得专封诸侯虽通其仁以义而不与也注存衞是桓之仁故通令城楚丘义不可以专封故不言迁衞音义【令力呈反】故曰仁不胜道注仁谓存亡国道谓上下之礼疏【释曰楚丘何嫌非衞而传言者以无迁衞之文故发之也传知是衞者以诗云作于楚宫故知之也此云不言迁不与齐侯专封而元年城郉美齐侯之功者彼郉迁之后始城则城者脩旧之辞非始立之称故可以美于齐桓今衞国已灭始城楚丘而国未迁经先言城后言迁则是齐桓城而迁之故不与专封也然城郑虎牢是邑知楚丘非邑者诗称楚宫明知非邑也】
　　夏五月辛巳葬我小君哀姜
　　虞师晋师灭夏阳
　　非国而曰灭重夏阳也虞无师其曰师何也以其先晋不可以不言师也注人不得居师上贵贱之序音义【夏戸雅反左氏作下阳先苏荐反下文及注同】疏【释曰此云非国而曰灭重夏阳也昭十三年吴灭州来亦言灭者虞虢之灭由于夏阳之亡州来楚之大都而呉灭之令楚国稍弱入郢之兆由灭州来所致故竝书灭小国无师传三发之者竝是小国不合言师燕为败而重众故得言师曹言师者明其是君也虞言师者表其先晋也以其言师不同各举备文耳】其先晋何也注据小不先大爲主乎灭夏阳也夏阳者虞虢之塞邑也注其地险要故二国以为塞邑音义【塞苏代反注同】灭夏阳而虞虢举矣虞之为主乎灭夏阳何也晋献公欲伐虢荀息曰君何不以屈产之乘垂棘之璧而借道乎虞也注荀息晋大夫屈邑产骏马垂棘出良璧音义【屈其勿反又君勿反地名也乘绳证反骏音俊借子夜反及下不借而借皆同】疏【释曰徐邈云举犹拔也言晋灭夏阳则虞虢自此而拔也】公曰此晋国之寳也如受吾币而不借吾道则如之何荀息曰此小国之所以事大国也注此谓璧马之属疏【释曰玉有美恶出处不同周有蓝田楚有和氏宋有结绿晋有垂棘各是国之贵物故云国之寳也】彼不借吾道必不敢受吾币如受吾币而借吾道则是我取之中府而藏之外府取之中厩而置之外厩也公曰宫之竒存焉注宫之竒虞之贤大夫音义【厩音救竒其宜反】必不使受之也荀息曰宫之竒之为人也逹心而懦注懦弱音义【懦乃乱反又乃卧反】又少长于君逹心则其言略注明逹之人言则举纲领要不言提其耳则愚者不悟音义【少诗召反下同长丁丈反提徒兮反本作题音同】懦则不能彊谏少长于君则君轻之且夫玩好在耳目之前而患在一国之后此中知以上乃能虑之臣料虞君中知以下也公遂借道而伐虢宫之竒谏曰晋国之使者其辞卑而币重必不便于虞虞公弗听遂受其币而借之道宫之竒谏曰语曰唇亡则齿寒其斯之谓与注语谚言也音义【彊其良反又其丈反好呼报反知音智下同上时掌反料力雕反又力吊反使所吏反便婢靣反与音余谚音彦】疏【释曰论语云中人以上可以语上今虞君中知以下则近愚故不能逺虑也】挈其妻子以奔曹音义【挈去结反】献公亡虢五年而后举虞疏【谓僖五年也】荀息牵马操璧而前曰璧则犹是也而马齿加长矣注犹是言如故音义【操七刀反长丁丈反】
　　秋九月齐侯宋公江人黄人盟于贯注贯宋地音义【贯古乱反】
　　贯之盟不期而至者江人黄人也江人黄人者逺国之辞也中国称齐宋逺国称江黄以为诸侯皆来至也疏【释曰公羊传曰江人黄人者何逺国之辞也逺国至矣则中国曷为独言齐宋至尔大国言齐宋逺国言江黄则其余为莫敢不至也何休云晋楚大于宋不序晋楚而言齐宋者时实晋楚之君不至但君子成人之美故褒益以为徧至之辞所以奨大覇功而勉盛徳也事或然矣鲁虽复非大春秋以鲁为主鲁若为防必书公但鲁亦不至故不书之或以为鲁公亦在举大以包之故不得以鲁为主耳】
　　冬十月不雨
　　不雨者勤雨也注言不雨是欲得雨之心勤也明君之恤民音义【勤如字麋氏音觐后年同】
　　楚人侵郑
　　三年春王正月不雨
　　不雨者勤雨也
　　夏四月不雨注一时不雨则书首月不言旱不为灾传一时言不雨者闵雨也注经一时辄言不雨忧民之至闵忧也疏【释曰此传云一时言不雨者据文二年自十二月不雨至于秋七月彼传云歴时而言不雨文不忧雨也此僖公忧雨故时时别书之】闵雨者有志乎民者也
　　徐人取舒
　　六月雨
　　雨云者喜雨也喜雨者有志乎民者也疏【释曰春秋上下时雨不书非常乃録今辄书六月雨者欲明僖公得雨则心喜故也心喜是于民情深故特録之】
　　秋齐侯宋公江人黄人防于阳谷注阳谷齐地
　　阳谷之防桓公委端搢笏而朝诸侯注委委貌之冠也端端之服搢插也笏以记事者也所谓衣裳之防音义【搢音进又音箭笏音忽朝直遥反插楚洽反】诸侯皆谕乎桓公之志疏【释曰桓防多矣独此言委端搢笏皆谕乎桓公之志者以此防最大又以四教令于诸侯其诸侯皆晓谕桓公之志不须盟誓故传详其事也其四教者公羊传云无鄣谷无贮粟无易树子无以妾为妻是也云委端搢笏者谓防时服此服以朝诸侯也谓委端者郊特牲云委貌周道也章甫殷道也母追夏后氏之道也又论语云羔裘冠不以吊郑云冠委貌诸侯视朝之服是委者委貌之冠也论语又云端章甫愿为小相焉郑云端端也衣端冠章甫诸侯日视朝之服又士冠礼云主人冠朝服在朝君臣同服是端诸侯视朝之服王肃云端委者端之衣委貌之冠故范亦同之谓之端者其色而制正幅无杀故谓之端桓公防诸侯因使诸侯朝已故服朝服也笏者玉藻云天子以球玉诸侯以象大夫以鱼须文竹士竹本象可也其长短则天子三尺诸侯以下二尺有六寸也注释曰传称衣裳之防十有一今此注特言所谓衣裳之防者以传有其文故注因显之不谓直此防是衣裳也】
　　冬公子季友如齐莅盟注传例曰莅位也内之前定之盟谓之莅外之前定之盟谓之来音义【莅音利又音类】疏【注释曰昭七年传文】
　　莅者位也注盟誓之言素定今但往其位而盟其不日前定也不言及者以国与之也不言其人亦以国与之也疏【释曰旧解此传是外内之通例不据此一文而已不言及者以国与之也谓若外国之来盟及鲁人往盟经直举外来为文不言及者欲见以国与之也故举国为主即宣七年衞侯使孙良夫来盟此公子季友如齐莅盟是也不言其人亦以国与之也者谓不言来盟之类经虽言及而不书鲁之主名者亦见举国与之即成三年丙午及荀庚盟是也不言外及者经无故也麋信徐邈竝据当文解之理亦通也但据成三年传注则不得以当文解之故今从旧説耳】
　　楚人伐郑
　　四年春王正月公防齐侯宋公陈侯衞侯郑伯许男曹伯侵蔡蔡溃注传例曰侵时而此月盖为溃音义【溃戸内反为于伪反下为退同】疏【注释曰侵无月例例时今桓公知所侵而经书月故知为溃也文三年沈溃书月是其例也莒溃书日者恶大夫之叛故谨而日之】
　　溃之为言上下不相得也注君臣不和而自溃散侵浅事也侵蔡而蔡溃以桓公为知所侵也注责得其罪故裁侵而溃不土其地不分其民明正也疏【释曰侵者拘人民而谓之浅者对伐为浅也又传云不分其民是拘之而不取亦是浅之义此本意言桓公不深暴于蔡才侵之而即溃故因发浅例左氏无钟鼔曰侵此传称拘人民或当掩其不备亦未声钟鼓也论语称齐桓公正而不谲指谓伐楚此侵蔡亦言正者伐楚是责正事大故马郑指之其实侵蔡不土其地不分其民亦是正事故言正也】
　　遂伐楚次于陉注楚彊齐欲绥之以德故不速进而次于陉陉楚地音义【陉音刑】
　　遂继事也次止也疏【释曰次有二种有所畏之次即齐师宋师次于郎传曰畏我是也有非所畏之次即此次于陉传曰次止也是】
　　夏许男新臣卒注十四年冬蔡侯卒传曰诸侯时卒恶之也宣九年辛酉晋侯黒臀卒于扈传曰其地于外也其日未逾竟也然则新臣卒于楚故不日耳非恶也音义【恶乌路反下同臀徒门反】疏【注释曰宋公和卒曰诸侯日卒正也则日卒由正不由善恶蔡侯卒曰时卒恶也则似不日卒由善恶不由正者凡诸侯虽则正卒有恶者亦不得书日成十五年夏六月宋公固卒僖二十四年冬晋侯夷吾卒十四年冬蔡侯卒是也身既是庶虽则无恶亦不得书日故云日卒正也明不日是不正昭十四年八月莒子去疾卒定十四年夏五月吴子光卒襄十八年冬十月曹伯负刍卒是也日卒有二义故传两明之是诸侯正而无恶纵在外在内竝书日不正无恶则书月但有大恶不问正与不正皆时也宋共公卒书月者彼为葬日表其违例故不得书时也推例言之则此许男新臣亦是不正也故范直以非恶解之不云正与不正又昭二十三年夏六月蔡侯东国卒于楚范云不日在外也则此新臣亦不正故不书日襄二十六年八月壬午许男甯卒于楚彼亦在外而书日则甯是正可知也然则庶子逾竟未逾竟竝皆不日嫡子在外在内竝皆书日则新臣由不正而不书日注云卒于楚故不日者以新臣非直不正又兼在外传例云其日未逾竟故顺文书之其实由正与不正不论在外在内也其襄公二十六年传注云在外已显者彼甯实是正经言于楚则在外之文已显必不须去日故亦顺传文言之必知由正不正不由在外在内者宣九年范注云诸侯正卒则日不正则不日而云未逾竟者恐后人谓操扈是国故发传日未逾竟是也知新臣无罪者以薨于朝防乃有王事之功明无罪或以为许男新臣亦正也但为卒于楚故不日许男甯卒于楚书日者以新臣卒无于楚之文故去日以见在外而卒也许男甯经有在外之文故书日以明其正晋侯黒臀卒于扈是正未逾竟故亦书日与许男异故范以为其日未逾竟者表其非国不择日与不日范氏之注上下多违纵使两解仍有僻谬故竝存之以遗来哲】
　　诸侯死于国不地死于外地死于师何为不地注据宣九年晋侯黑臀卒于扈地疏【注释曰不据曹伯负刍卒于师者师与地异上云伐楚次于陉则许男卒于陉可知卒当有地而不地故注以地决之曹伯围齐未退即在师而卒故云卒于师是师与地异故不据曹伯也】内桓师也注齐桓威德洽着诸侯安之虽卒于外与其在国同
　　楚屈完来盟于师盟于召陵注屈完来如陉师盟齐桓以其服义为退一舍次于召陵而与之盟召陵楚地音义【召上照反】疏【注释曰知一舎者古者师行毎舎三十里上云屈完来盟于师下即云盟于召陵知非大逺故云一舎宣十五年左传华元谓子反曰去我三十里唯命是听亦其证也】
