<!-- { "loadSidebar": true } -->
　　钦定四库全书　　　　　　经部五
　　春秋谷梁注疏　　　　　春秋类
　　提要
　　【臣】等谨按春秋谷梁注疏二十卷晋范集解唐杨士勋疏其则士勋疏称谷梁子名俶字元始一名赤亦受经于子夏为经作则当为谷梁之所自作徐彦公羊疏又称公羊髙五世相授至胡母生乃着竹帛题其亲师故曰公羊谷梁亦是着竹帛者题其亲师故曰谷梁则当为其学者所作按公羊定公即位一条引子沈子曰何休解诂以为后师【按此注在隠公十一年所引子沈子条下】此定公即位一条亦称沈子曰公羊谷梁既同师子夏不应及见后师又初献六羽一条称谷梁子曰既谷梁所作不应自引己说且此条又引尸子曰尸佼为商鞅之师鞅既诛佼逃于蜀其人亦在谷梁后不应预为引据疑徐彦之言为得其实但谁着于竹帛则不可考耳汉书艺文志载公羊谷梁二家经十一卷亦各十一巻则经初亦别编范集解乃并经注之疑即之所合定公元年春王三月一条传于春王二字之下以三月别属下文颇疑其割裂然考刘向说苑称文王似元年武王似春王周公似正月向受谷梁春秋知谷梁经文以春王二字别为一节故向有此读至公观鱼于棠一条葬桓王一条杞伯来逆叔姬之丧以归一条曹伯庐卒于师一条天王杀其弟佞夫一条皆冠以传曰字惟桓公一条与左合余皆不知所引何疑以附经之时毎条皆冠以曰字如郑元王弼之易有彖曰象曰之例后冩者删之此五条其削除未尽者也注本十二巻以兼载门生故吏子弟之说各列其名故曰集解晋书本称此书为世所重既而徐邈复为之注世亦称之今考书中乃多引邈注未详其故又自序有商畧名例之句疏称别有略例十余条此本不载然注中时有例曰字或士勋割裂其文散入注疏中欤士勋始末不可考孔頴逹左传正义序称与故四门博士杨士勋参定则亦贞观中人其书不及頴逹书之赅洽然诸儒言左者多言公谷者少既乏凭藉之资又左成于众手此书出于一人复鲜佐助之力详略殊观固其冝也其疏长狄眉见于轼一条连缀于身横九亩句下与注相离盖邢昺刋正之时又多失其原第亦不尽士勋之旧矣乾隆四十二年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　钦定四库全书
　　春秋谷梁传序
　　晋范甯撰　唐陆德明音义　杨士勋疏
　　疏【释曰此题诸本文多不同晋宋古文多云春秋谷梁传序俗本亦有直云谷梁传序者然春秋是此书之大名传之解经随事则释亦既经传共文题名不可单举又此序末云名曰春秋谷梁传集解故今依上题焉此序大畧凡有三段第一段自周道衰陵尽莫善于春秋释仲尼修春秋所由及始隐终麟之意夫圣哲在上动必合宜而直臣良史克施有政故能使善人劝焉淫人惧焉洎乎周徳既衰彝伦失序居上者无所惩艾处下者信意爱憎致令九有之存唯祭与号八表之俗或狄或戎故仲尼就太师而正雅颂因鲁史而修春秋其始隐终麟范自具焉第二自春秋之传有三尽君子之于春秋没身而已释三传所起及是非得失仲尼卒而微言絶秦正起而书记亡其春秋之书异端竞起遂有邹氏夹氏左氏公羊谷梁五家之传邹氏夹氏口说无文师既不传道亦寻废左氏者左丘明与圣同耻恐诸弟子各安其意为经作传故曰左氏其之者有张苍贾谊张禹翟方进贾逵服防之徒汉武帝置五经博士左氏不得立于学官至平帝时王莽辅政方始得立公羊子名髙齐人受经于子夏故孝经说云春秋属商是也为经作传故曰公羊传其传之者有胡母子都董仲舒严彭祖之类其道盛于汉武帝谷梁子名俶字元始鲁人一名赤受经于子夏为经作故曰谷梁传谷梁传孙卿孙卿传鲁人申公申公传博士江公其后鲁人荣广善谷梁又传蔡千秋汉宣帝好谷梁擢千秋为郎由是谷梁之传大行于世然则三家之传是非无取自汉以来废兴由于好恶而已故郑六艺论云左氏善于礼公羊善于谶谷梁善于经是先儒同遵之义也言左氏善于礼者谓朝聘防盟祭祀田猎之属不违周典是也公羊善于谶者谓黜周王鲁及龙门之战等是也谷梁善于经者谓大夫曰卒讳莫如深之类是也其三是非序文自具第三自升平之末尽谷梁传集解释已注述之意并序集解之人案晋书范甯字武子顺阳县人为豫章太守父名汪长子名泰字伯伦中子名雍字仲伦小子名凯字季伦其从弟则注云邵曰是也言先君则父汪是也以传谷梁者虽多妄引三辞理典据不足可观故与门徒商畧名例博示同异也所云名例者即范氏所据别为畧例一百余条是也其春秋及经传之名在后别释谓之序者序述经传之防并明已注作之意也】
