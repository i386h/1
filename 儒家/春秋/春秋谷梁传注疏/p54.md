<!-- { "loadSidebar": true } -->
　　传君在祭乐之中闻大夫之丧则去乐卒事礼也注祭乐者君在庙中祭作乐疏【释曰礼则不疑而曰有变以闻可乎似有嫌嫌则非礼非礼何以言礼也解云祭祀重礼国之大事一物不具则为失所以卿佐之卒而阙先君之乐而不止祭嫌有失礼释之复言可乎问言礼意】君在祭乐之中大夫有变以闻可乎注变谓死丧大夫国体也注君之卿佐是谓股肱故曰国体古之人重死君命无所不通注死者不可复生重莫大焉是以君虽在祭乐之中大夫死以闻可也音义【复扶又反】疏【释曰解命告也大夫与君一体情无疑二祭祀虽重以卒告君君当哀其丧而止祭不得以轻废重故死可以闻也】
　　夏蔡朝吴出奔郑注朝吴蔡大夫
　　六月丁巳朔日有食之
　　秋晋荀吴帅师伐鲜虞
　　冬公如晋
　　十有六年春齐侯伐徐
　　楚子诱戎蛮子杀之注楚子不名戎蛮子非中国故夏公至自晋
　　秋八月己亥晋侯夷卒
　　九月大雩
　　季孙意如如晋注【释曰何以在葬上解云有夲末事书前后文不得同】
　　冬十月葬晋昭公
　　十有七年春小邾子来朝音义【朝直遥反】
　　夏六月甲戌朔日有食之
　　秋郯子来朝
　　八月晋荀吴帅师灭陆浑戎注灭夷狄时潞子婴儿贤则日此月者盖亦有殊于常戎
　　冬有星孛于大辰音义【孛蒲内反夲又作茀音佩】
　　传一有一亡曰有于大辰者滥于大辰也注刘向曰大辰者大火也不曰孛于大火而曰大辰者谓滥于苍龙之体不独加大火
　　楚人及吴战于长岸注长岸楚地
　　传两夷狄曰败注夷狄不能结日成陈故曰败于越败吴于檇李是也音义【败必迈反下文及注同陈直刅反檇音醉】中国与夷狄亦曰败注晋荀吴败狄于大卤是也楚人及吴战于长岸进楚子故曰战疏【释曰何嫌以发解战言及所以别客主不施直不言及或在上或在下案宋襄伐齐云及在上所以恶宋襄宣十二年邲之战楚言及在下所以不恶楚者据无罪言之直用兵得理则客直今楚称及而在上与邲战之义反嫌恶楚而善吴吴以伯举有辞序上称及以罪楚今两夷言战有违常例二国曲直得失未分故须起例以明之】
　　十有八年春王三月曹伯须卒
　　夏五月壬午宋衞陈郑灾
　　传其志以同日也其日亦以同日也或曰人有谓郑子产曰某日有灾子产曰天者神子恶知之是人也同日为四国灾也音义【恶音乌】疏【释曰二文释何解襄九年宋灾传曰故宋也明宋灾得书之由然则宋常録三国事非常也故传曰同日也解卫陈郑得书之意以此故复问外灾不日之义见同日故不得不两文释之郑子产之言明天时人事报应有验重其同日故经书其文传载其事刘向以为宋陈王者之后衞郑周之同姓时景王老刘子单子事王猛召氏尹氏立王子朝朝楚之出也及宋衞陈郑皆外附于楚无尊周室之心后三年崩王室乱故天灾四国若曰不救周反从楚废世子立不正以害王室明以同辜】
　　六月邾人入鄅音义【鄅音禹又音矩】
　　秋葬曹平公
　　冬许迁于白羽注白羽许地
　　十有九年春宋公伐邾
　　夏五月戊辰许世子止弑其君买
　　传日弑正卒也注蔡世子般实弑父故以比之夷狄而不书日止弑而日知不弑止不弑则买正卒也正卒则止不弑也不弑而曰弑责止也注责止不尝药疏【释曰责止则实实文不可虚加而复书葬以赦何解止进药之罪不由于医罪连于许君故书弑责止止实不弑宜书葬以赦之春秋子弑父皆非子失敎训之道独于此见之何有义而然因其可责而责之若商臣蔡般之流行同禽兽不得为小人非可责之限故传详例于此】止曰我与夫弑者不立乎其位以与其弟虺注止自责曰我与弑父之人同罪于是致君位于弟音义【与夫音豫又如字下音扶虺许鬼反】哭泣歠飦粥嗌不容粒注嗌喉也音义【歠昌悦反又常悦反飦之然反又居言反粥也粥之六反嗌音益咽喉也粒音立】未逾年而死故君子即止自责而责之也注就其有自责心故以备礼责之
　　己卯地震
　　秋齐髙发帅师伐莒
　　冬葬许悼公
　　传日卒时葬不使止为弑父也曰子旣生不免乎水火母之罪也羁贯成童不就师傅父之罪也注羁贯谓交午翦发以为饰成童八嵗以上音义【羁又作防贯古乱反上时掌反】就师学问无方心志不通身之罪也心志既通而名誉不闻友之罪也名誉既闻有司不举有司之罪也有司举之王者不用王者之过也注不敢罪上故言过许世子不知尝药累及许君也注许君不授子以师傅使不识尝药之义故累及之音义【累劣伪反】
　　二十年春王正月
　　夏曹公孙会自梦出奔宋音义【梦无工反又亡忠反又亡弄反夲或作蔑左氏作鄸】
　　传自梦者专乎梦也注能专制梦曹无大夫其曰公孙何也言其以贵取之而不以叛也注会以公孙之贵而得梦既而不以之叛明曹君无道致令其奔非防之罪故书公孙以善之音义【令力呈反】疏【释曰再发传者何解前崇曹羁之杀此重公孙之奔奔杀异辞而同例发明明其俱贤而得书明小国无大夫也】
　　秋盗杀衞侯之兄辄音义【辄如字或云音近絷左氏作絷】
　　传盗贱也其曰兄母兄也目衞侯防侯累也注凯曰诸侯之尊弟兄不得以属通经不书衞公子而目言衞侯之兄者恶其不能保防其兄乃为盗所杀故称至贱杀至贵音义【恶其乌路反】疏【释曰复发传何解杀大夫称人者谓诛有罪故盗杀三卿云不以上下道明大夫之例母兄之杀宜系于君自杀也不能保存母兄令为盗所杀故书两下之文以至贱而杀至贵故不得言上下道称盗虽同夲事例异故发传也】然则何为不为君也注嫡兄宜为君音义【嫡丁歴反】曰有天疾者不得入乎宗庙辄者何也曰两足不能相过齐谓之綦楚谓之踂衞谓之辄音义【綦音其又其兾反刘兆云綦连并也踂女辄反刘兆云聚合不解也辄夲亦作絷刘兆云如见绊絷也】
　　冬十月宋华亥向宁华定出奔陈注徐邈曰月者盖三卿同出为祸害重也君以臣为体民以君为命凡为忧者大害民处甚春秋皆变常文而示所谨非徒足以见时事之实亦知安危监戒云耳音义【处昌虑反见贤徧反】疏【注释曰宋万以一卿而详之又弟辰以五大夫而不月何解宋万乃出月见宋人不讨贼致令得奔故谨而月之弟辰为仲佗所彊元无去意为患轻故不月】
　　十有一月辛卯蔡侯庐卒
　　二十有一年春王三月葬蔡平公
　　夏晋侯使士鞅来聘
　　宋华亥向宁华定自陈入于宋南里以叛
　　传自陈陈有奉焉尔入者内弗受也其曰宋南里宋之南鄙也以者不以者也叛直叛也注言不作乱疏【释曰复发传何解从外之叛而加自自实有力嫌其言自叛不由外纳力复言内弗受也与入邑异例不受为同复言以有嫌异于窃地者故发例同之注释曰例作乱不得言叛当以作乱书栾盈良霄是也传言叛是与作乱异也】
　　秋七月壬午朔日有食之
　　八月乙亥叔辄卒注叔弓之子
　　冬蔡侯东出奔楚音义【蔡侯东左氏及公羊作蔡侯朱】
　　传东者东国也何为谓之东也王父诱而杀焉注楚子防诱蔡侯般杀之于申父执而用焉注执蔡世子友以归用之是也奔而又奔之曰东恶之而贬之也注奔既罪矣又奔雠国恶莫大焉音义【恶之乌路反】
　　公如晋至河乃复
　　二十有二年春齐侯伐莒
　　宋华亥向宁华定自宋南里出奔楚
　　传自宋南里者专也注专制南里
　　大搜于昌间音义【间如字一音简】
　　传秋而曰搜此春也其曰搜何也以搜事也疏【释曰何以发传于此解大搜有五八年发例见正讥不正比蒲之搜在夏之末承秋之初尚可以搜则承春之首不可之甚故须发传以彰甚也】
　　夏四月乙丑天王崩
　　六月叔鞅如京师葬景王注叔鞅叔弓子天子志崩不志葬志葬危不得以礼葬也月者亦为葬景王起音义【为于伪反】疏【释曰何以不书日解传言日甚矣其不葬之辞恐其甚之不明日以起之今经言王室乱则甚之可知故省文也】王室乱
　　传乱之为言事未有所成也注尹氏立子朝刘氏单氏立王猛俱未定也
　　刘子单子以王猛居于皇注皇地音义【单音善】
　　传以者不以者也王猛嫌也注直言王猛不言王子是有当国之嫌疏【释曰复发传何解刘单王之重卿猛王之庶子以贵制庶嫌其义别起例以详之也】
　　秋刘子单子以王猛入于王城
　　传以者不以者也入者内弗受也注猛非正也
　　冬十月王子猛卒
　　传此不卒者也注未成君也其曰卒失嫌也注猛夲有当国之嫌其卒则失嫌故录之疏【释曰经言王猛以王为尊何以言当国解春秋以王为国若言齐晋今言王猛不言子与无知同文故曰当国也】
　　十有二月癸酉朔日有食之
　　二十有三年春王正月叔孙婼如晋
　　癸丑叔鞅卒
　　晋人执我行人叔孙婼
　　晋人围郊注郊周邑也
　　夏六月蔡侯东国卒于楚注不日在外也以罪出奔又奔雠国故不葬疏【注释曰案诸侯之卒不日以明庶不以外为异传曰诸侯时卒恶之今东国奔雠何以书月解许男新臣卒上言伐楚下言卒无明其在楚庶子而卒卒而不日书时在外文不明故也蔡侯肸在内而卒卒不书日传曰恶之今蔡侯东国上言东以贬之下言卒于楚诸侯之奔例不书卒今蔡侯之卒见奔雠国而死恶之可知以在外以明恶故书月以显之注释曰诸侯奔死于外国例不卒何直不葬有义而然诸侯不卒则已卒宜有葬葬不书者义有所见义不必同或从失徳今蔡侯不卒卒于雠国书卒而不葬】
　　秋七月莒子庚舆来奔
　　戊辰吴败顿胡沈蔡陈许之师于鸡甫注鸡甫楚地音义【鸡甫左氏作鸡父】胡子髠沈子盈灭注国虽存君死曰灭音义【髠苦门反盈夲亦作逞】获陈夏齧
　　传中国不言败此其言败何也注据宣十二年晋荀林父及楚子战于邲晋师败绩不言楚败晋师中国不败胡子髠沈子盈其灭乎其言败释其灭也注若师不败则君无由灭也贤胡沈之君死社稷疏【释曰释其灭案经战于韩获晋侯战于大棘宋师败绩获华元中国不言败直言战于鸡甫败顿胡沈蔡陈许之师胡子髠沈子盈灭何以言败解言楚人及吴战于长岸传曰进楚子然则邲之战直在楚以中国不言败今吴无进称为夷狄故不称战及败绩以释其灭足贤胡沈之君亦明吴之不进也】获陈夏齧获者非与之辞也注贤夏齧虽获不病以其得众也义与华元同音义【夏戸雅反齧五结反】疏【注释曰国书亦然而无传释而经文有异何得称同解华元有故而止文虽不同明贤之义不别国书文同而义同也】上下之称也注君死曰灭臣得曰获君臣之称音义【称尺证反注同】
