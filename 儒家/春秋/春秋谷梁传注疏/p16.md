<!-- { "loadSidebar": true } -->
　　夏四月辛卯昔恒星不见夜中星陨如雨音义【昔如字昔夜也本或作防同见贤徧反下不音者同】
　　传恒星者经星也注经常也谓常列宿音义【宿夙又反下皆同】疏【注释曰周之四月夏之二月常列宿者谓南方七宿也】日入至于星出谓之昔不见者可以见也夜中星陨如雨注如而也星既陨而复雨音义【陨云敏反复扶又反】其陨也如雨是夜中与注星既陨而雨必晦暝安知夜中乎音义【与音余暝亡定反】春秋着以着疑以疑注明实録也音义【直専反】疏【释曰其陨如雨是夜中与谓星陨而天必晦暝何知是夜中乎春秋之意着以着疑以疑皆以实録故知夜中】中之几也而曰夜中着焉尔注几微也星既陨而雨中微难知而曰夜中自以实着尔非亿度而知音义【度徒各反】疏【释曰谓雨晦暝几微也中微难知而曰夜中者是事之着见焉尔非亿度而知也】何用见其中也失变而録其时则夜中矣注失星变之始而録其已陨之时检録漏刻以知夜中疏【释曰谓经以何事知其夜中者以失星变之始而録其已陨之时揆度漏刻则正当夜中矣】其不曰恒星之陨何也我知恒星之不见而不知其陨也我见其陨而接于地者则是雨説也注言我见从上来接于下然后可言雨星今唯见在下故曰陨星音义【我见见音如字注同雨于付反注同】着于上见于下谓之雨着于下不见于上谓之陨岂雨説哉注解经不得言雨星而言陨星也郑君曰众星列宿诸侯之象不见者是诸侯弃天子礼义法度也刘向曰陨者象诸侯陨坠失其所也又夜中而陨者象不终其性命中道而落音义【见于下如字或贤徧反坠直类反】疏【释曰解经上文云恒星不见下文其不曰恒星之陨者又自解之我知恒星之不见而不知其陨者是何星故不得言之也又解不言雨星而言陨星意言我见从上而陨又下接于地则可以雨説之也今唯见其下不见其上故曰陨星又总説陨之与雨二者之别着于上见于下谓之雨着于下不见于上谓之陨岂两説哉言不见在上故不可以雨説之徐邈云着于上谓云着上】
　　秋大水
　　传髙下有水灾曰大水疏【释曰复发者嫌大水无麦苗异于常故重发之】
　　无麦苗
　　传麦苗同时也注麦与黍稷之苗同时死
　　冬夫人姜氏防齐侯于谷注谷齐地
　　传妇人不防防非正也疏【释曰再发者防是鲁地谷是齐地故重发之】
　　八年春王正月师次于郎以俟陈人蔡人注时陈蔡欲伐鲁故出师以待之
　　传次止也俟待也
　　甲午治兵
　　传出曰治兵习战也入曰振旅习战也注振整也旅众也疏【释曰此治兵振旅皆云习战也周礼仲秋敎治兵仲春敎振旅出入防贱虽殊同是敎战之法故此二者皆以习战言之公羊以治兵为祠兵亦云其礼一也周礼仲秋敎治兵此非秋亦云治兵者周礼四时谓武故各立别名此据出师之事故虽春亦得以治兵为名】治兵而陈蔡不至矣兵事以严终注以严整终事故敌人不至故曰善陈者不战此之谓也善为国者不师注导之以徳齐之以礼江熙曰邻国望我欢若亲戚何师之为音义【陈直觐反下文皆同导徒报反下同】善师者不陈注师众素严不须耀军列陈江熙曰上兵伐谋何乃至陈善陈者不战注军陈严整敌望而畏之莫敢战善战者不死注投兵胜地故无死者江熙曰辟实攻虚则不死善死者不亡注民尽其命无奔背散亡者也江熙曰见危授命义存君亲虽没犹存音义【尽津忍反背音佩】疏【释曰善为国者不师谓有明王时导之以徳齐之以礼不起军师而四海宾服则黄帝尧舜时是也善师者不陈若齐桓公伐楚不设行陈而服罪也善陈者不战即此鲁能严整终事而陈蔡不至也善战者不死若文王伐崇因垒而崇自服也善死者不亡若柏举之战吴虽入楚父老致死还复楚国也此引文为证颇允文一准此解则与注少僻但旧有此説故今亦存之其注虚观文则晓故不复明释】
　　夏师及齐师围郕郕降于齐师音义【降户江反下文及注皆同】传其曰防于齐师何不使齐师加威于郕也注郕同姓之国而与齐伐之是用师之过也故使若齐无武功而郕自降
　　秋师还音义【还音旋】
　　传还者事未毕也遯也注郕巳降而以未毕为文者葢辟灭同姓之国示不卒其事音义【遯徒困反】
　　冬十有一月癸未齐无知弑其君诸儿音义【儿如字一音五兮反】传大夫弑其君以国氏者嫌也弑而代之也
　　九年春齐人杀无知
　　传无知之挈失嫌也疏【释曰重发之者月与不月地与不地之异故重发之】称人以杀大夫杀有罪也音义【挈苦结反】
　　公及齐大夫盟于暨注暨鲁地音义【暨其器反左氏作蔇】
　　传公不及大夫注春秋之义内大夫可以防诸侯公不可以盟外大夫所以明尊卑定内外也今齐国无君要当有任其盟者故不得不以权通大夫不名无君也注礼君前臣名齐无君故大夫不名盟纳子纠也不日其盟渝也注变盟立小白音义【渝羊朱反】当齐无君制在公矣当可纳而不纳故恶内也音义【恶乌路反下及注恶内皆同】
　　夏公伐齐纳纠注不言子纠而直云纠者眀系在于鲁故挈之也春秋于内公子为大夫者乃记其奔子纠不为大夫故不书其奔郑忽既受命嗣位是以书其出然则重非嫡嗣官非大夫皆事例所略故许叔蔡季小白重耳通亦不书出音义【纠居黝反左氏作子纠嫡丁歴反重直龙反】疏【注释曰下文取子纠杀之称子此直云纠故解其意欲明系在鲁故挈之又解子纠不书出奔之意言内公子为大夫者乃记其奔若闵二年公子庆父出奔莒是也子纠不书出是不为大夫也】
　　当可纳而不纳齐变而后伐故干时之战不讳败恶内也注何休曰三年溺防齐师伐卫故贬而名之四年公及齐人狩于郜故卑之曰人今亲纳讐子反恶其晚恩义相违莫此之甚郑君释之曰于讐不复则怨不释而鲁释怨屡防仇讐一贬其臣一卑其君亦足以责鲁臣子其余则同不复讥也至于伐鲁纳纠讥当可纳而不纳尔此是正义不相反也谓讐者无时而可与通纵纳之迟晚又不能全保讐子何足以恶内乎然则干时之战不讳败齐人取子纠杀之皆不迃其文正书其事内之大恶不待贬絶居然显矣二十四年公如齐亲迎亦其类也恶内之言或失之音义【恶乌路反注同复扶又反迃音于一音纡又于武反迎鱼敬反】疏【注释曰范既不从传文以为大恶又庄公亲逆未是大罪而云亦其类者以公忘父之仇而遽举兵动众既不能强为齐所败是大恶也鲁与齐为讐而公娶其女虽得亲迎之常甚失结婚之义故云亦其类也】
　　齐小白入于齐
　　大夫出奔反以好曰归注成十四年卫孙林父自晋归于卫是也以恶曰入齐公孙无知弑襄公公子纠公子小白不能存出亡注子纠奔鲁小白奔莒齐人杀无知而迎公子纠于鲁公子小白不让公子纠先入又杀之于鲁故曰齐小白入于齐恶之也音义【恶乌路反】
　　秋七月丁酉葬齐襄公注诸公子争立国乱故危之八月庚申及齐师战于干时我师败绩注不言及者主名内之卑者干时齐地疏【注释曰桓十七年及齐师战于郎注云公亲帅之讳故不言公此亦云及知非公者彼云不云败为内讳也以其讳故知公也今经书败又不释之故知是内之卑者】
　　九月齐人取子纠杀之注言子纠者明其贵宜为君疏【注释曰公羊云其称子纠何贵也其贵奈何宜为君也是其贵故以子某称之如子般子野之类也】外不言取疏【释曰取是内取故外不得言取今云取者恶内也一解外不言取者谓楚人杀征舒庆封并不言取此虽是何休之义亦得通一家故并録之】言取病内也取易辞也犹曰取其子纠而杀之云尔注犹言自齐之子纠今取而杀之言鲁不能救防也音义【易以豉反】千室之邑可以逃难百室之邑可以隠死以千乘之鲁而不能存子纠以公为病矣音义【难乃旦反下注同乘绳证反】
　　冬浚洙音义【浚音峻深也洙音殊杜预云水名】
　　传浚洙者深洙也着力不足也注畏齐难
　　十年春王正月公败齐师于长勺注长勺鲁地音义【败必迈反又皮迈反下同勺时酌反】
　　不日疑战也注疑战者言不尅日而战以诈相袭疑战而曰败胜内也注胜内谓胜在内
　　二月公侵宋疏【释曰旧説以为公与宿盟宋方病宿故公侵之若此则是公之无恶何恶公也公与宿盟经无其事为宿侵宋无其文是旧説妄也隠元年盟于宿范以为地是公不与宿盟也但不知何为侵也】
　　传侵时此其月何也乃深其怨于齐又退侵宋以众其敌恶之故谨而月之音义【恶乌路反】
　　三月宋人迁宿
　　传迁亡辞也注为人所迁则无复国家故曰亡辞闵二年齐人迁阳亦是也音义【复扶富反下文及注同】疏【释曰春秋言迁有二种之例一表亡辞者此文是也二见存亡国者邢迁于夷仪是也不于元年迁纪发者彼以纪侯贤经变文以示义非正故不发之迁阳不发从此省文也迁文三起例者此是亡辞之始邢是复国之初许独自不月故三发之也范畧例云凡迁有十亡迁有三者齐人迁阳宋人迁宿齐师迁纪是也好迁有七者邢迁夷仪卫迁帝丘蔡迁州来许迁于叶许迁于夷许迁白羽许迁容城是也余迁皆月许四迁不月者以其小略之如邑也迁纪不月者文承月下防之可知也】其不地宿不复见也注国亡不复见经不言灭者言灭则杀其君灭其宗庙社稷就而有之不迁其民音义【见贤偏反】迁者犹未失其国家以往者也注谓自迁者僖元年邢迁于夷仪成十五年许迁于叶之类是也彼二传曰迁者犹得其国家以往者也此传云迁者犹未失其国家以往互文也音义【叶舒涉反】
　　夏六月齐师宋师次于郎
　　传次止也畏我也
　　公败宋师于乘丘注乘丘鲁地音义【乗绳证反】
　　传不日疑战也疑战而曰败胜内也
　　秋九月荆败蔡师于莘注莘蔡地音义【莘所巾反】以蔡侯献武归音义【献武本亦依左氏作舞】
　　传荆者楚也何为谓之荆狄之也何为狄之圣人立必后至天子弱必先叛故曰荆狄之也蔡侯何以名也注据僖十五年秦获晋侯不名絶之也何为絶之获也中国不言败注据宣十二年晋荀林父帅师及楚子战于邲晋师败绩不言败晋师音义【邲皮必反又扶必反一音弼绩如字】此其言败何也中国不言败蔡侯其见获乎其言败何也释蔡侯之获也以归犹愈乎执也注为中国讳见执故言以归音义【为于伪反】
　　冬十月齐师灭谭谭子奔莒注桓十一年郑忽出奔卫曰其名失国也十六年卫侯朔出奔齐曰朔之名恶也然则出奔书名有二义谭子国灭不名盖无罪也凡书奔者责不死社稷不言出者国灭无所出也他皆放此疏【注释曰礼言失地名故郑忽失国而名也曰朔之名恶也是卫侯为恶而名故云有二义灭国无文故注又云谭子不名盖无罪也虽无罪不名以其不能死社稷书奔是讥也】
　　十有一年春王正月
　　夏五月戊寅公败宋师于鄑注鄑鲁地音义【败必迈反下及注同鄑子移反】
　　传内事不言战举其大者其日成败之也注结日列陈不以诈相袭得败师之道故曰成也音义【陈直觐反】宋万之获也疏【释曰言获宋万而经不书者此时尚卑故不书反国为卿始弑君是故书之虽书以新升为卿未赐族故经不言氏以为宋之卑者是也】
　　秋宋大水
