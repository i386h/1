<!-- { "loadSidebar": true } -->
　　传五谷不升为大饥注升成也一谷不升谓之嗛注嗛不足貌音义【嗛去簟反】二谷不升谓之饥三谷不升谓之馑音义【馑音近】四谷不升谓之康注康虚五谷不升谓之大侵注侵伤疏【释曰二谷不升谓之饥今经云大饥故传云五谷不升也谓之嗛谓之康嗛是不足之貌康是虚荒之名五谷不升谓之大侵又谓之大饥者以经云大饥是传文顺经言之经所云大饥者谓五谷不熟也其实大侵者大饥之异名通而言之正是一物也传欲分析五种之名故异言之耳徐邈云有死者曰大饥无死者曰大饿何休云有死曰大饥无死曰饥并以意言之与谷梁异也】大侵之礼君食不兼味台榭不涂注涂垩饰音义【榭音谢垩乌路反又乌洛反】弛侯廷道不除注弛废也侯射侯也废侯不燕射廷内道路不脩除音义【弛式氏反廷徒佞反朝廷之道也一音庭】疏【注释曰凡大射为祭择士賔射则接賔而射燕则因欢燕而为射既国大饥君不宜燕乐故注举燕射言之其实尚不祭鬼神亦不应有大射賔射之礼故传以弛侯总之或以为燕射一侯礼最省故举之以眀余者亦不为之耳理亦通】百官布而不制注官职脩列不可阙废不更有造作鬼神祷而不祀注周书曰大荒有祷无祀疏【注释曰周书者先儒以为仲尼删尚书之余今据其书与尚书不类未知是与非也】此大侵之礼也
　　二十有五年春齐崔杼帅师伐我北鄙
　　夏五月乙亥齐崔杼弑其君光
　　传庄公失言淫于崔氏注放言将淫崔氏为此见弑也邵曰淫过也言庄公言语失漏有过于崔子而崔子弑之故传载其致弑之由以眀崔杼之罪甚音义【为于伪反下为其同】疏【注释曰失言谓放言谓放言语将淫崔氏邵解云谓言语失漏有过于崔氏范两载之者贵异说耳注又云传载其致弑之由者正谓此传不更据别文也】
　　公防晋侯宋公衞侯郑伯曹伯莒子邾子滕子薛伯杞伯小邾子于夷仪
　　六月壬子郑公孙舍之帅师入陈
　　秋八月己巳诸侯同盟于重丘注防夷仪之诸侯也重丘齐地音义【重直龙反】公至自防
　　衞侯入于夷仪注夷仪本邢地衞灭邢而为衞地楚屈建帅师灭舒鸠音义【屈居勿反】
　　冬郑公孙夏帅师伐陈音义【夏户雅反】
　　十有二月吴子谒伐楚门于巢卒音义【谒左氏作遏】
　　传以伐楚之事门于巢卒也注所以攻巢之门者为其伐楚之事故也然则伐楚经巢于巢者外乎楚也注若但言伐楚卒而不言于巢者则卒在楚也言于巢则不在楚门于巢乃伐楚也注先攻巢然后楚乃可得伐疏【注释曰旧解巢楚竟上之小国有表里之援故先攻之然后楚可得伐以为楚邑非也徐邈亦云巢偃姓之国是也】诸侯不生名取卒之名加之伐楚之上者见以伐楚卒也其见以伐楚卒何也注据伐楚恶事无縁致本意音义【见贤徧反】疏【释曰重发传者与失国生名异故也】古者大国过小邑小邑必饰城而请罪礼也注饰城者脩守备请罪问所以为阙致师之意音义【守手又反或如字】吴子谒伐楚至巢入其门门人射吴子有矢创反舍而卒古者虽有文事必有武备非巢之不饰城而请罪非吴子之自轻也注非责音义【射食亦反创初良反】
　　二十有六年春王二月辛卯衞喜弑其君剽音义【剽匹妙反】
　　传此不正其日何也殖也立之喜也君之正也注父立以为君则子宜君之以眀正也音义【日人实反】疏【释曰知剽不正者以元年称公孙见经故也】
　　衞孙林父入于戚以叛
　　甲午衞侯衎复归子衞音义【衎苦旦反一本作衍】
　　传日归见知弑也注书喜弑君衎可言归衎实与弑故録日以见之书日所以知其与弑者言辛卯弑君甲午便归是待弑而入故得速也音义【见知贤徧反实与音豫下同】疏【释曰衎既与弑不言入以恶之者传例归为喜复归则居其两端故传复者复中国归者归其所今喜既弑君衎可言归但以与弑故从平文云复归书名因以见恶耳不言入以眀归罪于喜也】
　　夏晋侯使荀吴来聘
　　公防晋人郑良霄宋人曹人于澶渊
　　秋宋公杀其世子痤音义【痤在禾反】
　　晋人执衞喜
　　八月壬午许男卒于楚注宣九年九月辛酉晋侯黑臀卒于扈传曰其日未逾竟也此乃在楚何以日邪隐三年八月庚辰宋公和卒传曰日卒正也许男卒于楚则在外己显日卒眀其正音义【竟音境】疏【注释曰案薄氏驳云此自发例于大国不眀于小国其小国或详或略许男书日必正也范荅云春秋称世子固有非正周之襄王晋之恭子曹伯射姑亦是其例貜且之卒谓于日食之下何以知其不日然则范之此答据何文得知又周之襄王与恭子何以为别又薄氏之駮不问射姑而范答探意大过者案左氏襄王是恵后之子眀襄王是嫡也故文八年书八月戊申天王崩恭世子是献公烝父妾而生僖五年被杀不日故知虽世子仍非嫡也薄氏之意见射姑称世子而卒不称日故駮云发例于大国小国自从详略故范以射姑非正答之据陈侯欵僖七年宁毋之防亦言世子至僖二十八年书卒之上亦不日眀称世子亦有非正也防菑既贬则貜且是正故知貜且之卒蒙上日食之文可知襄王正恭子不正而亦引以为例者欲眀襄王正而称世子申生不正亦称世子据此言之眀有不正而称世子者】
　　冬楚子蔡侯陈侯伐郑
　　葬许灵公
　　二十有七年春齐侯使庆封来聘
　　夏叔孙豹防晋赵武楚屈建蔡公孙归生衞石恶陈孔奂郑良霄许人曹人于宋音义【奂呼乱反】
　　衞杀其大夫喜
　　传称国以杀罪累上也喜弑君其以累上之辞言之何也尝为大夫与之涉公事矣注郑嗣曰若献入以喜有弑君之罪而杀之则不宜既入以为大夫而复杀之眀以他故音义【复音扶又反】疏【释曰旧解国家之事危若涉海以水行为喻也徐邈云涉犹厯也】喜由君弑君而不以弑君之罪罪之者恶献公也注献公即衎也郑嗣曰书喜弑其君则喜之罪不嫌不眀今若不言喜之无罪而死则献公之恶不彰音义【恶献乌路反】
　　衞侯之弟专出奔晋音义【专左氏作鱄】
　　传专喜之徒也专之为喜之徒何也已虽急纳其兄与人之臣谋弑其君是亦弑君者也专其曰弟何也注据称弟则无罪音义【已音纪】专有是信者注言君本使专与喜为约约君许以宠赂今反杀之献公使专失信故称弟见献公之恶也音义【为约于伪反本或作盟约见贤徧反】君赂不入乎喜而杀喜是君不直乎喜也故出奔晋织絇邯郸终身不言衞注耻失信音义【絇其俱反邯音寒郸音丹】疏【传织絇邯郸麋信云絇者着履舄之头即周礼絇繶及纯是也】专之去合乎春秋注何休曰喜本弑君之家献公过而杀之小负也专以君之小负自絶非大义也何以合乎春秋郑君释之曰喜虽弑君之家本专与约纳献公尔公由喜得入已与喜以君臣从事矣春秋拨乱重盟约今献公背之而杀忠于已者是献公恶而难亲也献公既恶而难亲专又与喜为党惧祸将及君子见几而作不俟终日微子去纣孔子以为三仁专之去衞其心若此合于春秋不亦宜乎音义【与约如字又于妙反下同背音佩】
　　秋七月辛巳豹及诸侯之大夫盟于宋
　　传溴梁之防诸侯在而不曰诸侯之大夫大夫不臣也晋赵武耻之豹云者恭也注不举姓氏诸侯不在而曰诸侯之大夫大夫臣也其臣恭也晋赵武为之防也疏【释白豹云能恭独言赵武耻之者赵武耻溴梁之防大夫不臣故合帅诸侯大夫为恭故归功赵武也传言豹云者据前称氏后直名也】
　　冬十有二月乙亥朔日有食之
　　二十有八年春无冰
　　夏衞石恶出奔晋
　　邾子来朝音义【朝直遥反】
　　秋八月大雩
　　仲孙羯如晋
　　冬齐庆封来奔
　　十有一月公如楚疏【释曰书月者何休云危公朝夷狄案下二十九年公至自楚传云喜之也则何说是耳】
　　十有二月甲寅天王崩注灵王
　　乙未楚子昭卒
　　二十有九年春王正月公在楚
　　传闵公也注闵公为楚所制故存録
　　夏五月公至自楚
　　传喜之也注凯曰逺之蛮国喜得全归致君者殆其徃注殆危而喜其反此致君之意义也疏【释曰于此发之者以公逺之荆蛮故传特发之眀中国亦同也】
　　庚午衞侯衎卒
　　阍弑吴子余祭
　　传阍门者也寺人也不称名姓阍不得齐于人不称其君阍不得君其君也礼君不使无耻不近刑人注无耻不知臧否音义【阍音昏守门人也祭侧界反寺人本又作侍人不近附近之近下同否音鄙又方九反】不狎敌不迩怨贱人非所贵也贵人非所刑也刑人非所近也举至贱而加之吴子吴子近刑人也阍弑吴子余祭仇之也注怨仇余祭故弑之音义【狎户甲反怨无愿反又于元反仇音求】疏【释曰禀二仪之气须五常之性备然后为人阍者亏形絶嗣无隂阳之防故不复齐于人以主门晨昏开闭谓之阍以是奄竖之属故又谓之寺人也不狎敌不迩怨者言为人君之道外不得狎敌内不得近怨何者吴遏以狎敌祸余祭以迩怨害身故不可狎敌近怨也贱人非所贵谓卑贱之人无髙德者不可卒贵贵人非所刑谓刑不上大夫故不可刑之刑人非所近谓刑罪之人不可信近之今吴子以奄人为阍是近之也举至贱而加之吴子近刑人也谓经书阍弑吴子余祭者讥其近刑人也注释曰国君不仇匹夫犯罪则诛之故知是阍怨也】
　　仲孙羯防晋荀盈齐髙止宋华定衞世叔仪郑公孙段曹人莒人邾人滕人薛人小邾人城
　　传古者天子封诸侯其地足以容其民其民足以满城以自守也危而不能自守故诸侯之大夫相帅以城之此变之正也注诸侯微弱政由大夫大夫能同恤灾危故曰变之正疏【释曰诸侯恤灾救危是正今大夫为之故云变之正也】
　　晋侯使士鞅来聘
　　杞子来盟注复称子盖时王所黜音义【复扶又反】
　　吴子使札来聘注杜预曰吴子余祭既遣札聘上国而后死札以六月到鲁未闻丧也不称公子其礼未同于上国音义【札侧八反】
　　传吴其称子何也善使延陵季子故进之也身贤贤也使贤亦贤也延陵季子之贤尊君也注以季札之贤吴子得进称子是尊君也其名成尊于上也注春秋贤者不名而札名者许夷狄不一而足唯成吴之尊称直称吴则不得有大夫音义【称尺证反】疏【释曰谓进吴称子上谓君上也】
　　秋七月葬衞献公
　　齐髙止出奔北燕音义【北燕音烟国名】
　　传其曰北燕从史文也注南燕姞姓在郑衞之间北燕姬姓在晋之北史曰北燕据时然故不改也传所言觧时但有言燕者音义【姞其乙反又其吉反】疏【释曰传言从史文者以时有直言燕者故仲尼从史文也】
　　冬仲孙羯如晋
　　三十年春王正月楚子使防罢来聘注聘例时此聘月之何也泰曰桓二年宋督弑其君与夷传曰书王以正与夷之卒然则善有所眀皆须王以正之书王必上系于春下统于月此书王以治蔡般弑父之罪尔非以録防罢之聘音义【防罢于委反下音皮与夷如字又音余宋殇公名】
　　夏四月蔡世子般弑其君固音义【般音班本或作班】
