<!-- { "loadSidebar": true } -->
　　传胥之为言犹相也相命而信谕谨言而退以是为近古也注申约言以相达不歃血而誓盟古谓五帝时音义【近附近之近约如字又于妙反歃本又作喢所洽反】疏【注释曰知古非三王者以云诰誓不及五帝盟诅不及三王今谨言而退非诰誓之辞相命而信谕无盟诅之事二国能行三王五帝之法而云近古明知谓五帝也】是必一人先其以相言之何也不以齐侯命卫侯也注江熙曰夫相与亲比非一人之德是以同声相应同气相求齐卫胥盟虽有先倡倡和理均若以齐命卫则功归于齐以卫命齐则齐仅随从言其相命则冺然无际矣音义【是必一人先如字絶句比毗志反应应对之应仅巨靳反冺亡忍反】疏【注同声至相求释曰易文言文也今二国相命则大者宜倡小者宜和大则齐也小则卫也故云不以齐侯命卫侯也明齐大也但倡和理均故直以相命言之倡则同声相应和则同气相求声气相通而相命之情见矣】
　　六月公防侯于郕注郕鲁地音义【郕音成】
　　秋七月壬辰朔日有食之既
　　传言日言朔食正朔也注朔日食也既者尽也有继之辞也注尽而复生谓之既音义【复扶又反】疏【释曰其日食或尽或不尽者歴家之説以为交正在朔则日食既前后望月不食交正在望则月食既前后朔日不食】
　　公子翚如齐逆女注翚称公子者桓不以为罪人也传逆女亲者也使大夫非正也疏【释曰重者履緰外之始翚是内之初故重以明外内不异也】
　　九月齐侯送姜氏于讙注已去齐国故不言女未至于鲁故不称夫人讙鲁地月者重録之音义【讙音欢】
　　传礼送女父不下堂母不出祭门诸母兄弟不出阙门注祭门庙门也阙两观也在祭门之外音义【祭如字观古乱反】父戒之曰谨慎从尔舅之言母戒之曰谨慎从尔姑之言诸母般申之曰谨慎从尔父母之言送女逾竟非礼也注般囊也所以盛朝夕所须以备舅姑之用音义【般歩干反一本作鞶音同竟音境盛音成】疏【释曰士婚礼云父送女命之曰戒之敬之夙夜无违命母施衿结帨曰勉之敬之夙夜无违宫事庶母及门内施般申之以父母之命曰敬防听宗尔父母之言夙夜无愆示诸衿般郑云般囊也男子般革妇人般丝所以盛帨巾之属为谨敬也彼戒辞与此不同此注又与郑异者彼是士礼此即是诸侯之礼故异辞也般盛帨巾亦得备舅姑之用则范郑二注不有违也或以为并释礼意故与本文不同也引此戒辞及上父母不出祭门诸母兄弟不出阙门者竝证送女逾竟非礼之事也凡亲迎之礼必在庙也故云不出祭门言不出阙门者则已出庙门之外矣】
　　公防齐侯于讙
　　传无讥乎注齐侯送女逾竟逺至于讙嫌防非礼之人当有讥曰为礼也齐侯来也公之逆而防之可也注为亲逆之礼
　　夫人姜氏至自齐
　　传其不言翚之以来何也注据宣元年遂以夫人妇姜至自齐公亲受之于齐侯也注重在公子贡曰冕而亲迎不已重乎注冕祭服音义【迎鱼敬反一本作逆】孔子曰合二姓之好以继万世之后何谓巳重乎音义【好呼报反】疏【释曰引之者以齐侯送女公亲受之于礼为可故冕而亲迎之问】
　　冬齐侯使其弟年来聘
　　有年注有年例时疏【注释曰凡书有年者冬五谷毕入计用丰足然后书之不可系以日月故例时也宣十六年冬大有年亦时是其证也】
　　传五谷皆熟为有年也
　　四年春正月公狩于郎注春而言狩盖用冬狩之礼搜狩例时而此月者重公失礼也庄四年冬公及齐人狩于郜曰齐人者齐侯也其曰人何也卑公之敌所以卑公也然则言齐人者所以人公则讥已明矣狩得其时故不月疏【注释曰周礼有四时之田春搜夏苗秋狝冬狩皆用夏之四仲之月然周正月则是夏之十一月故左氏以此狩为得时今范云春而言狩盖用冬狩之礼以为失时者盖周公未制礼之时权用此法故得时节不同其名亦异仲尼脩春秋改周之文从殷之质因以为春秋制也故何休注公羊亦云夏时不田春秋制也范以春狩为失时又云搜狩例时者昭八年秋搜于红又庄四年冬狩得其时虽讥公而不月是例时也左周礼尔雅竝云春曰搜夏曰苗秋曰狝冬曰狩公羊之文则春曰苗秋曰搜冬曰狩此之文则春曰田夏曰苗秋曰搜冬曰狩所以文不同者左氏之文是周公制礼之名二之文或春秋取异代之法或当天子诸侯别法经典散亡无以取正也】
　　传四时之田皆为宗庙之事也春曰田注取兽于田音义【为于伪反下注因为同】夏曰苗注因为苗除害故曰苗秋曰搜注搜择之舎小取大音义【搜所由反麋氏本又作搜音同舍音舍】冬曰狩注狩围狩也冬物毕成获则取之无所择疏【注释曰四时田猎若用时王之正则周之冬是夏之秋而云毕成者冬是一总名周之十二月夏之十月万物已收故得以毕成言之】四时之田用三焉唯其所先得一为干豆注上杀中心死速干之以为豆实可以祭祀音义【中丁仲反下同】疏【注释曰何休云自左膘射之达于右腢中心死疾故干而豆之以荐宗庙豆祭器名状如镫天子二十有六诸公十有六诸侯十有二卿上大夫八下大夫六士三也大夫以上礼器之文士三者相为説】二为賔客注次杀射髀骼死差迟音义【射食亦反髀歩啓反又必尔反骼苦嫁反差初卖反】疏【注释曰何休云自左膘射之达于右脾逺心死难故为次杀毛云次杀者射右耳本次之今注云射髀骼则与彼异也髀骼者案仪礼髀骨膝以上者是也】三为充君之庖注下杀中肠汚泡死最迟先宗庙次宾客后庖厨尊神敬客之义音义【庖歩交反汚汚秽之汚泡普交反又百交反】疏【注释曰何休云自左膘射之达于右防毛云左髀达于右防为下杀此云中肠同彼二説竝无妨也】
　　夏天王使宰渠伯纠来聘注宰官也渠氏也天子下大夫老故称字下无秋冬二时甯所未详疏【注释曰公羊曰伯纠者何下大夫也何休云称伯者上敬老也今范亦同之矣何休之意又以为伯仲叔季之字配采地及氏者皆为上大夫则祭伯南季之类是也兼名及字配官氏者则为下大夫即此宰渠伯纠叔服之类是也范虽直以叔服为字观上下之注义亦似然故此注云伯纠下大夫文元年注毛伯天子上夫夫也隠九年注南季天子上大夫是其説耳何休又云桓无王而行天子不能诛反下聘之故去二时以见贬范以五年亦使臣聘何以四时皆具七年不遣臣聘何因亦无二时故直云甯所未详也】
　　五年春正月甲戌已丑陈侯鲍卒
　　传鲍卒何为以二日卒之春秋之义信以信疑以疑注明实録也音义【直専反】陈侯以甲戌之日出已丑之日得不知死之日故举二日以包也注国君独出必辟病濳行音义【辟音避本又作避】疏【释曰公羊以为鲍之狂故甲戌日亡已丑日死孔子疑之故以二日卒之此之意言陈侯辟病以甲戌日出已丑之日得之不知死之日故举二日以包之左以为再赴故两日竝书是三异説注释曰既云信以信疑以疑则是告以虚事而注云实録者告以实则以一日卒之告以虚则以二日卒之二者皆是据告而书即是实録之事】
　　夏齐侯郑伯如纪注外相如不书过我则书例时音义【过古禾反下文及注同】疏【注释曰过我者约州公之得知也然纪国在齐之东郑在鲁之西南郑欲如纪则直过齐何以二君竝得过鲁者盖齐侯出竟西行而逢郑伯遂与至纪途过于鲁故得记之知例时者此与州公皆不书月故知之】
　　天王使任叔之子来聘注任叔天子之大夫音义【任叔音壬左氏作仍叔】
　　传任叔之子者録父以使子也故微其君臣而着其父子不正父在子代仕之辞也注録父使子谓不氏名其人称父言子也君闇劣于上臣茍进于下盖参讥之疏【注释曰君闇劣于上臣茍进于下止是二讥而言参者旧解言微其君臣而着其父子是刺其父之不肖而令茍进更又刺其君臣故曰参讥之或以为参者交互之义不读为三理亦得通】
　　葬陈桓公
　　城祝丘注讥公不脩德政恃城以安民疏【释曰城祝丘者左氏之例凡城邑则有时与不时之例此传则不然但书之者即是讥责故注云讥公不脩德政恃城以安民】秋蔡人卫人陈人从王伐郑注王亲自伐郑音义【从才用反又如字下同】疏【注释曰以举从者之辞嫌非自伐故云亲自伐郑】
　　传举从者之辞也注使若王命诸侯伐郑书从王命者三国也疏【释曰麋信曰举从者之辞谓解经称人也徐邈云举从者之辞谓王不能以威致三国三国自以义从耳范以二者不通故为别解言举从者之辞谓若王不亲伐直举三国从王命之辞也故下句云其举从者之辞何也为天王讳伐郑也是也】其举从者之辞何也为天王讳伐郑也注讳自伐郑音义【为于伪反】郑同姓之国也在乎冀州于是不服为天子病矣注郑姬姓之国冀州则近京师亲近犹不能服则防逺者可知音义【冀州案郑本京兆郑县是雍州之域后徙河南新郑为豫州之境冀在雨河之间非郑都也冀州言去京师近也麋氏云韩侯灭郑韩本都冀州故以目郑为如字近附近之近】疏【释曰徐邈云新郑属冀州案尔雅两河间曰冀州新郑在河南不得属冀州是徐之妄也麋信云郑在冀州者韩哀侯灭郑遂都之韩故晋也以当时言之遂云冀州然则于伐郑之时本未有韩国何得将后代之事以为周世之名若以韩侯从冀州都郑则曰冀州大伯从雍州适吴岂得谓吴为雍州也是麋信之谬矣盖冀州者天下之中州自唐虞及夏殷皆都焉则冀州是天子之常居以郑近王畿故举冀州以为説故邹衍著书云九州之内名曰赤县赤县之畿从冀州而起故后王虽不都冀州亦得以冀州言之】
　　大雩注雩者旱祭请雨之名例曰雩得雨曰雩不得雨曰旱月雩正也时雩不正也礼月令曰仲冬行夏令则其国乃旱音义【雩音于祭名】疏【注释曰何休云祭言大雩大旱可知也君亲之南郊以六事谢过自责曰政不一与民失职与宫室崇与妇谒盛与苞苴行与谗夫倡与使童男女各八人舞而呼雩故谓之雩贾逵云言大雩者别于山川之雩左氏説不为旱者亦称大雩则雩称大者或如贾言也名之为雩者郑云雩之言吁也吁嗟以求雨服防杜预以为雩之言逺也逺为百谷祈膏雨也未知二説谁当范意夫为大旱以六事谢过或如何説舞而呼雩理恐不然云例曰者僖十一年文也云月雩正也时雩不正也定元年文此雩不月者何休云讥公骄溢也案谷梁意月雩则正时雩则非正不论骄溢之事则何休之言不可通于此也】
　　螽注蜙蝑之属礼月令曰仲冬行春令则虫蝗为败音义【螽音终蜙相容反蝑音壻蝗华忘反】
　　传螽虫灾也甚则月不甚则时疏【释曰重者经书时雩非正故不月螽灾与之同不月嫌其甚而不月故以明之】
　　冬州公如曹
　　传外相如不书此其书何也过我也注过我六年寔来是也将有其末故先录其本疏【注释曰齐侯郑伯如纪无寔来亦言过我者不必悉有下事此因有下事故以相明其齐侯郑伯直途过于鲁不入国都故不言寔来也】
　　六年春正月寔来注来朝例时月者谨其无礼音义【寔常式反朝直遥反下七年同】疏【注释曰二年纪侯来朝曰朝时此其月何也恶之故谨而月之也彼书月是恶则此月亦恶也今州公不以礼朝又至鲁不反是无礼之事故云谨其无礼也】
