<!-- { "loadSidebar": true } -->
　　冬十月公子憖出奔齐音义【憖鱼靳反】
　　楚子伐徐
　　晋伐鲜虞
　　传其曰晋狄之也其狄之何也不正其与夷狄交伐中国故狄称之也注鲜虞姬姓白狄也地居中山故曰中国夷狄谓楚也何休曰春秋多与夷狄竝伐何以不狄也郑君释之曰晋不见因会以绥诸夏而伐同姓贬之可也狄之大重晋为厥憖之防实谋救蔡以八国之师而不救楚终灭蔡今又伐徐晋不纠合诸侯以遂前志舍而伐鲜虞是楚而不如也故狄称之焉厥憖之会谷梁无传郑君之説似依左氏甯所未详是谷梁意非音义【见贤徧反夏户雅反舍音舍】疏【释曰麋信云夷狄交伐谓楚伐徐晋伐鲜虞是也范云夷狄谓楚也则与麋信不异耳注释曰鲜虞姬姓白狄也者世本文也云甯所未详是谷梁意非者疑郑以厥憖之防谋救蔡者作谷梁意也若然范答薄氏亦言楚灭陈蔡而晋不能救弃盟背好交相伐攻者范意以楚灭陈蔡晋不能救者不据厥憖之会故也】
　　十有三年春叔弓帅师围费音义【费音秘】
　　夏四月楚公子比自晋归于楚弑其君防于干溪注干溪楚地音义【溪苦奚反】疏【释曰左氏以为田猎于干溪公羊以为作干溪台三年不成范云干溪楚地则从左氏也】
　　传自晋晋有奉焉尔归而弑不言归言归非弑也注传例曰归为善自某归次之然则弑君不得言归比不弑之一騐也疏【释曰重发传者楚比之归归实非弑嫌自亦非晋力故复明之】归一事也弑一事也而遂言之以比之归弑比不弑也注归弑其事各异自宜别书之而今连言之是比之归遇君弑尔比不弑之二验也疏【注释曰齐小白入于齐齐人取子纠杀之齐阳生入于齐齐臣乞弑其君荼彼各异书明知此亦宜别书之】弑君者日不日比不弑也注据文元年丁未楚世子商臣弑其君髠日比不日比不弑之三验也音义【髠苦门反】疏【释曰杀君日不辨嫡庶者中国死者正则日不正不日是楚不关中国之例故范注引商臣为证也】
　　楚公子弃疾杀公子比
　　传当上之辞也当上之辞者谓不称人以杀乃以君杀之也注称人以杀谓若卫人杀祝吁于濮是也今比实不弑故以君杀大夫之辞言之音义【吁香于反濮音卜】疏【释曰谓不称人以杀而云公子弃疾杀公子比如王札子杀召伯毛伯也】讨贼以当上之辞杀非弑也注实有弑君之罪则人人皆欲杀宜称人以杀之今言楚公子弃疾杀公子比明弃疾所杀非弑君之人比之不弑四验也比之不弑有四注上四事取国者称国以弑注若比欲取国而杀君者当直云楚比弑其君防不应言公子也若卫祝吁弑其君完齐无知弑其君诸儿之类是也楚公子弃疾杀公子比比不嫌也注今弃疾杀之又言杀公子比不言弑其君是比无欲为君之嫌春秋不以嫌代嫌注不以乱治乱之义弃疾主其事故嫌也注比实无弑君之罪而主杀之者是弃疾欲为君之嫌疏【注释曰比归称公子今弃疾杀之亦云公子不言弑其君是比无欲为君之嫌异于无知祝吁之类也然无知祝吁有嫌此亦不称君未逾年之主例不得称君以公子则异于祝吁之类齐公子商人弑舍虽未逾年欲成商人之罪而称君若成弃疾之罪亦应称君故范决其不言杀其君也春秋不以嫌代嫌者谓比归而遇弑虽则无嫌弃疾之意亦以比欲为君之嫌而杀之是弃疾以比为嫌弃疾杀比而自立亦是嫌也今弃疾不以国氏者不以嫌代嫌故也若以嫌代嫌而当云楚弃疾杀公子比也但由不以嫌代嫌故存弃疾之氏耳弃疾主其事故嫌也传言此者弃疾杀比理实有嫌但为不以嫌代嫌故经无其事传以弃疾经无嫌文故云弃疾主其事故嫌也主其事者主杀比之事也】
　　秋公会刘子晋侯齐侯宋公衞侯郑伯曹伯莒子邾子滕子薛伯杞伯小邾子于平丘注平丘地也八月甲戌同盟于平丘公不与盟注公以再如晋不得入故不肯与盟音义【与音豫又如字下及注同】
　　传同者有同也同外楚也公不与盟者可以与而不与讥在公也其日善是盟也注公不与盟当从外盟不日今日之善其会盟因楚有难而反陈蔡之君音义【难乃旦反】疏【注释曰外盟不日者隐八年曰外盟不日此其日何也诸侯之参盟于是始故谨而日之是非始则不日也】
　　晋人执季孙意如以归注以公不与盟故公至自会蔡侯庐归于蔡陈侯吴归于陈注八年楚灭陈十一年楚灭蔡诸侯会而复之故言归
　　传善其成之会而归之故谨而日之注二国获复此盟之功也故于其归追述前盟谨日之意以美诸侯存亡继絶非谨陈蔡归国之日也于盟则发谨日之美于归则论致美之义疏【注释曰注言此者解传称谨而日之意也于盟则发谨而日之美者谓传称其日善是盟是也于归论致美之意者谓传云善其成之会而归之故谨而日之是也】此未尝有国也使如失国辞然者不与楚灭也疏【释曰传言此者据其称爵言归同于旧有国之例也不与楚灭也谓不与楚灭故以失国辞言之不言复归者虽同失国之辞实未尝有国故不得言复归也公羊传云此灭国也其言归何不与诸侯专封也其意不与诸侯专封故使若有国自归者谷梁以此会刘子在焉楚以无道灭二国诸侯王命存之不得云不与诸侯专封也故以为善其成之会而归之状同旧有国然且又不与楚灭故也】
　　冬十月葬蔡灵公
　　传变之不葬有三注变之谓改常礼春秋之常小国夷狄不葬疏【注释曰彼不赴我不防及小国与夷狄不书葬者也旧史之常也言变之言不葬者谓旧合书葬有故而仲尼改之也小国不葬曹许之书葬者小国谓附庸之属非曹许也】失德不葬注无道君弑君不葬注谓不讨贼如无臣子灭国不葬注无臣子也然且葬之不与楚灭且成诸侯之事也注蔡灵公弑逆无道以致身死国灭不宜书葬书葬者不令夷狄加乎中国且成诸侯兴灭继絶之善故葬之音义【令力呈反】疏【释曰此言失德不葬宋共书葬者由贤伯姬故书其葬也弑君不葬春秋所以有弑君书葬者弑君贼不讨之不书葬是正也其书葬者皆意有所见也蔡景不忍使父失民于子陈灵公明外之讨贼蔡昭以盗名不见若杀微人不足可録其卫桓齐襄二人竝讨贼故皆书葬也灭国无臣子不葬是其正也书之者亦意有所见此见不与楚灭蔡且成诸侯之事八年陈哀公书葬者亦见不与楚灭闵陈而存之也】
　　公如晋至河乃复
　　吴灭州来

　　春秋谷梁注疏卷十七
　　春秋谷梁传注疏卷十七考证
　　取郓注郓鲁邑○【臣召南】按鲁有两郓此郓本莒邑鲁夺取之非后文公居于郓之郓也注直言鲁邑虽据何休之説实非
　　公如晋至河乃复耻如晋故着有疾也○刘敞曰传非也经但云至河乃复安知有疾哉
　　执齐庆封杀之传庆封封乎吴钟离○【臣召南】按左传吴封庆封于朱方公羊吴封庆封于防此作钟离汉书地理志九江郡钟离注应劭曰钟离子国后汉书郡国志吴郡丹徒春秋曰朱方从谷梁则地在淮南从左传则地在江南
　　传为齐讨也○讨字监本误作封今改正
　　舍中军传贵复正也○【臣浩】按此与公羊复古同意左传则云卑公室也四分公室左氏得实矣
　　楚防罢帅师伐吴○楚字监本误作冬今改正
　　齐侯伐北燕七年春王正月暨齐平传以外及内曰暨○【臣召南】按杜注左传谓燕暨齐平是承上冬齐侯伐北燕之文也谷梁谓外及内是起下三月叔孙婼如齐涖盟之文也然经自昭元年以来齐鲁并无彼此侵伐何缘此年与齐平乎春秋固有隔年连书者隠五年冬州公如曹六年春正月实来是也
　　陈侯溺卒○监本脱侯字今添
　　搜于红传置旃以为辕门注周礼通帛旃辕门卭车以其辕表门○【臣召南】按周礼司常通帛为旜作旜字旜旃音义并同郑注通帛谓大赤从周正色无饰又按掌舍设车宫辕门郑注次车以为藩则仰车以其辕表门此注卭字即仰字也又按大司马以狩田以旌为左右和之门此云置旃少不同耳
　　传流旁握御轚者不得入注各去门边空握○【臣浩】按周礼大司马疏引此注作各去门边容握当是空容二字相近而讹耳诗毛传亦作容握知此注空字必是容字今以各本俱同未改
　　传禽虽多天子取三十焉注取三十以共干豆宾客之庖○【臣浩】按各本俱同以理测之宾客下脱君字或之庖之字应是君字葢一为干豆二为宾客三为充君之庖也取禽三十毛诗郑笺云每禽三十也孔疏君之猎不宜诸种止取三十故以为每禽焉则宗庙宾客君庖各十也【臣召南】按此传与小雅车攻所言若合符节取禽三十则车攻所谓大庖不盈也故自习射于射宫以下毛公即取是传为説
　　又疏艾之为防则逢兰同剪故举以包之○逢本或作蓬【臣召南】按刈兰以为防犹言刈草以为防兰是草中最贵故举以概百草耳大司马中冬教大阅虞人莱所田之野为表郑注云莱芟除可陈之防诗传直曰大芟草以为防或舍其中是其説也
　　又疏马蹄旧解四蹄皆发后足蹑前足而相伺候与范注亦合耳○【臣召南】按疏非也单言一马何虑后蹄不候前蹄乎此即车攻所谓我马既同毛传云田猎齐足尚疾也亦即车攻所谓四黄既驾两骖不倚不失其驰者也指四马疾徐歩骤如一故曰蹄
　　葬陈哀公传不与楚灭闵公也　【臣召南○】按公字无谓疏既明曰闵陈之灭故书葬以存之推寻文义则知传原文是闵陈也因各本皆然未改
　　叔弓如宋葬宋平公注痤之罪所未闻○【臣召南】按公谷通例君失德不书葬此大谬也范氏于此葢亦深疑其谬杨疏乃尚欲调停其説
　　楚子防诱蔡侯般杀之于申传谨之也注凡罸当其理○罸字监本误作讨今改正
　　又疏华戎讨罪事同○监本脱戎字今增
　　齐高偃帅师纳北燕伯于阳注偃髙徯元孙○监本脱偃字今増


　　春秋谷梁传注疏卷十七考证
　　钦定四库全书
　　春秋谷梁注疏卷十八【起昭公十四年尽三十二年】
　　晋范甯集解　唐陆徳明音义　杨士勋疏
　　十有四年春意如至自晋
　　传大夫执则致致则名意如恶然而致见君臣之礼也注大夫有罪则宜废之旣不能废不得不尽为君臣之恩故曰见君臣之礼音义【见贤徧反】疏【释曰重发传者单伯书字意如则书名婼又无罪以见三者义异故各发传也】
　　三月曹伯滕卒
　　夏四月
　　秋葬曹武公
　　八月莒子去疾卒音义【去起吕反】疏【释曰不正前已见讫今卒书月莒行夷礼故无嫡庶之异】
　　冬莒杀其公子意恢音义【恢苦回反】
　　传言公子而不言大夫莒无大夫也莒无大夫而曰公子意恢意恢贤也曹莒皆无大夫其所以无大夫者其义异也注曹叔振铎文王之子武王封之于曹在甸服之内后削小尔莒已姓东夷夲微国音义【振铎之慎反下大各反甸徒徧反已音纪一夲又音祀】疏【释曰传言此者总而言之则小国无大夫也就事而释则曹莒有异故传辨之注释曰曹是文王之子封于曹者世夲文在甸服之内者定四年左传文】
　　十有五年春王正月吴子夷末卒音义【末亡葛反】
　　二月癸酉有事于武宫籥入叔弓卒去乐卒事音义【籥由若反去起吕反】
