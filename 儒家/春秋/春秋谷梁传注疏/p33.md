<!-- { "loadSidebar": true } -->
　　传含一事也赗一事也兼归之非正也注礼含禭各异人音义【禭音遂】疏【注释曰知各异人者杂记称诸侯之丧有者有含者有禭者又此传云兼归之非正也明天子于诸侯含襚常各异使也】其曰且志兼也其不言来不周事之用也注何休曰四年夫人风氏薨九年秦人来归僖公成风之襚最晚矣何以言来郑君释之曰秦自败于殽之后与晋为仇兵无休时乃加免缪公之丧而来君子原情不责晚用或作辞音义【殽户交反】赗以早注乗马曰乗马所以助成风未故书早音义【乗绳证反下同】而含已晚注已殡故言晚国有逺近皆令及事理不通也礼杂记曰含者执璧将命曰寡君使某含相者入告出曰孤某须矣含者入升堂致命子拜稽颡含者坐委于殡东南有苇席既蒲席降出反位明君之于臣有含之义所以助丧尽恩含不必用示有其礼音义【令力呈反相息亮反稽音啓颡息党反苇于鬼反】疏【注释曰旧解以为传与杂记违者传言含赗上闗天子之于诸侯及夫人耳杂记所云唯论诸侯自相施不是天子施于诸侯之事故彼既殡犹致含此则责其晚也何者诸侯及夫人于天子生有朝觐之好有疾则当告于天子天子遣使问之有丧则致舍无则止矣故未殡以来足以及事今天子归太早归含太晚故讥之其诸侯相施有疾未必相告比殡以来道逺者容有不至故示其礼而已不责其晚也以事故有殊讥亦有异今恐不然何者范云国有逺近皆令及事理不通也则是之不通故引记文为证何得云天子与诸侯礼异是旧説妄耳又云明君之于臣云云者证君之于臣有含之义不必皆用也案郑释废疾云天子于二王后之丧含为先禭次之次之余诸侯含之之小君亦如之于诸侯之臣禭之之其诸侯相施如天子于二王之后于卿大夫如天子于诸侯于士如天子于诸侯之臣京师去鲁千里王室无事三月乃含故不言来以讥之是郑意亦以讥王含晚也范前注引郑释似将为是后注取彼记文则以传非者范以何休取秦人来归僖公成风之禭为难非类故上注取郑释以排之下注既以传为非故引杂记之文为证二注竝不取郑君非王含晚之説益明范云传为非也】
　　三月辛亥我小君成风王使毛伯来防疏【释曰左氏公羊及徐邈本并云召伯此本作毛伯疑误也】
　　传防之礼于鄙上注从竟至墓主为送来音义【竟音境为于伪反】
　　夏公孙敖如晋
　　秦人入鄀音义【鄀音若】
　　秋楚人灭六
　　冬十月甲申许男业卒
　　六年春许僖公
　　夏季孙行父如陈注行父季友孙疏【注释曰世本季友生仲无佚佚生行父是也】
　　秋季孙行父如晋
　　八月乙亥晋侯驩卒音义【驩好官反】
　　冬十月公子遂如晋
　　晋襄公
　　晋杀其大夫阳处父
　　称国以杀罪累上也襄公已其以累上之辞言之何也君漏言也上泄则下闇下闇则上聋且闇且聋无以相通注臣闇不言君无所闻上下否塞音义【累劣伪反下同或如字漏鲁豆反泄息列反又以制反聋鲁公反否备鄙反】疏【释曰徐邈解襄公已谓春秋之例君杀无罪之大夫则是失徳不合书今襄公书则是无罪而以累上之辞言之者以襄公漏泄阳处父之言故也旧解亦云襄公罪轻故不追去文今以为传云襄公已者谓卒哭日乆葬在前杀在后是罪累不合及君故起累上之问非是释合书葬以否】夜姑杀者也注杀处父音义【夜姑左氏作射姑】夜姑之杀柰何曰晋将与狄战使狐夜姑为将军赵盾佐之阳处父曰不可古者君之使臣也使仁者佐贤者不使贤者佐仁者今赵盾贤夜姑仁其不可乎注邵曰贤者多才也战主于攻伐仁者有恻隐之防不如多才者有权畧音义【盾徒本反攻如字又音贡恻初力反】襄公曰诺谓夜姑曰吾始使盾佐女今女佐盾矣注称处父语以语之故传曰漏言也音义【女音汝语鱼虑反】夜姑曰敬诺襄公死处父主竟上事注待诸侯防葬在鄙上音义【竟音境】夜姑使人杀之君漏言也注亲杀者夜姑而归罪于君明由君言而杀之罪在君也故称国以杀疏【注释曰两下相杀不志乎春秋今虽是夜姑之杀罪君漏言故称国以杀】故士造辟而言诡辞而出注辟君也诡辞而出不以实造人音义【造七报反辟必亦反注同诡九委反】曰用我则可不用我则无乱其徳注此士对君言之辞
　　晋狐夜姑出奔狄
　　闰月不告月犹朝于庙注礼天子以十二月朔政班告于诸侯诸侯受于祢庙孝子尊事先君不敢自专也言朝者縁生以事死亲存朝朝莫夕不敢泄鬼神故事毕感月始而朝之音义【犹朝直遥反注及下同朝朝上如字下直遥反莫音慕泄息列反】疏【注释曰周礼太史班告朔于邦国郑云天子班朔于诸侯诸侯蔵之祖庙至朔日朝于庙告而受行之论语云子贡欲去告朔之饩羊是告朔用特羊言庙郑云祖庙范言祢庙者以无正文各以意説或祖或祢通言之耳何休亦云蔵于祖庙使大夫南靣奉天子命君北靣而受之是亦受政之事也凡告朔之礼因听视此月之政故谓之视谓之听也其朝庙之礼孝子縁生以事死因告在庙故感月始而亦享祭宗庙故亦谓之朝享其嵗首谓之朝正也据玉藻及祭法之文则天子听于明堂朝享自祖考以下五庙诸侯则听于太庙朝享自皇考以下三庙也公羊称闰月曷为不告天无是月也闰月矣何以谓之天无是月非常月也此传云闰月者附月之余日也天子不以告而丧事不数公羊谷梁皆以为闰月不合告左氏传云不告闰弃时政也何以为民主则闰月当告与二异也案哀五年闰月葬齐景公公羊意以为并闰此云丧事不数也者闰月不告二传虽同其于丧事数与不数其意又异也范氏别例云书不告有三皆所以示讥耳则此文一也公四不视二也襄二十九年公在楚三也公既在楚则是不告故亦以为一注又云不敢泄鬼神解生则朝朝暮夕死则毎月始朝之意也】
　　传不告月者何也不告也不告朔则何为不言朔也闰月者附月之余日也积分而成于月者也注一歳三百六十日余六日又有小月六积五歳得六十日而再闰积众月之余分以成此月疏【注释曰古今为歴者皆云周天有三百六十五度四分度之一日之行天一日一夜行一度故谓一度为一日一歳十二月唯有三百六十日是余五日四分日之一也又月一大一小则一年之间又有六日并言之则一歳有十二日故积五歳得六十日此皆大率而言其实一年不得有十二日范不如歴法细计之故云五歳得六十日】天子不以告朔而丧事不数也注闰是丛残之数非月之正故吉凶大事皆不用也音义【数所古反或所具反丛徂供反】犹之为言可以已也注郊然后三望告然后朝庙俱言犹义相类也既废其大而行其细故讥之疏【释曰重发传者前为三望发此是朝庙嫌异故重明之范例犹有五等发传者三僖三十一年犹三望独发传者据始也宣三年不发传者从例也成七年亦不发者亦为从例可知也此年发传者朝与三望异也宣八年发传者嫌仲遂有罪得不废礼又绎祭与朝庙礼异故也】
　　七年春公伐邾三月甲戌取须句音义【句其俱反】
　　传取邑不日此其日何也注据僖二十六年公伐齐取谷不日不正其再取故谨而日之也注僖二十二年公已伐邾取须句过而不改于此为甚故録日以志之疏【释曰哀元年冬仲孙何忌帅师伐邾二年春王二月季孙斯云云帅师伐邾取漷东田及沂西田彼比年伐邾而取两邑经不书日今僖之与文父子异人特言谨而日之者以文公是不肖之君缓主逆祀取邑致讨不得序列于诸侯讥其过而不改故录日以见恶僖虽伐邾才始一度又是作颂贤君故与文异也】
　　遂城郚音义【郚音吾】
　　传遂继事也注因伐邾之师
　　夏四月宋公壬臣卒音义【壬或作王】
　　宋人杀其大夫
　　传称人以杀诛有罪也疏【释曰公羊以为三世内娶使若无大夫故不书名左氏以为无罪故不书名今此直云称人以杀诛有罪也则谓此被杀者为有罪故称人以杀仍未解不称名所由案僖二十五年宋杀其大夫曰其不称名姓以其在祖之位尊之也此传云诛有罪也又经称宋人则与彼异葢成公壬臣新卒昭公杵臼未即位国内无君故不称名氏从未命大夫例故八年郑释废疾亦以此为无君若然两下相杀春秋不书又不得言其此书杀大夫而云无君者以受命于嗣天子是以言其孤未毕丧故无名氏八年书司马官也者彼虽实有君而不重牙无君人之度故经书司马传以无君释之郑云亦为上下俱失罪臣以权宠逼君故称人以杀君以非理杀臣故着言司马不称名者以其世在祖之位尊亦与僖二十五年宋杀其大夫同是其説也】
　　戊子晋人及秦人战于令狐注令狐秦地音义【令力丁反】晋先蔑奔秦
　　传不言出在外也辍战而奔秦以是为逃军也注辍止也为将而独奔故曰逃军音义【辍丁劣反将子匠反】
　　狄侵我西鄙
　　秋八月公防诸侯晋大夫盟于扈注扈郑地音义【扈音户】传其曰诸侯略之也注晋侯新立公始往防晋侯不盟大夫受盟既以丧娶又取二邑为诸侯所贱不得序于防讳使若扈之盟都不可知故略之音义【娶七住反】疏【注释曰旧説使若扈之盟都不可知者谓后十五年亦不序诸侯探解下文故云都也今以为范解诸侯不序之意鲁讳其不与故总言诸侯似若扈之盟诸侯都不可知非是探解下文始称都也】
　　冬徐伐莒
　　公孙敖如莒莅盟
　　传莅位也其曰位何也前定也其不日前定之盟不日也疏【释曰重发传者以徐伐莒而往莅盟嫌非两国交盟之例故明之】
　　八年春王正月
　　夏四月
　　秋八月戊申天王崩注襄王
　　冬十月壬午公子遂防晋赵盾盟于衡雍注衡雍郑地音义【雍于用反】疏【释曰再称公子者若下文直言遂恐为继事之辞两名不辨故重言公子以详之】乙酉公子遂防雒戎盟于暴注郑地音义【雒音洛本或作伊雒之戎误】
　　公孙敖如京师注吊周丧不至而复丙戌奔莒
　　不言所至未如也注若其已行当如公子遂至黄乃复今不言所至而直言复知其实未如也未如则未复也未如而曰如不废君命也注雍曰受命而出义无私留书如京师以显命行于下不书所至以表不去之罪未复而曰复不专君命也注复者事毕之辞未如故知其未复加毕事之文者言君命无辄专之道其如非如也其复非复也惟奔莒之为信故谨而日之也疏【释曰襄二十三年冬十月乙亥臧孙纥出奔邾传曰其日正臧孙纥之出也范云正其有罪彼云正其有罪则此亦正其有罪两处发传者此其如非如其复非复臧孙则实奔嫌其意异故举二者以包其余成十六年冬十月乙亥叔孙侨如出奔齐亦同此例故不复发之若然侨如亦是有罪书日亦以包之于彼注引徐邈云礼大夫去君扫其宗庙不絶其祀身虽出奔而君遇之不失正故详而日之明有恩义也与此异者书日之义有二种之意也一为正罪一为兼君恩知者以闵二年公子庆父出奔莒文承九月之下而不书日称庆父不复见矣眀罪重合诛故去日以见恩絶则书日者有恩可知以此推之归父公子憖不书日之从例可知也然归父有罪非成公逐之者归父杀嫡立庶宜世不长鲁人逐之实得其罪但恶成公逐父之使耳不言归父无罪也】
　　螽
　　宋人杀其大夫司马
