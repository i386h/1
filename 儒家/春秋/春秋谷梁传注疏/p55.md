<!-- { "loadSidebar": true } -->
　　天王居于狄泉注敬王辟子朝狄泉周地音义【辟音避】传始王也其曰天王因其居而王之也注天子逾年即位称王敬王逾年而出故曰始王虽不在国行即位之礼王者以天下为家故居于狄泉称王疏【释曰注云天子逾年即位称王敬王逾年而出故曰始王天子之称天王是常例也而传云始王注云逾年者未喻此传之意解子猛当国朝亦非正景王以三十一年夏四月崩六月葬刘单二子以王猛居于皇复入王城冬而猛卒至今敬王逾年而既葬所继者承景王之崩不继者承王猛之卒是年七月敬王立当逾年既葬之例此嵗尹氏立子朝将图神器天下凶惧其无主虽复常称其所在着其始王也】
　　尹氏立王子朝注隐四年衞人立晋传曰称人以立得众也此言尹氏立朝唯尹氏欲立之
　　传立者不宜立者也朝之不名何也注据晋之名恶今朝亦恶怪不直名而言王子音义【恶乌路反下同】别嫌乎尹氏之朝也注若但言尹氏立朝则嫌朝是尹氏之子故言王子以别之音义【别彼列反】疏【释曰重发何解卫晋得众言立嫌非所宜此子朝失众独在尹氏故言立以着不宜文同而义异故复发传别嫌乎尹氏之朝注释曰夫国之大事莫善继统继统之道勿胜嫡胄继无承重宜择立其次故单子刘子立猛文称当国其次子无命故独言立言立彰不宜明有簒王之意今周室虽衰鼎命在上四方诸侯知一人之贵继成康之道灭典法之文存祭号大名不可虚置巍巍圣寳宁得空假鄫以区区之小而以外孙为嗣书其灭亡以为将来之戒况天下重任岂得异姓尹氏不择天道不达人事如自立其子当有同心之授不义之罪御假一朝之势以集四海之土此理灼然而愚夫之所不惑何为孔子书经游夏为传经于不疑之中而彊生疑于无嫌之义而巧出嫌恐朝为尹氏之子为当有旨解周室大乱骨肉乖离故王猛有簒夺之心单刘懐翼戴之志敬王孤立猛卒之后而朝逆尹氏之世卿婚媾王室祸乱之基固可夺之初自立或招乗衅之众集负险之民坚氷之际或有无妄之会经别嫌尹氏不亦宜乎衰乱之世何所不为鄫立异姓周亦致疑疑而须别别嫌立朝者此其旨矣】
　　八月乙未地震
　　冬公如晋至河公有疾乃复
　　传疾不志此其志何也释不得入乎晋也疏【释曰解公之如晋四不得入假言有疾实由季孙之不入今实有疾别于无疾而反也】
　　二十有四年春王二月丙戌仲孙貜卒
　　婼至自晋
　　传大夫执则致致则挈由上致之也注上谓宗庙也致臣于庙则直名而已所谓君前臣名音义【挈苦结反】
　　夏五月乙未朔日有食之
　　秋八月大雩
　　丁酉杞伯郁厘卒音义【郁于六反厘力之反】
　　冬吴灭巢
　　葬杞平公
　　二十有五年春叔孙婼如宋
　　夏叔倪会晋赵鞅宋乐大心衞北宫喜郑游吉曹人邾人滕人薛人小邾人于黄父
　　有鸜鹆来巢音义【鸜其俱反夲又作鹳音权左氏作鸜公羊作鹳鹆音欲】
　　传一有一亡曰有来者来中国也注鸜鹆不渡济非中国之禽故曰来音义【济子礼反】疏【释曰重发传者何解鸜鹆者飞鸟与蜚异称有为同故重发传云来者来中国也何嫌而发解蜚不言来不见所从隣不言来者欲但于中国不外之】鸜鹆宂者而曰巢注刘向曰去宂而巢此隂居阳位臣逐君之象也或曰増之也注如增言巢尔其实不巢也雍曰凡春秋记灾异未有妄加之文或说非也
　　秋七月上辛大雩季辛又雩
　　传季者有中之辞也注不言中辛中辛无事又有继之辞也注縁有上辛大雩故言又也
　　九月乙亥公孙于齐次于阳州音义【孙音逊夲亦作逊下同】传孙之为言犹孙也讳奔也次止也注阳州齐竟上之地未敢直前故止竟也音义【竟音境下同】疏【释曰复发传何解前发例于夫人今复发例于公明其同义以别尊卑之辞详略也】
　　齐侯唁公于野井注野井齐地齐侯来唁公公逆之至野井音义【唁音彦】
　　传吊失国曰唁唁公不得入于鲁也疏【释曰言吊足以释之复言不入于鲁地则曰唁者彰公失国言不得入鲁继国事之辞言可以书唁而不详其文】
　　冬十月戊辰叔孙婼卒
　　十有一月己亥宋公佐卒于曲棘注曲棘宋地
　　传邡公也注邡当为访访谋也言宋公所以卒于曲棘者欲谋纳公音义【邡音方又音访】疏【注释曰案诸侯之卒卒在外书地书地纵不纳公何得略以见义解诸侯卒书地者地有逺近国邑之别故鄵扈非国晋侯因防盟而郑伯未见诸侯之所许男朝楚蔡奔雠国四者书地地有所由今曲棘非国是未逾竟当从鄵扈之例既明矣释以谋纳公为义义叶鄵扈而例不异】
　　十有二月齐侯取郓注取郓以居公
　　传取易辞也内不言取以其为公取之故易言之也音义【易以豉反为于伪反】疏【释曰与济西讙阐同异若何解取者易之辞易辞之义兼内外内之释虽同同而事辨异异则反覆释之故曰为公取之言非季氏之赂忠臣之意非实易辞尊君抑臣与济西同文前不异外之易者实易宋取郑师是也】
　　二十有六年春王正月葬宋元公
　　三月公至自齐居于郓
　　传公次于阳州其曰至自齐何也注据公但至阳州未至齐疏【注释曰后如晋出致不同传以见出致解公初至于阳州后如晋干侯出不同传以见齐侯为义虽至阳州可以齐致明干侯之致不见晋侯故下二十九年注云以干侯致不得见晋侯故】以齐侯之见公可以言至自齐也注齐侯唁公于野井以亲见齐侯为重故可言至自齐居于郓者公在外也注若但言公至自齐而不言居于郓则公得归国欲明公实在外故言居于郓疏【释曰又曰前不外公言外何解言外者据内生名公虽出奔臣子不得外公存録之如在国在国之文不得实同故言居郓以别之】至自齐道义不外公也注至自齐者臣子喜君父得反致宗庙之辞尔今君虽在外犹以在国之礼録之是崇君之道
　　夏公围成注成孟氏邑
　　传非国不言围所以言围者以大公也注崇大其事疏【释曰何解凡邑不言围指小都都之大者则国此文是于三家彊大邑过百乘比之小国国家之患良由此起昭公围成郈郈人不服而臣之邑不顺季氏之权得国之资围而不克故以大公为文然则定公虽堕三都成人不肻公伐不克故传以大公释之书致为异故传释之此不致者齐无难公之言不以适齐无为危至如长葛言围非常见义乃殊故传不异】
　　秋公防齐侯莒子邾子杞伯盟于鄟陵注鄟陵某地音义【鄟音专又市转反】公至自防居于郓
　　传公在外也至自防道义不外公也疏【释曰复发传何解自齐为虚致自防为实文与虚致嫌义有殊故发不异也】
　　九月庚申楚子居卒
　　冬十月天王入于成周
　　传周有入无出也注始即位非其所今得还复据宗庙是内故可言入若即位在庙则王者无外不言出疏【释曰王也传言周而复释何解彼明上下一见则同有出文故言周言周有入无出明天王之身入与出故发传也】
　　尹氏召伯毛伯以王子朝奔楚音义【召上照反】
　　远矣非也奔直奔也注雍曰奔簒君之贼其责远矣音义【篡初患反】疏【注释曰传言奔直奔也何嫌以发解非也非责之非责其远矣独言远者传云于周公着例见上下之文然则王子瑕不言出是常常文而无大罪则从例可知故省文至于尹氏视周室之微弱而日月不诛子朝使之奔不足可责远矣则刺诸侯诸侯谓宋衞陈郑外附于楚子朝之舅华戍同心而叛天子不能诛则宜远责诸侯乃传解经宜其责远矣传既责远据奔亦异故曰奔直奔也传曰奔之恶也恶其奔雠子朝之奔奔雠而曰奔直奔恶诸侯之叛刺其不诛也】
　　二十有七年春公如齐注自郓行公至自齐居于郓传公在外也疏【释曰发传不同而重起例何解公前孙而至今如齐不言孙反而言至至言居于郓故传言公在外也异义而文别故重言例而文省则义同义同亦在外可知也】
　　夏四月吴弑其君僚音义【僚力雕反】
　　楚杀其大夫郄宛音义【宛于阮反又于元反】
　　秋晋士鞅宋乐祁犂防北宫喜曹人邾人滕人防于扈音义【祁犂力兮反又力私反扈音戸】
　　冬十月曹伯午卒
　　邾快来奔注徐邈曰自此已前邾畀我庶其并来奔今邾快又至三叛之人俱以鲁为主邾鲁邻国而聚其逋逃为过之甚故悉书之以示讥也小国无大夫故但举名而略其氏音义【快苦夬反畀必二反夲或作鼻逋布吴反】
　　公如齐公至自齐居于郓
　　二十有八年春王三月葬曹悼公
　　公如晋次于干侯注不得入于晋干侯晋地疏【释曰解与发围国之文同故言公在外也明从郓如齐不释言次之言在外亦显故】
　　传公在外也
　　夏四月丙戌郑伯宁卒音义【宁下滕子宁皆如字】
　　六月葬郑定公
　　秋七月癸巳滕子宁卒
　　冬葬滕悼公
　　二十有九年春公至自干侯居于郓注以干侯致不得见晋侯故
　　齐侯使髙张来唁公
　　传唁公不得入于鲁也疏【释曰复发传何解前齐侯唁公于野井野并齐地今来唁公于郓郓是鲁地鲁地而言唁言不得入于鲁国都鲁国都谓宗庙所在唁有逺近人有尊卑君臣同文故重发例也】
　　公如晋次于干侯
　　夏四月庚子叔倪卒音义【倪五计反又五兮反左氏作诣】
　　传季孙意如曰叔倪无病而死此皆无公也是天命也非我罪也注言叔倪欲纳公无病而死此皆天命使鲁无君尔鲁公之出非我罪疏【释曰叔倪之卒是无公而曰皆何解经言宋公佐卒于曲棘传言邡公也今叔倪复卒故曰皆无公也】
　　秋七月
　　冬十月郓溃音义【溃户内反】
　　传溃之为言上下不相得也上下不相得则恶矣亦讥公也注公既出奔不能改德修行居郓小邑复使溃乱德之不建如此之甚音义【恶乌路反又如字行下孟反复扶又反】疏【释曰重发起例何解上下不相得之为罪与国同故例详之此年三月次于干侯来还于郓冬而郓溃嫌自溃不责于公故言亦讥公也】昭公出奔民如释重负注传明昭公有过非但季氏之罪
　　三十年春王正月公在干侯
　　传中国不存公存公故也注中国犹国中也疏【注释曰凡言国中指谓鲁也中国指其诸夏诸夏为中国据夷狄为外案成昭适晋并逾年而不言在襄二十八年公如楚二十九年书公在楚传曰闵公也为楚所制存録之然则此文中国国中何为变中国者何解中国逾年不言在亲倚之情如国莫二比之国中不以言中非诸夏且昭以二十五年出奔二十六年居郓是鲁地不存公二十七年二十八年亦如之至此寄在干侯干侯为晋地明公去鲁竟而入于晋界不复重还遂卒于外虽复生存居地壤于予来归来不居兹日故传以有故释之所以闵公范例云在有故言在非所在也】
　　夏六月庚辰晋侯去疾卒音义【去起吕反】
　　秋八月葬晋顷公音义【顷音倾】
