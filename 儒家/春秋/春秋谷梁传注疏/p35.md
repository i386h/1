<!-- { "loadSidebar": true } -->
　　其曰子叔姬贵也公之母姊妹也注同母姊妹疏【释曰称其曰子叔姬贵之也公之母姊妹也则似称子以眀贵是以録其卒未必由公之母姊妹上下意乖者上云公之母姊妹解其称子所由明贵则书卒贱乃不録也下云许嫁以卒之也欲见其虽贵非许嫁不书上下二足成非也许嫁乃书卒者以其即贵之渐故也徐邈云上传云子叔姬者夫人见出故不言下云许嫁者言是列女非杞叔姫也理亦足通未知范意然否】其一曰许嫁以卒之也男子二十而冠冠而列丈夫三十而娶女子十五而许嫁二十而嫁注礼二十而冠冠而在丈夫之列谯周曰国不可久无储贰故天子诸侯十五而冠十五而娶娶必先冠以夫妇之道王敎之本不可以童子之道治之礼十五为成童以次成人欲人君之早有继体故因以为节书称成王十五而冠着在金縢周礼媒氏曰令男三十而娶女二十而嫁内则云女子十五而笄説曰许嫁也是故男自二十以及三十女自十五以及二十皆得以嫁娶先是则速后是则晚凡人嫁娶或以贤淑或以方类岂但年数而已若必差十年乃为夫妇是废贤淑方类苟比年数而已礼何为然哉则三十而娶二十而嫁説嫁娶之限盖不得复过此尔故舜年三十无室书称曰鳏周礼云女子年二十未有嫁者仲春之月奔者不禁奔者不待礼聘因媒请嫁而已矣甯谓礼为夫之姊妹服长殇年十九至十六如此男不必三十而娶女不必二十而嫁眀矣此又士大夫之礼音义【冠江涣反娶七住反谯在遥反笄古兮反先苏徧反后户豆反比毗至反或如字复扶又反鳏古顽反礼为于伪反长丁丈反】疏【注释曰先儒多以周礼媒氏三十之男二十之女限以年数故范引谯周以为证下取礼文以为早嫁之验或以贤淑者若文王之娶太姒是也或以方类者左称郑世子忽云齐大非吾偶是也此又士大夫之礼者着丧服所言多陈士大夫之礼犹不待二十明诸侯以上早娶理在不疑也案尚书金縢无成王十五而冠故彼郑注云天子诸侯十二而冠成王此年十五于礼已冠而爵弁者承天变故降服也今谯周云成王十五而冠着在金縢者先儒郑之徒约大戴礼以为文王崩之眀年成王始生文王年十五生武王文王九十七而终则终时武王年八十三矣崩之眀年武王年八十四也武王九十三而终则武王崩时成王年十嵗可知耳周公摄政必在除丧之后是周公初摄政之时成王年十二金縢称始欲摄政即羣叔流言周公居东二年罪人斯得乗前之年是成王年十四秋始感大风之变王与大夫尽弁以启金縢之书是启金縢时成王年十五又书云四年建侯卫则周公复居摄四年作康诰也又书云天子年十八称孟侯作康诰之时成王称孟侯则成王年十八矣周公居摄四年成王年十八自然启金縢迎周公之时成王十五故谯周亦以启金縢时为成王年十五尚书特云王与大夫尽弁明王始冠之年故云十五而冠谓在金縢也郑云天子诸侯十二而冠者约左鲁襄公之年耳更无正文可据故范亦不】
　　夏楚人围巢
　　秋滕子来朝
　　秦伯使术来聘注术秦大夫音义【术音述】
　　冬十有二月戊午晋人秦人战于河曲注河曲晋地不言及秦晋之战已亟故略之也注亟数也夫战必有曲直以一人主之二国战鬭数曲直不可得详故略之不言晋人及秦人战音义【亟去冀反】疏【释曰七年战于令狐十年秦伐晋此年又战河曲是数也】
　　季孙行父帅师城诸及郓
　　称帅师言有难也音义【难乃旦反】疏【释曰凡城之志皆讥今云有难则似无讥者本有难不是解讥与不讥直释其帅师之意耳特此城得时又畏莒争郓书虽是讥情义通许故以有难释之不言讥之意也】
　　十有三年春王正月
　　夏五月壬午陈侯朔卒疏【释曰世本是陈共公也】
　　邾子籧篨卒音义【籧其居反篨直居反】疏【释曰左是文公也】
　　自正月不雨至于秋七月
　　大室屋壊注屋者主于覆盖明庙不都壊音义【大音泰皆同】大室屋壊者有壊道也讥不脩也大室犹世室也注世世有是室故言世室疏【释曰髙者有崩道下者有壊道既言有壊道而书之者讥不脩也言鲁若缮脩之岂有败壊之理故书以讥不敬也成五年梁山崩云高者有崩道山有崩道又不可缮脩之物而亦书之者刺人君无徳而致天灾令山崩河壅怪异之大故亦书之然山髙称崩屋下言壊而序称礼壊乐崩释云通言之者以礼乐无髙下之殊故知通言之】周公曰大庙注尔雅曰室有东西厢曰庙伯禽曰大室羣公曰宫注尔雅曰宫谓之室室谓之宫然则其实一也盖尊伯禽而异其名疏【注释曰此下注所引竝尔雅释宫之言有东西厢者谓有夹室也知周公曰大庙伯禽曰大室羣公曰宫者礼记明堂位云季夏六月以禘礼祀周公于大庙哀三年桓宫僖宫灾是周公称大庙羣公称宫此经别言大室明是伯禽庙公羊为世室言世世不毁世与大意亦同耳】礼宗庙之事君亲割注割牲疏【释曰徐邈云礼记曰君执鸾刀而割牲是也然彼据初杀牲之时非是割牲之事徐言非也】夫人亲舂注舂秶盛敬之至也为社稷之主而先君之庙壊极称之志不敬也注极称言屋壊不复依违其文音义【复扶又反】
　　冬公如晋
　　卫侯防公于沓注沓地也音义【沓徒答反】
　　狄侵卫
　　十有二月己丑公及晋侯盟还自晋
　　还者事未毕也自晋事毕也疏【释曰知自晋是事毕者以其与致文同故知是事毕知还者事未毕者以未至国都而郑伯防公于棐故知是未毕春秋上下书还者有四荘八年秋师还曰遯也今自晋为事未毕而言嫌不得如彼例故复发宣十八年归父还自晋嫌君臣异故复发事未毕之文襄十九年晋士匄帅师侵齐闻齐侯卒乃还嫌外内异故亦复发云事未毕也还例有四范别例云三者盖直据内为三不数外臣故也】
　　郑伯防公于棐注棐郑地音义【棐芳匪反】
　　十有四年春王正月公至自晋
　　邾人伐我南鄙
　　叔彭生帅师伐邾
　　夏五月乙亥齐侯潘卒音义【潘浦干反】疏【释曰世家及世本是齐昭公也】六月公防宋公陈侯卫侯郑伯许男曹伯晋赵盾癸酉同盟于新城注新城宋地
　　同者有同也同外楚也疏【释曰春秋书同盟非一或有释亦有不释就不释之内辞又不同所以然者荘公之世二幽之盟于时楚国未彊齐桓初霸直取同尊周室而已故云同尊周也及召陵首止之后楚不敢与争褎大齐桓故不复言同当文公时楚人彊盛而中国畏之今同盟详心外楚不复直能尊周室而已故释之云同外楚也断道书同云外楚也则清邱亦是外楚故省文也举断道以包上下则虫牢马陵蒲之与戚柯陵虚朾之类亦是省文可知同盟鸡泽复发者楚人转盛中国外之弥甚故更发之则戏盟及亳城重邱之等亦其义也平邱又重发外楚之文者平邱以下中国微弱外楚之事尽于平邱从此以后不复能外故发以终之也】
　　秋七月有星孛入于北斗音义【孛步内反】
　　孛之为言犹茀也其曰入北斗斗有环域也注据孛于大辰及东方皆不言入此言入者明斗有规郭入其魁中也刘向曰北斗贵星人君之象也茀星乱臣之类言邪乱之臣将竝弑其君音义【茀李轨扶愦反徐邈扶勿反一音步勿反又音弗魁苦回反邪似嗟反】
　　公至自会
　　晋人纳捷菑于邾弗克纳音义【捷在接反菑侧其反】
　　是郤克也其曰人何也微之也何为微之也长毂五百乗緜地千里注长毂兵车四马曰乗一乗甲士三人步卒七十二人五百乗合三万七千五百人緜犹弥漫音义【毂古木反乗绳证反下及注同卒子忽反】疏【释曰不言贬之者以非専恶之称故言微之而已】过宋郑滕薛夐入千乗之国欲变人之主注夐犹逺也变人之主谓时邾已立貜且邾小国而言千乗者大郤克之事音义【敻况盛反】至城下然后知何知之晚也注征不庙筭正其得失劳师逺涉乃至城下邾以义拒然后方悟贬之曰人不亦宜乎音义【悟五故反】弗克纳未伐而曰弗克何也弗克其义也注非力不足义不可胜捷菑晋出也貜且齐出也注姊妹之子曰出貜且正也捷菑不正也注正适音义【适丁厯反】
　　九月甲申公孙敖卒于齐
　　奔大夫不言卒而言卒何也注据闵二年公子庆父出奔莒后不言卒为受其丧不可不卒也其地于外也注成十七年公孙婴齐卒于貍蜃曰其地未逾竟宣八年仲遂卒于垂垂齐地然则地或逾竟或未逾竟凡大夫卒在常所则不地地者皆非其常所随其所在而书其地耳不系于逾竟与不逾竟音义【为于伪反貍力之反蜃市轸反竞音境】疏【释曰此与公孙婴齐卒于貍蜃传皆释之宣十年仲遂卒于垂而不释者此公孙敖卒于齐之国内故释之曰其地于外也明在他国而卒公孙婴齐卒在鲁竟内故释之曰其地未逾竟明非他国也二者既已发垂是齐地非是他国都又非鲁竟内在两端之间故不复释之】
　　齐公子商人杀其君舍音义【杀其音试本又作弑】
　　舍未逾年其曰君何也成舍之为君所以重商人之弑也注舍不成君则杀者非弑也商人其不以国氏何也注据隠四年卫州吁弑其君完不言公子不以嫌代嫌也注春秋以正治不正不以乱平乱舍不宜立有不正之嫌商人専权有当国之嫌故不书国氏眀不以嫌相代疏【释曰左氏以舍是昭公之子夫人叔姬所生而范云舍不宜立有不正之嫌以云不以嫌代嫌明知舍不正又舍卒不日亦是非正之验】舍之不日何也未成为君也疏【释曰例凡弑君书日以明正不系于成君若舍是庶成君亦不合书日而云未成君者春秋不正见者虽庶亦得书日即齐侯小白郑伯突是也今商人为不欲以嫌代嫌故不去公子则舍不正之嫌前已着见不正已见例当书日为未成君故不日耳】
　　宋子哀来奔
　　其曰子哀失之也注言失其氏族不知何人疏【释曰经言宋子哀云失之也者旧解失之者谓其未逹称子之意案范注云言失其不知何人则不得云失其称子之意盖失之者谓虽知子哀是宋之大夫但不知是何族姓也】
　　冬单伯如齐注单伯鲁大夫音义【单音善】齐人执单伯私罪也单伯淫于齐齐人执之
　　齐人执子叔姬
　　叔姬同罪也疏【释曰叔姬既与单伯同罪而经文异执者单伯是天子命大夫鲁人遣送叔姬未至而与之淫王则闇于取人之术鲁则失于遣使之宜故经不书叔姬归于齐再举齐执之文者使若异罪然所以为讳也明年书单伯至自齐亦是讳之之事耳公羊亦以为不言齐人执单伯及子叔姬者内辞也使若异罪然左氏则云单伯天子大夫为鲁请叔姬非谷梁意也】
　　十有五年春季孙行父如晋
　　三月宋司马华孙来盟注泰曰擅权専国不君其君縁其不臣因曰无君上司马司城皆不名而此独名者以华孙奉使出盟为好于我故书官以见専録名以存善音义【华户化反使所吏反好呼报反见贤遍反】疏【释曰外大夫来盟书名则是常事而云録名以存善者华孙擅权専国理合变文今得録名即是同于常使失常为恶则得常是善犹左氏称公子翚如齐逆女脩先君之好故曰公子亦其类也华孙奉使不称使者以其専故经书官以表之云无君之辞也既无君无臣故不得使也】
