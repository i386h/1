<!-- { "loadSidebar": true } -->
　　传纳币大夫之事也礼有纳采注采择女之德性也其礼用鴈爲贽者取顺隂阳徃来音义【贽音至】有问名注问女名而卜之知吉凶也其礼如纳采有纳徴注徴成也纳币以成婚疏【释曰此传释诸侯不云纳币而云纳徴者以士婚礼有纳徴之文欲明用币虽异而礼同也】有告期注告迎期音义【迎鱼敬反】四者备疏【释曰士婚礼下逹之后有纳采问名纳吉纳徴请期亲迎六礼此传不云纳吉者直举四者足以讥公故略纳吉不言之或以爲诸侯与士礼异者非也】而后娶礼也公之亲纳币非礼也疏【释曰纳币非礼是讥丧娶而注云传无讥文者传上云公之亲纳币非礼不云丧娶之事故云无讥文也然宣元年贬夫人去氏此则全无讥者彼以夫人不能以礼自固故与有贬仍未是贬公之事故彼注云不讥丧娶者不待贬絶而罪恶自见是也】故讥之注公母丧未再朞而图婚传无讥文但讥亲纳币者丧婚不待贬絶而罪恶见音义【见贤徧反】
　　二十有三年春公至自齐疏【释曰二十七年传云桓防不致此与下文观社皆书公至自齐者公羊传云桓防不致此何以致危之也徐邈亦云不以礼行故致以见危范此虽无注下云公怠弃国政此行犯礼忧危甚矣则亦以二者爲忧危致之也若然定八年传称致月危致也下传云致月有惧焉尔此若致以见危所以不月者以二者皆非礼而行不假书月危惧可知传以危而不月嫌与例乖故发详之或以爲二者皆非礼之行与好防异故致之非是见危理亦通也】
　　祭叔来聘注祭叔天子寰内诸侯叔名音义【祭侧界反寰音县又音环】疏【释曰范云祭叔天子寰内诸侯叔名则范意将此祭叔与隐元年祭伯同是畿内诸侯而此云来聘彼传责其不称朝者祭伯者祭国伯爵也寰内诸侯时不爲王之卿大夫欲外交邻好而来通鲁以其无王命故不得言聘不仕王朝故得责其不称朝也今祭叔见是天子大夫而恣意任情欲外接诸侯虽请王命非王本心故不称使见其擅命言聘表其请王犹左氏公子翚强请故得书经而去其族也案隠元年注云祭伯畿内大夫有采地者旣有采地则似祭伯亦仕王朝者以祭伯本爲入仕王朝故畿内授地今虽不仕亦得以大夫言之或以爲祭叔亦无王命以是天子大夫假王命而来鲁受其聘故得书聘以本非王命故不称使也祭伯虽是天子卿大夫欲同诸侯之例而来朝鲁以不奉王命故不得称聘寰内诸侯不合外交故亦不得云朝是亦得通一家也徐邈云祭叔爲祭公使则徐意以祭叔爲祭之大夫也范以叔爲名似同徐説但旧解不然故今亦同之】
　　传其不言使何也天子之内臣也不正其外交故不与使也注何休曰南季宰渠伯纠家父宰周公来聘皆称使独于此夺之何也郑君释之曰诸称使者是奉王命其人无自来之意今祭叔不一心于王而欲外交不得王命来故去使以见之音义【去起吕反见贤徧反】
　　夏公如齐观社
　　传常事曰视注视朔是也非常曰观疏【释曰复发传者嫌观鱼观社异故发之也春秋之例常事不书视朔既书而范云常事谓视朔者视朔之礼实是常事但公废之即爲非常故书之】观无事之辞也注言无朝防之事音义【朝直遥反下同】以是爲尸女也注尸主也主爲女往尔以观社爲辞音义【主爲于僞反】无事不出竟
　　公至自齐
　　传公如注陈公行例往时正也注正谓无危惧也皆放此致月故也如往月致月有惧焉尔
　　荆人来聘
　　传善累而后进之其曰人何也举道不待再注明聘问之礼朝宗之道非夷狄之所能故一举而进之疏【释曰不言楚人而云荆人者传称州不若国楚既新进若称国系人嫌其大褒故其举州称人言聘以进之】
　　公及齐侯遇于谷
　　传及者内爲志焉尔疏【释曰重发传者公爲淫如齐嫌异于常故重发之】遇者志相得也
　　萧叔朝公
　　传微国之君未爵命者其不言来于外也注言于谷朝公也朝于庙正也于外非正也疏【释曰书名者附庸常例仪父称字传言贵之此直云微国不言贵之则叔名也重发者嫌名字异故也】
　　秋丹桓宫楹注楹柱
　　传礼天子诸侯黝垩注黝垩黑色音义【黝于纠反又于桞反注同垩乌路反又乌各反范云黝垩黒色案黝黑也垩白土】疏【注释曰徐邈曰黝黑柱也垩白壁也谓白壁而黒柱今范同以黝垩爲黒色者以此爲丹楹而发何得有壁事而在其间故同爲黒色也】大夫仓士黈注黈黄色音义【黈他苟反黄色也麋氏云张斗反】丹楹非礼也
　　冬十有一月曹伯射姑卒音义【射音亦本或作亦】
　　十有二月甲寅公会齐侯盟于扈注桓盟不日此盟日者前公如齐观社传曰观无事之辞以是爲尸女也公怠弃国政此行犯礼忧危甚矣霸主降心亲与之盟实有济之功而鲁得免于罪臣子所庆莫重于此时事所重文亦宜详故特谨日以着之音义【扈音戸】疏【注释曰公羊传云桓盟不日此何以日危之也今范知喜得霸主与盟故详而日之者传虽有桓盟不日信之文亦有不日数渝恶之事又葵丘以极美齐桓而书日故知此间书日喜霸者与盟也此时齐桓威徳既盛与公结盟实有济之功何得爲有危事故范以臣子所庆文亦宜详也】
　　二十有四年春王三月刻桓宫桷音义【刻音克桷音角榱也方曰桷圆日椽】
　　传礼天子之桷斵之砻之加密石焉注以细石磨之诸侯之桷斵之砻之大夫斵之士斵本刻桷非正也夫人所以崇宗庙也取非礼与非正而加之于宗庙以饰夫人非正也注非礼谓娶雠女非正谓刻桷丹楹也本非宗庙之宜故曰加言将亲迎欲爲夫人饰又非正也音义【斵下角反削也砻力公反磨也迎鱼敬反下同】疏【注释曰娶雠女刻桷两事俱非故曰又也或以爲又者并谓崇饰夫人理亦通也所以不直言非礼云又非正者见庄有二种之恶故非礼非正两举之也】刻桓宫桷丹桓宫楹斥言桓宫以恶庄也注不言新宫而谓之桓宫以桓见杀于齐而饰其宗庙以荣雠国之女恶庄不子疏【注释曰新宫桓公之宫以是称宫不忍斥之故谓之新宫今恶庄公不子故斥言桓宫以见非正也】
　　葬曹庄公
　　夏公如齐逆女
　　传亲迎恒事也不志疏【释曰文四年传云其不言公何也非成礼于齐也似不成礼于齐卽合志而此云常事不志者彼亦是非礼而书就书之中更自别见言逆妇旣书于经所以不云公者爲成礼于齐故变文与庄公异也】此其志何也不正其亲迎于齐也
　　秋公至自齐
　　传迎者行见诸舍见诸注诸之也言瞻望夫人乘车音义【乘绳证反】先至非正也
　　八月丁丑夫人姜氏入注哀姜
　　传入者内弗受也疏【释曰重发传者嫌夫人与他例异故也】日入恶入者也何用不受也以宗庙弗受也其以宗庙弗受何也娶仇人子弟以荐舎于前其义不可受也注荐进舎置音义【恶乌路反一音如字】
　　戊寅大夫宗妇觌用币注宗妇同宗大夫之妇音义【觌徒歴反见也】疏【释曰旧解不言见而言觌觌者私事大夫公然行之故言觌以明其私也见者正也故防于沙随云不见公传曰可以见公而不见讥在诸侯也见觌与见别也今以爲不然者三传之文并不云觌见事别何得言私爲觌正爲见乎恐别有案据遂存之以示疑耳】
　　传觌见也礼大夫不见夫人疏【释曰旣云不见夫人又説男子之贽者更释用币非礼之意也言男子之贽羔鴈之等妇人之贽枣栗之类欲见俱不得用币】不言及不正其行妇道故列数之也男子之贽羔鴈雉腒注贽所以至者也上大夫用羔取其从羣帅而不党也下大夫用鴈取其知时飞翔有行列也士冬用雉夏用腒取其耿介交有时别有伦也腒腊也雉必用死爲其不可生服也夏用腒备腐臭也音义【数色主反腒其居反腊也干雉也士夏执之备腐臭也説文云北方谓鸟腊曰腒曰尧腊舜始腒别彼列反爲于僞反腐符甫反】妇人之贽枣栗腵脩注枣取其早自矜庄栗取其敬栗腵脩取断断自脩饬音义【腵丁乱反脯也腵而加姜桂曰脩脩饬本或作勅同耻力反一本作饰申职反或作整音征领反】用币非礼也用者不宜用者也大夫国体也注国体谓爲君股肱音义【股音古肱古反】而行妇道恶之故谨而日之也音义【恶乌路反】
　　大水
　　冬戎侵曹曹羁出奔陈疏【释曰公羊以爲曹羁是曹大夫三谏不从而去之也杜预注左传以爲羁是曹之世子此处虽无传案下二十六年传意则与公羊同也】赤归于曹郭公音义【羁居宜反郭公左氏如字公羊音虢】
　　传赤盖郭公也何爲名也礼诸侯无外归之义外归非正也注徐干曰郭公郭国之君也名赤盖不能治其国舍而归于曹君爲社稷之主承宗庙之重不能安之而外归他国故但书名以罪而惩之不直言赤复云郭公者恐不知赤者是谁将若鲁之微者故也以郭公着上者则是诸侯失国之例是无以见微之义音义【舎音舍惩直升反复扶又反着张虑反又张略反见贤徧反】疏【释曰薄氏驳云赤若是诸侯不能治国舎而归曹应谓之奔何以诡例言归乎徐干又云不言郭公疑是鲁之微者若是微者则例所不书何得以微者为譬二事俱滞而范从之者凡诸侯出奔其国者或爲人所灭或受制强臣迫逐苟免然后书出今郭公在国不被迫逐往曹事等如归故以易辞言之不得云出奔也凡内大夫未得命者例但书名若使赤直名而无所系则文同侠等故又云郭公也徐干之説理通故范引而从之】
　　二十有五年春陈侯使女叔来聘注女氏叔字音义【女音汝】
　　传其不名何也注据成三年晋侯使荀庚来聘称名天子之命大夫也疏【释曰言命大夫卽是单伯之等故知叔是字祭仲无文释故知仲是名也】
　　夏五月癸丑衞侯朔卒注惠公也犯逆失徳故不书葬六月辛未朔日有食之鼓用牲于社
　　传言日言朔食正朔也鼓礼也用牲非礼也天子救日置五麾陈五兵五鼔注麾旌幡也五兵矛防钺楯弓矢音义【麾毁爲反幡芳元反矛亡侯反钺音越楯时准反又音允】诸侯置三麾陈三鼔三兵大夫击门士击柝言充其阳也注凡有声皆阳事以压隂气柝两木相击充实也音义【柝吐洛反压于甲反又于渉反】疏【释曰案范三十年注云救曰用牲旣失之矣非正阳之月而又伐鼔亦非礼今伐鼔于建巳之月故曰礼也用牲非常故云非礼也五麾者麋信云各以方色之旌置之五处也五兵者徐邈云矛在东防在南钺在西楯在北弓矢在中央麋信与范数五兵与之同是相传説也五鼔者麋信徐邈并云东方青鼔南方赤鼓西方白鼔北方黒鼓中央黄皷案五兵兵有五种未审五鼔是一鼓有五色爲当五种之鼔也何者周礼有六鼔雷鼓灵鼔路鼓鼖鼓鼛鼓晋鼔之等若以爲五种之鼔则不知六鼓之内竟去何鼔若以爲一种之鼓则不知六鼔之内竟取何鼔又周礼云雷鼓鼓神祀则似救日之鼔用雷鼓但此用之于社周礼又云灵鼔鼓社稷祭则又似敕日食之鼔用灵鼓进退有疑不敢是正故直述之而已检麋徐两家之説则以五鼓者非六鼔之类别用方色鼔而已诸侯三者则云降杀以两去黒黄二色是非六鼔之类也下云大夫击门士击柝则此陈五鼓亦击之也但击之时陈列于社之茔域因五兵五麾是陈故亦以陈言之非谓直陈而不击也】
　　伯姬归于
　　传其不言逆何也逆之道微疏【释曰重发传者纪伯姬释不称使之微此解不言逆之微故别发传】无足道焉尔
　　秋大水鼓用牲于社于门注门国门也
