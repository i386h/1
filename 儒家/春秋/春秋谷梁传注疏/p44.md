<!-- { "loadSidebar": true } -->
　　大夫不以夫人以夫人非正也刺不亲迎也侨如之挈由上致之也音义【刺七赐反挈苦结反】疏【释曰公子翚如齐逆女传曰不言翚之来何见于公也然则夫人见于君宜言以夫人至而曰非正者逆女亲者也使大夫非正也非正而以夫人至故刺之彼以先接于公故无至文此使大夫有讥则翚之被责居然显矣不发于宣公逆女于此发之者宣公以丧娶故略夫人而不氏一事不二讥故省其文成公非丧娶而不亲逆嫌其无罪故传明之庄公亲逆传亦讥之者以娶雠人之女而事宗庙故也由上致之者宣元年注云上谓宣公则此谓成公也】
　　冬十月庚寅衞侯臧卒音义【臧子郎反】
　　秦伯卒疏【释曰世本及左氏是秦桓公也】
　　十有五年春王二月葬衞定公
　　三月乙巳仲婴齐卒
　　此公孙也其曰仲何也注此盖仲遂之子据实公孙子由父疏之也注雍曰父有弑君之罪故不得言公子父不言公子则子不得称公孙是见疏之罪由父故疏【释曰宣十八年公孙归父如晋归父亦襄仲之子何以不疏者卒则身之终今婴齐之卒当继于父父既被疏故子亦当略归父则奉命出使使奔之故具名氏以恩録也归父还不氏者以明由上也公羊以为仲婴齐何以不称公孙以归父既是兄公孙婴齐为归父后为人后者则为之子故不称公孙与谷梁异】
　　癸丑公会晋侯衞侯郑伯曹伯宋世子成齐国佐邾人同盟于戚晋侯执曹伯归于京师
　　以晋侯而斥执曹伯恶晋侯也注僖二十八年晋人执衞侯归之于京师此伯讨之文也今以侯执伯明执之不以其罪音义【恶乌路反】疏【释曰重发者此执归于京师嫌晋之无罪故明之注释曰衞侯有罪故称人言执又归之京师令天子决之是伯讨之文也又且此传云以晋侯而斥执曹伯恶晋侯也称人以执是伯明称人以执是伯讨也若然定元年晋人执宋仲几传曰此大夫其曰人何也微之也何为微之不正其执人于尊者之所也不与大夫之得伯讨也彼又称人非伯讨者彼仲几虽则逆命当归于王之有司今晋大夫执人于尊者之侧故地于京师以见尊称人以见卑是不与大夫之伯讨也伯讨宜施诸侯大夫则不得也左氏以为曹伯杀太子而自立公羊之意曹伯簒喜时据二传之文则是有罪范云不以其罪者范以曹伯言执云恶晋侯曹伯之入云归为善据此二文言之明执之不以其罪不得以公羊左氏为难】不言之急辞也断在晋侯也注明晋之私音义【断丁乱反】
　　公至自会
　　夏六月宋公固卒
　　楚子伐郑
　　秋八月庚辰葬宋共公音义【共音恭】
　　月卒日葬非葬者也注宋共公正立卒当书日葬无甚危则当录月今反常违例故知不葬者也然则共公之不宜书葬昬乱故疏【注释曰葬书时正也注不以时决而以月决之者以葬书时葬为正书月有故书日危不得葬今共公月犹不得明不葬可知故不以时决之然共公失徳所以不全去葬文者为伯姬书葬故不得不存共公之葬但书日以表失徳且不全去葬文嫌是鲁之不会无以明其失德也】此其言葬何也以其葬共姬不可不葬共公也葬共姬则其不可不葬共公何也夫人之义不逾君也为贤者崇也注贤崇伯姬故书共公葬音义【为于伪反】
　　宋华元出奔晋宋华元自晋归于宋
　　宋杀其大夫山疏【释曰左氏以为背其族何休注公羊以为谮华元贬之谷梁无説不知所从】
　　宋鱼石出奔楚
　　冬十有一月叔孙侨如会晋士燮齐高无咎宋华元衞孙林父郑公子防邾人会吴于钟离音义【咎其九反防音秋】传会又会外之也注再书防殊外夷狄疏【释曰重发传者欑函表中国之辞钟离明内外之称故两发之】
　　许迁于叶音义【叶始渉反】
　　迁者犹得其国家以往者也其地许复见也音义【复扶又反见贤徧反】
　　十有六年春王正月雨木氷注五行曰雨木氷者木介甲胄兵之象音义【雨如字或于付反非也介音界胄直又反】疏【释曰刘向云氷者隂之威木者少阳卿大夫之象此是人将有害则隂气胁木木先寒得雨而氷也是时叔孙侨如出奔公子偃诛死一曰时晋执季孙行父执公此执辱之异也徐邈云五行以木为介介甲也木者少阳之精幼君大臣之象氷者兵之象今氷胁木君臣将见执之异根枝折者象祸害速至也或曰木氷比木介介者甲也兵之象也是岁有鄢陵之战楚子伤目而败注云兵之象则或説是也】
　　雨而木氷也注雨着木成氷音义【着直略反】志异也传曰根枝折
　　夏四月辛未滕子卒疏【释曰左氏滕文公】
　　郑公孙喜帅师侵宋
　　六月丙寅朔日有食之
　　晋侯使栾黡来乞师注将与郑楚战音义【黡于斩反】
　　甲午晦晋侯及楚子郑伯战于鄢陵注鄢陵郑地音义【鄢音偃又于连反】楚子郑师败绩
　　传日事遇晦曰晦四体偏断曰败此其败则目也注此言败者目伤故疏【释曰僖十五年己卯晦震夷伯之庙传曰晦防也则晦非常文而云遇晦者旧解以为僖十五年传曰晦防也者谓月光尽而夜闇不谓非晦日也今以为震夷伯之庙云晦者如公羊昼日为防自余称晦者是月尽日也既云日事遇晦何以日食不书晦者日食既言日虽不书晦可以知省文也必知不如公羊以昼为晦者上六月丙寅朔日有食之此甲午是二十九日晦以日月相当知非昼日为防也手足偏断尚谓之败目在首重于手足故亦为败传讥在诸侯也】楚不言师君重于师也
　　楚杀其大夫公子侧
　　秋公会晋侯齐侯衞侯宋华元邾人于沙随不见公注沙随宋地
　　不见公者可以见公也可以见公而不见公讥在诸侯也疏【释曰是晋侯之意诸侯既无解释之者即是同不与公相见故以诸侯总之】
　　公至自会
　　公会尹子晋侯齐国佐邾人伐郑注尹子王卿士子爵曹伯归自京师
　　不言所归归之善者也出入不名以为不失其国也归为善注谓直言归而不言其国即曹伯归自京师不言于曹是自某归次之注若蔡季自陈归于蔡衞侯郑自楚复归于衞疏【释曰凡诸侯有罪失国出书名者即昭三年北燕伯款出奔齐是也入书名即僖二十八年衞侯郑曹伯襄是也今曹伯被执以其无罪故出入不名见其不失国也传详发于此者以归文与常例异故分别之】
　　九月晋人执季孙行父舍之于苕丘注行父鲁执政卿其身执则危及国故谨而月之录所忧也苕丘晋地音义【苕音条】疏【释曰昭十三年八月甲戌同盟于平丘公不与盟晋人执季孙意如以归二十三年春正月叔孙婼如晋癸丑叔鞅卒晋人执我行人叔孙婼彼二文皆承月不即蒙上月文何为此注独为谨而月之者意如之执文承八月之下彼月自为盟而发不为执意如也婼之执虽文承正月之下彼月自为叔鞅而言亦不是为婼而发故襄十八年晋人执衞行人石买庄十七年齐人执郑詹皆不月也此九月之下更无他事指言晋人执季孙故知为危谨而月之也一解行父书月以见危则意如及婼亦是危也】
　　执者不舍注据昭二十三年晋人执我行人叔孙婼不言舍音义【婼丑略反】而舍公所也注今言舍者以公在苕丘故也公在苕丘而言舍者明不得致也若既不致复不言舍则无以见其舍音义【复扶又反下同见贤徧反下见公同】执者致注据昭三十四年婼至自晋而不致公在也注在在苕丘也见舍于苕丘还国则与公俱不得致者重在公何其执而辞也注问何故书执季孙行父而言舍之复不致之辞邪犹在公也注时行父虽为晋所执犹欲存公之所在故不致行父又言舍之皆所以见公在苕丘存意公亦存也注问存舍之不致之意便可知公所在乎公存也注但存此二事即知公在苕丘疏【释曰经称执季孙行父舍之苕丘故传称执者不舍是据叔孙婼而发问也而舍公所也者谓言所舍故也公所者即苕丘是也执致者谓昭二十四年婼至自晋是也而不致公在也者谓今季孙归而不书至者公在故也以其与公同归重在公故不致也何其执而辞也谓问经意何其书执而不致为辞也犹存公也谓为晋所执心欲存公所在故不致行父又言舍之也存意公亦存焉谓又问经意直存舍之不致之意则便可知公所在乎公存也者答上问意但存此二事即知公在也公存者谓在苕丘也旧解注言二事舍是一事也于苕丘是二事今以为乘上注意则二事者谓舍于苕丘及不致焉二事】
　　冬十月乙亥叔孙侨如出奔齐注徐邈曰案襄二十三年臧孙纥出奔齐传曰其日正臧纥之出也礼大夫去君扫其宗庙不絶其祀身虽出奔而君遇之不失正故详而纪之明有恩义也音义【纥恨发反】疏【注释曰侨如为君遇之不失所书日臧纥则正其有罪而书日二者不同范引之者欲明二者不异臧孙云正其有罪亦兼为君遇之不失所书日侨如言君有恩而书日亦兼正其罪可知是互以相包故引之】
　　十有二月乙丑季孙行父及晋郤犫盟于扈
　　公至自会注无二事会则致会伐则致伐上无会事当言至自伐郑而言至自会甯所未详郑君曰伐而致防于伐事不成
　　乙酉刺公子偃音义【刺七赐反同尔雅云杀也】
　　大天日卒正也先刺后名杀无罪也注僖二十八年公子买戌衞不卒戍刺之是有罪者以先列某罪音义【戌式喻反】疏【释曰徐邈云偃为侨如所谮故云无罪左氏云为姜氏所立二者未知孰是】
　　十有七年春衞北宫括帅师侵郑
　　夏公会尹子单子晋侯齐侯宋公衞侯曹伯邾人伐郑音义【单音善】
　　六月乙酉同盟于柯陵注柯陵郑地音义【柯音歌】
　　柯陵之盟谋复伐郑也音义【复扶又反】
　　秋公至自会
　　不曰至自伐郑也公不周乎伐郑也注周信也公逼诸侯为此盟尔意不欲更伐郑何以知公之不周乎伐郑以其以会致也何以知其盟复伐郑也以其后防之人尽盟者也注后会谓冬公会单子等是不周乎伐郑则何为日也注据无伐郑意而强盟盟不由忠不当日也音义【强其丈反】言公之不背柯陵之盟也注舍已从人遂伐郑疏【释曰定四年诸侯侵楚盟于臯鼬言公至自会者经之常也今起违例之问者定四年楚弱而为诸侯所侵侵讫而盟故以盟为大事故云至自会郑自柯陵战后不助中国二年之间三度兴兵以伐为重盟为轻故决其不以伐郑致僖四年云大伐楚也不以会致而以伐致是其事也案后会齐侯不出而云后会之人尽盟者也以今时身在后遣大夫从师故亦得云后会之人尽盟】
　　齐高无咎出奔莒
　　九月辛丑用郊
　　夏之始可以承春以秋之末承春之始盖不可矣注郊春事也僖三十一年夏四月四卜郊不从传曰四月不时今言可者方明秋末之不可故以是为犹可也九月用郊用者不宜用也宫室不设不可以祭夜服不修不可以祭车马器械不备不可以祭有司一人不备其职不可以祭祭者荐其时也荐其敬也荐其羙也非享味也疏【释曰论用郊而陈宫室者礼有五经莫重于祭祭之盛者莫大于郊传意欲见严父然后能事天家国备然后能享故具説宫室祭服车马官司之等明神非徒享味而已何得九月始用郊乎徐邈云宫室谓郊之齐宫衣服车马亦谓郊之所用言一事阙则不可祭何得九月用郊理亦通也】
