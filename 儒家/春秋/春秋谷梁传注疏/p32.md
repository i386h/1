<!-- { "loadSidebar": true } -->
　　传作为也为僖公主也注为僖公庙作主也主葢神之所冯依其状正方穿中央达四方天子长尺二寸诸侯长一尺音义【为僖公庙于伪反冯皮氷反长尺直亮反又如字下同】立主丧主于虞注礼平旦而日中反而祭谓之曰虞其主用桑吉主于练注期而小祥其主用栗作僖公主讥其后也注僖公薨至此已十五月作主壊庙有时日于练焉壊庙壊庙之道易檐可也改涂可也注礼亲过髙祖则毁其庙以次而迁将纳新神故示有所加音义【壊音怪下同檐以占反】疏【释曰僖二十年新作南门传曰作为也有加其度也彼传意言作所以为讥则此作亦讥可知故下文作僖公主讥其后也案庄公之丧已二十二月仍讥其为吉禘今方练而作主犹是防服而曰吉主者三年之丧至二十五月犹未合全吉故公子遂有纳币之讥庄公丧制未二十五月而禘祭故讥其为吉此言吉者比之虞主故为吉也此虽为练作之主终入庙以辨昭穆故传以吉言之然作主在十三月壊庙在三年丧终而传连言之者此主终入庙入庙即易檐以事相继故连言之非谓作主壊庙同时也或以为练而作主之时则易檐改涂故此传云于练壊庙于传文虽顺旧説不然故不从之直记异闻耳麋信引衞次仲云宗庙主皆用栗右主八寸左主八寸广厚三寸若祭讫则纳于西壁防中去地一尺六寸右主谓父也左主谓母也何休徐邈并与范注同云天子尺二寸诸侯一尺状正方穿中央达四方是与衞氏异也其蔵之也白虎通亦云蔵之西壁则纳之西壁中或如衞説去地髙下则无文以明之何休又云谓之虞者亲丧已入圹皇皇无所见求而虞事之虞犹安也虞主用桑者桑犹丧也取其名与其麤觕所以副孝子之心练主用栗者谓既埋虞主于两阶之间易用栗木为主取其战栗故用栗木为主又引士虞记曰桑主不文吉主皆刻而諡之葢为禘时别昭穆也徐邈注谷梁尽与之同范亦当不异也】
　　三月乙巳及晋处父盟注晋大夫阳处父疏【注释曰经不言阳注知之以下有晋杀其大夫阳处父故也】
　　传不言公处父伉也为公讳也注讳公与大夫盟去处父氏公亲如晋使若与其君盟如经言邾仪父矣不书地者公在晋也庄二十二年秋七月丙申及齐髙傒盟于防不去髙傒氏者公不亲如齐不与其君盟于耻差降音义【伉苦浪反为公于伪反去处父起吕反下同傒音兮差初卖反又初佳反】何以知其与公盟以其日也何以不言公之如晋所耻也出不书反不致也疏【释曰传决不言公者据隐公八年九月辛夘公及莒人盟于包来言公也彼传云可言公及人不可言公及大夫故此没公彼存公也庄二十二年及齐髙傒盟于防传曰不言公髙傒伉也彼已有传此又重发者髙傒存氏今处父去族嫌异故重发之传不于髙傒发日以明公存者二者理同此又须辨公不言如晋意也故就此一发之后注云书日则公盟也是亦意同之事也传又云出不书反不致也者以致者必有出出者不必致今出既不书故反亦不致也】
　　夏六月公孙敖防宋公陈侯郑伯晋士谷盟于垂敛注垂敛郑地音义【谷户木反本又作縠九年同敛如字左氏作垂陇】
　　传内大夫可以防外诸侯
　　自十有二月不雨至于秋七月注建午之月犹未为灾传歴时而言不雨文不忧雨也注僖公忧民歴一时辄书不雨今文公歴四时乃书是不勤雨也疏【释曰传发之者以僖公忧民之情急故备书之今文公继父之业无志于民故畧书之以二者既异故传分而别之庄三十一年冬不雨不发传者以一时不雨轻故也下十年十三年意亦与此同故省文不发之】不忧雨者无志乎民也注无恤民志
　　八月丁卯大事于大庙跻僖公注大事祫也时三年之丧未终而吉祭于大庙则其讥自明音义【大庙音泰注及传大祖同跻于兮反升也祫户夹反下及注皆同】疏【注释曰旧解范云其讥自明者谓吉禘于庄公书吉此大事于太庙不书吉者以同未满三年前已书吉则此亦同讥故云其讥自明此解取杜预之意也然杜云其讥已明故得以吉禘竝之范云其讥自明焉知逺比吉禘葢范意以丧制未终不待讥责其恶已显故云自明也禘祫之礼俱在庙序昭穆所以为制异者公羊传称五年再殷祭何休云谓三年祫五年禘禘所以异于祫者禘则功臣皆祭也祫则合食于大祖而已是何休意祫则三年禘则五年也范于闵二年注同杜预以禘为三年之祭必不得与何休同也公羊云五年再殷祭禘既三年葢祫则五年也若然祫在五年而云三年之丧未终者据时三年未终而为祫祭故以三年言之不谓祫祭亦在三年也或以为禘祫同三年但禘在夏祫在秋直时异耳于范注不妨但与公羊五年再殷祭违也何休又云天子特禘特祫诸侯禘则不礿祫则不尝大夫有赐于君然后祫其髙祖然诸侯禘则不礿或以何説云大夫有祫恐其不然公羊亦以此大事于大庙为祫祭杜解左氏以大事为禘与谷梁异】
　　传大事者何大是事也着祫尝注祫合也尝秋祭祫祭者毁庙之主陈于大祖未毁庙之主皆升合祭于大祖注祫祭者皆合祭诸庙已毁未毁者之主于大祖庙中以昭穆为次序父为昭子为穆昭南乡穆北乡孙从王父坐也祭毕则复还其庙音义【昭音韶下及同郷音向下同】跻升也先亲而后祖也逆祀也注旧説僖公闵公庶兄故文公升僖公之主于闵公之上耳僖公虽长已为臣矣闵公虽小已为君矣臣不可以先君犹子不可以先父故以昭穆父祖为喻甯曰即之于传则无以知其然若引左氏以释此传则义虽有似而于文不辨髙宗殷之贤主犹祭丰于祢以致雉雊之变然后率脩常礼文公傎倒祖考固不足多怪矣亲谓僖祖谓庄音义【长丁丈反先悉荐反下同祢乃礼反雊古豆反雉鸣也傎丁田反倒丁老反】逆祀则是无昭穆也无昭穆则是无祖也无祖则无天也故曰文无天无天者是无天而行也注祖人之始也人之所仰天也君子不以亲亲害尊尊此春秋之义也注尊卑有序不可乱也疏【释曰大是事也者祫是祭之大者故云大是事也着祫尝者谓以大事言之着明是祫尝之祭也尝连言者祫必在秋故连尝言之然周之八月夏之六月而云着祫尝者葢月却节前已得立秋之节故也先亲而后祖亲谓僖公祖谓闵公也僖继闵而立犹子之继父故传以昭穆祖父为喻此于传文不失而范氏谓庄公为祖其理非也何者若范云文公傎倒祖考则是僖在于庄上谓之夷狄犹自不然况乎有道之邦岂其若是明范説非也则无天也谓天道先尊而后亲今乱其上下不仰法天也此春秋之义也者以嫌疑之间须取圣证故也】
　　冬晋人宋人陈人郑人伐秦
　　公子遂如齐纳币注丧制未毕而纳币书非礼
　　三年春王正月叔孙得臣防晋人宋人陈人衞人郑人伐沈沈溃注沈国也溃之为言上下不相得音义【沈音审溃户内反】
　　夏五月王子虎卒
　　叔服也此不卒者也注外大夫不书卒何以卒之以其来防我卒之也注防在元年疏【释曰重发之者尹氏则以为鲁主此为防事异故重发之】或曰以其尝执重以守也注僖二十四年天王出居于郑叔服执重任以守国音义【守手又反】
　　秦人伐晋
　　秋楚人围江
　　雨螽于宋
　　传外灾不志此何以志也曰灾甚也其甚奈何茅茨尽矣注茅茨犹尽则嘉谷可知茨蒺藜音义【雨于付反下同螽音终茨在思反茅草也】疏【释曰外灾不志重发之者志灾或为王者之后或为甚而録之故不得一例施之】着于上见于下谓之雨音义【见贤徧反】疏【释曰徐邈云禾稼既尽又食屋之茅茨今范云茨蒺藜则与徐异也公羊与考异邮皆云螽死而坠于地故何休云螽犹众也死而坠者象宋羣臣相残害也云云上下异之云尔今谷梁直云茅茨尽矣着于上见于下谓之雨与防违是为短郑云谷梁意亦以宋徳薄后将有祸故螽飞在上坠地而死言茅茨尽者着甚之验于防何错之有乎是郑意以雨螽于宋亦为将祸之应也】
　　冬公如晋
　　十有二月己巳公及晋侯盟
　　晋阳处父帅师伐楚救江
　　传此伐楚其言救江何也江逺楚近伐楚所以救江也注时楚人围江晋师伐楚楚国有难则江围自解音义【难乃旦反解音蟹又古买反】
　　四年春公至自晋
　　夏逆妇姜于齐
　　其曰妇姜为其礼成乎齐也注妇礼成于齐故在齐便称妇音义【为于伪反】其逆者谁也亲逆而称妇或者公与何其速妇之也注郑嗣曰皆问者之辞问曰以使大夫逆例称女而今称妇为是公亲逆与怪称妇速故反覆推之音义【与音余注同覆芳服反】曰公也其不言公何也注据庄二十四年公如齐逆女言公非成礼于齐也注非责曰妇有姑之辞也其不言氏何也贬之也何为贬之也夫人与有贬也注邵曰夫人能以礼自防则夫妇之礼不成于齐故讥公而夫人与焉音义【与音豫注同贬彼检反】疏【释曰宣元年已有传今复特发之者彼书夫人此直云妇姜嫌文异也故彼此明之以彼称夫人又书至此不然者公羊传曰其谓之逆妇姜于齐何娶于大夫者略之也徐邈亦以为不书至不称夫人下娶贱略之若以诸侯下娶大夫便为略贱则大夫亦不得上娶诸侯且天子得下防诸侯何为诸侯不得下娶大夫是公羊之言不可以解此也葢不称夫人不言至者以其妇礼成于齐故异于余称云夫人与有贬也者解不称氏之意非释不称夫人也】
　　狄侵齐
　　秋楚人灭江
　　晋侯伐秦
　　衞侯使甯俞来聘音义【俞羊朱反】
　　冬十有一月壬寅夫人风氏薨注僖公母风氏
　　五年春王正月王使荣叔归含且赗注含口实也礼记曰饭用米贝弗忍虚也诸侯含用玉荣叔天子之上大夫也荣采地叔字音义【含户暗反释旧作唅芳鳯反饭扶晚反】疏【注释曰饭用米贝不忍虚也礼记檀弓文诸侯含用玉礼纬文也】
