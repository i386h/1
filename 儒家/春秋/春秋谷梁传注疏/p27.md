<!-- { "loadSidebar": true } -->
　　夏五月日有食之注夜食疏【注释曰庄公十八年传云不言日不言朔夜食也是以知之】
　　秋七月齐师曹师伐厉注徐邈曰案齐桓末年用师及防皆危之而月也于时霸业已衰勤王之诚替于初震矜之容见于外祸衅既兆动接危理故月众国之君虽有失道未足为一世兴衰齐桓威摄羣后政行天下其得失皆治乱所系故春秋重而详之录所善而着所危云尔音义【见贤徧反衅许靳反衰本作丧息浪反治自吏反】疏【注释曰何休以为葵邱之防桓公震而矜之叛者九国此厉亦是叛者故伐之左氏以为厉是楚属国故伐厉以救徐今范载徐言云震矜之容见于外则与何休同也录所善九年盟于葵邱着日以极美是也着所危者此年书月以见衰是着所危】八月螽音义【螽音终】
　　传螽虫灾也甚则月不甚则时疏【重发传者嫌僖公忧民之重灾不至于甚故明之也】
　　九月公至自防注庄二十七年传曰桓防不致安之也而此致者齐桓徳衰故危而致之
　　季姬归于缯
　　己卯晦震夷伯之庙注夷諡伯字
　　传晦也震雷也夷伯鲁大夫也因此以见天子至于士皆有庙注明夷伯之庙过制故因此以言礼音义【亡定反见贤徧反】疏【释曰公羊以为晦者为昼日而晦震者雷也谓有雷击夷伯之庙此传亦云晦也震雷也则不得从左氏为月晦与公羊同矣公羊又以为夷伯者季氏之信臣故震其庙以戒之今此歴言天子以下庙数以为过制故震之与公羊异左氏以为夷伯有隐慝故天命霹雳之亦与谷梁不同也】天子七庙注祭法曰王立七庙曰考庙王考庙皇考庙显考庙祖考庙有二祧逺庙称祧音义【祧它尧反】诸侯五注曰考庙王考庙皇考庙显考庙祖考庙大夫三注曰考庙王考庙皇考庙士二注曰考庙王考庙故徳厚者流光徳薄者流卑注雍曰徳厚者位尊道隆者爵重故天子逺及七世士祭祖而已是以贵始徳之本也始封必为祖注若契为殷祖弃为周祖音义【契息列反】疏【释曰郑据礼记説云夏五庙则殷六庙周七庙故王制云天子七庙三昭三穆与大祖之庙而七郑注云此周制七者大祖庙及文武二祧与亲庙四大祖谓后稷也殷则六庙契及汤与二昭二穆也夏则五庙无太祖禹与二昭二穆而已是其説也王制又云诸侯五庙二昭二穆与太祖而五郑云太祖始封之君王者之后则不为始封之君庙也又云大夫三庙一昭一穆与太祖之庙而三郑云太祖别子始爵封者虽非别子始爵者亦然又云士一庙庶人祭于寝郑云谓诸侯中士下士名曰官师者上士则二庙寝适寝也是礼与文合也惟祭法云大夫三庙曰考庙曰王考庙曰皇考庙与王制一昭一穆与大祖其意少异者郑答赵商祭法大夫三庙是周之制而王制大夫三庙言与太祖而三或当夏殷法不合于周礼也是解二者不同之意祭法又云适士二庙官师一庙而王制云士一庙者亦谓是中士下士者也若是上士亦当二庙故郑注王制云士一庙者诸侯之中士下士名曰官师者也上士则二庙是也中士下士所以名为官师者师长也言为一官之长也祭法又云庶人无庙故王制亦云庶人祭寝是无庙也庶士者谓府史之属也庶人者谓平民也以其贱故无庙也光犹逺也卑犹近也天子徳厚故逺及七庙士之徳薄故近及二庙因其贵贱有伦故制为等级也始谓受封之君所以贵之者由是徳之本也言有大徳故受髙位髙位由之而来故始封之君必为祖矣祖谓庙不毁也】
　　冬宋人伐曹
　　楚人败徐于娄林音义【败必迈反下相败同】注娄林徐地
　　传夷狄相败志也疏【释曰夷狄相败书文不具今起祸乱之原谨兵车之始故传言此以明之】
　　十有一月壬戌晋侯及秦伯战于韩注韩晋地获晋侯注获者不与之辞诸侯非可相获疏【注释曰传有明例注言之者嫌晋侯失众与秦得获故注显之欲明亦不与秦获也范别例云凡书获有七谓莒挐一也晋侯二也华元三也蔡公子湿四也陈夏齧五也齐国书六也麟七也于晋侯着失民之咎于蔡公子湿彰公子之病华元表得众之辞莒挐显公子之始自余虽不发从省文可知也】
　　传韩之战晋侯失民矣以其民未败而君获也
　　十有六年春王正月戊申朔陨石于宋五注刘向曰石隂类也五阳数也象隂而阳行将致队落音义【陨云敏反行下孟反下隂行同队直类反】疏【注释曰何休云石者隂徳之专者也鹢者鸟中之耿介者皆有似宋襄公之行宋襄欲行霸事不纳公子日夷之谋事事耿介自用卒以五年见执六年终败如五石六鶂之数天之与人昭昭著明甚可畏也贾逵云石山岳之物齐大岳之而五石陨宋象齐桓卒而五公子作乱宋将得诸侯而治五公子之乱鶂退不成之象后六年霸业退也鶂水鸟阳中之隂象君臣之讼阅也许慎异义载谷梁説云陨石于宋五象宋公徳劣国小隂类也而欲行霸道是隂而欲阳行也其陨将拘执之象也是宋公欲以诸侯行天子道也六鶂退者郑云六鶂俱飞得诸侯之象也其退示其徳行不进以致败也得诸侯是阳行也被执败是隂行也是二説与刘向合耳其何休贾逵之言竝是公羊左氏旧説非谷梁意也】
　　传先陨而后石何也注据庄七年星陨如雨先言星后言陨陨而后石也注既陨后乃知是石于宋四竟之内曰宋后数散辞也耳治也注陨石记闻也闻其磌然视之则石察之则五音义【竟音境治直吏反下目治同磌之人反又大年反声响也】疏【释曰散辞也者对下聚辞也为言此石散在宋四竟之内故后言其数以散辞言之鶂则聚在宋都之上故先言其数以聚辞言之又云耳治也者谓陨石先以耳闻故先言陨鶂退先以目见故先言数是各以闻见先后为次注释曰范取公羊为説彼云陨石记闻闻其磌然视之则石察之则五是也磌字説文玉篇字林等无其字学士多读为砰据公羊古本竝为磌字张楫读为磌是石声之类不知出何书也】
　　是月六鶂退飞过宋都注是月陨石之月刘向曰鶂阳也六隂数也象阳而隂行必衰退音义【鶂五歴反】
　　传是月者决不日而月也注欲着石日鶂月故言是月若不言是月则嫌与戊申同疏【释曰传言此者解经书是月之意言鶂退不日而月故云是月明与石陨异日也若然案桓十二年丙戌公防郑伯盟于武父丙戌卫侯晋卒若下事得蒙上日何为彼经重举丙戌者彼公盟必须书日卫侯不正前见亦当书日经以卫侯不正而恐不得蒙上日故书二日以明之此石陨鶂退是记异之事恐蒙上日故言是月以别之知下事得蒙上日者貜且之卒得连日食之下叔弓之卒得与祭同日是经举一日得包两日之騐也】六鶂退飞过宋都先数聚辞也目治也注六鶂退飞记见也视之则六察之则鶂徐而察之则退飞子曰石无知之物鶂防有知之物石无知故日之注石无知而陨必天使之然故详而日之鶂防有知之物故月之注鶂或时自欲退飞耳是以略而月之君子之于物无所苟而已石鶂且犹尽其辞而况于人乎故五石六鹢之辞不设则王道不亢矣注不遗防细故王道可举音义【亢苦浪反】民所聚曰都
　　三月壬申公子季友卒
　　传大夫日卒正也疏【释曰传发之者益师明其有罪此则显其得正故两明之也】称公弟叔仲贤也大夫不言公子公孙疏之也注季友桓公之子疏【释曰传因季友之贤发起其例也叔肸贤而称弟季友不称弟称字贤可知也以兄先死故不得称弟耳不言公子公孙疏之者谓仲遂婴齐之等是也又公孙兹发日卒之传者以其名而不字又非罪非贤故重发之仲遂非贤而称字者彼既不言公子以疏之唯宣公嘉之而称字无嫌是贤故也】
　　夏四月丙申缯季姬卒
　　秋七月甲子公孙兹卒
　　传大夫日卒正也
　　冬十有二月公防齐侯宋公陈侯衞侯郑伯许男邢侯曹伯于淮音义【淮音懐】
　　传兵车之防也
　　十有七年春齐人徐人伐英氏音义【英于京反】
　　夏灭项
　　传孰灭之桓公也何以不言桓公也注据庄十年齐师灭谭称齐师音义【项户讲反国名也齐灭之左氏以为鲁灭】为贤者讳也项国也不可灭而灭之乎桓公知项之可灭也注知政昏乱易可灭音义【为于伪反下为之讳同易以防反】而不知已之不可以灭也注霸者存恤邻国抑彊辅弱义不可灭人之国既灭人之国矣何贤乎君子恶恶疾其始注絶其始则得不终于恶邵曰谓疾其初为恶之事不终身疾之音义【恶恶竝如字又上乌路反】善善乐其终注乐贤者终其行也邵曰谓始有善事则终身善之音义【行下孟反】疏【释曰言此者解为齐桓讳灭项之意恶恶疾其始谓君子憎恶恶人则疾其初始何者欲使恶人不得终于恶故就其初始即贬疾之也善善乐其终谓君子善其善人乐使终其行也以乐终其行故虽有恶亦为讳之或齐虽灭项亦不言齐灭也邵解二事竝与范异君子恶恶疾其始者君子憎恶人有恶事惟疾其初始为恶不终身疾也言有恶则疾之无恶则止也善善乐其终者君子嘉善人则欲终身善之见人一度冇善则终身不忘故为齐桓讳灭项也】桓公尝有存亡继絶之功故君子为之讳也注邵曰存亡谓存邢衞继絶谓立僖公所以终其善
　　秋夫人姜氏防齐侯于卞注卞鲁地音义【卞皮彦反】
　　九月公至自防注桓防不致而今致防桓公徳衰威信不着陈列兵车又以灭项往防既非逾年乃反故往还皆月以危之
　　冬十有二月乙亥齐侯小白卒
　　传此不正其日之何也注据二十四年晋侯夷吾卒不书日其不正前见矣其不正之前见何也以不正入虚国故称嫌焉尔注庄九年齐小白入于齐贬不称公子虚国谓齐无人传例曰以国氏者嫌也音义【见贤徧反下同】
　　十有八年春王正月宋公曹伯衞人邾人伐齐
　　传非伐丧也注伐丧无道故谨而月之疏【注释曰侵伐书月惟施于内今亦施之于外者齐桓以安危所系故书月以表之宋襄欲继齐桓之业故亦谨而月之】
　　夏师救齐注鲁师
　　传善救齐也
　　五月戊寅宋师及齐师战于甗注甗齐地音义【甗鱼辇反又音言】齐师败绩
