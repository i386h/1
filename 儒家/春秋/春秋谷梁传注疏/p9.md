<!-- { "loadSidebar": true } -->
　　传桓无王其曰王何也谨始也注诸侯无専立之道必受国于王若桓初立便以见治故详其即位之始以明王者之义疏【释曰徐邈云桓公篡立不顾王命王不能讨故无王又且桓公终始十八年唯元年二年十年十八年有王自外皆无王故据以问而曰桓无王又范氏例云春秋上下无王者凡一百有八桓无王者见不奉王法余公无王者为不书正月不得书王桓初即位若已见治故书王以示义二年书王痛与夷之卒正宋督之弑宜加诛也十年有王正曹伯之卒使世子来朝王法所宜治也十八年有王取终始治桓也是解元年有王为谨始也余年无王为不奉王法也若然桓为弑君而立故十四年没其王文宣公亦篡位而立不去王者桓弑贤兄让国之主害成立之君宣篡未逾年之子又无为臣之义以轻重既异故去王亦殊也杜预注左氏桓十四年无王者失不班历也何休注公羊意与谷梁同唯解有王者别云二年有王者见始也十年有王数之终也十八年有王桓之终也明终始有王桓公无之耳】其曰无王何也桓弟弑兄臣弑君天子不能定诸侯不能救百姓不能去以为无王之道遂可以至焉尔元年有王所以治桓也
　　正月公即位注杜预曰嗣子位定于初丧而改元必须逾年者继父之业成父之志不忍有变于中年也诸侯毎首岁必有礼于庙诸遭丧继位者因此而改元即位百官以序故国史亦书即位之事于策音义【去起吕反】疏【注释曰尚书顾命云乙丑成王崩俾爰齐侯吕伋以二干戈虎贲百人逆子钊于南门之外延入翼室恤宅宗孔安国云明堂路寝延之使居忧为天下宗主天子初崩嗣子定位则诸侯亦当然也其改元必须逾年者孝子之情不忍有变于中年也然嗣子不忍变于中年故逾年即位桓公既无恻痛之情朝死夕忘亦于逾年即位者圣人立法即位必待逾年桓虽不仁未可独当年即位即位既是逾年故史官从其实而书之】
　　传继故不言即位正也注故谓弑也继故不言即位之为正何也曰先君不以其道终则子弟不忍即位也注哀痛之至故不忍行即位之礼继故而言即位则是与闻乎弑也继故而言即位是为与闻乎弑何也曰先君不以其道终已正即位之道而即位是无恩于先君也注推其无恩则知与弑也此明统例耳与弑尚然况亲弑者音义【与音豫下文及注皆同】疏【注释曰桓是亲弑之主而论与弑之事故知意本明统例尔故云与弑尚然况亲弑者】
　　三月公防郑伯于垂注垂卫地也例曰往月危往也桓大恶之人故防皆月以危之疏【注释曰例者定八年文也此三月公防郑伯于垂二年三月公防齐侯陈侯郑伯于稷是防皆月以危之】
　　传防者外为主焉尔注郑伯所以欲为此防者为易田故音义【为易于伪反】疏【释曰重者嫌易田与直防异故也】
　　郑伯以璧假许田
　　传假不言以言以非假也注实假则不应言以璧非假而曰假讳易地也礼天子在上诸侯不得以地相与也注诸侯受地于天子不得自専无田则无许可知矣不言许不与许也注但言以璧假许而不继田则许属郑也今言许田明以许之田与郑不与许邑也诸侯有功则赐田以禄之若可以借人此盖不欲以实言音义【借子夜反】许田者鲁朝宿之邑也邴者郑伯之所受命而祭泰山之邑也用见鲁之不朝于周而郑之不祭泰山也注朝天子所宿之邑谓之朝宿泰山非郑竟内从天王巡守受命而祭也擅相换易则知朝祭竝废音义【朝直遥反下皆同邴彼病反又音丙见贤徧反竟音境从在用反守音狩擅市战反换一本亦作逭胡唤反】疏【释曰经文无邴而言之者经讳易天子之地故以璧假为文若以地易地不得云假故经无邴文本鲁郑易田之由不得不言邴也先儒解左氏者皆以为郑受天子祊田为汤沐之邑后世因立桓公武公之庙故谓之泰山之祀案此及注意则以为祭泰山之邑谓从王巡狩受命而祭泰山也公羊以为田多邑少称田邑多田少称邑左氏无或当史异辞谷梁以为言田者则不得其邑是三之説各异也】
　　夏四月丁未公及郑伯盟于越注越卫地也
　　传及者内为志焉尔越盟地之名也
　　秋大水注礼月令曰季秋行夏令则其国大水大水例时疏【注释曰庄七年与此皆云秋大水不书月是例时也】
　　传髙下有水灾曰大水
　　冬十月
　　传无事焉何以书不遗时也春秋编年四时具而后为年注编録音义【编必连反字林声类韵集皆布千反史记音义甫连反】
　　二年春王正月戊申宋督弑其君与夷注宋督宋之卑者卑者以国氏音义【督丁毒反与如字又音余】疏【注释曰知是卑者祝吁弑其君取国以失嫌言之履緰来逆称进之也此督与宋万既不取国又无可进明卑者可知也】
　　传桓无王其曰王何也正与夷之卒也注诸侯之卒天子所隠痛奸逆之人王法所宜诛故书王以正之
　　及其大夫孔父
　　传孔父先死其曰及何也书尊及卑春秋之义也注邵曰防盟言及别内外也尊卑言及上下序也音义【别彼列反】疏【注释曰及有二义故范引邵云防盟言及别内外也尊卑言及上下序也别内外者谓鲁与他人防盟皆先鲁以及他若隠元年公及邾仪父盟于眛及宋人盟于宿是也上下序者此孔父茍息仇牧皆先言君后言臣是也】孔父之先死何也督欲弑君而恐不立于是乎先杀孔父孔父闲也注闲谓扞御音义【扞下旦反】何以知其先杀孔父也曰子既死父不忍称其名臣既死君不忍称其名以是知君之累之也注累谓从也疏【释曰糜信云累者从也谓孔父先死殇公从后被弑范注虽不明理亦当然也】孔氏父字諡也注孔父有死难之勲故其君以字为諡音义【难乃旦反】疏【释曰孔父新死未葬而得有諡者旧解谓三月既葬之后嗣君諡之但赴者以正月告乱故书弑在前使者以葬后始来故得称諡或当孔父以字为諡得据后言之故云字諡也注释曰諡者大夫之常事而云有死难之勲者字者褒德非可虚加若使孔父无死难之勲唯有凡平之諡焉得以字为之文特言字諡也明知有义故注者原之】或曰其不称名盖为祖讳也孔子故宋也注孔子旧是宋人孔父之玄孙音义【盖为于伪反下虽为同】疏【注释曰案世本孔父嘉生木金父木金父生祁父其子奔鲁为防叔生伯夏伯夏生叔梁纥叔梁纥生仲尼是孔父嘉为孔子六世祖范云玄孙者以玄者亲之极至来孙昆孙之等亦得通称之亦如左蒯瞆祷文王称曾孙之类是也】
　　滕子来朝注隐十一年称侯今称子盖时王所黜疏【注释曰周公之制爵有五等所以拟其黜陟今无贬爵之文明降爵非春秋之义又且此时周德虽衰尚为天下宗主滕今降爵明是时王所黜也】
　　三月公防齐侯陈侯郑伯于稷以成宋乱注稷宋地也传以者内为志焉尔公为志乎成是乱也注欲防者外也欲受赂者公也疏【释曰十四年云以者不以者也僖二十一年云以重辞也此云以者内为志焉尔则以有三种之义范于僖二十一年注云以有二义矣者以内为志焉与不以者正是一事耳以成宋乱者公也非诸侯故也是以云内为志焉尔其实以者仍是不以之例故注彼为二事焉注释曰以经言防故知欲防者外也以者内为志故知欲受赂者公也】此成矣取不成事之辞而加之焉于内之恶而君子无遗焉尔注取不成事之辞谓以成宋乱也桓奸逆之人故极言其恶无所遗漏也江熙曰春秋亲尊皆讳盖患恶之不可掩岂当取不成事之辞以加君父之恶乎案宣四年公及齐侯平莒及郯曰平者成也然则成亦平也公与齐陈郑欲平宋乱而取其赂鼎不能平乱故书成宋乱取郜大鼎纳于太庙微防见矣寻理推经似失之徐邈曰宋虽已乱治之则治治乱成不系此一防若诸侯讨之则有拨乱之功不讨则受成乱之责辞岂虚加也哉春秋虽为亲尊者讳然亦不没其实故纳鼎于庙跻僖逆祀及王室之乱昭公之孙皆指事而书哀七年所谓有一国之道者有天下之道者也君失社稷犹书而不隠况今四国羣防非一人之过以义致讥轻于自已兆乱以此方彼无所多怪音义【郯音谈大庙音泰下文及注同防见贤徧反治直吏反僖子兮反郜古报反】疏【注释曰江熙云微防见矣者意成宋乱者谓成就宋乱江熙以为加君父之恶太切故以成为平直书取郜大鼎纳于太庙足以示讥是微防见矣言此成乱之辞为微防徐邈引所谓有一国之道云者言诸侯専一国犹似天子専天下其有失社稷犹得书之故此亦得云成宋乱也】
　　夏四月取郜大鼎于宋戊申纳于太庙注例曰纳者内不受也日之明恶甚也太庙周公庙疏【注释曰宣十一年文也然此亦有弗受之文而引例者凡言内弗受者指説诸侯相入之例今此言不受者谓周公也恐其不合故引例以明之】
　　传桓内弑其君外成人之乱受赂而退以事其祖非礼也其道以周公为弗受也郜鼎者郜之所为也曰宋取之宋也注此鼎本郜国所作宋后得之以是为讨之鼎也注讨宋乱而更受其赂鼎音义【为如字讨麋氏云讨或作纠】孔子曰名从主人物从中国故曰郜大鼎也注主人谓作鼎之主人也故系之郜物从中国谓是大鼎疏【释曰名从主人者谓本是郜作系之于郜物从中国者谓鼎在宋从宋号也言物从中国者广例耳通夷狄亦然其意谓鼎名从作者之主人不问华戎皆得系之若左称甲父之鼎是也物从中国者谓中国号之大鼎纵夷狄亦从中国之号不得改之若称吴谓善稻为伊缓夷狄谓太原为大卤以地形物类须从中国之号故不得谓之伊缓大卤也何休云周家以世孝天瑞之鼎诸侯有世孝者天子亦作鼎以赐之礼祭天子九鼎诸侯七卿大夫五元士三也故郜国有之】
　　秋七月纪侯来朝注隠二年称子今称侯盖时王所进音义【纪侯左氏作侯】
　　传朝时此其月何也注据隠十一年春滕侯薛侯来朝称时桓内弑其君外成人之乱于是为齐侯陈侯郑伯讨数日以赂注桓既罪深责大乃复为三国讨数至日以责宋赂音义【为于伪反下同数色主反注同复扶又反】已即是事而朝之恶之故谨而月之也注已纪也桓与诸侯校数功劳以取宋赂不知非之为非贪愚之甚纪不择其不肖而就朝之音义【恶乌路反】疏【释曰桓虽不君臣不得不臣所以极言君父之恶以示来世者桓既罪深责大若为隠讳便是长无道之君使纵以为暴故春秋极其辞以劝善惩恶也注释曰桓十三年注云纪当为已与此异者观经而説故两注不同】
　　蔡侯郑伯防于邓注邓某地音义【某地不知其国故云某后放此】九月入杞
　　传我入之也注不称主名内之卑者疏【释曰何嫌非我而者以隐八年云我入邴此直云入恐非我故之】
　　公及戎盟于唐
　　冬公至自唐注告庙曰至例曰致君者殆其往而喜其反此致君之意义也离不言防故以地致疏【注释曰例者襄二十九年文也离不言防者即左所云特相防往来称地亦此类也】
　　传桓无防而其致何也逺之也注桓防甚众而曰无防盖无致防也弑逆之罪非可以致宗庙而今致者危其逺防戎狄喜其得反疏【注桓防甚众释曰谓元年防于垂二年防于稷是也】
　　三年春正月公防齐侯于嬴注嬴齐地音义【嬴音盈】夏齐侯卫侯胥命于蒲注蒲卫地
