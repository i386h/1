<!-- { "loadSidebar": true } -->
　　传楚无大夫其曰公子何也婴齐亢也注泰曰庄二十二年丙申及齐髙傒盟文二年乙巳及晋处父盟传曰不言公髙傒处父亢也此传会婴齐书公以明亢何乎盖言髙傒处父亢礼敌公书公则内耻也婴齐初虽骄慢终自降替故于会则书公以显婴齐之骄亢于盟则称人以表婴齐之服罪然则向之骄正足以表其无礼不足以病公则书公可也音义【向本又作乡亦作向同许亮反下文同】疏【释曰楚无大夫重发之者屈完当齐桓名氏始见非正例也椒与宜申二者不见名氏非大夫之例今称公子是贵于同大夫之文故重发之婴齐之亢又重发者髙傒则没公存氏处父无氏称名婴齐则前骄后让三者皆异故各发之】
　　丙申公及楚人秦人宋人陈人衞人郑人齐人曹人邾人薛人缯人盟于蜀
　　传楚其称人何也注怪楚向称公子今称人齐在郑下盖时王所黜疏【释曰知时王黜者以秦宋陈衞以下皆称人称人则非卿以其诸侯之大夫俱是微者必不能自有升降故知时王所黜齐以傲敌之故师败于鞌兵临城下微弱之极天子因其势故退之郑下此乃一时之宜非是常例也知诸侯之大夫是微人者传直怪婴齐称人不论诸侯大夫明知并是微者】于是而后公得其所也会与盟同月则地会不地盟不同月则地会地盟此其地会地盟何也以公得其所申其事也注公得其所谓楚称人申其事谓地会地盟音义【会与盟同月絶句不同月絶句则地会地盟絶句】疏【释曰同月则地会不地盟者僖二十八年践土之盟襄十六年溴梁之盟是也不同月则地会地盟者昭十三年平丘之盟定四年臯鼬之盟是也】今之屈向之骄也
　　三年春王正月公会晋侯宋公衞侯曹伯伐郑注宋衞未葬而自同于正君故书公侯以讥之疏【注释曰范意虽葬未逾年亦不得成君虽逾年而未葬亦不得成君故云宋衞未葬书公侯以讥之逾年未葬不得成君此注是也虽葬未逾年不得成君即四年郑伯伐许注云丧未逾年自同于正君亦讥之是也】
　　辛亥葬衞穆公
　　二月公至自伐郑
　　甲子新宫灾三日哭
　　传新宫者祢宫也注谓宣公庙也三年丧毕宣公神主新入庙故谓之新宫音义【祢乃礼反】疏【释曰何休云此象宣公簒位当诛絶不宜列之昭穆成公结怨强齐不得久承宗庙之象也范以天灾难知非人所及故不言之】三日哭哀也其哀礼也注宫庙亲之神灵所凭居而遇灾故以哀哭为礼音义【凭皮冰反】迫近不敢称諡恭也注迫近言亲祢也桓僖远祖则称諡疏【注释曰范不据丹桓宫者传云迫近不敢称諡言近则宜对远故据桓僖言之其丹桓宫以庄公娶父之雠女故特言桓宫以讥庄之不子也】其辞恭且哀以成公为无讥矣疏【释曰不称諡明其恭三日哭着其哀是成公为无讥矣】
　　乙亥葬宋文公
　　夏公如晋
　　郑公子去疾帅师伐许音义【去起吕反】
　　公至自晋
　　秋叔孙侨如帅师围棘疏【释曰公羊左氏皆以棘为汶阳之田邑此传无说事或然也】
　　大雩
　　晋郤克衞孙良夫伐墙咎如音义【咎音羔】
　　冬十有一月晋侯使荀庚来聘衞侯使孙良夫来聘丙午及荀庚盟丁未及孙良夫盟
　　传其日公也来聘而求盟不言及者以国与之也不言其人亦以国与之也注徐邈曰不言及谓凡书来盟者也若宣七年衞孙良夫来盟是也以国与之谓举国为主故直书外来尔此先聘而后盟故不言来盟总言及而不复着其人亦是举国之辞音义【复扶又反】不言求两欲之也疏【释曰案传例前定之盟不日后定之盟则日此云公也者其实盟虽公在位但为前定则不日后定则日此其日公故也则后定亦可知矣但以上文聘既接公下文及则公文未显嫌不得再烦尊者恐盟时无公故传云公以释之传又云不言及者则宣七年衞孙良夫来盟是也不言其人者解此文不书内之名氏是也又云不言求两欲之也者言求当直言求盟如孙良夫是也不言求者此云来聘又云及盟是也何者来聘是他求言及我欲也是两国同欲之文非独求之称故云不言求两欲之也若然上文云来聘而求盟者解二人本意来聘只为求盟为下不言求张本也】
　　郑伐许注郑从楚而伐衞之防又叛诸侯之盟故狄之疏【注释曰知伐衞之防又叛诸侯之盟故狄之者昭十二年晋伐鲜虞传曰不正其与夷狄交伐中国故狄称之也定四年传云呉不称子反其狄道也郑衞同姓不有吊临之恩而伐其丧其为恶行莫斯之甚而亦直举国称之明为夷狄之行也叛诸侯之盟者旧解以为上文背晋为诸侯所伐是也又其言伐防者前年衞侯速卒楚师郑师侵衞是也不于伐防贬者其罪不积不足以成恶郑既伐防背盟一年之中再加兵于许故于此夷狄之】
　　四年春宋公使华元来聘
　　三月壬申郑伯坚卒
　　伯来朝音义【朝直遥反】
　　夏四月甲寅臧孙许卒
　　公如晋
　　葬郑襄公
　　秋公至自晋
　　冬城郓音义【郓音运】
　　郑伯伐许注防未逾年自同于正君亦讥之疏【注释曰传于宋襄起防称之例则诸侯亦同之可知故上下经文宋衞陈皆有子称郑是伯爵与侯同于七命明在防之称或亦与侯同也左氏之例唯云公侯曰子伯则不入于例与此异也】
　　五年春王正月杞叔姬来归
　　传妇人之义嫁曰归反曰来归疏【释曰范氏云出女例凡三齐人来归子叔姬一也郯伯姬来归二也此叔姬来归三也又别引文十八年夫人姜氏归于齐为例者出既是同但内外为异故并引之也子叔姬淫而得罪为齐所逐故言齐人来归今叔姬文既与之异故并发传举其上下郯伯姬亦足以相包故不更发之】
　　仲孙蔑如宋
　　夏叔孙侨如会晋荀首于谷注谷齐地
　　梁山崩注梁山晋之望也不言晋者名山大泽不以封也许愼曰山者阳位君之象也象君权坏疏【注释曰诗云弈弈梁山是韩国之鎭霍阳韩魏晋之地故云晋之望也】
　　传不日何也注据僖十四年秋八月辛卯沙鹿崩书日高者有崩道也有崩道则何以书也曰梁山崩壅遏河三日不流晋君召伯尊而问焉伯尊来遇辇者辇者不辟使车右下而鞭之注凡车将在左御在中有力之人在右所以备非常音义【壅于勇反遏于葛反伯尊左氏作伯宗辟音避将子匠反】辇者曰所以鞭我者其取道逺矣注所用鞭我之间行道则可逺伯尊下车而问焉注以其言有理知非凡人曰子有闻乎对曰梁山崩壅遏河三日不流伯尊曰君为此召我也为之奈何辇者曰天有山天崩之天有河天壅之虽召伯尊如之何伯尊由忠问焉注用忠诚之心问之音义【为此于伪反】辇者曰君亲素缟帅羣臣而哭之既而祠焉斯流矣注素衣缟冠凶服也所以凶服者山川国之鎭也山崩川塞示哀穷音义【缟古老反】疏【注释曰礼云素缟者郑云黑经白纬谓之缟缟冠素纰以纰防冠故谓之素缟是祥祭之冠也今注云素衣缟冠与郑异也】伯尊至君问之曰梁山崩壅遏河三日不流为之奈何伯尊曰君亲素缟帅羣臣而哭之既而祠焉斯流矣孔子闻之曰伯尊其无绩乎攘善也注绩功也攘盗也取辇者之言而行之非已之功也绩或作续谓无继嗣音义【攘如羊反绩本或作续】疏【注释曰旧说云伯尊晋之贤大夫辇人晋之隠士今一遇吐诚理难再得伯尊不能荐之于晋侯以救朝廷之急反窃其语而晦其人蔽贤罪深故被戮絶嗣子夏虽匿圣人之论能播敎于西河令黑水之人钦其风蒲坂之间爱其道其罪既轻故直防明而已然此之立说恐非其理何者天道防昧非人所知大圣立言意在轨世则伯尊之戮未必由蔽贤人之言卜商防明岂关匿圣人之论徒争罪之轻重妄说受罪浅深据理言之恐非圣贤之防何休以为梁山崩壅河三日不流象诸侯失势王道絶故自是之后六十年之中弑君十四亡国三十二案此传说辇者之言竟不论天子诸侯防亡之事则何休之言未必通于此也】
　　秋大水
　　冬十一月己酉天王崩注定王
　　十有二月己丑公会晋侯齐侯宋公衞侯郑伯曹伯邾子伯同盟于虫牢注虫牢郑地音义【虫直忠反牢力刀反】六年春王正月公至自会疏【释曰何休云月者鲁使大夫获齐侯今亲相见危之故书月也传例致月则危此书月必是危但不知同何说以否或当时有危传不言之故范亦不解或亦为此年公逺会始至立武宫取鄟皆是危事故致会书月也】
　　二月辛巳立武宫注旧说曰武公之宫庙毁已久矣故传曰不宜立也礼记明堂位曰鲁公之庙文世室也武公之庙武世室也言世室则不毁也则义与此违疏【释曰礼记称世室此传云不宜立者礼记周末之书以其庙不毁故谓之世室此以武公之庙毁来已久今复立之故云不宜立范义与此违也何休解公羊以为臧孙许伐齐有功故立武宫左氏以为季文子以鞌之功立武宫据人虽别同是伐齐谷梁之意亦以胜齐立武宫也】
　　传立者不宜立也
　　取鄟
　　传鄟国也音义【鄟音专又巾转反国名】疏【释曰隠十年郑伯伐取之直注云凡书取国皆灭也变灭言取明其易今不言灭鄟是明鲁取之易也又恶鄟不备也凡书取之例以内外皆有外书取者即徐人取舒是也内书取者即取鄟是也其内被取邑亦为取齐侯取郓是也公羊以为鄟是邾之邑与谷梁异】
　　衞孙良夫帅师侵宋
　　夏六月邾子来朝音义【朝直遥反】
　　公孙婴齐如晋
　　壬申郑伯费卒音义【费音秘】疏【释曰案世本及左氏郑伯费是郑悼公不书葬者何休云楚伐郑防诸侯不能救晋栾书又侵之故去葬使若非伐防者为中国讳也按隐三年注鲁不徃会则经亦不书则悼公不书葬者鲁不会也】
　　秋仲孙蔑叔孙侨如帅师侵宋
　　楚公子婴齐帅师伐郑
　　冬季孙行父如晋
　　晋栾书帅师救郑
　　七年春王正月鼷防食郊牛角注不言免牛者以方改卜郊吉否未可知音义【鼷音奚否方九反】疏【注释曰下传称免牲不曰不郊免牛亦然此言免牛则嫌似不郊故云不言免牛者以方改卜郊未可知也】改卜牛鼷防又食其角乃免牛
