<!-- { "loadSidebar": true } -->
　　叔孙豹缯世子巫如晋传疏其巫之母即是鲁襄公母之姊妹○监本误作鲁襄公同母姊妹今改正又疏若同左氏则于传文为顺未审范意如何○【臣浩】按范注明言为鲁事往故同于内是同左氏説也若同公羊説缯世子自为已事往诉于晋谷梁不得言为我事往矣疏所以必如此委曲者以后文莒人灭缯传有立异姓以莅祭祀之文与公羊之説同也
　　齐侯灭莱疏一段○监本误刊于莒人灭缯之下今改正
　　季孙宿防晋侯郑伯齐人宋人衞人邾人于邢邱传见鲁之失正也公在而大夫防也○【臣浩】按左传晋悼不欲重烦诸侯故使诸侯之大夫听命齐宋衞邾之大夫皆在不容以专擅责季孙宿也至传所谓公在本据下书公至自晋刘敞曰公以正月如晋反未至国令季孙宿复往防晋侯耳
　　宋灾传疏此何以书○监本脱以字今增
　　盗杀郑公子斐公子发公孙辄传疏以致盗杀大夫○盗杀监本误作杀杀今改正
　　作三军传古者天子六师诸侯一军○【臣召南】按诸侯大国三军自是古制一军之事惟晋武公灭翼请命于周王命以一军为晋侯言同于小国也其余侯国并无一军之説且以鲁颂证之公车千乘公徒三万僖公时有三军矣经于此年书作疑僖公之后盖尝减为二军而此复増其一耳经于从前军制之増减不书此及昭五年舎中军则书者从前三军二军俱公室之军也此作三军及舎中军俱私家之军也于是鲁君始无民矣
　　夏四月四卜郊不从乃不郊传疏此四卜违礼而亦非时○监本卜字上脱四字而字下衍礼字今改正
　　楚人执郑行人良霄传疏纵使执得其罪例未有称公侯之文○监本误作纵使例执得其罪文义遂不可解今改正
　　春秋谷梁注疏卷十五考证
　　钦定四库全书
　　春秋谷梁注疏卷十六【起襄公十六年尽三十一年】
　　晋范集解　唐陆德明音义　杨士勋疏
　　十有六年春王正月葬晋悼公
　　三月公会晋侯宋公卫侯郑伯曹伯莒子邾子薛伯伯小邾子于溴梁注溴梁地音义【溴古阒反】戊寅大夫盟传溴梁之会诸侯失正矣诸侯会而曰大夫盟正在大夫也诸侯在而不曰诸侯之大夫大夫不臣也
　　晋人执莒子邾子以归疏【释曰诸侯不得私相治执之以归非礼明矣】齐侯伐我北鄙
　　夏公至自会
　　五月甲子地震
　　叔老防郑伯晋荀偃衞殖宋人伐许
　　秋齐侯伐我北鄙围成
　　大雩
　　冬叔孙豹如齐
　　十有七年春王二月庚午邾子瞷卒音义【瞷音闲左氏作牼】宋人伐陈
　　夏衞石买帅师伐曹
　　秋齐侯伐我北鄙围桃齐髙厚帅师伐我北鄙围防九月大雩疏【释曰前年大雩不月此月者僖十一年传曰雩月正也是九月八月雩得正也故月前年雩不正时也】
　　宋华臣出奔陈
　　冬邾人伐我南鄙
　　十有八年春白狄来注不言朝不能行朝礼音义【朝直遥反】夏晋人执衞行人石买
　　传称行人怨接于上也注怨其君而执其使称行人明使人尔罪在上也音义【使所吏反下同】疏【注释曰称人以执是执有罪范云明使人者谓称行人者明罪在君上故云明使人非谓称行人以罪晋也重发传者楚是夷狄嫌晋之主盟当异故重明之】
　　秋齐侯伐我北鄙
　　冬十月公防晋侯宋公衞侯郑伯曹伯莒子邾子滕子薛伯杞伯小邾子同围齐
　　传非围而曰围注据实伐齐有大焉亦有病焉注齐若无罪诸侯岂得同病之乎非大而足同与注齐非大国诸侯岂足同共围之与音义【与音余】诸侯同罪之也亦病矣注诸侯同罪大国是不量力必为大国所讐则亦病矣疏【释曰知非围者以十九年经云至自伐齐不以围致故也传言非围而曰围者解经不以实言之意齐有大焉亦有病焉谓经称同围之意齐虽有事大国焉亦有罪恶焉病犹罪恶也谓数伐鲁以数伐鲁又复国大故称同围之耳非大而足同与覆上齐有大焉诸侯同罪之意也谓齐若非大国何须诸侯同罪之也亦病矣谓齐是大国诸侯共同罪之必为大国所讐是取祸之道故云亦罪恶矣言诸侯与齐同有罪恶也】
　　曹伯负刍卒于师音义【刍初俱反】
　　传闵之也疏【释曰僖四年许男新臣卒彼内桓师故不地知言卒于师者皆闵之也】
　　楚公子午帅师伐郑
　　十有九年春王正月诸侯盟于祝柯注前年同围齐之诸侯也祝柯齐地音义【柯古河反注同】晋人执邾子公至自伐齐
　　传春秋之义已伐而盟复伐者则以伐致注京城北之类是音义【复扶又反下及注同】盟不复伐者则以会致注会于萧鱼之类是祝柯之盟盟复伐齐与注怪不以会致音义【与音余】曰非也注不复伐齐然则何为以伐致也曰与人同事或执其君或取其地注同与邾围齐而晋执其君鲁取其地此与盟后复伐无异疏【释曰据此传文事实在邾不关于齐而以伐齐致者以明实伐齐盟后又或执其君或取其地与盟后复伐无异故托事以见意罪晋执君恶鲁取地若其实不伐齐亦不得以伐致也】
　　取邾田自漷水注以漷水为界音义【漷火虢反又音郭水名】传轧辞也注轧委曲随漷水言取邾田之多音义【轧于八反】疏【释曰公羊以为漷水移入邾界鲁随而有之今云轧辞者轧谓委曲经言自漷水者委曲之辞也一解轧辞者轧谓委曲言取邾田委曲随漷水为界之辞言其多也】其不日恶盟也音义【恶乌路反】疏【释曰谓执君取也】
　　季孙宿如晋
　　葬曹成公
　　夏卫孙林父帅师伐齐
　　秋七月辛卯齐侯环卒
　　晋士匄帅师侵齐至谷闻齐侯卒乃还
　　传还者事未毕之辞也疏【释曰重发传者嫌内外异也何休废疾难此云君子不求备于一人士匄不伐丧纯善矣何以复责其专大功也郑释之曰士匄不伐丧则善矣然于善则称君礼仍未备故言乃还不言乃复作未毕之辞还者致辞复者反命如郑之言亦是讥士匄不复命也然如郑意以乃还为恶乃复为善则公子遂至黄乃复又为恶之者彼以遂违君命而反故加毕事之文欲见臣不专君命与此意少异此既善不伐丧复为事毕之辞则是纯善士匄故以未毕之辞言之】受命而诛生死无所加其怒不伐丧善之也善之则何为未毕也君不尸小事臣不专大名善则称君过则称已则民作让矣士匄外专君命故非之也然则为士匄者宜奈何宜墠帷而归命乎介注除地为墠于墠张帷反命于介介归告君君命乃还不敢专也音义【墠音善介音界副使也】
　　八月丙辰仲孙蔑卒
　　齐杀其大夫髙厚
　　郑杀其大夫公子嘉
　　冬葬齐灵公
　　城西郛
　　叔孙豹会晋士匄于柯注柯地
　　城武城
　　二十年春王正月辛亥仲孙速会莒人盟于向注向莒邑音义【向舒亮反】
　　夏六月庚申公会晋侯齐侯宋公衞侯郑伯曹伯莒子邾子滕子薛伯伯小邾子盟于澶渊注澶渊卫地音义【澶市然反】
　　秋公至自防
　　仲孙速帅师伐邾
　　蔡杀其大夫公子湿蔡公子履出奔楚
　　陈侯之弟光出奔楚音义【光左氏作黄】
　　传诸侯之尊弟兄不得以属通其弟云者亲之也亲而奔之恶也注显书弟明其亲也亲而奔逐之所以恶陈侯音义【恶乌路反】疏【注释曰知非恶光者以传例归为善自某归次之以二十三年云光自楚归于陈又且专之称弟罪卫侯则光称弟罪陈侯也故郑释废疾亦云恶陈侯也】
　　叔老如齐
　　冬十月丙辰朔日有食之
　　季孙宿如宋
　　二十有一年春王正月公如晋
　　邾庶其以漆闾丘来奔音义【漆音七闾力居反】
　　传以者不以者也注凯曰人臣无专禄以邑叛之道来奔者不言出举其接我者也漆闾丘不言及小大敌也疏【释曰重发传者此非用兵之以故昭五年莒牟夷以牟娄及防兹来奔曰及防兹以大及小也是小大不敌故当言及今不言及为小大敌故也】
　　夏公至自会
　　秋晋栾盈出奔楚
　　九月庚戌朔日有食之
　　冬十月庚辰朔日有食之疏【释曰此年与二十四年皆频月日食据今厯无有频食之理但古或有之故汉书髙祖本纪亦有频食】
　　曹伯来朝音义【朝直遥反】
　　公会晋侯齐侯宋公卫侯郑伯曹伯莒子邾子于商任注商任某地音义【任音壬】
　　传庚子孔子生疏【释曰仲尼以此年生故传因而録之史记世家云襄公二十二年生者马迁之言与经典不同者非一故与此传异年耳】
　　二十有二年春王正月公至自会疏【释曰此与二十一年公如晋皆月者依传例月者有危传不记危之事未可知也何休云善公能事大国案下沙随防公至不月则何说非】夏四月
　　秋七月辛酉叔老卒
　　冬公防晋侯齐侯宋公卫侯郑伯曹伯莒子邾子滕子薛伯伯小邾子于沙随公至自会
　　楚杀其大夫公子追舒
　　二十有三年春王二月癸酉朔日有食之
　　三月己巳伯匄卒音义【匄古害反】
　　夏邾畀我来奔音义【畀必二反】
　　葬孝公
　　陈杀其大夫庆虎及庆寅
　　传称国以杀罪累上也及庆寅庆寅累也
　　陈侯之弟光自楚归于陈注光反称弟言归无罪眀矣晋栾盈复入于晋入于曲沃注曲沃晋地音义【复扶又反】秋齐侯伐卫遂伐晋
　　八月叔孙豹帅师救晋次于雍渝注雍渝晋地音义【雍于用反又如字渝羊朱反左氏作榆】
　　传言救后次非救也注恶其不遂君命而专止次故先通君命而后言次尊君抑臣之义郑嗣曰次止也凡先书救而后言次皆非救也僖元年齐师宋师曹师次于聂北救邢此师本欲止聂北遥为之援尔随其本意而书故先言次而后言救豹本受君命救晋中道不能故先言救而后言次若郑伯未见诸侯而曰如防致其本意音义【恶乌路反下传恶之同聂女輙反中之仲反又如字】疏【释曰后言次为非救则以僖元年先言次即是救彼传亦云非救者其实言次则并是非救但传各随其本意而释之郑嗣言之详矣】
　　己卯仲孙速卒
　　冬十月乙亥臧孙纥出奔邾
　　传其日正臧孙纥之出也注正其有罪蘧伯玉曰不以道事其君者其出乎注必不见容音义【蘧其居反】
　　晋人杀栾盈
　　传恶之弗有也注不言杀其大夫是不有之以为大夫
　　齐侯袭莒注轻行掩其不备曰袭音义【轻遣政反又如字】二十有四年春叔孙豹如晋
　　仲孙羯帅师侵齐音义【羯居谒反】
　　夏楚子伐吴
　　秋七月甲子朔日有食之既
　　齐崔杼帅师伐莒
　　大水
　　八月癸巳朔日有食之
　　公防晋侯宋公衞侯郑伯曹伯莒子邾子滕子薛伯伯小邾子于夷仪
　　冬楚子蔡侯陈侯许男伐郑
　　公至自会
　　陈鍼宜咎出奔楚音义【鍼其廉反咎其九反】
　　叔孙豹如京师
　　大饥
