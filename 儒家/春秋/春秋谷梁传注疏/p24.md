<!-- { "loadSidebar": true } -->
　　楚无大夫注无命卿也疏【释曰无大夫凡有三等之例曹无大夫者本非微国后削小耳莒则是东夷本微国也楚则蛮夷大国僭号称王其卿不命于天子故不同中国之例也】其曰屈完何也以其来防桓成之为大夫也注尊齐桓不欲令与卑者盟音义【令力呈反下同】其不言使权在屈完也注邵曰齐桓威陵江汉楚人大惧未能量敌遣屈完如师完权事之宜以义郤齐遂得与盟以安竟内功皆在完故不言使音义【与音预又如字】则是正乎曰非正也注臣无自专之道以其来防诸侯重之也注重其宗中国归有道疏【释曰以其来防重之也谓完既不正经无贬文者重其防中国徐邈云经不言使屈完者重其防诸侯也不言使前已觧讫徐説非也】来者何内桓师也注来者内辞也内桓师故言来疏【释曰来者何也谓据陈袁侨如防不言来也内桓师也谓来者乡内之辞今内齐桓为天下霸主故亦言来也】于师前定也于召陵得志乎桓公也得志者不得志也注屈完来盟桓公退于召陵是屈完得其本志屈完得志则桓公不得志以桓公得志为仅矣注桓为霸主以防诸侯楚子不来屈完受盟令问诸江辞又不顺仅乃得志言楚之难服音义【仅其靳反】屈完曰大国之以兵向楚何也桓公曰昭王南征不反菁茅之贡不至故周室不祭注菁茅香草所以缩酒楚之职贡音义【菁茅子丁反下亡交反尚书传云菁以为菹茅以缩酒缩所六反】疏【注释曰尚书禹贡云苞匦菁茅孔安国云菁以为菹茅以缩酒今范云菁茅香草则以为一物与孔异也】屈完曰菁茅之贡不至则诺昭王南征不反我将问诸江注问江邉之民有见之者不此不服罪之言故退于召陵而与之盟屈完所以得志桓公之不得志尔疏【注释曰吕氏春秋云周昭王亲征荆蛮反渉汉梁败陨于汉中辛余靡振王北济高诱注引左传云昭王不复君其问诸水濵则昭王没于汉不得振王北济也故旧説皆云汉濵之人以胶胶舡舡壊昭王溺焉则昭王没汉此云问诸江邉者江汉水之相近者楚人不服罪不指王之死处而云问诸江也】
　　齐人执陈袁涛涂注袁涛涂陈大夫音义【涛徒刀反】
　　齐人者齐侯也其人之何也于是哆然外齐侯也不正其逾国而执也注江熙曰逾国谓逾陈而执陈大夫主人之不敬客由客之先不敬主人哆然众有不服之心故春秋因而讥之所谓以万物为心也庄十七年齐人执郑詹传与其执者詹奔在齐因执之音义【哆昌者反又昌氏反詹之亷反】疏【释曰公羊左氏皆以为涛涂误军道故齐侯执之此传与注竟无误军道之言则以涛涂不敬齐命故执之也于是哆然外齐侯者谓齐不以礼于陈陈人有不服之意哆然疏外齐侯哆然寛大之意也不正其逾国而执也谓陈之不敬由齐之无礼不能自责反越国而执其臣故不正其逾国而执也贬以称人不正犹言不与也正则人与之不正则人不与故谓不与为不正也然齐人执郑詹亦称人以执传言与之此称人以执即云贬者詹郑之佞人往至齐国称人以执则是众人欲执之今涛涂不在齐国又无实罪齐侯执之而云齐人故知是贬也桓十一年宋公执人权臣令废嫡立庶亦贬云宋人是其类也注万物为心释曰庄子文】
　　秋及江人黄人伐陈
　　不言其人及之者何内师也疏【释曰何嫌非内而发传者以文承齐人执涛涂之下即云及江人黄人伐陈恐非鲁及故云内师也】
　　八月公至自伐楚
　　有二事偶则以后事致后事小则以先事致其以伐楚致大伐楚也注郑君曰防为大事伐为小事今齐桓伐楚而后盟于召陵公当致防而致伐者楚彊莫能伐者故以伐楚为大事疏【注释曰知防大伐小者伐虽国之大事防盟有升坛揖让之仪示威讲礼之制奉之以牲玉要之以神明是其大事故定四年公防诸侯侵楚五月盟于臯鼬下云公至自防是亦以防为大事也今以楚彊莫能伐之者故特以伐为大事也】
　　葬许穆公
　　冬十有二月公孙兹帅师防齐人宋人衞人郑人许人曹人侵陈注庄十年春二月公侵宋传曰侵时此其月何也恶之故谨而月之然则凡侵而月者皆恶之【恶乌路反下同】疏【注释曰此侵陈为恶者陈之不敬由齐之不敬陈也齐桓宜自责反执其臣前事既非今又致讨故书月以见恶也】
　　五年春晋侯杀其世子申生
　　目晋侯厈杀恶晋侯也注厈指斥音义【恶乌路反】疏【释曰传言此者于郑段虽有目君之例未辨目君之由故于此明之宋公杀其世子痤虽不发传从此可知其杀公子不目君者皆罪贱之也】
　　伯姬来朝其子
　　妇人既嫁不逾竟逾竟非正也诸侯相见曰朝伯姬为志乎朝其子也伯姬为志乎朝其子则是伯失夫之道矣注凯曰不能刑于寡妻音义【朝直遥反下皆同为于伪反下同】诸侯相见曰朝以待人父之道待人之子非正也故曰伯姬来朝其子参讥也注参讥谓伯姬伯鲁侯也桓九年曹伯使其世子射姑来朝讥世子此不讥者明子随母行年尚幼弱未可责以人子之道伯姬以庄二十五年夏嫁至今十三年则子幼可知音义【参七南反又音三】疏【释曰竝讥之者伯姬托事而行近于淫泆失为妇之道伯不能防其闺门令妻至鲁失为夫之宜鲁待人之子行待父之礼失为主之度故三事同讥之也】
　　夏公孙兹如牟
　　公及齐侯宋公陈侯衞侯郑伯许男曹伯防王世子于首戴注惠王之世子名郑后立为襄王首戴衞地音义【首戴左氏作首止】疏【释曰案史记年表此时齐侯桓公也宋公桓公也陈侯宣公也衞侯文公也郑伯文公也许男僖公也曹伯昭公也其王世子者即惠王之世子名郑后立为襄王是也】
　　及以防尊之也注言及诸侯然后防王世子不敢令世子与诸侯齐列音义【令力呈反】何尊焉王世子云者唯王之贰也云可以重之右焉尊之也何重焉天子世子世天下也疏【释曰士冠礼云天子之元子犹士也天下无生而贵者也此云世天下也者彼见无生而贵者又明有父在之故今以其特世父位故云世天下也】
　　秋八月诸侯盟于首戴注言诸侯者前目而后凡他皆放此
　　无中事而复举诸侯何也尊王世子而不敢与盟也尊则其不敢与盟何也盟者不相信也故谨信也不敢以所不信而加之尊者桓诸侯也不能朝天子是不臣也王世子子也块然受诸侯之尊已而立乎其位是不子也桓不臣王世子不子则其所善焉何也是则变之正也注虽非礼之正而合当时之宜音义【复扶又反下同块苦对反又苦怪反】疏【释曰无中事者谓中间无他事也据平丘之防无中事不重举诸侯此则重举诸侯故决之块然者徐邈云块然安然也则其所善焉何也谓经不讥桓而讥王世子是也】天子防诸侯不享觐桓控大国扶小国统诸侯不能以朝天子亦不敢致天王尊王世子于首戴乃所以尊天王之命也世子舍王命防齐桓亦所以尊天王之命也世子受之可乎是亦变之正也天子微诸侯不享觐世子受诸侯之尊已而天王尊矣世子受之可也音义【控苦贡反】疏【释曰请问世子受诸侯之尊已可乎以不也下文云世子受之可也谓得受之也】
　　郑伯逃归不盟
　　以其去诸侯故逃之也注专已背众故书逃例曰逃义曰逃音义【背音佩】疏【注释曰庄十七年传文】
　　楚人灭子奔黄
　　国也其不日防国也疏【释曰何嫌非国传特言国也发之者将明微国不书日故辨之也】
　　九月戊申朔日有食之
　　冬晋人执虞公注虞公贪璧马之寳弃兄弟之亲拒絶忠谏之口不图社稷之危故晋命行于虞使下执上虞同于晋是以谓之晋人执虞公江熙曰春秋有州公郭公虞公凡三公非爵也传以为下执之辞尝试因此论之五等诸侯民皆称曰公存有王爵之限没则申其臣民之称州公舎其国故先书州公郭公盗而归曹故先名而后称郭公夏阳亡则虞为灭国故宜称虞公三人殊而一致三公殊而同归生死齐称盖春秋所贱音义【之称尺证反下齐称同舎音舍舛昌兖反】疏【注释曰存有王爵之限者谓五等诸侯生存皆从本爵称之也没则申其臣民之称者谓五等臣子尊其君父举諡称公也州公舎其国故先书州公者谓州公郭公书经不同立文之意以州公好舎其国而实来故先书州公若郭公则盗而归曹故后言郭公也夏阳亡则虞为灭国者谓晋灭夏阳则虞虢举矣故虞为灭国而亦称公也三人殊而一致者谓立文虽殊其理致是一也三公殊而同归者谓失国虽殊同归一称也生死齐称正谓生死同号之曰公与凡诸侯异也案桓五年州公如曹六年寔来本无舎国之事庄二十四年郭公归曹不见有盗归之文今江为此説而范不难者以州公舎国左氏有文郭公弃位适曹即是盗之状以无正文故引而不难也三公殊而同归或有作舛者舛谓差舛理亦通但定本作殊者多】
　　执不言所于地缊于晋也注时虞已包裹属于晋故虽在虞执而不书其处音义【缊纡粉反包音苞褁音果处昌吕反】疏【释曰旧解云执人例不书地此云不地缊于晋也者凡执人不地者亦以地理可明故也若晋防诸侯于溴梁执莒子邾子楚合诸侯于申执徐子皆因防而执之则在防可知故不假言地至如灭人之国执人之君则亦是就国可知也经若书晋灭虞则是言其地今不书灭虞即不举灭国之地不谓执人当地也所以不言灭虞者晋命先行于虞虞已属晋故不得言之也或以为执不言所于地谓不书执虞公于虞也缊于晋也谓虞已包褁属晋故不得言也理亦通耳】其曰公何也注据十九年宋人执滕子婴齐不言公犹曰其下执之之辞也注臣民执其君故称公其犹下执之之辞何也晋命行乎虞民矣注虞服于晋故从晋命而执其君虞虢之相救非相为赐也今日亡虢而明日亡虞矣注言明日喻其速音义【为于伪反又如字】












　　春秋谷梁注疏巻七
　　春秋谷梁传注疏卷七考证
　　齐师宋师曹师次于聂北救邢传疏庄三十二年狄伐郉○伐字监本误作救今改正
　　传以其不足乎不言齐侯也注救不及事不足称○【臣召南】按齐桓之功在存亡国而经书聂北救邢既有三国之师其力非不足以却敌而迟迟其行徘徊不进待邢人溃围而出始迁夷仪此则霸者之私心也左氏公羊无所发明谷梁最得经意至城邢复序三国之师传曰美齐侯之功也功过两不相掩持论平矣
　　公子友帅师败莒师于丽获莒挐传弃师之道也疏季子知莒挐之可擒至江生何以为非乎数句○【臣召南】按纵使理违犹须申传二句难觧毛本作犹须力传尤不可解也以文势推之上文既引老子以竒用兵之説此处正言战阵之事不废争鬭似应作纵使理违犹须力搏
　　二年春王正月○二字监本误作三今改正
　　齐侯宋公江人黄人盟于贯传中国称齐宋逺国称江黄以为诸侯皆来至也○【臣召南】按此与公羊説同其赞美齐桓极矣但圣经书法理不得然使鲁君同盟其可不书公及乎使陈蔡衞曹邾许诸君同盟其可不叙诸君乎江黄二国南逼于楚而北近宋齐侯至宋与二国之使臣盟其余诸国皆不在会经但书其实耳【臣浩】按三年阳谷之会经亦书齐侯宋公江人黄人传曰诸侯皆谕乎桓公之志则意亦同此传然是冬季友即如齐盟是鲁侯不与阳谷之防灼然矣至近如鲁尚不至况他国乎
　　公子季友如齐莅盟传疏不言外及者经无故也○推寻文义经无故也疑当作经无文也
