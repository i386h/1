<!-- { "loadSidebar": true } -->
　　传雩月雩之正也秋大雩非正也冬大雩非正也秋大雩雩之为非正何也注冬禾稼既成犹雩则非礼可知秋禾稼始苗嫌当须雨故问也毛泽未尽人力未竭未可以雩也注邵曰凡地之所生谓之毛公羊曰锡之不毛之地是也言秋百谷之润泽未尽也人力未尽谓耕耘之功未毕音义【耘本又作芸音云】疏【注释曰言非必百谷至而雩祀之设本为求雨求雨之意指为祈谷故周颂噫嘻之篇歌春夏而同名至于修雩祀不异故此言毛泽未穷人力未竭言人力之功施于种植种植之义在于禾黍未闻凡品总称曰毛将何所据解圣人之于四海不偏一物爱人之情特深懐抱百姓所恃莫急于食食虽民天天不降雨嘉品不育时泽之来普泛无私虽非百谷亦沾有洪之润公田已流遂及之惠弥逺故总凡品为毛眀天徳之道广列子言山川之毛指谓草木公羊所论非专禾麦寒凉之地本不种苗邹衍吹律乃始谷生物谓之黍若以此言之公羊所言不毛邹衍之前当郑伯与楚语时也又上云冬大雩非正也秋亦曰非正也非正是同而问不异及答之直释月雩为正则四月龙见常失正故也解成七年冬大雩传云冬无为雩也言用祷礼眀禾稼成不须雩失时不二故问同而答异注当须雨其解也圣人重祷请请必为民民之本务在于春夏春夏祈谷先严其牺牲具其器物谨修其礼冀精神有感故一时尽力专心求请求请不得失时时谓孟夏之节是月有雨先种得成茂实后种更生故重其二时时过以往至于八月九月脩雩之节不言四月非正也故曰是月不雩则无及矣谓八月求雨雩而得之则书雩明有所及故也是月雩不必有雨而曰无及者人情之意欲其有益故以两月请是年不艾则无食指谓九月之雩雩而得雨是年有食雩不得雨则书旱旱则一嵗无食故曰是年于仲秋言月季秋言年年月之情以表逺近深浅之辞也】雩月雩之正也月之为雩之正何也其时穷人力尽然后雩雩之正也何谓其时穷人力尽是月不雨则无及矣是年不艾则无食矣是谓其时穷人力尽也雩之必待其时穷人力尽何也雩者为旱求者也求者请也古之人重请何重乎请人之所以为人者让也请道去譲也则是舍其所以为人也是以重之焉请哉请乎应上公古之神人有应上公者通乎阴阳君亲帅诸大夫道之而以请焉注道之为君必为先也其祷辞曰方今大旱野无生稼寡人当死百姓何谤不敢烦民请命愿抚万民以身塞无状祷亦请也此即请辞也音义【艾鱼废反为旱于伪反去吕反舍音舍焉请于防反上时掌反道之音导】夫请者非可诒托而往也必亲之者也是以重之注诒托犹假寄音义【诒以之反】疏【释曰案月令大雩帝此经言大雩文与月令同同祀上帝帝天也而曰上公义更何取且雩与祷本自不同而引祷辞以证雩何解天子雩上帝诸侯雩上公鲁与天子同雩上帝上帝既雩雩及百辟卿士有益于民者即此所谓古之神人通乎隂阳使为民请雨故言请哉请乎应上公天尊不敢指斥故请其属神考异邮说僖公三时不雨祷于山川以六过自责又曰方今大旱野无生稼此注所云其祷辞或亦用之故引以眀之耳】
　　立炀宫注炀宫伯禽子庙毁已久音义【炀余亮反炀公之庙也炀公伯禽子】
　　传立者不宜立者也疏【释曰重发何解不日与武宫异故发范例云宫庙有三者三者文有详略详略见功有轻重丹楹功少故书时刻桷功重故録月范答薄氏云考宫书月比丹楹为重是其三文武宫书日范云始筑之事然炀案周书諡法肆行劳神曰宫不日比武功为轻轻重之序各以类举此谓范例之数以宫言之立庙之例以立言之在不宜之中一事而两属义有所附故例有四亦得数此同在不宜之中】
　　冬十月陨霜杀菽注建酉之月陨霜杀菽非常之灾传未可以杀而杀举重注举杀豆则杀草可知可杀而不杀举轻注不杀草则不杀菽亦显僖三十三年陨霜不杀草是也其曰菽举重也疏【释曰陨霜二文不同书故范特为一例嫌独杀菽不害余物故以轻重别之菽易长而难杀故以杀之为重重者杀则轻者死矣轻而不死重者不杀居然可知】
　　二年春王正月
　　夏五月壬辰雉门及两观灾注雉门公宫之南门两观阙也音义【观工唤反注及下文同】
　　其不曰雉门灾及两观何也注据先书雉门则应言雉门灾及两观郑嗣曰据灾实从雉门起应言雉门灾及两观灾自两观始也不以尊者亲灾也注始灾者两观也郑嗣曰今以灾在两观下使若两观始灾者不以雉门亲灾先言雉门尊尊也注欲言两观灾及雉门则卑不可以及尊灾不从雉门起故不得言雉门灾及两观两观始灾故灾在两观下也郑嗣曰欲以两观亲灾则轻宜言两观灾及雉门雉门尊两观卑卑不可以及尊故不得不先言雉门而后言两观欲令两观始灾故灾在两观下矣音义【令力呈反】疏【释曰解刘向云雉门天子之门而今过鲁制故致天灾也】
　　秋楚人伐呉
　　冬十月新作雉门及两观
　　言新有旧也作为也有加其度也此不正其以尊者亲之何也注不正谓更广大之不合法度也据当讳而以雉门亲新作之下虽不正也于美犹可也注改旧虽不合正脩饰美好之事差可以雉门亲之音义【差初卖反】疏【释曰重发传何解此灾而更脩嫌与作南门异故发传以同之灾恶故尊雉门推灾而逺之今新作美好之事雉门虽不正尊雉门可以亲之】
　　三年春王正月公如晋至河乃复疏【释曰书月何解昭公四如晋兼有疾为五皆不月公不入晋则无危十三年二十三年乃复皆不月是其例乃复文承月下不防可知昭公即位二年而脩朝礼无阙而为季氏所谮使不得入公无危惧之意犹数数脩朝于晋晋虽不受朝公无危惧之理定立今三年始朝于晋晋责其缓慢不受其朝公惧而反非必季氏所谮公有负于晋而心内畏惧故危録之】三月辛卯邾子穿卒音义【穿音川】
　　夏四月
　　秋葬邾荘公
　　冬仲孙何忌及邾子盟于拔注拔地名音义【拔皮八反】四年春王二月癸巳陈侯呉卒
　　三月公防刘子晋侯宋公蔡侯衞侯陈子郑伯许男曹伯莒子邾子顿子胡子滕子薛伯伯小邾子齐国夏于召陵侵楚音义【夏户雅反召诗照反】
　　夏四月庚辰蔡公孙姓帅师灭沈以沈子嘉归杀之音义【公孙姓音生又如字】
　　五月公及诸侯盟于臯鼬注召陵防刘子诸侯总言之也臯鼬地名音义【鼬叟又反】
　　传后而再防公志于后防也后志疑也注公畏强楚疑于侵之故后者更谋也不日者后楚伐蔡不能救故音义【复扶又反】疏【释曰案例地而伐疑辞今经言防于召陵侵楚则疑于前防不关于后而云志于后防也者后志疑何解楚当时为吴所困则弱矣诸侯侵之易可得志今一防之中十有九国众力之强足以服椘不敢深入浅侵郊竟则责诸侯之疑居然可晓公疑于楚彊谓无勇故防盟二文竝见鲁公外内之疑两显】
　　伯成卒于防
　　六月葬陈惠公
　　许迁于容城
　　秋七月公至自防
　　刘卷卒注刘采地音义【巻音权采七代反】
　　传此不卒而卒者贤之也寰内诸侯也非列土诸侯此何以卒也注天子畿内大夫有采地者谓之寰内诸侯非列土之诸侯虽贤犹不当卒音义【寰音环】天王崩为诸侯主也注昭二十二年景王崩尝以賔主之礼相接能为诸侯主所以为贤疏【释曰又云非列土诸侯此何以卒也天王崩为诸侯主也书卒不闻其贤而范例云寰内诸侯非列土诸侯非列土诸侯而书之者贤之也贤之一文而义当两用解上言不卒而得书卒之意释下言贤之犹不当卒卒之者以其为诸侯主眀贤之义故得书卒反覆二事皆是为贤故例复云贤之不用葬葬之者明亦为贤之而采地比之畿外诸侯故书葬】
　　葬悼公
　　楚人围蔡
　　晋士鞅衞孔圉帅师伐鲜虞
　　葬刘文公
　　冬十有一月庚午蔡侯以吴子及楚人战于伯举楚师败绩
　　传吴其称子何也以蔡侯之以之举其贵者也注贵谓子也蔡侯之以之则其举贵者何也吴信中国而攘夷狄吴进矣其信中国而攘夷狄奈何子胥父诛于楚也注子胥父伍奢也为楚平王所杀音义【信音申攘如羊反却也】挟弓持矢而干阖庐注见不以礼曰干欲因阖庐复父之雠音义【挟户牒反又子协反阖户腊反庐力居反见贤徧反】阖庐曰大之甚勇之甚注子胥匹夫乃欲复雠于国君其孝甚大其心甚勇疏【注释曰子胥之复雠违君臣之礼失事主之道以匹夫之弱敌千乗之强非心至孝莫能然也得事父之孝非敬长之道故曰其孝甚大若夫子胥以父被诛窜身外奔布衣之士而求干列国之君吐弓矢之志无疑难之心故曰其心甚勇】为是欲兴师而伐楚子胥諌曰臣闻之君不为匹夫兴师音义【为于伪反下为是同】疏【释曰然则成汤之诛葛伯为杀其饷者武王之杀殷纣称斮朝涉之胫何以万乗之主为匹夫复雠解汤征葛伯本为不祀之罪罪己灼然然汤聴其顺辞使其亳民为耕葛伯杀其饷者此由不祀而致祸其如殷纣之罪被所不尽斩以所不书故武王致天之罪称斮朝涉之胫剖贤人之心亦不为匹夫兴师吴子有因诸侯之怒直申子胥之情故言不为匹夫兴师得其实论也称子胥云亏君之义复父之雠文曲直子胥是非谷梁之意善恶若为解公羊左氏论难纷然贾逵服防共相教授戴宏何休亦有唇齿其扵此传开端似同公羊及其结絇不言子胥之善夫资父事君尊之非异重服之情理宜共均既以天性之重降于义合之轻故今忠臣出自孝子孝子不称忠臣今子胥称一体之重忽元首之分以父被诛而痛纒骨髓得耿介之孝失忠义之臣而忠孝不得竝存不善子胥者两端之间论忠臣伤孝子之恩论孝子则失忠臣之义春秋科量至理尊君卑臣子胥有罪眀矣君者臣之天天无二日土无二王子胥以借吴之兵戮楚王之尸可谓失矣虽得壮士之偏节失纯臣之具道举见其非不言其义盖吴子为蔡讨楚申中国之心屈夷狄之意其善可知】且事君犹事父也亏君之义复父之雠臣弗为也于是止蔡昭公朝于楚有美裘正是日囊瓦求之注正是日谓昭公始朝楚之日音义【朝于直遥反注同囊乃郎反】昭公不与为是拘昭公于南郢注南郢楚郡音义【郢以井反又以正反】数年然后得归归乃用事乎汉注用事者祷汉水神音义【数所主反】曰苟有诸侯有欲伐楚者寡人请为前列焉楚人闻之而怒为是兴师而伐蔡蔡请救于吴子胥曰蔡非有罪楚无道也君若有忧中国之心则若此时可矣为是兴师而伐楚何以不言救也注据实救蔡救大也注夷狄渐进未同于中国疏【释曰夷狄渐进未同于中国狄何以言救齐解救齐是善事今吴夷狄而忧中国故进称子然未同诸夏故不言救虽书救齐而未称人许夷狄不使顿备故也今吴既进称子复书曰救便与中国齐踪华夷等迹故不与救若书救当言吴子救蔡蔡侯以吴子及楚人战于伯举不直举救蔡而言吴入楚】
　　楚囊瓦出奔郑
　　庚辰吴入楚
