<!-- { "loadSidebar": true } -->
　　传不言日急辞也注辞中促急不容日疏【释曰宣三年郊牛之口伤彼言之是缓辞亦不云日此传云不言日急辞也者案宣三年言之是牛自伤之缓此言其是防食牛之缓二者立文虽异俱是缓辞则辞间容日亦是缓辞传云不言日急辞也此已发例则定十五年哀元年之类不言日者并是急辞也缓辞不言日者言之既是缓辞可知故不须更书日以见缓也】过有司也郊牛日展斛角而知伤展道尽矣其所以备灾之道不尽也注有司展察牛而即知伤是展察之道尽不能防灾御患致使牛伤故不书日以显有司之过斛球球然角貌音义【斛角其樛反一音求角貌本或作筋非御鱼吕反球音求】疏【释曰展省察也言日日皆省察牛之觩角而即知伤是省察之道尽矣展道虽尽不能防灾御患致使牛伤是其所以备灾之道不尽是故不言日以责有司也牛角云觩者诗称兕觥其觩又曰有觩其角是也】改卜牛鼷防又食其角又有继之辞也注前已食故曰继其缓辞也曰亡乎人矣非人之所能也所以免有司之过也注至此复食乃知国无贤君天灾之尔非有司之过也故言其以赦之音义【能如字亦作耐复扶又反下同】疏【释曰解经上文云鼷防食郊牛角不言其此文云又食其角乃变言其故释之云其缓辞也曰亡乎人也亡无也至此郊牛复食乃知国无贤君非人之所能也谓国无贤君之故为上天之所灾非人力所能禁所以免有司之过也谓经言其者所以救有司也】乃免牛乃者亡乎人之辞也免牲者为之缁衣纁裳有司端奉送至于南郊免牛亦然免牲不曰不郊免牛亦然注郊者用牲今言免牲则不郊显矣若言免牛亦不郊而经复书不郊者盖为三望起尔言时既不郊而犹三望明失礼音义【缁侧其反纁许云反为于伪反】疏【释曰重发传者此再食乃免牛嫌与他例别故重发之注释曰僖三十二年夏四月四卜郊不从乃免牲犹三望彼不云不郊此既云免牛又云不郊者彼免牲与三望同时故略去不郊之文此春免牛夏乃三望故备言之】
　　吴伐郯音义【郯音谈】
　　夏五月曹伯来朝音义【朝直遥反】
　　不郊犹三望
　　秋楚公子婴齐帅师伐郑
　　公会晋侯齐侯宋公衞侯曹伯莒子邾子伯救郑八月戊辰同盟于马陵注马陵衞地公至自会
　　吴入州来注州来楚地
　　冬大雩
　　传雩不月而时非之也冬无为雩也疏【释曰传例云月雩正也时雩非正也非正者其时未穷人力未尽毛泽已竭不雩则不及事故月以明之则经书秋八月雩九月雩是也既过此节秋不书旱则冬无为雩也故郑释废疾去冬及春夏案春秋说考异邮三时唯有祷礼无雩祭之事唯四月龙星见始有常雩耳故因载其祷请山川辞云方今天旱野无生稼寡人当死百姓何依不敢烦民请命愿抚万民以身塞无状是郑意亦以不须雩唯有祷请而已】
　　衞孙林父出奔晋
　　八年春晋侯使韩穿来言汶阳之田归之于齐注晋为盟主齐还事晋故使鲁还二年齐所反之田音义【穿音川】疏【注释曰公羊以为齐侯败鞌之后七年不饮酒不食肉晋侯髙其德遂反其所取侵地此虽无传齐顷是中平之主安能以一败之后七年不饮酒食肉乎故以为晋为盟主齐还事晋故使鲁还二年齐所反之田杜预解左氏其意亦然】
　　传于齐缓辞也不使尽我也注若曰为之请归不使晋制命于我音义【为于伪反】疏【释曰僖二十八年晋人执衞侯归之于京师传以言之为缓辞也今言归之于齐为缓辞者之缓辞自是常例于齐之理未明故特释之辞虽不同亦是缓也此以缓辞言之者讳不使制命于我也】
　　晋栾书帅师侵蔡
　　公孙婴齐如莒
　　宋公使华元来聘
　　夏宋公使公孙夀来纳币注婚礼不称主人宋公无主婚者自命之故称使纳币不书书者贤伯姬故尽其事疏【注释曰公羊以为婚礼不称主人宋公无主婚者辞容自命之故公孙夀来纳币称使纪侯有母履緰受纪侯之母命妇人之命不通故不称使案隠三年传云其不言使何也逆之者微无足道焉尔据彼传文以逆者微无足道焉尔故不言使则与公羊异观此注意云宋公无主婚者自命之故称使明为母命之则不称使似与公羊同而与传违者范以纪侯之与宋公皆是无母宜并称主人但纳币是卿之事故称宋公使也逆女是君之事使大夫非正故履緰不称使今此注云婚礼不称主人亦据诸侯母在者言之又且履緰不称使大率言之亦是不称主人之事故注言之耳纳币不书其经之所书者三庄公以非礼书一也公子遂以防录二也此为贤伯姬三也范知为贤伯姬者公羊传云纳币不书此何以书录伯姬也是为贤而录也】晋杀其大夫赵同赵括
　　秋七月天子使召伯来锡公命
　　传礼有受命无来锡命锡命非正也曰天子何也曰见一称也注天王天子王者之通称自此以上未有言天子者今言天子是更见一称音义【召上照反见贤徧反注同称尺证反上时掌反】疏【释曰王既是四大之重宜表异号莫若系天以众人卑故称母子贵者取贵称故谓之天子入春秋以来唯取仁义之称未表系天子之尊故曰更见一称也公羊传云其称天子何元年春王正月王也其余皆通矣何休云德合于元者称皇德合于天者称帝仁义合者称王又云王者取天下归徃也天子者爵称也圣人受命皆天所生故谓之天子或言天王或言天子皆相通也唯贾逵云畿内称王诸夏称天王夷狄称天子其理非也】
　　冬十月癸卯叔姬卒注杜预曰前五年来归者女既适人虽见出弃犹以成人之礼书之终为伯所葬故称叔姬
　　晋侯使士爕来聘音义【燮素协反】
　　叔孙侨如会晋士爕齐人邾人伐郯
　　衞人来媵注杜预曰古者诸侯娶嫡夫人及左右媵各有侄娣皆同姓之国国三人凡九女所以广继嗣鲁将嫁伯姬于宋故衞来媵音义【媵以证反又绳证反嫡丁歴反侄大结反娣音弟】疏【释曰公羊以为媵不合书其书者贤伯姬也左氏虽无其说盖以来至于鲁然后与俱行故书之此传之意以伯姬为灾而死闵之故书其事是言三传意小异也】
　　传媵浅事也不志此其志何也以伯姬之不得其所故尽其事也注不得其所谓灾死也江熙曰共公之葬由伯姬则共公是失德者也伤伯姬贤而嫁不得其所音义【共音恭下同】疏【注释曰江熙以不得其所为共公失德文无所据范引之者传异闻也】

　　春秋谷梁注疏卷十三终
　　春秋谷梁传注疏卷十三考证
　　二月无氷传此未终时而言无氷何也终无氷矣加之寒之辞也○刘敞曰今所书正谓建丑之月乃是终时矣何云未终时乎若待建寅之月而书无氷建寅月令东风解冻不得更以无氷为异也【臣浩】按敞説甚确但传意言建丑之月最寒于此无氷则终无氷矣理自可通也
　　作邱甲传作为也疏言作者不必有新言新则兼作也○监本脱言新二字今添
　　传夫甲非人人之所能为也○【臣召南】按左氏谓讥重敛是也公谷二家皆以甲为铠甲误矣经所云甲被甲之士非造甲之工也以被甲之士为甲犹秦汉以后以执兵之士为兵周礼及司马法皆云九夫为井四井为邑四邑为邱四邱为甸今使邱出甲士一人是增兵也鲁政虽衰势安能强耒耜耰锄之农人俱为造甲之函人乎
　　臧孙许及晋侯盟于赤棘疏何休云谋结鞌之战不相负所以不日者执在三年非此所得保也○【臣召南】按疏此条大误据何休公羊注本文云执在三年外寻旧盟后非此盟所能保其言执指十六年执季孙行父也其言寻盟指三年冬荀庚来聘及荀庚盟也何休于传不误疏乃以隠元年盟眛因七年伐邾而盟去日驳之误也赤棘盟后晋鲁交欢岂有三年即执之事见于经传何休谓执在三年外寻旧盟后而疏以为三年即执不亦异乎
　　王师败绩于贸戎传然则孰败之晋也○【臣召南】按谷梁説同公羊理不可信如果晋人抗拒王命挠败六师圣人正宜书其实以为万古强藩犯上之戒何故反为隠讳假书贸戎乎
　　六月癸酉季孙行父臧孙许叔孙侨如公孙婴齐帅师会晋郤克卫孙良夫曹公子手及齐侯战于鞌齐师败绩传或曰日其悉也○【臣浩】按经于每战书日岂以诸大夫悉出而后书日哉
　　公会楚公子婴齐于蜀传注传曰不言公高傒处父亢也○监本脱公字今增
　　又疏今称公子是贵于同大夫之文○推寻文义应作贵同于大夫之文
　　公及楚人秦人宋人陈人卫人郑人齐人曹人邾人薛人缯人盟于蜀○缯人监本误作绘人今改正
　　传楚其称人何也注齐在郑下盖时王所黜○【臣召南】按此注无理亦无所据齐虽新挫于鞌较其国势犹逺出宋卫陈郑之上此会楚为主盟意在抗晋齐本强而仇晋尤楚人之所喜无缘降其班于诸国也范氏谓时王所黜时王之赏罚岂能施于强藩又楚实主盟岂犹禀时王之黜陟以定班序乎左传杜注曰齐大夫不名非卿得其实矣
　　立武宫注礼记明堂位云云○【臣召南】按伯禽庙号太室明见于经至以武宫为武世室实始于此非旧有此两世室名也鲁后儒作明堂位夸陈鲁事见有武宫不毁未及考其建自季孙谬称为武世室因目鲁公庙为文世室可拟周之文武而不知鲁公庙曰世室并无文世室之名也经明书立武宫是新作也如果旧为不毁之庙岂至此时始立乎传直言不宜立是也范氏转执明堂位以疑经传误矣
　　鼷鼠食郊牛角改卜牛鼷防又食其角乃免牛传其所以备灾之道不尽也疏言日日皆省察牛之觩角而即知伤○即字监本误作则今改正
　　传所以免有司之过也疏非人之所能也○监本误作非人所不能也今改正
　　传免牲者为之缁衣纁裳有司端奉送至于南郊○刘敞曰未必然也牛衣人服如何袭被乎凡郊牛稷牛必皆在涤三月涤者牢也今既有伤则不复在涤是为免之耳【臣照】按免牲者为之缁衣纁裳言司其事者之服饰也牵牲之人则服此服有司则服端刘敞悮会而有牛衣人服之议亦足嗤矣

　　春秋谷梁传注疏卷十三考证
　　钦定四库全书
　　春秋谷梁注疏卷十四【起成公九年尽十八年】
　　晋范甯集解　唐陆徳明音义　杨士勋疏
　　九年春王正月伯来逆叔姬之丧以归
　　传传曰夫无逆出妻之丧而为之也疏【传释曰公羊以为鲁胁使逆其丧左氏以为鲁人请之故伯来逆此不説归之所由要叔姬既犯七出之愆反归父母之国恩已絶矣伯今复逆出妻之丧而违礼伤教言其不合为而为之是以书而记之以见非曰夫无逆出妻之丧为之言其不合为而为之也徐邈云为犹葬也言夫无逆出妻之丧而葬理亦通矣但范不训为为葬也】
　　公会晋侯齐侯宋公衞侯郑伯曹伯莒子伯同盟于蒲注蒲衞地
　　公至自会
　　二月伯姬归于宋注逆者非卿故不书
　　夏季孙行父如宋致女注致勑戒之言于女疏【释曰公羊以春秋未有言致女者此其言致女何贤伯姬也左无説盖以使卿则书余不书者或不致或不使卿也此传云详其事贤伯姬也则与公羊意同耳徐邈云宋公不亲迎故伯姬未顺为夫妇故父母使卿致伯姬使成夫妇之礼以其责小礼违大节故曰不与内称谓不称夫人而称女案传称贤伯姬而徐云责伯姬是背传而觧之故范以为谓致勑戒之言于女也】
