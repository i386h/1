<!-- { "loadSidebar": true } -->
　　传战不言伐客不言及言及恶宋也注何休曰战言及者所以别客主直不直也故文十二年晋人秦人战于河曲两不直故不云及今宋言及明直在宋非所以恶宋也即言及为恶是河曲之战为两善乎又谷梁以河曲不言及略之也则自相反矣郑君释之曰及者别异客主耳不施于直与不直也直不直自在事而已义兵则客直宣十二年夏晋荀林父帅师及楚子战于邲晋师败绩是也兵不义则主人直庄二十八年春卫人及齐人战卫人败绩是也今齐桓卒未宋襄欲兴霸事而伐丧于礼尤反故反其文以宋及齐即实以宋及齐明直在宋邲之战直在楚不以楚及晋何邪秦晋战于河曲不言及疾其亟战争举兵故略其先后音义【恶乌路反下同别彼列反下同邲蒲必反一音弼亟欺冀反】疏【释曰春秋之例战伐不竝举此上有伐文今又言战者是违常例也又伐人者为客受伐者为主此言及齐师是亦违常例也故释之以为恶宋也注释曰何休废疾云此言及为恶宋则文十二年河曲之战不言及为两善也故知言及者分别客主直与不直也郑释之曰言及者别异客主耳不施直与不直也故引宣十二年夏庄二十八年春以明之宣十二年邲之战楚直晋曲经云荀林父及楚子庄二十八年卫直齐曲而云卫人及齐明直者在事而已不由称及也谷梁邲战竟不论楚直晋曲而郑云直在楚者公羊意以为邲战是楚直故据之难何休】
　　狄救齐
　　传善救齐也疏【释曰此与上文鲁师救齐竝为善者此善狄能忧中国上文以鲁昔与齐仇雠恐救之非善故竝发善救之例也】
　　秋八月丁亥齐桓公注竪刁易牙争权五公子争立故危之音义【刁音雕】
　　冬邢人狄人伐卫
　　传狄其称人何也善累而后进之注累积伐卫所以救齐也注何休曰即伐卫救齐当两举如伐楚救江矣又传以为江逺楚近故伐楚救江今狄亦近卫而逺齐其事一也义异何也郑君释之曰文三年冬晋阳处父帅师伐楚救江两举之者以晋未有救江文故明言之今此春宋公曹伯卫人邾人伐齐夏狄救齐冬邢人狄人伐卫为其救齐可知故省文耳事同义又何异音义【近卫如字又附近之近逺齐如字又于万反为其于伪反省所景反】功近而徳逺矣注伐卫功近耳夷狄而忧中国其徳逺也

　　春秋谷梁注疏卷八
　　春秋谷梁注疏卷八考证
　　郑杀其大夫申侯称国以杀大夫杀无罪也○【臣召南】按谷梁之例然耳推防经文惟陈杀泄冶晋杀赵同赵括蔡杀公子燮楚杀郤宛灼然为杀无罪他如晋里克防郑父楚得臣卫元咺晋郤锜郤犨郤至胥童楚公子追舒卫喜郑公孙黒之流经皆称国以杀不得云杀无罪也据左申侯专称而不厌亦岂全无罪乎
　　公防王人齐侯宋公卫侯许男曹伯陈世子款盟于洮疏朝服者天子则皮弁云云一段○监本误刋于郑伯乞盟传注下今改正
　　禘于太庙用致夫人○【臣召南】按此指成风左传以为哀姜公羊以为僖公之夫人姜氏本齐媵女之先至者胁公立为夫人其説尤为怪诞大约谷梁之説是
　　伯姬卒传疏襄三十年宋共姬是也○监本误作宋共姬今改正
　　传葵邱之盟陈牲而不杀疏其实此防亦有四教○【臣召南】按公羊僖三年防于阳谷桓公曰无障谷无贮粟无易树子无以妾为妻所谓四教也谷梁于此防则曰母雍泉母讫籴母易树子毋以妾为妻毋使妇人与国事大意同公羊而多毋使妇人与国事一句实是五教也
　　晋杀其大夫里克传吾若此而入自明○监本脱吾字今増
　　秋八月大雩传疏是雩而雨者书月以见正○监本误作雨者雩者今改正
　　楚人灭黄传管仲死楚伐江灭黄桓公不能救故君子闵之也疏案史记管仲之卒计桓公四十一年当鲁僖十五年而此云管仲死者葢不取之史记之説○【臣召南】按谷梁谓管仲既死桓公霸业不终但史记以管仲之卒在齐桓公四十一年当僖十五年考据必确左传虽无管仲卒年月明文然僖十七年齐侯小白卒传曰公与管仲属孝公于宋襄公以为太子雍巫因寺人貂以荐羞于公有宠公许立武孟管仲卒五公子皆争求立冬十月乙亥齐桓公卒云云是由五公子争立追叙管仲既卒非谓仲卒于十七年也总之在十二年仲必未卒左传是冬齐侯使管仲平戎于王王以上卿之礼享仲仲受下卿之礼而还是冬仲固无恙也宋襄公嗣位在僖九年即与葵邱之防时未终丧经书宋子桓公与仲属立孝公当不在此时其后数年齐宋并无防盟之事惟十三年防于咸十四年城缘陵十五年盟牡邱次于匡齐宋并在疑属立孝公当在此时也后人见此数年中霸业不振断谓仲必前卒不知齐桓公末年小人杂进任仲亦必不如初年雍巫因寺人貂以干进虽不知确在何年而寺人貂漏师多鱼在僖二年当霸业方盛之日则嬖幸窃权乆矣小人害霸管仲临卒尚为桓公言之又乌知仲卒不在十五年如史记所云乎
　　八月螽传疏重发传者云云一段○监本误刋于下文公至自防注下今改正
　　震夷伯之庙传震雷也疏谓有雷击夷伯之庙○夷伯监本误作伯夷今改正
　　陨石于宋五疏何休云鹢者鸟中之耿介者○鹢监本误作鶂疏既引公羊注当依原文作鹢今改正
　　传先陨而后石何也疏故先言陨○监本作故言先言陨上言字衍今删
　　六鶂退飞过宋都○六鶂监本误作六鹢按谷梁经自作鶂惟公羊作鹢今改正
　　宋师及齐师战于甗传疏不施直与不直也○推寻文义不施下当有一于字


　　春秋谷梁传注疏卷八考证
<经部,春秋类,春秋谷梁传注疏>
　　钦定四库全书
　　春秋谷梁注疏卷九【起僖公十九年尽三十三年】
　　晋范甯集解　唐陆徳明音义　杨士勋疏
　　十有九年春王三月宋人执滕子婴齐疏【释曰传法并不解称名之意盖罪贱之也】
　　夏六月宋公曹人邾人盟于曹南注曹南曹之南鄙缯子会盟于邾己酉邾人执缯子用之
　　传微国之君因邾以求与之盟注与厠豫也音义【与音豫注及下文同】疏【释曰言会盟于邾者缯是微国欲因邾以求盟故云会盟也】人因已以求与之盟已迎而执之恶之故谨而日之也用之者叩其鼻以衈社也注衈者衅也取鼻血以衅祭社器音义【恶乌路反下恶其长同叩音口衈音二】疏【释曰此与昭公十一年冬十有一月丁酉楚师灭蔡执蔡世子友以归用之皆恶其用人故不据国之大小同书日以见恶也叩其鼻者论语云以杖叩其胫则叩谓击也】
　　秋宋人围曹
　　衞人伐郉
　　冬会陈人蔡人楚人郑人盟于齐注防无主名内卑者也四国称人外卑者也杜预曰地于齐齐亦与盟梁亡
　　自亡也湎于酒淫于色心昬耳目塞上无正长之治大臣背叛民为寇盗梁亡自亡也如加力役焉湎不足道也注如使伐之而灭亡则淫湎不足记也使其自亡然后其恶明音义【湎面善反长丁丈反下及注同治直吏反背音佩】疏【释曰左氏以为秦灭梁恶其自取灭亡之故不以秦灭为文公羊以为鱼烂而亡谓梁君隆刑峻法百姓逃叛而事等鱼烂从中而去也此传亦云大臣背叛民为寇盗则同公羊梁国亦自亡也又如加力役焉湎不足道也则梁之土地必为人所取盖同左氏秦得之但据自灭为文少异耳】梁亡郑弃其师我无加损焉正名而已矣梁亡出恶正也注正谓政教疏【释曰仲尼修春秋亦有改旧义以见褒贬者亦有因史成文以示善恶者其变之也不葬有三为齐桓讳灭项之类是改旧也其梁以自灭为文郑弃其师之徒是因史之文也故云我无加损焉正名而已矣】郑弃其师恶其长也注长谓高克
　　二十年春新作南门
　　传作为也有加其度也注更加使大言新有故也非作也注责其改旧制南门者法门也注法门谓天子诸侯皆南面而治法令之所出入故谓之法门音义【治直吏反】
　　夏郜子来朝音义【郜古报反】
　　五月乙巳西宫灾
　　谓之新宫则近为祢宫注言闵公非僖公之父故不言新宫也音义【近附近之近祢乃礼反父庙也】以諡言之则如疏之然注故不言闵宫而云西宫以是为闵宫也疏【释曰传知之者以若是祢宫当言新宫若是疏祖之宫又须言諡此在亲防之间故知是闵宫也】
　　郑人入滑
　　秋齐人狄人盟于郉
　　传郉为主焉尔郉小其为主何也其为主乎救齐注十八年郉人狄人伐衞以救齐是也疏【释曰盟防地于国都者国主虽与盟会未知即能为主桓十四年公防郑伯于曹曹不为主是也而云郉为主焉尔又辨其大小者传以十八年郉人狄人伐衞以救齐今又盟于郉故知为主也又云郉小者以郉虽是小国为主能救齐故归功于郉不谓盟国都者例能为主耳】
　　冬楚人伐随
　　随国也疏【释曰按世本随是国名经文言伐知非邑也】
　　二十有一年春狄侵衞
　　宋人齐人楚人盟于鹿上注宋为盟主故序齐上鹿上宋地
　　夏大旱注传例曰得雨曰雩不得雨曰旱
　　传旱时正也疏【释曰旱必歴时非一月之事故书时为正也】
　　秋宋公楚子陈侯蔡侯郑伯许男曹伯会于雩注雩宋地雩或为宇执宋公以伐宋
　　传以重辞也注传例曰以者不以者也此传及定七年齐人执衞行人北宫结以侵衞传皆曰以重辞也然则以有二义矣国之所重故曰重辞疏【释曰桓十四年宋人以齐人蔡人云云伐郑曰以者不以者也今传云以重辞也何知非是一事而重不可以范注云以有二义者范以执宋公及执衞结皆是国之所重而传云以重辞也其微人从伐者即云以者不以者也明二者意异故云以有二义】
　　冬公伐邾
　　楚人使宜申来献捷音义【捷在接反】注楚称人者为执宋公贬音义【为于伪反】疏【注释曰知为执宋公贬者以称使知是楚子使之国君而称人明为执宋公贬也】
　　捷军得也其不曰宋捷何也注据庄三十一年齐侯来献戎捷疏【注释曰彼云戎菽也则与此宋防絶不相当而范引之者彼虽以戎为菽终是伐得之故范引为证也】不与楚防于宋也注不与夷狄捷中国
　　十有二月癸丑公会诸侯盟于薄注会雩之诸侯释宋公
　　传会者外为主焉尔外释不志此其志何也以公之与之盟目之也不言楚不与楚专释也注何休曰春秋以执之为罪不以释之为罪责楚子专释非其理也公羊以为公会诸侯释之故不复出楚耳郑君释之曰不与楚专释者非以责之也传云外释不志此其志何也以公之与之盟日之也言公与诸侯盟而释宋公公有功焉与公羊义无违错音义【复扶又反】疏【释曰重发之者以释者是公嫌防非是外为主故发例以明之】
　　二十二年春公伐邾取须句音义【句其俱反】
　　夏宋公衞侯许男滕子伐郑
　　秋八月丁未及邾人战于升陉音义【陉音郉】注升陉鲁地内讳败举其可道者也不言其人以吾败也不言及之者为内讳也音义【为于伪反】疏【释曰不言其人以吾败也谓不言邾之主名也不言及者为内讳也谓不言鲁之主名也与桓十七年解异者观经为说不可执文也】
　　冬十有一月己巳朔宋公及楚人战于音义【乌宏反】宋师败绩
