<!-- { "loadSidebar": true } -->
　　外盟不日此其日何也注据僖十九年夏六月宋公曹人邾人盟于曹南不日疏【注释曰不据石门而引曹南者以曹南三国与此相合故引之也】诸侯之参盟于是始故谨而日之也注世道交丧盟诅滋彰非可以经世轨训故存日以记恶盖春秋之始也音义【参七南反丧息浪反诅庄虑反下文同】诰誓不及五帝注五帝谓黄帝颛顼帝喾帝尧帝舜也诰誓尚书六誓七诰是其遗文五帝之世道化淳备不须诰誓而信自着音义【诰古报反誓市制反五帝孔安国云少昊颛顼髙辛唐虞郑有黄帝无少昊余同范依郑颛顼上音専下音许玉反帝喾苦笃反髙辛帝名】疏【注释曰五帝虽有军旅防同不须诰誓而信自着也六誓者即尚书甘誓汤誓牧誓泰誓费誓秦誓也七诰者即汤诰大诰康诰酒诰召诰洛诰康王之诰是也】盟诅不及三王注三王谓夏殷周也夏后有钧台之享商汤有景亳之命周武有盟津之防众所归信不盟诅也音义【夏戸雅反下同钧音均亳歩各反盟津音孟本亦作孟】疏【注释曰经史通以王为夏殷周也盟津之防昭四年左文三王众所归信故不设盟诅也尚书舜命禹征有苗而戒于众则亦誓之类周礼秋官司盟之官掌盟载之法则是盟事而云诰誓不及五帝盟诅不及三王者舜是五帝之末命禹徂征是禹之事故云不及五帝周公制盟载之法者谓凡邦国有疑防同始为之耳不如春秋之世屡盟故云不及三王也】交质子不及二伯注二伯谓齐桓晋文齐桓有召陵之师晋文有践土之盟诸侯率服不质任也音义【交质音置注同二伯如字又音霸召上照反】疏【注释曰经典言五伯者皆谓夏伯昆吾商伯大彭豕韦周伯齐桓晋文今此以周末言之故知谓齐桓晋文也其召陵之师践土之盟亦昭四年左文也】
　　八月葬蔡宣公
　　月葬故也
　　九月辛卯公及莒人盟于包来注包来宋邑音义【包音苞一音浮左氏作浮来】
　　可言公及人不可言公及大夫注称人众辞可言公及人若举国之人皆盟也不可言公及大夫如以大夫敌公故也
　　螟音义【螟亡丁反】
　　冬十有二月无侅卒
　　无侅之名未有闻焉注未闻者不知为是隠之不爵大夫为是有罪贬去氏族谷梁子不受之于师故曰未有闻焉音义【去起吕反】或曰隠不爵大夫也注若侠卒是音义【若侠音协九年经同】或説曰故贬之也注若无侅帅师入极是疏【释曰若是不爵命大夫二年不得云贬彼入极为贬去氏则此亦为贬去氏就二説之中后或曰是也公子益师卒曰不日恶也则此不日亦恶可知矣】
　　九年春天王使南季来聘
　　南氏姓也季字也注南季天子之上大夫氏以为姓也所以别姓者经有王季子来聘祭伯来王祭皆非姓也嫌与同故别之也季云字者明命为大夫不以名通也音义【别彼列反祭伯侧界反下同凡国名邑名及人名氏皆于始音后不复出若假借之字时复重音后放此】聘问也聘诸侯非正也注周礼天子时聘以结诸侯之好殷覜以除邦国之慝间问以谕诸侯之志归脤以交诸侯之福贺庆以賛诸侯之喜致禬以补诸侯之灾许愼曰礼臣病君亲问之天子有下聘之义曰聘诸侯非正所未详音义【好呼报反覜他吊反慝他得反恶也间问间侧之间脤市轸反祭肉也禬戸外反或古外反】疏【注释曰范所引者周礼大行人文也郑云时聘者亦无常期天子有事诸侯使大夫来聘亲以礼见之礼而遣之所以结其恩好也殷覜谓一服朝之嵗也慝恶也一服朝之嵗五服诸侯皆使卿以聘礼来覜天子天子以礼见之命以政禁之事所以除其恶行间问者间嵗一问诸侯谓存省之属谕诸侯之志者谕言语谕书名其类也归脤以交诸侯之福者交或徃或来者也贺庆以赞诸侯之喜者赞助也致禬防礼之吊礼禬礼也补诸侯之灾者若春秋澶渊之防谋归宋财然时聘殷覜二者是诸侯臣使于王也其间问归脤贺庆致禬四者王使臣使于诸侯也范此注引周礼者证有下聘之义也而云非正也故云所未详然则答郑之驳则云叔服重天子之礼者以此既非故别为之说】
　　三月癸酉大雨震电音义【电徒练反霆徒丁反又徒顶反】
　　震雷也电霆也疏【释曰説文云震霹雳也隂击阳为电电者即雷之光与此异者易説卦震为雷故何休亦以震为雷霆者霹雳之别名有霆必有电故云电霆也或当电霆为一也】
　　庚辰大雨雪音义【雨于付反】
　　志疏数也八日之间再有大变隂阳错行故谨而日之也注刘向云雷未可以出电未可以见雷电既以出见则雪不当复降皆失节也雷电阳也雨雪隂也雷出非其时者是阳不能闭隂隂气纵逸而将为害也音义【数色角反向舒亮反见贤徧反复扶又反】疏【释曰谓灾有逺近逺者为疏近者为数也注释曰何休云夏之正月未可大雨震电此阳气大失其节犹隠公久居其位不反于桓失其宜也异于九年者阳数可以极而不还国于桓之所致大雨雪者盛隂之气大怒此桓将怒而弑隠公之象刘向之言与何休意不甚异但取变异之象少差耳】雨月志正也注雨得其时则月疏【注释曰雨得其时则月者若僖三年夏六月雨是也】
　　侠卒
　　侠者所侠也注侠名也所其氏疏【释曰徐邈引尹更始云所者侠之氏今范亦云所其氏则所者是侠之氏族但未备爵命故略名耳麋信以为所非氏所谓斥也】弗大夫者隠不爵大夫也注侠不命为大夫故不氏隠之不爵大夫何也曰不成为君也注明将立桓
　　夏城郎注郎鲁邑
　　秋七月
　　无事焉何以书不遗时也注四时不具不成年也
　　冬公防齐侯于防注防鲁地也
　　防者外为主焉尔疏【释曰重者嫌华戎异故也】
　　十年春王二月公防齐侯郑伯于中邱注隠行自此皆月者天告雷雨之异以见簒弑之祸而不知戒惧反更数防故危之音义【见贤徧反数色角反】
　　夏翚帅师防齐人郑人伐宋注翚隠之罪人也故终隠之世贬之
　　六月壬戌公败宋师于菅注败例日与不日皆与战同菅宋地音义【公败必迈反又皮迈反后亦同于菅古顔反】疏【注释曰庄十年例曰不日疑战也者言不克日而战以诈相袭则不疑当书日故桓十年冬十有二月丙午齐侯衞侯郑伯来战于郎范云结日列陈则日是也今注云与战同则此败宋师是克日而战也】
　　内不言战举其大者也注战然后败故败大于战
　　辛未取郜音义【郜古报反字林工竺反】辛巳取防
　　取邑不日此其日何也注据僖三十三年伐邾取訾娄不日音义【訾于斯反】不正其乗败人而深为利取二邑故取而日之也注礼不重伤战不逐北公败宋师于菅复取其二邑贪利不仁故谨其日音义【重直用反逐北如字又音佩本又作逐奔复扶又反】疏【注释曰不重伤僖二十二年左文也不逐奔上五年文】
　　秋宋人衞人入郑
　　宋人蔡人衞人伐载郑伯伐取之注凡书取国皆灭也变灭言取眀其易音义【载如字本或作戴易以防反下文同】
　　不正其因人之力而易取之故主其事也注三国伐载自足以制之郑伯不能矜人之危而反与共伐故独书郑伯伐取之以首其恶其实四国共取之音义【恶乌各反】
　　冬十月壬午齐人郑人入郕
　　入者内弗受也日入恶入者也郕国也音义【恶乌路反】
　　十有一年春滕侯薛侯来朝
　　天子无事诸侯相朝正也注事谓巡守崩葬兵革之事音义【薛息列反守音狩本亦作狩】疏【释曰言有者十是盈数更以竒从盈故言有欲见一者非十中之物也注释曰书云肆觐东后是天子廵守当方诸侯有事许愼郑皆以为天子丧葬诸侯亲奔故范亦以为天子崩葬为诸侯之事也桓五年诸侯从王伐郑是天子举兵革诸侯亦有事也言无此等事诸侯得相朝若有即不得也】考礼脩徳所以尊天子也诸侯来朝时正也注朝宜以时故书时则正也疏【释曰诸侯相朝所以正班爵奉王命故云考礼脩德也】犆言同时也注犆言谓别言也若谷伯绥来朝邓侯吾离来朝同时来不俱至音义【犆音特独也本或作特】累数皆至也注累数总言之也若滕侯薛侯来朝同时俱至音义【数所主反注同】
　　夏五月公防郑伯于时来注时来郑地
　　秋七月壬午公及齐侯郑伯入许
　　冬十有一月壬辰公薨
　　公薨不地故也注不地不书路寝之此音义【比必利反】隠之不忍地也注隠犹痛也其不言葬何也君弑贼不讨不书葬以罪下也注责臣子也隠十年无正隠不自正也注无正谓不书正月元年有正所以正隠也注明隠宜立

　　春秋谷梁注疏卷二
　　春秋谷梁注疏卷二考证
　　曰言伐言取所恶也注称曰者谷梁子不亲受于师而闻之于者○【臣召南】按中称曰者凡八见一此年一为五年观鱼于棠一为庄三年葬桓王一为成九年伯逆叔姬之丧一为成十三年曹伯庐卒一为成十六年雨木冰一为襄三十年天王弑弟佞夫一为昭元年茍吴败狄皆所谓闻之说也又有称其一曰者文十二年子叔姬卒此所谓闻之闻也
　　衞人杀祝吁于濮失嫌也○注不书氏族以下二十八字乃范注监本误以为疏防行分写后今改正
　　初献六羽舞夏天子八佾诸公六佾诸侯四佾初献六羽始僭乐矣○【臣召南】按此与公羊説同左氏引众仲之言曰天子用八诸侯用六大夫四士二是初献六羽为得礼也公谷皆谓六羽是诸公之礼经书初献六羽讥鲁始僭此其不同者也
　　舞夏注大雉执翟雉之羽而舞也○【臣召南】按此与毛诗秉翟合何休注公羊则以为鸿羽象文徳之风化疾也未知其何所本诗曰振振鹭又曰值其鹭羽则鹭羽亦为舞者所持但谷梁眀言舞夏则范注是又注不言六佾者言佾则羽在其中明妇人无武事独奏文乐○【臣召南】按此何休説而范用之
　　我入邴注周有千八百诸侯○百字监本误作国今改正
　　宋公齐侯衞侯盟于瓦屋诰誓不及五帝注尚书六誓七诰是其遗文疏七诰者即汤诰大诰康诰酒诰召诰洛诰康王之诰是也○【臣浩】按尚书大五诰可以观仁専指今文大诰康诰酒诰召诰洛诰而言其仲虺之诰汤诰二篇则古文所有而康王之诰一篇古文析顾命而为此篇也范氏时古文已行所言七诰必兼古今文但八诰缺其一疏列其目亦数康王之诰而不数仲虺之诰或疑七诰七字为八字之讹疏中脱仲虺之诰四字然小学绀珠列六誓七诰名目与注疏合知非讹脱
　　盟诅不及三王疏周公制盟载之法者谓凡邦国有疑防同始为之耳○凡邦国三字监本误作方岳及三字今改正
　　侠卒侠者所侠也注侠名也所其氏○【臣召南】按风俗通所氏宋大夫华所事之后据此则春秋初年即有所侠矣所氏见于后世者汉有所忠后汉有所辅

　　春秋谷梁注疏卷二考证
<经部,春秋类,春秋谷梁传注疏>
　　钦定四库全书
　　春秋谷梁注防卷三【起桓公元年尽七年】
　　晋范甯集解　唐陆德明音义　杨士勋防
　　桓公防【鲁世家桓公名允惠公之子隐公之弟以桓王九年即位世本作轨諡法辟土服逺曰桓】
　　元年春王
