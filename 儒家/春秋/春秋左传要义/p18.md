<!-- { "loadSidebar": true } -->
　　传夏书至乃降正义曰此虞书臯陶谟之文以述禹事故传谓之夏书孔安国以为迈行种布降下也言臯陶能行布其徳徳乃下洽于民故民归之今引之断章取证降义当言臯陶能布行其徳由其有徳乃为人降服也杜不见古文故以为逸书以迈为勉言臯陶能勉力种树功徳不知徳乃降亦是书文谓为庄公之语故隔从下注言能慕臯陶之种徳乃人自降服之自恨不能如臯陶也
　　【二十三】附庸虽无爵命得祀宗庙山川
　　附庸之君虽无爵命而分地建国南面之主得立宗庙守祭祀僖二十有一年传曰任宿须句颛臾皆风姓也实司大皥与有济之祀论语云夫颛臾昔者先王以为东蒙主须句颛臾皆附庸也得祀所出之祖主其境内山川明得祀先君奉社稷
　　【二十四】纪侯由齐大去而齐以礼其妻
　　纪季入酅为齐附庸而纪侯大去其国齐侯加礼初附以崇厚义故摄伯姬之丧而以纪国夫人礼之正义曰纪侯由齐大去则是齐为纪雠而其夫人故解其意云云不书諡者亡国之妇夫妻皆降莫与之諡而贾许方以诸侯礼说文失之也由鲁防之故书
　　【二十五】楚武授兵于庙临齐而荡
　　将齐入告夫人邓曼曰余心荡注将授兵于庙故齐荡动散也邓曼叹曰王禄尽矣盈而荡天之道也先君其知之矣故临武事将发大命而荡王心焉注楚为小国辟陋在夷至此武王始起其众僭号称王陈兵授师志意盈满临齐而散故邓曼以天地鬼神为徴应之符【二十六】楚武王初为陈兵之法曰荆尸
　　尸陈也释诂文荆即楚之旧邑故云荆亦楚也楚本小国地狭民少虽时复出师未自为法式今始言荆尸则武王初为楚国陈兵之法名曰荆尸使后人用之宣十二年传称荆尸而举是遵行之也
　　【二十七】邾顔子肥封郳为附庸称名
　　正义曰郳者附庸之国黎来其君之名传言未王命者解其称名之意由未得爵命为诸侯故称名也经书其名传言未王命此传所发即是附庸称名之例例当称名故仪父称字为贵之也郳之上世出于邾国世本云邾顔居邾肥徙郳宋仲子注云邾顔别封小子肥于郳为小邾子则顔是邾君肥始封郳谱云小邾邾子侠之后也夷父顔有功于周其子友别封为附庸居郳郳曽孙黎来始见春秋附从齐桓以尊周室命为小邾子穆公之孙恵公以下春秋后六世而楚灭之世本言肥杜谱言友当是一人僖七年经书小邾子来朝知齐桓请王命命之
　　【二十八】三甥欲图楚子时楚未为彊
　　膏盲以为楚邓彊弱相县若从三甥之言楚子虽死邓灭曽不旋踵若刳腹去疾炊炭止沸左氏为短郑箴云楚之彊盛从灭邓以后于时楚未为彊何得云彊弱相县苏氏云三甥既有此语左氏因史记之文録其实事非君子之论何以非之
　　【二十九】传言楚灭邓为经书楚事张本
　　还年楚子伐邓十六年楚复伐邓灭之注还年伐申还之年十六年鲁荘公十六年为经书楚事张本

　　春秋左传要义卷九
<经部,春秋类,春秋左传要义>
　　钦定四库全书
　　春秋左传要义巻十
　　宋　魏了翁　撰
　　庄公九年至十五年
　　【一】小白子纠各有党伐乃得入
　　注二公至无位正义曰传称鲍叔牙以小白奔莒管夷吾召忽奉子纠来奔则二子在国宠均势敌故国内各有其党今齐大夫来盟于蔇直是子纠之党来迎子纠耳小白之党犹自向莒迎小白也若其举国同心共推子纠来迎即宜付之不须以盟要之今既与之盟而兴师送纠是二公子各有党须伐乃得入故公伐齐也昭十三年传称桓公有国髙以为内主则国子髙子是小白之党也彼迎小白既早公送子纠又迟公伐齐纳子纠始行即书小白入齐得告乃书故至齐之时出小白之后也传例曰凡去国国逆而立之曰入小白称入从国逆之文以其本无位也若本有位则当云复归贾服以为齐大夫来迎子纠公不亟遣而盟以要之齐人归迎小白谓迎小白者还是盟蔇大夫故杜言各自有党以排之
　　【二】齐桓忘怨而用管仲
　　此传大畧世有管子书者或是后人所録其言甚详其小匡篇曰桓公自莒反于齐使鲍叔牙为宰鲍叔辞曰君有加恵于臣使臣不冻馁则是君之赐也若必治国家则非臣之所能也其唯管夷吾乎公曰管夷吾亲射寡人中钩殆于死今乃用之可乎鲍叔曰彼为其君勤也君若宥而反之其为君犹是也公曰然则为之奈何鲍叔曰君使人请之鲁至于堂阜之上鲍叔祓而浴之三桓公亲迎于郊遂与归礼之于庙三酌而问为政焉外传齐语与管子大同管子当是本耳管子无治于髙傒之言鲍叔之美管子其言非一説者各记所闻故不同耳
　　【三】楚始称荆僖元年后称楚
　　荆楚一本二名故以为国号亦得二名终庄公之世经皆书荆僖之元年乃书楚人伐郑盖于尔时始改为楚以后常称楚
　　【四】宗社亡称灭未亡而君见获称以归
　　以蔡侯献舞归正义曰谷梁传曰以归犹愈乎执也杜于隐七年注云但言以归非执也国君者社稷之主百姓之望当与社稷宗庙共其存亡者也而见获于敌国虽存若亡死之与生皆与灭同至于偏军元帅君之臣仆出身致命荣辱得失自其常事故传曰胡子髠沈子逞灭获陈夏齧君臣之辞也如杜此言师败身虏亦应称灭此不言灭而云以归者释例所云据宗庙社稷已亡而君见获于敌君身虽在与亡无异皆以灭为文则定六年郑防速帅师灭许以许男斯归是也若社稷宗庙不亡君身见获于敌则云以归此蔡侯献舞归是也
　　【五】肉食谓在位者
　　注肉食至与也正义曰孟子论庶人云五畆之宅树之以桑五十者可以衣帛鸡豚狗彘之畜无失其时七十者可以食肉是贱人不得食肉故云在位者也襄二十八年传説子雅子尾之食云公膳日双鸡昭四年传説颁冰之法云食肉之禄冰皆与焉大夫命妇丧浴用冰盖位为大夫乃得食肉也
　　【六】臯此是虎皮
　　僖二十八年传称胥臣蒙马以虎皮此云蒙臯此而先犯之事与彼同知臯此是虎皮也以胥臣之事譬之必知定是虎皮其名曰臯此则其义未闻乐记云倒载干戈包之以虎皮名之曰建櫜郑以为兵甲之衣曰櫜櫜韬也而其字或作建臯故服防引以解此
　　【七】妻姊妹同出为姨
　　释亲云妻之姊妹同出为姨孙炎云同出俱巳嫁也
　　【八】书战书败例
　　释例曰令狐之后晋人潜师夜起而书战者晋讳背其前意而夜薄秦师以战告也河曲之战秦晋交绥长岸之战呉楚两败交绥并退军士未慭呉楚俱病莫肯以告故皆书战而不书败也邲之战上军先陈林父乃败故书战又书败也
　　【九】败多存少乃称败绩
　　丧其功绩故曰败绩唯成十六年言楚子郑师败绩者释例曰鄢陵之战楚师徒未大崩楚子伤目而退故指事而言也言楚子身败非师败也故言楚子败绩僖十五年晋侯及秦伯战于韩获晋侯其君被获而不书败者晋侯戎马还泞而止为秦所获师不大崩故不书败也城濮之战传称楚左右师溃子玉收其卒而止故不败是二军败而经书败绩鄢陵之战传称子反曰臣之卒实奔是一军败而杜云师未大崩然败绩者是大崩之名败多存少乃称败绩败少存多则不称败绩也
　　【十】金仆姑矢名义未闻
　　注金仆姑矢名正义曰用之射人必知是矢其名仆姑其义未闻
　　【十一】乗丘之战此传与礼记胜败异
　　公右歂孙生搏之正义曰檀弓云鲁庄公及宋人战于乗丘县贲父御卜国为右车右与此不同者礼记后人所録闻于所闻之口其事未必实也案传云公子偃先犯宋师公从而大败之则本非交战礼记称马惊败绩公队佐车授绥御与车右皆死之必如记言则是鲁师败绩经安得称公败宋师于乗丘传记不同固当记文妄耳
　　【十二】戱而相愧曰靳
　　服防云耻而恶之曰靳传称宋人请之若是耻恶其人不应为之请鲁故杜以为戱而相愧曰靳郑注礼记儒行云遭人名为儒而以儒靳故相戱俗有靳故之语知是戱而相愧之名也
　　【十三】宋万已赐族而不书氏仇牧卿而称名
　　释例曰宋万贾氏以为未赐族案传称南宫长万则为已氏南宫不得为未赐族也推寻经文自庄公以上诸弑君者皆不书氏闵公以下皆书氏亦足名时史之异同非仲尼所皆贬也是杜意以为史有详畧无义例也文八年宋人杀其大夫司马传曰司马握节以书故书以官然则有善可褒当变文以见义此仇牧书名不警而遇贼无善可褒故不变其文公羊善其不畏强御故言此以异之
　　【十四】采邑长曰宰公邑长曰大夫
　　注叔萧大夫名正义曰卿大夫采邑之长则谓之宰公邑之长则曰大夫此则是宋萧邑大夫也以此年有功宋人以萧邑别封其人为附庸二十三年经书萧叔朝公附庸例称名故杜以叔为名
　　【十五】伐事成始至故书防伐宋
　　十四年注既伐至大夫正义曰传称诸侯伐宋齐请师于周则伐事已成单伯始至故云会伐宋言来就宋地会之也
　　【十六】大夫卿之总号
　　元年注云单伯天子卿也此云周大夫者大夫亦卿之总号
　　【十七】齐桓归功天子以单伯会鄄赴
　　若王臣在会不问尊卑皆列诸侯之上僖八年公会王人齐侯宋公卫侯许男曹伯陈世子欵盟于洮九年公会宰周公齐侯宋子卫侯郑伯许男曹伯于葵丘是也此会鲁人不与单伯宜列在诸侯之上下言会于鄄耳今会字乃在齐侯之上是齐桓归功天子故赴以单伯会诸侯为文所以尊天子示名义也此会鲁自不与鲁所与者皆鲁人在上史文以鲁为主耳当会之时以大小为序鲁不在上也
　　【十八】齐桓请师假王命以示大顺
　　传注齐欲至之辞正义曰齐既以诸侯伐宋而更请师于周者齐桓始修霸业方欲尊崇天子故请师假王命以示大顺耳非虑伐不克而借王威也
　　【十九】诸侯无贬称人例此人总众国之辞
　　经书人而传言诸侯先儒以为诸如此軰皆是诸侯之身释例曰传灭入例卫侯燬灭邢同姓故名又云谷伯绥邓侯吾离来朝名贱之也又云不书蔡许之君乗楚车也谓之失位此皆贬诸侯之例例不称人也诸侯在事传有明文而经称人者凡十一条丘明不示其义而诸儒皆据案生意原无所出通校春秋自宣公五年以下百数十年诸侯之咎甚多而皆无贬称人者益明此盖当时告命记注之异非仲尼所以为例故也是言诸侯之贬或书名或没而不书必不得称人故以此经书人传言诸侯为总众国之辞
　　【二十】郑以王子母弟得立祖王庙
　　注桓公至守臣正义曰桓公初封西郑盖是畿内之国周礼王子母弟有功者得立祖王之庙故桓公始封为君即命臣使典宗祏
　　【二十一】石室藏主为祏
　　宗祏者虑有非常火灾于庙之北壁内为石室以藏木主有事则出而祭之既祭纳于石室祏字从示神之也
　　【二十二】父母在得归寜没则使卿寜
　　十五年注夫人至卿寜正义曰文姜僖公之女故为桓公姊妹诗美后妃之徳云归寜父母父母在则礼有归寜襄十二年传曰秦嬴归于楚楚司马子庚聘于秦为夫人寜礼也是父母没则使卿寜兄弟不得自归也但不知今桓公有母以否故杜不明言得失
　　【二十三】蛇死为六年之兆
　　初内蛇与外蛇闘于郑南门中内蛇死六年而厉公入公问于申繻曰犹有妖乎正义曰服防云蛇北方水物水成数六故六年而厉公入公曰犹有蛇妖而厉公得入乎
