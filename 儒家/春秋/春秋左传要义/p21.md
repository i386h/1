<!-- { "loadSidebar": true } -->
　　传注非常至月错正义曰此及文十五年昭十七年皆书六月朔日有食之昭十七年传称祝史请所用币昭子许之平子御之曰止也唯正月朔慝未作日有食之于是乎有伐鼓用币礼也其余则否大史曰在此月也经书六月而史言在此月则知传言正月之朔慝未作者谁此周之六月夏之四月也文十五年传直说天子诸侯鼓币异礼不言非常知彼六月直六月也此亦六月而云非常下句始言唯正月之朔有用币伐鼓之礼明此经虽书六月实非六月故云非常鼓之月长歴推此辛未为七月之朔由置闰失所故致月错不应置闰而置闰误使七月为六月也释例曰庄二十五年经书六月辛未朔日有食之实是七月朔非六月故传云非常也唯正月之朔有用币伐鼓明此食非用币伐鼓常月因变而起歴误也文十五年经文皆同而更复发传曰非礼者明前传欲以审正阳之月后传发例欲以明诸侯之礼此乃圣贤之微防而先儒所未喻也刘云知非五月朔者昭二十四年五月日有食之传云日过分而未至此若是五月亦应云过分而未至也今言慝未作则是已作之辞故知非五月案二十四年八月丁丑夫人姜氏入从彼推之则六月辛未朔非有差错杜云置闰失所者以二十四年八月以前误置一闰非是八月以来始错也
　　【二】正月谓夏四月周六月阴慝未起
　　注正月至阴气正义曰昭十七年传大史论正月之事云当夏四月是谓孟夏知正月是夏之四月周之六月也诗云正月繁霜郑云夏之四月建巳纯阳用事是谓正月为正阳之月慝恶也人情爱阳而恶阴故谓阴为恶故云慝阴气也未作谓阴气未起也
　　【三】日食日之常圣王因事设教
　　注日食至大义正义曰古之厯书亡矣汉兴以来草创其术三统以为五月二十三分月之二十而日月交会近世为厯者皆以为一百七十三日有余而日一食是日食者厯之常也古之圣王因事设戒夫以昭昭大明照临下土忽尔歼亡俾昼作夜其为恠异莫斯之甚故立求神请救之礼责躬罪巳之法正阳之月阳气尤盛于此尤盛之月而为弱阴所侵故尤忌之
　　【四】用币请救于上公伐鼓自攻责
　　社是上公之神尊于诸侯故用币于社请救于上公伐鼓于朝退而自攻责也日食者月揜之也日者阳之精月者阴之精日君道也月臣道也以明阴不宜侵阳臣不宜揜君以示大义也昭二十九年传曰故有五行之官是谓五官实列受氏姓封为上公祀为贵神社稷五祀是尊是奉故杜以社为上公之神
　　【五】天灾有币无牲诗礼祈祷皆有牲
　　天灾之言兼日食大水也天之见异所以谴告人君欲令改过修善非为求人饮食既遇天灾随时即告唯当告请而已是故有币无牲若乃亢旱厯时霖雨不止然后祷祀羣神求弭灾沴者设礼以祭祭必有牲诗云汉之篇美宣王为旱祷请自郊徂宫无所不祭云靡神不举靡爱斯牲是其为旱祷祭皆用牲也祭法曰埋少牢于泰昭祭时也相近于坎坛祭寒暑也王宫祭日也夜明祭月也幽禜祭星也雩禜祭水旱也郑云凡此以下皆祭用少牢寒暑不时则或禳之或祈之是说祈祷之祭皆用牲
　　【六】月侵日不顺故特鼓然月食亦有鼓
　　易称是谓灾书称灾肆赦是眚灾相类故云犹灾也月侵日为阴犯阳为逆逆顺之事贤圣所重故见其逆事而特鼓之此据日食为说耳传称日月之日月并言则月食亦有鼓周礼大仆职云凡军旅田役赞王鼓救日月亦如之是日食月食皆有鼓也谷梁传曰天子救日置五麾陈五兵五鼓诸侯置三麾陈三鼓三兵大夫击门士击柝左氏虽无传义或然也
　　【七】晋自文公后司空非卿官而典事同
　　传注大司空卿官正义曰传于比年以来说士蒍为献公设计晋国以安今又言大司空明任以卿位也直言司空者是大夫即司空亚旅皆受一命之服是也晋自文公以后世为盟主征伐诸国卿以军将为名司空非复卿官故文二年司空士縠非卿也虽则非卿职掌不异成十八年传曰右行辛为司空使脩士蒍之法是其典事同也
　　【八】二十年二十六年传不解经
　　注为传至而已正义曰此年传不解经经传各自言事伐戎日食体例巳举或可经是直文不须传说曹杀大夫宋齐伐徐或须说其所以此去丘明巳逺或是简牍散落不复能知故耳上二十年亦传不解经彼经皆是直文故就此一说言下以明上
　　【九】臣卒不名故原仲称字
　　注原仲至知讥正义曰玉藻记云士于君所言大夫没矣则称諡若字桓二年谷梁传曰子既死父不忍称其名臣既死君不忍称其名是礼臣卒不名陈人不称其名故鲁史亦书其事
　　【十】季友违礼防外大夫葬
　　二十七年公子友如陈葬原仲注陈大夫原氏仲字也礼臣卒不名故称字季友违礼防外大夫葬具见其事亦所以知讥
　　【十一】妇人书归书来书如
　　凡诸至于某正义曰释例曰归宁者女子既嫁有时而归问父母之宁否父母没则使卿归问兄弟也出者谓犯七出而见絶者也归者有所往之称来者有所反之言故嫁谓之归而宁谓之来见絶而出则以来归为辞来而不反也如某者非终安之称归于某者亦不反之辞是解其文异之意也此杞伯姬来宁也宣十六年郯伯姬来归出也文九年夫人姜氏如齐归宁也鲁之夫人无被出者文十八年夫人姜氏归于齐虽子死自去归而不反亦出之类故与出同文
　　【十二】西都既赐秦则东都别有召地
　　召伯称爵知是王之卿士召康公之封召也当在西都畿内释例曰扶风雍县东南有召亭也春秋时召伯犹是召公之后西都既巳赐秦则东都别有召地不复知其所在
　　【十三】赐齐侯命命为侯伯
　　僖二十八年传称王命尹氏及王子虎策命晋侯为侯伯则知此赐齐侯命者亦赐命为侯伯也彼注云周礼九命作伯则此亦九命之伯谓九州之长为二伯也僖元年传曰凡侯伯救患分灾讨罪礼也注云侯伯州长也彼注说齐桓之事亦谓九州之长非州牧也言州长者兼见州牧之事耳
　　【十四】齐伐衞以舎罪各赂称人
　　二十八年注齐侯至失之正义曰传称齐侯而经书人知其讳取赂以贱者告也诗美僖公之伐淮夷得其元龟象齿大赂南金襄十一年传称晋侯伐郑受郑之赂告于诸侯皆不以为讳而此讳之者彼服罪致赂乃以得赂为荣此舎罪受赂故以受之为耻会于稷舎宋督取郜鼎亦此之类
　　【十五】书战伐围入灭例
　　庄十年公羊传曰战不言伐围不言战入不言围灭不言入书其重者左氏无此义而韩鞌邲令狐河曲鄢陵城濮大彭衙长岸柏举之属皆书战不书伐此书伐又书战襄十八年诸侯同围齐言围不言伐文十五年晋郤缺伐蔡戊申入蔡书伐又书入丘明无文杜不为说皆是从告而书
　　【十六】衞人及齐人战被伐者为主
　　此经既言齐人伐衞不言齐及衞战而言衞人及齐人战者公羊以为伐人者为客被伐者为主以主及客故使衞人主齐寻案经传令狐河曲大彭衙长岸韩之属皆以主及客也干时升陉及鞌皆鲁与人战以鲁为主城濮鄢陵与邲外楚而内晋也柏举内蔡而外楚也被伐为主或如公羊之说
　　【十七】书大无麦禾于冬
　　麦熟于夏禾成在秋而书于冬者计食不足而后总书之此年不言水旱而得无麦禾者服防曰阴阳不和土气不养故禾麦不成传言饥而经不书者得齐之籴救民之急不至于饥也
　　【十八】告籴于齐左云礼也公谷云讥也
　　臧孙至于齐正义曰何休云买谷曰籴告籴者将货财告齐以买谷鲁语云文仲以鬯圭与玉磬如齐告籴曰不腆先君之敝器敢告滞积以纾执事齐人归其玉而与之籴公羊传曰何以不称使以为臧孙辰之私行也君子之为国也必有三年之委一年不熟告籴讥也谷梁亦然据经鲁臣出使例不言使何以当恠此也传言告籴礼也必不得如二传之说
　　【十九】乞师缓于谷故告籴不言如
　　服防云不言如重谷急辞以其情急于籴故不言如齐告籴乞师则情缓于谷故云如楚乞师
　　【二十】臧僖伯文仲曾祖
　　世本孝公生僖伯彄彄生哀伯达达生伯氏缾缾生文仲辰辰是臧僖伯曾孙
　　【二十一】郑有城门外郭门逺郊门
　　注桔柣至门也正义曰此巳入一门矣又云入自纯门又是入一门矣复言县门不发则更有一门矣不发是城门则知纯门外郭门桔柣逺郊门也尚书费誓序云东郊弗开是郊有门也
　　【二十二】继旐曰斾军行斾居前殿在后
　　军行之次斾最在先故宣十二年传称令尹南辕反斾是斾居前而殿在后也释天云缁广充幅长寻曰旐继旐曰斾郭璞云旐帛全幅长八尺斾帛续旐末为燕尾者
　　【二十三】都邑非必四县四井邑有庙虽小曰都
　　周礼小司徒职云九夫为井四井为邑四邑为丘四丘为甸四甸为县四县为都注引此者以证都大邑小耳经传之言都邑者非是都则四县邑皆四井此传所发乃为小邑发例大者皆名都都则悉书曰城小邑有宗庙则虽小曰都无乃为邑邑则曰筑都则曰城为尊宗庙故小邑与大都同名释例曰若邑有先君宗庙虽小曰都尊其所居而大之也然则都而无庙固宜称城城漆是也而颖氏唯系于有先君之庙患漆本非鲁邑因说曰漆有邾之旧庙是使鲁人尊邾之废庙与先君同非经传义也
　　【二十四】书新与书新作异延廐义不可知
　　二十九年注传例至之辞正义曰马之所处谓之廐延是廐之名名之曰延其义不可知也传言新作延廐而经无作字僖二十年新作南门定二年新作雉门及两观皆言新作而此独无作是作传之后转冩阙文也释例曰言新意所起言作以兴事通谓兴起功役之事也此称经文而以不时为讥义不在作也然寻传足以知经阙作字也
　　【二十五】马日中而出入春作廐不时
　　中者谓日之长短与夜中分故春秋二节谓之春分秋分也释例曰春秋分而昼夜等谓之日中凡马春分百草始繁则牧于坰野秋分农功始藏水寒草枯则皆还廐此周典之制也今春而作廐已失民务又违马节故曰书不时也
　　【二十六】春秋唯侵伐袭三名与九伐异
　　释例曰侵伐袭者师旅讨罪之名也鸣钟鼓以声其过曰伐寝钟鼓以入其竟曰侵掩其不备曰袭此所以别兴师用兵之状也然则春秋之世兵加于人唯此三名周礼大司马掌九伐之法贼贤害民则伐之负固不服则侵之天子讨罪无掩袭之事唯侵伐二名名与礼合而礼更有七名冯弱犯寡则眚之暴内陵外则坛之野荒民散则削之贼杀其亲则正之放弑其君则残之犯令陵正则杜之内外乱鸟兽行则灭之彼谓王者行兵此据当时实事
　　【二十七】龙见戒事至日至而毕
　　传曰龙见而毕务戒事也谓夏之九月周之十一月龙星角亢晨见东方于是纳其禾稼三务毕而戒民以土功事也火见而致用大火星次角亢而晨见于是致其用也水昏正而栽谓夏之十月定星昏而中于是树板榦而兴作焉日至而毕谓日既南至微阳始动故土功息冬至之后当更修来年农事不得复兴土功也
　　【二十八】季秋日体在房角亢见东方
　　今之九月则季秋也月令季秋之月日在房汉书律厯志论星之度数云角十二亢九氐十五自角之初至房初三十六度晨谓夜之将旦于晨之时日体在房故角亢见在东方也东方之宿尽为龙星角即苍龙角也故角亢专得龙名
　　【二十九】十月初心星次角亢东见
