<!-- { "loadSidebar": true } -->
　　杜言小乞大大乞小者僖二十六年公子遂如楚乞师成二年臧宣叔如晋乞师是小国乞于大国也成十三年郤锜来乞师十六年栾黡来乞师十七年荀防来乞师十八年士鲂来乞师是大国乞于小国也与谋者心俱欲伐彼此同谋乞师者非彼所欲乞来为己也我乞彼者彼不与我谋彼乞我者我不与彼谋
　　【十】慢盟主以取执辱故黑壤之盟讳不书
　　昭十三年公会刘子晋侯云云于平丘八月甲戌同盟于平丘公不与盟于时晋以才慝多不与公盟公不得与非国之耻故书其同盟而显言不与此时公实有罪为晋所执不得与盟是公之耻故讳而不书其盟若言诸侯实不盟公无所可与然
　　【十一】仲遂使齐以疾还非礼
　　賔入竟而死遂也若賔死未将命则既敛于棺造于朝介将命哀十五年传曰有朝聘而终以尸将事之礼是入所聘之竟则当遂行黄是齐竟遂以疾还非礼也注大夫受命而出虽死以尸将事遂以疾还非礼也
　　【十二】鲁卿佐之丧纳舞去籥不知废绎
　　绎又祭释天文孙炎云祭之明日寻绎复祭也公羊传曰绎者何祭之明日也谷梁传云绎者祭之旦日之享賔也天子诸侯谓之为绎少牢馈食大夫之礼也谓之賔尸释诂云绎陈也是陈昨日之礼以賔敬此尸也公羊传曰万者何干舞也籥者何籥舞也其言万入去籥何去其有声者废其无声者知其不可而为之也犹者何通可以已也是万为舞名礼明堂位曰朱干玉戚冕而舞大武干楯也戚斧也此舞者左手执楯右手执斧故谓之武舞言王者以万人服天下故以万为名诗言硕人之舞云左手执籥右手秉翟郑云籥如管六孔何休云吹之以节舞也故吹籥而舞谓之文舞鲁人知卿佐之丧不宜作乐故去其有声而不知废绎纳舞去籥恶其声闻也寻杜注意直云万舞名又注隐五年亦直云万舞也下问羽数则万是舞之大名不取公羊万是干舞之义则执羽吹籥是为万舞故杜注云纳舞去籥恶其声闻是无干舞籥舞之别名也沈氏云案曾子问尝禘郊社簠簋既陈天子崩后之丧废则卿丧不废正祭绎是又祭为轻故当废之
　　【十三】呉越本末
　　盟吴越而还正义曰谱云吴姬姓周大王之子大伯仲雍之后大伯仲雍让其弟季歴而去之荆蛮自号句吴句或为工夷言发声也大伯无子而卒仲雍嗣之当武王克殷而因封其曾孙周章于吴为吴子又别封章弟虞仲于虞自太伯五世而得封十二世而晋灭虞虞灭而吴始大至寿梦而称王寿梦以上世数可知而不纪其年寿梦元年鲁成公之六年也夫差十五年获麟之嵗也二十三年鲁哀公之二十二年而越灭吴越姒姓其先夏君少康之庶子也封于防稽自号于越于者夷言发声也濵在南海不与中国通后二十余世至于允常鲁定公五年始伐吴允常卒子勾践立是为越王越王元年鲁定公之十四年也鲁哀公二十二年勾践灭吴霸中国卒春秋后七世大为楚所破遂防弱矣外传曰芊姓归越是越本楚之别封也或非夏后之后也
　　【十四】旱无麻葬始用葛茀
　　礼记诸言自某始者皆与后人为始此云始用葛茀则自此以后常用葛故云记礼变之所由茀字礼或作绋或作綍绳之别名也周礼遂人大丧属六绋天子用六也
　　【十五】左氏以雨不克葬为礼
　　曲礼云凡卜筮日旬之外曰逺某日旬之内曰近某日丧事先逺日吉事先近日郑云丧事葬与练祥也吉事祭祀冠取之属也然则先近日先卜上旬不吉卜次旬又不吉卜下旬丧事则先卜下旬卜葬先卜逺日辟不思念其亲似欲汲汲而早葬之也今若冐雨而葬亦是不思其亲欲得早葬故举卜葬先逺日以证为雨而止礼也王制云庶人葬不为雨止者郑云虽雨犹葬礼仪少也
　　【十六】而克葬乃克葬异辞
　　正义曰定十五年九月丁巳葬我君定公雨不克葬戊午日下昃乃克葬彼云乃此云而者公羊传曰而者何难也乃者何难也曷为或言而或言乃难乎而也何休云难者臣子重难不得以正日葬其君言乃者内而深言而者外而浅下昃曰昳又言乃左氏无传杜又不説或如公羊之言或是史家异辞
　　【十七】泄冶死而书名不为春秋所贵
　　文八年宋人杀其大夫司马贵之而不名此书泄冶之名是不为春秋所贵释例曰陈灵公宣淫悖徳乱伦志同禽兽非尽言所救泄冶进无匡济逺策退不危行言孙安昬乱之朝慕匹夫之直忘蘧氏可卷之徳死而无益故经同罪贱之文传特称仲尼以明之家语云子贡曰陈灵公君臣宣淫于朝泄冶谏而杀之是与比干谏死同可谓仁乎孔子曰比干于纣亲则诸父官则少师忠欵之心在于存宗庙而已固当以必死争之冀身死之后纣当悔悟本志存于仁者也泄冶之于灵公位在大夫无骨肉之亲懐宠不去仕于乱朝以区区之身欲止一国之淫昬死而无益可谓狷矣诗云民之多辟无自立辟其泄冶之谓乎是言泄冶之行不得同于比干之意也
　　【十八】晋荀林父帅师伐陈
　　僖二十八年晋侯齐师宋师秦师及楚人战于城濮彼注云宋公齐国归父秦小子憗既次城濮以师属晋不与战也彼以师属晋而经书其师此全不书者彼虽公卿不行仍有大夫帅之将卑师众故称师耳此则全无将帅以兵付晋并入晋军林父独自帅之故唯书林父伐陈也
　　【十九】书崔氏齐误以族告非讥世卿
　　崔抒有宠于惠公惠公既薨髙国二家恐其借前世之宠又有宠于新君故畏其偪已因君薨而逐之崔杼未有罪也齐人疑其事故不言其名略言崔氏见其举族出奔传言且告以族不以名知法当以名告而齐人误以族告也释例云若乃称司城以贵効节于府人书归父之还以善复命于介因齐人告辞以着其无罪盖随事以示褒贬也何休膏肓以为公羊讥世卿而难左氏苏氏释云崔杼祖父名不见经则知非世卿且春秋之时诸侯擅相征伐犹尚不讥世卿虽曰非礼夫子何由独责又郑骏异义引尚书世选尔劳又引诗刺幽王絶功臣之世然则兴灭继絶王者之常讥世卿之文其义何在
　　【二十】对文族姓别散文通
　　天子赐姓诸侯赐族对文姓与族别散文则可以通礼谓族人为庶姓故云上某出者姓其实正是族也
　　【二十一】天子大夫称字
　　天王使王季子来聘注王季子者公羊以为天王之母弟然则字季子天子大夫称字
　　【二十二】郑人讨乱斵子家之棺不从卿礼
　　丧大记云君大棺八寸属六寸禆四寸上大夫大棺八寸属六寸下大夫大棺六寸属四寸士棺六寸然则子家上大夫棺当八寸今斵薄其棺不使从卿礼耳不知斵薄之使从何礼也
　　【二十三】先书杀征舒后入陈善楚子
　　案传楚子为陈讨夏氏乱遂入陈杀夏征舒轘诸栗门此经先书杀夏征舒后书入陈者据先后事实为文故杜云楚子先杀征舒而欲县陈后得申叔时諌乃复封陈不有其地故书入在杀征舒之后是其事也刘云楚子入陈乃杀征舒经先书杀征舒后言入陈者以楚子本意止欲讨贼无心灭陈及杀征舒灭陈为县后得申叔时諌乃复封陈于例不有其地故云入陈君子善其自悔故退入陈于下隐其县陈之过若其不然当云楚子入陈杀夏征舒如此则楚子本为入陈因入乃讨陈贼则是恶楚子
　　【二十四】纳孔仪二臣善其功足补过
　　二子与君淫昬致使君死国乱实罪人也今楚子入陈而纳之乃是纳罪人也例应罪楚子而传言书曰入陈纳公孙宁仪行父于陈书有礼也既善楚子有礼则是恕彼之过故杜迹其合恕之由言贼讨国复是二子之力其功足以补过故君子善楚复之陈县而见复上下交驩二人虽有淫纵之阙今道楚匡陈贼讨君葬威权方盛传称其礼理无所难此先儒説之不安也
　　【二十五】使封人虑事
　　封人主造城邑计度人数此云使封人故云其时主筑城者虑事虑谋城筑之事无则虑之讫则计功也史书多有无虑之语皆谓揆度前事也
　　【二十六】征舒以王父少西为氏
　　礼以王父字为氏征舒以夏为氏知子夏是字少西是名言少西氏者氏犹家也言将讨少西之家
　　【二十七】楚讨陈属国从行
　　经无诸侯而云以诸侯讨之诸侯皆庆者时有楚之属国从行也十二年邲之战经不书唐而传云唐侯为左拒昭十七年长岸之战经不书随而传言使随人守舟明此时亦有诸侯但为楚私属不以告耳
　　【二十八】郑自厉役以来南北两属故明年楚围郑
　　楚以何故明年忽然围郑为此特发此传以明后年围郑之经也自厉役以来郑南北两属不专心于楚故楚未得志而明年围之七年晋为黑壤之防郑伯在焉厉役在黑壤之前九年传言楚子为厉之役故伐郑事在黒壤之后而彼传不以黒壤兴伐而逺称厉之役者楚子之志所恨在于厉役逃归不为黒壤防晋故也上指厉役下指辰陵中包黒壤此皆传上下相包通之义也
　　【二十九】楚县大夫僣称公
　　诸侯县公皆庆寡人注楚县大夫皆僣称公
　　春秋左传要义卷二十三
　　钦定四库全书
　　春秋左传要义卷二十四
　　宋　魏了翁　撰
　　宣公十二年至十三年
　　【一】宫即庙所从言异
　　宫即庙也象其尊貌则谓之为庙言其墙屋则称之为宫大宫宫之大者郑祖庙者谓郑大祖之庙也
　　【二】陴堞俾倪短垣短墙女墙一物
　　陴城上小墙俾倪者看视之名襄六年晏弱围莱堙之环城于传堞注云堞女墙也又二十五年呉子门于巢巢牛臣隐于短墙以射之二十七年卢蒲嫳攻崔氏崔氏堞其宫而守之注云堞短垣也陴堞俾倪短墙短垣女墙皆一物也説文云堞城上女垣也广雅云陴俾倪女墙也释名云城上垣曰陴于其孔中俾倪非常亦言俾益也助城之髙也或曰女墙言其卑小比之于城如女子之于丈夫也
　　【三】厉宣郑所自出桓武始封
　　郑桓公是周厉王之子宣王母弟又宣王封之故僖二十四年及此皆厉宣并言之桓公始封西郑武公始居东郑二公是始封之贤君若其存郑则四君祐楚故愿楚要福于此四君使社稷不灭泯灭也
　　【四】夷于九县谓楚所灭九国
　　楚灭诸国见于传者哀十七年称文王县申息庄六年称楚灭邓十八年称武王克权僖五年灭十二年灭黄二十六灭夔文四年灭江五年灭六又灭蓼十六年灭庸凡十一国见于传僖二十八年传曰汉阳诸姬楚实尽之则楚之灭国多矣言九县者申息定是其二余不知所谓苏氏沈氏以权是小国庸先属楚自外为九也
　　【五】韩厥为万曾孙或孙
　　韩世家云韩之先事晋得封韩原曰韩武子后三世有韩厥世本云桓叔生子万万生求伯求伯生子舆子舆生献子厥史记所云武子盖韩万也如彼二文厥是万之曾孙而服防杜预皆言厥韩万孙不知何所据也
　　【六】楚以令尹为长而大宰卑
　　周礼六卿大宰为长遂以宰为上卿之号楚臣令尹为长故从他国论之谓令尹为宰楚国仍别有大宰之官但位任卑耳传称大宰伯州犂楚官多以尹为名皆取其正直也
　　【七】右辕左追蓐谓在道非对陈时
