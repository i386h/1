<!-- { "loadSidebar": true } -->
　　许慎説文序云苍颉之初作书盖依类象形谓之文其后形声相益谓之字文者物象之本字者孳乳而生是文谓之字也制字之体文反正为乏服防云言人反正者皆乏絶之道
　　【十六】杜以宣榭讲武屋公羊谓宣王庙不毁
　　楚语云先王之为台榭也榭不过讲军实台不过望氛祥知榭是讲武屋也名之曰宣则其义未闻服防云宣扬威武之处义或当然也成周周之下都此榭别在洛阳讲习武事则往就之尔雅释宫云无室曰榭又云阇谓之台有木者谓榭李巡曰台积土为之所以观望台上有屋谓之榭则榭是台上之屋居台而临观讲武故无室而歇前歇前者无壁也如今防是也公羊以为宣宫之榭谓宣王之庙也以其中兴其庙不毁与左氏异
　　【十七】晋中军将上卿太傅又尊
　　晋之中军之将执政之上卿也太傅又尊于上卿且加太傅以褒显之礼命臣者皆赐之以服使服而受命黻祭服之衣冕其冠也此云黻冕亦当然也大夫以上冕服悉皆有黻故禹言黻冕此亦云黻冕但冕服自有尊卑耳周礼司服孤之服自希冕而下此士会黻冕当是希冕也天子太傅三公之官也诸侯太傅孤卿之官也周礼典命云孤四命郑众云九命上公得置孤卿一人春秋时晋为霸主侯亦置孤卿文六年有太傅阳子太师贾佗则晋尝置二孤
　　【十八】享当体荐而殽烝士会怪问之
　　礼升殽于俎皆谓之烝故烝为升也郑诗笺云凡非谷而食之曰殽则殽是可食之名切肉为殽乃升于俎故谓之殽烝若公侯来朝王为设享则当有体荐荐其半体亦谓之房烝武子谓已被王享亦当房烝今乃殽烝故怪而问之王为公侯设宴礼体解节折升之于俎即殽烝是也其物解折使皆可食共食噉之所以示慈惠也其宴饮殽烝其数无文若祭祀体解案特牲馈食礼有九体则肩一臂二臑三肫四胳五正脊六横脊七长胁八短胁九此谓士礼也若大夫礼则十一体加脡脊代胁其诸侯天子无文或同十一五等诸侯摠名为公故云公谓诸侯言诸侯亲来则为之设享又设燕也享用体荐燕用折俎若使卿来虽为设享仍用公之燕法亦用折俎是王室待賔之礼也周语説此甚详王召士季曰子弗闻乎禘郊之事则有全烝王公立饫则有房烝亲戚宴享则有殽烝今叔父使士季实来唯是先王之宴礼欲以贻尔体解节折而共饮食之于是乎有折俎以示容合好将安用全烝注国语者皆云禘祭宗庙郊祭天地则有全其牲体而升于俎谓之全烝王公立饫即享礼也礼之立成者名为饫半解其体而升于俎谓之房烝传言体荐即房烝也亲戚宴享则宴享礼同皆体解节折乃升于俎谓之殽烝此传畧而为文犹是彼意故注皆取彼解之
　　【十九】郤克征会于齐跛而登谷传克眇
　　十七年传注跛而登阶正义曰沈氏引谷梁传云鲁行父秃晋郤克跛卫孙良夫眇曹公子首伛故妇人笑之是以知郤克跛也谷梁传定本作郤克眇卫孙良夫跛
　　【二十】庶有豸乎豸训解
　　使郤子逞其志庶有豸乎注豸解也正义曰方言文【二十一】母弟之见经者二十传所发六条
　　此例再言凡者前凡明称母弟之文适子及妾子之等后凡明策书称弟者皆母弟之义公之母弟见经者郑叚鲁公子友卫叔武实母弟而不称弟陈公子招昭元年称公子八年称弟释例曰母弟之宠异于众弟盖缘自然之情以养母氏之志公存虽俱称公子其兄为君则特称弟殊而异之亲而睦之既以隆友于之恩亦以奬为人弟之敬成相亲之益也通庶子为君故不言夫人之子而曰母弟母弟之见于经者二十而传之所发六条而已凡称弟皆母弟此策书之通例也庶弟不得称弟而母弟得称公子故传之所发随而释之诸称弟者不言皆必称弟也秦伯之弟鍼适晋女叔齐曰秦公子必归此公子亦国之常言得两通之证也仲尼因母弟之例据例以兴义郑伯懐害弟之心天王纵羣臣以杀其弟夫子探书其志故显称二兄以首恶侫夫称弟不闻反谋也郑叚去弟身为谋首也然则兄而害弟称弟以章兄罪弟又害兄则去弟以罪弟身也推此以观其余秦伯之弟鍼陈侯之弟黄卫侯之弟鱄出奔皆是兄害其弟也秦伯有千乘之国而不能容其母弟传曰罪秦伯归罪秦伯则鍼罪轻也陈侯不能制御臣下使逐其弟传言非罪非黄之罪则罪在陈侯此互举之文也至于陈招杀兄之子宋辰率羣卿以背宗国披大邑以成叛逆然不推刃于其兄故以首恶称弟称名从两下相杀也统论其义兄弟二人交相杀害各有曲直存弟以示兄曲也郑伯既云失教若依例存弟则嫌善叚故特去弟两见其义也若夫朝聘盟会嘉好之事此乃兄弟之笃睦非义例之所与故仍旧史之防或称弟或称公子践土之盟叔武不称弟此其义也莒挐非卿非卿则不应书今嘉获故特书特书犹不称弟明诸书弟者皆卿也刘云再言凡者前凡据适妻子为文后凡嫌妾子为君母弟不得称弟故更言凡
　　【二十二】呉楚僣王不书葬
　　诸侯之葬鲁不会则不书知吴楚之葬为僣不书者襄二十九年传称葬楚康王公亲送葬经亦不书故知其不为鲁不会也礼坊记曰天无二日土无二王亦民有君臣之别春秋不称楚越之王丧恐民之惑也郑云楚越之君僣号称王不称其丧谓不书葬也公羊传曰吴楚之君不书葬辟其号也
　　【二十三】戕弑别内外之名
　　春秋谓自内虐其君者通以弑为文也春秋弑君多矣其戕唯此一事自弑其君足明无道臣罪之例戕者外人所杀为无防被害皆是君自招之
　　【二十四】归父聘晋还而公薨
　　聘礼复命之礼云公南乡使者执圭反命曰以君命聘于某君某君受币于某宫某君再拜以享某君某君再拜若聘君薨于后归执圭复命于殡升自西阶不升堂子即位不哭辩复命如聘子臣皆哭与介入北乡哭出袒括髪入门右即位踊是君之存亡皆有复命之礼今身将出奔不得亲自复命故立介于位介当南面归父于介前北面执圭复命既复命之后北面哭乃退括髪讫前即位北面哭三踊而出以复命之语语介使知令介以此言告于殡也

　　春秋左传要义卷二十五
　　钦定四库全书
　　春秋左传要义卷二十六
　　宋　魏了翁　撰
　　成公元年至三年
　　【一】成公穆姜所生左疑世家误
　　鲁世家云成公名黑肱宣公之子穆姜所生以定王十七年即位谥法安民立政曰成释例曰计公衡之年成公又非穆姜所生不知其母何氏也案宣元年夫人妇姜至自齐即穆姜也至此始十八年耳二年传称公衡为质于楚公衡成公子也既堪为质则其年已长成公若是穆姜之子未得有成长之男
　　【二】二月无氷今之十二月冬温
　　襄二十八年春无氷彼春无氷则是竟春无氷此亦应竟春无氷而书在二月下者以盛寒之月书之也谷梁传曰终时无氷则志此未终时而言无冰何也终无冰矣加之寒之辞也其意言此月寒最甚此月无氷则终无冰矣杜言今之十二月者见此意也
　　【三】杜引司马法而名周礼
　　周礼九夫为井四井为邑四邑为丘四丘为甸小司徒职文也司马法六尺为步步百为亩亩百为夫夫三为屋屋三为井四井为邑四邑为丘丘有戎马一匹牛三头是曰匹马丘牛四丘为甸六十四井出长毂一乗马四匹牛十二头甲士三人步卒七十二人戈楯具谓之乘马然则杜之此注多是司马法文而独以周礼冠之者以司马法祖述周礼其所陈者即是周法言此是周礼之法耳不言周礼有此文也郑注论语云司马法成方十里出革车一乘与此不同者郑注小司徒云方十里为成缘边一里治沟洫实出税者方八里六十四井案郑注小司徒又引司马法云成出革车一乘甲士十人徒二十人十成为终千井革车十乗甲士百人徒二百人十终为同万井革车百乘甲士千人徒二千人与此车一乘甲士三人步卒七十二人不同也小司徒辨畿内都鄙之地域郑所引士十人徒二十人者谓公卿大夫畿内采地之制此之所谓诸侯邦国出军之法
　　【四】天子诸侯乡遂竟内出兵法
　　古者用兵天子先用六乡六乡不足取六遂六遂不足取公卿采邑及诸侯邦国若诸侯出兵先尽三乡三遂乡遂不足然后总征竟内之兵案此一车甲士步卒总七十五人周礼大司马五人为伍五伍为两四两为卒五卒为旅五旅为师五师为军大数不同者大司马所云谓乡遂出军及临时对敌布陈用兵之法此甲士三人步卒七十二人谓征课邦国出兵之时所征之兵既至临陈还同乡遂之法必知临敌用乡遂法者以桓五年战于繻葛先偏后伍又宣十二年广有一卒卒偏之两及尚书牧誓有千夫长百夫长是临时对敌皆用卒两师旅也长毂马牛甲兵戈楯皆一甸之民同共此物若乡遂所用车马甲兵之属皆国家所共知者以一乡出一军则是家出一人其物不可私备故也此言四丘为甸并据上地言之若以上中下地相通则二甸共出长毂一乘耳甸即乘也六十四井出车一乘是故以甸为名此一乗甲兵甸之所赋今鲁使丘出甸赋乃四倍于常讥其重敛故书之也
　　【五】谷梁丘作甲谓以农为工
　　谷梁传曰作为也丘为甲也丘甲国之事也丘作甲非正也古者立国家百官具丘作甲非正也其意以为四邑为丘使一丘农民皆作甲以农为工失其本业故讥之今左氏经传并言作丘甲耳重敛之事传无明文而知必异谷梁以为丘作甸甲者以传云为齐难故作丘甲以虑有齐难而多作甲兵知使丘为甸甲而倍作之也士卒牛马悉倍于常而独言甲者甲是新作之物其余敛充之耳非作之也讥其新作故举甲言之初税亩言初此不言初者此备齐难暂为之耳非是终用故不言然则筑城备难非时不讥此亦备难而讥之者鲁是大国甲兵先多僖公之世颂云公车千乘昭公之搜传称革车千乘此时亦应然也其甲足以拒敌而又加之重敛故讥之
　　【六】刘康公既平戎又徼而伐之
　　刘康公知即王季子也传言平戎于王戎必遣使诣周受平但康公要戎者既平矣戎必无备要其无备将遂往伐之故下云遂伐茅戎败于徐吾之地也茅戎已是戎内之别徐吾又是茅戎之内聚落之名王师与茅戎战之处
　　【七】聘防止书一使行师并书诸将
　　鲁于聘与防虽二卿并行止书一使至于行师用兵则并书诸将此书四卿昭定之世或书三卿或书二卿皆谓重兵故书之其他国唯书元帅详内略外
　　【八】小国大夫不书今书曹大夫为卿
　　书曹公子首者释例曰公侯伯子男及卿大夫士命数周官具有差等当春秋时渐以变改是故仲尼丘明据时之宜从而然之不复与周官同也命者其君正爵命之于朝其宫室车旗衣服礼仪各如其命数皆以卿礼书于经衞之于晋不得比次国则邾莒杞鄫之属固以微矣此等诸国当时附随大国不得列于防者甚众及其得列上不能自通于天子下无暇于备礼成制故与于盟防战伐甚多唯曹公子首得见经其余或命而礼仪不备或未加命数故皆不书之是言首成为卿故书
　　【九】谷梁谓鞌去齐五百里甚言之
　　齐之四竟不应过遥且鞍已是齐地未必竟上之邑岂得去齐有五百里乎谷梁又云壹战緜地五百里则是甚言之耳释例土地名鞍与袁娄并阙不知其处
　　【十】公防婴齐不贬有蔡许之君
