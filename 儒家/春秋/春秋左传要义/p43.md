<!-- { "loadSidebar": true } -->
　　四年注成公至杞姓正义曰二年齐姜薨葬者是成公夫人故此为成公之妾也据传匠庆之言知是襄公之母以子既为君故得称夫人而言薨諡法纯行不爽曰定旧说妾子为君其母不得成为夫人故杜详言之于例赴同称薨也祔姑称小君也反哭成丧书葬也今定姒三礼皆具薨葬备文皆以正夫人之礼者由母以子贵故也释例曰凡妾子为君其母犹为夫人虽先君不命其母母以子贵其适夫人薨则尊得加于臣子而内外之礼皆如夫人矣礼公子为其母练冠縓缘既葬除之及其嗣位为君非复公子适母薨则申其母尊而先儒同之公子亦谬矣是杜言妾母得为夫人之意也季孙初议欲不成定姒之丧匠庆以君长惧之乃略取季孙之木君子谓之多行无礼是知妾母成尊是为正法但尊无二上哀姜既薨成风乃正出姜既出敬嬴乃正齐姜既薨定姒乃正襄公一世无娶夫人之文故齐归得正也郑以为正夫人以有罪废妾母得成为夫人也哀姜虽被齐杀僖公请而葬之案经薨葬备文安得以罪黜也又齐姜非以罪黜定姒薨葬成尊成风定姒并无讥文知其法得成
　　【十九】军礼不伐丧
　　十九年晋士匄侵齐至谷闻齐侯卒乃还传曰闻丧而还礼也是军礼不伐丧
　　【二十】金奏谓先击钟
　　奏谓作乐也作乐先击钟钟是金也故称金奏周礼钟师掌金奏郑云金奏击金以为奏乐之节金谓钟及镈也又燕礼注云以钟镈播之鼓磬应之所谓金奏也
　　【二十一】肆夏文王鹿鸣皆言三
　　此传直言肆夏之三不辨其三之名鲁语同说此事而云金奏肆夏繁遏渠天子所以享元侯也文王大明绵则两君相见之乐也文王之三盖文王大明绵以文王为首幷取其次二篇以为三则知肆夏之三以肆夏为首亦幷取其次二夏以为三也且下云三夏天子所以享元侯也三者皆名为夏知是其次二夏幷肆夏为三也周礼谓之肆昭纳鲁语谓之繁遏渠故杜以为每夏而有二名肆夏一名樊韶夏一名遏纳夏一名渠先儒所说义多不同周礼注载杜子春云肆夏与文王鹿鸣俱称三谓其三章也以此知肆夏诗也吕叔玉云肆夏繁遏渠皆周颂也肆夏时迈也繁遏执竞也渠思文也肆遂也夏大也言遂于大位谓王位也故时迈曰肆于时夏允王保之繁多也遏止也言福禄止于周之多也故执竞曰降福穰穰降福简简福禄来反渠大也言以后稷配天王道之大也故思文曰思文后稷克配彼天郑云以文王鹿鸣言之则九夏皆诗篇名颂之族类也此歌之大者载在乐章乐崩亦从而亡是以颂不能具数家之説各以意言经典散亡无以取正刘云杜为此解颇允三夏之名而分字配篇不甚惬当何则文王之三即文王是其一大明绵是其二鹿鸣之三则鹿鸣是其一四牡皇皇者华是其二然则肆夏之三亦当肆夏是其一樊遏渠是其二安得复以樊为肆夏之别名也若樊即是肆夏何须重举二名虽耻习前踪亦未逾先哲今删定知不然者以此文云肆夏之三是自肆夏以下有三故为韶夏纳夏凡为三夏但此三夏各有别名故国语谓之繁遏渠是一字以当一夏若国语直云金奏繁遏渠则三夏之名没而不显故于繁字之上特以肆夏冠之云肆夏繁繁即是肆夏明遏是韶夏渠是纳夏也国语举其难明以防左氏三夏之义刘不晓杜之深意遂欲妄从先儒先儒之説何所凴准先儒以樊遏二字共为执竞以渠之一字独为思文分字既无定限文句多少任意则杜以樊共肆夏为句何为不可
　　【二十二】牧伯命数虽异皆云侯
　　牧是州长伯是二伯虽命数不同俱是诸侯之长也元长也谓之长侯明是牧伯
　　【二十三】歌诗燕享及升笙间合之节
　　肆夏既亡不知其篇之义故惟取诗意以解文王鹿鸣耳诗是乐章乐歌诗篇圣王因其尊卑定其差等诗有四始风也小雅也大雅也颂也郑以肆夏为颂之族类其差与颂同矣天子享元侯歌肆夏则于其余诸侯不得用肆夏矣当歌文王与两君相见同也然则两元侯相见与天子之享礼同亦歌肆夏之类仲尼燕居两君相见升歌清庙谓元侯也不歌肆夏辟天子也诸侯来朝乃歌文王遣臣来聘必不得同矣当歌鹿鸣也传言文王两君相见之乐则其臣来聘不得与其君同亦当歌鹿鸣也燕礼虽以己臣为主兼燕四方之賔其乐歌鹿鸣是其定差也燕礼升歌讫乃为笙歌三篇堂下吹笙以播诗也笙歌讫乃为间歌六篇堂上歌一篇堂下吹一篇相间代也故燕礼云乃间歌鱼丽笙由庚歌南有嘉鱼笙崇丘歌南山有台笙由仪是也间歌讫遂合乡乐周南关雎葛覃卷耳召南鹊巢采繁采苹合乐谓堂上堂下合作乐也郷乐者风诗也燕礼歌小雅而合乡乐以合卑于歌一等则知诸所歌者其合乐用诗皆卑于升歌一等故郑诗谱云天子享元侯歌肆夏合文王于诸侯歌文王合鹿鸣诸侯于邻国之君与天子于诸侯同天子诸侯燕其羣臣乃聘问之賔皆歌鹿鸣合乡乐笙间所用则郑云未闻也燕礼升歌小雅笙歌间歌亦用小雅则笙间用诗与升歌差同而云未闻者升歌合乐其用风雅皆用发首二篇笙用南陔间用鱼丽不复更用其首篇未闻者未知其用何篇也此传言三夏天子所以享元侯则文王两君相见之乐亦谓享也虽不言燕燕亦当然此传晋侯享穆叔为歌鹿鸣穆叔以己所当得三拜而受燕礼也工歌鹿鸣则是享燕同乐明享之与燕用乐各自同矣若然肆夏之为乐章乐之最尊者两君相见犹尚不得用之而燕礼者诸侯燕已羣臣之礼而记云若以乐纳賔则賔及庭奏肆夏郑云卿大夫有王事之劳者则奏此乐所以得用之者彼谓纳賔之乐郊特牲云賔入大门而奏肆夏示易以敬也郑云賔朝聘者是朝賔聘客俱得用之与此升歌异也
　　【二十四】鹿鸣燕己臣若燕聘客惟君迎异
　　诗序言鹿鸣燕羣臣嘉賔正谓燕己之臣以己臣为嘉賔耳叔孙以晋歌此篇者以己为嘉賔故拜受之也燕礼记云若与四方之賔燕则公迎之于大门内郑云四方之賔谓来聘者也是燕聘客惟君迎为异余悉与已臣同也
　　【二十五】询度诹谋幷咨为五善又云六德
　　臣获五善敢不重拜与诗本意异也忠信为周鲁语文也爰于也若遇忠信之人于是访问询度诹谋等四事也鲁语云皇皇者华君教使臣曰每怀靡及诹谋度询必咨于周敢不拜教鲁语言此四事惟咨亲为询与此文同其余咨材为诹咨事为谋咨义为度三者与此皆异韦昭改从此传注云材当为事事当为难孔晁注云材谓政干也教之咨人即得一善故幷咨为五鲁语云君贶使臣以大礼重之以六德孔晁云既有五善又自谓无及成为六德

　　春秋左传要义卷三十
　　钦定四库全书
　　春秋左传要义卷三十一
　　宋　魏了翁　撰
　　襄公四年下
　　【一】君夫人生已有榇定姒贱素无器备
　　榇者亲身之棺初死即当有之将葬以殡过庙葬讫乃为虞祭今定姒初薨匠庆以君长惧之乃始作榇知此是季孙以定姒本贱素无器备议其丧制欲如此耳非是终乆遂无之也檀弓曰君即位而为椑夫人尊与君同亦当生已有榇今议欲不为是素无器备殷朝而殡于祖周朝而遂葬士丧礼朝而遂葬与记正同知周法不殡于庙而此及僖八年传皆云不殡于庙以为非礼知其将葬之时不以殡过庙耳非是殡尸于庙中也
　　【二】季孙使略木为榇匠庆略之蒲圃
　　诗云九月筑场圃毛传云春夏为圃秋冬为场树菜蔬为圃治禾黍为场圃同地耳故杜以场明圃圃名蒲也槚是为榇之木知季孙树之欲自为榇也不以道取为略今律略人略卖人是也季孙言略令匠庆略他木也官非无木可用意欲不成其丧请木不顺其意怒庆此请令略木为之也匠庆又忿季孙未必无木可用故取季孙之槚其意言遣我略人我止略女季孙令之为略匠庆奉命而略虽自被略不得止之冦谓之御御即御也故训为止季孙本议欲无榇不虞今传唯言取木为榇而已尚不知得殡庙虞祭以否不虞即是不反哭不反哭则不得书葬今定姒薨葬备文则因匠庆之言遂得每事成礼是故经无异文
　　【三】齐宋请邾滕为附庸今鲁请鄫
　　附庸附大国耳鄫乃子爵而欲得属鲁者春秋之世小国不能自通多附于大国二十七年齐人请邾宋人请滕邾滕犹附人况鄫又小也故杜譬之如须句颛臾之比须句亦子爵使助鲁出贡赋耳时公年七嵗未能自谋葢国内共为此计使相者代公言之
　　【四】据此太康少康尚有百载与史记少异
　　夏本纪禹生启启生太康是禹孙也为羿所距书序云太康失邦是为淫放失国也本纪又云太康崩弟仲康立尚书征云惟仲康肇位四海孔安国云羿废太康而立其弟仲康为天子则仲康羿之所立但羿据其权仲康不能除去之耳哀元年传称有过浇杀斟灌以灭后相相依斟灌故浇灭之是相立为天子乃出依斟灌则相之立也葢亦羿立之矣此传言羿代夏政云不修民事寒浞杀羿言取其国家则羿必自立为天子也当是逐出后相羿乃自立相依斟灌斟寻夏祚犹尚未灭葢与羿并称王也及寒浞杀羿因羿室而生浇浇已长大自能用师始灭后相相死之后始生少康少康生杼杼又年长已堪诱豷方始灭浞而立少长计太康失邦及少康绍国尚有百载乃灭有穷据此传文夏乱甚矣而夏本纪云仲康崩子相立相崩子少康立都不言羿浞之事是马迁说之疎也
　　【五】杀夷羿灭寒浞立少康
　　孔安国云羿诸侯名杜云有穷君之号则与孔不同也羿善射论语文也説文云羿帝喾射官也贾逵云羿之先祖世为先王射官故帝喾赐羿弓矢使司射淮南子云尧时十日并出尧使羿射九日而落之楚辞天问云羿弹日乌焉解羽归藏易亦云羿弹十日也言虽不经难以取信要言喾时有羿尧时亦有羿则羿是善射之号非复人之名字信如彼言则不知此羿名为何也寒是国名伯明寒君之名此传再言夷羿故以夷为氏也家众谓羿之家众人反羿以从浞为浞而杀羿也孟子云杀羿者逢蒙樵烛既烧之余名之曰烬二国之烬谓浇之所杀死亡之余遗脱之民也思报父兄之雠故靡得収而用之有穷遂亡谓浞亡也武罗伯因熊髠尨圉本羿弃之浞亦不用失人是国之大患故言之以规悼公也
　　【六】文王天命未改未得命百官故为武王
　　晋语称文王访于辛尹贾逵以为辛甲尹佚则辛甲文王之臣而下及武王但文王之时天命未改未得命百官官箴王阙故以为武王时太史
　　【七】百官箴王阙如扬雄崔骃等皆仿为之
　　阙谓过失也太史号令百官每官各为箴辞以戒王若箴之疗疾故名箴焉言官箴者各以其官所掌而为箴辞虞人掌猎故以猎为箴也汉成帝时扬雄爱虞箴遂依仿之作十二州二十五官箴后亡失九篇后汉崔骃骃子瑗瑗子寔世补其阙及临邑侯刘騊駼大傅胡广各有所增凡四十八篇广乃次而题之署曰百官箴皆仿此虞箴为之
　　【八】王有称帝帝有称王
　　后人之称先代或以王言帝或以帝言王史记于夏殷诸王皆称为帝此羿簒立为王故以帝称焉
　　【九】夷狄荐居谓逐水草
　　释言云荐再也孙炎曰荐草生之再也即荐是聚也服防云荐草也言狄人逐水草而居徙无常处刘案庄子云麞鹿食荐即荐是草也服言是
　　【十】犹今俗语云委顿
　　注顿坏也正义曰顿谓挫伤折坏今俗语云委顿是也【十一】鲁人避陈子游父讳改藩为番音皮
