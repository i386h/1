<!-- { "loadSidebar": true } -->
　　襄九年传曰心为大火星度心五尾十八月令孟冬之月日在尾自心初至于尾末二十三度十月之初心星次角亢之后而晨见东方也致筑作之物谓板榦畚梮
　　【三十】水昏正谓十月中定星昏而正
　　五行北方水故北方之宿为水星言水昏正者夜之初昏水星有正中者耳非北方七宿皆正中也诗云定之方中作于楚宫释天云营室谓之定孙炎云定正也天下作宫室者皆以营室为正周语云营室之中土功其始是定星昏而正为土功之大候故知水昏正谓十月定星昬而正中时也郑诗笺云定星昬中而正谓小雪时小雪十月之中气月令仲冬之月昬束壁中室十六度日行一度是十月半而室中十一月初而壁中
　　【三十一】献因献功献器皆称献捷
　　【三十二】齐人楚人失辞称献捷
　　释例曰归者遗也献者自下奉上之称遗者敌体相与之辞传曰诸侯不相遗俘齐侯楚人失辞称献失礼遗俘故因其来辞见自卑也以其大卑故书以示过此经言献捷传言遗俘则是献捷献囚俘也襄八年邢丘之防传称郑伯献捷于防又曰获司马夑献于邢丘是献俘谓之捷也襄二十五年郑公孙舎之帅师入陈传称司空致地司徒致民是不以俘囚归也亦云子产献捷于晋然则无囚而献其功空有器物亦称捷也
　　【三十三】大都以名通者不系国
　　三十二年注小谷至系国正义曰传称为管仲知是齐邑管仲所食采邑也呉灭州来晋灭下阳如此之类皆不系国知大都以名通者则不系国也华亥向宁入于宋南里以叛南里非大都不得以名通故系之宋耳贾逵云不系齐者世其禄然则彼不系者岂皆世其禄乎
　　【三十四】庄公薨于路寝得其正
　　公羊传曰路寝者何正寝也丧大记曰男子不死于妇人之手妇人不死于男子之手君夫人卒于路寝郑云言死必于正处也释例云详内事谨凶变
　　【三十五】神降于莘谓无形有声
　　传注有神至虢地正义曰易称神也者妙万物而为言者也虽复鬼神之神亦无形象可见今言神降则人皆闻知故知有神谓有神声以接人也呉孙权时有神自称王表言语与人无异而形不可见今此神降于莘盖亦王表之类神者气也当在人上今下接人故称降国语说此事称内史过对云其丹朱之神乎
　　【三十六】以其物享神若甲乙日祭先脾之类
　　以其物享之其物不知所谓更以至日释之谓此神初降之日以其至日之物也月令春其日甲乙夏其日丙丁中央土其日戊巳秋其日庚辛冬其日壬癸所用之物月令具有其文注引甲乙所用举一隅也丙丁日至祭用肺玉服皆赤也戊巳日至祭用心玉服皆黄也庚辛日至祭用肝玉服皆白也壬癸日至祭用肾玉服皆也
　　【三十七】神厌虢而赐土田犹晋筮骊姬亦吉
　　神聪至能得正义曰国语曰耳目心之枢机也故必聴和而视正聴和则聪视正则明然则所谓聪明者不聴淫辞不视邪人之谓也襄七年传曰正直为正正曲为直言正者能自正直者能正人而壹者言其一心不二意也依人而行谓善则就之恶则去之虢多薄徳神所不依其何土之能得言赐之土田必虚妄也若神所不依则不应赐土而言神赐之土田者神厌其人不告以实犹晋献公筮以骊姬为夫人亦云吉耳
　　【三十八】投盖谓投身以盖物或云投车盖
　　稷门为鲁南城门盖时人犹以名之故知也投盖者谓自投其身以盖物故以为走而自投反覆门上刘规过云公言荦有力焉如杜所说劲捷耳非有力当谓投车盖过于稷门今知不然者周礼车盖以物帛为之轻而帆风非可投之物且传直云投盖于稷门不云过稷门明知自投反覆稷门之上今时犹然且防楚超乘而出女曰子南夫也则劲捷之人亦是勇力之士
　　【三十九】成季酖僖叔鸩或为酖
　　说文云鸩毒鸟也一名运日广雅云鸩鸟雄曰运日雌曰阴谐广志曰鸩鸟形似鹰大如鹗毛黑喙长七八寸黄赤如金食蛇及橡实常居高山巅晋语诸公赞云鸩鸟食蝮以羽翮栎酒水中饮之则杀人旧制鸩不得渡江有重法石崇为南中郎得鸩以与王恺养之大如鹅喙长尺余纯食蛇虺司传只于恺家得此鸟奏之宣示百官烧于都街是说鸩鸟之状也以其因酒毒人故字或为酖
　　【四十】嵗饥筑郿备难与城西郛同
　　冬筑郿注郿鲁下邑传例曰邑曰筑正义曰国都为上邑为下故云鲁下邑襄十九年城西郛传曰惧齐也是其事也此年大无麦禾时嵗饥虚恐或侵伐故筑之以备难从西郛之例故不发传也
　　【四十一】二五耦谓垦伤晋室
　　大戎狐姬生重耳大戎唐叔子孙别在戎狄者小戎子生夷吾小戎允姓之戎子女也晋伐骊戎骊戎男女以骊姬骊戎在京兆新丰县其君姬姓其爵男也纳女于人也女归生奚齐其娣生卓子骊姬嬖欲立其子赂外嬖梁五与东闗嬖五姓梁名五闺闼之外者东闗嬖五别在闗塞者亦名五皆大夫为献公所嬖幸视聴外事使言于公使大子居曲沃重耳居蒲夷吾居屈羣公子皆鄙唯二姬之子在绛二五卒与骊姬谮羣公子而立奚齐晋人谓之二五耦注鄙边邑二耜相耦广一尺共起一伐言二人俱共垦伤晋室



　　春秋左传要义卷十二
　　钦定四库全书
　　春秋左传要义卷十三上
　　宋　魏了翁　撰
　　闵公元年至僖公四年
　　【一】启开因汉讳而乱
　　鲁世家闵公名开荘公之子惠王十六年即位杜世族谱云名启方汉景帝讳启启开因是而乱
　　【二】国人喜而呼曰季子来归史因书之
　　季是友之字也子者男子之美称国人贤而思之得其还鲁喜而呼曰季子来归史因其言而书之传称请复季友齐侯许之是得齐之力齐侯许纳故曰归也
　　【三】管仲请齐救邢以从简书
　　诗小雅出车之篇美文王劳来诸侯令贤臣出使此臣在外思归而以王事自勉言我岂不思归乎诚思归也但畏此简书来告急耳诸侯有事则书之于简遣使执简以告命告则须救故畏而不归也此简书者同有所恶则相忧之谓也请救邢以从简书传称勤则不匮安则败名齐侯纵心宴安不欲征伐故言酖毒以劝之
　　【四】管夷吾諡敬
　　注敬仲管夷吾正义曰敬諡諡法夙夜勤事曰敬仲字管氏夷吾名也
　　【五】赵魏世系
　　史记赵世家夙生共孟孟生赵衰晋语云赵衰先君之戎御赵夙之弟也杜以夙为衰兄从晋语也魏世家毕万生武子世本毕万生芒季季生武仲州州即犫也杜以万为犫之祖父依世本也
　　【六】万盈数魏大名
　　万盈至名也正义曰以算法从一至万每十则改名至万以后称一万十万百万千万万万始名亿从是以往皆以万为极是至万则数满也论语云巍巍乎是魏为髙大之名
　　【七】辛廖晋大夫辛虽周人而枝流于晋
　　杜云辛廖晋大夫则以毕万筮仕在晋国而筮刘云若在晋国而筮何得云筮仕于晋又辛甲辛有并是周人何故辛廖独为晋大夫今知不然者传以毕万是毕国子孙今乃筮仕于晋言于晋以对毕耳非谓筮时在他国也案昭十五年传云及辛有之二子董之晋于是乎有董史注云辛有周人二子适晋为大史则辛氏虽出于周枝流于晋刘用服氏之説以为毕万在周筮仕于晋又以晋国不得有姓辛而规杜过其义非也
　　【八】魏后为诸侯公侯复始之验
　　必复其始正义曰万是毕公之后公侯之子孙必当复其初始言此人子孙又将为公侯也及春秋之后三家分晋而魏为诸侯是其筮之验也
　　【九】丧终吉祭为禘荘公丧未阕别立庙祭
　　注三年至示讥正义曰僖三十三年传曰凡君薨卒哭而祔祔而作主特祀于主烝尝禘于庙禘祀为吉祭説丧事而言禘知禘是丧终而吉祭也襄十五年晋悼公卒十六年传称晋人答穆叔云以寡君之未禘祀知三年丧毕乃为禘也丧毕而为禘祭知致新死之主于庙也新主入庙则逺主当迁知其迁入祧者祭法云天子七庙有二祧则祧是逺祖庙也周礼守祧掌守先王先公之庙祧其遗衣服藏焉庙之逺主其庙既迁主无所处固当迁入祧也郑以二祧为文王武王之庙迁主入庙当各从其班穆入文祧昭入武祧礼诸侯五庙更无别祧则当谓太祖之庙为祧也逺主初始入祧新死之主又当与先君相接故礼因是而为大祭以审序昭穆故谓之禘禘者谛也言使昭穆之次审谛而不乱也荘公以其三十二年八月薨至此年五月唯二十二月故丧制未阕也公羊传曰其言于荘公何未可以称宫庙也曷为未可以称宫庙在三年之中矣三年之中未得以礼迁庙而特云荘公知为荘公别立庙庙成而吉祭也僖八年禘于太庙文二年大事于太庙宣八年有事于太庙彼言大事有事亦禘祭也则禘礼必于太庙今未可以吉祭而为吉祭又不于太庙故详书以示讥也既云吉禘又云于荘公是其详也
　　【十】髙傒来平鲁乱值新君立遂结盟
　　注盖髙至美称正义曰荘二十二年及齐髙傒盟于防自尔以来不见经传故云盖髙傒也往年仲孙湫劝齐侯使寜鲁难今而髙子适鲁知齐侯使来平鲁乱也当齐侯初命髙子之时庆父未出僖公未立及其至鲁值僖公新立因遂与鲁结盟而立之不云齐侯使者盟非齐侯之命故不称使也齐侯不使之盟而髙子辄为盟者齐侯使之来平鲁乱新君既立遂盟而安之亦足称齐侯之意其盟非専擅也鲁人不能自安髙子盟以安之鲁人贵之故不书其名子者男子之美称故呼之曰髙子谷梁传曰其曰来喜之也其曰髙子贵之也盟立僖公也
　　【十一】宫中门有闱闺閤之等
　　释宫云宫中之门谓之闱其小者谓之闺小闺谓之閤彼就小门之内更别以为二名大率宫中之门皆小故云宫中小门也名之曰武则其义未闻
　　【十二】季子以私恩存孟氏故畧庆父罪
　　叔牙云庆父材者始有党庆父之心本其恶未显见故季子隠之而书其卒若自死然庆父弑二君其罪巳章着计当书其诛杀季子推亲亲之恩欲同之叔牙存孟氏之族故畧其罪不书杀也又不可全同叔牙故又不书卒庆父子孙终为孟氏是季子推亲亲之恩枉正法耳
　　【十三】周社亳社之间执政所在
　　注两社至所在正义曰王者取五色之土封以为社若封诸侯随方割其土包之以白茅赐之使立国社鲁是周之诸侯故国社谓之周社哀四年亳社灾是鲁国有亳社谷梁传曰亳社者亳之社也亳亡国也亡国之社以为庙屏戒也则亳社在宗庙之前也周礼小宗伯掌建国之神位右杜稷左宗庙则诸侯亦当然定二年雉门及两观灾则两观在雉门外也礼运云昔者仲尼与于蜡賔事毕出游于观之上蜡祭在庙故出庙而游于观也由此言之宗庙社稷在雉门之外分左右厢也郑考校礼文以为鲁制三门库雉路天子诸侯皆三朝圗宗人之嘉事则有路寝庭朝日出视朝则在路门之外其询国危询国迁询立君周礼朝士所掌外朝之位者乃在雉门之外耳雉门之外左有亳社右有周社间于两社是在两社之间朝庭询谋大事则在此处是执政之所在也
　　【十四】季氏亡则鲁不昌后果与鲁俱灭
　　季氏亡则鲁不昌正义曰服防云谓季友出奔鲁弑二君案传子般既死乃云成季奔陈闵公既死乃云成季适邾皆君死乃出奔非由出奔乃致君死杜虽无注义必不然当谓季友子孙与鲁升降从此以后季氏世为上卿终于春秋礼记称悼公之丧季昭子问为君何食以后虽则无文当是与鲁俱灭也
　　【十五】离变干故云同复于父敬如君所
