<!-- { "loadSidebar": true } -->
　　庄十九年公羊传曰媵者何诸侯娶一国则二国往媵之以侄娣从侄者何兄之子也娣者何弟也诸侯一聘九女是诸侯娶适夫人及左右媵各有侄娣也传曰同姓媵之异姓则否是夫人与媵皆同姓之国也鲁衞同姓故来媵之释例曰古者诸侯之娶适夫人及左右媵各有侄娣皆同姓之国国三人凡九女参骨肉至亲所以息隂讼隂讼息所以广继嗣也当时虽无其人必待年而送之所以絶望求塞非常也辞称惷愚不教故遣大夫随之亦谓之媵臣所以将谦敬之实也夫人薨不更聘必以侄娣媵继室一与之醮则终身不二所以重昏姻固人伦也
　　【二十五】史记赵朔取晋成公娣不可从
　　史记赵世家云赵朔娶晋成公姊为夫人案传赵衰适妻是文公之女若朔妻成公之姊则亦文公之女父之从母不可以为妻且文公之卒距此四十六年庄姬此时尚少不得为成公姊贾服先儒皆以为成公之女故杜从之
　　【二十六】史记灭赵事存赵事与左违不可从
　　史记又称有屠岸贾者有宠于灵公此时为司冦追纶赵盾弑君之事诛赵氏杀赵朔赵同赵括而灭其族案二年传栾书将下军则于时朔已死矣同括为庄姬所谮此年见杀赵朔不得与同括俱死也于时晋君眀诸臣彊无容有屠岸贾輙厠其间得如此专恣又说云公孙杵臼取他儿代武死程婴匿武于山中居十五年因晋侯有疾韩厥乃请武为赵氏后与左传皆违马迁说不可从也
　　【二十七】膏肓以媵不必同姓
　　膏盲以为媵不必同姓所以博异气今左传异姓则否十年来媵何以无贬刺之文左氏为短郑箴云礼称纳女于天子云备百姓于国君云备酒浆不得云百姓是不博异气也齐是大国今来媵我得之为荣不得贬也
　　【二十八】仲年行父之聘皆三月致女
　　九年注女嫁至之好正义曰桓三年九月夫人姜氏至自齐冬齐侯使其弟年来聘传曰齐仲年来聘致夫人也此二月伯姬归于宋夏季孙行父如宋致女二者其间并近三月礼妇入三月庙见知致女必以三月盖庙见之后妇礼既成使大夫聘问谓之致女其成妇之礼存谦敬序殷勤
　　【二十九】秦以楚冠赐近臣即今獬豸冠
　　应劭汉官仪云法冠一曰柱后冠左传南冠而絷则楚冠也秦灭楚以其冠赐近臣御史服之即今獬豸冠也古有獬豸兽触不直者故执宪以其形用为冠令触人也
　　【三十】泠氏世掌乐故号泠官
　　诗简兮序云衞之贤者仕于泠官郑云泠官乐官也泠氏世掌乐官而善焉故后世多号乐官为泠官吕氏春秋称黄帝使伶伦自大夏之西昆仑之隂取竹断两节而吹之以为黄钟之宫昭二十一年传景王铸无射泠州鸠非之是泠氏世掌乐官也周语云景王铸钟成泠人告县鲁语云泠箫咏歌及鹿鸣之三此称泠人诗称泠官
　　【三十一】晋州满王孙满不避周穆讳
　　如传文知晋侯是大子也汉末有汝南应劭作旧名讳议云昔者周穆王名满晋厉公名州满又有王孙满是同名不讳则此为州满或为州蒲误耳今定本作满
　　【三十二】晋太子生代父位经书晋侯
　　传无讥文知讥其生代父位失人子之礼者传称凡在防公侯曰子父防代位尚不称君生代父位讥之必矣传言立大子以为君若其不讥则不须此传是显其讥之意
　　【三十三】疾在肓上膏下
　　注肓鬲也心下为膏正义曰此贾逵之言杜依用之古今传文皆以为膏之下贾服何休诸儒等亦皆以为膏虽凝者为脂释者膏其实凝者亦曰膏故内则云小切狼臅膏则此膏谓连心脂膏也刘以为释者为膏连心之脂不得称膏以为膏当为鬲改易传文而规杜氏非也
　　【三十四】六月麦始熟今四月
　　六月丙午晋侯欲麦注周六月今四月麦始熟

　　春秋左传要义卷二十七
　　钦定四库全书
　　春秋左传要义卷二十八
　　宋　魏了翁　撰
　　成公十一年至十六年
　　【一】正月公在晋不书讳见止
　　十一年注正月至见止正义曰襄二十九年正月公在楚传曰释不朝正于庙也彼以逾年故书正月公在楚此亦逾年不书正月公在晋者为讳见止故正月不以告庙案春秋上下公之在晋讳与不讳悉皆不书此言讳见止者以此兼有讳义故详之也宣五年传公如齐髙固使齐侯止公请叔姬焉夏公至自齐书过也注云公既见止连昏于邻国之臣厌尊毁列累其先君而于庙行饮至之礼故书以示过宣七年公防晋侯云云于黒壤传称晋侯以公不朝又不聘止公于防不与公盟八年公至自晋注云义与五年书过同此亦见止公还不以为耻故告至耳
　　【二】娣姒之名不计夫之长幼
　　世人多疑娣姒之名皆以为兄妻呼弟妻为娣弟妻呼兄妻为姒固即惑于传文不知何以为说今谓母妇之号随夫尊卑娣姒之名从身长幼以其俱来夫族其夫班秩既同尊卑无以相加遂从身之少长防服小功章曰娣姒妇报传曰娣姒妇者弟长也以弟长解娣姒言娣是弟姒是长也公羊传亦云娣者何弟也是其以弟解娣自然以长解姒长谓身之年长非夫之年长也释亲云长妇谓稚妇为娣妇娣妇谓长妇为姒妇止言妇之长稚不言夫之大小今穆姜谓声伯之母为姒昭二十八年传叔向之嫂谓叔向之妻为姒二者皆呼夫弟之妻为姒岂计夫之长幼乎释亲又云女子同出谓先生为姒后生为娣孙炎云同出谓俱嫁事一夫也事一夫者以己生先后为娣姒则知娣姒以已之年非夫之年也故贾逵郑及此注皆云兄弟之妻相谓为姒言两人相谓谓长者为姒知娣姒之名不计夫之长幼也
　　【三】周公出奔晋凡自无出
　　十二年传注天子至非之正义曰凡言出者谓出其封内天子以天下为家本无出封之理以无外之故虽有出奔之人史防皆不言出昭二十六年尹氏召伯毛伯以王子朝奔楚实出而不言出是其事也襄王蔽于匹夫之孝不顾天下之重故书云出居于郑此周公王既复之而又自出故书云出奔是不应言出而言出皆所以罪责之也郑荅孙皓曰凡自周无出者周无放臣之法罪大者刑之小则宥之以为实无出法案书流宥五刑则宥者流之非不出也舜放四罪投之四裔安得不出畿乎若如周礼无流放之文即云周无放臣之法礼三谏不从待放于郊然则周臣三谏不从终是不蒙王放欲令谏者何以措身左传发凢自是书防之例因即以为周制谓其实无出者执文害意为蔽何甚
　　【四】交贽往来谓聘使
　　传言交贽往来谓聘使来去也聘礼宾执圭以通命执币以致享故知贽是币谓聘享之礼也
　　【五】享聘客金奏在庭今为地室惊宾
　　作乐谓之奏奏乐先击钟故周礼大司乐乐师每事皆云令奏钟皷以钟先击故先言钟也钟以金为之谓之金奏故钟师掌金奏郑云金奏击金以为奏乐之节金谓钟及镈也郑燕礼注云以钟鏄播之皷磬应之所谓金奏也是金为奏节之初故传言金奏作于下作乐先击钟故注云击钟而奏乐也礼记仲尼燕居云两君相见入门而县兴升堂而乐阕郊特牲曰宾入大门而奏肆夏示易以敬也郑云宾朝聘者朝聘连言之则燕享朝宾聘客皆入门即奏乐矣其实朝宾入门而奏乐聘客则至庭乃奏乐此郤至将登堂始奏乐者县当在庭而楚之为地室而县待客将登乃奏乃所以见异故欲以惊宾矣燕享聘客皆当入门奏肆夏若燕巳之羣臣则有王事之劳者乃得以乐纳宾其常燕唯有升歌间合而已无纳宾之乐也故燕礼记云若以乐纳宾则宾及庭奏肆夏郑云卿大夫有王事之劳者则奏此乐焉是燕已之臣无王事之劳者不以乐纳宾也
　　【六】燕巳臣以乐纳宾聘客必然
　　卒闻地下钟声出其不意故惊而走出其出实为惊怖因即饰辞辞乐言己不敢当大礼匿其惊走之意仲尼燕居云两君相见入门而县兴是宾入门作乐为两君相见之礼也而燕礼虽兼聘问之宾以燕已臣为主而云若以乐纳宾燕已之臣尚有以乐纳宾之法则燕享聘客必以乐纳宾矣故郑郊特牲注云宾朝聘者朝聘并言则君臣同乐郤至不敢同君故以之为辞耳非谓礼不得也
　　【七】朝而不夕言无事
　　朝而不夕正义曰旦见君谓之朝莫见君谓之夕哀十四年传称子我夕晋语称叔向夕皆谓夕见君也人息事少故百官承奉职事皆朝朝而莫不夕不夕言无事也
　　【八】争寻常以尽其民
　　八尺曰寻倍寻曰常喻其少故言争尺丈之地以相攻伐尽杀其民
　　【九】世治则公侯扞民乱则役武夫害人
　　武夫有武能为人之扞蔽世治则公侯同于武夫同其腹心相与扞己民而已不侵犯他人也世乱则使武夫同于公侯其公侯欲得拓竟寛土则制御武夫以从己志使武夫为己腹心股肱爪牙令之侵害邻国击也噬齧也犬能搏噬譬之于犬为搏噬之用无已时也
　　【十】郤至引诗武夫答一矢之言
　　天下有道之时则公侯能为民扞城御难而使武夫制其己之腹心不侵犯他国也乱则反之不腹扞蔽己民乃以武夫从己腹心将武夫为股肱爪牙以侵害他国是反治世也晋楚世为仇敌常有相害之心子反言一矢相加仍懐战鬬之意故郤至言世治则自守世乱则相侵害荅上一矢之言冀得久为和好
　　【十一】晋以侯伯乞师执谦以逼成
　　十三年注将伐至谦辞正义曰晋虽是侯伯恐鲁不与若言召兵或容辞说言乞则不得不与释例曰乞师者深求过理之辞执谦以逼成其计
　　【十二】书朝王所与如京师不同
　　言公朝王所者发国不为朝王至彼遇王朝之朝讫乃书故称朝也此过京师亦宜称朝言如者发虽主为伐秦即有朝王之意书其初发故言如也
　　【十三】礼身之干敬身之基
　　干以树木为喻基以墙屋为喻树木以本根为干有干故枝叶茂焉墙屋以下土为基有基乃墙屋成焉人身以礼敬为本必有礼敬身乃存郤子无基则亦无干但言有所局不复得言干耳
　　【十四】王以行人之礼待宣伯而贿为介者
　　周语云简王八年鲁成公来朝使叔孙侨如先聘且告见王孙说与之语说言于王曰鲁叔孙之来有异焉其弊薄而言謟殆请之也若请之必欲赐也且其状方上而锐下宜触冐人王其勿赐若贪陵之人来而盈愿是赏不善也且财不给王使私问诸鲁鲁人云请之也王遂不赐礼如行人孔晁云行人使人也以使人之礼礼之不从聘者之赐礼也又曰鲁侯至仲孙蔑为介王孙说与之语说让说以语王王厚贿之
　　【十五】盛以脤器曰脤出兵祭社曰宜
　　盛以脤器故曰脤也既言宜社又自解宜名释天云起大事动大众必先有事乎社而后出谓之宜孙炎曰有事祭也宜求见祐也是宜者出兵祭社之名
　　【十六】受中定命
　　天地之中谓中和之气也民者人也言人受此天地中和之气以得生育所谓命也命者教命之意若有所禀受之辞故孝经说云命者人之所禀受度是也命虽受之天地短长有本顺理则夀考逆理则夭折是以有动作礼义威仪之法则以定此命
　　【十七】养之以福败以取祸
　　养之以福谓将身向福也败以取祸谓祸及身也福则人之所欲作往就之辞也祸则人之所恶作自来之语也
　　【十八】吕相说言诸侯致命于秦杜刘异
