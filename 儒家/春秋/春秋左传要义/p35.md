<!-- { "loadSidebar": true } -->
　　礼记曽子问称古者师行必以迁庙主行载于齐车言必有尊也尚书甘誓云用命赏于祖谓迁庙之祖主也为先君宫为此迁主作宫于此祀之告成事告战胜也礼大传记云牧之野武王之大事也既事而奠于牧室亦是新作室而奠祭也曽子问又曰无迁主则何主孔子曰天子诸侯将出必以币帛皮圭告于祖祢遂奉以出载于齐车以行每舎奠焉而后就舎
　　【三十八】进尽忠退补过二説
　　孝经有此二句孔安国云进见于君则必竭其忠贞之节以图国事直道正辞有犯无隐退还所职思其事宜献可替否以补主过此孔意进谓见君退谓还私职或当施之于君则称进内省其身则称退
　　【三十九】还无社号申叔展为麦麴鞠穷等语
　　麦麴鞠穷所以御湿贾逵有此言则相传为此説也观传文势欲使无社逃于泥水中而问有此物以否知是御湿所用但不知若为用之无社频荅言无叔展乃言必须入井故以水厄告之云如似河中之鱼久在水内则生腹疾无此二物其柰湿何无社乃解其意告叔展云当目视于眢井而拯出之但废井必多不可知处故教无社令结茅为绖置于井上又恐无社错应他人更教之云若号哭向井则是我之已身已展叔自谓也
　　【四十】先縠为原縠为彘子
　　传有名号之异杜谱皆并言之先縠之下不言原縠是杜脱也上文称为彘子服防以为食采于彘今复称原原其上世所食也于时赵氏有原同盖分原邑而共食之也
　　【四十一】清丘之盟卿不尽今宋见伐可以免
　　十三年传注宋讨至以免正义曰往年清丘之盟宋卿亦贬传称不实其言此年宋被楚伐而晋卫不救即是不实之状于此发传言唯宋可以免者意在责诸国耳嫌华椒之罪累及其国恐言宋亦有罪宜其不救但盟之不信唯椒身合贬宋国无罪言唯宋可以免见诸侯皆合责也
　　【四十二】先縠灭族晋刑大过縠亦自招
　　冬晋人讨邲之败与清之师归罪于先縠而杀之尽灭其族君子曰恶之来也巳则取之其先縠之谓乎正义曰先縠之罪不合灭族尽灭其族为诛巳甚亦是晋刑大过是为大恶君子既嫌晋刑太过又尤先縠自招




　　春秋左传要义卷二十四
　　钦定四库全书
　　春秋左传要义卷二十五
　　宋　魏了翁　撰
　　宣公十四年至十八年
　　【一】复室其子谓以女妻之
　　杜以为卫人以其父有定国家之劳复以女妻之言卫侯以女妻之也刘以为传文无卫侯之女为孔达之妻复室其子谓复以室家还其子谓达既被诛家当没入官复以孔达财物家室还其子今知非者案检传文上孔达云苟利社稷请以我説是孔达忠于卫国本实无罪所以告于诸侯秪欲虚以説晋卫人荷其功力何得没其家资男子谓妻为室则室者对夫之言故传云女有家男有室今若以孔达之妻而还其子便则以母还子不得云复室其子
　　【二】郑昭宋聋耳目各举一事
　　郑昭言其目明则宋不明也宋聋言其耳闇则郑不闇也耳目各举一事
　　【三】窒皇寝门阙冡门雉门皆有阙名
　　下云劒及于寝门之外则屦之所及未至于外故以窒皇为寝门之阙谓至门逐及也庄十九年鬻拳葬于绖皇注云绖皇冡前阙者亦以此而知也经传通谓两观为阙唯指雉门以雉门髙大为县旧章而使民观之故雉门之观特得阙名名为阙者以其在门两旁而中央阙然为道虽则小门亦如此耳故杜于寝门冡门皆以阙言之此作窒彼作绖字异音同未知孰是其名为窒皇及市名蒲胥义未闻
　　【四】小国事大国若诛而荐贿则无及
　　小国之免罪于大国也使卿往聘大国而献其玉帛皮币之物君自亲朝于牧伯之国而献其治国之功若征伐之功于是主人敬以待之主人之身有威仪容貌车服之饰刘以为皆是賔事聘而献物谓献其国内之物于是所献之物庭中实之有百品谓聘享之礼龟金竹箭之属有百品也朝而献功言治国有功故土饶物产于是有纁玑组羽毛齿革乃得为容貌之物采文章嘉淑谓美善之物加货谓贿赂之多多献贿赂以谋其不免于罪也
　　【五】聘而献物于是有庭实旅百
　　聘礼賔执圭以致命享用束帛加璧夫人聘用璋享用纁束帛加琮其享币又有皮币是聘所献物有玉帛皮币也君使卿韦弁服归饔饩五牢有司入陈鼎豆簋铏醯醢百罋米百筥黍稷稻梁皆设于中庭是主人设笾豆百品实于庭以答賔也刘谓治国有功土饶云云以杜注庄二十二年庭实旅百奉之以玉帛诸侯朝王陈贽币之象则朝聘陈币亦实百品于庭非独主人也
　　【六】刘以庭实等皆主人荅賔
　　杜谓于是有者皆主人之事故以容貌为威仪容顔当谓善为威仪容顔以接賔也采章车服文章谓主人陈设物采文章以接賔周礼车迎之类也嘉淑皆训为善容貌文章以外别言善善故以为令辞称讃谓接賔之时善言辞善称讃也加货谓好货加增于常若僖二十九年介葛卢来朝礼之加燕好成十三年孟献子为介王重贿之之类故以加货为命宥币帛也刘云案此劝君行聘唯当论聘之义深不宜言主之礼备岂虑楚不礼而言此也君之威仪无时可舍岂待朝聘賔至乃始审威仪正顔色无賔客则骄容仪容仪非报賔之物何言报礼备又献其治国刘云传称朝以正班爵之仪率长幼之序则不名献功成二年王礼巩伯如侯伯克敌使大夫告庆之礼则侯伯克敌祗合使大夫告王征伐之功何故亲朝献牧伯礼小朝大小国不合专征复有何功可献谓采章加货则聘享献国所有纁玑组羽毛齿革皆充衣服旌旗之饰可以为容貌物采文章嘉淑谓美善之物加货言贿赂之多皆賔所献亦庭实也于聘总言庭实于朝指其所有详于君略于臣也案庄二十二年传庭实旅百则朝者庭实又成二年传云侯伯克敌使大夫告庆之礼据此文则聘賔有庭实又庭实旅百与容貌采章相对杜何知庭实容貌之等非是賔之所有必为主人之物又君无献征伐之功何以知献功于牧伯今知刘説非者僖二十二年楚子入享于郑庭实旅百加笾豆六品又昭五年燕有好货飱有陪鼎僖二十九年葛卢来朝礼之加燕好此传云嘉淑而有加货故知加货庭实之等皆是主人待賔之物礼传賔之于主无加货之文故杜为此解襄八年郑伯亲献蔡防于邢丘是献征伐之功于牧伯也刘苟违杜义以为庭实旅百及容貌采章嘉淑加货之等并为賔物又以诸侯亲朝无献征伐之功以规杜氏违经背传于义非也
　　【七】宋楚平书人上下欲之
　　平者和也言其先不平而今始平小服大弱下彊之意昭七年暨齐平燕与齐平也定十年及齐平十一年及郑平鲁兴平也诸言平者皆举国言平总言二国和同之意故不书其人谓不书公卿也燕暨齐平不言人此言宋人楚人史异辞耳谷梁传曰人者众辞也平称众上下欲之也贾逵云称人众辞善其与众同欲然则彼不称人者岂唯国君欲平而在下不欲平乎传载盟辞则此平有盟不书盟者释例曰宋人及楚人平实盟书平从赴辞也
　　【八】夷狄称豪称种今潞称民
　　潞是国名赤狄之内别种一国夷狄祖其雄豪者子孙则称豪名为种若中国之始封君也谓之赤白其义未闻葢其俗尚赤衣白衣也传称天子建徳因生以赐姓胙之土而命之氏者即以国名为氏但华夏不须言夏国名不以氏配赤狄既须言狄单国不复成文故以氏配之潞氏甲氏臯落氏皆是也杜言氏国故称氏虽指解此狄而中国亦然刘云狄称种者周礼内宰上春生穜稑之种贱之同之草木故称种
　　【九】称杀者两下相杀之词
　　释例曰大臣相杀死者无罪则两称名氏以示杀者之罪王札子杀召伯毛伯是也若死者有罪不称杀者名氏晋杀其大夫阳处父是也传称此人为王子防防札一人而札在子上故疑经文倒札字也
　　【十】初税畆谓十取二后遂以为常
　　书传言十一者多矣故杜言古者公田之法十取其一谓十畆内取一旧法既已十畆取一矣今又履其余畆更复十收其一乃是十取其二故论语云哀公曰二吾犹不足谓十内税二犹尚不足则从此之后遂以十二为常故曰初言初税十二自此始也诸书皆言十一而周礼载师云凡任地近郊十一逺郊二十而三甸稍县都皆无过十二漆林之征二十而五者彼谓王畿之内所共多故赋税重诸书所言十一皆谓畿外之国故郑云十一而税谓之彻彻通也为天下之通法言天下皆十一耳不言畿内亦十一也孟子又曰方里为井井九百畆其中为公田八家皆私百畆同养公田公事毕然后敢治私事汉书食货志取彼意而为之文云井田方一里是为九夫八家共之各受私田百畆公田十畆是为八百八十畆余二十畆为庐舍诸儒多用彼为义如彼所言则家别一百一十畆是谓十外税一也郑诗笺云井税一夫其田百畆则九而税一其意异于汉书不以志为説也又孟子对滕文公云请野九一而助国中什一使自赋郑周礼匠人注引孟子此言乃云是邦国亦异外内之法则郑以为诸侯郊外郊内其法不同郊内十一使自赋其一郊外九而助一是为二十而税二故郑又云诸侯谓之彻者通其率以十一为正言郊内郊外相通其率为十税一也杜今直云十取其一则又异于郑唯谓一夫百畆以十畆归公今又履其余畆税之更十取一耳履畆谷梁传文也赵歧不解夏五十殷七十之意盖古者人多田少一夫唯得五十七十畆耳五十而贡贡五畆七十而助助七畆好恶于此郑注考工记云周人畿内用夏之贡法邦国用殷之助法
　　【十一】华元夜入楚师登子反之牀
　　宋人惧使华元夜入楚师登子反之牀起之曰寡君使元以病告兵法因其乡人而用之必先知其守将左右谒者舍人之姓名因而利道之华元盖用此术得以自通
　　【十二】晋赏林父士伯羊舌职谓文王所以造周
　　晋侯赏桓子狄臣千室亦赏士伯以衍之县士伯士贞子曰吾获狄土子之功也防子吾丧伯氏矣伯桓子字邲之败晋侯将杀林父士伯谏而止羊舌职説是赏也职叔向父曰周书所谓庸庸祗祗者谓此物也夫周书康诰庸用也柢敬也物事也言文王能用可用敬可敬士伯庸中行伯言中行伯可用君信之亦庸士伯此之谓明徳矣文王所以造周不是过也故诗曰陈锡载周能施也锡赐也谓大雅言文王布陈大利以赐天下故能载行周道福流子孙文王所以造周二后见成二多也字
　　【十三】服氏谓华元子反私盟计
　　服防云与华元私盟许为退师若孟任割臂与鲁庄公盟下云盟曰是两国平后共盟而楚人为此辞耳此非华元子反私盟之辞也
　　【十四】释妖灾及妖孽祸疴祥
　　释例曰物者杂而言之则昆虫草木之类也大而言之则嵗时日月星辰之谓也嵗者水旱饥馑也时者寒暑风雨震电雪霜也日月者薄食夜明也星辰者彗孛霣错失其次也山崩地震者阳伏而不能出隂迫而不能升也凡天反其时地反其物以害其物性皆为妖灾是言妖灾皆通天地共为之也此传地反物者唯言妖耳洪范五行传则有妖孽祸疴眚祥六者之名以积渐为义汉书五行志説此六名云凡草木之类谓之妖妖犹夭胎言尚防也虫豸之类谓之孽孽则牙孽矣及六畜谓之祸言其着也及人谓之疴疴病类言浸深也甚则异物生谓之眚自外来谓之祥是六名以渐为称唯眚祥有内外之异耳大防皆是妖也
　　【十五】文反正为乏文亦谓之字
