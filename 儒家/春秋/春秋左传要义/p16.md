<!-- { "loadSidebar": true } -->
　　传注城下至深耻正义曰宣十五年楚围宋传称华元谓子反曰敝邑易子而食析骸以爨虽然城下之盟有以国毙不能从也宁以国毙不肯从城下之盟是其深耻也必为深耻者诸侯当好事四邻以卫社稷相时而动量力而行今乃构怨彊敌兵临城下力屈势沮求服受盟是其不知之甚将为邻国所笑故深耻之
　　【二十三】谍军中反间巡绕徧行之
　　说文云谍军中反间也谓诈为敌国之人入其军中伺候间隙以反报其主故此训谍为伺而兵书谓之反间也巡徧也谓巡绕徧行之
　　【二十四】先君未不得称爵成君以接隣
　　杜以既为成君虽则逾年犹待讫故以恵公为非礼释例曰父虽未丧服在身逾年则于其国内即位称君伐郑之役宋公卫侯是也春秋书鲁事皆逾年即位称公不可旷年无君则知他国亦同然据父未于其国内虽得伸其尊若以接邻国则违礼失制也是言先君未则不得称爵成君以接邻国也杜言违礼失制礼制亦无明文案文八年八月天王崩九年春毛伯来求金传曰不书王命未也彼以逾年未不得称王命使是其礼制未可以此知接邻国则违礼制也
　　【二十五】狃皆惯习之义
　　注狃也正义曰说文云狃狎也习也郭璞云惯也今俗语皆然则狃皆惯习之义以惯得胜则轻易前敌将自用其意不复持重
　　【二十六】不书所战公后期
　　注公后至之地正义曰两敌将战必豫期战地公未见纪郑纪郑已与齐宋先设战期公不及设期唯及其战故言战而不书所战之地言此地非公所期故不书也释例曰桓十三年战不书所所者期战所在之地也公防战而后期犹及诸侯共其成败故备书诸国而不书地成十六年传曰战之日齐国佐至于师此其类也
　　【二十七】御廪灾不害故不废尝
　　十四年注御廪至六年正义曰传称御廪灾乙亥尝书不害也明尝之所用是御廪之所藏也礼记祭义云天子为籍千亩诸侯百亩躬秉耒以事天地山川社稷先古敬之至也谷梁传曰天子亲耕以共粢盛王后亲蚕以共祭服国非无良农工女也以为人之所尽事其祖祢不若以巳所自亲者也月令季秋乃命冢宰藏帝籍之收于神仓郑云重粢盛之委也帝籍所耕千亩也藏祭祀之谷故为神仓以此诸文知御廪藏公所亲耕以奉粢盛之仓也廪即仓之别名周礼廪人为仓人之长其职曰大祭祀则共其接盛郑云接读为扱以受舂人大祭祀之谷籍田之收藏于神仓者不以给小用是公所亲耕之粟拟共祭祀藏于仓廪故谓之御廪灾其屋而不损其谷故曰书不害也
　　【二十八】熟饔生饩郑无定解
　　周礼外内饔皆掌割亨之事亨人给外内饔之爨亨煮饔者煮肉之名知熟曰饔哀二十四年传称晋人饩臧石牛以生牛赐之知生曰饩又聘礼致饔饩五牢饪一牢腥二牢饩二牢饪是熟肉腥是生肉知饩是未杀郑以为生牲曰饩唯瓠叶笺云腥曰饩欲以牵为牵行故饩为已杀非定解也定解犹以生为饩传诸言饩者皆致生物于宾也
　　【二十九】蔡在卫上今在陈下盖后至
　　诸侯之序以大小为次班序谱称自隠至庄十四年四十三岁征伐盟防者凡十六国时无霸主防同不并无有成序其间蔡与卫凡七防六在卫上唯此处在陈下故以为盖后至也
　　【三十】杜以定方中为未正中刘规之
　　注传曰至月别正义曰杜以城向与下同月故检叔弓如滕经传之异如滕与同月知此城向与出奔同月但本事既异各随本而书之下有月而此无月耳其实同是十一月也但十一月水星昏犹未正故复推较厯数此年月却节前水星可在十一月而正又方者未至之辞故以定之方中为方欲向中而实未正中十一月可以兴土功书时非传误也刘规过以为案周语云辰角见而雨毕天根见而水涸驷见而陨霜火见而清风戒寒故先王之教曰雨毕而除道水涸而成梁陨霜而冬裘具清风至而修城郭故夏令曰九月除道十月成梁营室之中土功其始先儒以为建戌之月霜始降房星见霜降之后寒风至而心星见郑云辰角见谓九月本天根见谓九月末天根谓氐星是也自是火见是建亥之月又春秋城楚丘是正月而杜引诗云定之方中未正中也定星岂正月未正中乎据此诸文则火见土功必是建亥之月则建戌之月必无土功之理而杜以为建戌之月得城向者非也今以为周语之文单子见陈不除道故讥为此言故所举时节并在早月也月令孟冬天子始裘单子云陨霜而冬裘具九月已裘是其早也且周语之文据寻常节气九月而除道十月而兴土功杜以此年闰在六月则建戌之月二十一日已得建亥节气是十月节在九月之中土功之事何为不可诸侯城楚丘自在正月卫人初作宫室必在其前杜云定星方欲正中于理何失刘君广引周语之文以规杜杜以月却节前何须致难
　　【三十一】居卿位从卿底日平厯数
　　周礼太史掌正嵗年以序事颁告朔于邦国然则天子掌厯者谓太史也太史下大夫非卿故不在六卿之数传言居卿则是尊之若卿故知非卿而位从卿故言居卿也平厯数者谓掌作厯数平其迟速而颁于邦国也晦朔望交防有期日月五星行道有度厯而数之故曰厯数也
　　【三十二】释女家男室
　　传女有家男有室正义曰沈氏云卿大夫称家家者内外之大名户内曰室但男子一家之主职主内外故曰家妇人主闺内之事故为室也刘云释宫云宫谓之室其内谓之家则家之与室义无以异欲见男子之别故以室属之其实室家同也
　　【三十三】轘髙渠弥观起车裂
　　十八年传轘髙渠弥襄二十二年传称轘观起于四境又曰观起车裂是其事也周礼涤狼氏誓仆右曰杀誓驭曰车轘然则周法有此刑也
　　【三十四】书来战于郎善鲁
　　齐侯卫侯郑伯来战于郎注改侵伐而书来战善鲁之用周班恶三国讨有辞正义曰周礼大司马以九伐之法正邦国贼贤害民则伐之负固不服则侵之然则侵伐者师旅讨罪之名也鲁以周礼为班则鲁有礼矣三国伐有礼是讨有辞矣春秋善鲁之用周班不使三国得伐之故改侵伐而书来战言若三国自来战而鲁人不与战也释例曰此圣人之所以扶奨王室敦崇大教故诡常例以特见之
　　【三十五】王卿士谮其属大夫于王
　　虢仲谮其大夫詹父于王注虢仲王卿士詹父属大夫詹父有辞以王师伐虢正义曰周礼每卿之下皆有大夫传言谮其大夫知是属已之大夫非虢大夫者若虢国大夫虢仲自得加罪无为谮之于王且其若是虢人不得以王师伐虢故也
　　【三十六】以七月壬辰书于八月
　　壬辰是七月二十三日上有七月书于八月之下如此类者注皆谓之日误今云从赴者以其终不可通盖欲两解故也以五年正月起文传言再赴是赴以正月也五年陈侯鲍卒以十二月甲戌为正月
　　【三十七】突以自奔为文没逐者主名
　　突既簒立权不足以自固又不能倚任祭仲反与小臣造贼盗之计故以自奔为文罪之也例在昭三年释例曰诸侯奔亾皆迫逐而苟免非自出也传称卫孙林父甯殖出其君名在诸侯之策此以臣赴告之文也仲尼之经更没逐者主名以自奔为文卫献公出奔不名郑伯突及北燕伯款蔡侯朱等皆书名者从彼告辞
　　【三十八】忽称太子杜谓守介节忘大计
　　忽实居君位故今还以复其位之例为文也称世子者忽为太子有母氏之宠宗卿之援有功于诸侯此太子之盛者也而守介节以失大国之助知三公子之彊不从祭仲之言修小善絜小行从匹夫之仁社稷之大计故君子谓之善自为谋言不能谋国也父卒而不能自君郑人亦不君之出则降名以赴入则逆以大子之礼始于见逐终于见杀三公子更立乱国者实忽之由复归例在成十八年正义曰邓曼所生立为世子是有母氏之宠也宗卿谓同姓之卿祭仲之女曰雍姬则祭仲姬姓是同宗卿也
　　【三十九】王世子不名诸侯世子名附庸称人
　　三人皆附庸之世子也其君应称名故其子降称人正义曰三国俱称人合行礼知其尊卑同也以邾子未得王命知牟葛之等是附庸郳黎来来朝附庸书名此若君自亲来则亦应称名若遣臣来聘又不得称朝曹伯使世子射姑来朝是世子有称朝之义知此三人皆附庸世子摄行父事而来朝也诸侯之卿称名大夫降称人是人之于名例差一等若附庸其君应称名故其子降称人释例曰王之世子不名诸侯世子则名附庸世子称人
　　【四十】马迁误书夫人夷姜
　　世家云初宣公爱夫人夷姜烝淫而谓之夫人马迁谬耳
　　【四十一】日食必存晦朔朔须甲乙
　　冬十月朔日有食之甲乙者厯之纪也晦朔者日月之防也日食不可以不存晦朔晦朔须甲乙而可推故日食必以书朔日为例
　　【四十二】郑昭公知所恶或云嫌其不断
　　弑君者人臣之极恶也昭公恶其人其人果行大恶是昭公知所恶矣言昭公恶之不妄也韩子以为君子言知所恶者非多其知之明而嫌其心不断也致使渠弥含憎惧死故昭公见杀
　　【四十三】并后匹嫡两政耦国
　　初子仪有宠于桓王桓王属诸周公辛伯谏曰并后妾如后匹嫡庶如嫡两政臣擅命耦国都如国乱之本也周公弗从故及及于难也

　　春秋左传要义卷八
　　钦定四库全书
　　春秋左传要义巻九
　　宋　魏了翁　撰
　　庄公元年至八年
　　【一】无事而书月闵僖亦然
　　元年王正月正义曰此月无事而空书月者庄虽不即君位而亦改元朝庙与民更始史书其事见此月公宜即位而父弑母出不忍即位故空书其文闵僖亦然
　　【二】单采伯爵故知为天子卿
　　检经上下公卿书爵大夫书字单伯书爵故为卿也单者天子畿内地名人君赐臣以邑令采取税赋谓之采地礼运曰诸侯有国以处其子孙大夫有采以处其子孙是谓食邑为采地单氏世仕王朝此及文公之世皆云单伯成公以下甞称单子知伯子皆爵也此时称伯后降为子耳
　　【三】单伯不称使天子嫁女不亲昏
　　不称王使之意王于时将遣鲁主昏必先有命岂得未甞命鲁径送女来故知王已命鲁为主鲁已承受王命单伯送女付鲁而已不复重宣王命故不称使也十一年王姬不云王使送者为送者微也以姬系王不称女字以王为尊故繋之于王且以别于内女内女则以字配姓谓之伯姬是也公羊传曰使我主之曷为使我主之天子嫁女于诸侯必使诸侯同姓者主之诸侯嫁女于大夫必使大夫同姓者主之所以然者昏之行礼必宾主相敌天子于诸侯诸侯于大夫不亲昏者尊卑不敌故也二王之后虽所宾客示崇先代而已不得即与王敌嫁于二王之后亦使诸侯主之秦汉以来使三公主之呼为公主
　　【四】筑王姬之馆于外杜谓不忍不敢
