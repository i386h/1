<!-- { "loadSidebar": true } -->
　　晋立六卿卿下各有统领羣官非一凡六官之在民上为长者皆是有德有能之人是民所褒誉者也使魏相以下至程郑为乗马御以上凡有八条之官魏相等为卿一也荀家等为公族大夫二也士渥浊为大傅三也右行辛为司空四也弁紏为御戎五也荀賔为右六也祁奚为中军尉至借偃为司马七也程郑为乘马御八也自公族大夫以下七条各云使为某事而卿下不云使者以卿总摄羣职非偏主一事故也公族大傅司空不云某官属马者以其当官自主更无余官来属其祁奚为中军尉及羊舌职张老魏绛铎遏冦借偃虽是数官总为一条使训卒乘亲以听命
　　【三十七】大国三卿晋有四军八卿
　　大国三卿是正法当时晋置六卿为三军之将佐皆是帅也于是晋又更置新军凡有四军八卿但新军或置或废故传不数之耳
　　【三十八】郑何休各言五霸霸无定限
　　霸者把也把持王政郑云天子衰诸侯兴故曰霸夏有昆吾商有豕韦大彭周有齐桓晋文此最强者也故书传通谓彼五人为五霸耳但霸是强国为之天子既衰诸侯无主若有强者即营霸业其数无定限也而何休以霸不过五不许悼公为霸以乡曲之学足以忿人传称文襄之霸襄承文后绍继其业以后渐弱至悼乃强故云复霸
　　【三十九】曰入曰复归曰归曰复入例
　　释例曰凡去其国者通谓君臣及公子母弟也国逆而立之本无位则称入本有位则称复归齐小白入于齐无位也卫侯郑复归于卫复其位也诸侯纳之有位无位皆曰归卫孙林父蔡季是也身为戎首则曰复入晋栾盈是也此所以明外内之援辨逆顺之辞故经正鱼石卫衎以表旧制传称凡例总而明之也卫人逆公子晋于邢宜称入善其得众公子友忠于社稷国人所思焉故闵公为落姑之盟以复之夫卫公子晋絶位而在邢鲁之季子势弱而出奔咸得民望享国有家是以圣人贵之殊其文也庄六年五国诸侯犯逆王命以纳卫朔大其事故字王人谓之子突朔惧有违众之犯而以国逆告华元实国逆欲挟晋以自助故以外纳赴春秋从而书之以示二子之情也韩魏有耦国之强陈蔡有复国之端故晋赵鞅楚公子比皆称归从诸侯纳之例言非晋楚之所能制也侯獳爱君以请故曹伯有国逆之辞许始复国故许叔有国逆之文此皆时史因周典以起时事之情也传例称诸侯纳之曰归今检经诸称纳者皆有兴师见纳之事不须例而自明故但言纳而不复言归也卫侯郑曹伯负刍皆见执在周晋鲁请而复之郑书归于卫负刍称归自京师所发事同而文异者例意本在于归不以他文为义也贾氏又以为诸归国称所自之国所自之国有力也案楚公子比去晋而不返是无援于外而经书自晋陈侯呉蔡侯庐皆平王所封可谓有力而不言自楚此皆明证
　　【四十】塞夷庚谓断呉晋要道
　　夷平也诗序云由庚万物得由其道是以庚为道也此云以塞夷庚下云而惧呉晋知谓塞呉晋往来之要道也呉晋往来路由彭城楚取彭城以封鱼石欲以断絶呉晋往来
　　【四十一】鲁君薨葬顺制者惟成公
　　自此以前庄宣薨于路寝桓庄僖文宣皆书葬矣今于此公薨之下言道也于葬之下言书顺也独发传者隐桓闵皆为人所杀僖公薨于小寝文公薨于台下皆其薨不得道也庄宣虽薨于路寝庄则子般见杀宣则归父出奔家国不安非是得道顺礼得道顺礼惟成公耳故传于此发之释例曰鲁君薨葬多不顺制惟成公薨于路寝五月而葬国家安静世适承嗣故传见庄之缓举成书顺以包之是也














　　春秋左传要义卷二十九
　　钦定四库全书
　　春秋左传要义卷三十
　　宋　魏了翁　撰
　　襄公元年至四年上
　　【一】王崩而传释朝聘为礼以崩赴未至
　　注辛酉九月十五日正义曰显言此日者欲明下冬聘是十月之初为王崩日近赴人未至故也礼记曾子问曰诸侯相见揖让入门不得终礼废者几孔子曰六天子崩太庙火日食后夫人之丧雨霑服失容则废是王崩当废礼也今传释此朝聘皆云礼也知此冬者是十月之初崩赴未至由其俱未闻丧故得以吉行礼而传善之
　　【二】彭城非宋地书围宋彭城
　　公羊传曰宋华元曷为与诸侯围宋彭城为宋诛也其为宋诛柰何鱼石走之楚楚为之伐宋取彭城以封鱼石成十八年传曰楚伐彭城纳鱼石焉以三百乘戍之而还西鉏吾曰崇诸侯之奸而披其地不言取为楚邑而云披地长奸是左氏之意亦为楚以彭城封鱼石为国夫子追繋于宋乃有二意于是为宋讨鱼石宜繋于宋且又不成此为叛人使得取君之邑
　　【三】谓之宋志郑志取二国本志
　　虽实非宋地而繋之于宋成宋人之志也夫子修春秋而传于此二条特言谓之宋志谓之郑志者夫子所修春秋或褒或贬皆是夫子之志非取国人之志此宋志郑志者以其虽是夫子所修还取二国本志故也案下十年戌郑虎牢传云非郑地也言将归焉杜云繋之于郑以见晋志即此类也于此二事传例已明故彼不云谓之晋志也
　　【四】郑不车战故云徒兵
　　步行谓之徒行故步兵谓之徒兵也隐四年传云败郑徒兵注云时郑不车战则此亦然也
　　【五】虎牢属晋不繋晋十年乃繋郑
　　虎牢是郑旧邑此时属晋而不系晋者庄三十二年注云大都以名通者则不繋国此以名通故不繋晋也十年戍郑虎牢系于郑者传曰非郑地也言将归焉彼为将归郑而繋之郑也或当虎牢虽已属晋晋人新得不为已有故不繋晋也
　　【六】牛云匹犹风云润酒云食马云造
　　司马法丘出马一匹牛三头则牛当称头而亦云匹者因马而名牛曰匹幷言之耳经传之文此类多矣易繋辞云润之以风雨论语云沽酒市脯不食玉藻云大夫不得造车马皆从一而省文也
　　【七】榇棺水兕革棺杝梓之制
　　四年注云榇亲身棺也以亲近其身故以榇为名焉礼记檀弓曰天子之棺四重水兕革官一杝棺一梓棺二郑云杝椵也所谓椑棺也梓棺二所谓属与大棺也记文从内向外水兕革棺最近尸也次椑以椵为之次属与大棺乃以梓为之
　　【八】颂琴犹言雅琴
　　颂琴者诗为乐章琴瑟必以歌诗诗有雅颂故以颂为琴名犹如言雅琴也榇琴同文知皆欲以送终
　　【九】齐遣宗妇越疆送鲁葬非礼
　　庄二十四年大夫宗妇觌用币者宗妇是同姓大夫之妇知此宗妇亦是檀弓云妇人不越疆而吊人是越疆送葬非礼也世族谱不知莱国之姓齐侯召莱子者不为其姓姜也以其比邻小国意陵蔑之故召之欲使从送诸姜宗妇来向鲁耳莱子以其轻侮故不肯防
　　【十】楚君以郑故亲集矢于其目
　　説文云鸟之短尾者总名为佳佳在木上为集集是鸟止之名矢有羽似鸟故亦称集也楚君被射目者非是为异人也任此患者为寡人
　　【十一】郑子罕当国谓以君薨摄君事
　　礼君薨听于冢宰不须摄行君事此令子罕当国者郑国间于晋楚国家多难丧代之际或致倾危葢成公顾命使之当国非常法也子驷为政已是正卿知当国者为摄君事矣沈氏云鲁襄四嵗国家无虞今僖公年虽长大为偪于晋楚故令子罕当国也
　　【十二】未葬未免丧故云官命未改
　　先君既葬嗣君正位乃得建官命臣十六年晋侯改服修官是其事也先君未葬皆因旧事不得建官命臣故云官命未改庶事悉皆未改不可即违先君言此者不用从晋之意故也
　　【十三】诸侯盟王人若王使之盟则无讥
　　诸侯不得盟天子之臣天子之臣不得与诸侯聚盟盟则加以贬责僖二十九年翟泉之盟贬王子虎称人是其事也僖八年洮之盟王人在列传曰谋王室也诸侯共谋王室不讥王人在盟是由襄王新立命遣与盟故耳此盟单子在列于经亦无讥文灵王以往年新立明是王新即位使王官之伯出与诸侯结盟以安王室故无所讥与洮之盟同也释例曰未有臣而盟君臣而盟君是子可盟父故春秋王世子以下防诸侯者皆同防而不同盟洮之盟王室有子带之难襄王惧不得立告难于齐遣王人与诸侯盟故传释之曰谋王室以明王勑其来盟非诸侯所敢与也践土之盟王子虎临诸侯而不与同防故经但列诸侯而传具载其实此实圣贤之垂意以为将来之永法也一年之间诸侯辑睦翼戴天子而翟泉之盟子虎在列君子以为非天子之命亏上下常节故不存鲁侯而人子虎以示笃戒也今鸡泽之防单子与盟亦王所命也杜言王使盟者传无其文正以经无贬责知是命使盟也
　　【十四】呉为组甲被练以伐呉
　　贾逵云组甲以组缀甲车士服之被练帛也以帛缀甲步卒服之凡甲所以为固者以盈窍也帛盈窍而任力者半卑者所服组盈窍而尽任力尊者所服马融云组甲以组为甲里公族所服被练以练为甲里卑者所服然则练以缀甲何以谓之被也又组是绦绳不可以为衣服安得以为甲里杜言组甲漆甲成组文今时漆甲有为文者被练文不言甲必非甲名被是被覆衣着之名故以为练袍被于身上虽并无明证而杜要惬人情
　　【十五】举其偏谓军师属己者
　　偏者半厢之名故传多云东偏西偏军师属已分之别行谓之偏师传云彘子以偏师陷是偏为厢属之名也祁奚为中军尉羊舌职佐之职属祁奚复举其子是举其偏属也
　　【十六】戮有徇非徒杀之抶以徇亦称戮
　　魏绛戮其仆正义曰以车乱行是御者之罪故戮其仆也周礼司冦之属有掌戮之官郑云戮犹辱也既斩杀又辱之其职云掌斩杀贼谍而膊之凡杀其亲者焚之杀王之亲者辜之杀人者踣诸市肆之三日郑云膊谓去衣磔之焚烧也辜谓磔之踣僵尸也肆犹申也陈也彼膊焚辜肆皆谓陈以示人然则此言戮者非徒杀之而已乃杀之以徇诸军昭四年楚戮庆封负之斧以徇于诸侯先徇乃杀之也成二年韩献子既斩人郤子使速以徇是杀之而后徇也此戮即彼徇之谓也文十年楚申舟抶宋公之仆以徇或曰国君不可戮也彼抶以徇亦称为戮下云至于用当是杀之乃以徇也
　　【十七】魏绛犫之子世家为犫孙
　　世族谱魏颗魏绛俱是魏犫之子颗长生颉则绛是颉之叔父颗别为令狐氏绛为魏氏葢颗长而庶绛防而适故也魏世家武子生悼子悼子生绛则绛是犫孙计其年世孙应是也先儒悉皆不然未知何故
　　【十八】杜言妾母得为夫人成风定姒无讥
