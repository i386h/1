<!-- { "loadSidebar": true } -->
　　【十九】陈始封及楚灭陈始末
　　又娶于陈正义曰陈国侯爵谱云妫姓虞舜之后当周之兴有虞遏父者为周陶正武王頼其利器用与其先圣之后以元女大姬妃遏父之子满封于陈赐姓曰妫号胡公桓公二十三年鲁隐公之元年也湣公二十一年获麟之岁也二十四年楚灭陈此当桓公时二妫葢桓公姊妹也
　　【二十】服以骄奢淫泆从邪起刘谓所以自邢
　　骄谓恃已陵物奢谓夸矜僣上淫谓嗜欲过度泆谓放恣无艺此四者之来从邪而起故服防云言此四者过从邪起是也刘云此四者所以自邪己身言为之不已将至于邪邪谓恶逆之事刘又难服云邪是何事能起四过若从邪起何须云四者之来宠禄过也
　　【二十一】引传事以释六逆
　　楚公子申多受小国之赂以偪子重子辛是贱人而妨贵人也邾捷菑以弟而欲夺兄位是年少而陵年长也齐东郭偃棠无咎专崔氏之政而侮崔成崔疆是疎逺而间亲戚也晋胥童夷羊五得君宠而去三郤是新臣而间旧臣也息伐郑曹奸宋是小国而加大国也陈灵蔡景奸秽无度是邪淫而破正义也
　　【二十二】东楼公封杞至楚灭杞始末
　　四年莒人至牟娄正义曰谱云杞姒姓夏禹之苖裔武王克殷求禹之后得东楼公而封之于杞今陈留雍丘县是也九世及成公迁縁陵文公居淳于成公始见春秋湣公六年获麟之岁也湣公弟哀公三年春秋之传终矣哀公十年卒自哀公以下二世十三年而楚灭杞
　　【二十三】公子晋法当书入变文书立
　　成十八年传例曰凡去其国国逆而立之曰入此公子晋去卫居邢卫人迎而立之于法正当书入宜与齐小白同文传言书曰卫人立晋众也是仲尼善其得众故改常例变文以示义也
　　【二十四】杞迁淳于缘陵始末
　　襄二十九年晋帅诸侯城杞昭元年祁午数赵文子之功云城淳于是知淳于即杞国之都也僖十四年诸侯城缘陵而迁杞不知从何而迁故云淳于公亡国杞似并之而迁居其地僖十四年又从淳于而迁于縁陵襄二十九年又从缘陵而迁于淳于以无明文疑不敢质故言推寻事迹似当然也虽然淳于为杞所并定似不虚而迁都淳于未有事迹自雍丘而迁缘陵亦可知矣而杜必言迁都淳于又从淳于迁缘陵者以桓六年淳于公亡国襄二十九年又杞都淳于始末是杞之所有又杞之所都故疑未都缘陵之前亦都淳于也
　　【二十五】春秋书氏族例多不合则云未赐族
　　释例曰寻案春秋诸氏族之称甚多参差而先儒皆以为例欲托之于外赴则患有人身自来者例不可合因以辟陋未赐族为说弑君不书族者四事州吁无知不称公子公孙贾氏以为弑君取国故以国言之案公子商人亦弑君取国而独称公子宋督贾氏以为督有无君之心故去氏案传自以先书弑君见义不在于氏也宋万贾氏以为未赐族案传称南宫长万则为已氏南宫不得为未赐族也执杀大夫不书族者二事楚杀得臣与宜申贾氏皆以为陋案楚杀大夫公子侧大夫成熊之等六七人皆称氏族无为独于此二人陋也欲以为通例则有若此之错欲以为无义例则传曰嘉之故不名书曰仲孙嘉之书曰崔氏非其罪翚溺帅师皆曰疾之称族尊君命舍族尊夫人尊晋罪已之文炳然着明以此推之知亦非仲尼所遗也斯葢非史防旧法故无凡例当时诸国以意而赴其或自来聘使者辞有详畧仲尼修春秋因采以示义义之所起则刋而定之不者即因而示之不皆刋正也故蔡人嘉赴而经从称季传曰蔡人嘉之书崔氏传亦曰且告以族明皆从其本也书司马华孙来盟亦无他比知非大例也然则总而推之春秋之义诸侯之卿当以名氏备书于经其加贬损则直称人若有褒异则或称官或称氏若内卿有贬则特称名文不宜言鲁人故异于外也若无褒无贬传所不发者则皆就旧文或未赐族或时有详略也【二十六】庄以上弑君不书氏闵以下书氏
　　推寻经文自庄公以上诸弑君者皆不书氏闵公以下皆书氏亦足明时史之异同非仲尼所皆刋也是杜解州吁不称公子之意杜知然者正以经之所书无常比例
　　【二十七】弑君者列于防则不复讨
　　春秋之世王政不行赏罚之柄不在天子弑君取国为罪虽大若已列于诸侯防者则不复讨也其有臣子杀之即与弑君无异未必礼法当然要其时俗如此宣公杀恶取国纳贿于齐以请防传曰防于平州以定公位杜云簒立者诸侯既与之防则不得复讨臣子杀之与弑君同故公与齐防而位定是其义也释例又云诸侯簒立虽以防诸侯为正此列国之制也至于国内防名委质即君臣之分已定故诸杀不成君者亦与成君同义然杜前注云簒立者诸侯既与之防臣子杀之与弑君同则若未防诸侯臣子杀之不与弑君同似与释例违者释例所云诸弑不成君亦与成君同义者即庄九年齐人杀无知及此年卫人杀州吁以其未防诸侯故不书爵犹不从两下相杀之例故云亦与成君同义若既防诸侯则臣弑称爵则文十八年齐人弑其君商人是也曹伯负刍杀其太子而自立成十五年诸侯同盟于戚曹伯既列于防然后晋人执之十六年传称曹人请于晋曰若有罪则君列诸防矣是列防即成君矣此州吁未列于防故不称君

　　春秋左传要义卷三
　　钦定四库全书
　　春秋左传要义卷四
　　宋　魏了翁　撰
　　隐公四年至五年
　　【一】蔡姬姓始封及楚灭
　　蔡国侯爵谱云蔡姬姓文王子叔度之后也武王封之于汝南上蔡为蔡侯作乱见诛其子蔡仲成王复封之于蔡至平侯徙新蔡昭侯徙九江下蔡宣侯二十八年鲁隐公之元年也昭侯子成侯十年获麟之岁也成侯子声侯四年春秋之传终矣声侯十四年卒至声侯以下二世二十八年而楚灭蔡地理志云汝南上蔡县故蔡国周武王弟叔度所封
　　【二】庙成迁入木主故始用六佾
　　九月至六羽正义曰三年之内木主特祀于寝宫庙初成木主迁入其中设祭以安神也祭则有乐故初献六羽初始也往前用八今乃用六也献者奏也奏进声乐以娯神也六羽谓六行之人秉羽舞也注成仲至名宫正义曰考成释诂文也言初献六羽者谓初始而献非在后恒用知者案宣十五年初税亩杜云遂以为常故云初云成仲子宫安其主而祭之以其与献羽连文知考谓祭以成之非谓始筑宫成也又解立宫之意惠公以仲子手有夫人之文因即娶之虽不以为夫人有欲以为夫人之意礼诸侯不再娶于法无二适孟子入惠公之庙仲子无享祭之所葢隐公成父之志为别立宫仲子以二年十二月薨四年十二月已再期矣丧毕即应入庙至此始成宫者仲子立庙本非正法丧服既终将为吉祭主无祭处始议立之故晚成也传云始用六佾不书佾而书羽者以公问羽数故书羽也妇人法不当谥仲子无谥故因姓以名宫也
　　【三】仲子依羣公例称宫宫庙亦互称
　　不称庙而言宫者于经例周公称太庙羣公称宫故仲子依例称宫也若然案文十三年太室屋坏太庙称室者谓太庙之室屋坏耳若传文则太庙或称宫即太宫之椽是也羣公或称庙即同宗于祖庙同族于祢庙是也
　　【四】非讲大事备器用为不轨不物
　　臧僖至败也正义曰人君一国之主在民之上当直已而行之以法敺民而纳之于善故云人君将纳民于轨物者也言当为轨为物纳民于其中也既言民归轨物更解轨物之名故讲习大事以凖度轨法度量谓之为轨凖度轨量即谓习战治兵祭祀之属是也取鸟兽之材以章明物色采饰谓之为物章明物采即取材以饰军国之器是也刘云捕鱼猎兽其事相类此谏大意言人君可观猎兽不可观捕鱼凡物者广言诸物鸟兽鱼鳖之类也材谓所有皮革毛羽之类也器谓车马兵甲军国所用之物也凡此诸物捕之不足以讲习兵事其材不足以充备器用如此者则人君不亲举焉其意言猎之坐作进退可以教战陈兽之齿牙皮革足以充器用人君可以观之捕鱼不足以教战陈鳞甲不足以为器用人君不宜观之
　　【五】公子彄而云臧僖伯传追书氏
　　僖伯名彄字子臧世本云孝公之子即此冬书公子彄卒是也谥法小心畏忌曰僖是僖为谥也诸侯之子称公子公子之子称公孙公孙之子不得祖诸侯乃以王父之字为氏计僖伯之孙始得以臧为氏今于僖伯之上已加臧者葢以僖伯是臧氏之祖传家追言之也
　　【六】左氏搜苗狝狩之名与谷异
　　周礼大司马职中春教振旅遂以搜田中夏教茇舍遂以苗田中秋教治兵遂以狝田中冬教大阅遂以狩田其名亦与此同郑解苗田与此小异言择取不孕任者若治苗去不秀实者孙炎亦然桓四年公羊传曰春曰苗秋曰搜冬曰狩三名既与礼异又复夏时不田谷梁传曰四时之田皆为宗庙之事也春曰田夏曰苗秋曰搜冬曰狩皆与礼异者良由防言既絶曲辨妄生丘明亲受圣师故独与礼合汉代古学不行明帝集诸学士作白虎通义因谷梁之文为之主説虽名通义义不通也故先儒皆依周礼左传尔雅之文而为之説
　　【七】治兵振旅二文其礼皆同
　　释诂文治兵振旅坐作进退其礼皆同所异者惟长防先后耳释天云出为治兵尚威武也入为振旅反尊卑也孙炎曰出则防贱在前贵勇力也入则尊老在前复常法也庄八年谷梁传曰出曰治兵习战也入曰振旅习战也公羊传曰出曰治兵入曰振旅其礼一也皆习战也是其礼同也何休公羊为出曰祠兵休云杀牲飨士卒郑诗笺引公羊亦作治兵是其所见本异也此治兵振旅亦四时教之但于三年大习详其文耳周礼春教振旅秋教治兵者四时教民各以其宜春即止兵収众专心于农秋即缮甲厉兵将威不轨故异其文耳桓二年传例曰凡公行告于宗庙反行饮至彼饮至在庙知此言饮至亦饮于庙
　　【八】数军实谓车徒器械及所获
　　军之资实惟有车徒器械猎则有所获诗序车攻美宣王修车马备器械因田猎而选车徒故知数军实者数车徒器械及所获也説文云械器之总名虞喜云器械谓铠甲兠鍪也宣十二年传言楚国无日不讨军实而申儆之襄二十四年传曰齐社搜军实使客观之二注并云军器不言车徒及所获者彼无猎事
　　【九】取猥杂之物非诸侯所亲
　　若夫至及也正义曰山林之实谓材木樵薪之类川泽之实谓蓤芡鱼蟹之属此皆器用之所资须贱人所守掌非人君所宜亲及之也此虽意谏观鱼广言小事故注云取此杂猥之物以资器傋非诸侯所亲也杂猥谓诸杂猥碎也资谓器之资财待此以备器之所用及所盛皆是也谷梁传曰礼尊不亲小事卑不尸大功鱼卑者之事也公观之非正与此同也若然月令季冬命渔师始渔天子亲往尝鱼先荐寝庙彼礼天子亲往此讥公者彼以时鱼絜美取之以荐宗庙特重其事天子亲行意在敬事鬼神非欲以为戱乐隐公观鱼志在游戱故讥之也
　　【十】晋始封至韩赵魏分晋
　　晋国侯爵谱云姬姓武王子唐叔虞之后也成王灭唐而封之今太原晋阳县是也燮父改之曰晋燮父之孙成侯徙都曲沃今河东闻喜县是也穆侯徙都绛鄂侯二年鲁隐公之元年也定公三十一年获麟之岁也出公八年而春秋之传终矣出公十七年卒自出公以下五世八十二年而韩赵魏灭晋
　　【十一】将万问羽万是舞之大名不同羽
