<!-- { "loadSidebar": true } -->
　　楚侵及杨桥孟孙请往赂之以执斵执鍼织絍皆百人公衡为质注执斵匠人执鍼女工织絍织缯布者
　　【三十九】引大誓意不引本文
　　君子曰大誓所谓商兆民离周十人同者众也正义曰言大誓所谓者引其意非本文也

　　春秋左传要义卷二十六
　　钦定四库全书
　　春秋左传要义卷二十七
　　宋　魏了翁　撰
　　成公三年至十年
　　【一】宋衞未葬称爵接邻非礼
　　僖九年传曰宋公卒未葬而襄公防诸侯故曰子文八年八月天王崩九年春毛伯来求金传曰不书王命未葬也彼王既逾年矣犹不得称王命臣知诸侯虽则逾年但是未葬不得称爵以接邻国正以王不命臣眀知其非礼也
　　【二】新宫火三日哭异于余庙
　　公羊传曰新宫者何宣公之宫也宣宫则曷为谓之新宫不忍言也其言三日哭何庙灾三日哭礼也谷梁传曰新宫者祢宫也三日哭哀也其哀礼也迫近不敢称谥恭也二传皆以新宫为宣宫三日哭为得礼故杜依用之宣公以其十八年冬十月薨至二年十月而大祥祥而禘祭神主新始入庙故谓之新宫礼檀弓记曰有焚其先人之室则三日哭故曰新宫火亦三日哭哀三年宫僖宫灾不言哭而此言三日哭者释例曰新宫者宣公之庙父庙也谅闇始阕而遇天灾故感而哭之以致哀异于余庙也
　　【三】经阙廧咎如溃四字
　　传言上失民也释经溃文若经无溃文则传无所解故疑经阙此四字
　　【四】晋卿虽六自三以后皆下卿
　　于时郤克将中军荀首佐之荀庚将上军是其位在三也晋立三军将佐有六第三犹为下卿则其余皆下卿也盖以诸侯之礼唯合三卿三是其正故定以三人为上中下余皆从下卿也卿有上下往年赐晋三师皆以三命之服者侯伯之卿礼皆三命上卿下卿命不异也
　　【五】大国侵小故衞在晋不为次国
　　古制公为大国侯伯为次国子男为小国以土地之大小命数为等差也春秋之世强陵弱大吞小爵虽不能自改地则以力升降诸侯聚防强者为雄史书时事大小为序此事不可改易仲尼即而用之宋公在齐侯之下许男在曹伯之上不复计爵之尊卑故衞虽侯爵犹为小国以地狭小故也襄二十五年传子产语晋曰今大国多数圻矣圻方千里是晋有方千里者三四也昭五年十三年传皆言晋有革车四千乘计衞比于晋不过当五六分之一耳故不得为次国其为次国者当齐秦乎
　　【六】齐朝晋授玉马迁误谓授王
　　玉谓所执之圭也凡诸侯相朝升堂授玉于两楹之间于此时郤克趋进故记之也史记齐世家曰顷公十一年晋初置六军顷公朝晋欲尊王晋景公景公不敢当晋世家云景公十二年齐顷公如晋欲上尊景公为王景公让不敢然此时天子虽微诸侯并盛晋文不敢请隧楚庄不敢问鼎又齐弱于晋所较不多岂为一战而胜便即以王相许准时度势理必不然窃原马迁之意所以有此说者当读此传将授玉以为将授王遂饰成为此谬辞耳
　　【七】韩厥服改言戎朝异服
　　周礼司服凡兵事韦弁服礼玉藻记云诸侯皮弁以听朔朝服以日视朝聘礼宾皮弁聘公皮弁迎宾迎聘客尚以皮弁迎朝宾必皮弁矣在朝君臣同服公当皮弁则韩厥于时亦皮弁也郑云韦弁以韎韦为弁又以为衣裳春秋传曰晋郤至衣韎韦之跗注是也皮弁之服十五升白布衣素积以为裳是戎朝异服也
　　【八】郓有东西此欲备晋在西郓
　　四年冬城郓正义曰释例土地名鲁有二郓文十二年城诸及郓杜云此东郓莒鲁所争者城阳姑幕县南有员亭或曰郓即员也成十六年传晋人执季文子公待于郓杜云此西郓昭公所出居者东郡廪丘县东有郓城然则此为公欲叛晋故城郓以为备当西郓也
　　【九】水旁为泛水旁巳为汜
　　杜注荥阳中牟县有东泛襄城县有南泛知此汜祭非彼二泛而以成臯县东有汜水者以传为晋伐郑取汜祭既为晋人所取当是郑之西北界即今之汜水也字书水旁为泛水旁巳为汜字相乱也汉书音义亦为汜今汜水上源谓汜谷
　　【十】杞叔姬己出而称杞
　　五年杞叔姬来归正义曰杞既出之犹称杞者杂记曰诸侯出夫人夫人比至于其国以夫人之礼行至以夫人入郑云行道以夫人之礼者弃妻致命其家乃义絶不用此为始
　　【十一】山崩降服乘缦当乘墨车
　　郑云夏篆五采画毂约也夏缦亦五采画无瑑耳墨车不画也孤之车尚有瑑约眀诸侯之车必有瑑约诗所谓约軧错衡是其事也乗缦车无文盖乘大夫墨车也觐礼侯氏乗墨车乃朝郑云墨车大夫制也乘之者入天子之国车服不可尽同也彼为适王尚乗墨车明此山崩降服亦乘墨也
　　【十二】降服出次谓次于郊
　　僖三十三年传秦伯以师败于殽素服郊次此言出次降服明亦次于郊也文四年传楚人灭江秦伯为之降服出次注云辟正寝与此文互相见也
　　【十三】立武宫谓立武军复武公庙
　　杜以传称季文子以鞌之功立武宫鞌在二年今始立武宫故云鲁人自鞌之功至今无患追思鞌战以为已功故筑武军又作先君武公之庙以告战胜之事欲以章示后世眀己之功也其意言筑为武军又作武公之庙公羊传曰武宫者何武公之宫也是立宫为武公庙也武公是成公九世之祖其庙毁已久矣今复立之以为不毁之庙礼眀堂位曰鲁公之庙文世室也武公之庙武世室也世室言其世世不毁刘以为直立武公之宫不筑武军今知不然者以下传云听于人以救其难不可以立武立武由己非由人也是丘眀讥鲁立武以章武功明非徒筑宫而已又宣十二年潘党请筑武军楚子云武有七徳我无一焉武非吾功遂不敢筑武军以明武功此则丘明讥鲁章武功明亦筑武军也若其唯筑武宫传应云不可以立武宫不得单称武也
　　【十四】授玉东楹之东讥郑伯行速
　　聘礼云公受玉于中堂与东楹之间郑云中堂南北之中也入堂之深尊宾事也东楹之间亦以君行一臣行二也聘礼大夫奉命来聘君臣不敌故授玉于东楹之间国君来朝尊卑礼敌且传言东楹之东以讥郑伯行速眀礼当授玉于两楹之间
　　【十五】立武宫与炀宫异非祷
　　服防云鞌之战祷武公以求胜故立其宫案定元年传昭公出故季平子祷于炀公立炀宫此若为祷而立何以不言祷也
　　【十六】惟河东盐池名盬
　　说文云盬河东盐池袤五十一里广七里周总百一十六里字从盐省古声然则盬是盐之名盬虽是盐唯此池之盐独名为盬余盐不名盬也
　　【十七】天子诸侯内外朝路寝
　　礼玉藻云君日出而视朝退适路寝听政知寝庭是路寝之庭也沈氏云大仆职云王视燕朝则正位掌摈相郑注云燕朝朝于路寝之庭韩献子既为仆大夫故知寝庭路寝之庭也其路门之外朝则司士掌焉故司士掌治朝之仪治朝则路门之外每日治朝事之朝也其库门之外朝则朝士掌焉故朝士云掌外朝之法此是询众庶问罪人之处也凡人君内朝二外朝一内朝二者路门内外之朝也外朝一者库门外之朝也若诸侯三门臯应路外朝则在应门外鲁之三门库雉路则外朝在雉门外
　　【十八】国饶则民骄佚近寳公室乃贫
　　鲁语敬姜云昔者圣王之处民也择瘠土而居之劳其民而用之故长王天下夫民劳则思思则善心生逸则淫淫则善忘善则恶心生沃土之民不材逸也瘠土之民莫不向义劳也敬姜此语自是激发之辞未必圣王尽然要亦有此理也太史公书称武王克殷患殷民富侈太史公曰奢昏厚葬以破其产为其富而骄佚故设法以贫之也管子曰仓廪实而知礼节衣食足而知荣辱让生于有余争生于不足论语称孔子适衞欲先富厚教为其贫而无耻欲营生以富之也此皆观民设教故其礼不同若迁都近盬则民皆商贩则富者弥富骄侈而难治贫者益贫饥寒而犯法且贫者资富而致贫富者削贫而为富恶民之富乃是愍民之贫欲使贫富均而劳逸等也
　　【十九】鼷防如今防狼
　　释兽云鼷防李廵曰鼱鼩防一名鼷防孙炎曰有螫毒者盖如今防狼
　　【二十】巫臣以两之一卒适呉舎偏两之一
　　以两之一谓将二十五人也又言卒谓更将百人也言之者婉句耳凡将一百二十五人适呉也舍偏谓舍一偏之车九乘也两之一焉又舎二十五人也凡舎九乘车二十五人与呉矣发首言两之一者为舍此两之一故先言之又言卒者见巫臣所将非唯有一两也司马法车九乘为小偏十五乘为大偏传言偏不言大当是留九乘车矣唯言留一偏不见元将车数不知去时几乘车去也丘眀为传辞皆易解此独蹇澁或误本文苏氏云舍九乘车以六乘车还则以去时十五乘车传不言者以舍既称偏眀去时有车可知从省文也沈氏云聘使未有将兵车者今此特将兵车为方欲教呉战陈故与常不同
　　【二十一】昏有六礼宋惟见纳币逆女
　　传于华元来聘之下云聘共姬也则华元新始告鲁欲图为昏昏礼发首云昏礼下达乃云纳采郑云达通也将欲与彼合昏姻必先使媒氏下通其言女氏许之乃后使人纳其采择之礼此华元来聘则彼昏礼所谓下达者也士礼使媒诸侯不可求媒于他国自使臣行则亦媒之义昏有六礼下达后初有纳采择之礼既行纳采其日即行问名问女之名将归卜其吉凶也妇既卜得吉又使使者往告谓之纳吉纳吉则昏礼定矣复遣纳征征成也纳币以成昏礼士礼纳征有纁束帛俪皮其诸侯谓之纳币以其币多故指币言之纳币以后又有请期亲迎是之谓六礼也计华元来聘之后当有纳采纳吉二使二使之后乃次纳币令唯书纳币者纳采纳吉其使非卿故不书也释例曰诸侯昏礼亡以士昏礼准之不得唯止于纳币逆女纳币逆女二事皆必使卿行卿行则书之他礼非卿则不书也宋公使华元来聘聘不应使卿故传但言聘共姬也使公孙寿来纳币纳币应使卿故传明言得礼也鲁君之昏唯存纳币逆女此其义也是言聘女不应使卿今华元以卿将命故特书之也
　　【二十二】即位八年赐命虽缓而不宜讥
　　天子赐诸侯之命书传亦无正礼唯文元年天王使毛伯来锡公命僖十一年传王赐晋惠公命周语王赐晋文公命皆是即位而赐之又赐之以圭拟朝而合瑞诸侯即位礼必朝王眀当即位即赐之命今八年乃来是缓也隠元年宰咺来赗为其缓书名以讥之此亦缓也而不讥之者彼赠死不及尸吊生不及哀子氏未薨而豫凶事所失者大故特讥之春秋之时赐命礼废唯文公即位而赐成公八年乃赐桓公死后追赐其余皆不得赐苟以得之为荣故不复讥其缓也且赐之以圭者为朝而合瑞鲁尚不朝天子不宜讥天子赐缓也
　　【二十三】经称王称天王天子
　　天子之见经者三十有二称天王者二十五称王者六称天子者一即此事是也三称并行传无异说故知天子天王王者之通称也其不同者史异辞耳公羊传曰其称天子何元年春王正月正也其余皆通矣杜用彼説
　　【二十四】诸侯一聘九女
