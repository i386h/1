<!-- { "loadSidebar": true } -->
　　文之昭者自后稷以后一昭一穆文王于次为穆故文子为昭武子为穆昭二十八年传称武王兄弟之国十五人此十六彼十五者人异故说异耳非武王时十五而周公加一也此十六国所在之地蔡郕鲁卫郜曹滕七国当时皆在已经解讫霍在闵元年原在隠十一年郇在此年春亦已解讫其毛耼阙故唯解管雍毕酆也武穆四国晋时见在故唯解应韩邘也周公之邢国见在隠七年解讫凡祭阙故唯解蒋茅胙也
　　【三十九】召穆公合宗族作周公常棣乐歌
　　常棣之诗周公所作故周语说此事云周文公之诗曰即明是周公作也召穆公厉王时人于时周徳既衰兄弟道阙召穆公思周徳之不善致使兄弟之恩阙收合宗族于成周为设燕防而作此周公乐歌之诗曰常棣之木华鄂鄂然外发之时岂不韡韡而光明乎以众华俱外发实韡韡而光明以喻兄弟众多而相和睦岂不彊盛而有光辉乎言兄弟和睦实彊盛而有光辉兄弟和睦则彊盛如是然则凡今日天下之人欲致此韡韡之盛莫如兄弟之相亲其四章曰兄弟或有自不相善可争讼于墙内若有他人侵之则同心合意外御其他人之侵侮也
　　【四十】常棣是周公作召合族在宣王时
　　召穆公厉王宣王之臣诗江汉序云命召公平淮夷经曰王命召虎是也思周徳之不善故知是厉王之时周徳衰微兄弟道阙也召穆公于东都防宗族盖当宣王之时若当厉王之时天子疎之召公虽则聚防不能使之亲也于防之上作此周公之乐歌欲感切宗族使相亲也刘云杜云常棣诗属小雅明是周公所作也
　　【四十一】棠棣一名棣鄂鄂然不韡韡乎
　　常棣棣释木文也舍人曰常棣一名棣郭璞曰今闗西山中有棣树子似樱桃可啖鄂鄂然华外发者华聚而发于外鄂鄂然而光明也不韡韡乎言其实韡韡也
　　【四十二】南汜东汜各随所近言
　　南汜是襄城县南则郑之西南之境南近于楚西近于周故王处于汜及楚伐郑师于汜皆以为南汜其东汜在中牟县南去郑城既近三十年秦晋围郑秦军汜南故为东汜各随其所近而言也
　　【四十三】释地平天成杜与孔传暗合
　　孔安国云水土治曰平五行序曰成水土既治是地平其化五行既序是天成其施杜虽不见孔传于义亦不相违也
　　【四十四】吊丧不答拜宋吊周丧特拜谢之
　　礼吊丧之法皆主人拜其吊者谢其勤劳吊者不答拜以其为事而来不自同于宾客此皆据吊及主人敌礼以上若其臣下来吊则主人不拜宋是先代之后以敌礼待之故拜其来吊其余诸侯则否
　　【四十五】宋大夫荡妻书宋荡伯姬
　　伯姬鲁女而以宋荡冠之知为宋大夫荡氏妻也妇者对姑之文姑即伯姬故知自为子来逆妇公羊传曰宋荡伯姬者何荡氏之母也其称妇何有姑之辞也谷梁传曰妇人既嫁不逾竟是妇人越竟逆妇非礼也以非礼故书之纪裂繻来逆女此云逆妇者姑自来逆故即称妇也
　　【四十六】杜注洮为鲁地误
　　八年盟于洮杜云曹地三十一年鲁始得曹田此时不得为鲁地注误耳
　　【四十七】卫文公既成公不称爵
　　释例曰文公欲平莒于鲁未终而薨故卫子防父之志鲁人由此亦修文公之好此孝子之至感而人情之所笃故成公虽已免丧至于此盟防降以在丧自名犹武王伐纣称大子发故经随而书子传从而释之曰修文公之好也是说书子善之事
　　【四十八】晋侯请隧欲以王礼
　　隠元年传曰阙地及泉隧而相见是阙地通路曰隧也天子之棺重礼大尤须谨慎去圹逺而阙地通路从逺处而渐邪下之诸侯以下棺轻礼小临圹土而直县下之故隧为王之礼诸侯皆县柩而下故不得用隧晋侯请隧者欲请以王礼也
　　【四十九】齐以盟主自居故讨鲁私盟洮向
　　齐人侵我讨洮向二盟与莒和好我亦无罪而书侵者于时晋文初起诸侯无伯齐侯是桓公之子欲以盟主自居鲁不告齐而私为此盟非有正礼可辞齐侯容得侵伐故从本文
　　【五十】师不可谓之假借故以乞为名
　　公羊传曰乞者何卑辞也曷为内外同辞重师也曷为重师师出不正反战不正胜谷梁亦同其意以为兵凶器战危事用师必有死伤不可必全得归本不可谓之假借故皆以乞为名
　　【五十一】释犒劳以师枯槁劳之
　　犒者以酒食饷馈军师之名也服防云以师枯槁故馈之饮食劳苦谓之劳也鲁语云使展喜以膏沐犒师
　　【五十二】楚千二百年不得为十二世
　　祝融鬻熊皆为楚之逺祖也自祝融至鬻熊司马迁不能纪其世杜言十二世不知出何书故刘规杜云计其间出有一千二百年略而言之则百年为一世计父子为十二世何以得近千二百年乎今删定知不然者以其间或兄弟伯叔相及皆为君故年多而世少或可转写误刘更无别文以意而规杜氏未为得也
　　【五十三】熊挚适子不得立自弃于防
　　传言熊挚有疾是以失楚明是适子有疾不得嗣位楚世家无其事不知熊挚是何君之适何时封防案郑语孔晁注云熊绎孙曰熊挚有疾楚人废之立其弟熊延熊挚自弃于防子孙有功王命为防子亦不知何所据也
　　【五十四】凡师能左右之曰以
　　释例曰凡师能左右之曰以谓求助于诸侯而专制其用征伐进退帅意而行故变防及之文而曰以施于匹敌相用者若伯主之命则上行于下非例所及也吴虽大国顺蔡侯之请自将其众唯蔡侯之命故亦言以吴子也
　　【五十五】齐桓公三夫人六嬖五公子六十七日乃殡
　　齐侯之夫人三王姬徐嬴蔡姬皆无子齐侯好内多内宠内嬖如夫人者六人长卫姬生武孟武孟公子无亏少卫姬生恵公公子元郑姬生孝公公子昭葛嬴生昭公公子潘宻姬生懿公公子商人宋华子生公子雍华氏之女子姓公与管仲属孝公于宋襄公以为大子雍巫有宠于卫共姬因寺人貂以荐羞于公雍巫雍人名巫即易牙亦有宠公许之立武孟易牙既有宠于公为长卫姬请立武孟管仲卒五公子皆求立冬十月乙亥齐桓公卒乙亥十月八日易牙入与寺人貂因内宠以杀羣吏内宠内官之有权宠者而立公子无亏孝公奔宋十二月乙亥赴辛巳夜殡六十七日乃殡正义曰周礼掌食之官有内雍外雍此人为雍官名巫而字易牙也
　　【五十六】楚子赐郑伯金戒无以铸兵
　　齐人杀无亏以说宋郑伯始朝于楚中国无霸故楚子赐之金既而悔之与之盟曰无以铸兵楚金利故故以铸三钟古者以铜为兵传言楚无霸者逺略正义曰考工记云呉越之劎是也
　　【五十七】邾人执鄫子用之言若用畜产
　　巳酉邾人执鄫子用之注称人以执宋以罪及民告也鄫虽失大国防盟之信然宋用之为罚已虐故直书用之言若用畜产也不书社赴不及也不书宋使邾而以邾自用为文南面之君善恶自专不得托之于他命正义曰昭十一年楚执蔡世子友用之与此执鄫子用之皆恶其无道
　　【五十八】西宫公别宫非闵庙
　　谷梁以西宫为闵公之庙礼宗庙在左不得称西宫也公羊传曰西宫者何小寝也小寝则曷为谓之西宫有西宫则有东宫矣此注取公羊为说故云公别宫也
　　【五十九】邾人灭须句而曰蛮夷猾夏
　　邾人灭须句须句子来奔因成风也须句成风家成风为之言于公曰崇明祀保小寡周礼也明祀大皞有济之祀注保安也蛮夷猾夏周祸也注此邾灭须句而曰蛮夷昭二十三年叔孙豹曰邾又夷也然则邾虽曹姓之国迫近诸戎杂用夷礼故极言之猾夏乱诸夏正义曰此注引昭二十三年传当云叔孙婼曰徧检古本皆作豹字
　　【六十】古者礼防赋古诗以见意
　　子犯曰请使衰从公子赋河水河水逸诗义取河水朝宗于海海喻秦公赋六月六月诗小雅道尹吉甫佐宣王征伐喻公子还晋必能匡王国古者礼防因古诗以见意故言赋诗断章也其全称诗篇者多取首章之义他皆放此
　　【六十一】杜谓全称诗篇者多取首章
　　正义曰杜言全引诗篇者多取首章之义刘规过云案春秋赋诗有虽举篇名不取首章之义者故襄二十七年公孙段赋桑扈赵孟曰匪交匪敖乃是卒章又昭元年云令尹赋大明之首章既特言首章明知举篇名者不是首章今删定知不然者以文四年赋湛露云天子当阳又文十三年文子赋四月是皆取首章若取余章者传皆指言其事赋载驰之四章緑衣之卒章是也所以令尹特言大明首章者令尹意特取首章明徳故传指言首章与余别也杜言多取首章言多则非是总皆如此
　　【六十二】下义其罪上赏其奸
　　窃人之财犹谓之盗况贪天之功以为已力乎下义其罪上赏其奸上下相蒙蒙欺也难与处矣正义曰在下者以贪天之功为立君之义是下义其罪也在上者以立君之勲赏盗天之罪是上赏其奸也居下者义其罪是下欺上也居上者赏其奸是上欺下也如此上下相欺蒙难可与并居处矣

　　春秋左传要义巻十六
　　钦定四库全书
　　春秋左传要义卷十七
　　宋　魏了翁　撰
　　僖公二十七年至二十八年
　　【一】书楚人如齐人例书征伐先主兵
　　二十七年注传言至兵故正义曰此年传云楚子及诸侯围宋则是楚子亲自来也十二月公防诸侯盟于宋公为楚子在宋而往防之明与楚子共盟也明年传晋侯执曹伯分曹卫之田以畀宋人其下始云楚子入居于申使子玉去宋由此而言楚子初来围宋必亲至宋国使子玉主兵明年见晋之盛身始去之独留子玉于宋耳杜以诸侯之贬不至称人今言楚人不得为楚子之身也子玉楚之正卿宜书其名今书曰楚人非子玉也故以耻不得志以微者告也若然荘二十八年齐人伐卫杜云齐侯称人者讳取赂而还以贱者告二十二年宋公及楚人战于杜云楚告命不以主帅人数故略称人则以彼二解义亦得通但传有子玉在宋之文故据子玉解之所以通其义也既以防者来告犹序诸侯之上者春秋之例防同以国大小为序征伐则以主兵在前此序诸侯之上由楚主兵故也【二十七年杞用夷礼卷末
　　二】国老卿大夫致仕者
　　国老皆贺正义曰王制云有虞氏养国老于上庠养庶老于下庠然则国老者国之卿大夫士之致仕者也
　　【三】用子玉以靖国靖内而败外
　　子之至国也正义曰二十三年子玉伐陈城顿而还子文使为令尹叔伯曰子若国何对曰吾以靖国也夫有大功而无贵仕其人能靖者与有几子文恐子玉矜功为乱故授令尹冀以靖国家此举其前言以非之
　　【四】三军中为尊二军上为尊
　　谋元帅正义曰元长也谓将帅之长军行则重者居中故晋以中军为尊而上军次之其二军则上军为尊故闵元年晋侯作二军公将上军
　　【五】郤谷五十守学弥笃使为元帅
　　晋语云文公问元帅于赵衰对曰郤谷可年五十矣守学弥惇夫好先王之法者徳义之府也夫徳义生民之本也能敦笃不忘百姓请使郤縠公从之
　　【六】汉魏间因伏生谬混虞夏书
　　注尚书至功也正义曰此古文虞书益稷之篇汉魏诸儒不见古文因伏生之谬从尧典至征凡二十篇总名曰虞夏书以与禹对言故传通谓大禹谟以下皆为夏书也古本作敷纳以言明庶以功敷作赋庶作试师受不同古字改易耳赋税者取受之义故为取也庸功释诂文舜典云敷奏以言明试以功车服以庸文虽畧同此引夏书非舜典也
