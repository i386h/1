<!-- { "loadSidebar": true } -->
　　鼷鼠食郊牛改卜牛
　　夏四月辛巳郊
　　义同定十五年
　　秋齐侯卫侯伐晋
　　齐之谋晋乆矣定九年次于五氏十三年次于垂葭十四年防于牵至是始能一伐晋亦何为哉谋一伐晋而图囘几二十载使景公出而修桓公之业伐楚尊周以盟诸侯于两河之间则非数十百年不能济矣所谓俟河之清者乎彼区区髦而崛彊欲求诸侯吾窃叹其不自量也且一伐晋何益于齐哉彼葢以伯统在晋晋屈则诸侯来归矣且晋世出而宗诸侯岂茍抱虚器以令天下邪必有所以致诸侯之术也今齐不能自修方伯连帅之职乃欲一伐晋以得诸侯呜呼愚哉宋襄欲盟楚以求诸侯而为楚所执齐景欲伐晋以求诸侯而为晋所笑故夫晋受齐兵而不遂报者非晋之怯也哂其谬而无能为不足报也
　　冬仲孙何忌帅师伐邾
　　定公之世抚邾为厚自拔之盟疆寜谧未尝以一兵相遗也邾亦事鲁为勤防公于比蒲朝公于鲁定公之薨讣及其庭倒屣而奔丧其亦腆矣邾鲁之好实出定公之志诸大夫不欲也故公未瞑目而城漆哀公即位席未及温而仲孙何忌伐邾何先君抚之厚而嗣君虐之速哉非公意也诸大夫之意也明年三大夫并出而取其田终哀公之世虐之无所不至邾何负于鲁哉以邾迩于鲁利其土地也
　　二年春王二月季孙斯叔孙州仇仲孙何忌帅师伐邾取漷东田及沂西田
　　癸巳叔孙州仇仲孙何忌及邾子盟于句绎
　　定公之立粗能收揽威权故盟防征伐公皆亲之三家惟得围其私邑堕其私城而已哀公懦庸三家复张三大夫交出以疾于邾兵之自己盟之自己公不得与也呜呼惜哉然三大夫伐之而二大夫盟之何邪葢三家惟季氏为彊前年冬仲孙何忌伐邾而不能获邾不畏仲氏也今三大夫俱出而季孙将上军叔仲佐之以季氏之势临邾邾宜屈矣而又辅之叔仲之兵邾何以御之故尽东其畆以解纷焉田既入鲁而鲁疑邾子告于大国以加师故复安而盟之然以邾之防而季氏之彊其肯屈而与邾同歃乎故句绎之盟惟叔仲与执牛耳而季氏不复涖之也葢势在季氏季氏不往则势不徒行故伐邾取田非季氏不可得信在邾子邾子既屈则信已着故句绎之盟季氏所不必与彊者已亲之以示威屈者已辞之以避辱则信乎季氏之彊而不可制也噫胁势扼小以攘其地要神歃血以盟其君邾固弱矣而诸大夫之横其可忍乎邾于此不能无思于定公也然定公之死非特鲁之不幸亦邾之不幸欤
　　夏四月丙子卫侯元卒
　　滕子来朝
　　义在桓二年
　　晋赵鞅帅师纳卫世子蒯聩于戚
　　卫之乱灵公自乱也父子相授世统之正而灵公黜其子而立其孙卫辄抗其父而顺其祖蒯聩不能于母出奔于宋灵公既不慈于蒯聩则宜暴其罪而废之拔其次而立之国储既定则死且无患矣今蒯聩之出无废之实乃立其子而授之位辄之得位得于王父而父实存焉父今复归辄宜何以处之拒之则违其父纳之则违其祖拒之纳之情实难处处于难者灵公之过也今晋赵鞅纳蒯聩而不得入置于戚而已是辄拒之也拒父违祖均为不孝宜顺理而处之则安矣要之灵公可黜其子而子辄不可以絶其父灵公黜蒯聩蒯聩所不敢违也灵公立辄辄所不必辞也奉祖之命以受之逆父之归而逊之则祖孙父子两安而无嫌矣今辄既得国遂以为已有蒯聩之归拒而弗纳逆天理矣然其所以致辄之抗父者灵公也故君子于其纳也蒯聩不去世子以其所以宜世也不夺蒯聩之为世子则灵公之罪着矣若夫辄也遽立而逆父是不诛而自灭者君子宜以不诛诛之也
　　秋八月甲戌晋赵鞅帅师及郑罕达帅师战于铁郑师败绩
　　传者以为郑罕达送输粟于范氏而赵鞅御之虽于经无归粟之文然荀寅士吉射入于朝歌以叛于是五年亦无归奔之文则荀氏犹在朝歌也郑既叛晋从齐故转粟以饷范氏助范氏以抗晋理或然欤赵鞅固范氏之雠纳蒯聩之师而遇郑罕虎于铁能无怒乎郑逢其怒锋不可当故不免乎败也铁卫地晋郑交兵安得战于卫地哉非转输而相遇不战于此矣然罕达以不义而赒叛逆之党晋鞅私愤而败人于不虞均罪也而责其义则郑人赒叛不胜诛而赵鞅之愤人情所不免者春秋以被伐者为主而伐人者为客铁之战主于鞅郑岂伐鞅哉以鞅主战而加郑以伐人之名其不与郑亦明矣
　　冬十月卫灵公
　　十有一月蔡迁于州来蔡杀其大夫公子驷
　　蔡迁于州来倚呉以避楚也始蔡倚楚以抗中国则不免被齐晋之兵其后倚呉以败楚则又不免惧楚以见灭弱不能自立进退皆制于人何以为国哉州来近呉呉灭州来而墟其地蔡从而居之所谓蹈覆辙者也吾不保其安且固矣既迁而杀公子驷驷必不欲迁者也彊羣臣之不欲杀而迁之盘庚之迁不如是也
　　三年春齐国夏卫石曼姑帅师围戚
　　呜呼卫辄之围戚天性灭矣初而拒之犹曰以王父之命为托也今而围之是许止蔡般之逆矣围而克蒯聩其不为许之买蔡之固者几希君子至是葢不可以专责灵公也辄而不诛弑父与君者接踵于世矣圣人前书纳蒯聩于戚而此书卫石曼姑帅师围戚诛辄也然戚之围出于卫而以齐先之葢卫乆从齐而奉以主兵尔晋为盟主而纳蒯聩齐助子辄以围戚其顺逆葢已判矣然宋彭城系之宋而围戚不系之卫説者以为承上纳卫世子之文则知戚为卫非也彭城属宋鱼石入于彭城岂不知彭城为宋哉圣人于系之国不系之国褒贬深矣彭城系之宋彭城非鱼石所宜有也故夺之而不书鱼石戚固蒯聩之所宜居故与之以正蒯聩之分内戚于卫尔蒯聩之所以得也蒯聩宜得卫而卫人围之是乃所以重辄之恶而诛之欤
　　夏四月甲午地震
　　五月辛卯桓宫僖宫灾
　　自桓至定凡十世自僖至定凡七世有天下者事七世三昭三穆与太祖之庙而七诸侯事五世二昭二穆与太祖之庙而五哀公之世成襄昭定为二昭二穆则桓僖之宫宜祧乆矣宜祧而不祧三家之意也季仲叔皆桓公之子而季友实相僖公叔仲之后皆僖公立之故三家尊于桓而徳于僖宜毁而不毁焉宜毁而不毁而天谴以灾非谴桓僖也谴三家也
　　季孙斯叔孙州仇帅师城啓阳
　　哀公之世鲁城四邑説者皆以为备晋吾窃怪之鲁越齐卫而后至晋齐卫皆睦于鲁晋何从而伐鲁哉春秋二百四十二年晋未尝有伐我之师非爱鲁也无门而伐鲁也鲁何虞而备晋乎且城一邑而帅师以从则必有所畏尔然以为畏晋则非也其地在今之沂州临沂沂近邾元年伐邾取邾田疑邾之伐我故帅师城邑以胁之则啓阳之城备邾也非备晋也
　　宋乐髠帅师伐曹
　　春秋之未彊陵弱大并小伐国用师非复有衅雠而后兴也弱于己者则扼之以规利宋之于曹未尝有一毫之怨然曹介于宋卫之间弱且隘矣不并于宋则并于卫而卫实弱于宋前者卫两伐曹而不能克宋虞其卒并之也故于此亦伐曹其后再伐而围之卒入其国执其君而后已呜呼小国介于大国之间者何以自存哉膝介于齐楚之间而问孟子孟子曰筑斯城也凿斯池也与民守之效死而勿去是则可为也曹伯不能
　　秋七月丙子季孙斯卒
　　季孙斯意如之子也意如之卒定公以礼卒之斯之嗣定公以权授之论者皆咎定公不能讨逐君之贼噫此书生之论不达权者也孔子曰人而不仁疾之已甚乱也昭公不忍一朝之忿而伐之决痈溃疽几不得死鲁不遂亡者幸也定公之立实受国于季氏季氏方秉鲁权乌能一决而去之哉意如之卒而不卒以礼则其子必叛其子叛则叔氏仲氏必合而从之是定复为昭公尔定之所以卒意如任其子斯者非爱季氏也势未可遽絶之矣惟渐能振厉自立以取其权徐而图之可也故定公粗能亲防亲盟亲征伐权稍复归不幸而殂哀公庸弱三家复张今斯之卒哀固不能杀其礼于意如也春秋之卒斯三家复张可知矣
　　蔡人放其大夫公孙猎于呉
　　书人以放放有罪也猎固有罪而放之于呉蔡能保其止于呉乎保呉之为蔡拘猎乎不保也
　　冬十月癸卯秦伯卒
　　叔孙州仇仲孙何忌帅师围邾
　　前年伐其国夺其地盟其君今又围邾邾何慊于鲁哉虐邾甚矣
　　四年春王二月庚戌盗杀蔡侯申
　　宣十七年书蔡侯申卒蔡文公自文至是才五世不宜与五世祖同其名传者误也阍弑呉子书弑而此书杀阍盗均臣呉子蔡侯均君不宜彼书弑而此书杀亦字误矣要之百千嵗后更篆为更为楷不能无误也因其误而为之说则凿矣然蔡侯一国之君而盗得杀之蔡亦有臣子乎春秋书之以责臣子更弑为杀非义也蔡侯申既误则以弑为杀其误可知矣
　　蔡公孙辰出奔呉
　　以弑见诬也
　　秦惠公
　　宋人执小邾子
　　小邾子固防尔防国必不敢犯宋宋执之非罪也书人以执其贬可知
　　夏蔡杀其大夫公孙姓公孙霍
　　蔡侯之死既出于盗则贼不可名必得真盗而正典刑然后不为失贼不得其真而妄指以诬人谁肯任是诛哉前日公孙辰出奔见诬也今姓也霍也亦岂真弑君者哉杀之不得其罪故以国杀为文蔡侯之杀书盗不得真盗可知也不得真盗则杀姓及霍庸知果其罪哉
　　晋人执戎蛮子赤归于楚
　　戎蛮楚之与也楚迫之而奔晋晋不能抚反执之以归其仇呜呼不仁哉虎兕搏豚豚惧而投我我复缚而餧虎匹夫所不忍而况于霸主乎晋之意葢以为庇一戎蛮楚必见伐不若归之以纾祸豚畏虎而投我我且救之则虎必见搏宁执豚而与之虎得豚则恱而去此晋之意也以为匹夫自全之防则可以匹夫之防而为盟主则谬矣于时上有周室执戎蛮而归周室不亦可乎而甘自辱于楚其不仁之罪在所不问其为不智大矣执楚之雠以归之是为楚役也晋之辱甚矣
　　城西郛
　　备邾也
　　六月辛丑亳社灾
　　鲁之僭天子无所不备郊天祀地大雩作雉门设两观其亦极矣虽无亡国之社不害为备天子之制也而又作亳社焉天子立亡国之社所以自戒而鲁安用是社哉説者以成王康周公故锡鲁以天子之礼乐谓礼乐犹曰可也而亳社岂亦成王之所锡邪用是知鲁之僭天子皆其后世子孙矜周公之功而僭之尔史逊既请于周而平王许也其后因其僭而僭焉故天子之制无不备亳社虽不必作而作之其他可知也雉门两观之僭既灾而亳社之僭亦灾则知天之恶僭也甚矣亳社商社也亡国之社不受天阳故屋之
　　秋八月甲寅滕子结卒
　　冬十有二月蔡昭公
　　滕顷公
　　五年春城毗
　　备邾也
　　夏齐侯伐宋
　　宋固尝与齐防定十四年洮之防是也十五年郑罕达帅师伐宋齐侯卫侯次于渠蒢两观望而不救以为与齐无益于己也故外齐齐侯于是伐之齐宋无以大相过也而齐必欲加之宜宋之不与也徒伐何益哉齐姑无望宋之服宋不兴报怨之师幸也
　　晋赵鞅帅师伐卫
　　复立蒯聩而不能故不书纳
　　秋九月癸酉齐侯杵臼卒
