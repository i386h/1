<!-- { "loadSidebar": true } -->
　　凡赏无常轻重眎功周公之制未有无功而赏者也赐命国之重赏安可以加无功锡命者诸侯继统命之为诸侯也赐命者有功而赐命服也礼三公一命衮若有加则赐也大国之君不过九命次国之君不过七命小国之君不过五命有加而赐所以赐命也成公即位八年矣朝晋者再未尝一朝王聘晋聘宋者三未尝一聘周王师败未尝救定王未尝防鲁甸服也二嵗一朝今四不朝矣贬爵削地六师移之未为过也不加之刑而加之赏此何法哉葢简王即位于今三年谅隂初终聴政于天下用姑息之典以维诸侯而已何赏之有天子天王之称也或曰临天下曰天子临诸侯曰天王天下即诸侯诸侯即天下何以见其异任伯雨曰天子主乎恩天王主乎法其言则巧而实穿凿襃贬不在此矣
　　冬十月癸卯杞叔姬卒
　　妇人之义无再行叔姬既絶于杞而以杞目之圣人垂教远矣郯伯姬不书卒而此书卒成公不以为罪而厚其丧也故明年杞伯来逆其丧以归畏鲁也
　　晋侯使士燮来聘叔孙侨如防晋士燮齐人邾人伐郯士燮来聘谋伐郯也郯蕞尔小邦何足以烦二国之谋而重勤四国之师哉非难于郯难于呉也前年呉伐郯郯折而从呉呉人方张晋实惧之郯在齐鲁之鄙伐郯而呉救郯则齐鲁将受其毒故先谋之于齐鲁俾内为备而外伐郯兵势既张则呉有所不敢救也此所以先聘后伐必四国之兵皆出而后伐之欤不然郯之为国偏师足以环其郛尚何用多兵哉初呉伐郯晋不能救逮其从呉乃动四国之兵而伐之不为其易而为其难晋已失计矣然因其失而遂弃之则呉患益深伐郯犹足以葢其失也是以春秋无贬辞齐邾书人将卑师少也晋鲁不书帅师将尊师少也以四国并起伐郯声慑呉人而已其实不在用众也
　　衞人来媵
　　义见齐人来媵
　　九年春王正月杞伯来逆叔姬之丧以归
　　春秋之作凡以正天下之非礼非义叔姬既絶于杞而卒于鲁则宜于鲁矣今杞伯来逆其丧以归此何礼哉礼出妻之子为其母服齐衰杖期若父后则无服其子尚尔于夫何有邪杞伯以叔姬为贤初则不当出以叔姬为不贤则卒不当以归初以为罪而出之终以为恩而逆之既曰有罪则不宜加恩既加恩则不可谓之罪二者必居其一矣观杞伯初絶之不敢直归之鲁先朝鲁而后归之则惧鲁可知及卒于鲁鲁不以为过而厚治其丧杞伯于是惧而复来逆之则出之逆之皆畏鲁也非杞伯之心也且夫妇之义而至于出絶其亦不仁矣而圣人不责杞伯者以叔姬之不贤不能顺其夫家以奉杞之宗庙也刑于寡妻虽文王之徳而太姒之贤圣人列于十乱则姒之懿徳何如哉若叔姬之不贤则虽文有不能化也此圣人所以重责叔姬轻待杞伯欤
　　公防晋侯齐侯宋公衞侯郑伯曺伯莒子杞伯同盟于蒲
　　伯者之求诸侯假义而已不能久假而遽归之宜诸侯之贰也晋自虫牢之盟始得诸侯宋公一言不顺则命鲁衞侵之六年之役是也鲁衞何嫌于宋哉以霸主之命尔既而晋以齐厚于己复夺鲁田以归齐鲁之所以事晋者以因晋而得汶阳田也今既复为晋所夺鲁何望于晋哉故晋虽恶宋而鲁犯晋怒与宋共为婚姻之好宋公使公孙夀来纳币而衞遂来媵鲁既与宋矣衞复何畏而不从哉鲁宋衞合为一家鲁若一言怨晋之夺己田也则天下诸侯举皆贰晋矣故三国之好既合晋于是惧而为蒲之盟收诸侯之离心也蒲之盟才返而晋人亦来媵此非惧三国合好以叛晋其肯然欤晋虽恶宋不顺而反妻之狎鲁之弱小而反媵之是岂得已哉惧三国之叛心而已夫诸侯同盟必有其故学者不可不稽之虫牢之盟以得郑也马陵之盟疑诸侯贰于楚也蒲之盟惧三国结婚以叛晋也不考其故而妄言之则春秋为虚文矣未尝闻圣人作春秋有一言为虚文也
　　公至自防
　　二月伯姬归于宋
　　内女之书者三纪叔姬与宋伯姬以贤鄫季姬以奸不书其初无以见其终故于其归也皆志之然纪叔姬宋伯姬始终之善可以见矣而鄫姬之恶何自而明故纪宋二姬卒书以见其善之终鄫姬不书以见其恶之终也此春秋异其文而见善恶者也
　　夏季孙行父如宋致女
　　妇人嫁三月择日而见于庙成妇礼也此固娶妇者之礼岂嫁女者所宜与之僖公娶于齐致夫人于庙书曰禘于太庙用致夫人是未有女氏之嫁命使以致女于婿氏之庙者今鲁嫁伯姬于宋三月而遣季孙行父如宋致女此则有由矣鲁既犯晋之所恶而嫁女于宋衞亦来媵之晋葢疑三国合而反晋也故前为蒲之盟诸侯既协故晋亦屈己而来媵晋大国也视鲁故常眇之今肯以其女为妾乎故晋将送媵女于宋鲁疑伯姬未见于庙为晋所胁而不得为夫人也于是遣使以致之古今典礼有庙见之制无致女之文致女者葢成公一时之权制实非礼也诸儒皆求其説而不得乃以致女为常典误以庙见为致女也既以致女为是乃疑春秋不书常事则又曰使卿非礼也且行父鲁之贵大夫上卿尔若使而非其宜季氏専且彊其肯任卑者之役乎求其説而不得宜其不免乎凿也
　　晋人来媵
　　诸侯嫁女于诸侯二国媵之是谓三归一娶九女所以广继嗣之道也鲁嫁伯姬于宋衞晋媵之常事尔何以书葢因其常而有变焉不可不志也鲁嫁女衞来媵真情也晋为霸主而下媵鲁女实非得已葢迫于势而疑诸侯之叛晋也然晋之来媵固有其意而书之若衞人之媵何必志哉葢不志则无以见其三国来媵为礼之过也其后齐亦来媵尔此所以不得不书衞之媵也若齐之媵尤有説焉觧在后
　　秋七月丙子齐侯无野卒
　　晋人执郑伯晋栾书帅师伐郑
　　郑将叛晋为楚晋侯执之宜得霸讨矣而书曰晋人执郑伯何哉葢晋所以宗诸侯者非其道宜其得郑之叛也前日为蒲之盟诸侯已二三其徳以故鲁嫁女于宋晋屈己而为之媵葢求鲁宋也晋主夏盟以是而求诸侯郑复何望哉郑介晋楚之间弱不能自立惟彊是从矣视晋为无足以庇郑故贰于楚晋不念其所以失郑之故修徳以来郑乃因其来朝而执之郑人安得服哉郑不服而加之以兵尚为得霸讨乎楚子执宋公以伐宋晋人执郑伯以伐郑其恶仅一间尔此宜其得贬絶于春秋也然楚子执宋公以伐宋不再举楚师晋人执郑伯以伐郑再举栾书之行非襃晋也楚子即宋地执其君以伐其国晋因郑伯来朝内执其君外命大夫伐郑尔执不书其地则知其在晋再举师则知其外命大夫也噫君执其君而臣伐其国其为虐尤酷于楚恃此而宗诸侯宜诸侯不懐以此而抗楚宜楚人益炽也晋景于是乎无能为矣区区侵郑宜其不能得郑也
　　冬十有一月齐顷公
　　楚公子婴齐帅师伐莒庚申莒溃楚人入郓
　　楚人之患深矣溃莒入郓何其神乎楚居荆州其地葢逺于莒莒即今之宻州也在呉鲁之东楚人整兵道呉鲁之间越呉鲁之境而伐莒吾不知楚兵何以直至于此也楚于是实有轻诸侯之心而诸侯亦拱手愕视无敢议其后者吾于此窃为中国忧呜呼莒蕞尔小国固不足以抗楚且素与楚隔絶亦岂意楚师之直犯其国哉闻侏之声固己震慑宜其民不战而溃也或者罪莒之无备且不得民故释然而溃此非人情矣莒之防纵有备其能破楚师乎莒之民耳闻楚彊目未尝见楚兵也一觌乗广之师能无惧乎民虽怀其君亦不胜恤其身矣尚何恃而不逃民逃则楚若履无人之境故乘破竹之威以遂入郓也郓莒鲁交争之邑于时葢在莒鲁文公城诸及郓而未能得襄十二年莒人围台季孙宿救台遂入郓则知成公之世郓不在鲁也楚人溃莒而遂入其邑宜书遂矣而再举楚人何哉葢婴齐伐莒莒溃以偏师入郓尔婴不在故不得书遂再举楚人以见莒判然瓦觧虽偏师犹足以入郓也呜呼楚兵横行直抵海滨齐晋不能鬭其前呉鲁不能犄其后吾不知诸侯何如是之无谋也学者不责诸侯之无谋而责莒人之无备非春秋之意矣
　　秦人白狄伐晋
　　白狄亦何常主之有哉甲彊则主乎甲乙彊则顺乎乙君子不治也独责中国为重矣宣八年晋成尝以白狄伐秦今秦伯亦以白狄伐晋白狄介秦晋之间惟所用之而秦晋二君皆中国彊侯用非族以伐同类其居心何若哉故圣人槩称人间不书及一乎狄也秦晋自殽之役于此四十有七年各弈四世而怨不释则亦无以为人矣圣人葢均恶之今又互用白狄以交攻恶同罪均无以大相过也前日晋书师今日秦书人所用之兵有众寡将有尊卑尔其实均不义非有所轻重也
　　郑人围许
　　郑人围许郑伯未释也执其君而民不服反围许以动晋呜呼举而不义招辱于天下区区诈力果何足恃哉王者之师诛其君吊其民民大悦今虽杀其君郑不可得晋之为辱大矣郑人葢曰寡君无罪而晋执之郑以社稷之灵既有君矣故围许以示不畏晋噫晋于此虽反其君而郑不受虽杀其君而郑不服晋侯于郑吾见其愧无隙以入地矣虽悔前日执郑伯庸可及乎郑固素虐于许而今日之师无意于许葢激晋之耻而已
　　城中城
　　前者楚人伐莒遂入郓郓逼于鲁鲁实惧之今城中城备不虞也中城即今海州之邑虽逺于楚观莒之溃亦不可不备也况得时乎此不为贬
　　十年春衞侯之弟黒背帅师侵郑
　　衞何憾于郑哉霸主之命也晋不义而执人之君郑不服负愧于郑将归其君而郑无求君之意进退皇皇然无以自处故令衞师侵郑意郑或惧而求反其君得以凭藉而归郑伯也郑卒无一言之屈故五月率诸侯伐郑而纳郑伯焉未闻既执其君乃伐其国而求反其君也晋侯是何顔以宗诸侯乎黒背称弟母弟也衞定笃于母而亲于弟与齐僖厚其弟年者异世同辙也年之子无知弑君黒背之子剽簒国是或一道也私其亲而厚宠之果有益于国乎
　　夏四月五卜郊不从乃不郊
　　四月既非时而五卜为凟已甚不免牲不免牛而曰乃不郊忿词也天之所以不许鲁郊也明矣乃不自咎尚忿而不郊成公之悖甚矣春秋书免牲者二犹有从容畏天之意书乃不郊者三是忿而遂置之也天可忿乎吾为惧矣
　　五月公防晋侯齐侯宋公衞侯曹伯伐郑
　　晋景执郑伯以伐郑而郑不服围许激晋晋将归郑伯而郑不求又命衞以侵郑郑卒不求复其君晋景于此儳然如不终日欲归其君而郑不求欲杀其君而郑不服故忍腼顔以合诸侯伐郑而归之然以单使归其君郑茍拒而不受则返何以置之哉故假六国之兵以势扼郑而必其入也噫初而执之以一夫之力今而归之胁六国之师何执之易而释之反难哉义不足也执之以义则郑倾国而聴晋求归其君安用伐之而后归执之而不义则郑立君以抗晋而晋无如之何故虽纳之有所不受呜呼霸主之举错其可忽诸彼徒见文公尝执曺衞二君而得国故亦执郑伯焉亦岂知其反为辱哉然曺伯襄衞侯郑皆书归而郑伯不书归葢曺衞之人幸其君之释而有欲归之志故以归告诸侯鲁史书其归圣人亦以书之今郑伯之执晋实不义郑人不服奉郑世子以抗晋晋彊纳之非郑欲其归也故不以归告于诸侯鲁史不书归故圣人亦不得以归书之非圣人故略之也观晋伐郑而十三年郑伯从晋伐秦则郑伯于此归郑可知矣不书纳实归之不可言纳也诸侯葢耻言纳尚何辞而书之故公之归不至告庙也鲁史不书春秋安得而益之哉
　　齐人来媵
