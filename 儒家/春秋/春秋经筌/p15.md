<!-- { "loadSidebar": true } -->
　　夏六月齐师宋师次于郎
　　公败宋师于乗丘
　　师次于郎有待也待鲁之服也前日公败齐侵宋齐宋均有憾于鲁则其伐我葢有词矣尚何待曰惟有词而不忍鬭其兵故待焉威公以诸侯之师次于陉以待楚楚使屈完来盟于师故不战而反楚虽南蛮犹知义也齐宋次于郎而败宋师于乗丘庄虽周公之曽楚不若也鲁之纳纠侵宋皆无名之师而待于近郊鲁固可求成矣反乗二国之无战心诡谋而败之庄公尚为知义乎凡外之来伐不书伐我书来战或侵我西鄙伐我北鄙圣人皆迹实而书之不讳也今非侵非伐非战而师次于郎本问罪之举焉故圣人亦迹实而书次不诬人以过也然齐宋同次于郎而宋师独败又以见齐桓不忍鬬其民全师而反宋则不忍其忿鬬之故独败也不然齐宋同敌鲁宋败齐兵安得独无伤乎呜呼齐威于是葢有伯心非前日之小白也圣人亦因其功过而书之昔为桀跖今为顔闵圣人无私也迹其实以寓赏罚而已凡春秋伐而书次者善之也救而书次者诛之也伐而次葢有所待不胁忿而遽疾于人也救而次则有所观望而不进矣圣人察其情以求其善恶不可谓书次同一贬也
　　秋九月荆败蔡师于莘以蔡侯献舞归
　　荆于此始见经而所书者败蔡师虏献舞说者曰州而国国而子以渐进之吾不信也葢前乎此荆虽彊未遽侵犯王略然蔡侯郑伯防于邓则圣人葢已忧之矣中国诸侯无人虑此者今齐桓初得齐葢有伯心焉故圣人于败蔡之事首书之以见荆将吞噬中国诸侯不可不虑以起齐桓之伯业也荆楚之彊亘古而然有王者则后服无王者则先叛诗曰维女荆楚居国南乡昔有成汤莫敢不来享莫敢不来王商徳中衰则有所不庭矣故武丁之兴挞彼殷武奋伐荆楚冞入其阻而后帖服焉周之盛时周公在朝莫敢不臣诗曰戎狄是膺荆舒是惩则莫我敢承周家中偾则有所不臣矣宣王之兴蠢尔蛮荆大邦为雠方叔元老克壮其猷而后能服之然当商周之盛时朝贡于庭亦不过曰荆楚舒而已未尝见称人称子也或称荆或称楚初无轻重而后世见经始书荆书楚初来聘书人后又书子遂以为进之且成汤髙宗周公宣王惟惩而服之孔子遽反成汤髙宗周公宣王之道而进之乎无是理也然则其所书之异何曰书荆书楚书人书名皆从史文惟书子不书子为圣人之意葢楚自周之前无封爵直南蛮尔及鬻熊事文王文王师之有书曰鬻子其后成王封其曽孙绎于楚以子爵于是列于五等之末及春秋之世日以盛彊遂僭称王虽其僭出于君而实国人奉之也至于通中国则以中国之爵为荣故会诸侯遣聘使以子爵自称圣人亦因其自称而书之僭王则圣人恶之然因其实而书王则土无二王不可以训于是还其所封之爵以子书之若曰楚虽彊大极其所封之爵不过曰子所以抑蕃服之彊以尊王也若夫书荆书楚书人书名皆从其俗葢善恶浅深自见非圣人新意也或者又以楚书子为圣人据礼而称之此又不然记以为凡东南西北之裔虽大曰子此则汉儒采春秋之文而立言非春秋之前先有是言也谓楚属南蛮而称子可也谓其余三方皆称曰子于春秋何所据而云然也哉此汉儒谬说非先王之典也不可以证春秋蔡侯献舞即蔡季也吾于自陈归于蔡既论之
　　冬十月齐师灭谭谭子奔莒
　　灭人之国勦人之祀固重也而世有所不免君子葢视其罪何如尔夏啓之誓曰威侮五行怠弃三正天用勦絶其命周公之典曰内外乱鸟兽行则灭之罪非是二者则亦不至于絶与灭也然成汤之兴仲虺作诰曰兼弱攻昧取乱侮亡推亡固存乃其昌则兼弱取乱侮亡未必皆威侮五行怠弃三正与夫内外乱鸟兽行者也葢弱不能自存则兼之乱不足治则取之有亡形则侮之有亡道则推而亡之何甘誓周典以絶灭为重而仲虺以取亡为轻也葢成汤之兴仗义以正天下所存者大则所亡者轻矣今谭之恶不见于经传齐侯以一举而灭之君子葢疑焉然圣人于齐书师不书人无所贬于谭子书奔不书名若无罪也葢谭之罪固不至于灭而齐师灭之所以示威于楚九月荆败蔡师而虏蔡侯其锋不可戢视中国若入无人之墟也齐桓图伯之谋固不得不示威以慑之齐桓之志则然矣而谭之罪不至于灭故圣人书子予其示威于楚则书师责其灭人之罪故不名谭子其褒贬异文而各有义也不二年而会于北杏圣人又显而爵之葢予其图伯之谋也虽非成汤取乱侮亡之心而迹近之圣人岂以成汤望齐威哉予其迹而已孟子曰汤武身之也五伯假之也于是葢可见矣
　　十有一年春王正月
　　夏五月戊寅公败宋师于鄑
　　庄公于此三败齐宋之师矣屡战屡捷公葢以为善战也孟子曰善战者服上刑葢以结怨连祸民被其毒也子产以无文徳而有武功为郑之忧范文子以君幼而有武功为晋之患庄公岂特无文徳而幼者哉其恶葢播于天下诸侯均不齿之而又结憾四境君子为之惧也幸齐桓方图伯不以小忿为念宋闵旋被祸而絶报怨之师不然公败宋之师鲁之祸也非福也
　　秋宋大水
　　外灾何以书往吊也鲁雠于宋何为吊之幸之也再败宋师宋怨弗忘报争今宋大水则谋不及鲁矣鲁故幸而往吊焉灾无赴告之义非吊无以书之吊而书于防圣人亦因史册而书之以见公之结憾邻国乃幸人之灾以缓报怨之役何以为国乎
　　冬王姬归于齐
　　鲁主之也鲁周之懿亲也所以为王主防固多矣惟庄公之世两书王姬归于齐所以见庄之无父也不然同姓主防常事尔何以书之不书齐逆亦常事也
　　十有二年春王三月纪叔姬归于酅
　　叔姬伯姬之媵也媵不书所以书者非常也故归纪归酅卒葬皆书焉叔姬自隠七年以媵归纪迄今三十有四年叔姬葢垂白矣以垂白之年不幸而纪亡纪侯大去不知其所终幸纪季以诈谋挈邑而入齐以奉宗祧于酅纪之五庙犹血食也然伯姬既卒继祀事者谁与谓纪之亡而酅之微遂弃而勿顾其如宗庙何故不忍弃其衰残之念而复归焉全节中义而不失妇道有足嘉者冝圣人不以其媵妾之贱不惮辞费而究其始终所以存节妇之风为天下劝也说者乃曰嫂无归叔之义且以垂白之姬夫又何嫌小人不成人之美而挤人之恶果圣人之心哉圣人于诗存柏舟之什春秋着归酅之事垂训逺矣观乎此非徒全叔姬之节亦足以见纪季之果能奉社稷于酅也
　　夏四月
　　秋八月甲午宋万弑其君捷及其大夫仇牧
　　弑君及其大夫三累也于桓二年宋督弑其君与夷及其大夫孔父既言之
　　冬十月宋万出奔陈
　　八月弑君而十月奔陈宋尚为有臣子乎陈佗奔蔡蔡人杀之圣人与其讨贼之词宋万奔陈而陈安之陈蔡之善恶判矣
　　十有三年春齐侯宋人陈人蔡人邾人防于北杏北杏之防桓公图伯之初也图伯之初而首以爵予之许其伯也古者二百一十国为州州有伯八州八伯各以其属属于天子之老二人分天下以为左右曰二伯所谓上公九命者则伯之名葢起于是今威公之立不受命于天子则所谓伯者分州之伯欤抑九州伯之伯也古之所谓伯天子命之也今桓公之伯春秋命之也曰春秋空文也安得有命葢圣人代赏罚而作春秋则春秋之所予若天子之命也周衰方伯之职不修诸侯不知尊天子而攘外裔周替于上楚僭于外圣人葢忧之今齐桓之兴哆然有图伯之心而齐实方伯之后也于是圣人以权许之岂茍许之哉许之于初所以责之于后也故今日北杏之会诸侯皆人而齐独书爵尊之异于诸侯所以责其尊天子攘外裔之效也而桓公果能不负圣人之责成九合之功伐楚于召陵而折其彊暴之锋中国恃以不为楚者桓公之力也圣人于春秋详桓公之始终以荅羣弟子管仲之丕烈公予其君而私称其臣所以露春秋之防使后世知吾春秋实予齐桓也则北杏之会书爵列于诸侯之上岂非许其图伯之始也哉
　　夏六月齐人灭遂
　　前日灭谭圣人书师今日灭遂圣人书人谭遂均不冝灭而春秋一予一夺何也前日书师非予之也权也今日书人非茍夺之责其正也前年楚人灭蔡淩轹中夏圣人将许其示威以图伯故以权予之今既为北杏之防伯业萌矣而齐桓不能安靖小国和协大邦宣禁令以安王室合兵力以帖荆楚乃以诸侯小不顺则遂举而灭之是怙其彊也非安辑诸夏之意也故圣人复贬而书人前予之今夺之非私也迹其善恶而已故谭子书奔而遂君不书奔奔者不能保其国之称也谭子有不能保其国之罪以啓齐之灭故书奔遂无罪而齐灭之故不书奔观乎此又足以见灭遂之无名也
　　秋七月
　　冬公防齐侯盟于柯
　　公败齐师未尝与齐通也北杏之会庄公不与今齐威以遂不至而灭之公惧寻防于齐齐侯盟于柯平于齐也说者以庄公忘父雠复通于齐兹葢不然襄公庄之亲雠庄且比之威公襄之弟何与于雠不责于比襄之罪而责于从威之盟非春秋意也然则柯之盟许之乎曰鲁闻齐之名有所不安也况盟其君哉然春秋之法重责其初而略其终其雠之切者庄固亲之何有于威圣人既责之于襄则今日之盟有所不问也特其从伯之会始于此矣公羊载曹子于盟齐归汶阳之事以为齐桓信于诸侯自柯之盟始焉经不书归田况汶阳之田至鞌之战而后能取无足据者然以为桓之信自是结于诸侯则有之何则公伐齐纳纠于桓为至雠又败齐师于长勺郎之次齐又不得志则鲁之怨齐葢未偿也今顿释前憾而为是盟桓之心葢休然有容矣冝诸侯之心服也曰桓之信着于天下自柯之盟始焉其说是也其事非也
　　十有四年春齐人陈人曹人伐宋
　　夏单伯会伐宋
　　外书人而内书单伯则内外皆大夫尔或者以书人为贬齐非也齐侯何罪哉宋背北杏之会齐释而不伐则诸侯携矣伐宋之兵伯主之权也非过也单伯复会故再起伐宋之文齐将伐宋不期于鲁自柯之盟始平尔齐不保鲁之必从也故不敢期之鲁见宋不至而齐伐之于是惧而以单伯会伐焉后期也后期而齐桓不问此所以服鲁之心而得其从鄄之防也大夫不序将卑师少尔
　　秋七月荆入蔡
　　先治内而后攘外伯主之序也今齐桓图伯三年得鲁而失宋诸侯葢未协也而荆又入蔡齐桓葢患之而未有以制之也说者遂责威公不能服楚是亦责人之难矣夫获稻粱必春耕夏耨秋耘而后冬得而获之种未入土磨刃而将刈焉吾窃笑其愚也荆之彊暴非一日矣不可攦而取也必安靖中国内治而后攘之宣王之事也不然未有以待虎杖尺棰而搏之有不触其怒而为其噬者几希故其后凡二十六年诸侯协从中国无衅而后伐之亦足以见楚之彊不可俄而服而齐桓之靖安有谋不为不审之计以败中国也或者于此责桓公以不能治楚葢书生之论非烛理者也
　　冬单伯防齐侯宋公衞侯郑伯于鄄
　　周衰方伯连帅之职不修诸侯鱼溃鸟散无或宗主人各有心心各自负掩然无相下之志故桓公之与骤举而合之葢亦难矣故一得国公搂诸侯而防之以一其心今伐宋而得宋于是会于鄄鄄之会为宋也单伯鲁大夫四命之也不名说者以为王臣于此灼见其非也春秋书王臣必列于诸侯之上以主会如僖八年会王人某侯盟于洮九年公会宰周公某侯于葵丘则王臣皆书于会之下以主是会今单伯书于会之上如公孙敖会晋侯于戚季孙行父会齐侯于谷皆内臣也其文自顺说者疑鲁大夫无书字者不知公之四命附庸之君入仕于鲁者也
　　十有五年春齐侯宋公陈侯衞侯郑伯会于鄄
