<!-- { "loadSidebar": true } -->
　　修内者王修外者霸何谓内根诸心之谓内何谓外徇于物之谓外王霸之道均依仁仗义也均伐叛讨逆也均安中国尊王室也而王以王霸以霸何哉内外之异也王者之治在正心诚意初以修身不期于齐家而家正不期于治国而国定不期于平天下而天下安非不期也修于内而应于外非有心以期之也故仁本诸心不期爱人而人怀其仁义本诸心不期服人而人服其义叛者伐之逆者讨之非茍利其叛逆而为已功也心于除患而已中国未安吾安之乱防未攘吾攘之非取安中国之効而必攘乱冦之名也心于济世而已霸者则不然有其迹而无其真丰于外而慊于内曰吾不爱人人且以我为不仁姑爱之吾不正已人且以我为不义姑正之叛者固于已无损而逆者固于已无伤然置而不问则吾无伐叛讨逆之功中国未安必有安之者防乱未攘必有攘之者然使人安之使人攘之则名在人已安之而已攘之则利在已曷攘而安之乎故凡王者之所修皆在内也霸者之所修皆在外也修内者逸修外者劳故王者之修无勤怠而霸者之修有勤怠修内者本于心遇机之来则应之机静则止何勤何怠修外者本诸物物来无穷而智力有限运吾智而智日深养吾力而力日赡则物至能应之而无虞吾之智一昏而力一挫则事至有所不能筹物至有所不能支日勤而无怠可也一日少懈则智力有穷矣齐桓五霸之盛其初防北杏以求诸侯诸侯未和伐宋以为鄄之防伐郑而为幽之盟诸侯无贰矣而后伐戎伐徐徐戎率服则救郑以示威于南伐山戎以示威于北定鲁之难救邢之危卫灭而齐封之杞灭而齐城之内之诸侯一德事齐可以南征楚也则防江黄以掎楚之后取舒庸以折楚之臂然后兴次陉之役成召陵之功则攘乱冦之功成矣外虽定而王室未寜于是为首止之防定世子之位以示诸侯尊王之心襄王践阼又为之合葵丘之防率诸侯以听于冢宰兴旷世不行之大礼以令天下而王室定矣内和诸侯外攘彊楚上定王室桓公盖以三王之功不我过也则怠心生狄灭温齐不问楚灭黄齐不救狄侵卫齐不知既而楚谍知其怠而易与也于是深履东夏而伐徐桓公合八国诸侯于牡丘顾望不进乃命大夫救之而徐卒底于败虽伐厉伐英氏桓公皆不亲也卒之内宠如林闺门无法一身未瞑六子为仇敛不以礼葬不以时一桓公耳而前日之桓公非今日之桓公何也勤怠之殊也勤怠之意何从生修外而不修内也盖修内者逸内既一定则事物之来惟所应之修外者劳一日不修则事有所不济而前功皆废矣圣人治天下之道不外于大学中庸大学中庸皆修内者也修外者圣人所不録然于春秋若予桓公者权也于春秋而不予桓公则天下其胥为夷乎孔子予之而孟子鄙之孔子予之权也权以济时为重孟子鄙之者正也正以垂万世之法孔孟相济后世可鉴焉不相济不足为孔孟
　　十有八年春王正月宋公曹伯卫人邾人伐齐
　　吾读春秋窃不喜学者以传溷经茍平定心气以经明经若其不可通不得已而后求之传然必合经文而无抵牾则从之不然则无取也吾读春秋至此间有不可考而求传者五隐二年郑人伐卫经无兵端庄十七年齐人执郑詹僖四年齐人执陈涛涂经无罪端十五年晋侯及秦伯战于韩经有事端亦无兵故今齐桓卒未葬而宋及三国伐齐则事端兵故经皆无其文黎淳以为宋襄欲霸伐齐以立威此固求其端而不得姑为是说也然宋襄方欲霸外裔狄征小国可也何遽伐防以取不顺之名哉必不然矣诸侯继世嫡庶之分长防之序兄弟之别此经所不能详学者当质之史左氏虽非史官而其传闻者盖亦史尔其附防者固不可信而嫡庶长防兄弟之详非左氏无以考如曹羁出奔陈赤归于曹一事左氏不载其故二传遂兴猖狂之说则左氏于此亦不可尽废也特考其事断以经文而定其襃贬可也按经十七年冬十有二月书齐侯小白卒至今年秋八月而后书葬非乱不如是之缓也其乱也何故左氏曰齐侯好内多内内嬖如夫人者六人长卫姬生无亏少卫姬生惠公郑姬生孝公葛嬴生昭公密姬生懿公宋华子生公子雍公与管仲属孝公于宋襄公寺人貂有于公公许之立无亏公卒貂立无亏宋襄伐齐纳孝公杀无亏以是观之则宋襄者齐之荀息也知奉齐侯之遗言而不计其所纳者之正不正也立子以嫡无嫡以长齐之六子均庶也均庶则无亏长长当立矣而托孝公于宋何耶母宠则子尊桓公之私也宋襄方有图霸之谋而首从齐于邪非义也逐人之正而纳不正故圣人不书纳不与其纳如防于袲伐郑不书纳突也然则冝贬矣何以书爵盖致是之师者桓公也其实不啓于宋故书爵以见兵自齐招非宋之罪不书纳所以见宋之不当纳也襃贬自着矣
　　夏师救齐五月戊寅宋师及齐师战于甗齐师败绩狄救齐
　　公义之在天下无不同之孔子曰言忠信行笃敬虽蛮貊之邦行矣言不忠信行不笃敬虽州里行乎哉公义亦然动而合乎义则踈者亦从动而非义则虽父子之亲有所不允而况于人乎齐立无亏义也宋纳孝公非义也师与狄救齐以定无亏宋及三国伐齐以纳孝公二者曲直已判矣然救无亏而无亏杀纳孝公而孝公立则安在夫义也盖义不在乎胜败之间公义而败其义固存也不义而胜义且安在哉圣人不以胜败为襃贬而以公义定邪正故内书救而狄亦书救鲁则然尔而狄何为者也圣人不以其狄惟其公义而已故不书伐而书救救者善则伐者不善矣凡师以被伐为主而甗之战以宋为主疾宋也前日伐齐者四国今日及战独书宋师非三国不与也以宋师独战而略三国诛宋重矣呜呼一举而败人之兵易人之君既而齐之乱者四世至顷公而后定盖基于此战也则宋虽胜而罪无以逃我师及狄虽败而有余义矣虽然此岂独宋之罪哉齐桓在位四十三年南征北伐九合羣后霸业甚伟而内不能定一世子明长防嫡庶之分嗫嚅其言模棱其手于羣嬖之间不能割害存义以先定社稷大计乃垂死而托子于人使长防先别储贰素定则子吾子也何頼乎人今无亏长而托昭于宋则是知昭不当立而惧其不得立使昭当立国其国也何以托为知其不正而托于人是自招祸也宋以同盟之故而受其一言之托能遂已乎宋兵至则齐宋为仇而六子之死生二国之胜败在所不能免也则夫无亏之杀桓杀之齐师之败桓败之齐四世之乱桓乱之祸皆自求特假手于宋尔春秋之法诛罪之根源吾于此而知齐桓之罪重于宋襄也
　　秋八月丁亥葬齐桓公
　　冬邢人狄人伐卫
　　邢也卫也初皆狄之仇也齐桓并迁而城之避狄患也今桓公目未瞑而邢叛中国以从狄且仇于卫夫邢卫均患于狄二国俱迁则相援而抗狄可也今乃叛已之援而从讐又反兵以自伐其援邢之为邢虞公之流也故不数年而为卫所灭非不幸矣说者疑狄不当书人而书人以为进之又无可进之理遂谓伐卫所以救齐且宋人夏败齐师无亏已死孝公已立桓公已葬今冬伐卫何与于齐其不达理一至于此耶狄书人便文尔如襄五年戚之防书吴人鄫人盖不可曰吴鄫人也故十四年向之防复书吴而已今日狄与邢伐卫二十年狄与齐盟皆书人至二十一年狄独伐卫则复书狄而已与吴人书人之义同皆便文尔无用凿说
　　十有九年春王三月宋人执滕子婴齐
　　齐桓图霸先灭谭谭子奔莒圣人于齐书师以予之而谭子不名则若无罪今宋襄图霸而先执滕子婴齐圣人于宋书人以责其専于滕子书名以着其有罪无罪而灭者圣人许之有罪而执者圣人责之如此则春秋之法不可晓然则圣人之意何以辨盖庄公之世天下未有兴霸之基桓公创兴之于时楚入蔡视中国若无人桓公起而灭谭所以示威于楚也创兴霸业而不假以权许以威则无以威诸侯故圣人书师以许之然谭子不名无罪也虽无罪犹许其灭以立威也今宋襄嗣齐之霸盖有其基矣犹安靖小国协比诸侯则霸业复兴矣乃执小国之君以肆其虐何以霸为故书人以罪其非霸讨滕子书名以见虽有罪非所当执也圣人用法各适其宜矣若是观之则春秋岂可以例求乎
　　夏六月宋公曹人邾人盟于曹南
　　君子有为善之心圣人不沮也与其进不保其徃也徃而善因其善而旌之徃而恶即其恶而诛之无私也齐桓有图霸之心宋襄亦有图霸之心均欲为善圣人何以沮之故北杏之防诸侯皆人齐独书爵曹南之盟二国皆人宋独书公其所以开为善之路则同而异日之功罪圣人安能保之哉然不予之于始无以责其终独观其所以副圣人之责者何如尔予桓公于始而终成九合诸侯之功予宋公于始而终为天下之辱圣人亦即其功罪而诛赏之以示劝惩于天下后世也不然今日之盟圣人不予之则他日之罪何以致其贬哉故予之所以责之也
　　鄫子防盟于邾己酉邾人执鄫子用之
　　邾人防鄫子说者疑之一以为邾一以为宋以为邾擅用之则后无宋伐邾之事以为宋用之则上无宋人使之之文然鄫防盟实来防宋不防邾也如单伯防伐宋之类也则鄫之后防是得罪于宋非得罪于邾也鄫与邾无憾邾何得戕之使鄫将防宋邾执而用之则宋必有以忿于邾岂遂置而不问耶则用鄫子者宋公意也然不书使之者宋以意谕之而用之之际宋公不在也故以邾用之为文以地考之鄫今之沂州邾在兖之西宋即今之应天曹南介于邾宋之间自宋之曹自曹之邾自邾而后至鄫则鄫之来防道必出于邾矣邾宋既为曹南之盟则邾子东归邾宋公南归宋宋公无由复如邾也则必谕邾人以执鄫之意矣邾子湏其至数其后防之罪执而用之则用之虽假手于邾实宋公意也苟非宋意邾子其敢尔哉使非宋意而邾擅用之则宋必仗义以伐邾何得无伐邾之事也则夫用鄫子者宋公审矣然圣人不书使之者盖因其隐情而恶自见焉宋公固知用人者天下之无道无道而已自为之则天下必有以议已于是移其恶于邾使若邾人自用之则其罪不在宋也圣人因其实而书之以见隐情焉或者遂移罪于邾是投宋公之奸而中其移恶之计也岂春狄哉若夫不重伤不禽二毛不鼓不成列皆天下之奸谋欲以是而钓仁义之名也茍观其外而不察其中失罪人矣
　　秋宋人围曹
　　齐为北杏之防而宋叛齐尝伐之宋为曹南之盟而曹叛宋亦围之然齐伐宋而宋服遂同鄄之防宋围曹而曹不屈卒同鹿上之盟何哉宋之所以伐曹者非其道也前日曹南之盟同盟者邾曹而已邾人归而用鄫子天下之大无道也而宋不问曹小不顺则兵环其垒曹安得服乎邾用鄫子而宋不责必宋使之也已为不道而移恶于同盟曹茍从之则亦将移恶于曹矣曹之叛厥有由哉虽筑室反耕有所不屈围何足以屈之冝曹之卒不服也
　　卫人伐邢
　　报伐卫也
　　冬防陈人蔡人楚人郑人盟于齐
