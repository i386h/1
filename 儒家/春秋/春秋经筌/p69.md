<!-- { "loadSidebar": true } -->
　　齐景公在位五十八年虽崔氏田氏髙氏国氏皆横于其世而田氏尤专景公之为景公特鲁昭尔然景公不遂见逐者景公能忍昭公不能也景公得一晏子而任之故能忍昭公有一子家子而不能用故以怨而失国晏子荅景公之问以礼虽徒能言之然景公知礼之可以为国故以柔屈田氏田氏虽加其暴而无所施也故景公以善终子家子告昭公以忍而公不从卒见逐于季氏虽然景公之能忍而卒不能去田氏之患及其子孙相继为戮固非所谓善谋也然以比于忿躁而速祸者则有间耳此葢知礼而不能用之过葢礼之为用不止于能忍而已能忍者礼之末也用礼之本非大儒不能晏子斗筲之人何足筭哉
　　冬叔还如齐
　　闰月齐景公
　　丧以年计者言期而不言闰以月计者闰亦月也安得不计谷梁以为不正闰非也
　　六年春城邾瑕
　　鲁城邾邑其扼邾也甚矣城以保吾邑城人之邑何为邪夺其险以要其服如城郑虎牢之类是也今城邾瑕而冬伐邾既夺其险而且兵之邾何以安之哉明年伐邾以邾子来邾子失其险无以抗鲁也
　　晋赵鞅帅师伐鲜虞
　　晋之伐鲜虞者五而未见鲜虞之病者也鲜虞逼于晋晋利其土地耳然五伐而卒不能得则鲜虞虽夷葢亦非弱国也荀吴士鞅尝伐而不克今赵鞅复伐之幸其克以立己功而葢其前日之叛也
　　呉伐陈
　　呉固雠于楚尔未尝伐中国鸡父之败败楚也今始伐陈亦非雠于陈以陈之在楚与楚争陈耳
　　夏齐国夏及髙张来奔
　　田氏重施以弱齐齐人归之景公之世固已危哉今景公既没所忌者髙国而已故致其罪而逐之髙国既奔则田可以肆其恶故秋遂弑孺子焉
　　叔还防呉于柤
　　呉既伐陈鲁惧其兵及我也故叔还防之于柤
　　秋七月庚寅楚子轸卒
　　齐阳生入于齐
　　小白阳生之入志同而事异均簒也子纠未至小白先入以有齐阳生后入乃弑子荼而自立二者先后虽异而均志得位也故均以入书之而均不书公子焉
　　齐陈乞弑其君荼
　　景公问政孔子对曰君君臣臣父父子子公曰善哉信如君不君臣不臣父不父子不子虽有粟吾得而食诸呜呼知之非难行之为难景公闻晏子之言知礼之可以为国而不能行卒无以收田氏之权闻圣人之言知父子君臣之义而不能正卒以成田氏之乱景公真庸懦不足与有为也景公无嫡子均庶则长立阳生长而荼幼乃出阳生而立荼尚为知父子之义乎父父子子长幼子之分也不子其长而子其幼安得免于乱陈乞之逆则知礼而不行之过荼之死则知父子而不正之故也噫人不患不之知既知之不能行无勇也吾惜乎景公闻圣人之言贤人之论而不能行卒抵于乱姑论之以为听言者之法若夫陈乞则赵盾之流也或者疑弑荼者朱毛而书陈乞不原情矣春秋岂徒诛人之逆哉诛其心耳
　　冬仲孙何忌帅师伐邾
　　既城瑕矣邾何恃哉宜乎伐邾之必克也
　　宋向巢帅师伐曹
　　义同乐髠帅师伐曹
　　七年春宋皇瑗帅师侵郑
　　报罕达之师也罕达之师于是七年矣何报之迟葢于时宋郑皆从齐宋比齐为浅而郑比齐为深罕达伐宋齐为之次于渠蒢然不伐不救观望于宋郑之间宋知其厚于郑薄于宋也虽心雠于郑而不敢报惧齐比郑而议其后今齐景公既没齐方内扰故宋举积年之憾而报之于是有侵郑之师焉左氏不知乃以为郑叛晋故也郑虽叛晋宋岂徒为晋侵郑哉误附防耳
　　晋魏曼多帅师侵卫
　　以蒯聩故
　　夏公防呉于鄫
　　公将伐邾故先防呉于鄫惧呉之袭鲁也
　　秋公伐邾八月己酉入邾以邾子益来
　　説者曰定哀多防辞吾读春秋至是未尝见其防辞也今于入邾以邾子益来尤足以证説者之谬城其国得其君天下之大恶而春秋不为之隠而谓有防辞吾不信也问邾之先则实鲁之附庸自邾子克受王命则叛服不一鲁之所以虐邾者以邾宜役属于我而不我归也然不图所以懐邾之心而恃彊陵弱伐其国入其都虏其君呜呼虐哉若然则邾子虽欲改事鲁不可得也定公抚而字之邾蒙其徳则今年防之明年朝之死而奔其丧若父兄焉则邾固鲁之西府也哀公不知以先君之所以懐邾者而来之乃乗一朝之胜遂虏其君卒之犯大国之怒失讙失阐岌岌乎惧齐兵之临其城也而亟归之则初不若不灭邾无是辱也此一时之谬举必出于三家三家之所以逼邾乆矣将自灭之则归恶于己故以公主其师而实三家之谋也得邾则三家分享其利灭国则哀公独受其戮呜呼奸人欺君一至于此春秋可不作乎
　　宋人围曹
　　冬郑驷帅师救曹
　　宋之虐曹为已甚而郑之救曹为不情宋伐曹者凡再而今复围之郑于曹无只介之好而今遽救之宋疾于曹葢将利其土地郑之救曹所以报宋侵郑之役也然宋书人而郑书名葢无故而虐人者其罪重因隙而报怨者其责轻围曹之役宋公在焉而书人其贬重矣而郑书名书救葢亦善之然君子所以不深予郑者以郑于宋为有隙而于曹无一日之好今而救曹掠救人之名尔其实报怨于宋也
　　八年春王正月宋公入曹以曹伯阳归
　　前年宋围曹今宋公入曹以曹伯阳归与公伐邾己酉入邾以邾子益来其文实同惟内外异体故书归书来所以异也而传者皆以为实灭而书入吾以为于时实未灭也故不得书灭狄入卫其实灭卫也楚子入陈其实灭陈也然卫陈之祀皆未絶而继封之其后卫陈皆复见于经故不得书灭焉今宋入曹与楚入陈狄入卫无以异入其国虏其君然未墟其宗庙毁其社稷故不书灭也然卫陈继封之而曹不复封圣人亦迹其实而书之若其祀未灭而书灭是春秋入人之罪也故夫不书灭犹有望于宋之复曹如鲁之复邾焉而宋不能其事适相先后故书之亦足以见宋之彊无敢议之而其恶亦不复自反鲁之弱一为不义则见扼于人必复邾以纾祸也何邾之幸而曹之不幸欤所遇之敌有彊弱尔
　　呉伐我
　　呉伐我皆曰灭邾之故吾以为非也以职方考之呉越宋而后至邾邾何与于呉而呉为邾伐我哉谓呉忌鲁之得邾而见伐则非矣呉未尝有伐中国六年而呉伐陈故鲁人惧而使叔还防之于柤今鲁伐邾而得邾呉忌其拓大封域而难制也故伐我葢呉将蚕食中国鲁实当其冲鲁彊而塞其冲则呉无以施其毒故夫伐鲁者忌鲁也非为邾也
　　夏齐人取讙及阐
　　邾介于齐鲁之间二国皆欲之今鲁独灭邾而有焉齐侯惧之故取讙及阐以当鲁之得邾也鲁之得邾葢在危岌之间而首失二邑苟不复邾之祀则祸未艾也故归邾子焉其事甚显而文甚白不释自明左氏于呉伐我既妄以为为邾故及是不可再以为为邾也乃饰季鲂之事以文之疑季鲂之事秽而不典无以信于人则又谓齐侯使如呉请师以伐我前以为邾茅成子请告于呉而今以为齐侯使如呉请师前后相攻无一可据用是知左氏释经皆附防此吾所以鲜取也
　　归邾子益于邾
　　秋七月
　　冬十有二月癸亥伯过卒
　　齐人归讙及阐
　　鲁得邾而失讙阐轻重固有间矣使鲁舍二邑而得一国犹不失为利今乃舍一国而复二邑非鲁之左也势也得邾而负灭国之名则岂惟齐得以胁鲁凡与邾为邻或姻者皆得以议鲁也今舍邾而得讙阐则外有悔恶反正之誉而内得收复境土之美得二邑而安且裕孰愈于得一小国岌岌然虞四邻之不暇哉此鲁所以反邾子而复二邑也然则是乎非乎曰圣人不恶迁善悔过从善固君子也然使其不待二邑之失而遂反之则善矣及齐取二邑始惧而反之则反邾君势不得己也不得已而为善固已非真然愈乎纵恶而不反者尔若夫齐人归讙及阐则有所利焉非仁也其説见邾子益来奔
　　九年春王二月僖公
　　宋皇瑗帅师取郑师于雍丘
　　王者之师以至仁伐不仁以至义伐不义故义旗所指问罪而己一辞之屈则敛兵而退岂浪鬭其民哉春秋用兵非有曲直之义或迫人于险或败人以诈杀其民所以削其势摧其兵所以弱其国必胜而已不必务义也然战伐围入之师犹曰有辞而宋取郑师抑又甚哉在隠之世惟郑庄伐取三师而后二百余年无书取者郑庄之奸险世固鲜俪也今郑之伐宋固非义尔定十五年郑罕达首祸而伐宋哀七年宋复以皇瑗报之则怨固偿矣宋人围曹郑驷救曹非救曹也雠宋也则郑疾宋者再而宋侵郑者一今郑复伐宋师在雍丘雍丘宋地则郑已三疾于宋其义固曲然宋之御郑亦不可谓义因在其雍丘谲而取之亦甚矣不曰败非败而奔也不曰溃非溃而散也出其不意刼而取之矣非复献俘于庙其赴不以俘春秋亦不得书俘也故曰宋皇瑗帅师取郑师于雍丘志其谲且不义矣然郑庄取三师书伐书取之而此直书取事殊文异记事之体然耳其实取师则一也
　　夏楚人伐陈
　　陈从呉也
　　秋宋公伐郑
　　宋春取郑师而秋伐郑虽雍丘之役实郑伐宋然吾既谲而取其师亦已甚矣何以伐为书公别大夫尔非褒也
　　冬十月
　　十年春王二月邾子益来奔
　　公防呉伐齐
　　初齐以鲁之灭邾也取讙及阐以逼鲁鲁惧而反邾子于邾邾子获复其国齐之赐今归未及乆而奔其雠岂非齐有诛求而邾子不堪邪故邾子来奔而公为之防吴伐齐邾故也前日鲁灭邾而齐取鲁邑则义在齐今日齐逼邾而公伐齐则义在鲁义岂如是之去就不常哉人假之以为利尔齐窥鲁之西鄙乆矣特幸鲁有灭邾之事胁义以取邑鲁之憾齐亦乆矣特幸邾子之来胁义以伐之二者假义以济欲其实大不义也而鲁之为国固弱于齐将伐齐疑有所不胜也则防呉以伐之然兵实鲁志而书防何邪葢鲁弱不敢及呉尊呉为主尔呉葢逺于齐间鲁而后至齐也呉不因鲁之求安能越鲁而伐齐哉鲁以蕞尔之邾而使齐受南蛮之兵呉之患遂及于东夏鲁为之也圣人书公而不没其实其责鲁之意深矣
　　三月戊戌齐侯阳生卒
　　经书齐侯阳生卒而传者以为齐弑其君此何以通之赵盾实弑而传以为非弑阳生非弑而传以为弑学者不信经而信传反曲经以合之若杜氏左氏之孚君子不责而学春秋者亦折而从传吾所不晓
　　夏宋人伐郑
　　宋取郑师复再伐郑不义为己甚故人之
　　晋赵鞅帅师侵齐
　　晋自定公政归六卿见于经者赵鞅为尤横出入归叛惟所欲为兵革之事皆鞅专之晋定见制于臣乆不能宋诸侯矣小国且不归晋而况齐乎晋徒见公防呉伐齐疑呉遂霸故鞅亦侵齐示晋非弱于呉也然吴之伐齐为邾为有名而晋之侵齐伐丧为大恶晋将与呉争彊而不知其举之不义焉后一年黄池之防吴晋争长其兆葢见于此矣
　　五月公至自伐齐
　　以伐至而不以防至以伐告也
　　齐悼公
　　卫公孟彄自齐归于卫
　　定十四年卫世子蒯聩出奔宋卫公孟彄出奔郑则彄固蒯聩之党也其后蒯聩居戚经无入卫之文则蒯聩犹在戚也今彄以蒯聩之党不归戚而归卫是叛党事雠尔以分言之蒯聩正而子辄不正以义言之则蒯聩顺而子辄逆彄而从不正以逼正以逆而抗顺其为人葢可知矣书曰自齐胁齐而抗卫也书归缓辞也以齐之力而入卫卫何能拒之宜其缓而不迫也説者以归为善疎矣
　　薛伯夷卒
　　秋薛惠公
　　冬楚公子结帅师伐陈呉救陈
