<!-- { "loadSidebar": true } -->
　　周礼九夫为井三十六夫为邑四邑十六井百四十四夫为丘四丘六十四井五百七十六夫为甸甸实百井葢九百夫之地其中三十六井三百二十四夫治兵定出赋者六十四井五百七十六夫共出甲士三人步卒七十二人今作丘甲是使丘出甸赋百四十四夫之间出三甲尔説者疑鲁必不骤加四倍之赋为臆度之论曰使丘出一甲而已且经书丘甲是赋甲矣安知其为一甲若以丘出一甲则于文不明圣人立文不如是之辞不逹也周礼大国五百里记曰成王封周公地方七百里其实五百里记礼者合附庸而言之五百里之疆以甸计之甸方八里旁加一里方十里四甸为县方二十里四县为都为十六甸方四十里四都为六十四甸方八十里旁加十里方百里为一同五同之地为三百二十甸甸出三甲为甲士九百六十人甸出步卒七十二为卒二万三千四十人卒二万而甲士不及千人则精悍少而冗卒多战无以必其胜故増甲士焉若以为丘出一甲则是甸出四甲三加其一而已甸加一甲才増甲士三百二十人鲁既患兵弱不足以备齐故重赋以益兵而益甲士三百二十人何补于彊弱今四倍之则为甲士三千八百四十人步卒二万甲士三千则可以守可以战合步甲二万七千二百四十人以万二千五百人为军则鲁才有二军焉孟子告慎子之言则曰周公之封于鲁方百里今鲁方百里者五有王者作在所损乎在所益乎以军制考之则百里才为六十四甸步甲合四千八百人无半军之众于制为不合所为方百里者五则鲁之故封也则夫封国之制当从周官为正而王制孟子之説疑夏商之制也故子以周官封国丘甸之法考之而成公之情见矣葢成周乡兵之法务为不败而已非志于决胜也故步卒众而甲士少今成公期于胜齐故増甲而不増步精悍多则果于必胜也今作丘甲甲既彊明年遂为鞌之战大败齐师则作丘甲诚若有功于鲁矣呜呼先王寓兵于农所以保民也岂期于鬭忿哉故甲少步多所以为自守之计成公即位之初未有一言之令以靖国利民首増甲士以挤民于死地逞一己之憾乱成周之制可胜责乎故圣人书曰作作者创作也诛作俑也
　　夏臧孙许及晋侯盟于赤棘
　　鲁固齐之与也宣之末年怠于事齐公孙归父如晋叛齐也未反而宣公即世归父奔齐鲁固笃于亲晋矣晋葢疑归父在齐鲁必有二心于齐而鲁亦疑晋之不已信也故为赤棘之盟赤棘晋地鲁葢果于絶齐志于求晋故絶而求盟焉明年齐伐我北鄙而四卿防晋师为鞌之战其谋葢定于赤棘也
　　秋王师败绩于茅戎
　　王者无敌于天下周衰王灵不振动而取败无敌之势防矣而春秋尊王之书不以其势防而废无敌之义故每避就其文以存其义王师伐戎为戎所败而圣人不与戎之败王师也书曰王师败绩于茅戎若王师之自败焉所以存周室也不书战见王者无敌不地以志天下皆王土其尊王也至矣尊王所以责天下诸侯不能敌王忾也
　　冬十月
　　二年春齐侯伐我北鄙
　　鲁贰于晋久矣而齐未遽加兵于鲁者葢望鲁之或改而事齐也齐顷不义于四邻诸侯皆哆然外之独鲁宣以援立之故不敢忘惠公之好而折节事齐葢亦不情矣末年命归父如晋其叛齐之迹已显而齐不察见归父之来奔犹以为鲁之未絶齐也既而成公立臧孙许及晋侯盟于赤棘始知鲁决然无齐故有北鄙之伐焉顷公骄傲结憾于诸侯晋衞既以仇齐今又贾怨于鲁其召鞌之败非不幸也葢自取也
　　夏四月丙戌衞孙良夫帅师及齐师战于新筑衞师败绩
　　新筑衞地战于衞则齐伐衞也凡战以被伐者为主故以衞主之学者不考圣人所书之文懵然从故谬以为孙良夫伐齐岂有衞伐齐而战于衞地战不主被伐者而以伐人者为主也宣十八年衞世子臧同晋伐齐故齐有新筑之师以报前日之役理所必至然齐不伐晋而伐衞者葢怯晋之彊而不敢加也前日伐鲁今日败衞二国之憾益深矣虽不伐晋鲁衞能不求晋以报齐乎六月有七大夫之出同怨同疾宜齐之不免哉战书及败书师春秋之常
　　六月癸酉季孙行父臧孙许叔孙侨如公孙婴齐帅师防晋郤克衞孙良夫曹公子首及齐侯战于鞌齐师败绩
　　鞌之战所谓用大师尔以四国之七大夫而敌一齐侯虽顷公横逆有以召天下之兵而大夫之専恣亦甚矣骄傲不悛以犯诸侯之怒者齐也威柄下移而启大夫之撗者四国也齐侯不义而四国之君不智春秋葢同一贬焉顷公骄蹇自恣即位九年未尝一同诸侯防盟葢自以为中夏之彊侯其视诸侯蔑如也时聘之使不出齐境伐莒者再伐鲁者一抗晋兵败衞师诸侯怒目疾视直将赭淄青为墟矣虽报怨之心人情所不免而晋鲁衞曹亦有君乎国之大柄莫重于军旅空乡遂之兵一听于大夫内得三军之心外有胜齐之功奏凯而还邦君何以制之吾是知鲁之三家晋之六卿衞之孙甯其暴横葢成于此不可不察也晋衞犹尔而鲁兵一出四大夫接轸其横一至是哉以军制考之鲁葢有二军吾于作丘甲既言之矣于是三家日彊季氏当国叔氏次之二子将上下军臧孙许佐行父公孙婴齐佐侨如亦犹晋士爕将上军郤锜佐之韩厥将下军荀莹佐之也许葢文仲之子而婴齐叔肸之子二子皆他族故不得専而孟氏则仲孙蔑尝为袁娄之盟实睦于齐而不在其行也行父侨如将二军以出则鲁尽境以扼齐矣声兵扼齐其故安在葢宣公之世専任东门氏仲遂及归父父子秉政三家侧目久矣今归父如晋未至而宣公即世归父知不容于三家疑其胁齐而扼已也故固疾于齐期于必胜而后已此所以季氏叔氏偕行也呜呼无事而克齐犹惧其横况各为己谋乎其克齐以为鲁功吾窃以为鲁之祸也圣人列序诸大夫非襃也葢不书其名无以见其横凡春秋之法书主将而已今并其佐而书之所以着其恃众以逼齐也虽然齐之败则有以自取而春秋之书战惟被兵者为主鞌之役以七大夫主之葢主战所以与其有词今齐见伐而不得主战则圣人不予齐亦明矣易曰自我致冦又谁咎也齐顷之谓欤
　　秋七月齐侯使国佐如师己酉及国佐盟于袁娄如师乞盟惟召陵袁娄而已召陵之盟志其服袁娄之盟志其辱故屈完之来首曰来盟若前定焉以齐威之义不服则已既服则盟无不得也国佐之来且曰如师得盟与否未可知也七大夫之横败齐于鞌葢已无齐矣鞌去齐五百里袁娄去齐五十里如鞌而不得盟七大夫攻之而不置及袁娄而后盟之其为辱大矣虽齐顷之辱有以自取而大夫之暴横不其极欤故及盟者七大夫而圣人不序曰己酉及国佐盟于袁娄不出主者之名所以抑其横再出国佐之名所以伸其辱也王者之师务服不务胜敌拒命则进以示威敌服辜则退以示懐齐既服矣而诸大夫迫人不已及袁娄而后聴其盟是岂义师哉极其忿而后已与召陵之盟不其异乎故圣人亦异其文所以见善恶之别也
　　八月壬午宋公鲍卒庚寅衞侯速卒
　　取汶阳田
　　圣人于春秋因人情而立文者也文立而情露情露而襃贬见故春秋之作凡以治人之情而已吾于归取之义见之内取外邑曰取外取内邑曰取而内自取内邑亦曰归外自入其内亦曰归所谓因人情而立文者也外归内邑始侵而终反之彼其愿偿我也故曰归齐人归我济西田是也外以人之邑与人外之意也顺其意而书之亦曰归晋人来言汶阳之田归之于齐是也外以邑赂我彼乐于赂而无吝也亦曰归郑伯使宛来归祊是也内取外邑彊以力夺之也故曰取取邿取根牟是也外取内邑亦彊以力而见夺则亦曰取齐人取讙及阐是也外侵内而取之宜其曰归矣而亦书取何哉葢彊其所不欲偿也取济西田与今取汶阳田是也济西之取以谖而汶阳之取以战济西汶阳皆齐之所不欲偿而鲁以谖与战而彊复之则不得不以取书今吾有璧不幸亡之有一人焉得吾璧而不有自挈而偿我则安得不谓之归哉得吾璧而不我归吾往责之而后偿则安得不谓之取此归取之辩也而説者见书取因以为汶阳非鲁田诗云汶水汤汤鲁诗是也汶出莱芜入济西为齐南为鲁水南曰阳则汶为鲁田也审矣或者鲁初无失汶阳之事故遂以为齐田且内取外邑必系其国如取邾田自漷水是也安有齐田不系之齐哉然不书失田之故者或失在春秋之前矣或失而鲁火不书圣人亦安得而益之君子观其取之之故亦足以见襃贬其失之之故在所不问也
　　冬楚师郑师侵衞
　　呜呼机防之失为损大矣楚郑侵衞晋失机也晋自文襄以降世嗣霸统成公灵公庸懦无立犹时出而主诸侯景公之兴适当楚庄之方张无以施其一二宣十八年楚子旅卒共王即位未能和诸侯晋不于是时修文襄之业号召诸侯以盟于两河之间反陈郑于既靡和齐鲁以抗楚乃区区修一朝之忿而助鲁衞以逞憾于齐齐何足计哉不圗宗诸侯以攘强楚乃搂诸侯以鬬私怨则楚郑侵衞晋致之也既而楚势益张鲁人战恐公及楚大夫为蜀之防卒之天下诸侯自河以东一举而属楚是虽鲁成之罪而晋之责为重也或者不远责晋鲁而近责郑郑固久从楚矣为桀吠尧无足诛者圣人之意葢轻诛郑而重责晋也
　　十有一月公防楚公子婴齐于蜀
　　鲁衞皆南逼于楚楚侵衞则兵将及鲁矣故公恐而为蜀之防所以潜服于楚而逆弭楚兵也公以千乘之君而敌楚之一大夫其为辱大矣春秋显书之不为之讳亦足以见圣人之深疾乎鲁也前月四大夫并出尽其怒以拒于齐快一朝之忿而已不知彊楚之议其后也楚之侵衞必以齐君致之矣齐既不容于诸侯则南求楚楚为齐报怨而鲁衞实鞌之兵首宜其先受祸也鲁无前日之战则必无今日之辱矣幸楚聴其屈服而遂弭兵则蜀之防犹为幸也庸恤夫辱哉凡诸侯之子称公子以父称公而子为公子也楚既称王安得曰公子吾于荘二十三年荆人来聘葢尝论之以为楚降王称子本其自称以通中国之辞于此尤足以证之且婴齐不称王子而称公子则其君岂自称王哉其称王者臣子諡之也战国之世诸侯皆称王而赵武灵王独不称王天下宗之则不称王者楚之利也彼方求诸侯于中夏肯自称王以犯诸侯之恶哉今观书公子婴齐之事则其君不自称王也明矣彼其卒而称共王者臣子尊之亦由赵武灵王初不称王而曰灵王也
　　丙申公及楚人秦人宋人陈人衞人郑人齐人曹人邾人薛人鄫人盟于蜀
　　蜀鲁地也公及诸大夫盟于蜀则公志乎为是盟矣公志为是盟则鲁主之乎曰鲁安敢加楚哉楚主之也独公为志乎受楚盟尔已受楚盟君子所不责不足诛也今率天下而胥为楚其罪可胜诛乎内不书公而外出大夫之名大夫抗也恶在外也及齐髙傒盟是也内不没公而外书人公自辱也恶在内也公及莒人盟于浮来是也蜀之盟浮来之比耳鲁内鬭私忿而外招寇寇至矣则匍匐请服之不暇夫已服于楚在所不恤而搂诸侯聴命于楚其罪何逃葢鲁独受楚盟则疑晋率诸侯而问其故先夺晋援率诸侯而从楚焉陈郑固楚之与而齐秦宋衞曹邾鄫则非鲁号召之亦未遽偕为左袵也此圣人所以不没公暴其耻而重其诛乎秦先宋先陈先衞先郑衞宋二君斩然在丧可辞而不辞也齐次郑俨然大国可拒而不拒也冒丧而从盟自辱以从楚皆在所诛也虽一贬称人观其先后之序而罪之轻重见焉然未若鲁之恶为甚也以司寇之典责之鲁当服上刑齐次之宋衞又次之而诸侯不得已也此春秋之法所以寓司寇之典欤
　　三年春王正月公防晋侯宋公衞侯曹伯伐郑
