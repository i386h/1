<!-- { "loadSidebar": true } -->
　　僖二十有八年晋人执衞侯归之于京师书人书归之于此晋侯执曹伯归于京师书侯书归于吾用是知春秋一字襃贬果非圣人不能修也文公晋之贤君乃聴元咺之讼而执人之君故书人以执贬词也已既执非其罪乃不自决更以累京师故书归之于迂词也今曹成公因宣公之死乃杀世子以自立是天下之罪人也晋侯执之且不敢自决而归于京师举措皆正故书侯而不书人志襃且直之之词也然则固常事耳何用书之葢不执之于盟之前而执之于既受盟之后则晋侯非心于讨曹特假义以维诸侯之心而已左氏不达因以谓会于戚専于讨曹且曹与戚之会晋侯初合诸侯而盟之以洗其前日私用诸侯以伐秦之谖特疑诸侯之贰因讨曹以示义也不执之于未盟而执之于己盟则戚之会初不为讨曹也明矣
　　公至自会
　　夏六月宋公固卒
　　楚子伐郑
　　楚子伐郑郑有以招之也前年郑公子喜无故而伐许许楚之与也郑昔尝伐许而楚不问以郑在楚耳今郑从晋而伐己之与国楚能不恶郑乎故楚子伐郑为许也
　　秋八月庚辰宋共公宋华元出奔晋宋华元自晋归于宋
　　华元宋之贤大夫也其出奔晋何邪为山及鱼石所迫也华元归而山见杀鱼石叛则知初之出也山与鱼石迫之矣元为右师而二叛将作不能已之乃狼顾而奔晋倚晋而复归亦足以见元之懦而不立忠而无谋也论元之心则与衞孙林父异观元之迹则与衞孙林父同美恶不嫌同辞故圣人一书之然观林父归而卒至于叛元归而杀山逐鱼石则善恶自判矣美恶虽同辞庸何伤于襃贬哉左氏载鱼石止华元于河上而经实书奔晋又曰请讨山既讨山则鱼石何用奔楚考其言无一毫合于经在所不信葢山与鱼石均宋之乱臣故山见杀而鱼石奔复倚楚而入判然无足疑者若从左氏之説则漫不可考耳
　　宋杀其大夫山
　　山名而不氏宋之乱臣也圣人恶之夺其族所以着其恶焉然称国以杀者罪累上也既杀有罪而以累上之辞书之何邪所以致山之恶者君也宋共宠任荡氏共公卒而荡氏専逐华元比鱼石以为宋患虽山之恶甚白而所以成其恶葢自君上也故以累上之辞书之然山之罪卒不可赦故黜族以见恶用是知春秋襃贬如天地之无私也诸儒嗫嚅于善恶之间不达者因以不书氏为阙文葢疎矣
　　宋鱼石出奔楚
　　华元归诛荡山逐鱼石而宋国以靖则元之功足以葢其过矣故华元出系之宋归系之宋以宋以之为重也然鱼石既奔而复入以叛胁之力也则石之恶并荡山诛之未为太甚逸之而为患犹为失谋也
　　冬十有一月叔孙侨如会晋士燮齐髙无咎宋华元衞孙林父郑公子防邾人会呉于钟离
　　首止之会书及以会霸主诸侯一徳以尊王世子也钟离之会书会以会霸主诸侯二志于呉也当是时诸侯皆聴于晋诸大夫知会晋而已及会呉晋志也故先会晋而后会呉殊会所以别二志焉故不曰及以会而曰会以会也于柤于向同是义晋厉之霸诸侯震恐其敢不以晋命而会呉乎然晋所以屈而会呉则有由矣于时呉楚两炽呉楚合则中国危晋既抗楚则不得不与呉以夺楚援此所以合诸侯而会于钟离也然襄五年戚之会呉人在焉而不殊会何也葢钟离柤向皆近呉晋合诸侯往会之故曰会以会戚衞地晋侯合诸侯于戚呉以人来会故不殊会事殊文异无用多疑而説者以为尊呉故殊会与首止文同不知首止之会葢书及以会非若会以会之异也圣人岂以呉比王世子哉説者又曰会以会外呉也且呉楚均夷狄原其先则呉贵于楚齐之盟盂之会未尝外楚而独外呉何也此葢晋率诸侯往会之其义甚显安用凿生尊之外之之説也哉
　　许迁于叶
　　许自迁也郑虐于许许畏郑迁于叶叶近楚倚楚以抗郑也
　　十有六年春王正月雨木冰
　　雨着木而冰异之大者隂阳之理紊矣以为隂之极则宜雪不宜雨以为阳之戾则木非所宜冰木为少阳得水而生今反冰求其理不可晓冰为少隂因水而结今雨结冰其变不可测要之圣王不作皇极不建五行之经反而为灾圣人书之非茍责时君所以警后世也何休指沙随苕丘之事为应此觋语也君子不道也
　　夏四月辛未滕子卒
　　郑公子喜帅师侵宋
　　郑叛晋从楚为楚侵宋故未防有鄢陵之役也郑成公即位于今十年其间外被楚师内蒙晋辱卒不叛者以晋有足依以抗楚也今晋率诸侯以事呉郑不惟役于晋且将役于呉矣事一楚孰愈于两晋故宁折而入楚焉自是一叛终成公之世不返有以也夫
　　六月丙寅朔日有食之
　　晋侯使栾黡来乞师
　　栾黡乞师以伐郑鲁师不及期晋侯憾之故沙随之防不见公
　　甲午晦晋侯及楚子郑伯战于鄢陵楚子郑师败绩郑叛晋従楚晋侯之伐敌晋者郑也而以楚加郑郑推之尔郑叛盟犯顺且胁强楚以抗中国罪在不言而晋能以单师胜楚郑之众晋亦彊矣然郑师虽败而卒不及者以晋侯恃力而不修徳其不见公执行父皆非所以来诸侯之术宜郑成虽败而不服也战称爵败称师春秋之常楚败称子文误耳説者以为楚子伤焉故斥言之凿説也宋襄公败于身伤而死何以不称宋公败绩而书宋师邪春秋义同则文一圣人不为区区之义以自矛盾也
　　楚杀其大夫公子侧
　　兵败君伤将之罪也杀之何甚然称国以杀以累上之辞书之何哉古者命将出师推毂而告之曰阃以外将军制之阃以内寡人制之举三军之命以授于将故其败也君得以惩其罪将亦为三军伏诛而不恤今鄢陵之战楚子在焉已以自败何以责过于将将虽有命其败实君主之尚何诛哉宜子反有不朽之言而春秋不以杀有罪书之也
　　秋公防晋侯齐侯衞侯宋华元邾人于沙随不见公沙随之防晋葢疑诸侯之贰故会以卜之郑既叛晋而宋亦被郑兵宋固在所疑及鄢陵之战乞师于鲁而我师不出诸侯亦无以寸兵助晋者此晋所以不旋踵而为是防也然诸侯均不助晋而独不见公葢以卑辱乞师而鲁不出其所以待鲁者若恭而鲁实若倨也故独责鲁焉然鲁安敢倨晋内有侨如之难而兵不及期耳晋侯不察直将加无礼于公公虽不见而实有辞夫又何耻况诸侯均不佑晋何独责我哉夫内恶必讳春秋之常虽不得已亦加隠避所以存君臣之义也君弑则书薨灭国则书取出奔则书逊屈而盟大夫则书及叛盟失信则没公而书防今直书公防无隠者非内之恶晋之谬也见诸侯而独不见公则用心既颇以兵不及战而责人则为谋不仁不恤人之难而责其必至则于义为悖其罪在晋吾何耻哉故在所不讳也
　　公至自会
　　以会告也公虽不见而实往会曲不在己可以成事告也故曰公至自会
　　公会尹子晋侯齐国佐邾人伐郑
　　晋侯败楚郑之师于鄢陵郑卒不反今又以王命伐之而郑一不之顾郑则罪矣晋厉恃势力以屈人人不我屈无怪也鄢陵之役晋来乞师鲁兵不及期公受其辱今晋不乞师而公会之畏晋可知然期而失期而君蒙不见之耻不期而至则臣有见执之辱至不至均有罪焉诸侯之事晋者亦难矣宜郑伯一叛而不反也王臣会伐自此始义见柯陵之盟
　　曹伯归自京师
　　曹成杀世子而自立是天下之大恶也晋侯执之不自正其罪以归京师尊王室也简王不能正王法以令天下复归之曹王室不纲失政刑矣自后春秋乱臣贼子其徒实繁东周之君固不能行九伐之典尔今幸晋厉有尊周之心不自裁处而归曹伯于京师王茍因是以用其威福之柄则天下孰不震慑王室犹有望于复兴也今乃置而姑息之诸侯判然知王法不复行其何忌而不为乱臣贼子哉吾于此重为周王惜之春秋书执诸侯归京师者二晋文执衞侯归于京师既而晋自释之书曰衞侯郑归于衞不云归自京师者非王命也今曹伯归自京师王命释之也然衞侯郑名而曹伯不名此又轻重其文以见义者凡诸侯有恶则名不然则否郑之归晋文以有罪而赦之故顺其欲而名之名郑所以责晋文也曹伯之归简王以为无罪而释之故亦因其志而不名不名曹伯所以讥王室也观乎此然后知春秋非圣人不能修也
　　九月晋人执季孙行父舍之于苕丘
　　鄢陵之役鲁师失期晋侯不见公伐郑之役公亲会之而又执季文子晋之举措亦谬矣不及期则不见其君亲会之复执其臣诸侯何以堪此晋厉之为人葢亦虐哉宜其不克终也舍者次舍之舍谷梁得之葢拘之于苕丘以要鲁之服左氏以为赦之非也楚子执宋公及薄之盟赦之书曰释宋公不曰舍之此若赦之亦曰释行父足矣安用书舍之于苕丘且明着其地哉稽之文义亦无以舍为赦者其説疎矣故吾从谷梁为正然季孙意如叔孙婼之执皆书至而此不书至葢晋旋释之而与公同至也告庙以公为重书公至自会则行父从而至矣
　　冬十月乙亥叔孙侨如出奔齐
　　三家専鲁势丑徳齐各乗隙以相倾鄢陵之役侨如谋去季孟公惧内乱设警备而后出兵用是失晋期以得罪于晋侨如之故也侨如惧公及行父诉于晋而谋之故反谮于晋晋亦不见公及执行父亦侨如之故也然理有顺逆情有真伪卒之公及行父不辩而自明晋将释之侨如惧公之至而责其罪也故出奔齐噫败国谮君之贼掩然如齐而齐匿之齐亦有国有君乎抑亦髙国之党同恶相济也
　　十有二月乙丑季孙行父及晋郤犫盟于扈
　　公及行父之出于今六月矣君臣久稽于外以侨如之谮而晋责之罪不释也今侨如之谮既败不遂而奔故晋释行父而盟之于扈公至自会归而刺公子偃偃侨如之党也则公之不见与夫行父之执皆侨如之谮明矣春秋之文简而明考其原则情状昭然矣
　　公至自会乙酉刺公子偃
　　公子买戍衞不卒戍刺之非其罪也不书其故无以见其非罪故先书戍而后书刺偃之罪于侨如之奔已知其为恶党故直书刺而罪自显春秋之法如此
　　十有七年春衞北宫括帅师侵郑
　　衞北宫括侵郑晋命也左氏以为救晋彼何据而云哉使晋被郑兵而衞救之则有援霸主之功何得不书救而书侵邪此凿説不足据葢将合诸侯伐郑而疑楚必佑之乃先命衞人侵之以尝其锋故未防有柯陵之役也无他义
　　夏公会尹子单子晋侯齐侯宋公衞侯曹伯邾人伐郑六月乙酉同盟于柯陵秋公至自衞
　　桓文襄成之霸葢尝搂诸侯伐叛矣未尝屈王师下伐也屈王师下伐始于晋厉世衰谋迫霸业日隳初则挟王师以令诸侯搂诸侯以讨携贰兵役不敢及周也今兵戎之役周亦与焉陵夷甚矣厉公暴戾専以力而屈郑郑伯一叛虽鄢陵之兵败而郑不服乃责鲁兵之后期罪诸侯之不我用于是挟天子之命屈尹单以令诸侯虽王臣临之诸侯不敢不至以七国之众加以王师而郑未反故遂兴柯陵之盟特借王臣为是盟而必诸侯之信耳且伐郑自伐郑郑既未服何用同盟哉此实无所谓而然徒幸王臣之在以令诸侯也初集王师以胁郑复倚王臣以结诸侯为晋之计则善矣而周室不防于替乎其得郑不得郑在所不问而屈王师下伐葢始于晋厉君子不可不察也
　　齐髙无咎出奔莒
　　髙国崔鲍皆齐之彊臣也非争政不胜而奔则诡谋暴露而出决非善之者故今年髙氏奔而明年国氏诛其故可知矣
　　九月辛丑用郊
