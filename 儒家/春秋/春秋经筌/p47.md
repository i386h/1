<!-- { "loadSidebar": true } -->
　　前乎此衞与宋同虫牢之盟后乎此衞媵女于宋则宋衞固无私毫之隙也今衞无辞而侵宋吾考其故而无之衞比于晋久矣则侵宋之役疑晋意也葢前乎此齐未尝从晋防盟亦未尝与宋同役楚主蜀之盟则挤齐于衞郑之下而宋先之葢以为己固尊于齐也爵为上公而国为三恪何下齐之有及虫牢之盟晋始得齐葢以为不世之幸故加齐于宋之上宋实慊然则宋之在防必有不屈之辞矣于是晋命衞伐之衞实无憾于宋徒以盟主之令有所不得辞焉故孙良夫衞之上卿帅衞师以往不伐而侵之帅师重兵也侵宋浅事也以重兵而行浅事岂力不足哉不情故也故圣人于衞无贬辞葢志不在衞实讥晋也
　　夏六月邾子来朝
　　邾鲁之附庸也前日戕鄫子于鄫鲁所当治而不治既而蜀之盟虫牢之防皆得列于诸侯鲁实庇之为邾之恩大矣今之来朝不为过礼矣容其奸而引其恶受其礼而置其罪春秋之时
　　公孙婴齐如晋壬申郑伯费卒
　　秋仲孙蔑叔孙侨如帅师侵宋
　　宋之于鲁尤亲于衞也前日衞以晋之命不得已而加兵于宋故侵之而已晋葢以为侵宋未足以挫宋之抗也是以命鲁公孙婴齐还自晋而鲁以蔑及侨如侵宋奉晋命也然四年使华元来聘五年鲁以仲孙蔑报之宋鲁之好方笃则二师之出岂志于伐宋哉晋憾宋而不自伐移恶于人人亦岂无心腹肾膓哉用己兵而鬬他人之忿无益于己而贾怨于人宜鲁不忍深加毒宋亦侵其北鄙而已蔑及侨如皆鲁之命卿帅师以行其众必不加少虽入其都围其邑无难也而才侵之此岂其情哉塞责之辞而止矣故明年华元复来聘公孙夀来纳币而伯姬归于宋则今日之侵宋不以为憾耳知其命出于晋非鲁意也左氏谓晋命是为得之
　　楚公子婴齐帅师伐郑
　　郑自辰陵之盟受命于楚楚视之固若己之与也才贰于晋则兵环其垒郑不能堪晋不能取故郑襄南向从楚者十有五年虫牢之盟中国之势少振故郑复反而为晋悼公即世楚乘郑丧扼之以兵其为毒深矣然诸侯伐丧鲜无贬辞而楚不加贬者非与楚也圣人岂责礼义于荆蛮哉以不治治之也王者不治外裔之意于此见矣
　　冬季孙行父如晋
　　公孙婴齐如晋既返而二大夫侵宋晋命也侵宋之师既返而季文子如晋报宋之屈也晋以衞为不用命更以命鲁鲁侵宋而已鲁疑晋以宋为未服而罪鲁也故以行父如晋言宋之服以故明年救郑之役宋复从晋者鲁故也鲁区区然市驩于晋者葢蜀之盟率诸侯叛晋从楚晋实憾之故四大夫一嵗之间三奔命以奉晋之懽心惟恐不得宋以重得罪于晋也呜呼一举而失其劳一至是乎
　　晋栾书帅师救郑
　　善救郑也救者善则伐之恶可知矣
　　七年春王正月鼷鼠食郊牛角改卜牛鼷鼠又食其角乃免牛
　　鼷鼠食郊牛角者三改卜牛而又食者惟此而已鲁郊僭也天岂享僭哉鼷鼠之害説者以为养牲不谨非也鼷鼠岂人致之而亦岂人所能驱之天意不允于鲁也故遗其害而着其谴鲁不之察又改卜焉违天不祥宜其又食也免牛不郊而犹三望不郊天而祀地其为僭一尔义见僖三十二年
　　呉伐郯
　　楚患未艾而加之以呉中国之不幸哉呉固太伯之后在周为伯父使其用周礼而从中国则春秋固宜得襃异之辞惟狃其本俗故春秋亦从而外之曰呉而已楚始通中国称荆呉始通中国遂称呉皆其自称也太伯避位奔荆蛮自称勾吴后世因而不改故亦曰呉其后书呉子亦因其自称与楚同焉説者以为无周称王圣人降而书子非也观其卒而讣于我可以见矣礼诸侯卒而讣于诸侯皆自称其本爵不敢有加焉至则书公臣子尊之也今呉楚之君卒皆书子皆其自称也而諡曰王诸侯及其臣子尊之不可以训故圣人略其避其僭号也此为得之胡安国又援国语呉本伯爵此则国语之失彼徒见呉伯之后因以为伯爵耳秦本伯爵亦自称伯圣人不贬也何独于呉贬之夫吴秦一耳语呉之先则贵于秦圣人不宜降呉而与秦也姑聴其自称也云尔若其伐郑则病中国自是而始春秋葢为中国忧也其称国称子因其势彊弱所以通中国者详略如此若以为圣人笔削所寓则非也
　　夏五月曹伯来朝
　　曹之于诸侯未为小国特势不足尔论其名上与衞郑同其列而无愧较其实则下与邾莒未有以大相过也如征役则上同于衞郑而朝觐则下比于邾莒呜呼曹伯葢亦难矣三年鞌之战曹固与齐无憾也徒受晋鲁之役而有公子首之行伐郑救郑无敢不从此其名与郑衞同也而其实势不支故郑衞未尝朝鲁而曹屡朝之此其实与邾莒比也易曰上不在天下不在田故干干因其时而惕其春秋曹伯之谓乎
　　不郊犹三望
　　义见上
　　秋楚公子婴齐帅师伐郑
　　楚师两伐郑以郑之叛己也郑岂楚之与哉邻于楚境楚一得之遂为固有郑受晋盟则兵屡扼之前日伐郑晋以一大夫帅师救之今之伐郑以九国之君援之其所以为郑援者日加则知楚日炽也审矣
　　公防晋侯齐侯宋公衞侯曹伯莒子邾子杞伯救郑八月戊辰同盟于马陵
　　春秋书救未有继之以盟者且合诸侯主乎救郑而已安用盟盟之所以固擕贰诸侯皆在何固之有今诸侯救郑而同盟于马陵吾知其病楚之彊而疑诸侯之贰也于时晋葢未失郑马陵之盟郑实在焉楚公子婴齐两帅师伐郑前日之师未能得志则今日之役兵不加少益兵以扼郑郑能无惧心乎岂特郑惧之宋衞曹莒邾亦何恃而不恐恐则二心生诸侯之常情也晋侯于是疑其觌楚之彊而贰于楚故救兵未返即马陵而盟之所以谕中外彊弱之势释诸侯之惧而弭其贰楚之心也春秋救者凡十有八惟此继之以盟用是知其病楚而疑诸侯之擕贰也
　　公至自防
　　凡公行而反饮至于庙舍爵书勲于册然公之出固有二事偶者不可以二事至以二事至则若再出焉二事皆善则槩曰至自防二事善恶各一则择其善者书之葢恶则饮至之礼有所不敢行茍行之则必饰辞以诬册书尔圣人皆因其实而书之襃贬自见今救郑盟于马陵所以出而二事偶然二事俱无恶故并告于庙而槩书曰公至自防也
　　呉入州来
　　州来呉楚之间小国尔吴伐郯中国无救者而楚人亦不敢议其后于是入州来州来微且逼于楚彼得州来不足以为中国重轻而圣人必志之以着楚方张而呉日炽中国诸侯何以堪之故不十年有钟离之防中国安能并抗二敌哉其外楚不得不连呉也然勾呉蚕食之势自伐郯入州来始所以着其猾夏之渐也説者以为呉乘楚伐郑而入州来是楚伐郑晋救郑之师已反而吴兵方及州来安可谓乘楚之出哉王当又以为其后楚兵不敢观兵于上国者畏呉也九年楚道呉鲁之间伐莒呉何不遂袭其后哉彼徒见州来近楚而呉入其郛臆度而为是説其实非也
　　冬大雩
　　周之冬今之八月不雨不得不雩余见桓五年
　　衞孙林父出奔晋
　　孙氏専衞自良夫始良夫见经六専盟者二専兵者四防盟征伐既一出其手世及其子安得不横哉林父良夫之子也定公不忍其横不能无憾于心然未加谴而林父奔晋诉于大国而内抗其君其罪可胜诛乎晋不能治反戚于衞奨其臣以逆其君十四年卒自晋入衞晋反之也其后寖淫其恶至襄二十六年入于戚以叛圣人终始着之首书其奔终书其叛林父之罪无所逃矣然衞不能制而容之晋不能治而逸之均罪也衞之弱且制于晋有所不敌而晋佑叛臣以乱人国其诛可不重乎此春秋之法葢専责晋也
　　八年春晋侯使韩穿来言汶阳之田归之于齐
　　孟子曰可以取可以无取取伤廉可以与可以无与与伤惠鲁为鞌之战而取汶阳晋力也今韩穿来言归汶阳田亦晋故也前日以为可取则如今日勿归今日以为宜归则如前日勿取以为可取而复归之以为宜归而故取之二者均罪也汶阳故鲁田已久没于齐及鞌之役晋主是战一战而胜反鲁侵地然晋实何有哉为鲁复田而已前日取田于齐齐失之也晋实无所失今日以田与齐齐得之也晋实何所得失之非已之损得之非己之益冝晋人于取予甚轻且易也特假是田市功于鲁市恩于齐耳初为鞌之战鲁实倾国以从倾国以从我而我无以利之则若劳人而无报故取汶阳田以报功于鲁焉既败齐师顷公屈己以事晋晋自文公之后齐葢以东夏彊侯未尝屈于晋也战鞌一败鋭锋顿挫虫牢之盟救郑之役执兵歃血惟晋是从晋得齐之服为荣大矣故常以取其田为负也鲁人得田晋实无补而负齐为多鲁人失田晋实无伤而于齐为惠故宁使鲁失田而晋无负于齐此所以有韩穿之来也然是田故鲁之旧封则在鲁为义在齐为不义晋借田以市功二国尔庸顾夫义不义哉然鲁初以四卿得之而今以一言失之何得之艰而失之易也初倚晋之势而得之故非四卿并出无以奉晋之欢今畏晋之势而失之故虽一言之及无敢不承晋命此所以艰于得而易于失也鲁侯不刚固无以违矣而晋景彊聒抑亦甚哉圣人书曰晋侯使韩穿来言汶阳之田归之于齐春秋书法未有若是之详且婉者也晋侯之罪何所逭乎归之于齐者迂辞也凡事有曲而不通者必迂其辞以见之晋人执衞侯归之于京师与执曺伯归于京师异矣故曰归之以见其曲今言汶阳之田归之于齐与齐人来归郓讙隂田异矣故亦曰归之以着其不直一字之间其义显矣信乎非圣人不能修也汶阳田即郓讙隂初言其田而终举其邑此时未为邑也其后齐筑为三邑以守之尔故定十年来归以邑举之余义见取汶阳田
　　晋栾书帅师侵蔡
　　蔡迫于楚鲜归中国葢甘为役矣自翟泉与盟之后未尝从中国防盟文十年比楚人为厥貉之次十五年晋郤缺伐之卒不能反也今栾书以师侵之虽未遂得蔡然亦可谓不畏楚矣故圣人亦书之所以存中国之势而振霸主之威欤
　　公孙婴齐如莒
　　婴齐如莒非国事也鲁大夫如大国者聘也未有聘小国者如小国谋其私尔公孙兹如牟左氏以为娶焉是亦意之公子友如陈原仲亡友犹书之娶何嫌不书齐髙固来逆子叔姬娶也外且书之内安得不书不书其故谋其私也虽鲁有所不能知者矣故无得而书焉婴齐叔肸之子父不义宣公而甘为匹夫可不谓贤欤而婴齐専侈于朝且如莒而谋其私为肸之累多矣君子惜之
　　宋公使华元来聘
　　求婚
　　夏宋公使公孙夀来纳币
　　婚礼不称主人以自媒为嫌也天子娶于诸侯以诸侯同姓者主之诸侯娶于大夫以大夫同姓者主之诸侯娶于诸侯父在则聴于父母在则聴于母未有自娶而自主之者也宋公娶于鲁而自主之故书曰宋公使公孙夀来纳币讥自媒也公羊以为録伯姬伯姬之贤则然耳何必纳币而预襃之
　　晋杀其大夫赵同赵括
　　赵同赵括无事业见于经其罪不可得而考独以经文观之称国以杀杀无罪也同括何以无罪赵盾弑灵公于今再世矣再世而不能得贼盾获死于牖下杀同括何益哉同括衰之子盾之弟也兄为逆其弟何与况兄获全腰领而弟蒙其戮脱渠魁而诛其亲庸为得其罪乎故以无罪録之也左氏载庄姬之谮有无未必可信吾故略之以经为正而已
　　秋七月天子使召伯来赐公命
