<!-- { "loadSidebar": true } -->
　　前日之使屈完者成王也今之使得臣者亦成王也屈完之盟有余功而得臣之败有余罪然圣人于杀得臣以杀无罪书何也盖得臣所以使之者非屈完之比也屈完奉命以和得臣奉命以战和固人之所易战固人之所难和无胜负而战有胜负战而胜则得臣为功战而败则得臣为罪成王必于胜也得臣安保其必胜哉必于胜而以败终之宜得臣之所以得罪也然兵固危道置人于危道而必人之胜可乎是则成王之罪非得臣之罪也故以杀无罪书圣人之意盖以为幸胜于不可必得不若求盟之无不得也前日之盟亦成王今日之战亦成王盟与战成王之始终仁暴之贤否盖已判矣
　　卫侯出奔楚
　　诸侯出奔无不名者而卫成之奔独不名非其罪也卫叛华即楚子买戌之楚人救之则卫比于楚固矣安得为无罪然楚兵已败卫何敢抗晋晋舍而安之可也乃逼而出之何邪然则安知晋逼而出之日观践土之防卫侯未反而卫子就盟则卫子必晋之所立而成公之奔非晋逼之不出也晋文挟霸主之威迫胁小国之君而擅废置之故圣人不名卫侯所以着晋文之罪也
　　五月癸丑公防晋侯齐侯宋公蔡侯郑伯卫子莒子盟于践土
　　践土之盟与防于温天王皆在天王不居成周而出次于外说者疑之而践土之盟圣人惟书公朝于王所而不书所以出之故不若温之防书狩而后世释然无疑也三传遂有天王下劳晋侯之说且初无三传后世安知其下劳晋侯而在温邪故学者当于未有传之前求春秋不可遂信而不稽诸经也且经于僖二十四年书天王出居于郑自后初不书归于成周践土即郑地也则天王盖居践土久矣何下劳之有惑者弃经任传谓左氏有晋侯纳王之事遂以为实且圣人作春秋以周为重安有晋侯纳王之事而不书哉然自后卒不书天王归成周岂襄王卒不复返如昭王邪曰天王之归因践土之盟也前乎此郑防于楚天下无勤王者楚则在所不责也今晋侯克楚于城濮以敌王忾奏凯于王防诸侯以盟于郑以诸侯朝焉天王因是复归于成周也然则何以不书归曰冬书河阳之狩则知天王既归而出狩也谓前乎此晋侯纳王者意之耳且于时郑防于楚晋未服楚安能直犯楚境而取日虞渊哉文公非缓于纳王盖先胜楚而后纳王也则夫伐楚者纳王之资也然则践土之盟厥勲茂哉外挫彊楚内定王室一以敌忾一以勤王是一举而两济小人不乐成人之羙取三传掇蜂之说以疵吾晋文君子所不甘焉故愚稽于经以正之非私晋文白圣人之笔法而已
　　陈侯如防
　　陈自二十三年受楚之伐二十五年遭楚之围遂折而从楚二十七年围宋之役陈与之则陈叛盟从逆盖五年矣今晋侯胜楚而脱之于侏之邦陈得无返心乎故践土之盟晋文外献楚俘内靖王室实为盛举陈胡敢不从故惠然来归愿与斯防圣人即其情而书之曰陈侯如防喜其悔罪知反而洗其叛华之罪也与郑伯乞盟者有间焉故郑伯乞盟乞者辱辞也乞盟惧齐侯之不我信也今陈书如防如防者缓而不迫与防足矣不求盟也陈郑之来一也观圣人之书法则善恶自异矣
　　公朝于王所
　　诸侯朝王于郑而书曰朝于王所何哉不地所以尊天子也四海皆王土书地则若非王土矣故槩书王所则四海之内皆王所也诗曰自天子所王师之所言王所在而已不以地为碍也然则居郑何以书地盖不书地无以见其出既书居郑则王所即郑尔然则朝于王所正乎曰无问正否王之所在朝侯朝之礼所当然然两书王所之朝则见诸侯之不常朝也常朝于京师出朝于王所诸侯之职耳今诸侯不常朝因其在郑而一朝之则知诸侯不因晋文之防未必朝也圣人书此以见诸侯之罪而显晋文之功欤
　　六月卫侯郑自楚复归于卫
　　诸侯出不名而归名之出善而归恶也其出既善而归安得恶归有所废杀也有所废杀则经何以不书不必书义自见矣初成公之出晋立叔武于卫践土之盟所谓卫子是也今卫侯复归所谓卫子者何以置之哉不杀则废矣夫卫子非簒也晋实立之故凡诸侯在防逾年则称子以其未逾年不敢君也今践土之防叔武非在防亦以卫子书卫子盖逼于晋命而摄卫政实不敢君以待卫侯之反也则卫子亦所谓贤者欤卫侯书复归则国逆之非外纳之矣国逆之是卫子之意也卫侯入而不察以为卫子簒也故杀之则夫卫子者乃鲁隐公而卫成即桓公也以逊而得逆以贤而得罪此圣人于叔武书子以见逊且贤于卫侯书名以见逆且有罪也其义盖已着矣安在书杀卫子而后见其恶哉此春秋微而显者也
　　卫元咺出奔晋
　　元咺卫子之徒也晋侯立卫子而元咺相之今卫侯入而杀卫子故元咺奔晋以诉焉君何可诉哉君有过则谏谏而不听则去之不去则死之卫子之贤卫成不当杀而杀谏之可也不可谏死之可也死卫子之难其犹不失为晋荀息况卫子之贤非奚齐比哉咺而死之其义当加荀息一等今乃胁晋以讼君虽讼而得直其如逆君之罪何卒之卫侯再入终与子瑕同死不死于义而死于逆元咺之愚甚矣
　　陈侯欵卒
　　召陵之师许男新臣卒于师不书师践土之防陈侯欵卒于防不书防说者皆凿为虚论以为威文之防安之非也许男归卒于许陈侯归卒于陈盖召陵之地近许而践土之地近陈以疾归而卒于其国尔许男之卒吾既言之而陈侯之在践土践土郑地郑今之郑州陈即陈州陈郑为比邻其疾而归国卒于国矣故不书防无可疑者
　　秋杞伯姬来
　　此私来也
　　公子遂如齐
　　鲁以楚师伐齐取谷其怨深矣幸孝公即世昭公簒立而不修怨于鲁鲁之幸也今既同践土之防旧怨既释而好未厚公子遂之如齐修齐好也好虽修于齐心实畏乎晋
　　冬公防晋侯齐侯宋公蔡侯郑伯陈子莒子邾子秦人于温天王狩于河阳壬申公朝于王所
　　温之防天王既归成周晋文于是合诸侯而朝之然不朝诸京师而朝诸河阳何也盖襄王在郑郑实防于楚晋侯胜楚得郑而取日于虞渊前日践土之朝是也今天王复辟所以德晋者甚重而晋将朝焉于是襄王出狩而就见之所以劳晋文之来也然则礼乎曰非礼甚矣诸侯朝王礼之常而天王受朝亦礼之常也自入春秋百年之间无复修朝见之礼晋侯朝王盖旷世盛典也于是屈而出见之而托狩为辞焉盖下堂而见诸侯自夷王以下自夷迄襄又百年矣则循其渐而至于出见亦势之必至无足怪者说者疑之遂以晋文召王以诸侯见为此说者盖不知践土之盟襄王在郑以为天王出劳晋侯既以践土之朝为襄王自出则疑河阳之狩不容再出也故以晋侯召王为言且晋侯方以尊王而市名于天下今反召之以买抗君之罪邪必不然矣盖践土之役襄王先在非出劳也则出劳晋侯之行乃河阳非践土矣故圣人于此书狩而践土不书狩则知践土之朝天王已在河阳之朝则天王出劳也其文甚明无可疑者何用从三之凿说者哉又尝以地考之而知河阳之狩非晋文召王也河阳今之孟州河阳与温皆孟之属邑其相距甚迩而河阳即孟内邑也孟距王城才七十里之近而不举趾如王城哉则河阳之狩王自出劳也审矣不可以七十里之地诬晋文以召王之罪然则孔子称晋文谲而不正者何也曰非此之谓也召王天下之逆节岂特谲而不正哉使晋文而召王圣人将不齿之矣何止讥其谲邪夫所谓谲者谋也有如侵曹伐卫执曹伯宋人执卫侯归之京师皆谲而不正者也故圣人称其谲若夫尊王之义岂容召哉召而曰尊之其罪大矣徒谓之谲可乎圣人许予不如是之轻也
　　晋人执卫侯归之于京师
　　晋文直元咺之讼而执卫侯晋侯之私也归之京师天下之公也以一国之私而冐以公天下之名已不自决而移其失于王此晋文之所谓谲者也卫侯之杀叔武固非所当杀尔而元咺讼君岂所当讼邪晋侯执元咺而责卫侯则两得其罪今反执卫侯纵元咺于卫则是长其臣而陵其君也卫侯既有罪然执于其所不当执则不得为霸讨故于晋书人既执非其所当执而归之京师是已为非而移之于天王其可乎春秋书执诸侯而归京师者二成十五年晋侯执曹伯归于京师归之于者迁词也晋执而不正于是迁之于王假王命以释之也盖自执而自释之则失刑为愈甚故假之王也晋则自便矣王何负而得失刑之谤哉是则晋文之谲者也
　　卫元咺自晋复归于卫
　　晋文之执卫侯以其杀已之所立也归元咺以其忠已之所立也且卫侯与元咺姑无问其曲直而晋侯之立者当立与不当立晋侯一言自讼则卫狱自判矣晋侯逼胁卫侯而出之乃立叔武于卫叔武岂宜有卫者哉及卫侯之归而去其所不顺亦人情之必至者元咺胁晋而讼其君以杀叔武之故也晋文不自责立叔武之非而责卫侯杀叔武之罪知卫侯杀叔武为不当杀而不知元咺讼其君为不当讼也自投于昏直情不反愈行而愈失道原其本则初不逐卫君不必立叔武不立叔武不必执卫侯不执卫侯不必归元咺不归元咺卫不再乱彼其逐卫君立叔武执卫侯既徃不咎可也而元咺安可归之卫复为卫之祸哉归元咺是长无君之恶而稔成卫国无穷之患也则晋之为晋抑亦无君之国欤若元咺者不必聪明圣智而后察其恶途之人皆知其无君矣使晋诛之以令天下或执以其君使甘心焉天下莫不称快今反助其虐而俾归卫卒之卫乱者三年而后定晋文为之也
　　诸侯遂围许
　　许自二十七年从楚围宋晋侯服楚释而弗伐幸也而践土于温两防诸侯以朝王而许独不朝其为罪可胜诛乎今防温诸侯以王命围之责许不朝不防也书遂继事也无所贬
　　曹伯襄复归于曹遂防诸侯围许
　　春晋侯执曹伯宋人非以治曹假之以怒楚也及败楚师则曹伯疑释之矣其间诸侯再防再朝实天下盛举曹非不欲也而晋侯不释而俾之与防盖亦过矣自春徂冬拘累于宋而后释之曹伯有所慊焉何慊哉慊其不得与朝王之列也故才获归曹闻诸侯之围许问不朝之罪遂整兵以防围焉曹伯之意盖以为不得与朝王而获与行天讨犹足以释吾之慊也说者以为晋侯役之非也蕞尔之许诸侯围之何患不服何赖于曹哉遂防诸侯围许曹自遂也非晋侯遂之也书名正其叛华之罪也
　　二十有九年春介葛卢来
　　介葛卢来来朝也何以不书朝不与朝也介者夷之附庸异乎邾萧也故邾萧未命字而不名而介葛卢名邾萧来则书朝而介不书朝此春秋之所以辨内外也与白狄来同然公不在而介来朝何邪突然来朝孰测其情然公不在介非不知也乗虚而来有所窥矣故明年而侵萧厥有以哉
　　公至自围许
　　公防于温朝于王所今其至也乃以围许至何哉志其实也至自防则若无功至自京师则实不至故以围许至也后事小则以前事致于是不通矣围许岂大于防温朝王哉例之不可用也明矣
　　夏六月防王人晋人宋人齐人陈人蔡人秦人盟于翟泉
　　洮之盟齐威盟王人而无贬辞盖以诸侯防王人为敌也翟泉之盟晋盟王人皆贬书人以大夫而抗王臣是待已与天王均也故皆贬书人此春秋重轻之义盖显矣然晋文前日两合诸侯两朝王其功大矣功大必矜中人之常情也今以大夫而盟王人无益于尊王而有抗上之罪况翟泉周地以大夫而盟王臣于天王之侧抗可知也宜诸侯自是有叛者晋不能来之且已不能尊王何责人之尊己也
　　秋大雨雹
