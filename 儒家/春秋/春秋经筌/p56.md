<!-- { "loadSidebar": true } -->
　　齐之权臣曰崔髙二彊相扼崔弱则髙抗髙懦则崔专各相持以角胜负今髙既以罪诛则齐之权在崔而已故不旋踵而有崔杼之逆也然则髙之杀何罪哉传以齐灵废世子光而立少子牙髙厚传之崔杼立光杀牙以及厚则厚之杀灵公为之也故以累上之辞书之然崔之谋髙久矣逄其间而得厚之死盖崔之幸而齐之祸也
　　郑杀其大夫公子嘉
　　宣成以来诸侯之杀大夫者例多以国杀为文而大夫见杀者亦鲜去族盖自宣以降大夫日张盟会征伐往往专之诸侯视以为常置不问也故横逆以生或卖友以自售或争权以相攻或防人以利己其见杀虽出于自取而探其原实君有以致之故多以累上之辞书之而不去族盖以不诛诛之也公子嘉郑之柄政者彼其见杀必有以偪而攘其位者矣其善恶在所不必考观圣人以累上之辞书襃贬自见矣
　　冬齐灵公
　　城西郛
　　备齐也
　　叔孙豹会晋士匄于柯
　　城武城
　　士匄不伐齐丧而还齐人德之因与晋平故春为澶渊之防鲁惧齐晋合则有事于疆故会士匄于柯以卜齐晋之成齐晋果平归而城武城备齐也古之为国惟以德和邻则内外无患以势怒邻者势去而孤立则儳然如不终日鲁初倚晋以抗齐势固张也一日晋与齐平则何以倚重哉故今日会晋明日城武城不胜其劳且拙也为国而若此庸为国有人乎
　　二十年春王正月辛亥仲孙速会莒人盟于向
　　莒数侵我南鄙鲁诉于晋故湨梁之会晋执莒子鲁故也今齐晋既成鲁势孤立宜有求于莒莒人亦欲平焉故会盟于向莒鲁以平
　　夏六月庚申公防晋侯齐侯宋公卫侯郑伯曹伯莒子邾子滕子薛伯伯小邾子盟于澶渊
　　君子不责至和于乖争之时不责至治于伤残之世乖争之时而少和伤残之世而粗治则亦春秋之齐韶也齐鲁自围成之役五年之间干戈不息齐之伐鲁者五晋卫之伐齐者三争锥刀之隙者齐鲁而已而小大诸侯怙党反攻生民为之不安齐灵公卒晋士匄闻丧不伐振旅而还齐人德之求成于晋晋为合十三国之君歃血于澶渊小大协和彊弱相比天下之民頼以少安虽不足以语至和谈至治而寝兵息民圣人实喜之故爵列以序无贬辞焉圣人岂茍予齐晋哉幸天下之民得小康也
　　秋公至自防仲孙速帅师伐邾
　　襄公不纲诸大夫暴横不顾一毫之义肆其无厌之逆有王者作必将噍其类而廓清之然后鲁得以宁天下从而治矣五年之闲纷扰天下鬭乱诸侯者皆鲁大夫为之佞晋以卖齐俾天子逆后不能备礼者鲁也齐用是疾于鲁伐鲁者五叔孙豹如晋乞师晋为之动天下之兵以报齐执莒子执邾子侵伐齐鲁大夫媒之也今幸齐灵即世庄公不念旧恶屈己以与澶渊之盟天下诸侯方有安靖之渐而口血未干仲孙速浅浅小人首叛盟以伐邾复兆兵于天下可胜诛乎且邾再伐鲁而再受执亟割地以塞虎兕之口盖亦弱矣今又伐之何名乎襄公庸弱在所不责而可重戮者速也春秋书伐邾之事岂特为鲁诛速哉为天下诛兵衅也速蔑之子
　　蔡杀其大夫公子燮蔡公子履出奔楚
　　八年郑人侵蔡获蔡公子燮及是见释而归蔡侯杀之欤左氏载文侯欲事晋燮不欲故杀之其事于经文不顺吾不欲信之若如左氏所言则经文当书蔡人杀其大夫公子燮以杀有罪书之不应以国杀为文也以国杀为文罪累上也燮之败而见获非不用命郑出其不意而偶获为燮者特欠蔡侯一死尔今见释而归卒于见杀则燮为无罪而蔡侯实失政刑故以累上之辞书之燮杀而履奔则履者盖燮之党也然不奔中国而奔楚从楚之久恬不为怪若从左氏之说则于经无所考故吾以经文为正
　　陈侯之弟黄出奔楚
　　庆氏专陈执其国命陈侯手足之亲不能自庇其横可知矣黄之出奔二庆逼之也二十三年陈杀二庆黄复归陈则今之奔也二庆逐之审矣陈哀暗弱权移庆氏黄其弟也不能保其安危则国可知矣书曰陈侯之弟罪陈侯也说者见其奔楚乃曰陈有二党庆氏谋归晋黄欲为楚黄不胜故复奔楚且陈自于鄬之会逃归死附于楚安有与晋之谋徒见黄出奔楚意之耳
　　叔老如齐
　　齐鲁既同澶渊之盟故使叔老如齐聘
　　冬十月丙辰朔日有食之
　　季孙宿如宋
　　宋向戍来聘于今五年而鲁始报之文襄之霸使诸侯三嵗一聘五嵗一朝今是法隳矣诸侯交邻之礼益踈非有朝夕之急不朝不聘也
　　二十有一年春王正月公如晋
　　晋悼公之霸公凡四如晋皆三年一朝之礼也平公立于是六年公始一朝之然悼公之世鲁无求于晋而公屡朝之平公之世求于晋实多而一朝之何哉盖悼公之霸仁而有礼鲁大夫未敢横故事晋之礼必公亲之平公暴而无法即位之初湨梁之会首以大夫盟故鲁大夫亦从而炽事晋之礼出于大夫不以公为重也故言齐之见伐则叔孙豹如晋拜围齐之师及邾田之赐则季孙宿如晋公在所不得与也而晋亦听于大夫而不听于公公之朝不若大夫之聘也故公之如晋者一而已用是亦足以见大夫日彊鲁君尸位耳然晋不重其君之朝而重大夫之聘其霸权盖可知矣
　　邾庶其以漆闾丘来奔
　　庶其邾之叛臣盗漆闾丘以来奔庶其在所不治而鲁之诛则重也鲁以周公之后周礼在焉乃为逋逃主以招聚叛亡周公之辱大矣人之为盗君子有所不责而藏亡匿死为盗之庇者世共疾之何则盗无以匿则亦不敢为盗尔邾盖鲁之附庸鲁不能抚叛而附齐鲁常伐之而不反盖以鲁为不足事也今鲁诱其叛人窃其封邑是教人为盗尔鲁方以得邑为利而吾窃为鲁羞今有千金之璧而得于盗君子斥之盖用是以汚己则己无以为人于漆闾丘何有哉今一受庶其之叛其后莒牟夷邾黒肱接踵而至曲阜之地汇为贼渊吁可叹哉周公有灵盖愤惋于九泉圣人忍不为周公诛之以快其在泉之灵乎故凡书庶其牟夷黒肱之事盖为周公诛不令子孙也若庶其者是乃无足诛者耳
　　夏公至自晋
　　秋晋栾盈出奔楚
　　晋自是六卿日张交忌相并栾盈逼于范氏愤而出奔盖将倚楚以入叛也晋之所忌者惟楚而盈奔于楚为谋盖毒矣卒之入于曲沃据邑以叛其亦有所恃哉
　　九月庚戍朔日有食之冬十月庚辰朔日有食之曹伯来朝
　　公防晋侯齐侯宋公卫侯郑伯曹伯莒子邾子于商任左氏以为锢栾氏且一大夫出奔动天下诸侯以锢之则栾盈盖大憝也盈亦何能为哉盖惧其脇楚以入尔彼其合诸侯张中国之势以摄楚而已杜以为禁诸侯使不得受盈盈知诸侯皆晋之与不足恃也故奔楚岂复自楚而反求诸侯乎诸侯惟齐为不足畏晋鲁宋以下皆受晋役安敢抗晋以纳其叛哉则合诸侯不为其纳盈也大中国之势以怖楚也
　　二十有二年春王正月公至自会夏四月秋七月辛酉叔老卒
　　冬公防晋侯齐侯宋公卫侯郑伯曹伯莒子邾子薛伯杞伯小邾子于沙随公至自会
　　晋以一大夫奔皇皇然求于诸侯惟惧其或容之以为晋患其为谋亦踈矣使盈而贤也必不雠君以谋叛使其愚也虽得所托亦何能为内有以备之俟其至而徐制之盖亦未晚何至閧然动天下诸侯以锢一匹夫哉此适所以张其势而益其叛心自示弱而已吾用是知晋之无谋也卒之盈之复入楚亦不佑诸侯不与以匹夫之愚直投防穽不崇朝而死使晋初不为商任沙随之会以坐观其变彼将曲沃亦不敢入矣胡能叛哉故入于曲沃圣人不书叛以其无能为也则夫今日之会徒劳诸侯无益矣
　　楚杀其大夫公子追舒
　　称国以杀罪累上也
　　二十有三年春王二月癸酉朔日有食之三月己巳杞伯匄卒
　　夏邾畀我来奔
　　畀我庶其之党也庶其之来鲁宠安之冝畀我之继至也招叛人以容匿之何以诏百官抑亦三家方张封植其类欤襄公庸暗固所不察也
　　葬杞孝公
　　陈杀其大夫庆虎及庆寅
　　陈哀庸暗不君权归庆氏前年逐其弟黄黄诉于楚以楚之力乃能杀二庆以归其为国盖亦危矣以君之弟而逐出则陈哀仅免为卫衎鲁昭盖亦幸矣今能杀二庆则黄之谋而楚之力也不然二庆夫岂遂延颈受戮哉以累上之辞书陈侯有以致之也书及者职有尊卑罪有大小以大及小以尊及卑尔二赵三郤不书及敌也
　　陈侯之弟黄自楚归于陈
　　书自楚楚有力焉既因楚之力以杀二庆则其反也可以优游无患故书归出称弟入称弟不失弟之道黄不失弟之道则陈侯为病矣
　　晋栾盈复入于晋入于曲沃
　　曲沃栾氏之邑盈复入晋不能入乃入于曲沃以叛不书叛不足以叛也是乃愚而已负逆君之罪身行半天下诸侯不纳楚人不佑尚入于曲沃恃区区小邑以抗晋其愚不可及也卒之晋人攻之束手受诛曰晋人杀栾盈不曰于曲沃盈不能有曲沃也
　　秋齐侯伐卫遂伐晋
　　伐卫谖也伐晋正也以灵公之世卫孙林父尝为晋伐齐故伐卫以报林父之役特以士匄不伐齐丧实有德焉故庄公即位姑与晋平及是幸晋有栾氏之乱复伐晋以报平隂之役不修澶渊之好而修平隂之怨庄公之为人是亦好乱乐祸者哉冝其不善终也
　　八月叔孙豹帅师救晋次于雍榆
　　晋所以贾怨于齐者鲁也晋为鲁合诸侯以报怨实于晋无益也今齐因晋乱以报围齐之役鲁可无救乎则鲁之救晋势也非赐也然齐彊而鲁实弱畏齐而不救则负晋冐败而直救则伤鲁故出师而以救为名实不敢救也次于雍榆观胜负尔僖元年齐师宋师曹师次于聂北救邢先次后救于时盖狄未伐邢也齐桓出师以备之而已故先言次而后言救非怯也狄未至也今叔孙豹救晋次于雍榆先言救而后言次晋已受兵徒示救之之形实不敢进也其事既殊故书法亦异盖亦书其实而已然鲁既不敢加齐亦不敢负晋为鲁计者乗齐侯之出齐国内空而鲁于齐为切隣鲁潜师伐其东鄙则晋不劳而解且有伐齐之实晋实德之足以报围齐之赐矣况齐实内虚未必有以败鲁也今为雍榆之次内不能撼齐外不能救晋徒劳师以逺饷于外在鲁不能无损而于晋无一毫之助也若叔孙豹者使之谋弱公室则能尔其舍己以谋人不其踈哉用是知三家无足畏者特襄公昏庸有以益其愚矣
　　己卯仲孙速卒冬十月乙亥臧孙纥出奔邾
　　邾庶其及畀我来奔鲁皆纳之则无怪乎臧孙纥之奔邾也得二盗而失一大夫得失累相当然吾惧贤者视之而奔则鲁危矣则夫二盗之在鲁庸为鲁之利乎
　　晋人杀栾盈
　　栾盈据曲沃以叛而圣人不书叛以盈之不足以叛也晋人杀盈实杀于曲沃而圣人不书于曲沃以栾盈实不能有曲沃也盈之乱则足以杀其身而已此可为愚而好乱者之戒书曰晋人杀栾盈杀有罪也不书大夫既絶于晋也
　　齐侯袭莒
　　袭者盗贼之计非用师之道也莒于齐未尝有怨庄公掩其不虞而袭之以掩袭而得天下仁者不为也而况蕞尔之莒乎使齐侯一袭而得莒是诚善盗者也得莒适为齐之羞而况无得而冒盗贼之名哉吾于此见齐侯之不足为齐侯尔圣人书侯愧之也
　　二十有四年春叔孙豹如晋仲孙羯帅师侵齐
　　豹之如晋以雍榆之次要功于晋也晋照其伪而有言焉故仲孙羯侵齐以恱之为鲁计者曷移其侵齐之役于雍榆之次哉不次雍榆而遂伐齐则晋兵自解晋且德鲁晋使当首聘鲁以拜伐齐之师尔豹不必往而羯不必侵也鲁之失谋盖失于初非失于今今之举救其失而已非防也
　　夏楚子伐吴
