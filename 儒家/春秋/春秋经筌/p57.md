<!-- { "loadSidebar": true } -->
　　楚至是伐吴者凡三襄三年公子婴齐之役十四年公子贞之师皆命将而已今之役楚子亲之此足以见楚之雠吴日深矣前乎此吴再被楚师吴未尝报非畏楚也楚何雠于吴特以吴有钟离及向之防附中国以抗楚也今吴与晋不交者十年楚子无衅而伐吴吴有憾焉故明年吴子伐楚报是役也
　　秋七月甲子朔日有食之既
　　齐崔杼帅师伐莒
　　齐侯以盗窃之计袭莒莒人觉之实无得焉故崔杼帅师伐莒用是知崔杼诚天下之大奸也所贵于贤者以其能弭君之恶而致之于善君着显名臣收美勣君臣相成以厎于治今崔杼成其君之恶知君为袭莒之计诸侯耻之因复伐莒以重其谤于天下而已得以行其不顺之谋焉吾于伐莒之事窃为齐侯惧而齐君且以为功其及于祸决有渐矣此所谓非一朝一夕之故也
　　大水八月癸巳朔日有食之
　　公防晋侯宋公卫侯郑伯曹伯莒子邾子滕子薛伯杞伯小邾子于夷仪
　　防诸侯于夷仪谋伐齐以报伐晋之役也楚人乗虚以伐郑故不克而还书防而不书伐不能伐也郑自萧鱼之会归中国楚不敢争者至是十有五年矣然晋平嗣悼公之业不能治内以杜楚人窥伺之机楚盖乘衅而时撼郑矣前日诸侯同围齐楚公子午伐郑今日诸侯为夷仪之会楚率蔡陈许伐郑楚盖未尝一日忘郑特观中国之衅而已而晋不能和诸侯以制楚乃搂诸侯以报怨且胜齐孰愈于制楚哉夷仪之会吾见其无损于齐而实为郑招寇也
　　冬楚子蔡侯陈侯许男伐郑
　　蔡陈许久比于楚中国不讨幸也今反从楚而戕中国可胜贬乎而圣人皆书爵而以楚子冠之非襃也愧之也以中国诸侯而甘役于荆蛮也
　　公至自会
　　陈鍼宜咎出奔楚
　　成襄以还晋楚两立诸侯主于晋者不特其君听之其臣亦倚之为重主于楚者不惟其君恃之其臣亦借之为奸故宋卫事晋则大夫之出亦奔晋陈蔡从楚则大夫之出亦奔楚各倚其国之所畏以胁其内也圣人因其志而书之善恶自判焉盖不待钩其事实而后察其情也宜咎之奔左氏以为庆氏之党亦逆知其非贤者矣
　　叔孙豹如京师
　　鲁大夫未有无故如京师者惟宣九年仲孙蔑如京师与此叔孙豹如京师不见其故吾于宣九年既言仲蔑之故矣今豹之行其故犹有言也鲁恃晋而外齐齐屡雠于鲁鲁故告晋以报齐怨围齐之役是也而仲孙羯又尝侵齐齐憾鲁益深兵将复疾于鲁鲁以天王娶于齐我实主之虽以刘夏逆后不能备礼以逆王之欢心然王之所以得婚于齐者实鲁故也今齐以后礼不备而责鲁不已兵又将及郛焉故叔孙豹如京师言齐之故且请薄后礼之罪欲要王命以解齐之兵也然齐既女于王王实赖之齐岂畏王而王亦安能逆齐意以顺鲁哉故今如京师而春有崔杼之伐则如京师固不足以解齐之忿也然无事则视周为无足亲有事则倚王以纾难彼其如京师岂情也哉无齐之兵则亦不聘矣余义见宣九年
　　大饥
　　宣十年秋大水而冬饥十五年秋螽蝝而冬饥夫为国无一年之积一经灾沴则饥馑继之何以为国今秋大水而冬大饥其无先具尤可知矣
　　二十有五年春齐崔杼帅师伐我北鄙
　　鲁前脇晋以围齐继有仲孙羯之师今复如京师倚王以脇齐能无忿乎故叔孙豹如京师而齐有北鄙之伐忿兵也然崔杼方懐逆谋姑伐我以顺国人之欲志不在鲁尔
　　夏五月乙亥齐崔杼弑其君光公会晋侯宋公卫侯郑伯曹伯莒子邾子滕子薛伯杞伯小邾子于夷仪齐有弑逆之罪诸侯会于夷仪谋讨齐也谋讨齐而不加兵继为重丘之盟重丘齐地兵不加齐而盟于齐地成齐乱也然诸侯不能讨逆而反盟之宜有贬而不贬何也春秋之世簒逆者多矣非诸侯有以比之则盗将有所忌而不为今晋徒合诸侯以谋齐其实非志于治齐也要赂而已无赂则讨之得赂则释之故防于夷仪以待赂夫冕弁端委以乞赂于盗其为辱大矣不书爵无以见其辱故以小大爵列焉则夫不贬乃所以深诛之也故爵而防防而不伐继之以盟其义亦显矣故不待不书爵而后知其为贬也
　　六月壬子郑公孙舍之帅师入陈
　　陈自鄬之防逃中国以附南蛮一叛不反固中国诸侯所宜问也前日复随楚伐郑故今日郑师伐陈报怨也郑固有辞矣然于时郑简在会而公孙舍之伐陈则命不出于君虽曰有功君子不贵也
　　秋八月己巳诸侯同盟于重丘公至自防
　　卫侯入于夷仪
　　郑突之入栎内外有二君也卫侯入夷仪内外亦二君也然郑突之入圣人名之而卫侯之入春秋不名此则逆顺之辩尔初突簒而得不义而奔及忽之归郑故忽之有也而突复入于栎以逼之是复簒也故不名无以见其逆孙不臣逐卫侯而立剽剽之立国岂其国哉卫侯既奔而入于夷仪期复其位而已非簒也故不名以见其顺顺逆分而名分定名分定而天下安是春秋之防也
　　楚屈建帅师灭舒鸠
　　羣舒近楚为楚蚕食至是尽矣成十七年灭舒庸宣八年灭舒蓼及是灭舒鸠羣舒无噍类稽其先盖与楚俱张荆舒是惩是也而今皆倂于楚则楚之彊较诸古万万尔中国不竞无以惩之奈何
　　冬郑公孙夏帅师伐陈
　　陈再被兵卒坚附楚而不反盖以郑特倚晋而雠之实非霸讨也中国必将得陈晋宜合诸侯以义征之陈或归焉彼郑固陈之敌且尝从事楚安能责陈之即楚也前日入其郛固己甚矣今日复伐之徒劳兵尔非义也
　　十有二月吴子遏伐楚门于巢卒
　　吴子遏以卒名非为伐而名也与郑伯髠顽同
　　二十有六年春王二月辛卯卫喜弑其君剽
　　喜父立剽而喜躬弑剽何父子之谋异哉殖逐君以自利喜弑君以自安其实均罪也故书曰卫喜弑其君剽若曰喜自弑其君云耳剽之立簒卫而有之国人有所不顺焉则其弑也宜其以无道书之而独斥喜者盖以父子反覆二君之间自立自弑以乱卫国者喜也故诛喜为重则不得不名之以着其罪非为剽无罪而名喜也此春秋酌轻重之间而两诛之者也
　　卫孙林父入于戚以叛
　　孙甯同逆逐献公而立剽今喜复弑剽以纳献公林父惧诛故据戚以叛君在则逼而逐之君复则逆而叛之小国之臣叛逆自恣王不诛而霸不问观诸此眞乱世也春秋可不作乎
　　甲午卫侯衎复归于卫
　　献公出入皆不名而于此复归卫乃名之何哉圣人不诬人以恶亦不茍与人以正也前日衎出奔齐以孙逐之入于夷仪以喜挽之然国实衎之国不幸而出得间而入圣人不责也及居于夷仪不能以义入卫遣喜行弑逆之谋既弑而后入则国虽衎之国得之不正也圣人恶其仗不义而求反国乃谋弑以规复位故斥而名之剽弑才三日而衎归则弑之谋衎实与之审矣以弑而得国位虽其位君子不赦也此所以衎之归而复名之
　　夏晋侯使荀吴来聘
　　公防晋人郑良霄宋人曹人于澶渊
　　澶渊卫地会于澶渊谋卫也孙逐君而立剽卫献奔出糊口于外晋为盟主不能正之今喜弑剽而纳献公林父入于戚以叛则献公虽入实未安于卫为霸主者宜合诸侯诛林父以定献公则于义为大今乃为澶渊之会反党逆丑正以登叛人彼林父何足与哉徒以林父虽逆而尝与戚之会剽虽簒而尝同湨梁之盟围齐伐齐卫尝用命澶渊商任沙随之会剽无不从则剽固久役于晋而衎无一毫之益于平公也今林父立剽而喜弑之林父逐衎而喜纳之则喜固剽与林父之雠晋既党剽而佑林父则亦以衎喜为雠焉故今澶渊之防盖将逐衎治喜以予林父也呜呼霸主而如是何以正诸侯此天下之大不义者平公盖亦知之矣故不躬防而以微者主之然诸侯皆大夫而鲁亲之此则平公不义而移恶于鲁也晋盖以有恩于鲁为多执莒执邾围齐伐齐取邾田自漷水皆鲁故也今为此防己亲主之则得谤于诸侯不为防则内愧林父故遣荀吴聘鲁命鲁主之则恩归于己谤归于人此所以有荀吴之聘而为澶渊之会也晋宋皆微者而郑独以卿行畏晋也郑虽畏晋而无干于晋故不若鲁侯之亲防焉噫善则称人过则称己则民作让今平公取恩于己而推恶于人其何以主诸侯吾于此见平公之非君子也眞奸雄耳
　　秋宋公杀其世子痤
　　义见僖五年晋杀申生
　　晋人执卫喜
　　喜弑君而晋人执之宜得霸讨矣而不以霸讨书何哉盖喜弑剽而纳衎其迹固逆而义则顺何则剽逐衎而簒卫卫非剽所宜有也国固衎之国矣今去剽而立衎其义实正则喜之罪犹在轻重之间晋佑剽之党而执喜庸得为霸讨故虽执弑贼而书人焉然则为霸主者宜奈何必合诸侯以诛林父治其逐衎之罪以定衎位然后执喜归京师以正其杀剽之愆则大义立于天下喜固无辞以逃罪也今佑林父而执喜是助逆以攻顺宜喜之不服而法不可得而行也此所以书人以执欤
　　八月壬午许男甯卒于楚
　　朝于楚而卒于楚
　　冬楚子蔡侯陈侯伐郑葬许灵公
　　郑两加兵于陈故楚以蔡陈伐郑陈故也说者徒见许男卒于楚而楚伐郑归而葬许灵公遂以为为许伐郑此意其文之适相先后而为是说其实诬也十六年郑以晋卫鲁宋伐许二十四年许以楚蔡陈伐郑其怨既偿矣其后惟郑两伐陈陈未有一报也故陈脇楚以伐郑其理甚白求春秋当以理求之徒以文之相属而定襃贬且凿生异说以文之非春秋也然许男卒于楚而赴于鲁鲁方事晋不宜会而会葬之则鲁岂贰于楚也其后为宋之盟晋楚以平于时华夷盖有志于平耳
　　二十有七年春齐侯使庆封来聘
　　齐自围成之役雠于鲁久矣其间鲁脇晋以报之同围齐是也二十四年仲孙羯复侵齐而崔杼有北鄙之伐怨己偿矣今庄公见弑景公即位而修好于四邻故洗前日之慊而成今日之好首命庆封以来聘焉齐鲁复通自庆封之聘始故圣人书之喜其不念旧怨而修新好也
　　夏叔孙豹防晋赵武楚屈建蔡公孙归生卫石恶陈孔奂郑良霄许人曹人于宋
　　晋楚自萧鱼之防晋不战而得郑楚不敢争晋楚两宁者垂十五年其间郑脇晋卫伐许许以楚蔡伐郑郑以公孙舍之公孙夏伐陈陈亦以楚子蔡侯伐郑虽所以交恶者陈郑许三国之君若非晋楚之志然兵端实未尝息也今晋之武楚之建以兵端未絶寖不已必至大战于是合晋楚而会之使中外交欢诸侯用宁其为功大矣君子盖不可谓权出于大夫而卑之也夫权正不并用仁义不两立权足以济时君子舍其正仁足以安天下君子不责其义以大夫而尸大功固非所谓正以大夫而专盟会固非所谓义然外抚内宁其权实有以利其国寝兵息民其仁实有以靖天下虽舍其正而不责其义非过也用是知宋之会宋之盟春秋实予盖不可以专而废其功也
　　卫杀其大夫喜
　　喜弑君而见杀其不以讨贼之词书何哉喜之所以弑剽者为衎也则衎之复国实受于喜然剽之簒晋实佑之故前日执喜责其杀剽之罪也今衎既入外则不免于晋内则见谤于国人故杀喜以弭内外之责也衎以为庇喜则上抗盟主下违国人内外两攻吾其能久安乎故宁负喜之恩而不敢拂内外之欲也则喜之杀岂以其罪哉不以讨贼之词书其情亦见矣
　　卫侯之弟鱄出奔晋
　　鱄与喜同谋纳公者也公入而背恩诛喜鱄惧出奔晋逃死也鱄不曰公子而书卫侯之弟非鱄不弟卫侯不能弟也
　　秋七月辛巳豹及诸侯之大夫盟于宋
