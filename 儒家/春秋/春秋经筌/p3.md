<!-- { "loadSidebar": true } -->
　　经书日食三十六着天变以警惧人君也隂阳家流则曰日行有常度当食则食事之常耳庄二十五年一食不当食而食厯家误也古有太阳当亏不亏羣臣称贺者亦厯家之误也呜呼拘忌之学以天废人不可以训夫日者君象也君徳不刚则隂侵之而薄食见于日诗云十月之交朔日辛夘日有食之亦孔之丑安得视以为常而不戒惧哉书曰乃季秋月朔辰弗集于房瞽奏鼔啬夫驰庶人走夫君人者当修徳于无事之时而弭变于未形至天变作区区奏鼔素服撤膳避正寝亦何及矣然与夫信瞽史之诬视以为常而不惧者犹有间也故夫春秋书日食灾变凡以垂人君畏天之戒而已而左氏何休乃指一事一臣一国之应以为騐此圣门之叛臣也至于或书朔或书日或不书日或日朔皆不书旧史失之圣人之意不在是吾故略之
　　三月庚戌天王崩
　　春秋二百四十二年厯十有三王而书崩书者五周赴于诸侯而鲁会也故其之月日尊諡得书于鲁之史册孔子亦因史册而书之书崩不书者四周赴而鲁不会也故之月日尊諡不可知也崩皆不书者四赴有所不及鲁亦不会也则崩日月尊諡皆不见于史册孔子亦因而或书或不书焉以见鲁之无周而不会周室之微而赴告有所不详也书者五惟文九年襄王书叔孙得臣如京师昭二十二年景王书叔鞅如京师其三则不书大夫如京师不书大夫如京师何以知其会曰微者也微者不登于册又不可书鲁人也礼莫重于天王诸侯躬行正也以大夫非礼也况以微者乎圣人或书大夫或不书大夫以见意然犹愈夫不会者之甚也
　　夏四月辛夘尹氏卒
　　春秋书王臣卒者二刘卷与此尹氏卒是也卒未有书氏者书氏讥世卿也诗曰尹氏大师维周之氐周之有尹氏久矣尹氏世柄周政至春秋而不改故圣人于此因其卒来赴而书之以见义其后尹氏立王子朝尹氏以子朝奔楚世以氏书其讥可知也左氏以为君氏卒声子也且鲁夫人皆书薨未有书卒者惟定公十五年姒氏书卒哀公十二年孟子书卒盖姒氏哀公妾母定公薨哀未君也故书卒若以为声子隐母也隐即位于今二年非未君也何以不书薨孟子者昭公娶于吴为同姓谓之吴孟子哀不敢以小君之礼居之故不书薨声子非同姓也又何嫌况君非姓也不可曰君氏若以为小君之君则经有书我小君者矣君氏云者自不成称谓古无是言也
　　秋武氏子来求赙
　　诸侯有贡天子无求礼也周室之衰诸侯不贡而天子至于下求春秋其可不作乎平王崩鲁不会至来求赙而卒不会焉则赙之得否又未可知也鲁于春秋未为彊暴之国以鲁观之诸侯可知矣呜呼仁人君子视此可为太息也而书生之论乃以为不书天王为天王讳恶夫子于此忍益诸侯之横而不悯周室之微乎春秋书求者三文九年春毛伯来求金亦不书天王说者遂以为讳天王下求使若出于武氏子毛伯之自求焉然则桓十五年天王使家父来求车何以书天王无乃车服乃天子之所当求邪求其说而不得乃曰车服天子之所赐反求于下不君也故书天王以示贬噫不书天王以为为天王讳恶书天王又以为着天王之罪周之微甚矣不容负天下之罪如此之重也此岂仁人之言哉不知武氏之来平王崩威王未君也毛伯之来襄王崩顷王在防也诸侯在防称子若葵丘之盟书宋子践土之盟书卫子是也天王不可书周子故直书王臣焉凡书求赙求金求车皆诛诸侯不贡而天下无王也尚何责天王哉武氏世卿也武氏子未命也
　　八月庚辰宋公和卒
　　分义天下之大闲也君子不以小防乱大分不以小谦废大义宋之乱宣公启之而穆公成之也宣公舍其子而立其弟是以小防乱大分也穆公又舍其嗣而归其侄是以小谦废大义也故宋之乱者二世宣穆之罪也圣人非不尚贤也尚贤而隳分义则争且乱故非朱均虽尧舜不茍逊也益非不贤也禹传启而不授益岂禹之不能逊哉杜乱原也拘小防持小谦未有不乱者隐公欲逊桓而乱吴王将逊札而乱茍不启乱则大禹无事乎传子以求异于尧舜也愚窃怪后世有启之贤而不传以务过大禹无朱均之子而茍逊以僭拟尧舜也宋宣穆再逊而再乱簒夺二世迄襄公而始定襄公不悛而又欲逊公子目夷幸目夷不受而其乱遂已不然宋之祸又未艾也故愚因穆公之卒明分义以为世戒云春秋诸侯卒必书名以名赴也书爵諡鲁会也惟吴楚不书黜僭也
　　冬十有二月齐侯郑伯盟于石门
　　春秋外盟不志此何以志为六年艾之盟张本也圣人无茍辞一言之志丝牵绳联实有条理顾学者不可不考尔春秋之初宋郑为讐国而齐乃郑之与国也石门之盟结旧好矣非首交盟也古者诸侯睦乃四邻以蕃王室春秋诸侯无望其蕃王室各固私党以要利而已隐公之世宋卫为西党齐郑为东党鲁则徘徊于二党之间惟利是从盖初比于宋矣至艾之盟而从齐附郑故圣人于此书石门之盟而知齐为郑之私党及六年艾之盟则知公从齐而附郑也其事昭然可考学者无以传溷经则圣意白矣
　　癸未宋穆公
　　内诸侯书薨常也外诸侯书卒从赴也赴曰卒谦辞也鲁史因其赴而説者以为夫子尊内而黜外非也鲁史因其赴而书孔子亦因鲁史而书非黜也外书则书公我会尊之也
　　四年春王二月莒人伐杞取牟娄
　　杞在周为三恪周之盛时拥上公之爵天子有祭膰焉有防拜焉明王不作方伯连帅之职不修莒蕞尔东夷而敢称兵扼之以掠夺其地是可忍也孰不可忍也自周之晚诸侯以彊暴相侵力不敌者则为其吞噬千八百国至于春秋才七十余国耳子产言天子之地一圻列国一同今大国数圻若非侵小何以致此以大侵小固其势也而莒何恃哉自入春秋首加兵于向天下无敢谁何者僻处海上时出而搏噬井蛙横行自以为无敌矣于是扼杞之弱称兵而攘其封邑圣人其何以容之春秋之初三见于经而两人之以其近于东垂外之也至桓十二年公会杞侯莒子盟于曲池而后释今日之憾然牟娄之邑卒为莒有至昭五年莒牟夷以牟娄来奔则牟娄又转而之鲁杞侯不特不能复其侵疆而迁徙畏避之者不一于以知杞之果不足证也徒守夏时何益于保哉
　　戊申卫州吁弑其君完
　　君臣之分与天地俱生与天地俱久顺之则存逆之则亡然世逮叔末乱臣贼子固有冐危亡而逆之者然亦有逆之而不亡因以得国者呜呼王法不行三纲沦而九法斁春秋其可不作邪春秋书弑君者三十六所以正君臣之分明天地之伦也然有称国以弑者众弑之辞也薛弑其君比之类是也有称人以弑者微者也宋人弑其君杵臼之类是也有称名以弑者诛其人也宋督弑其君与夷与此州吁之类是也宋督去氏州吁去族同一贬焉追其命氏絶其属借也然则许止蔡般何以不去世子去世子则不知其为弑君父也惟内之弑逆则不书非私鲁也隐闵之薨不书地薨非其地也不书若不得也微而显矣惟桓公弑于齐则书薨于齐盖弑于他国不得不地也书防至自齐不得不书也惟去夫人之族以见意焉噫圣人之防隐显抑扬抑自有防乱臣贼子宜削迹于后世矣
　　夏公及宋公遇于清
　　宋鲁之遇为卫谋也左氏言公与宋公为会将寻宿之盟未及期卫人来告乱夏遇于清以礼以地考之疑左氏为得其防清卫地也礼曰诸侯未及期相见曰遇公与宋公将行会礼未及期各简其仪以遇礼见焉左氏之説与礼经合而于地为有据吾从之卫有州吁之逆宋鲁皆卫邻也闻其变当如何田常弑其君孔子沐浴而朝请讨之则卫之乱宋鲁所当谋也然二君相遇于卫地而返宋遂从州吁伐郑以济其恶焉恶在其为谋也谋之不善则遇之其以礼哉圣人所以不黜其爵而愧之
　　宋公陈侯蔡人卫人伐郑
　　为恶之罪轻党恶之罪重盖自作孽者足以杀其身而已党恶者诱人为恶其害可胜既乎春秋之法诛恶人常轻而絶党恶常重宋殇党恶者也州吁弑逆未有以定其位而悦其民谓前二年有伐卫之师以为先君之怨未偿也将加兵于郑则疑兵不敌而败于前扫境而出则疑陈蔡之袭其后彷徨筹度以为宋公子冯在郑终为宋患乃逢宋殇之意而假援于宋宋殇不之察举兵而从之又为之胁陈蔡以往盖卫桓公陈出也而州吁弑之疑陈合蔡而议其后也然已率陈蔡则陈有所不从故借宋人之力而胁之宋殇隂堕其计连三国之师以从其伐郑卒之郑不可克无功而返而宋殇党恶之罪胶不可赦呜呼簒逆之人小人恶觌其面而宋公奉社稷而从之尚何逭腰领于圣笔之下哉故圣人不以卫主师而以宋公为兵首诛恶党也恶党孤则乱臣贼子絶矣
　　秋翚帅师会宋公陈侯蔡人卫人伐郑
　　公及宋公遇于清为卫谋也既而宋从卫伐郑而鲁不从公知义也然公之即位常不自正而在朝之臣常若己所不当臣焉故无骇帅师入极而公不禁今翚之出春秋黜族知其専也审矣卫之恶【阙】　宋殇堕州吁之谋而陷党恶之罪隐公亦不能禁翚之行而遂与宋公同科宋则自陷矣而翚之行吾窃为隐公惜之夫簒逆天下之大恶也盗与小人偶小人耻之隐公有逊国之贤而与州吁同列其何顔以见宗庙哉虽其兵出于翚而公不在行然公不能制而鲁国之人与其恶亦隐公之辱也周公出征作大诰于时周公摄政也其诰必称王若曰以命之不敢専也今翚不以公命而行専之甚矣而公以千乗之权不能禁一公子何以制命愚是以知寪氏之祸盖兆于此易曰臣弑其君子弑其父非一朝一夕之故其所由来渐矣由辩之不早辩也吾于翚见之
　　九月卫人杀州吁于濮
　　罪莫大于弑君国莫幸于得贼君弑而贼不讨臣子之罪也大司马九伐之法放弑其君则残之以兵而残其国矣非但刑一人也故法出于司马而不出于司冦用是知圣人责弑君之罪为重也春秋王法不行君弑而贼逸者多矣弑君三十六而杀罪人者才六焉惟杀州吁及无知书人得讨贼之辞也而晋里克卫喜则书国以杀又目贼为大夫盖不以弑君之罪杀之罪国人也陈佗之罪则陈不能讨而蔡人杀之与蔡得邻国讨贼之义而罪陈无臣子也蔡般之恶则蔡不能杀而楚诱杀之亦非霸讨也楚蔡两有罪焉故不去世子以示义其余则或因而君之或因而命之或衎衎然出入其国而无敢谁何者呜呼司马之法安在哉夫子作春秋凡以兴周公之典也彼幸逃司马之伐而卒受圣笔之诛吾因是而知襃贬之权不轻于赏罚之柄也
　　冬十有二月卫人立晋
