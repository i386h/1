<!-- { "loadSidebar": true } -->
　　城邑未有言郛者郛郭也郭谓官司之守而已城寘官司之守而不及其鄙则北鄙之民未保其无恙也故明年齐人复伐我北鄙二大夫之意葢将止公之胜而假以为辞尔曰城此足矣齐不足畏也岂虑其示弱以招寇哉二子为己计则深而为国计何其踈也
　　秋八月丁巳日有食之
　　邾人伐我南鄙
　　邾固鲁之附庸叛己而附齐而齐伐我北鄙而邾伐我南鄙自是屡为鲁南鄙之患虽见执于晋而不已彼岂敢抗晋哉倚齐为重也
　　冬十有一月癸亥晋侯周卒
　　晋室中偾三郤诛厉公弑悼公以公族自外入继即位之初慨然思复文公之业一为围宋彭城而得诸侯再夺郑虎牢而得郑陈外抗彊楚内通东吴萧鱼之防不战不盟楚不敢争郑不敢叛虽召陵之役不是过也其功直将俎豆文公于百载之上襄成灵厉有慙徳矣以传观之悼公之所以成霸业者抑亦内外两治者欤其为国也施舍己责逮鳏寡振废滞匡乏困救灾患禁慝薄赋敛宥罪戾举不失职官不易方爵不逾徳师不陵正旅不偪师民无谤言所以复霸诸侯若传果无溢羙则悼公直出桓文之上然孔子称桓文而已言不及悼公则传之辞未必皆真实语然借使得其二三亦知悼公为贤主矣至于屈王臣以同歃于鸡泽用诸侯以报怨于秦则亦未逃末习欤惜哉
　　右襄公尽十有五年

　　春秋经筌卷十一
<经部,春秋类,春秋经筌>
　　钦定四库全书
　　春秋经筌卷十二　　　　宋　赵鹏飞　撰
　　襄公
　　十有六年春王正月葬晋悼公
　　三月公防晋侯宋公卫侯郑伯曹伯莒子邾子薛伯杞伯小邾子于湨梁戊寅大夫盟
　　君之所以立国者在权国之所以立权者在信权存则国存信去则权去湨梁之防诸侯防而大夫盟信在大夫也信既出于大夫权复何有哉鸡泽之盟诸侯既盟而袁侨至不盟则陈有所不固盟之则臣不可敌君故以大夫及盟虽大夫盟之而命出于诸侯故曰诸侯之大夫及陈袁侨盟今十一国之君会于湨梁诸侯不歃而大夫相与为盟是信不在君而在臣也故圣人不书诸侯之大夫直书大夫盟焉一国之信不出于君而出于臣其国可知矣于时晋权渐移于六卿鲁权日入于三家齐权属崔髙卫权在孙宋权归于罕陈权归二庆曹莒邾杞从可知尔权既移于下宜信之不在君而在臣也借使君交盟而臣不欲则不保其无寒故宁听大夫之欲而俾自盟焉则其信可必也噫平公承悼公之烈固可以因时而有为今衰绖之中为是盟乃挈霸权以归大夫何以示天下则平公之威令不及悼公逺矣其后之城宋之盟凡大勲庸皆出于大夫平公不与焉原其失权之渐盖自此始是以圣人谨之也
　　晋人执莒子邾子以归
　　莒侵我者三邾伐我者一鲁诉于晋晋平方图霸加惠于鲁首治莒邾则文告而责之不改则偏师以问之不悛则执之以归京师听命于王可也今以一言之诉遽执二君不归京师而累囚以归岂曰霸讨哉故曰晋人执莒子邾子以归然莒邾虽见执而明年邾人伐我南鄙则彼虽绵力亦有所不服也呜呼举而不义则见侮于孺子人不可以不义动也而况霸主乎宜莒邾二君虽执而不屈也
　　齐侯伐我北鄙
　　夏公至自会
　　五月甲子地震
　　叔老会郑伯晋荀偃卫殖宋人伐许
　　许为郑所虐迁于叶以逼近楚倚楚以避郑迁叶之后未尝与中国防盟襄三年晋荀防伐之而不可得盖附楚为固也然中国失许实郑之尤今晋不察复听郑伐许是从郑之虐何益于晋哉故十八年楚公子午帅师伐郑许故也然则伐许适所以招寇非中国之利悼公在位十有五年置许不问非弃许也以为得许无益而徒犯楚怒为宋郑之患也今平公投郑伯之谖搂四国之师以疾许果得许乎吾见其无得而多失矣郑序晋上大夫不可以加君也四国皆大夫而郑独躬行则伐许之意出于郑可知矣
　　秋齐侯伐我北鄙围成
　　齐再伐我而未得志而今复围成齐之憾鲁深矣盖以刘夏逆后有以轻齐而又执邾子忤齐多矣此所以憾鲁深也
　　大雩冬叔孙豹如晋
　　言齐之见伐也故十八年晋率诸侯围齐鲁故也
　　十有七年春王二月庚午邾子牼卒
　　宋人伐陈
　　陈哀逃归坚附于楚今十年矣诸侯所当征之则宋人伐陈宜予而不予何哉盖宋能告于晋以霸主合诸侯而问罪焉则用师有名陈何敢不服今宋出其不意而伐之是利其所获而已非用师之道也故书曰宋人伐陈
　　夏卫石买帅师伐曹
　　贤方伯在上诸侯无敢妄加侵伐卫无故而伐曹晋之累也故明年晋人执卫行人石买
　　秋齐侯伐我北鄙围桃齐髙厚帅师伐我北鄙围防齐侯再嵗之间伐我北鄙者凡三而围成者再焉今又君臣分兵一出而围二邑齐之不道亦既极矣隐十年翚帅师会齐郑伐宋公败宋师于菅取郜取防臣伐其东而君败其西虽内恶圣人歴书而不讳疾之也今齐侯围桃而髙厚围防其恶与隐翚同圣人其遂赦之乎故一书齐侯一称齐髙厚见其一举而两伐也其为谋亦毒矣然鲁尝以叔孙豹告晋而晋不出且坐视其围而不救其救患不亦缓欤此亦足以见晋之怠也
　　九月大雩
　　宋华臣出奔陈
　　华臣奔而奔其君之雠知不容于国且疾其君矣君可疾乎然以累上之辞书之者君必有以致其奔也
　　冬邾人伐我南鄙
　　邾叛鲁附齐伐我南鄙鲁诉于晋晋尝执之今牼既卒悼公新立以先君之怨在鲁复伐我南鄙鲁复有言故祝柯之盟晋又执之惩不服也
　　十有八年春白狄来
　　白狄之君非知礼者故不曰朝不能朝也其义同介葛卢
　　夏晋人执卫行人石买
　　石买无故而伐曹曹诉于晋罪在所当问然以行人执之则非其罪矣何则买之得罪于晋以伐曹也而买之见执则聘晋也罪在伐曹当于卫讨之其奉使来聘有君命焉君命何负于晋而晋执之故书人以执而复书行人执之非其罪也
　　秋齐师伐我北鄙
　　齐四年之闲五疾于鲁鲁何以堪之鲁弱于齐故不敢敌独无霸主乎哉且齐疾于鲁实憾晋也憾晋而不加兵于晋故伐鲁所以激晋也初鲁以晋故俾王以微者逆后于齐则怨固在鲁而怨端则生于晋也故鲁不能敌则必以告晋焉冬晋合十二诸侯以围齐鲁故也
　　冬十月公会晋侯宋公卫侯郑伯曹伯莒子邾子滕子薛伯伯小邾子同围齐
　　齐虽鲁之雠而实天王之婚彼其四年之闲五称兵于鲁是诚可疾也而灵王实婚于齐虽伐齐无损于王而投鼠忌器君子有所不敢然则为晋计者奈何必将两治齐鲁然后为义何则鲁之所以得罪于齐以薄王后之礼佞晋以卖齐也若然则鲁亦为王之罪人彼齐伐之是欲以王诛临之也以公天下之心责齐鲁则鲁在所诛齐在所伐何则鲁畏晋而薄王后之礼是直欺王而侮齐也侮齐固所不问而王可欺乎然鲁欺王之罪王不能问侮齐之故齐其能忍哉故勃然一怒则兵屡扼于鲁也今晋侯能公行霸讨必先执鲁侯归于京师治其薄后礼以欺王之罪然后请王命伐齐问齐专兵以虐鲁之故则齐鲁之罪两得而天下服矣今以鲁为齐所虐合诸侯而围之是欺王之罪不问而伐鲁之虐必诛后王室而先与国吾不保其为公也且围未有书同者春秋连诸侯而围者四围许围新城围宋彭城与此围齐是也惟此书同围晋以鲁故合十二诸侯以围齐所雠者惟鲁尔诸侯于齐无憾也晋以霸主之力而彊胁之其间盖有上忌王婚下畏齐彊而不欲者焉故书曰同同者有所不同也说者见诸侯同疾于齐而不稽其故则曰齐为不道而虐鲁诸侯共疾之耳疾齐者鲁而已诸侯何慊哉春秋之法定其罪之重轻以代王法茍不考其故则何以定其罪今置鲁而独治齐齐果肯服乎吾故两考齐鲁之罪以明春秋之法非臆度也
　　曹伯负刍卒于师
　　楚公子午帅师伐郑
　　郑从晋伐齐楚乘虚伐郑夫所以从晋者于郑无丝毫之益而内虚招寇乃郑心腹之害圣人书楚公子午伐郑责晋而忧郑也
　　十有九年春王正月诸侯盟于祝柯
　　伐而复盟者疑诸侯之贰也伐郑同盟于戏伐郑同盟于亳城北以郑受盟也今齐固不受盟而诸侯自盟何为哉愚用是知前日围齐有不同欲者矣以不同故书同以讥之不同欲而强同则疑诸侯之离故于是盟之以为晋巧于用诸侯则然耳以为得诸侯之心则未也
　　晋人执邾子公至自伐齐
　　晋之所以惠鲁者厚矣湨梁之盟执莒子邾子者鲁故也合诸侯以围齐者鲁故也祝柯之盟再执邾子者亦鲁故也晋所以厚恤于鲁者以鲁数被齐莒邾之兵有所不堪焉其为鲁之赐则大而于天下之义则隘矣前日执莒邾同围齐吾既言之今日之再执邾子尤非霸讨也邾固不宜叛鲁以与齐比齐以伐鲁及鲁告晋而兴围齐之役邾复惧而从之反复齐鲁之间是诚可责也然晋既同之以围齐复盟之于祝柯以兵则从以盟则受邾之罪亦可赦矣今既盟而执之庸为霸讨乎人已服而治之君子谓之虐况执而夺其田其何以令诸侯故圣人恶之书曰晋人执邾子而继书取田之事其恶自见矣
　　取邾田自漷水
　　取汶阳田不系之国眀鲁田也取邾田自漷水系之国眀邾田也内自取田曰取内取外田亦曰取此则有说矣吾于成三年取汶阳田既言之然晋执邾子夺邾田以与鲁其虐深哉而鲁因人谋利围人之国执人之君取人之田其虐益出晋侯之上其恶可赦乎圣人显则诛晋隐则诛鲁其义见于言意之两间矣
　　季孙宿如晋
　　宿一出而聘晋其亦恝矣晋动天下之力为鲁而已湨梁之役执邾莒祝柯之盟同围齐既而复执邾悼公夺田以饷鲁晋亦宠哉鲁何以报是赐也一季孙宿之聘空鲁国之半未足为腆彼何以为礼耶呜呼以利济利者春秋之时晋固不施无报之恩也不然漷水之田岂久为鲁哉
　　葬曹成公
　　夏卫孙林父帅师伐齐
　　鞍之战以七大夫伐齐齐顷折服以国佐乞盟盖顷公之所以得败者实得罪于诸侯既败则不能不服也围齐之役以十二诸侯环其郛灵公不屈今复伐之盖灵公之所以雠鲁者实有其故故虽围而辞有所不服也动而不义虽以天下之力而扼孺子孺子有所不屈而况齐大国乎彼晋为霸主亦不知自反矣今卫之伐齐晋命也晋之疾齐鲁意也前日合诸侯为鲁伐齐其亦恝矣而鲁不释季孙宿如晋而卫孙林父复伐齐晋必受馈于鲁而命卫也馈则晋受之兵则卫饷之晋侯用卫兵以偿鲁馈何卫之弱而晋之彊鲁之逞而齐之屈也吾于此窃见齐卫有所不平也
　　秋七月辛夘齐侯环卒晋士匄帅师侵齐至谷闻齐侯卒乃还
　　圣人乐与人为善所以进小人于君子之涂故于春秋寸善必张之非茍诛恶以絶人为善也晋士匄侵齐闻齐侯卒乃还非徒为善于身其所以成君身之善大矣且晋平以鲁之故再扼于齐固己不义矣今又命士匄侵之士匄至谷而齐侯环卒傥匄以奉命为固而伐齐丧彼其反晋复何以示诸侯而霸中国乎故闻丧而还则使人知晋平为义不伐丧也其悯齐之心在所后而爱君之义为何如哉此圣人不书复而书还予之也谷梁不乐成人之善乃责其专大名且匄闻丧不伐以为专名使冐丧必伐反为爱君乎借匄之未出兵已闻齐侯卒不辞君命而行至谷而反则可谓以恶遗君而自取善也今至谷而后闻丧遂反而不伐以置君于善彼其为心宜非春秋之人也其可无襃乎小人穿凿以挤人于恶是非圣人之心君子不取也
　　八月丙辰仲孙蔑卒齐杀其大夫髙厚
