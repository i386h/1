<!-- { "loadSidebar": true } -->
　　盟所以质疑既平矣尚何盟哉用是知春秋之世非盟不信也齐之求平亦既屈矣而鲁之暨平有所不情焉故既平而继之以盟涖盟者前定也定于平之日矣故叔孙婼至是而徃涖之则夫平之日已有盟之期有盟之意而不即盟盖疑鲁有所不情而要其至焉噫鲁若不得已而暨平齐有所不信而要盟二者均非所谓由衷也然齐鲁因是而交好终昭公之世无疆塲之警则平与盟虽非由衷是亦春秋之美事尔夫复何疵
　　夏四月甲辰朔日有食之秋八月戊辰卫侯恶卒九月公至自楚冬十有一月癸未季孙宿卒
　　季氏之有宿季氏之祸也非幸也季友之贤闻于诸侯天下贵之继而文子相二君俭徳昭著鲁人懐之不幸而得宿为成季文子之辱大矣人之幸莫大于有子人孰不有子生不肖子不愈于无乎然所贵乎有子者以其贤而克家也今季氏之有宿自当时观之夺公室之权执鲁国之命君制于己臣听于下无敢违忤其亦尊矣自今评之不免为逆臣以成季文子之后而世有逆臣庸为季氏之福乎极宿之罪则外干不忠之诛内防不孝之戮其死于牖下诚幸而鲁与季友何不幸也其子意如至于逐鲁君废国储然其镃基皆起于宿春秋诛祸首则宿于此罪不容逭耳
　　十有二月癸亥卫襄公
　　八年春陈侯之弟招杀陈世子偃师
　　春秋书弟有二义皆责在兄也弟而贤乃至于不相容兄之过也不相容是弗友也弟而不贤乃至于不能制亦兄之过也不能制是失教也惟郑之段则兄之过为轻而逆在段故不书弟如陈侯之弟黄出奔楚是不相容者也若宋公之弟辰入于萧以叛是不能制者也今陈公子招至于杀陈世子偃师尚为能制之乎故书陈侯之弟而不书公子以陈侯不能教其弟而祸及其子也然招之恶亦既贯盈矣上抗其兄下杀其侄卒之召楚人之虐陈以不祀皆招之罪也虽然非陈侯有以宠之不至于是故圣人以陈侯之弟书之谨其源也
　　夏四月辛丑陈侯溺卒
　　叔弓如晋
　　比年以来鲁之君臣交徃来于晋楚之间其为役也劳矣岂独鲁为然举鲁以问他邦小于鲁者可知矣
　　楚人执陈行人于徴师杀之
　　陈侯卒而赴于楚常事也而楚杀其使何哉盖徴师赴丧楚必问所以继世者招既杀世子则徴师何辞以对此所以见杀也然杀世子者招也徴师何与徴师之来知将命赴丧而已嗣君之立与世子之死非徴师所宜受其责则楚杀徴师非其罪也书人以执书行人以杀其非霸讨明矣
　　陈公子留出奔郑
　　招杀世子而立公子留陈侯卒徴师赴于楚楚人诘其杀世子而杀之公子留惧而出奔然则留既立矣不书子而书公子不宜立也着留之不宜立所以诛招而正嫡庶之分也
　　秋搜于红
　　呜呼三家之奸谋深哉欲得权则假礼以欺其君欲得众则假仁以罔其民搜田国之大礼鲁旷世不讲矣今三家既分公室兵柄一出于己故搜于红数军实而已借搜田之礼以欺昭公焉且春搜夏苗秋狝冬狩周礼也然搜苗猎之浅狝狩猎之深今于秋宜狝而用春之搜何哉三家非不知搜之获寡而狝之获众也姑浅猎而寡获以示众不贪于弋猎也一用搜田之礼上以欺其君下以罔其民其实则数军实而已而説者疑其秋而搜为失时搜于红为非地不知失时非地在所不责而欺君罔民不可不察也不然前乎此三家未分公室何以不搜田哉
　　陈人杀其大夫公子过
　　陈哀既死世子既杀则制陈之命者公子招也命制于招则杀过者是亦招之命尔今不书招杀过而以陈人讨贼之文书之不与招之得讨贼也且杀世子者招也而过与闻之招实主其谋而移罪于过安得讨贼之义哉招之杀过欲以卖楚也楚岂不知其故而欲以公子过除之亦愚矣楚人固己不与其杀过而况陈人乎陈人且不与其杀过以自洗而况春秋乎此圣人所以书陈人杀其大夫公子过以陈人众讨为文也
　　大雩冬十月壬午楚师灭陈执陈公子招放之于越杀陈孔奂陈哀公
　　呜呼陈之灭公子招为之也欺君父之耄杀嫡立庶内相鱼肉以招楚师且虎兕搏人固其常性然非人争怒奋呼以啓其来则虎亦未敢履人之室而搏噬也吾谓寸诛招也不足以谢陈人彼楚南蛮尔在所不治也然楚虽南蛮亦假义以济其暴乘陈之乱而夷其社稷执罪人而放杀之以礼而陈侯矣取乱侮亡之义出于楚人中国其亦有霸主乎晋平于此其罪大矣然徴师赴丧而楚杀之公子招杀世子乱陈国而楚才放之则刑政可知矣此无足较是乃南蛮之习也
　　九年春叔弓防楚子于陈
　　楚因陈乱而灭陈诸侯实惧而鲁三家之横不减公子招三分公室四分公室惟其所欲大搜以数军实昭公特主祭与号而已彼其不遂为陈之乱者未得其间也楚兵东指鲁其殆哉故叔弓防楚子于陈谍楚之衅也然于时国命制于三家而叔仲季不出乃以叔弓防之叔弓之孙尔用是知三家有畏于楚也陈之乱晋不能正而使楚得以行虐而慑诸侯晋则有罪焉然陈既灭而复书陈则圣人盖不与楚之得灭陈也不与楚之灭陈病晋也
　　许迁于夷
　　许于是再迁矣其后又迁于白羽又迁于容城凡四迁卒为郑灭呜呼君子为国不恃迁以固恃徳以存许夷邦也固无以责其徳而其守邦之防何其谬且踈哉宗祏神主如坐不维之舟岌岌乎沉浮不能自保焉得不亡且许所畏者郑而所恃者楚许以楚之力而扼郑郑何敢加许然郑数伐许楚有所不救何耶则许所以事楚者有所不至也既不能彊又不能弱而朝夕皇皇挈国而逃吾见许之灭自取灭也非郑能灭之也
　　夏四月陈灾
　　外灾非赴不书陈既灭矣安得赴时楚子在陈而赴于我我吊焉故书然陈既灭则陈已为楚乌得曰陈盖陈虽灭而其名存楚嫌夫灾之在楚而以陈赴焉圣人亦因其名而存陈存陈所以诛楚也
　　秋仲孙貜如齐
　　貜蔑之子速之弟也速无嫡子以弟貜为后貜幼速庶子羯摄之襄三十一年羯卒貜乃嗣爵今始见于经圣人书之以着仲氏世次焉齐既平于鲁故貜如齐修聘也
　　冬筑郎囿
　　诸侯苑囿有常地郎有囿而筑之夺民利也桓四年公狩于郎则尝为田狩之地庄三十一年筑防于郎则尝为登览之地其啓之有渐则成之有日今筑以为囿实桓庄有以啓之也夫苑囿不虚筑有国者以之田猎治兵讲军国之礼焉非茍为玩也三家既分公室兵民皆制于己故多其囿以为搜狩之地其迹若公而其情实私也
　　十年春王正月夏齐栾施来奔
　　栾高陈鲍齐之权臣与鲁之三家无异也力丑势齐交相持以相并栾氏奔则高陈鲍益横矣
　　秋七月季孙意如叔弓仲孙貜帅师伐莒
　　鲁初有三军作三军自襄公始吾于作丘甲作三军既言之昧者徒见鲁有四卿并出或三军并出或二卿并出因以是定军制吾窃哂之且鞌之战四卿并出岂鲁有四军耶考之于传凡军出有将佐三军并出则军各有佐有御有右焉故晋师之出有八大夫俱行者岂亦晋有八军耶即今季孙意如叔弓仲孙貜伐莒三大夫并出説者遂以为舍中军三家各分公室故三军并出彼徒见三大夫之出适与军数合而意之尔且季孙意如固宿之子而仲孙貜固蔑之子也而叔弓则别族非叔孙氏之子孙乃叔老之子而叔之孙耳何为亦得一军哉若然则伐莒之师独季氏将上军而叔弓佐之仲孙貜为戎右耳固非三军并出也然师举元帅春秋之常今将佐并书何耶盖将尊师少称将今叔弓及貜皆卿虽以佐行不得不书也亦足以见季氏之虽一出而将佐戎右皆大夫矣凡大夫之出势力均者皆两书之使及介亦然襄十四年向之防季孙宿叔老并在防哀二年句绎之盟叔孙州仇仲孙何忌同在盟皆两书于防不独用兵为然也然鲁乘莒乱取郓鄫诱牟夷而得牟娄及防兹亦已甚矣无怪莒人有蚡泉之师也而叔弓且乘其不备而败之矣今又三大夫并出而扼莒莒何以堪之无乃以从牟夷之言而谓莒可取乎诱人之臣以窃其邑又因叛臣以谋其国不仁孰甚焉此固季孙意如之所为也不如是无以为意如
　　戊子晋侯彪卒
　　九月叔孙婼如晋
　　婼叔孙豹之子
　　晋平公
　　十有二月甲子宋公成卒
　　十有一年春王二月叔弓如宋宋平公
　　夏四月丁巳楚子防诱蔡侯般杀之于申
　　般弑君弑父而自立天下所宜讨也楚能声其罪而伐之诛其君吊其民置君而反则虽在南蛮圣人且与其有王者之风今防以盗贼之计引入陷穽而猎之实利其土地俘其玉帛虏其子女而已是天下之元凶也故前乎此诸侯残杀诸侯者有之未有斥名者于楚特名之圣人恶之深矣故虽若般之恶而君子不与其讨不正其诱杀诸侯也盖其祸心不在讨般志于灭蔡耳
　　楚公子弃疾帅师围蔡
　　楚防杀蔡侯围蔡国凡八月不解卒灭之而后己呜呼毒哉
　　五月甲申夫人归氏薨
　　襄之妃昭之母
　　大搜于比蒲
　　搜春田也四时均田也圣人因时立制为浅深详略之别以顺天便民耳方春生育之时圣人顺天地好生之徳而不忍加杀戮于其时故春田曰搜择而细取之而已非若夏苗秋狝冬狩杀取无筭也鲁之搜者一大搜者四皆于夏秋冬之间而用春搜之礼何其仁哉盖三家作三军舍中军以分公室实彊民而征之惧民之不咸其教也故屡搜焉疑民之疾其贪获也故不用苗狝狩之礼然则非仁也谖也盖三家志于数军实以倾其民心使民知有三家而不知有鲁尔非为田狩以共宗庙賔客充君之庖也此所以虽夏秋冬而专用搜欤书大者罄丘甸之兵而尽搜也説者以为僭天子过矣且天子诸侯均得搜天子六军诸侯三军或二军或一军合而尽搜均谓之大搜鲁安得六军以僭天子哉此徒见其书大遂以为僭不知春秋书大为僭者惟大雩而已大阅大搜皆田猎教兵之名天子诸侯同之非也特论其所以搜之故则襃贬明矣
　　仲孙貜防邾子盟于祲祥
　　邾悼公尝雠于鲁鲁诉之晋晋执邾子取邾田既而庶其窃邑来奔畀我继以叛至邾失邑失臣失民实弱且危故不得已而朝鲁襄二十八年之朝是也昭元年悼公卒庄公立未通于鲁今仲孙貜防邾子盟于祲祥防嗣君且修先好也
　　秋季孙意如防晋韩起齐国弱宋华亥卫北宫佗郑罕虎曹人人于厥憖
　　蔡般弑君楚防灭蔡均天下之大恶也初般之逆晋不能讨固已失之于前今楚讨般而出救之则失之于后故厥憖之防晋合诸侯之大夫观望不进盖不救则惧蔡灭而罪集于晋救之则恐怙般而见责于楚故出兵于次而示救蔡之形实不敢救也圣人不与人以无实之名故书防而不书救焉然澶渊之防谋周宋灾而亡其实则圣人书宋灾故而大夫皆人以责之此大夫无贬词何哉盖于时楚实暴横晋乆不振其能一举而犯虎狼之锋乎故厥憖之防防虽不及救而圣人不责不彊人之力不足也力不能救而徒为是防以钓救人之名此圣人所以书其防而不书救以讥之则夫圣人不责其不能救讥其无实而取名也
　　九月己亥我小君齐归
