<!-- { "loadSidebar": true } -->
　　诸侯城邑宫室池观苑囿皆有常制不可乱也圮而城之故而新之以守国保民亦所不可缓而春秋之城筑新作皆书之何哉不讥其不时以妨民则讥其创作以违度凡土功龙见而戒事火见而致用水昬正而栽日至而毕龙见周之二月夏之十二月也于以戒事喻民将有土功之役也火见周之九月夏之七月也于以致用致筑作之物坚良而不蠧也水昬正周之十二月夏之十月也于以栽板榦农务休而百谷成民可以役也土润而膏植栽必固也日至周之正月夏之十一月也民不可以久役蛰不可以加插役不可以不休也故春秋之城惟十二月为得时卫文公徙于楚丘建城营室为得其时诗曰定之方中作于楚宫定星昬而正中即水昬正也故虽役民而民美之不妨农也凡春秋之书皆不时周之夏今之春也而城中丘方春东作之时而役民事城民失业矣其他城郎城祝丘之类皆不时也或得时而书则必一月而城二邑劳民也如城诸及防城诸及郓是也或城非其地城小谷城虎牢之类是也非城之不时则城二邑非城二邑则城非其地皆讥也其或新筑新作则有义存焉新者革故之辞新延廐是也新作创作之辞作南门之类是也筑者筑所不当筑筑三台之类是也凡以恤民力而绳违度也
　　齐侯使其弟年来聘
　　诸侯相聘礼也而春秋之相聘非谓礼也谋其私而已齐侯前年为艾之盟为郑求鲁也既而宋取长葛而鲁兵不出艾盟何益于郑哉盖鲁有望于郑而郑有要于鲁所望者不至而所要者不遂则鲁郑之好盖在成否之间鲁公之揺足则宋郑之彊弱系之故齐复遣弟年聘鲁而卜进退焉鲁盖决有望于郑不能劳师靡财以兴无益之役也齐年之来必嗫嚅其言而告之曰吾之与宋未有隙也而郑平于我盖空言矣吾安能以空言而败实好哉年归反命而郑赂卒不至故秋公遂伐邾盖以邾尝从郑伐宋公伐邾示将从宋以动郑也郑知鲁兵之不能虚出故明年春遂以祊来归焉则年之来岂为聘问哉假聘问之名而为郑求鲁也然齐有大夫为行人今不以大夫而遣其弟私之也且公之子称公子公子之子称公孙国之常也今不曰公子而特曰其弟年盖同母弟也称弟亲之也若曰吾之弟云耳且父子兄弟之间君子不以恩掩义盖恩胜则宠生宠生则骄骄则乱此理之必然者故叔武武王之母弟也惟封之郕与诸侯伍而已友宣王之母弟也亦封之郑与诸侯均矣不敢宠以私而骄之也春秋之诸侯知有恩而不知有义不知私之适所以败之也郑庄封段以大邑而卒至于乱亦可以鉴矣而诸侯必私其母弟曰弟故弟之书于经十有二不奔则叛不叛则杀惟齐之弟年不叛不奔及其子无知遂肆其毒而贼襄公焉则宠而私之果有益乎春秋书弟凡以垂戒也以此防民后世犹有淮南厉王与夫梁王之乱而文帝之贤不免乎尺布斗粟之嘲则春秋之训可不鉴哉
　　秋公伐邾
　　邾鲁之附庸也元年甞从公盟未有以戾于鲁也而公于此乃为宋伐之若诚为宋伐之犹为有辞曰宋于我为与国而邾我之附庸何敢伐吾之与国今乃为动郑而伐之志于得郑之赂也鲁欲得赂而邾被兵何名哉加兵于邾以卖二国鲁卒以得赂而邾横受其毒既而得郑赂矣遂从郑伐宋今日为宋伐邾明日为郑伐宋于此益见伐邾之无名宜邾人之不我服也故终隐之世邾不复通于鲁灼知隐公之不足事也
　　冬天王使凡伯来聘
　　君臣之道交济而天下治君天象也臣地象也天地交而万物通君阳义也臣隂义也隂阳和而万物得天道下济而地不上行则暌阳唱而隂不和则亢天子诸侯君臣之大分也故天子于诸侯有时聘间问归脤钖命之宠而诸侯于天子则有春朝夏宗秋觐冬遇之仪所以交济而成天下之治春秋之时天子下聘钖命归膰归赗不胜其勤也而诸侯何有一觐九陛之下者春秋书天王下聘者凡八以责诸侯不朝而坐受天子之聘也隐公即位十有一年而天王聘鲁者二隐公揜然当之不以为抗己则不朝矣亦何有一介之使如京师答天王之勤哉故夫春秋之乱君臣之道不交也圣人作春秋垂中兴之教故责诸侯朝王为重诸侯复朝中兴之本也
　　戎伐凡伯于楚丘以归
　　古者敌国賔至候人为导司徒具徒司冦诘奸至于王臣则皆官正涖事事毕卫以出境单襄公道陈以聘楚候不在疆宰不致膳单子知陈之将亡则尊王臣非茍以重王命而国之兴衰从可卜也盖诸侯尊天子则大夫尊诸侯亦上下之常分耳今凡伯来聘而鲁不加卫过卫而卫不加礼使蕞尔之戎得伐之以归戎在所不责也而鲁卫皆周之叔父伯父王臣至而不卫焉所谓司冦诘奸之法存乎亡乎愚观单襄公之言而知鲁夺于三家郑制于七穆有以自取也凡伯不能死节将天子之命委诸戎狄圣人书以归凡伯之罪亦不轻矣楚丘卫地也凡伯邑于凡凡邑在黎阳与卫为邻葢凡伯将归其邑戎故以兵伐之不然一人而曰伐岂理也哉或者以为大天子之使不考其地妄为之说也
　　八年春宋公卫侯遇于垂
　　宋卫遇于垂齐命也何以知其齐命见瓦屋之盟也齐之为郑谋久矣然鲁公卒未从前年鲁又为宋伐邾则若无意于郑焉齐患鲁之不从则郑之祸未艾也将防宋卫而平之于郑宋既逾年伐郑取其长葛盖已偿怨矣故亦惧郑之报怨将从其平焉故曰垂之遇齐命也垂近乎郑何以知其近郑桓元年公防郑伯于垂则其近郑可知矣宋卫遇于此盖以观郑意也至秋宋公齐侯卫侯盟于瓦屋则垂之遇非齐命而何
　　三月郑伯使宛来归祊庚寅我入祊
　　呜呼春秋之世利胜义也久矣隐公初睦于宋何其笃也宿之盟清之遇何其亲也翚从宋伐郑何其信也及六年郑人来求平且言致祊田则公之待宋不若前日之亲公之从宋不若前日之信踟躇观望以期祊田之至齐侯盟之而不从齐侯聘之而不答且伐邾以撼郑焉郑伯知布空言不足以结鲁之信非实利不能出鲁之兵也鲁且伐邾以恱宋鲁举足而南则吾事去矣故不得已割先君之田奉圗归鲁庶鲁之必我从也于是有宛之来而祊之归隐公得田矣尚何辞哉故奉社稷而从郑焉噫前日睦宋之义何在隐公入祊之际其亦一念及此乎愚观乎此而知春秋之世利重而义轻也
　　夏六月己亥蔡侯考父卒辛亥宿男卒
　　秋七月庚午宋公齐侯卫侯盟于瓦屋
　　瓦屋之盟齐平宋郑也平宋郑而郑不与盟何谓平邪郑不肯平也郑不肯平而齐宋徒盟何益哉宋廹之也盖初平宋郑在未入祊之前也而入祊之后鲁挈国而从郑郑得鲁之援又已入祊于鲁其肯行虚赂而不责报哉宜郑之不肯平也郑得鲁则宋不能无恐而求于齐为急故宋序齐上主是盟也卒之郑不至而三国参盟焉虚盟何益哉盖鲁已得赂则安肯从齐郑已得鲁则安能下宋齐徒为是盟固无益矣然亦不肯无故而弃郑之好也曰吾安能从新附之宋而背久好之郑哉故宁弃是盟而复从郑焉初而为郑求鲁继而为宋求郑郑卒不我从乃叛盟而伐宋齐之交乱亦已甚矣
　　八月葬蔡宣公
　　九月辛卯公及莒人盟于浮来
　　莒自宻之盟虽受纪人之平实未尝与鲁通也至此七年而后为是盟岂至是而平始成邪盖前日子帛之盟莒有窥于鲁也子帛盟之修纪好也因为鲁致辞而已然莒卒不敢加于鲁者知鲁之未可动无从嫁怨于鲁而败纪好也今隐公既受郑祊将空国以赴郑之求则疑莒人之议其后故因寻密之盟以成纪好焉盖无衅而求于人则其情舒有畏而求于人则其情廹莒块尔小其敢抗鲁乎前日子帛之盟纪大夫也而莒子躬歃血而不辞今浮来之盟公在是也而莒以微者涖执牛耳岂莒人抗公之罪哉公自辱也有畏而求之也故为内讳则没公而不书及髙傒盟是也髙傒抗也内外皆微者则书及而已不可书鲁人也及宋人盟于宿是也内不没公而外书人者着公之辱也此浮来之盟是也
　　螟
　　冬十有二月无骇卒
　　去旋贬也无骇専也终其身而贬之或以为未命或以为未爵以为未命则人未有终身无氏者若未爵则士也士微者也微者不登于册安得书卒书卒鲁之正卿也挟卒同之
　　九年春天王使南季来聘
　　隠公即位于今九年未尝遣一介如京师而天王元年来归赗三年来求赙七年凡伯来聘九年南季来聘且比年一小聘三年一大聘诸侯事天子之节也而天王反行之于鲁鲁安受之而不怍呜呼诸侯之抗周室之微也极矣举鲁以问他齐晋宋楚之彊又可知也周制一不朝则贬其爵再不朝则削其地且以五年一朝则隐公及是九年当再朝矣再不朝而天王一赗一求二聘焉圣人着天王遣使之节所以诛鲁再不朝之罪也周公贬爵削地之典不行于春秋而孔子代之赏罚焉安能私鲁而不诛哉书天王下聘则着鲁不朝之罪也于以叹周公之衰而不令子孙自败周公之典也余义凡伯详之矣
　　三月癸酉大雨震电
　　庚辰大雨雪
　　公谷月日之例吾未尝观焉盖褒贬初不在月日也然亦有因月日而见褒贬者如城筑土功非月日则不见褒贬九月城费十二月城诸及防是也伐取两邑非月日则不见褒贬辛未取郜辛巳取防是也祭祀之礼非月日则不见褒贬正月己丑烝五月乙亥尝是也天之灾变非月日则不见褒贬此三月癸酉大雨震电庚辰大雨雪是也八日之间而天变如此非日何以知之此因月日以见褒贬者也公谷以为或谨而日之或谨而月之或日卒或不日卒或日以危之或不日以信之褒贬不在是也公谷谬例也君子所不学也三月今之正月大雨震电岂其时哉况八日而大雨雪且阳极而大震电隂极而大雨雪大雨必于夏大雪必于冬隂阳之运然也今于正月而兼冬夏之电雪天变甚矣圣人书之以见隂阳相反责君臣调和之失也鲁君臣可知矣
　　挟卒
　　挟之功过不见于经而卒去其族必鲁大夫之専恣者也公子益师公子彄功过亦不见于经而卒着其族虽不保其贤知其必不如无骇挟之専也然则公子翚于桓公可谓専矣而不去族何哉翚之于桓公不必去族而后见其罪于隐公则不去族不知其専故翚于隐公两见于经皆去族以见意于桓公则着其族以见桓任之専而待之重也非挟无骇之比
　　夏城
　　备宋也郎即今之单父鱼台是也单宋地郎逼于宋鲁将北防齐郑伐宋疑宋为批亢捣虚之策故西城郎以备之噫不务讲信修睦以和四邻乃见利忘义叛宋以从郑兵未出境区区然盟莒人以固其东城郎以备其西利之役人一至是哉为利所廹尚何暇顾天时之正否民力之丰凶邪故虽东作之时城役妄兴而不恤也呜呼为隐公之民者不其难哉
　　秋七月
　　冬公防齐侯于防
　　十年春王二月公防齐侯郑伯于中丘
