<!-- { "loadSidebar": true } -->
　　民情者一国之私也王法者天下之公也圣人不以私害公是春秋之法也州吁既诛卫无君者凡三月卫人知康叔之祀未易絶楚丘之邑未易亡然以蕞尔之地而介乎大国之间安能久为共和之政而不乱哉于是求晋而逆之逆晋而立之自民情观之卫有君焉卫之本也然诸侯守天子之土地继先君之庙祧不有王法乎诸侯世子誓于天子而立之诸侯继世朝于天子而命之上受之天子下受之先君正也不幸如卫之乱而无君则大夫及国人请于天子择当继者而命之以奉康叔之祀焉今卫无天子之命而自立君于一国之私情则然矣天下之公法不其乱欤故圣人书卫人立晋不以一国之私废天下之公也晋之有国上不受于天子下不受于先君是得国于匹夫也得国于匹夫虽块处民上其亦何荣故圣人不书公子贱之也晋武公并晋合二晋之彊盖亦可以揜然自处矣而无衣之诗必待大夫请命于天子使受七命之服而后安之诗曰岂曰无衣七兮不如子之衣安且吉兮必服其命服而后安且吉也宣公傲然自以爲安矣使时有明王时有贤方伯问罪于卫则宣公不免为簒也而说者以为国人贤晋而立之宣公之滛烝君子羞言也何贤之有茍以新台苦叶为宣公末年之诗则是初贤也若其果贤必不贤于前而荒于后矣国人以为得一公子而奉之卫之宗庙复有血牲之祀已为卫国之幸也岂以其贤哉春秋书立君者二尹氏立王子朝书尹氏以见非周人之愿尹氏一人之私也立晋书人以见国人众立之也非晋所欲故不若齐小白书入无善可褒故不若蔡季书归非外纳之故不若卫朔书纳圣人之防粲然黒白矣故曰晋之立国人立之也
　　五年春公矢鱼于棠
　　受天下之托者有天下之礼受一国之者有一国之礼礼所以尊君上亦所以屈君上何谓屈越于礼之谓屈匹夫而越于礼君子不録也天子诸侯而越于礼则天下国家有议其上矣故尧舜不以位为乐而毎以位为忧也隐公千乘之君而不以礼自闲轻千乘之尊而观鱼于棠鱼何物也其品不足以充干豆则无补于宗庙其材不足以备器用则无益于国家而命驾逾境以越逺地为耳目之玩而已何有于礼哉四时之田讲武以捍牧圉备物以荐宗庙动而非时猎而非地君子犹且讥之况非田非狩而游荡无度乎天子非展义不狩诸侯非民事不举古之制也矢鱼于棠果民事乎以目前之玩轻千乘之尊愚见隐公之不君矣春秋礼义之书也贵礼所以示诸侯度焉矢陈也鱼微物也于棠逺地也陈微物而践逺地为隐公者其亦念宗庙社稷乎愚窃为公危之
　　夏四月葬卫桓公
　　州吁之乱外假先君之义以报怨于郑而内不葬桓公其罪可胜诛乎宣公受国人之立已践其位则当奉其宗祧而先君之弑至是十有四月公得国四月而后葬之国人何頼于晋哉圣人书之所以着其缓诸侯五月而葬
　　秋卫师入郕
　　先王盛时诸侯比小事大一徳以尊天子周徳既衰天下惟彊是恃以大凌小土地差广兵力差彊则懐并吞之志庸恤夫亲踈逺近哉且卫与郕均文王之子康叔封卫叔武封郕皆文之昭也自入春秋卫彊而郕弱卫大而郕小宣公入继先烈不能奉康叔之戎索乃履州吁之覆辙安忍无亲扫重兵以压郕垒郕防殆哉幸叔武之祀未易灭而文王之神灵未冺郕恃以存不然以卫之师而郕之小反掌为墟矣春秋将卑师众称师以卑将敌郕易之也以大兵直入其郛期于灭也呜呼不仁哉宣公也非春秋何以治之至隐十年齐郑又连兵入郕庄八年公又及齐师围郕盖不敌而降于齐焉虽然降而未灭也迄文十二年书郕伯来奔其后不复见于经计为大国所扼失地而奔而国遂灭矣然春秋之初郕被邻国之兵者盖始于卫故圣人于此谨之若曰灭郕之端自卫始故书师书入以重其贬也
　　九月考仲子之宫
　　惠公以妾为嫡隐公谓庶为正惠公不幸不见正于春秋而隐公为法受贬其又何辞孔子曰从父之令又焉得为孝隐公从父于邪尚可谓之孝乎春秋贬隐公凡以责孝也惠公元妃孟子孟子卒而祔惠公之庙诸侯礼无二嫡则仲子死其何以祭之隐公于是考宫于外以奉先君之死也然则考宫礼乎曰古无是礼也妾母之子立而继世则立宫以祭其母于子祭于孙止先王为是权时之礼以慰人子之心也隐公非仲子之子而为仲子考宫此何礼哉其意以为己非嫡子桓公嫡子也桓幼而已代之位则凡己之立为桓立也吾当代桓公为母立庙以享之不知仲子之为嫡先君邪心也手文之妖其可紊先王之典哉愚以是知仲子之宫隐公之祸基也桓公见隐为己母立宫则掩然自立之志盖已驰于寪氏矣独恨其窃发之迟考之为言落成之谓也宫成而祸成矣故圣人不书立书考武宫宫立于五庙之外为僭故以立书仲子之宫非隐公所宜考故以考书一字之间其防逺矣
　　初献六羽
　　初献六羽是乎非乎曰无问是非当议其数数定而礼定礼定而是非定然则公谷与众仲异又宜何从曰从众仲众仲曰天子用八诸侯用六大夫四士二公谷曰天子八诸公六诸侯四愚窃以髙赤之说为不经且天子诸侯大夫士有庙则有祭有祭则有乐祭之与乐如食必济以饮衣必副以裳未有食而不饮衣而不裳者宗庙之制天子七诸侯五大夫三士一毎降以两乐舞亦然此为合于庙制而谓诸公六诸侯四则伯子男不当有乐邪大夫士不当有乐邪季氏舞八佾于庭是大夫有乐舞也是四而僭八也岂季氏初无乐而直僭佾邪鲁用天子之乐舞八佾而季氏僭拟其君亦用八佾也谓伯子男大夫士无乐舞者汉儒谬说也而后世有附其说者曰周礼舞师凡小祭祀则不兴舞小祭祀不用舞伯子男大夫士安得用乐嘻小祀自小祀耳遽可以比伯子男大夫士邪上自天子下及士立庙所以尊祖也人各以祖为重安可谓之小祀哉诬人甚矣然则众仲之说正矣而仲子之宫用六正乎曰鲁用天子礼乐宗庙舞八佾常也使仲子为正嫡则各祔于庙同舞八佾矣仲子不得祔庙立宫于外而隐公疑之于是有众仲之问隐公以为庙外立宫不可同宗庙之礼于是杀而用六焉故圣人书初言鲁世用八佾至是而初献六羽也噫以为不可同宗庙之礼则如勿立既立而徒杀其舞数之二是隐公知其非而彊为之也是隐公之待仲子尚在乎正不正之间而惑于先君之邪而不能正也愚于此又见公之不智也不智不孝隐公之罪深矣然则圣人诛之与曰讥之隐公有君子之资而未闻道责其不智不孝所以待君子也
　　邾人郑人伐宋
　　郑雠于宋固也而邾人主兵何哉邾区区小必不敢先犯宋宋邻于邾必有以侵之也左氏谓宋人取邾田邾人请郑伐之取田不书不赴也则邾郑皆有辞矣然卫胁宋伐郑而宋主之邾请郑伐宋则邾自为主于以见圣人诛党恶之重也宋从州吁伐郑以怙恶而郑从邾人伐宋以报怨情有逆顺圣人原情而已矣
　　螟
　　洪范八政以食为首食者民之命而稼者食之本虫螟食稼稼伤而民伤民伤而国伤故圣人书虫螟之异凡以为民而警惧人君也君人者宜修徳以弭之而后世君徳不修乃遣捕蝗之使人力其能胜天乎春秋书螟者三隐之世二庄之世一而何休曲引附防以为矢鱼之所致刘歆以为逆諌之所生指一事以应天灾何天之不广屑屑于一二事而致灾也若百度皆不举则百虫蠢动尽驱而出之以应人君之失然后为应邪愚读三传窃鄙休之学凡诬幻不稽之说休公言之而不愧吾不欲观之矣
　　冬十有二月辛巳公子彄卒
　　觧见元年公子益师卒
　　宋人伐郑围长葛
　　呜呼宋郑之怨于是深矣四年宋两伐郑五年秋邾郑伐宋胜负相当可以已也今宋又伐郑以围其邑憾何时而释邪春秋将卑师少称人常也今伐而围其邑非将卑师少也兵法倍则攻之十则围之长葛大邑也所谓用大师矣而圣人书人贬之也盖前日胜负相当怨已偿矣宋人复起兵端以贾怨于郑况又围其邑逾年而不觧其意以为公子冯之在郑必得之而后已也且穆公受国于宣公穆公卒挈而还其子殇公受国于穆公而志杀其子人之贤愚盖已判矣虽穆公之逊不为义而殇公必将杀冯又得为君子乎且志于杀冯郑何罪哉卒之连兵结祸十年不觧终罹华督之祸非不幸也
　　六年春郑人来渝平
　　胁利以求人者辞亢而情柔胁势以要人者隂进而阳退郑之渝平于鲁非得已也以经考之郑于鲁固未尝有怨隐四年而翚帅师从宋伐郑虽兵端生于宋卫而翚实从之是亦不能无憾也郑雠于鲁而怨未偿今乃顿释前憾而求平焉若郑伯之能惩忿也茍无故而平不其美欤而郑之来实为宋兵所扼惧鲁人复整兵从宋则郑益殆矣乃遣使致平以离宋之党也且平而言渝有以致于我也何致哉八年之祊田也八年归祊而今致之何邪有所胁也若曰鲁能不从宋而反兵救我我当以祊田馈鲁也既而郑徒言之而祊未入鲁故鲁虽不从宋然亦不救郑盖有所要也呜呼若是而曰平果足为平乎郑有所胁鲁有所要来致悃而已故圣人书曰渝平焉暨齐平及郑平与宋楚之平直豁然释怨矣今曰渝平致平意而已实未平也三传互失无足据
　　夏五月辛酉公防齐侯盟于艾
　　艾之盟郑故也自石门之盟而知齐郑为与国齐将救郑则地隔于鲁不求鲁无以救郑春郑来渝平齐为之谋也故郑使反命而齐为艾之盟当是时宋围郑邑盖六月矣其危益甚也齐之为是盟盖亦廹矣而鲁终未之救者祊未入也观乎此则鲁之所以要郑者又可见也
　　秋七月
　　无事必书首月者备四时也间或有不书者传授脱之
　　冬宋人取长葛
　　宋围郑长葛逾年不觧必取之而后已其为恶不既深欤书人书取诛之重也然长葛被围郑求成于鲁而鲁不救继又防齐为艾之盟而兵卒不出坐观宋人取郑邑而曾无隐恤之心郑胁利以求人果何益哉不若为华元登床之谋未必鲁人不怜而救之也此可以为胁利不诚者之戒然而隐公于此亦不得为君子矣
　　七年春王三月叔姬归于纪
　　叔姬伯姬之媵许嫁者也待年于父母之国至是归焉媵不书归此何以书为庄十二年纪叔姬归于酅张本録贤也纪之灭宗庙在酅归奉其祀其不以存亡而亏妇道叔姬之贤也故此首録之以全其终始焉媵非贤不书苏辙谓书叔姬贤之也若贤不得书必贵而后书是以位蔑徳也小国无大夫至于接我则书是位不可以废事也位不可以废事独可以废贤乎苏之学左杜之义疏耳去经逺甚吾未尝观焉惟此义为近经姑存之至谓小国无大夫此又从杜之疏而不知正也礼大国三次国二小国一何谓无大夫
　　滕侯卒
　　诸侯卒或书名或不书名从赴也故礼曰诸侯不生名薨则赴以名或不赴以名小国不达礼也左杜谓春秋一切从赴告则疎矣若诸侯卒是当从赴告者也乃反立例曰凡诸侯同盟薨则赴以名间有不同盟而亦赴名者杜氏则曰未同盟而赴以名知其师之谬而不正但曰未而已且既以为同盟则不必从赴以为从赴则不必同盟立例自交攻吾所不晓
　　夏城中丘
