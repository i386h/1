<!-- { "loadSidebar": true } -->
　　闵公之立虽出于庆父而齐实与谋之故秋有落姑之盟焉及季子归鲁而闵之立非季子意也季子与庆父盖冰炭不相入今忠佞共立不知季子将遂奉闵而君之抑将有异谋也大臣不和则其乱未艾此齐侯于是使仲孙来察二人之去处焉实非来聘故不曰聘实非求盟故不曰盟齐侯所以使之者何可名状哉故直曰来然则命实出于齐侯而不书使何邪盖齐侯之意将以窥鲁之衅而仲孙之心则务宁鲁难也君命以为恶而臣复之以善故圣人察其心使若仲孙之自来则善归于仲孙不书齐侯使之明为善者非齐侯本心不得以攘其善也虽齐侯遣仲孙之言不可得而考而其归也首兴取鲁之问则其所以遣仲孙之意于是见矣愚意其初命仲孙也必不曰尔观鲁可取吾将取之盖曰姑省其安危而已仲孙亦不知其将取鲁也姑省其君慰其大臣而归复其君曰鲁秉周礼未可动也君其务寜鲁难而亲之且教以伯主之器其为益大矣不惟有功于鲁且纳其君于善故圣人字而不名所以与之者至矣此左氏之说合于经者也君子不可以人废言
　　二年春王正月齐人迁阳
　　阳附庸也其地今之沂州当齐鲁之间不知其附齐乎附鲁乎以意逆之疑鲁之附庸也不然既附于齐矣齐何用迁之盖鲁方有内难疆之事有所不暇也故齐乘其乱而迁之以附于已若宋人迁宿之类也然宿在鲁宋之间本附于宋鲁侵宋宋疑其附于鲁也故迁之是宋自迁其附庸圣人犹书曰人以为无事而转斯民也今鲁无侵齐之师齐无故而迁阳则阳初非附齐也审矣乘鲁之乱迁人附庸以自封殖圣人安得恕之则其罪当加于宋一等书曰齐人其贬可知矣
　　夏五月乙酉吉禘于庄公
　　禘有二有郊禘之禘有禘祫之禘郊禘直郊天矣禘其祖之所自出者以配天故谓之郊禘大传曰不王不禘王者禘其祖之所自出以其祖配之此谓郊禘非祫禘也禘其祖之所自出以其祖配天也不然禘祫之禘安得配侑之礼哉孔子曰鲁之郊禘非礼也盖讥鲁僣郊又禘文王以配天也楚语郊禘不过茧栗周语郊禘之事有全烝全其牲体而升之皆谓郊天禘其祖以配天也非禘祫之禘也诸儒不稽其义而惑其名谬曰天子则禘诸侯不得用禘诸侯固不得郊禘而禘祫则宗庙之祭天子诸侯同之三年一祫五年一禘常典也若曰诸侯得祫不得禘则诸侯当间废一祭矣是天子当禘不当祫则天子亦间废一祭矣且天子诸侯五年始一祭也安得三年五年之辨先禘后祫之说哉此皆先大儒之说小生所不当破然其说不通亦不容不辩也不辩则害礼害礼则废道此吾所以不忍黙然也夫天子七庙诸侯五庙太祖之庙百世不毁而三昭三穆二昭二穆之外则迭毁故其外曰坛曰墠三年一祫则合坛墠之鬼而并祭之故曰祫坛墠之外则又有所谓所自出之祖如商于契周于后稷是也五年则审谛而祭之故曰禘然则春秋书禘常礼也非僣也所讥者吉禘矣曰防三年不祭惟祭天地四方三年者禘祫之期也二十五月防毕庙成遇祫则祫遇禘则禘审昭穆祔新主于庙而祭之祭毕则迭毁其所当毁者迁其主于祧焉礼之经也今庄公薨于此二十二月则防未毕书禘于庄公则庙未成防未毕庙未成主未祔而用禘礼踈谬甚矣且庙未成则祭于寝祭于寝而用禘吾不知其何以审谛昭穆也以季子之贤而为是谬举吾不知仲孙所谓秉周礼者谁也吾欲问之
　　秋八月辛丑公薨
　　立幼君者凶人之所利相幼主者君子之所难以是观之庆父季友彊弱已判矣庆父之弑般也不立僖而立闵以僖长而贤闵稚而庸立长以自绳不若立幼以自恣则予夺生杀惟已欲之则夫闵之立与弑皆制于庆父独任其幸不幸矣而季友自外至权不能尽出于已所恃者民心国势耳民心是从国势未附而闵实吾君之子也顺民之心而为之谋事事无不集而季子之忠实寡谋也自陈归鲁至是期年内不能销庆父之权外不能求寸兵之援则季子之在鲁实从闵公生矣吾料季子之心以谓君实立于庆父庆父必无自弑之理庆父虽横俟君之壮而自除之吾何为再冐杀兄之名也不知庆父立幼而不立长其意安在哉齐仲孙曰不去庆父鲁难未已是季子之虑患逺不及仲孙矣祸根未除俟君壮而自除之吾见季子果忠而无谋者也平勃安刘必尽诛产禄而后已鉴于此也五王存武三思而俟中宗自去之不知春秋者也平勃介胄之士而所为偶合于春秋五王皆文人而不达春秋之义卒陷于不测吾是以知春秋不可不学也
　　九月夫人姜氏孙于邾
　　文姜弑桓而奔春秋去其氏哀姜弑闵而奔圣人不去其族盖弑夫之义与君父同而杀子之罪以尊杀卑也不异其文无以别罪之轻重
　　公子庆父出奔莒
　　所畏于凶人者以其为恶而餙之以义则虽有智者不能攫而除之若其凶而无知则勇不惧难者一人足以制其命共工恭而滔天则非尧舜有所不能去如管蔡之叛则虽非周公在所必诛也吾观庆父直凶而愚者耳无能为也夫凶人之谋为逆必匿其谋使若恶不出于已文其过使国人无以议其非弑君则仗讨贼之名以移其罪于人故君虽弑而身不殒谋虽恶而迹不露赵盾即其人也今庆父再弑再奔内懐弑逆之奸而外扬烝乱之行是天下之至愚而无知者直禽兽耳寸刃尺棰可以躐而取之而季子不能取及奔于莒听自缢卒不得讨贼之义愚用是知季子之果无谋也
　　冬齐髙子来盟
　　惟仁者故能定人之危惟忠者故能纳君于善躬此二者春秋之世盖难其人有其人而不假以一语之温则天下之为善者怠矣鲁之祸仁人君子盖可以动心矣君弑国危大臣惴恐千乘之国亢然无君而齐侯以伯主不能恤也又命髙子将南阳之甲而谋之使髙子而行其谋则不战取鲁直若反掌然威公九合诸侯之功亦一举扫地矣髙子至鲁知周公之灵未冺而曲阜之地未易墟也其臣民嗷嗷无所系属亦可哀矣于是及其大臣盟而为之立君定其国慰其臣安其民而后反鲁赖之季子頼之而周公亦赖之齐桓不陷于不仁而伯业不败其为二国之利大矣故圣人贵而字之其贤盖已杰出于春秋之世矣故上不书齐使而下书来盟以见盟非齐侯之命而出于髙子之忠且仁也其心盖与仲孙同而功则过之此圣人所以异其文而襃之也
　　十有二月狄入卫
　　辛有适伊川见髪而祭于野者曰不及百年此其戎乎卫自宣公烝滛康叔不幸而后嗣有鸟兽之行墙有茨君子偕老鹑之奔奔氓之蚩蚩新台桑中之诗君子所不忍闻也宣公烝于上则父子之理防公子朔逆王师则君臣之义亡杀夀及伋则兄弟之恩絶公子顽之乱则夫妇之义废黔牟之篡夺则长幼之序灭所贵乎中国者以其礼义之所自出五教之所由兴尊卑上下粲然有伦此四方之所景慕而不敢犯牧圉也而卫皆无之是亦辛有所叹耳狄何慕而不恣其虐哉观乎诗则卫为狄所灭野处漕邑而春秋书狄入卫何也其后齐桓封之楚丘实未灭故不以灭书如吴入郢之类矣余义在救邢
　　郑弃其师
　　郑文之为国可谓无政刑矣以清人之诗考之则郑弃其师非弃师也逐髙克也髙克有罪寘之甸人诛之司冦放之境外惟所欲之虽杀大夫放大夫非诸侯所得専而诸侯専之久矣君子不以责郑文也特究夫得其罪不得其罪所以寘于法者轻重惟允耳髙克之好利何足诛哉虽欲诛则寸刃可殒欲放则尺简可逐何以师为师者人命所系国势以之使髙克能用众遂以师叛郑其殆哉不然知其无能以师徒御敌于境为敌所败则又谁任其祸也则夫髙克不叛郑师不败自散而归犹为幸也郑小国伯爵师不过四百乘逐一人而散百乗使郑屡有髙克安得师而给诸愚于是知郑文不君无政刑矣书曰郑弃其师而不书逐髙克髙克何足逐哉徒弃其师而已故曰弃其师焉于诗详其事于春秋用其法二经皆出于圣人之手其相为表里也如此吾尝闻之师曰五经三尺之律也春秋听讼之牍也吾于此见之
　　右闵公尽二年

　　春秋经筌卷五
<经部,春秋类,春秋经筌>
　　钦定四库全书
　　春秋经筌卷六　　　　　宋　赵鹏飞　撰
　　僖公
　　元年春王正月
　　不书即位同闵公义
　　齐师宋师曹师次于聂北救邢
　　齐桓公于是为仁不情而为志不广矣狄入卫齐不救卫狄不伐邢而齐救邢圣人于是盖昭见其隐而知桓公之不足为贤方伯也卫朔奔匿于齐襄齐实纳之是齐有恩于卫一也朔之入实拒王师桓公圗霸尊王释其拒王师之罪而不问是有恩于卫二也庄公十六年幽之盟卫朔同盟及二十七年再盟于幽诸侯皆防而卫不至此卫负于齐者一也二十八年齐有伐卫之师问不至之故卫可以服矣而悍然不顺与齐师战此卫负于齐者二也伐卫于此又七年而卫卒不通于齐此卫负于齐者三也齐庇于卫者二而卫负于齐者三此齐所以坐观狄之灭卫而不救也然不救卫固也而邢未兵乃反救之何也卫与邢为邻狄不伐卫则伐邢邢卫常有狄患齐恶于卫故虽灭而弗救邢无恶于齐未兵而先救之救邢所以激卫也若曰顺己者虽患未至而吾救之违己者虽已被兵而吾不救呜呼此固小人之情矣仁人果如是乎孺子将入井岂必其父母亲爱而后救之虽其父母之仇哀其垂死亦将引手援之矣顾乃持他人之子而示之曰此于吾无憾吾持之若父与吾仇吾安视其死而不援也岂人情哉所贵乎霸主者以其能急人之灾救人之患以安靖小国也而以私憾废之其志不广矣邢无事而出兵次于境上以示救之之形其为仁亦不情矣故圣人于此前年十二月书狄入卫而正月书三师救邢齐桓之隐情尚何以讳之说者以先次后救为缓于救患且狄未伐邢何以速为不知其次聂北所以示卫非为救邢也聂北在博州博卫地
　　夏六月邢迁于夷仪齐师宋师曹师城邢
　　邢未有以効于齐也而齐厚之为己甚前年狄伐邢齐即救之不留也今狄未至邢桓公率三国之师次于聂北所以张邢之势以却狄兵且谋迁之以期于久安城之以设其重险夫无事而迁之无冦而城之其为役亦劳矣况当日永星火平秩南讹之候辍农时而城他人之国其为人也甚周而于已甚劳桓公岂徒兴此无益之役哉此盖所以激卫也其厚于邢乃所以薄于卫非为保邢也况邢受齐之封则没齿杀身以服事齐其利为逺矣然卫方栖然逺处社稷为墟春不祠夏不礿秋不尝冬不腊齐侯亦何忍视之哉邢固未艾无城可也徒城无益于邢姑以要城国之名以示恩于卫而卫人观此得无下齐之心乎俟其乞怜而后城楚丘以封之则徳齐尤重矣使齐桓直道而行狄入卫而救卫邢无患而勿迁则无封二国之功而二国徳齐不如是之深且久也圣人以为徒封二国之诈不若直道而行之耳故终始其事辞烦不杀非襃之也白其隐情而已
　　秋七月戊辰夫人姜氏薨于夷齐人以归
　　大义灭亲霸主之略也姜氏齐桓之子尔石厚与州吁游石碏杀之君子以为义况姜氏滛于叔而杀其子鲁国乱者二世其罪又岂特与州吁者比杀之又何訾哉吾不訾其杀哀姜而惜其不诛庆父也方庆父滛于姜杀子般而奔齐是趋而入吾陷穽也桓公释而不诛使复归而再为鲁患则夫闵公之弑齐桓公杀之也尚何以咎哀姜吾意桓公于此悔释庆父外为鲁患内为齐辱故以哀姜除之盖愤而杀姜以灭耻也虽杀以愤而不失为大义灭亲则杀哀姜犹足以盖前日不讨庆父之过也然文姜均有罪而桓公不杀文姜则有由矣吾于庄十五年姜氏如齐既言之
