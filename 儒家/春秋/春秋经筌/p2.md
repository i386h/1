<!-- { "loadSidebar": true } -->
　　圣人之治天下始于修身齐家尧始于亲九族舜始于逊五品文王始于刑寡妻以至于兄弟武王始于重民五教孔子言大学之道亦始于齐家故春秋之作尤以名教为重春秋之初首书郑伯克段之事呜呼圣人尚忍言之盖亦不得不诛也然则何以诛乎郑伯不友段不弟均名教之罪人也而段为重世之説者皆甚郑伯而恕段不知段何以恕也君虽不君臣不可以不臣父虽不父子不可以不子兄虽不兄弟遽可以悖逆邪予段之説本于序诗者之误后学也诗序汉书附益之非圣人之言也叔于田大叔于田二诗之辞皆刺段也而序者曰刺庄公且其诗曰巷无居人不如叔也言无叔之横也叔在薮火烈具举襢裼暴虎献于公所言叔之暴也二诗无一言及庄公何也其说生于左氏曰称郑伯讥失教也特以为庄公失教以致段之愚非谓庄公之罪重于段也而序诗者误以为刺庄公是兄不可以不兄而弟可以不弟也吾窃谓圣人责臣之过常重责君之过常轻非茍加轻重也长幼之分也尊卑之义也分义定而天下定吾不信郑伯之罪重于弟也凡诸侯之弟称弟亲之也或称公子宗之也段不言弟不称公子比于路人也比段于路人庸谓之恕段乎盖庄公不幸有悖逆之弟如舜之待象可也礼以绳之仁以字之禄之而不可任以事富之而不可宠以兵而郑伯之罪本于请邑而不拒缮兵而不禁益其愚助其虐至不可制而将以兵加我焉然后以兵克之左氏所谓讥失教是也克者胜之之辞郑伯不克段则段克郑伯书曰克段言段彊暴幸郑伯之胜也使不幸而段克兄又何以训哉愚谓观诗之防而得春秋之意明春秋以正段之罪盖以名教之义不可重诛兄而轻责弟也
　　秋七月天王使宰咺来归惠公仲子之赗
　　中庸九经之一曰厚往而薄来所以懐诸侯也自入春秋天王之厚往则然矣望其薄来不可得也书天王来归惠公仲子之赗责鲁也而说者以为罪天王不当赗人之妾盖鲁以为夫人赴诸侯王因是来赗焉然则经何以不书夫人曰不书夫人所以正隐也仲子惠公之妾桓公之母隐公以仲子为惠公之正室而赴于诸侯是启桓之簒心也初不行即位之礼既又正桓母为夫人而赴于诸侯五年又为之考宫献羽则桓之心枕刀习毒已萌于此盖恨其稚而志不伸矣是隐公之自取祸也故圣人于其来赗也斥曰仲子不以夫人书也而天王何责哉鲁有妾防而平王赗之平王崩而鲁不会愚以是知望鲁之薄来不可得也夫子责鲁不其重欤宰士也咺名也非宰周公之宰膳宰之宰也微者曰氏车马曰赗
　　九月及宋人盟于宿
　　信不足而后盟两君交盟尚疑不信而微者相盟信复安在哉且不信者君也而盟则微者也微者之盟果能结二国之信邪及宋人盟于宿无盟可也至十年乃伐宋而取二邑则微者之盟何有于信哉外出大夫名而内不书公公屈于大夫讳之也及齐髙傒盟是也或承上文而内不出主名及国佐盟于袁娄是也内不书公外书人皆微者也此宿之盟是也
　　冬十有二月祭伯来
　　古者王臣无外交王臣天子之臣诸侯亦天子之臣诸侯则许其相朝一徳以尊天子而王臣缔交亦何损于王室哉盖周之制王畿千里曰万乗以制四方诸侯大国不过千乗合十大国始能敌王畿之内所以犬牙相制以杜僭乱之隙凡食采于王畿者皆万乗之数也使内外之分不严而寰内之卿大夫交于诸侯内外之势一合则王畿危矣此王臣所以不得外交者为是也今祭伯非王命非朝非聘非奔非放而率然来鲁何哉其来之意不可得而知也故直曰来以诛之说者皆曰祭国伯爵惟黎錞以为字曰天子三公称公如宰周公之类是也其余则字也祭叔尹子单子刘子皆字也不然刘子卒来赴以为爵也当曰刘子卷卒何以直曰刘卷也以是知其伯叔子皆字也祭采邑此说谐理故取之
　　公子益师卒
　　大夫之卒书于册者其国之上卿当国者也生为国之股肱股肱或亏何痛如之故君为之不视朝撤乐减膳以着其戚登名于史册以示礼也公子益师鲁之卿也其事虽不见于春秋而史必书之以崇恩也此鲁史之旧非圣人之新意惟书氏去族则见其善恶也公子氏也书氏所以别不书氏者以见襃贬焉或以公子为命大夫或以公子为世卿意之也吾于无骇详之
　　二年春
　　事在时则不书月不月则不书王无义例他皆仿此谓隐公十年无王者臆论也
　　公会戎于濳
　　公会戎于濳说者皆曰会礼以会诸侯犹可也会戎甚矣噫不度时论势而责人于难吾未见其达也先王盛时寄象鞮译皆列于四海之外叛则讨之服则绥之来朝则坐之门外不与诸侯齿也周徳之衰其属杂居中夏赤狄白狄伊雒之戎陆浑之戎骊戎徐戎皆与诸侯同处明王不作隐公其能驱之四海之外哉凡伯天子之使而戎辄伐之鲁与之有疆之交能保其不犯牧圉乎幸其不以戈防相舂而惠然寻会鲁何辞而拒之哉故不得不会之也
　　夏五月莒人入向
　　莒向均小国地丑徳齐初无以大相过也自入春秋彊凌弱众暴寡以一日兵力之舒则要利幸胜于邻国王法不行而诸侯専兵以犯侯度也春秋之初以兵入人之国者此为兵首则其贬固不轻也入者以兵直造其国都也三传书入之例穿凿甚矣而春秋书帅师者将尊师众也书师将尊师少也书人将卑师少也君将不言帅师此春秋之常也至春秋之变则不然有君将而书人者有将尊而书人者贬也有师众而书人者恃众也盖春秋不变文无以着襃贬莒人者何也莒子也左氏以向姜不安莒而归莒人入向以姜氏还则非众也非将卑师少也人莒子以重其贬诛兵首也自是而后向不复见于经至宣四年公及齐侯平莒及郯莒人不肯公伐莒取向则向卒为莒所灭而地入于莒也则莒之暴戾甚矣故圣人于此首诛之以见意
　　无骇帅师入极
　　极微国也以鲁之众而无骇之専帅大众以临之宜乎直入其国而莫敢抗也然动大众而陵小不足以言武而无骇所以然者将以示威于莒也莒人入向向迫近乎鲁鲁人疑其东鄙之侵也故亦动大兵以胁之莒则不能无恐矣极何负于鲁哉隐公即位修好于四邻近而邾宋逺而外裔皆会而盟之莒虽睥睨于东邻亦将有以亲之也故其后因纪子帛为密之盟而遂结浮来之好则今日帅师之举非公意也无骇继公子执国柄者也以其柄之在己而専为是役故圣人恶其専兵去族以示贬谷梁谓隐不爵命大夫爵命自爵命耳何与于去族书族乎是谷梁以爵命为命氏也命氏自命氏何干于爵命乎爵命何也礼大国三卿皆命于天子次国三卿二卿命于天子一卿命于其君虽大国之卿不过三命周礼一命受职再命受服三命受位此三命也大国之卿三命次国之卿再命小国之卿一命此所谓爵命也何与于命氏哉命氏非天子命也其君之命也公之子称公子公子之子称公孙公孙之子不可称公曾孙故以王父字为氏也如公子公孙皆生则姓之受氏之常也不必命于其君惟公孙之子不可称公曾孙故以王父字为氏私所不安焉故必请于君而君命之此命氏也何与于爵命哉左氏谓无骇卒羽父请族者为无骇之子请族也杜氏不达以为为无骇请族则无骇为终身无姓也岂人情哉然则无骇公孙无骇也无骇卒而羽父为无骇之子请諡为展氏也诸儒谬以爵命为命氏谓无骇不书氏为未爵命故愚力辩之
　　秋八月庚辰公及戎盟于唐
　　费誓言徐戎并兴东郊不开则鲁之有戎患盖始于伯禽伯禽之贤不免设甲胄备弓矢植板余峙刍茭而后能御之盖亦劳矣今隐公春会之戎请盟公辞及秋复乞盟而遂及之盟则知戎之有慕于鲁而服之不劳也隐何足慕哉隐虽不正而有逊国之心视千乗之位如敝屣春秋之世盖难其人即位之初和睦于四邻故戎因是而有慕焉虽歃血要神非戎人所宜然而修疆之好以弭兵息民者则亦春秋之美事也以文王之圣而事昆夷太王之贤而事獯鬻隐公何疵焉春会而秋盟之隐公之虑患深矣则唐之盟非得已也不得已而盟之隐公盖亦知司盟之典不可紊再辞而不也
　　九月纪裂繻来逆女冬十月伯姬归于纪
　　讥不亲迎也纪侯娶于鲁而使大夫逆女非礼也伯姬鲁女也妇人谓嫁曰归
　　纪子帛莒子盟于密
　　莒自入向之后哆然有窥鲁之心故无骇帅师入极以怖之莒虽小国僻处海上有夷风焉伺间而窥鲁盖未已也纪裂繻往来莒鲁之间而知之于是遂与莒子盟于密为鲁谋也周官有调人谐和万民有合方氏除其怨恶则和谐讐怨亦圣人之所与也故裂繻字而不名襃之也卒之八年为浮来之盟莒鲁交好终隐及乆无东鄙之侵子帛之功也然则子帛奉命逆女而遂盟莒子可乎大夫出疆有可以尊国家利社稷専之可也不惟足以平莒鲁而纪鲁之好愈笃则于其国亦不为无益也子帛裂繻字序莒子上主盟也或曰公子结媵陈人之妇于鄄遂及齐侯宋公盟何以不字曰结抗也大夫不可会公侯会伯子男可也结抗齐宋不旋踵而来伐结之罪也子帛盟莒子顺也不旋踵而莒鲁交好子帛之功也圣人之书法视人之功罪而已何容私
　　十有二月乙夘夫人子氏薨
　　夫人子氏隐公之妻也左氏以为仲子且安有元年先归赗至二年而后薨邪诬人甚矣天王虽微亦不致颠倒死生之理以死理赗生人也不近人情一至此哉公羊以为隐母亦非也隐既不自正安肯正其妾母为夫人且惠公元妃孟子则隐母声子桓母仲子均妾也仲子不得为夫人【案归赗不书夫人】声子亦安得为夫人非独隐公不以为夫人圣人亦不与其为夫人也安得以夫人书若然则无以知隐之正矣曰均庶则长立隐公长也长则为正若妾母则均不可称夫人也则是夫人子氏隐妻也隐既不自正亦安肯称为夫人曰称夫人臣子词也鲁以隐为君岂容不以子氏为夫人薨称夫人国人辞也不书隐不以夫人礼之也隐虽不以为夫人而国人夫人之圣人亦因而夫人之所以正隐之当立也
　　郑人伐卫
　　左氏曰讨公孙滑之乱也共叔之乱滑出奔卫卫人为之伐郑取廪延于是郑人伐卫虽滑之奔不见于经然春秋之始郑卫之怨不可得而考以克段之事观之则段奔其子必不安于郑糊口于卫亦无足怪者郑不幸而有兄弟之隙而卫又因其余孽而加兵于郑盖亦交乱邻国矣然圣人书郑人伐卫若责郑之深者何哉于以见郑庄之不仁也管蔡之乱周公诛其父而録其子盖以为乱者管蔡也其子何罪故封之上以慰先君之心下以明己之不私于杀也今郑庄克其弟而不字其子使栖栖然侨累于卫而又加兵于卫焉使卫而不敌则滑复为郑伯所鱼肉也卫郑地丑徳齐则其伐卫也必不以微者行今不书君将不书师不书帅师斥而人之贬郑之辞着矣其后使州吁得以借口而胁宋伐郑宋郑交兵迄隐之世不解职此为之兵端也贬而人之其防逺哉
　　三年春王二月己巳日有食之
