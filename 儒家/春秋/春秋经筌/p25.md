<!-- { "loadSidebar": true } -->
　　可次而不次君子责其义不可次而次君子责其仁师之出次仁义存焉尔伐国问罪而不次是忿兵也兵忿者暴非所以为义故伐楚之师次于召陵义也须其服而已赴危救患而次是疑兵也兵疑者怯非所以为仁今救徐之师次于匡非仁也幸其自退而已故伐欲缓缓所以存义救欲速速所以明仁前日次陉之师桓公得其义矣今日次匡之师愚不保其仁也楚之伐徐何以故恨其取舒也舒楚之与国徐人掩而取之其取之为齐也事在僖三年为齐夺楚之援也桓公招江黄取舒庸皆夺楚之援尔前年楚灭黄齐不敢救楚是以知齐之易与矣于是扬兵而伐徐徐逺于楚盖千里矣越千里而伐徐无轻齐之心其敢然哉今齐兵合诸侯于牡丘徒次而不进是幸其自退也且正月伐徐而三月出次固已缓矣尚何次邪次于匡而楚不退于是命诸侯大夫帅师以救之虽楚以偏师伐徐诸侯不必躬行茍知不必躬行则勿出可也以大夫徃赴之何患不克今既防而不救是示怯于楚也易曰羝羊触藩不能退不能遂无攸利初闻徐之被兵固不能忍而不出也即出而惧楚又不能勇于直前也是所谓不能退不能遂者矣何利之有宜徐有娄林之败也公孙敖庆父之子不去族所以见仲孙氏之日炽矣
　　夏五月日有食之
　　日朔不书俱失也
　　秋七月齐师曹师伐厉
　　厉楚之与国也楚伐徐齐伐厉以报之徐负于楚也厉何慊于齐哉主与己为雠力不能制其主徒訾其仆何损于主乎厉固楚之与也伐其与不足以损楚之一毛徒激楚之愤矣徐有娄林之败未必不以此也且黄也徐也初皆与于楚叛楚向齐盖倚齐为重以抗楚也今黄不免于灭徐不免于败附齐者不能庇不附者何以伐为则厉之师谓之谬举可也
　　八月螽
　　书灾也
　　九月公至自防
　　无功而反饮至何辞
　　季姬归于鄫
　　成防之遇也男女之防必以媒妁成之以礼所以防滛也非媒妁而遇于防是鑚穴隙之类也不书来逆成于防矣尚何逆观此则僖公闺门之治可知耳
　　己卯晦震夷伯之庙
　　春秋书灾异多矣不书时则书地非有警于君则为灾于民今雷之震物亦常事矣何世不有况九月今之七月雷声未收不可谓灾亦不可为异则所书者以夷伯之庙僣礼也礼天子七庙诸侯五大夫三士二君大夫士有庙亦常矣在所不书也夷伯季氏之陪臣公羊曰季氏之孚是也因震以书志其僣也如桓宫僖宫灾亲尽当毁而不毁亦因灾以志非礼也若以夷伯为鲁大夫则亦常事尔春秋何得书哉或曰季氏自季友始今季友在友之贤必不使其陪臣僣大夫之礼噫是乃所以志季友之罪也闵公吉禘于庄公季友不正僖公用禘致夫人季友不谏友而知礼孰不知礼则陪臣之僭庙礼是季友之罪也夷伯何在安用责哉晦晦朔之晦公谷以为防晦非也夷是氏伯是字公以为季氏家臣孙曰天子之命大夫刘曰吾大夫因此以见士亦有庙蘓从左氏夷氏伯字刘同此孙曰夷諡
　　冬宋人伐曹
　　所贵乎伯主者以其能协比诸侯同力一心以尊王室而从简书也自齐桓之伯至是三十年诸侯无有擅相侵伐者服于威也今桓徳衰矣宋人加兵于曹虽不究所以加兵之故而诸侯携贰威不能制其侵伐矣
　　楚人败徐于娄林
　　八国之大夫救徐而徐不免于败则大夫果用命乎八国之君畏楚而次于匡君且畏之尚何以责其臣宜其逗挠不进而任徐之胜败存亡也楚独败徐于娄林则八国之师不及敌矣徒将出师以示其救徐之名楚兵未退而公已至自防君既按辔徐还则大夫何苦赴敌而死也则夫楚败徐者大夫之罪而大夫不进者诸侯之罪也
　　十有一月壬戌晋侯及秦伯战于韩获晋侯
　　韩晋大夫韩氏之邑也则韩之役秦伐晋矣秦伐晋而及战者在晋晋不屈也秦晋交兵之故经无其文传以为晋惠之立秦缪纳之惠公入而背秦故秦有韩之战观晋献杀世子申生立奚齐里克杀奚齐及卓子晋已无君及晋君立乃杀里克则立者必自外入也非自外入则何以杀里克哉传谓秦纳惠公不为无考矣然则晋惠之立秦有力焉倚秦而立而秦伐之非负秦无以致今日之师也况负秦而见伐曲在晋也晋知其曲一言而下之则兵可不血刃而解乃抗然不服及秦伯战兵败身获非不幸矣兵以气为主气以直为主辞曲则羣心沮而锐气挫矣尚何战哉然败其师而且获其君秦亦太甚矣后与晋世为讐敌盖基乎此圣人详志之以着兵端也然晋侯之所以致是之辱者则有由矣晋既无君以长幼言之则国在重耳惠公恃秦之力排兄而得之初以为荣而不知反以为辱也夫千乘之位达者如鸿毛茍不得已而后受则天下归其义故以义得天下天下莫敢争权在我也以利得一国则一日不自固制于人也惠公既以利得复以利败突未黔而秦兵压境累然就获不胜其耻则利果何恃哉春秋书战而君获者惟此而已圣人内外皆爵无隐讳之辞者恶之深也
　　十有六年春王正月戊申朔陨石于宋五是月六鹢退飞过宋都
　　圣人书灾异以警戒人君非茍论物之大小数之先后也说者皆求其末以鬭新竒不究其本非圣人之意也陨石宋五六鹢退飞过宋都其异在石陨鹢退矣五与六先后之辞史之旧文圣人无损益焉石者地之所有非天之所有也今自上而下为异大矣鹢之飞常也而退何以飞退而能飞亦异之甚矣此天下未常有之异为天下记之所以警惧天下之君非为宋也宋亦以其为天下之异而赴于诸侯非宋欲移异于人也特异显于宋圣人亦因其实而着之盖灾异有天下之灾异有一国之灾异螟螽蜚鸜鹆来李梅实是一国之灾异他国未必有也日食星陨陨霜杀菽梁山崩沙鹿崩之类是天下灾异其灾异不为一国设也而其应亦不以一国求之今陨石退鹢亦天下之异矣故圣人不以宋加之曰陨石于宋五六鹢退飞过宋都着其地而不系其国茍系于国则必曰宋陨石五宋有六鹢退飞如宋大水齐大灾矣今以石鹢加其上是为天下记异特着其地之在宋而已不曰宋则嫌于在鲁也是月黎淳以谓当作是日文之误矣此说为是若曰是月在一月之内则举其日足以见之何必不书日而更曰是月也盖一日有此二异故申言是日以诧之此非穿凿或圣人之意也孙以为不可再举正月刘曰宋不告日嫌与五石为一日故分别之尔石以不动为常而陨者变也鹢以顺飞为常而退者逆也物之变常逆理如此
　　二月壬申公子季友卒
　　大夫卒无书字者季友书字或者以贵之贤之非也公之子称公子公子之子称公孙公孙之子以王父字为氏此季友之后所以谓季氏而季氏之张本始于此故于此卒以字书不书字无以着之至其孙行父行父之后世以季孙为氏至意如而有逐昭立定之专则其源不可不着之于此也然则庆父之字曰共仲仲之后为仲孙氏仲孙蔑其孙也叔牙之后为叔孙氏得臣其孙也而共仲叔牙不书独书季氏何也盖三家之专无若季氏出昭立定制鲁之命者季氏也作三军三分公室而季氏独有其二叔仲各得其一则叔仲盖附于季氏矣着其酋首则叔仲在所不必録也
　　夏四月丙申鄫季姬卒
　　季姬卒此鲁之幸也而僖犹以为戚则其初不制其出入盖以爱之也今观其卒而书之则知其初之为爱矣爱之欲其生故其卒为之治防而哀之季姬不正之行国人为之耻而僖盖以为爱也今日之死国人以为幸而灭耻而僖更以为大戚僖之为人吾所不晓矣然纪叔姬以贤而书卒宋共姬以正而书卒而鄫季姬之不正亦书卒何也盖圣人书不正然后足以见正纪宋二姬书卒复书正也鄫姬书卒不书不正也正者不正不得葬盖不如是无以别纪宋二姬之贤也故存不正以见正春秋之法也不然内女之卒者多矣何以不书
　　秋七月甲子公孙兹卒
　　冬十有二月公防齐侯宋公陈侯卫侯郑伯许男邢侯曹伯于淮
　　归美于君者一国之心论功从主者天下之义淮之防服淮夷者齐侯也昧者不达天下之义徒见鲁颂有淮夷攸服之语遂以服淮为僖公之功彼颂其君者国人之私也岂以其侈艳归美之词而遂废天下之公义哉淮夷即今之临淮是也东邻鲁西逼宋南接吴楚与徐有疆之交焉前日徐为楚所败齐救不及齐惧淮夷诱徐以为鲁宋之患也故为兵车之防合诸侯以观兵于淮淮惧而服焉故不书侵伐圣人书公防齐侯某侯于淮齐主是防也则论服淮之功当归其所主鲁安得掠名乎然泮宫之诗实独言鲁而不及齐且有献囚献馘献功卒获之事而淮之防虽以兵车实未尝战则信乎国人之颂皆词过乎实矣盖不侈其事无以颂其美颂其美而归功于齐非所以为颂也故言僖公服淮者国人之私也春秋必主之齐者天下之公义也岂可以国人之私而废天下之公义哉且桓公又尝封卫矣城楚丘是也楚丘城于周之正月实为得时而诗人有定之方中之作乃归美于卫文公其事与服淮夷之功异用而同符定之方中直美卫无一语及齐侯泮宫之颂直美僖公无一词及威公非国人不知力之出于齐也民欲美其君而移美于齐是讥其君也何得为美且颂乎然服淮城卫之事在春秋正天下之义诗人狥国人之情义不可废情情不可废义情义两存而道行于间是圣人修六经之意也
　　右僖公尽十有六年

　　春秋经筌卷六
<经部,春秋类,春秋经筌>
　　钦定四库全书
　　春秋经筌卷七　　　　　宋　赵鹏飞　撰
　　僖公
　　十有七年春齐人徐人伐英氏
　　英氏楚与国徐人将报娄林之役而无以撼楚也故齐为之伐英氏英氏何与于楚败徐者楚而英氏受兵报怨盖已不直矣齐能服楚则英氏将为齐役如江黄耳憾在楚而不能制乃日仇其与国吾见齐侯威德两衰霸业止于是也功烈如此其卑见于斯矣
　　夏灭项
　　项亦楚之属也伐英氏不克而移兵灭项项必弱于英氏也大者畏之彊者怯之小弱者灭之齐桓之德大不能及楚次不能制英氏而区区之项何足灭哉俘其囚于荆莽之中地不足以益中国赋不足以増囷仓而徒勤兵于逺是亦灭一国耳圣人以为无足襃贬故承上伐英氏之文不再举齐人也说者以为鲁灭之且向灭国无有书灭者取邿取鄟皆灭也讳灭以取书何得于灭项独不讳也此承上之文与及江人黄人伐陈之义同伐陈间一秋字灭项间一夏字说者以其不连属遂移以为鲁书时书月记事之体岂间一时遂以为两国之事哉其为说亦固矣
　　秋夫人姜氏防齐侯于卞
　　齐侯归自防道由乎鲁夫人湏其至也防之于卞非礼也于时公未至而夫人出防妇人既嫁从夫公不在而夫人出境防齐侯僖公闺门之令可知也此尤甚于阳谷之防阳谷之防公与俱行今夫人独防之则夫人盖亦専矣父母存归寜可也防父于境上得为礼乎
　　九月公至自防
　　防淮而反饮至于庙也观诗人颂服淮之事则公之至盖亦矜其有功矣有功而矜中人之常情也至而有功虽矜犹予之不予之无以见无功而至者之罪也
　　冬十有二月乙亥齐侯小白卒
