<!-- { "loadSidebar": true } -->
　　鲁济之遇齐侯谋伐山戎也公辞不能故明年齐侯来献戎捷
　　齐人伐山戎
　　山戎逺于中国自入春秋亦未尝为中国患以职方考之葢居舜之营州古竹国之地也东距辽水北距燕蓟其僻逺而富且饶故齐威利而伐之俘其宝玉以富国也齐内有鱼盐之利而外贪逺夷之富则齐桓之斯举为利而已管仲荅楚师之言曰召康公命我先君太公曰五侯九伯汝实征之东至于海北至于无棣然则今山戎又越于无棣之外桓公不惮千里之险而征之非利肯为是乎内有楚之患日雠于郑齐玩而不伐山戎无损中国而齐首伐之齐之为谋葢可见矣不然伐戎美事也圣人安得书人哉其后秦惠王将并天下先取蜀诸葛亮将一吴魏先取泸究其利心皆齐桓之谋也圣人首贬齐桓垂戒逺矣
　　三十有一年春筑台于郎
　　庄公前年筑郿犹曰筑邑以涖民也新延廏尚曰蕃马以备边也城诸及防且曰设险以域民也今一嵗而三筑台何为者哉古者天子有灵台以候天地诸侯有时台以候四时故分至啓闭必登而望之以书云物占灾祥水旱而为民之备也则其台必在国之都矣今曰郎曰薛曰秦皆逺地也葢厉民以自乐也孟子曰文王以民力为台为沼而民欢乐之古之人与民偕乐故能乐也民欲与之偕亡虽有台池岂能独乐哉今庄之三筑台所谓民欲与之偕亡者也天灾时变无若庄公之多工功力役无若庄公之数廪稍空虚无若庄公之甚而一嵗之间三时役民以奉一己之乐呜呼庄公观天灾时变工功力役廪稍空虚一念及此恨无门以入地尚何乐哉而庄公懵不自知则庄公之志虑精神葢已荒矣明年而即世有以也夫
　　夏四月薛伯卒
　　筑台于薛
　　六月齐侯来献戎捷
　　隘哉齐侯诚伯者之器不足以望三王之髣髴也抑亦管仲所以相其君者然欤孔子曰管仲之器小哉葢有伯者之君必有伯者之佐君臣之量极于是矣故功烈如彼之卑也蕞尔山戎何足道哉桓公幸而克之折馘执俘捷如其志葢自以为不世之隽功故获戎捷俘而来献焉且献捷于王犹可言也献捷于鲁其卑甚矣鲁何尊于齐哉齐葢以为威鲁而鲁初不从伐坐受戎捷其为荣大矣又何惧耶圣人隘其然书曰齐侯尊且贵也曰来献捷卑且辱也以尊而行卑以贵而就辱其待齐桓可知矣四年齐人来归衞宝于齐书人而不书爵微者也于衞书归不书献顺辞也葢衞宝以卑来归戎捷以尊来献也观乎此又有以见桓公智有余而量不足也
　　秋筑台于秦
　　冬不雨
　　甚矣天之仁爱人君也虽无道之世犹欲保持而全安之故示之灾变所以警其荒而防其怠茍能畏天戒而悔过忧民又未必不为贤君也庄公之不君厉民以自奉一嵗而三筑台况积嵗凶荒廪稍不足而工功日兴其为恶冝获罪于天不可逭其祸矣而天犹欲示之戒不雨而为旱灾使庄公视此恐惧以荅天戒忧勤寛恤以恤民隠尚能自反于善也而明年春又城小谷呜呼一时不雨其为戒大矣而庄公不自悔用是知庄公果庸而无知不可告戒故勦之而后已其啓手足于路寝尤为幸也
　　三十有二年春城小谷
　　左氏之说出于野史以其所闻之说取经文之近者偶而合之故亦时有得其实者学者见其偶合遂以为左氏国史经自国史出也左氏不可不信则失之果或者又疑其不合者众而就者多则谓左氏皆诬诞之词无足取则失之疑果与疑二者均未安要之以经为正而左氏之合者亦时取之可也愚今因城小谷之事而知左氏非国史以其所闻取经文之近者合之审矣昭十一年楚申无宇曰齐桓公城谷而寘管仲焉于今赖之而庄三十二年偶有城小谷之事左氏遂曰为管仲也是左氏取申无宇之言而偶合之也杜氏因左氏而齐无小谷因以小谷为谷城曰谷城齐地谷城固齐地而安可强改小谷为谷城邪范寗曰小谷鲁地为得其正矣发微谓曲阜西北有小谷城则小谷鲁城甚明矣春秋鲁未有城外邑者惟城楚丘上不书诸侯若内城之者葢圣人异其文不与诸侯得封衞也楚丘为衞地葢已见于诗删诗作春秋皆出于圣人之手于诗既显言之故于春秋隠其义后世决不疑楚丘为鲁地也若齐侯城谷寘管仲则非圣人之言安可持是说而遂以小谷为谷城邪鲁何与于管仲而为管仲城邑乎况申无宇之说亦不曰鲁为管仲而城之葢曰齐桓城之也左氏之说于是暴露诚无足据者则其合者亦不过附防而偶合矣择其有益于经者从之可也
　　夏宋公齐侯遇于梁丘
　　春秋之世东诸侯之彊大者曰齐晋宋而已晋恃其彊终齐桓之伯未尝一同其防盟而宋于晋为亚也宋一不至则齐之伯业有所不成而诸侯亦从而携矣故桓公赖宋为多北杏之防宋人一叛则诸侯首鼠齐兵再伐而后得之既得之则再防于鄄以坚其心又为之伐郑以恱其意自非大盟防大征伐齐不敢先之必推以为主所以为诸侯之倡而就伯功也幽之再盟于是又五年矣齐桓惧诸侯之离故逺遇宋公于梁丘梁丘宋地也去齐八百里齐侯不以八百里之遥而为是遇者葢求宋所以卜诸侯之从违也宋无二心则防盟有所不必讲故遇而已不必防诸侯也说者以遇为不期之防观乎此谓之不期可乎
　　秋七月癸巳公子牙卒
　　陆淳曰季子恩义俱立变而得中恩义不俱立君子何以处之哉择其重轻而已君臣者尊尊之义兄弟者亲亲之义也尊尊之义公也天下系之亲亲之义私也一家系之君子不得已寕以公蔑私则所存重矣古之人有行之者周公是也诛管蔡而天下安废兄弟而存君臣后世不以为非者于轻重之义取舍审矣庆父叔牙季友桓之三子也庄公疾问后于叔牙牙曰庆父材庄公固有世子安得及庆父牙之谋逆谋也次问季友曰臣以死奉般般世子也且牙立庆父则般必死般死则鲁国必乱故季友以君命召叔牙而酖之以兄弟之义言之则叔牙兄也以君臣之义言之则子般君也存兄而灭君则利一家存君而灭兄则利一国家与国之轻重葢已判矣故寕酖叔牙而存鲁焉圣人以其酖兄为义之正也故书曰公子牙卒以存季友之义也
　　八月癸亥公薨于路寝
　　庄公获终于路寝幸矣易曰正家而天下定家不早正其祸有不可胜言者故古者诸侯首娶元妃以奉粢盛先正其家孝之大也庄公生三十七年而后娶于齐齐雠也姜氏入不敢以见宗庙不以见宗庙则如不告而娶矣不告而娶是淫于色也方姜之未入也纳币观社如齐如织防齐侯盟齐侯不胜其皇皇也姜氏既至丹楹刻桷以耀之宗妇用币以恱之不胜其欢如也家人九三曰家人嗃嗃悔厉吉妇子嘻嘻终吝九三以阳处阳刚严者也正家之道寕过乎严故嗃嗃悔厉吉茍渎慢而说则家道隳矣故嘻嘻终吝若庄公所谓嘻嘻终吝者也哀姜无子内嬖如林羣公子横于外嫡庶乱于内以般为嫡般实非嫡以闵为长闵实非长嫡庶不分鲁国无所托庄何以死哉死目未瞑庆父弑二子烝哀姜几至亡国恃以不亡者文武之灵未泯周公之祀未易勦絶也不然庄公所以齐家治国之道皆自取灭亡也岂非桓公所以贻厥子孙之祸欤有国者视桓庄之祸可不谨哉
　　冬十月己未子般卒公子庆父如齐
　　呜呼般之死庆父出皆季友之责也友既酖牙以立般而般卒不免乎杀友尚可以逭其责哉友初不能奉般则如勿立既立而不能庇般则必杀庆父不能杀庆父则死之如是则不失为晋荀息今君不能庇贼不能讨身不能死是曽荀息之不若也初酖牙也窃自比于周公而终乃不能下同荀息何邪愚知其心矣友之意葢以庄之终也哀姜无子般也闵也申也均庶也吾将以般母有宠于庄庄葢将属般也故顺君之欲而奉之今般既已矣庄之他子尚可以庄也盍谋为后图焉然庆父杀般而出洋洋乎如常人友亦常虑及此乎力既不能讨亦将以惧之使惴栗而不敢复入乃一词不问使雍容闲暇而如齐卒之复入再肆其毒而奔莒此又谁责哉春秋凡内贼出尊则书孙臣则书奔今圣人于庆父书如齐以见鲁无以制之者矣鲁无以制之则又谁责吾固曰责季友然齐为方伯乃安鲁之乱受鲁之贼则其罪当加季友一等此又春秋之法不言而谕者其微而显于是见矣
　　狄伐邢
　　齐桓能逺伐山戎而不能近制狄狄伐邢病齐侯矣
　　右庄公尽三十有二年








　　春秋经筌卷四
　　钦定四库全书
　　春秋经筌卷五　　　　　宋　赵鹏飞　撰
　　闵公
　　元年春王正月
　　不书即位继故也般于闵非父非君然继世则如君父焉故不忍即位
　　齐人救邢
　　桓公之霸惟盟防书爵征伐无称爵者如灭遂伐郳之类人之可也而荆伐郑齐人救郑狄伐邢齐人救邢宜书爵矣而亦人之何哉盖灭遂伐郳恶其陵虐小邦救郑救邢责其缓于除患夫以楚之彊未可俄而胜图之可也而蕞尔之狄何足谋哉以齐之半合诸侯之兵可犁其庭也桓公以为中国无狄患则吾无以施吾功故存狄以市功于诸侯此众人之谋众人之见也故春秋以众人待之安得书爵
　　夏六月辛酉我君庄公
　　十月而后乱故也
　　秋八月公及齐侯盟于落姑
　　落姑之盟庆父意也庆父归自齐而立闵公则闵公之立齐与闻之今闻即位既定庆父奉闵公以盟齐侯结齐好也左氏以为请复季友且左氏前云成季奔陈今乃请友于齐是自相反也且闵公才八嵗安知季友贤借使知其贤庆父肯使复之乎八嵗之童必不能出盟齐侯抗庆父而复季友也审矣徒见落姑之盟与季子来归文相属彊合之耳
　　季子来归
　　闵公之立主少国疑庆父哀姜烝乱于内鲁之为鲁盖未保其无危也国人讻讻不安其生季子于外亦何安乎季子来归季子之心亦国人之愿也然庆父方炽孰纳之邪庆父疑国人之叛顺国人之欲纳之所以安己亦以安国人也不然庆父且图之安得来归乎然当是时鲁恃以不亡者季子也方其归也国人未知其何以处大谋而济大事然鲁之臣孰有如季子之忠且正哉则其来归亦可以重一国之望也故字而不名贤之也书曰来归喜之也然望之重则责之深季子何以副其责哉前日般之弑庆父之奔既徃不咎矣乃庆父复归且复立君君庆父所立也季子何以处之曰君吾君之子也社稷有奉国家无倾则又何说独所以为鲁患者庆父而已闵八嵗之童饥饱寒燠制于庆父庆父不去闵公不安则季子当为之谋也或请于伯主以讨之而已为内应不然一庆父何足谋也虽不假外援尺棰可制也顾所谋何如尔而庆父卒再肆其逆闵卒毙于非辜季子熟视无如之何则安在乎副国人之责也吾闻之师曰季子忠有余而谋不足吾窃以为确论虽然春秋责备贤者受三尺之一国之命伊周之事也以伊周而责季子不防重欤其后卒能奉僖而立之鲁之宗社复重于九鼎则其功亦足以赎过矣不以功掩过不以罪废功春秋之义如此
　　冬齐仲孙来
