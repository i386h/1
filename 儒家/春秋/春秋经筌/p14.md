<!-- { "loadSidebar": true } -->
　　衞宣死而无嫡嗣朔谮杀急夀而自立黔牟急之弟也又逐朔而得衞则朔与黔牟均庶也均簒也今齐师纳朔而王师救黔牟其曲直之理则五十步笑百步尔然以彊弱论之则齐彊而周弱以尊卑辩之则周尊而齐卑齐所恃者彊于天下也周所恃者尊于诸侯也然圣人作春秋葢抑彊而济弱抑卑而奉尊彊不敢陵弱卑不敢抗尊则天下治正春秋之教也今齐连五国之兵以临于衞衞固不敢敌也周复何以救之今周室之师不能当齐五之一则宜其救之不济也然齐师纳朔朔卒入于衞王师救黔牟而黔牟卒出奔圣人于朔之入也志齐之彊而能纳朔也不书纳朔不与其纳以抗王师也黔牟之出也不书出奔伤周之弱不能庇黔牟也不书王师败绩不与齐之得败王师也四国皆人而内独称公人外所以人公也公忘父之雠复从雠于不义以抗败王师齐与三国均得逆王之罪而庄公兼受无父之诛也庄公至是生十八年岂犹有童心故也故圣人以成人之义责之也王人微者子突名也如子孔子朝之类或以字为襃或以名为贬皆非是襃贬在王师不在王人也
　　夏六月衞侯朔入于衞
　　秋公至自伐衞
　　胁五国之师抗王师而败之逐黔牟而入衞朔之得衞其亦何安孔子曰汝安则为之朔固安于得位也尚何慙圣人书朔入于衞有所胁也公逾年动众越三时从雠于逺且不义而抗王师及是而归尚何辞而饮至邪其告于庙必不曰败王师也书之诬其可信之不有春秋后世何以证哉
　　螟
　　冬齐人来归衞俘
　　左氏以为俘而公谷以为宝説者援书所谓俘厥宝玉遂以宝与俘为一愚以为此二説不可合若以为俘则贬在齐以为宝则贬在衞葢俘者兵之而宝者国之赂也以理揆之此当为宝不可曰俘也且齐之伐衞期纳朔而已岂贪其宝玉虏其人民也葢朔胁诸侯之兵而复入衞其徳于齐为多故以衞之宝赂齐齐以鲁释雠而从己且亲也于是分而遗鲁焉朔赂之齐齐分之鲁其贬一也或者以衞宝比郜鼎曰鼎取于宋犹曰郜鼎宝取于衞冝曰衞宝器从名也愚以为衞宝不书衞无以知其为衞之赂非郜鼎之比君子观其文而察其义不可凿言也
　　七年春夫人姜氏会齐侯于防
　　初文姜之淫奔庄公葢幼也故圣人每每诛齐而责姜今庄公既冠矣而姜宣淫于二国之间春会于防鲁地冬会于谷齐地也齐鲁之民不胜其耻而庄公不耻也猗嗟之诗曰猗嗟昌兮又曰猗嗟名兮美目清兮仪既成兮言庄公长大而美既成人矣而不能防闲其母此诗人所以刺庄也且一妇人之出入岂难制哉而庄公纵其淫而不耻尚何以为人子乎庄公至是葢冠矣圣人所以责之重矣
　　夏四月辛夜恒星不见夜中星陨如雨
　　天地大变明不可以常情度之然不可谓无应而然也惟君人者常懐畏天之心而惧其为变兢兢修徳建皇极于天下则天地位万物育何有于变彼陋儒者规规指一事之应一物之验以为知天此淫巫瞽史之事君子所不学夜恒星不见变之大者夜中星陨如雨天意岂可测哉视其变而戒惧修徳以弭之无问其应可也雄曰圣人不求知天此言足以为万世法若公羊何休氏之罪人也恒星列星也星陨如雨志其多也或问其故曰吾知其变不知其故
　　秋大水无麦苗
　　周之秋夏之五月五月麦将实而大水焉为水所厌而不实故先书大水书无麦苗以见灾五月麦未登不可举其实故曰麦苗说者以麦苗为二物麦且未艾安得徒有苗此葢疑五月之际麦将实不可曰苗也不知未登圃安得举其实二十八年冬书大无麦禾则谷既登圃矣故明举其实此则麦未实为水所尽耳何疑乎
　　冬夫人姜氏会齐侯于谷
　　八年春王正月师次于郎以俟陈人蔡人
　　甲午治兵
　　夏师及齐师围郕郕降于齐师
　　秋师还
　　兵出以名有名之师直直则多助兵出不义不义之师曲曲则无功鲁之与郕未尝有一日之憾庄公无故出师而次于郎此何名哉故陈也蔡也有所不从陈蔡不至公惧不胜乃治兵习战合齐师以围郕不义甚矣故郕虽不支寕降齐而不降鲁不义之兵虽小国有所不服自春动众迄秋而还三时暴露于外且与雠比君子危之及其返也书还不书至葢无功而返何辞而告庙也公之举可谓不自量矣齐为雠而不报郕无憾而兴兵已方忍雠事齐以幸喘息安能胁陈蔡而必其至哉徒见齐尝胁陈蔡以伐衞已亦胁之以伐郕陈蔡其肯听已如听齐邪甚哉其不自量也己既释父雠而事齐齐固亲之矣则围郕之举求于齐可也何必陈蔡葢郕介于齐鲁之闲于陈蔡为逺与齐伐郕则疑郕服齐而不服己于是寕逺求陈蔡而近舍齐不知陈蔡虽弱其能从吾役哉其不至也必矣二国不至卒不得已而求齐齐至则郕固非我有也夏郕已降齐及秋而后还葢庄公举事不谨失措于郕迟留而不返愧无辞以饮至故书还不书至志其实也或者以还为善辞夫出师无名伐国不义三时而反犹曰善之春秋之法不如是之疎也
　　冬十有一月癸未齐无知弑其君诸儿
　　凡弑君称人君无道也诸儿之恶薫炙天地非特齐恶之鲁亦欲其死也非特鲁恶之天下后世均为太公诛之也而诸儿之弑书无知何也葢二恶并着不可舍其甲而存其乙诸儿之无道不待书无知而后见无知之事非名则不彰何则无知仲年之子僖公以年为母弟爱之异于他弟而施及其子无知葢习宠为常诸儿一旦绌之能无怨乎怨者乱之媒也于是弑诸儿而自立焉故着无知之名所以见僖公宠弟之祸不可不戒也春秋于此所以明亲亲贤贤之道不可偏废也
　　九年春齐人杀无知
　　公及齐大夫盟于蔇
　　春秋之法有非名氏无以见襃贬者则虽微而必书如刘夏逆王后于齐是也有不在名氏而襃贬自见者则虽尊而不书防王人盟于翟泉是也葢不书刘夏无以见其卑而任尊者之职一书王人则已见周之微而王人下盟此详畧之判也今蔇之盟所责在公忘父雠而为齐谋立君书曰及齐大夫盟其义已显不在大夫之名氏而后见襃贬也及齐髙傒盟则罪在髙傒而不在公公及齐大夫盟于蔇则罪在公而不在齐故畧外而详内辞之详畧圣人之意可见
　　夏公伐齐纳子纠齐小白入于齐
　　齐襄无道见弑其嗣勦絶子纠小白皆僖之子而襄之弟也以世统论之则均不当立而子纠出于鲁小白出于衞子纠鲁而谋入故书纳小白胁彊而自入故书入纳与入均不正也而小白彊而得之书曰齐小白入于齐簒也然庄公于齐不共戴天齐之乱鲁宜讨之也而反忧之初盟其大夫谋为之立君及是遂躬伐齐而纳子纠焉或者曰此以徳报怨也愚以为不然怨有浅深如坛坫之争干戈之憾以徳报可也不共戴天何所逃之而可以徳报邪释父雠而冒不孝之罪于万世之下徳何有哉或曰以徳报怨何如孔子曰以直报怨以徳报徳报怨犹不可以徳而况父雠乎
　　秋七月丁酉葬齐襄公
　　诸侯五月而齐方内乱不暇于行礼故越三时之久以见臣子之非缓也
　　八月庚申及齐师战于干时我师败绩
　　春秋内战未有书败绩者皆为之讳也今干时之战不讳败则圣人之待庄公葢亦薄矣皆鲁君也厚于他而薄于庄何哉见庄公之不足齿也人莫不有父而庄公独无父有无父之国则齿庄公有无父之人则重庄公矣公自春及齐大夫盟夏遂伐齐纳子纠齐小白既乗间而入则公可以已矣尚整兵而与齐战折北不支佚获而逃使无雠而为齐纳纠犹有义不义也今为雠纳君已无父矣虽义何益哉况小白兄子纠弟也公谷经文皆书纠而不书子明纠不当纳也内忘父雠而外为齐纳不当立之君庄公之过非徒日月之食也终身之罪也尚何足为讳哉故不讳败露其恶也或者以我伐齐为有复雠之名故圣人与之不讳其败荣之也噫君子观庄公果有复雠之心哉为齐主防从齐伐衞受齐遗俘及齐围郕盟大夫岂今日之战一旦背齐好而直为父复雠且庄所纳者雠之弟而名为复雠有是理乎七月防葬襄公而八月及齐师战其战之意可见安用譊譊为无父之人文过哉或者又以没公不书为公耻夫败且不讳尚何耻之没哉战不书公縁上公伐齐之文也如僖二十二年春公伐邾秋及邾师战于升陉同义学者无多穿凿以紊经体则褒贬自明矣
　　九月齐人取子纠杀之
　　小白之恶于是甚矣已既先入以得齐齐人安之小白何虞哉纠糊口于外已不能和协则纵之可也小白必杀之而后已曰吾所以絶人望而杜后患也小白其亦有天伦之性哉郑庄克段滑在衞不杀也宋殇得宋冯在郑不问也夫既攘其位而勦絶其命君子其安乎则小白之奸葢加郑庄一等宋殇之用心犹恕于小白也小白之意葢见夫郑突不杀忽卒出入归奔如传舍故于此必取而杀之则齐安焉葢不知其恶直出于郑突之上而万世不磨也故圣人于齐书人则知其为小白于纠复书子则见其不冝杀也左氏谬以为鲁杀之论语恒公杀子纠召忽死之孔子之言与春秋所书炳若日月学者安得信传而戾经也然书此者亦足以见鲁不能庇而为齐所取是乃所以讥鲁也
　　冬浚洙
　　隘哉庄公有童心也呉江剑阁洞庭孟门天下之险也或者越而过之若趋平地洙何足恃哉孟子曰固国不以山谿之险威天下不以兵甲之利得道者多助失道者寡助庄公不孝天怒民怨四邻叛之舍齐葢无通者前日俟陈蔡不至知四邻莫有齿者公又纳纠贾怨于齐乃区区浚其沟浍以为备齐之具不其愚哉楚方城以为城汉水以为池小白不畏而问罪焉何畏于洙庄公徒劳民动众以为此无益之举敌人葢望而笑之何益于备齐也
　　十年春王正月公败齐于长勺
　　齐伐我也何以不书伐不与齐之来伐也干时之败齐取子纠杀之齐亦可以恝然矣今又称兵以涉吾地幸鲁潜知逆而败之长勺鲁地也圣人书公败之而不书来伐予夺葢可见矣桓十三年齐衞郑来战于郎内无词以敌之故以三国自战为文今公败齐于长勺无词来伐故以偏败为文内外异体战败异名而曲直一判春秋之文诚不可俄而度也
　　二月公侵宋
　　庄与宋未尝有怨也以为修先君之怨欤则桓之末年尤亲于宋亦无一日之憾也且齐为杀父之雠而庄实此之尚何宋问然则公侵宋忿兵也何忿乎忿宋之薄已也庄之不孝父雠不能以义复母淫不能以礼闲天下皆以为齐侯之子冝诸侯之不齿也居位至十年四邻无一介之使以交于候人五年伐衞之役宋陈蔡虽同之其实从齐不从鲁也三国葢耻与同列矣故围郕之役待于郎而陈蔡不至薄庄之不足与也长勺之胜葢亦偶然庄公于此遂以其兵力之彊而侵宋焉忿宋薄已不能自反而修身齐家自咎所以不齿于人者何故乃无衅而侵邻国以结怨于诸侯则庄公之为人果不足以为君子而小人之归矣
　　三月宋人迁宿
　　宿宋之附庸也而介于宋鲁之闲隠公元年及宋人盟于宿二国相要同盟于此则其在宋鲁之闲审矣公侵宋宋葢疑宿之微为鲁所逼而降之于是迁其国都内近于宋焉然则灭乎未也迁其社稷之守近乎宋犹以为附庸也故不书灭鲁固不彊于宋也公一侵宋宋闵迁附庸而避之亦足以见闵之懦矣夏齐宋俱次于郎而宋师独败冝宋之怯不能庇宿也噫力不能庇心不忍弃乃搆其民而迁之后遂不复见于经以传考之则其地卒在鲁定十年侯犯叛驷赤诱侯犯如宿犯从之则地入鲁久矣岂宋迁其地而据其邑卒入于鲁邪考乎此尤足以见宋闵之不能庇宿虽迁之无益于宿之亡也
