<!-- { "loadSidebar": true } -->
　　天地之大经曰隂阳而已天下之大势曰治乱而已天地之变霜雹雨日食星殒水旱疠疫皆不离乎隂阳而人君之政德刑礼乐视听言动仁虐善否皆系乎治乱作于下则应乎上政治则隂阳和政乱则隂阳沴和沴之应顾人君所行如何尔大雨雹隂胜阳也虽天地之应不可俄而测然求其类而推之则君不君而臣逼君德不修而刑胜德刚不立而柔侵刚夫不制而妇抗夫者皆隂胜阳之类也春秋之世其类实繁不可以一二考也经书大雨雹者三皆着隂胜阳之罚尔若求其应则吾不知
　　冬介葛卢来
　　葛卢春常来朝矣以公不在而未见公于是冬复至其礼则厚而情则可疑也介本东夷一歳之间两造鲁庭能保其无窥伺乎明年侵萧未必不因此也
　　三十年春王正月
　　夏狄侵齐
　　齐威之世狄尝伐晋矣威以晋之不我屈也视而弗讨今晋文之霸而狄侵齐文亦坐视而弗问焉其报均矣然齐之弗讨则憾晋之不从今齐实服晋晋何辞而不为齐征之此亦见晋文老而懈也一胜楚两朝天王至翟泉之防则已不亲之矣盟王臣且怠于行何有于狄文公刚毅果敢有过于齐威惜其老而力有所不逮也奈何
　　秋卫杀其大夫元咺及公子瑕
　　晋执卫成归京师卫无君者二年于兹矣卫国之柄专于元咺今卫侯将归必杀元咺而后入固其冝也而公子瑕何人亦与其戮哉吾意元咺讼君而得国国人不欲也故奉公子瑕以顺国人之情其实元咺专卫耳公子瑕者贤邪愚邪壮邪稚邪吾不得而知然其实无志于君卫者也故圣人不以君书亦不去族则知其无意于卫也元咺彊之而已故以元咺加其上焉则夫瑕固无罪而元咺卫之逆臣也不得以讨贼之辞书何邪盖元咺之杀非国人共诛之出于成公将入之意也是则成公以私憾杀之安得为国讨贼与晋杀里克之义同然则卫成未入安知其出成公之意也曰惟其未入而将入所以知为成公之意也若成公至而与国人共杀之则是讨贼矣公未至而雠于咺必将得咺而后入也故卫人杀之以奉其意焉此圣人诛恶之义学者不可以迹求之
　　卫侯郑归于卫
　　春秋书执诸侯归京师者二晋文执卫成与成十五年晋厉执曹成是也然曹成之归不名而卫成书名曹成书归自京师而卫成书归于卫此其所以异者不可不考也曹成之归无罪也故不名卫成之归有恶也故名曹成之归天王释之故书归自京师卫成之归晋释之故书归于卫卫成何罪邪自楚归则杀叔武自京师归则杀公子瑕兄弟天伦也非周公之不得已有所不必诛而叔武子瑕何诛哉叔武之摄以晋子瑕之立以元咺卫固不能抗晋也杀元咺足矣彼叔武摄政以待公之还公子瑕逼于元咺而非得已皆兄弟之贤者也贤者忮而杀之况兄弟乎此其所以为恶而不免于圣人之诛也安可不明以别之然晋侯于此又不容无罪也初而执之固非其罪矣乃移恶于京师既归京师则释之与否听天王之命可也今乃已请而归之且初执无罪则过归于王今释无辜则恩归于己京师岂晋侯分谤之地而天王岂晋侯木偶之玩哉此其罪有不容贷者故圣人书归于卫则命不系于王而权亦不归于晋使若卫侯之自归也此又意之寓于言外不可以文求者也
　　晋人秦人围郑
　　晋人围郑说者皆以为报私怨考之于经无私怨之隙学者学春秋邪学邪学也故宜从私怨之说若学经也当信经岂得于经外凿为异论哉且践土于温之防郑伯皆在及翟泉之盟则郑不至晋人围郑责其不与翟泉之防也晋人曷亦无责郑而自责己曰大夫可盟王人乎已可以敌天王乎无怪郑之不至也已抗天王而不问人不附已则围之是轻于责己而重于责人也故晋秦皆人诛其非所当围也说者徒见其书人遂从左氏于诬以为重耳过郑郑不礼焉事之有无不可决信况越五年同两盟矣至是而始责旧怨哉其为说甚迂不近考翟泉之防而逺求过郑之文不信经而溺于传惑矣
　　介人侵萧
　　萧附庸也以附庸而侵附庸固无足道然或因之以交大国之兵亦不可不慎也隠五年邾人郑人伐宋宋鲁之与国而邾鲁之附庸也故七年鲁为宋伐邾然而鲁卒因之以背宋则附庸虽微亦因以交大国之兵怨者有之矣萧附于宋而介附于鲁彼蜗角交争何足数哉而宋鲁不因以交怨者幸也况介鄙邑耳而侵中国此鲁所当责而不责无乃受其一歳两朝之礼以为惠哉吾见礼不足而罪有余也
　　冬天王使宰周公来聘公子遂如京师遂如晋
　　自春秋至是天王遣王臣聘鲁者凡六然未有以三公下聘者今襄王以晋文两合诸侯而朝之盖已不胜其荣焉于是以三公来聘周公之来非特聘鲁也晋齐以降皆厯聘耳呜呼周室之不振亦天子自卑以招侮乎虽厚徃薄来所以怀诸侯而君德之刚不可自挫也前日河阳之狩勿狩可也诸侯之来距王城七十里矣勅候人以导之戒阉尹以时告命司徒具徒司宼诘奸至则俨然南面而临之则诸侯凛然知王室之不可慢而尊王之心愈不敢怠矣乃屈万乗之尊而出见之宜诸侯之侮心生而以已敌王也故翟泉之盟遂以大夫而抗王臣有以也哉则鲁以公子遂报宰周公之聘非首于公子遂盖首于翟泉之防矣然公子遂如京师而遂如晋则是鲁以事邻国之礼事周也鲁盖以为宰周公之来为鲁之荣大矣然求其故则本乎晋侯以我朝王而致是之荣也故既已聘周不可不如晋以报其私焉则是聘使之勤出于周而劳问之恩归于晋也呜呼诸侯于是知有盟主不知有王室矣然自隠至庄天王聘鲁者五卒无一介之使如周则今日公子遂之行已为非常之礼尚何责其遂如晋邪极圣人之意则必上诛隠桓庄坐受天王之聘而不报次诛僖以大夫而报上公之聘以事晋之礼事周也内诛鲁而不赦则外而诸侯皆受春秋之法而无词矣
　　三十有一年春取济西田
　　周衰侯度不严封守不固田邑取夺一彼一此后世盖有不知其所由来者矣孟子曰鲁百里齐百里子产曰列国一同春秋之国岂复有百里一同之制哉皆数圻矣若非侵夺何以至此诗云奄有蒙遂荒大东保有鳬绎遂荒徐宅皆后世拓大封境非复伯禽受封之疆井也今济西之田不知其本鲁之田欤抑侵小而得之也然入春秋无以考其实而淮济岱皆鲁之境则济西盖鲁田也庄三十年公及齐侯遇于鲁济济水出齐鲁之间故有齐济有鲁济今曰济西则自济以西之田尔然经初不书失济西之故而今书取故说者以为取曹田且内取外田必系之国如取邾田自漷水是也不系之国则是取小国或附庸耳如取邿取根牟是也内取田无不系之国者惟成二年取汶阳田与此取济西田不系之国不系之国则本鲁田矣宣元年齐人取济西田取是田也至宣十年则书齐人归我济西田书归我则知济西本鲁田也审矣说者又曰田虽曹田而取之晋不可系之晋亦不可系之曹故直书取济西田若然则当如取郜大鼎于宋书取曹济西田于晋然后为显今书取济西田安知其为曹田也疑圣人作经不如是之晦使后世无三传则济西之地安考其本曹田也故当以经文为正三传之说无足信然则是田何所取之曰取之晋也晋以公子遂之来而反侵疆也晋于何时侵之计春秋不书当在隠公之前矣诗人颂其复周公之宇者此也不然僖公在位三十有三年未尝有复侵疆之事则所谓复周公之宇者安在哉非济西之田吾欲问之
　　公子遂如晋
　　前日公子遂以如周之故遂如晋则事晋为不专而继得侵疆焉于是复以遂如晋谢不敏也然公子遂如周而遂如晋则事周亦岂为专乎且宰周公之聘在遂未如周之前而济田之归在既如晋之后则周之恩为厚于晋聘虽虚名于教为重田虽实利于德为虚鲁不以报聘为不敏而以拜田为不专不再如周而再如晋僖公于轻重厚薄之间抑亦左矣然在当时观之则晋彊而周弱聘为虚而田为实故寜厚于晋而薄于周重于田而忽于聘也厚晋薄周重田忽聘春秋之时然也
　　夏四月四卜郊不从
　　鲁自春秋至是几百年越四公未尝言郊者盖知其僭而不敢举也说者以为得礼不书岂百年间无一失礼者至僖公而后失礼哉不然也僖公盖自以为鲁之贤君作聪明于典礼之外而举郊祀焉盖郊之制自惠公请之于周有其制而未尝敢用也而僖公首举之故鲁颂曰周公之孙庄公之子龙旂承祀六辔耳耳诗人究言周公之孙庄公之子则前乎此未尝举是礼也诗人歌其羙春秋讥其僭是又情与义之不两立者也夫郊有常月月有常日在所不卜也故曰卜郊非礼也礼不卜常祀周礼人春衅祭祀先卜者卜牲与日耳无卜郊之礼卜以决疑常祀不疑何卜之有盖僖公亦知郊之僭而惧得罪于天故卜之卜之不从固其宜也春秋卜郊者四无一从者天岂容僭哉然卜筮不过三易曰再三渎渎则不告而鲁之卜郊有四卜五卜者其渎神甚矣然四卜五卜而遂不郊犹为知自反以畏天而僖之不从则犹三望是犯天威而必于僭也其可乎盖鲁郊之僭不敢同于周故厯卜子丑寅三正而后郊夫不敢同于周则勿郊可也知其僭矣迁避其时而幸吉焉不其渎天地乎则夫记礼所谓卜郊受命于祖庙作于襧宫者鲁之僭又非三代之常典也左氏所谓启蛰而郊孟献子所谓郊祈农事皆非周之典鲁人迁避之礼尔然则郊时何以为正周之始郊日以至是郊时至正者也故曰郊之祭也迎长日之至也则夏之十一月日至之日矣郑氏循左氏之说以迎长日为日长之时建寅之月不既疎乎不知左氏之说鲁制也非周制也岂可以日至为建寅之月哉此固与春秋无伤吾姑正之
　　乃免牲
　　牲一也或曰免牲或曰免牛何也未牲曰牛既卜曰牲牲具而卜郊不从则免牲免牲则不郊矣
　　犹三望
　　三望之说诸儒纷纭莫定乎一或以为周礼天子祭四望四望谓五岳四镇四渎鲁之望既祭济岱鲁用天子礼兼祭三望若然则当曰犹四望今曰三望则是举其外而遗其内也或以为泰山淮海则海不在鲁境昔楚昭王有疾卜曰河神为祟王曰三代命祀祭不越望江汉睢漳楚之望也河非所获罪则望者望祀其境内山川也五岳之岱四渎之淮济皆在鲁所谓三望也岱在兖州所不必考济出王屋山分于砥柱经齐鲁之间入于海淮在信阳合泗水经鲁之南入于海则三望岱济淮也审矣然则三望鲁之常祀也何以书以不郊犹三望书也虞书曰类于上帝禋于六宗望于山川则因郊而望祀山川也周书曰柴望大告武成则燔柴祀天因而望祀也是王者郊祀天地之礼盖天地神祗不可偏飨矣今鲁初将用郊及卜之不顺则姑祀地祗焉虽祭不越鲁望是亦僭祀地之礼也非无事而常三望者矣故圣人书曰犹顺其欲也彼盖自以为犹愈乎不三望也则犹之为义犹愈乎已非谓可以己之辞也学者宜深思之
　　秋七月
　　冬杞伯姬来求妇
　　五年杞伯姬来朝其子今又来求妇杞亦有君乎何朝聘婚姻皆出于妇人也杞侯之子当婚有媒妁存焉安有姑自求妇之礼前日乱朝聘之法今日专婚姻之命伯姬亦悍哉杞侯失夫之刚而不制僖公以兄弟之心而不拒两讥之
　　狄围卫十有二月卫迁于帝丘
　　齐侯城楚丘以迁卫至是盖三十年矣卫虽迁而狄未艾齐桓未没盖已侵卫僖十三年之役是也十八年及邢人伐卫二十一年侵卫狄为患于卫抑亦甚矣今又整兵而围之卫不得已迁于帝丘而避焉然而卫有狄患齐桓城而迁之今衞避其锋而自迁晋文坐视而不恤文德衰矣抑亦耄而谋不及是乎明年而即世何暇问狄哉
　　三十有二年春王正月
