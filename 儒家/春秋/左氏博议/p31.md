<!-- { "loadSidebar": true } -->
　　明于观人暗于观已此天下之公患也见秋毫之末者不能自见其睫举千钧之重者不能自举其身甚矣己之难观也人皆以已观己之难而不知以人观己之易同是言也彼言之则从我言之则违其必有故矣同是事也彼为之则是我为之则非其必有故矣因人之善见己之恶因人之恶见己之善观孰切于此者乎晋懐公不知己之无以致人徒责人之不从已殆未尝以人而观已也怀公晋国之君彼重耳特一亡公子耳狐赵之徒出从重耳陷狄困卫逃齐脱楚人有不堪其忧者矣乞食投块观浴操戈人有不堪其辱者矣风覊雨絏过都歴邑人有不堪其劳者矣【注见后篇】使其一日舍重耳而从怀公则里闾欢迎姻族毕至击鲜酾酒舒发故情此天下之至乐也髙轩华毂豹饰羔裘前趋后陪光生徒驭此天下之至荣也堂宇靓深自公退食体胖心广四顾无虞此天下之至安也怀公盍亦以人观已乎从彼者忧如是辱如是劳如是而狐赵辈乃就之而不辞从我者乐如是荣如是安如是而狐赵辈乃弃之而不顾则德之优劣厚薄不待言而可见矣怀公盍亦因此自反曰乐也荣也安也人之所同嗜也狐赵之徒而以﨑岖从重耳者岂与人异情哉其弃乐而就忧者必重耳之德有以胜其忧也其弃荣而就辱者必重耳之德有以胜其辱也其弃安而就劳者必重耳之德有以胜其劳也况吾以晋国之大而増修其德则人之从我者既有道德之乐又有名位之乐既有道德之荣又有名位之荣既有道德之安又有名位之安重耳无我之所有而我有重耳之所无有无之相形人将不待招而至矣此犹为怀公而言非论之至者也德之休明冰天桂海荒区絶汉将奉琛重译而皆来臣何至下与一亡公子争数仆役哉陋矣怀公之褊也怀公肆其褊心不知反已徒杀人以逞使在外者絶向我之意而坚事雠之志计无失于此矣虽重耳苟安于外彼毛偃挟不戴天之雠思欲一逞岂容重耳之安于外乎是则纳重耳于晋者非秦伯也非狐赵也怀公也
　　晋重耳奔狄【至】降服而囚【僖二十三年公子重耳之及于难也晋人伐诸蒲城蒲城人欲战重耳不可曰保君父之命而享其生禄于是乎得人有人而校罪莫大焉吾其奔也遂奔狄从者狐偃赵衰颠颉魏武子司空季子狄人伐廧咎如获其二女叔隗季隗纳诸公子公子取季隗生伯鯈叔刘以叔隗妻赵衰生盾将适齐谓季隗曰待我二十五年不来而后嫁对曰我二十五年矣又如是而嫁则就木焉过卫卫文公不礼焉出于五鹿乞食于野人野人与之块公子怒欲鞭之子犯曰天赐也稽首受而载之及齐齐桓公妻之公子安之从君以为不可将行谋于桑下蚕妾在其上以告姜氏姜氏杀之而谓公子曰子有四方之志其闻之者吾杀之矣公子曰无之姜曰行也懐与安实败名公子不可姜与子犯谋醉而遣之及曹曹共公闻其骈胁欲观其裸浴薄而观之僖负覊之妻曰吾观晋公子之从君皆足以相国若以相夫子必反其国反其国必得志于诸侯得志于诸侯而诛无礼曹其首也子盍蚤自贰焉乃馈盘飱寘璧焉公子受飱反璧及宋宋襄公赠之以马二十乗及郑郑文公亦不礼焉及楚楚子享之曰公子若反晋国则何以报不谷对曰子女玉帛则君有之羽毛齿革则君地生焉其波及晋国者君之余也其何以报君曰虽然何以报我对曰若以君之灵得反晋国晋楚治兵遇于中原其辟君三舍若不获命其左执鞭弭右属櫜鞬以与君周旋子玉请杀之楚子曰晋公子广而俭文而有礼其从者肃而寛忠而能力晋侯无亲外内恶之吾闻姫姓唐叔之后其后衰者也其将由晋公子乎天将兴之谁能废之违天必有大咎乃送诸秦秦伯纳女五人懐嬴与焉奉匜沃盥既而挥之怒曰秦晋匹也何以卑我公子惧降服而囚】秦伯纳重耳【至】头湏求见【僖二十四年春秦伯纳之及河子犯以璧授公子曰臣负覊絏从君廵于天下臣之罪甚多矣请由此亡公子曰所不与舅氏同心者有如白水投其璧于河济河围令狐入桑泉取臼衰晋师军于庐柳秦伯使公子絷如晋师师退军于郇狐偃及秦晋之大夫盟于郇公子入于晋师丙午入于曲沃丁未朝于武宫戊申使杀怀公于髙梁寺人披请见公使让之且辞焉曰蒲城之役君命一宿女即至其后余从狄君以田渭濵女为惠公来求杀余命女三宿女中宿至虽有君命何其速也夫袪犹在女其行乎对曰臣谓君之入也其知之矣若犹未也又将及难君命无二古之制也除君之恶惟力是视蒲人狄人余何有焉今君即位其无蒲狄乎齐桓公置射钩而使管仲相君若易之何辱命焉行者甚众岂唯刑臣公见之以难告初晋侯之竖头湏守藏者也其出也窃藏以逃尽用以求纳之及入求见公辞焉以沐谓仆人曰沐则心覆心履则圗反宜吾不得见也居者为社稷之守行者为覊絏之仆其亦可也何必罪居者国君而雠匹夫惧者甚众矣仆人以告公遽见之】
　　晋文公自出亡至于霸天下拔身流离阨困之中而成闳大丰显之业一时诸臣狐赵胥郤推挽翊賛之功居多焉畴诸臣之功次者文公未入之前必以反晋之谋为冠文公既入之后必以城濮之战为冠吾独以为反晋之功不若去齐而城濮之诸将序绩论勲曽未及寺人披头湏之万一也天之生物自蘖而条自华而实特造化之小者耳霜焉雪焉劲烈刻厉翦击其枝叶剥伤其肤理然后能反膏收液郁积磅礴发而为阳春之滋荣此天下之大造化也必有大雕落然后有大发生必有大摧折然后有大成就文公安齐之富无复四方之志苟从行诸臣亦徇其欲则终身营丘一布衣耳幸而从行者识髙虑逺谋于桑下载而去齐夺其燕安之雨露而压以祸患之雪霜激之观浴沃盥以起其愤激之郑文子玉以作其忧乃切乃磋乃琢乃磨向来弛堕骄怠之气扫除咸尽伯心勃然而生朝于武宫不失旧物向非夺其安齐亦安能进文公之志而霸之耶文公始所以眷眷于齐者属意于二十乗之马耳从者夺文公二十乗之马而与文公全晋四千乗之赋使之弃鸿毛而得泰山可谓知取予矣苟不去齐乌能入晋然则防复国之勲安得不以去齐为首乎文公既入晋席未及暖已忘其初于寺人披头湏之见忿然有不平之心若肆行忿戮则惧者甚众虽幸免焚宫之变安知他日无蒯聩戎州之衅乎【哀二年】頼披与须力抗危言以警之文公一闻其警忿戾俱消变浅陋褊急之襟量为广大易直之规模隆寛尽下人皆思奋以取城濮之胜岂非披与须一警之力乎回万里之迷途者一呼之力也瘳十年之废疾者一鍼之力也登五霸之盛烈者一警之力也自披须而视城濮诸将之功则我源而彼流我根而彼榦其小大轻重判然矣此吾所以髙披湏而下城濮也文公方安其小遽夺之而使不得安于小文公方骄其大遽警之而使不敢骄于大夺于前而警于后置文公于不得不霸之地信矣诸臣之功也虽然此非专诸臣之功也其本实在于文公焉文公当出亡之初不校君父之命既有君人之资矣其未安齐之前危于渭濵饿于五鹿所以动心忍性増益其所不能者亦非一日也虽时有所蔽一夺一警初心遽还迁移改悔速不容瞬若文公先无所资二三臣者虽有干旋之妙用亦安所施乎其君有如是之资其臣有如是之用反仅成霸业而止此吾所以为文公恨也洙泗之濵席间函丈圣化天运夺子贡之学而一贯自通夺顔渊之才而卓尔自见【并论语】或謦或咳或顾或盼或语或笑一警之下万虑消亡吾未尝不恨文公生夫子之前而又自恨今之学者生夫子之后也呜呼夫子则逺矣乃若夫子之神化盖通万世古今为一炉冶初未尝息也孰谓吾生之晚乎
