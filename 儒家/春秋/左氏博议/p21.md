<!-- { "loadSidebar": true } -->
　　天下之理有深可怪者倒挽九牛而不能举秋毫吁可怪也洞视百里而不能见岱华吁可怪也髙脱乱世之祸而不能免治世之诛吁可怪也舟之侨当虢公有功之时独先见其败亡之衅幡然适晋遂免于祸可谓智矣其后城濮之役为晋文公之戎右叛官离次弃众而归晋文诛之以徇于国智于前愚于后何耶虢公之祸智者或不能预知至若晋文之法则虽庸人知其不可犯也舟之侨能知智者之所疑而不能知庸人之所畏其理果安在欤盖恃智与恃功等耳虢公之亡恃其功也舟之侨之死恃其智也舟之侨既料虢公之亡遂伐其智自谓人莫我若举措任情猖狂妄行蹈于大戮彼恃其功此恃其智其得祸实出一辙亦何暇相是非哉渭汭之捷虢公方自喜其师之胜而不知亡国之机已藏于一胜之中矣【僖五年晋侯复假道于虞以伐虢冬十二月丙子朔晋灭虢】虢公之亡舟之侨方自喜其言之验而不知杀身之机已藏于一验之中矣其福也所以为祸也其智也所以为愚也虢公以福召祸舟之侨以智召愚使虢公无功之可矜舟之侨无智之可负则国不丧而身不殒矣先王功眇天下而日有危亡之忧非欲自抑也所以居其功也智眇天下而自处于匹夫匹妇之后非欲自晦也所以居其智也项梁胜秦而骄宋义料其必败不旋踵而梁果覆其军焉当是时宋义之名盖楚国懐王竒其智位之以上将兵未叩秦酣宴骄纵竟毙于项籍之手【项梁使羽再破秦军羽等轻秦有骄色宋义谏梁不听乃使宋义于齐道遇齐使者髙陵君显曰公见武信君乎曰然义曰臣论武信君军必败公徐行即免秦果悉起兵击楚大破之梁死髙陵君见懐王曰宋义论武信君军必败数日果败军未战而先见败徴可谓知兵矣王召宋义与计事而恱之因以为上将军至安阳羽谓宋义曰今秦军围赵王疾引兵渡河楚击其外赵应其内破秦必矣义曰夫搏牛之蝱不可以破虱今秦攻赵战胜则兵罢我乘其敝不胜则我引兵鼓行而西必举秦矣故曰不如先鬭秦赵夫被坚锐我不如公坐运筹策公不如我羽晨朝即其帐斩义头】项梁之亡即虢公之亡也宋义之死即舟之侨之死也凡人之相非未始有极虢公之胜舟之侨在其傍而议之回视侨之傍已有议之者矣项梁之胜宋义在其傍而议之回视义之傍已有议之者矣我方忧人而不知人已忧我我方料人而不知人已料我是殆可长太息也噫舟之侨宋义之失今世皆能议之矣议二子之失者亦安知果无人复议其傍耶
　　衞懿公好鹤【闵二年十二月狄人伐衞衞懿公好鹤鹤有乘轩者将战国人受甲者皆曰使鹤鹤实有禄位余焉能战公与石祁子玦与甯庄子矢使守曰以此賛国择利而为之及战衞师败绩遂灭衞僖公二年齐桓公封衞于楚丘】
　　衞懿公以鹤亡其国玩一禽之微而失一国之心人未尝不抚卷而切笑者吾以为懿公未易轻也世徒见丹其颠素其羽二足而六翮者谓之鹤耳抑不知浮华之士髙自标置而实无所有者外貌虽人其中亦何异于鹤哉稷下之盛列第相望大冠长剑褒衣博带谈天雕龙之辨蠭起泉涌禹行舜趍者肩相摩于道然擢筋之难松柏之囚曽无窥左足而先应者【见史记齐世家】是亦懿公之鹤也鸿都之兴鸟迹虫篆自鬻者日至受爵拜官光赫然若可以润色皇猷及黄巾之起天下震动未闻有画半策杖一戈佐国家之急【见后汉灵帝纪】是亦懿公之鹤也永嘉之季清言者满朝一觞一咏傲睨万物旷懐雅量独立风尘之表神峯隽拔珠璧相照而五胡之乱屠之不啻如机上肉【见晋纪】是亦懿公之鹤也普通之际朝谈释而暮言老环坐听讲迭问更难国殆成俗一旦侯景逼台城士大夫习于骄惰至不能跨马束手就戮莫敢枝梧【见南史梁武帝纪】是亦懿公之鹤也是数国者平居暇日所尊用之人玩其辞藻望其威仪接其议论揖其风度可嘉可仰可慕可亲卒然临之以患难则异于懿公之鹤者几希岂可独轻懿公之鹤哉所用非所养所养非所用使亲者处其安而使踈者处其危使贵者受其利而使贱者受其害未有不蹈懿公之祸者也抑吾又有所深感焉鹤之为禽载于易播于诗杂出于诗人墨客之咏其为人之所贵重非凡禽比也懿公乘之以轩而举国疾之视犹鸱枭然岂人之憎爱遽变于前耶罪在于处非其据而已以鹤之素为人所贵一非其据已为人疾恶如此苟他禽而处非其据则人疾恶之者复如何耶吾于是乎有感
　　里克谏晋侯使太子伐东山臯落氏【闵二年注见八卷桓庄之族偪题下】
　　物之相资者不可相无物之相害者不可相有两不可相无则不得不合两不可相有则不得不争合之者欲其两全也争之者欲其一胜也将全其两勿偏于一将胜其一勿分于两心不可偏故调一于两间者谓之智心不可分故依违于两间者谓之奸盖两者并立然后有两者之间两者既不并立指何地而为两者之间哉彼未尝有间而我乃欲处其间是知依违者非奸也愚也父不可无子子不可无父非所谓相资而不可相无者耶为父而倾子险也为子而倾父逆也故君子处父子之间必以两全为本至于邪之与正则相害而不可相有有正则无邪有邪则无正安得有所谓邪正之间哉将为君子耶盍主其正将为小人耶盍主其邪此君子断然而欲其一胜也当两全而欲使一胜则其一终不能独胜当一胜而欲使两全则其两必不能俱全亦审之而已矣医之于疾未尝敢偏助一藏之气使之独胜兢兢然导养均调俱不相伤然后止至于治痈疽则溃肌流血无所爱岂非身与痈疽决不可两全耶其视五藏则若骄子惟恐有毫髪之忤其视痈疽则若雠敌惟恐有毫髪之存是非前怯而后勇也疾变则术变也况当国家危疑之时其可一其术而不知前后之变也耶是知立乎父子之间合和而使之两全柔者可能也立乎邪正之间别白而使之一胜刚者可能也然用其柔于邪正之间则懦而召奸用其刚于父子之间则激而生祸以前为后以后为前乱不旋踵自非权移于铢两秒忽之中机转于俯仰笑嚬之际孰能不差毫厘而谬千里哉宜里克之工于前而拙于后也晋献公将废太子申生先遣之伐东山里克进而见献公则谏以君之嗣适不可以帅师退而见太子则戒以子惧不孝无惧弗得立告父以慈告子以孝其处父子之间者至矣其后骊姬杀申生之谋已成惮克而不敢发使优施以言动之克犹用前术而不知变乃曰吾秉君而杀太子吾不忍通复故交吾不敢中立其免乎骊姬得其中立之言始无所惮而新城之难作矣是克知父子之间当两全而不知邪正不当两立也两刃之下人不容足两虎之鬭兽不容蹄骊姬申生之际夫岂中立之地哉势已新而方守其旧势已改而方守其初用前术应后势克之所以败也吾尝论里克之为人长于柔而短于刚故能从容弥缝于无事之时而不能奋厉感慨于有事之日前所以中节者适遇其所长而已后所以失节者适遇其所短而已使克幸而早死不及见骊姬之衅成则其短终不露世亦岂敢少訾之哉虽然人心不可两用所以处献公申生之间者惟恐其有向背至拒骊姬则又恐其向背之不明也所以处献公申生之间惟恐其有厚薄至拒骊姬则又恐其厚薄之不分也克之处此难矣哉曰是不难誉亲而詈雠同一舌也揖客而击贼同一臂也岂闻其相夺哉大学之说所恶于上毋以使下所恶于下毋以事上所恶于右毋以交于左所恶于左毋以交于右上下左右之间皆欲两全而不伤何其恕也至其论小人则以谓仁人放流之迸诸四夷不与同中国又何其怒也呜呼昔之达者盖知之矣齐侯戍曹迁邢封衞【闵二年齐侯使公子无亏帅车三百乘甲士王千人以戍曹僖之元年齐桓公迁邢于夷仪二年封衞于楚丘邢迁如归衞国忘亡】诸侯救邢【僖元年诸侯救邢邢人溃出奔师师遂逐狄人具邢器用而迁之师无私焉】城楚丘【僖二年春诸侯城楚丘而封衞焉不书所防后也】
　　王者之所忧伯者之所喜也伯者之所喜王者之所忧也王者忧名伯者喜名名胡为而可忧耶不经桀之暴民不知有汤不经纣之恶民不知有武王【齐人伐燕宣王问曰或谓寡人勿取或谓寡人取之以万乗之国伐万乗之国五旬而举之人力不至于此不取必有天殃取之何如孟子对曰取之而燕民悦则取之古之人有行之者武王是也取之而燕民不悦则勿取古之人有行之者文王是也以万乘之国伐万乗之国箪食壶浆以迎王师岂有它哉避水火也如水益深如火益热亦运而已矣齐人伐燕取之诸侯将谋救燕宣王曰诸侯多谋伐寡人者何以待之孟子对曰臣闻七十里为政于天下者汤是也未闻以千里畏人者也书曰汤一征自葛始天下信之东面而征西夷怨南面而征北狄怨曰奚为后我民望之若大旱之望云霓也归市者不止耕者不变诛其君而吊其民若时雨降民大悦书曰傒我后后来其苏】使汤武幸而居唐虞之时无害可除无功可见汤自汤武自武民自民交相忘于无事之域则圣人之志愿得矣功因乱而立名因功而生夫岂吾本心耶是故云霓之望非汤之盛也乃汤之不幸也壶浆之迎非武王之盛也乃武王之不幸也伯者之心异是矣凡王者之所谓不幸乃伯者之所谓大幸也王者恐天下之有乱伯者恐天下之无乱乱不极则功不大功不大则名不髙将隆其名必张其功将张其功必养其乱狄以闵之元年伐邢其后二年而齐始迁邢于夷仪狄以闵之二年灭衞其后二年而齐始封衞于楚丘齐桓之恤二国必在于二年之后者何也所以养其乱也齐桓之心以为当二国之始受兵吾亟攘夷狄而却之则亦诸侯救灾恤邻之常耳其迹必不甚竒其事必不甚传其恩必不甚深曷足以取威定伯哉先饥而后食之则其食美先渇而后饮之则其饮甘今吾坐养其乱待其社稷已頺都邑已倾屠戮已酷流亡已众然后徐起而收之拔于危蹙颠顿之中置于丰乐平泰之地是邢衞之君无国而有国邢衞之民无身而有身也深仁重施殆将浅九渊而轻九鼎矣故其功名震越光耀赫然为五伯首向使絶之于萌芽则名安得如是之着耶呜呼邢衞之难曰君曰卿曰士曰民肝脑涂中原膏液润野草苟仁人视之奔走拯救不能一朝居也今齐桓徒欲成区区之名安视其死至于二年之久何其忍耶长人之乱而欲张吾之惠多冦之虐而欲明吾之勲是以万人之命而易一身之名也是诚何心哉今人乍见孺子将入于井怵惕恻隐之心不期而生此人之真心也真心一发森不可御岂暇计其余哉有人于此谓彼未入于井而全之其功浅既入于井而全之其功深缩手旁观俟其既坠乃始褰裳濡足而救之则其父母必以为再生之恩乡邻必以为过人之行义槩凛凛倾动闾里回顾前日未入井以救之者父母不谢乡邻不称若大不侔然则为孺子计者宁遇前一人耶宁遇后一人耶噫此王伯之辨也
