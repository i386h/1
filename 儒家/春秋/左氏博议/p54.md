<!-- { "loadSidebar": true } -->
　　手有髙下故委轻重于权目有憎爱故委妍媸于镜心有偏党故委是非于圣人天下之所以归诚委已惟圣人之聴何也至公而可以裁天下之不公也至平而可以揆天下之不平也至正而可以服天下之不正也中天下而立并受万世是非之讼天髙海澄众理自见不为顔闵而损毫发之过不为跖蹻而増锱铢之恶苟持衡不定轩轾靡常则何以为万世公议之主哉左氏载赵盾之弑君托为仲尼之言曰为法受恶吾切意非仲尼之言也盾果有恶岂容其辞盾果无恶岂容其受操当罚之柄者但当核其有无耳岂论辞受之地哉今言为法受恶是盾本无弑君之恶作史者为法而强加之盾亦为法而勉受之耳寜有圣人肯许秉笔者輙加之以恶乎圣人果许秉笔者加人以恶则万世是非之衡至是而挠矣法为罪设者也无疾则无方无罪则无法若谓盾非弑君特为法而受恶则罪与法岂两物邪自斯言既出而赵盾之事始为后世所疑矣盾之弑君本无可疑灵公之殒虽假手于赵穿然桃园之难不作于盾未出奔之前而作于盾方出奔之后盾身朝出穿变夕兴盾若不奔穿亦不弑是弑君之由实起于盾穿特为盾役耳使穿専弑君之谋则事捷之后当席其威而窃国灵何有于一亡大夫复推之秉大柄乎则穿之弑为盾而不为己明矣盾闻君弑而亟反不惟不能讨穿又遣迎新君以固其宠是徳其为已用而隂报之也卒为将犯阵及其成功必曰将破敌而不曰卒破敌奴为主推刃及其论罪必曰主杀人而不曰奴杀人穿既为盾弑君盾虽欲辞弑君之名得乎既不可辞何名为受董狐书之仲尼因之皆以正法而治盾之实恶不闻有所谓为法受恶者也后世误信左氏遂以为真仲尼之言乃谓圣人之笔固有名诛而实贷文抑而意扬者沿及许世子止之事亦意以其非亲弑附之于为法受恶之义抑不知杀人之情有谋有故有戯有误谓之杀则同也杀人之具有刃有梃有醪有药谓之杀亦同也世有误以药杀人者等之于戕刼屠剥辈刑辟轻重固有间矣然不谓之杀人则不可许止误进药不幸而杀其君虽视商臣蔡般之恶相去不啻千万至于弑君之名安得而不与之同乎书其弑君盖法所当然亦非所谓为法受恶也左氏托为仲尼之言误后世如此抑其间又有甚纰漏者益知其非圣人之语焉董狐责盾之两言深中其肝膈之所谓亡不出竟者盖责其迁延宿留潜有所待以为与谋之证耳曷常谓在竟内则有罪在竟外则无罪乎左氏不逹狐之意复托仲尼之言曰惜也越竟乃免审如是则后有奸臣贼子如盾者逆谋既定从近闗出候于竟外闻事克而徐归遂可脱弑逆之名矣是为奸臣贼子画逃罪之防也夫岂圣人语邪晋成公为公族【宣二年初骊姬之乱诅无畜羣公子自是晋无公族及成公即位乃宦卿之适而为之田以为公族又宦其余子亦为余子其庶子为公行晋于是有公族余子公行赵盾请以括为公族曰君姬氏之从子也防君姬氏则臣狄人也公许之冬赵盾为旄车之族使屏季以其故族为公族大夫】
　　兴于治而废于乱法之良者也兴于乱而废于治法之弊者也帝辛以暴侈毒天下炮烙刳剔之刑钜桥鹿台之赋丛然并起武王服事牧野首反商政还成汤太甲武丁之典于一日闻向者淫虐之法悉芟悉锄本拔源塞曷尝深毒遗害以诿后之人哉至于成康之世虽欲除弊固已无弊之可除矣后世有弊之可除必前世除弊之未尽其美在后其责在前吾见恵帝除挟书之律然后知髙帝之缓于儒术也吾见文帝除诽谤之令然后知髙帝之缓于忠言也髙帝代秦虽日不暇给他事纵未能尽革至于儒术之废忠言之壅寜忍坐视没身而不问乎幸而恵文刋除其弊使亦如髙帝之不问则终四百年之业名汉而实秦矣后世因恵文之得而知髙帝之失吾亦因晋成之举而知文公之阙焉晋自骊姬之难诅无蓄羣公子晋于是乎无公族至成公践祚而始复之由成公上距骊姬之世所歴者几君矣先文公而作者如恵如懐盖不足责也后文公而继者如襄如灵亦不足责也独文公名列五覇号称明君身受春秋贤者之责乃循骊姬之约宗族离析曽不知恤岂可舍此而他责乎况骊姬之难文公尝亲被之矣其所以颠顿奔走适狄适卫适齐适曹适郑适楚齿发老于道路者正坐骊姬之诅也幸而反国正位盍惩创是祸转思公子公姓散在逺裔多歴嵗时岂无骇惧危栗如吾之斩袪者乎岂无空之饿惫如吾之乞食者乎岂无慢侮陵辱如吾之观浴者乎以吾身前日之困悴度他人今日之艰勤是宜亟发号令鸠集抚摩以尽惇叙之义顾乃急于功利不暇更革时异事改虽其诸子如乐在陈雍在秦俱未免流离之患再三传之后始克正之吾是以为文公恨也天下之弊法固有经千百年而不能废者矣卫鞅之阡陌也汉武之盐铁也张滂之税茗也【唐食货志】刘守光之沮兵也是虽知其弊然或掣其前或牵其后未易以朝夕去至若公族之制复何所龃龉哉令出堂陛而法成有司矣文公之犹豫不变果何意也善为文公辞者吾将问之
　　楚子问鼎【宣三年楚子伐陆浑之戎遂至于雒观兵于周疆定王使王孙满劳楚子楚子问鼎之大小轻重焉对曰在徳不在鼎昔夏之方有徳也逺方图物贡金九牧铸鼎象物百物而为之备使民知神奸故民入川泽山林不逢不若螭魅罔两莫能逢之用能协于上下以承天休桀有昏徳鼎迁于商载祀六百商纣暴虐鼎迁于周徳之休明虽小重也其奸囘昏乱虽大轻也天祚明徳有所底止成王定鼎于郏鄏卜世三十卜年七百天所命也周徳虽衰天命未改鼎之轻重未可问也】
　　一夫而抗强敌一言而排大难此众人之所喜而识者之所忧也楚为封豕长蛇荐食上国陈师鞠旅观兵周郊问九鼎之轻重其势岌岌若岱华嵩丘将覆而未压王孙满独善为说辞引天援神折其狂僣使楚人卷甲韬戈逡巡自却文昭武穆钟簴不移瀍水雒都城阙无改其再造周室之功实在社稷是固众人之所同喜也夫何忧忧之云者非忧其一时之功也喜在今日而忧在他日也天下之祸不可狃而幸不可恃问鼎大变也国几亡而祀几絶王孙满持辩口以御之所以楚子退聴者亦幸焉耳周人遂以为强楚之凶焰如是尚畏吾之文告而不敢前异时复有跳梁畿甸者正烦一辩士足矣是狃寇难为常而真以三寸舌为可恃也由东迁以来周之君臣上恬下熙奄奄略无立志身不见骊彘之衅口不诵板荡之诗玩于宴安浸以媮惰君子犹意傥遇祸变庶几儆惧改前之为今三代所传之大宝镇蛮夷跋扈乃敢睥睨荡揺欲以蛮夷汚漫之侈然有改玉改步之意祸变孰大于此使王公卿士怵惕只畏懐覆亡之虞则后稷公刘之业犹有望也适王孙满之说偶行其君臣相与髙枕遂谓吾舌尚存寇至何畏狃其祸而恃其幸开之者非满欤自是之后相袭成俗问其治国则先文华而后徳政问其御寇则先辩说而后甲兵问其抚邦则先酧对而后信义内观其实日薄日頽外观其辞日新日巧典册绚丽尚如在成康之间形势陵迟固已若夏商之季矣下逮战国吞噬之际犹用满之余防虚张九九八十一万之数以谲齐【战国防】左欺右绐自矜得计一旦秦兵东出辩不能屈说不能下缓颊长喙噤无所施稽首归罪甘为俘虏始知浮语虚辞果有时而不可恃也晚矣哉人有疾病者偶得刀匕之剂而瘳乃慿借余剂酣纵跌荡以自投死地是瘉之于先所以杀之于后也故吾尝谓王孙满却楚之功不足偿其怠周之罪












　　左氏博议卷二十四
　　钦定四库全书
　　左氏博议卷二十五
　　宋　吕祖谦　撰
　　郑公子宋公子归生弑灵公【宣四年楚人献鼋于郑灵公公子宋与子家将见子公之食指动以示子家曰他日我如此必尝异味及入宰夫将解鼋相视而笑公问之子家以告召子公而弗与也子公怒染指于鼎尝之而出公怒欲杀子公子公与子家谋先子家曰畜老犹惮杀之而况君乎反譛子家子家惧而从之夏弑灵公书曰郑公子归生弑其君夷权不足也】郑讨幽公之乱【宣十年郑子家卒郑人讨幽公之乱斵子家之棺而逐其族改葬幽公谥之曰灵】
　　养生之与养心其同术而异效乎一息之差一啜之误是其为病朝作而夕瘳者也养生者兢兢而畏之者非畏是病也畏其相之者也寒止于寒夫何足畏然自是而相之安知其不为瘵为痞为厥为癖乎热止于热夫何足畏然自是而相之安知其不为躁为渇为疽为疡乎当其相之虽名医不能前料其所往养生者其敢不谨其始哉养心亦犹是也喜怒哀乐稍失其正以邪传邪转而相之合散起伏出没低昻变千态万莫知所终善养心者所以戒儆恐惧闲邪存诚不敢毫厘失正畏此故也郑公子宋见宰夫解鼋以指动之验顾公子归生而笑是特相与为戯耳戯止于戯不过抵朝仪不肃之罚其为愆也微矣然是心一失其正转而相之因公子宋之戯而召灵公之戯独不与食以谬其指动之占宋乃勃然愠怒染指于鼎尝之而出此其心之一变也是心又转而相之因公子宋之怒而召灵公之怒忿其傲很将以为大戮宋乃恐惧与公子归生谋行弑逆为归生所拒此其心之再变也是心又转而相之因公子归生之拒而生公子宋之谋反譛归生于灵公以胁之归生果堕其计惧祸之及卒相与共弑灵公此其心之三变也宋与归生始相与戯岂自意其祸之至此极哉一笑之失谁能免此盖公卿舆人人犯之而官府家庭日日有是也寜知是心三变之后竟陷大逆乎吾不特为往者惧切为来者惧也虽然水流于下而止于髙火传于燥而止于湿宋也归生也灵公也三人之中苟有一人者善养其心情性素治则向来恶念必有所止而不能之矣宋与归生之窃笑灵公苟知君臣不可相与为谑则其祸必止灵公之不与宋食宋苟知区区口腹不足累吾心则其祸亦止宋之染指灵公苟称罪薄谴不至欲杀之则其祸亦止宋之谋弑归生苟义形于色亟正其辞则其祸亦止不幸三人者情性俱不治以乱易乱互相激发斯其所以同蹈于大祸也夫岂専一人之尤邪
　　楚箴尹克黄不弃君命【宣四年初若敖娶于防生鬬伯比若敖卒从其母畜于防淫于防子之女生子文焉防夫人使弃诸梦中虎乳之防子田见之惧而归夫人以告遂使收之楚人谓乳谷谓虎于菟故命之曰鬬谷于莵以其女妻伯比实为令尹子文其孙箴尹克黄使于齐还及宋闻乱其人曰不可以入矣箴尹曰弃君之命独谁受之君天也天可逃乎遂归复命而自拘于司败王思子文之治楚国也曰子文无后何以劝善使复其所改生曰生】
