<!-- { "loadSidebar": true } -->
　　已服之民不可过求已驯之冦不可过责流亡之未集也奸宄之未殄也抢攘之未定也为人上者懔懔乎忧民之未服手朽索而足渊水抚之摩之顾之复之游之泳之如防元气如保赤子惟恐有一髪之伤至于防内清晏怨诽息而讴歌升为人上者遂谓民既服矣何令不从何索不获既攫其雏又覆其巢既捋其叶又斧其榦民始不胜其求焦然思乱殆求之之过也匃奴之祸何莫由斯平城之弩甘泉之烽嫚书之侮尺牍之倨【见匃奴传】猖狂陵纵驱引弓之民南面与汉天子争为长雄当是时虽欲左右当户之羣解辫束袵犹或难之况欲屈单于之膝哉逮至渭桥受谒之后敌势折矣元成哀平接于新莽主昬臣庸徒恃冦之已驯而责之无已阻其朝焉丐其壌焉制其条焉夺其玺焉彼不堪其责背叛侵掠故态复作是非彼之不驯殆中国虐之而不容其驯也先王之待外域急其悍而缓其驯故外域之困必托命中国以求息肩之地岂若后世为哉悍则奉之驯则责之是长欲其悍而不欲其驯也凡人之情寜为人所奉乎寜为人所责乎人虽至愚其亦知所择矣利害相形彼安得不以称兵窥塞为大利奉琛入贡为不祥哉晋郤成子之论其有见于此矣众狄附晋之始诸大夫侈然骄溢讳一动之劳乃欲坐而召狄呜呼诸大夫忘众狄未附之时乎冐锋镝蒙甲胄面夷身创者未尝絶也其未附则不敢避攻战之苦其既附则遽欲惮行役之勤何其志之易变邪郤成子独知驭众狄之道不可恃其驯而烦其责遂以能勤有继之说晓譬诸大夫次于攅函以防众狄屈已而不劳彼终得众狄之懽心向若从诸大夫之议则众狄必谓吾附晋属耳一之日已召我于防庸讵知二之日三之日不召我而征役之乎庸讵知四之日五之日不召我而剪剥之乎衅乱端兆未必不基于此时也或又曰狄之性陵之则慑柔之则骄诸大夫之召狄其或出于此欤曰陵之则慑柔之则骄固狄之性也晋国欲坐召之乎哉
　　楚子从申叔时谏复封陈【宣十一年冬楚子为陈夏氏之乱故伐陈谓陈人无动将讨于少西氏遂入陈杀夏征舒轘诸栗门因县陈陈侯在晋申叔时使于齐反复命而退王使让之日夏征舒为不道弑其君寡人以诸侯讨而戮之诸侯县公皆庆寡人女独不庆寡人何故对曰犹可辞乎王曰可哉曰夏征舒弑其君其罪大矣讨而戮之君之义也抑人亦有言曰牵牛以蹊人之田而夺之牛牵牛以蹊者信有罪矣而夺之牛罚已重矣诸侯之从也曰讨有罪也今县陈贪其富也以讨召诸侯而以贪归之无乃不可乎王曰善哉吾未之闻也反之可乎对曰可哉吾侪小人所谓取诸其懐而与之也乃复封陈乡取一人焉以归谓之夏州】
　　凡言必有端发端自我则我轻而彼重发端自彼则我重而彼轻臣之事君则无彼我之间亦非屑屑挟轻重之地也然自古善諌其君者未尝肯自发其端必囘翔容与待其君之先发始徐起而收之是岂若战国防士捭阖之为哉盖发之自我而不自君则言者凟聴者慢吾惧其諌之无力也俯首而告人者百拒而一从仰首而答人者百从而一拒说岂有二哉势随地而改心随聴而移也是故君子将进谏于君必自其言之端始楚子之县陈也申叔时既知其非曷为入见而不亟諌哉入见亟諌是叔时自发其端而求楚子之聴也以卑而求尊之聴其聴其否皆付于不可知之中畴能自必乎于是不言县陈之得计亦不言县陈之失图入见不贺以生楚子之疑以致楚子之诘推问端而使楚子自发之楚子果懐不能已遽询不贺之由呜呼楚子之口一啓而操纵予夺之柄已入叔时之掌握矣乃从容进蹊田夺牛之喻立谈之间主意开悟而复陈之封用力省而成功速者无他焉盖楚子渇闻叔时之言而非叔时企望楚子之聴也向使入见之初即进此喻则楚子之聴岂如是之捷哉同是喻也进之于楚子未问之前则如土芥进之于楚子既问之后则如鼎钟毫厘之差用舍判焉吾是以知善进言者又不若善知时者也抑又有大者焉楚子悔悟将反陈之地又问于叔时使他人承此问必跃然庆欣然贺螽跃鳌抃不知措身之所矣叔时之处此何其甚暇而有余也曰可哉吾侪小人所谓取诸其懐而与之也改如是之过成如是之善曽无一毫賛誉之辞质略简易如家人父子相与语米盐琐事者则叔时方寸之地岂谫谫者所能窥哉大忧不栗大喜不摇闳量逺度虽委之六尺之投之百里之命殆未足为增损也后世之士岂无爱君忧国之志哉所养不坚为事所动其志先昏其神先沮仓惶喘汗颠倒弁冕奔走而告诸君气竭语尽而其君才以嘻笑遇之幸而君意稍囘则不胜其喜堕玉失舄君之言方一而奬之者已百君之言方十而奬之者已千浅中狭量骤谏倐喜非特其心易满适所以骄其君而使之易满也噫安得如申叔时者与之论事君哉
　　楚子伐萧【宣十二年冬楚子伐萧萧人囚熊相宜僚及公子丙王曰勿杀吾退萧人杀之王怒遂围萧萧溃申公巫臣曰师人多寒王巡三军拊而勉之三军之士皆如挟纩遂傅于萧还无社与司马卯言号申叔展叔展曰有麦麴乎曰无有山鞠穷乎曰无河鱼腹疾奈何曰目于眢井而拯之若为茅绖哭井则已明日萧溃】
　　以物为恵恵之粗以城为守守之下楚师之围萧也衣虽寒而三军之士不寒萧人之受围也城未破而还无社之心先破盖以卒伍之贱而得劳拊于其君固已不啻重蠒纯绵之温至于士心内离则虽雉堞天立百倍于萧之城亦将随之而溃矣恵岂在物而守岂在城邪世儒习闻此説也遂以谓善言暖于布帛物皆可废人心险于金汤城皆可隳审如是则武王大巡六师慰藉奬勉政烦泰牧二誓矣而爵之五土之三财之散粟之发胡为汲汲继之【书武成】彼周家积徳累功夫岂不得人心者而诗雅所载城东方朔方之类果何谓也大抵恵有名有实不可偏胜守有本有末不可独遗名实相资然后其恵孚本末并用然后其守固楚王之劳拊不待有实而人佩其恵者以其方在涂耳使其居国左府右库坐视师人之寒扃钥而不肯发徒欲以空言恱之堂堂三军岂可如婴儿孺子绐之乎萧人既失心苟又无数仞之城则楚师一呼鱼溃鸟散所以犹及明日而陷寛一夕之期者城之功也向使众心成城与版筑之城互相表里虽如强楚岂能遽摇之哉物固不可恃也辅以诚意则圣人之恵也城固不可恃也辅以人和则圣人之守也君子之论止于中而已矣以诚为轻物为重者固不足责若曰我専任诚而废物亦非中也以人为轻城为重者固不足责若曰我専任人而废城亦非中也君子之论止于中而已矣唐徳宗之狩奉天尝遣人谍贼寒而请袴求而不能得悯然而遣之【见本纪】士竟为之用盖哀其穷而感其诚领悯然之意固逾于五袴之赐矣是人虽未有得袴之实而深体徳宗有无袴之实也世谓徳宗以名使人吾独谓徳宗以实使人也方徳宗雄据都邑之时犒军少粝遽致泾原之变食粝尚耳况无袴乎当其丰则有食犹足以生乱当其穷则无袴犹足以使人信矣人之不可欺也奉天之难虽浑瑊韩游瓌不二心之臣尽死以扞社稷当梯冲并进君臣相泣之际非前筑奉天之城则忠臣义士亦何所致力邪吾又知得本果不可忘末也世儒之论可尽信哉昔孔门之论兵食必曰不得已而去未尝得已而欲去之也【论语】其亦异于世儒之论矣
　　公孙归父言鲁乐【宣十四年冬公孙归父防齐侯于谷见晏桓子与之言鲁乐桓子告髙宣子曰子家其亡乎懐于鲁矣懐必贪贪必谋人谋人人亦谋己一国谋之何以不亡】
　　旧国旧都望之怅然迟迟其行者亦圣人去父母国之道也土思者圣愚之所共公孙归父懐于鲁曷以独为晏氏之所讥曰去国而懐者情之正也仪之琴居北而音南【成九年】舄之吟身楚而声越【战国防】是固情之不可解而仁人君子之所许也因去国之悲然后懐在国之乐曷有居其国而知其乐者乎兽在阱则思圹当其走圹未尝知圹之乐也鸟在笼则思林当其栖林未尝知林之乐也归父方居鲁而喋喋以鲁乐告人自非不安其常而嗜其利何自而知其乐哉岱之山洙之水五父之衢大庭之库城阙井邑物产土俗弧而育焉髫而嬉焉弁而防焉固非骤见而忽闻胡为而夸语于人哉日饭稻粱未尝以告人一得熊蹯牛心之馔则誉其珍嵗衣布帛未尝以告人一得雾縠文锦之服则誉其美吾是以知归父之誉鲁乐必弃常而嗜利也弃常嗜利干没不已虽非晏氏固可指期而俟其亡矣至乐之地人皆有之惟不能有其乐而乐移于物故驰鹜而忌反权宠之乐勃如也词华之乐骄如也声色之乐昏如也畋游之乐荡如也是皆陋人之所乐君子之所哀哀之者岂预忧其祸之至哉鸱鵶嗜防即且甘带何等臭腐而忻慕耽惑以身偿而不悔此固逹者之所甚怜也归父誉鲁乐之时固已可悲奚必悲其将亡哉吾尝闻孔顔之乐矣盖乐其乐而未尝倚于一物也请问孔子之乐曰饭疏食饮水曲肱而枕之乐亦在其中矣请问顔子之乐曰一箪食一瓢饮在陋巷人不堪其忧回也不改其乐【并论语】然则饭也饮也曲肱也非孔子之乐也特乐在其中而已箪也瓢也陋巷也非顔子之乐也特不改其乐而已即六物而求孔顔之乐邈不可得意者孔顔之乐果窅然而无物邪彼所谓乐在其中者在之一辞必有所居也彼所谓不改其乐者其之一辞必有所指也居何所居指何所指吾党盍共绎之

　　左氏博议卷二十五
