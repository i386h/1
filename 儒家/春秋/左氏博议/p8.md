<!-- { "loadSidebar": true } -->
　　昔之倾人之国者匿其机而使人阴堕其计非受害之后莫能悟何其深也方始堕其计终日奔走驰驱听其所役投于祸患而不自知及师已防国已破回视前日之所蹈者无非防穽然后噬脐顿足有不可追之悔吁亦晚矣谋之深者岂复有加于此耶曰有使敌人既败而识吾之机犹未足为深也天下固有竒权密机非特敌人既败尚不知其所以然虽至于数千百年之后亦不知其所以然可谓极天下之至深矣吾观鬭伯比之谋随未尝不三叹其深也世之论鬭伯比之谋者不过谓季梁之正终不能胜少师之宠季梁之谏必有时而不用也少师之説必有时而用也吾之谋虽未行于今终必行于后呜呼是何足以窥鬭伯比之机乎人见随侯初拒少师追楚之请从季梁修政之谏以为伯比之谋未行也而不知其谋已深行乎其间矣市中有虎曽参杀人必三至而后信其始告之者明知其不信也其再告之者亦明知其不信也明知其不信而续告之者何耶盖有一则有二有二则有三无两人之説居其前虽有善譛者无以成三至之説也其始之不信所以成其后之信也知此则可以窥伯比之机矣随侯之始拒少师所以成其后之从随侯之始从季梁所以成其后之拒季梁者随之望其君素所畏者也伯比以谓吾苟欲一举而成功彼少师虽爱岂能使其君遽违素所畏者之谏乎今先示弱以诱少师则少师必有伐楚之请季梁必有修政之谏随侯廹于平日之所畏必勉从季梁而拒少师使季梁之谏虚用于无事之时及其有事而又谏其君必以为渎矣随之所恃者独一季梁而已季梁之术既穷则吾他日之举兵谁复龃龉于其间哉盖人之情迫于不得已而勉从所畏者之言不过能一从之耳至于再岂肯复从之乎迫于不得已而勉拒所爱者之説不过能一拒之耳至于再岂能复拒之乎不待至于再也其勉从所畏之时虽曰从之而已有不平之心矣其勉拒所爱之时虽曰拒之而已有不忍之心矣随侯一念之不平于始从季梁之谏积而至数年其不平日增当楚再驾之际季梁之谏安得而不废乎一念之不忍于始拒少师之説积而至数年其不忍日深当楚再驾之际少师之説安得而不入乎是拒生于从而从生于拒也想随侯恐惧修政之时举国交贺颂其君纳谏之明而不知伯比欣然独笑已入于吾之机矣兆破随之机于数年之前收破随之功于数年之后伯比之机微矣哉吾尝深考伯比之谋既假毁军之诈而中少师之欲复假少师之请而激季梁之谏复假季梁之重而致随侯之惧复假随侯之止而増少师之惭复假少师之宠而沮季梁之防置毫末之毒于少师之心而一国君臣展转薰染自胜自负自起自仆自予自夺如轮如机不得少息吾端坐拱手不动声色而徐制其弊焉虽事往迹陈书之简牍读者犹不知其端倪况于当时自坠其网者乎然则将何以自免曰无受焚之地则烈火不能焚玉无受病之地则疠气不能病人鬭伯比谋随累年不乘其溃败之余一举平之反以敌遗子孙勇于伐随而怯于灭随非前工而后拙也以少师既死则随无受病之地也呜呼小人之根未去则虽从谏不足喜小人之根既去则虽军败不足忧为国者其务去小人之根也哉
　　鲁为班后郑【桓六年北戎伐齐齐侯使乞师于郑郑太子忽帅师救齐大败戎师获其二帅大良少良甲首三百以献于齐于是诸侯之大夫戍齐齐人馈之饩使鲁为其班后郑郑忽以其有功也怒故有郎之师】齐卫郑战于郎【桓十年冬齐卫郑来战于郎我有辞也初北戎病齐诸侯救之郑公子忽有功焉齐人饩诸侯使鲁次之鲁以周班后郑齐人以卫师助之故不称侵伐先书齐卫王爵也】
　　天下之事有当为者有不当为者凡当为者皆常也凡不当为者皆过也曰是曰正曰善皆所当为也曰非曰邪曰恶皆不当为也事虽有万而不同岂有出于此两端之外者哉古今以骄矜为通患抑亦未之思也盍反观吾之所行果不当为耶方且愧惧之不暇何敢夸人果当为耶则亦饥食渇饮之类耳何足夸人是天下本无可夸之事彼骄矜之心亦何自而生乎目当视而反盲耳当听而反聩则为残疾人矣苟目能视耳能听始可谓之无疾之人岂有持此以夸世者哉虽舜之孝禹之功皋陶之谟稷契之忠夷齐之清孔孟之学冠万世而絶出者其实皆人之所当为也世之人仅有一善如毛髪遽自以为过人之行亦惑矣人之为人非圣人莫能尽也今受人之形而反自谓过人岂特翼而飞鬛而驰耶甚矣其惑也郑太子忽之救齐虽曰有功然捄灾卹隣亦诸侯之所当为耳遽轩然伐其功轻周室之爵禄而欲躐之又从而加忿兵于鲁呜呼使小国有功而可躐处于大国之上则臣有功可陵其君子有功可傲其父矣曾不如无功之为愈也吾尝观郑忽始败戎师之时囚二帅陈俘馘振旅而献乎齐气吞诸侯邈视王爵饩馈之际暂为人所先亟连三国之兵而伐之何其壮也及其嗣位微弱不振为国人所贱其出奔其复归斥其名而赴诸侯曾不以君视之甚者诋以狡童【诗卫国风狡童刺忽也】狡童之称其受侮受辱一至于此前日之壮气安在耶盖忽之为人得志则气盈而自视其身不胜其大人少慢之己不能平失志则气涸而自视其身不胜其小人共贱之反不能较其中初无所主惟视外物以为轻重随物而盈随物而涸随物而大随物而小终身为物所驱乍骄乍沮乍勇乍怯已亦不能自必也一身且不能自主况欲主人之国哉
　　郑太子忽辞昬【桓六年齐侯欲以文姜妻郑太子忽太子忽辞人问其故太子曰人各有耦齐大非吾耦也诗云自求多福在我而已大国何为君子曰善自为谋及其败戎师也齐侯又请妻之固辞人问其故太子曰无事于齐吾犹不敢今以君命奔齐之急而受室以归是以师昏也民其谓我何遂辞诸郑伯】郑昭公之败北戎【止】昭公奔卫【桓十一年郑昭公之败北戎也齐人将妻之昭公辞祭仲曰必取之君多内宠子无大援将不立三公子皆君也弗从郑庄公卒祭仲立昭公宋雍氏女于郑庄公曰雍姑生厉公雍氏宗有于宋庄公故访祭仲而执之曰不立突将死亦执厉公而求赂焉祭仲与宋人盟以厉公归而立之昭公奔卫己亥厉公立十五年郑伯出奔蔡郑世子忽复归于郑】
　　为国者当使人依己不当使己依人己不能自立而依人以为重未有不穷者也所依者不能常盛有时而衰所依者不能常存有时而亡一旦骤失所依将何所恃乎呜呼此特论依之不可常耳抑有甚者焉使所依者常盛而不衰常有而不亡可谓得所依矣然犹未足恃也晋方主盟诸夏宋深结而谨事之倚以自固想其心必自以为善择所依矣及阨于楚师之围析骸而炊易子而食晋迫于狄坐视而莫能救也【宣十五年】当时诸侯之强盛者莫如晋诸侯之可依者亦莫如晋晋犹不可依而况其他乎呜呼此特论人之不足依尔抑又有甚者焉西魏孝武胁于高欢日有簒夺之忧所恃以为依者宇文泰耳一旦脱身虎口自杖入闗舍所畏而得所依天下之乐有过于是乎然孝武之祸不在于所畏之高欢而在于所依之宇文泰【见北史本纪】以是论之非惟人不可依而祸实生于所依也外物之变不可胜穷恃外以为安者其患夫岂一端耶人皆咎郑忽之辞齐女不能依大国以自固殆非也使忽不辞而取文姜则彭生之祸移于郑矣【桓十八年】岂有祸鲁而福郑者耶自古小国连姻大国得其所依者盖无几而啓衅召兵如铜斗摩筓之祸者【史记赵世家】皆是也然则忽之辞昬固亦未可厚非也后世徒见其终以微弱致祸遂并与辞昬讥之殊不知忽前得之于辞昬后失之于微弱一是一非两不相掩乌得以后之非废前之是哉忽之言曰自求多福在我而已大国何为斯言也实先王之法言古今之笃论也在我之福以尧为父而不能与丹朱以周公为兄而不能与管蔡以周宣为子而不能与厉王以大国亦何有于我哉苟忽能充是言则洪范之五福周雅之百禄皆我有也尚何微弱之足患乎论者不讥忽之不能蹈其言而反讥其言之失亦惑矣苟不以人废言而深味其言释然深悟天下之福皆备于我无在我之外者攀援依附一扫俱除天下无对制命在内忽言之于千载之上我用之于千载之下是忽虽不能自用适所以留为我之用也岂曰小补之哉
　　桓公问名于申繻【桓六年九月丁卯子同生以太子生之礼举之接以太牢卜士负之士妻食之公与文姜宗妇命之公问名于申繻对曰名有五有信有义有象有假有类以名生为信以德命为义以类命为象取于物为假取于父为类不以国不以官不以山川不以隐疾不以畜牲不以器币周人以讳事神名终将讳之故以国则废名以官则废职以山川则废主以畜牲则废祀以器币则废礼晋以僖侯废司徒宋以武功废司空先君献武废二山是以大物不可以命公曰是其生也与吾同物命之曰同】
　　名子者当为孙地世所共守也生而名没而讳子之始生婴孩耳几年而免乳又几年而成童又几年而冠昬又几年而有孙又几年而老又几年而殁由命名之日而遐想讳名之时茫昧荒逺若存若亡若灭没而不可知也今乃预料于百年之外恐其废名恐其废职恐其废主恐其废祀恐其废礼慱询详择精思熟虑俾不为后世之累当始生之初而思既殁之后可谓逺也已矣名子之际其逺虑盖如此至于余事则毎不然法度苟以趋一时之便未尝忧他日之弊也政事苟以济一时之欲未尝忧他日之害也财用苟以供一时之求未尝忧他日之匮也兵革苟以快一时之忿未尝忧他日之危也名子且为百年计况于创业垂统以遗子孙者反不能为明日计乎大而国小而家苟以名子之心推之则诒厥孙谋之理尽矣奚必他求哉抑尝稽礼之所载子见于父父执子之右手咳而名之庶子则抚其首咳而名之是知命名特咳唾之顷耳一有不审遂流患于无穷晋名僖侯以司徒岂知终晋之世易中军之名乎【僖侯名司徒废为中军】宋名武公以司空岂知终宋之世易司城之名乎【武公名司空废为司城】鲁名献公武公以具敖岂知终鲁之世易二山之名乎【二山具敖也鲁献公名具武公名敖更以其乡名山】失之于咳唾之间而其患乃与国相终始信矣始之不可不审也然名子之不审不过后世以讳废事耳孰知有一嚬一笑而开子孙万世之祸者乎观名子之逺虑可以为有国家者之大法观名子之不审可以为有国家者之大戒申繻之言有鉴有规固不可以易心读之也王师伐虢【桓十年春虢仲譛其大夫詹父于王詹父有辞以王师伐虢夏虢公出奔虞】
