<!-- { "loadSidebar": true } -->
　　頴濵苏氏曰晋献公杀其世子申生而立奚齐国人不顺其大夫里克杀奚齐卓子而纳惠公春秋皆以弑君书之矣公既入而杀里克以弑君之罪罪之春秋书曰晋杀其大夫里克称人以杀杀有罪也称国以杀杀无罪也里克弑君而以无罪书此春秋之微意也奚齐卓子之立以淫破义虽已为君而晋人不以为君也既以为君则君臣之名正故里克为弑而国人之所不君则弑必不免里克因国人之所欲立而立之则里克之罪与宋华督齐崔杼异矣虽使上有明天子下有贤方伯里克之罪犹可议也公以弑得立而归罪于克以自説于诸侯其义有不可矣然公杀里克而背内外之赂国人恶之狄人怨之兵败于秦身死而子灭至其谋臣吕甥郤称冀芮皆以兵死盖背理而伤义非独人之所不与而天亦不与也此论极是
　　狐突适下国遇太子【十年】
　　论来本无此理只缘民心不附属夷吾故民或讹言如此此亦将亡之兆
　　七舆大夫【十年】
　　七舆即周礼侯伯七命贰车七乗晋只是献公时王命一军为晋侯独上军有之正义谓下军亦有恐未必如此所谓栾盈下军七舆恐只是前时上军之制襄公二十五年下车七乗亦略可见
　　左行共华右行贾华叔坚骓歂累虎特宫山祁【十年】左行何故止一人右行何故有六人当攷
　　秦晋伐戎以救周【十一年】
　　秦晋伐戎以救周齐何故却不来盖晋近周已自先去了齐既见自有晋理防了便不去以此见桓公胷中毕竟寛大与晋文不同如秦伯师于河上将纳王晋侯辞秦师而下是汲汲要争去理会此皆是不及齐桓处
　　王以上卿之礼飨管仲曰余嘉乃勲应乃懿徳谓督不忘徃践乃职【十二年】
　　应是报应之应督谓厚之意践乃职者谓位虽是下卿而职则秉齐政今还以职尊之故杜氏曰不言位而言职者管仲位卑而职齐政故欲以职尊之也
　　齐侯使仲孙湫聘于周【十二年】
　　仲孙湫是齐之贤者以闵元年省鲁难之事观之见得齐国出使有人可以见齐之使能如此
　　秋为戎难故诸侯戍周【十三年】
　　戍有两般有每嵗更戍有待事已而久戍者观采薇之诗曰昔我徃矣杨柳依依今我来思雨雪霏霏此是遣戍于春时至次年更留防秋而归则冬时矣乃每年更戍之制也观勤戍五年之语则直待难平事已而方得返不比常戍有更代之期也令戍周夷难未己只得且戍其国又须自以时遣人代之
　　百里奚论与晋籴【十三年】
　　子桑与百里奚所言不同子桑之言利害固是但所言之意又不如百里奚资质浑厚百里奚秦穆公两人资质皆好观其言可知然穆公皆用百里奚此其所以兴
　　自雍及绛相继【十三年】
　　此是舳舻相衔而徃
　　诸侯城缘陵而杞焉【十四年】
　　迁杞便与迁邢不同此见齐桓公自葵丘防后骄心生凡事皆不如前时













<经部,春秋类,左氏传续说>
　　钦定四库全书
　　左氏传续説卷五　　　宋　吕祖谦　撰
　　文公上
　　先王之正时也履端于始举正于中归余于终【元年】大扺厯法不过此三句履端于始正是立春立夏之类是四时之始举正于中是一月中气如春分秋分斗建寅建夘之类归余于终以每月大小尽每嵗零日积成闰此三句皆统説一嵗事书谓恊时月正日正是此三句素问谓立端于始表正于中推余于终而天度毕矣注云端首也始初也表彰示也正斗建也中月半也推退位也言立首气于初节之日示斗建于月半之辰退余闰于相望之后此説却分明
　　晋人以公不朝来讨【二年】
　　文公何故不朝晋前辈谓文公做事大率寛缓亦是如闰不告朔之类大率如此
　　晋人使阳处父盟公以耻之【二年】
　　古者卿不防诸侯与伯子男防可也处父不能正君之失故春秋去氏以贬之
　　大事于太庙【二年】
　　禴祠烝尝常祭也故止曰事若禘祫之类非常祭故曰大事
　　且眀见曰吾见新鬼大故鬼小【二年】
　　弗忌亦是想像得如此耳盖闵公薨时年七八歳僖公之薨防五十余矣故曰吾见新鬼大故鬼小
　　礼无不顺【二年】
　　礼者顺也大率礼事无有不顺况祀是国之大事岂可不顺今乃逆之岂可谓之礼
　　汤不先契文武不先不窋【二年】
　　契与不窋非是不贤只较之汤武则少劣帝乙厉王却非有徳者虽非有徳而礼犹尊上之盖子不可以已之贤而先父
　　臧文仲其不仁者三其不知者三【二年】
　　下展禽盖柳下惠当时之贤者位之以卿可也今处之于下位故曰下天生贤者本以利民如养贤以及万民盖惟贤者乃能保芘万民今而不用是使民不其利所以谓之不仁废六闗止为禁民之竒邪未甞有征到臧文仲废闗使商贾得徃来意在富强其国亦未是要取他利此法之初变也又其甚至战国时却又添置闗以征取商贾徃来赋税又法之再变也妾织蒲盖公卿食禄之家不得与民争利作虚盖无位而虚有其又无所用处故曰虚纵逆祀当文仲为鲁卿其势自足以禁弗忌之逆祀惜乎素不学礼而不能正故谓之纵祀爰居爰居只海鸟偶避风于鲁地耳而命祀之此皆不知处国语曰海鸟曰爰居止于鲁东门之外三日臧文仲使国人祭之展禽曰夫祀国之大节也而节政之大成也故慎制祀以为国典今海鸟已不知而祀以为国典难以为仁且智矣夫仁者讲功而智者处物无功而祀非仁也不知而不问非智也今兹海其有灾乎夫广川之鸟兽恒知而避其灾也文仲闻柳下惠之言曰信吾过也季子之言不可不法然臧文仲是当时贤者却有此等过失何故盖文仲之过亦止此数端耳皆可数可书者此乃见文仲贤处若他人之过则不可胜言矣然下展禽一事不谓之不知而谓之不仁何也盖知柳下之贤而不与立却非是不知乃是不仁
　　襄仲如齐纳币礼也凡君即位好舅甥修婚婣【二年】襄仲是荘公子于文公为季父其亲最近也故文公成公之世当时虽有三桓为卿大抵却是东门氏用事其后却是三桓好甥舅齐鲁本是甥舅之国修婚婣是重婣亲
　　秦伯伐晋济河焚舟【三年】
　　当时不是文具必湏尽焚然如何能复归于秦盖秦所以示士卒必死之意万一摧败仓卒决不可囘既胜晋了却不患无物可渡如戈矛浮瓢之皆可以渡不必皆是舟
　　晋人不出【三年】
　　晋人不出便是大胜晋了不必交兵
　　封殽尸而还【三年】
　　殽之败已三数年了如何又有尸只是骸骨皆是尸封是积尸在一处以土封之如京观之其意却与京观不同京观是夸大其功积尸令髙此却是敛向时之败死者塟埋封瘗之
　　遂覇西戎【三年】
　　盖为西邉戎狄之长不闗渉中国事
　　其不懈也能惧思也【三年】
　　懈字説得极切大抵人才做事败了意思便懒怯惟孟明却不懈怠仍自奋作于困顿中能惧思也惧而能思尤好只是惧又不济事湏惧而能思则其思必切于利害
　　于以采蘩于沼于沚于以用之公侯之事秦穆有焉【三年】蘩至贱之物公侯却是至重底事然苟有可用不管其他如孟眀苟有可用不管其他有不善处
　　诒厥孙谋以燕翼子子桑有焉【三年】
　　言人臣为国家宏逺之计者莫如举贤者为益无穷
　　君子是以知出姜之不于鲁也【四年】
　　盖夫人位望轻时事事便做不行如东门氏杀其二子皆是文公始初轻了出姜故大率不为众人所钦重
　　在国必乱在家必亡【四年】
　　夫人义兼家国在鲁言之谓之国在宫中言之谓之家
　　诗曰畏天之威于时保之敬主之谓也【四年】
　　盖名分上下截然不可犯处便是天威书曰天叙有典敇我五典五惇哉天秩有礼自我五礼有庸哉与此意同
　　同盟灭虽不能救敢不矜乎吾自惧也【四年】
　　此皆是穆公好处以功业论固不及桓文以资质论则有逺过桓文处邵康节谓穆公是五覇得一极是
　　王使荣叔来含且赗【五年】
　　车马曰赗古人以祭器钟鼎为寳以车马为货在当时车马最是易货底物如今人以金玉为货相似顔路请子之车以为之椁不是便以车为椁乃是欲卖车以为椁见得车马易货当时便人人要用底物
　　召昭公来防礼也【五年】
　　此礼非周公礼经如今时州郡例册相似当时以为礼耳
　　臧文仲闻六与蓼灭曰徳之不建民之无援哀哉【五年】徳之不建谓上无明天子建徳以固诸侯盖天子建徳者也民之无援谓下无贤方伯以救援而使圣贤之后见灭于东夷上无明天子下无贤方伯所以如此六蓼是唐尧所封经许多时尚在到此一旦防了所以深叹文仲毕竟是旧时人识得此等事要不然亡国亦多何故独叹此二国想当时典籍尚具在今六安县有臯陶冡
　　晋阳处父聘于卫反过甯甯嬴从之【五年】
　　注嬴逆旅大夫是主客馆底人国语云阳处父如卫反过甯舎于逆旅甯嬴氏
　　商书曰沉潜刚克髙明柔克【五年】
　　是惟深沉不暴露底人为能刚惟髙眀不暗弱底人为能柔箕子恐后世以张眉扬目底人为刚以因循不整底人为柔故书曰平康正直彊弗友刚克燮友柔克此三句正解上面一曰正直二曰刚克三曰柔克三句到下面正直一句便不解盖此句容易晓故特再举所以为刚为柔底様子説与人
　　华而不实怨之所聚也【五年】
　　此句以草木譬之华不必尽是诈伪且如要济惠底人易得多可人情不周徧则众皆怨之甯子初见处父便踊跃从之他想见是华及久便释然舎去此便见得他不实国语云嬴谓其妻曰吾求君子久矣乃今得之举而从之阳子道与之语及山而还曰吾见其貎而欲之闻其言而恶之
　　晋赵成子栾贞子霍伯臼季皆卒【六年】
　　中军帅先且居即霍伯也中军佐赵衰即赵成子上军帅狐毛箕郑父上军佐狐偃荀林父下军帅栾枝即栾贞子下军佐胥臣即臼季
　　夷之搜晋侯将登箕郑父先都而使士谷梁益耳将中军先克曰狐赵之勲不可废也从之【六年】
　　使狐射姑将中军赵盾佐之阳处父至自温改搜于董易中军【六年】
　　中军帅赵盾中军佐狐射姑上军帅先克上军佐荀林父下军帅箕郑父下军佐先都此一次命帅凡三次更改而后定
　　君子曰秦穆之不为盟主也宜哉【六年】
　　不罪襄公而罪穆公者盖当时穆公曽命三良殉故特罪之
　　先王违世犹诒之法而况夺之善人乎【六年】
　　犹字与况字相对法是末节尚立而遗后世况贤者国之本岂可杀之乎
　　并建圣哲树之风声【六年】
　　并建不特是一人风声是教化着之话言如周公作书告成王是也予之法制如冠昏丧祭是也告之训典是先王之书道之以礼则是以礼防民而教之中使毋失其土宜使人民万物各得其所如稼穑之类亦使各得其性
　　季文子将聘于晋使求遭丧之礼以行【六年】
　　季文子求遭丧之礼大抵士大夫平时皆当自讲礼不待临时方求然文子备豫不虞尽胜得不讲者比之平时素讲者亦是其次
　　吾闻前志有之曰敌惠敌怨不在后嗣忠之道也【六年】敌惠是我甞有恩于人此人不亲自报我而死我亦不责望他子孙来报敌怨如我有怨于人未及报而此人亦死我亦不复报怨于他子孙此便是忠之道也古人大扺多説忠字躬自厚而薄责于人谓之忠
　　同官故【六年】
