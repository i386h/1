<!-- { "loadSidebar": true } -->
　　赵盾弑其君太史既如此书诸侯之国史皆从晋史如此书然当时赵盾亦不为无意使盾无意时反必讨贼可也焉可复使赵穿迎公子黒臀于周左氏载孔子曰越境乃免纵使越境而反不讨贼时亦不可况不越境乎此一段载夫子之言传闻差了如为法受恶一句最讹了本意然齐崔杼杀齐太史而盾安受之亦见宣子终是别看前时盾説弃人用犬虽猛何为己自有无君之心观太史所言四句可见宣子分明弑君孔子曰五句恐非夫子之言岂有弑君之后才出竟便可免罪
　　骊姬之乱诅无畜羣公子【二年】
　　骊姬诅无畜羣公子自成公方改更晋文公尚依骊姬制度何故盖文公当时亦因循过了不曽整顿成公虽改骊姬之制立公族以总诸国子然亦有不尽处依旧亲近者有在外底疎逺者却在内徃徃改制之时文襄所出在外之子弟不曽请归来故有流离在外者其法竟不及自成公始公族大夫如成十八年晋悼公使荀家荀防栾黡韩无忌为公族大夫使训卿之子弟又有掌公族大夫者又统管其余公族大夫余子公行之属国语祁奚曰公族之不恭公室之有囘内事之邪大夫之贪是吾罪也此是掌公族大夫职事此皆是宿卫入宫中者最甚亲近成十六年晋伐郑栾范以其族夹公行此处可见是近国语韩献子老使公族穆子受事于朝辞曰厉公之乱无忌备公族不能死穆子以无忌处公族而不能死以为深耻此犹可见其处亲近之地所以为深媿也成公稍改得亦未有尽处依旧适子得为君者方得在内其有不得为君者犹在外文襄所出之子弟亦不曽归得想当时只是成公一派得归
　　又宦其余子亦为余子其庶子为公行【二年】
　　余子在周礼则统谓之士庶子故士是适子庶子是妾子左传则分而言之故以余子为适子之弟以庶子为妾子周礼小司徒凡国之大故致余子郑注去余子卿大夫之子当守于王宫者也正义曰致余子与太子使宿卫也夏官诸子国有大事则帅国子而致于太子唯所用之若有甲兵之事则授之车甲合其卒伍置其有司以军法治之司马弗征此国子不属之司马而属之太子何故盖古者太子与卿大夫之子同在学如国语宣王欲得国子之能训诸侯者樊穆仲曰鲁侯肃恭明神而敬事耉老赋事行刑必问于遗训而咨于故实不干所问不犯所咨王乃命鲁孝公于夷宫此皆是诸侯子弟同在学者又如楚世家曰当周成王时楚子熊绎与鲁公伯禽卫康叔子牟晋侯齐太公子吕伋俱事成王此又可见太子素与诸侯之子弟相处朝夕习熟故后来诸侯之子立为诸侯时事太子为君此正是封建诸侯之本不如后世徒然封建且平日在学时必先择其可以为诸侯者则他日立为诸侯有不可立者则不立也又凡国有大事天子亲御六师时天子既与公卿大夫同出在外则太子却又与公卿大夫之子弟同守王宫于内此内外相维不可拔之根基此皆三代制度学者所宜深考
　　君姬氏之爱子也【二年】
　　君姬氏者盖周天子之女称王姬诸侯姬姓之女称君称氏
　　赵盾为旄车之族【二年】
　　旄车之族注谓公行恐不应降在妾子之列但盾既让括为适子故已之子居次而已
　　郑穆公卒【三年】
　　郑穆公事左氏所以详载者葢郑自穆公以后七穆之盛直至春秋末故石癸曰其后必蕃此皆是氏族左传多留意氏族氏族是一件大事唐时尚有人专平生之功理防氏族者盖缘难理防后世氏族紊乱亦难尽考盖有公卿数世之后又有转为皂隶者
　　公及齐侯平莒及郯【四年】
　　郯与莒并徐州地亦相近当细考之
　　楚人献鼋于郑灵公【四年】
　　楚大国也却曰献正如君有馈焉曰献相似古人不以此一字为重鼋是海物海近楚故有之
　　灵公召子公而弗与【四年】
　　此特一时之戏耳却生出大乱以此人不可以戱谑为小事
　　子家惧而从之【四年】
　　此只是失之弱大率弱最不济事故洪范六极以弱为先
　　令尹子文卒鬭般为令尹【四年】
　　子文之后却是子玉子玉之后却是蒍吕臣以此见鬬般非正继子文之后言子文死后为令尹耳
　　蒍贾为工正谮子扬而杀之【四年】
　　蒍贾谋谮子扬后来却又自不免盖蒍贾毕竟是谋臣工正位次三卿位亦甚重如齐侯使敬仲为卿敬仲辞卿便使为工正他如襄九年宋使工正出车备甲兵庇武守昭五年季孙为司马与工正书服处皆可见
　　圄伯嬴于轑阳而杀之【四年】
　　此见得越椒之族强盛处便要作乱蒍贾同为卿而若敖遽兴兵辄杀之自备甲兵以师于漳澨此见子越逼庄王之急然若敖之彊已见于六卒之时
　　王使巡师曰尽于是矣【四年】
　　此是安慰士心
　　虎乳子文【四年】
　　虎乳子文正如牛羊饮食后稷之类子文之字亦取虎文之义
　　君天也天可逃乎【四年】
　　此方是分明见得大义
　　高固使齐侯止公【五年】
　　宣公弑兄而即位不正所以有邻国之侮况鲁又近齐所以从来多惧齐
　　齐高固来逆女自为也【五年】
　　诸侯之女下嫁大夫者亦有之如赵穿之类是也但不出于偪迫而强成耳
　　赤狄伐晋中行桓子曰使疾其民以盈其贯将可殪也【六年】
　　晋伐狄皆中行桓子之谋观宣十五年桓子灭赤狄潞氏此可见始终皆出于中行桓子晋之规模当其盛时则经畧中国之诸侯及其稍衰则专攘夷狄从来如此当是时楚庄王方强晋稍弱则便去理防夷狄如后来伐白狄之类皆是稍衰时便去理防狄事
　　以盈其贯【六年】
　　贯如在绳索之贯不必作习字解
　　其在周易丰之离【六年】
　　古人论易才举一爻论时便是言其变如昭二十九年蔡墨曰周易有之在干之姤曰潜龙勿用其同人曰见龙在田其大有曰飞龙在天其夬曰亢龙有悔其坤曰见羣龙无首吉坤之剥曰龙战于野葢爻者言乎变者也圣人作易时有这一爻时便有这一爻变故左传论易虽论本卦此爻立文而此爻便自有变爻也
　　盟于黒壤王叔桓公临之以谋不睦【七年】
　　此是王官伯临诸侯之例其他如王子虎盟诸侯于王庭单子盟于鸡泽刘子盟于召陵皆是盖晋是诸侯之伯王叔桓公是王官之伯位却在方伯上诸侯所以欲王官伯以临盟者盖欲假天子卿士之重以令诸侯年
　　晋人秦谍杀诸绛市六日而苏【八年】
　　秦谍是细宻探事之人六日而蘓所以记其异
　　有事于太庙襄仲卒而绎【八年】
　　古人所以有绎祭时盖是祭之明日又复防以賔尸故谓之绎盖古人诚意敦厚不便萧散故所以正祭后又有绎祭然其礼比正祭之礼则多杀郑氏注仪礼云卿大夫既祭而賔尸礼崇也賔尸则不设馔西南隅以此荐爼之陈有祭象亦足以厌饫神天子诸侯祭于祊明日而绎有司扫室陈鼎之后乃议侑于賔以异姓宗人戒侑此是择异姓賔之贤者以侑尸南告于其位曰请子为侑其礼又不如正祭时甚严凡胙俎主人胙无体逺下尸也尸俎五鱼横载之者异于牲体弥变于神也豕脀无湆于侑礼杀也主人降洗觯尸侑降不升者尸礼益杀不从也凡此类皆绎祭之仪杀于正祭之仪者也盖绎祭正如待賔而非十分如正祭故在商曰肜高宗肜日是也在周曰绎
　　楚盟吴越而还【八年】
　　吴越自此方入春秋吴越在此时只是一小国未大强盛
　　雨不克葬【八年】
　　雨不克葬当看胡氏春秋
　　诸侯之师伐郑【十年】
　　自宣四年以后晋楚俱欲服郑郑遂南北两属此可见中国夷狄盛衰
　　子良曰与其来者可也【十一年】
　　看此一部书郑始终谋防只是出于此子产所谓玉帛以待于四境惟其彊者从之与此一般
　　令尹蒍艾猎城沂【十一年】
　　令尹城沂须看处置规模土功是一件大事令尹如此亦见楚所以兴处封人是周礼封人之类虑事是谋虑此事分财用是看四隅所费多少各分于四隅主事之人免临时交乱财用是应于筑城所用之物版是所筑之版榦是墙中之木有司不是都统役之人此是毎处监临底人
　　晋却成子求成于众狄【十一年】
　　晋求成于狄当时赤狄强盛
　　非徳莫如勤【十一年】
　　此勤谓勉力以求人
　　轘诸栗门【十一年】
　　轘周礼亦有此刑
　　乡取一人焉以归谓之夏州【十一年】
　　夏州如戎州相似东晋时北方人在南方者一时聚落亦各从北方州军之号今镇江谓之南徐州者亦缘曽聚徐州人故也
　　且巷出车吉【十二年】
　　郑有大逵巷闾皆出车于逵道葢九逹之逵两旁皆无居民只通商贾往来之路耳巷者乃闾门之巷各自其闾出车于巷古者五家为比五比为闾一闾各环以墙一闾共一门出入谓之闾门
　　郑伯肉袒牵羊以逆【十二年】
　　肉袒牵羊是降底礼数如面防衔璧之类
　　使臣妾之【十二年】
　　古者有良人有贱人如为妾时则世世曰妾以其贱也如后周灭后梁时虏其君与公卿大夫皆为臣妾
　　彻福于厉宣桓武【十二年】
　　郑大宫世祀厉宣故当时有曰郑祖厉王古者诸侯不得祖天子此何故却祖厉宣葢诸侯不祖天子周初制度也到春秋时亦潜僭
　　彘子以中军佐济【十二年】
　　泌之战荀林父士防栾书之徒皆不欲战唯彘子一人凶暴不从上令遂致防师论来先縠刚愎非可告语唯有杀之尔然则林父何为不杀曰春秋时却未尝有杀军佐之法问当初彘子独济自可不恤曰不然若此人刚暴一向直前防其偏师亦是败也如城濮子玉中军虽不败左右师溃亦是败绩先縠虽独济却是一体事故不若大军尽从却有幸胜之理
　　伍参言于王【十二年】
　　观伍参言晋国诸帅一节曲折非是孙叔敖不知但叔敖国相自是知体当是时楚已自彊若能自全为上战危事也胜负成败系焉伍参诮孙叔无谋渠自不知叔敖若谓伍参言于楚子者孙叔所不知此大非也
　　楚少宰如晋师【十二年】
　　观当时楚少宰如晋师辞命亦煞商量言语甚是谦逊曰我但闻得郑自来属我我不知其他晋士防对得亦是正是就渠上对非谄也彘子专命擅改亦竟何益胜负却不在此也迁大国之迹于郑是説要逐你出去
　　丙辰楚重至于邲【十二年】
　　以乙卯战于邲而丙辰楚辎重始至盖楚军制辎重常后大军一日故无钞击之患若后世多不知此是以或为人先击辎重而至于败者多矣
　　楚子不筑京观【十二年】
　　潘党请筑武军为京观楚子不许看此一段楚兴气象自别或问曰楚庄不知大义如问鼎事何如曰他本是蛮夷不可以此责他但看右尹子革对楚灵曰桃弧矢以共御王事便自可见自商时渠亦未尝驯服观诗商诵可见只是后来渐盛然后渐学中国盟防制度东坡作王者不治夷狄论谓秦楚流入于夷狄正是倒説盖秦楚正是夷狄渐流为中国非为夷狄也问鼎之事不必责
　　进思尽忠退思补过【十二年】
　　此与孝经事君章所説同盖是事君常道
　　晋原縠盟清丘【十二年】
　　先縠既败后晋何故又用他主盟葢先縠是当时之卿
　　赤狄伐晋及清先縠召之也【十三年】
　　先縠召狄他亦是自见邲败不得志所以如此
　　恶之来也已则取之【十三年】
　　论来先縠亦不至灭族言先縠自取其罪注中极好
　　孔达缢而死卫人以説于晋而免【十四年】
