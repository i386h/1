<!-- { "loadSidebar": true } -->
　　公衡逃归臧宣叔曰衡父不忍数年之不宴以弃鲁国【二年】此一段最要看何故论衡父为质于楚时固不如在鲁之安然为质于楚时楚盖自以賔礼待之亦不为十分不好但衡父本不以国家为念只欲自便其身耳所以有昭七年防啓彊之事大抵人最不可求一身之利而不能隐忍终至于贻患后世此处最宜深看然臧宣叔既明见得后日之患祸如此分明何故初间却不肯自去使楚盖臧宣叔是气直底人他见当时季氏执政合是季孙而季孙却不出所以不平故辞以无功而受名而孟孙所以自请往要之人臣之义不当如此然此处亦可见三家専权处三家在当时最是季氏为强故鲁有事季氏多不出惟是大事则问出耳其次到叔孙又其次方到孟氏盖孟氏在当时亦弱故当时有事非臧宣叔出则孟孙出
　　是行也晋避楚畏其众也【二年】
　　晋避楚如何见得盖晋伐齐后便归当时若归得缓时必与楚师遇
　　中行伯之于晋也其位在三【三年】
　　盖晋卿之位以中军帅为首中军佐次之上军帅之位却在其三其次序如此当时中行伯却为上军帅
　　韩厥登举爵【三年】
　　举爵如晋平事虽是罚爵亦可看
　　臣之不敢爱死为两君之在此堂也【三年】
　　此是谦辞只是欲齐来服晋
　　晋侯之命在诸侯矣【四年】
　　盖言晋为诸侯之主诸侯从违晋侯之命系焉
　　两君之所欲成【四年】
　　成如虞芮质厥成之成
　　婴曰我在故栾氏不作【五年】
　　当时栾氏所以欲害赵氏何故盖当时栾书将中军正是执政婴所以能令庄姬防赵氏者盖庄姬乃晋成公女观成公八年庄姬譛之于晋侯事可见
　　婴梦天谓已祭余余福女【五年】
　　此亦见先王礼典废壊所以大夫僣而祭天古者天子乃祭天
　　荀首逆女宣伯餫诸谷【五年】
　　此是晋人自鲁境过鲁以刍米往馈之古礼犹在
　　晋侯以传召伯宗【五年】
　　车或谓之驿或谓之皆是驿车之名在唐専有馆驿使
　　伯宗辟重【五年】
　　重车转动甚难故重人教伯宗不如自径路速往伯宗见其说有理所以问绛事重人又言梁山崩因举故事告之重人必是隐者知得典故想伯宗反未必知之
　　出次【五年】
　　出次不必出郊但避正寝
　　伯宗请见之【五年】
　　古者无故不见君才见君便爵之以官伯宗所以欲见重人正欲官之也谷梁言伯宗攘善则恐不然恐失于传闻之差不如左传所载有理
　　楚人执皇戌及子国【五年】
　　楚执皇戌子国何故盖皇戌是摄郑伯之辞者子国恐是当时为介底人所以俱为楚所执
　　同盟于虫牢郑服也【五年】
　　盖当时南北强弱之势全在郑之从违
　　宋公辞以子灵之难【五年】
　　辞以子灵之难者尚有余党未平
　　士贞曰郑伯不安其位【六年】
　　位便是两楹之间
　　季文子如晋【六年】
　　盖重其事则上卿自往
　　赵同赵括欲战【六年】
　　同括乃向来从彘子之人其轻躁可见
　　善钧从众【六年】
　　善指贤者譬如有善人十人其一说或二三人欲如此其一説或七八人欲如彼两说皆出于贤者之谋似皆可从此所善均也从众者却就贤者两说之中择其众者从之皆所谓从众也若不问其人之贤否而徒例从众则不可此处如识得便有受用处
　　善众之主也【六年】
　　此正指贤者言之
　　中国不振旅【七年】
　　入曰振旅不振旅者只是用兵不胜此是系天下盛衰中国弱则夷狄盛
　　晋人以钟仪囚诸军府
　　军府是藏军实之府凡获俘囚皆藏于此府
　　楚子重请申吕以为赏田【七年】
　　赏田制度在周礼载师之职曰以赏田任逺郊之地司勲掌六乡赏地凡颁赏地参之一食注云赏田在逺郊之地属六乡焉赏地之税参分计税王食其一也二全入于赏之臣也
　　子重杀巫臣之族【七年】
　　楚共王前时止子反重锢巫臣如是之明今却如是
　　巫臣请使于呉【七年】
　　巫臣初止欲报私怨其后楚为呉所伐
　　通呉于晋【七年】
　　呉自此渐盛
　　晋赵庄姬譛赵同赵括【八年】
　　晋赵庄姬一段与史记所载不同史记所载失于传闻之差是时晋室正盛而史记却云索于宫中夫人置儿袴中赵婴已死了而云与同括同时死盖太史公理防大处尽好只此等不甚细考所以只据传闻之误谓屠岸贾索庄姬之所生子于公宫亦恐不然盖晋宫中自有纪纲亦不容得如此
　　以其田与祁奚【八年】
　　大抵有官则有田赵氏之后无官故无田以与之而乃以其田与祁奚
　　岂无僻王頼前哲以免也【八年】
　　言三代亦有邪僻之子孙頼禹汤文武之徳以免同括虽有罪亦当念赵衰赵盾之功勲于晋国
　　唯或思或纵也【八年】
　　思谓思开啓封疆底人纵谓我放纵而不整顿备御之谓杜氏谓纵其暴掳者则恐说不甚通
　　君后诸侯是寡君不得事君也燮将复之【八年】
　　士爕向在同寮中如此谦逊到聘鲁时公请缓师则对鲁之辞又却如此严毅盖在国则本无所争但当退让将君命以出使则不可辱国故湏直致其意若一味柔懦则不能做事一味刚狠时亦不能临事防如此韩昌黎做王仲舒墓志云气锐而又刚以严哲人之常爱人尽已不倦以止乃吏之方与其友处顺若妇女何徳之光孔戡墓志云君于义若嗜欲勇不顾前后于利与禄则畏避退处如怯夫学者要当如此
　　凡诸侯嫁女同姓媵之【八年】
　　同姓媵凡诸侯适女方嫁庶女皆为媵
　　杞逆叔姬丧请之也【九年】
　　杜氏谓鲁强请之恐当时未必是如此左氏曰为我也以其为鲁故也左氏之意自分明
　　使税之【九年】
　　想晋亦不常常拘絷只晋侯来时又暂囚之
　　泠人也【九年】
　　泠人乐官乐官多瞽者以此观之亦不尽是瞽
　　先父之职官也【九年】
　　盖古者所以艺之得名于后世者以其世世相习所以専精史记歴书云畴人子弟分散如淳注曰家业世世相传为畴律年二十三传之畴官分从其父学此可见古之世业处其他如卜筮百工莫不尽如此礼记曰良冶之子学为箕裘先自易者为之
　　楚囚君子也【九年】
　　观其应荅之间便有此四徳此必能成事
　　尊君敏也【九年】
　　敏是明逹知礼之谓
　　诗曰虽有丝麻无弃菅蒯虽有姬姜无弃蕉萃【九年】所以引此诗意者盖谓大国虽要害处己自守备了然其无要处尚不可不守况今莒是小国尤不可不加守备也
　　我执一人焉何益【十年】
　　一人犹言一独夫尔
　　郑子罕赂以襄钟【十年】
　　古人以钟为重器
　　壊大门及寝门而入【十年】
　　天子有五门诸侯有三门曰臯门应门寝门
　　公疾病求医于秦【十年】
　　秦多良医医缓医和皆是秦人
　　攻之不可逹之不及【十年】
　　攻之以药逹之以针凡针炙皆曰逹逹通其气
　　使甸人馈麦【十年】
　　天子谓之甸师诸侯谓之甸人甸师之职掌帅属而耕耨王籍以时入之共齐盛
　　馈人为之召桑田巫【十年】
　　馈人是掌饮食之人如天子之膳夫是也
　　忠为令徳非其人犹不可【十年】
　　如废置之事非是大圣贤心纯于国家者亦恐不能免嫌疑之迹譬如放太甲须伊尹方可今叔孙申之谋当时意虽为郑君然其间亦非是尽纯于郑君故左氏所以如此说
　　晋人止公【十年】
　　盖因八年晋归齐汶阳之田是以疑公
　　声伯之母嫁于齐管于奚【十一年】
　　齐管于奚亦管仲之后杜氏注管氏之世祀也冝哉云仲之后于齐没不复见此恐杜氏偶考之不精耳
　　却犫求妇于声伯声伯夺施氏妇以与之【十一年】当时声伯不辞却犫何故想却氏指施氏妇之名以求于声伯声伯不得不夺以与之不然声伯岂不能以无妇辞之乎此一段见却氏淫处
　　晋却至与周争鄇田王命刘康公单襄公讼诸晋【十一年】此见周室衰弱
　　昔周克商使诸侯抚封【十一年】
　　抚者盖新王即位虽向来诸侯已封建了到此必须再封诸侯以各抚有其封内之地或有因其旧而封之者或有更其旧而别封他人者须重新整齐过此之谓抚封
　　若治其故则王官之邑也
　　王官邑是畿内来地王制谓内诸侯禄也外诸侯嗣也此固是先王之定制然畿内诸侯或有累世贤者亦世封之外诸侯或有不贤者亦必别举贤者更封之
　　宋华元合晋楚之成【十一年】
　　晋楚向来都未曽有合成者到此一节两边皆衰晋厉公幼楚共王弱所以合成若一边强时必不如此然当时华元之意只欲息列国战争之难耳盖宋是今南京正居南北两间此所以欲合晋楚之成也
　　秦晋为成【十一年】
　　秦晋为成此又别是一事又不縁晋楚之成秦晋之成是秦先疑晋
　　谋其不协而讨不庭【十二年】
　　不庭是晋楚之庭恐非王庭
　　却至对子反【十二年】
　　晋却至对子反之辞备知先王典礼而又以治世宴享之礼与乱世诸侯畧其武夫以为腹心一段对说最有意思盖先王所以有宴享之礼正所以通诸侯往来之情使其相与以诚相接以和则分争之祸自无所起此先王制礼之意非徒然文具也至于后世徒恃武夫以相侵夺多少费力其视典礼行而弭乱于无形者其用力岂可同日而语哉大抵武夫固不不可无然徒恃武夫则亦末防耳盖当时去古尚近却至尚闻得先王之意所以説得有理就三却中言之至又胜得犫锜二子观对子反之辞深知先王之意如此到鄢陵之战力欲与楚战却又忘了前日之言以此知无事时说得易临事时做便难
　　百官承事朝而不夕【十二年】
　　栁子厚曰古者旦见曰朝暮见曰夕故诗曰邦君诸侯莫肯朝夕左氏传曰百官承事朝而不夕礼记曰日入而夕又曰朝不废朝暮不废夕晋侯将杀竪襄叔向夕楚子之留干谿右尹子革夕齐之乱子我夕赵文子砻其椽张老夕智襄子为室美士茁夕皆暮见也汉仪夕则两郎向闼拜谓之夕郎亦出是名也
　　孟献子曰礼身之干也敬身之基也却子无基【十三年】此是取墙以为喻无基则承载事不得
　　刘子曰民受天地之中以生【十三年】
　　此一节当子细看盖人者天地之心正得天地之中气其他万物则得天地之偏者耳然于物之中又有所谓偏者焉是以人有动作礼义威仪之则所以定命也则非是外来盖才有目则必明有耳则必聪有貌则必恭皆是自然有者故能者养之以福福者百顺之名也凡顺理处便是福故福不说取而祸则曰取祸此理盖可见勤礼尽力此只各就君子小人地位分说其实则一般国之大事在祀与戎古人最重祀戎周礼一书大率亦只此二事今成子受脤于社而二事实兼之此一段见得孔子未出以前学问常常讲防得分明中庸大学与此无异自异端出后始不见有此议论
　　晋侯使吕相絶秦【十三年】
