<!-- { "loadSidebar": true } -->
　　卫杀孔达以説于晋此与定十年董安于事相类皆诸侯杀大夫例説如解説之説
　　中行桓子曰示之以整【十四年】
　　盖自邲败之后仍旧整齐示军容不减前日之旧
　　使谋而来【十四年】
　　是使郑自与一国公卿谋
　　郑人惧使子张代子良于楚【十四年】
　　此便是叛楚了盖子良是有谋底人不留在楚则其意可见
　　楚子使申舟聘于齐曰无假道于宋亦使公子冯聘于晋不假道于郑【十四年】
　　楚无假道于宋郑亦见庄王邲胜之后骄心发见处假道之礼有二有君命假道者如荀息请以屈产之乘与垂棘之璧假道于虞之类有使臣假者如聘礼曰若过礼至于竟使次介假道束帛将命于朝曰请帅奠币下大夫敢以入告出许遂受币之类
　　见犀而行【十四年】
　　此便是以其位传其子与见溷之类皆是
　　楚子闻之投袂而起【十四年】
　　此见得楚军素备要去便去不是临时旋办若吴汉士卒常衣粮整备有变即起
　　屦及于窒皇【十四年】
　　古人平居不着屦出则履屦此处亦可见
　　孟献子言于公【十四年】
　　孟献子言聘而献物于是有庭实旅百朝而献功于是有容貎采章此皆是小国朝聘大国之礼当如此嘉淑而有加货嘉善也淑好也若大国有喜庆典礼如纳夫人之类则加货物以聘之杜氏注谓主人答賔之礼以本文观之皆无此意若从杜説则谋其不免一句説不通谋其不免者言小国之所以事大国如此者皆是以谋其不免致讨之意看庄公二十三年庭实旅百杜注诸侯朝王陈贽币之象此説却是
　　伯宗曰天方授楚【十五年】
　　此説未当凡事更不去做只推在天亦不可
　　高下在心
　　此一句若与下面数句不类然皆是含蓄之意凡事之轻重高下皆藏之在心
　　楚登解扬楼车使呼宋人而告之【十五年】
　　楼车是军中别是有望逺之车又不是兵车
　　申叔时曰筑室反耕者宋必听命【十五年】
　　筑室反耕者示为久逺之计此亦见楚子出兵久粮已尽公羊子载子反曰吾军亦有七日之粮尔亦可见纵宋人不与之盟楚亦自退
　　华元夜入楚师【十五年】
　　杜氏谓因其乡人而用之在兵法亦有之
　　宋及楚平【十五年】
　　子反未起间华元至亦是元胁之而与之盟不然杀子反亦不可知
　　弃仲章而夺黎氏地【十五年】
　　此非两事恐夺黎氏地时仲章也曽谏了
　　夫恃才与众亡之道也商纣由之故灭【十五年】
　　纣有亿兆人离心离徳此是恃众手格猛兽强足以拒諌此是恃才
　　文反正为乏【十五年】
　　此古者字体中有之
　　尽在狄矣【十五年】
　　谓狄皆有之
　　王孙蘓与召氏毛氏争政【十五年】
　　三人皆是畿内诸侯如鲁有三桓晋有六卿左氏所以载者见王室之弱
　　晋畧狄土【十五年】
　　晋之规模才是本国强盛时专与楚为敌若楚强盛时则与戎狄为敌此是一部左传纲领其后至鲁昭公之世晋犹伐狄未已所以至三晋之强争相侵夺亦有许多地
　　及雒魏颗败秦师于辅氏【十五年】
　　此是伐狄还而与秦师相遇秦报河曲之役魏颗一段大槩甚好只所载梦之类亦难信
　　晋侯赏荀林父狄臣千室【十五年】
　　千室正是百乗之家盖十家出一乗公孙免余曰唯卿备百邑百邑共一千家此亦十室之邑非成周四井之邑如论语千室之邑百乗之家及十室之邑如郑赐子展八邑及公孙免余辞邑六十皆同邑是小聚春夏出庐舎之邑若周礼四井之邑则其地制皆大与此不同
　　晋士防灭赤狄【十六年】
　　当时晋既无如楚何却去这边开拓亦是彊国规模
　　晋侯请于王以黻冕命士防将中军【十六年】
　　见得当时上卿为元帅皆命于王大抵诸侯之正卿皆出于天子之命若次卿下卿却出于诸侯齐管仲辞上卿之礼曰有天子之二守国高在即天子所命也如汉制诸侯守相乃是天子所命余官皆诸侯自命之七国反后余官亦不得自命矣晋栾盈过周辞于行人曰天子陪臣盈得罪于王之守臣杜预注范宣子为王所命故曰守臣于此可见诸侯之正卿皆命于天子大率晋命中军帅未尝请于王此特请者何故盖以其黻冕之服也
　　晋士防将中军且为太傅【十六年】
　　晋太傅与成周时三公之太傅不同何故盖三公论道经邦何尝管事晋之太傅却听命于上卿如赵宣子为国政时以授太傅阳子处可见又国语载叔向为太傅实赋禄皆是理防小事亦可见
　　于是晋国之盗逃奔于秦【十六年】
　　此是范武子徳望所感民自不敢欺他列子载斯事谓晋国苦盗有郄雍者能视盗之貌察其眉睫之间而得其情晋侯使视盗千百无遗一焉晋侯大喜告赵文子曰吾得一人而一国盗为尽矣奚用多为文子曰吾君伺视察而得盗盗不尽矣且郄雍必不得其死焉俄而羣盗谋曰吾所穷者郄雍也遂共盗而残之晋侯闻而大骇立召文子而告之曰果如子言郄雍死矣然取盗何方文子曰周谚有云察见渊鱼者不祥智料隠慝者有殃且君欲无盗莫若举贤而任之使教明于上化行于下民有耻心则何盗之为于是用随防知政而羣盗奔秦焉此事虽出于当时寓言意思却尽好
　　成周宣榭火【十六年】
　　宣榭恐是宣王之庙亦不可知
　　妇人笑于房献子怒【十七年】
　　如谷梁所载秃御秃跛御跛皆是传闻之过不可信
　　献子先归使栾京庐待命于齐【十七年】
　　凡隣国之使至节次自有许多礼数待他郤子既先归故使栾京庐待其礼毕
　　晋人执晏弱于野王执蔡朝于原执南郭偃于温【十七年】是时三子同来而晋囚之三处
　　晋侯卫太子臧伐齐齐侯防晋侯盟于鄫以公子彊为质于晋晋师还【十八年】
　　初间郤克锐意伐齐却到此便反是如何盖当时晋君本不欲去伐齐而出于郤克所以畧伐便还观十七年请伐齐晋侯弗许事可见后因鲁卫请所以亦便从之
　　邾人戕鄫子于鄫【十八年】
　　邾与鄫是隣国鄫却又小于邾故邾人所以常欺鄫观向来宋襄公时邾人用鄫子于次雎之社处可见
　　季文子曰使我杀适立庶而失大援者仲也夫【十八年】观文子意思假正义以济其私葢欲去东门氏耳然宣叔既怒文子之言何故却又曰许请出之此葢顺文子之意言子如欲去之我即为子去之看此意思则前时去莒仆之意亦不见是十分好向时博议所论是却是但太过耳大抵文子在家言之却好自鲁看来却不好正如庄王在楚却好自中国言之却不好后三家专权皆是此始
　　子家坛帷复命于介【十八年】
　　坛帷有两般古时祭鬼神时除地为坛有他般做事时亦有坛如后汉范冉传王奂迁汉太守将行时冉乃与弟恊步赍麦酒于道侧设坛以待之此亦是古制尚在者
　　即位哭【十八年】
　　即位哭是设子家位次
　　书曰归父还自晋善之也【十八年】
　　言其出奔从容所以善之胡氏春秋一段亦当看













　　钦定四库全书
　　左氏传续说卷八　　　　宋　吕祖谦　撰
　　成公上
　　齐侯亲鼓士陵城【二年】
　　陵城是勇气激直逾其城不待用云梯也
　　郤克请八百乘许之【二年】
　　城濮是春秋大战不过用车七百乘盖古者用人为兵互相调所以少不如后世尽人以为兵也鞌之战晋用八百乘此时虽添百乘亦不过六万人至昭十三年晋治兵于邾南甲车四千乘计三十万人前此未尝有用许多人者春秋到此时盖已与战国时相接战国防田单问赵奢曰帝王之兵所用不过三万而天下服今将军必负十万二十万之众乃用之何也对曰古者四海之内分为万国城虽大无过三百丈者人虽众无过三千家者而以三万距此奚难哉今取古之为万国分以为战国也能具数十万之兵旷日持久数嵗即君之齐已齐以十万之兵攻荆五年乃罢赵以二十万攻中山五年乃归以此看得后世却未有用七百乘
　　齐侯使请战【二年】
　　前时如城濮之后请战之辞只是一次至此何故又曰大夫之许寡人之愿也若其不许亦将见也盖齐侯只欲鼓作三军之勇气
　　齐髙固入晋师【二年】
　　此是致师
　　欲勇者贾余余勇【二年】
　　贾余余勇其骄如此安得防胜
　　却克伤于矢曰余病矣【二年】
　　当徴防于齐时却子曰所不此报无能渉河伐齐之气如此勇到此却欲不进何故盖却克当此时想是甚枝梧不得所以如此说若鼓音才不继时晋师便败只顷刻间耳当时全得解张之力看其言力挽却克如此遂成鞌之胜此见却克頼左右得人所以至此大抵人放意懈怠时皆在前后左右扶持底人着力推挽
　　射其御者君子也【二年】
　　古者一车三人自非元帅御者居中居其中者必是一个好人
　　逢丑父与公易位【二年】
　　此是见时势急廹不可走故使之易位古者军将在军皆同服
　　郑周父御佐车【二年】
　　佐车便是贰车朝祀时谓之佐车周礼田仆掌佐车之政檀弓鲁与宋战于乗丘公队佐车授绥兵车之法将在皷下御者在左军右在右执刃
　　每出齐师以帅退入于狄卒【二年】
　　齐顷公每出齐师时必先自当其前以帅厉退者然顷公既自前入晋军则齐师继至士卒乗势而进与晋军相夹故顷公误辟入狄卒此亦见狄人常为晋用处如襄十六年晋敌其上戎亢其下可见
　　辟女子【二年】
　　辟女子之言亦可见春秋之余民尚有三代气象
　　齐侯使宾媚人赂以纪甗玉磬与地【二年】
　　宾媚人是国佐经书国佐传书宾媚人左氏欲教人互见賔姓也媚人是族
　　晋人曰必以萧同叔子为质【二年】
　　以萧同叔子为质晋固知其不可行然当时只欲辱他耳然賔媚人便直分明对他曰萧同叔子非他寡君之母也此大段胜得他大率人语言湏当直如此分明向使齐或卑语屈节以告晋则晋益加侮矣賔媚人之对可谓使臣矣顷公虽无道然能选择此等使臣是尚能用人在如此则晋亦未可十分弱齐
　　物土之宜【二年】
　　物土之宜从其髙下燥湿之宜如稻宜下地粟宜髙地之类
　　南东其畆【二年】
　　北以南为上西以东为上言南则北在其中言东则西在其中古者井田之制沟洫纵横兵车亦难经过
　　五伯之覇【二年】
　　王政修明则安得有伯自王政衰防而后伯者出夏伯昆吾商伯大彭豕韦此是三代之伯春秋之伯齐桓晋文秦穆楚庄宋襄或者以勾践与五伯之列
　　鲁卫谏曰齐疾我矣
　　鲁卫来谏盖事不如此则无収煞
　　苟有以籍口而复于寡君【二年】
　　此见古人善为辞命
　　乃大户【二年】
　　大户是大阅视民之户口盖常时自有军籍到此又恐有隐匿者有未曽注于籍者所以大视之如宣王料民之事虽不是大户然大畧亦可因此见
　　鲁以执斵执鍼织纴赂楚【二年】
　　此皆鲁工巧底人楚无之故以为赂
　　蔡侯许男不书乗楚车也【二年】
　　春秋时凡诸侯乗他国之车则以为耻盖以有臣仆之意也如定公十三年齐欲与卫乗使告曰晋师至矣齐侯曰比君之驾也寡人请摄乃介而与之乗此正是诸侯乗他国车之例
