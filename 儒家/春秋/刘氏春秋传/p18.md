<!-- { "loadSidebar": true } -->
　　二十有二年春齐侯伐莒宋华亥向宁华定自宋南里出奔楚传曰诸侯救宋大败华氏围诸南里华登如楚乞师楚使防越助之告于宋曰寡君闻君有不令之臣为君忧无宁以为宗羞寡君请受而戮之对曰孤不佞不能媚于父兄以为君忧拜命之辱抑君臣日战君曰余必臣是助亦唯命人有言曰唯乱门之无过君若惠保敝邑无亢不衷以奬乱人孤之望也唯君图之楚人患之乃出华氏大搜于昌间何以书讥何讥尔大搜于昌间公不与非礼也葢不得与尔夏四月乙丑天王崩六月叔鞅如京师葬景王王室乱何言乎王室乱乱自内作者也乱之为言事未有所成也传曰景王太子早夭诸子皆欲立刘子单子傅王子猛者也尹氏召伯毛伯傅王子朝者也猛长而贵朝幼而卑其为尊卑也微国人莫知王爱朝将立焉未及而崩诸大夫争立君帅兵以相攻于是大乱刘子单子以王猛居于皇以者何行其意也贵则行乎贱大则行乎小事君臣也曷为以行其意言之讥何讥尔君昬不能正国危不能正乱而后谋之犹行其意者也此未逾年之君也其谓之王猛何正也生名之死亦名之其曰居于皇何正也秋刘子单子以王猛入于王城其言入何不嫌也曷为不嫌以宗庙为内也王城者何天子西都也冬十月王子猛卒王猛则其曰王子猛何王子猛云者王之子猛也其不曰王子猛何别嫌也嫌也别之终也正之其谓之卒何未逾年之王也谓之卒则可谓之薨则不可十有二月癸酉朔日有食之
　　二十有三年春王正月叔孙婼如晋癸丑叔鞅卒晋人执我行人叔孙婼称人以执者非伯讨也此其为非伯讨奈何晋惑邾人之愬以执叔孙使叔孙与邾大夫坐叔孙曰列国之卿当小国之君固周制也寡君之命介子复回在请使当之不然不敢废周制乃不果坐馆之于莒晋人围郊郊者何天子之邑也晋人曷为围天子之邑子朝之党在是也天子防尘于外诸侯必奔问官守称晋人恶其微也有不待贬絶而罪恶见者不贬絶以见罪恶也六月蔡侯东国卒于楚秋七月莒子庚舆来奔传曰庚舆虐而好剑茍铸剑必试之人国人患之又不事齐其大夫乌存帅国人以逐之庚舆将出闻乌存执殳而立于道左惧将止死苑羊牧之曰君过之乌存以力闻可矣何必以弑君成名遂来奔莒人立郊公戊辰吴败顿胡沈蔡陈许之师于鸡父胡子髠沈子逞灭获陈夏齧其言败何诈之也其诈之奈何楚令尹帅诸侯之师以伐吴吴公子光曰诸侯从于楚者众而皆小国也畏楚而不获已是以来吾闻之作事威克其爱虽小必济胡沈之君幼而狂陈大夫齧壮而顽顿与许蔡疾楚政令七国同役而不同心若分师以先犯胡沈与陈必先奔三国败诸侯乃摇心矣可大克也吴子从之三国奔诸侯亦奔楚师还其言灭获何别君臣也君死于位曰灭生得曰获大夫生死皆曰获天王居于狄泉此未三年其称天王何臣子辞也尹氏立王子朝此已立矣其称王子何其意不当也八月乙未地震冬公如晋至河有疾乃复何言乎有疾有疾所以见无疾也然则其言乃何乃难辞也葢逮于有疾而反尔
　　二十有四年春王二月丙戌仲孙貜卒叔孙婼至自晋大夫执则致致则名此其不名何贤也何贤尔不顺乎季氏也其不顺季氏奈何昭公孙于齐叔孙婼使而反见季孙意如意如稽颡曰子若我何婼曰人谁不死子以逐君成名子孙不忘不亦伤乎将若子何意如曰茍使意如得改事君所谓生死而肉骨也婼于是从公于齐言曰请安众而纳公公命之归意如有异志婼恶其绐也不可以并立乎国齐于其寝使祝宗祈死遂自杀也叔孙婼之智则未叔孙婼之忠则尽矣然则曷为不于其死焉褒因其可褒而褒之此其为可褒奈何晋人执叔孙将以辱之则不能屈将以劫之则不能夺使求货焉则不与朞年而辞之曰寡君以为盟主之故是以久子不腆敝邑之礼敢致诸从者以大夫聘于诸侯之礼享之而归夏五月乙未朔日有食之秋八月大雩丁酉杞伯郁厘卒冬吴灭巢葬平公
　　二十有五年春叔孙婼如宋夏叔诣防晋赵鞅宋乐大心卫北宫喜郑游吉曹人邾人滕人薛人小邾人于黄父有鸜鹆来巢何以书记异也何异尔非中国之禽也冝穴又巢也秋七月上辛大雩季辛又雩其言上辛何郊用辛有上辛则有下辛矣言一月而再雩也齐侯唁公于野井唁者何吊也生事曰唁死事曰吊昭公积恶季氏谓子家驹曰季氏为无道僣于公室久矣吾欲弑之如何子家驹曰诸侯僣于天子大夫僣于诸侯久矣昭公曰吾何僣矣哉子家驹曰设两观乘大路朱干玉戚以舞大夏八佾以舞大武此皆天子之礼也且夫牛马维娄委已者也而柔焉季氏得民众久矣君无多辱焉昭公不从遂伐季氏围之季孙意如登台而请曰君不察臣之罪使有司讨臣以干戈臣请待于沂上以察罪弗许请囚于费弗许请以五乘亡弗许子家驹曰君不如许之是其徒多矣曰入慝作弗可知也众怒不可畜也又弗从叔孙氏之司马鬷戾言于众曰若之何莫对又曰我家臣也不敢知国凡有季氏与无于我孰利皆曰无季氏是无叔孙氏也鬷戾曰然则救诸帅徒以往陷西北隅以入孟氏亦入杀郈昭伯而伐公徒子家子曰诸臣伪劫君者而负罪以出君止意如之事君也不敢不改昭公曰余不忍也与臧孙如墓谋遂行之齐齐侯唁公于野井曰奈何君去鲁国之社稷昭公曰丧人不佞失守鲁国之社稷执事以羞再拜颡庆子家驹曰庆子免君于大难矣子家驹曰臣不佞陷君于大难君不忍加之以鈇锧赐之以死再拜颡髙子执箪食与四脡脯国子执壶浆曰吾寡君闻君在外馂饔未就敢致糗于从者昭公曰君不忘吾先君延及丧人锡之以大礼再拜稽首以袵受髙子曰有夫不祥君无所辱大礼昭公葢祭而不尝景公曰寡人有不腆先君之服未之敢服有不腆先君之器未之敢用敢以请昭公曰丧人不佞失守鲁国之社稷执事以羞敢辱大礼敢辞景公曰寡人有不腆先君之服未之敢服有不腆先君之器未之敢用敢固以请昭公曰以吾宗庙之在鲁也有先君之服未之能以服有先君之器未之能以出敢固辞景公曰寡人有不腆先君之服未之敢服有不腆先君之器未之敢用请以飨乎从者昭公曰丧人其何称景公曰孰君而无称昭公于是噭然而哭诸大夫皆哭旣哭以人为菑以幦为席以鞌为几以遇礼相见孔子曰其礼与其辞足观矣冬十月戊辰叔孙婼卒十有一月己亥宋公佐卒于曲棘曲棘者何宋之邑也诸侯卒其封内不地此何以地忧内也十有二月齐侯取郓外取邑不书此何以书为公取之也外取邑称人此其称齐侯何称人者授之也称齐侯非授之也
　　二十有六年春王正月葬宋元公三月公至自齐居于郓其言至自齐居于郓何道义不外公也夏公围成成者何孟氏之邑也曷为围之不听也天子微诸侯僣诸侯微大夫陵大夫微陪臣胁公围成君言异国然彊不义之至也秋公防齐侯莒子邾子杞伯盟于鄟陵公至自防居于郓九月庚申楚子居卒冬十月天王入于成周尹氏召伯毛伯以王子朝奔楚
　　二十有七年春公如齐公至自齐居于郓夏四月吴弑其君僚亲弑僚者阖闾也其称国以弑何称人以弑者众弑君之辞也阖闾弑僚则曷为以众弑君之辞言之谒也余祭也夷昧也不与子国而与弟凡为季子也季子使而亡焉僚者长庶也即之是废让而毁义以成篡也国人莫说故谓之众弑其君也楚杀其大夫郤宛称国以杀大夫者罪累上也郤宛之累上奈何楚令尹嚢瓦贿而信谗费无极比焉谓嚢瓦曰郤宛欲饮子酒又谓郤宛曰令尹欲饮酒于子氏郤宛曰我不足以辱令尹令尹来辱为惠已甚吾何以酬之无极曰令尹好甲兵子出之吾择焉取五甲五兵曰寘诸门令尹至必观之而从以酬之及飨日帷诸门左无极谓令尹曰吾几祸子郤宛将为子不利甲在门矣令尹使视之则信有焉不往使大夫攻郤宛杀之其家然则郤宛之罪何郤宛之为人臣也知无极之谗而不能戒逢嚢瓦之欲而干之古者家不藏甲饮酒必以礼郤宛之道足以杀其身者也秋晋士鞅宋乐祁犂卫北宫喜曹人邾人滕人防于扈冬十月曹伯午卒邾快来奔公如齐公至自齐居于郓
　　二十有八年春王三月葬曹悼公公如晋次于干侯夏四月丙戌郑伯宁卒六月葬郑定公秋七月癸巳滕子宁卒冬葬滕悼公
　　二十有九年春公至自干侯居于郓齐侯使髙张来唁公曷为唁公唁公不得入于晋也公曷为不得入于晋季孙氏不使得逐于晋以干侯寄也公如晋次于干侯夏四月庚子叔诣卒秋七月冬十月郓溃
　　三十年春王正月公在干侯其言公在干侯何正月以存公也曷为存公公在外也公在外久矣曷为于此乎存公居于郓有鲁也在干侯无鲁也公虽无鲁鲁不可无鲁也夏六月庚辰晋侯去疾卒秋八月葬晋顷公冬十有二月吴灭徐徐子章羽奔楚徐子章羽何以名贬曷为贬贱也其贱奈何吴子伐徐防山以水其城章羽不能守断其髪携其妻子以逆吴子吴子唁而复之使其迩臣从之自是走之楚
　　三十有一年春王正月公在干侯季孙意如防晋荀跞于适歴公在外其言防何以公命守之也荀跞曰寡君使跞谓吾子何故出君有君不事周有常刑子其图之季孙练冠麻衣跣行伏而对曰事君臣之所不得也敢逃刑命君若以臣为有罪请囚于费以待君之察也亦唯君若以先臣之故不絶季氏而赐之死若弗杀弗亡君之惠也死且不朽若得从君而归则固臣之愿也敢有异心夏四月丁巳薛伯谷卒晋侯使荀跞唁公于干侯防子适歴矣则曷为唁公唁公使之入也荀跞曰寡君使跞以君命讨于意如意如不敢逃死君其入也公曰君惠顾先君之好施及亡人将使归粪除其宗祧以事君则不能见夫人已所能见夫人者有如河荀跞走而退曰寡君其罪之恐敢与知鲁国之难谓季孙曰君怒未怠子姑归祭子家驹曰君以一乘入于鲁师意如必与君归公将从之从者胁公不得归秋葬薛献公冬黒肱以滥来奔黒肱者何邾之别子也曷为不系乎邾滥邾之别封也邾之别封其不曰滥黒肱何非天子所封故不与得专封之称也十有二月辛亥朔日有食之三十有二年春王正月公在干侯取阚夏吴伐越秋七月冬仲孙何忌防晋韩不信齐髙张宋仲几卫世叔申郑国参曹人莒人邾人薛人杞人小邾人城成周十有二月己未公薨于干侯

　　春秋传卷十三
　　钦定四库全书
　　春秋传卷十四
　　宋　刘敞　撰
　　定公
　　元年春王何以无正月定无正也定何以无正定之始非正始也其非正始奈何定者公子宋也昭公之弟也昭公薨于干侯季孙逆其丧废太子衍及务人而立公子宋焉丧至于坏隤公子宋先入以主社稷葢受之季氏也非受之先君者也定无正则何以不言正月微辞也正月者正即位也定之即位后未可以言正月主人习其读而问其传则未知己之有罪焉尔三月晋人执宋仲几于京师晋人者何晋大夫也晋大夫则其称人何贬曷为贬不与大夫专执也大夫在外其曰专执何执人于天子之侧而不以归是专而已矣其言于京师何于京师者以王事讨也其以王事讨奈何城成周仲几不受功曰滕薛郳吾役也为是执之夏六月癸亥公之丧至自干侯戊辰公即位癸亥公之丧至自干侯则曷为以戊辰之日然后即位正棺于两楹之间然后即位天子崩七日而殡诸侯薨五日而殡沈子曰定君乎国然后即位秋七月癸巳葬我君昭公九月大雩立炀宫炀宫者何炀公之宫也立者何立者不冝立也立炀宫非礼也冬十月霣霜杀菽何以书记灾也
