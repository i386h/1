<!-- { "loadSidebar": true } -->
　　三年春齐国夏卫石曼姑帅师围戚此卫戚也曷为不曰围卫戚子之义不可以加乎父也曼姑主兵以围戚则其先齐国夏何臣之义亦不可以加其君也冉有谓子贡曰夫子为卫君乎子贡曰诺吾将问之入曰伯夷叔齐何人也孔子曰古之贤人也曰怨乎孔子曰求仁而得仁又何怨子贡出曰夫子不为也夏四月甲午地震五月辛卯桓宫僖宫灾桓僖久矣其宫何以存不毁也曷为不毁三家者出于桓立于僖以是为说者也孔子在陈闻鲁灾曰其桓僖乎季孙斯叔孙州仇帅师城啓阳宋乐髠帅师伐曹秋七月丙子季孙斯卒蔡人放其大夫公孙猎于吴冬十月癸卯秦伯卒叔孙州仇仲孙何忌帅师围邾
　　四年春王二月庚戌盗杀蔡侯申蔡有申矣其又曰申何逺也古者不讳及周而后讳讳之曰舍故而讳新舍之礼也名之非礼也舍之何以礼逺也天子及七诸侯及五大夫及三士及二舍之礼则名之何以非礼大夫之讳不举诸其家妻之讳不举诸其侧以为尽人心也古者诸侯或为禘或为祫虽毁庙必升食于太庙有讳之道存焉尔蔡公孙辰出奔吴葬秦惠公宋人执小邾子夏蔡杀其大夫公孙姓公孙霍晋人执戎蛮子赤归于楚称人以执者非伯讨也此其为非伯讨奈何晋人执戎蛮子赤归于楚者是非伯讨也戎蛮子去楚即晋楚人谓晋人曰晋楚有盟好恶同之若将不废则寡人之愿也不然将通于少习赵鞅曰晋国未宁安能恶于楚必速与之于是执戎蛮子归于楚犹曰京师楚也戎蛮子赤何以名执而名者不反之辞也楚人旣得戎蛮子为之致邑立宗焉以诱其遗民其遗民至而尽俘以归城西郛六月辛丑亳社灾亳社者何亳之社也亳亡国也亡国之社以为庙屏戒也社者封也其言灾何亡国之社葢屋之屋其上而柴其下亳社灾何以书记灾也秋八月甲寅滕子结卒冬十有二月葬蔡昭公葬滕顷公
　　五年春城毗夏齐侯伐宋晋赵鞅帅师伐卫秋九月癸酉齐侯杵臼卒冬叔还如齐闰月葬齐景公闰不书此何以书丧以闰数也丧曷为以闰数丧之以月筭者以闰数以年筭者不以闰数
　　六年春城邾瑕邾瑕者何或曰邾之瑕也或曰内邑也晋赵鞅帅师伐鲜虞吴伐陈夏齐国夏及髙张来奔叔还防吴于柤秋七月庚寅楚子轸卒齐阳生入于齐齐陈乞弑其君荼阳生入于齐则其曰陈乞弑其君荼何陈乞君之陈乞废之是以加弑焉陈乞君之奈何齐景之子六人阳生长而爱荼将立焉谓陈乞曰吾欲立荼何如陈乞对曰所乐乎为君者欲立则立不欲立则不立君如欲立则臣请立景公以告晏子晏子曰不可夫贱匹贵少陵长乱之本也君用谗人之谋臣恐后之人有因君之过以资其邪而成其利者景公不听阳生谓陈乞曰吾闻子葢将不欲立我也陈乞曰夫千乘之主将废正而立不正必杀正者吾不立子者所以生子者也走矣与之玉节而走之景公死而荼立陈乞使人迎阳生于诸其家除景公之丧诸大夫皆在朝陈乞曰常之母有鱼菽之祭愿诸大夫之化我也诸大夫皆曰诺于是皆之陈乞家坐陈乞曰吾有所为甲请以示焉诸大夫皆曰诺于是使力士举巨囊而至于中霤诸大夫见之皆色然而骇开之则闯然公子阳生也陈乞曰此君也已诸大夫不得已皆逡巡北面再拜而君之尔阳生旣践阼使朱毛告于陈乞曰微子则不及此然君异于器不可以二器二不匮君二多难敢布诸大夫陈乞不对而泣曰君举不信羣臣乎以齐国之困困又有忧少君不可以访是以求长君不然孺子何罪阳生悔其言使朱毛迁荼于骀而杀之是以谓之弑其君也冬仲孙何忌帅师伐邾宋向巢帅师伐曹
　　七年春宋皇瑗帅师侵郑晋魏曼多帅师侵卫夏公防吴于鄫秋公伐邾八月己酉入邾以邾子益来孰入之公也公则何以不言公讳也曷为讳公一阖庐也邾子益何以名贱之也贱之奈何虏服也献于亳社囚于负瑕宋人围曹冬郑驷帅师救曹
　　八年春王正月宋公入曹以曹伯阳归吴伐我其不言鄙何受之也曷为受之犹曰吾过矣入邾以其君来吾过矣公入邾处其公宫使众宵掠邾之臣茅夷鸿以束帛乘韦走之吴而请救曰鲁弱晋而速吴冯恃其众背君之盟辟君之执事以陵我小国邾非敢自爱也惧君威之不立小国之忧也吴子从之夏齐人取讙及阐外取邑不书此何以书所以赂齐也曷为赂齐为以邾子益来也归邾子益于邾秋七月冬十有二月癸亥杞伯过卒齐人归讙及阐
　　九年春王二月葬杞僖公宋皇瑗帅师取郑师于雍丘此师也其言取之何覆之也覆而败之不遗一人之辞也夏楚人伐陈秋宋公伐郑冬十月
　　十年春王二月邾子益来奔其名何奔而名者见有君也传曰邾子益为无道吴子使太宰子余讨之囚诸楼台栫之以棘使诸大夫奉公子革以为君公防吴伐齐三月戊戌齐侯阳生卒夏宋人伐郑晋赵鞅帅师侵齐五月公至自伐齐葬齐悼公卫公孟彄自齐归于卫薛伯夷卒秋葬薛惠公冬楚公子结帅师伐陈吴救陈十有一年春齐国书帅师伐我不言鄙者受之也此其为受之奈何葢伐畏也夏陈辕颇出奔郑五月公防吴伐齐甲戌齐国书帅师及吴战于艾陵齐师败绩获齐国书战而言及之者主之者也犹曰国书为志乎为此战也云尔秋七月滕子虞母卒冬十有一月葬滕隐公卫世叔齐出奔宋
　　十有二年春用田赋用田赋者何借田为赋也何以书讥何讥尔古者取于民也有常用田赋非正也夏五月甲辰孟子卒孟子者何昭公之夫人也其称孟子何讳娶同姓葢吴女也何以不曰夫人薨命于天子然后成夫人孟子不受命不可以称夫人葢自是鲁夫人不命于天子也公防吴于槖皋秋公防卫侯宋皇瑗于郧宋向巢帅师伐郑冬十有二月何以书记灾也此非灾之月其曰灾何厯不得其正也鲁有螽季孙问于仲尼仲尼曰丘闻之火伏而后蛰者毕今火犹西流司厯过也
　　十有三年春郑罕达帅师取宋师于嵒夏许男成卒公防晋侯及吴子于黄池吴何以称子吴进也吴进奈何吴主夫差与晋定公约防于黄池晋侯不可夫差曰天子有命周室卑约煑献莫入无以共事上帝鬼神用命孤糺合一二兄弟之国孤将守吾先君之班爵不敢进退恐事之不集为诸侯笑君其图之晋侯惧许诺吴于是始为诸侯伯其言及吴子何防两伯之辞也楚公子申帅师伐陈于越入吴秋公至自防晋魏曼多帅师侵卫葬许元公九月螽冬十有一月有星孛于东方孛者何彗星也其言于东方何见于旦也盗杀陈夏区夫十有二月螽
　　十有四年春西狩获麟麟者何仁兽也传曰狩于大野叔孙氏之车子鉏商获兽以为不祥以赐虞人仲尼观之曰麟也然后取之狩非其时书此其时也何以书为获麟谨也狩非其地书此其地也何以书为获麟谨也何谨乎获麟麟之为物也有王者则至无王者则不至君子曷为为春秋拨乱世反诸正莫近诸春秋子曰其事则齐桓晋文其文则史其义则丘窃取之矣后世知我者以春秋罪我者亦以春秋然则何以记乎鲁约史记引孔子之言曰吾欲观夏道是故之杞杞不足徴也吾于夏得夏时焉吾欲观殷道是故之宋宋不足徴也吾于殷得坤干焉吾观周道幽厉伤之吾舍鲁何适矣何以春秋纪年必始于春王正月乎子曰天下有道则礼乐征伐自天子出天下无道则礼乐征伐自诸侯出自诸侯出盖十世希不失矣春秋何以终乎哀十四年备矣顔渊死子曰噫天丧予子路死子曰噫天祝予西狩获麟孔子曰我道穷矣制春秋之义以俟后圣则未知其为然也其诸君子乐道尧舜之道与建诸天地而不谬质诸鬼神而不惑以君子之为亦有乐乎此也















　　春秋传卷十五
