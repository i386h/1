<!-- { "loadSidebar": true } -->
　　五年春王正月舍中军舍中军者何三而置一也曷为三而置一作三军始僣矣非礼也舍中军始厉矣亦非礼也楚杀其大夫屈申称国以杀大夫者罪累上也屈申之累上奈何楚人仇吴而疑屈申谓屈申贰于吴也而杀之然则屈申之罪何屈申之为人臣也君弑则不能讨国乱则不能去北面而事冦雠足以杀其身而已矣公如晋夏莒牟夷以牟娄及防兹来奔秋七月公至自晋戊辰叔弓帅师败莒师于蚡泉秦伯卒冬楚子蔡侯陈侯许男顿子沈子徐人越人伐吴
　　六年春王正月杞伯益姑卒葬秦景公夏季孙宿如晋葬杞文公宋华合比出奔卫秋九月大雩楚防罢帅师伐吴冬叔弓如楚齐侯伐北燕
　　七年春王正月曁齐平曁者何及也及则其言曁何曁犹曁曁也曁人以平非礼也葢强之也三月公如楚叔孙婼如齐涖盟夏四月甲辰朔日有食之秋八月戊辰卫侯恶卒九月公至自楚冬十有一月癸未季孙宿卒十有二月癸亥葬卫襄公
　　八年春陈侯之弟招杀陈世子偃师诸侯之尊弟兄不得以属通其弟云者以重书也莫重乎杀君之世子者矣陈侯之为此祸也陈侯之为此祸奈何陈哀公元妃生世子偃师二妃生公子留二妃嬖留有宠属诸公子招公子过哀公有废疾公子招公子过杀世子偃师而立公子留夏四月辛丑陈侯溺卒叔弓如晋楚人执陈行人干徴师杀之称人以执者非伯讨也此其为非伯讨奈何楚人恶公子招而杀干征师非其罪也古者兵交使在其间可也陈公子留出奔郑此子也其曰公子何其意不当也秋搜于红何以书讥何讥尔搜春事也秋兴之非正也搜有常地矣于红亦非正也然则曷为不言公公不得与于搜尔公曷为不得与于搜三家者专鲁而分之政令出焉公民食焉尔陈人杀其大夫公子过大雩冬十月壬午楚师灭陈执陈公子招放之于越杀陈孔奂葬陈哀公此楚子也其称师何贬曷为贬乘人之乱灭人之国执人之贼杀人之臣称侯则疑于伯称人则疑于讨灭重矣故一见之于师也灭国不葬其曰葬陈哀公何以楚子之葬之着焉也楚子灭陈则曷为葬其君为说也葬臣子之事也斥言楚子而葬陈侯甚贱之也然则其为说奈何曰灭人之国而纵其贼为非所为以求媚说者也
　　九年春叔弓防楚子于陈许迁于夷夏四月陈灾邑灾不志陈已灭矣其言陈灾何君存焉尔非君存则不赴不赴则不吊秋仲孙貜如齐冬筑郎囿
　　十年春王正月夏齐栾施来奔秋七月季孙意如叔弓仲孙貜帅师伐莒师言元帅者也其曰季孙意如叔弓仲孙貜何僭三军也此舍中军矣其曰僭三军何舍中军为制也僭三军为利也戊子晋侯彪卒九月叔孙婼如晋葬晋平公十有二月甲子宋公成卒
　　十有一年春王二月叔弓如宋葬宋平公夏四月丁巳楚子防诱蔡侯般杀之于申楚子防何以名絶曷为絶之为其诱讨也此讨贼也虽诱之则曷为絶之怀恶而讨不义君子不予也楚公子弃疾帅师围蔡五月甲申夫人归氏薨大搜于比蒲大搜者何大比也大比之礼均土地阅老防物六畜防车马齐贡赋治器械三年而修之者也常事不书此何以书讥何讥尔丧不贰事夫人归氏薨大搜于比蒲非礼也羊舌曰鲁君其亡乎有三年之丧而无一日之慼仲孙貜防邾子盟于祲祥秋季孙意如防晋韩起齐国弱宋华亥卫北宫佗郑罕虎曹人杞人于厥憗九月己亥葬我小君齐归齐归者何昭公之母也冬十有一月丁酉楚师灭蔡执世子友以归用之君存称世子君后称子某君旣没其称世子何君没而称世子者正疑乎不正君子与之继世焉世子犹世世子也灵公弑其君其子非正也曷为与之继世春秋之设辞也非其人之谓也葢其道之谓也楚子防诱蔡侯般而杀之世子有守国楚师围之八月而克之不能服于是虐用之古者父母之仇不与共天下寝苫枕戈终身则友之为者尽于世子矣
　　十有二年春齐髙偃帅师纳北燕伯于阳其言纳何言纳者与纳也诸侯失国诸侯纳之正也三月壬申郑伯嘉卒夏宋公使华定来聘公如晋至河乃复此复也其言乃何乃难辞也何难尔前此者师伐莒疾焉莒人诉于晋晋侯以为讨谓公无辱于是反五月葬郑简公楚杀其大夫成熊称国以杀大夫者罪累上也成熊之累上奈何楚子恶成熊或谓楚子曰是若敖之余也若敖之乱国几亡楚子杀之古者父子兄弟不相及然则是杀无罪者也其以累上言之何成熊之为人臣也怀宠而安利足以杀其身而已矣秋七月冬十月公子憗出奔齐楚子伐徐晋伐鲜虞其谓之晋何盖外之也曷为其外之其为师之道于此焉非诸夏为之也
　　十有三年春叔弓帅师围费费者何内之邑也曷为围之叛也孰叛南蒯也南蒯者曷为者也季氏之私也恶乎叛叛乎齐曷为不言其叛内不言叛内何以不言叛天子微诸侯僣诸侯微大夫淩大夫微陪臣胁矣叔弓帅师围费若言异国然彊不义之至也夏四月楚公子比自晋归于楚弑其君防于干谿此弑其君其言归何易也其易奈何楚灵王为无道作干谿之台三年不成百姓苦之诸侯怨之公子弃疾主方城之外以君陈蔡胁比而立焉然后令于干谿之役曰比已立矣先归者复其田里后者劓众溃而散灵王经而死楚公子弃疾杀公子比讨贼者称人以杀之其曰楚公子弃疾杀公子比何不与弃疾之讨贼也弃疾胁比以弑其君杀之以取其国比已立矣其称公子何其意不当也其意不当则曷为加弑焉比之义冝乎效死不立秋公防刘子晋侯齐侯宋公卫侯郑伯曹伯莒子邾子滕子薛伯杞伯小邾子于平丘八月甲戌同盟于平丘此一地也曷为再言平丘善是盟也曷为善之诸侯请命于天子为平丘之防以反陈蔡兴灭国继絶世焉公不与盟晋人执季孙意如以归公不与盟何以书不耻也曷为不耻邾人莒人愬于晋曰鲁朝夕伐我国几亡矣我之不共鲁故之以晋侯信之为是不与公盟故不耻也公至自防蔡侯庐归于蔡陈侯吴归于陈皆何以名贬曷为贬诸侯谋之楚人复之因用事归矣犹专封者也然则其言归何易也冬十月葬蔡灵公公如晋至河乃复此复也其言乃何乃难辞也何难尔公将请季孙意如于晋晋人曰不可然后反吴灭州来州来者何国也
　　十有四年春意如至自晋三月曹伯滕卒夏四月秋葬曹武公八月莒子去疾卒冬莒杀其公子意恢此非大夫也何以书君之母弟也何以知其母弟也公子非大夫不书其不曰弟何也子未逾年则亦未即位未即位故反系之先君虽系之先君书也杀世子母弟自君此其称国以杀何母弟以兄为贵贵成而君称国以杀者罪累上也意恢之累上奈何莒着丘公卒郊公不慼国人弗顺其大夫蒲余侯恶意恢之为人也而杀之十有五年春王正月吴子夷末卒二月癸酉有事于武宫籥入叔弓卒去乐卒事其言去乐卒事何讥何讥尔君在祭乐之中大夫虽有变不复也不绎而已矣君在祭乐之中大夫而变而以复强也君命之则无所不通其复也而为之变节也节者何籥已入矣而为之去乐礼也夏蔡朝吴出奔郑六月丁巳朔日有食之秋晋荀吴帅师伐鲜虞冬公如晋
　　十有六年春齐侯伐徐楚子诱戎蛮子杀之楚子何以不名此诱而杀之非诱而灭之也于何杀之杀之楚也春秋诸侯死不以其道名戎蛮子何以不名略之也曷为略之言戎蛮子之所以昉乎死者有以自取之有以自取之奈何其为人也好乱而不信固亡其国之道也夏公至自晋秋八月己亥晋侯夷卒九月大雩季孙意如如晋冬十月葬晋昭公
　　十有七年春小邾子来朝夏六月甲戌朔日有食之秋郯子来朝八月晋荀吴帅师灭陆浑戎冬有星孛于大辰其言于大辰何在大辰也大辰者何大火也大火为大辰伐为大辰北辰亦为大辰楚人及吴战于长岸战而言及之者主之者也犹曰楚人为志乎为此战也云尔此偏战也何以不言师败绩敌也

　　春秋传卷十二
　　钦定四库全书
　　春秋传卷十三
　　宋　刘敞　撰
　　昭公
　　十有八年春王三月曹伯须卒夏五月壬午宋卫陈郑灾何以书记灾也四国同日而俱灾非人力所为也已其序宋卫陈郑春秋之正也同徳则尚爵同爵则尚亲同亲则尚齿传曰郑灾子产使司冦出新客禁旧客使子寛子上巡羣屏摄至于大宫使公孙登徙大龟使祝史徙主祏告于先君使府人库人各儆其事使商成公儆司宫使司马司冦列居火道行火所焮使城下之人五列登城明日使野司冦各保其徴使郊人助祝史除于国北禳火于防回禄祈于四鄘书焚室而寛其征与之材三日哭国不市使行人告于诸侯宋卫亦如之陈不救火许不吊灾君子是以知陈许之先亡六月邾人入鄅鄅者何国也秋葬曹平公冬许迁于白羽十有九年春宋公伐邾夏五月戊辰许世子止弑其君买己卯地震秋髙帅师伐莒冬葬许悼公贼未讨何以书葬讨之矣此未有言讨之者其曰讨之何以止之自讨为讨之止之自讨奈何许悼公疟太子止进药焉悼公饮之以卒止曰是我弑吾君也不立乎其位以与其弟虺哭泣歠飦粥嗌不容粒未逾年而死此止之自讨也君子以为尽矣臣弑君凡在官者杀无赦子弑父凡在宫者杀无赦止弑其君而莫之讨其谓之尽何春秋原情止之情以忠信为之也止之情以忠信为之则曷为加弑焉尔古者医不三世不服其药君有疾饮药臣先尝之亲有疾饮药子先尝之许世子止不知世医不知尝药以陷于大故是以君子加弑焉尔曰许世子止弑其君买是君子之听止也葬许悼公是君子之赦止也赦止者免止之罪辞也以其义为已讨矣
　　二十年春王正月夏曹公孙防自鄸出奔宋未有言自者此其言自鄸何自鄸待放也大夫有罪待放于其境三年君赐之环则复赐之玦则去逾境则为位乡国而哭素衣素裳素冠彻縁鞮屦素蔑乘髦马不蚤剪不祭食不说人以无罪妇人不当御三月而复服此去国之礼也秋盗杀卫侯之兄輙母兄称兄兄何以不立有天疾者不得入乎宗庙有人疾者不得入乎宗庙輙者何也两足不能相过齐谓之綦楚谓之輙卫谓之輙诸侯之尊弟兄不得以属通其兄云者以重书也何重乎卫侯之兄輙言不能亲亲也千乘之国亦大矣而盗得以杀其兄故君子闵焉冬十月宋华亥向宁华定出奔陈十有一月辛卯蔡侯庐卒
　　二十有一年春王三月葬蔡平公夏晋侯使士鞅来聘宋华亥向宁华定自陈入于宋南里以畔入于宋南里者何入宋而居于南里也葢中国而守之然则于何畔或曰畔乎陈也或曰畔乎楚也秋七月壬午朔日有食之八月乙亥叔輙卒冬蔡侯朱出奔楚公如晋至河乃复
