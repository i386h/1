<!-- { "loadSidebar": true } -->
　　此奔也曷为不言奔修春秋之特笔也诸侯失国恒书奔位未絶也苟被兵而出则不书讥不在奔也必国灭而奔然后书以不死社稷也齐之图纪久矣纪侯知必不得免委而去之近智以国委季不残其民近仁五庙有奉可以毋死近义如是而与奔君同辞则溢罚矣故书曰去其国而所托之国不书凡诸侯之托于诸侯以其国可圗兴复也苟志不在复归力不足以为援则不书可也陈氏传曰不书者不以奔罪加纪侯也其不以奔罪加纪侯何罪齐也黄之防鲁为之求成不得免焉迁郱鄑郚纪之不絶如线也纪季以酅入齐犹不得免焉则有去而已矣失国如纪侯庶几有辞焉故不以奔罪加纪侯也程子曰大名也吴先生曰纪侯去其国而纪遂亡故名之
　　六月乙丑齐侯葬纪伯姬
　　外夫人葬不日【据葬宋共姬】此何以日异其事国亡而葬于仇人故异之以不日为恒则日为变也陈氏传曰内女不葬必有故也而后书葬伯姬在殡齐人取其国而葬伯姬于是特书葬不以往防也是故苟宜书葬虽不往防书之陈哀公在殡楚师灭陈舆嬖袁克葬之书曰葬陈哀公苟不宜书虽往防不书楚葬康王襄公及陈侯郑伯许男送葬至于西门之外不书皆鲁史之变例也
　　秋七月
　　冬公及齐人狩于禚
　　谷梁传曰齐人者齐侯也其曰人何也不复雠而怨不释刺释怨也公羊传曰公曷为与微者狩齐侯也齐侯则称人何讳与雠狩也雠者无时焉可与通薛士隆曰齐人则何以知其为齐君狩逰田之事也游田微者则君曷为与之防君防之非微者也
　　五年春王正月
　　夏夫人姜氏如齐师
　　髙抑崇曰不言地者次止无常也
　　秋郳犂来来朝
　　谷梁传曰郳国也犂来微国之君未爵命者也
　　冬公防齐人宋人陈人蔡人伐卫
　　是齐侯宋公也【本谷梁传】其曰人何也公与仇人接春秋终讳之其人宋公何也以其人齐侯不可不人宋公也公羊传曰此伐卫何纳朔也谷梁传曰逆天王之命也陈氏传曰其不言纳何【据顿子北燕伯】以朔入为重也入不书纳是故伐郑纳突伐卫纳朔书入而已矣
　　六年春王正月王人子突救卫
　　此微者也曷为称人又称字修春秋之特笔也王人曷为救卫欲固黔牟而拒朔也卫侯朔有罪卫人出朔立黔牟有王命矣而五国伐卫以纳朔春秋于王人救卫苟从其恒称则正不正何以辨焉故王人不得称字而特称字以尊之明以正也凡救不月虽吾君防伯主救与国不月【成七年救郑襄五年救陈】于是特书月谨其事也谷梁传曰善救卫也救者善则伐者不正矣孔頴逹曰称人从其班称字有为也恶诸侯逆王命故尊王人而称字以责诸侯也陈氏传曰救卫无功而后王命益不行于天下隐桓之诸侯防盟侵伐徒以定簒弑也卫州吁之乱防者五国宋督之乱防者四国袲之防伐郑以立突于是伐卫以立朔也以王人将而救卫救卫而克则是天子犹得废置诸侯矣天子犹得废置诸侯春秋可以无作而朔终以自立故曰救卫无功而后王命益不行于天下
　　夏六月卫侯朔入于卫
　　谷梁传曰入者内弗受也何用弗受也为以王命絶之也
　　秋公至自伐卫
　　公防外大夫伐不致【据庄二十六年防伐徐】此何以致非大夫也人诸侯以示义则致公以见实也
　　螟
　　冬齐人来归卫俘
　　孙明复曰此卫寳也言齐人归之者齐主兵伐卫故卫寳先入于齐也胡侍讲曰商书俘厥寳玉左氏传曰文姜请之也
　　七年春夫人姜氏防齐侯于防【鲁地】
　　夏四月辛卯夜恒星不见夜中星陨如雨
　　谷梁传曰恒星者经星也左氏传曰恒星不见夜明也公羊传曰列星不见则何以知夜之中星反也如雨者非雨也非雨则曷为谓之如雨不修春秋曰雨星不及地尺而复君子修之曰星陨如雨记异也吴先生曰恒星为有名之经星星谓无名之众星恒星不见者夜明如昼故也大星之恒见者不见则小星之无名者亦无也陨谓自天而陨没于半空而不至地其所陨者星之光魄也如雨言众多不可为数也小星之无名者陨则大星之恒见者自若也戴溪氏曰天者积气所为日月星辰丽焉星陨之多气消散也张主一曰盖王运将终自此尧舜禹汤文武周公之纪纲法度扫灭尽矣
　　秋大水
　　谷梁传曰髙下有水灾曰大水
　　无麦苗
　　谷梁传曰无麦苗麦苗同时也
　　冬夫人姜氏防齐侯于谷【齐地】
　　赵伯循曰姜氏齐侯之恶着矣亦所以病庄公也曰子可以制母乎夫死从子通乎其下况国君乎君人者人神之主风化之本也不能正家如正国何若庄公者哀痛以思父诚敬以事母威刑以督下车马仆从莫不俟命夫人徒往乎夫人之往也则庄公威命不行诚敬之不至耳家翁氏曰当是时庄公以童稚之年挟强齐之援临制其臣民虽欲防闲其母其道无繇矣张主一曰敝笱载驱録于齐风尚论其世与卫之鹑之奔奔墙有茨诸篇皆一时之事也鲁卫先王之后而妇行放逸同播其恶于万民夫子曰鲁卫之政兄弟也盖不特周公康叔之盛而其世衰俗末政之陵夷亦相似也其后庆父弑君乱国与卫灭同时诗春秋之防盖相为表里也
　　八年春王正月师次于郎以俟陈人蔡人
　　此吾君将也【据传公子庆父请伐齐师】何以称师讳之也庄之防齐春秋终讳之于是将防齐围郕故出入皆称师变文以示义也次不言俟其言俟何俟人而人不至也俟者有防期也以千乗之君陈师出次以期乎人而不至是亦可以反其本矣
　　甲午治兵
　　治兵书不时也周官大司马因秋狝治兵以教战常事也史不书于是俟陈蔡而陈蔡不至归而治兵以示武故书之
　　夏师及齐师围郕郕降于齐师
　　秋师还
　　曰师还何【据师救齐不书还】讳言公则不致也不致曷为犹书师还民为重也
　　冬十有一月癸未齐无知弑其君诸儿
　　无知公孙也不曰公孙未命也陈氏传曰弑君者连称管至父则其专罪无知何君弑而无知受之则贼不在二子矣春秋诛利心是故连称管至父实弑齐襄无知与闻故者也而无知受之则无知为逆首公子弃疾实弑楚灵比与闻故者也而比受之则比为逆首苟以为利则万乗之国弑其君者必千乗之家千乗之国弑其君者必百乗之家此孟子所以深探其本而遏乱原也
　　九年春齐人杀无知
　　陈氏传曰无知尝逾年则其曰齐人杀无知何是不成君之辞也何也州吁之弑卫人为之变不逾年卒讨之今也无知之弑齐人亦为之变逾年卒讨之是国有臣子也春秋之初王道犹未坠人心犹止于礼义也以齐襄之不道诗人屡致意焉冀幸一悟而长恶不已至于遇弑然不忘讨贼之义故曰国犹有臣子也
　　公及齐大夫盟于蔇【蔇音器鲁地】
　　大夫曷为不名称大夫则不名也凡称大夫皆不名名则不曰大夫必杀而后兼称之公曷为与大夫盟左氏传曰齐无君也谷梁传曰大夫不名无君也盟纳子纠也不月【公谷无不月例但言不日今正之】其盟渝也初襄公立无常鲍叔牙曰乱将作矣奉公子小白奔莒乱作管夷吾召忽奉公子纠来奔二公子在国皆有党而小白有国髙以为内主有莒卫以为外主【昭十三年传文】盟于蔇者子纠之党来逆子纠也国髙已使人逆小白于莒而立之【本齐世家】既而伐齐我师败绩齐人杀子纠是盟无能为故不月以异之盟者有三日为详不日为略则不月为异也
　　夏伐齐纳子纠
　　内师加大国但言侵此其言伐何纳所宜纳也嗣君在丧曰子纠亡公子也曷为以在丧之号称之修春秋之辞也礼立适以长立子以贵子以母贵也纠鲁出也小白卫出也【本史记】鲁出宜贵矣纠兄也小白弟也【本荀子史记惟薄昭与淮南王书言桓公杀弟盖有所避时文帝于淮南为兄】纠贵而又为兄则纠宜立者也鲁纳之正也春秋之法纳所宜纳不书于是伐齐纳纠徒以防书大体存则正不正何以辨焉是故正其在丧之称明其宜立以别于外纳不正而后书者此特笔之义也公羊传曰其称子何贵也其贵奈何宜为君者也陈氏传曰成纠之为子也则纠宜立者也
　　齐小白入于齐
　　小白系齐録外之辞也春秋外辞必系国不系国者一事而蒙上文也【据纳纠系齐】若公伐齐纳子纠一事也齐小白入于齐又一事也二事则不得以后事蒙前事故更端而系之齐也谷梁传曰齐人杀无知而迎公子纠于鲁公子小白不让公子纠先入又杀之于鲁故曰齐小白入于齐恶之也
　　秋七月丁酉葬齐襄公
　　齐人立小白而后葬也
　　八月庚申及齐师战于干时我师败绩【干音干干时齐地】此公战也曷为不言公一事而再见防上文也内师不言败绩【据僖二十二年升陉】此其言败绩何内不言败绩讳也齐无君公奉正以伐不正战焉我师败绩非所讳也
　　九月齐人取子纠杀之
　　鲁杀纠也则其曰齐人取子纠杀之何公羊传曰内辞也胁我使我杀之也陈氏传曰罪小白也鲁受命于齐而杀子纠则其罪小白何春秋之法两下相杀不书虽世子也苟未嗣位杀之亦不书襄公弑国人讨无知纠自鲁入小白自莒入未知其谁立也小白得国而使鲍叔帅师临鲁以杀纠则是以千乗之国杀其兄焉耳谷梁传曰外不言取言取病内也取易辞也以千乗之鲁而不能存子纠以公为病矣
　　冬浚洙【浚音峻】
　　公羊传曰浚之者深之也曷为深之畏齐也
　　十年春王正月公败齐师于长勺【鲁地】
　　于是齐师伐我公及齐师战齐师败绩则其但言败之何略言之也春秋言战不言伐义不系于伐也【僖十五年韩文二年彭衙之类】苟亟战则不言及通前役一讥之也【文七年令狐十二年河曲】齐既败鲁干时即遣其大夫帅师临鲁胁杀子纠犹不释于鲁又乗其再克以伐之不已亟乎故略其主客恒辞但书败齐师讥不在鲁也内败外师日【据隐十年菅后十一年鄑】略之则不日也
　　二月公侵宋
　　宋合于齐侵宋所以挠齐也内师加大国恒言侵何也恶其不度徳量力而兴戎搆乱故变其文以讥之也
　　三月宋人迁宿
　　谷梁传曰迁亡辞也其不地宿不复见也迁者犹未失其国家以往者也公羊传曰迁者其意也迁之者非其意也
　　夏六月齐师宋师次于郎
　　外次不书【据襄元年晋侯卫侯次于戚之类】必有关于天下之故而后书桓公既得国即图伯宋既从次当服鲁鲁未服于是见伐春秋没其伐我而郎之次特书之则有关于天下之故矣
　　公败宋师于乗丘【乗去声鲁地】
　　公及宋战矣【据檀弓】则其但言败之何略言也桓公宿师于郎将以求成于鲁也而鲁以子纠故不客遽绌于齐桓公不能释鲁以为后图而迫之已甚故略之但言宋师而不日讥不在鲁也
　　秋九月荆败蔡师于莘以蔡侯献舞归
　　荆者楚也其以号举何无君臣之辞也荆本周子男之国则曷为无君臣恶其以淫名闻于天子不可通于诸侯故不与以君臣之称也所以恶而外之也此战也不言战获也不言获修春秋之变文也国君生得曰获死曰灭大夫生死皆曰获春秋谨内外之辨故略其主客恒辞变获言以归不使与诸侯战获同文也不与诸侯战获同文不与蛮荆之获中国也蔡侯何以名不复国也滕子婴齐戎蛮子赤皆不复国者也春秋于虢桑田之败晋采桑之败皆不书此何以书曰败中国也而后书春秋为安夏而作荆楚败蔡师以蔡侯献舞归是天下之大变也是故书荆自此始而春秋以呉终焉圣人之所甚惧也
