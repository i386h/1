<!-- { "loadSidebar": true } -->
　　晋大夫将从其恒称矣此籍谈荀跞也曷为复称人以其怠于勤王不人之则无以见罪也陈氏传曰郊天子之邑也向者子带之乱晋文公尝围温矣不书以其讨乱也围郊以伐子朝之党也则何以书讨乱非晋志也于是王师败于郊王猛卒敬王即位矣而籍谈荀跞之师军于隂于侯氏于谿泉次于社逾年子朝立焉而复围郊则讨乱非晋志也是故晋自交刚之役凡师书君大夫于是复人之
　　夏六月蔡侯东国卒于楚
　　不日卒于外也
　　秋七月莒子庚舆来奔
　　于是郊公归何以不书庚舆复见出则郊公之归固其所也故庚舆以接我书来奔而郊公之归不复详矣
　　戊辰呉败顿胡沈蔡陈许之师于鸡父胡子髠沈子逞灭获陈夏齧
　　此皆从楚之诸侯也则曷为不序凡诸侯以师从夷狄皆略之也【例在属辞辞从主人篇无费辞矣】以六国之师败焉二君灭大夫获焉故书之哀中国诸侯从役于楚则以取灭亡而莫之救故举其重也于是呉伐州来楚防越帅师及诸侯之师救之战于鸡父则其不言败楚何以类自相败也是故呉楚自相败不书诸侯以师从呉楚不书以其从之而致师败君灭大夫获则书之笔削之义明矣公羊传曰其言灭获别君臣也杜元凯曰国君社稷之主故称灭啖叔佐曰诸侯灭则书名以其死也胡侍讲曰书顿胡沈蔡陈许以君大夫为序也
　　天王居于狄泉
　　称天王者既卒已逾年也天子未三年不称王【公羊传文】此逾年尔则其称王何必三年然后称王谓宅忧而未出命也春秋侯国之史也诸侯皆逾年称公而天子未三年不称王非所以明尊尊也孙明复曰敬王也辟子朝居于狄泉曰天王居于狄泉明正也
　　尹氏立王子朝
　　篡位不书【据庄十九年苏子立子頽不书】此其书立何以佚贼也昔者子頽之乱郑虢克复而讨子頽则臣子之责已尽子頽之立不书可也今子朝之乱敬王蒙尘四年而甫定尹召犹以子朝奔楚是佚贼也则子朝之立不可不志矣谷梁传曰不宜立也朝之不名何也别嫌乎尹氏之朝也范氏曰不直名而言王子者【据卫人立晋不言公子】若但言尹氏立朝则嫌朝是尹氏之子故言王子以别之陈氏传曰此尹圉也曷为称尹氏亦非见大夫也于是敬王即位矣子朝入于尹尹圉为之杀刘佗召伯奂南宫极以成周人戍尹子朝入于王城则曷为但言尹氏犹曰独尹氏所欲立也将以王天下独尹氏立之则莫之与矣
　　八月乙未地震
　　冬公如晋至河有疾乃复
　　二十有四年春王二月丙戌仲孙貜卒
　　婼至自晋
　　夏五月乙未朔日有食之
　　秋八月大雩
　　丁酉伯郁厘卒
　　冬吴灭巢
　　葬平公
　　二十有五年春叔孙婼如宋
　　夏叔诣防晋赵鞅宋乐大心卫北宫喜郑游吉曹人邾人滕人薛人小邾人于黄父
　　陈氏传曰左氏传曰谋王室也于是天王谓之东王子朝谓之西王晋侯使涖问周故期以明年而后为黄父之防又明年而荀跞赵鞅之师出是故天王书出入而晋师克巩不书书克巩是讨子朝也
　　有鸜鹆来巢
　　左氏传曰书所无也公羊传曰记异也何异尔非中国之禽也宜穴又巢也
　　秋七月上辛大雩季辛又雩
　　凡雩过祀节不逺者不月此过祀节不逺也则何以日以一月而再雩故日之着其渎也【例在桓五年】左氏传曰书再雩旱甚也啖叔佐曰季辛不言大承上可知
　　九月己亥公孙于齐次于阳州
　　陈氏传曰公行书次自庄以来未之有也于是再见其再见何以昭公之失国不可不详其所如往也胡侍讲曰次于阳州待齐命也昭公欲伐季氏子家子曰季氏得民久矣君无多辱焉公不从意如登台而请曰请待于沂上以察罪不许请囚于费弗许请以五乗亡不许叔孙氏之司马陷西北隅以入孟氏杀郈昭伯遂伐公徒公遂行以君伐臣曷为不胜禄去公室政在季氏四公矣民赋入于其家半矣昭公不忍一朝之忿而以羣小谋之其及也宜
　　齐侯唁公于野井
　　胡侍讲曰唁者吊也生事曰唁死事曰吊齐侯唁公于野井以遇礼相见孔子曰其礼与其辞足观矣言其无纳公之实也
　　冬十月戊辰叔孙婼卒
　　婼谋纳公而从公于齐既归而意如有异志故因祷以自裁也婼与叔诣卒时公在外而皆书日者势不得临丧非恤典薄也
　　十有一月己亥宋公佐卒于曲棘
　　为公故如晋也曲棘宋地
　　十有二月齐侯取郓
　　外取邑尝称人此曷为称君为公取也是故外取邑恒不月虽取诸我不月于是特书月以其为公取之也陈氏传曰外取邑不书虽取我不书取郓将以归公也则何以书病齐侯也昭公孙于齐齐侯将纳公以梁丘据一言而遂不果鄟陵之盟将以合诸侯云尔而徒曰纳公三年而无成则是取郓而已矣是以取郓则书齐围成则书公
　　二十有六年春王正月葬宋元公
　　三月公至自齐居于郓
　　公至不月必有故而月以公不得反国而居于郓故月以异之后不月者自郓而行不复为之变也谷梁传曰居于郓者公在外也至自齐道义不外公也范氏曰居虽在外犹以在国之礼録之杜元凯曰入鲁竟故书至犹在外故书地家翁氏曰郓鲁竟故书居干侯晋地故书在刘侍读曰有天下者固家天下有一国者固家一国虽上失民下莫敢有也天子弃天下而不守诸侯失其国而不保是以天子有曰出居于郑诸侯有曰居于郓
　　夏公围成
　　胡侍讲曰齐侯自公子鉏帅师从公围成不书齐师者景公为义不终也书公围成则季氏之不臣齐侯不能修方伯连帅之职其罪咸具矣王防氏曰公以齐师围成且书公围成者恶齐人受季氏赂虽得其师不足用也战于炊鼻不书者讳国恶
　　秋公防齐侯莒子邾子伯盟于鄟陵
　　左氏传曰谋纳公也此参盟也其不月何纳公非齐志也齐侯贰于晋而专盟尝盟徐郯莒于蒲隧不书不足书也于是矫纳公以盟莒邾而卒无能为春秋存防书之大体以吾君在焉不可不书也故不月以异之
　　公至自防居于郓
　　家翁氏曰自是每歳书至书居凡五见焉及郓溃乃书公在干侯皆所以存公而系鲁国臣民之望也
　　九月庚申楚子居卒
　　冬十月天王入于成周
　　曰入难辞也王起师于滑遂次于尸晋师克巩召伯盈逐王子朝逆王于尸及刘子单子盟王入于成周晋师使成公般戍周而还则书入而已陈氏传曰昔者恵王出入皆不书襄王虽书出犹不书入也于是悼王自皇敬王自狄泉则曷为皆书入幸之也王室乱矣入无足讳焉尔于成周犹未得王都也
　　尹氏召伯毛伯以王子朝奔楚
　　王子奔非其罪不书此以佚贼故书之佚贼则何以不月蒙上事月也陈氏传曰尹氏独欲立子朝尔则其奔楚曷为兼言召伯毛伯敬王在外四年而后入则二子为之也然则曷为不以二子首恶以二子首恶则有奉子朝者矣皆卿士也单刘奉猛毛召奉朝将又莫知其谁立也是故始终于尹氏以二卿序尹氏之下则从之者而已
　　二十有七年春公如齐
　　公至自齐居于郓
　　夏四月吴弑其君僚
　　弑吴子者公子光也曷为不书光弑而代焉国人不得以贼赴也其不日以别于大臣之弑君而称国者也陈氏传曰于是寿梦有四子而季子贤诸樊也余祭也夷昩也不以国与子而与弟凡为季子也季子不受则国宜之光者僚越光而代札是自祸也【光诸樊之子僚夷昩之子】父子兄弟苟焉以其位为利至于相戕贼也天理灭矣
　　楚杀其大夫郤宛
　　秋晋士鞅宋乐祈犂卫北宫喜曹人邾人滕人防于扈外大夫自为防何谋纳公也宋元公为公故如晋卒于曲棘卫灵公欲以其公子及大夫之子质于诸侯以求纳公于是乐祈犂北宫喜固请之则宋卫犹知有君臣之义也士鞅取货于季孙辞二子与曹滕之大夫而以难复鞅与季孙同恶相济者也以宋卫君大夫拳拳于纳公而公卒不获反国则晋人为之也
　　冬十月曹伯午卒
　　邾快来奔
　　公如齐
　　公至自齐居于郓
　　二十有八年春王三月葬曹悼公
　　公如晋次于干侯
　　公初去国何以不如晋而如齐以向者五如晋而不得入耻于奔晋也至是何以复如晋以三如齐而不见恤也然则何以次于干侯晋人以公非见卑于齐则不来故不使入其国都由晋之诸臣隂党季氏故也夫晋与鲁同出于文王而齐鲁甥舅之国也其卑公如此尚望其能纳公乎
　　夏四月丙戌郑伯宁卒
　　六月郑定公
　　秋七月癸巳滕子宁卒
　　冬葬滕悼公
　　二十有九年春公至自干侯居于郓
　　杜元凯曰以干侯至不得见晋侯也
　　齐侯使髙张来唁公
　　何休氏曰言来者居郓从国内辞【据齐侯及荀跞唁公不言来】左氏传曰齐侯使髙张来唁公称主君子家子曰齐卑君矣君秪辱焉杜元凯曰唁公至晋而不见受也遣使唁不书【据臧纥如齐唁卫侯不书】此何以书胡侍讲曰讥齐侯不能修方伯连率之职也诸侯失国托于诸侯礼也诸侯纳之正也齐鲁甥舅之国也昭公朝夕立于其朝曽不能陈师竟上讨意如逐君之罪而遣使唁公岂为礼乎朱定氏曰齐晋皆大国也世为牧伯诸侯之盟不能即诛意如而纳昭公徒以屑屑之礼问之唁之所以见其从逆臣不能平鲁乱也
　　公如晋次于干侯
　　公有感于子家子齐卑君之言复如干侯冀晋之终见恤也
　　夏四月庚子叔诣卒
　　秋七月
　　冬十月郓溃
　　内邑叛不书郓溃何以书内邑叛非叛其君不足志也于是昭公见出于季孙齐取郓以居公有年矣公如晋而郓溃民迫于季孙不敢复宁公也故志之
　　三十年春王正月公在干侯
　　何言乎公在干侯刘侍读曰正月以存公也向者公虽去国然居郓犹在竟内今郓溃公无所入羁旅他国故书公在以系一国之事也此史氏之法也昔者吾君尝以正月在齐在晋矣【说见襄二十九年】史所必志而经不书略常以明变也鲁君朝伯主而在他国犹曰可也昭公见出于彊臣而在干侯人道之大变也髙抑崇曰郓鲁地曰居者公之所有干侯晋地曰在者非公得而専也
　　夏六月庚辰晋侯去疾卒
　　秋八月葬晋顷公
　　冬十有二月吴灭徐徐子章羽奔楚
　　国灭君奔恒不名【据齐灭谭楚灭狄灭温君奔皆不名】徐子何以名以其奔楚也向者曰曰温其国见灭矣而其君皆奔中国谭见灭于齐其君亦未尝奔蛮方也徐韬事齐而终服于楚申之防楚人以呉子徐出也执之狩于州来又围徐以惧吴徐盖兼事吴楚而卒以违吴人执亡公子之命见灭于吴楚为出师以救之无及也而徐子犹奔楚以其世服蛮荆虽取灭亡而不悟不得与国灭君奔中国者比故特书名以异之
　　三十有一年春王正月公在干侯
　　季孙意如防晋荀跞于适歴
　　陈氏传曰季氏出其君而纳邾快又纳黒肱卒大夫防葬晋宋滕薛晏然如二君矣是故文公在晋公孙敖防于垂陇襄公在晋季孙宿防于邢丘皆伯令也昭公在干侯季孙意如防晋荀跞于适歴则非诸侯之事矣以晋之释君而助臣也晋士鞅防诸侯之大夫于扈将以纳公取货于季孙而遂不果荀跞复为此防昭公所以死于外也襄昭之际大夫无君之祸晋人为之也公防晋侯于夷仪卫侯入于夷仪卫喜弑其君剽公如晋次于干侯公在干侯季孙意如防晋荀跞于适歴公薨于干侯属辞比事而晋人之罪着矣
　　夏四月丁巳薛伯谷卒
　　晋侯使荀跞唁公于干侯
