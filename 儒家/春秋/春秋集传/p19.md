<!-- { "loadSidebar": true } -->
　　郑伐宋受命于楚也不见伐以及战见之也大夫生死皆曰获言获言败绩师败绩而身又见获也君获不言师败绩重君也大夫获言师败绩师重与大夫等也
　　秦师伐晋
　　以报崇也
　　夏晋人宋人衞人陈人侵郑
　　此晋赵盾以诸侯之师曷为称人以罪晋也郑为楚伐宋获其大夫晋之耻也盾兴诸侯之师以伐郑而畏楚辄还中国益以卑矣陈氏传曰以晋为甚不竞也楚方图中国而晋以大夫用诸侯由是兵车之防自参以上皆人之而楚皆称子矣
　　秋九月乙丑晋赵盾弑其君夷臯
　　谷梁传曰穿弑也盾不弑而曰盾弑何也以罪盾也其以罪盾何也曰灵公朝诸大夫而暴弹之观其辟丸也赵盾入谏不听出亡至郊赵穿弑公而后反赵盾史狐书曰赵盾弑君盾曰天乎天乎予无罪孰为盾而忍弑其君者乎史狐曰子为正卿入谏不听出亡不逺君弑反不讨贼则志同志同则书重非子而谁故书之曰晋赵盾弑其君夷臯者过在下也胡侍讲曰赵穿弑君而盾首恶是盾与闻乎故也薛士龙曰君将杀盾而穿弑君则主弑者盾也穿受命而行事者也吴先生曰穿盾之族子穿之弑为盾之弑也书曰赵盾弑其君诛首恶也
　　冬十月乙亥天王崩
　　三年春王正月郊牛之口伤改卜牛牛死乃不郊犹三望
　　未牲曰牛牛伤改卜礼也改卜牛又死异也乃不郊重其变不敢渎也言免牲不言不郊从可知也言牛死则言不郊牛死得再卜须言不郊义乃尽也此何以书记异且言犹三望也
　　葬匡王
　　楚子伐陆浑之戎
　　夷狄相伐不书【据文十六年戎伐楚哀四年楚克夷虎蛮氏之类皆不书】此何以书近王都也陈氏传曰窥周室也
　　夏楚人侵郑
　　郑即晋也晋侯伐郑及郔郑及晋平即何以不书以郑之反覆乎晋楚之闲非得已也故书晋楚之侵伐则郑向背可知而凡以侵伐取成者不悉书虽晋君自将亦不书以见春秋虽责备于郑而察其情也然犹书侵伐者所以讥晋而罪楚也
　　秋赤狄侵齐
　　宋师围曹
　　冬十月丙戌郑伯兰卒
　　葬郑穆公
　　四年春王正月公及齐侯平莒及郯莒人不肯公伐莒取向
　　谷梁传曰及者内为志焉尔平者成也不肯者可以肯也莒人辞不受治也伐莒义兵也取向非也乘义而为利也刘侍读曰平莒及郯义也莒人不肯吾有不义焉伐莒强也取向利也非君子之道也小邾射以邑归鲁鲁使大夫盟之辞曰使子路要我无所用盟千乘之国不信其盟而信子路之一言子路可谓能以言信矣推子路之心居郯莒之闲安有不听者哉
　　秦伯稻卒
　　夏六月乙酉郑公子归生弑其君夷
　　弑君者公子宋也则曷为蔽罪归生归生正卿也而与闻乎故则归生固为逆首也然则公子宋无罪与以归生受诛而宋获免是春秋为法书之论也法者具狱以定刑故有出入之患春秋立教诛首恶以正人心人心正则君臣父子之分明而祸乱息矣故谓晋赵穿郑宋为佚罪必欲成盾与归生为首弑然后无累于春秋是法书之谓也
　　赤狄侵齐
　　秋公如齐
　　公至自齐
　　冬楚子伐郑
　　五年春公如齐
　　夏公至自齐
　　秋九月齐髙固来逆子叔姬
　　谷梁传曰诸侯之嫁子于大夫主大夫以与之来者内也陈氏传曰公自主之也于是公如齐髙固使齐侯止公请叔姬焉则髙固伉也吴先生曰宣公负簒国之罪倚齐以自安数朝数聘犹以为未也甚至齐臣强委禽焉亦与之女而不敢违又且自为之主盖其身为不义故能忍耻辱而屈于人下彼曹子臧吴季札果何人哉强与之国义不肯受故能不降其志不辱其身而常信于人上
　　叔孙得臣卒
　　不日公弗临也
　　冬齐髙固及子叔姬来
　　左氏传曰反马也家翁氏曰反马不躬至归宁无并行髙固卿也而与妇俱来非礼也
　　楚人伐郑
　　楚将称君矣此曷为称人一役而再有事也楚比伐郑不能服于是楚子再见故畧之也畧之则荀林父救郑伐陈何以不书陈郑一体也力不足以保陈而伐陈以救郑非伯者救中国之道也故书侵陈举重
　　六年春晋赵盾衞孙免侵陈
　　讨贰也
　　夏四月
　　秋八月螽
　　冬十月
　　七年春衞侯使孙良夫来盟
　　谋防晋也
　　夏公防齐侯伐莱
　　秋公至自伐莱
　　大旱
　　冬公防晋侯宋公衞侯郑伯曹伯于黒壤
　　晋灵之会盟皆不序黒壤而下何以复序诸侯成公初有志于诸侯也晋灵公再合诸侯于扈既失齐又失鲁且失陈失郑晋是以无能为成公立而自将以伐郑郑既服则有事于陈于是请王命以合诸侯于黑壤而王叔桓公以涖之庶乎文襄之余烈矣故晋之盟防复序诸侯于是始虽然犹未书君将也
　　八年春公至自防
　　夏六月公子遂如齐至黄乃复
　　此有疾而复也曷为不言有疾【据昭公如晋有疾乃复】义不可言也国君外如有疾而复君礼也人臣不以死生贰君命无以疾还之道也礼賔入竟有疾而死遂也若賔死未得将命则既敛于棺造于朝介将命朝聘而终以尸将命礼也黄齐竟也以疾还非礼也
　　辛巳有事于大庙仲遂卒于垂
　　有事谓禘也大庙曰大事羣公曰有事此大庙也则其言有事何虽大庙也为君事言曰大事为臣事言曰有事各以其故言之讥不在用禘故不言禘也遂公子也其曰仲何也録异恩也垂齐地也陈氏传曰其不言公子仲遂【据公子季友卒公子叔卒】蒙上文也大夫卒竟内不地竟外地诸侯虽不出境地之
　　壬午犹绎万入去籥
　　谷梁传曰犹者可以己之辞绎者祭之旦日之享賔也公羊传曰万者何干舞也籥者何籥舞也其言万入去籥何去其有声者废其无声者知其不可而为之也何休氏曰礼大夫死为废一时之祭有事于庙而闻之者去乐卒事卒事而闻之者废绎
　　戊子夫人嬴氏薨
　　以夫人之礼丧妾母也
　　晋师白狄伐秦
　　楚人灭舒蓼
　　羣舒皆东夷之国也【据成十七舒庸襄二十五舒鸿】
　　秋七月甲子日有食之既
　　冬十月己丑葬我小君敬嬴雨不克葬庚寅日中而克葬
　　己丑葬之日也雨不克葬者礼君葬用四绋执绋五百人遣车七乘其物备其事严不可以冐雨而葬也庶人县窆不封不树不为雨止则大夫以上葬为雨止矣左氏传曰雨不克葬礼也礼卜葬先逺日辟不怀也何休氏曰死葬之以礼故不得行礼则不葬也
　　城平阳
　　楚师伐陈
　　九年春王正月公如齐
　　公如不月苟如以四时首月则书其月非王事不敢废时首也故如京师月
　　公至自齐
　　夏仲孙蔑如京师
　　齐侯伐莱
　　秋取根牟
　　根牟微国也国而曰取不絶其祀也
　　八月滕子卒
　　九月晋侯宋公衞侯郑伯曹伯防于扈
　　晋荀林父帅师伐陈
　　胡邦衡曰成公再合诸侯而以林父帅师大夫犹专伐也
　　辛酉晋侯黑臀卒于扈
　　髙抑崇曰不言卒于会者诸侯已散也
　　冬十月癸酉衞侯郑卒
　　宋人围滕
　　楚子伐郑
　　晋郤缺帅师救郑
　　陈杀其大夫泄冶
　　杀諌臣也
　　十年春公如齐
　　公至自齐
　　齐人归我济西田
　　归田邑不言我其言归我何公亲受于齐也故不言来归见公如齐而后反之也胡侍讲曰鲁宣自卑以事齐齐侯以其能事已而后归之也
　　夏四月丙辰日有食之
　　己巳齐侯元卒
　　齐崔氏出奔衞
　　谷梁传曰氏者举族而出之之辞也
　　公如齐
　　五月公至自齐
　　其月以奔诸侯之丧异之也【据成十年公如晋月】奔丧臣子之事也诸侯于天子亲之者也而公不行于大国使人者也而公亲之宣公之事齐恭矣而莫甚于奔其丧是故异之异之者讥之也其后则成公如晋奔晋侯之丧甚则襄公如楚且送其丧又甚则昭公吊少姜晋人不纳鲁道日以卑矣而其失自宣公始然宣公所以自屈于齐者由其本之不正也
　　癸巳陈夏徴舒弑其君平国
　　六月宋师伐滕
　　春秋举重前年宋人围滕今又伐滕其悉书之何间晋之不竞也滕小国也介于大国之闲上无天子下无方伯则为之私而已齐桓卒而宋人执其君晋伯衰而宋人围其国中国之无伯小国之忧也然宋襄执滕子而身亦见执于楚宋文围滕而国亦见围于楚诸夏之无道荆楚之资也
　　公孙归父如齐葬齐惠公
　　晋人宋人卫人曹人伐郑
　　时郑及楚平而诸侯之师伐郑取成而还则必非微者矣其称人何当九年郤缺救郑郑伯败楚师而子良忧之至是而及楚平岂得已也哉惧晋不足恃也于是伐郑取成矣俄而楚子遂盟陈郑于辰陵以晋大夫专伯讨罪不能信义以属诸侯又不能威楚徒纷争耳故人之也
　　秋天王使王季子来聘
　　王季子先王之子也公羊传曰天子之大夫也其称王季子何【据叔服不系王不称子王札子不称季】贵也其贵何母弟也何休氏曰子者王子也天子不言子弟【据卒称王子杀乃称弟】故上季系先王以明之陈岳氏曰天王使卿大夫来聘多矣或爵之或字之未有使母弟下聘诸侯者斯母弟矣名之不可也爵之字之则何以别于卿大夫斯不名不爵不字者是贵王母弟之义也陈氏传曰自顷王而下王室无聘鲁者于是再聘而王贵子实来则已尊己
　　公孙归父帅师伐邾取绎
　　间齐也
　　大水
　　季孙行父如齐
　　聘嗣君也
　　冬公孙归父如齐
　　伐邾故也
　　齐侯使国佐来聘
　　未逾年称君以嘉好之事来録其从吉也
　　饥
　　刘侍读曰凶年补败不足曰饥死伤流亡曰大饥
　　楚子伐郑
　　于是晋士防救郑逐楚师于颍北以诸侯之师戍郑不书晋终不竞于楚不足书也
　　十有一年春王正月
　　夏楚子陈侯郑伯盟于辰陵
　　厥貉不书陈郑以非其意也盟于辰陵楚犹未得志焉则曷为书之晋终失陈郑也其不月何凡非夏盟恒不月也【据僖二十年二十二年狄盟同不月】
　　公孙归父防齐人伐莒
　　秋晋侯防狄于欑函
　　晋景绍盟主之业当愤楚伐郑则救郑而惟恐其从楚又甞愤郑従楚则伐郑必欲其弃楚虽未尽善亦似矣今乃防狄攒函此何礼也不能正一身而欲主盟以令诸侯难矣陈氏传曰楚方倡义于天下而晋汲汲于羣狄至往防焉晋卑甚矣
　　冬十月楚人杀陈夏徴舒
　　弑逆之义天子不能讨方伯不能诛而楚人能正之夫子虽欲贬而不得故变例书月则其先书杀后书入何【据晋侯书入曹执曹伯】修春秋之辞也入人之国者楚人之私也讨贼者天下之公也不以楚人之私废天下之公故先正其讨贼也谷梁传曰此入而后杀其不言入何也明楚之讨有罪也陈氏传曰不书入而后杀与之以讨贼之义也是讨贼一事也入一事也楚亟称子矣自宋万而下无讨贼者虽讨之不以其罪且百年于此则楚之讨夏徴舒不曰楚子何春秋之法惟讨贼不以内外贵贱恒称人也公羊传曰诸侯之义不得专讨上无天子下无方伯天下诸侯有为无道者臣弑其君子弑其父力能讨之则讨之可也
　　丁亥楚子入陈
　　诛其罪义也取其国恶也入者不受百强之也谢氏曰书入罪其因人之乱而利之也
　　纳公孙宁仪行父于陈
