<!-- { "loadSidebar": true } -->
　　谷梁传曰奔大夫不言卒而言卒何也为受其丧不可不卒也其地于外也卒于外则公未尝临其丧其日何敖已絶卿位惠叔毁请于朝感于赦父恩实过隆故书其日
　　齐公子商人弑其君舍
　　舍未逾年其曰君何也正君臣之名以定簒弑之罪也记曰君薨太子号称子待犹君也是故未逾年不曰君縁孝子之心而为之号也弑未逾年君称君縁臣民之义以正其名也嗣子继世以为先君主后社稷宗庙之所系而存也其曰不成君者岂臣子之所得言哉其不日则以未逾年也孙明复曰弑未逾年君称君嫌与成君异也
　　宋子哀来奔
　　奔大夫恒名之此其不名何以别于有罪而见出于其君者也
　　冬单伯如齐【单音善】
　　左氏传曰襄仲使告于王请以王宠求昭姬于齐冬单伯如齐请子叔姬
　　齐人执单伯
　　陈氏传曰春秋书周大夫如吾大夫然内之也伯者作天下不知有王久矣于是鲁之请昭姬晋之命随防犹假宠于王室而文宣之际王卿士数有事于四方救江之役黒壤之盟王叔桓公在焉盖汲于晋葬僖公锡文公命赗含成风王季子来聘尤汲于鲁也而齐人执单伯以天子之使而见执于齐商人诸侯莫为之变焉则王室益不竞矣以天子之使而见执春秋所甚惧也
　　齐人执子叔姬
　　十有五年春季孙行父如晋
　　为单伯与子叔姬故也
　　三月宋司马华孙来盟
　　来盟未有称官者此华耦也曷为以官称不称官则无以见其代公子卬也其不称使且不名何非君命也向也书齐髙子来盟犹曰我无君也使非我无君也而不称使且不名则非其君命也非其君命而来盟于我必有异志于其君者矣宋昭公立不胜羣公子之偪又不宁于其大夫以及君祖母公子鲍礼于国人馈饴其老者而赈其饥日游于六卿之门而交其材士国人谓君无道谓鲍为贤因襄夫人以杀其大夫公子之忠于君者而尽以鲍之党为卿是故华耦为司马华元为右师华元司寇华御事之子也而为右师葢鲍与夫人所进以成其事者也于是使华孙来盟于鲁明年宋人弑其君晋卫陈郑伐宋讨弑君者而鲁不与则昭公之弑皆华氏之族为之也书曰宋人杀其大夫宋人杀其大夫司马宋司城来奔宋司马华孙来盟宋人弑其君杵臼则狱有所归矣乱臣贼子无所遯其情矣故来盟恒不月【据来盟九四皆不月】于是特书月以异之
　　夏曹伯来盟
　　齐人归公孙敖之丧
　　大夫丧还不致【据仲遂公孙婴齐】此奔大夫也则何以志有君命也归则何以不言来无专使也齐人为孟氏谋饰棺寘诸堂阜惠叔取而殡之则无专使可知矣其曰齐人归之何见其所以归也防书之大体存而世卿之失见矣吕居仁曰敖虽废命奔莒而其子犹继立于朝则大夫之汰甚矣以其子之汰请其父之丧虽欲勿许得乎于是以见大夫之专也
　　六月辛丑朔日有食之鼓用牲于社
　　单伯至自齐
　　陈氏传曰吾大夫不致必见报而后致春秋书周大夫如吾大夫然故至单伯也
　　晋郤缺帅师伐蔡戊申入蔡
　　入不言伐而言伐晋有辞也践土翟泉之役蔡无不在焉厥貉之次防楚者三国而经独书蔡于是新城之盟不致则蔡之罪宜讨其日谨之也外入国虽君将不日苟伯者有讨于诸侯虽大夫将日【据此及襄二十五年郑公孙舍之入陈皆日】晋虽不竞而诸侯叛夏盟者终不可以无讨也
　　秋齐人侵我西鄙
　　季孙行父如晋
　　冬十有一月诸侯盟于扈
　　新城尝序诸侯矣于是蔡始服而晋侯宋公衞侯蔡侯陈侯郑伯许男曹伯盟以谋伐齐则曷为不序晋终不足与有为也齐商人弑其君执天子之使三纲絶矣又将间晋以绌鲁而晋不能讨由是并失齐鲁虽得蔡无能为也故终灵公之篇凡合诸侯皆不序而顷王崩葬复不书自有伯以来中国之势又一变也春秋予晋以伯者以其能率诸侯尊王室也以齐商人弑其君执天子之使而诸侯不为之变中国无伯则王室愈卑虽吊葬犹不吊葬也
　　十有二月齐人来归子叔姬
　　其曰齐人来归何既有其本必録其末以叔姬尝见止故着其见释也其月何非罪出也【据宣十六郯伯姬不月】然则子叔姬始归于齐何以不书以其卒见絶于齐故畧之畧之所以异之也
　　齐侯侵我西鄙遂伐曹入其郛
　　陈氏传曰一役而再有事不悉书也苟悉书也则以遂言之兵事言遂必天下之大故也此其言遂何齐始败夏盟也晋文公卒襄公能合诸侯灵虽不竞而新城之盟诸夏汲汲焉固结之则犹有属也而齐独为乱阶执天子之使加兵于鲁于是伐曹晋遂不竞而诸侯贰故悉书之也左氏传曰谓诸侯不能也是故入郛皆不书于齐特书之
　　十有六年春季孙行父防齐侯于阳谷齐侯弗及盟及齐平也
　　夏五月公四不视朔
　　四不视朔者自二月至五月此不视其朔政也诸侯非有疾无不视朔者有疾而不视朔无以议为也计十二公岂无以疾不视朔者经皆不书此何以书以公之绌于齐也阳谷之防公称疾不行齐侯不与季孙盟曰请俟君间故公比不视朔以实其言得请而后复初则公非有疾也绌于齐也
　　六月戊辰公子遂及齐侯盟于郪丘【二音西郪齐地】
　　特相盟虽大夫称及内为志也春秋书大夫盟诸侯皆恶其伉吾君及外大夫盟则不言公而日不言公以示义则日以见实也吾大夫及诸侯盟则称君而不月不月以示义则称君以见实也吾大夫盟诸侯而日者异之也【哀二年及邾子盟于拔】不然则夷狄之君也此齐侯也而与夷狄之君同日恶其渎货以要盟故异之也
　　秋八月辛未夫人姜氏薨
　　毁泉台
　　台而曰毁坏而除之也谷梁传曰丧不贰事贰事缓丧也以文为多失道也自古为之今毁之不如勿处而已矣孙明复曰恶劳民也筑之劳毁之劳既筑之而又毁之可谓劳矣刘侍读曰以为祥而毁之非明民之道也
　　楚人秦人巴人灭庸
　　夷狄灭国恒不月也
　　冬十有一月宋人弑其君杵臼
　　弑君者曷或称名氏或称国或称人或称阍或称卒以贼赴者称名氏微者称人阍曰阍盗日盗不以贼赴者称国以卒赴曰卒以贼赴者狱有所归也弑君天下之大恶也而狱有所归是国犹有臣子也不以贼赴有狱无所归也弑君天下之大恶也而狱无所归则有受其恶者矣吾鲁史也他国之狱何知焉从而书之辟不敏也春秋为乱臣贼子而作于是宋人杀其大夫而弑其君鲁与闻乎故者也而以微者书则乱臣贼子何惧焉故正之曰宋人杀其大夫宋人杀其大夫司马宋司城来奔宋子哀来奔宋司马华孙来盟宋人弑其君杵臼则狱有所归矣称人非微者矣其不日【据十八年齐人弑其君日】所以别其非微者矣
　　十有七年春晋人衞人陈人郑人伐宋
　　大夫称人失讨贼之义也左氏传曰晋荀林父衞孔达陈公孙宁郑石楚伐宋讨曰何故弑君犹立文公而还卿不书失其所也
　　夏四月癸亥葬我小君声姜
　　齐侯伐我西鄙
　　六月癸未公及齐侯盟于谷
　　诸侯防于扈
　　宋及晋平宋文公受盟于晋晋侯遂防诸侯于扈以定其位郑穆公曰晋不足与也遂受盟于楚书曰诸侯无伯之辞也
　　秋公至自谷
　　公防诸侯不致【据僖以前公与诸侯盟防皆不书至】此何以致始防晋而事齐也盟于谷而后鲁知有齐而已不致以为恒则致之以见义也
　　冬公子遂如齐
　　十有八年春王二月丁丑公薨于台下
　　谷梁传曰台下非正也
　　秦伯防卒【防音莺】
　　夏五月戊戌齐人弑其君商人
　　六月癸酉葬我君文公
　　秋公子遂叔孙得臣如齐
　　使举上客而不称介此其列数之何以二事行也恶与视皆齐出也仲遂将杀恶与视而立宣公恐齐人不从故托二事偕叔孙以请于齐也季孙行父曰使我杀适立庶者仲也故告立于齐请防于齐皆季孙専之叶少蕴曰自僖以来三桓子孙浸强遂视三家为最亲如齐如晋如楚伐伐邾皆遂为之鲁之政尽在遂矣文公立而遂益专叔孙季孙虽进而未能与之抗也于是得臣行父皆与闻乎故其所由来者渐矣
　　冬十月子卒
　　既葬未逾年曰子弑而曰卒讳之也孙明复曰未逾年故不日以别之
　　夫人姜氏归于齐
　　子弑故母出左氏传曰大归也家翁氏曰齐人弑舍而归叔姬于鲁鲁人弑赤而归出姜于齐弑君出母内外一辙上无天子下无方伯莫能讨也
　　季孙行父如齐
　　许翰氏曰前乎子卒如齐后乎子卒如齐齐与闻乎故也
　　莒弑其君庶其
　　弑其君者太子仆也曷为不书仆弑仆见黜而因国以弑其君以其宝玉来奔故不以贼赴也其不日以别于富国大臣之弑君而称国者也【据晋弑其君州蒲书日】

　　春秋集传卷七
<经部,春秋类,春秋集传>
　　钦定四库全书
　　春秋集传卷八　　　　　　元　赵汸　撰宣公
　　元年春王正月公即位
　　谷梁传曰继故言即位与闻乎故也
　　公子遂如齐逆女
　　三月遂以夫人妇姜至自齐
　　谷梁传曰大夫不以夫人以夫人非正也刺不亲迎也公羊传曰遂何以不称公子一事而再见者卒名也其称妇有姑之辞也髙抑崇曰称妇姜见敬嬴妾也而姑之也
　　夏季孙行父如齐
　　请防也
　　晋放其大夫胥甲父于衞
　　大夫非杀不言其大夫此放也则其大夫何诸侯无专放放与杀一体也曰放其大夫者讥其专也或称国以放或称人以放义与杀其大夫同也谷梁传曰放犹屏也髙抑崇曰放者投之逺方也晋与衞同为列国而放其有罪之臣于衞是鄙衞也衞人受晋之逐臣而不辞迫于势也
　　公防齐侯于平州
　　宣公簒立而请防于齐求列于诸侯免于讨也
　　公子遂如齐
　　左氏传曰拜成也
　　六月齐人取济西田
　　左氏传曰为立公故以赂齐也陈氏传曰外取邑不书虽取诸我不书【据传襄二十六年齐取我髙鱼】必有归之者也然后书是故济西田书取讙阐书取
　　秋邾子来朝
　　齐故也
　　楚子郑人侵陈遂侵宋
　　陈氏传曰书遂侵宋言不在陈也南北之势于是始也后十五年而宋楚平后五十年而晋赵武楚屈建同盟于宋诸夏之君分为晋楚之从矣南北之势于是始故谨而书之也自是讫春秋师再有事无言遂者矣言遂者非与国伐盟主【齐侯伐衞遂伐晋事在襄二十二年】则盟主伐与国也【晋士鞅侵郑遂侵衞传曰衞叛晋也事在定八年】
　　晋赵盾帅师救陈
　　宋公陈侯衞侯曹伯防晋师于棐林伐郑
　　灵公之防诸侯不序大夫自参以上人之此赵盾之师也则其列数诸侯防之何嫌以中国绌于夷狄也自中国无伯而诸侯不序而楚君将称君是春秋所以辨名实也然晋虽弗伯而中国之大义不以无伯而亡以楚得郑侵陈遂侵宋称君将矣而救陈人晋大夫防伐郑不序诸侯是遂无中国也春秋正其义不谋其利明其道不计其功故当楚书君将则中国君大夫御楚虽无功从其恒称明晋虽不竞而楚终不可以无讨所以信大义于天下也公羊传曰此赵盾之师也曷为不言赵盾之师君不防大夫之辞也
　　冬晋赵穿帅师侵崇
　　赵穿者盾之族也
　　晋人宋人伐郑
　　二年春王二月壬子宋华元帅师及郑公子归生帅师战于大棘宋师败绩获宋华元
