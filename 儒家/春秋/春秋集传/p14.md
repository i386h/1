<!-- { "loadSidebar": true } -->
　　外纳不书苟宜纳虽伐不书此奔君也则其书围陈以纳之何以诸侯大夫不字小而后荆楚得假存亡之义以间中国也楚成得臣之伐陈也取焦夷城顿而还至是而纳顿子则顿子之失国陈为之也陈氏传曰出罪也纳之者亦罪也则书之【据北燕伯疑衞世子蒯聩】出非其罪纳之者罪也则但书纳齐桓公卒楚始与诸夏盟于齐盟于鹿上执宋公纳顿子侈然欲废置诸侯矣春秋之所惧也王彦光曰顿子不名以诸侯不得相名也故北燕伯亦不名
　　葬卫文公
　　冬十有二月癸亥公防衞子莒庆盟于洮【鲁地】
　　中国无伯参盟复见也谷梁传曰莒无大夫其曰莒庆何也以公之防目之也
　　二十有六年春王正月己未公防莒子卫速盟于向齐人侵我西鄙公追齐师至酅弗及
　　其侵曰人其追曰师侵言将追言众也孙明复曰不可言公追齐人也谷梁传曰人微者也侵浅事也公之追之非正也至酅急辞也杜元凯曰酅齐地也
　　夏齐人伐我北鄙
　　春秋君将称君有二伯主将而称君者与之以专征而讨罪诸侯将而称君者详其自将以见实二者文同而义异故虽外侵伐我皆从其恒称此齐侯也则其称人何以鲁人乞师于楚以伐中国故略言之也鲁人常防盟于齐矣于是外附楚而内与衞莒为参盟以摈齐则齐岂无辞乎齐侯方以展喜之言退师而公子遂已乞师于楚故齐侯畧称人为公以楚师伐齐言故而已
　　衞人伐齐
　　左氏传曰洮之盟故也
　　公子遂如楚乞师
　　陈氏传曰乞师不书【据成二年臧宣叔如晋乞师】此何以书惜鲁也外乞师不书必盟主也而后书乞卑辞也以寳国而卑于楚为鲁惜其以志楚强也
　　秋楚人灭夔以夔子归
　　国灭而肤无不名者国灭之罪也肤服辱也而夔何以独不名夔之所以取灭者乃非其罪故假之也楚祖鬻熊夔祖熊挚是不得祀者也诸侯之祀无过其祖者夔子可谓若于义矣而楚反以是灭之春秋以谓非其罪也故黜楚而伸夔于是乎夔子不名
　　冬楚人伐宋围缗
　　宋即晋也吴先生曰宋成公忘其父之仇与楚平而往朝之【二十四年】今而即晋庶几能徙义者矣故围邑不书而楚人伐其国围其邑悉书之以见荆楚之横也
　　公以楚师伐齐取谷
　　公至自伐齐
　　公伐国不致此何以致为其用楚人之师以伐中国故致之也齐桓公合诸侯以伐楚而一匡天下桓公卒楚执宋公以伐宋败宋于及宋平而宋不附伐陈围陈纳顿子而陈不从中国虽无伯而召陵之威烈未泯也鲁人乃乞楚师以伐齐取谷寘桓公子雍于谷楚申公叔侯戍之以逼齐则东诸侯鲜不折而入于楚者是春秋之大变也
　　二十有七年春杞子来朝
　　杞伯何以称子左氏传曰公卑杞杞不共也襄公之世杞子来盟传曰贱之也杞侯自贬以朝大国则曰伯鲁人卑之则又曰子春秋从史文而鲁恶见矣
　　夏六月庚寅齐侯昭卒
　　秋八月乙未葬齐孝公
　　乙巳公子遂帅师入杞
　　内入国不日【据无骇帅师入极入杞】必公将而后日此大夫也则其日何甚之也杞桓公来朝公卑之【以子男礼见】使公子遂帅师入杞责无礼焉僖公重小国之币而薄姑姊妹之恩故日以甚之也
　　冬楚人陈侯蔡侯郑伯许男围宋
　　此楚子也其称人何鲁君将犹称人也楚从陈蔡郑许之君以围宋而序诸侯之上则曷为但人之所以正楚之罪也楚强甚矣虽桓公盛时楚犹未尝一日而忘诸夏桓公卒楚得卫得曹得鲁而从陈蔡郑许之君以围宋楚之得志于诸夏未有甚于此时者然召陵之烈未泯而晋文之义已信于诸侯宋之不诎于楚者以有晋也楚虽欲一日得志于诸夏不可得也故虽序于诸侯之上犹人之信中国之大义以正其罪也
　　十有二月甲戌公防诸侯盟于宋
　　其日以公在也【例在二十一年】叶少蕴曰诸侯不序前目后凡也僖公附楚者也楚子居申而后使子玉去宋则是防非觧围也宋犹在围则何以宋地盟于宋国之外是于宋矣
　　二十有八年春晋侯侵曹晋侯伐卫
　　侵曹伐卫讨其附楚也杜元凯曰再举晋侯曹卫两来告也孙明复曰曹卫楚与国也晋侯将救宋故侵曹伐衞不言遂者非继事也侵曹既反而后伐卫也李尧俞曰遂者因近适逺之辞曹逺卫近不得以为继事而言遂也
　　公子买戍衞不卒戍刺之
　　晋伐衞而鲁戍之欲拒晋以与楚也刺杀也内杀大夫曰刺左氏传曰楚人救衞不克公惧于晋杀子丛以説焉谓楚人曰不卒戍也其不日何【据刺公子偃书日】以僖公背晋即楚而贼杀其亲以两説于晋楚故异之也
　　楚人救衞
　　陈氏传曰楚尝救郑不书【见传僖公六年二十二年】于是始书以为晋文之伯楚欲救而不能也
　　三月丙午晋侯入曹执曹伯畀宋人
　　其日谨其事也外入国不日虽君将不日【据哀八年宋入曹】必伯者有讨于诸侯而后日谨之也不言执之者蒙上文也公羊传曰称侯而执者伯讨也称人而执者非伯讨也晋侯侵曹而曹不服于是入曹执曹伯故蒙上文晋侯予之以讨罪也孙明复曰晋侯入曹执曹伯不归于京师而畀宋人甚矣称晋侯者执得其罪也孙莘老曰晋侯能扶大义以讨叛国而尊王室故春秋予之也
　　夏四月己巳晋侯齐师宋师秦师及楚人战于城濮楚师败绩【衞地】
　　是宋公齐国归父秦小子憖也则何以但称师宋公不与战大夫将恒称人也髙抑崇曰城濮衞地及楚人战者与救衞之师战也楚之强甚于齐桓之时晋文公一战胜楚终文以及襄之世楚人不敢复窥中国则功莫盛于此矣董仲舒曰战不若不战然而有所谓善战盟不若不盟然而有所谓善盟故城濮之战召陵之盟皆春秋之所予者以其俱有攘夷狄之功也
　　楚杀其大夫得臣
　　此成得臣也其不称氏何【据楚杀公子例不去公子】讨当其罪也礼谋人之军师败则死之谋人之邦邑危则亡之晋侯之入曹也楚子使申叔去谷使子玉去宋曰无从晋师子玉不从请战战焉楚师大崩则其罪宜讨者也春秋称国以杀大夫有非其罪者矣苟杀之非其罪则讥不止专杀也于是楚以罪讨其大夫而与杀非其罪者同文则是非何以辨焉故得臣令尹也但名之以辨于称国以杀大夫而不当其罪者舍是则楚宜申宋山皆讨当其罪者也虽然春秋又有惧焉法以辅治有天下国家者所以兴衰也故战胜而或废法则终必削虽败而能用法则后必彊城濮之败子玉死之楚是以兴邲之战荀林父免焉晋于是为不竞矣
　　衞侯出奔楚
　　五月癸丑公防晋侯齐侯宋公蔡侯郑伯衞子莒子盟于践土【郑地】
　　于是王子虎实盟诸侯则曷为不书讳之也【据洮之盟书王人】周之制诸侯有疑则盟于防同王官之伯临之伯不盟也故齐桓公盟王人不敢盟宰周公不敢以所不信施于尊者晋文公一战胜楚不能自信于诸侯作王宫致天子而屈王子于盟襄王下劳晋侯策命专征不能委任方伯而以大臣盟诸侯于王所是以天子与斯盟也故王子虎不书使若诸侯自相盟然为天王与晋侯讳之所以尊王室而全伯者之功也其日何以文公尊王定伯不俟再举同之葵丘也胡侍讲曰叔武受盟称子立以为君也
　　陈侯如防
　　刘侍读曰如防闻防自至也孙明复曰来不及盟也
　　公朝于王所
　　践土之诸侯也其但言公何非期防不序也曷为先言防后言朝得见乎天子而后志之也朝王日【据下壬申着例】此何以不日盟之日也见诸侯已盟而后见乎天子非防盟则不见也天子所在曰王所【据觐礼】谷梁传曰朝不言所言所非其所也公羊传曰曷为不言公如京师天子在是也天子在是则曷为不言天子在是不与致天子也
　　六月衞侯郑自楚复归于衞
　　君归言复已失国之辞也凡执君归不言复必奔君而后言复执犹未絶于衞也故执不月必奔而后月执而归不月必奔而归而后月执未失国也奔已失国也衞侯出奔不名则复归何以名叔武立矣不可以无辨也归君不言自此其言自何恶自楚也以其叛中国即蛮荆而得免于诛故言所自以见其罪也何休氏曰刺归有罪也天子所以陵迟者为善不赏为恶不诛衞侯出奔楚当絶不当废叔武而反衞侯令杀叔武也
　　衞元咺出奔晋
　　愬杀叔武也杀叔武曷为不书春秋举重衞侯之罪莫重于叛中国故一见之也由僖公而上政不在大夫故外大夫无书奔者自元咺而后大夫益专其出奔非有罪则彊家相倾苟为不然则亦闗乎一国之故与公子之未命者异故悉书之
　　陈侯款卒
　　秋杞伯姬来
　　来谢过而求平也
　　公子遂如齐
　　冬公防晋侯齐侯宋公蔡侯郑伯陈子莒子邾子秦人于温
　　讨衞许也
　　天王狩于河阳【晋地】
　　于是襄王防诸侯于温则其曰狩何非狩也春秋之特笔也以天子而防诸侯则上僭以诸侯而致天子则下陵上僭而下陵中国之所以倾也以晋文之伯而君臣两失之将无以示天下故以狩书也然则践土曷为不曰王狩防可言狩此不可言狩也践土之盟王子虎在焉不书嫌以天子与斯盟也苟书狩而后盟则是以天子与斯盟矣春秋有二事而一讥者于河阳书狩则践土之失不待言矣公羊传曰狩不书此何以书不与再致天子也谷梁传曰全天王之行也为若将狩而遇诸侯之朝也为天王讳也孙明复曰以王狩为文所以诎彊侯而尊天子也
　　壬申公朝于王所
　　其日谨其事也不月由防録也公防诸侯不月虽伯者亦不月春秋有为下事月者此独不为下事月何系之防也明以防而后朝非防则不朝也谷梁传曰日系于月月系于时壬申公朝于王所其不月失其所系也以为晋文公之行事为已傎矣
　　晋人执衞侯归之于京师
　　曷为有言归于有言归之于归于正也归之于不正也卫侯与元咺讼不胜晋侯杀其坐狱之臣而刑其辅然后执衞侯归之于京师请以王命杀之是生杀之权名在天子而实在晋侯也故曰归之于彊辞也公羊传曰卫侯之罪何杀叔武也文公逐衞侯而立叔武叔武辞立而他人立则恐衞侯之不得反也故于是已立然后治反衞侯衞侯得反曰叔武簒我终杀叔武此晋侯也其称人何衞之祸文公为之也文公逐衞侯而立叔武使人兄弟相疑放乎杀母弟者文公为之也
　　衞元咺自晋复归于衞
　　奔大夫归不书【据惠王复周公忌父郑复公父定叔宋复荡意诸不书】必挟外援以归然后书元咺言出言归出入皆有罪也出入皆有罪则其言复归何凡归言复者位已絶也咺以臣愬君是自絶于君矣大夫自絶于君无反国之义而咺将易置其君以归故书归而言复以罪之也其曰自晋讥在晋也陈氏传曰归大夫不言复必诸侯也而后言复君有归道也大夫言复者伉也是故卫元咺复归宋鱼石晋栾盈复入皆伉辞也
　　诸侯遂围许
　　遂继事也诸侯既防于温朝天子执衞侯归元咺而后围许也
　　曹伯襄复归于曹遂防诸侯围许
　　执君归不书【据郑伯襄莒子邾子】此何以书释有罪也国君言归必尝失国者也此未失国则曷为不宜归曹伯附荆楚以拒中国之师则其罪宜絶其罪宜絶而归之晋侯失刑矣故执君归不言复于是言复失国非二君不名于是特名之罪之也罪曹伯所以讥晋也
　　二十九年春介葛卢来
