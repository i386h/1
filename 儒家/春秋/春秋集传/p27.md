<!-- { "loadSidebar": true } -->
　　谷梁传曰为齐讨也庆封弑其君而不以弑君之罪罪之者庆封不为灵王服也不与楚讨也春秋之义用贵治贱用贤治不肖不以乱治乱也孔子曰怀恶而讨虽死不服其斯之谓与陈氏传曰执齐庆封何以伐吴庆封再奔吴吴予之朱方此执有罪也曷为不再言楚子【据防于戚晋侯执曹伯再言晋侯】不予楚以讨齐庆封之辞也犹曰诸侯执之焉耳申之防楚始専合诸侯春秋之大变也讫于厥憖诸夏无防同者十年而楚执齐庆封放陈招杀蔡般假讨贼之义以号于天下由是而灭赖灭陈灭蔡矣
　　遂灭赖
　　遂灭国何以不日【据襄十年诸侯防于柤遂灭偪阳】异其事于中国也诸侯灭国不日必有谓而后日甚则不月呉楚灭国不月必有谓而后月甚则日一灭国也而所以详略不同春秋治呉楚固与中国异也
　　九月取鄫
　　其言取之何兼之也莒灭鄫不能救于是鄫叛而来不能以兴灭继絶之义请于天子告于方伯而遂兼之是鄫卒灭于我也故特月以异之【据内取国不月】
　　冬十有二月乙卯叔孙豹卒
　　五年春王正月舎中军
　　左氏传曰卑公室也舎中军则何以为卑公室季孙宿以三分公室为未足于是舎中军四分公室季氏择二二子各取其一皆尽征之而贡于公则鲁公寄食于三家不复有民矣陈氏传曰舎中军从祀先公皆善辞也微国史无以知舎中军为季氏専鲁从祀先公为阳虎専季氏也然则春秋固不可以无史与岂惟春秋孔氏之述六经也则以歴世之史笔削之焉尔史行于天下六经修于圣人万世之后史与经并传有以考吾之所去取者矣春秋固东迁之史也舎中军从祀先公是季孙宿阳虎之事鲁史云然我何加损焉不没其实焉尔矣苟其文不可以不是正则有笔削苟不必是正虽无笔削可也
　　楚杀其大夫屈申
　　公如晋
　　夏莒牟夷以牟娄及防兹来奔
　　谷梁传曰莒无大夫【据莒大夫盟防皆书人】其曰牟夷以地来重地也及防兹以大及小也公羊传曰其言及不以私邑累公邑也
　　秋七月
　　为下事月也
　　公至自晋
　　戊辰叔弓帅师败莒师于蚡泉
　　秦伯卒
　　冬楚子蔡侯陈侯许男顿子沈子徐人越人伐呉其曰徐人越人便文也故便文则曰徐人越人复其恒称则曰徐曰于越皆从史文也刘侍读曰呉楚徐越虽比于荒裔而其实不同吴太伯之后也楚祝融之后也徐伯益之后也越大禹之后也其上世皆有元徳显功通乎周室与中国冠带之君无异徐始称王楚后称王吴越因亦称王王非诸侯可当称也故春秋摈诸中夏虽然犹不欲絶其类也是以列号则举其本封书爵则黜其僭窃推之可逺引之可来此圣人慎絶人亦春秋之意也
　　六年春王正月伯益姑卒
　　葬秦景公
　　始防秦葬也
　　夏季孙宿如晋
　　左氏传曰拜莒田也
　　葬文公
　　宋华合比出奔卫
　　秋九月大雩
　　楚防罢帅师伐吴
　　冬叔弓如楚
　　齐侯伐北燕
　　七年春王正月暨齐平
　　燕及齐平也左氏传曰暨齐平齐求之也谷梁传曰暨者不得已也不言燕蒙上文也州公如曹六年春正月寔来齐侯伐北燕七年春王正月暨齐平皆蒙上文也陈氏传曰平不书必闗于天下之故而后书于是燕大夫比以杀公之外嬖公惧奔齐齐侯伐燕纳简公庶防天下之大义也而取燕姬与其寳赂而还不书平是与齐以定燕也灵公以来齐首败伯主之约纳晋栾盈叛人也纳北燕伯犹庶几乎天下之大义而卒与之平是党乱臣逆子也是故昭定而下春秋多罪齐书伐卫遂伐晋围卫齐袭莒暨齐平盟于咸次于伍氏皆罪齐也夫子曰齐景公有马千驷死之日民无得而称焉盖不予齐也
　　三月公如楚
　　叔孙婼如齐涖盟
　　夏四月甲辰朔日有食之
　　秋八月戊辰卫侯恶卒
　　九月公至自楚
　　冬十有一月癸未季孙宿卒
　　十有二月癸亥葬卫襄公
　　八年春陈侯之弟招杀陈世子偃师
　　谷梁传曰乡曰陈公子招今曰陈侯之弟招何也尽其亲所以恶招也两下相杀不志乎春秋此其志何也世子云者惟君之贰也云可以重之存焉志之也陈氏传曰两下相杀虽世子不书【据陈佗曹负刍】此何以书斥君之辞也陈侯鲍卒佗杀太子而自立曹伯卢卒负刍杀太子而自立犹两下相杀也初哀公元妃生偃师而嬖二妃属其子留于公子招公子过哀有废疾招杀其世子偃师而立留哀公经而死哀有世子矣又属其嬖子于二公子为是杀世子则讥不但其人也书曰陈侯之弟招杀陈世子偃师陈侯溺卒斥君之辞也
　　夏四月辛丑陈侯溺卒
　　叔弓如晋
　　楚人执陈行人干徴师杀之
　　陈公子留出奔郑
　　留已立矣其曰公子何也【据莒展舆出奔不言公子】不以留首恶也公子招立公子留使干徴师告于楚楚人执而杀之公子留奔郑不曰陈留蔽罪于立之者也是故卫公子瑕楚公子比尝篡立矣苟有立之者则首恶不在其人故其杀皆曰公子
　　秋搜于红
　　师田违礼自僖文而后不书者五公矣搜于红何以书自僖公救齐而后将帅无公臣凡师皆大夫师之苟军政不出于公则阅治田狩之事不足讥也于是舎中军三家分鲁而自为师乃搜于红以大阅焉盖鲁君无民于是始则其事与师田违礼者不侔矣故大搜于比蒲于昌闲终春秋悉书之详着其世变以讥大夫之不臣也陈氏传曰搜于红也自根牟至于商卫革车千乗皆三家之师也自是而屡搜皆三家所以耀武焉尔是故庄桓之狩必言公昭定之搜不言公矣
　　陈人杀其大夫公子过
　　于是公子招归罪于公子过而杀之陈无君者五月矣曷为称人以杀与讨乱同辞公子过与杀偃师者也以其罪宜讨故不曰招杀而称人以杀以为犹国人杀之也
　　大雩
　　冬十月壬午楚师灭陈执陈公子招放之于越杀陈孔奂葬陈哀公
　　曰灭曰执曰杀曰葬皆楚子也【据传楚子在师】则曷为但称师异其文以异其事也楚子奉孙呉以讨于陈曰将定而国陈人听命而遂县之【十一年传文】则是楚人以诈灭中国而已是故灭陈灭蔡皆不称楚子称楚子则疑于楚庄【据灭萧入陈皆称楚子】于是乎特书日以甚之盖陈蔡非近楚之小国比也以楚灭陈蔡而中国不能救大其变故皆日以谨之陈孔奂者公子招之党也放招而杀奂见楚人之暴而非能用刑也不言大夫【据放与杀皆书大夫】略外讨也黎錞氏曰葬陈哀公非我徃防而书也楚既灭陈以其君在殡因取而葬之事与齐侯葬纪伯姬同经已而书楚灭陈则执陈公子招杀陈孔奂葬陈哀公皆蒙上文云尔
　　九年春叔弓防楚子于陈
　　许迁于夷
　　夏四月陈灾
　　外灾不月其月异亡国也公羊传曰陈已灭矣其言陈火何存陈也髙抑崇曰陈虽已灭而土地人民犹在焉不与楚灭之故还系之陈
　　秋仲孙貜如齐
　　冬筑郎囿
　　十年春王正月
　　夏齐栾施来奔
　　秋七月季孙意如叔弓仲孙貜帅师伐莒
　　陈氏传曰舎中军矣曷为书三卿帅师四分公室叔弓为意如贰也于是伐莒叔弓佐意如序于仲孙貜之上而叔孙婼居守自是讫春秋鲁有四卿而权归三家
　　戊子晋侯彪卒
　　九月叔孙婼如晋葬晋平公
　　十有二月甲子宋公成卒
　　不书冬史阙文
　　十有一年春王二月叔弓如宋葬宋平公
　　夏四月丁巳楚子防诱蔡侯般杀之于申
　　此讨贼也虽诱杀之疑若无罪春秋深恶楚子贬而称名何也防本心欲图其国不为讨贼举也名之所以正其罪也故其自相杀不名【据十六年楚子诱杀戎蛮子】书日谨之也【据宣十八邾戕鄫子不日】故其自相杀不月【亦据杀戎蛮子】谷梁传曰何为名之谨之而名之也称日称地谨之也地谨之也公羊传曰楚子防何以名絶曷为絶之为其诱讨也此讨贼也虽诱则曷为絶之怀恶而讨不义君子不与也孙明复曰般之罪不容诛矣楚子贪蔡土地杀之不以其罪故生而名之不得以讨贼论当坐诱杀蔡侯般也
　　楚公子弃疾帅师围蔡
　　五月甲申夫人归氏薨
　　大搜于比蒲
　　左氏传曰齐归薨大搜于比蒲非礼也晋叔向曰鲁公室其卑乎君有大丧国不废搜有三年之丧而无一日之慼
　　仲孙貜防邾子盟于祲祥
　　不月略之也【例在成元年】
　　秋季孙意如防晋韩起齐国弱宋华亥卫北宫佗郑罕虎曹人人于厥憖
　　谋救蔡而弗克也楚师在蔡晋荀吴曰不能救陈又不能救蔡为盟主而不恤亡国将焉用之于是合九国之大夫于厥憖而不能师使狐父请蔡于楚弗许则韩起之懦也
　　九月己亥葬我小君齐归
　　冬十有一月丁酉楚师灭蔡执蔡世子有以归用之曰灭曰执曰用之皆楚子也其称师何以其懐诈以灭中国而絶其世与争诸侯之日不同故异其事也其日谨之也孙明复曰言世子有者有未立也父杀国围拒守危困以至于死未立可知也刘侍读曰楚子防诱蔡侯般杀之世子有守国楚师围之八月而不能服于是乎虐用之古者父母之仇不与共天下寝苫枕戈终身则有之为者尽于世子矣陈氏传曰灭而以归未有言执者言执弗臣之之辞也是故均之为灭国也尝臣之矣书曰以沈子嘉归杀之未尝臣之也书曰执蔡世子有以归用之
　　十有二年春齐髙偃帅师纳北燕伯于阳
　　谷梁传曰纳者内不受也北燕伯何以不名不以髙偃名北燕伯也诸侯不相名而况于大夫其可以名诸侯乎
　　三月壬申郑伯嘉卒
　　夏宋公使华定来聘
　　公如晋至河乃复
　　五月葬郑简公
　　楚杀其大夫成熊
　　秋七月
　　冬十月公子憖出奔齐
　　于是叔仲小南蒯公子憖谋出季氏而憖更其位憖告公而遂从公如晋取郠之役莒人愬于晋晋有平公之丧未之治也故辞公公子憖遂如晋既而南蒯惧不克以费叛如齐子仲还及郊遂奔齐以其罪有闗于一国之故故不日以异之【例见闵二年】如晋不书【据二年公如晋至河乃复季孙宿如晋书】不以谋季氏累吾君也
　　楚子伐徐
　　晋伐鲜虞
　　伐鲜虞何以曰晋外之也晋盟主也楚灭陈晋不能救灭蔡欲救而不能弃中国诸侯于楚听其吞灭莫甚于此时而甘心于羣狄尚得谓主夏盟乎陈氏传曰晋主诸夏之盟春秋之外秦以晋故也外郑亦以晋故也则其外晋何晋之君卿无中国之志也楚防弑君之贼也而执齐庆封放陈招杀蔡侯般假讨贼之名以盟诸夏而晋连年有事于狄鲜虞呉入郢于越入吴晋犹围鲜虞也详于狄事而不详于楚则晋无中国之志也于是外晋是故自成襄之春秋晋虽或竞于楚略之不书也而败狄于交刚于大卤灭赤狄潞氏灭赤狄甲氏及留吁则详志之
　　十有三年春叔弓帅师围费
　　内邑言围皆叛也费叛曷为不书【据获麟后有成叛】家臣叛其大夫而非叛君也是时三家分鲁尺地一民皆非鲁君之有故家臣得假张公室之美以亢其大夫故围郓围郈皆不言叛苟非叛其君则不足志也刘侍读曰使周之王必无废文武之法诸侯虽大国谁敢慢诸侯必无僭天子其大夫孰陵大夫必无胁其君其陪臣孰叛故南蒯虽以费叛入齐而春秋不书非释蒯不治也事有本末法有原眚其不正相乗非一日之积季氏不得以叛名蒯正已而物正此之谓王者之术
