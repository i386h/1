<!-- { "loadSidebar": true } -->
　　何休氏曰即就也先谒庙明继祖也还之朝正君臣之位也事毕而反凶服焉桓本贵当立所以为簒者隐权立桓北靣事隐也谷梁传曰继故不言即位正也先君不以其道终即子弟不忍即位也继故而言即位是与闻乎弑也先君不以其道终已正即位之道而即位是无恩于先君也
　　三月公防郑伯于垂【卫邑】
　　桓以簒立而修好于郑也
　　郑伯以璧假许田
　　左氏传曰卒易祊田也谷梁传曰非假而曰假讳易地也礼天子在上诸侯不得以地相与也许田者鲁朝宿之邑也邴者郑伯之所受命而祭泰山之邑也用见鲁之不朝于周而郑之不祭泰山也公羊传曰易之则其言假之何为恭也此鲁朝宿之邑也其称田何田多邑少称田邑多田少称邑
　　夏四月丁未公及郑伯盟于越
　　谷梁传曰及者内为志焉尔程子曰桓公欲结郑好以自安故既与许田又为盟也
　　秋大水
　　公羊传曰记灾也
　　冬十月
　　二年春王正月
　　谷梁传曰桓无王其曰王何也正与夷之卒也
　　戊申宋督弑其君与夷及其大夫孔父
　　督宋大夫其名未赐族也孔父嘉不名者天子之命大夫也及犹并也防上文之辞也大夫杀大夫曰两下相杀两下相杀不志乎春秋于是督将杀君而并及其大夫则异乎两下相杀之狱矣故不别言杀而曰及防弑君之文以见其罪也左氏传曰宋殇公十年十一战民不堪命孔父嘉为司马督为太宰先宣言曰司马则然已杀孔父而弑殇公召庄公于郑而立之谷梁传曰孔父先死其曰及何也书尊及卑春秋之义也督欲弑君而恐不立于是先杀孔父孔父闲也公羊传曰及者何累也弑君多矣舎此无累者乎曰有仇牧荀息皆累也舎仇牧荀息无累者乎曰有有则此何以书孔父生而存则殇公不可得而弑也
　　滕子来朝
　　是滕侯也曷为称子自贬以朝大国也诸侯朝聘之礼以命数为节周制也春秋小国于大国朝而不聘滕国贫惧玉帛之将不足以备数而鲁人靳以侯伯之礼接之因贬其爵损其仪以成两君之好焉庶乎不致絶物以兴戎也杞侯也而称子薛侯也而称伯自贬以事大国不惟滕也
　　三月公防齐侯陈侯郑伯于稷以成宋乱
　　成平也防未有言其所为者其言成宋乱何为防稷言故也诸侯之防自参以上必言故【据十一年防袲伐郑襄三十年防澶渊宋灾】不言故必一事而再见者也【隐十年防中丘下书伐宋桓十六年防曹下书伐郑】非再见也而不言故皆伯者之事也左氏传曰督以郜大鼎赂公齐陈郑皆有赂故遂相宋公防于稷以成宋乱为赂故立华氏也陈氏传曰弑君之祸接迹于天下于是焉始向也合五国之君大夫以定州吁而州吁讫于讨今也合四国之君以立督督遂相宋庄弑君之祸接迹于天下四君为之也
　　夏四月取郜大鼎于宋戊申纳于太庙
　　此宋之赂也不曰宋人归之受之于防也张主一曰郜大鼎郜所造噐也谷梁传曰桓内弑其君外成人之乱受赂而退以事其祖周公弗受也
　　秋七月
　　为下事月也【据来朝着例不月】
　　杞侯来朝
　　蔡侯郑伯防于邓
　　左氏传曰始惧楚也邓蔡地也外特相防非有关于天下故不书楚为中国之害于是始故书之其月【据离防不月】异其事也
　　九月入杞
　　左氏传曰讨不敬也杞侯爵也而国贫玉帛之将不能备数又以先代之后耻自贬损偃然以侯伯成礼而还以是为不敬也
　　公及戎盟于唐
　　桓之盟皆日其防皆月及戎盟何以不日异桓事也春秋日月之法于桓之盟防既别治之与诸侯异故盟戎不日亦不使与隐公同也【据隐二年盟戎书日】
　　冬公至自唐
　　公行何以致或不致以不致为恒则致以见义以致为恒则不致以见义公防夷狄恒不致【据僖防椘哀防吴不书至】则其致盟戎何春秋华夷之辨莫严于吴楚戎非所当先也致盟戎而笔削之情见矣
　　三年春正月公防齐侯于嬴【齐地】
　　左氏传曰成昬于齐也杜元凯曰以国君娶夫人不由媒介自与齐侯防而成昬非礼也
　　夏齐侯卫侯胥命于蒲
　　歃血要誓为盟不盟而相谕为胥命胥命不书【据庄二十一年郑虢胥命于弭】此何以书志齐卫之合也
　　六月公防杞侯于郕
　　左氏传曰杞求成也
　　秋七月壬辰朔日有食之既
　　言日言朔食正朔也谷梁传曰既者尽也有继之辞也
　　公子翚如齐逆女
　　翚称公子始命为卿也
　　九月齐侯送姜氏于讙【鲁地】
　　公羊传曰诸侯越竟送女非礼也此入国矣何以不称夫人自我言齐父母之于子虽为邻国夫人犹曰吾姜氏谷梁传曰礼送女父不下堂母不出祭门诸母兄弟不出阙门送女逾竟非礼也左氏传曰凡公女嫁于敌国姊妹则上卿送之公子则下卿送之于大国虽公子亦上卿送之于天子则诸卿皆行公不自送于小国则上大夫送之
　　公防齐侯于讙
　　胡侍讲曰为齐侯来乃逆而防之是公之行其重在齐侯而不在姜氏非礼也
　　夫人姜氏至自齐
　　谷梁传曰其不言翚以之来何也公亲受之于齐侯也公羊传曰翚何以不致得见乎公矣
　　冬齐侯使其弟年来聘
　　左氏传曰致夫人也杜元凯曰古者女出嫁又使大夫随加聘问在鲁而出则曰致女在他国而来则总曰聘孔頴逹氏曰是行聘礼而致之其意言不堪事宗庙则欲以之归也吴先生曰齐侯亲送女至鲁竟归未几又使贵介弟致之见其爱女之至情之私非礼之正也
　　有年
　　谷梁传曰五谷皆熟为有年杨士勋氏曰有年书于冬者五谷毕入计用丰足然后书之公羊传曰有年以喜书也大有年亦以喜书也有年何仅有年也大有年何大丰年也
　　四年春正月公狩于郎
　　谷梁传曰四时之田皆为宗庙之事也春曰田夏曰苖秋曰搜冬曰狩公羊传曰常事不书此何以书讥逺也杜元凯曰三王异正朔而夏数为得天周礼大司马仲冬教大阅遂以狩田是田狩从夏时也违其常处故书地以讥之皆防书之大体也
　　夏天王使宰渠伯纠来聘
　　左氏传曰父在故名吴先生曰宰冡宰渠邑伯爵纠名也天子之卿当书邑爵而不名父在子袭其爵邑故特书名以见其有父也杜元凯曰不书秋冬史阙文
　　五年春正月甲戌己丑陈侯鲍卒
　　谷梁传曰鲍卒何为以二日卒春秋之义信以传信疑以传疑左氏传曰再赴也于是陈乱文公子佗杀太子免而代之公疾病而乱作国人分散故再赴
　　夏齐侯郑伯如纪
　　外相如何以书以纪之卒灭于齐也左氏传曰齐侯郑伯朝于纪欲以袭之纪人知之春秋之初能以诈取人国者惟郑庄公庄尝挟齐鲁以入许今又辅齐以图纪纪季之酅犹许叔之东偏也胡侍讲曰纪人主鲁故来告其事鲁史承告故备书于防春秋存而不削以着齐侯灭纪之罪明纪侯去国之由也
　　天王使仍叔之子来聘
　　公羊传曰仍叔之子天子之大夫也其称仍叔之子何父老子代从政也谷梁传曰不正父在子代仕之辞程子曰古者士无世官周衰官人以世卿大夫之子得代父任事故仍叔受命来聘而使其子代行也
　　葬陈桓公
　　不书月礼不备也
　　城祝丘
　　髙抑崇曰祝丘近齐邑也
　　秋蔡人卫人陈人从王伐郑
　　三国称人皆微者也其言从王伐郑何谷梁传曰举从者之辞也鲁方党郑故王命不及于鲁而三国自以其事来告也王师败绩不书为王室讳也郑武公庄公相继为平王卿士平王欲分政于虢而郑辄叛桓王立虢公为右郑伯为左以相王室于是郑伯以王命伐宋讨其不庭而取宋二邑以归鲁挟齐入许以自封郑罪故宜讨也王一夺其政而遂不朝王室无人焉尔昔者厉王之祸诸侯释位以间王室宣王有志而后效官当是之时南征北伐无不如意周室赫然中兴焉则以方叔召虎尹吉甫仲山甫之徒为之臣也今王承幽厉倾覆渐靡之后所仗以伐郑者果何人邪若虢公林父周公黒肩宰渠伯纠者固郑伯之所弗忌也然而王卒自将以伐郑战于繻葛皇舆败绩焉春秋是以为桓文作也
　　大雩
　　孔頴逹氏曰其大何非诸侯之雩也月令曰大雩帝用盛乐是大雩者天子之祭也诸侯雩山川鲁雩上帝故称大雩别山川之雩也孙明复曰诸侯旱而雩礼也大雩于上帝非礼也刘侍读曰説者皆曰成王赐鲁天子礼乐礼有天子诸侯之别自伏羲以来未之有改成王者周之盛王也其惑欤鲁之有天子礼乐殆周之末王赐之非成王矣昔者鲁惠公请郊庙之礼于天子天子使史角往惠公止之其后在鲁实始为墨翟之学使成王之世而鲁已郊则惠公奚请【据吕氏春秋】黄先生曰成王劳周公赐鲁重祭祀周公于其庙谓禘也郊与大雩天子之所以有事于上帝者也成王何为赐之其东迁之始王乎然则谓惠公请之者近是以其徼福于成王周公故他国不得与也夫子曰鲁之郊禘非礼也周公其衰矣谷梁传曰雩得雨曰雩不得雨曰旱左氏传曰书不时也凡祀啓蛰而郊龙见而雩始杀而尝闭蛰而烝过则书以其嵗事之常书之则不胜书因见过而书以见失礼之中又失礼焉鲁史之旧文也雩则曷为或月或不月雩以已月为正【据经无七月雩者而八月九月雩皆书月则以别于凡雩系时者皆七月可知】过时之甚者必一月再雩而后日着其渎也苟甚逺则又不月异冬雩也
　　螽【音终】
　　公羊传曰记灾也
　　冬州公如曹
　　外相如何以书以其失国所如不可不书也胡侍讲曰将有其末故先録其本也杜元凯曰不书奔以朝出也左氏传曰淳于公如曹度其国危遂不复
　　六年春正月寔来【寔音植】
　　州公自曹来则曰寔来何不以朝礼接也州公者天子之三公也于是为寓公于曹而来见于鲁鲁人以王臣之礼接之故但曰来也其月异其事也杜元凯曰寔实也不言州公承上五年冬如曹闲无异事省文从可知也
　　夏四月公防纪侯于郕【鲁地】
　　左氏传曰防于郕纪来谘谋齐难也
　　秋八月壬午大阅
　　左氏传曰大阅简车马也刘侍读曰大阅冬事也秋兴之非正也厉农甚矣
　　蔡人杀陈佗
　　佗立尝逾年矣曷为杀陈佗从史文也史曷为但称名未有成之为君者也诸簒公子有成之为君者必列于防而后爵苟不列于防虽逾年但称名称名不成君之辞也【据齐无知莒展舆皆名】谷梁传曰陈佗者陈君也何以知其是陈君也两下相杀不道其不地于蔡也左氏传曰陈厉公蔡出也故蔡人杀五父而立之程子曰蔡桓侯杀陈佗实以私也而书人同于讨贼见讨贼者众人之公也陈氏传曰蔡人杀陈佗是讨贼之辞也佗之罪不着于春秋曷为以讨辞书之佗杀太子免而立者也然则佗之罪曷不着于春秋陈侯鲍卒公子与太子争立犹两下相杀而已矣两下相杀不道两下相杀不道则其讨之何以庶孽乱正统如之何勿讨也
　　九月丁卯子同生
　　子同生何以书存防书之大体也程子曰适子生大事也春秋书之以正国本胡侍讲曰其不曰世子何也天下无生而贵者誓于天子然后为世子
　　冬纪侯来朝
　　七年春二月己亥焚咸丘【鲁地】
　　焚火田也孔頴逹氏曰礼昆虫未蛰不以火田是已蛰得火田然非谓焚其一泽也礼天子不合围诸侯不掩羣刘侍读曰焚咸丘淫猎之过也古者诛不逐奔追不越防
　　夏谷伯绥来朝邓侯吾离来朝
