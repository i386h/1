<!-- { "loadSidebar": true } -->
　　传记此事始末皆相戻朝呉者蔡大夫也蔡公者公子弃疾也子干者公子比也观从者起之子也郏敖之死比先奔在晋灵王即位灭蔡封弃疾以为蔡公朝吴在焉观从疑起被诛奔蔡是以得事朝呉则从乃旅人尔蔡以国为邑地非不广也弃病以公子有一国力非不彊也观从非専楚国者安能矫弃疾之命召比于外内刼弃疾而与之盟乎若然是制在观从而弃疾无能为矣安得蔡人复聚而欲执从从辞而后得释朝吴又教其众奉蔡公而召二子盟正使为实是亦朝呉与从同众谋畏国人不聴假弃疾以定之也及其入楚乃言蔡公杀太子而公子比为王弃疾为司马然则使比为王者比自取之乎观从为之乎弃疾命之乎其言使观从从师于干谿者比乎弃疾乎是皆不可明也弃疾前袭之而逃召之而盟一皆聴于观从则从之师于干谿何待人之所使也此皆与其初言不同推传意观从但欲报灵以复父之雠尔弃疾可刼而从则非不可与为乱者也何为不近取于弃疾而逺求于比按经但书楚公子比自晋归于楚以晋有奉也若观从召之自当如传国逆例书入不得谓之自据公羊言灵王为无道作干谿之台三年不成楚公子弃疾胁比而立之然后令于干谿之役曰此已立矣后归者不得复其田里众罢而去灵王乃缢死此言差近实以公羊之言考于经则比闻防氏等乱假晋援以归非从之召也弃疾有簒弑之意不敢自为共王之子比次灵王弃疾最防乃以序胁立比迫杀灵王而归恶于比杀之以自立比之得罪于春秋者不能以死拒弃疾而君也亦非观从之为比不立则灵王不遽死故经以比主弑比当弑而后正弃疾之罪书曰公子弃疾杀公子比以当上之辞言之则弃疾之恶亦无所逃凡传之辞皆不可据也　观从始谋不与弃疾而召子干于外其奉弃疾而盟者非得已也子干既为王而灵王死无不如志则杀弃疾惟其所为尔何为复谋于子干而请乎弃疾既知其尝欲不利于已杀其所立而召之观从能弑君以复父雠非不智而苟得者亦何为敢从其召而区区于卜尹此其事亦不类尤可见前言之妄叔向之言与楚事相表里岂尽豫知之乎子干亦共王之子也如传所言有观从以为之先率国人而共聴之不可谓之无宠无主无谋无民方其始归非有意于弑灵王亦安得为涉五难而弑旧君乎弃疾初未见有徳于楚者一观从召子干于外而迫之未见有援者则何以谓之有徳与民其获神之事以压纽言之此楚之私卜必非晋所得知以为贵而居常则又妄矣若以为宠贵传固谓共王无冡嫡则比与弃疾皆庶子也传同以为宠子又何以独贵弃疾而贱比乎凡大夫公子奔而反国非内有主而召则假于外援而纳也比自晋归冝叔向之所知以经书自晋归于楚则晋为有奉不得为去晋而不送以传记观从以蔡公之命召比则楚为有主不得为归楚而不逆两者皆无当此亦非叔向之言附防之辞也
　　八月甲戌同盟于平丘
　　公不与盟
　　晋人将寻盟齐人不可晋侯使叔向告刘献公曰抑齐人不盟若之何对曰盟以底信君苟有信诸侯不贰何患焉告之以文辞董之以武师虽齐不许君庸多矣天子之老请帅王赋元戎十乘以先啓行迟速唯君叔向告于齐曰诸侯求盟已在此矣今君弗利寡君以为请对曰诸侯讨贰则有寻盟若皆用命何盟之寻叔向曰国家之败有事而无业事则不经有业而无礼经则不序有礼而无威序则不共有威而不昭共则不明不明弃共百事不终所由倾覆也是故明王之制使诸侯嵗聘以志业间朝以讲礼再朝而防以示威再防而盟以显昭明志业于好讲礼于等示威于众昭明于神自古以来未之或失也存亡之道恒由是兴晋礼主盟惧有不治奉承齐牺而布诸君求终事也君曰余必废之何齐之有唯君图之寡君闻命矣齐人惧对曰小国言之大国制之敢不聴从既闻命矣敬其以往迟速唯君叔向曰诸侯有间矣不可以不示众八月辛未治兵建而不旆壬申复斾之诸侯畏之邾人莒人愬于晋曰鲁朝夕伐我几亡矣我之不共鲁故之以晋侯不见公使叔向来辞曰诸侯将以甲戌盟寡君知不得事君矣请君无勤子服恵伯对曰君信蛮夷之诉以絶兄弟之国弃周公之后亦唯君寡君闻命矣叔向曰寡君有甲车四千乘在虽以无道行之必可畏也况其率道其何敌之有牛虽瘠偾于豚上其畏不死南蒯子仲之忧其庸可弃乎若奉晋之众用诸侯之师因邾莒杞鄫之怒以讨鲁罪闲其二忧何求而弗克鲁人惧聴命甲戌同盟于平丘齐服也
　　前言晋成虒祁诸侯归而有贰心为鲁取郠将与诸侯来讨而呉不至故复徴防合诸侯于平丘齐固已与会矣自十一年齐国弱防于厥憖中间未尝有隙今齐侯辞防但以非贰心则不必寻盟不特为已言诸侯皆不必盟也何言齐服哉此传蔽于以同盟为服异故彊为之辞按后言蔡侯庐归于蔡陈侯呉归于陈此举再地平丘盖善之当为谋陈蔡故楚惧而遽复之也再朝而防以示威则天子六年五服一朝之制也再防而盟以显昭明则又六年王乃时廵之制也皆非诸侯所得为此霸王权时之宜以为明王之制叔向固已妄矣而传录之岂遂以为然乎
　　蔡侯庐归于蔡陈侯呉归于陈
　　隠太子之子庐归于蔡礼也悼太子之子呉归于陈礼也
　　经书蔡侯庐归于蔡陈侯呉归于陈未复国而先以爵名之盖不与楚灭而复有专封之意岂所谓礼哉
　　冬十月蔡灵公
　　冬十月蔡灵公礼也
　　楚前灭陈陈哀公后灭蔡而灵公未故吴归而之此常事尔传独以为礼岂亦以为楚之故哉此不足以发例杜预谓嫌楚所封不得比诸侯故明之非传意也
　　十有四年春意如至自晋
　　十四年春意如至自晋尊晋罪已也尊晋罪已礼也鲁大夫以国事执皆书至何尊晋罪已之云齐人执单伯单伯至自齐晋人执我行人叔孙婼婼至自晋何以不言哉此亦传不逹一事再见卒名之义每以舍族意之尔

　　钦定四库全书
　　春秋左传谳卷八　　　　宋　叶梦得　撰昭公
　　十有五年
　　秋晋荀吴帅师伐鲜虞
　　晋荀吴帅师伐鲜虞围鼓鼓人或请以城叛穆子弗许左右曰师徒不勤而可以获城何故不为穆子曰吾闻诸叔向曰好恶不愆民知所适事无不济或以吾城叛吾所甚恶也人以城来吾独何好焉赏所甚恶若所好何若其弗赏是失信也何以庇民力能则进否则退量力而行吾不可以欲城而迩奸所丧滋多使鼓人杀叛人而缮守备围鼓三月鼔人或请降使其民见曰犹有食色姑修而城军吏曰获城而弗取勤民而顿兵何以事君穆子曰吾以事君也获一邑而敎民怠将焉用邑邑以贾怠不如完旧贾怠无卒弃旧不祥鼔人能事其君我亦能事吾君率义不爽好恶不愆城可获而民知义所有死命而无二心不亦可乎鼓人告食竭力尽而后取之克鼔而反不戮一人以鼓子防鞮归传十二年言晋假道鲜虞灭肥以肥子绵臯归今言伐鲜虞围鼔杜预以肥为白狄鲜虞与鼓为其别种则二国自不同若赤狄之有潞氏甲氏也今经言伐鲜虞则安得谓之围鼓乎鲜虞之为白狄别种本无所据説者但以赤狄种已尽推之尔其説未必然吾意鲜虞燕晋之间小国如廧咎如之类昭公以后寖彊稍能为晋患故十二年始以伐见经自是迄哀凡四伐晋卒未尝得志传于十二年伐之前先言灭肥于此又言灭鼓皆无足据适以乱经也
　　十二月晋荀跞如周葬穆后籍谈为介既除丧以文伯宴樽以鲁壶王曰伯氏诸侯皆有以镇抚王室晋独无有何也文伯揖籍谈对曰诸侯之封也皆受明器于王室以镇抚其社稷故能荐彛器于王晋居深山戎狄之与邻而逺于王室王灵不及拜戎不暇其何以献器王曰叔氏而忘诸乎叔父唐叔成王之母弟也其反无分乎宻须之鼓与其大路文所以大搜也阙巩之甲武所以克商也唐叔受之以处参虚匡有戎狄其后襄之二路鏚钺秬鬯彤弓虎贲文公受之以有南阳之田抚征东夏非分而何夫有勲而不废有绩而载奉之以土田抚之以彞器旌之以车服明之以文章子孙不忘所谓福也福祚之不登叔父焉在且昔而高祖孙伯黡司晋之典籍以为大政故曰籍氏及辛有之二子董之晋于是乎有董史女司典之后也何故忘之籍谈不能对宾出王曰籍父其无后乎数典而忘其祖籍谈归以告叔向叔向曰王其不终乎吾闻之所乐必卒焉今王乐忧若卒以忧不可谓终王一嵗而有三年之丧二焉于是乎以丧宾宴又求彞器乐忧甚矣且非礼也彞器之来嘉功之由非由丧也三年之丧虽贵遂服礼也王虽弗遂宴乐以早亦非礼也
　　传记此言其意在王其不终乎一辞欲附防后王室乱张本所谓三年之丧二者穆后与大子夀也礼父为长子正体而传重则斩衰三年而夫为妻则期而已何得并言三年乎杜预知其非乃言天子絶朞唯服三年故后虽朞通谓之三年丧夫言絶朞则虽后且不服矣除丧而宴固未必为道何反进而以三年责之乎所谓三年之丧虽贵遂服者是矣亦不当以非三年之丧而责其遂服吾谓叔向以后除丧而宴忘其为大子之丧以讥王则可不得并后之丧防而为二传欲成其为王室乱故又从而为之辞亦未必叔向本意也
　　十有六年春
　　楚子诱戎蛮子杀之
　　楚子闻蛮氏之乱也与蛮子之无质也使然丹诱戎蛮子嘉杀之遂取蛮氏既而复立其子焉礼也经书楚子诱戎蛮子杀之此与言诱蔡侯般杀之于申者同诱人之君而杀之其恶深矣传见灭蔡不见灭戎蛮子故以为礼不知其贬在诱不在灭诱人之父而立其子尚足为礼乎
　　九月大雩
　　九月大雩旱也
　　非也説已见前
　　十有七年
　　夏六月甲戌朔日有食之
　　祝史请所用币昭子曰日有食之天子不举伐鼓于社诸侯用币于社伐鼔于朝礼也平子御之曰止也唯正月朔慝未作日有食之于是乎有伐鼓用币礼也其余则否太史曰在此月也日过分而未至三辰有灾于是乎百官降物君不举辟移时乐奏鼓祝用币史用辞故夏书曰辰不集于房瞽奏鼓啬夫驰庶人走此月朔之谓也当夏四月是谓孟夏平子弗从昭子退曰夫子将有异志不君君矣
　　昭子之言天子诸侯之礼是矣而言用于正月则太史与平子皆失之所谓正月者建巳纯阳之月周之六月夏之四月也是时阳已极而隂未萌故言慝未作平子虽知其説而不尽其义复以周正数之谓此六月非四月故太史辨之曰日过分而未至谓过春分而未夏至此言正月则是而谓礼必行于此月则非按夏书辰弗集于房以季秋言之则先王之礼不独在四月凡食皆举之矣经书日食三十六其言鼓用牲于社者三而已其二皆在六月则见袭用太史之言独行于建巳之月为非也其一在九月则见其三十三皆不举独此一举为得礼以见正也传不知此而惑于太史之言故误以庄二十五年援之为例説已见前
　　秋郯子来朝
