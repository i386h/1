<!-- { "loadSidebar": true } -->
　　周制诸侯大国次国虽不同皆有三卿特命于天子与其君者有隆杀未有二卿者也大国三卿二卿命于天子传岂以命卿为说乎然古者诸侯本无军教衞以賛元侯遇方伯出军则以卿率其所教之民从之卿不得有其军以卿将兵周之末造也晋作三军又作三行皆有卿将而鲁有四卿出伐又何择于天子之命卿乎此盖传不知诸侯无军之制误认周官大国三军次国二军之文以为鲁次国当有二军以二命卿将之故此以三卿作三军为讥不知周官之文乃诸侯恶其害已而益之者吾于春秋考论之矣
　　十有二年春王三月莒人伐我东鄙围台
　　邑不言围此其言围何伐而言围者取邑之辞也伐而不言围者非取邑之辞也
　　公羊前于隐传宋人伐郑围长葛曰邑不言围此其言围何彊也谓实围也今言邑不言围此其言围何而益之以伐而言围者取邑之辞则是谓非实围讳取邑之辞尔一例而为二说则将安从考之于经有言伐而不言围者有言伐言围而不言取者有言伐言围而言取者其事各不同邑固未有直言围与取者则凡围邑取邑皆因伐国也然伐未必皆围围未必皆取则凡书伐而不书围者为实不围之辞乎为围而不取之辞乎书围而不书取者为实不取之辞乎为讳取之辞乎既以谓之讳矣则取长葛何以独不讳度传意此例似特以为内言者是于内为实于外为讳也然按下云季孙宿帅师救台遂入郓若已取台则无事于救是我亦未尝失台也其言反覆皆无据以实言之邑之围即伐之围不当离而为二伐而言围言取者皆正其伐之道吾说已见前则邑无不言围者以邑不言围为例者皆妄也
　　季孙宿帅师救台遂入运
　　大夫无遂事此其言遂何公不得为政尔
　　大夫无遂事不可槩以公不得为政见讥吾前言之矣此救台入运罪在未出疆而遂也
　　十有三年
　　夏取诗
　　诗者何邾娄之邑也曷为不繋乎邾娄讳亟也非也说已见前
　　十有五年
　　刘夏逆王后于齐
　　刘夏者何天子之大夫也刘者何邑也其称刘何以邑氏也外逆女不书此何以书过我也
　　非天子之大夫天子之上士也天子大夫之田视子男刘夏而大夫则称刘子矣盖天子之上士以名氏见

　　钦定四库全书
　　春秋公羊传谳卷六　　宋　叶梦得　撰
　　昭公
　　元年春
　　叔孙豹会晋赵武楚公子围齐国酌宋向戌卫石恶陈公子招蔡公孙归生郑轩虎许人曹人于漷
　　此陈侯之弟招也何以不称弟贬曷为贬为杀世子偃帅贬曰陈侯之弟招杀陈世子偃师大夫相杀称人此其称名氏以杀何言将自是弑君也今将尔词曷为与亲弑者同君亲无将将而必诛焉然则曷为不于其弑焉贬以亲者弑然后其罪恶甚春秋不待贬絶而罪恶见者不贬絶以见罪恶也贬絶然后罪恶见者贬絶以见罪恶也今招之罪已重矣曷为复贬乎此着招之有罪也何着乎招之有罪言楚之托乎讨招以灭陈也
　　诸侯之尊弟兄本不得以属通所谓母弟称弟母兄称兄者非以为凡母兄弟之称以为必有见焉而举重之称也若无所见自当从常文公子友如陈原仲之类是也招杀偃师事在八年之春此以大夫出会自当从常文书名氏何用必欲见陈侯之弟而谓之贬哉且春秋者史也史者各从其先后日月以纪事而非通一代之事追记而书者也今自后观之知其尝杀偃师方会漷时招尚未杀偃师安得预见其恶而贬乎盖传于隐四年书翚伐郑不称公子已误以为贬弑公故于招亦云而不悟也　传言将若公子牙是也招杀偃师据左氏盖二妃之嬖公子留有宠哀公欲夺偃师而立留以留属招故哀公疾而招杀偃师以立留则偃师之死哀公实启之也所以楚师灭陈放招而杀孔瑗招必有为之辞者矣经主招以见杀特以其不当承哀公之邪心而从之尔则招之杀偃师何由见于八年之前而谓之将哉且偃师未尝君而谓之弑又以见传之陋盗杀蔡侯申以贱犹不得以君臣言之而谓之弑偃师未君而言弑斯亦不足以为经矣　招虽未必杀偃师而以招主杀者春秋之义也若乗陈之乱假招以为辞而灭陈者此自楚之罪春秋岂纵失楚子之恶而归之于招哉今以言公子而不言陈侯之弟为见其将又以不言公子而言陈侯之弟者为以亲者弑两辞皆以为贬则名实何由而定春秋岂为是纷纷也
　　三月取运
　　运者何内之邑也其言取之何不聴也
　　言内邑是矣不聴非也叛而从莒尔故言取内取外邑之辞也不聴伐之而已何以敢为
　　夏秦伯之弟鍼出奔晋
　　秦无大夫此何以书仕诸晋也曷为仕诸晋有千乘之国而不能容其母弟故君子谓之出奔也
　　鍼固未必大夫也以其出奔罪秦伯不能容故以亲亲责之而已若遂以此为有大夫则妄吾前言之矣大夫以道去其君犹谓之放而不言奔今秦实仕鍼于晋未絶其为兄之道何得遂以出奔之辞言之且于经何以见也
　　叔弓帅师疆运田
　　疆运田者何与莒为竟也与莒为竟则曷为帅师而往畏莒也
　　前书取运者乘去疾不得于国人之际取之而未暇定其境故又乘去疾入展舆出奔未有与争者遂别于莒而沟封之帅师云者胁运使从已也若以为畏莒莒乱且未必能自守吾何为而畏彼哉
　　四年
　　伐吴执齐庆封杀之
　　此伐吴也其言执齐庆封何为齐诛也其为齐诛奈何庆封走之吴吴封之于防然则曷为不言伐防不与诸侯专封也庆封之罪何胁齐君而乱齐国也周官言大封之礼合众也所谓封者封国也故巾车言五路之用曰以封同姓以封异姓之类若诸侯各以其邑赐其大夫此非封也犹王畿食采之地尔晋阳为赵鞅之邑曲沃为栾盈之邑之类是也楚以彭城与鱼石吴以防与庆封亦犹是而传皆以专封言之误矣且封之为言为之制其畿疆沟洫城郭之名非与之之名若楚丘縁陵迁其居而立之国此乃可以专封言尔
　　九月取鄫
　　其言取之何灭之也灭之则其言取之何内大恶讳也
　　灭自为灭取自为取二名不相通吾于左氏言之矣鄫盖先灭于莒后复封之以为附庸故我乘莒乱既取运又取鄫传盖不知二名之辨而妄意之尔不然鄫已前灭矣今安得复有鄫乎
　　五年春王正月舍中军
　　舍中军者何复古也然则曷为不言三卿五亦有中三亦有中
　　传前误以二卿解作三军盖正以今言舍中军惑之谓鲁先有二军添中以作三军也故今言舍中军谓之复古而后以三卿为问谓五亦有中三亦有中所以解前不言作三军之意恐疑于五军之中也其为説虽甚劳要之非经意盖未见左氏所叙事而妄意之也
　　夏莒牟夷以牟娄及防兹来奔
　　莒牟夷者何莒大夫也莒无大夫此何以书重地也其言及防兹来奔何不以私邑累公邑也
　　莒无大夫非也吾前言之矣以为重地皆非是説已见前
　　秋七月公至自晋
　　戊辰叔弓帅师败莒师于濆泉
　　濆泉者何直泉也直泉者何涌泉也
　　濆泉地名非以泉名两国交兵所包地亦广何止在一泉之上乃不以其地地而以泉地乎
　　秦伯卒
　　何以不名秦者夷也匿嫡之名也其名何嫡得之也春秋外楚外吴外徐三国皆圣贤之后以其习于僣乱而为中国患故外之秦出伯翳虽近西戎而未尝同好僖之十五年书晋侯及秦伯战于韩始见于经即得称爵与中国诸侯一施之此秦穆公也盖其誓犹録于书决非用夷礼者春秋曷尝狄之哉所谓匿嫡之名于经皆无据传但见秦伯之卒赴以名者少夫赴以名不以名各随其俗或讳于前或讳于后不可知经但从其告则书之尔按诗秦穆公娶于晋献公其夫人为晋女生康公故渭阳之诗言康公念母则康公为嫡子矣文十八年卒经书秦伯防则嫡子未尝匿名可见公羊之妄也
　　八年
　　秋搜于红
　　搜者何简车徒也何以书盖以罕书也
　　非也説已见大阅
　　九年
　　夏四月陈火
　　陈已灭矣其言陈火何存陈也曰存陈悕矣曷为存陈灭人之国执人之罪人杀人之贼人之君若是则陈存悕矣
　　陈火左氏作灾当从灾外火不志存陈者春秋之意也诸侯灭国多矣经独于陈致意焉者为其三恪之后武王所封以祀舜而絶之也陈已灭而犹见陈哀公陈火者盖楚以其灭之不义非他小国之比惧诸侯之讨故犹为之告告火若云吾复欲封陈而不敢有故经因而书之伐其诈而见陈之不可灭者虽楚犹知之所以存陈也今乃云灭人之国执人之罪人杀人之贼葬人之君以为存陈之悕似以为楚意者此四言惟灭国一条为罪其余谓楚能闵陈而悲之为美可矣灭国而録其罪岂春秋之义哉何休以为天存之尤妄天有爱于陈则不焚之矣不惟非经意亦非传意
　　十有一年
　　大搜于比蒲
　　大搜者何简车徒也何以书盖以罕书也
　　非也説已见前
　　冬十有一月丁酉楚师灭蔡执蔡世子有以归用之此未逾年之君也其称世子何不君灵公不成其子也不君灵公则曷为不成其子诛君之子不立非怒也无继也恶乎用之用之防也其用之防奈何盖以筑防也
　　传例世子君在称世子君没称子凡未逾年之君不称子而称世子者或挈之以见正或与之以见善挈之以见正者郑忽是也所以别突之不正也与之以见善者蔡有是也所以见其能效死其国以尽其为子也今乃曰不君灵公不成其子且善善及子孙恶恶止其身传以为春秋之义也灵公虽弑父何以絶有使不得为子哉不成其子而反谓之世子是乃所以为子也其説固自不能通矣所谓诛君之子不立者于经亦无见内则桓公弑兄所当诛也而不絶庄公之君外则楚商臣弑父所当诛也而不絶庄王之君不知传为何据用之筑防其説尤陋
　　十有二年春齐髙偃帅师纳北燕伯于阳
　　伯于阳者何公子阳生也子曰我乃知之矣在侧者曰子苟知之何以不革曰如尔所不知何春秋之信史也其序则齐桓晋文其会则主会者为之也其词则丘有罪焉尔
　　此即孟子所谓其事则齐桓晋文其文则史其义则丘窃取之也此本自晋之乘楚之梼杌鲁之春秋发之以为鲁史亦犹晋楚其事与文未尝不同约鲁史以为义则在我尔传闻之不审既变易其辞专以主会为説固失之矣又以公子阳生之事不知前见北燕伯欵出奔齐故今齐以髙偃纳之于阳犹言纳顿子于顿也不再见北燕者以未得国而入其邑如郑突之栎卫衎之夷仪也其文岂不明甚传见经未有书纳君者亦不见北燕故妄为説以意之阳生齐公子也谓燕适与之名同固不可知然经凡言纳者皆与其纳之辞公子而与其纳其义亦不可通矣此亦传每以纳为簒是以失之而弗悟春秋善善恶恶以示劝沮于天下后世之书非徒为史以记事之书也苟録于经者其义有取焉若事有阙不足见义则删之而已焉用不革而必书之哉而公羊谷梁每为疑以传疑之论吾未见着一王之法而反传疑者子曰吾犹及史之阙文也有马者借人乘之今亡矣夫平居教弟子使无以疑而措其私则阙之可矣而作经则异是二氏岂徒得其言而不知所以为经者欤
　　十有三年
　　秋公会刘子晋侯齐侯宋公卫侯郑伯曹伯莒子邾娄子滕子薛伯杞伯小邾娄子于平丘八月甲戌同盟于平丘公不与盟晋人执季孙隐如以归公至自会公不与盟者何公不见与盟也公不见与盟大夫执何以致会不耻也曷为不耻诸侯遂乱反陈蔡君子不耻不与焉
