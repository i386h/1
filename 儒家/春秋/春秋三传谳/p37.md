<!-- { "loadSidebar": true } -->
　　桓无王其曰王何也谨始也其曰无王何也桓弟弑兄臣弑君天子不能定诸侯不能救百姓不能去以为无王之道遂可以至焉尔元年有王所以治桓也言桓无王是矣以为无王之道遂可以至焉尔则是不治桓而専责周之无王也春秋岂以是见法乎卫州吁弑其君厚问定君于石子石子曰王觐为可弑君之恶不容诛矣然而请罪王或与之而立是犹有王也今桓终身不朝则岂复知有王哉元年二年有王者以其犹在防未得朝未知其朝与否故书王以待之至三年免防而不朝然后见其无王而不书王以元年有王为治桓者亦非也
　　郑伯以璧假许田
　　假不言以言以非假也非假而曰假讳易地也礼天子在上诸侯不得以地相与也无田则无许可知矣不言许不与许也许田者鲁朝宿之邑也邴者郑伯之所受命而祭泰山之邑也用见鲁之不朝于周而郑之不祭泰山也
　　以璧假许田则知假者不以邴矣假者暂得之名也若邴与许田直言假而不言与亦足以讳易地矣何用以璧见之乎如传言乃谓郑伯实不以璧假经为内讳而设为之辞理岂有是哉若以郑讳易地而托璧以隠其过则以邴假亦易也以璧假亦易也何补于讳此葢传误谓邴许交相易故妄为之说而讫不能了说已见左氏
　　冬十月
　　无事焉何以书不遗时也春秋编年四时具而后为年
　　所谓不遗时者言所以谨天时不以有事无事为详畧可也若曰春秋编年四时具而后为年此乃史官之事春秋岂编年之书而桓何以再阙秋冬二时定何以阙一时乎
　　二年春王正月戊申宋督弑其君与夷
　　桓无王其曰王何也正与夷之卒也
　　非也说已见前所以无王者正以治桓也宋自弑君何与于鲁而反释桓以正之春秋弑君未尝一以鲁治使桓不书王岂害与夷之卒哉
　　及其大夫孔父
　　孔父先死其曰及何也书尊及卑春秋之义也孔父之先死何也督欲弑君而恐不立于是乎先杀孔父孔父闲也何以知其先杀孔父也曰子既死父不忍称其名臣既死君不忍称其名以是知君之累之也孔氏父字諡也或曰其不称名葢为祖讳也孔子故宋也
　　春秋未有贤大夫而以谥见者礼君前臣名安得名与夷而諡孔父若如后说春秋公天下后世之书岂为宋设而区区为其祖讳且礼卒哭乃讳诸侯以木铎命于宫曰舎故而讳新谓有当毁者故逮事父母则讳王父母不逮事父母则不讳王父母恩有杀也孔父若法在所讳去孔子亦逺矣犹不得讳而况于不当讳乎此不知宋有四命之大夫而妄为之说也
　　三月公防齐侯陈侯郑伯于稷以成宋乱
　　以者内为志焉尔公为志乎成是乱也此成矣取不成事之辞而加之焉于内之恶而君子无遗焉尔成者平也江熙之言是矣成宋乱犹言行成求成为宋乱欲讨其罪而与之平也凡经书防未有目事者唯宋间见之葢为二王之后言此初无成矣而后不然故挈之以示贬尔若责其纳赂罪自在后方防之时尚未知岂可遽加以不成事之辞乎传例以者不宜以也今曰以成宋乱何不言不宜以为内讳之辞而反谓之君子不遗内恶乎
　　夏四月取郜大鼎于宋戊申纳于太庙
　　桓内杀其君外成人之乱受赂而退以事其祖非礼也其道以周公为弗受也郜鼎者郜之所为也曰宋取之宋也以是为讨之鼎也孔子曰名从主人物从中国故曰郜大鼎也
　　传例以入为内弗受今于纳亦云盖公羊谷梁皆以入纳通为一辞故云尔纳者加之意而必入之辞也犹曰出纳五言九江纳锡大龟之类何用见其弗受而以周公言之若然则纳币亦弗受乎
　　秋七月纪侯来朝
　　朝时此其月何也桓内弑其君外成人之乱于是为齐侯陈侯郑伯讨数日以赂己即是事而朝之恶之故谨而月之也
　　非也说已见前审以桓为非所当朝则前书滕子来朝蒙上文正月此始朝也何为不谨至纪侯而始谨之乎纪侯以一朝为罪则六年而再朝其罪又宜重于前反书冬纪侯来朝而不月是乃为正者乎
　　冬公至自唐
　　桓无防而其致何也远之也
　　经书至各以其实无所加损吾于公羊言之矣自公羊为致防致伐及桓防不致之论其说已乖戾至谷梁尤纷然为例愈多而愈不可考且言桓无防者谓无致防也其意若谓桓罪不可见宗庙故春秋絶之不以致今唐复以逺而得致岂近则不可见宗庙逺则可见宗庙乎唐杜预谓即棠鲁地也公始防郑伯于垂垂卫地也不逺垂而逺唐此何义哉凡致自庄僖以后方屡见于经隠不取于为君固无见矣而桓才二见庄才四见盖以逺则略以近则详或有告有不告尔别为义者皆妄也
　　三年
　　夏齐侯卫侯胥命于蒲
　　胥之为言犹相也相命而信谕谨言而退以是为近古也是必一人先其以相言之何也不以齐侯命卫侯也
　　非也说已见左氏
　　公子翚如齐逆女
　　逆女亲者也使大夫非正也
　　逆女非亲逆翚之书讥以公子行尔说已见公羊
　　公防齐侯于讙
　　无讥乎曰为礼也齐侯来也公之逆而防之可也此与前公防齐侯于嬴同文安如其为无讥齐侯既不得亲送女则公亦不得即而为防其罪均矣何以为礼此葢误以公当亲迎故也
　　夫人姜氏至自齐
　　其不言翚之以来何也公亲受之于齐侯也子贡曰冕而亲迎不已重乎孔子曰合二姓之好以继万世之后何谓已重乎
　　子贡所谓冕而亲迎者谓初婚之夕服其服而往御轮而反之时也未婚而逆之他国何冕之云此盖未知孔子所以言也
　　四年春正月公狩于郎
　　四时之田皆为宗庙之事也春曰田夏曰苗秋曰搜冬曰狩四时之田用三焉唯其所先得一为干豆二为宾客三为充君之庖
　　田搜二名与周礼皆不合谷梁盖亦未尝见周礼与公羊同矣言狩而列数四时田之名其意若谓狩冬事而以春正月兴之以为失时而讥不知周之正月乃夏之十一月正谓得时所以书者特以于郎逺而非其地尔大抵传记四时悉据夏正如下八年正月烝曰烝冬事也春兴之志不时也之类皆是矣不知迷而勿悟何以至此
　　五年春正月甲戌己丑陈侯鲍卒
　　鲍卒何为以二日卒之春秋之义信以传信疑以传疑陈侯以甲戌之日出己丑之日得不知死之日故举二日以包也
　　非也说已见左氏春秋非传疑吾于公羊言之矣且国君出未有挺身而徒行者其往亦必有所止矣如传言甲戌之日出己丑之日得则出无与从往无与止是野死也安有国君而独野死者乎
　　天王使任叔之子来聘
　　任叔之子者录父以使子也故微其君臣而着其父子不正父在子代仕之辞也
　　言任叔之子则知其非大夫也此盖讥天王私任叔之子而任以大夫之事与言使王季子来聘同意礼无必父殁而子始仕之道若父老而录父使子代之仕是亦大夫也父虽在乃礼之常不得为不正何用着其父子哉今曰天王使任叔之子则义盖在使而着天王者亦不得云微其君臣也
　　秋蔡人卫人陈人从王伐郑
　　举从者之辞也其举从者之辞何也为天王讳伐郑也郑同姓之国也在乎冀州于是不服为天子病矣举从者之辞为天王讳伐郑是矣然非病郑之不服也古者天子讨而不伐诸侯伐而不讨讨命之也伐亲之也亦有讨而谓之伐焉以所讨而命之伐也大司马九伐之法是已必有大事焉然后王出而亲征周官谓之大师诸侯一不朝则贬其爵再不朝则削其地三不朝则六师移之而已非王所亲征也而郑伯以王夺其政而不朝王遂亲伐之则失其为王之义矣故不书天王伐郑而举三国之从者言之不以天王敌郑非以郑病天王也
　　六年
　　秋八月壬午大阅
　　大阅者何阅兵车也修教明谕国道也平而修戎事非正也其日以为崇武故谨而日之盖以观妇人也大阅以非时书说已见公羊何以见其观妇人使不观妇人固不可非时而举矣既曰平而修戎事为非正又以书日为崇武是反与之也安有观妇人而与其崇武者乎葢以荘书甲午治兵为俟陈人蔡人能以严终书日故此亦以书日而一其说不知自相伐也
　　蔡人杀陈佗
　　陈佗者陈君也其曰陈佗何也匹夫行故匹夫称之也其匹夫行奈何陈侯憙猎淫猎于蔡与蔡人争禽蔡人不知其是陈君也而杀之何以知其是陈君也两下相杀不道其不地于蔡也
　　非也说已见公羊诸侯即位未逾年称子未成其为君也逾年称爵成之为君也佗虽逾年而以簒立法不得为君故与卫州吁齐无知同以名系国此经之常文也诗墓门所以亦言刺陈佗岂经以匹夫行贬而名乎传初不悟此但见陈君而谓之陈佗因妄为之说附防以淫猎之事且以两下相杀起问亦非是蔡人云者犹杀夏徴舒言楚人同与之以讨贼之辞也何与于两下相杀哉
　　九月丁卯子同生
　　疑故志之时曰同乎人也
　　太子国之储贰内女嫁犹书岂太子生而不书其独见于桓公者说已见公羊以为志疑陋矣谓庄公为齐侯之子此当时国人之言恶文姜之辞也经何疑焉其谓同为同乎人是盖不知庄公之名且内败传犹以为讳而不言安有疑先君同于他人反显言而斥之乎
　　七年春二月己亥焚咸丘
　　其不言邾咸丘何也疾其以火攻也
　　非也说已见公羊
　　夏谷伯绥来朝邓侯吾离来朝
　　其名何也失国也失国则其以朝言之何也尝以诸侯与之接矣虽失国弗损吾异日也
　　此言防近之矣而未尽也说已见公羊
　　八年春正月己卯烝
　　烝冬事也春兴之志不时也
　　非也说已见前
　　夏五月丁丑烝
　　烝冬事也春夏兴之黩祀也志不敬也
　　此讥不时非黩祀也说已见公羊
　　祭公来遂逆王后于纪
　　其不言使焉何也不正其以宗庙之大事即谋于我故弗与使也遂继事之辞也其曰遂逆王后故略之也或曰天子无外王命之则成矣
　　祭公不言使说已见公羊不正其即谋于我其义在遂不在不言使也
　　十年春王正月庚申曹伯终生卒
　　桓无王其曰王何也正终生之卒也
　　非也其失与弑与夷同十年数之成也不以桓之无王而使周王终十年而不得见故一着之耳
　　冬十有二月丙午齐侯卫侯郑伯来战于郎
　　来战者前定之战也内不言战言战则败也不言其人以吾败也不言及者为内讳也
　　经凡内书自外至皆言来来非前定之辞别内外也此言来战正以不期而至故不言及而传反之盖其例以疑战不日而此日故云尔
　　十有一年
　　九月宋人执郑祭仲
　　宋人者宋公也其人何也贬之也
　　传例称人以执大夫者执有罪也则宋公安得为贬乎其说自相伐矣当如公羊以侯执为伯讨以人执为非伯讨是也
　　突归于郑
　　曰突贱之也曰归易辞也祭仲易其事权在祭仲也死君难臣道也今立恶而黜正恶祭仲也
　　突虽公子其不以氏见亦未三命尔其不氏国盖不与其得郑尔名者所以别忽非以见贱也若或贵之则又可以不名乎
　　郑忽出奔卫
　　郑忽者世子忽也其名失国也
　　郑忽己君矣而未逾年于法当称子而不称子者贬其见逐于蔡仲而不能子也若曰失国而名则曷为不言郑子忽乎
　　柔防宋公陈侯蔡叔盟于折
　　柔者何吾大夫之未命者也
　　大夫无不命者说已见公羊
　　十有二年
　　丙戌卫侯晋卒
　　再称日决日义也
