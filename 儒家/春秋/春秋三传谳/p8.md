<!-- { "loadSidebar": true } -->
　　礼君行师从卿行旅从诸侯与其卿大夫邦交固有常仪矣华耦其官皆从使卿之礼当然此乃常事何足以为贵使非其礼而擅以其官从正当见贬又何以贵之乎此亦传不知宋卿自当书官尔其复书氏盖自以襄夫人之党贬説已见谷梁诸侯相聘使介有常不闻官皆从也以此为贵岂春秋之意哉
　　夏曹伯来朝
　　夏曹伯来朝礼也诸侯五年再相朝以修王命古之制也
　　诸侯世相朝吾固言其非矣此乃叔向所谓明王之制诸侯岁聘以志业间朝以讲礼再朝而会以示威者盖覇主之令以为古制非也
　　冬十有一月诸侯盟于扈
　　冬十一月晋侯宋公衞侯蔡侯陈侯郑伯许男曹伯盟于扈防新城之盟且谋伐齐也齐人赂晋侯故不克而还于是有齐难是以公不会书曰诸侯盟于扈无能为故也凡诸侯会公不与不书讳君恶也与而不书后也
　　凡诸侯盟会而不序皆以不足序见贬城縁陵与此两盟于扈一会于扈是也各以其事考之可见此言齐人赂晋侯故不克而还书曰诸侯盟于扈无能为故也其说是矣何用复书诸侯会而公不与与公与而后至两例乎若然是一不会而为説者三则何以别且诸侯会而公不与见于经者多何以独此三会盟而讳为有齐难而不会非无故而弃诸侯之好亦何以遽为君恶凡此皆左氏不传经虽偶闻之而不能必是以参用所传而幸其或中也
　　十有二月齐人来归子叔姬
　　齐人来归子叔姬王故也
　　非也说已见前
　　十有六年
　　冬十有一月宋人弑其君杵臼
　　书曰宋人弑其君杵臼君无道也文公即位使母弟须为司城华耦卒而使荡虺为司马
　　据传例凡弑君称君君无道也称臣臣之罪也杜预谓称君者书君之名称臣者书弑者之名则凡称国称人不言臣名者皆君无道也故于此复以杵臼发之然据传所书公子鲍礼于国人竭其粟而贷之乃以私惠结民而倾其君襄夫人欲通鲍不可而佐之施国人奉鲍以因夫人已而夫人遂使公田卒杀之则昭公未见其无道其罪在鲍与夫人岂可不名鲍而称宋人反以昭公受恶哉此盖传不知称人为微者弑君之辞而妄为之说也
　　十有七年春
　　十七年春晋荀林父衞孔达陈公孙宁郑石楚伐宋讨曰何故弑君犹立文公而还卿不书失其所也推传意谓林父等不能讨昭公之贼故以为失其所经皆贬而书人然齐崔杼弑庄公经书公会晋侯而下十一国于夷仪传言欲伐齐以报朝歌之役齐人以庄公说且自六正至于处守者皆有赂晋侯许之经犹厯序诸侯而不贬则昭公既无道宋独不可以众弑为辞以自免而经反贬林父等乎其轻重为不伦矣若使四国以微者行则何以为贬由此言之四国之称人实微者也
　　诸侯会于扈
　　晋侯搜于黄父遂复合诸侯于扈平宋也公不与会齐难故也书曰诸侯无功也
　　非也説已见前其曰诸侯无功者是也
　　十有八年
　　秋公子遂叔孙得臣如齐
　　秋襄仲庄叔如齐惠公立故且拜葬也
　　经书公子遂叔孙得臣如齐前未有两使并书者惟此与定六年书季孙斯仲孙何忌如晋两见耳遂审为贺惠公立得臣为谢齐来会葬自当各书不应并而为一谷梁以为不正其同伦而相介故列数之者几是矣然不见其事亦非相介也正以请宣公之事为重故以两卿并行犹阳虎之以季孙斯仲孙何忌请于齐也
　　冬十月子卒
　　冬十月仲杀恶及视而立宣公书曰子卒讳之也杜预以为鲁人讳弑以未成君书之此盖不知未逾年不称君之法乃疑先君既葬而不称君称君岂在葬不葬乎推传意似谓书卒不书弑为讳如隐公书薨若是则几矣
　　夫人姜氏归于齐
　　夫人姜氏归于齐大归也将行哭而过市曰天乎仲为不道杀适立庶市人皆哭鲁人谓之哀姜
　　大归谓出也哀姜夫死子弑不安于鲁而归父母之家不得为出凡出皆有罪者也传既不察此故后复为例曰夫人归宁曰如某出曰归于某哀姜误之也鲁无出夫人自不必立例
　　莒弑其君庶其
　　莒纪公生大子仆又生季佗爱季佗而黜仆且多行无礼于国仆因国人以弑纪公以其宝玉来奔纳诸宣公如传所言则仆为以子弑父何为不与齐公子商人同书而反从君无道之例没其名而以国弑乎所谓纪公多行无礼于国仆因国人以弑者盖欲迁就其说纪公审为无道然舍子弑父之罪而正君之无道非春秋之法也凡传记事因其说而诬以事者类如此然则纪公以国弑固无道者然非仆所弑也

　　钦定四库全书
　　春秋左传谳卷四　　　　宋　叶梦得　撰宣公
　　元年春
　　公子遂如齐逆女
　　元年春王正月公子遂如齐逆女尊君命也
　　三命之大夫未有不氏者遂氏公子久矣何独于此为尊君命乎盖传不知一事再见卒名之例但见后书遂以夫人妇姜至自齐妄以为尊夫人故于此复为之说于成十四年叔孙侨如事亦然而复着春秋之称其不知经可以类推矣不然晋人执季孙意如而后书意如至自晋晋人执叔孙婼而后书婼至自晋亦何所尊而称族舍族乎
　　宋人之弑昭公也晋荀林父以诸侯之师伐宋宋及晋平宋文公受盟于晋又会诸侯于扈将为鲁讨齐皆取赂而还郑穆公曰晋不足与也遂受盟于楚按文十七年春经书晋人衞人陈人郑人伐宋不言盟安得谓宋及晋平宋文公受盟于晋六月公及齐侯盟于谷诸侯会于扈传曰晋侯搜于黄父遂复合诸侯于扈平宋也公不与会齐难故也则安得为鲁讨齐二说皆自相伐据十五年晋侯会宋公衞侯蔡侯陈侯郑伯许男曹伯盟于扈防新城之盟且谋伐齐齐人赂晋侯故不克而还此在齐人侵我西鄙之后为鲁讨齐当是此盟而传误以为此会其记事颠错类如此
　　二年
　　狄九月乙丑晋赵盾弑其君夷臯
　　乙丑赵穿攻灵公于桃园宣子未出山而复太史书曰赵盾弑其君以示于朝宣子曰不然对曰子为正卿亡不越竟反不讨贼非子而谁宣子曰呜呼我之怀矣自贻伊慼其我之谓矣孔子曰董狐古之良史也书法不隠赵宣子古之良大夫也为法受恶惜也越竟乃免宣子使赵穿逆公子黑臀于周而立之壬申朝于武宫
　　赵盾非实弑君者也以其反不讨贼太史加之弑耳谷梁记董狐之言曰子为正卿入谏不听出亡不逺君弑反不讨贼则志同志同则书重非子而谁此葢原其志诛之也今直以亡不越竟反不讨贼曰非子而谁则是乃正弑君者传盖得其说而不尽也其载孔子之言谓董狐为书法不隠可矣既加盾以弑以为万世之训岂得以其为法受恶复称良大夫乎其言越竟乃免尤不然所以责盾者在讨贼不讨贼不以竟为限使盾越竟而复不能讨贼则遂可免乎若言遂亡而不反则无所畏责此亦因上亡不越竟之辞不察孔子之意而误记之也
　　四年
　　夏六月乙酉郑公子归生弑其君夷
　　楚人献鼋于郑灵公公子宋与子家将见子公之食指动以示子家曰他日我如此必甞异味及入宰夫将解鼋相视而笑公问之子家以告及食大夫鼋召子公而弗与也子公怒染指于鼎尝之而出公怒欲杀子公子公与子家谋先子家曰畜老犹惮杀之而况君乎反谮子家子家惧而从之夏弑灵公书曰郑公子归生弑其君夷权不足也君子曰仁而不武无能达也
　　公子宋得子家而后成其弑书宋则归生之罪不见书归生则宋本弑君者固无所逃矣若但责归生权不足而不及宋则宋之罪岂以归生而免哉
　　五年
　　夏公至自齐
　　夏公至自齐书过也
　　公出而书至此自常法既别无异文何以见其书过宣公本以济西之赂为齐所立传以为齐侯新立欲亲鲁而许公子遂之请止公者执公也于是别未有隙不应为大夫求婚而遽执公此事亦不足据
　　冬齐髙固及子叔姬来
　　冬来反马也
　　反马于礼无见正使三月庙见归其送马自应遣使髙固与子叔姬俱来则何以谓之反马
　　七年
　　夏公会齐侯伐莱
　　夏公会齐侯伐莱不与谋也凡师出与谋曰及不与谋曰会
　　覇主征兵于诸侯而相与应命不过曰以某事讨某人此即谋也何与不与之有使不与谋则何名为会乎凡言会者以会礼合诸侯也此盖与会盟及盟同义左氏既不得于盟故并伐失之而妄为此义
　　冬公会晋侯宋公衞侯郑伯曹伯于黑壤
　　盟于黑壤王叔桓公临之以谋不睦晋侯之立也公不朝焉又不使大夫聘晋人止公于会盟于黄父公不与盟以赂免故黑壤之盟不书讳之也
　　诸侯会盟而王臣临之者多矣未有不书柯陵鸡泽平丘是也唯葵丘之盟宰周公不与则复出诸侯盟于葵丘此会王叔桓公果在焉何以不书乎既已无据矣所谓晋侯止公而公不与故不书者尤非是诚或有之亦当如平丘书公不与盟何讳之云大抵经书会而传増言盟者不一皆无所考证要之当从经也
　　八年
　　城平阳
　　城平阳书时也
　　经书城平阳在十月葬敬嬴之后周之十月夏之八月安得为时盖误以夏正言之也
　　九年
　　秋取根牟
　　秋取根牟言易也
　　根牟不系国杜预以为东夷国者是也盖属之以为附庸故不言灭传拘于克邑不用师徒曰取故谓凡书取言易也不用师徒此自克邑之例尔根牟诚邑则当系国若以为国则必胜之而后能取于传例凡胜国曰灭之何以不言灭乎
　　楚子伐郑
　　楚子为厉之役故伐郑
　　按经及传前皆无厉役之事杜预以六年楚人伐郑取成而还当之然传本不言厉何以知其即此役十一年传言厉之役郑伯逃归杜预复指前六年事皆无据特附会以成其说尔且既取成而还则何罪复伐此书在九月晋侯宋公衞侯郑伯曹伯会于扈之后盖郑既与楚成复叛而从晋故讨之是以十一年辰陵之盟郑子良曰晋楚不务徳而兵争与其来者可也乃从楚是矣传盖横出厉役事以相乱也
　　十年
　　夏四月
　　己巳齐侯元卒
　　齐崔氏出奔衞
　　夏齐惠公卒崔杼有宠于惠公髙国畏其偪也公卒而逐之奔衞书曰崔氏非其罪也且告以族不以名崔杼举氏与书尹氏卒之义同皆讥世卿也左氏既失之于尹氏故并杼不能分周之强宗莫大于尹氏固不一矣然诗有言文武吉甫者有言尹氏太师者岂贤者则别之以见名不贤者则但识其族欤尹氏崔氏其初告之辞亦必以名氏并见矣春秋因之以讥世卿故去名而但见氏左氏求其说而不得但以髙国尽逐其族遂以为告以族而不名若以为不当然故春秋録之以为非其罪其失之逺矣诗言尹氏太师此周人之辞也不名自可知其人矣杼乃告鲁之辞若不名则安知其为谁乎不知经之弊至于如此且栾盈左氏亦以为以其族奔晋必亦以盈告而言其族矣经何以不书栾氏盈之罪未至如杼复入而弑君故告一也罪在族则去名而举族罪在人则去族而举名此非左氏之所知也
　　秋天王使王季子来聘
　　秋刘康公来报聘
