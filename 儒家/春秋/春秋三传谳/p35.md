<!-- { "loadSidebar": true } -->
　　何以书记异也何异尔非中国之兽也然则孰狩之薪采者也薪采者则防者也曷为以狩言之大之也曷为大之为获麟大之也曷为为获麟大之麟者仁兽也有王者则至无王者则不至有以告者曰有麏而角者孔子曰孰为来哉孰为来哉反袂拭靣涕沾袍顔渊死子曰噫天丧予子路死子曰噫天祝予西狩获麟孔子曰吾道穷矣春秋何以始乎隐祖之所逮闻也所见异辞所闻异辞所传闻异辞何以终乎哀十四年曰备矣君子曷为为春秋拨乱世反诸正莫近乎春秋则未知其为是与其诸君子乐道尧舜之道与末不亦乐乎尧舜之知君子也制春秋之义以俟后圣以君子之为亦有乐乎此也
　　获麟之义深矣不必辞为之大盖实狩也左氏固言之矣　春秋始隐之义三传皆不能言孟子所谓诗亡然后春秋作者不断自隐公始也何休盖防知之而不能自主其説反惑于三世之论盖公羊之説姑以为祖之所逮闻夫孔子祖述尧舜宪章文武删书本于唐虞而论易上及伏羲神农黄帝之事今立一王大法以遗天下后世而区区私其一家之传不亦狭且陋哉且祖之所闻以孔子逮事而获传之以常情论不过得百余年事而已安能上及隐哉以为曽髙之逮闻非孔子所逮事则等为不亲传又何择于曽高乎其言之浅俚不待攻而破矣

<经部,春秋类,春秋三传谳__春秋谷梁传谳>
　　钦定四库全书
　　春秋谷梁传谳卷一　　　宋　叶梦得　撰隐公
　　元年春王正月
　　虽无事必举正月谨始也公何以不言即位成公志也焉成之言君之不取为公也君之不取为公何也将以让桓也让桓正乎曰不正春秋成人之美不成人之恶隠不正而成之何也将以恶桓也其恶桓何也隐将让而桓弑之则桓恶矣桓弑而隐让则隐善矣善则其不正焉何也春秋贵义而不贵惠信道而不信邪孝子扬父之美不扬父之恶先君之欲与桓非正也邪也虽然既胜其邪心以与隐矣已探先君之邪志而遂以与桓则是成父之恶也兄弟天伦也为子受之父为诸侯受之君已废天伦而忘君父以行小惠曰小道也若隐者可谓轻千乘之国蹈道则未也
　　春秋谨始者在王不在正月事在正月则书王正月事不在正月在二月则书王二月庄二年葬陈庄公之类是也在三月则书王三月庄十二年纪叔姬归于酅之类是也未有正月无事而举之者唯通一时无事则书正月以见王庄五年之类是也此年正月公实即位不得为无事特以正公故不书与庄五年不类此正经之大义乃以谨始言之非也其下自见三月盟邾仪父若正月无事则自当以三月首时见王此言施之于庄五年曰一时虽无事必举王正月以谨始乃可尔　不言即位以为公志可矣然非春秋成之以恶桓也春秋立王者大法以示天下后世必举其重者见焉岂区区以一人为襃贬哉隠让桓之过正春秋所当治故不书即位以见其志传既知春秋不成人之恶而以隠为不正矣乃以为恶桓而成之是以桓而废天下之大法也可乎
　　三月公及邾仪父盟于眛
　　及者何内为志焉尔仪字也父犹傅也男子之美称也其不言邾子何也邾之上古微未爵命于周也不日其盟渝也眛地名也
　　言未爵命于周非也盖不知书字之义说已见左氏
　　夏五月郑伯克段于鄢
　　克者何能也何能也能杀也何以不言杀见段之有徒众也段郑伯弟也何以知其为弟也杀世子母弟目君以其目君知其为弟也段弟也而弗谓弟公子也而弗谓公子贬之也叚失子弟之道矣贱段而甚郑伯也何甚乎郑伯甚郑伯之处心积虑成于杀也于鄢逺也犹曰取之其母之怀中而杀之云尔甚之也然则为郑伯者宜奈何缓追逸贼亲亲之道也弗谓公子言贬非也说已见左氏
　　秋七月天王使宰咺来归惠公仲子之赗
　　母以子氏仲子者何惠公之母孝公之妾也礼赗人之母则可赗人之妾则不可君子以其可辞受之其志不及事也赗者何也乘马曰赗衣衾曰襚贝玉曰含钱财曰
　　仲子为惠公之妾母是矣其死在是年与否盖不可知而经不书者妾母自不得见也传以赗人之妾为不可书之义已尽矣而反以其志为不及事夫既知其不可此固罪之所当书尚何论及事不及事若及事则不书乎且传亦安知仲子之死不在是年而讥其缓盖拘于秦人来归僖公成风之襚而槩言之也
　　九月及宋人盟于宿
　　及者何内卑者也宋人外卑者也卑者之盟不日宿邑名也
　　及为内卑者非也说已见公羊宿邑名亦非是后见宿男卒传固以为国矣地以国者国亦与盟春秋之例也
　　公子益师卒
　　大夫日卒正也不日卒恶也
　　益师之恶于三传皆无见谷梁何由知之盖见内大夫多日卒故直推以为例尔以此见公羊谷梁以日月为例皆未尝见事实特以经文妄意之审此为信则公子牙盖将簒君者季孙意如亲逐昭公者而牙书七月癸巳卒意如书六月丙申卒谓之无恶可乎
　　二年春公防戎于潜
　　防者外为主焉尔知者虑义者行仁者守有此三者然后可以出防防戎危公也
　　防非别及之辞吾于公羊言之矣传复以内外为辨其失大约与公羊同且防某盟于某及某盟于某如传言以别内外犹云可也若防而不言盟既不以为礼之名则防终何事乎公及齐高徯盟公及晋处父盟此皆不敌公而没公然皆书及而不书防则及非内志可知矣此所谓公防戎于潜者正以防礼相见者也不然使内为主可但云公及戎于潜乎
　　夏五月莒人入向
　　入者内弗受也向我邑也
　　经书入有二例有用兵胜国别于灭而书入者有诸侯大夫出奔反国别于归而书复入者其义各不同复国而入或内无援其归为难或其理逆不应得归而归以为内弗受可也若胜国而入岂可以是为例哉未有入人之国而内受之者而传一施之当从公羊所谓得而弗居者是也向国也亦非我邑经未有书入邑者
　　无侅帅师入极
　　入者内弗受也极国也苟焉以入人为志者人亦入之矣不称氏者灭同姓贬也
　　内弗受其失与前同无侅不氏为贬则其説与前复异且入则非灭灭则入不足言二说不可相通若从后説极葢灭矣则前安得言入乎以入极为灭本出公羊説者谓谷梁出公羊后晚得其书间窃取之以附已说故有解一事为二义先后相戾者今考于传宜有之也
　　九月纪履緰来逆女
　　逆女亲者也使大夫非正也以国氏者为其来交接于我故君子进之也
　　逆女非亲者说已见公羊凡诸侯大夫来盟来聘之类无非交接于我者未尝得一襃履緰如传言君不行而使大夫此乃当贬何为反独进乎诸侯以爵系国大夫公子公孙以氏系国此文之当然所以别他国有不得以氏见则书名而已非谓不氏其氏而以国为氏者也而公羊谷梁毎为国氏之说其义皆无可据谷梁之例三齐无知之徒为当国以国氏宋万之徒为卑者以国氏今履緰之徒又为进大夫以国氏范寗谓公子公孙簒君代位故去其氏族国氏以表其无礼此犹可言也若庶姓微臣虽为大夫不得爵命既不书其氏族当知某国之臣故国氏以别之是谓不得爵命者不得以氏族见也岂有大夫而无爵命者乎正使得以氏族见若不氏国亦何以别其为某国之臣则谓卑者为国氏亦不可通矣而履緰又以为奉国重命得接公行礼故以国氏重之履緰非卑者当以氏见因欲重之反去其本氏此说自与传异传后言逆之道微故不言使则履緰固卑者矣若然则又何以异于宋万而谓之进乎叔姬归于纪传曰其不言逆逆之道微无足道焉尔等为微者一则没而不得见一则书而谓之进其言亦已厐矣
　　冬十月伯姬归于纪
　　礼妇人谓嫁曰归反曰来归从人者也妇人在家制于父既嫁制于夫夫死从长子妇人不专行必有从也伯姬归于纪此其如专行之辞何也曰非专行也吾伯姬归于纪故志之也其不言使何也逆之道微无足道焉尔
　　此与叔姬之文同知其不可通故改逆为使然适足以相伐
　　纪子伯莒子盟于密
　　或曰纪子伯莒子而与之盟或曰年同爵同故纪子以伯先也
　　此阙文说已具左氏【按左传谳不载此文永乐大典本原缺】春秋虽齐小白晋重耳未尝显得称伯以临诸侯何纪子而得称乎若以为以伯先则纪子固未尝伯也
　　三年春王二月己巳日有食之
　　言日不言朔食晦日也其日有食之何也吐者外壤食者内壤阙然不见其壤有食之者也有内辞也或外辞也有食之者内于日也其不言食之者何也知其不可知知也
　　十月之交朔日辛卯日有食之亦孔之丑此四言者诗固载之矣非春秋之辞也不可以为义
　　八月庚辰宋公和卒
　　诸侯日卒正也
　　传于齐小白卒书曰言此不正者日之何也其不正前见矣是以嫡为正庶为不正然春秋诸侯曰卒者十八九未必皆嫡其不日者多曹许杞滕秦吴邾莒之君曹十一见而得日者二秦六见而得日者一其事固不可尽考然经书曹伯使世子射姑来朝则射姑为嫡无疑也而后书曹伯射姑卒则不日诗言秦康公母晋献公之女则康公为嫡亦无疑也而后书秦伯防卒则不日若齐小白晋重耳皆不正者也而皆书曰小白又以前见为辞经若实以日辨邪正而正者未必日不正者亦得日则亦何用设此例以为别乎
　　癸未葬宋缪公
　　日葬故也危不得葬也
　　正者谓不失其时也诸侯五月而葬缪公以八月卒十二月葬既不失期又未尝有忧危之事何以为危不得葬哉范寗言传例诸侯时葬正也月葬故也日者忧危最甚不得备礼葬也今缪公之葬可谓备礼矣而反书日推传意但见时葬者既不言月无以考其或迟或速故妄意以为正然而郑穆公以冬十月卒继书葬则速矣邾庄公以二月卒秋书葬则迟矣是安得为正哉曹庄公以正月卒五月葬卫宣公以十一月卒三月葬此既不失时亦无他事而月葬则未必皆故也齐僖公以十二月卒四月己巳葬陈宣公以十二月卒四月丁亥葬此亦不失时而无他事则以日葬者未必皆危三例无一通者
　　四年春王二月莒人伐杞取牟娄
　　传曰言伐言取所恶也诸侯相伐取地于是始故谨而志之也
　　谨始说已见公羊谷梁始已言伐言取为所恶又复谓之谨始二义不得相通此亦窃取公羊而附之者也前言所恶者亦非是岂言伐而不言取言取而不言伐者皆善之乎
　　戊申卫祝吁弑其君完
　　大夫弑其君以国氏者嫌也弑而代之也
　　非也说见公羊
　　夏公及宋公遇于清
　　及者内为志焉尔遇者志相得也
　　后于宋公衞侯遇于垂则曰不期而防与公羊同此其説是矣今见公及宋公不敢废及例故亦以内为志为言不知凡外遇皆不言及谓邂逅适相值非有接之者而内遇不可言公宋公遇于清故以公及为文此乃内外之辨若内为志则是我欲之也岂不期而防乎
　　秋翚帅师防宋公陈侯蔡人卫人伐郑
　　翚者何也公子翚也其不称公子何也贬之也何为贬之也与于弑公故贬也
　　谷梁葢不知缺三命不以氏见之法故妄言之
　　九月卫人杀祝吁于濮
　　称人以杀杀有罪也祝吁之挈失嫌也其月谨之也于濮者讥失贼也
