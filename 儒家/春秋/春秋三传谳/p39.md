<!-- { "loadSidebar": true } -->
　　传读如为而其失与左氏同说已见左氏着于上见扵下谓之雨固不可言雨星何害其言如雨哉着于下不见于上谓之陨固不可言陨星何害其言星陨哉
　　八年春
　　甲午治兵
　　出曰治兵习战也入曰振旅习战也治兵而陈蔡不至矣兵事以严终故曰善陈者不战此之谓也善为国者不师善师者不陈善陈者不战善战者不死善死者不亡
　　治兵秋田之事振旅春田之事大阅冬田之事此皆于农隙习兵之出入者也传盖亦未见周礼意若以兵出于外而习战曰治兵入于内习战曰振旅故谓壬午大阅而修戎为非正而此俟陈人蔡人为兵事以严终不知此亦托不得已于齐故于周正春而兴夏正冬之事书尔师出而后治之此春秋诸侯之所为楚欲围宋而子文治兵于暌之类是也是何足言而谓之严终乎
　　夏师及齐师围郕郕降于齐师
　　其曰降于齐师何不使齐师加威于郕也
　　齐之欲郕久矣至是强得之与齐人降鄣无异前已言围郕则今不可复言齐人降郕故加之齐师则见其力脇义同而文异也使齐实加威于郕经乃为之变文而不言则何以正齐之罪哉
　　秋师还
　　还者事未毕也遯也
　　公孙归父还自晋至笙遂奔齐还者事已毕之辞也公如晋至河有疾乃复复者事未毕之辞也事毕则善而与之者也晋士匄帅师侵齐至谷闻齐侯卒乃还是也事未毕则恶而贬之者也公孙敖如京师不至而复是也传颠倒二义故于此谓之遯且郕降矣安得为事未毕盖其意以为鲁无意于从齐不卒事而去故郕降于齐若然则经安得书于郕降之后乎此于常文当书公至自围郕今不书至而书还春秋师出志还者惟是一见尔固非遯也善其不争郕也
　　冬十有一月癸未齐无知弑其君诸儿
　　大夫弑其君以国氏者嫌也弑而代之也
　　非也说已见前
　　九年春齐人杀无知
　　无知之挈失嫌也称人以杀大夫杀有罪也
　　非也说已见前无知非大夫也不得用大夫例公羊曰讨贼之辞也
　　公及齐大夫盟于暨
　　公不及大夫大夫不名无君也盟纳子纠也不日其盟渝也当齐无君制在公矣当可纳而不纳故恶内也
　　非也说已见左氏
　　夏公伐齐纳纠
　　当可纳而不纳齐变而后伐故干时之战不讳败恶内也
　　不讳败说已见公羊谷梁前言与雠接婚姻且讥之今不能纳雠子而反以为恶内可乎
　　齐小白入于齐
　　大夫出奔反以好曰归以恶曰入齐公孙无知弑襄公公子纠公子小白不能存出亡齐人杀无知而迎公子纠于鲁公子小白不让公子纠先入又杀之于鲁故曰齐小白入于齐恶之也
　　传变入例与归并言而别大夫盖近之矣而未尽也以归为好不可施之郑突以入为恶不可施之许叔故复变归为易而以入为非所归然其言终不可通吾说见公羊
　　九月齐人取子纠杀之
　　外不言取言取病内也取易辞也犹曰取其子纠而杀之云尔十室之邑可以逃难百室之邑可以隐死以千乗之鲁而不能存子纠以公为病矣
　　此我与齐皆病之辞也齐不先取我安得与齐可独无罪乎
　　十年春王正月公败齐师于长勺
　　不日疑战也疑战而曰败胜内也
　　经书败某师者七同一辞皆外败也书及某师战者四同一辞皆内败也本不别偏战诈战传既以内不言战发例以举其大者为内胜言战者为内败矣今复见内胜七独此与乗丘偃不日遂别以为疑战可也长勺三鼓而后战则皆陈矣谓之疑战可乎
　　二月公侵宋
　　侵时此其月何也乃深其怨于齐又退侵宋以众其敌恶之故谨而月之
　　侵例或时或月本不齐传见书时者多故从以为定例然内侵如定六年二月侵郑八年正月侵齐之类外侵如僖四年正月防齐侯诸国侵蔡十二月防齐人等侵曹之类皆不为说则何恶乎
　　三月宋人迁宿
　　迁亡辞也其不地宿不复见也迁者犹未失其国家以往者也
　　有自迁者有迁之者皆未失其国家以往者也自迁者以己国为文如邢迁于夷仪之类迁之者以人为文如齐人迁阳之类自迁者必见其地故地迁之者以迁人为罪义不在地故不地今传见宿不地遂以为失其国家而不复见谓之亡辞若然乃灭也安得为迁乎
　　夏六月齐师宋师次于郎
　　次止也畏我也
　　此不名其所往而止于郎非畏我也窥我也
　　公败宋师于乗丘
　　不日疑战也疑战而曰败胜内也
　　非也说已见前
　　秋九月荆败蔡师于莘以蔡侯献武归
　　荆者楚也何为谓之荆狄之也何为狄之圣人立必后至天子弱必先叛故曰荆狄之也蔡侯何以名也絶之也何为絶之获也中国不言败此其言败何也中国不言败蔡侯其见获乎其言败何也释蔡侯之获也以归犹愈乎执也
　　荆非外也名非絶也以归非愈乎执也三说皆已见前君获不言师败绩此春秋之法也今先言败蔡师则献舞固非获服而囚虏尔传以蔡侯名起问其意本谓秦获晋侯不名谓中国不讳获故见获而不言名外域讳获故见名而不言获然不知名实重于不名以归实重于获又何足以为中国讳哉
　　十有二年春王三月纪叔姬归于酅
　　国而言归此邑也其曰归何也吾女也失国喜得其所故言归焉尔
　　纪季以酅入于齐此属之以为附庸是乃国也安得言邑哉谓得其所故言归亦妄也
　　秋八月甲午宋万弑其君防
　　宋万宋之卑者也卑者以国氏
　　非也说己见前
　　十有三年春齐人宋人陈人蔡人邾人防于北杏是齐侯宋公也其曰人何也始疑之何疑焉桓非受命之伯也将以事授之者也曰可矣乎未乎举人众之辞也
　　此说无据盖特以书人为众辞而妄意云尔诸侯举人以见疑可也齐侯何为而亦人乎
　　夏六月齐人灭遂
　　遂国也其不日防国也
　　非也说己见后
　　冬公防齐侯盟于柯
　　曹刿之盟也信齐侯也桓盟虽内与不日信也曹刿事无实说己见公羊谷梁于北杏本言疑小白之未可霸至是才数月何为而遽信之也若以不日为信则北杏亦不日安知其不为信乎
　　十有四年
　　夏单伯防伐宋
　　防事之成也
　　非也说已见公羊
　　秋七月荆入蔡
　　荆者楚也其曰荆何也州举之也州不如国国不如名名不如字
　　此传窃取公羊之说知其有不可通者故去国不若氏氏不若人人不若名而独存此三言以成其为外楚之例然他国亦固未有称名称字者范寗以介葛卢邾仪父足之不知葛卢称名仪父称字法自当书非进之也
　　十有六年
　　冬十有二月防齐侯宋公陈侯卫侯郑伯许男曹伯滑伯滕子同盟于幽
　　同者有同也同尊周也不言公外内寮一疑之也同盟说已见左氏凡传言同尊周同外楚者皆妄也不言公以从雠也以为外内寮一疑之其无据与北杏同
　　十有七年春齐人执郑詹
　　人者众辞也以人执与之辞也郑詹郑之卑者卑者不志此其志何也以其逃来志之也逃来则何志焉将有其末不得不録其本也郑郑之佞人也郑詹为卑者说与宋万同传大抵以人为众辞故于此复以为与其执齐人执子叔姬执单伯亦与其执乎
　　夏齐人歼于遂
　　歼者尽也然则何为不言遂人尽齐人也无遂之辞也无遂则何为言遂其犹存遂也存遂奈何曰齐人灭遂使人戍之遂之因氏饮戍者酒而杀之齐人歼焉此谓狎敌也
　　此言齐人自取其死非遂人杀之其文明甚传既曰无遂又曰存遂葢但以灭遂为无遂以见遂为存遂尔不知遂虽灭遂人固在也何用强别之曰狎敌亦非是言戍则非狎矣
　　秋郑詹自齐逃来
　　逃义曰逃
　　非也説已见前
　　十有八年春王三月日有食之
　　不言日不言朔夜食也何以知其夜食也曰王者朝日故虽为天子必有尊也贵为诸侯必有长也故天子朝日诸侯朝朔
　　不言日不言朔説已见左氏【按左氏传十八年下此文缺】　夜食而朝见之固食朔矣何以谓之夜食夜中星陨此可见也故书夜日食于夜中此不可见也故不书岂有不记其可见而记其不可见者乎凡书日食以鲁书不以周书也既曰诸侯朝朔则不朝日其食非所见矣亦不得以王者朝日为义
　　夏公追戎于济西
　　其不言戎之伐我何也以公之追之不使戎迩于我也于济西者大之也何大焉为公之追之也
　　非也说已见公羊戎来而公自追之虽至于济西亦何足以为大范寗谓戎逺来至济西以有徒众为大若是则戎本不至鲁而公即之于济西何以谓之追非传意也
　　秋有
　　一有一亡曰有射人者也
　　此直谓中国所无故曰有若曰一有一亡则螽螟何以不书有乎
　　十有九年
　　秋公子结媵陈人之妇于鄄遂及齐侯宋公盟
　　媵浅事也不志此其志何也辟要盟也何以见其辟要盟也媵礼之轻者也盟国之重也以轻事遂乎国重无说其曰陈人之妇略之也其不日数渝恶之也媵浅事不志是也此盖欲见公子结之遂故不得不先书若结实受命于鲁使以媵往伺二国而强与之盟则既得盟自不必见媵而直书盟何用遽结之遂若结但以媵往遇二国而自请与之专盟则非鲁之要何用见其辟传言以轻事遂乎国重无说是谓结本无媵事鲁欲强二国而要盟虚设媵事以往经因辟其名以志之不唯齐宋大国不可欺以虗言且是时齐宋强而鲁弱鲁亦安能使人越境要盟而必其从乎
　　二十有二年春王正月肆大眚
　　肆失也眚灾也灾纪也失故也为嫌天子之葬也书眚灾肆赦眚过失也灾天灾也肆犹缓之云今以肆为失眚为灾既误矣又以灾为纪失为故其义愈不可解嫌天子之葬尤非是大眚犹大雩鲁之所得为也所恶于肆大眚者为其因文姜而凡国之大罪皆无故而得缓以为纵失有罪而非刑云尔
　　陈人杀其公子御冦
　　言公子而不言大夫公子未命为大夫也其曰公子何也公子之重视大夫命以执公子
　　命以执公子范寗以执为视是也公子之重视大夫则不待为大夫而得氏矣然公子彄传何以言先君之大夫而侠言弗大夫哉杀公子与杀大夫例异杀大夫而言公子者公子而为大夫者也杀公子而不言大夫者公子而未为大夫者也非大夫不得以名氏见经杀公子则见者犹杀世子母弟目君之意所以重亲亲之恩也故杀庶姓非大夫不书杀公子虽非大夫亦书盖有大夫公子以为别则不嫌非大夫而氏也此非经通例传言公子而不言大夫公子未命为大夫其说虽是而不知所以得书之义槩以为公子之重视大夫者妄也
　　二十有三年
　　公至自齐
