<!-- { "loadSidebar": true } -->
　　此楚子也其称人何贬曷为贬不与外讨也不与外讨者因其讨乎外而不与也虽内讨亦不与也曷为不与实与而文不与文曷为不与诸侯之义不得专讨也诸侯之义不得专讨则其曰实与之何上无天子下无方伯天下诸侯有为无道者臣弑君子弑父力能讨之则讨之可也
　　卫人杀州吁传曰其称人何讨贼之辞也至蔡人杀陈佗则不以为例而谓之絶盖传疑不得外讨故为之説而附防佗以外淫之事以为蔡人地故今复以书楚人为贬楚子凡经书杀弑君贼者三而传妄别之为三例不知其为与之讨贼者内外本一辞也何以知之陈恒弑其君孔子沐浴告于朝请讨之夫齐弑其君而请讨在鲁孰谓其不与外讨哉弑君之罪孰大于外淫舍弑罪而罪外淫其轻重亦不伦矣然则蔡人楚人者固当与卫人之辞一施之也
　　丁亥楚子入陈纳公孙甯仪行父于陈
　　此皆大夫也其言纳何纳公党与也
　　公伐齐纳纠传曰纳入辞也齐小白入于齐传曰入者簒辞也是以纳与入为簒辞同一例今以大夫起问纳者谓经无大夫而言纳者也然则以为纳者岂簒辞哉正使公在为征舒所逐而纳尚不得言簒况纳公党乎何休以为公孙甯仪行父如楚诉征舒征舒之党从后絶其位楚为讨征舒而纳之美楚能悔过以遂前功若然以解传辞可也而非公羊之意
　　十有二年
　　夏六月乙夘晋荀林父帅师及楚子战于邲晋帅败绩大夫不敌君此其称名氏以敌楚子何不与晋而与楚子为礼也
　　城濮之战子玉得臣主兵传曰其称人何大夫不敌君也今复以大夫不敌君起问而以林父见名氏为不与晋而与楚子为礼则是大夫当称人而以见名氏为贬其言岂不自相伐哉若谓大夫不称名氏恶楚而欲以林父敌之故特称名氏则可以谓不与楚之辞非不与晋之辞也
　　十有五年
　　夏五月宋人及楚人平
　　外平不书此何以书大其平乎已也何大乎其平乎已庄王围宋军有七日之粮尔尽此不胜将去而归尔于是使司马子反乗堙而闚宋城宋华元亦乗堙而出见之司马子反曰子之国何如华元曰惫矣曰何如曰易子而食之析骸而炊之司马子反曰嘻甚矣惫虽然吾闻之也围者柑马而秣之使肥者应客是何子之情也华元曰吾闻之君子见人之厄则矜之小人见人之厄则幸之吾见子之君子也是以告情于子也司马子反曰诺勉之矣吾军亦有七日之粮尔尽此不胜将去而归尔揖而去之反于庄王庄王曰何如司马子反曰惫矣曰何如曰易子而食之析骸而炊之庄王曰嘻甚矣惫虽然吾今取此然后而归尔司马子反曰不可臣已告之矣军有七日之粮尔庄王怒曰吾使子往视之子曷为告之司马子反曰以区区之宋犹有不欺人之臣可以楚而无乎是以告之也庄王曰诺舍而止虽然吾犹取此然后归尔司马子反曰然则君请处于此臣请归尔庄王曰子去我而归吾孰与处于此吾亦从子而归尔引师而去之故君子大其平乎已也此皆大夫也其称人何贬曷为贬平者在下也齐髙子来盟楚屈完来盟于师非不善矣经犹以制在二人而不与之使今庄王使子反闚宋城而遽以情告华元刼君而与之俱归经反大之乎人臣未见有已而能忠君者也然则宋楚之所以得书者宋故人尔不以二人专君为美也
　　六月癸夘晋师灭赤狄潞氏以潞子婴儿归
　　潞何以称子潞子之为善也躬足以亡尔虽然君子不可不记也离于夷狄而未能合于中国晋师伐之中国不救狄人不有是以亡也
　　传意拘于国不若氏氏不若名名不若字字不若子之例故前见潞称潞氏谓之进今见称潞子谓之又进故以为潞子之为善也躬足以亡尔求其説而不得则以为其説在于未能合乎中国而已是未尝见潞子之实徒以其自为例者意之也据左氏见潞自以五罪见伐何善之有乎潞氏其国号吾固言之矣子者自夷狄之爵所当称者也有爵者则以爵通无爵者则不以爵通故甲氏不言子不然甲氏又何善而得氏乎
　　王札子杀召伯毛伯
　　王札子何长庶之号也
　　非也説已见左氏
　　初税亩
　　初者何始也税亩者何履亩而税也初税亩何以书讥何讥尔讥始履亩而税也何讥乎始履亩而税古者什一而借古者曷为什一而借什一者天下之中正也多乎什一大桀小桀寡乎什一大貉小貉什一者天下之中正也什一行而颂声作矣
　　传言借则是己未知税亩之义也古者有贡有借周盖兼行之税即贡也借者取井田之名所谓八家为井借其力以治公田者也税者取国中使人所治田之名所谓国中什一使自赋者也借取九一税取什一言什一而借者误也此盖既借矣又取国中之税而亩加之其为法自是始故哀公曰二吾犹不足非谓以税易借也
　　冬蝝生
　　未有言蝝生者此其言蝝生何蝝生不书此何以书幸之也幸之者何犹曰受之云尔受之云尔者何上变古易常应是而有天灾其诸则宜于此焉变矣幸之者其义与左氏异以为宣公能知履亩而税之失以致天灾故悔而改明年遂致大有年故曰受之云尔以为幸天之谴告以自知罪也若然则履亩之法盖变矣又何以言初哉此乃附防上下两事之误经书灾异盖未尝言所以然所以应传为此辞所以起汉儒言灾异者诬天罔人之弊也
　　十有六年
　　夏成周宣谢灾
　　成周者何东周也宣谢者何宣宫之谢也何言乎成周宣谢灾乐器藏焉尔成周宣谢灾何以书记灾也外灾不书此何以书新周也
　　庙无室曰榭非藏乐器者也外灾不书甚灾则书宋灾书二王也陈灾书三恪也何周而不书乎其曰新周妄也吾尝言之矣











　　钦定四库全书
　　春秋公羊传谳卷五　　　宋　叶梦得　撰成公
　　元年春
　　三月作丘甲
　　何以书讥何讥尔讥始丘使也
　　作丘甲者谓不以甸出甲士而使丘出甲士也盖古者谓甲士皆曰甲故赵鞅言晋阳之甲尉止言西宫之甲作者时起而用之不以为常犹周官党正言凡作民而师田行役则以其法治其政事之类者是也此云丘使莫知其所谓何休附防谷梁之说以为使丘民作铠若尔文当云丘作甲不得云作丘甲也丘既作甲则下之包井与邑上之包县与都丘皆在其间何不直言井作甲而中举丘乎先王丘甸之法不可见世皆以司马法准之自甸而下所出者牛马而已至甸而后出甲士歩卒今起于丘故讥杜预言之是矣公羊之意或同此故言丘使者若役其人之谓而何休不能了也
　　秋王师败绩于贸戎
　　孰败之盖晋败之或曰贸戎败之然则曷为不言晋败之王者无敌莫敢当也
　　春秋外中国者有矣然未尝没其中国之名晋而谓之贸戎纵失戎罪而加晋以未尝为之恶非独乱名而已赏罚如是可乎
　　二年
　　六月癸酉季孙行父臧孙许叔孙侨如公孙婴齐帅师防晋郤克卫孙良夫曹公子手及齐侯战于鞌齐师败绩
　　曹无大夫公子手何以书忧内也
　　曹无大夫吾尝言其非矣忧内者谓鲁以四卿皆出春秋忧其内空故公子手见曹无大夫今亦以大夫出以解免鲁之罪意与谷梁言举贵者畧同其辞益诞矣此其自为说之也何休妄以王鲁言之不惟不可训亦非传本意
　　秋七月齐侯使国佐如师己酉及国佐盟于袁娄君不使乎大夫此其行使乎大夫何佚获也其佚获奈何师还齐侯晋郤克投防逡廵再拜稽首马前逢丑父者顷公之车右也面目与顷公相似衣服与顷公相似代顷公当左使顷公取饮顷公操饮而至曰革取清者顷公用是佚而不反逄丑父曰吾赖社稷之神灵吾君已免矣郤克曰欺三军者其法奈何曰法斮于是斮逄丑父
　　齐侯以六月败国佐以七月来此齐侯败而遁归诸侯之师追至于袁娄故遣国佐如师自当言使不为佚获起也君不使乎大夫尊不敌也今言师不言郤克犹赵盾而言诸侯防晋师于棐林称使固不嫌岂在以佚获贱之乎佚获之事谷梁不言惟左氏公羊载之固未足据谷梁不为义可见其非经义何休乃以鲁无君髙子来盟不言使为比若是则楚屈完来盟于师亦齐无君乎
　　十有一月
　　丙申公及楚人秦人宋人陈人卫人郑人齐人曹人邾娄人薛人鄫人盟于蜀
　　此楚公子婴齐也其称人何得壹贬焉尔
　　前防见公子婴齐以公欲之故不没公以见贬今人婴齐而自秦以下诸侯之大夫皆人者以见盟出于婴齐疾其以夷狄专中国公与诸侯之大夫靡然从之故皆降而称人则公亦人也此其贬不独在婴齐以为得一贬焉婴齐之罪前未有见若之何独于此而贬自秦以下称人者皆微者乎
　　三年
　　秋叔孙侨如帅师围棘
　　棘者何汶阳之不服邑也其言围之何不听也非也说已见左氏
　　冬十有一月晋侯使荀庚来聘卫侯使孙良夫来聘丙午及荀庚盟丁未及孙良夫盟
　　此聘也其言盟何聘而言盟者寻旧盟也
　　传例一事而再见者卒名之则非一事而再见者自当如常文内大夫举氏外大夫举国故鸡泽之盟先书陈侯使袁侨如防再书戊寅叔孙豹及诸侯之大夫及陈袁侨盟防与盟虽若一事然卒之有防而不盟者则防与盟终二事也故袁侨犹再见齐侯使国佐如师及国佐盟于袁娄如师与盟亦二事而国佐不再见齐者以制在国佐而贬其专也荀庚孙良夫若各以其君命来聘因以寻盟则当如陈袁侨再书晋荀庚卫孙良夫矣今不书而与国佐同则非寻盟也盖专盟也
　　五年
　　梁山崩
　　梁山者何河上之山也梁山崩何以书记异也何异尔大也何大尔梁山崩壅河三日不防外异不书此何以书为天下记异也
　　说已见沙鹿崩【案左公谷三传皆无此谳盖原文已佚】
　　六年春
　　取鄟
　　鄟者何邾娄之邑也曷为不系于邾娄讳亟也非也说如取根牟杜预言附庸国者是也
　　八年春晋侯使韩穿来言汶阳之田归之于齐
　　来言者何内辞也胁我使我归之也曷为使我归之鞌之战齐师大败齐侯归吊死视疾七年不饮酒不食肉晋侯闻之曰嘻奈何使人之君七年不饮酒不食肉请皆反其所取侵地
　　防左氏齐自鞌之败复朝晋而事之虫牢之盟再与防焉此晋所以使我复归其田也齐顷公固非齐之贤君审如传言虽勾践不能过齐可以覇矣何其不少见乎
　　夏宋公使公孙寿来纳币
　　纳币不书此何以书録伯姬也
　　此与纪裂繻母命之已命之各因事一见正伯姬虽贤后以諡书共姬褒之足矣何自纳币録而不已乎婚姻之道定于纳币而成于逆女二者皆常礼不书书归而已必有见焉然后随其事而着之故有纳币而不言逆女者有言逆女而不纳币者有纳币逆女并言者不可以为常此但见其始正故于纳币示之若逆女则此已见自不必再书也
　　卫人来媵
　　媵不书此何以书録伯姬也
　　传固云天子一娶九女宋二王后得修其礼物与天子同则媵亦当三此经所以记三国来媵之为得正也言録伯姬其失与前同
　　九年春王正月杞伯来逆叔姬之防以归
　　杞伯曷为来逆叔姬之防以归内辞也胁而归之也传以此为内辞盖与言来归子叔姬者同意夫逆防而不以大夫来则使鲁自归之乎何内辞之云
　　夏季孙行父如宋致女
　　未有言致女者此其言致女何録伯姬也
　　致女者父母没三月庙见成之为妇也说已见谷梁言録伯姬其失与前同
　　十年
　　齐人来媵
　　媵不书此何以书録伯姬也三国来媵非礼也曷为皆以録伯姬之辞言之妇人以众多为侈也
