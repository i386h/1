<!-- { "loadSidebar": true } -->
　　秋郯子来朝公与之宴昭子问焉曰少皥氏鸟名官何故也郯子曰吾祖也我知之昔者黄帝氏以云纪故为云师而云名炎帝氏以火纪故为火师而火名共工氏以水纪故为水师而水名太皥氏以龙纪故为龙师而龙名我高祖少皥挚之立也凤鸟适至故纪于鸟为鸟师而鸟名凤鸟氏厯正也鸟氏司分者也伯赵氏司至者也青鸟氏司启者也丹鸟氏司闭者也祝鸠氏司徒也鴡鸠氏司马也鸤鸠氏司空也爽鸠氏司寇也鹘鸠氏司事也五鸠鸠民者也五雉为五工正利器用正度量夷民者也九扈为九农正扈民无淫者也自颛顼以来不能纪逺乃纪于近为民师而命以民事则不能故也仲尼闻之见于郯子而学之既而告人曰吾闻之天子失官学在四夷犹信按后蔡墨言曰少皥氏有四叔重为勾芒该为蓐收修及熙为冥是所谓木正金正水正者此亦防见他书冝可信不闻其以鸟为名郯在中国既少皥氏后不得为四夷其説与仲尼之言皆近于诞不足信也
　　八月晋荀吴帅师灭陆浑之戎
　　九月丁夘晋荀吴帅师渉自棘津使祭史先用牲于雒陆浑人弗知师从之庚午遂灭陆浑数之以其贰于楚也陆浑子奔楚
　　国灭而君不见者死于位也则陆浑子安得复奔楚葢传不知灭例説已见前
　　楚人及吴战于长岸
　　战于长岸子鱼先死楚师继之大败吴师获其乘舟余皇使随人与后至者守之环而堑之及泉盈其隧炭陈以待命吴公子光请于其众曰丧先王之乘舟岂唯光之罪众亦有焉请借取之以救死众许之使长鬛者三人潜伏于舟侧曰我呼余皇则对师夜从之三呼皆迭对楚人从而杀之楚师乱吴人大败之取余皇以归经言楚人及吴战于长岸此犹文七年及秦人战于令狐者事有同时不以前后胜败相乘除今此先言楚败吴师后言呉败楚师既毕事自当各见不得以战例书盖传尝闻交绥书战之説而不详其义故欲以前后胜负两有为辞其实妄也
　　十有八年
　　七月郑子产为火故大为社祓禳于四方振除火灾礼也乃简兵大搜将为搜除子大叔之庙在道南其寝在道北其庭小过期三日使除徒陈于道南庙北曰子产过女而命速除乃毁于而乡子产朝过而怒之除者南毁子产及冲使从者止之曰毁于北方按十二年传载郑简公卒将为丧除及游氏之庙将毁焉子大叔使其除徒执用以立而无庸毁曰子产过而问何故不毁乃曰不忍庙也诺将毁矣遂弗毁传谓君子以子产为知礼礼无毁人以自成也子大叔即世叔游吉也皆游氏之庙何前则不使之毁今则怒而必使之毁乎前以简尚不毁今乃为搜而毁以前为知礼则今不知礼乎此乃一事传杂记所闻不能辨而复书亦可见其务博而不精者如此
　　二十年
　　秋盗杀卫侯之兄絷
　　卫公孟絷狎齐豹夺之司寇与鄄有役则反之无则取之公孟恶北宫喜禇师圃欲去之公子朝通于襄夫人宣姜惧而欲以作乱故齐豹北宫喜禇师圃公子朝作乱初齐豹见宗鲁于公孟为骖乘焉将作乱而谓之曰公孟之不善子所知也勿与乘吾将杀之对曰吾由子事公孟子假吾名焉故不吾逺也虽其不善吾亦知之抑以利故不能去是吾过也今闻难而逃是僭子也子行事乎吾将死之以周事子而归死于公孟其可也丙辰卫侯在平夀公孟有事于盖获之门外齐子氏帷于门外而伏甲焉使祝鼃寘戈于车薪以当门使一乘从公孟以出使华齐御公孟宗鲁骖乘及闳巾齐氏用戈击公孟宗鲁以背蔽之断肱以中公孟之肩皆杀之公闻乱乘驱自阅门入庆比御公公南楚骖乘使华寅乘贰车及公宫鸿駵魋驷乘于公公载宝以出禇师子申遇公于马路之衢遂从过齐氏使华寅肉袒执葢以当其阙齐氏射公中南楚之背公遂出寅闭郭门逾而从公公如死鸟析朱鉏宵从窦出徒行从公齐侯使公孙青聘于卫既出闻卫乱使请所聘公曰犹在竟内则卫君也乃将事焉遂从诸死鸟请将事辞曰亡人不佞失守社稷越在草莽吾子无所辱君命宾曰寡君命下臣于朝曰阿下执事臣不敢贰主人曰君若恵顾先君之好照临敝邑镇抚其社稷则有宗祧在乃止卫侯固请见之不获命以其良马见为未致使故也卫侯以为乘马宾将掫主人辞曰亡人之忧不可以及吾子草莽之中不足以辱从者敢辞宾曰寡君之下臣君之牧圉也若不获扞外役是不有寡君也臣惧不免于戾请以除死亲执铎终夕与于燎齐氏之宰渠子召北宫子北宫氏之宰不与闻谋杀渠子遂伐齐氏灭之丁巳晦公入与北宫喜盟于彭水之上秋七月戊午朔遂盟国人八月辛亥公子朝褚师圃子玉霄子髙鲂出奔晋闰月戊辰杀宣姜衞侯赐北宫喜谥曰贞子赐析朱鉏谥曰成子而以齐氏之墓予之衞侯告宁于齐且言子石齐侯将饮酒徧赐大夫曰二三子之敎也苑何忌辞曰与于青之赏必及于其罚在康诰曰父子兄弟罪不相及况在羣臣臣敢贪君赐以干先王琴张闻宗鲁死将往吊之仲尼曰齐豹之盗而孟絷之贼女何吊焉君子不食奸不受乱不为利疚于囘不以囘待人不葢不义不犯非礼经书盗杀衞侯之兄絷盗贱者之称也齐豹诚司冦何不书名氏而谓之盗乎葢传为求名不得之説谓春秋所书云尔夫所贵于名者谓其善足以称于世也国之正卿不能守礼干国之纪而杀其君之兄不畏罪而奔则君且讨之矣是安足以为名哉或曰豹已去司冦故以盗书栾盈良霄虽去大夫晋郑杀之但不言大夫未闻其为盗也且絷卫侯之兄尔安能夺卿之官与邑又从而反之取之而豹无不聴此理之必不然者也传记豹事大抵皆厐杂失实如言杀宣姜赐北宫喜析鉏谥姜襄公夫人灵公之嫡母也虽言与公子朝通谋灵岂杀其适母乎诡异可骇甚矣北宫喜本豹党其灭齐氏事由其宰非出于喜何足以为贞且未死而赐之谥亦不近人情杜预谓皆未死而赐传终言之此以救其失则可考传之意则不然也殆将与赗仲子者同
　　二十有二年
　　夏四月乙丑天王崩六月叔鞅如京师景王
　　叔鞅至自京师言王室之乱也闵马父曰子朝必不克其所与者天所废也
　　传解王室乱而证以叔鞅之言意谓王不告败因叔鞅得之无所主名故杜预谓承叔鞅言书之所以但言乱据传例灭不告败胜不告克不书于防今王既不告败可以叔鞅之言而书乎盖传不晓书乱之义而妄以为之辞故亦妄以为例且闵马父曰子朝必不克则鲁人固已知为乱者为王子朝矣何叔鞅反不知之乎
　　冬十月王子猛卒
　　十一月乙酉王子猛卒【乙酉在十一月经书十月误】不成丧也未逾年之君礼自当称子系名杜预谓不成丧释所以不称王崩夫未称王则自不得称王崩何所疑而发例哉度传意盖谓前称王猛以为尝称王故今以不成丧复称王子猛非特不知书子之义亦固不知前书王之义也
　　二十有三年春王正月叔孙婼如晋癸丑叔鞅卒晋人执我行人叔孙婼
　　邾人城翼还将自离姑公孙鉏曰鲁将御我欲自武城还循山雨南徐鉏丘弱茅地曰道下遇雨将不出是不归也遂自离姑武城人塞其前断其后之木而弗殊邾师过之乃推而蹷之遂取邾师获鉏弱地邾人愬于晋晋人来讨叔孙婼如晋晋人执之书曰晋人执我行人叔孙婼言使人也
　　传记邾人城翼在庚戌晋师还之后经书叔孙婼如晋在癸丑叔鞅卒之前自庚戌至癸丑四日邾还而败于鲁复徃而愬于晋晋人以邾人之愬来讨婼以晋人之讨如晋四日之内果能办此乎杜预谓取邾师不书非公命是矣然不应神速如此则取邾师固未必然婼之见执或别自以使事也
　　秋七月
　　戊辰吴败顿胡沈蔡陈许之师于鸡父
　　戊辰晦战于鸡父呉子以罪人三千先犯胡沈与陈三国争之呉为三军以系于后中军从王光帅右掩余帅左吴之罪人或奔或止三国乱呉师击之三国败获胡沈之君及陈大夫舍胡沈之囚使奔许与蔡顿曰吾君死矣师噪而从之三国奔楚师大奔书曰胡子髠沈子逞灭获陈夏齧君臣之辞也不言战楚未陈也
　　经书吴败顿胡沈蔡陈许之师于鸡父而不及楚审如传言楚未陈则余六国皆陈矣据传例皆陈曰战未陈曰败某师不应以楚未陈而六国皆书败以传考之呉人御楚师于钟离而六国败于鸡父其地自不同当是子瑕卒楚师止于钟离不进吴独与六国战于鸡父乘其不同心皆未陈而击之楚实不与故不书所谓楚必大奔楚师大奔楚未陈者皆妄也
　　二十四年
　　秋八月大雩
　　秋八月大雩旱也
　　非也説已见前
　　冬呉灭巢
　　楚子为舟师以略吴疆沈尹戌曰此行也楚必亡邑不抚民而劳之吴不动而速之吴踵楚而疆埸无备邑能无亡乎越大夫胥犴劳王于豫章之汭越公子仓归王乘舟仓及寿梦帅师从王王及圉阳而还呉人踵楚而边人不备遂灭巢及钟离而还
　　外取邑不书巢言灭则国矣非邑也传误以巢为邑故记沈尹戌之言亦不能详以为亡邑云
　　二十有五年
　　秋七月上辛大雩季辛又雩
　　秋书再雩旱甚也
　　经书秋七月上辛大雩则已得雨矣不相去二十日而复旱甚此盖有为而为之公羊言聚众以逐季氏者是也故复书自可以见其非旱传盖不知书雩例故于此复失之云
　　二十有六年春
　　三月公至自齐居于郓
　　夏公围成
　　秋公会齐侯莒子邾子杞伯盟于鄟陵
　　夏齐侯将纳公命无受鲁货申丰从女贾以币锦二两一如瑱适齐师谓子犹之人髙齮能货子犹为髙氏后粟五千庾髙齮以锦示子犹子犹欲之齮曰鲁人买之百两一布以道之不通先入币财子犹受之言于齐侯曰羣臣不尽力于鲁君者非不能事君也然据有异焉宋元公为鲁君如晋卒于曲棘叔孙昭子求纳其君无疾而死不知天之弃鲁耶抑鲁君有罪于鬼神故及此也君若待于曲棘使羣臣从鲁君以卜焉若可师有济也君而继之兹无敌矣若其无成君无辱焉齐侯从之使公子鉏帅师从公成大夫公孙朝谓平子曰有都以卫国也请我受师许之请纳质弗许曰信女足矣告于齐师曰孟氏鲁之敝室也用成已甚弗能忍也请息肩于齐齐师围成成人伐齐师之饮马于淄者曰将以厌众鲁成备而后告曰不胜众师及齐师战于炊鼻
　　丰贾杜预以为季氏家臣子犹梁丘据也齐侯取郓欲居公虽法不应书而特书今以师从公成人拒之而战于炊鼻何为经不少见哉按经书夏公围成而已继书秋公会齐侯莒子邾子杞伯盟于鄟陵传曰谋纳公也若如梁丘据之言齐侯欲纳公而据请先以羣臣卜之无成则君无辱今围成不克可谓无成矣齐侯何为反会诸侯而谋纳公哉不惟自相戾而经无异文宜无有也
　　九月庚申楚子居卒
　　九月楚平王卒令尹子常欲立子西曰太子壬弱其母非适也王子建实聘之子西长而好善立长则顺建善则治王顺国治可不务乎子西怒曰是乱国而恶君王也国有外援不可渎也王有适嗣不可乱也败亲速讐乱嗣不祥我受其名赂吾以天下吾滋不从也楚国何为必杀令尹令尹惧乃立昭王
　　言其母非适则昭王安得为适嗣此盖子西与昭王皆庶子而子西长故子常欲立之子西以平王已立昭王为太子故不敢当非谓不敢乱适左氏传之误也
