<!-- { "loadSidebar": true } -->
　　经书宋公入曹而已其曰以曹伯阳归与以蔡侯献舞归同辞固非灭也审如传言宋公不堪曹人之诟怒而反灭之则当书灭何以书入乎杜预强为之辞以为宋灭曹非本意故以入告此尤非是据传见向魋入于曹以叛在获麟之后则曹诚灭而为宋所有久矣太史公为曹世家亦以曹灭于宋在哀公之八年其不书灭盖春秋之义左氏虽得其事而不知其义杜预妄为之义而反乱其事二者均失也
　　吴伐我
　　吴为邾故将伐鲁问于叔孙辄叔孙辄对曰鲁有名而无情伐之必得志焉退而告公山不狃公山不狃曰非礼也君子违不适雠国未臣而有伐之奔命焉死之可也所托也则隐且夫人之行也不以所恶废乡今子以小恶而欲覆宗国不亦难乎若使子率子必辞王将使我子张病之王问于子泄对曰鲁虽无与立必有与毙诸侯将救之未可以得志焉晋与齐楚辅之是四雠也夫鲁齐晋之唇唇亡齿寒君所知也不救何为三月吴伐我子泄率故道险从武城初武城人或有因于吴竟田焉拘鄫人之沤菅者曰何故使我水滋及吴师至拘者道之以伐武城克之王犯尝为之宰澹台子羽之父好焉国人惧懿子谓景伯若之何对曰吴师来斯与之战何患焉且召之而至又何求焉吴师克东阳而进舍于五梧明日舍于蚕室公宾庚公甲叔子与战于夷获叔子与析朱鉏献于王王曰此同车必使能国未可望也明日舍于庚宗遂次于泗上微虎欲宵攻王舍私属徒七百人三踊于幕庭卒三百人有若与焉及稷门之内或谓季孙曰不足以害吴而多杀国士不如已也乃止之吴子闻之一夕三迁吴人行成将盟景伯曰楚人围宋易子而食析骸而爨犹无城下之盟我未及亏而有城下之盟是弃国也吴轻而逺不能久将归矣请少待之弗从景伯负载造于莱门乃请释子服何于吴吴人许之以王子姑曹当之而后止吴人盟而还
　　经不书盟杜预谓耻吴夷其妄与前鄫同叔孙辄公山不狃奔在齐吴安得问之又使之率而从武城且吴既克东阳五梧蚕室三邑又获叔子与析朱鉏二臣遂次泗上则其势与入郢何异本以邾故出师既胜卒无一言及邾反以微虎私徒三百人惧而行成遂盟本末皆不伦且吴千里以师入人之竟微虎乃欲以其私卒直攻王舍吴子遂为之一夕三迁此理之必不然者有若孔门高弟而在私卒之列亦不应有是也传前记公山不狃与叔孙辄率费人袭鲁入及公侧其在国中犹然何为在他国反知不伐宗国之义而欲死之子思对穆公以今之君子不为旧君反服毌为戎首已谓之善如传所言则不狃为贤于子思矣而吴卒克武城不狃未之效死其言亦何所取证也
　　归邾子益于邾
　　齐侯使如吴请师将以伐我乃归邾子
　　前言以季姬之故而伐我矣今欲归邾子再伐我矣何待于请吴师乎吴前取我三邑获三臣而不能归邾子今我乃以惧齐请师而归之亦非其情此盖传犹欲附防前茅夷鸿之言而彊以吴言也
　　秋及齐平九月臧宾如如齐涖盟齐闾丘明来涖盟且逆季姬以归嬖
　　前言齐侯即位逆季姬季鲂侯通焉女言其情齐侯怒以五月伐我取讙阐六月我及齐平审实有此伐与平安得皆不书乎九月齐闾丘明来盟逆季姬以归又从而嬖之且国君娶夫人亦重矣天下何患乎无妻季姬果言其情康子以告而谢罪则昬可已矣徒伐取其邑则安用乎设欲不以礼合而终娶之亦惟齐侯之所为何与于鲁而反与我盟乎其言反覆皆无据以经考之先书公伐邾继书齐人取讙及阐继书归邾子益于邾末书归讙及阐其序甚明盖邾齐出既为我所执故为之取讙阐以求归邾子邾子反国故复以讙阐归公羊谷梁为近实皆无与季姬事也
　　十年春
　　公防吴伐齐
　　三月戊戌齐侯阳生卒
　　葬齐悼公
　　公防吴子邾子郯子伐齐南鄙师于鄎齐人弑悼公赴于师
　　经书齐侯阳生卒又书葬齐悼公而传言弑其妄与郑髠顽同杜预以为以疾赴吾固言之矣邾子郯子防伐而经不书杜预以为并属吴不列于诸侯尤非是且是时邾隐公方奔在齐岂能从吴反伐齐乎其妄尤可见则此叙齐吴事皆不足据
　　十有一年春齐国书帅师伐我
　　公为与其嬖僮汪锜乗皆死皆殡孔子曰能执干戈以卫社稷可无殇也
　　檀弓载战于郎公叔禺人与其邻童汪锜往皆死焉以其童子而能为国致死鲁人欲以成人丧之而不以为殇故孔子因与之今传乃以邻童为嬖僮又谓之乗而皆死则汪锜非能死敌者也乃公为之嬖宜与之乗公为死亦死尔又何执干戈以衞社稷云乎杜预谓时人疑童子当殇而孔子之言云尔其意适相反盖未尝以檀弓考之也可以见左氏记事不详其实妄以其辞増损所传而失之者类如此
　　孔文子之将攻太叔也访于仲尼仲尼曰胡簋之事则尝学之矣甲兵之事未之闻也退命驾而行曰鸟则择木木岂能择鸟文子遽止之曰圉岂敢度其私访卫国之难也将止鲁人以币召之乃归
　　按论语此对衞灵公问陈之言亦傅之误也论语曰明日遂行在陈絶粮盖孔子自衞之陈之时今言鲁人以币召之乃归亦非是孔子归鲁自是止矣盖进退之大者其定之固已久岂以一孔文子为之哉
　　十有二年
　　夏五月甲辰孟子卒
　　夏五月昭夫人孟子卒昭公娶于吴故不书姓死不赴故不称夫人不反哭故不言葬小君孔子与吊适季氏季氏不絻放绖而拜
　　按论语陈司败言君取于吴为同姓谓之吴孟子既曰娶则固已为夫人矣特以同姓讳之不敢曰夫人姬氏故曰吴孟子尔至春秋又去吴不称故坊记曰鲁春秋去夫人之姓曰吴其死曰孟子卒则自不得以夫人称矣不以夫人称则自不得言葬我小君矣岂在不赴不反哭乎母丧服齐衰三月旧君者仕焉而亡者也盖谓老与废疾而致仕者使鲁不以为夫人则不得为君之妻不为君之妻则孔子何吊云且鲁方畏吴娶其女而不以为妻吴能已矣乎此传蔽其例之误也
　　十有三年
　　夏
　　公防晋侯及吴子于黄池
　　于越入吴
　　夏公防单平公晋定公吴夫差于黄池六月丙子越子伐吴为二隧畴无余讴阳自南方先及郊吴大子友王子地王孙弥庸寿于姚自上观之弥庸见姑蔑之旗曰吾父之旗也不可以见雠而弗杀也大子曰战而不克将亡国请待之弥庸不可属徒五千王子地助之乙酉战弥庸获畴无余地获讴阳越子至王子地守丙戌复战大败吴师获大子友王孙弥庸寿于姚丁亥入吴吴人告败于王王恶其闻也自刭七人于幕下秋七月辛丑盟吴晋争先吴人曰于周室我为长晋人曰于姬姓我为伯赵鞅呼司马寅曰日旰矣大事未成二臣之罪也建鼓整列二臣死之长幼必可知也对曰请姑视之反曰肉食者无墨今吴王有墨国胜乎大子死乎且夷德轻不忍久请少待之乃先晋人吴人将以公见晋侯子服景伯对使者曰王合诸侯则伯帅侯牧以见于王伯合诸侯则侯帅子男以见于伯自王以下朝聘玉帛不同故敝邑之职贡于吴有丰于晋无不及焉以为伯也今诸侯防而君将以寡君见晋君则晋成为伯矣敝邑将改职贡鲁赋于吴八百乗若为子男则将半邾以属于吴而如邾以事晋且执事以伯召诸侯而以侯终之何利之有焉吴人乃止
　　经书防不书盟单平公若在焉则亦当见经所谓诸侯者无有也杜预谓诸侯耻盟故不录且吴晋争而吴先固可以为耻今卒先晋人又何耻乎晋先则吴固已伯晋矣何待率鲁以见而后成其为伯乎其言皆相戾今经既不书盟则此言皆非实

<经部,春秋类,春秋三传谳__春秋公羊传谳>
　　钦定四库全书
　　春秋公羊传谳卷一　　　宋　叶梦得　撰隐公
　　元年春王正月
　　元年者何君之始年也春者何岁之始也王者孰谓谓文王也曷为先言王而后言正月王正月也何言乎王正月大一统也公何以不言即位成公意也何成乎公之意公将平国而反之桓曷为反之桓桓幼而贵隐长而卑其为尊卑也微国人莫知隐长又贤诸大夫板隐而立之隐于是焉而辞立则未知桓之将必得立也且如桓立则恐诸大夫之不能相幼君也故凡隐之立为桓立也隐长又贤何以不宜立立适以长不以贤立子以贵不以长桓何以贵母贵也母贵则子何以贵子以母贵母以子贵
　　古者以元训长与始而兼有善意故曰元者善之长也始年称元年犹月朔称吉月伊训曰惟元祀而序曰太甲元年则三代以来以始年称元年者尚矣此固不必为义而传以此起问盖疑鲁不得称元年尔何休曰王者然后改元立号春秋托新王受命于鲁害经之弊莫甚于此王者以正朔一天下故巡守之所谨者协时月正日而已乃若各随其即位之年一二以数之此天子诸侯之所同也初未尝为之禁自汉以后既一于用人正始立号以纪年改号则改年矣而后天下始一于用天子之年非禁其改元禁其改号也而何休乃因其当时所见为説言诸侯不得改元立号方春秋时安得所谓号哉此公羊啓之也　经所立者一王之大法也适因鲁史以着之而非以为鲁史何独文王之王哉自春而上见其所受命者天自正月而下见天下之所听者王故曰天王此言之序固不可以正月先王也　礼所辨者适庶而所谨者长少立适以长不以贤是也众妾之子皆庶子岂有妾而又以贵贱为别者哉古者立庶亦皆以长尔何以知之周景王太子穆后之子寿卒王猛寿之弟也子朝以庶长争立故告诸侯曰王后无适则择立长鲁襄公薨无适立胡女敬归之子子野以毁卒季氏欲立敬归之娣子裯是为昭公穆叔不欲曰太子死有母弟则立之无则立长葢太子之弟亦适也王猛虽幼而夀之母弟是以子朝以庶长欲立而春秋不与使猛而非夀母弟则子朝可立矣昭公虽敬归娣之子而子野非适故穆叔不欲使子野而适则昭公可立矣楚平王卒昭王以庶子为太子而子西庶长也子常欲立子西曰太子弱其母非适也子西长且好善立长则顺建善则治夫无适而有长虽昭王已为太子子常犹欲易之况未立乎则庶子未有不以长先者也晋使赵盾纳防菑于邾防菑晋出也貜且齐出也传载邾人之辞曰防菑也四貜且也六虽然贵则皆贵也貜且也长赵盾弗克纳而还春秋与之则是防菑貜且皆非正而貜且以长得立此经之明验傅岂不知之乎葢但见鲁成风以后皆致之为夫人遂立子以母贵母以子贵之论何休因谓礼适夫人无子则媵与侄娣更以左右为贵贱以次立其子且以妾子立则母得为夫人此皆于礼未之有闻是亦传误以仲子为桓母求其义不得而臆决之以为桓幼而贵隐长而贱所以从而附防为之説也
　　三月公及邾娄仪父盟于眛
　　及者何与也防及暨皆与也曷为或言防或言及或言暨防犹最也及犹汲汲也暨犹暨暨也及我欲之暨不得已也仪父者何邾娄之君也何以名字也曷为称字襃之也曷为襃之为其与公盟也与公盟者众矣曷为独襃乎此因其可襃而襃之此其为可襃奈何渐进也眛者何地期也
