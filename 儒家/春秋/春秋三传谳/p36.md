<!-- { "loadSidebar": true } -->
　　传于刘子单子以王猛居于皇曰王猛嫌也谓其不称王子猛而言王猛也至后书王子猛卒曰失嫌也谓猛未成君不当书卒而书卒以猛死为无嫌也则今言祝吁之挈岂以弑君者不得再见而见之亦以其死而无嫌乎然弑君之贼国既能讨自当见经若不书祝吁则何书与王猛之卒不类其説固不通若谓不以国氏而直举其名为失嫌则所谓嫌者为其将为君非复公子也今失嫌当复氏公子如王子猛可矣不得反挈其名也此盖失于国氏之说故后欲救之适以相伐所谓其月谨之者亦非是传见后书齐杀无知时而不月又不地故以此见月复地濮为失贼而责臣子之缓不知无知杀于国中州吁杀于卫无知自不应地而祝吁不得不地必讥失贼则夫人薨于夷亦讥失贼乎秋蔡人杀陈佗此亦可谓失贼而不月十月楚人杀夏徴舒此杀于国中经以讨贼之文书之亦可谓不失贼而书月则复何以为别也
　　冬十有二月卫人立晋
　　卫人者众辞也立者不宜立者也晋之名恶也其称人以立之何也得众也得众则是贤也贤则其曰不宜立何也春秋之义诸侯与正而不与贤也
　　周官小司寇大询之礼三询立君居一其有国者不幸先君无子而聼于国人从众之所欲立者周道也石碏以大义讨祝吁而正其罪使卫桓公有子则石碏立之矣今外求君逆晋于邢而立之可以见桓公之无子也故特书卫人立晋以一见法以为凡国有子而聼于人固不可若无子而聼国人以为贤者立之则可矣何得谓贤而不宜立乎且诸侯出奔而名所以别二君也今晋自外立若不以名见则固不可云卫人立卫侯以晋之名为恶亦误矣
　　五年春公观鱼于棠
　　传曰常事曰视非常曰观礼尊不亲小事卑不尸大功鱼卑者之事也公观之非正也
　　观为矢说己见左氏
　　夏四月葬卫桓公
　　月葬故也
　　非也说己见前
　　九月考仲子之宫
　　考者何也考者成之也成之为夫人也礼庶子为君为其母筑宫使公子主其祭也于子祭于孙止仲子者惠公之母隠孙而修之非隠也
　　此文本与下初献六羽相属公羊谷梁皆误析为二故传复以考宫为非隠经有举下文以见上文者义初不在上文以正下文不得不见如正月牛死而不郊犹三望正月牛死乃不郊本常事不必书以见犹三望故书禘于太庙用致夫人禘于太庙亦常事不必书以见用致夫人故书则今考仲子之宫非以讥隠亦以见初献六羽尔仲子不书立宫而书考宫得变之正春秋固与之说已见左氏
　　初献六羽
　　初始也谷梁子曰舞夏天子八佾诸公六佾诸侯四佾初献六羽始僭乐矣尸子曰舞夏自天子至诸侯皆用八佾初献六羽始厉乐矣
　　皆非也说已见公羊
　　螟
　　虫灾也甚则月不甚则时
　　月者志一月而已时则包三月皆在焉当云甚则时不甚则月
　　宋人伐郑围长葛
　　伐国不言围邑此其言围何也久之也伐不逾时战不逐奔诛不填服苞人民殴牛马曰侵斩树木壊宫室曰伐
　　侵伐者讨罪之名最为近正说已见公羊为其用师之道不至于深故左氏多有言行成而盟者谓服罪也若非讨罪而直以兵相加或战或围或入或灭则宜有前四事矣自各以重书岂有侵伐而为此者乎齐小白与诸侯侵蔡蔡溃遂伐楚春秋善之若前则苞人民殴牛马于蔡后则斩树木坏宫室于楚何足以为伯主且是时师但次陉亦安能坏楚之宫室晋士匄侵齐至谷闻齐侯卒乃还正不得有苞人民殴牛马之事矣春秋书伐而围邑者凡四无有久师之义盖见围长葛书取以为经年不解故云尔
　　六年春郑人来输平
　　输者堕也平之为言以道成也来输平者不果成也非也说已见公羊
　　七年春王三月叔姬归于纪
　　其不言逆何也逆之道微无足道焉尔
　　非也说已见公羊
　　滕侯卒
　　滕侯无名少曰世子长曰君狄道也其不正者名也春秋中国诸侯而不能由礼者未尝不因文以见贬杞本伯爵故因时王降爵称子介近淮夷故介葛卢来不言朝未有无见者也滕在齐鲁之间与淮甸不相接固无习用其礼之道使诚有之经安得无异文哉滕子卒而见经者七成公原悼公寜顷公结隠公虞母皆以名见其不以名见者昭公文公与此而已传岂以滕初以侯爵见后又书滕侯来朝而自昭公以下四书皆子以为降爵如杞哉然而经书侯而不名是亦为用其法可也何以不降爵则滕之为子宜自别有罪未必如杞也且言不正者名则前四公名者皆不正矣传例诸侯日卒正也而四公皆日卒又何以为不正乎经于诸侯卒惟秦五见而四不名次则滕亦七见而三不名意逺国小国皆不能具礼以名赴故经不得书而公羊亦谓秦为大言匿嫡之名与传之意同皆妄信其所闻而不审者也
　　夏城中丘
　　城为保民为之也民众城小则益城益城无极凡城之志皆讥也
　　城既以保民为之则民众城小不得不益城也何为凡城之志皆讥哉或当城而城不失其时者自不应书或非所城而城然后见经则所谓凡城之志皆讥者固是矣但不如传所言尔
　　齐侯使其弟年来聘
　　诸侯之尊弟兄不得以属通其弟云者以其来接于我举其贵者也
　　言来接于我举其贵者也其失与进纪履緰同此盖谓聘者大夫之事年未得为大夫而以其弟贵之使任大夫之事故讥尔
　　冬天王使凡伯来聘戎伐凡伯于楚丘以归
　　凡伯者何也天子之大夫也国而曰伐此一人而曰伐何也大天子之命也戎者卫也戎卫者为其伐天子之使贬而戎之也楚丘卫之邑也以归犹愈乎执也
　　以戎为卫其失与公羊以茅戎为晋同经书王人于诸侯之上所以尊王也若其人不足以将事亦不得以王人掩其恶虽天王败绩于茅戎且不讳凡伯何足以大哉其谓之伐正以着其有罪见侮于戎左氏葢言其事矣经有书灭而以归者有书败而以归者有书伐而以归者其实皆执也各举其重故不言执而执则直执之而已事固不同伐何愈于执也
　　八年春
　　三月郑伯使宛来归邴
　　名宛所以贬郑伯恶与地也
　　纪履緰以名为进郑宛以名为贬若实微者如宋万则进与贬何从见乎
　　庚寅我入邴
　　入者内弗受也日入恶入者也邴者郑伯所受命于天子而祭泰山之邑
　　诸侯相陵暴而入其国未有善者也传固谓苟焉以入人者人亦入之矣又安用以日别其恶乎
　　夏六月乙亥蔡侯考父卒
　　诸侯日卒正也
　　非也说已见宋公和卒
　　辛亥宿男卒
　　宿微国也未能同盟故男卒也
　　非也说已见及宋人盟若以未同盟言之则隐书滕侯卒桓书滕子卒岂同盟者哉
　　秋七月庚午宋公齐侯卫侯盟于瓦屋
　　外盟不日此其日何也诸侯之参盟于是始故谨而日之也诰誓不及五帝盟诅不及三王交质子不及二伯
　　周官司盟凡邦国有疑则于防同请于王而盟诸侯非无盟也特不得擅相盟尔若责其擅相盟则内而公及宋人盟于宿外而齐侯郑伯盟于石门亦盟矣何不谨其始必待于参盟乎且擅盟防与擅征伐孰重宋公陈侯蔡人卫人伐郑此以四国同伐不谨其始而谨于参盟亦倒置矣葢外盟皆不日适此见日故传为之说舜命禹征有苗禹乃防羣后誓于师诰誓非不及五帝司盟曰有狱讼者则使之盟诅吕刑言罔中于民以覆诅盟事在三苗则盟诅非不及三王以为说尤妄矣
　　八月葬蔡宣公
　　月葬故也
　　非也说已见葬宋缪公宣公卒葬三传皆不载其事但以三月葬见其速尔推此可见传凡所谓故者皆未必有实迹特牵其例而强推之也
　　九月辛卯公及莒人盟于包来
　　可言公及人不可言公及大夫
　　子男之大夫一命不得以名见故称人则凡小国而称人者皆大夫也何言不可及大夫传但见前言及宋人盟故例以为外卑者不知各以其国推之也
　　冬十有二月无侅卒
　　无侅之名未有闻焉或曰隠不爵大夫也或说曰故贬之也
　　非也说见后侠卒
　　九年春天王使南季来聘
　　南氏姓也季字也聘问也聘诸侯非正也
　　周官天子时聘以结诸侯之好诸侯非无聘也范寗尝言之矣
　　三月癸酉大雨震电
　　震雷也电霆也
　　疾雷为霆电非霆也
　　庚辰大雨雪
　　志疏数也八日之间再有大变阴阳错行故谨而日之也雨月志正也
　　言志疏数则非谨日阴阳错行疏数自不得不见日传见僖公书六月雨故以为志正此盖无待于书月者非与此别正不正也
　　侠卒
　　侠者所侠也弗大夫者隠不爵大夫也隠之不爵大夫何也曰不成为君也
　　公羊谷梁不知诸侯卿大夫士之制吾于公羊言之矣今谷梁于公子彄言先君之大夫于无侅侠言隠不爵大夫而谓侠不氏为弗大夫是亦以大夫则氏非大夫则不氏其失与公羊同所谓不爵大夫者不请于天子也且为国固未有无大夫者隠既已即位南面称公凡盟防征伐之事所以为君者无不任之矣何待不爵大夫而后见其不成为君有让桓之志以桓推之大夫之见经者惟公子翚与柔二人而已传前以翚为贬弑公而不氏则翚固当以氏见而先君之大夫矣柔为未命之大夫则桓非不成为君者亦何以不爵柔乎
　　十年
　　六月壬戌公败宋师于菅
　　内不言战举其大者也
　　内战与外异辞内讳败不可言及某师战某师败绩故内败言战而已传以为内不言战言战则败者是也此内败外言败某师不得言败为大于战则不得云内不言战举其大者若战不胜而败亦岂非大者何为而不举乎当云内不言败举其胜者也则可矣不言战者不言及某师战也不言败者不言某师败绩也
　　辛未取郜
　　辛巳取防
　　取邑不日此其日何也不正其乘败人而深为利取二邑故谨而日之也
　　传言日之义虽与公羊异而其失与公羊同说已见公羊
　　宋人蔡人卫人伐载郑伯伐取之
　　不正其因人之力而易取之故主其事也
　　非也説已见公羊
　　冬十月壬午齐人郑人入郕
　　入者内弗受也日入恶入者也郕国也
　　非也说皆已见前
　　十有一年春滕侯薛侯来朝
　　天子无事诸侯相朝正也考礼脩徳所以尊天子也诸侯来朝时正也特言同时也累数皆至也
　　传不知累数为旅见故以皆至为正此葢蔽于朝时之例以为既以时见则非同日并朝然经书朝有志时者有志月者以志时为正可也志月如桓书七月纪侯来朝以朝桓为不正亦可也若文书正月杞伯来朝杞自子而进伯不得为不正又书秋杞伯来朝八月邾子来朝二朝连书等为朝成一志时一志月则何以辨其正不正乎葢传见志月多在滕杞邾曹之君意其小国逺国不足于礼者故为天子无事诸侯相朝考礼修德之论以裁之诸侯相朝周之末造也且修五礼天子巡守之事亦何取于诸侯此乃附防欲成其説而不悟礼之所无有也
　　冬十有一月壬辰公薨
　　公薨不地故也隐之不忍地也其不言何也君弑贼不讨不书以罪下也隐十年无正隠不自正也元年有正所以正隠也
　　桓书薨于齐亦故也传曰其地于外也是在境外则地国中则不地矣臣子之于君致其大义尔隠公之弑固义见于不以责臣子经不必私志其隠若以薨不得其正在国中犹隠之则在境外尤所当隠者也何为反忍而地之乎




　　钦定四库全书
　　春秋谷梁传谳卷二　　　宋　叶梦得　撰桓公
　　元年春王
