<!-- { "loadSidebar": true } -->
　　左传史记杜氏【预】皆以子纠小白为僖公子谷梁则以为襄公子啖氏【助】赵氏【匡】程子胡传皆从之左氏经文纠称子诸家【史记荀卿并同】以为纠兄而小白弟公谷经文则无子字故程氏胡传以纠为弟今按下文书齐人取子纠杀之则左氏经文当不为误纠称子明纠之可立也小白系齐者小白党盛而子纠势孤明小白为齐所与也上称子纠则齐小白不得与郑忽曹羁同例何者与赤并不得书子而纠书子则忽与羁之系国为顺词而小白之系国为众词此以见鲁之终不能纳而纠有必杀之势矣鲁庄忘父讐而纳其子虽所纳正不免于不孝管仲忘君讐而事桓虽其功大不免于不忠不必定为桓兄纠弟曲为之説也
　　杀子纠书齐人并其国人言之见小白之入纠之死皆通国所同也益知齐小白之为众词再书子纠贵之也亲之也纠如以少夺长与兄争国则纠固有罪矣何至于其死而専罪齐人且重繋以子哉
　　春秋嘉死节其为君死者必书之如孔父仇牧荀息是也召忽死何以不书子纠未尝为君召忽虽死其主而于君国社稷无系焉故不书后人以夫子重子管仲遂并訾召忽所事不正其亦寃矣论功烈则管仲为盛论节义则召忽为正匹夫匹妇之谅未必即贬召忽概言之耳
　　干时之败长勺之胜不复父讐而皆以纳纠之故所以斥公也凡书来战者责在外书败某师及某师战者责在内而此与公败宋师于管又不同兵加于已不得已应之非鲁之罪兵不厌诈以谋取胜亦不足讥所讥者鲁庄既脩甥舅之好援纪而纪灭纳纠而纠死以为积弱耳而经书公伐齐则公犹能伐也书公及齐师战则公犹能战也书公败齐师则公犹能败齐也故详书之见其非无能为而甘心忘父之讐为大不孝也下书公侵宋公败宋师于乗丘是内为主之意公败宋师于鄑又是见其黩武比事观之义理无尽不可泥煞一例宋人迁宿谷梁云亡词也啖氏【助】曰是移其国于国中而为附庸也齐师迁纪郱鄑郚犹未举全国而迁之故此为迁国之始齐师灭谭为灭国之始是秋荆败蔡师于莘以蔡侯献舞归盖中国自相吞并然后蛮夷得以夏
　　宿杜注小国东平无盐县也今在山东兖州府东平州东二十里盖附属于鲁境者应是宋怨公侵【在二月】故迁怒而迁宿【任宿须句颛臾皆风姓故知是为鲁附庸】
　　纪侯大去宋人迁宿与灭国无异然犹有畏惮焉故廹而去之迁之至齐师灭谭则悍然无忌盖其声势威令足以陵慑诸侯而不敢动故始则灭谭灭遂以示威继则迁邢存衞以示恩而究之灭国自桓始吞并之祸遂相接迹若邢迁如归衞国忘亡存亡继絶嗣者用希则功不赎罪也
　　纪叔姬归于酅【庄十二年春三月】贤叔姬也然以叔姬系纪以酅繋纪叔姬见纪既亡矣而叔姬归酅是酅在则纪未灭明纪之犹有酅也灭国不见经无可见耳苟有可见虽失其旧封而尚得存其踪迹春秋未尝不欲宛转存之纪叔姬归于酅是也
　　公羊传仇牧闻君弑趋而至遇之于门手剑而叱之万臂摋仇牧碎其首齿着乎门阖是仇牧以捍衞其君死故书太宰督特遇于东宫之西而杀之非以衞君来也督操国重权万惧讨故并杀之耳弑君之贼还为贼杀死其宜矣乌得与牧同书哉卓氏【尔康】曰削而不书夫子特笔吾谓此非故削之也然使督亦以捍衞君而死夫子必应削何则弑君之恶非可晚盖卓氏论不可非北杏之防【庄十三年春】齐侯称爵宋邾蔡陈皆称人以为贬辞【杨山】以为众与【谷梁氏説诸家多从之】皆未合刘氏【敞】谓为大夫是也当时齐桓图伯诸侯犹未尊齐故桓自主防而四国之君不至且防以定宋乱而宋首不共故明年之春合陈曹伐宋盖是防也桓不得志于是灭遂以示彊盟鲁以示信至明年两伐宋后嗣是于鄄于幽诸侯无敢不自往防者矣
　　説春秋自相矛盾如云为贤者讳又云责贤者备毕竟如何説隠公云摄桓公又云簒何者为是
　　桓之伯最迟鲁宋乆而后合鄄之防乃伯之始【一在十四年冬一在十五年春】然宋人犹或主兵衞郑未免复叛其难如此晋文则一战而伯矣盖桓之时周德虽衰诸侯不复翊戴共主然犹未肯甘心推拥一人聴其指挥号令故合之为难至于文公时诸侯惟彊足庇民者是从习熟见闻以为当然故城濮胜而诸侯宗之所处之时有难易也遂既灭矣犹能殱齐人若因氏领氏工娄氏须遂氏必皆遂之世臣大室蕴其忠愤用其智计尽杀戍者以报灭国之讐灰烬之余尚有生气
　　齐伐戎【庄二十年冬】张氏【溥】以为为鲁也去年之冬齐宋陈三国伐鲁盖以受郑詹及公子结遂盟之故至二十二年秋及齐高傒盟于防自是以后纳币观社公汲汲于合齐而齐顾迟迟焉则此之伐戎非为鲁也明矣庄公之婚哀姜也盟防遇谷盟扈屡防以要之纳币观社逆女屡至以求之若惟恐其不得者盖必慕乎哀姜之色也哀姜不传其美而庄公不传其好色然为国君者年逾三十而无正配则其多嬖可知也岂无他族而惟齐女之求既非頼其繋援而其徳复无称则为其色而已曰制于文姜者非也时文姜已没谁制之而使必于齐乎
　　丹桓宫楹刻桓宫桷説者曰以示孝也或曰以夸大齐女也固皆有之而吾谓此是庄公不能自安良心发见无可奈何而出此也父讐不报复娶讐女以见宗庙秉彛不亡未免于是思为盛饰以媚已死之亲而逭不孝之罪故丹楹未巳复为刻桷盖天下非礼之事多从自危之心而起
　　郭亡张氏【】曰疑即东虢也按公羊传以虞虢为虞郭则此説可从
　　衞侯朔不书葬鲁未防葬也贼弟叛臣去葬不足以为讨
　　叔姬卒葬皆书以亡国之君之继室而其归其卒其葬详书之是纪之名犹頼叔姬之贤以存执节守礼之效也
　　庄公三十二年中文姜丑行史不絶书文姜死而哀姜入矣然齐有乱伦灭理之文姜而鲁有秉节守义之叔姬不以国之存亡易心寄寓困约而不易所守所谓风雨如晦鸡鸣不已者也春秋亦详録之与文姜哀姜事叅观则劝戒昭矣
　　立防君而徐弑之遂开王莽梁冀辈法门故庆父者乱贼之俑也
　　吉禘于庄公非其时非其地先儒论之详矣丧未三年汲汲若不及待盖殃咎将至哀乐失常簒弑之心无所忌惮而亦有儳焉不终日之势自为之兆矣故八月而闵公弑九月而夫人孙庆父奔可见乱臣贼子据危地而乐祸不悛者未有不立见溃败而其决裂未有不甚者也
　　夫人姜氏孙于邾説者谓文姜杀夫罪重故去姜氏哀姜杀子罪轻故不去姜氏非也弑君一耳且预弑二君矣岂应末减其无贬絶盖不待贬也文姜去姜氏不得谓已尽其杀夫之罪哀姜不去姜氏不得谓可寛其杀子之罪
　　凡乱贼之欲簒取大位也虽悍然以为己有然必俟同党推戴之而后居之不疑若众心不与而举朝无一人焉率先谄附犹将徘徊观望不敢遽取而推戴之者又必为重臣世室朝野之望人所推服者或先以利禄结之否则胁之示之以意令发议在彼簒夺之谋于是乎成如庄公死子般宜立而首发庆父为后之议者叔牙也庆父弑械已成哀姜主乎内叔牙辅乎外季子先酖叔牙则外廷无复推戴庆父者故子般弑而不敢自立闵公弑而仍不敢自立虽有内援而无外助故卒至奔莒使叔牙不死倡议奉庆父而立之诸鲁臣未必不从而季子之反国益难矣故叔牙罪未着而遽酖之疑其孟浪然庆父弑两君而终不敢自为君则由先酖叔牙剪其羽翼也
　　夫人氏之丧至自齐杜氏曰不称姜阙文也是也以去姜为贬则有不可通者贬当先去夫人不当去姜氏文姜哀姜俱乱鲁不絶之于鲁而絶之于齐此何意乎孙氏【复】曰正王法也王法当正其始何始不贬而终贬也蘓氏曰哀姜之死齐既自絶之矣是以不称姜然则齐襄未尝诛文姜而亦去姜氏何也夫哀姜为齐桓所诛既伏其罪矣此书丧至书葬乃以见鲁人之徇私情而昧于大义而意不主于夫人何必复以氏不氏为哓哓哉
　　虞师晋师灭夏阳左氏曰晋里克荀息帅师防虞师伐虢是虞实有师也谷梁曰虞无师以其先晋不可以不言师非也春秋纪实之书无但假道而并坐出师之理公子友帅师败莒师于郦与翚帅师公子庆父帅师有异乎其専一也禄去公室虽自宣公而政逮大夫自隠已然特歴世不久耳季友于鲁有大功而季氏之彊权舆于此
　　召陵之师初不足以服楚屈完之词齐无以对也至甯母之防仲谏桓拒子华之谋曰招携以礼懐逺以徳又曰绥之以徳加之以训辞较伐楚时识见又进可见学问増益虽天下才亦由歴练事多
　　禘于太庙用致夫人秦人来归僖公成风之襚一不书氏一不书夫人此自有意与文姜哀姜之去姜氏不同盖或称夫人或称成风而不全予之者足以见妾之不可为嫡而僖公尊其生母之非若文姜哀姜之去姜氏固不足尽贬意也　书夫人风氏薨葬我小君成风则全予之者意已见于前也
　　宰孔言齐侯不务徳而勤逺略先儒疑之是矣且其语亦谬桓之伯正在攘夷狄尊周室伐山戎而却狄盟楚犹憾其不能存邢衞于未亡救黄于将灭柰何以勤逺訾之若盟首止于洮于蔡丘不动干戈而定天位惠后叔带惮而不敢逞此可谓之不务徳乎或如公羊震而矜之之言则有之耳然不足掩其大功也
　　奚齐本非子故不称子尚未成君故未称君而亦不书弑而自里克言则固其君之子也故书杀其君之子从里克起义者也谷梁谓国人不子如其意则亦应不君卓柰何又书弑其君卓乎惟家氏【翁】之説谓奚齐死于丧次君臣之分未定其言得之
　　江黄近楚顾不与楚而服从中国其慕义向善贤于陈蔡逺矣宁受楚伐外无救援效死而弗去此灭国之最善者也时管仲犹在而桓徳已衰楚伐黄狄侵衞皆弗能救于是诸侯知桓之无足恃而縁陵之城救徐之役同防解体不复用命甚矣机防之不可失也
　　夫人姜氏防齐侯于卞习也非礼之事先世行之后人弗怪也
　　齐桓之伯不能使楚弱犹能不使楚强宋襄不成伯适使楚强于中国而驱诸侯从之耳使晋文不兴楚伯不待庄矣故宋襄者桓文之罪人也
　　宋襄首伐齐次执滕子次虐鄫子次围曹其所以求诸侯者如此其暴是以陈假不忘桓徳之説修好诸侯而楚遂参预盟防自于齐始
　　楚执宋公而使宜申献捷胁鲁也亦必示以释宋公之意令鲁为之解也故遂有薄之盟公羊传言公子目夷归设守械而守国楚人知虽杀宋公犹不得宋国于是释宋公此即吕甥征缮立圉之意丧君有君敌失所要挟故晋惠宋襄皆复归国也鹿上及盂公皆不与因来献捷遂为宋请书曰公防诸侯而释宋公盖以释宋之权予鲁也胡氏曰为鲁计者拒其使而不受可也请于天王而讨之可也张氏【洽】曰诸侯若能使宋征缮而脩文告之词明宋之直正楚之罪则楚人当情屈义愧而归宋公之不暇矣夫楚之诈而无信岂能自服于义若其强盛则虽齐晋之大桓文之贤用全力而仅胜之鲁顾能声罪致讨乎事固有正理如是参以情与势而有所不能遂当有以曲全之胡氏张氏之説可谓闇于势者也
