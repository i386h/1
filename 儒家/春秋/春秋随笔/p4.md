<!-- { "loadSidebar": true } -->
　　塟我小君敬嬴雨不克葬胡传曰着咎徴焉此説为胜潦车载蓑笠士犹备之岂有葬君母而无备者宣公亲母且由以得立未必苟简从事不克葬则雨甚矣弑君逐嫡而居然正夫人之位生荣死哀岂复有天道乎雨甚水至逾时淹日不能成礼亦足觇天人之理矣宣公三年楚侵郑书人四年伐郑书爵胡氏曰与之也归生有可讨之罪而楚非讨罪之师春秋安得与之乎五年伐郑书人九年伐郑又书爵胡氏曰下书晋却缺帅师救郑则知其非与之然则四年伐郑果可为与乎吾谓楚之伐郑皆非予词君行则书爵大夫行则称人耳若晋郤缺帅师救郑与阳处父帅师伐楚以救江同意有救之名无救之实力不足畏徳不足懐救江而江灭救郑而郑叛犹之弗救而已春秋愤楚之凭陵而书救以解嘲耳故十年楚伐郑士防之救遂不书盖谓晋救不足为有无也
　　楚人杀陈夏徴舒予楚也合下入陈纳孔寜仪行父二事观之固未尝以讨贼予楚盖自徴舒言之则弑君之贼虽蛮夷戎狄亦得明正其罪而又伤王法之不申伯威之不竞此书杀徴舒意也自楚言之则既有利心复纳乱臣以间之若正本清源二人当与徴舒同辟一杀一纳于义安居书入书纳可见楚之非伯讨矣
　　左氏叙邲之战説楚之所以胜在晋人口中叙出晋之所以败在楚人口中叙出其叙楚之胜在楚之不欲战处见之叙晋之败在晋之或欲战或不欲战处见之不必看到交锋接刅己自胜负燎然
　　晋杀其大夫先縠不正其邲之罪而加以召狄者何也桓子请死而士贞子救之若赵穿魏锜皆无讨焉则无辞以诛縠故置邲事不问而以召狄中之可见縠之刚愎不容于晋矣
　　宋人及楚人平【宣十五年夏】左传言华元夜入楚师登子反之牀而起之子反惧与之盟而告王公羊言司马子反乗堙而窥宋城宋华元亦乗堙而出见之二传不同公羊语为可信子反为大将军中守备防衞必然严宻何以夜入登牀如无人焉果尔则必如后世剑侠之术也异矣
　　春秋书饥书有年重民命也桓宣书有年説者【胡氏孙氏】以为不宜有夫其君是恶其民何罪此正见天心之仁爱耳复何异乎汪氏【克寛】曰幸其仅有年也得之矣亲戚间财帛交际若我贫彼富不可不分明我富彼贫又太分明不得锱铢计较纵是分所应得亦能致怨
　　宣十四年秋九月楚子围宋至十五年五月而后宋及楚平其服宋也可谓难矣宋人告急晋安得不救而伯宗之言曰天方授楚未可与争虽晋之强能违天乎谚曰髙下在心川泽纳污山薮藏疾瑾瑜匿瑕国君含垢君其待之晋本畏楚而伯宗复以此言佐之晋益不振矣楚虽强而顿兵坚城之下已逾半载师老财匮势如弩末使晋救之未必不退而包羞忍耻不敢出师顺天者存果如是乎书宋人及楚人平所以伤中夏之无盟主而讥晋也説春秋者乃以専政擅名罪华元子反岂识轻重哉
　　楚围宋而晋不救于是宋未下而鲁先降矣【十五年春公孙归父防楚子于宋】使晋能救宋鲁犹有所恃也
　　孟献子谋鲁荐贿以求免其恇懦无防与伯宗同而一则以礼意文之一则以天意诿之故谋国者论时势不容以盛衰强弱委之天意而不知自强论道理又不可珠玉皮币之事为以小事大之礼后世若汉唐之和亲宋之嵗币孟献子之故智也宋之偏安伯宗之故智也二人言皆可聴而误国不小
　　断道之盟【宣十七年】五国之君皆在故书爵非予之而贵之也外楚既无事实谋齐亦出私愤何予之而贵之有【予之赵氏鹏飞説贵之家氏翁説】
　　宣公即位以来事齐甚至末年乃谋伐之必不堪其诛求也依人自立者必受其敝以力服人者必反为讐石晋之于契丹亦犹是矣
　　宣公弑立而叔肸非之织屦而食终身不食宣公之禄与之财则曰我足矣谷梁以为通恩胡氏以为明亲亲厉不轨其贤于春秋宜也书字必赐氏也胡氏以不用事不见经为疑非也不食其食矣其不用事可知也赐氏自是宣公之恩叔肸有不得而辝者未有君不赐氏春秋贤之而特加以字者也叔肸以加字为贤则仲遂当去字为贬遂不可去字则肸亦不可加故断其为宣公赐也
　　鲁肸衞鱄皆公弟之贤者衞献无信故去之鲁宣有恩故留之所遇异也杨氏【士勋】以春秋字肸而名鱄强分优劣非是然则仲遂亦字谓遂贤于鱄可乎
　　楚子旅书卒不书葬公羊以为辟其号是也孙氏【复】曰贬之也春秋于列国之君不备礼不书葬不往防不书葬皆非贬词如贬之则于呉楚并不书卒可矣何独不书其葬哉
　　宣公薨而归父逐谷梁曰捐殡而奔其父之使者是亦奔父也胡氏曰罪成公君臣死君而忘父逐之亟也论固正矣然使旧主耄昏奸权擅柄新君嗣政大憝不除而执三年无改之説袭其粃政用其私人因循而莫敢动何以明赏罸而新号令若归父则固不必逐而逐之若是亟者以欲去三桓之怨也行父始不能治仲遂之恶而比之继不能忍归父之怨而逐之则是为死君而已矣
　　鞌之战【成公二年】四卿并将扫境兴师大夫气熖赫然而公室防矣然亦不独鲁也战鞌之后即为袁娄之盟征伐者大夫防盟者亦大夫虽其来有渐而是役实一大闗目也
　　自鞌以后六年侵宋则仲孙蔑叔孙侨如昭公十年伐莒则季孙意如叔弓仲孙貜定公八年侵衞则季孙斯仲孙何忌哀公二年伐邾则季孙斯叔孙州仇仲孙何忌而鞍之役尚有臧孙许公孙婴齐伐莒之役尚有叔弓余则无非三家者故大夫擅兵自翚帅师而已然若兵柄悉属三家则自此始耳
　　成公以前民犹公家之民兵犹公家之兵故师则命帅将必属卿至是则各自为帅有専属而无兼统故分则独出合则并出然三家之中季孙为主后此书并将无有不合季孙者惟六年侵宋不预耳
　　阳桥之役王卒尽行楚以众胜而晋亦辟之故侵衞书师盟蜀书人皆着其众也人楚故并列国之卿人之又以见服从楚者众也中书公防楚公子婴齐于蜀见侵衞盟蜀者为婴齐也非贬词盖不待贬耳三年伐郑晋宋衞曹并书爵则以其君自行亦非予词夫冬盟蜀则即楚而背晋【在十一月】春伐郑则即晋而背楚【正月】反覆无常二三其徳难乎其立国矣屡书公而不讳亦危之也郯伯姬来归杞叔姬来归皆见出也虽未审其事然为不安于国则同叔姬之归杞伯先来朝而后复逆其丧者杞素畏鲁故未敢决絶耳未见叔姬之优于伯姬也虫牢之盟左氏曰郑服也郑以讼许不胜急而求合非力屈而服非心悦而服虽汲汲为此盟而必不能固矣呉伐郯【成公七年春】家氏【翁】曰贵郯而贱呉也夫呉为太伯之后而周章武王所封何贱焉孙氏【复】曰恶其僣号也是时楚僣王号方主夏盟春秋书子书卒业已与诸夏同何独恶呉之僣号其书国者始通上国犹略之之词逮盟防渐数故至襄五年于戚则书呉人襄十年书呉子卒则详之矣楚见于经始亦称荆【庄公十年九月书荆败蔡师于莘】至庄公二十三年书荆人僖元年书楚人四年书楚屈完二十一年书楚子亦渐详之也蛮夷渐盛交于诸夏而无攘却之者圣人忧而伤之则有之矣若曰书国书人皆为恶斥之词则其强盛之时尤当痛絶不应严于前而恕于后也以书国为贱以书爵为贵则盂之防黄池之防可谓贵之乎
　　呉与楚敌已乆蛮夷自相攻伐圣人弗责也至是则兵连上国矣故以伐郯始犹楚之见经以败蔡师于莘始也
　　易首乾坤诗始闗雎书重厘降礼谨大昏春秋为国史于男女夫妇之间未尝不反覆致意以其为人伦之始也故于纳币亲迎致女逆女来媵来归苟非得礼为常事莫不悉书于大美大恶则尤言重词不厌其详于文姜则详之【防禚亨祝丘之类】志淫也于哀姜则详之【纳币观社遇谷盟扈之类】志乱也内女之贤详书之者纪叔姬媵也而书归书卒书葬宋伯姬尤详凡七见经皆以其守贞而全义也此不特见史法详略之宜而圣人重男女夫妇之节亦显然矣
　　孔氏【颖达】云史称有屠岸贾者有宠于灵公此时为司寇追论赵盾弑君之事诛赵氏杀赵朔赵同赵括而灭其族案三年传栾书将下军则于时朔已死矣同括为庄姬所譛此年见杀【成公八年】赵朔不得与同括俱死也于时晋君明诸臣强无容有屠防贾辄厠其间得如此専恣又説云公孙杵臼取他儿代武死程婴匿武于山中居十五年因晋侯有疾韩厥乃请立武为赵氏后与左传背违马迁妄説不可从也汪【克寛】氏曰史记称屠防贾诛赵氏杀赵朔赵同赵括赵婴皆灭其族而春秋止书杀同括不书杀朔婴则不惟与传抵牾亦且与经相戾此据经驳史尤无可疑左氏于赵氏事如鉏麑提弥明灵辄辈皆记之岂有杵臼程婴所为略不一及而其事又非寻常不容冺冺反覆覈之史所言恐无稽也
　　使召伯来锡公命称天子益知天王之称王非贬词也孔氏【颖达】曰称天王者二十五称王者六称天子者一王称竝行传无异説故知天子天王王者之通称也生而赐氏者三季友仲遂叔肸也以父字为氏者一仲婴齐也皆变礼故书之
　　晋侯执曹伯归之于京师书爵者书其归京师为天讨也虽伯主必能尊王而后可以讨罪晋侯是举能正已矣负刍弑立稽三载而执之则缓列之防而执之则谲春秋善善从长无不足之词盖初时诸侯请讨晋以伐秦为劳请俟他年此与之防负刍不敢不至因而执之则不兴师旅罪人斯得皆有息民之意焉此春秋之所恕也
　　公如京师【成十三年三月】因伐秦也不书朝王必其不成朝王之礼也宣伯欲赐请先使王以行人之礼礼焉孟献子从王以为介而重贿之是时凌替已甚更不如河阳践土时矣王待诸侯之臣若此则诸侯可知当时局景岂特下堂而已若使朝王成礼虽以他事至而存之二百四十年以志饩羊之意未必非春秋所乐书也故传言朝王而经不书
　　子鱼让宋襄公子西让楚昭王子良让郑襄公子臧让负刍季札让僚及光皆能敝屣千乗者而子臧季札尤称其贤然较争夺簒弑之人虽过百倍而反使争夺簒弑者偃然得志君父大讐不复闗念惟知归洁其身非圣贤所许也晋人执负刍将见子臧于王而立之其将亡也国人皆将从之外为大国所与内为国人所归而不能正负刍之罪是其守节适以成就乱贼而已鲁两婴齐仲婴齐仲遂子也公孙婴齐叔肸子也叔老叔弓叔辄叔鞅始以叔为氏而婴齐称公孙故知以王父字为氏者正也仲婴齐其变也
　　钟离防呉通呉以牵楚也
　　范文子其大臣乎忧深而虑逺伐郑之役【成十六年】则曰若逞吾愿诸侯皆叛晋可以逞若惟郑叛晋国之忧可立俟也盖逆知必有楚师矣及战于鄢陵则曰夫合诸侯非吾所能也以遗能者我若羣臣辑睦以事君多矣又曰惟圣人内外无患自非圣人外宁必有内忧盍释楚以为外惧乎鄢陵之反至于祈死而死盖厉公之侈栾郤之不协外嬖与诸大夫之相争势必作难而又胜楚以益其疾故鄢陵之胜晋君臣之祸也孟子曰入则无法家拂士出则无敌国外患者国恒亡春秋诸臣惟文子知此意贤哉
　　谷梁曰四体偏防曰败此言败则目也其説固矣春秋书败绩者其君皆折肱伤股乎
　　伐郑之役王臣始防伐【成十六年秋】自尹子而后以诸侯用王师而王臣奔走与诸国大夫无异此又一变也非挟天子以令诸侯乃挟诸侯以令天子矣髙氏【闶】谓其扶义以令天下岂不谬哉
