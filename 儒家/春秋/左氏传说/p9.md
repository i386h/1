<!-- { "loadSidebar": true } -->
　　成子受胙于社不敬刘子曰吾闻之民受天地之中以生所谓命也是以有动作礼义威仪之则以定命也能者养之以福不能者败以取祸是故君子勤礼小人尽力勤礼莫如致敬尽力莫如敦笃此一段见尧舜禹汤文武相传之妙防力学之根本观刘子之言乃见胷中所得皆三代老师宿儒传道之渊源大本皆自此中出学者为学当致力于此数句上观之吾闻两字便见得老师宿儒之传不是康公口中语其曰民受天地之中以生所谓命也此在中庸便是子思天命之谓性在大易即是太极一判品物流形各正性命万物得天地之偏人乃得天地之全夫天之生物同一气耳人与物在偏全之闲故民者天地之心也此中即命之所在即诗所谓维天之命于穆不已便是此命也是以有动作礼义威仪之则以定命也须看是以两字人之所动履适亦举止得节皆不自外来无所勉强无所矫拂皆自然而然不可差一毫之过亦不可差一毫之不及此见是以有则处所谓以定命者此心操之常存则与天地流行而不息一或舍之而不存则便堕于私意人欲中天命便至于壅遏而不流行能者养之以福不能者败以取祸福则不言取而祸言取者何故此心常操而存则心广体胖怡愉安泰福本自内有若一欲败度纵败礼则祸自外来故祸言取而福不言取是故君子勤礼小人尽力今之所谓学士大夫皆是君子所谓农工商贾皆是小人论其中本无君子小人之别盖君子小人各自有则所谓勤礼莫如致敬最是下工夫处人能致敬则动作威仪皆合于礼便是有则处所谓尽力如今或从事于畎亩或服劳于商贾就小人尽力处便是君子勤礼处勤礼莫如致敬如曲礼三百威仪三千苟泛然无统则无以行必有根本自我一心之敬发出则动皆合礼尽力莫如敦笃如勤畎亩以奉父母如服商贾以致孝养是也此一段最要就动作礼义威仪之则一句下工夫中者一身之大本下面一句却是入道之门户而今人多把作闲看了不知此一句最是用工夫端的处如成王作诰思夫人自乱于威仪尔无以钊冐贡于非几至于曾子临终亦得孔子之深防説君子所贵乎道者三动容貌正顔色出辞气而今学者正要用力在如此一步之速以事考之亦未害事不知当时此心是定与不定一言之悖以事考之亦未害事不知当时此心还是存与不存正心诚意之事学者当随力深浅行之其始虽若勉强其得味自有不可已者
　　曹人使公子负刍守秋负刍杀其太子而自立【十三年】
　　曹宣公从晋侯伐秦卒于师使公子负刍守国使公子欣时逆曹伯之丧公子欣时即子臧也负刍与欣时俱曹伯庶子公子欣时逆丧未归之闲负刍杀其太子而自立晋为霸主率诸侯讨杀太子之祸执曹成公而归之京师诸侯将见子臧于王而立之子臧辞曰圣达节次守节下失节遂逃奔宋不肯立后来负刍归自京师自为曹君大抵学者之患最是勇于义而不能精择如子臧轻千乘之国视之如弊屣而不肯受固是勇于为义然而讲学不明择义不精所以辞受取予之际亦不晓自曹宣公之卒太子是正嫡本当立负刍杀太子而自立其罪当讨晋人讨簒弑之贼诸侯择其贤者而立之太子在时子臧固不当立然而既死之后子臧固当受之可也亦当讨前日弑君之贼今乃迁延不受反使簒弑之人俨然居一国之上使三纲五常都失序岂是晋人之罪都縁子臧归洁其身太过轻重隆杀都不分却説圣达节次守节之语观这一二句便见他讲学未尽择义不精亦皆有病夫所谓节者天之生民降衷秉彞天地智愚圣贤同守之而不可加损在文王则曰顺帝之则在易则曰乾元用九乃见天则今子臧讲学不明却以九纵八横超乎节之外亦是子臧未晓得帝则民彞处虽有髙世之行难行之操所以不免得罪于君子都是择义不精之过




　　左氏传説卷六
　　钦定四库全书
　　左氏传説卷七　　　　宋　吕祖谦　撰成公
　　圣人内外无患【十六年】
　　鄢陵之战以兵家曲直论之楚新与晋盟而背之用师是晋直楚曲胜败之势显然可见晋元帅偾然兴师都欲讨楚独范文子不欲战曰若逞吾愿诸侯皆叛晋可以逞及临阵又曰惟圣人能内外无患自非圣人内宁必有外忧栾书之徒徒能外面看晋楚之曲直不能于内看君之昬明説背盟弃好讨之必胜不知厉公骄纵遂至于灭亡大抵天下之事有当作而不作惟知义之君子随时轻重权衡隆杀观一时之胜败如射共王中目见得楚之大败晋师三日馆谷见得晋之大胜然楚大败之后君臣戒惧兢兢守国终始保全厉公一胜之后杀郤锜郤犫郤至又欲杀栾书中行偃君臣相贼然文子虽见之明忧之深立于戎马之前而言之其拳拳之忠恳恳之意可谓深切而终不能救厉公之骄至使祝宗祈死但以不见祸为幸文子之志固亦可哀然亦有可责处文子虽有区区之意养之未充信未孚于人威望不足以压羣臣是以终无所济区区于众邪之闲事穷计极拱手无防徒欲避祸而死使其加之讲学终无偾争之祸必将见几而作或出或处亦不至于徒欲速死后之有志之士规模狭小者可以此为戒
　　晋悼公即位于朝始命百官【十八年】
　　厉公既弑悼公初立若论事势晋自襄公以来权柄浸移臣下至灵公之弑臣下之权渐重到得厉公既弑之后最是难为时节然悼公即位之后自朝廷至于田野旷然大变使复见文公之威仪纲纪此见得悼公得要领处悼公自大夫逆于清原之日先与之定要约凡晋之骄臣皆耸然股栗此亦是正其纪纲此一段正与惠公相反惠公未入之初许赂中大夫惟恐不得入今悼公先与羣臣要约而后肯入大抵天下之事须是初时做得是若太阿倒持已授他柄那时如何正得是时悼公即位之始先逐不臣者七人以明君臣之义使威令赫然始命百官施舍己责逮鳏寡振废滞匡乏困救灾患禁滛慝薄赋敛宥罪戾节器用时用民大布旷荡之泽使霸业复兴是知霸业之所以兴者一则明要约如悼公初入之言曰二三子用我今日否亦今日如此等言是也二则立威令如逐不臣者七人是也三则布恩惠如施舍己责是也四则定规模如命荀家等使训卿之子弟恭俭孝悌是也五则举贤才如六官之长举不失职以下是也晋悼公之所以霸其规模根本皆在于此
　　襄公
　　孟献子请城虎牢以逼郑知武子曰善【二年】
　　晋悼公戚之防以郑从楚故谋讨郑孟献子请城虎牢以逼郑知武子善其言遂城虎牢郑乃服此一段事虽小见得悼公所以霸处盖孟献子鲁国之臣也当戚之防献城虎牢之谋知武子遂从其言此见悼公之君臣惟善是用初无亲疏内外之闲孟献子虽鲁之臣言一可用则欣然从之亦见悼公规模稍阔处晋之君臣能用善所以致得孟献子敢言虽然是如此又须观孟献子纳忠之由亦縁悼公初即位大率规模足以服诸侯之心且鲁君初朝晋归语杞桓公以晋侯之德是时鲁之君臣已心服于晋孟献子虽不立晋之朝于戚之防便献城虎牢之谋武子欣然从之又须看献子所以不外于晋晋亦不外于献子这两句须兼看晋之君臣视诸侯爲一体此晋之所以霸
　　晋侯以魏绛为能以刑佐民反役与之礼食使佐新军【三年】
　　晋悼公怒魏绛戮杨干之仆晋侯私爱其弟初欲杀绛及观授仆人书公遽翻然改悔至不及履跣出以止其死又与之礼食不特食之又使佐新军又使之听国事从和戎之谋初疾之如仇雠后乃委之如腹心此最见悼公天资易晓无固必处晋之所以霸虽一时私爱私忿未能克除恨杀魏绛之不速及其悔过不特是克除私爱又且因以知其人之贤委之以腹心看得这一段晋悼公之资质大段髙以春秋时论之自悼公资质已难得在后世独有汉髙帝二君皆无意无必当其触物发上冲冠不可止遏及其事过毫发不留此二人有过人资质然髙帝总理事物尚有疏畧若悼公规模纎悉备具枢机周密则天资又在髙帝上惜乎当时人臣如韩献子知武子等不过辅之以才能事功无有知道之士引而达之此悼公之所以止于悼公
　　定姒薨不殡于庙无榇不虞匠庆谓季文子子为正卿而小君之丧不成【四年】
　　定姒鲁襄公之母季文子鲁之正卿定姒薨季文子降杀夫人之礼以从菲薄国君之母薨而无榇当是时季文子秉一国之政不能成君母之丧他主意要菲薄谁能谏止得他若要谏止须是势均力敌之人如孟孙尚敢废嫡立庶这一等人又不然其次如臧孙犹似可谏而数子又无一言以及之匠庆不过工人之贱乃能以此责季氏又擅伐蒲圃之槚以成其礼初季孙为己树六槚于蒲圃他日准备要自己用匠庆请木季氏説道与劫略何异以上卿如此忿辞匠庆一面自斫更不恤他季文子亦不能止御以此知至理所在虽至微贱之臣所守既正虽如正卿之贵有所不能屈此最学者不可不讲究
　　郑子驷使贼夜弑僖公而以疟疾赴于诸侯【七年】
　　郑僖公将防诸侯在道中子驷使贼夜弑僖公伪以疟疾赴诸侯晋悼公当时方图霸业何故受他伪赴都不考究明正其罪求子驷戕弑之实遂从而隐忍不问以此见霸者本原不是处大抵霸者本心只在于强国初无诚心为天下赏善罚恶其所以赏有功罚有罪不过假此以济霸业耳至于事有不可掩者不得已而兴师讨罪若其可以苟免便因循卤莽过了初不曽有为天下讨乱臣贼子之诚心此晋国所以止于悼公一霸而已
　　秦景公使士雃乞师于楚将以伐晋楚子许之子囊曰不可【九年】
　　秦景公使士雅乞师于楚将以伐晋楚子许之子囊止之子囊初不曾立晋朝之上歴数晋国之德政自任贤使能至于工贾皂隷政事本末无不备知如亲立于晋朝此一段当以邲之战参看当时楚庄王方强如晋士会栾武子虽晋之臣而能歴数楚国之德刑政事卒乘军旅之事士会栾武子不在楚之朝言楚之政如亲歴楚之朝子囊不在晋朝言晋国之政亦如亲立晋之朝盖晋楚两强国所以两立百有余年者盖其国各有腹心之臣互观两国之政表里洞见不敢轻略故如此凡一盛一衰一治一乱其腹心骨髓一一见得是以晋楚之霸业各至于百余年至如陈隋之际一在江南一在江北但有一江之隔隋脩德政欲取陈而陈懵然不知此陈隋不能两立而晋楚相距如此之逺所以相持百余年者以其国各有人常察两国之政以是见国之有人无人之闲也
　　荀偃士匄请伐偪阳【十年】
　　荀偃言鸡鸣而驾塞井夷灶【十四年】
