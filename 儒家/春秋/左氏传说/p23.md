<!-- { "loadSidebar": true } -->
　　知伯以贪与骄亡其族为韩魏赵所分然知伯所以亡非委靡之故乃是才能知勇过人伐齐之事是知伯始见于传他出来做第一件事观当时伐齐之由见齐师马骇知齐人之谋长武子请卜却之卒败齐师他初为政小试之勇便能摧堂堂之大国殊不知此一战正是他覆亡根本之始他所谓恃其智勇固是本来如此然自轻而重自浅而深却自因有功了渐渐去看他前面却长武子请卜一叚自是轻敌寡谋然犹自近傍正理言语有次序自此一战既胜之后言语略无伦理至于后来二十七年伐郑齐陈氏救郑他所以告陈氏之辞都无道理了所以成子亦知其不能久陈为楚灭与郑元无相干晋用兵本是报怨与救陈亦无相干他到此大言略无道理如此用之于彊国看他此后与向来请卜之辞大叚不同他非病狂丧心下视一时人敢为无稽之言以陵跨骄铄人盖到此渐渐满了及后来悼之四年晋又围郑知伯门于桔柣之门使赵襄子直入门去知伯与赵襄子本并列为卿今乃颐指气使役以一卒之事此全不近道理了盖骄纵渐长正缘知伯勇悍所至有功所以凑成他到得全不近道理地位看他事一叚深一叚观赵襄子对知伯以为主在此知伯乃言恶而无勇何以为子此全是以丑言诋他赵襄子以为能忍耻庶无害赵详观左氏记此数句甚有意若略看时只説道襄子能忍耻左氏之意不专在此下又言知伯不悛一句可见盖当时知氏赵氏并是彊家横势相与低昻赵襄子由是忌知伯若是有谋人到此须自修省知伯全不以为事所以至于亡左氏之意盖如此公子荆之母嬖将以为夫人【二十四年】
　　哀公欲立嬖妾使宗人衅夏献其礼对曰无之公怒问何故无之乃以礼对此见得鲁秉周礼他宗人尚能执礼如此固是秉周礼然以是见仲尼风化所及且以立夫人一事论之仲子是妾天王归其赗则因以仲子为夫人矣成风是妾僖公以所生之故尊为夫人当时之宗人初不曽谏以此见仲尼风化所及若就宗人论之如前此夏父弗忌为宗伯跻臣于君所谓宗伯岂能守礼孔子自衞反鲁删诗书定礼乐其风化之余者尚可见当整顿礼之初见于宗人能守当整顿乐之初见于大师挚之适齐惟夫圣人一振礼乐虽贱有司亦能守如此使自为政则三年有成信何难者
　　中行文子告陈成子曰有自晋师告寅者为轻车千乘以厌齐师之门【二十七年】
　　范氏中行氏将伐公齐高彊言三折肱知为良医【定十三年】
　　中行文子既为晋所逐出奔于齐到得齐与晋师相持所谓中行文子告成子欲以轻车千乘以厌齐师之门陈成子以其与晋有谋他方悟而有始衷终之説学者最当深察此天下一事一物皆有始衷终若看得始不见得衷若见得终不见得始皆是见理不尽若中行子在晋岂能察始衷终之理盖其在困亡患难之中困于心衡于虑而后作所以言吾乃今知所以亡观吾今知之语则知文子自出奔之后方才讲论到此以此知患难进人如此且如中行氏之乱齐髙彊在晋范氏中行氏将伐公高言三折肱知为良医亦是经患难后方见得如此
　　左氏传説卷二十
