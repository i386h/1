<!-- { "loadSidebar": true } -->
　　晋郤缺以上军下军伐蔡曰君弱不可以怠戊申入蔡以城下之盟而还晋灵公之时人材如赵盾士防郤缺之徒皆立于朝人材非不众多然灵公终至于身弑国危者何故盖当灵公少时其恶未成郤缺赵盾士防之徒皆晋贤人都不能于是时正君心养君德自里面做工夫一向只是谋人城攻人国却曰君弱不可以怠都去外面做了至于正君心里面工夫都不曾做得一分及灵公长其恶已成熟虽先之以士会之谏继之以赵盾之谏辞尽意竭终不能正救其恶贤如郤缺在当时人臣之最其谋亦不过张其甲兵侵伐以示威耳所以终不免有簒弑之祸
　　羣蛮百濮叛楚【十六年】
　　楚人谋徙阪髙【十六年】
　　羣蛮百濮叛楚楚人谋徙阪髙使当时不有蒍贾之谋楚便有退避消缩之气则羣蛮百濮并起乘之楚自此分亦未可知赖有蒍贾之谋振作其气出师侵庸而羣蛮诸小国氷消瓦解使楚之社稷既危而复安将亡而复存则贾之谋国可谓精审然以其终始考之其终乃与伯棼共谮鬬般杀之伯棼为令尹已为司马席未及暖而死于伯棼之手何故不知伯棼狼子野心盖为利禄蔽了况贾初闲谋国利害不入其心心平气定不为事所昬故其谋精其后则以贪位慕禄之心生虽伯棼是狼子野心之人亦与之共事而不觉卒毙其手所谓驱而纳之罟擭陷穽而莫之避司马迁曰利令智昬是也学者于此不可不戒
　　宋饥公子鲍竭粟而贷【十六年】
　　春秋之世上失其政乱臣贼子多以小惠取其民如公子鲍以粟救饥取宋公子商人以赈施取齐陈氏亦以赈施取齐当时乱臣贼子取人国者无不以小惠取其民其闲虽不是乱臣贼子公卿能保其世家亦多因小惠如宋之乐氏郑之罕氏皆赈贷乏絶之故所以如此者亦有由矣大抵先王盛时荒政十有二有司之所掌至于札瘥荒歉有司闻于上以举行荒政乱臣贼子无縁得入其间惟春秋时荒政不举所以到札瘥患难之时小民剪焉倾覆无所告诉乱臣贼子便乘此以赈施收民心取其国若究本原论之大抵为人君者不能逃其责君职不尽荒政不举不当专责乱臣贼子侵上之权何故上失其道乱臣贼子何世无之虽然就乱臣贼子之中论之其间势有厚薄而其失又有浅深且如陈氏以私施取齐公子商人亦以私施取齐然陈氏就他私施中积累多时自齐景公至于田恒所施已多时所以至于战国尚能因此以取人之国若公子商人始者取齐固与陈氏无异然公子商人既得国之后又灭人之国夺人之妻肆行无道向来姑息小惠都消散了所以商人为人所杀舍爵而行畧无人恤也何故区区之私惠本不足恃既得其国又以无道行之如何防持乆如以理推而大之大抵或以惠恩或以势力牢笼把持天下才力衰便无余裕自然絶灭
　　晋侯不见郑伯【十七年】
　　郑子家以书与赵宣子【十七年】
　　晋灵公时不见郑伯以为贰于楚当时郑子家执讯而与之书具述朝会之疏数所谓将悉敝赋以待于鯈唯执事命之子家辞如此之峻晋遂使巩朔行成于郑又使赵穿公壻池贵宠之人为质方得郑平此一段若以事迹论之晋始者不见郑伯如此之倨后来见子家辞峻又却从而行成又使贵宠人为质其礼又如此之恭前倨后恭全不度德量力然就事上看是时赵宣子为政德虽不足其阅天下之事亦熟何故猖狂不审见轻小国徐思此事有由当时灵公不君自此后晋中衰外以霸主虚名加诸侯始者强张霸主之威以虚名加郑却得郑服后来动不得郑郑却以实事抗晋之虚名都被他胜了此一段事正如渉佗成何一般当时赵简子为政亦要张霸主虚威加卫侯到得卫侯忿怒始者执渉佗以求成于卫卫人不许又杀渉佗以谢卫亦未能得卫服然就赵宣子赵简子二人论之亦是不同宣子自度不能服郑便与他平所以遮盖得疎脱简子不能便平他所以直至后来无措至于杀渉佗若以理论之晋中衰虚不足以加人若以权谋论之简子不如宣子以此知晋国虽縁霸业之盛衰亦縁当时秉权之臣有能否又就子家身上论之子家能不屈晋国之虚威以峻辞拒晋亦可谓能自立有子产之风然后来公子宋欲弑君不免受恶名何故子家外面拒晋能自立如此内而首防依违从公子宋不能自立盖天下事切近处最难子家以峻辞拒晋晋虽强尚封疆不相接虽拒晋苟有兵戈之祸时事尚逺惟子家见得事逺所以敢明目张胆峻辞厉色以拒晋若夫公子宋与子家并立于朝其凶威奸谋甚切近便到身上所以子家到这里畏缩不免从他弑君学者须知利害切近处能自立方可若利害不切近虽能自立未足为喜然子家为公子宋胁持亦自有由所谓利害逺近则是大纲论他若公子宋所以敢胁持他时就左氏看亦有形见处所谓子宋与子家谋先子家始欲不从公子宋反子家子家惧而从之只看这几句便见得子家依违怯懦所以致公子宋敢为弑君之谋何故伐国不问仁人始者公子宋敢与他论则子家可知此不足论子家曰畜老犹惮杀之而况君乎子家虽有不忍之意他语脉已自慢无力了弑君何等事却以此语对之虽有隐然不忍之意未有凛然可畏之气到后面又依违所以到公子宋反要他既惧不免从他弑君其间煞经时节使子家能以刚直自立闻公子宋谋便告君以正其罪何縁会有弑君之罪以受此恶名惟其不忍所以如此非惟不忍弑君亦不忍告公子宋于君惟依违无断所以有此事此是他病之根由
　　敬嬴私事襄仲【十八年】
　　仲杀恶及视【十八年】
　　文公敬嬴私事襄仲仲杀恶及视而立宣公以襄仲杀嫡立庶论之罪固不可逃然论其根本源流却不在此闵之二年成风闻成季有为公室辅之繇乃事之而属僖公焉故成季立之敬嬴惟见成风留下様子在遂亦案本而行效成风私事襄仲而立宣公终有簒逆之恶大抵天下事虽当盛时不可做一件徼幸事徼幸而得者其害虽不见于当时终必为子孙之害如僖公之俭以足用寛以爱民三十年间鲁国之人赖之季友为此初无大过失然后世做之其害始有不可胜言者徼幸之事不可做以此知家法不可不正
　　宣公
　　宋郑战于大【元年】
　　宋城城者讴【元年】
　　宋郑大之战华元师败身囚其辱国亦甚矣终不失为春秋名臣者盖元之为人虽有寛纵处亦有含洪之度观羊斟与入郑师而败其反国也自他人处之必杀羊斟而后入元乃曰子之马然也又如城者之所嘲诮元则曰牛则有皮犀兕尚多役人曰从其有皮丹漆若何元则曰夫其口众我寡全不与之校闻其言即去之此二事足见元之度量深得为上之体大抵为上有包含容纳之度虽有小疵亦盖覆得过古人居上克寛之道元虽未尽如古人之寛亦足以得其髣髴所以能维持宋国也
　　赵盾弑其君夷臯【二年】
　　赵穿弑灵公董狐直笔书之曰赵盾弑其君盖弑虽是赵穿其情实为赵盾出去了盖盾平日所与亲厚者惟穿耳穿为盾之出故敢行弑君之逆此虽是穿弑君实为盾弑何故见得是盾意以穿既弑君之后盾归既不讨其弑君之罪反使穿逆公子黒臀于周而立之则盾亲厚穿之情无所逃矣
　　楚子问鼎之大小轻重【三年】
　　楚庄王之在春秋时皆谓之贤君如左氏载其筑京观之事甚详亦以为贤君攷其观兵于周问鼎之大小轻重则傲然有簒逆无君之心暴露于此虽有终身之小善亦盖覆不过今左氏不见其大恶而特取其末节何故盖縁当时之人风声气习都不知君臣之大义人皆有此患视簒夺之祸不以为怪以为常事看了以此知学者最不可不识大义
　　楚灭舒蓼及滑汭盟吴越而还【八年】
　　当楚庄王时楚之威北加于中国南被蛮夷所谓盟吴越而还看传所载则与舒绞州蓼相似到得十一二年庄王既没共王继之吴始大不惮楚晋申公巫臣以五乘车敎吴楚自此疲于奔命其闲争得二三十年庄王时吴越与羣舒之徒同受盟于楚其时可谓微弱何故数十年闲吴便为害后来至于郢几灭楚以此知天下形势不独中国与外域相为盛衰外域自处亦自相为盛衰何故楚盛时吴越衰到庄王死楚衰吴越盛吴出来威加中国到得夫差堕越却起如汉时匈奴盛方其盛时凡北方所自拥据之国无不服匈奴后来匈奴分南北乌丸又盛到乌丸既盛所谓匈奴微矣散而处中国如刘元海亦列于边民之闲到西晋时邉方多故匈奴左右贤王刘元海再起旧时乌丸又微了自此邉风迭长始者北越盛氐羌衰及北越衰氐羌再盛苻坚盛氐羌却衰苻坚衰慕容鲜卑继之慕容衰孛头元魏继之更为消长直到唐藩镇未尝不相为盛衰论来一消一长此天道不息处
　　令尹蒍艾猎城沂使封人虑事【十一年】
　　孙叔敖城沂此一段见得筑城规模曲折详细精宻处正要学者看此如版筑之事孙叔敖已洞晓如何却使封人虑事盖不亲细务深得为上之大体规模曲折虽自知之又须是众谋使亲其事者具上规模条目将来然后从而增损裁正之下不侵有司之事筑城是大事独问守封疆之小臣此亦见深虑无不当量功命日量功是量用功之多寡命日是度其日子多少分财用者财用谓刍茭版筑分谓看四隅所费多少而分配拨料之平版榦平是商量必平其髙低厚薄板榦谓合当筑几雉称畚筑称谓一人可以运几工一人可以筑几堵畚是度其负土之多寡不使虚费人得预其闲筑下手也程土物程是料度用得多少土是泥也物是材木也议逺迩谓就近取水取土如百歩与五十歩去百歩内取已争一半略基址略是巡行也先巡略基址阔狭髙下方圆曲直都安排之具糇粮谓先办其役夫之粮食度有司是审度有司各称其材谓如材有余者可以领大事至若无材之人却能谨信者则可使之监视有便利轻捷者可以供来往度谓如使谨信者治财却不得若令监视则必专其才亦不至于无用所谓度者如此惟其精密详细如此所以事三旬而成不愆于素盖谓今日用事与前日所料条目一般并无增损至后来用事这里添一件那里又退一件如此是愆于素也大抵左氏载版筑用兵救焚之事如世务曲折条目所裁纎悉备具所载甚详亦足以见当时风声气习近于三代其人皆是着实做工夫皆为有用之学非尚虚文也今人为学多尚虚文不于着实处下工夫到临事之际种种不晓学者须当为有用之学
　　邲之战楚庄不筑武军【十三年】
　　春秋霸者到志得意满之后未有不自满者所谓五霸是齐桓晋文楚庄秦穆宋襄如宋公不度德不量力不当受霸者之名今且论四者齐自葵丘之盟满至用易牙刁晋自践土之盟满以私酖卫侯秦自焚舟之役满后用三良殉葬到楚庄王邲之战胜后亦满看楚庄王邲战之前规模警戒晋之所称上下相规截然可见可谓战战兢兢不筑武军不作京观如此到后来志得意满使申舟无假道于宋公子冯无假道于郑分明逞大国之威凭陵小国论来假道礼之常载在聘礼假道之礼甚明楚使两使经涉两国而不假道此见得楚庄王满处前三人未足论唯楚庄王之满最要看大抵天下之事当能谦退时犹得意未深去警戒近所以能不筑武军不作京观然而必竟到后面移换了至于凭陵中夏吞灭小国而不自知正如人饮酒正饮时犹自得酒过了方作以此知人遇得意事当时能谦损者未足名喜须防在后作这要人深察



　　左氏传説卷五
　　钦定四库全书
　　左氏传説卷六　　　　宋　吕祖谦　撰宣公
　　晋楚战于邲晋师败绩【十二年】
