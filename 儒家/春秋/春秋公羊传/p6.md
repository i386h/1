<!-- { "loadSidebar": true } -->
　　（传）救不言次，此其言次何？不及事也。不及事者何？邢已亡矣。孰亡之？盖狄灭之。曷为不言狄灭之？为桓公讳也。曷为为桓公讳？上无天子，下无方伯，天下诸侯有相灭亡者，桓公不能救，则桓公耻之。曷为先言次而后言救？君也。君则其称师何？不与诸侯专封也。曷为不与？实与而文不与。文曷为不与？诸侯之义不得专封也。诸侯之义不得专封，则其曰实与之何？上无天子，下无方伯，天下诸侯有相灭亡者，力能救之，则救之可也。
　　（经一三）夏，六月，邢迁于陈仪。
　　（传）迁者何？其意也。迁之者何？非其意也。
　　（经一四）齐师、宋师、曹师城邢。
　　（传）此一事也，曷为复言齐师、宋师、曹师？不复言师，则无以知其为一事也。
　　（经一五）秋，七月戊辰，夫人姜氏薨于夷，齐人以归。
　　（传）夷者何？齐地也。齐地，则其言齐人以归何？夫人薨于夷，则齐人以归。夫人薨于夷，则齐人曷为以归？桓公召而缢杀之。
　　（经一六）楚人伐郑。八月，公会齐侯、宋公、郑伯、曹伯、邾娄人于朾。九月，公败邾娄师于缨。
　　（经一七）冬，十月壬午，公子友帅师，败莒师于犁，获莒挐。
　　（传）莒挐者何？莒大夫也。莒无大夫，此何以书？大季子之获也。何大乎季子之获？季子治内难以正，御外难以正。其御外难以正奈何？公子庆父弒闵公，走而之莒，莒人逐之，将由乎齐，齐人不纳，却反舍于汶水之上，使公子奚斯入请。季子曰：「公子不可以入，入则杀矣！」奚斯不忍反命于庆父，自南涘，北面而哭。庆父闻之曰：「嘻！此奚斯之声也，诺已。」曰：「吾不得入矣！」于是抗辀经而死。莒人闻之曰：「吾已得子之贼矣！」以求赂乎鲁。鲁人不与，为是兴师而伐鲁，季子待之以偏战。
　　（经一八）十有二月丁巳，夫人氏之丧至自齐。
　　（传）夫人何以不称姜氏？贬。曷为贬？与弒公也。然则曷为不于弒焉贬？贬必于其重者，莫重乎其以丧至也。
　　僖公（经二一）二年
　　春，王正月，城楚丘。
　　（传）孰城之？城卫也。曷为不言城卫？灭也。孰灭之？盖狄灭之。曷为不言狄灭之？为桓公讳也。曷为为桓公讳？上无天子，下无方伯，天下诸侯有相灭亡者，桓公不能救，则桓公耻之也。然则孰城之？桓公城之。曷为不言桓公城之？不与诸侯专封也。曷为不与？实与而文不与。文曷为不与？诸侯之义，不得专封。诸侯之义不得专封，则其曰实与之何？上无天子，下无方伯，天下诸侯有相灭亡者，力能救之，则救之可也。
　　（经二二）夏，五月辛巳，葬我小君哀姜。
　　（传）哀姜者何？庄公之夫人也。
　　（经二三）虞师、晋师灭夏阳。
　　（传）虞，微国也，曷为序乎大国之上？使虞首恶也。曷为使虞首恶？虞受赂，假灭国者道，以取亡焉。其受赂奈何？献公朝诸大夫而问焉，曰：「寡人夜者寝而不寐，其意也何？」诸大夫有进对者曰：「寝不安与？其诸侍御有不在侧者与？」献公不应。荀息进曰：「虞郭见与？」献公揖而进之，遂与之入而谋曰：「吾欲攻郭，则虞救之；攻虞，则郭救之，如之何？愿与子虑之。」荀息对曰：「君若用臣之谋，则今日取郭，而明日取虞尔，君何忧焉？」献公曰：「然则奈何？」荀息曰：「请以屈产之乘与垂棘之白璧，往必可得也。则宝出之内藏，藏之外府；马出之内厩，系之外厩尔，君何丧焉？」献公曰：「诺。虽然，宫之奇存焉，如之何？」荀息曰：「宫之奇知则知矣！虽然，虞公贪而好宝，见宝必不从其言，请终以往。」于是终以往，虞公见宝许诺。宫之奇果谏：「记曰：『唇亡则齿寒。』虞、郭之相救，非相为赐，则晋今日取郭，而明日虞从而亡尔。君请勿许也。」虞公不从其言，终假之道以取郭。还，四年，反取虞。虞公抱宝牵马而至。荀息见曰：「臣之谋何如？」献公曰：「子之谋则已行矣，宝则吾宝也，虽然，吾马之齿亦已长矣！」盖戏之也。夏阳者何？郭之邑也。曷为不系于郭？国之也。曷为国之？君存焉尔。
　　（经二四）秋，九月，齐侯、宋公、江人、黄人盟于贯泽。（传）江人、黄人者何？远国之辞也。远国至矣，则中国曷为独言齐、宋至尔？大国言齐、宋，远国言江、黄，则以其余为莫敢不至也。
　　（经二五）冬，十月，不雨。
　　（传）何以书？记异也。（经二六）楚人侵郑。
　　僖公（经三一）三年
　　春，王正月，不雨。
　　（经三二）夏，四月，不雨。
　　（传）何以书？记异也。
　　（经三三）徐人取舒。
　　（传）其言取之何？易也。
　　（经三四）六月，雨。
　　（传）其言六月雨何？上雨而不甚也。
　　（经三五）秋，齐侯、宋公、江人、黄人会于阳谷。
　　（传）此大会也，曷为末言尔？桓公曰：「无障谷，无贮粟，无易树子，无以妾为妻。」
　　（经三六）冬，公子友如齐莅盟。
　　（传）莅盟者何？往盟乎彼也。其言来盟者何？来盟于我也。（经三七）楚人伐郑。
　　僖公（经四一）四年
　　春，王正月，公会齐侯、宋公、陈侯、卫侯、郑伯、许男、曹伯侵蔡，蔡溃。
　　（传）溃者何？下叛上也。国曰溃，邑曰叛。
　　（经四二）遂伐楚，次于陉。
　　（传）其言次于陉何？有俟也。孰俟？俟屈完也。
　　（经四三）夏，许男新臣卒。楚屈完来盟于师，盟于召陵。
　　（传）屈完者何？楚大夫也。何以不称使？尊屈完也。曷为尊屈完？以当桓公也。其言盟于师、盟于召陵何？师在召陵也。师在召陵，则曷为再言盟？喜服楚也。何言乎喜服楚？楚有王者则后服，无王者则先叛。夷狄也，而亟病中国，南夷与北狄交。中国不绝若线，桓公救中国，而攘夷狄，卒帖荆，以此为王者之事也。其言来何？与桓为主也。前此者有事矣，后此者有事矣，则曷为独于此焉？与桓公为主，序绩也。
　　（经四四）齐人执陈袁涛涂。
　　（传）涛涂之罪何？辟军之道也。其辟军之道奈何？涛涂谓桓公曰：「君既服南夷矣，何不还师滨海而东，服东夷且归？」桓公曰：「诺。」于是还师滨海而东，大陷于沛泽之中。顾而执涛涂。执者曷为或称侯？或称人？称侯而执者，伯讨也。称人而执者，非伯讨也。此执有罪，何以不得为伯讨？古者周公东征则西国怨，西征则东国怨。桓公假涂于陈而伐楚，则陈人不欲其反由己者，师不正故也。不修其师而执涛涂，古人之讨，则不然也。
　　（经四五）秋，及江人、黄人伐陈。八月，公至自伐楚。
　　（传）楚已服矣，何以致伐楚？叛盟也。
　　（经四六）葬许缪公。冬，十有二月，公孙慈帅师会齐人、宋人、卫人、郑人、许人、曹人侵陈。
　　僖公（经五一）五年
　　春，晋侯杀其世子申生。
　　（传）曷为直称晋侯以杀？杀世子母弟直称君者，甚之也。
　　（经五二）杞伯姬来朝其子。
　　（传）其言来朝其子何？内辞也，与其子俱来朝也。
　　（经五三）夏，公孙慈如牟。公及齐侯、宋公、陈侯、卫侯、郑伯、许男、曹伯会王世子于首戴。
　　（传）曷为殊会王世子？世子贵也。世子，犹世世子也。
　　（经五四）秋，八月，诸侯盟于首戴。
　　（传）诸侯何以不序？一事而再见者，前目而后凡也。
　　（经五五）郑伯逃归不盟。
　　（传）其言逃归不盟者何？不可使盟也。不可使盟，则其言逃归何？鲁子曰：「盖不以寡犯众也。」
　　（经五六）楚人灭弦。弦子奔黄。
　　（经五七）九月戊申朔，日有食之。
　　（经五八）冬，晋人执虞公。
　　（传）虞已灭矣，其言执之何？不与灭也。曷为不与灭？灭者亡国之善辞也。灭者，上下之同力者也。
　　僖公（经六一）六年
　　春，王正月。
　　（经六二）夏，公会齐侯、宋公、陈侯、卫侯、曹伯伐郑，围新城。
　　（传）邑不言围，此其言围何？强也。
　　（经六三）秋，楚人围许，诸侯遂救许。
　　（经六四）冬，公至自伐郑。
　　僖公（经七一）七年
　　春，齐人伐郑。
　　（经七二）夏，小邾娄子来朝。郑杀其大夫申侯。
　　（传）其称国以杀何？称国以杀者，君杀大夫之辞也。
　　（经七三）秋，七月，公会齐侯、宋公、陈世子款、郑世子华，盟于宁毋。
　　（经七四）曹伯般卒。
　　（经七五）公子友如齐。
　　（经七六）冬，葬曹昭公。
　　僖公（经八一）八年
　　春，王正月，公会王人、齐侯、宋公、卫侯、许男、曹伯、陈世子款、郑世子华，盟于洮。
　　（传）王人者何？微者也。曷为序乎诸侯之上？先王命也。
　　（经八二）郑伯乞盟。
　　（传）乞盟者何？处其所而请与也。其处其所而请与奈何？盖酌之也。
　　（经八三）夏，狄伐晋。
　　（经八四）秋，七月，禘于太庙，用致夫人。
　　（传）用者何？用者不宜用也。致者何？致者不宜致也。禘用致夫人，非礼也。夫人何以不称姜氏？贬。曷为贬？讥以妾为妻也。其言以妾为妻奈何？盖胁于齐媵女之先至者也。
　　（经八五）冬，十有二月丁未，天王崩。
　　僖公（经九一）九年
　　春，王三月丁丑，宋公御说卒。
　　（传）何以不书葬？为襄公讳也。
　　（经九二）夏，公会宰周公、齐侯、宋子、卫侯、郑伯、许男、曹伯于葵丘。
　　（传）宰周公者何？天子之为政者也。
　　（经九三）秋，七月乙酉，伯姬卒。
　　（传）此未适人，何以卒？许嫁矣。妇人许嫁，字而笄之，死则以成人之丧治之。
　　（经九四）九月戊辰，诸侯盟于葵丘。
　　（传）桓之盟不日，此何以日？危之也。何危尔？贯泽之会，桓公有忧中国之心，不召而至者，江人、黄人也。葵丘之会，桓公震而矜之，叛者九国。震之者何？犹曰振振然。矜之者何？犹曰莫若我也。
　　（经九五）甲戌，晋侯诡诸卒。冬，晋里克弒其君之子奚齐。
　　（传）此未逾年之君，其言弒其君之子奚齐何？杀未逾年君之号也。
　　僖公（经十一）十年
　　春，王正月，公如齐。狄灭温。温子奔卫。
　　（经十二）晋里克弒其君卓子及其大夫荀息。
