<!-- { "loadSidebar": true } -->
　　春，王正月丙午，卫侯毁灭邢。
　　（传）卫侯毁，何以名？绝。曷为绝之？灭同姓也。
　　（经二五二）夏，四月癸酉，卫侯毁卒。宋荡伯姬来逆妇。
　　（传）宋荡伯姬者何？荡氏之母也。其言来逆妇何？兄弟辞也。其称妇何？有姑之辞也。
　　（经二五三）宋杀其大夫。
　　（传）何以不名？宋三世无大夫，三世内娶也。
　　（经二五四）秋，楚人围陈，纳顿子于顿。
　　（传）何以不言遂？两之也。
　　（经二五五）葬卫文公。
　　（经二五六）冬，十有二月癸亥，公会卫子、莒庆，盟于洮。
　　僖公（经二六一）二十有六年
　　春，王正月己未，公会莒子、卫宁遬，盟于向。
　　（经二六二）齐人侵我西鄙。公追齐师至酅，弗及。
　　（传）其言「至酅，弗及」何？侈也。
　　（经二六三）夏，齐人伐我北鄙。卫人伐齐。公子遂如楚乞师。
　　（传）乞者何？卑辞也。曷为以外内同若辞？重师也。曷为重师？师出不正反，战不正胜也。
　　（经二六四）秋，楚人灭隗，以隗子归。
　　（经二六五）冬，楚人伐宋，围缗。
　　（传）邑不言围，此其言围何？刺道用师也。
　　（经二六六）公以楚师伐齐，取谷。公至自伐齐。
　　（传）此已取谷矣，何以致伐？未得乎取谷也。曷为未得乎取谷？曰：患之起，必自此始也。
　　僖公（经二七一）二十有七年
　　春，杞子来朝。
　　（经二七二）夏，六月庚寅，齐侯昭卒。
　　（经二七三）秋，八月乙未，葬齐孝公。
　　（经二七四）乙巳，公子遂帅师入杞。
　　（经二七五）冬，楚人、陈侯、蔡侯、郑伯、许男围宋。
　　（传）此楚子也，其称人何？贬。曷为贬？为执宋公贬，故终僖之篇贬也。
　　（经二七六）十有二月甲戌，公会诸侯盟于宋。
　　僖公（经二八一）二十有八年
　　春，晋侯侵曹，晋侯伐卫。
　　（传）曷为再言晋侯？非两之也。然则何以不言遂？未侵曹也。未侵曹则其言侵曹何？致其意也。其意侵曹，则曷为伐卫？晋侯将侵曹，假涂于卫，卫曰不可得，则固将伐之也。
　　（经二八二）公子买戍卫，不卒戍，刺之。
　　（传）不卒戍者何？不卒戍者，内辞也，不可使往也。不可使往，则其言戍卫何？遂公意也。刺之者何？杀之也。杀之则曷为谓之刺之？内讳杀大夫，谓之刺之也。
　　（经二八三）楚人救卫。三月丙午，晋侯入曹，执曹伯、畀宋人。
　　（传）畀者何？与也。其言畀宋人何？与使听之也。曹伯之罪何？甚恶也。其甚恶奈何？不可以一罪言也。
　　（经二八四）夏，四月己巳，晋侯、齐师、宋师、秦师及楚人战于城濮，楚师败绩。
　　（传）此大战也，曷为使微者？子玉得臣也。子玉得臣则其称人何？贬。曷为贬？大夫不敌君也。
　　（经二八五）楚杀其大夫得臣。
　　（经二八六）卫侯出奔楚。
　　（经二八七）五月，癸丑，公会晋侯、齐侯、宋公、蔡侯、郑伯、卫子、莒子，盟于践土。陈侯如会。
　　（传）其言如会何？后会也。
　　（经二八八）公朝于王所。
　　（传）曷为不言公如京师？天子在是也。天子在是，则曷为不言天子在是？不与致天子也。
　　（经二八九）六月，卫侯郑自楚复归于卫。
　　（经二八十）卫元咺出奔晋。
　　（经二八十一）陈侯款卒。
　　（经二八十二）秋，杞伯姬来。
　　（经二八十三）公子遂如齐。
　　（经二八十四）冬，公会晋侯、齐侯、宋公、蔡侯、郑伯、陈子、莒子、邾娄子、秦人于温。天王狩于河阳。
　　（传）狩不书，此何以书？不与再致天子也。鲁子曰：「温近而践土远也。」
　　（经二八十五）壬申，公朝于王所。
　　（传）其日何？录乎内也。
　　（经二八十六）晋人执卫侯归之于京师。
　　（传）归之于者何？归于者何？归之于者罪已定矣，归于者罪未定也。罪未定，则何以得为伯执？归之于者，执之于天子之侧者也，罪定不定，已可知矣。归于者，非执之于天子之侧者也，罪定不定，未可知也。卫侯之罪何？杀叔武也。何以不书？为叔武讳也。《春秋》为贤者讳。何贤乎叔武？让国也。其让国奈何？文公逐卫侯而立叔武，叔武辞立而他人立，则恐卫侯之不得反也，故于是已立，然后为践土之会，治反卫侯。卫侯得反，曰：「叔武篡我。」元咺争之曰：「叔武无罪。」终杀叔武，元咺走而出。此晋侯也，其称人何？贬。曷为贬？卫之祸，文公为之也。文公为之奈何？文公逐卫侯而立叔武，使人兄弟相疑，放乎杀母弟者，文公为之也。
　　（经二八十七）卫元咺自晋复归于卫。
　　（传）自者何？有力焉者也。此执其君，其言自何？为叔武争也。
　　（经二八十八）诸侯遂围许。曹伯襄复归于曹。遂会诸侯围许。
　　僖公（经二九一）二十有九年
　　春，介葛卢来。
　　（传）介葛卢者何？夷狄之君也。何以不言朝？不能乎朝也。
　　（经二九二）公至自围许。
　　（经二九三）夏，六月，公会王人、晋人、宋人、齐人、陈人、蔡人、秦人，盟于狄泉。
　　（经二九四）秋，大雨雹。
　　（经二九五）冬，介葛卢来。
　　僖公（经三十一）三十年
　　春，王正月。
　　（经三十二）夏，狄侵齐。
　　（经三十三）秋，卫杀其大夫元咺及公子瑕。
　　（传）卫侯未至，其称国以杀何？道杀也。
　　（经三十四）卫侯郑归于卫。
　　（传）此杀其大夫，其言归何？归恶乎元咺也。曷为归恶乎元咺？元咺之事君也，君出则己入，君入则己出，以为不臣也。
　　（经三十五）晋人、秦人围郑。
　　（经三十六）介人侵萧。
　　（经三十七）冬，天王使宰周公来聘。
　　（经三十八）公子遂如京师，遂如晋。
　　（传）大夫无遂事，此其言遂何？公不得为政尔。
　　僖公（经三一一）三十有一年
　　春，取济西田。
　　（传）恶乎取之？取之曹也。曷为不言取之曹？讳取同姓之田也。此未有伐曹者，则其言取之曹何？晋侯执曹伯，班其所取侵地于诸侯也。晋侯执曹伯，班其所取侵地于诸侯，则何讳乎取同姓之田？久也。
　　（经三一二）公子遂如晋。夏，四月，四卜郊不从，乃免牲，犹三望。
　　（传）曷为或言三卜？或言四卜？三卜，礼也；四卜，非礼也。三卜何以礼？四卜何以非礼？求吉之道三。禘、尝不卜，郊何以卜？卜郊，非礼也。卜郊何以非礼？鲁郊，非礼也。鲁郊何以非礼？天子祭天，诸侯祭土。天子有方望之事，无所不通。诸侯山川有不在其封内者，则不祭也。曷为或言免牲？或言免牛？免牲，礼也；免牛，非礼也。免牛何以非礼？伤者曰牛。三望者何？望祭也。然则曷祭？祭泰山、河海。曷为祭泰山、河海？山川有能润于百里者，天子秩而祭之。触石而出，肤寸而合，不崇朝而遍雨乎天下者，唯泰山尔。河海润于千里。犹者何？通可以已也。何以书？讥不郊而望祭也。
　　（经三一三）秋，七月。
　　（经三一四）冬，杞伯姬来求妇。
　　（传）其言来求妇何？兄弟辞也。其称妇何？有姑之辞也。
　　（经三一五）狄围卫。
　　（经三一六）十有二月，卫迁于帝丘。
　　僖公（经三二一）三十有二年
　　春，王正月。
　　（经三二二）夏，四月己丑，郑伯接卒。
　　（经三二三）卫人侵狄。
　　（经三二四）秋，卫人及狄盟。
　　（经三二五）冬，十有二月己卯，晋侯重耳卒。
　　僖公（经三三一）三十有三年
　　春，王二月，秦人入滑。齐侯使国归父来聘。
　　（经三三二）夏，四月辛巳，晋人及姜戎败秦于殽。
　　（传）其谓之秦何？夷狄之也。曷为夷狄之？秦伯将袭郑，百里子与蹇叔子谏曰：「千里而袭人，未有不亡者也。」秦伯怒曰：「若尔之年者，宰上之木拱矣，尔曷知！」师出，百里子与蹇叔子送其子而戒之曰：「尔即死，必于殽之嵚岩，是文王之所辟风雨者也，吾将尸尔焉。」子揖师而行。百里子与蹇叔子从其子而哭之。秦伯怒曰：「尔曷为哭吾师？」对曰：「臣非敢哭君师，哭臣之子也。」弦高者，郑商也，遇之殽，矫以郑伯之命而犒师焉，或曰往矣，或曰反矣。然而晋人与姜戎要之殽而击之，匹马轮无反者。其言及姜戎何？姜戎微也，称人亦微者也。何言乎姜戎之微？先轸也，或曰襄公亲之。襄公亲之，则其称人何？贬。曷为贬？君在乎殡而用师危，不得葬也。诈战不日，此何以日？尽也。
　　（经三三三）癸巳，葬晋文公。
　　（经三三四）狄侵齐。
　　（经三三五）公伐邾娄，取丛。
　　（经三三六）秋，公子遂率师伐邾娄。
　　（经三三七）晋人败狄于箕。
　　（经三三八）冬，十月，公如齐。
　　（经三三九）十有二月，公至自齐。
　　（经三三十）乙巳，公薨于小寝。
　　（经三三十一）陨霜不杀草，李、梅实。
　　（传）何以书？记异也。何异尔？不时也。
　　（经三三六）晋人、陈人、郑人伐许。
　　公羊传文公
　　文公（经一一）元年
　　春，王正月，公即位。
　　（经一二）二月癸亥朔，日有食之。
　　（经一三）天王使叔服来会葬。
　　（传）其言来会葬何？会葬礼也。
　　（经一四）夏，四月丁巳，葬我君僖公。天王使毛伯来锡公命。
　　（传）锡者何？赐也。命者何？加我服也。
　　（经一五）晋侯伐卫。
　　（经一六）叔孙得臣如京师。
　　（经一七）卫人伐晋。
　　（经一八）秋，公孙敖会晋侯于戚。
　　（经一九）冬，十月丁未，楚世子商臣弒其君髡。
　　（经一十）公孙敖如齐。
　　文公（经二一）二年
　　春，王二月甲子，晋侯及秦师战于彭衙，秦师败绩。
　　（经二二）丁丑，作僖公主。
　　（传）作僖公主者何？为僖公作主也。主者曷用？虞主用桑，练主用栗。用栗者，藏主也。作僖公主，何以书？讥。何讥尔？不时也。其不时奈何？欲久丧而后不能也。
　　（经二三）三月乙巳，及晋处父盟。
　　（传）此晋阳处父也，何以不氏？讳与大夫盟也。
　　（经二四）夏，六月，公孙敖会宋公、陈侯、郑伯、晋士縠，盟于垂敛。
　　（经二五）自十有二月不雨，至于秋七月。
　　（传）何以书？记异也。大旱以灾书，此亦旱也，曷为以异书？大旱之日短而云灾，故以灾书；此不雨之日长而无灾，故以异书也。
　　（经二六）八月丁卯，大事于太庙，跻僖公。
