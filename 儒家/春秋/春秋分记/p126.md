<!-- { "loadSidebar": true } -->
　　右曹始终春秋凡十五公书卒者十一不书卒者三有故者一声公隠公之弑不见于春秋哀八年宋灭之
　　论曰春秋志用兵轻重浅深各有不同而其甚莫极于灭灭者亡国之重辞曰上下同力也宋景公入曹以曹伯阳归春秋止书入而左氏传其事谓曹伯阳好田弋曹之鄙人公孙彊因进田弋之说阳好之彊因言霸说阳乃背晋而奸宋宋伐之晋不救而遂灭且曹实灭矣而书入者言其自灭也故削其见灭之迹犹虞之亡书晋人执虞公而不言灭也是罪在曹伯阳而恶不在宋也春秋笔削之法轻重抑扬厥有深防后之有国有家者听辩言以乱旧政好游田以废民事将自取灭亡而不之悟观春秋书曹伯阳之事可以鉴矣





　　春秋分记卷七十一
<经部,春秋类,春秋分记>
　　钦定四库全书
　　春秋分记卷七十二　　　宋　程公说　撰燕世本
　　姬姓伯爵其先出自周同姓功臣曰君奭佐文武定天下有大功为周太保食邑于召曰召康公相成王主自陜以西诸侯封其子为北燕伯国僻且逺不通诸夏自召公至简公款二十九世始见于经案春秋又有南燕姞姓庄公二十年郑执燕仲父是也司马迁系之北燕误矣在河北化外幽州蓟县
　　缪侯　　　　　　　宣侯
　　桓侯　　　　　　　庄公
　　襄公　　　　　　　桓公
　　宣公　　　　　　　昭公
　　武公　　　　　　　文公
　　懿公　　　　　　　简公
　　悼公　　　　　　　共公
　　平公　　　　　　　惠公
　　献公
　　缪侯【谥法名与实爽曰缪】
　　【郑侯子立七年鲁隠元年至桓元年卒在位十八年】
　　宣侯【諡法圣善周闻曰宣】
　　【缪侯子桓元年嗣立明年改元至十四年卒在位十五年】
　　桓侯【諡法克敬勤民曰桓】
　　【宣侯子徙都临易桓十四年嗣立明年改元至庄三年卒在位七年】
　　庄侯【諡法胜敌克乱曰庄】
　　【桓侯子庄三年嗣立明年改元至僖二年卒在位三十三年】
　　庄公传三十年冬遇于鲁济谋山戎也以其病燕故也【鲁庄公之三十年即燕庄侯之二十七年司马迁史记及刘恕外纪苏辙古史皆系之北燕又曰使修召公之法则是为北燕矣】
　　襄公【谥法因事有功曰襄】
　　【庄侯子僖二年嗣立明年改元至文九年卒在位四十年】
　　桓公【諡法辟土服逺曰桓】
　　【文九年嗣立明年改元至宣七年卒在位十六年】
　　宣公【諡法善问周逹曰宣】
　　【宣七年嗣立明年改元至成四年卒在位十五年】
　　昭公【諡法容仪恭美曰昭】
　　【成四年嗣立明年改元至十七年卒在位十三年】
　　武公【諡法克定祸乱曰武】
　　【成十七年嗣立明年改元至襄十八年卒在位十九年】
　　文公【諡法慈惠爱民曰文】
　　【襄十八年嗣立明年改元至二十四年卒在位六年】
　　懿公【諡法爱民质渊曰懿】
　　【襄二十四年嗣立明年改元至二十八年卒在位四年】
　　襄公传二十八年夏北燕伯朝于晋宋之盟故也【宋盟曰晋楚之从交相见故今朝晋】
　　简公【諡法一徳不懈曰简】
　　【名款懿公子襄二十八年嗣立明年改元昭三年奔齐六年齐纳之不克在位九年】
　　襄公经二十九年秋九月齐高止出奔北燕
　　昭公经三年冬北燕伯款出奔齐
　　传三年燕简公多嬖宠欲去诸大夫而立其宠人冬燕大夫比以杀公之外嬖公惧奔齐书曰北燕伯款出奔齐罪之也
　　经六年冬齐侯伐北燕
　　传六年冬齐侯如晋请伐北燕也晋侯许之十二月齐侯遂伐北燕将纳简公晏子曰不入燕有君矣民不贰吾君贿左右谄谀作大事不以信未尝可也
　　悼公【諡法中身早夭曰悼】
　　【世本以昭七年齐师平而还国人立悼公改元至昭十三年卒在位七年】
　　昭公传七年春王正月癸已齐侯次于虢燕人行成曰敝邑知罪敢不听命先君之敝器请以谢罪公孙晢曰受服而退俟衅而动可也二月戊子盟于濡上燕人归燕姬赂以瑶瓮玉椟斝耳不克而还
　　经十有二年春齐高偃帅师纳北燕伯于阳
　　传十二年春齐高偃纳北燕伯款于唐因其众也
　　共公【諡法敬长事上曰共】
　　【昭十三年嗣立明年改元十八年卒在位五年】
　　平公【諡法内外賔服曰平】
　　【昭十八年嗣立明年改元定五年卒在位十九年】
　　惠公【諡法爱民好予曰惠】
　　【定五年嗣立明年改元哀二年卒在位十二年】
　　按春秋昭三年书北燕伯款奔齐传曰燕简公奔齐书曰北燕伯款出奔齐罪之也史记则以款为惠公而以惠公为简公外纪又以前后皆为简公则是有两简公矣今依左传以伯款为简公而以平公之后者为惠公云
　　献公【諡法博闻多识曰献】
　　【哀二年嗣立明年改元十二年哀之十四年获麟经终二十五年左氏之传终矣悼三年卒在位二十八年】
　　右燕始终春秋凡十七公春秋不书献公以下后十三世而秦灭之
　　论曰春秋中国诸侯霸彊代兴至于起自逺方而通上国则惟江南楚吴越焉燕召公之后国于北陆其地距中国亦逺与江南大略相似而僻陋滋甚终春秋世玉帛不通其在襄公之二十八年传言北燕伯朝于晋而名不书逮简公以嬖宠出奔因之略见于经世次年纪之详经传皆亡之虽然惟其僻逺而不与中国通也故歴春秋战国最为永世西都邵雍尝言曰燕处北陆之地去中原特逺苟不随韩赵魏齐楚较利刃争虚名则足以养徳待时观诸侯之变秦虽虎狼亦未易加害延十五六年后天下事未可知也雍之言其有以审之矣余因摭世本外纪古史等文参校异同缉其始终春秋传国之序以补燕阙文云


　　春秋分记卷七十二
　　钦定四库全书
　　春秋分记卷七十三　　　宋　程公说　撰秦世本
　　嬴姓伯爵其先出自颛顼裔孙女之子大业生大贾与禹平水土佐舜调驯鸟兽赐姓嬴氏是为伯翳十九世非子为周孝王养马汧渭间马大蕃息孝王分为附庸而邑之秦使续氏嬴至曾孙秦仲宣王又命作大夫始有车马礼乐侍御之好国人美之秦仲之孙襄公为平王攘犬戎有功列为诸侯赐以岐丰之地襄公子文公七传更七十八年穆公始见于春秋国在今秦州陇城县
　　文公　　　　　　　宁公
　　出子　　　　　　　武公
　　徳公　　　　　　　宣公
　　成公　　　　　　　穆公
　　康公　　　　　　　共公
　　桓公　　　　　　　景公
　　哀公　　　　　　　惠公
　　悼公
　　文公【諡法忠信接礼曰文】
　　【襄公子即位四十四年鲁隠元年至七年卒在位五十年】
　　宁公【沈约諡法宁字有諡人无谥法】
　　【文公孙大子竫公子隠七年嗣立明年改元至桓八年卒在位三十七年】
　　桓公传四年秋秦师侵芮败焉小之也冬王师秦师围魏执芮伯以归
　　出子
　　【宁公少子桓八年宁公卒庶长弗忌等废大子立之时年五嵗明年改元至桓十四年庶长三父等弑之立宁公故大子在位六年】
　　桓公传十年秋秦人纳芮伯万于芮
　　武公【諡法克定祸乱曰武】
　　【宁公故大子桓十四年嗣立明年改元至庄十六年卒在位三十年】
　　徳公【諡法忠纯淑曰徳】
　　【武公弟庄十六年嗣立明年改元至十八年卒在位二年】
　　宣公【諡法善闻周逹曰宣】
　　【徳公子庄十八年嗣立明年改元至三十年卒在位十二年】
　　成公【諡法安民立政曰成】
　　【宣公弟庄三十年嗣立明年改元至闵二年卒在位四年】
　　穆公【諡法布徳执义曰穆】
　　【名任好徳公少子闵二年嗣立明年改元益国十二闻地千里遂霸西戎至文六年卒在位三十九年】
　　僖公传九年冬晋郤芮使夷吾重赂秦以求入齐隰朋帅师防秦纳晋惠公【夷吾】
　　传十年丕郑聘于秦且谢缓赂冬秦伯使泠至报问【详见晋】传十一年夏秦晋伐戎以救周
　　传十二年冬晋荐饥使乞籴于秦秦于是乎输粟于晋自雍及绛相继命之曰泛舟之役
　　传十四年冬秦饥使乞籴于晋晋人弗与
　　经十有五年冬十有一月壬戌晋侯及秦伯战于韩获晋侯
　　传十五年秋秦伯伐晋三败及韩九月晋侯逆秦师使韩简视师复曰师少于我鬭士倍我壬戌战于韩原获晋侯以归穆姬闻晋侯将至以太子防与女简璧登台而履薪焉【防康公名其母弟简璧防姊妹】使以免服衰绖逆且告曰上天降灾使我两君匪以玉帛相见而以兴戎若晋君朝以入则婢子夕以死夕以入则朝以死唯君裁之乃舎诸灵台大夫请以入公曰获晋侯以厚归也既而防归焉用之【若将晋侯入则夫人或自杀】大夫其何有焉必归晋君公子絷曰不如杀之无聚慝焉子桑曰归之而质其大子必得大成晋未可灭而杀其君祗以成恶乃许晋平十月晋隂饴甥防秦伯盟于王城秦伯改馆晋侯是嵗晋又饥秦伯又饩之粟于是秦始征晋【赋也】河东置官司焉【并详见晋】
　　传十九年冬秦取梁【详见梁】
　　传二十二年秋秦晋迁陆浑之戎于伊川
　　传二十三年秋九月晋惠公卒重耳及楚送诸秦公享之
　　传二十四年春王正月秦伯纳之不书不告入也二月甲午晋师军于庐栁秦伯使公子絷如晋师三月晋侯潜防秦伯于王城【并详见晋】
　　传二十五年春秦伯师于河上纳王【襄王】狐偃言于晋侯曰求诸侯莫如勤王诸侯信之且大义也晋侯辞秦师而下【新注此见秦穆公好处与晋文自专之意甚不同】秋秦晋伐鄀鄀降秦师【详见鄀】
　　经二十有八年夏四月己巳晋侯齐师宋师秦师及楚人战于城濮冬公防晋侯齐侯宋公蔡侯郑伯陈子莒子邾子秦人于温
　　经二十有九年夏六月防王人晋人宋人齐人陈人蔡人秦人盟于翟泉
　　经三十年秋晋人秦人围郑
　　传三十年九月甲午晋侯秦伯围郑佚之狐言于郑伯曰国危矣若使烛之武见秦君师必退夜缒而出见秦伯曰秦晋围郑郑既知亡矣越国以鄙逺君知其难也焉用亡郑以陪邻邻之厚君之薄也若舎郑以为东道主行李之往来共其乏困唯君图之秦伯说与郑人盟使杞子逢孙杨孙戍之乃还子犯请击之公曰不可微夫人之力不及此因人之力而敝之不仁失其所与不知以乱易整不武吾其还也亦去之【详见郑】
　　传三十二年冬杞子【三十年秦盟郑使杞子逢孙杨孙戍郑而还】自郑使告于秦曰郑人使我掌其北门之管若潜师以来国可得也穆公访诸蹇叔蹇叔曰劳师以袭逺非所闻也师劳力竭逺主备之无乃不可乎师之所为郑必知之勤而无所必有悖心且行千里其谁不知公辞焉召孟明西乞白乙使出师于东门之外蹇叔哭之曰孟子吾见师之出而不见其入也公使谓之曰尔何知中夀尔墓之木拱矣蹇叔之子与师哭而送之曰晋人御师必于殽殽有二陵焉其南陵夏后臯之墓也其北陵文王之所辟风雨也必死是间余收尔骨焉秦师遂东
　　经三十有三年春王二月秦人入滑夏四月辛巳晋人及姜戎败秦师于殽
