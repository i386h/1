<!-- { "loadSidebar": true } -->
　　经十有一年春齐国书帅师伐我夏五月公防吴伐齐甲戌齐国书帅师及吴战于艾陵齐师败绩获齐国书传十一年春齐为鄎故国书高无防帅师伐我及清【齐地】季孙谓其宰冉求曰齐师在清必鲁故也若之何求曰一子守二子从公御诸竟季孙曰不能求曰居封疆之间季孙告二子二子不可求曰若不可则君无出一子帅师背城而战不属者非鲁人也鲁之羣室众于齐之兵车【都邑居家】一室敌车优矣子何患焉二子之不欲战也宜【絶句】政在季氏【言二子恨季氏专政故不尽力】当子之身齐人伐鲁而不能战子之耻也大不列于诸侯矣季孙使从于朝【使冉求随己之公朝】俟于党氏之沟武叔呼而问战焉【问求】对曰君子有逺虑小人何知懿子强问之对曰小人虑材而言量力而共者也武叔曰是谓我不成文夫也【知冉求非己不欲战】退而搜乘孟孺子泄帅右师顔羽御邴泄为右【孟氏臣】冉求帅左师管周父御樊迟为右季孙曰须【樊迟】也弱有子【冉求】曰就用命焉季氏之甲七千冉有以武城人三百为己徒卒老幼守宫次于雩门之外五日右师从之公叔务人【公为昭公子】见保者而泣曰事充政重上不能谋士不能死何以治民吾既言之矣敢不勉乎师及齐师战于郊齐师自稷曲师不逾沟樊迟曰非不能也不信子也请三刻而逾之如之众从之师入齐军【冉求之师】右师奔齐人从之【逐右师】陈瓘陈庄【齐大夫】涉泗孟之侧后入以为殿【丁练切】抽矢防其马曰马不进也【不欲伐善】林不狃之伍曰走乎【五人为伍败而欲走】不狃曰谁不如曰然则止乎不狃曰恶贤【言止战恶足为贤】徐步而死【徐行而死言鲁非无壮士季孙不能使】师获甲首八十【冉求所得】齐人不能师宵谍曰齐人遁冉有请从之三季孙弗许孟孺子语人曰我不如顔羽而贤于邴泄【二子与孟孺子同车】子羽锐敏【顔羽】我不欲战而能黙【不言奔】泄曰驱之公为与其嬖僮汪锜乘皆死皆殡孔子曰能执干戈以卫社稷可无殇也冉有用矛于齐师故能入其军孔子曰义也
　　晁补之曰不狃徐步而死杜预注鲁非无壮士季孙不能使是也虽然不狃当伍非将帅也耻谁不如而不走可也言恶足以为贤而不止亦可也徐步而死以为勇乎则不战以为怯乎则不走勇怯无当特怨乎不以而捐一死以为名也是役也孔子得三人焉孟之反殿而防马曰马不进也孔子曰不伐公为与其嬖僮汪锜乘皆死皆殡孔子曰能执干戈而卫社稷可无殇也冉有用矛于齐师故能入其军孔子曰义也汪锜死孟之反冉有不死皆见取于圣人不狃之死亦义乎孔子将称之不然不若不死矣故曰非死之难处死则难也
　　夏为郊战故公防吴子伐齐五月克博壬申至于嬴甲戌战于艾陵大败齐师获国书公孙夏闾丘明陈书东郭书革车八百乘甲首三千以献于公将战吴子呼叔孙【武叔州仇】曰而事何也对曰从司马【从吴司马所命】王赐之甲劒铍曰奉尔君事敬无废命叔孙未能对卫赐进【赐字子贡】曰州仇奉甲从君而拜【拜受之】公使太史固归国于之元【归于齐也元首也吴以献鲁】秋季孙命脩守备曰小胜大祸也齐至无日矣【详见齐】冬卫大叔疾出奔宋【为下孔子归鲁】孔文子之将攻大叔也访于仲尼仲尼曰胡簋之事则尝学之矣甲兵之事未之闻也退命驾而行曰鸟则择木木岂能择鸟【以鸟自喻】文子遽止之曰圉岂敢度其私访卫国之难也将止鲁人以币召之乃归【于是自卫反鲁正雅颂各得其所】季孙欲以田赋【丘赋之法因其田财通出马一疋牛三头今欲别其田及家财各为一赋故言田赋】使冉有访诸仲尼仲尼曰丘不识也三发【三发问】卒曰【终言】子为国老待子而行若之何子之不言也仲尼不对而私于冉有曰君子之行也度于礼施取其厚事举其中敛从其薄如是则以丘亦足矣【丘十六井出戎马一疋牛三头】若不度于礼而贪冒无厌则虽以田赋将又不足且子季孙若欲行而灋则周公之典在若欲苟而行又何访焉弗聴
　　经十有二年春用田赋夏五月甲辰孟子卒公会吴于橐臯秋公会卫侯宋皇瑗于郧冬十有二月螽
　　传十二年春王正月用田赋夏五月昭夫人孟子卒昭公娶于吴故不书姓【讳娶同姓】死不赴故不称夫人不反哭故不言葬小君孔子与吊适季氏季氏不絻放绖而拜公防吴于橐臯吴子使大宰嚭请寻盟【寻鄫盟】公不欲
　　使子贡对曰盟所以周信也故心以制之玉帛以奉之言以结之明神以要之寡君以为苟有盟焉弗可改也已若犹可改日盟何益今吾子曰必寻盟若可寻也亦可寒也乃不寻盟冬十二月螽季孙问诸仲尼仲尼曰丘闻之火伏而后蛰者毕【火心星火伏在今十月】今火犹西流司厯过也【犹西流言未尽没】
　　经十有三年夏公防晋侯及吴子于黄池【传见吴】秋公至自防九月螽冬十有一月有星孛于东方十有二月螽【无传】
　　经十有四年春西狩获麟【春秋絶笔于获麟左传续经至孔子卒今自西狩获麟下皆删续经而不録】
　　传十四年春西狩于大野叔孙氏之车子鉏商获麟以为不祥以赐虞人仲尼观之曰麟也然后取之　小邾射以句绎来奔曰使季路要我吾无盟矣使子路子路辞季康子使冉有谓之曰千乘之国不信其盟而信子之言子何辱焉对曰鲁有事于小邾不敢问故死其城下可也彼不臣而济其言是义之也由弗能　六月甲午齐陈恒弑其君壬于舒州【简公】孔丘三日齐而请伐齐三公曰鲁为齐弱乆矣子之伐之将若之何对曰陈恒弑其君民之不与者半以鲁之众加齐之半可克也公曰子告季孙孔子辞退而告人曰吾以从大夫之后也故不敢不言
　　尹焞曰孔子虽去位以其尝为大夫也故有大事义必告焉臣师程頥曰左氏谓孔子欲以鲁国之众加齐之半诚如此说是以力不以义也若孔子之志必将正名其罪上告天子下告方伯请命于周率与国而讨之至于所以胜齐者孔子之余事也岂计鲁人之众寡哉当是时天下之乱极矣因是足以正之使孔子得行其志则天下将知畏而有所不敢东周其复兴乎鲁之君臣终不从之可深惜哉
　　初孟孺子泄【孟武伯】将圉马于成成宰公孙宿不受曰孟孙为成之病不圉马焉【病谓民困】孺子怒袭成从者不得入乃反成有司使孺子鞭之秋八月辛丑孟懿子卒成人奔丧弗内袒免哭于衢聴共弗许惧不归
　　传十五年春成叛于齐【孟孙氏邑】武伯伐成不克遂城输秋齐陈瓘如楚【陈桓子兄玉也】过卫仲由【子路】见之曰天或者以陈氏为斧斤既斵丧公室而他人有之不可知也其使终飨之亦不可知也若善鲁以待时不亦可乎何必恶焉【仲由事孔子故为鲁言】子玉曰然吾受命矣子使告我弟【成子】冬及齐平子服景伯如齐子赣为介见公孙成【成宰公孙宿】曰人皆臣人而有背人之心况齐人虽为子役其有不贰乎【言子叛鲁齐人亦将叛子】子周公之孙也多飨大利犹思不义利不可得而丧宗国【谓以成邑入齐】将焉用之成曰善哉吾不早闻命【传言仲尼之徒皆忠于鲁】陈成子馆客曰寡君使恒告曰寡人愿事君如事卫君【言卫与齐好而鲁永好】景伯揖子赣而进之对曰寡君之愿也昔晋人伐卫【定八年】齐为卫故伐晋冠氏丧车五百【定九年齐卫叛晋】因与卫地自济以西禚媚杏以南书社五百【二十五家为一社籍书而致之】吴人加敝邑以乱【八年】齐因其病取讙与阐【亦在八年】寡君是以寒心若得视卫君之事君也则固所愿也成子病之乃归成公孙宿以其兵甲入于嬴【齐邑】
　　传十六年夏四月己丑孔丘卒公诔之曰旻天不吊不憗【鱼觐切】遗一老俾屏余一人以在位茕茕余在疚呜呼哀哉尼父无自律子赣曰君其不没于鲁乎夫子之言曰礼失则昏名失则愆失志为昏失所为愆生不能用死而诔之非礼也称一人非名也【天子称一人非诸侯之名】君两失之礼记檀弓曰鲁哀公诔孔丘曰天不遗耆老莫相予位焉呜呼哀哉尼父
　　传十七年冬十二月公会齐侯【简公弟平公敬】盟于蒙孟武伯相齐侯稽首公拜齐人怒武伯曰非天子寡君无所稽首武伯问于高柴曰诸侯盟谁执牛耳【执牛耳尸盟者】季羔曰鄫衍之役吴公子姑曹【七年】发阳之役卫石魋【十二年】武伯曰然则彘也【武伯名】
　　传二十一年秋八月公及齐侯邾子盟于顾齐人责稽首【责十七年齐侯为公稽首而不见答】因歌之曰鲁人之臯数年不觉使我高蹈【言鲁人臯缓数年不知答齐稽首故使我高蹈复来为此防】唯其儒书以为二国忧【言鲁据周礼不肯答稽首含齐邾逺至】是行也公先至于阳谷齐闾丘息曰君辱举玉趾以在寡君之军羣臣将传遽以告寡君比其复也君无乃勤为仆人之未次请除馆于舟道【齐地】辞曰敢勤仆人
　　传二十三年春宋景曹卒【宋元夫人小邾女季氏外祖母】季康子使冉有吊且送葬曰敝邑有社稷之事使肥【康子】与有职竞焉是以不得助执绋使求【冉有】从舆人曰以肥之得备弥甥也【弥逺康子父之舅氏】有不腆先人之产马使求荐诸夫人之宰其可以称旌繁乎【终乐祁之言政在季氏】
　　传二十四年夏四月晋侯将伐齐使来乞师曰昔臧文仲以楚师伐齐取谷【僖二十六年】宣叔以晋师伐齐取汶阳【成二年】寡君欲徼福于周公愿乞灵于臧氏【臧氏世胜齐故】臧石帅师防之取廪丘　公子荆【哀公庶子】之母嬖将以为夫人使宗人衅夏献其礼对曰无之公怒曰女为宗司立夫人国之大礼也何故无之对曰周公及武公娶于薛孝惠娶于商自桓以下娶于齐此礼也则有若以妾为夫人则固无其礼也公卒立之而以荆为大子国人始恶之闰月公如越得大子适郢【得其亲说】将妻公而多与之地公孙有山使告于季孙季孙惧使因大宰嚭而纳赂焉乃止【季孙恐公因越讨已故惧】
　　传二十五年夏六月公至自越季康子孟武伯逆于五梧郭重仆【为公仆】见二子曰恶言多矣君请尽之【二子不臣之言甚多使公尽以观之】公宴于五梧武伯为祝【祝上夀酒】恶郭重曰何肥也季孙曰请饮彘也以鲁国之密迩仇雠臣是以不获从君克免于大行又谓重也肥公曰是食言多矣能无肥乎【激三桓之数食言】饮酒不乐公与大夫始有恶
　　传二十七年春越子使后庸来聘二月盟于平阳三子皆从【季康子叔孙文子孟武伯】康子病之【耻从蛮夷盟】言及子赣【思子赣】曰若在此吾不及此夫【不及与越盟】武伯曰然何不召曰固将召之文子曰他日请念【言季孙不能用子贡临难而后思之】夏四月己亥季康子卒公吊焉降礼【礼不备也】公患三桓之侈也欲以诸侯去之三桓亦患公之妄也故君臣多间公游于陵阪遇孟武伯于孟氏之衢曰请有问于子余及死乎对曰臣无由知之三问卒辞不对公欲以越伐鲁而去三桓秋八月甲戌公如公孙有陉氏因孙于邾乃遂如越国人施公孙有山氏
　　右鲁始终春秋凡十二公十一公书薨哀公之薨后春秋经终哀公始出孙于邾鲁人立其子宁是为悼公自哀以下九世二百一十七年而楚灭之
