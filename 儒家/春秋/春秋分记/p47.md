<!-- { "loadSidebar": true } -->
　　齐自太公赐履为侯伯之国至桓公相管仲仲説以先王比缀以度【比其众寡连其夫家度法也】竱本肇末【竱等也肇正也】劝之以赏赐纠之以刑罚班序颠毛为民纪统参其国而伍其鄙定民之居于是制国以为二十一乡【唯士工商农不在焉计四万二千家】工商之乡六【工商各三也二者不从戎役】士乡十五【韦昭谓此士军士也十五乡合三万人数为三军农野鄙而不昵不在都邑之是则下所云五处是也】参国起案以为三官臣立三宰工立三族市立三乡泽立三虞山立三衡作内政而寄军令焉【管子曰君若正卒伍脩甲兵则大国亦将正卒伍脩甲兵君有攻伐之器小国诸侯有守御之偹则难以速得志若欲速得志于天下诸侯则事可以隠令可以寄政】五家为轨轨为之长十轨为里里有司四里为连连为之长十连为乡乡有良人焉以为军令五家为轨故五人为伍轨长帅之【居则为轨出则为伍所谓寄政】十轨为里故五十人为小戎里有司帅之【小戎兵车也诗云小戎俴收】四里为连故二百人为卒连长帅之十连为乡故二千人为旅乡良人帅之五乡一帅故万人为一军五乡之师帅之公将其一军而使国子帅五乡焉髙子帅五乡焉三军故有中军之鼓有国子之鼓有髙子之鼓春以搜振旅秋以狝治兵是故卒伍整于里军旅整于郊内教既成令勿使迁徒夜战声相闻足以不乖书战目相视足以相识凢三军教士三万人车八百乗【周制戎车一乘步卒七十二人万二千五百人为军今齐车一乘五十人万人为军以齐法参周制车増三百乗徒损三万人吴子云齐桓募士五万人未详】盖如乡之法五鄙制鄙三十家为邑邑有司【制野鄙之政此以下与郊内之政巽】十邑为卒卒有卒帅十卒为乡乡有乡帅三乡为县县有县帅十县为属属有大夫五属故立五大夫各使治一属焉立五正【长也】各使聴一属焉是故正之政聴属【正五正聴大夫之治】牧政聴县【牧五属大夫聴县帅之治】下政聴乡【下政县帅聴乡帅之治】自邑积至于五属为四十五万家率九家一兵得甲十万九十家一车得车五千乗可为三军者四【长勺之战桓公自谓有带甲十万车五千乘盖斥地甚大非齐旧制】盖如遂之法以通国之数而逓征之率车用六之一士用十之三大略仿周变从径便【当时地广参用王畿之制】正月之朝乡长复事君亲问焉严蔽明蔽贤下比之罚其贤者则乡长进之官长书之公訾相之谓之三选国子髙子退而脩乡乡退而脩连连退而脩里里退而脩轨轨退而脩伍伍退而脩家五属大夫复事择其寡功者而擿之亦严蔽明蔽贤下比之罚五属大夫于是退而脩属属退而脩县县退而脩乡乡退而脩卒卒退而脩邑邑退而脩家政既成以守则固以征则彊然齐自是无太公之法矣虽以此霸亦以此失闵二年公使公子无亏帅车三百乗甲士三千人以戍曹其车甲之赋与常时异盖出戍之兵随事调役古者一车甲士三人三百乘止用九百人齐法九家一兵得甲十万九千家一车得车五千乗以齐法言之则三百乗当以甲士六千人今止以三千人既违古制又非齐法杜注以为车甲之赋异于常故传别见之
　　简公艾陵之役革车八百乘获于吴人传云国书将中军髙无防将上军宗楼将下军虽与桓公自帅中军之制异然三军尚旧制云【哀十一年】
　　勇爵陈法
　　三代国容不入军军容不入国仪礼吉凶宾嘉达于天下而军礼独藏于大司马不欲观兵如此庄公以勇爵名官【襄二十一年】觌武甚矣其后伐卫之役【二十三年】废旧臣任武力传谓先驱谷荣御王孙挥召扬为右申驱成秩御莒恒申鲜虞之傅挚为右曹开御戎晏父戎为右贰广上之登御邢公卢蒲癸为右啓牢成御襄罢师狼蘧防为右胠商子车御侯朝桓跳为右大殿商子游御夏之御寇崔如为右烛庸之越驷乘自卫将遂伐晋【先驱谓前锋军也申驱次前军也御戎为右则公御右也贰广公副车也左翼曰启右翼曰胠大殿后车驷乗则四人共乘殿车也】晏平仲曰君恃勇力以伐盟主若不济国之福也不徳而有功忧必及君又明年而有崔杼之祸武不可觌兵不可黩有国家者所宜深戒也
　　鋭师
　　成二年传鋭司徒杜预注主鋭兵者定十三年传齐师伐晋鋭师伐河内鋭师亦鋭兵与鋭司徒所掌同则齐军制当别有此兵言其精鋭以别之

　　春秋分记卷三十九
<经部,春秋类,春秋分记>
　　钦定四库全书
　　春秋分记卷四十　　　　　宋　程公説　撰书二十二
　　征伐书弟二
　　宋卫蔡陈军制不详见
　　宋
　　宋襄公之战【僖二十二年】宋人既成列楚人未既济司马曰彼众我寡及其未既济也请击之公曰不可既济而未成列又以告公曰未可既陈而后击之宋师败绩公伤服门官殱焉国人皆咎公公曰君子不重伤不禽二毛古之为军也不以阻隘也寡人虽亡国之余不鼓不成列子鱼曰君未知战勍敌之人隘而不列天赞我也阻而鼓之不亦可乎其曰我寡则宋之军卒不能敌楚矣华元之败【宣二年】防甲车四百六十乘全军亦三军之制至大尹兴空泽之士千甲【哀二十六年】全军更役尚周制云若其军帅则以司马主甲兵司徒主徒役司城主营垒司马亦曰司武襄六年华弱为司马平公曰司武而梏于朝难以胜矣谓其主兵也　襄九年宋灾司徒华臣具正徒文十六年夫人谓司城去公六卿皆官而夫人独使司城去昭公盖司城与司马实相关则兵亦兼之矣
　　凢调兵必请节而后发
　　哀十四年司马请瑞焉以命其徒攻桓氏杜预注瑞符以发兵当时兵虽掌于司马必请瑞而后敢发于此知周之制度兵虽散在乡遂于卿大夫之家固各有主掌非得符节则不敢发
　　陈有鹳鹅之名
　　昭二十一年与华氏战于赭丘郑翩【华氏党】愿为鹳其御愿为鹅杜预注鹳鹅皆陈名
　　卫
　　卫懿公之灭遗民七百三十人益之以共滕之民为五千人齐立戴公于曹以车三百乘甲士三千人戍焉合卫人以成军而文公之立车止三十乘季年始三百乘【诗称騋牝三千法三百乘用马一千三百疋云三千者兼牝也】盖二军也【闵二年】至出公为支离之卒【哀二十五年杜预注陈名】
　　郑
　　郑次国制当二军旧説就左右拒分为中军考之春秋初则郑已备三军北制之师【隠五年】卫人以燕师伐郑郑祭足原繁泄驾以三军军其前使曼伯与子元潜军军其后燕人畏郑三军而不虞制人遂败燕师于北制至繻葛之战【桓五年】曼伯为右拒祭仲足为左拒原繁髙渠弥以中军奉公为鱼丽之陈亦三军之制也【髙克清人之诗左旋右抽中军作好传在闵二年】三军之外又多尚徒兵而车战寖弛矣桓五年王以诸侯伐郑郑伯御之王为中军虢公林父将右军蔡人卫人属焉周公黑肩将左军陈人属焉郑子元请为左拒以当蔡人卫人为右拒以当陈人原繁髙渠弥以中军奉公为鱼丽之陈命二拒曰旝动而鼔旝乃中军之旗鼓是二拒之鼓国语有髙子之鼓则此中军亦有鼓郑乃令中军动旝而不动鼓何也盖车进则鼓动今郑欲先命左右拒以击陈蔡卫则中军尚未动此所以动旝而不动鼓特以旝爲号令也
　　古者车制每车有三人若主将车则主将居中御戎与右在两傍非主将车则御居中两傍却有左右故在主将之左者谓之御戎居车之中者谓之御御之制主于马之六辔右之职却执矛哀二年晋大子曰吾救主于车退敌于下我右之上也邮良曰我两靷将絶吾能止之我御之上也于此亦见御与右之职同

　　鱼丽之陈縁郑既分左右二拒以当三国则中军人少不能敌王故先偏后伍分开人数使行陈广阔足以尽敌三军也
　　郑出军必授兵于庙尚有古制然授于武公之庙礼也于大宫非礼也其后大夫归自授甲则家有藏甲矣隠十一年郑伯将伐许授兵于大宫古者藏兵于庙大夫家不藏甲凢用兵必取之庙而后授之兵者国重事出必告庙归必饮至以见不敢轻自专举之意如书用命赏于祖不用命戮于社亦此意鲁庄公治兵楚武王授师孑之类由春秋初遗制尚存然大宫厉王之庙非郑所当祖也其后凢欲侵伐遂自出师襄十年子西闻盗乃归授甲则制度败坏大夫家自藏甲矣
　　简公时公孙舍之公孙侨帅车七百乗伐陈始竭作【子产脩庐井之法而兵止一用】其后遂作丘赋矣【制用丘甲】
　　昭四年郑子产作丘赋杜预曰丘十六井当出马一匹牛三头今子产别赋其田如鲁之田赋非也经书用田赋则与作丘甲异文此传言作丘赋其文与作丘甲类不取于丘甲而取诸田赋疑或非也古者以兵车为赋故言敝邑以赋与陈蔡从又云悉索敝赋以来防时事子谓仲由千乘之国可使治其赋也则子产之作丘赋意以十六井之民赋车一乘矣所以然者郑国褊小介于晋楚故其赋视他国倍蓰焉
　　燕【军制阙】
　　秦
　　秦自非子为孝王养马汧渭之间封为附庸至秦仲有车马侍御之好车粼之诗秦变风始作秦仲之孙襄公当平王初兴兵讨西戎以救周平王东迁王城以岐丰之地赐之列为诸侯地与戎相错襄公修其车马备其兵甲武事备矣驷驖小戎之诗序田狩车马莫详焉前汉地理志曰天水陇西山多林木民以板为屋及安定上郡西河皆迫近戎狄脩习战备髙上气力以射猎为先故秦诗曰在其板屋又皆言车马田狩之事盖其故俗至穆公霸西戎始作三军伐晋之师【僖三十三年殽之役三帅而车三百乘】过周北门左右免胄而下超乘者三百乘既不请命直过王畿凌逼甚矣传言其轻而无礼着无礼于王室也又置陷阵【吴子秦置陷阵三万】康公好攻战亟用兵而不与民同欲无衣刺之曰王于兴师脩我戈矛与子同仇秦本周地故犹思周盛时而称先王以见秦人用之异乎周制而民不堪命矣至定五年子蒲子虎帅车五百乘救楚兵力益以强盛
　　楚
　　楚自若敖蚡冒筚路蓝缕以啓山林武王始为军政作荆尸以伐随授师孑以立陈法
　　庄四年楚武王荆尸授师孑焉以伐随按宣十二年随武子论楚之兵曰荆尸而举杜预曰荆楚也尸陈也楚武王始更为此陈法遂以为名
　　孑鎗属亦楚陈所利大抵陈中有利于长兵者有利于短兵者弓矢利逺即长兵孑是短兵盖楚参用孑为陈
　　成王地方千里城濮之役【僖二十八年】子玉请战王怒少与之师唯西广东宫与若敖之六卒实从之大抵皆非正军制亦非古
　　子玉以若敖之六卒将中军盖兵属子玉者子西将左子上将右当是西广东宫之兵传曰楚右师左师溃楚败绩子玉收其卒而止故不败杜曰三军惟中军完则不败者止若敖之六卒楚军有两广即其亲军【制详见下方】今曰西广止分其一而已杜注东宫曰太子有宫甲分取以给之按文元年商臣以宫甲围成王是东宫兵也
　　若敖楚武王之祖父葬若敖者子玉之祖也杜预曰六卒子玉宗人之兵六百人言不悉师以益之周礼司马凢制军百人为卒知六卒六百人也于时子玉既为令尹而乃请战盖欲增兵耳若敖之六卒乃子玉家兵观宣公四年楚子与若敖氏战于臯浒敢于敌君战则兵强可知
　　穆王接晋文襄霸之后楚益强大时则严环卫之属文元年传潘崇掌环列之尹杜注宫卫之官列兵而环王宫又宣十二年传以至于昬内官序当其夜以待不虞【内官当同环列之尹都君子王马之属】所以亲卫于王出入同之
