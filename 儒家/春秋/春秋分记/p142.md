<!-- { "loadSidebar": true } -->
　　论曰滕侯宣公继世以侯爵见于经自桓二年宣公来朝乃降称子先儒谓为时王所黜或言其丧称独文定胡安国之言曰使时王能黜诸侯春秋岂复作乎且终春秋之世不复称侯无丧称之説矣春秋为诛乱臣讨贼子而作法尤严于乱贼之党今桓公弟弑兄臣弑君天下大恶凡民罔弗憝也已不能讨又先邻国而朝之是反天理肆人欲与夷狄无异降而称子狄之也呜呼其责之深矣自是齐桓之伯九合诸侯不以兵车虽江黄逺国犹继来盟而滕介齐宋之间不与衣裳之防者三十有七年至宋襄继起遂见执焉春秋名以恶之盖滕之降爵固以见其日就卑替然稽其始降则昉乎宣公为之也薛庶姓始以侯终以伯与滕壤地相错故附于滕之后云
　　莒
　　巳姓子爵其先出自颛顼之后陆终氏产六子第一子曰樊巳姓武王封兹舆期于莒初都计后徙莒自兹舆期十一世而兹防始见于春秋世族谱云莒嬴姓少昊之后世本自纪公以下为巳姓不知谁是按莒既为陆终苗裔不得为少昊之后又文公八年传穆伯奔莒从巳氏此为巳姓明矣国在宻州巳县
　　莒子　　　　　　　　兹防公
　　纪公　　　　　　　厉公
　　渠丘公　　　　　　犁比公
　　展舆　　　　　　　着丘公
　　郊公　　　　　　　共公
　　莒子狂
　　莒子
　　隐公经二年夏五月莒人入向冬十月纪子帛莒子盟于宻
　　传二年春莒子娶于向向姜不安莒而归夏莒人入向以姜氏还
　　经四年春王二月莒人伐杞取牟娄【无传】
　　经八年秋九月辛夘公及莒人盟于浮来
　　传八年秋公及莒人盟于浮来以成纪好也【二年密之盟】桓公经十有二年夏六月壬寅公防杞侯莒子盟于曲池
　　传十二年夏盟于曲池平杞莒也【隠四年莒人伐杞】
　　庄公经二十有七年冬莒庆来逆叔姬【无传庆大夫叔姬庄公女】闵公经二年秋九月公子庆父出奔莒【传见内鲁】
　　兹防公
　　僖公经二十有五年冬十有二月公防衞子【成公】莒庆盟于洮【平莒挐之怨】
　　经二十有六年春王正月己未公防莒子衞甯速盟于向
　　传二十六年春正月公防莒兹防公盟于向【并详见内鲁】右二君春秋止书莒子及兹防公而不着其諡不纪其年云
　　纪公
　　【名庶其经传不见嗣立改元之年文十八年被弑】
　　文公经十有八年冬莒弑其君庶其
　　传十八年冬莒纪公生大子仆又生季佗爱季佗而黜仆且多行无礼于国仆因国人以弑纪公以其寳玉来奔纳诸宣公公命与之邑曰今日必授季文子使司寇出诸竟曰今日必达【详见鲁】
　　厉公
　　【名季佗纪公子世族谱次之渠丘公之上而阙其年今从之】
　　渠丘公
　　【名朱文十八年嗣立明年改元至成十四年卒在位三十二年】
　　宣公经四年春王正月公及齐侯平莒及郯莒人不肯公伐莒取向
　　传四年春公及齐侯平莒及郯莒人不肯公伐莒取向【莒邑】非礼也平国以礼不以乱伐而不治乱也以乱平乱何治之有无治何以行礼
　　经十有一年夏公孙归父防齐人伐莒【无传】
　　经十有三年春齐师伐莒
　　传十三年春齐师伐莒莒恃晋而不事齐故也
　　成公传七年秋八月同盟于马陵莒服故也【莒本属齐齐服故莒从之】
　　传八年秋晋侯使申公巫臣如呉假道于莒与渠丘公立于池上【城池也】曰城已恶莒子曰辟陋在夷其孰以我为虞对曰夫狡焉【狡猾之人】思啓封疆以利社稷者何国蔑有唯然故多大国矣唯或思或纵也勇夫重闭况国乎经九年冬十有一月楚公子婴齐帅师伐莒庚申莒溃楚人入郓
　　传九年冬十一月楚子重自陈伐莒围渠丘渠丘城恶众溃奔莒戊申楚入渠丘【十月五日】莒人囚楚公子平楚人曰勿杀吾归而俘莒人杀之楚师围莒莒城亦恶庚申莒溃【十月十七日】楚遂入郓【莒别邑】莒无备故也君子曰恃陋而不备罪之大者也备豫不虞善之大者也莒恃其陋而不修城郭浃辰之间而楚克其三都无备也夫【浃辰十二日】诗曰虽有丝麻无弃菅蒯虽有姬姜无弃蕉萃凡百君子莫不代匮言备之不可已也
　　经十有四年春王正月莒子朱卒【无传】
　　犁比公
　　【名密州成十四年嗣立明年改元至襄公三十一年遇弑在位三十五年】
　　襄公经六年秋莒人灭鄫【鄫赂鲁莒灭之】
　　传八年夏莒人伐我东鄙以疆鄫田
　　经十年秋莒人伐我东鄙
　　传十年秋九月莒人间诸侯之有事也【时诸侯讨郑】故伐我东鄙
　　经十有二年春王二月莒人伐我东鄙围台季孙宿帅师救台遂入郓
　　传十二年春莒人伐我东鄙围台季武子救台遂入郓取其钟以为公盘
　　经十有四年夏四月莒人侵我东鄙【无传】
　　传十四年春防于向执莒公子务娄以其通楚使也【晋执之】
　　传十六年春防于湨梁以我故执莒犂比公且曰通齐楚之使
　　经二十年春王正月辛亥仲孙速防莒人盟于向传二十年春及莒平孟庄子防莒子盟于向督扬之盟故也【十九年盟曰大毋侵小】
　　经二十有三年冬齐侯袭莒
　　传二十三年冬齐侯还自晋不入遂袭莒门于且于伤股而退莒子亲鼓之获杞梁莒人行成
　　传二十四年秋齐崔杼帅师遂伐莒侵介根
　　传二十五年夏五月莒为且于之役故莒子朝于齐甲戌飨诸北郭乙亥崔杼弑庄公丁丑立景公辛巳公与大夫及莒子盟
　　经三十有一年冬十有一月莒人弑其君宻州
　　传三十一年莒犂比公生去疾及展舆既立展舆又废之犂比公虐国人患之十一月展舆因国人以攻莒子弑之乃立【自立为君】去疾奔齐齐出也【母齐女故】展舆吴出也书曰莒人弑其君买朱鉏【宻州之字】言罪之在也
　　胡安国曰经以传为案传有乖谬则信经而弃传可也若密州之事是矣左氏称莒子生去疾及展舆既立展舆又废之莒子虐国人患焉展舆因国人以攻莒子弑之乃立信斯言则子弑其父也而春秋有不书乎故赵匡谓其文当曰展舆因国人之攻莒子弑之乃立而后来传写误为以字尔
　　展舆
　　【密州子襄三十一年嗣立明年改元出奔吴在位一年】
　　昭公经元年春三月取郓秋莒去疾自齐入于莒莒展舆出奔吴叔弓帅师疆郓田
　　传元年春三月季武子伐莒取郓　莒展舆立而夺羣公子秩公子召去疾于齐秋齐公子鉏纳去疾展舆奔呉叔弓帅师疆郓田因莒乱也于是莒务娄瞀胡及公子灭明以大厖与常仪靡出奔齐【三子展舆党大厖常仪靡莒二邑】君子曰莒展之不立弃人也夫人可弃乎诗曰无竞维人善矣【烈文】
　　刘敞权衡曰君子曰莒展之不立弃人也若是末哉君子之言也夫展舆亲弑其君而不问弃人而讥之是谓弃人重于弑父也借使展舆但勿弃人以济其不义之身则固以为贤矣不亦害教乎
　　着丘公
　　【名去疾犂比公子襄三十一年出奔齐昭元年复入立明年改元至十四年卒在位十三年】
　　昭公经四年秋九月取鄫
　　传四年秋九月取鄫言易也莒乱着丘公立而不抚鄫鄫叛而来故曰取
　　石季长曰莒尝与鲁争鄫而灭之今复为鲁之所取也不系之莒不许莒之有鄫
　　经五年夏莒牟夷以牟娄及防兹来奔秋七月戊辰叔弓帅师败莒师于蚡泉
　　传五年夏莒牟夷以牟娄及防兹来奔莒人愬于晋秋七月莒人来讨不设备戊辰叔弓败诸蚡泉莒未陈也传十年秋七月平子伐莒取郠献俘【并详见内鲁】
　　经十有四年秋八月莒子去疾卒　冬莒杀其公子意恢传十四年秋八月莒着丘公卒郊公不慼国人弗顺欲立着丘公之弟庚舆蒲余侯【兹夫】恶公子意恢而善于庚舆郊公恶公子铎而善于意恢公子铎因蒲余侯而与之谋曰尔杀意恢我出君而纳庚舆许之冬十二月蒲余侯兹夫杀莒公子意恢郊公奔齐公子铎逆庚舆于齐齐隰党公子鉏送之有赂田【莒赂齐以田】
　　郊公
　　【着丘公子昭十四年嗣立数月奔齐】
　　共公
　　【名庚舆着丘公之弟昭十四年立明年改元至二十三年来奔在位九年】
　　昭公经十九年秋齐高发帅师伐莒
　　传十九年秋齐高发帅师伐莒莒子奔纪鄣【莒邑】使孙书伐之初莒有妇人莒子杀其夫已为嫠妇【嫠妇寡也力之切】及老托于纪鄣纺焉以度而去之【连所纺纑以度城而藏之以待外攻者欲报雠】师至则投诸外或献诸子占【孙书】子占使师夜缒而登登者六十人缒絶师鼓噪城上之人亦噪莒共公惧启西门而出七月丙子齐师入纪
　　经二十有二年春齐侯伐莒
　　传二十二年春王二月甲子齐北郭启帅师伐莒莒子将战苑【于元切】羊牧之谏【莒大夫】曰齐帅贱其求不多不如下之大国不可怒也弗聴败齐师于寿余齐侯伐莒莒子行成司马灶如莒涖盟莒子如齐涖盟盟于稷门之外莒于是乎大恶其君
　　经二十有三年秋七月莒子庚舆来奔
　　传二十三年秋七月莒子庚舆虐而好劔苟铸劔必试诸人国人患之又将叛齐乌存【莒大夫】帅国人以逐之庚舆将出闻乌存执殳而立于道左惧将止死苑羊牧之曰君过之乌存以力闻可矣何必以弑君成名遂来奔齐人纳郊公
　　郊公后
　　【嗣立未逾年出奔在外九年今复入】
　　莒子狂
　　哀公经十有四年夏五月莒子狂卒
　　右莒始终春秋凡十公书卒者二不书卒者四有故者三狂卒在春秋经终见于续经云
　　论曰齐鲁皆山东大国莒介居齐境之东南而鲁之东境也考其首末隐二年纪莒盟于密为和鲁也八年而为浮来之盟终隐公世未尝侵伐至闵僖间庆父奔莒莒挐受获渝前盟而兆新怨矣虽有于洮于向之盟至宣公世伐莒者二而襄公时莒人伐我者三侵我者一我既不胜则防盟于向以求之至昭公而取郓取鄫虽仅能胜莒然纳牟夷之邑兴蚡泉之师其曲在鲁逮于伐莒取郠兵戈相寻迄无宁岁若齐则自宣十一年防鲁伐莒之后侵之伐之袭之而莒曽不敢少陵齐焉故观莒之所以待齐鲁则知鲁之不敌于齐也尚矣呜呼以势相加以力相鬬而燮齐至鲁燮鲁至道之风邈乎其不能复可叹也









　　春秋分记卷七十九
　　钦定四库全书
　　春秋分记卷八十　　　　宋　程公説　撰次国第一
　　邾　　　　　　　　小邾
　　越　　　　　　　　许
　　邾
　　曹姓子爵其先出自颛顼之后陆终氏产六子第五子曰晏安周武王克商封晏安苖裔曹侠于邾为附庸自安至仪父十二世其后数从齐桓公庄公十六年称子国在今袭庆府邹县其后文公迁于绎在邹县北
　　仪父克　　　　　　邾子琐
　　文公　　　　　　　定公
　　宣公　　　　　　　悼公
　　庄公　　　　　　　隐公
　　桓公　　　　　　　大子何【案太子何传作公子何】仪父克
　　【名克王未赐命以为诸侯故以字名其后仪父事齐桓公以奬王室王命为邾子庄十六年卒】
　　隐公经元年春三月公及邾仪父盟于蔑
　　传元年春三月公及邾仪父盟于蔑邾子克也未王命故不书爵曰仪父贵之也
　　孙复曰邾附庸国仪父字附庸之君未得列于诸侯故书字以别之桓十七年公防邾仪父盟于趡庄二十三年萧叔朝公是也
