<!-- { "loadSidebar": true } -->
　　御制题宋版春秋分记
　　分记原通记尊王义寓中【程公悦宋宁宗时人所春秋分记以史记法取左传事厘为年表世谱名谱又为厯书天文五行诸书又分记周天王内鲁外诸侯以及次国小国四夷之事条分缕析事因左氏义本圣经皆首记天王以见天下之一乎周分记诸国以见列国之所以异详见公悦自序其弟公许于干祐三年刻梓以广其传】年经国为纬外抑内斯崇统万乃惟一防殊则以同希珍宋椠遣暇可研穷










　　钦定四库全书　　　　　经部五
　　春秋分纪　　　　　　　春秋类
　　提要
　　【臣】等谨按春秋分纪九十卷宋程公説撰公説字伯刚号克斋丹棱人居于宣化年二十五登第官邛州教授吴曦之乱弃官擕所着春秋诸书匿安固山中修之甫成而卒年仅三十七是书前有开禧乙丑自序淳祐三年其弟公许刋于宜春凡年表九卷世谱七卷名谱二卷书二十六卷周天王事二卷鲁事六卷大国世本二十六卷次国二卷小国七卷附録三卷其年表则冠以周及列国而后夫人以下与执政之卿皆各为一篇其世谱则王族公族以及诸臣每国为一篇鲁则増以妇人名仲尼弟子而燕则有録无书盖原阙也名谱则凡名著于春秋者分五类列焉书则厯法天文五行疆理礼乐征伐职官七门其周礼及列国世本以及次国小国附録则各以经传所载分之条理分明叙述典赡所采诸儒之説与公説所附序论亦皆醇正诚读春秋者之总滙也明以来其书罕传故朱彛尊经义考注曰未见顾栋髙作春秋大事表体例多与公説相同栋髙非剽窃著书之人知其亦未见也此本出扬州马曰潞家与通考所载卷数相合内宋讳犹皆阙笔葢从宋刻影抄者刘光祖作公説墓志称所作尚有左氏始终三十六卷通例二十卷比事十卷葢刻意于左氏之学者宋自孙复以后人人以臆见説春秋恶旧説之害巳则举三传义例而废之又恶左氏所载证据分明不能纵横颠倒惟所欲言也则并举左传事迹而废之譬诸治狱务燬案牍之文灭左证之口而是非曲直乃可惟所断而莫之争也公説当异説坌兴之日独能考核旧文使本末源流犁然具见以杜虚辨之口舌于春秋可谓有功矣乾隆四十三年九月恭校上
　　总纂官【臣】纪昀【臣】陆熊【臣】孙士毅
　　总　校　官【臣】陆费墀










　　春秋分记序
　　司马子长始为纪传表书革左氏编年之旧踵为史者咸祖述焉近岁程君伯刚又取左书厘而记之一用司马氏法然则编年果纪传表书之不若乎按诗王政废兴大小分载是为二雅十五国事各以条列则曰国风此固纪及世家之权舆也怀襄既定邦赋以成厥有禹贡前代时若分职以训专为周官此则八书之端绪也左氏身为国史读夫子之春秋将传焉以翼之遂为席卷载籍包举典故囊括万务并吞异闻之规摹然事杂而志繁义丛而词博非胷臆之大或得此而遗彼非精力之强或举始而忘终析异合同彚分区别君葢善学左氏者匪编年不纪传若也始君为卭南校官尝过汉嘉我先忠公实为守君入谒以春秋官制防焉先公异之俾佀往丹铅防勘不以旅寓辍后三十余载书既藏秘府君弟季与自颂台薇省作牧宜春锓而广之以叙见属于是从君之子子壬取全书繙阅焉年表之卷九世谱七名谱二书二十有六周天王事二鲁六晋至吴世本之数与书等次国小国四夷附録十有三其于诸书力尤浩大凡厥典制宗王揭周侯度不恭是非自辨封建广狭闰余舛差说多纷纭订使归一当曦之叛弃官入山茹涕修之事定竟死呜呼夫子春秋有事有文有义尊王抑霸贵夏践夷此所谓义非耶今事与文君既殚精竭思矣其于义也不惟笔之抑又身之自唐以来或欲独究遗经阁束三传不知凿空而立已见于此事而探圣心所得孰多使与君同时获见此书必将曰吾改是君名公说籍叙宣化故眉徙云淳祐三年夏四月乙卯南光游佀序
　　周礼有史官掌邦国四方之事达四方之志诸侯亦各有国史大事书之于策小事简牍而已春秋鲁史也仲尼加笔削为垂世之经孟轲氏发明宗防曰世衰道微邪说暴行有作孔子惧作春秋春秋天子之事也是故孔子曰知我者其惟春秋乎辠我者其惟春秋乎又曰王者之迹熄而诗亡诗亡然后春秋作晋之乘楚之梼杌鲁之春秋一也其事则齐桓晋文其文则史其义则丘窃取之矣呜呼孟子之言则春秋传心之要也夫春秋为天子之事当本之周曷为本之鲁也本之鲁而元年春王正月加王乎其间以鲁而系之王示天下诸侯皆当宗王也列国之事不一矣事有隠恶安得尽见之赴告册所可见者大纲存焉举其大纲则妙而天道微而物变与夫国异政家殊俗可以推见此春秋详于内鲁而亦该夫侯国之政也左氏传经纪载博备兼列国诸史之体使后之防事以求经不为无取然或谓艳而富其失也诬公谷二传解经多而叙事畧亦蔽于短俗学者高则束而谈经下则徇文而违理尝窃病之輙推春秋防义即左氏传分而记焉事虽因于左氏而义皆本诸圣经又旁采公谷及诸子之説精且要者附正其下冠以周尊王也次以鲁内鲁也自晋以下为世本者十有二次国小国各自着録又为年表世谱书揔九十卷目曰春秋分记曲明圣人遗意以示来世至于得失盛衰之变亦备论其故葢春秋则以见天下之当一乎周而分记则以见列国之所以异因其异而一之此分记所为作也尚春秋意也开禧二年岁在乙丑春正月丙戌睂桂枝程公説伯刚甫序
　　先兄伯刚自童丱至强仕殚思于春秋一书不自觉其心力之耗重以惑时愤懑殁其元身言之可为楚怆犹幸先一年而分记书脱藳持是以待后之学者其为寿也不亦多乎哉兄早登进士科须次亲庭及为广主簿临邛敎官公许皆得侍左右每见其穷昼夜废食寝节玩索探讨钩纂窜易前后积藁如山先君子先夫人一日阅所坐团蒲穿破意窃嘉之而亦忧之力戒以惜精神飬寿命兄拱手答曰学不可已而脩短不可期茍得就此书庶无负大人及吾母敎诲二亲固疑其语之不祥后一年而卒死生出入意者自有见而然耶公许幼刻意欲自见于诗文所习博杂兄责之甚厉忝继名第偶以组绣鞶帨见知于当代文章家游引重缪承人乏载笔入直禁省而经训突奥未之有省多以是有愧于吾先兄是书尝得备四库之储尘乙夜之览学春秋者多欲传抄苦于编帙之伙误恩軄牧宜春六阅月纲条粗整因防余力刻梓公帑广其传于四方兄玉立颀秀蜀之儒先若李文懿公杨恭惠公刘文节公游忠公刘清惠公寳谟宇文公皆深知之而邓元卿薛仲章宋正仲李徳秀冯公辅程元甫李贯之张义立与今秀岩李微之太史诸贤则同志而相与讲论者也东南钜公将指使蜀兄与之际遇尤加赏识而敬爱之厚莫若大谏温陵傅公傅公在朝讶嗣音之间阔适有故吏上谒亟问以安否状何如吏具以答傅公叹惋不已兄之学于春秋为専门然每与仲逊兄扬防今古所着金石刻辞极精诣诗亦雅淡鋭欲以不朽自树立而皆不克寿可悲也已宇文公正父从南轩防乆以学行着西南兄事之期年得南轩讲论理性之说益以兹事自任天假之年其所成就讵止是耶犹子子壬顷岁避地下峡乃尽以兄遗文箧藏与俱油口风涛独分记得免适经进副本留京邑得以参校舛误斯文之不坠天也而忍使之堙晦无传可乎若夫仲氏之诗文甚富不幸并燬于兵火矣兄之言行得文节刘公志墓足以诏永乆论著之法亦已详所自为序及知院资政毅堂游公冠篇端之作手足钟情怆慕奚极凡夙昔所亲见兄稽古之勤求益之切取友之端具载如上方抑以表见吾兄此书非与浅学编类以备遗忘者同览者当自知之公论在人小子不敢得而私也淳祐三年癸卯岁立秋节季弟朝奉大夫直寳谟阁知袁州军州事借紫程公许序



　　程伯刚墓志铭
　　吾友程公说字伯刚眉之丹棱人居于叙之宣化伯刚静而文方敎授临卭官满成都台府争辟举之闻逆曦防蜀叛毁车马弃衣冠即日逃归入门而号防白其父其父与宣化令始知之相与惊愤不能食伯刚白有司乞休官侍亲入深山若将避世者对客輙流涕其弟公硕字仲逊时分敎益昌艰危中誓不辱贼贼平而伯刚以积忧伤且方奔避时失食饮节忽忽病医误投之药汗不止遂死开禧三年三月二十二日也年三十有七仲逊丐檄走哭丧次与其父相向恸已而父收涕语曰若兄之未生也吾夜梦立门外一青矜童子挽吾衣曰我为公嗣问其所从来则曰我青神先生儿也明年而若兄生长而父师不烦于敎当此变乱与汝隔不相闻若兄入县西北安固山为终焉计不复问家事但携所着春秋诸书以自随谓诸弟曰我尝游青城大面诸山徘徊不忍去去之三年日往来于怀也今此山远城市茂草木吾心有感焉语未既泣数行下曰妖氛未除世路艰棘吾欲从此逝矣疾革父母问所欲言无他语但云仙阶浅未足以成功名答其弟其子亦然殓之夕从弟仲艺梦若兄言我故青城山人也吾父乃以为眉之青神宜为我一正其误先是汝兄方之少城出门连夕雪汝弟公辰梦一黄衣告以兄所辟两阙俱非当授青城山仙史哀哉数事如合券吾儿之生死如此复相向恸失声其卒之明年嘉定元年十月乙酉塟之于县西马泉山之原仲逊受学于伯刚伯刚与仲逊同年举进士既仕矣俱以所学孳孳质于余伯刚骨秀而神清尤积学苦志平生于春秋一书究之反覆不厌有春秋分记九十卷左氏始终三十六卷通例二十卷比事十卷勤矣哉而未尝止也又取诸儒讲解钩纂之名曰精义病中犹不去手书未及成而卒伯刚性恬洁居无惰容得伊洛诸书服膺焉不臻其极不已有语録二卷士训一卷诗文二十卷程氏大宗谱十二卷此其为志何如也自伯刚率诸弟以学连二举兄弟同荐者五人伯刚凡两荐登科时年二十有五既与其弟各调官待次杜门潜心人罕识其面曰它日欲求此乐不可得也及试吏广都簿遇事人服其公清部使者傅寺丞使代老令理其县吏不敢侮卭州号多士伯刚掌敎不肯茍不使郡太守夺其职宇文侯下车始得以经训古道从事士风遂振乡长老李徳秀盛称之凡号端方士皆深知伯刚伯刚则行其所学非茍求知者也不幸蚤世以通直郎贲其终伯刚之父名符孙蓄学不售祖讳志行少豪于才以承信郎鎻其防荐居词赋首曽祖讳准两贡辟廱有声六世祖自汴归蜀爱防山川而居焉今宣化是也伯刚之母鱼耶孙氏有贤徳妻犍为王氏女也二子长曰元子前伯刚七年卒次曰光老女曰宁前一月卒次曰嘉伯刚之塟也仲逊无以塞其父之悲乃来请铭铭曰祠西之峯有翩其童暂下人世兮还山无踪曷不少俟以游夫蓬莱道山之宫曰吾未足以成功也独留遗冢与遗书使思子兮无穷我为勒铭识其幽封月明山空魂其归来萧萧松风已矣乎聊托吾文慰而翁无索之于杳冥之中刘光祖撰













　　春秋分记例要
　　名讳例
