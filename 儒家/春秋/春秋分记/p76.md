<!-- { "loadSidebar": true } -->
　　论曰春秋始于鲁隠公书元年春王正月而不书即位其以示大始而欲正本欤隠公当立也而亦扳以立桓公不当立也而因簒以立此春秋尊王之所以训也传者不达或谓隠为摄或谓隠为扳或谓隠为贤或谓隠为让而春秋之义晦矣葢自隠公乖于大义乱天下继立之分啓桓公簒夺之祸自桓公簒夺而三桓之兆成由是而下襄仲杀适立庻三桓嗣柄政权极而昭公逊齐定公无正作舍军伍専命纳叛禄去公室故曰大夫之僭礼由三桓也又极而家臣囚大夫三桓之子孙既以衰防而春秋终焉然则春秋自元年首绌隠公即位以明王法足以贯二百四十二年行事谓非圣人莫能修之渠不信夫













　　春秋分记卷五十二
　　钦定四库全书
　　春秋分记卷五十三　　　宋　程公説　撰晋世本第一
　　姬姓侯爵其先出自周武王少子成王母弟唐叔虞字子于成王立唐有乱周公诛灭唐成王与叔虞戏削桐叶为珪以与叔虞曰以此封若史佚曰天子无戏言请择日成之遂封叔虞于唐居国大夏曰晋阳唐叔子燮改唐为晋自唐叔至鄂侯十三世庄十五年曲沃武侯并晋先晋遂絶僖二年始见于经晋初都晋阳今太原府阳曲县穆侯徙都绛孝侯改绛为翼曰翼侯【在春秋前】至武公自曲沃徙都复谓之绛今绛州翼城县成六年景公又迁于新田今绛县
　　鄂侯　　　　　　　哀侯
　　小子侯　　　　　　侯缗
　　武侯　　　　　　　献公
　　惠公　　　　　　　怀公
　　鄂侯
　　【名郄孝侯子即位二年鲁隐之元年后五年奔随桓王立哀侯六年晋人复逆之于随纳诸鄂在位六年】
　　隠公传五年春曲沃庄伯以郑人邢人伐翼王【桓王】使尹氏武氏助之翼侯奔随【曲沃晋别封成师之邑庄伯成师子】曲沃叛王秋王命虢公伐曲沃而立哀侯于翼【翼侯奔随故立其子也】
　　吕祖谦曰曲沃庄伯本非孽子正当助翼伐曲沃今乃助曲沃伐翼附臣伐君殊非天讨君臣之纲乱矣
　　传六年春翼九宗五正顷父之子嘉父逆晋侯于随纳诸鄂晋人谓之鄂侯
　　哀侯
　　【名光鄂侯子隠五年周桓王立之明年改元至桓三年为曲沃所获四年曲沃伯称弑之在位九年】
　　桓公传二年　初晋穆侯之夫人姜氏以条之役生大子命之曰仇其弟以千畆之战生命之曰成师师服曰异哉君之名子也夫名以制义义以出礼礼以体政政以正民是以政成而民听易则生乱嘉耦曰妃怨耦曰仇古之命也今君命大子曰仇弟曰成师始兆乱矣兄其替乎惠之二十四年晋始乱故封桓叔于曲沃【晋文侯卒子昭侯元年危不自安封成师为曲沃伯】靖侯之孙栾賔传之师服曰吾闻国家之立也本大而末小是以能固故天子建国诸侯立家卿置侧室大夫有贰宗士有子弟庶人工商各有分亲皆有等衰是以民服事其上而下无觊觎今晋甸侯也而建国本既弱矣其能久乎　惠之三十年晋潘父弑昭侯【文侯子】而纳桓叔不克晋人立孝侯【昭侯子】惠之四十五年曲沃庄伯【桓叔子】伐翼弑孝侯翼人立其弟鄂侯鄂侯生哀侯哀侯侵陉庭之田陉庭南鄙启曲沃伐翼
　　传三年春曲沃武公【庄伯子】伐翼次于陉庭韩万【庄伯弟】御戎梁宏为右逐翼侯于汾隰骖絓而止夜获之及栾共叔【栾賔之子】
　　小子侯
　　【哀侯子桓三年曲沃伯称伐晋虏哀侯晋人立之明年改元是时曲沃益强至桓七年伯称杀之在位四年】
　　桓公传七年冬曲沃伯诱晋小子侯杀之
　　侯缗
　　【哀侯弟桓八年周桓王伐曲沃立缗改元至庄十五年曲沃伯称伐晋侯缗灭之在位二十六年先晋自此絶】
　　桓公传八年春灭翼【曲沃灭之】冬王【桓王】命虢仲立晋哀侯之弟缗于晋
　　传九年秋虢仲芮伯梁伯荀侯贾伯伐曲沃
　　武公
　　【名称先晋称侯之曾孙曲沃桓叔之孙曲沃庄伯之子自庄公十五年伐晋灭之尽以其寳器赂周僖王王命为晋侯于是尽并晋地徙都绛翼自桓叔初封曲沃至武公灭先晋而代之凡六十七年武公代晋二年卒】
　　庄公传十六年冬王使虢公命曲沃伯以一军为晋侯【僖王就命为晋侯小国故一军】晋武公以师伐夷杀夷诡诸【详见周】
　　献公【諡法博闻多能曰献】
　　【名佹诸武公子庄十七年嗣立明年改元至僖九年卒在位二十六年】
　　庄公传十八年春虢公晋侯朝王王飨醴命之宥传二十三年晋桓庄之族偪【桓叔庄伯子孙强偪公室】献公患之士蒍曰去富子则羣公子可谋也巳公曰尔试其事士蒍与羣公子谋譛富子而去之
　　传二十四年秋晋士蒍又与羣公子谋使杀游氏之二子【桓庄之族】士蒍告晋侯曰可矣不过二年君必无患传二十五年秋晋士蒍使羣公子尽杀游氏之族乃城聚【晋邑】而处之冬晋侯围聚尽杀羣公子
　　晁补之曰士蒍对伐虢事言礼乐慈爱战所畜也夫民让事乐和爱亲哀丧而后可用也何其贤哉贤者而谋人之国则必以其道若患公族之偪则有道以裁之矣无故教其君以灭宗党戕支伤本如是以为彊公室耶实弱之矣献公知患其族身死而诸子争立祸流晋邦申生缢夷吾重耳奔而奚齐卓子其爱子也皆为世大戮盖其事好还也非天启文公晋其血食哉
　　传二十六年春晋士蒍为大司空夏士蒍城绛以深其宫秋虢人侵晋冬虢人又侵晋
　　传二十七年冬晋侯将伐虢士蒍曰不可无众而后伐之欲御我谁与【详见虢】
　　传二十八年晋献公【武公子】娶于贾无子烝于齐姜【武公妾】生秦穆夫人及大子申生又娶二女于戎大戎狐姬生重耳小戎子生夷吾晋伐骊戎骊戎男女以骊姬【纳女于人曰女昵据切】归生奚齐其娣生卓子骊姬嬖欲立其子赂外嬖梁五与东关嬖五【二五皆献公大夫赂之为耳目】使言于公曰曲沃君之宗也蒲与二屈君之疆也不可以无主宗邑无主则民不威疆埸无主则启戎心戎之生心民慢其政国之患也若使大子主曲沃而重耳夷吾主蒲与屈则可以威民而惧戎且旌君伐使俱曰狄之广莫【狄地旷絶】于晋为都晋之启土不亦宜乎晋侯説之夏使大子居曲沃重耳居蒲城夷吾居屈羣公子皆鄙【边邑】唯二姬之子在绛二五卒与骊姬譛羣公子而立奚齐晋人谓之二五耦【二耜相耦广一尺共起一伐言二人俱共垦伤晋室若此】
　　闵公传元年冬晋侯作二军【晋本一军见庄十六年】公将上军大子申生将下军赵夙御戎毕万为右以灭耿灭霍灭魏还为大子城曲沃赐赵夙耿赐毕万魏以为大夫士蒍曰大子不得立矣分之都城而位以卿【将下军】先为之极又焉得立不如逃之无使罪至为呉大伯不亦可乎犹有令名与其及也且谚曰心苟无瑕何恤乎无家天若祚大子其无晋乎　卜偃曰毕万之后必大万盈数也魏大名也以是始赏天启之矣天子曰兆民诸侯曰万民今名之大以从盈数其必有众　初毕万筮仕于晋遇屯【震下坎上屯】之比【坤下坎上比屯初九变而为比】辛廖占之曰吉屯固比入吉孰大焉其必蕃昌震为土【震变为坤】车从马【震为车坤为马】足居之【震为足】兄长之【震为长男】母覆之【坤为母】众归之【坤为众】六体不易合而能固安而能杀公侯之卦也公侯之子孙必复其始【万毕公高之后】
　　何休曰国之废兴有义有命不以名数按周之先始于弃亦废名也何以而大
　　传二年冬十二月晋侯使大子申生伐东山臯落氏里克谏曰大子奉冢祀社稷之粢盛以朝夕视君膳者也故曰冢子君行则守有守则从从曰抚军守曰监国古之制也夫帅师专行谋誓军旅君与国政之所图也非大子之事也师在制命而已禀命则不威专命则不孝故君之嗣适不可以帅师君失其官帅师不威将焉用之且臣闻臯落氏将战君其舍之公曰寡人有子未知其谁立焉不对而退见大子大子曰吾其废乎对曰告之以临民教之以军旅不共是惧何故废乎且子惧不孝无惧不得立脩已而不责人则免于难
　　吕祖谦曰里克之意谓战败则害太子战胜则必中骊姬之谗此所以请君舍之克入告君之言既如此至出见太子则又教之孝国语所谓善处父子之间是矣
　　大子帅师公衣之偏衣【左右异色其半似公服】佩之金玦狐突御戎先友为右梁余子养御罕夷先丹木为右羊舌大夫为尉先友曰衣身之偏握兵之要在此行也子其勉之偏躬无慝兵要远灾亲以无灾又何患焉狐突叹曰时事之征也衣身之章也佩衷之旗也故敬其事则命以始服其身则衣之纯用其衷则佩之度今命以时卒閟其事也【冬十二月閟尽之时】衣之尨服远其躬也佩以金玦弃其衷也服以远之时以閟之尨凉冬杀金寒玦离胡可恃也虽欲勉之狄可尽乎梁余子养曰帅师者受命于庙受脤于社有常服矣不获而尨命可知也【韦弁服军之常也尨偏衣】死而不孝不如逃之罕夷曰尨竒无常金玦不复虽复何为君有心矣先丹木曰是服也狂夫阻之曰尽敌而反敌可尽乎虽尽敌犹有内谗不如违之狐突欲行羊舌大夫曰不可违命不孝弃事不忠虽知其寒恶不可取子其死之大子将战狐突谏曰不可昔辛伯谂周桓公云内宠并后外宠二政嬖子配适大都耦国乱之本也周公弗从故及于难今乱本成矣立可必乎孝而安民子其图之与其危身以速罪也
　　蔺敏修曰从大子者凡六人皆有言焉先友浅而闇羊舌大夫恭而僻先丹木近而全罕夷简而持狐突敏而明梁余子养违而道呜呼吾其从梁余子养之言乎夫晋侯之欲杀大子决矣吾宁负违命之罪而使君无杀世子之名故逃之而去者为君也非自为也而梁余子养知之先丹木之去亦可以全矣然为其身不为其君观衣而知凉观时而知杀观金而知寒观玦而知离非狐突之明无以及之至于先友则所见浅矣罕夷知君之心而不为太子计亦持之而已羊舌大夫知违命之不孝而不知陷父于不义者不孝之尤者也知弃事之不忠而不知陷君于不义者不忠之尤者也恭则恭矣其僻之尤者也卒之太子死諡之曰恭其入羊舌大夫之言乎
　　僖公经二年夏五月虞师晋师灭下阳
　　传二年晋荀息请以屈产之乗与垂棘之璧假道于虞以伐虢公曰是吾宝也对曰若得道于虞犹外府也乃使荀息假道于虞虞公许之夏晋里克荀息帅师防虞师伐虢灭下阳【详见虞】
　　传四年　初晋献公欲以骊姬为夫人卜之不吉筮之吉公曰从筮卜人曰筮短长不如从长且其繇【直救切】曰专之渝攘公之羭【渝变也攘除也羭美也言变乃除公之美】一薰一莸十年尚犹有臭【言善易消恶难除】必不可弗听立之生奚齐其娣生卓子及将立奚齐既与中大夫成谋
