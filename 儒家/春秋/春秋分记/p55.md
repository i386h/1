<!-- { "loadSidebar": true } -->
　　僖二十六年传司马子西止一司马至襄十五年传防子冯为大司马公子槖师为右司马公子成为左司马则楚有三司马而大司马为尊意其兼摠左右二司马之职也【三十年传申无宇曰且司马令尹之偏而王之四体司马以贰令尹亦为政卿】
　　左司马　右司马
　　襄十五年传公子槖师为右司马公子成为左司马则以右司马而加左司马之上也昭三十一年传左司马戍右司马稽帅师救则以左司马而加右司马之上也命官之序若无一定云
　　左司马二人
　　文十年传宋逆楚子道以田孟诸期思公复遂为右司马子朱及文之无畏为左司马杜预注将猎张两甄故置二左司马而右司马一人当中央楚制有大司马左司马右司马今此左司马复有二人盖因猎而置非常法也
　　令尹司马沈尹将中军
　　僖二十八年传城濮之战子玉将中军子西将左子上将右子玉时为令尹子西时为司马中军为尊故使令尹将之至成十六年传鄢陵之战司马子反将中军令尹子重将左右尹子辛将右则以司马将中军与僖二十八年之制异楚制不常岂以主谋者为中军帅不复循令尹司马之职乎然宣十二年邲之战沈尹将中军子重将左子反将右时子重为左尹叔敖为右尹沈尹盖是沈邑之尹而以将中军又不出于令尹司马矣
　　兼令尹司马二事
　　哀十六年传白公胜杀子西子期沈诸梁兼二事国宁谓时杀令尹司马沈诸梁兼之兼犹摄耳旋命宁为令尹寛为司马则兼二事明非常法
　　莫敖
　　桓十一年传莫敖患之杜预注莫敖楚官名孔颖逹于襄十五年防曰楚官名临时所作莫敖之徒并不可解尝考楚初有莫敖后来彊盛却有令尹故令尹之权重于莫敖
　　尹亦称宰
　　宣十二年传蔿敖为宰择楚国之令典时敖为右尹是右尹亦称宰矣
　　大宰
　　成十年传晋使籴茷如楚报大宰子商之使也子商即公子辰又襄二十七年传大宰退告人大宰伯州犂也昭元年传公子围即位防罢为令尹防啓彊为大宰下于令尹矣
　　少宰
　　宣十二年传楚少宰如晋师曰岂敢求罪于晋二三子无淹乆杜预注少宰官名尝考少宰之义无闻焉详检是年传文随武子曰蔿敖为宰时敖为右尹【右尹为宰义详见上】及闻晋师既济王欲还嬖人伍参欲战令尹孙叔敖弗欲乃南辕反斾未几则楚少宰遂如晋师少宰之辞曰无淹乆是亦不欲战矣楚子又使求成于晋推绎首尾当时楚君志不在战其臣賛此议惟右尹叔敖一人及观少宰之辞若与敖合而少宰独失其名岂少宰或属之右尹乎传注略之当考
　　大师
　　文元年传使潘崇为大师且掌环列之尹又哀十七年传楚子问帅于大师子谷
　　师少师
　　昭十九年传楚子生大子建使伍奢为之师费无极为少师皆大子之师东宫官也
　　司败
　　文十年传谓臣将逃臣归死于司败又宣四年箴尹归复命而自拘于司败司败犹司寇之职
　　司徒
　　宣十一年传使封人虑事以授司徒杜预注司徒掌役
　　封人
　　同上传杜预注封人其时主城筑者
　　工正
　　宣四年传蔿贾为工正
　　右领
　　昭二十七年传鄢将师为右领右领官名若今之将领
　　左史
　　昭十二年传左史倚相趋过王曰是良史也子善视之是能读三坟五典八索九丘杜预注倚相楚史名又哀十七年传子谷曰右领差车与左史老皆相令尹司马以伐陈其可使也子髙曰帅贱民慢杜预注右领左史皆楚贱官按右领将领之职曰贱官犹可左史任一国之史而槩谓之贱官楚夷也与中国异莫得而详
　　正仆人
　　昭十三年传因正仆人杀大子禄杜预注正仆大子之近官孔颖逹曰正仆人大仆也周礼下大夫一人
　　御士
　　襄二十二年传子南之子弃疾为王御士杜预注御王车者周礼有驭夫御士楚盖仿此以名官
　　王马之属
　　昭二十七年传左司马沈尹戌帅都君子与王马之属以济师杜预注王之养马官属校人也周礼校人掌养马知王马之属是王养马之官属也校人职凡颁良马而养乘之马一师四圉三乘为皁皁一趣马三皁为系系一驭夫六系为廏廏一仆夫六廏成校校有左右驽马三良马之数丽马一圉八丽一师八师一趣马八趣马一驭夫诸侯六闲养马之人多矣此唯养马不给余役今亦事急而征使之
　　都君子
　　同上传杜预注在都邑之士有复除者都邑之士以君子为号故知有复除者谓优复其身除其徭役贾逵云今之律令犹名放课役者为复除是汉世以来有此言此人或别有功劳或曲蒙防泽平常免其徭役事急乃使之耳
　　大阍
　　庄十九年传楚人以鬻拳为大阍谓之大伯使其后掌之杜预注若今城门校尉官使其子孙常主此官孔颖逹曰周礼天官阍人掌守王宫之中门之禁郑云阍人司昬晨以啓闭者刑人墨者使守门秋官掌戮墨者使守门刖者使守囿则阍不使刖而鬻拳得为阍者又地官之属司门下大夫二人掌投管键以啓闭国门郑云若今城门校尉主王城十二门此注亦云若今城门校尉官然则鬻拳大臣楚人以其贤使典此职非为刑而役之其为大阍者当如地官之司门非天官之阍人亦主晨昬开闭通以阍为名焉曰大伯犹长也为门官之长周礼盖王制楚僣王号仿以名官
　　泠人
　　成九年传郑人所献楚囚也问其族对曰泠人也与之琴操南音杜预注泠人乐官
　　嬖人
　　宣十二年传嬖人伍参欲战嬖人盖宠嬖者
　　巫
　　文十年传楚范巫矞似杜预注范邑之巫
　　诸尹
　　楚官多以尹名尹训正也令尹为尊见于上别列诸尹之名
　　箴尹
　　襄十五年传屈到为莫敖公子追舒为箴尹以箴尹次莫敖则箴尹任亦重矣又昭四年传箴尹宜咎城钟离
　　工尹【亦曰鍼尹】
　　楚有工尹氏曰宜齐曰路曰夀曰赤曰麇工尹官名因以为氏定四年传王使鍼尹固执燧象以奔呉师哀十八年传云工尹勤先君者也杜预注工尹执燧象则工尹亦曰鍼尹矣又文十年传王使子西为工尹
　　连尹
　　襄十五年传屈荡为连尹养由基为宫廏尹服防云连尹射官言射相连属也若是主射当使养由基为之何以使由基为宫廏尹弃能不用岂得为能官人也
　　宫廏尹【亦曰中廏尹】
　　同上传掌宫闱之禁又昭元年宫廏尹子晢出奔郑六年获宫廏尹弃疾二十七年杀中廏尹阳令终
　　环列之尹
　　文元年传使潘崇为大师且掌环列之尹杜预注环列之尹宫卫之官列兵而环王宫
　　寝尹
　　定四年传昭王寝盗攻之以戈击王王孙由于以背受之中肩哀十八年传惠王曰寝尹工尹勤先君者也杜预注柏举之役寝尹呉由于以背受戈寝尹盖司王之寝处
　　门尹
　　哀十六年传石乞尹门杜预注为门尹
　　郊尹
　　昭十三年传夺成然邑而使为郊尹杜预注治郊竟大夫
　　监马尹
　　昭三十年传使监马尹逆呉公子
　　卜尹
　　昭十三年传召观从曰臣之先佐开卜乃使为卜尹杜预注佐卜人开兆按十八年传郑子产使公孙登徙大杜预注登开卜大夫则卜尹盖开卜大夫之属楚亦有开卜大夫矣
　　乐尹
　　定五年传以钟建为乐尹杜预注司乐大夫
　　县尹
　　楚县尹称公如白公之类凡以邑名皆县尹也襄二十六年传曰此子为穿封戌方城外之县尹也
　　沈尹
　　宣十二年传沈尹将中军杜预注沈或作寝寝县也孔颖逹曰楚官多名为尹沈者或是邑名而其字或作寝哀十八年有寝尹呉由于因解寝为县名按定四年传王寝盗攻以戈由于以背受之寝尹盖司寝非邑名也沈或作寝自是邑名
　　鬬缗尹权
　　庄十八年传孔颖逹曰楚官多以尹为名灭权为邑使缗为长则尹之义亦与长同
　　莠尹
　　昭三十年传莠尹然左司马沈尹戌城之
　　芋尹
　　昭七年传楚子为令尹也为王旌以田芋尹无宇断之孔颖逹曰芋是草名哀十五年陈有芋尹皆以草名官莫得而详
　　呉
　　大宰
　　哀七年传大宰嚭召季康子大宰吴执国政者吴僣称王故卿亦僣称大宰
　　行人
　　成七年巫臣寘子狐庸为行人于呉以伐楚定四年伍贠为吴行人以谋楚哀十二年初卫人杀吴行人且姚行人言使人也周礼有大行人小行人诸侯行人通掌此事【详见周鲁官制】














　　春秋分记卷四十四
　　钦定四库全书
　　春秋分记卷四十五　　　宋　程公説　撰周天王第一
　　呜呼周衰而东礼乐征伐不自天子而自诸侯春秋所书皆伤周之防而尊王以见志也左氏传经间纪其事今余分系列国推明尊王着周为冠盖学春秋者当先考一代之变而后及列国之事春秋时列国不一矣反复东周一代之变观之则其世可知也其事可证也触类以推犹指诸掌申叔时之言曰教之春秋而为之耸善而抑恶焉以戒劝其心教之世而为之昭明徳而废幽昬焉以休惧其动此分记所以因春秋而序其世也夫事未有不成于善而败于恶治未有不生于明而乱于昬故虽一人而始终不同况异世哉系其世而别之迹昭明废昬以探春秋耸善抑恶之意盖所以训也有天下国家者其鉴于兹
　　姬姓黄帝之裔后稷封于邰夏之衰后稷子不窋失官窜于西戎大王去邠居岐文王始兴武王克殷都镐京十二世至平王东迁雒邑更十有三世而敬王迁成周周有天下八百六十七年四百年在春秋前二百四十二年在春秋中二百二十五年在春秋后
　　平王　　　　　　　桓王
　　庄王　　　　　　　僖王
　　惠王　　　　　　　襄王
　　顷王　　　　　　　匡王
　　定王　　　　　　　简王
　　平王【諡灋治而无眚曰平】
　　【名宜臼幽王大子母曰申后王废申后及太子太子奔申申侯与犬戎弑幽王诸侯共立之即位四十九年鲁隠元年后三年崩在位五十一年】
　　隠公经元年春王正月
　　胡安国曰王正月之定于一何也天无二日土无二王家无二主尊无二上道无二致政无二门故议常经者黜百家尊孔氏诸不在六艺之科者勿使并进此道术之归于一也言致理者欲令政事皆出中书而变礼乐革制度则流放窜殛之刑随其后此国政之归于一也若乃辟私门废公道各以便宜行事是人自为政缪于春秋大一统之义矣
　　秋七月天王使宰咺来归惠公仲子之赗
　　经三年春三月庚戌天王崩夏四月辛夘尹氏卒秋武氏子来求赙
　　传三年春王三月壬戌平王崩赴以庚戌故书之刘敞曰王实以壬戌崩而赴以庚戌崩则天下皆谓真以庚戌崩也史自当书庚戌圣人虽欲迁正亦不可得岂故传其伪乎且于春秋何以见平王非庚戌崩乎
　　夏四月辛卯尹氏卒
　　公羊传曰尹氏卒天子之大夫也其称尹氏何贬曷为贬讥世卿世卿非礼也
