<!-- { "loadSidebar": true } -->
　　传三十一年冬郑泄驾恶公子瑕郑伯亦恶之故公子瑕出奔楚
　　经三十有二年夏四月已丑郑伯捷卒【无传】
　　传三十二年冬晋文公卒杞子自郑使告于秦曰郑人使我掌其北门之管若潜师以来国可得也秦师遂东
　　穆公【谥法布徳执义曰穆】
　　【名兰又公子妾燕姞所生文公逐群公子兰奔晋事晋文公甚谨因求入郑僖三十年晋人围郑郑逆之以为大子僖三十二年嗣立明年改元至宣三年卒在位二十二年】
　　僖公传三十三年秦师及滑郑商人髙将市于周遇之以乗韦先【音鲜】牛十二犒师曰寡君闻吾子将歩师出于敝邑敢犒从者不腆敝邑为从者之淹居则具一日之积行则备一夕之卫且使遽告于郑郑穆公使视客馆则束载厉兵秣马矣使皇武子辞焉曰吾子淹乆于敝邑惟是脯资饩牵竭矣为吾子之将行也郑之有原圃犹秦之有具囿也吾子取其麋鹿以闲敝邑若何杞子奔齐逢孙杨孙奔宋孟明曰郑有备矣不可冀也灭滑而还冬楚令尹子上侵陈蔡陈蔡成遂伐郑将纳公子瑕【三十一年瑕奔楚】门于桔柣之门瑕覆于周氏之汪【车倾覆】外仆髠屯禽之以献【杀瑕以献穆公】文夫人敛而之郐城之下
　　文公经九年楚人伐郑公子遂晋人宋人卫人许人救郑
　　传九年春三月楚子师于狼渊以伐郑因公子坚公子尨及乐耳【郑大夫】郑及楚平公子遂会晋赵盾宋华耦卫孔达许大夫救郑不及楚师
　　经十三年冬十有二月公还自晋郑伯会公于棐传十三年冬公如晋盟还郑伯与公宴于棐子家赋鸿鴈【义取侯伯哀鳏寡有征行之劳也】季文子曰寡君未免于此文子赋四月【义取行役逾时】子家赋载驰之四章【小国有急】文子赋采薇之四章【岂敢定居】郑伯拜公答拜
　　传十七年夏六月晋侯搜于黄父遂合诸侯于扈于是晋侯不见郑伯以为贰于楚也郑子家使执讯而与之书以告赵宣子曰寡君即位三年召蔡侯而与之事君【鲁文二年】九月蔡侯入于敝邑以行敝邑以侯宣多之难寡君是以不得与蔡侯偕十一月克减侯宣多而随蔡侯以朝于执事十二年六月归生佐寡君之嫡夷【归生子家名夷郑大子名】以请陈侯于楚而朝诸君十四年七月寡君又朝以蒇陈事十五年五月陈侯自敝邑往朝于君往年正月烛之武往朝夷也八月寡君又往朝以陈蔡之宻迩于楚而不敢贰焉则敝邑之故也虽敝邑之事君何以不免在位之中一朝于襄而再见于君夷与孤之二三臣相及于綘虽我小国则蔑以过之矣今大国曰尔未逞吾志敝邑有亡无以加焉古人有言曰畏首畏尾身其余防又曰鹿死不择音【音荫】小国之事大国也徳则其人也不德则其鹿也铤而走险急何能择命之罔极亦知亡矣将悉敝赋以待于儵唯执事命之文公二年六月壬申朝于齐四年二月壬戌为齐侵蔡亦获成于楚居大国之间而从于强令岂其罪也大国若弗图无所逃命晋巩朔行成于郑赵穿公壻池【晋侯女壻】为质焉冬十月郑大子夷【灵公】石楚为质于晋
　　宣公经元年秋宋公陈侯卫侯曹伯会晋师于棐林伐郑冬晋人宋人伐郑
　　传元年宋人之弑昭公也【文十六年】晋荀林父以诸侯之师伐宋又会诸侯于扈将为鲁讨齐皆取赂而还【文十五年十七年二扈之盟皆受赂】郑穆公曰晋不足与也遂受盟于楚秋会于棐林以伐郑也楚蒍贾救郑遇于北林【与晋师遇】囚晋解扬冬晋人伐郑以报北林之役
　　经二年春王二月壬子宋华元帅师及郑公子归生战于大棘宋师败绩获宋华元夏晋人宋人卫人陈人侵郑
　　传二年春郑公子归生受命于楚伐宋二月壬子战于大棘宋师败绩【详见宋】夏晋赵盾及诸侯之师侵郑以报大棘之役楚鬬椒救郑遂次于郑以待晋师
　　经三年夏楚人侵郑冬十月丙戌郑伯兰卒葬郑穆公传三年春晋侯伐郑及郔郑及晋平士防入盟夏楚人侵郑郑即晋故也冬郑穆公卒初郑文公有贱妾曰燕姞【南燕姓】梦天使与已兰曰余为伯儵【南燕祖】余而祖也以是为而子以兰有国香人服媚之如是既而文公见之与之兰而御之辞曰妾不才幸而有子将不信敢徴兰乎公曰诺生穆公名之曰兰文公报郑子之妃曰陈妫【郑子文公叔父子仪汉律淫季父之妻曰报】生子华子臧子臧得罪而出诱子华而杀之南里【僖十六年】使盗杀子臧于陈宋之间又娶于江生公子士朝于楚楚人酖之及叶而死又娶于苏生子瑕子俞弥俞弥早卒泄驾恶瑕文公亦恶之故不立也公逐群公子公子兰奔晋从晋文公伐郑【僖三十年】石癸曰吾闻姬姞耦其子孙必蕃姞吉人也后稷之元妃也今公子兰姞甥也天或啓之必将为君其后必蕃先纳之可以亢【极也】宠与孔将鉏侯宣多纳之盟于大宫而立之以与晋平穆公有疾曰兰死吾其死乎吾所以生也刈兰而卒
　　灵公【諡法乱而不损曰灵】
　　【名夷穆公子宣三年嗣立明年改元遇弑在位一年】
　　宣公经四年夏六月乙酉郑公子归生弑其君夷冬楚子伐郑
　　传四年楚人献鼋于郑灵公公子宋与子家将见子公之食指动【第二指】以示子家曰他日我如此必尝异味及入宰夫将解鼋相视而笑公问之子宋以告及食大夫鼋召子公而弗与也子公怒染指于鼎尝之而出公怒欲杀子公子公与子宋谋先子家曰畜老犹惮杀之而况君乎反譛子家子家惧而从之夏弑灵公书曰郑公子归生弑其君夷权不足也【子公杀而书子家罪其惧譛而从弑君故书以首恶】君子曰仁而不武无能达也凡弑君称君君无道也称臣臣之罪也郑人立子良【穆公庶子】辞曰以贤则去疾【子良】不足以顺则公子坚长乃立襄公襄公将去穆氏【逐群兄弟】而舎子良【以其让己】子良不可曰穆氏宜存则固愿也若将亡之则亦皆亡去疾何为乃舎之皆为大夫冬楚子伐郑郑未服也
　　襄公【谥法辟土有徳曰襄】
　　【名坚灵公庶弟宣四年嗣立明年改元至成四年卒在位十八年】
　　宣公经五年冬楚人伐郑
　　传五年冬楚子伐郑晋荀林父救郑
　　传六年冬楚人伐郑取成而还【九年十一年传称厉之杀盖在此】郑公子曼满与王子伯廖语欲为卿【二子郑大夫】伯廖告人曰无徳而贪其在周易丰【离下震上】之离【丰上六变而为纯离丰上六曰丰其屋三嵗不觌凶义取无徳而大其屋不过三嵗必灭亡】弗过之矣【不退三年】间一嵗郑人杀之
　　传七年郑及晋平公子宋之谋也故相郑伯以防冬盟于黑壤
　　经九年冬楚子伐郑晋郤缺帅师救郑
　　传九年冬楚子为厉之役故伐郑晋郤缺救郑郑伯败楚师于栁棼国人皆喜唯子良忧曰是国之灾也吾死无日矣【自是晋楚交兵伐郑十二年卒有楚子入郑之祸】
　　经十年夏六月晋人宋人卫人曹人伐郑冬楚子伐郑传十年夏郑及楚平诸侯之师伐郑取成而还冬楚子伐郑晋士会救郑逐楚师于颍北诸侯之师戍郑郑子家卒郑人讨幽公之乱斵子家之棺而逐其族【四年弑君故】改葬幽公諡之曰灵
　　经十一年夏楚子陈侯郑伯盟于辰陵
　　传十一年春楚子伐郑及栎子良曰晋楚不务徳而兵争与其来者可也晋楚无信我焉得有信乃从楚夏楚盟于辰陵陈郑服也厉之役【在六年】郑伯逃归自是楚未得志焉郑既受盟于辰陵又徼事于晋【十年郑及楚平辰陵盟后徼事晋】
　　经十有二年春楚子围郑
　　传十二年春楚子围郑旬有七日郑人卜行成不吉卜临【力鸩切】于大宫且巷出车吉国人大临守陴者皆哭楚子退师郑人修城进复围之三月克之入自皇门至于逵路郑伯肉袒牵羊以逆曰孤不天不能事君使君懐怒以及敝邑孤之罪也敢不唯命是聴其俘诸江南以实海濵亦唯命其翦以赐诸侯使臣妾之亦唯命若惠顾前好徼福于厉宣桓武不泯其社稷【周厉王宣王郑所自出也郑桓公武公始封贤君也】使改事君夷于九县【楚灭九国以为县愿得比之】君之惠也孤之愿也非所敢望也敢布腹心君实圗之左右曰不可许也得国无赦王曰其君能下人必能信用其民矣庸可防乎退三十里而许之平潘尫入盟【楚大夫】子良出质【郑伯弟】夏六月晋师救郑在敖鄗之间郑皇戍使如晋师曰郑之从楚社稷之故也未有贰心楚师骤胜而骄其师老矣而不设备子击之郑师为承楚师必败彘子曰败楚服郑于此在矣栾武子曰楚郑亲矣来劝我战以我卜也郑不可从乙卯楚进师乗晋军及昬楚师军于邲晋之余师不能军【详见楚及晋】是役也郑石制【子服】实入楚师将以分郑而立公子鱼臣【仆叔】辛未郑杀仆叔及子服君子曰史佚所谓母怙乱者谓是类也诗曰乱离瘼矣爰其适归归于怙乱者也夫郑伯许男如楚经十有四年夏五月晋侯伐郑
　　传十四年夏晋侯伐郑为邲故也告于诸侯搜焉而还郑人惧使子张【穆公孙】代子良于楚【十二年子良质于楚】郑伯如楚谋晋故也郑以子良为有礼故召之【有逊国之礼】
　　成公经三年春王正月公会晋侯宋公卫侯曹伯伐郑夏郑公子弃疾帅师伐许冬十有一月郑伐许【无传】传三年春诸侯伐郑次于伯牛讨邲之役也遂东侵郑【晋潜军深入】郑公子偃帅师御之使东鄙覆诸鄤败诸丘舆皇戍如楚献捷夏许恃楚不事郑郑子良伐许
　　经四年春三月壬申郑伯坚卒夏四月郑襄公【无传】冬郑伯伐许【悼公】
　　传四年冬十一月郑公孙申帅师疆许田许人败诸展陂郑伯伐许取鉏任泠敦之田晋栾书将中军荀首佐之士燮佐上军以救许伐郑取汜祭楚子反救郑郑伯与许男讼焉皇戍摄郑伯之辞子反不能决也曰君若辱在寡君寡君与其二三臣共聴两君之所欲成其可知也不然侧不足以知二国之成【侧子反名】
　　悼公【谥法恐惧徒处曰悼】
　　【名费襄公子成四年嗣立明年改元至六年卒在位二年】
　　成公经五年十有二月己丑公防晋侯齐侯宋公卫侯郑伯曹伯邾子杞伯同盟于虫牢
　　传五年夏许灵公愬郑伯于楚六月郑悼公如楚讼不胜楚人执皇戍及子国【以郑伯不直】故郑伯归使公子偃请成于晋秋八月郑伯晋赵同盟于垂棘冬同盟于虫牢郑服也
　　经六年夏六月壬申郑伯费卒秋楚公子婴齐帅师伐郑冬晋栾书帅师救郑
　　传六年春郑伯如晋拜成子游相【公子偃】授王于东楹之东士贞伯曰郑伯其死乎自弃也已视流而行速不安其位宜不能乆夏六月郑悼公卒秋楚子重伐郑郑从晋故也晋栾书救郑与楚师遇于绕角楚师还













　　春秋分记卷六十八
<经部,春秋类,春秋分记>
　　钦定四库全书
　　春秋分记卷六十九　　　宋　程公说　撰郑世本第二
　　成公　　　　　　　僖公
　　简公
　　成公【諡法安民立政曰成】
　　【名睔襄公子悼公弟成六年嗣立明年改元三年晋执之四年三月郑立公子繻四月杀繻立髠顽五月成公归至襄二年卒仕位十四年】
　　成公经七年秋楚公子婴齐帅师伐郑公防晋侯齐侯宋公卫侯曹伯莒子邾子杞伯救郑八月戊辰同盟于马陵
　　传七年春郑子良相成公以如晋见且拜师　秋楚子重伐郑师于汜诸侯救郑郑共仲侯羽【郑大夫】军楚师八月同盟于马陵寻虫牢之盟
　　传八年春晋栾书侵蔡遂侵楚楚师之还也晋侵沈郑伯将防晋师门于许东门大获焉
