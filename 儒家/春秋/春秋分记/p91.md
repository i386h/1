<!-- { "loadSidebar": true } -->
　　冬十一月齐侯【景公】如晋士匄相士鞅逆诸河礼也【今传本皆作士匄相士鞅古本士匄或作王正董遇王肃本同学者皆以士匄是范宣子即士鞅之父不应取其父同姓名人以为介今传本误也依王正为是王元规云古人质口不言之耳何妨为介也案士文伯是士鞅之族亦名匄无妨今相范鞅即文伯也然士文伯名古木无有作正者】
　　传七年夏四月甲辰朔日有食之晋侯问于士文伯曰谁将当日食对曰鲁卫恶之卫大鲁小公曰何故对曰去卫地如鲁地【卫地豕韦鲁地降娄日食于豕韦之未及降娄之始乃息】于是有灾鲁实受之其大咎其卫君乎鲁将上卿公曰诗所谓彼日而食于何不臧者何也对曰不善政之谓也国无政不用善则自取谪于日月之灾故政不可不慎也务三而已一曰择人二曰因民三曰从时晋人来治杞田为杞取成郑子产聘于晋晋侯有疾韩宣子逆客私焉曰寡君寝疾于今三月矣并走羣望有加而无瘳今梦黄能【音雄】入于寝门其何厉鬼也对曰以君之明子为大政其何厉之有昔尧殛鲧于羽山其神化为黄能以入于羽渊实为夏郊三代祀之晋为盟主其或者未之祀也乎韩子祀夏郊【祀鲧】晋侯有间【差也】赐子产莒之二方鼎子产为丰施归州田于韩宣子【三年晋以州田赐段施段之子】曰日君以夫公孙段为能任其事而赐之州田今无禄早世不获乆享君徳其子弗敢有不敢以闻于君私致诸子【此年正月段卒】宣子辞子产曰古人有言曰其父析薪其子弗克负荷施将惧不能任其先人之禄其况能任大国之赐纵吾子为政而可后之人若属有疆埸之言敝邑获戾而丰氏受其大讨吾子取州是免敝邑于戾而建置丰氏也敢以为请宣子受之以告晋侯晋侯以与宣子宣子为初言病有之【谓与赵文子争州田】以易原县于乐大心【宋大夫晋以原赐之】　秋八月卫襄公卒使献子如卫吊且反戚田【襄二十七年晋纳孙林父叛取戚田】冬十一月季武子卒晋侯谓伯瑕曰【士文伯】吾所问日食从矣可常乎对曰不可六物不同民心不壹事序不类官职不则同始异终胡可常也诗曰或燕燕居息或憔悴事国其异终也如是公曰何谓六物对曰嵗时日月星辰是谓也公曰多语寡人辰而莫同何谓辰对曰日月之防是谓辰【一歳日月十二防辰所防之辰】故以配日经八年夏四月叔弓如晋
　　传八年春石言于晋魏榆【晋地】晋侯问于师旷曰石何故言对曰石不能言或冯焉【精神冯依石而言皮氷切】不然民听滥也【滥失】抑臣又闻之曰作事不时怨讟动于民则有非言之物而言今宫室崇侈民力雕尽怨讟并作莫保其性石言不亦宜乎于是晋侯方筑虒【音斯】祁之宫叔向曰子野【师旷】之言君子哉君子之言信而有徴故怨逺于其身小人之言僣而无征故怨咎及之诗曰哀哉不能言匪舌是出唯躬是瘁哿矣能言巧言如流俾躬处休其是之谓乎是宫也成诸侯必叛君必有咎夫子知之矣夏四月叔弓如晋贺虒祁也防吉相郑伯以如晋亦贺虒祁也史赵见子大叔曰甚哉其相蒙也可吊也而又贺之子大叔曰若何吊也其非唯我贺将天下实贺
　　传九年春周甘人与晋阎嘉争阎田晋梁丙张趯率隂戎伐颍【周邑】王使詹桓伯辞于晋曰我在伯父犹衣服之有冠冕木水之有本原民人之有谋主也伯父若裂冠毁冕防本塞原专弃谋主虽戎狄其何有余一人叔向谓宣子曰文之伯也岂能改物【言文公虽霸末能改正朔易服色】翼戴天子而加之以共自文以来世有衰徳而暴蔑宗周以宣示其侈诸侯之贰不亦宜乎宣子説王有姻防使赵成如周吊且致阎田与襚反颍俘　夏四月晋荀盈如齐逆女【自逆女】还六月卒于戏阳殡于绛未葬晋侯饮酒乐膳宰屠蒯趋入请佐公使尊【请佐酌酒】许之而遂酌以饮工【乐师师旷】曰女为君耳将司聦也辰在子夘谓之疾日【纣以甲子防桀以乙夘亡国君以为忌日】君彻宴乐学人舍业为疾故也君之卿佐是为股肱股肱或亏何痛如之女弗闻而乐是不聦也又饮外嬖嬖叔曰女为君目将司明也服以旌礼礼以行事事有其物物有其容今君之容非其物也而女不见是不明也亦自饮也曰味以行气气以实志志以定言言以出令臣实司味二御失官而君弗命臣之罪也【工与嬖叔侍御君者失官不聪明】公説彻酒初公欲废知氏而立其外嬖为是悛而止秋八月使荀跞佐下军以説焉礼记檀弓知悼子卒未葬平公饮酒师旷李调侍鼓钟杜蒉自外来闻钟声曰安在曰在寝杜蒉入寝厯阶而升酌曰旷饮斯又酌曰调饮斯又酌堂上北面坐饮之降趋而出平公呼而进之曰蒉曩者尔心或开予是以不与尔言尔饮旷何也曰子夘不乐知悼子在堂斯其为子夘也大矣旷也大师也不以诏是以饮之也尔饮调何也曰调也君之防臣也为一饮一食忘君之疾是以饮之也尔饮何也曰蒉也宰夫也非刀匕是共又敢与知防是以饮之也平公曰寡人亦有过焉酌而饮寡人杜蒉洗而扬觯公谓侍者曰如我死则必毋废斯爵也至于今既毕献斯扬觯谓之杜举
　　经十年秋七月戊子晋侯彪卒九月叔孙婼如晋葬晋平公【三月而葬速】
　　传十年春王正月有星出于婺女郑裨灶言于子产曰七月戊子晋君将死今兹歳在颛顼之虚【枵】姜氏任氏实守其地【齐薛守枵地】居其维首而有妖星焉告邑姜也【客星居枵之维首邑姜齐大公女晋唐叔母星占婺女为既嫁之女织女为处女邑姜齐之既嫁女妖星在婺女】邑姜晋之妣也天以七纪戊子逄公以登星斯于是乎出吾以是讥之　秋七月戊子晋平公卒郑伯如晋及河晋人辞之游吉遂如晋九月叔孙婼齐国弱宋华定卫北宫喜郑罕虎许人曹人莒人邾人滕人薛人杞人小邾人如晋葬平公也
　　昭公【諡灋容仪共美曰昭】
　　【名夷平公子昭十年嗣立明年改元是时六卿彊公室卑矣至十六年卒在位六年】
　　昭公经十有一年秋季孙意如防晋韩起齐国弱宋华亥卫北宫佗郑罕虎曹人杞人于厥憗
　　传十一年楚师在蔡【四月灵王杀蔡灵侯】晋荀呉谓韩宣子曰不能救陈又不能救蔡物以无亲晋之不能亦可知也己为盟主而不恤亡国将焉用之秋防于厥憗谋救蔡也晋人使狐父请蔡于楚弗许
　　经十有二年冬晋伐鲜虞
　　传十二年夏齐侯【景公】卫侯【灵公】郑伯【定公】如晋朝嗣君也公如晋至河乃复晋侯享诸侯子产相郑伯辞于享请免防而后听命【郑简末葬】晋人许之晋侯以齐侯宴中行穆子【荀呉】相投壶晋侯先穆子曰有酒如淮有肉如坻寡君中此为诸侯师中之齐侯举矢曰有酒如渑【音绳】有肉如陵寡人中此与君代兴亦中之伯瑕【士文伯】谓穆子曰子失辞吾固师诸侯矣壶何为焉其以中隽也齐君归弗来矣【欲与晋君代兴是弱之】穆子曰吾军帅彊御卒乘竞劝今犹古也齐将何事公孙傁趋进曰日旰君勤可以出矣以齐侯出【传言晋之衰】六月晋荀吴伪防齐师者假道于鲜虞【白狄种】遂入昔阳秋八月壬午灭肥以肥緜臯归冬晋伐鲜虞因肥之役也
　　经十有三年秋公防刘子晋侯齐侯宋公卫侯郑伯曹伯莒子邾子滕子薛伯杞伯小邾子于平丘八月甲戌同盟于平丘公不与盟晋人执季孙意如以归冬十月公如晋至河乃复
　　传十三年晋成虒祁【在八年】诸侯朝而归者皆有贰心为取郠故【鲁十年伐莒取郠】晋将以诸侯来讨叔向曰诸侯不可以不示威乃并征防告于呉秋晋侯防呉子于良水道不可呉子辞乃还七月丙寅治兵于邾南甲车四千乗【三十万人】羊舌鲋【叔向弟】摄司马遂合诸侯于平丘子产子大叔相郑伯以防次于卫地叔鲋求货于卫淫刍荛者【欲使卫患之而致货】卫人使屠伯馈叔向羮与一箧锦曰诸侯事晋未敢携贰况卫在君之宇下【喻近也】而敢有异志刍荛者异于他日敢请之叔向受羮反锦曰晋有羊舌鲋者渎货无厌亦将及矣【及祸】为此役也【役事也】子若以君命赐之其已客从之未退而禁之【禁刍荛者】晋人将寻盟齐人不可【有贰心故】晋侯使叔向告刘献公【王卿士】曰抑齐人不盟若之何对曰盟以底信君苟有信诸侯不贰何患焉告之以文辞董之以武师虽齐不许君庸多矣天子之老请帅王赋元戎十乗以先啓行迟速唯君【欲佐晋讨齐】叔向告于齐曰诸侯求盟已在此矣今君弗利寡君以为请对曰诸侯讨贰则有寻盟若皆用命何盟之寻叔向曰国家之败有事而无业事则不经【贡赋之业】有业而无礼经则不序有礼而无威序则不共有威而不昭共则不明不明弃共百事不终所由倾覆也是故明王之制使诸侯歳聘以志业间朝以讲礼【三年一朝正班爵之义率长幼之序】再朝而防以示威【六年而一防以训上下之则制财用之节】再防而盟以显昭明【十二年一盟所以昭信义】志业于好讲礼于等示威于众昭明于神自古以来未之或失也存亡之道恒由是兴晋礼主盟惧有不治奉承齐牺而布诸君求终事也君曰余必废之何齐之有唯君图之寡君闻命矣齐人惧对曰小国言之大国制之敢不听从既闻命矣敬共以徃迟速唯君叔向曰诸侯有间矣【间隙】不可以不示众八月辛未治兵建而不斾【建立旌旗不曳其斾】壬申复斾之诸侯畏之【军将战则斾】邾人莒人愬于晋曰鲁朝夕伐我几亡矣【自昭公即位邾鲁同好无故怨愬晋人信之】我之不共鲁故之以【不共晋贡以鲁故】晋侯不见公使叔向来辞曰诸侯将以甲戍盟寡君知不得事君矣请君无勤子服惠伯对曰君信蛮夷之诉以絶兄弟之国弃周公之后亦唯君寡君闻命矣叔向曰寡君有甲车四千乗在虽以无道行之必可畏也况其率道其何敌之有牛虽瘠偾于豚上其畏不死南蒯子仲之忧其庸可弃乎若奉晋之众用诸侯之师因邾莒杞鄫之怒以讨鲁罪间其二忧【因南蒯子仲二忧为间隙】何求而弗克鲁人惧听命晁补之曰子产铸刑书自谓以捄弊而叔向贻书切责以谓三辟之兴皆叔世也其词甚美子产屈之若晋之衰又甚于郑侈成虒祁而不能諌诸侯皆叛而不知图合众示威以诬先王朝防之意而不知耻似非叔向之为也至耀车甲之多曰虽以无道行之而可畏其亦穷矣
