<!-- { "loadSidebar": true } -->
　　传十四年秋楚子为庸浦之役故子囊师于棠以伐吴吴不出而还子囊殿以吴为不能而弗儆吴人自臯舟之隘要而击之楚人不能相救吴人败之获楚公子宜谷　冬楚子囊还自伐吴卒将死遗言谓子庚必城郢【楚子都郢未有城郭】君子谓子囊忠君薨不忘増其名【諡君为共】将死不忘卫社稷可不谓忠乎忠民之望也诗曰行归于周万民所望忠也【都人士】
　　传十五年春楚公子午为令尹公子罢戎为右尹蒍子冯为大司马公子橐师为右司马公子成为左司马屈到为莫敖公子追舒为箴尹屈荡为连尹养由基为宫廏尹以靖国人君子谓楚于是乎能官人官人国之急也能官人则民无觎心诗云嗟我懐人寘彼周行能官人也王及公侯伯子男甸采卫大夫各居其列所谓周行也
　　传十六年夏六月晋荀偃栾黡帅师伐楚以报宋杨梁之役【十二年】楚公子格帅师及晋师战于湛陂楚师败绩晋师遂侵方城之外
　　经十有八年冬楚公子午帅师伐郑
　　传十八年冬十二月郑子孔欲去诸大夫将叛晋而起楚师以去之使告子庚【楚令尹午】子庚弗许楚子闻之使杨豚尹宜告子庚曰国人谓不谷主社稷而不出师死不从礼不谷即位于今五年师徒不出人其以不谷为自逸而忘先君之业矣大夫图之其若之何子庚叹曰君王其谓午懐安乎吾以利社稷也见使者稽首而对曰诸侯方睦于晋臣请尝之若可君而继之不可收师而退可以无害君亦无辱子庚帅师治兵于汾于是子蟜伯有子张【黑肱】从郑伯伐齐子孔子展子西守二子【子展子西】知子孔之谋完守入保子孔不敢防楚师楚师伐郑次于鱼陵右师城上棘遂涉颍次于旃然蒍子冯公子格率锐师侵费滑胥靡献于雍梁右回梅山侵郑东北至于虫牢而反子庚门于纯门信【再宿】于城下而还涉于鱼齿之下甚雨及之楚师多冻役徒几尽晋人闻有楚师师旷曰不害吾骤歌北风又歌南风南风不竞多死声【师矌歌南北风以聴晋楚之强弱南风音防故曰不竞也】楚必无功董叔曰天道多在西北【嵗在豕韦月又建亥故曰多在西北】南师不时必无功叔向曰在其君之徳也
　　传二十一年夏楚子庚卒楚子使防子冯为令尹访于申叔豫叔豫曰国多宠而王弱国不可为也遂以疾辞方暑阙地下氷而牀
　　视之复曰瘠则甚矣而血气未动【言无疾】乃使子南为令尹【公子追舒】
　　经二十有二年冬楚杀其大夫公子追舒
　　传二十二年冬楚观起有宠于令尹子南未益禄而有马数十乗楚人患之王将讨焉子南之子弃疾为王御士王每见之必泣弃疾曰君三泣臣矣敢问谁之罪也王曰令尹之不能尔所知也国将讨焉尔其居乎对曰父戮子居君焉用之泄命重刑【泄漏君命】臣亦不为王遂杀子南于朝轘观起于四竟子南之臣谓弃疾请徙子尸于朝曰君臣有礼唯二三子【不欲犯命移尸】三日弃疾请尸王许之既葬其徒曰行乎曰吾与【音预】杀【如字又音弑】吾父行将焉入曰然则臣王乎曰弃父事雠吾弗忍也遂缢而死【传讥康王与人子谋其父失君臣之义】
　　蔺敏修曰楚王将杀子南三泣以告其子弃疾王之泣者有不忍于其父子之间之心也而弃疾以不泄命为忠子南遂死焉呜乎悲夫弃疾其忍哉臣子不幸而处于此必有道矣盍亦告于王损其禄离其党而舍之盍亦告于父致其位辞其人而逺之若是可以少安而忠孝两立矣初曰泄命重刑臣亦不为既而曰弃父事雠吾弗忍也遂缢而死刑所当诛而有子者皆指以为雠是士师与王为怨府岂理也哉死无益于其父而重君之过君子不为也
　　复使蒍子冯为令尹公子齮为司马屈建【子木】为莫敖有宠于防子者八人皆无禄而多马他日朝与申叔豫言弗应而退从之入于人中又从之遂归退朝见之曰子三困我于朝吾惧不敢不见吾过子姑告我何疾我也对曰吾不免是惧何敢告子【言恐与子并罪】曰何故对曰昔观起有宠于子南子南得罪观起车裂何故不惧自御而归不能当道至谓八人者曰吾见申叔夫子所谓生死而肉骨也【已死复生白骨更肉】知我者如夫子【申叔】则可不然请止辞八人者而后王安之
　　经二十有四年夏楚子伐吴冬楚子蔡侯陈侯许男伐郑
　　传二十四年夏楚子为舟师以伐吴不为军政无功而还齐侯【庄公】既伐晋而惧欲见楚子楚子使防啓彊如齐聘秋齐侯使陈无宇从防啓彊如楚诸侯防夷仪将伐齐冬楚子伐郑以救齐　吴人为楚舟师之役故召舒鸠人舒鸠人叛楚楚子师于荒浦使沈尹寿与师祁犂让之舒鸠子敬逆二子而告无之且请受盟二子复命王欲伐之防子曰不可彼告不叛且请受盟而又伐之伐无罪也姑归息民以待其卒卒而不贰吾又何求若犹叛我无辞有庸乃还
　　晁补之曰舒鸠实叛楚楚责之急伪逆二子欺言无之楚王欲伐其欺亦可矣而子冯不可其意君子可欺以其方难罔以非其道彼以不叛来请盟斯受之而已如是而复叛楚虽灭之楚可无罪易曰田有禽利执言无咎子冯以之
　　经二十有五年秋八月楚屈建帅师灭舒鸠
　　传二十五年秋七月楚防子冯卒屈建为令尹屈荡为莫敖
　　史楠曰案世夲言屈荡屈建之祖父也宣公十二年邲之役楚有屈荡者为左广之右至此相去五十八年岂其尚存必左氏之误也杜预知其不可乃谓之同姓名国与时异而同姓名理或有之岂有同国同时耳目不相逺而偶合耶按屈氏楚惟一族非若他姓之泛泛者使出于其族则是不讳其祖父矣
　　舒鸠人卒叛楚令尹子木伐之及离城【舒鸠城】吴人救之子木遽以右师先子彊息桓子捷子骈子盂帅左师以退吴人居其间七日【居楚两军之间】子彊曰乆将垫隘隘乃禽也【垫隘虑水雨】不如速战请以其私卒诱之简师陈以待我我克则进奔则亦视之乃可以免不然必为吴禽从之五人以其私卒先击吴师吴师奔登山以望见楚师不继复逐之傅诸其军简师防之吴师大败遂围舒鸠舒鸠溃八月楚灭舒鸠　冬十月楚蒍掩为司马子木使庀【治也四婢反】赋数甲兵甲午蒍掩书土田度山林鸠薮泽辨京陵表淳卤数疆潦规偃猪【尚书传云停水曰猪】町原防牧隰臯井衍沃【九夫为井】量入脩赋赋车籍马赋车兵徒卒甲楯之数既成以授子木礼也　十二月楚子以灭舒鸠赏子木辞曰先大夫蒍子之功也以与蒍掩
　　经二十有六年冬楚子蔡侯陈侯伐郑
　　传二十六年夏楚子秦人侵吴及雩娄闻吴有备而还遂侵郑五月至于城麇【之伦切】郑皇颉戍之出与楚师战败穿封戍囚皇颉公子围与之争之正于伯州犂乃立囚曰所争君子也其何不知上其手曰夫子为王子围寡君之贵介弟也下其手曰此子为穿封戍方城外之县尹也谁获子【上下手以道囚意】囚曰颉遇王子弱焉戌【音恤】怒抽戈逐王子围弗及楚人以皇颉归　初楚伍参与蔡大师子朝友其子伍举与声子【子朝子】相善也伍举娶于王子牟王子牟为申公而亡楚人曰伍举实送之伍举奔郑将遂奔晋声子将如晋遇之于郑郊班荆相与食而言复故【布荆坐地】声子曰子行也吾必复子及宋向戍将平晋楚【平在明年】声子通使于晋还如楚令尹子木与之语问晋故焉且曰晋大夫与楚孰贤对曰晋卿不如楚其大夫则贤皆卿材也如杞梓皮革自楚往也虽楚有材晋实用之【言楚亡臣多在于晋】子木曰夫【谓晋】独无族姻乎对曰虽有而用楚材寔多归生【声子名】闻之善为国者赏不僣而刑不滥赏僣则惧及淫人刑滥则惧及善人若不幸而过宁僣无滥与其失善宁其利淫无善人则国从之【从之亡】诗曰人之云亡邦国殄瘁【瞻卬】无善人之谓也故夏书曰与其杀不辜宁失不经惧失善也商颂有之曰不僣不滥不敢怠皇命于下国封建厥福【殷武】此汤所以获天福也古之治民者劝赏而畏刑恤民不倦赏以春夏刑以秋冬是以将赏为之加膳加膳则饫赐此以知其劝赏也将刑为之不举不举则彻乐此以知其畏刑也夙兴夜寐朝夕临政此以知其恤民也三者礼之大节也有礼无败今楚多淫刑其大夫逃死于四方而为之谋主以害楚国不可救疗所谓不能也子仪之乱析公奔晋【文十四年】晋人寘诸戎车之殿以为谋主绕角之役【成六年】晋将遁矣析公曰楚师轻窕易震荡也若多鼓钧声以夜军之楚师必遁晋人从之楚师宵溃晋遂侵蔡袭沈获其君败申息之师于桑隧获申丽而还郑于是不敢南面楚失华夏则析公之为也雍子之父兄譛雍子君与大夫不善是也【不是其曲直】雍子奔晋晋人与之鄐以为谋主彭城之役晋楚遇于靡角之谷【成十八年】晋将遁矣雍于发命于军曰归老幼反孤疾二人役归一人简兵搜乗秣马蓐食师陈焚次明日将战行归者而逸楚囚楚师宵溃晋降彭城而归诸宋以鱼石归【元年】楚失东夷子辛死之【事见陈】则雍子之为也子反与子灵【巫臣】争夏姬而雍害其事子灵奔晋晋人与之邢以为谋主扞御北狄通吴于晋教吴叛楚教之乗车射御驱侵使其子狐庸为吴行人焉吴于是伐巢取驾克棘入州来楚罢【音皮】于奔命至今为患则子灵之为也【成七年】若敖之乱伯贲之子贲皇奔晋晋人与之苗【宣四年】以为谋主鄢陵之役【成十六年】楚晨压晋军而陈晋将遁矣苗贲皇曰楚师之良在其中军王族而已若塞井夷灶成陈以当之栾范易行【户郎切】以诱之中行二郤必克二穆【子重子辛出于穆王】皆吾乃四萃于其王族必大败之晋人从之楚师大败王夷师熸【夷伤也吴楚之间谓火灭为熸子潜反】子反死之郑叛吴兴楚失诸侯则苗贲皇之为也子木曰是皆然矣声子曰今又有甚于此椒举娶于申公子牟子牟得戾而亡君大夫谓椒举女实遣之惧而奔郑引领南望曰庶几赦余亦弗图也今在晋矣晋人将与之县以比叔向彼若谋害楚国岂不为患子木惧言诸王益其禄爵而复之声子使椒鸣逆之【鸣伍举子】许灵公如楚请伐郑八月卒于楚楚子曰不伐郑何以求诸侯冬十月楚子伐郑涉于汜而归经二十有七年夏叔孙豹防晋赵武楚屈建蔡公孙归生卫石恶陈孔奂郑良霄许人曹人于宋秋七月辛巳豹及诸侯之大夫盟于宋
　　传二十七年宋向戍善于赵文子又善于今尹子木欲弭诸侯之兵以为名如晋告赵孟晋人许之如楚楚亦许之皆告于小国为防于宋五月甲辰晋赵武至于宋六月壬戌楚公子黒肱先至成言于晋丁夘宋向戍如陈从子木成言于楚子木谓向戍请晋楚之从交相见也秋七月戊寅左师至庚辰子木至自陈辛巳将盟于宋西门之外楚人衷申伯州犂曰合诸侯之师以为不信无乃不可乎子木曰晋楚无信乆矣苟得志焉焉用有信大宰退告人曰令尹将死矣不及三年求逞志而弃信志将逞乎志以发言言以出信信以立志参以定之信亡何以及三晋楚争先晋人曰晋固为诸侯盟主未有先晋者也楚人曰子言晋楚匹也若晋常先是楚弱也且晋楚狎主诸侯之盟也久矣岂専在晋叔向谓赵孟曰子务徳无争先乃先楚人书先晋晋有信也【葢孔子追正之】晋荀盈遂如楚涖盟【详见宋】九月楚防罢如晋涖盟晋侯享之将出赋既醉叔向曰防氏之有后于楚国也宜哉承君命不忘敏子荡将知政矣敏以事君必能养民政其焉往
　　经二十有八年冬十有一月公如楚十有二月乙未楚子昭卒【十二月无乙未日误】
