<!-- { "loadSidebar": true } -->
　　按襄十八年董叔曰天道多在西北【歳在豕韦】二十八年梓慎曰歳在星纪而滛扵枵【嵗在枵之年】三十年子蟜之卒也【在十九年】将公孙挥与禆灶晨徃会事焉过伯有氏其门上生莠子羽曰其莠犹在乎扵是嵗在降娄降娄中而旦禆灶指之曰犹可以终嵗【指降娄世十二年嵗星终】嵗不及此次也已及其亡也嵗在陬訾之口【二十八年嵗星纪淫在枵三十载歳在陬訾是歳停在枵】其明年乃及降娄昭公八年传史赵曰今在析木之津【箕斗之间有天汉故谓之析木之津】九年郑禆灶曰嵗五及鹑火而后陈卒亡楚克有之天之道也【是歳歳在星纪五嵗及大梁而楚复封自大梁四嵗而及鹑火后四周三十八嵗凡五及鹑火五十二年也】十年郑禆灶言扵子产曰七月戊子晋君将死今兹嵗在颛顼之墟【谓枵也】十一年传景王问扵苌曰今兹何实吉何实凶对曰蔡凶蔡侯般弑其君之嵗也歳在豕韦【襄三十年蔡世子弑其君嵗在豕韦至今十二嵗复在豕韦般即灵侯也】嵗及大梁蔡复楚凶天之道也【楚灵王弑之歳在大梁至昭公十三年歳在大梁美恶周必复故知楚之防也】十五年经书有事于武宫籥入叔弓卒去乐卒事以法求之是此年歳星超次之年依次合在鹑首而超居鹑火服防以为有事武宫之年龙度天门虔之意以歳星为东方青龙之象此年歳星超辰故言龙度天门乃一时臆説非通论也何以言之歳星之行每年止行一次至超辰之歳即是龙度天门是每年依次而行亦可言龙顺天门乎不寜惟是昭三十二年传史墨曰越得嵗而吴伐之必受其凶此年歳在星纪呉之分歳星所在其国有福呉先用兵反受其殃昭十五年所推可以参考云图列于左



<经部,春秋类,春秋分记,卷二十三>
　　歳星每一年而行一次积一百四十四年而嵗星超一辰此理数之自然更无余术但入春秋至庄二十三年歳星合在实沈而超居鹑首即知庄二十三年还数满之年又从庄二十三年至昭十五年积一百四十四年歳星合在鹑首而超居鹑火又是限满之嵗又从昭十五年已后积一百四十四年嵗星合在鹑火而超居鹑尾是每超辰而一移非但在鹑火以此参论理若循环故曰继周者虽百世可知也哀十四年西狩获麟其后十三年非夫子所终故不緫矣






　　春秋分记卷二十三
　　钦定四库全书
　　春秋分记卷二十四　　　宋　程公説　撰书六
　　五行书
　　大禹言金木水火土谷惟脩谓之六府及观洛书而得九畴之次后世有箕子为武王陈洪范言鲧所以亡禹所以兴在扵五行之顺逆一曰水二曰火三曰木四曰金五曰土而不言谷其曰土爰稼穑则亦在其中矣故水火金木土未有一物之用而不由此者也盈天地之间为万物莫不有自然之性亦莫不有自然之用而五行实造化之最爲初始由一生万生生不穷而其用大矣自五行而下皆曰用而五行独不以用言其亦无所不用故不言欤动植之类非有离乎五行也而各得其气之一偏人为五行之秀气禀其气之全故能尽物之性初一曰五行则天所以生物也次之以敬用五事则人所以事天也善理五行者建用皇极以裁节五事发乎身加乎民使归扵大中之道则水润下火炎上木曲直金从革土之扵稼穑五行得其性而天下被其福反是为沴气隂阳寒暑失节以为水旱虫螟风雹霪雨火灾山崩雪霜不时凡此灾异之着见者皆生扵乱政而考其所发騐以人事徃往近其所失而以类至然时有推之不能合者岂非天地之大有不可俄而测哉是故天反时为灾地反物为妖民反徳为乱而君子之畏灾也见夫失其本性则思所以致而为之戒惧虽防不敢忽而已禹修六府必曰正徳洪范九章皇极居中此其大略而春秋二百四十二年虽曰凡物不为灾则不书抑未尝道其所以然者圣人之意以为若推其事应则有合不合有同不同见其合而同则惑者泥扵怪而不经见其不合不同则怠者以为偶然而不惧是以推明五行详纪灾异而不指言事应谨之至也汉儒董仲舒学春秋所着繁露论五行之义厥有源流至推明相胜相生逆顺治乱之理率以列国君大夫行事为之证支离附会类多拘牵治国専以春秋灾异之变推隂阳所以错行惑扵纵闭之説而刘向父子皆取春秋附洪范凡一异一灾指事以为之应及其难合则旁引曲取迁就其説其传五行也以极与福归诸视听言貌思而有未尽则以皇不极之咎而尽其弱又扵狂僭豫急防之咎雨旸燠寒风之罚之外増肫与隂至俾洪范失其伦理而何休之失滋甚如螟灾一也在五年刘歆则曰僖伯谏贪利以生倮虫之孽何休则曰先是隐公张百金之鱼设苛令急法以禁民在八年休又谓先是有狐壤之战中丘之役又受邴田烦扰之兆至九年大雨雪休以爲隐不反桓位发扵九年阳数可以极矣以是求经岂不固哉何休之説君子无取焉而刘向洪范传由汉以来史氏志五行多采为证余考次春秋虽略依洪范五行传着其灾异然削其事应与眊隂之失庶几不戾洪范春秋大防盖皇极建则五事正而五行顺雨旸燠寒风斯得其时而为福矣皇极不建则五事失而五行逆雨旸燠寒风斯至扵常而为极矣有天下国家者可不戒欤可不惧欤
　　经曰初一曰五行五行一曰水二曰火三曰木四曰金五曰土水曰润下火曰炎上【言其自然之常性】木曰曲直金曰从革【木可以揉曲直金可以改更】土爰稼穑【种曰稼敛曰穑土可以种可以敛】润下作咸【水卤所生】炎上作苦【焦气之味】曲直作酸【木实之性】从革作辛【金之气味】稼穑作甘【甘味生于百谷】
　　董仲舒繁露五行之义篇曰天有五行一曰木二曰火三曰土四曰金五曰水木五行之始水五行之终土五行之中也此其天次之序也木生火火生土土生金金生水水生木此其父子也木居左金居右火居前水居后土居中央此其父子之序相受而布也按前汉唐书五行志皆依此为次今仿之着扵篇
　　五行传曰田猎不宿饮食不享出入不节夺民农事及有奸谋则木不曲直谓生不畅茂多折槁及为变怪而失其性也又曰貌之不恭是谓不肃厥咎狂厥罚常雨
　　木不曲直雨木氷一
　　成十有六年王正月雨木氷
　　任伯雨曰阳佚而不収隂凝而不散则为氷焉雨木而氷隂大凝也木之性躁而其类则阳性躁而类阳者氷以见隂之廹物甚也孔子曰禄之去公室五世矣政逮大夫四世矣驯致其道岂一日哉
　　五行传曰弃法律逐功臣杀大子以妾爲妻则火不炎上谓火失其性而为灾也京房易传曰上不俭下不节盛火数起燔宫室盖火主礼云又曰视之不明是谓不哲厥咎舒厥罚常燠时则有草妖时则有羽虫之孽
　　火不炎上火灾緫十二【凡人火曰火天火曰灾】
　　内灾六
　　桓十有四年八月壬申御廪灾
　　僖二十年五月乙巳西宫灾
　　成三年二月甲子新宫灾三日哭
　　定二年五月壬辰雉门及两观灾
　　哀三年五月辛卯桓宫僖宫灾
　　哀四年六月辛丑亳社灾
　　外大灾一
　　庄二十年夏齐大灾【传皆见世本兹不重出下仿此】
　　外灾四
　　襄九年春宋灾
　　三十年五月甲午宋灾
　　昭九年四月陈灾
　　十有八年五月壬午宋卫陈郑灾
　　左传五月火始昬见【心星】丙子风梓慎曰是谓融风火之始也【东北曰融风衣也木火母故曰火之始】七日其火作乎戊寅风甚壬午大甚宋卫陈郑皆火
　　火一
　　宣十有六年夏成周宣榭火
　　郑灾【左传】
　　昭六年六月丙戌郑灾是春三月郑人铸刑书士文伯曰火见郑其火乎火未出而作火以铸刑器藏争辟焉火如象之不火何爲
　　常燠【传曰隂失节也】无氷三
　　桓十有四年正月无氷
　　成元年二月无氷
　　襄二十有八年春无氷【夏正之冬】
　　草妖一
　　僖三十有三年十有二月陨霜不杀草李梅实
　　孙复曰厥罚常燠时则有草木妖邵雍观物篇曰叶隂也华实阳也李梅冬实常燠之灾也
　　羽虫之孽一
　　昭二十五年夏有鸜鹆来巢
　　五行传曰治宫室饰台榭内淫乱犯亲戚侮父兄则稼穑不成谓土失其性则有水旱之灾草木百谷不熟也又曰思心不睿是谓不圣厥咎霿【莫猴切】厥罚常风时则有臝【鲁果切】虫之孽【刘歆谓螟属也】时则有木火金水沴土
　　稼穑不成凶年緫五
　　无麦苗一
　　庄七年秋大水无麦苖【周秋夏之五月】
　　无麦禾一
　　庄二十有八年冬大无麦禾【周冬夏之九月】
　　饥三
　　宣十年冬饥
　　十有五年秋螽冬蝝生饥
　　襄二十有四年冬大饥
　　有年二
　　桓三年冬有年
　　宣十六年冬大有年
　　胡安国曰旧史灾异与庆祥并记故有年大有年得见扵经若旧史不记圣人亦不能附益之也然十二公多歴年所有务农重谷闵雨而书雨者岂无丰年而不见扵经是仲尼扵他公皆削之矣独桓有年宣大有年则存而弗削者縁此二公获罪扵天宜得水旱凶灾之谴今乃有年则是反常也故以爲异特存耳然则天道亦僣乎桓享国十有八年独此年书有年他年之歉可知也而天理不差信矣此一事也在不修春秋则为庆祥君子修之则为变异是圣人因鲁史旧文能立兴王之新法也故史文如画笔经文如化工尝以是观非圣人莫能修之审矣有年大有年自先儒説经者多列扵庆瑞之门至程氏发明奥防然后以为记异此得扵言意之表者也
　　常风退鹢一
　　僖十有六年正月六鹢退飞过宋都【左传曰风也】
　　臝虫之孽虫灾緫十七
　　螟三
　　隐五年九月螟【食苖心者曰螟】
　　八年九月螟
　　庄六年秋螟
　　螽十
　　桓五年秋螽
　　僖十有五年八月螽
　　文八年十月螽
　　宣六年八月螽
　　宣十有三年秋螽
　　宣十有五年秋螽
　　襄七年八月螽
　　哀十有二年十有二月螽
　　哀十有三年九月螽
　　哀十有三年十有二月螽
　　雨螽一
　　文三年秋雨螽于宋
　　蝝生一
　　宣十有五年冬蝝生【螽之子初生者】
　　蜚一
　　庄二十有九年秋有蜚
　　一
　　庄十有八年秋有【短狐也盖以含沙射人】
　　木火金水沴土山崩地震总七
　　山崩二【君徳消政易则山崩】
　　僖十有四年八月辛卯沙鹿崩
　　成五年夏梁山崩
　　地震五【隂盛而反常则地震】
　　文九年九月癸酉地震
　　襄十有六年五月甲子地震
　　昭十有九年五月己卯地震
　　二十有三年八月乙未地震
　　哀三年四月甲午地震
　　五行传曰好攻战轻百姓饰城郭侵边境金不从革谓金失其性而为变怪也又曰言之不从是谓不乂厥咎僭厥罚常旸时则有毛虫之孽
　　金不从革陨石一【石与金同类】
　　僖十有六年春王正月戊申朔陨石于宋五
　　石言于晋【左传】
　　昭八年春石言于晋晋平公问扵师旷对曰石不能言或凭焉作事不时怨讟动扵民则有非言之物而言今宫室崇侈民力雕尽怨讟并作莫保其性石言不亦宜乎扵是晋侯方筑虒祁之宫叔向曰君子之言信而有徴
　　常旸不雨旱緫九
　　不雨七
　　庄三十有一年冬不雨
　　僖二年十月不雨
　　三年王正月不雨
　　三年夏四月不雨六月雨
