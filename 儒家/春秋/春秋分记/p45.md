<!-- { "loadSidebar": true } -->
　　古先圣人制四海之命法天而不私己尽制而不曲防分天下有徳有功者以地于是有百里七十里五十里不能五十里邦国之制焉于是有千雉百雉三之一五之一九之一之髙城深池焉于是有井邑丘甸县都之夫数焉于是有十乘百乘千乘万乘之车数焉于是有伍两卒旅师军之制焉故农夫受田而食其力诸侯有国以报其功天子有天下而享其徳此天之分然圣人尽制而已矣盖封建公天下之大端井牧均天下之大法二者并行不悖而后天下治是以等威之分立争夺之患消礼义兴行俗化醇厚刑可措而不用夫大刑用甲兵其次用斧钺中刑用刀锯其次用缵凿薄刑用鞭扑大者陈诸原野小者置之市朝兵盖刑之大者刑犹可措而况兵乎兵刑一道与寓兵于农之意同藏用不示习武不觌要使民闲于教而无鬭狠上借其力下安于义若国有师田之事则县师始受法于司马以作民六官亦惟小司马职掌不悉书而军司马舆司马行司马戎仆戎右皆不修官有事斯置事毕则将归于朝车复于甸甲散于丘卒还于邑出入相友守望相助周衰入春秋小役大弱役彊邦国等衰城池大小之制寖以不明王畿不能备六师牙璋不能令邦国王人防伐惟侯伯之命王师伐救非有征之师凢兵师讨伐国无大小皆擅行之而征伐自诸侯出矣春秋始于鲁隠公以政在诸侯之世之始也托鲁以训诸侯训诸侯以尊天子而春秋之义明矣驯至宣公失政三家专鲁帅师征伐又自大夫出三军作舍大搜纳叛举鲁国聴命焉兵权既移公室益卑逮昭公势极而不之悟乃谋逐季氏叔孙氏之臣救之公徒释甲执氷而踞公莫能令孙于齐薨于干侯定公无正势之必至也己则不臣三纲沦替又下而陪臣执国命南遗叛阳虎专季斯囚三桓之子孙微矣若乃晋僣天子之制而作六军齐更井田之旧而作内政郑尚徒兵作丘赋楚为偏广赋车马慢其经界废乱典常夫家之法废而民数不可详民数不可详而车乗渐变古凢先王经世遗制日以废坏异时宋向戌欲弭诸侯之兵以为名子罕则曰凢诸侯小国晋楚所以兵威之畏而后上下慈和慈和而后能安靖其国家以事大国所以存也无威则骄骄则乱生乱生必灭所以亡也天生五材民并用之废一不可谁能去兵考观春秋之变大抵相观以兵恃以为国有不能一日去者末流争地以战杀人盈野争城以战杀人盈城尚武虣贵权谋使斯民日寻干戈要利于上极而为战国七雄之争又为秦鞅阡陌之变所谓寝兵措刑寓兵于农之深意扫灭无遗诛始祸者责有在矣用首志春秋所书征伐世变之迹以为永鉴至于列国将卒车陈征戍守卫之详则比次传文详而述之示不没其实云周制王畿千里近郊五十里【宅田士田贾田】逺郊百里【官田赏田牛田牧田】郊为乡六乡百里通十为同为百里者十提封九万井九十万夫之地除山川沉斥城池邑居园囿径路三万六千井为六万四千井六十四万夫之地除公田九分之一为五十万二千夫又以一易再易三易通之三分去一为三十五万四百夫率三百五十家赋车一乘【四丘为乗故曰丘乗】积六乡为千乗而余率七家赋一兵积六乡为七万五千人此六军之制也【周礼所谓甸即司马法所谓成也四甸为县四县为都则成十为终即周礼二县加之半终十为同即周礼四都凢六乡十同盖四十都也特异名耳】二百里曰州州为六遂遂如乡之法【郑氏云异其名示相变耳遂之军法如六乡】三百里曰野野为削【削亦家稍加邑之田大夫采地】四百里曰县【亦曰邦县】县为小都【小都之田卿采地】五百里曰疆疆为大都【大都之田公采地】都通为鄙【所谓都鄙】为寰内诸侯治之皆如遂之法【郑氏云六遂之地自逺郊以达于畿内有公邑家邑小都大都】畿方千里为千里者十如乡之法为三百五十万四千夫赋车万乘卒七十五万人为六军者十此通畿之兵数也
　　凢民所与【音预】者军旅田役而已任之以地之媺恶辨之以国野之逺近均之以嵗之上下小司徒上地家七人可任也者家三人中地家六人可任也者二家五人下地家五人可任也者家二人此任之以地也
　　上地食七人中地食六人下地食五人任之者仅半而已盖以下养上则不足以上养下则有余故凢起徒役又无过家一人所谓施从其厚事举其中与食壮者之食任老者之事同意
　　乡大夫国中自七尺以及六十野自六尺以及六十有五皆征之此辨之以国野也
　　七尺六尺征之以其才六十六十有五舎之以其齿国中近而役多故晚征而早舍野逺而役少故早征而晩舍欲使劳逸轻重均而已与近郊什一逺郊二十而三甸稍县都无过十二同意
　　均人凢均力政以嵗上下丰年则公旬用三日中年则公旬用二日无年则公旬用一日凶札则无力役此均之以嵗也
　　力政有征于乡有征于司徒征于司徒则公用之也故丰年公旬用三日则是嵗用二十七日中年公旬用二日则是嵗用十有八日无年公旬用一日则是嵗用九日而已以均力政在嵗成之后惟用于冬故也
　　其作之也在乡则族师以鼓铎旗物帅而至大司徒以乡之大旗致之在遂则鄼长以旗鼓兵革帅而至遂人以遂之大旗致之
　　乡百家为族遂百家为鄼百家然后致之以旗鼓则下于百家者非必旗鼓也司徒于六乡遂人于六遂以乡遂之大旗致之则族师鄼长之旗非大旗也乡有乡官致之遂有遂官致之至于邦国都鄙甸稍郊里之地县师又备旗鼓兵器致之则所统有其人所防有其地所治有其法此所以如臂使指无不率从也
　　其不役者国中贵者贤者能者服公事者老者疾者皆舍又八十者一子不从政九十者其家不从政废疾非人不养者一人不从政父母之防三年不从政齐衰大功之防三月不从政将徙于诸侯者三月不从政自诸侯徙家期不从政
　　役之义故民忌其劳舍之仁故民悦其徳是以民有余力颂声并作
　　随处搜狩自成什伍【案礼惟为社事单出田里惟与追胥竭作此见搜狩比屋作民】大司马逓而征之【案大司马教兵号名有县鄙家乡官野之异旂物有诸侯军吏都乡遂郊野之别此见逓征】十年而役一遍终身无过一再公上给事更劳均佚不欲穷民之力逓征之法非徧摘也【郑氏云凢用役者不必一时皆徧以人数调之使劳佚逓焉】盖乡遂以次全军充调不离部曲案传记如周有南国之师晋有九州之戎皆全军更役
　　在军之士无非乡族相望守助犹之田里
　　什伍之法于州乡则联其民于师田则联其徒于宿卫则联其官
　　家有羡卒于师长闾里之故不失守备
　　古者国有游倅田有余夫军有羡卒皆以副其正也六乡以三剂致民凢起徒役毋过家一人以其余为羡则一人为正卒余可任者皆羡卒也六遂以下剂致民上地可任家三人中地可任二家五人而皆以下地二人任之则一人为正卒一人为羡卒其余不预所以优野人也惟田与追胥竭作乡遂皆然以田猎禽兽人所同欲追伺盗贼人所同恶故也羡卒亦谓之余子余子自私言之羡卒自公言之故也诗曰其军三单先儒谓公刘始迁于豳无羡卒是也
　　凢官有常名有异名内而为比长闾师族师党正州长乡大夫此常名也及任以师田之事则为军将师帅旅帅卒长两司马公司马此异名也外而为公侯伯子男此常名也及寓以连属之法则为属长连帅卒正州伯此异名也
　　属则系其人连则结其众以其民之众足以御卒然之变故谓之卒以其地之广有达于重川之逺故谓之州属有长则足以长五国而已未足以率十国之众故连有帅帅足以率十国而已未足以正三十国之众故卒有正正足以正三十国而已未足以长二百一十国故州有伯则为人长者才也帅人者智也正人者义也长人者仁也
　　八命作牧【谓侯伯有功徳者加命得征伐当州之内即上二百一十国之州伯也郑司农云一州之牧王之三公亦八命】九命作伯【上公有功徳者加命为二伯则得专征一方五侯九伯者也分天下而治谓之方即周召二伯分陜是巳郑司农云长诸侯为方伯】皆得专征惟伯得专讨诗序衞不能脩方伯连帅之职公羊传曰下无贤方伯自内言之则屈于二伯故称牧周官大宗伯八命作牧曲礼九州之长入天子之国曰牧是也自外言之则伸于诸侯故称伯王制谓方伯之国是也
　　王制诸侯赐弓矢然后征赐鈇钺然后杀孔颖达曰赐弓矢谓八命作牧者若不作牧则不得赐弓矢若七命以下不得弓矢赐者尚书大传云以兵属于得专征伐者赐鈇钺谓上公九命得赐鈇钺然后邻国臣弑君子弑父者得专讨之晋文公虽受弓矢不受鈇钺崔氏云以不得鈇钺故执卫侯归之于京师
　　诸侯皆共四方之事畿兵不轻出也
　　案诗文王出车我出我车于彼牧矣【九牧之地】自天子所谓我来矣幽王大车渐渐之石为东劳西逸而有不遑朝矣之叹更以周礼司马法参考王有四方之事则冢宰征师于诸侯曰某国为不道征之以某年月日师至于某国小宰掌其戒具虎贲氏奉书以牙璋发之【诗常武王命卿士大师皇父整我六师冢宰也王谓尹氏命程伯休父左右陈行戒我师旅率彼淮浦小宰戒司马出征也程伯为司马见史记】则畿兵不遽出也在易未济之象髙宗伐鬼方三年有赏于大国则虽天子亲征亦用诸侯之师【诗周王于迈六师及之则知所在皆成六师】宣王复古北伐其制如此以知畿兵不用其力常完
　　凢王畿千里车万乘六军逓用千乗七万五千五百人寰内诸侯各从其国之制诸侯之国百里车千乘三军用五百乘三万七千七百五十人【传曰成国不过半天子之军以司马之法计之方十里者为方一里者百方百里者为方一里者万方一里者百其赋十乗方一里者万其赋千乗则四境所出也五百乗则三乡所出也鲁三郊三遂有六军之数而止三军亦逓用也】次国七十里七百乗二军用三百三十乗二万五千人小国五十里车五百乗一军用一百六十五乗万二千五百人凢三卒而车四乗三旅而车二十乗三师而车百乗三军而车五百乘六军千乗此车人参两以相联纠之法
　　率天子用十之一次国大国十之五小国三之一皆足成军之数天子作师公帅之以征不徳元侯作师卿帅之以奉天子【方伯州牧卒正连帅谓之元侯天子之三公为方伯其余牧正帅则诸侯有徳者为之】诸侯率教卫以赞元侯自伯子男帅赋以从诸侯【寰内外所以不同者寰内有逓征入卫之劳且各从其国制而寰外止共四方之事劳佚适等也】
　　平王东迁西周之地尽入于秦东周之地亦复脧削王畿车乗卒伍不能充数又以王人戍申戍甫杨之水刺之畿兵自是轻出矣春秋初伐郑之役虽有陈蔡卫人从王然合王室之众仅有三军则六师之众不能备又非牙璋发军之旧矣【传王以诸侯伐郑郑伯御之王为中军虢公林父将右军周公黑肩将左军】
　　威权不自王室而出于霸主又其甚出于大夫而王政不足以令矣【僖五年防首止八年盟洮则霸主专之昭二十三年晋大夫帅帅围郊三十二年晋合大夫城成周则大夫专之】
　　王人防伐惟侯伯之命【春秋王臣与诸侯会侵伐四成十六年防尹子伐郑十七年夏防尹子单子伐郑冬又防单子伐郑定四年防刘子于召陵侵楚】子突救卫非有征之师【庄六年王人子突救卫王室之弱甚矣】又其甚而戎伐凢伯于楚丘【隠七年】王师败绩于茅戎【成元年】而夷狄之患炽矣凢此始终成败之故可考而知也
