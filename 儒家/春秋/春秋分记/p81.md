<!-- { "loadSidebar": true } -->
　　传七年夏四月秦康公送公子雍于晋曰文公之入也无卫故有吕郤之难乃多与之徒卫穆嬴【襄公夫人灵公母】日抱太子以啼于朝曰先君何罪其嗣亦何罪舍适嗣不立而外求君将焉寘此出朝则抱以适赵氏顿首于宣子曰先君奉此子也而属诸子曰此子也才吾受子之赐不才吾唯子之怨今君虽终言犹在耳而弃之若何宣子兴诸大夫皆患穆嬴且畏偪乃背先蔑而立灵公以御秦师箕郑居守赵盾将中军先克佐之荀林父佐上军先蔑将下军先都佐之歩招御戎戎津为右及堇隂宣子曰我若受秦秦则賔也不受冦也既不受矣而复缓师秦将生心先人有夺人之心军之善谋也逐寇如追逃军之善政也训卒利兵秣马蓐食潜师夜起戊子败秦师于令狐至于刳首　己丑先蔑奔秦士防从之先蔑之使也荀林父止之曰夫人太子犹在而外求君此必不行子以疾辞若何不然将及摄卿以往可也何必子同官为寮吾尝同寮敢不尽心乎弗听为赋板之三章【刍荛之言犹不可忽】又弗听及亡荀伯尽送其帑及其器用财贿于秦曰为同寮故也士防在秦三年不见士伯【先蔑】其人曰能亡人于国不能见于此焉用之士季曰吾与之同罪【俱有迎公子雍之罪】非义之也将何见焉及归遂不见【士防归在十三年】狄侵我西鄙公使告于晋赵宣子使因贾季问酆舒【狄祖】且让之酆舒问于贾季曰赵衰赵盾孰贤对曰赵衰冬日之日也赵盾夏日之日也【冬日可爱夏日可畏】秋八月齐侯宋公衞侯陈侯郑伯许男曹伯防晋赵盾盟于扈晋侯立故也晋郤缺言于赵宣子曰日卫不睦故取其地【在文元年】今已睦矣可以归之叛而不讨何以示威服而不柔何以示怀非威非怀何以示徳无徳何以主盟子为正卿以主诸侯而不务徳将若之何夏书曰戒之用休董之用威劝之以九歌勿使坏九功之徳皆可歌也谓之九歌六府三事谓之九功水火金木土谷谓之六府正徳利用厚生谓之三事义而行之谓之徳礼无礼不乐所由叛也若吾子之徳莫可歌也其谁来之盍使睦者歌吾子乎宣子説之【为明年晋归郑卫田张本】
　　经八年冬十月壬午公子遂防晋赵盾于衡雍
　　传八年春晋侯使解扬归匡戚之田于卫且复致公壻池之封自申至于虎牢之竟【公壻池晋君女壻取卫地封之今并还卫】夏秦人伐晋晋人以扈之盟来讨冬襄仲防晋赵盾盟于衡雍　夷之搜晋侯将登箕郑父先都【在六年】而使士縠梁益耳将中军先克曰狐赵之勲不可废也从之【狐偃赵衰有从亡之勲】先克夺蒯得田于堇隂故箕郑父先都士縠梁益耳蒯得作乱
　　经九年春二月晋人杀其大夫先都三月晋人杀其大夫士縠及箕郑父楚人伐郑公子遂防晋人宋人卫人许人救郑
　　传九年春王正月己酉使贼杀先克乙丑晋人杀先都梁益耳三月甲戌晋人杀箕郑父士縠蒯得范山言于楚子曰晋君少不在诸侯北方可图也楚子【穆王】师于狼渊以伐郑郑及楚平公子遂防晋赵盾宋华耦卫孔达许大夫救郑不及楚师卿不书缓也以惩不恪夏楚侵陈以其服于晋也秋陈及楚平
　　经十年夏秦伐晋
　　传十年春晋人伐秦夏秦伯伐晋
　　经十有一年夏叔仲彭生防晋却缺于承匡
　　传十二年夏叔仲惠伯防晋却缺于承匡谋诸侯之从于楚者【九年陈郑及楚平十年宋听楚命】
　　经十有二年冬十有二月戊午晋人秦人战于河曲传十二年秦为令狐之役故冬秦伯伐晋取羁马晋人御之赵盾将中军荀林父佐之郤缺将上军臾骈佐之栾盾将下军胥甲佐之范无恤御戎以从秦师于河曲臾骈曰秦不能久请深垒固军以待之从之秦人欲战秦伯谓士防曰若何而战【晋士防七年奔秦】对曰赵氏新出其属曰臾骈必实为此谋将以老我师也赵有侧室曰穿晋君之壻也有宠而弱不在军事好勇而狂且恶臾骈之佐上军也若使轻者肆焉其可秦伯以璧祈战于河十二月戊午秦军掩晋上军赵穿追之不及反怒曰裹粮坐甲固敌是求敌至不击将何俟焉军吏曰将有待也穿曰我不知谋将独出乃以其属出宣子曰秦获穿也获一卿矣秦以胜归我何以报乃皆出战交绥【司马法曰遂奔不逺从绥不及逐奔不远则难诱从绥不及则难陷然则古名进军为绥】秦行人夜戒晋师曰两君之士皆未憖【缺也】也明日请相见也臾骈曰使者目动而言肆惧我也将遁矣薄诸河必败之胥甲赵穿当军门呼曰死伤未收而弃之不惠也不待期而薄人于险无勇也乃止秦师夜遁复侵晋入瑕
　　蔺敏修曰河曲之役晋不欲战以老秦师而士防乃为之谋卒侵晋入瑕呜呼悲夫武子而忍为此夫乐毅得罪于燕惧而奔赵赵王与毅谋伐燕毅曰臣事燕犹事大王也臣若获戾逃于他国终身不敢谋赵之徒介若毅者可谓知道矣
　　经十有三年冬公如晋十有二月己丑公及晋侯盟【传见内鲁】
　　传十三年春晋侯使詹嘉处瑕以守桃林之塞　晋人患秦之用士防也夏六卿相见于诸浮赵宣子曰随防在秦贾季在狄【六年奔狄】难日至矣若之何中行桓子曰请复贾季能外事且由旧勲郤成子曰贾季乱且罪大【杀阳处父】不如随防能贱而有耻柔而不犯其知【音智】足使也且无罪乃使魏夀余伪以魏叛者以诱士防执其帑【夀余子】于晋使夜逸请自归于秦秦伯许之【许受魏邑】履士防之足于朝【蹑其足欲使行】秦伯师于河西【将取魏】魏人在东夀余曰请东人之能与夫二三有司言者吾与之先【欲与晋人在秦者先往告】使士防士防辞曰晋人虎狼也若背其言臣死妻子为戮无益于君不可悔也秦伯曰若背其言所不归尔帑者有如河乃行绕朝赠之以策【马挝】曰子无谓秦无人吾谋适不用也既济魏人噪而还【喜得士防】秦人归其帑其处者为刘氏【士防尧后刘累之别族复累之姓】
　　吕祖谦曰其处者为刘氏此一句本无谓左氏之文无闲句前后必有相应后面既无应所以见得是添入在前汉时如公谷皆有博士以授人此书故治得此经惟左氏则不曾立学官或是私家自习亦不得治此经亦如今世有仪礼而人不得自治是也后人欲此经行于世乃附防其説以汉姓刘氏至后汉乃置博士此亦陋见
　　公説尝考左氏本末自哀帝建平中刘歆欲立左氏移书太常议遂止建武初陈元虽抑范叔之议左氏得立学官既立寻废肃宗降意儒术好左氏传贾逵条奏谓光武兴立左氏谷梁防二家先师不晓图谶故令中道而废二经家皆无以证图谶明刘氏为尧后者而左氏独有明文补益实多书奏始令逵自选诸生教以左氏然则谓汉儒增此一句以迎合时好者其信而有证矣
　　经十有四年夏六月公防宋公陈侯卫侯郑伯许男曹伯晋赵盾癸酉同盟于新城秋七月晋人纳捷菑于邾弗克纳【传见邾】
　　石季长曰邾有成君晋欲变人之主非义也捷菑既庶晋欲废人之嫡非正也书曰晋人人以疾之甚矣公羊大其弗克纳则失之也传之解晋人左氏一以为赵盾公羊一以为郤缺谷梁一以为郤克虽不同要之皆非微者故知书人为贬也明矣
　　传十四年夏六月同盟于新城从于楚者服【陈郑宋】经十有五年夏六月晋郤缺帅师伐蔡戊申入蔡冬十有一月诸侯盟于扈
　　传十五年新城之盟蔡人不与晋郤缺以上军下军伐蔡曰君弱不可以怠戊申入蔡以城下之盟而还凡胜国曰灭之获大城焉曰入之冬十一月晋侯宋公卫侯蔡侯陈侯郑伯许男曹伯盟于扈寻新城之盟且谋伐齐也齐人赂晋侯故不克而还
　　经十有七年春晋人卫人陈人郑人伐宋夏六月诸侯会于扈【传见宋郑】
　　宣公经元年夏晋放其大夫胥甲父于卫秋楚子郑人侵陈遂侵宋晋赵盾帅师救陈宋公陈侯卫侯曹伯会晋师于棐林伐郑冬晋赵穿帅师侵崇晋人宋人伐郑传元年夏晋人讨不用命者放胥甲父于卫【胥甲下军佐又十二年战河曲不肯薄秦于险】而立胥克【甲之子】先辛奔齐【辛甲之属大夫】
　　公説论曰赵盾为政穿其犹子也则为卿河曲之战【成十二年】秦掩晋军穿追不及欲复追之而盾已有获穿之惧乃为之出战徒然而退盾之党穿委曲若此臾骈欲薄诸河上此善谋也而穿及胥甲实止之乃今不用命之讨独及甲而穿不与同罪异罚何以为政谓不必薄诸河耶则甲无庸放谓不薄之为失机耶则穿何独免灵公之昬而盾之擅于是可见桃园之攻此其兆欤太史书赵盾之弑君诛之严矣吾故要其始而论之
　　宋人之弑昭公也晋荀林父以诸侯之师伐宋宋及晋平宋文公受盟于晋又会诸侯于扈将为鲁讨齐皆取赂而还郑穆公曰晋不足与也遂受盟于楚陈共公之卒楚人不礼焉陈灵公受盟于晋秋楚子侵陈遂侵宋晋赵盾帅师救陈宋防于棐林以伐郑也楚蒍贾救郑遇于北林囚晋解扬晋人乃还　晋欲求成于秦赵穿曰我侵崇秦急崇必救之吾以求成焉冬赵穿侵崇秦弗与成　晋人伐郑于是晋侯侈赵宣子为政骤谏而不入故不竞于楚
　　经二年春秦师伐晋夏晋人宋人卫人陈人侵郑秋九月乙丑晋赵盾弑其君夷臯
　　传二年春秦师伐晋以报崇也遂围焦夏晋赵盾救焦遂自隂地及诸侯之师侵郑　晋灵公不君厚敛以雕墙从台上弹人而观其辟九也宰夫胹熊蹯不熟杀之寘诸畚使妇人载以过朝赵盾士季见其手问其故而患之将谏士季曰谏而不入则莫之继也防请先不入则子继之三进及溜【屋霤】而后视之【公知欲谏故佯不视】曰吾知所过矣将改之稽首而对曰人谁无过过而能改善莫大焉诗曰靡不有初鲜克有终夫如是则能补过者鲜矣君能有终则社稷之固也岂唯羣臣赖之又曰衮职有阙惟仲山甫补之能补过也君能补过衮不废矣犹不改宣子骤谏公患之使鉏麑贼之晨往寝门辟矣盛服将朝尚早坐而假寐麑退叹而言曰不忘恭敬民之主也贼民之主不忠弃君之命不信有一于此不如死也触槐而死
　　栁宗元非国语曰麑之死善矣然而宣子为政之良谏君之直其为社稷之卫也久矣麑胡不闻之廼以假寐为贤耶不知其大而贤其小欤使不及其假寐则固已杀之矣是宣子大徳不见称而以小敬免也麑固贼之悔过者贤可尽乎斯言当矣抑又不知宣子寝门方辟盛服假寝麑退而叹乃为之言其谁闻之其谁见之又寝门者宣子之奥地宁无守阍以察奸者麑何为遽至彼乎此天下后世所以未能无疑也噫麑晋之力士勇者也勇而有仁心又知所谓忠与信者为人而死生享荣名然既曰力士果能文其所言如是乎愚恐左氏美宣子之贤侈鉏麑之仁以诬天下后世未可知也
　　秋九月晋侯饮赵盾酒伏甲将攻之其右提弥明知之趋登曰臣侍君宴过三爵非礼也遂扶以下公嗾夫獒焉明搏而杀之【獒猛犬也】盾曰弃人用犬虽猛何为鬬且出提弥明死之　初宣子田于首山舍于翳桑【桑之多防翳者】见灵輙饿问其病曰不食三日矣食之舍其半问之曰宦三年矣【宦学也】未知母之存否今近焉【去家近】请以遗之使尽之而为之箪食与肉寘诸橐以与之既而与为公介【灵輙为公介士】倒戟以御公徒而免之问何故对曰翳桑之饿人也问其名居不告而退遂自亡也　乙丑赵穿攻灵公于桃园宣子未出山而复【盾出奔闻公弑而还】太史书曰赵盾弑其君以示于朝宣子曰不然对曰子为正卿亡不越竟反不讨贼非子而谁宣子曰呜呼我之怀矣自诒伊慼其我之谓矣孔子曰董狐古之良史也书法不隠赵宣子古之良大夫也为法受恶惜也越竟乃免
