<!-- { "loadSidebar": true } -->
　　故荔戎国秦共公获之更名临晋以筑髙垒临晋国故曰临晋故城在今同州朝邑县西南而王城在东则爲朝邑之南矣
　　彭衙【文二年下同】
　　释例冯翊郃阳县西北有彭城郃阳今同州郃阳县或云彭衙故城在今同州白水县东北白水二汉衙县地也按郃阳在白水东北则衙在郃阳白水之间
　　汪
　　释例冯翊临晋东有故汪城在今朝邑县南
　　少梁【十年】
　　禹贡梁山盖大梁也今同州韩城县西少梁亦在县界
　　阙地八
　　具囿【僖三十三年】　　邧【文四年下同】　　新城
　　刳首【七年】　　　　麻隧【成十三年下同】　侯丽
　　新楚　　　　　棫林【襄十四年】





　　春秋分记卷二十九
　　钦定四库全书
　　春秋分记卷三十　　　　宋　程公説　撰书十二
　　疆理书第六
　　楚地緫説
　　周成王封鬻熊曽孙熊绎扵荆蛮胙以子男之田居丹阳今归州有丹阳故城在焉后徙枝江亦曰丹阳文王熊赀立始都郢初曰荆后改号楚盖古荆州地也禹贡荆及衡阳惟荆州江汉朝宗于海九江孔殷沱潜既道云土梦作又浮于江沱潜汉逾于洛至于南河周礼职方正南曰荆州在天文鹑尾之次翼轸之分辰居巳宫曰双女其境北自汝颍南接衡湘西连巴东并吴方城带其内长江阻其后而汉水淮水或迤其上或接其下汉东江南之境小国鳞次介于其间楚皆夷灭之其势雄峙于南方出而北则与晋抗焉荆之为言彊也阳盛物坚其俗急悍
<经部,春秋类,春秋分记,卷三十>
<经部,春秋类,春秋分记,卷三十>
　　楚地释名
　　楚【桓二年】
　　文王自丹阳都此今江陵府江陵县北纪南城城东有小城名郢
　　鄢【十三年下同】
　　楚别都襄阳府宜城县
　　荒谷
　　盛之荆州记云江陵县东三里余有三湖湖东有水名曰荒谷
　　冶父
　　荆州记云荒谷西北有苑号曰王园北有小城名曰冶父城传谓莫敖缢于荒谷群帅囚于冶父即此
　　樠木之下【庄四年】
　　郡国志云武陵山亦曰樠木山传谓楚武王卒扵樠木之下即此今郢州
　　那处【十八年】
　　释例南郡编县东南有那口城今荆门军长林县
　　津【十九年下同】
　　释例或曰南郡江陵县有津乡江陵即荆南所治而广记则云荆南枝江县西有津乡春秋传巴败楚于津之地考之晋志南郡统县十一江陵枝江其二也枝江在江陵之西南而津乡又在枝江之西则津不当在江陵县也晋泰始初江表八郡犹为吴地杜预亦云江表所记特示其略谓为或曰亦疑之之辞以是言之广记爲是而杜释爲非按传巴人伐楚楚子御之大败于津巴居楚上流而御于津则在枝江之西明矣
　　湫
　　释例南郡鄀县东南有湫城鄀县今省入襄阳府宜城县
　　陉【僖四年下同】
　　释例颍川召陵县南有陉亭召陵故城在今颍昌府郾城县东
　　召陵
　　郾城县东有汉召陵县故城
　　武城【六年】
　　释例南阳宛县北武城今邓州南阳县
　　析【二十五年】
　　本楚白羽邑昭十八年许迁于白羽后改为析汉因爲析县今邓州内乡县是也秦人过析隈即此隈谓隐蔽之处
　　商【文十年下同】
　　商州上雒县
　　渚宫
　　江陵县之南水经注今江陵城楚舡官地春秋之渚宫也元和郡国志渚宫楚别宫
　　期思
　　释例弋阳期思县东北有期思城今省入光州固始县
　　庐【十四年】
　　襄阳府中庐县
　　句澨【十六年】
　　楚国西界地名
　　沈【宣十二年】
　　杜注沈或作寝广记曰本寝丘县叔敖子所封之邑及秦灭楚蒙恬攻寝即此汉为寝县今光州固始县
　　州来【成七年下同】
　　故州来国爲楚所灭传灵王狩于州来次于颍尾地盖在淮颍之会后吴取之以封季札至夫差时蔡成公畏楚徙此谓之下蔡今夀春府下蔡县是也释例以州来爲楚邑而又以延州来为呉邑误矣其详见吴地理【夀春夀州】
　　申
　　本申国邓州南阳县在方城之内申息北门所以备中国
　　吕
　　古吕国今蔡州新蔡县国语当成周之时南有荆蛮申吕其在穆王则有吕侯训夏赎刑传谓子重请取于申吕以爲赏田巫臣曰不可此申吕所以邑也是以为赋以御北方若取之是无申吕也晋郑必至于汉盖楚以方城爲固而申在方城之上吕在方城之下形势绵络实备北方要处
　　钟离【十五年下同】
　　故钟离子国后爲楚边邑今濠州钟离县在淮之南
　　叶
　　汝州叶县
　　瑕【十六年】
　　水经注北肥水迳山桑县又东积爲陂曰瑕陂陂水又东南迳瑕城南传楚师还及瑕即此城也故京相璠曰瑕楚地山桑今亳州蒙城县
　　繁阳【襄四年】
　　广记颍昌府临颍县繁城镇有繁阳亭
　　棠【十四年】
　　真州六合县
　　雩娄【二十六年下同】
　　九江寿春记云金明城西南一百二十里有雩娄城尧之娄子城也又淮南子云楚相作期思之陂灌雩娄之野期思陂今安丰军芍陂是释例安丰雩娄县今入安丰军
　　棘
　　释例谯国鄼县东北有棘亭今亳州鄼县
　　云梦【昭三年江南之梦定四年云中】
　　楚之云梦跨江南北
　　云梦辨
　　禹贡曰云土梦作又周礼正南曰荆州其泽薮曰云瞢昭三年传楚子与郑伯田于江南之梦定四年传楚子入于云中云梦之名泽其来尚矣按地理志江夏之西陵南郡之编县有云梦宫华容有云梦泽郡国志云竟陵城西大泽是也郑康成曰云梦在华容杜预云南郡枝江县西有云梦城江夏安陆县东南亦有云梦城或曰南郡华容县东南有巴丘湖江南之梦也又曰楚之云梦跨江南北乐史寰宇记曰云梦泽半在江南半在江北其水中平土丘半出郦元水经谓自江陵东界为云梦北为云梦之薮颖逹谓云梦一泽而每处有名者司马相如子虚赋云云梦者方九百里则此泽跨江南北每处名存焉颖逹又引左传所称云中谓此泽亦得单称云单称梦是云梦一泽也特其疆界阔逺不可明指一处限而言之然诸儒疑禹贡有云土梦作又及传有云中江南之梦之句遂分云梦为二泽故沈括谓江南为梦江北为云其笔谈所载曰旧尚书曰云梦土作又本朝太宗时得古本尚书作云土梦作又诏改禹贡从古本孔安国注云梦乏泽在江南不然也据左传吴人入郢楚子渉睢济江入于云中王寝盗攻之以戈击王王奔郧楚子自郢西走渉睢则当出于江南后渉江入于云中遂奔郧郧则今之安州渉江而后至云入云然后至郧则云在江北也左传曰郑伯如楚子产相楚子享之既享子产乃具田备王以田江南之梦杜预注云楚之云梦跨江南北曰江南之梦则云在江北明矣元丰中有郭思者能言汉沔间地理亦以谓江南为梦江北为云予以左传騐之思之説信然江南则今之公安石首建寜等县江北则玉沙监利景陵等县乃水之所委其地最下江南上浙水出稍髙方土而梦已作又矣此古本之爲允也【以上皆笔谈所记】王雱又从而为之辞曰云之地土见而已梦之地非特土见草木生之矣非特草木生之人有加工又之者矣草木生之谓作也加工又之谓又也尝以上所引诸书载云梦地理而证二者之説则沈辨失之拘王説失之凿且如传言防夫人弃鬭伯比于梦中防国今江北复州安陆之区则所弃之梦中近防国必无过江南而弃之之理是江北亦有梦非止囿于江南也孔安国谓云梦之泽在江南此説亦失之然谓其中有平土丘水去可为耕作畎畆之治解释犹有古风故颖逹曰经之土字在二字之间者盖史文兼上下也苏轼云古语如此犹曰纎缟云尔盖纎字居缟二色之间古文如此下语也意以谓土既见则可作又矣此又足以破王氏之説也必参考而精言则楚之云梦跨江南北非止一隅如杜预释左传地理郡国寰宇水经诸书孔颖逹司马相如之説皆爲得之要不必指北爲云南爲梦也今江夏汉沔所会之地渊薮弥望水天一色自江北而言则监利玉沙竟陵之水极多自江南而言则华容石首公安之水亦汇吴分华容置监利县监利在北而华容在南在南者带洞庭青草在北者连大防白湖杜谓云梦跨江南北指此信矣所谓九百里云梦安知不指洞庭青草之属而言之故今监利华容有大薮泽皆七泽之云梦也
　　栎【昭四年下同】
　　释例汝南新蔡县东北有栎亭今蔡州新蔡县
　　麻
　　释例此麻当在汝隂左右今颍昌县
　　夏汭
　　沈尹射奔命于夏汭今汉水曲入江处
　　干谿【六年】
　　亳州城父县干谿水在县南五里
　　章华【七年】
　　水经注江陵县东三湖湖则有章华台台髙十丈基广十五丈韦昭以为章华亦地名
　　不羮【十一年】
　　释例襄城县东南有不羮城定陵县西北有不羮亭襄城今汝州属邑也定陵今颍昌之舞阳也二邑相近襄城东南即定陵西北之境楚子所城当以襄城为正意者亭近扵城故定陵之亭以是为名耳
　　颍尾【十二年】
　　寿春府西颍水口水经注盖水之会淮也
　　鱼陂【十三年下同】
　　水经注竟陵大城城傍有甘鱼陂左传公子黒肱为令尹次于鱼陂者也竟陵县今属复州
　　豫章
　　楚师还自徐呉人败诸豫章杜预注曰定二年楚人伐呉师于豫章呉人见舟于豫章而潜师于巢以军楚师于豫章又柏举之役【四年】呉人舍舟于淮汭自豫章与楚夹汉此皆当在江北淮水南盖后徙在江南豫章杜又云豫章汉东江北地名则春秋豫章盖在江北而今豫章隆兴府非春秋之豫章也汉地理志豫章郡髙帝置第年代阔逺文字残阙无从考见所徙年月耳按宋武帝讨刘毅遣王镇恶先袭至豫章口豫章口去江陵城二十里信知春秋豫章去江陵甚近今隆兴盖不相干
　　郧【十四年】
　　使鬬辛居郧以无忘旧勲广记云今复州治景陵县
　　隂【十九年下同】
　　迁隂于下隂隂亦曰上隂释例南乡隂县今光化军干徳县
　　下隂
　　水经注光化军故下隂也则下隂去隂不逺矣
　　城父
　　大子建居于城父释例襄城城父县今汝州叶县
　　鸡父【二十三年】
　　释例安丰县南有鸡备亭今安丰军
　　卷【二十五年】
　　释例南阳叶县南有卷亭今汝州叶县
　　潜【二十七年下同】
　　释例庐江六县西南潜城今安丰军
　　穷
　　安丰穷谷沈尹戍与呉师遇于穷即此【详见水门】
　　容城【定四年下同】
　　岳州华容县
　　大隧　直辕　冥阨
　　定四年呉师伐楚舎舟淮汭【吴乘舟从淮来过蔡而舍之】自豫章与楚夹汉【豫章汉东北地名后移扵江南置郡】左司马戍谓子常曰子防汉而与之上下【遮使勿渡】我悉方城外以毁其舟【以方城外人毁吴所舎舟】还塞大隧直辕冥阨子济汉而伐之我自后击之必大败之方城自唐州比阳县界至方城县又至汝州叶县大隧直辕阨三者杜云汉东险道疑在信阳军罗山县界其县界石城山甚险峻史记谓之冥阨魏攻之又吕氏春秋九塞冥阨其一焉其地与淮蔡接境在信阳军东北一百二十里又东北至蔡州二百二十里吴人自淮而来过蔡而舎舟楚司马戍欲扵此塞之也
　　栢举
