<!-- { "loadSidebar": true } -->
　　传二十七年春齐庆封来聘其车美孟孙谓叔孙曰庆季之车不亦美乎叔孙曰豹闻之服美不称必以恶终美车何为叔孙与庆封食不敬为赋相鼠亦不知也【为明年庆封来奔传】齐崔杼生成及彊而寡娶东郭姜生明东郭姜以孤入曰棠无咎【棠公之子】与东郭偃【姜之弟】相崔氏崔成有疾而废之而立明成请老于崔崔子许之偃与无咎弗予曰崔宗邑也必在宗主成与彊怒将杀之告庆封曰夫子【谓杼】之身亦子所知也唯无咎与偃是従父兄莫得进矣大恐害夫子敢以告庆封曰子姑退吾图之告卢蒲嫳曰彼君之讐也【谓弑庄公】天或者将弃彼矣彼实家乱子何病焉崔之薄庆之厚也他日又告庆封曰苟利夫子必去之难吾助女九月庚辰崔成崔彊杀东郭偃棠无咎于崔氏之朝崔子怒而出其众皆逃求人使驾不得使圉人驾寺人御而出且曰崔氏有福止余犹可【恐灭家祸不止其身】遂见庆封庆封曰崔庆一也是何敢然请为子讨之使卢蒲嫳师甲以攻崔氏崔氏堞其宫而守之弗克使国人助之遂灭崔氏杀成与彊而尽俘其家其妻缢【东郭姜】嫳复命于崔子且御而归之至则无归矣乃缢【终入于其宫不见其妻凶】崔明夜辟诸大墓辛巳崔明来奔庆封当国崔氏之乱【在二十五年】申鲜虞来奔仆赁于野以丧庄公【为齐庄公服丧】冬楚人召之遂如楚为右尹
　　经二十有八年冬齐庆封来奔
　　传二十八年齐庆封好田而耆酒与庆舎政【封子】则以其内实迁于卢蒲嫳氏易内而饮酒数日国迁朝焉【就于卢蒲氏朝见封】使诸亡人得贼者以告而反之【亡人辟崔氏难出奔者】故反卢蒲癸癸臣子之【庆舎】有宠妻之【子之以其女妻之】庆舎之士谓卢蒲癸曰男女辨姓子不辟宗何也【庆氏卢蒲氏皆姜姓】曰宗不余辟余独焉辟之赋诗断章余取所求焉恶识宗癸言王何而反之二人皆嬖使执寝戈而先后之公膳【卿大夫所供膳】日双鸡饔人窃更之以鹜御者知之则去其肉而以其洎馈【饔人御者欲使诸大夫怨庆氏减其膳盖卢蒲癸王何之谋】子雅子尾怒庆封告卢蒲嫳【以二子怒告嫳】卢蒲嫳曰譬之如禽兽吾寝处之矣使析归父告晏平仲【欲与共谋子雅子尾】平仲曰婴之众不足用也知无能谋也言弗敢出有盟可也子家曰【析归父】子之言云又焉用盟告北郭子车子车曰人各有以事君非佐【子车】之所能也陈文子谓桓子【文子之子无宇】曰祸将作矣吾其何得对曰得庆氏之木百车于庄文子曰可慎守也已卢蒲癸王何卜攻庆氏示子之兆曰或卜攻雠敢献其兆子之曰克见血冬十月庆封田于莱陈无宇従丙辰文子使召之请曰无宇之母疾病请归庆季卜之示之兆曰死奉【音捧】而泣【无宇泣】乃使归庆嗣闻之曰祸将作矣谓子家【庆封字】速归祸作必于尝【秋祭】归犹可及也子家弗听亦无悛志子息曰亡矣幸而获在吴越【子息庆嗣】陈无宇济水而戕舟发梁【不欲庆封得救难】卢蒲姜【癸妻】谓癸曰有事而不告我必不捷矣癸告之【告欲杀庆舍】姜曰夫子愎莫之止将不出我请止之癸曰诺十一月乙亥尝于大公之庙庆舎涖事卢蒲姜告之且止之弗听曰谁敢者遂如公麻婴为尸【尸祭】庆奊【名纯】为上献卢蒲癸王何执寝戈庆氏以其甲环公宫陈氏鲍氏之圉人为优庆氏之马善惊士皆释甲束马而饮酒且观优至于鱼里栾髙陈鲍之徒介庆氏之甲【乐子雅髙子尾陈须无鲍国】子尾抽桷击扉三卢蒲癸自后刺子之王何以戈击之解其左肩犹援庙桷动于甍以俎壶投杀人而后死【言其多力】遂杀庆绳麻婴公惧鲍国曰羣臣为君故也【言欲尊公室非为乱】陈须无以公归税服而如内宫庆封归遇告乱者丁亥伐西门弗克还伐北门充之入伐内宫弗克反陈于岳请战弗许遂来奔献车于季武子美泽可以鉴展庄叔见之【鲁大夫】曰车甚泽人必瘁冝其亡也叔孙穆子食庆封庆封汜祭【不共】穆子不说使工为之诵茅鸱【逸诗刺不敬】亦不知既而齐人来让【责鲁受封】奔吴吴句余子之朱方聚其族焉而居之富于其旧子服惠伯谓叔孙曰天殆富滛人庆封又富矣穆子曰善人富谓之赏滛人富谓之殃天其殃之也其将聚而殱旃　崔氏之乱丧羣公子故鉏在鲁叔孙还在燕贾在句渎之丘及庆氏亡皆召之具其器用而反其邑焉与晏子邶殿其鄙六十弗受子尾曰冨人之所欲也何独弗欲对曰庆氏之邑足欲故亡吾邑不足欲也益之以邶殿乃足欲足欲亡无日矣在外不得宰吾一邑不受邶殿非恶富也恐失富也且夫富如布帛之有幅焉为之制度使无迁也夫民生厚而用利于是乎正徳以幅之使无黜嫚谓之幅利利过则为败吾不敢贪多所谓幅也与北郭佐邑六十受之与子雅邑辞多受少与子尾邑受而稍致之公以为忠故有宠释【放也】卢蒲嫳于北竟求崔杼之尸将戮之不得叔孙穆子曰必得之武王有乱臣十人崔杼其有乎不十人不足以葬【葬必须十人崔氏不能令十人同心故必得】既崔氏之臣曰与我其拱璧【崔氏大璧】吾献其柩于是得之　十二月乙亥朔齐人迁庄公殡于大寝【更殡路寝】以其棺尸崔杼于市国人犹知之皆曰崔子也
　　经二十有九年秋九月齐髙止出奔北燕
　　传二十九年春二月癸夘齐人葬庄公于北郭　夏六月齐髙子容【髙止】与宋司徒见知伯【时城杞】女齐【司马侯】相礼賔出司马侯言于知伯曰二子皆将不免子容专司徒侈皆亡家之主也知伯曰何如对曰专则速及侈将以其力毙专则人实毙之将及矣　吴季札聘于齐说晏平仲谓之曰子速纳邑与政无邑无政乃免于难齐国之政将有所归未获所归难未歇也故晏子因陈桓子以纳政与邑是以免于栾髙之难【在昭八年】　秋九月齐公孙趸公孙灶放其大夫髙止于北燕乙未出书曰出奔罪髙止也髙止好以事自为功且专故难及之　为髙氏之难故髙竖【止子】以卢叛十月庚寅闾丘婴帅师围卢髙竖曰苟使髙氏有后请致邑齐人立敬仲【髙傒】之曾孙酀良敬仲也【良犹贤也】十一月乙夘髙竖致卢而出奔晋晋人城緜而寘旃【晋人善其致邑】
　　传三十一年齐子尾【髙氏】害闾丘婴欲杀之使帅师以伐阳州【鲁地】我问师故夏五月子尾杀闾丘婴以说于我师工偻洒渻灶孔虺贾寅出奔莒【四子婴党】出羣公子【为昭十年栾髙之难复羣公子起】
　　昭公传二年春晋韩宣子如齐纳币【为平公聘少姜】见子雅子雅召子旗【子雅之子】使见宣子宣子曰非保家之主也不臣见子尾子尾见彊【子尾之子】宣子谓之如子旗【亦不臣】大夫多笑之唯晏子信之曰夫子君子也【韩起】君子有信其有以知之矣【为十年栾髙来奔张本】
　　传三年春齐侯使晏婴请继室于晋【晋既聘少姜而卒齐欲继之】既成昏晏子受礼叔向従之晏相与语叔向曰齐其何如晏子曰此季世也吾弗知齐其为陈氏矣公弃其民而归于陈氏齐旧四量豆区釡钟四升为豆各自其四以登于釡【四豆为区区斗六升四区为釡釡六斗四升登成也】釡十则钟【六斛四斗】陈氏三量皆登一焉钟乃大矣【加旧量之一】以家量贷而以公量收之【贷厚收薄】山木如市弗加于山鱼盐蜃【食轸切】蛤【古荅切】弗加于海民参其力二入于公而衣食其一公聚朽蠧而三老冻馁国之诸市屦贱踊贵民人痛疾而或燠休之【燠于喻切休虚喻切】其爱之如父母而归之如流水欲无获民将焉辟之箕伯直柄虞遂伯戏【四人皆舜后陈氏先】其相胡公大姬己在齐矣【胡公四人之后周始封陈之祖大姬其妃】初景公欲更晏子之宅曰子之宅近市湫隘嚻尘不可以居请更诸爽垲者辞曰君之先臣容焉臣不足以嗣之于臣侈矣且小人近市朝夕得所求小人之利也敢烦里旅【众也】公笑曰子近市识贵贱乎对曰既利之敢不识乎公曰何贵何贱于是景公繁于刑有鬻踊者故对曰踊贵屦贱既已告于君故与叔向语而称之景公为是省于刑君子曰仁人之言其利博哉晏子一言而齐侯省刑诗曰君子如祉乱庶遄已其是之谓乎及晏子如晋公更其宅反则成矣既拜【拜谢新宅】乃毁之而为里室皆如其旧则使宅人反之【还其故室】且谚曰非宅是卜唯邻是卜二三子先卜邻矣【二三子谓邻人】违卜不祥君子不犯非礼小人不犯不祥古之制也吾敢违诸乎卒复其旧宅公弗许因陈桓子以请乃许之秋八月齐侯田于莒卢蒲嫳见泣且请曰余发如此种种余奚能为【种种短也自言衰老不能复为害】公曰诺吾告二子【子雅子尾】归而告之子尾欲复之子雅不可曰彼其发短而心甚长其或寝处我矣九月子雅放卢蒲嫳于北燕冬十月齐公孙灶卒【子雅】司马灶见晏子曰又丧子雅
　　矣晏子曰惜也子旗不免殆哉【以其不臣】姜族弱矣而妫将始昌二惠竞爽犹可【子雅子尾】又弱一个焉姜其危哉经六年冬齐侯伐北燕【传见燕】
　　经七年春王正月暨齐平【传见内鲁】
　　传八年秋七月甲戌齐子尾卒子旗【栾施】欲治其室【并治家政】丁丑杀梁婴【子尾家宰】八月庚戌逐子成子工子车【子尾之属】皆来奔而立子良氏之宰其臣曰孺子长矣【谓子良】而相吾室欲兼我也授甲将攻之陈桓子善于子尾亦授甲将助之或告子旗子旗不信则数人告将往又数人告于道遂如陈氏桓子将出矣闻之而还【闻子旗至】游服而逆之【去戎备着常服】请命【问桓子所至】对曰闻彊氏授甲将攻子子闻诸曰弗闻子盍亦授甲无宇【桓子】请従子旗曰子胡然彼孺子也吾诲之犹惧其不济吾又宠秩之【为之立宰】其若先人何子盍谓之【谓之使无攻我】周书曰惠不惠茂不茂康叔所以服大也桓子稽颡曰顷灵福子【顷公灵公栾氏所事之君】吾犹有望遂和之如初【和栾髙二家】
　　经十年夏齐栾施来奔
