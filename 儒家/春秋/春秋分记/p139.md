<!-- { "loadSidebar": true } -->
　　经二十有五年冬十有二月吴子遏伐楚门于巢卒传二十五年秋七月楚伐舒鸠及离城吴人救之子木遽以右师先子彊息桓子捷子骈子盂帅左师以退【五人不及子木与吴相遇而退】吴人居其间七日【居楚两军之间】子彊曰请以其私卒诱之简师陈以待我乃可以免不然必为吴禽从之五人以其私卒先击吴师吴师奔登山以望见楚师不继复逐之傅诸其军简师防之吴师大败　冬十二月吴子诸樊伐楚以报舟师之役门于巢巢牛臣曰吴王勇而轻若啓之将亲门我获射之必殪是君也死疆其少安从之吴子门焉牛臣隐于短墙以射之卒
　　余祭
　　【寿梦次子襄二十五年嗣立明年改元至二十九年遇弑在位四年】
　　襄公传二十六年夏楚子秦人侵吴及雩娄闻吴有备而还
　　经二十有九年夏五月阍弑吴子余祭吴子使札来聘传二十九年夏五月吴人伐越获俘焉以为阍使守舟吴子余祭观舟阍以刀弑之　六月吴公子札来聘【吴子既遣札而后死札以六月到鲁未闻丧】请观于周乐使工为之歌周南召南邶鄘衞王郑齐豳秦魏唐陈雅颂其出聘也通嗣君也【吴子余祭嗣立】故遂聘于齐聘于郑见子产如旧相识与之缟带子产献纻衣焉适魏适晋【详见礼乐书】
　　夷昧
　　【寿梦次子襄二十九年嗣立明年改元至昭十五年卒在位十七年欲兄弟传立以次立札札逃去乃立王僚】
　　襄公传三十一年冬十一月呉子使屈狐庸聘于晋通路也【通呉晋路】赵文子问焉曰延州来季子其果立乎【新注杜云延州来季子邑是以三字为一邑矣详见疆理书】巢陨诸樊阍戕戴呉【余祭】天似啓之何如对曰不立是二王之命也非啓季子也若天所啓其在今嗣君乎【夷昧嗣君】甚徳而度徳不失民度不失事民亲而事有序其天所啓也有呉国者必此君之子孙实终之季子守节者也虽有国不立
　　昭公经四年秋七月楚子蔡侯陈侯许男顿子胡子沈子淮夷伐呉
　　传四年秋七月楚子【灵王】以诸侯伐呉围朱方冬呉伐楚经五年冬楚子蔡侯陈侯许男顿子沈子徐人越人伐呉
　　传五年冬十月楚子伐呉呉人败诸鹊岸楚子至罗汭呉子使其弟蹶由犒师楚人执之将以衅鼔王使问焉曰女卜来吉乎对曰吉寡君闻君将治兵于敝邑卜之以守龟曰余亟使人犒师请行以观王怒之疾徐而为之备尚克知之龟兆告吉曰克可知也君若驩焉好逆使臣滋敝邑休怠而忘其死亡无日矣今君奋焉震电冯怒虐执使臣将以衅鼔则呉知所备矣敌邑虽羸若早修完其可以息师难易有备可谓吉矣且呉社稷是卜岂为一人使臣获衅军鼓而敝邑知备以御不虞其为吉孰大焉国之守龟其何事不卜一臧一否其谁能常之城濮之兆其报在邲【城濮战楚卜吉其效在邲】今此行也其庸有报志【言呉有报楚意】乃弗杀呉早设备楚无功而还以蹶由归
　　经六年秋九月楚防罢帅师伐呉
　　传六年秋九月楚伐徐呉人救之败其师于房钟获宫廏尹弃疾【详见楚】
　　经十有三年冬呉灭州来
　　傅十三年夏五月楚子【灵王】缢而死楚师还呉人败诸豫章获其五帅【荡侯等五子】冬呉灭州来令尹子旗请伐呉平王【弃疾】弗许
　　经十有五年春王正月呉子夷昧卒【无传】
　　王僚
　　【名僚夷昧子昭十五年嗣立明年改元至二十七年遇弑在位十二年】
　　昭公经十有七年冬楚人及呉战于长岸
　　传十七年冬呉伐楚战于长岸大败呉师获其乘舟余皇【舟名】使随人与后至者守之环而堑之及泉盈其隧炭陈以待命【隧出入道】呉公子光【阖庐】请于其众曰丧先王之乘舟岂唯光之罪众亦有焉请借取之以救死【借众力以取舟】众许之使长鬛者三人【长鬛多髭诈为楚人】潜伏于舟侧曰我呼余皇则对师夜从之【呉师】三呼皆迭对楚人从而杀之楚师乱呉人大败之取余皇以归
　　传十九年秋令尹子瑕言蹶由于楚子乃归蹶由传二十年春三月伍贠如呉【时楚平王以谮杀其父奢】言伐楚之利于州于【王僚】公子光曰是宗为戮而欲反其雠不可从也贠曰彼将有他志【光欲弑僚】余姑为之求士而鄙以待之【进勇士求入于光】乃见鱄设诸焉而耕于鄙
　　晁补之曰世皆罪楚平王之信谗夺妇贼杀不辜而多伍贠忍垢含耻卒报平王盖声烈光于百世而如存独申包胥谓为已甚扬子云亦论而非之然以贠事言之始干吴王僚以伐楚而病公子光之不从若退而别求所以报楚尚或可也知光欲簒至进刺客陷人弑君成已报父人谁无父僚何辜焉昔之人求子者曰不以人子吾子其可得乎其言悲矣贠诚以其父故不暇避此而罪则当为世大戮
　　经二十有三年秋七月戊辰吴败顿胡沈蔡陈许之师于鸡父胡子髠沈子逞灭获陈夏齧
　　传二十三年秋七月吴人伐州来楚防越帅师【令尹以疾从戎防越摄事】及诸侯之师奔命救州来吴人御诸钟离子瑕卒楚师熸【吴楚谓火灭为熸】吴公子光曰诸侯从于楚者众而皆小国也畏楚而不获已是以来吾闻之曰作事威克其爱虽小必济胡沈之君幼而狂陈大夫齧壮而顽顿与许蔡疾楚政楚令尹死其师熸帅贱【防越】多宠政令不壹七国同役而不同心【楚顿胡沈蔡陈许】帅贱而不能整无大威命楚可败也若分师先以犯胡沈与陈必先奔三国败诸侯之师乃揺心矣诸侯乖乱楚必大奔请先者去备薄威后者敦陈整旅呉子从之戊辰晦战于鸡父【二十九日违兵忌晦战击楚所不意】呉子以罪人三千先犯胡沈与陈【囚徒不习战示不整】三国争之呉为三军以系于后中军从王【吴王】光帅右掩余帅左呉之罪人或奔或止三国乱呉师击之三国败获胡沈之君及陈大夫舎胡沈之囚使奔许与蔡顿曰吾君死矣师噪而从之三国奔【许蔡顿】楚师大奔书曰胡子髠沈子逞灭获陈夏齧君臣之辞也不言战楚未陈也　楚大子建之母在郥召呉人而啓之冬十月甲申呉大子诸樊入郥【案呉子遏号诸樊王僚是遏庶弟何容其弟乃取遏号为名恐传写误耳未详】
　　经二十有四年冬呉灭巢【传见楚】
　　昭二十有七年夏四月呉弑其君僚
　　传二十七年春呉子欲因楚丧而伐之【前年楚平王卒】使公子掩余公子烛庸帅师围潜使延平来季子聘于上国遂聘于晋以观诸侯楚莠尹然工尹麇帅师救潜左司马沈尹戍帅都君子与王马之属以济师与呉师遇于穷令尹子常以舟师及沙汭而还左尹郤宛工尹寿帅师至于潜呉师不能退呉公子光曰此时也弗可失也【欲因其师徒在外国堪役以弑】王不告鱄设诸曰上国有言曰不索何获我王嗣也吾欲求之事若克季子虽至不吾废也鱄设诸曰王可弑也母老子弱是无若我何光曰我尔身也夏四月光伏甲于堀室而享王王使甲坐于道及其门门堦户席皆王亲也夹之以铍羞者献体改服于门外执羞者坐行而入执铍者夹承之及体以相授也光伪足疾入于堀室鱄设诸寘劔于鱼中以进抽劔刺王铍交于胷遂弑王阖庐以其子为卿季子至曰苟先君无废祀民人无废主社稷有奉国家无倾乃吾君也吾谁敢怨哀死事生以待天命非我生乱立者从之先人之道也复命哭墓复位而待呉公子掩余奔徐公子烛庸奔钟吾楚师闻呉乱而还
　　吕祖谦曰呉子间楚丧以伐楚而不知根本之虚贤者国之望也乃使公子掩余公子烛庸伐潜用兵于外而又使季子聘于上国一时亲贤皆在外故公子光得窥伺间隙以行其谋观公子光伏甲享王之时呉王亦自知其谋故使甲坐于道及其门门阶户席皆王之亲当时设备如此其严然终不免于祸是明知其谋而明陷于祸也
　　阖庐
　　【名光诸樊子昭二十七年贼其君僚代立明年改元至定四年伐越伤指病死在位九年】
　　昭公经三十年冬十有二年呉灭徐徐子章羽奔楚传三十年秋呉子使徐人执掩余使钟呉人执烛庸【二十七年奔故】二公子奔楚楚子大封而定其徙使监马尹大心逆呉公子使居飬莠尹然左司马沈尹戍城之取于城父与胡田以与之将以害呉也子西谏曰呉光新得国而亲其民视民如子辛苦同之将用之也若好吾邉疆使柔服焉犹惧其至吾又彊其雠以重怒之无乃不可乎呉周之胄裔也而弃在海滨不与姬通今而始大比于诸华光又甚文将自同于先王【大王王季亦自西戎始】不知天将以为虐乎使剪丧呉国而封大异姓乎其抑亦将卒以祚呉乎其终不逺矣我盍姑亿吾鬼神而宁吾族姓以待其归将焉用自播扬焉王弗聴呉子怒冬十二月呉子执钟吾子遂伐徐防山以水之己夘灭徐【详见徐】呉子问于伍贠曰初而言伐楚【在二十年】余知其可也而恐其使余徃也又恶人之有余之功也今余将自有之矣伐楚何如对曰楚执政众而乖莫适任患若为三师以肄焉【肄犹劳也】一师至彼必皆出彼出则归彼归则出楚必道敝亟肄以罢之多方以误之既罢而后以三军继之必大克之阖庐从之楚于是乎始病
　　传三十一年秋呉人侵楚伐夷侵潜六楚沈尹戍帅师救潜吴师还楚师迁潜于南冈而还吴师围左司马戍右司马稽帅师救及豫章吴师还始用子胥之谋也　冬十二月辛亥朔日有食之是夜也赵简子梦童子臝而转以歌旦占诸史墨曰吾梦如是今而日食何也对曰六年及此月也吴其入郢乎终亦弗克入郢必以庚辰【庚日有变日在辰尾故曰庚辰】日月在辰尾庚午之日日始有谪火胜金故弗克【庚午十月十九日去辛亥朔四十一日虽食在辛亥更以始变为占也午南方楚之位也午火庚金也日以庚午有变故灾在楚楚之仇敌唯吴故知入郢必吴火胜金者金为火妃食在辛亥水也水数六故六年】
　　经三十有二年夏吴伐越【传见越】
　　定公经二年秋楚人伐吴
　　传二年秋楚囊瓦伐吴师于豫章冬十月吴败楚遂围巢克之【详见楚】
　　经四年冬十有一月庚午蔡侯以吴子及楚人战于柏举楚师败绩庚辰吴入郢
　　传四年伍贠为吴行人以谋楚楚之杀郤宛也【在昭三十七年】伯氏之族出【郤宛党】伯州犂之孙嚭为呉大宰以谋楚楚自昭王即位无嵗不有呉师蔡侯因之以其子干与其大夫之子为质于呉冬蔡侯呉子唐侯伐楚十一月庚午二师陈于柏举阖庐之弟夫槩王晨请先伐之弗许以其属五千先击子常之卒楚师乱呉师大败之五战及郢庚辰呉入郢以班处宫子山处令尹之宫夫槩王欲攻之惧而去之槩王入之【呉军无纪律详见楚】
　　经五年夏于越入呉
　　传五年夏越入呉呉在楚也六月申包胥以秦师至救楚大败夫槩王于沂秋九月夫槩王归自立也以与王战而败奔楚为堂谿氏呉师大败呉子乃归初鬬辛闻呉人之争宫也曰不让则不和不和不可以逺征呉争于楚有乱必归焉能定楚【详见楚】
　　传六年夏四月己丑呉大子终累败楚舟师获潘子臣小惟子及大夫七人
