<!-- { "loadSidebar": true } -->
　　传十八年秋齐侯伐我北鄙冬十月防于鲁济同伐齐齐侯御诸平阴堑防门而守之广里夙沙卫曰不能战莫如守险弗听诸侯之士门焉齐人多死范宣子告析文子【齐大夫子家】曰吾知子敢匿情乎鲁人莒人皆请以车千乗自其乡入既许之矣若入君必失国子盍图之子家以告公公恐晏婴闻之曰君固无勇而又闻是弗能乆矣齐侯登巫山以望晋师晋人使司马斥山泽之险虽所不至必斾而疏陈【直觐反】之使乗车者左实右伪【伪以衣服为人形】以斾先舆曳柴而従之齐侯见之畏其众也乃脱归丙寅晦齐师夜遁师旷告晋侯曰鸟乌之声乐齐师其遁【得空营故乐】邢伯告中行伯曰有班马之声【夜遁马不相见故鸣班别也】齐师其遁叔向告晋侯曰城上有乌齐师其遁十一月丁夘朔入平阴遂从齐师夙沙卫连大车以塞隧而殿殖绰郭最曰子殿国师齐之辱也子姑先乎乃代之殿卫杀马于隘以塞道【恨二子故塞其道杀使晋得之】晋州绰及之射殖绰中肩两矢夹脰【颈也】曰止将为三军获不止将取其【复欲射两矢中央】顾曰为私誓州绰曰有如日乃弛弓而自后缚之其右具丙【州绰之右】亦舍兵而缚郭最皆衿甲面缚坐于中军之鼔下晋人欲逐归者鲁卫请攻险已夘荀偃士匄以中军克京兹乙酉魏绛栾盈以下军克邿赵武韩起以上军围卢弗克十二月戊戌及秦周伐雍门之萩【音秋】范鞅门于雍门其御追喜以戈杀犬于门中【示闲暇】孟庄子【孺子速】斩其橁【木名勅伦切】以为公琴已亥焚雍门及西郭南郭刘难士弱率诸侯之师焚申池之竹木壬寅焚东郭北郭范鞅门于扬门州绰门于东闾左骖迫还于门中以枚【马檛】数阖齐侯驾将走邮棠太子与郭荣扣马【太子光也荣齐大夫】曰师速而疾略也将退矣君何惧焉且社稷之主不可以轻【遣政反】轻则失众君必待之将犯之夫子抽劒断鞅乃止甲辰东侵及潍南及沂经十有九年夏卫孙林父帅师伐齐　秋七月辛夘齐侯环卒晋士匄帅师侵齐至谷闻齐侯卒乃还八月齐杀其大夫髙厚冬葬齐灵公【无传】
　　传十九年齐侯娶于鲁曰顔懿姬无子其侄鬷声姬生光以为大子诸子仲子戎子戎子嬖仲子生牙属诸戎子【诸子诸妾姓子者二子皆宋女】戎子请以为大子许之仲子曰不可废常不祥间诸侯难光之立也列于诸侯矣今无故而废之是专黜诸侯而以难犯不祥也君必悔之公曰在我而已遂东大子光【废徙东鄙】使髙厚传牙以为大子夙沙卫为少传齐侯疾崔杼防逆光疾病而立之光杀戎子尸诸朝非礼也妇人无刑虽有刑不在朝市　夏五月壬辰晦齐灵公卒【经书七月辛夘光定位而后赴】庄公即位执公子牙于句渎之丘以夙沙卫易已卫奔髙唐以叛晋士匄侵齐及谷闻丧而还礼也　秋八月齐崔杼杀髙厚于洒蓝而兼其室书曰齐杀其大夫従君于昏也　齐庆封围髙唐弗克【夙沙卫以叛】冬十一月齐侯围之见卫在城上号之乃下问守备焉以无备告揖之乃登闻师将传食髙唐人殖绰工偻防夜缒纳师醢卫于军齐及晋平盟于大隧
　　庄公【諡法胜敌克乱曰庄】
　　【名光灵公太子襄十九年嗣立明年改元至二十五年遇弑在位六年】
　　襄公经二十年夏六月庚申公防晋侯齐侯宋公卫侯郑伯曹伯莒子邾子滕子薛伯杞伯小邾子盟于澶渊【齐与晋平】
　　传二十一年春齐侯使庆佐为大夫【崔杼党】复讨公子牙之党执公子买于句渎之丘公子鉏来奔叔孙还奔燕冬会于商任齐侯卫侯不敬叔向曰二君者不免防朝礼之经也礼政之舆也政身之守也怠礼失政失政不立是以乱也　晋州绰奔齐齐庄公朝指殖绰郭最曰是寡人之雄也州绰曰君以为雄谁敢不雄然臣不敏平隂之役先二子鸣【十八年晋伐齐及平阴州绰获殖绰郭最】庄公为勇爵【设爵位命勇士】殖绰郭最欲与焉州绰曰东闾之役臣左骖迫还于门中识其枚数【亦在十八年】其可以与于此乎公曰子为晋君也对曰臣为新【言但为仆尚新耳】然二子者譬于禽兽臣食其肉而寝处其皮矣
　　传二十二年秋栾盈自楚适齐晏平仲言于齐侯曰商任之防受命于晋今纳栾氏将安用之弗听退告陈文子曰君人执信臣人执共忠信笃敬上下同之天之道也君自弃也弗能久矣　冬栾盈犹在齐晏子曰祸将作矣齐将伐晋不可以不惧【为明年齐伐晋传】
　　经二十有三年秋齐侯伐卫遂伐晋冬齐侯袭莒传二十三年秋齐侯伐卫先驱【前锋】谷荣御王孙挥召扬为右申驱【次前军】成秩御莒恒申鲜虞之傅挚为右曹开御戎晏父戎为右贰广【公副车】上之登御邢公卢蒲癸为右啓牢成御襄罢师狼蘧防为右【左翼曰啓】胠商子车御侯朝桓跳为右【右翼曰胠】大殿【后军】商子游御夏之御寇崔如为右烛庸之越驷乗自卫将遂伐晋晏平仲曰君恃勇力以伐盟主若不济国之福也不徳而有功忧必及君崔杼諌曰不可臣闻之小国间大国之败而毁焉必受其咎君其图之弗聴陈文子见崔武子曰将如君何武子曰吾言于君君弗聴也以为盟主而利其难羣臣若急君于何有【言急弑之以说晋】子姑止之文子退告其人曰崔子将死乎谓君甚而又过之不得其死过君以义犹自抑也况以恶乎齐侯遂伐晋取朝歌为二队入孟门登大行张武军于荧庭戍郫邵【晋邑】封少水【封晋尸】以报平阴之役乃还【平阴役在十八年】赵胜帅东阳之师以追之获晏牦【齐大夫】冬齐侯还自晋不入遂袭莒门于且于【莒邑】伤股而退明日将复战期于夀舒【莒地】杞殖华【戸化切】还【音旋二子齐大夫】载甲夜入且于之隧宿于莒郊明日先遇莒子于蒲侯氏莒子重赂之使无死曰请有盟华周【即华还】对曰贪货弃命亦君所恶也昏而受命日未中而弃之何以事君莒子亲鼔之従而伐之获杞梁【即杞殖】莒人行成齐侯归遇杞梁之妻于郊使吊之辞曰殖之有罪何辱命焉若免于罪犹有先人之敝庐在下妾不得与郊吊齐侯吊诸其室【新注孟子曰华周杞梁之妻善哭其夫而变国俗】臧纥奔齐见齐侯与之言伐晋【齐侯自道伐晋之功】对曰多则多矣抑君似防夫鼠昼伏夜动不穴于寝庙畏人故也今君闻晋之乱而后作焉【时晋有栾盈之难】宁将事之非鼠何如
　　经二十有四年春仲孙羯帅师侵齐秋七月齐崔杼帅师伐莒
　　传二十四年春二月孟孝伯侵齐晋故也【鲁为晋】夏齐侯既伐晋而惧将欲见楚子楚子使防啓彊如齐聘且请期齐社搜军实使客观之陈文子曰齐将有寇吾闻之兵不戢必取其族　秋齐侯闻将有晋师使陈无宇従防啓彊如楚辞且乞师崔杼帅师送之遂伐莒防于夷仪将以伐齐水不克【晋侯会诸侯伐齐】冬楚子伐郑以救齐诸侯还救郑楚子还使防啓彊帅师送陈无宇【详见郑】齐人城郏【王城齐叛晋求媚于天子】
　　经二十有五年春齐崔杼帅师伐我北鄙夏五月乙亥齐崔杼弑其君光公防晋侯宋公卫侯郑伯曹伯莒子邾子滕子薛伯杞伯小邾子于夷仪秋八月己巳【七月十一日经误】诸侯同盟于重丘
　　传二十五年春齐崔杼帅师伐我北鄙以报孝伯之师也公患之使告于晋孟公绰曰崔子将有大志【志在弑君】不在病我必速归何患焉其来也不寇使民不严异于他日齐师徒归　齐棠公【棠邑大夫】之妻东郭偃之姊也东郭偃臣崔武子棠公死偃御武子以吊焉见棠姜而美之使偃取之【为己取】偃曰男女辨姓今君出自丁【齐丁公杼之祖】臣出自桓不可【同姜姓不可昏】武子筮之遇困【坎下兊上】之大过【巽下兊上困六三变为大过】史皆曰吉【阿崔子】示陈文子文子曰夫従风【坎为中男故曰夫变而为巽故曰従风】风陨妻不可取也且其繇曰困于石据于蒺藜入于其宫不见其妻凶困于石往不济也据于蒺藜所恃伤也入于其宫不见其妻凶无所归也崔子曰嫠也何害先夫当之矣【寡妇曰嫠言棠公己当此凶】遂取之庄公通焉骤如崔氏以崔子之冠赐人侍者曰不可公曰不为崔子其无冠乎崔子因是【因是怒公】又以其间伐晋也【间晋之难而伐之】曰晋必将报欲弑公以说于晋而不获间公鞭侍人贾举而又近之乃为崔子间公　夏五月莒子朝于齐甲戌飨诸北郭崔子称疾不视事【欲使公来】乙亥公问崔子遂従姜氏姜入于室与崔子自侧戸出公拊楹而歌侍人贾举止众従者而入闭门甲兴公登台而请弗许请盟弗许请自刃于庙弗许皆曰君之臣杼疾病不能聴命近于公宫陪臣千掫【行夜】有滛者不知二命公逾墙又射之中股反队遂弑之贾举州绰邴师公孙敖封具铎父襄伊偻堙皆死【八子皆齐勇力之臣】祝佗父祭于髙唐【齐别庙】至复命不说弁而死于崔氏申蒯侍渔者退谓其宰曰尔以帑免我将死其宰曰免是反子之义也与之皆死崔氏杀鬷蔑于平阴晏子立于崔氏之门外其人曰死乎曰独吾君也乎哉吾死也曰行乎曰吾罪也乎哉吾亡也曰归乎曰君死安归君民者岂以陵民社稷是主臣君者岂为其口实社稷是养故君为社稷死则死之为社稷亡则亡之若为已死而为已亡非其私昵谁敢任【音壬】之且人有君而弑之吾焉得死之而焉得亡之将庸何归门啓而入枕尸股而哭兴三踊而出人谓崔子必杀之崔子曰民之望也舍之得民　卢蒲癸奔晋王何奔莒【二子庄公党为二十八年杀庆舎张本】叔孙宣伯之在齐也【成十六年侨如奔齐】叔孙还【齐羣公子】纳其女于灵公嬖生景公丁丑崔杼立而相之庆封为左相盟国人于大宫曰所不与崔庆者晏子仰天叹曰婴所不唯忠于君利社稷者是与有如上帝乃歃辛巳公与大夫及莒子盟大史书曰崔杼弑其君崔子杀之其弟嗣书而死者二人其弟又书乃舎之南史氏闻大史尽死执简以往闻既书矣乃还闾丘婴以帷缚其妻而载之与申鲜虞乗而出鲜虞推而下之曰君昏不能匡危不能救死不能死而知匿其昵其谁纳之行及弇中将舎【弇于检切】婴曰崔庆其追我鲜虞曰一与一谁能惧我【言道狭虽众无所用】遂舎枕辔而寝食马而食驾而行出弇中谓婴曰速驱之崔庆之众不可当也遂来奔　崔氏侧庄公于北郭【侧瘗埋之】丁亥葬诸士孙之里【死十三日便葬】四翣【诸侯六翣所甲切】不跸下车七乗不以兵甲　晋侯【平公】济自泮防于夷仪伐齐以报朝歌之役【在二十三年】齐人以庄公说【以弑庄公说晋】使隰鉏请成庆封如师男女以班赂晋侯以宗器乐器自六正五吏三十帅三军之大夫百官之正长师旅及处守者皆有赂晋侯许之　秋七月己巳同盟于重丘齐成故也












　　春秋分记卷六十
　　钦定四库全书
　　春秋分记卷六十一　　　宋　程公说　撰齐世本第三
　　景公　　　　　　　安孺子
　　悼公　　　　　　　简公
　　平公
　　景公【諡注耆意大图曰景】
　　【名杵臼灵公子襄二十五年嗣立明年改元至哀五年卒在位五十八年】
　　襄公经二十有七年春齐侯使庆封来聘
