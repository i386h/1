<!-- { "loadSidebar": true } -->
　　襄公传十四年春防于向将执戎子驹支范宣子亲数诸朝【行之所在亦有朝位】曰来姜戎氏昔秦人迫遂乃祖吾离于【古华切】州乃祖吾离被苫盖防荆棘以来归我先君我先君惠公有不腆之田与女剖分而食之今诸侯之事我寡君不如昔者盖言语漏泄则职女之由诘朝之事尔无与焉【不得使与防】与将执女对曰昔秦人负恃其众贪于土地逐我诸戎惠公蠲其大德谓我诸戎是四岳之裔胄也【姜姓】毋【音无】是剪弃赐我南鄙之田狐貍所居豺狼所嗥我诸戎除剪其荆棘驱其狐貍豺狼以为先君不侵不畔之臣至于今不贰昔文公与秦伐郑秦人窃与郑盟而舎戍焉【僖三十年】于是乎有殽之师晋御其上戎亢其下秦师不复我诸戎实然譬如捕鹿晋人角之诸戎掎之与晋踣之戎何以不免自是以来晋之百役与我诸戎相继于时以从执政犹殽志也岂敢离逷今官之师旅无乃实有所阙以携诸侯而罪我诸戎我诸戎饮食衣服不与华同贽币不通言语不达何恶之能为不与于防亦无瞢焉赋青蝇而退【取其岂弟君子无信谗言】宣子辞焉【辞谢】使即事于防成恺悌也
　　陆浑戎
　　姜姓之后别为允姓今西京伊阳县即古陆浑
　　僖公传二十二年　初平王之东迁也辛有适伊川见被发而祭于野者曰不及百年此其戎乎其礼先亡矣秋秦晋迁陆浑之戎于伊川
　　蔺敏修评曰辛有见被发而祭而知其后之必戎道则固然谁能易之其后秦晋迁陆浑之戎于伊川事应矣岂被发而祭之所致哉夫被发而祭而其人遂为夷此风俗之变也今秦晋之所迁则秦晋一时之失也
　　宣公经三年春楚子伐陆浑之戎【详见楚】
　　成公传六年春三月晋伯宗夏阳说卫郑陆浑蛮氏侵宋
　　昭公传九年春二月晋梁丙张趯率隂戎【陆浑之戎】伐颍【周邑】王使辞于晋曰先王居梼杌于四裔故允姓之奸居于州【隂戎祖与三苗俱放三危】伯父惠公归自秦而诱以来【僖二十二年秦晋迁陆浑戎】使偪我诸姬入我郊甸则戎焉取之戎有中国谁之咎也
　　昭公经十有七年秋八月晋荀吴帅师灭陆浑之戎传十七年秋九月丁夘晋荀吴帅师渉自棘津使祭史先用牲于雒陆浑人弗知师从之遂灭陆浑数之以其贰于楚也陆浑子奔楚其众奔甘鹿【详见晋】
　　哀公传四年夏楚人既克夷虎【蛮夷叛楚者】单浮余围蛮氏【浮余楚大夫】蛮氏溃蛮子赤奔晋隂地司马起丰析与狄戎【楚司马眅也丰析皆楚邑发此二邑人及戎狄】使谓隂地之命大夫士蔑曰将通于少习以听命士蔑乃致九州之戎【在晋隂地陆浑之戎】
　　扬拒泉皋伊雒戎
　　扬拒泉皋皆戎邑及诸杂戎居伊水雒水之间者伊阙北有泉亭又洛阳县西南有戎城
　　僖公传十一年夏杨拒泉皋伊雒之戎同伐京师入王城焚东门王子带召之也秦晋伐戎以救周秋晋侯平戎于王
　　文公经八年冬十月乙酉公子遂防雒戎盟于暴传八年冬襄仲防晋赵孟盟于衡雍遂防伊雒之戎成公传六年春三月晋伯宗夏阳说伊雒之戎侵宋
　　戎蛮
　　戎别种亦曰蛮氏杜释晋新城县东南有蛮城今郑州宻县
　　成公传六年春三月晋伯宗夏阳说伊雒之戎陆浑蛮氏侵宋
　　昭公经十有六年春楚子诱戎蛮子杀之
　　传十六年春王正月楚子闻蛮氏之乱与蛮子之无质也【质信】使然丹诱戎蛮子嘉杀之遂取蛮氏既而复立其子焉礼也
　　哀公经四年夏晋人执戎蛮子赤归于楚
　　传四年夏楚单浮余围蛮氏蛮氏溃蛮子赤奔晋隂地司马【楚司马眅】起丰析与狄戎以临上雒晋士蔑乃致九州之戎将裂田以与蛮子而城之【以诈蛮子】且为之卜【卜城】蛮子聴卜遂执之与其五大夫以畀楚司马致邑立宗焉以诱其遗民而尽俘以归【详见楚】
　　卢戎
　　南蛮也今襄阳府中卢县
　　桓公传十三年春楚屈瑕伐罗罗与卢戎两军之大败之
　　狄戎
　　杜阙近楚之戎
　　哀四年传夏楚人既克夷虎【蛮夷叛楚者】乃谋北方司马起丰析与狄戎【楚司马贩也丰析皆楚邑发此二邑人及戎狄】以临上雒
　　犬戎【茅戎附】
　　姬姓西戎之别居中国其先唐叔子先别在戎狄云又别种曰茅戎今陜州平陆县有茅亭
　　庄公传二十八年晋献公娶犬戎狐姬生重耳
　　闵公传二年春虢公败犬戎于渭汭
　　成公经元年秋王师败绩于茅戎【书秋从告】
　　传元年春晋侯使瑕嘉平戎于王【平文十七年邥垂之役事见戎】刘康公徼戎遂伐茅戎三月癸未败绩于徐吾氏【徐吾茅戎之别】
　　北戎【山戎无终附】
　　其别者曰山戎山戎之别又曰无终今河北化外蓟州玉田县
　　隠公传九年冬北戎侵郑郑伯【庄公】御之公子突曰使勇而无刚者尝寇而速去之君为三覆以待之戎轻而不整贪而无亲胜不相让败不相救从之戎人之前遇覆者奔祝耼逐之戎师前后击之尽殪戎师大奔十一月甲寅郑人大败戎师
　　桓公传六年夏北戎伐齐齐侯使乞师于郑郑大子忽帅师救齐六月大败戎师获其二帅大良少良甲首三百以献于齐
　　庄公经三十年冬齐人伐山戎【北戎】
　　传三十年冬遇于鲁济谋山戎也以其病燕故也经三十有一年夏六月齐侯来献戎捷
　　襄公传四年冬无终子嘉父使孟乐如晋【山戎国名孟乐其使臣】因魏庄子纳虎豹之皮以请和诸戎【欲戎与晋和】悼公使魏绛盟诸戎
　　昭公传元年夏六月晋中行穆子败无终及羣狄于太原【详见晋】
　　论曰戎狄举号外之也余观春秋书戎戎蛮山戎皆外之之辞若其别见于传者又不一焉其在楚丘与戎城相近则曰戎州已氏在京兆而姬姓者曰骊戎在晋南鄙而姜姓者曰姜戎姜姓之后别居陆浑者又为允姓曰陆浑戎曰阴戎曰九州之戎唐叔之后别居中国者同为姬姓曰犬戎曰茅戎曰徐吾氏又有扬拒泉皋伊雒戎其近楚者有庐戎有狄戎若夫戎蛮葢戎之别而戎蛮又有曰蛮氏山戎盖北戎之别而山戎又有曰无终云










　　春秋分记卷八十八
　　钦定四库全书
　　春秋分记卷八十九　　　宋　程公说　撰四夷附録第二
　　狄　　　　　　　　长狄
　　赤狄　　　　　　　白狄
　　狄
　　北狄地之广絶蒲子北屈左右
　　庄公传二十八年晋骊姬赂外嬖梁五与东闗嬖五使言于公曰【献公】若使大子主曲沃而重耳夷吾主蒲与屈则可以威民而惧戎且旌君伐使俱曰狄之广莫于晋为都晋之启土不亦宜乎【详见晋】
　　经三十有二年冬狄伐邢【无传】
　　闵公传元年春狄人伐邢【在往年冬】管敬仲言于齐侯【桓公】曰戎狄豺狼不可厌也诸夏亲昵不可弃也宴安酖毒不可懐也请救邢齐人救邢
　　经二年冬十有二月狄入卫
　　传二年冬十二月狄人伐卫卫懿公及狄人战于荧泽卫师败绩遂灭卫狄入卫【详见卫】
　　僖公经八年夏狄伐晋
　　传八年春晋里克帅师梁由靡御虢射为右以败狄于采桑梁由靡曰狄无耻从之必大克里克曰惧之而已无速众狄虢射曰期年狄必至示之弱矣　夏狄伐晋报采桑之役也复期月【明期年之言验音基】
　　经十年春王正月狄灭温温子奔卫【详见温】
　　经十有四年秋狄侵郑【无传】
　　传十六年秋狄侵晋取狐厨受铎渉汾及昆都
　　经十有八年夏五月狄救齐【五公子争立】冬邢人狄人伐卫经二十年秋齐人狄人盟于邢【狄再称人】
　　经二十有一年春狄侵卫
　　经三十年夏狄侵齐
　　传三十年狄间晋之有郑虞也夏狄侵齐【齐晋与国晋时伐郑】经十有一年冬狄围卫
　　经三十有二年秋卫人及狄盟
　　传三十二年夏狄有乱卫人侵狄狄请平秋卫人及狄盟
　　经三十有三年夏四月狄侵齐秋晋人败狄于箕传三十三年夏四月狄侵齐因晋防也【晋文公卒】秋狄伐晋及箕八月戊子晋侯【襄公】败狄于箕
　　文公经四年夏狄侵齐【无传】
　　经七年夏四月狄侵我西鄙
　　经九年夏狄侵齐【无传】
　　经十年冬狄侵宋【无传】
　　经十有三年冬狄侵卫【无传】
　　宣公经十有一年秋晋侯防狄于攒函
　　传十一年晋郤成子求成于众狄众狄疾赤狄之役遂服于晋秋防于攒函众狄服也
　　成公经十有二年秋晋人败狄于交刚
　　传十二年狄人间宋之盟以侵晋而不设备【是年夏晋楚盟于宋】秋晋人败狄于交刚
　　昭公经元年夏六月晋荀吴帅师败狄于大卤
　　传元年夏六月晋中行穆子败羣狄于大原崇卒也为五陈以相离以诱之翟人笑之未陈而薄之大败之
　　长狄
　　亦曰鄋瞒防风氏之后
　　文公经十有一年秋狄侵齐冬十月甲午叔孙得臣败狄于咸
　　传十一年秋鄋瞒侵齐【鄋瞒狄国名防风之后漆姓说文作□云北方长狄国也在夏为防风氏商为汪芒氏】遂伐我公卜使叔孙得臣追之吉侯叔夏御庄叔【得臣】绵房甥为右富父终甥驷乗冬十月甲午败狄于咸获长狄侨如【鄋瞒之君盖长三丈】富父终甥摏其喉以戈杀之埋其首于子驹之门以命宣伯【因名宣伯曰侨如】初宋武公之世鄋瞒伐宋【在春秋前】司徒皇父帅师御之耏班御皇父充石公子谷甥为右司冦牛父驷乗以败狄于长丘获长狄縁斯【侨如之父】皇父之二子死焉宋公于是以门赏耏班使食其征谓之耏门晋之灭潞也【宣十五年】获侨如之弟焚如齐襄公之二年【桓十六年】鄋瞒伐齐齐王子成父获其弟荣如【荣如焚如弟焚如后死而先说者欲其兄弟伯季相次荣如以桓之十六年死至宣十五年一百三嵗其兄犹在传言既长且夀有异于人】埋其首于周首之北门卫人获其季弟简如鄋瞒由是遂亡【长狄种絶】
　　赤狄
　　强者曰潞氏别种曰东山皋落氏曰甲氏留吁曰廧咎如今潞州潞城县
　　闵公传二年冬十二月晋侯【献公】使大子申生伐东山皋落氏
　　文公传七年夏狄侵我西鄙公使告于晋赵宣子使问酆舒且让之【按经止书秋不详其为赤狄与否而传因及酆舒酆舒潞相也故记传让酆舒事于赤狄下云】
　　宣公经三年秋赤狄侵齐【无传】
　　经四年夏六月赤狄侵齐【无传】
　　传六年秋赤狄伐晋围懐及邢丘晋侯欲伐之中行桓子曰使疾其民【骤则数战为民所疾】以盈其贯【习也】将可殪也【尽也】周书曰殪戎殷此类之谓也
　　传七年赤狄侵晋取向阴之禾【无秋字阙文】
　　传十一年郤成子求成于众狄众狄疾赤狄之役【赤狄潞氏最强服役众狄】遂服于晋
　　传十三年秋赤狄伐晋及清
　　经十有五年夏六月癸夘晋师灭赤狄潞氏以潞子婴儿归
