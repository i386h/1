<!-- { "loadSidebar": true } -->
　　昔在黄帝以云纪故爲云师而云名【黄帝轩辕氏姬姓之祖受命有云瑞故以云纪事百官师长皆以云为名号缙云氏其一官也】炎帝氏以火纪故爲火师而火名【炎帝神农氏姜姓之祖亦有火瑞以火纪事名百官】共工氏以水纪故爲水师而水名【共工在神农前太皥后受水瑞以水名官】太皥氏以龙纪故爲龙师而龙名【太皥伏牺氏风姓之祖有龙瑞故以龙命官】少皥挚之立也鳯鸟适至故纪于鸟爲鸟师而鸟名鳯鸟氏厯正也【鳯鸟知天时故以名厯正之官】鸟氏司分者也【鸟燕也以春分来秋分去】伯赵氏司至者也【伯劳也以夏至鸣冬至止月令仲夏之月鵙始鸣】青鸟氏司啓者也【鸧鷃也以立春鸣立夏止】丹鸟氏司闭者也【鷩雉也以立秋来立冬去入大水为蜃上四鸟皆厯正之属官】祝鸠氏司徒也【鹪鸠也鹪鸠孝故为司徒主教民】瞗鸠氏司马也【王瞗也鸷而有别故为司马主法制】鸤鸠氏司空也【鴶鵴也鸤鸠平均故为司空平水土】爽鸠氏司寇也【鹰也鸷故为司寇主盗贼】鹘鸠氏司事也【鹘雕也春来冬去故为司事】五鸠鸠民者也【鸠聚也治民上聚故以鸠为名】五雉爲五工正【雉有五种西方曰鷷雉东方曰鶅雉南方曰翟雉北方曰鵗雉伊洛之南曰翚雉】利器用正度量夷民者也【夷平也】九扈爲九农正【扈有九种也春扈鳻□夏扈窃秋扈窃蓝冬扈窃黄棘扈窃丹行扈唶唶宵扈啧啧桑扈窃脂老扈鷃鷃以九扈为九农之号各随其宜以教民事】扈民无滛者也【止使民不滛放】自颛顼以来不能纪逺乃纪于近爲民师而命以民事则不能故也【颛顼氏代少皥以民事命官以上皆郯子所言见左氏昭十七年传故备着于首】尧命羲和四子顺天文授民时内有百揆四岳外有州牧侯伯舜命禹作司空弃后稷卨司徒咎繇作士垂共工伯益作虞伯夷秩宗典礼夔典乐龙纳言周官亦云唐虞稽古建官惟百名虽异于纪逺而命官分职犹仿诸古夏殷官倍亦克用乂其详亡闻周则备矣天官冢宰地官司徒春官宗伯夏官司马秋官司寇冬官司空是爲六卿各有徒属职分用于百事太师太傅太保是爲三公盖参天子坐而议政无不总统故不以一职名官又立三少爲之副少师少傅少保是爲孤卿与六卿爲九焉诸侯大国三卿次国二卿小国一卿皆命于天子大夫不世爵使以德爵以功周衰侯度不谨官失常守而百职乱迄于春秋周公所作之法度乱其常矣所建之官制废其守矣孔子陈后王之法曰审法度修废官四方之政行焉凢经书王朝之官曰公曰宰于卿大夫士皆以命数为差尚周公旧典礼经也虽传广记备言而六卿之属官名见者尚鲜盖礼乐征伐不自上出则其官安得而具若邦国之制则无非僭越者矣诸侯擅其命不复请于天子卿职多其人不复考于古制宋虽先代之后得自命官修其礼物固异他国然安可复备天子之制乎太宰列于六卿之外政卿有右师左师之名较之殷典亦复不合鲁世三卿仲叔季氏实秉政权而臧孙东门子叔三氏无非卿职齐立三宰而司寇之置亦逾常法岂周制哉晋并建二孤而实则公以三军将佐为六卿及增为五军而卿之数十又为新军而卿之数十有二置散卿而无军行以卿官而为大夫僭礼败度尤不可训陈卿有三而郑卿亦六效尤大国谁执其咎秦之不更庶长楚之令尹莫敖义莫得闻国异政家殊俗甚矣其衰也是以春秋士以名氏见大夫以字见以官称者各有所见也在其国则称为卿于王朝当曰大夫皆以周公之法绳之左传纪事于列国官制大畧可覩盖春秋用王法以绳衰世之失其法简而严传因纪事以明建置之实其名详而备因其详以不没其实则圣人所为修春秋之意容可类见使诸侯一遵王制之旧则有周官之六典在惟其变古乱常多负成周之法度此春秋官制所以识也夫周室存而别志春秋职官亦足以见当时之失矣故用首着经传王朝之官以其爲春秋而作则当取诸此由周而下曰鲁晋齐宋卫蔡陈郑曹燕秦楚吴则各自着録因其防革以知其得失周官盛典不辨自明矣夫子之得官名于郯子也甞有天子失官之叹其以先王官制乱于春秋故欤传者不达乃曰官不脩其职噫名不正则言不顺言不顺则事不成反本寻原失固有在岂但不脩其职云乎哉若邾莒滕薛等国渐以朘削凢经所録无非称人故畧而不书
　　公【经书州公　祭公宰周公两】
　　天子之公不过九命故八命九命称公曾为三公而有土为畿内诸侯亦曰公皆以地配公言之盖古所谓三公也周官曰三公论道经邦官不必备惟其人
　　大宰兼公
　　天官大宰掌建邦之六典以佐王治邦国谷梁传曰天子之宰通乎四海古者三公无其人则以六卿之有道者上兼师保之任冢宰或阙亦以三公下行端揆之职盖以三公与王坐而论道冢宰揆百官均四海俱为重任禹自司空进宅百揆又曰作朕股肱耳目是以宰臣上兼师保之任也周公为师又曰位冢宰正百工是以三公下行端揆之职也宰周公以冢宰而兼三公矣【传称宰孔经言宰周公是知为冢宰兼三公】
　　卿【祭伯　凢伯　毛伯召伯　渠伯　单伯】
　　天子之卿不过七命故六命七命称伯伯即卿也天官大宰卿一人为上大夫公羊于祭伯凢伯传曰天子之大夫亦以为上大夫矣至渠伯纠传则曰其称宰渠伯纠何下大夫也据下大夫称字如刘夏是己此称伯何得云下大夫乎
　　宰【宰周公　宰渠伯纠宰咺】
　　周官治官之属大【音太下同】宰卿一人则春秋六命七命称伯者也小宰中大夫二人则五命称子者也宰夫下大夫四人则四命称字者也上士八人则三命名氏通者也中士十有六人则再命名之者也旅下士三十有二人则一命称人者也考之经称宰有三如宰周公是以冢宰兼公也宰渠伯纠大宰之卿也宰咺虽称名然以官録亦为卿宰书名春秋贬之
　　司徒
　　襄二十一年传栾盈过周王使司徒禁掠栾氏者按周官司寇掌诘奸慝刑暴乱而此命司徒者以司徒掌防万民之卒伍以起徒役以比追胥故追盗是其所掌获得罪人乃使司寇刑之【卫武公以诸侯入为司徒】
　　中大夫【苏子　尹子单子　刘子】
　　天子之大夫不过五命称子中大夫也
　　下大夫【南季　家父　荣叔　祭叔子突　叔服　仍叔之子】
　　四命字之下大夫也
　　上士【刘夏　石尚　王子瑕王子虎】
　　天子之士不过三命三命名氏通上士也
　　中士
　　再命中士则称名谓独以名举耳公羊传宰咺曰宰者何官也宰士也孔颖达曰周礼宰夫小宰皆是大夫未知宰咺是何宰也宰夫职曰凢邦之吊事掌其戒令与其币器财用郑云吊事吊诸侯诸臣币所用赙也既掌吊事或即充使此盖宰夫也按春秋再命称名不以官録春秋书曰宰何得直以为中士哉
　　下士【宰旅】
　　一命称人凢书王人皆下士之职又襄二十六年传韩宣子聘于周曰晋士起将归时事于宰旅杜预注宰旅冢宰之下士按周礼大宰之属有旅下士三十有二人是知宰旅为冢宰之下士也以其官卑故下士独得旅称
　　诸侯入爲卿士
　　春秋初去三代未逺先王遗制犹有存者若郑武公父子列为周司徒善于其职此外诸侯入为卿士也郑在西周盖县内诸侯及王东迁惟郑是依故武庄为平王卿士【隠三年】为王左卿士【九年】则犹其世职之旧其后废置不常如以虢公忌父为卿士而郑以王贰于虢故疑邦国自是不复入仕于王朝矣
　　天官之属
　　膳夫
　　庄十九年传王收膳夫之秩故石速作乱因苏氏按周官天官之属膳夫掌王之食饮膳羞以养王及后世子石速为膳夫其任此矣
　　地官之属
　　师
　　庄十九年传子頽有宠蔿国为之师周礼地官之属师氏掌以媺诏王以三徳教国子郑氏注师氏教国子而世子亦齿焉子頽庄王子以蔿国为之师盖师氏职云
　　山人
　　昭四年传申丰言藏氷山人取之县人传之舆人纳之人藏之杜预注山人虞官按周礼司徒之属山虞掌山林之政令山人犹山虞也
　　县人
　　同上传杜预注县人遂属按周礼司徒之属有遂人掌邦之野五遂为县故杜谓为遂属又县正亦属司徒各掌其县之政令徴比以颁田里以分职事县人盖县正之官
　　山人县人舆人人四官虽申丰以荅鲁季武子之问然皆序古制非指鲁也故列之周舆人人见下方
　　春官之属
　　大史
　　文十五年传史佚有言服防曰周成王大史又哀六年楚子问诸周大史按周礼大史下大夫二人掌建邦之六典以逆邦国之治甞考春官有大史小史内史外史御史而无左右史之名礼记玉藻动则左史书之孔颖达正义云大史记动作之事在君左厢记事则大史为左史也内史掌策命所掌在君之右故为右史酒诰云矧大史友内史友郑注大史内史掌记言行斯大史当为左史而内史当为右史之证
　　内史
　　僖二十八年王命内史叔兴父策命晋侯为侯伯按周礼内史中大夫一人掌王八柄之法以诏王治凢命诸侯及孤卿大夫则策命之盖大宰既以爵禄诏王内史又居中贰之策谓以简策书王命其文若曰王谓叔父敬服王命晋侯三辞从命受策以出尚周制之旧斯皆言语之事即右史也
　　卜正
　　隠十一年传滕侯曰我周之卜正也按周礼春官大卜下大夫二人其下有卜师卜人人筮人大卜为之长正训长也故曰卜正
　　夏官之属
　　御士
　　僖二十四年狄师攻王王御士将御之杜预注周礼王之御士十二人按周礼无御士之官唯夏官大仆之属有御仆下士十有二人掌王之燕令郑云燕居时之令以亲近王故欲为王御寇
　　舆人人
　　昭四年传申丰言藏氷舆人纳之人藏之杜预注皆贱官按周礼夏官之属有仆即舆人之类
　　候
　　襄二十一年传栾盈过周王使候出诸轘辕杜预注候送迎賔客之官也按周礼夏官之属候人各掌其方之道治与其禁令以设候人若有方治则帅而致于朝及归送之郑氏注周礼候人即引春秋出诸轘辕事曰是其送之
　　秋官之属
　　尉氏
　　襄二十一年传栾盈过周辞曰臣戮余也请归死于尉氏杜预注尉氏讨奸之官孔颖达曰犹言归死于司败明尉氏主刑人故为讨奸之官周礼司寇之属无尉氏盖周衰官名改易于时有此官耳司败亦非周礼官名也
　　行人
　　襄二十一年传栾盈过周辞于行人杜预注王行人也按周礼秋官之属大行人掌大賔之礼及大客之仪以亲诸侯小行人掌邦国賔客之礼籍以待四方之使者凢诸侯入朝王则逆劳于畿凢四方之使者大客则摈小客则受其币而聴其辞又以万民利害等为五书每国辨异之以反命于王栾盈以罪出奔虽非使者然于是伸其辞尚小行人聴辞而反命之遗意故知此年行人为小行人明矣
　　冬官之属
　　陶正
　　襄二十五年传昔虞阏父为周陶正服事我先王我先王赖其利器用也盖司工之官
　　家臣之属
　　宰
　　襄十年传王叔之宰与伯舆之大夫瑕禽杜预注宰家臣周礼春官六命赐官大抵官臣亦天子赐谓使自置其臣治家邑如诸侯传曰曾臣彪将率诸侯以讨其官臣偃实先后之是也在王朝之卿则大宰云施则于都鄙建其长立其两是也【诸侯大夫之家臣亦然】
　　属大夫
　　襄十年传伯舆之大夫瑕禽杜预注属大夫盖伯舆之属也王叔有家臣伯舆卑未至六命不得有宰而止设其属
　　内鲁
