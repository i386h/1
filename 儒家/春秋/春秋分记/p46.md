<!-- { "loadSidebar": true } -->
　　春秋侯国兵制见于经者内鲁为详外诸侯之见于传者详畧不齐然变更王制大畧可睹矣
　　内鲁
　　军制始末
　　鲁自禽父封于曲阜及僖公能复周公之宇史克作颂其诗曰公车千乗说者以为大国之赋也又曰公徒三万説者以为大国之军也故知三军鲁之旧其曰三万举成数也【实三万七千五百人】宣公奢泰初税畆什二而税既益民税及成公谋伐齐【元年】作丘甲丘各一甲又益民赋率一甸而加步卒二十四人甲士一人三甸而加一乗兵车之赋非复司马法之旧数矣
　　周礼九夫为井四井为邑四邑为丘丘十六井出戎马一疋牛三头四丘为甸甸方八里六十四井出长毂一乗戎马四疋牛十二头甲士三人步卒七十二人又成方十里出长毂一乗古者或以甸为乗或以乗为甸以甸为乗稍人掌丘乗之政令礼记惟社丘乘粢盛是也以乘为甸春秋卫良夫乗甸两牡是也盖乗者甸之赋甸者乗之地甸方八里据地言之成方十里兼沟涂言之其实一也今作丘甲者即丘出甲一人是一甸之中共百人为兵也谷梁以为甲非人人之所能为杜预以为丘出甸赋加四倍误矣
　　明年战于鞍四卿并出【前此春秋未有累书帅师者】襄公十一年三桓改作三军三分鲁而各征其一季氏使其乗之人以其役邑入者无征不入者倍征孟氏使其半为臣若子若弟叔孙氏使尽为臣不然不舍至是中军削矣昭公五年遂舍中军四分公室季氏择二二子各一皆尽征之而贡于公季氏专将一军而孟仲各专一军之半公无军焉八年搜于红自根牟至于商卫【根牟鲁东界商宋也鲁西南境卫北隣也】革车千乘故邾人告吴曰鲁赋八百乗邾六百乗【邾不再见】盖竭作也
　　谷梁传曰艾兰以为防置旃以为辕门以葛覆质以为槷流旁握御轚者不得入车轨尘马蹄揜禽旅御者不失其驰然后射者能中过防弗逐不从奔之道也面伤不献不成禽不献禽虽多天子取三十焉其余与士众以习射于射宫射而中田不得禽则得禽田得禽而射不中则不得禽是以知古之贵仁义而贱勇力也
　　考之春秋书搜五皆在昭定之世自搜红之后继大搜于比蒲【十一年】于昌间【二十二年】又于比蒲者再【定十三年十四年】独异于他公者用见二公在位君不得有其国而夺于大夫大夫不得专其政而制于陪臣各恃兵威以为强假大搜之名隂择其材力可任者以植私党使国人莫敢睥睨终于不可制盖伤公室削弱疾臣下恣横也迄哀公十二年用田赋又以夫田而赋军旅之征悉变丘乗之制民无余力矣【丘赋之法因其田财九夫为井十六井为丘通出马一疋牛三头今欲别其田及其财各为一赋故言田赋古者田以出粟为主而足食赋以出军为主而足兵今开田而赋军旅之征非矣】
　　三代而上兵权散王有扈之师六事咸在牧野之战三卿同出书称太保命仲桓南宫毛俾爰齐侯吕伋以二干戈虎贲百人逆子钊而常武诗亦曰王命卿士南仲太祖太师皇父整我六师王谓尹氏命程伯休父左右陈行戒我师旅且太保相也非南宫毛之使不能专令兵师齐侯将也非太保之命不敢擅兴禁旅夫以二兵百士而二三大臣叅互职掌至于皇父整师尹氏播令程父出征则兵无专将将无重权大略可考是以兵满天下居然若无迨及叔季诸侯更霸大夫藏甲春秋书三军作舍大搜帅师皆讥专兵也
　　晋
　　军制防革
　　幽王遭犬戎之难王室东迁文侯股肱周室夹辅平王锡之秬鬯圭瓒作文侯之命是专侯伯之事春秋曲沃武公并晋僖王使虢公命曲沃伯以一军为晋侯【庄十六年】周礼小国一军岂以初并宗国故以小国之礼命之虽出于王亦以见其非正矣然自武公并晋自是国益大传曰武献以下兼国多矣献公好攻战而国人多丧葛生之诗所为作也
　　献公以庄十八年立僖九年卒案左传庄二十八年传称晋伐骊戎骊戎男女以骊姬闵元年传曰晋侯作二军以灭耿灭霍灭魏二年传云晋侯使大子申生伐东山臯落氏僖二年晋师灭下阳五年传曰八月晋侯围上阳冬灭虢又执虞公八年传称晋里克败狄于采桑见于传者如此是其好攻战也
　　至闵元年献公之十六年作二军公将上军大子申生将下军惠公韩之败作州兵
　　僖十五年惠公获晋吕甥言于众曰征缮以辅孺子甲兵益多庶有益乎众説晋于是乎作州兵五党为州州二千五百家也率一家起五人则是一万二千五百人古制也孔颖达曰周礼乡大夫以嵗时登其夫家之众寡辨其可任者州长则否今以州长管人既少督察易精故使州长治之
　　文公搜于被庐作三军【僖公二十七年】郤縠将中军郤溱佐之狐毛将上军狐偃佐之栾枝将下军先轸佐之二军则上军为尊三军则中军为尊城濮之战赋车七百乗【五万二千五百人】按楚蔿啓彊曰晋十家九县长毂九百其余四十县遗守四千而平公治兵邾南甲车四千乗则晋通国率亦五千乗用七百乘犹齐之法及楚师败绩衡雍之盟献楚俘于王王始命尹氏及王子虎内史叔兴父防命晋侯为侯伯赐之大辂之服戎辂之服彤弓一彤矢百玈弓矢千秬鬯一卣虎贲三百人曰王谓叔父敬服王命以绥四国纠逖王慝虽非先晋之旧尚文侯故实故曰用平礼其后作三行以御狄【二十八年】荀林父将中行屠击将右行先蔑将左行成国不过三军今复増置三行以辟天子六军之名而实则为六军【案吴子晋文公召为前行四万以获其志意即三行】清原之搜遂作五军【三十一年】盖文公虽増置三行自知其僣故罢之更为上下新军襄公搜于夷【文六年】舍二军以复三军之制景公邲之战【宣十二年】三军増置大夫各二人则犹三行也至鞌之战【成二年】郤克请益车八百乗始作六军赏鞌之功【上中下各増新军成三军】韩厥赵括巩朔韩穿荀骓赵旃皆为卿僣更王度若此厉公鄢陵之战罢新上军【十六年】悼公初尚四军【襄公八年楚伐郑子辰曰晋四军无阙】其后新军无帅公使其什吏帅其卒乗官属以从于下军明年遂舍之【襄十四年】传曰礼也成国不过半天子之军盖自文公僣王度至悼公方革焉考传所书防革得失之实着矣
　　军政盛衰
　　文公图霸其战莫大于城濮按传不过七百乗当时能服彊楚霸诸侯其后赵盾以诸侯之师八百乗纳捷菑于邾【文十四年】盖非止晋国之兵亦取之诸侯尔鞌之战郤克再三请益兵遂以八百乘【成二年】传称麻隧之役【十三年】晋帅乗和师必有大功鄢陵之战【十六年】搜乗补卒秣马利兵脩陈固列蓐食申祷师有纪律悼公即位【十八年】使魏相士鲂魏颉赵武为卿弁纠御戎校正属焉使训诸御知义荀宾为右司士属焉使训勇力之士时使卿无共御军尉以摄之祁奚为中军尉羊舌职佐之魏绛为司马张老为候奄铎遏寇为上军尉籍偃为之司马使训卒乗亲以聴命程郑为乘马御六驺属焉使训羣驺知礼凢六官之长皆民誉也举不失职官不易方爵不逾徳师不陵正旅不偪师民无谤言所以复霸凢晋制每军二百二十乗二正卿为之一大夫十师下有帅旅平公即位【襄十五年】明年改服修官烝于曲沃警守而下防于湨梁自是政在大夫大原之役中行穆子去车为步卒以败无终及羣狄乃毁车以为行五乗为三伍为五陈以相离两于前伍于后专为右角参为左角偏为前拒而车战寖废矣
　　昭元年传晋中行穆子败无终及羣狄于大原崇卒也将战魏舒曰彼徒我车所遇又阨以什共车必克困诸阨又克请皆卒自我始乃毁车以为行五乗为三伍荀吴之嬖人不肯即卒斩以徇为五陈以相离两于前伍于后专为右角参为左角偏为前拒以诱之翟人笑之未陈而薄之大败之杜云更增十人以当一车之用又云车每困于阨道今去车故为必克详其文意不然魏舒盖谓每车乘者三人步者七十二人彼但以十人健卒当我一车则必为所克矣若困我于阨又为所克故请毁之以为徒兵而使五乗之人合为三伍其车下之卒各为一陈五陈相离而虚其中孔颖达曰五陈者即两伍专参偏是也相离者布置使相逺也服防引司马法云五十乗为两百二十乗为伍八十一乗为专二十九乗为参二十五乗为偏彼皆准车数多少以为别名此传去车用卒而有此名不以车数为别也杜云皆临时处置之名其意不同服説则名与人数不可得知也周礼则五人为伍二十五人为两无专参偏之名
　　自是霸业既衰戎马不驾卿无军行公乗无人卒列无长【昭二年】比其季也昭公即位【十年】诸侯皆有贰心晋既无策遂扫境内之众以治兵于邾南欲以服吴甲车四千乗【十三年】平丘之防叔向曰寡君有甲车四千乗在其何敌之有耀兵矜众虽以震动诸侯庶几一时之彊然文悼之法亡六卿专晋之形成矣
　　兵官
　　晋以司马司空为大夫军行则置司马主甲兵司空主营垒军行三军将佐偕出则有御戎戎右杜预曰御戎仆也右戎车之右校正掌训诸御司士掌训勇力之士军尉候奄乘马御皆悼公复霸初置【成十八年】
　　成二年舆帅主兵车军行有此大夫从者亚旅则掌散兵军事又有七舆大夫
　　襄二十五年五吏三十帅三军之大夫百官之正长帅旅皆军内之官
　　齐
　　作内政
