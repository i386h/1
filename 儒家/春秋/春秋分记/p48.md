<!-- { "loadSidebar": true } -->
　　厥貉之防陈郑及宋受役于司马以田孟诸时则有右盂左盂两甄之制
　　文十年防于厥貉宋道楚子以田孟诸宋公为右盂郑伯为左盂期思公复遂为右司马子朱及文之无畏为左司马杜注盂田猎陈名将猎张两甄故置二左司马盖期思公复遂一人为右司马当中央则左司马二人张两甄矣两甄犹言两翼
　　庄王霸强克庸以来【文十六年】无日不讨国人而训之于民生之不易在军无日不讨军实而申儆之于胜之不可保逮邲之战【宣十二年】军制备矣盖兆于武王备于庄王传莫详焉三军以为正军
　　传曰楚子北师次于郔沈尹将中军子重将左子反将右此三军盖正军也时孙叔敖为令尹秉政不在三军之数如南辕反斾军进退皆由之故知令尹为兼统三军矣
　　二广以爲亲军
　　传载栾武子言楚军制曰其君之戎分为二广右广初驾数及日中左则受之以至于昬内官序当其夜郑氏曰广车横陈之车杜预注二广君之亲兵按传楚子分左右广鸡鸣而驾日中而説左则受之日入而説许偃御右广飬由基为右彭名御左广屈荡为右王乘左广以逐赵旃杜预注楚王更迭载之故各有御右传又曰王见右广将从之乘屈荡尸之曰君以此始亦必以终自是楚之乘广先左盖左右二广为王亲军右广初驾以及日中左广受之以及日入尝在王侧内官序当其夜若今之当更循环亲卫敌安得掩袭亲军之制详矣僖二十八年西广从子玉时子玉专军政故分西广以属之今邲之战则二广皆以俟王迭载其曰楚之乘广先左杜预虽云以乘左得胜然实则楚人尚左故亲军分为二广而王则乘左
　　游阙以爲游兵
　　传使潘党率游阙四十乘从唐侯游阙盖游兵往来游补阙者观兵陈何处为薄则从而补之所谓竒军以防败失【由正军中逐旋分出不系步伍之数】
　　广有一卒卒偏之两
　　传曰广有一卒卒偏之两又曰楚子为乘广三十乘分为左右司马法百人为卒二十五人为两车十五乘为大偏九乘为小偏其尤大者又有二十五乘之偏今一广十五乘即古大偏之法而曰卒偏之两者孔颖达谓两广之别各有一卒之兵百人也一卒之外复有十五乘之偏并二十五人之两既言一卒又云卒偏之两言卒之者成辞婉句耳盖防正军有败则以偏车易之正卒有阙则以偏卒补之
　　于陈则分左右二拒
　　传工尹齐将右拒卒以逐下军使潘党率游阙四十乘从唐侯以为左拒以从上军亦犹郑二拒盖楚子在中军与晋中军相对临战分此二拒右拒当晋下军左拒当晋上军故杜预谓为陈名
　　调卒之法商农工贾不败其业卒乘辑睦不奸于事行军之典则右辕左追蓐前茅虑无中权后劲百官象物而动军政不戒而备
　　军行右辕左追蓐凢兵车有甲士有步卒甲士在车不供碎役分歩卒为前左右三处兵车一辕服马夹之而言挟辕者步卒被分左右者军行时又分之在两厢挟辕以为战备传曰令尹南辕又曰改乘辕楚陈以辕为主以辕表车正是挟车严兵以备不虞其应在左者使之追步草蓐令离道求草不近兵车蓐谓卧止之草以为宿备豫定左右之别在道分使之故云军行至于对陈则在车左右
　　前茅虑无尔雅曰茅明也在前者明为思虑所无之事恐卒有非常则预告军众使知而为备如今军行令人逺在军前斥度候望虑有伏兵使蹹行人持以绛及白为幡与军人为私号曲礼曰前有水则载青旌前有尘埃则载鸣鸢前有车骑则载飞鸿前有士师则载虎皮前有挚兽则载貔貅与此见贼举幡相似茅明释言文舍人曰茅昧之明也杜预注或曰时楚以茅为旌义未详
　　中权是中军大将军进退之权三军之心在此权者谓谋之髙下轻重皆当
　　后劲以精兵为殿凢前曰啓后曰殿前后皆当用精兵后世劲兵多在前或被击败则后无应劲兵在后此最良法
　　百官象物而动物犹类也谓旌旗画物类也百官尊卑不同象其所建之物而行动军之政教不待号令而自备周礼大司马中秋教治兵辨旗物之用王载太常诸侯载旂军吏载旗师都载旃乡遂载物郊野载旐百官载旟郑云军吏诸军帅也师都遂大夫也乡遂乡大夫也或载旃或载物众属军吏无所将也郊谓乡遂之州长县正以下野谓公邑大夫载旐以其将羡卒也百官卿大夫载旟者以其属卫王也凢旗有军众者画异物无者帛而已尊卑所建各有物类案春官司常云及国之大阅赞司马颁旗物而所建不同者大司马则中秋教治兵之法司常则中冬教大阅之法郑云凢颁旗物以出军之旗则如秋以尊卑之常建则如冬大阅备军礼旌旗不如出军时空辟实也是谓时不同故所建异此云象物而动谓军行时当指治兵之法
　　行军之翼日则辎重至
　　乙夘王乘左广以逐赵旃及昬楚师军于邲晋之余师不能军丙辰楚重至于邲杜注辎重也楚辎车甞后正军一日盖楚军有法辎重若与正军过逺则有邀击之患过近则重兵才乱正军亦溃后世用兵先击辎重取胜者多盖以非太近则太逺以是知楚辎重逺大兵一日为得宜也
　　凢此皆军政之善者也若共王之世公子婴齐为简之师组甲被练皆创名之
　　襄三年传楚子重伐吴为简之师使邓廖帅组甲三百被练三干简谓选择也杜预注组甲被练皆战备也组甲漆甲成文被练练袍贾逵云组甲以组缀甲车士服之被练帛也以帛缀甲步卒服之孔颖达曰甲贵牢固练若不固宜皆用组何当造不牢之甲而令步卒服之岂欲其被伤故使甲不牢也若练以缀甲何以谓之被又组是绦绳不可为衣服安得以为甲里杜言组甲漆甲成组文今时漆甲有为文者被练文不言甲必非甲名被是被覆衣着之名故以为练袍被于身上虽并无明证而杜説近之吕祖谦曰组甲被练择兵之精者被练若今软纒之类
　　康王以蔿掩为司马始井沃衍牧隰臯赋车籍马而有车兵徒兵甲楯之数
　　襄二十五年楚蔿掩为司马子木使庀赋数甲兵掩书土田牧隰臯井衍沃量入脩赋赋车籍马赋车兵徒兵甲楯之数既成以授子木
　　灵王斥地益大陈蔡不羮邑赋千乘于是有五帅【左氏传吴人败诸豫章获其五帅】平王简上国东国之兵都外军师精练有法
　　昭十四年楚平王使然丹简上国之兵于宗丘且抚其民使屈罢简东国之兵于召陵亦如之好于边疆息民五年而后用师杜预注上国在国都之西西方居上流故谓之上国按下云简东国之兵亦如之知此是简西国之兵也西国东国皆是楚人在国之东西者孔颖达曰西为上则东为下下言东则此是西互见也
　　至若戍丁则若申息之子弟
　　僖二十八年楚子入居于申子玉城濮之败王使谓之曰大夫若入其若申息之老何杜曰申息二邑子弟皆从子玉而死
　　士兵则若都君子校人则若王马之属
　　昭二十七年传左司马戍帅都君子与王马之属以济师杜注在都邑之士有复除者贾逵云平常免其徭役事急乃使之耳君子既为士则不调发唯吴楚多有此事急则从如越有君子六千人是也王马之属王养马官属校人之类凢此皆以急调役非常法
　　其爲舟师以待吴寇而卒莫能以得志故曰吴用木也我用革也
　　楚用舟师自康王始考之经传吴自成七年始入州来暨共王卒继侵楚【襄十三年】明年败楚于臯舟之隘是吴利在舟师【十四年】楚惧无以敌吴后十年康王始为舟师以略吴疆而吴乃灭巢【昭二十四年】昭王时救潜之役【二十七年】令尹子常以舟师及沙汭而还竟无成功其后囊瓦伐吴【定二年】师于豫章吴人见舟豫章而潜师于巢遂败楚师入郢之后吴太子终累又败楚舟师其帅潘子臣小惟子皆为吴获【六年】盖楚虽以备吴置舟师而实莫能胜亦地形用便有不同耳
　　吴
　　吴国介江湖而通淮利于舟檝其为兵舟楫之兵也自申公巫臣以两之一卒适吴舍偏两之一焉教之乘车教之战陈而吴人始知有车骑之战终不习也
　　成七年巫臣使于吴通吴于晋以两之一卒适吴舍偏两之一焉与其射御教吴乘车教之战陈杜云司马法百人为卒二十五人为两车九乘为小偏十五乘为大偏盖留九乘车及一两二十五人令吴习之孔颖达曰以两之一谓将二十五人也又言卒谓更将百人也言之者婉句耳凢将一百二十五人适吴也舍偏谓舍一偏之车九乘也两之一焉又舍二十五人也凢舍九乘车二十五人与吴矣发首言两之一者为舍此两之一故先言之又言卒者见巫臣所将非惟有一两也司马法车九乘为小偏十五乘为大偏传言偏不言大当是留九乘车矣
　　其伐楚则泝淮而上舍舟淮汭而后进防于黄池亦通江于淮自淮而上故曰余防江泝淮阙沟深水出于商鲁之间以彻于兄弟之国凢吴之兵便利于舟故楚为舟师以伐吴则无功而还【襄二十四年】为舟师以畧吴疆而吴反得志【昭二十四年】至豫章之役【定二年】吴人见舟而潜师以败楚则楚舟师固不能以敌吴异时长岸之战【昭十七年】楚既大败吴师获其乘舟余皇环堑守之卒为吴公子光所取盖舟师利于江湖楚是以莫能胜也若其军数王僚伐楚空国而二将夫差伐齐有上中下左右军【哀公十一年】盖可见者四军夫差益彊带甲之士十有三万黄池之防三军皆万人【按国语三将军三万人吴越春秋三万六千人有中校左右军】

　　春秋分记卷四十
　　钦定四库全书
　　春秋分记卷四十一　　　宋　程公説　撰书二十三
　　职官书第一
