<!-- { "loadSidebar": true } -->
　　姬姓公爵其先出自大王子仲雍生季简季简生叔达叔达生周章虞仲及武王克殷求大伯仲雍之后得周章已为呉君别封其弟虞仲于周之北故夏墟为西吴后世谓之虞公自虞仲至虞公十二世公羊传曰天子三公称公王者之后称公其余大国称侯小国称伯子男然则三公之外称公者惟二王后杞与宋耳此虞公及虢公毕公州公并小国而得称公郑王制注以为殷地三等武王克殷虽制五等之爵而因殷三等之地及周公制礼所因殷诸侯亦以功黜陟之是以周世有爵尊而国小爵卑而国大者言爵尊国小指虞公州公也孔颖达难郑云案虞是克殷始封非为殷之余国郑言不可通于此矣服防云春秋前以黜陟之法进爵为公刘炫难服云虽复周公大公之勲齐桓晋文之霸位止通侯未升上等州有何功得迁公爵若爵称公土亦应广安得爵为上公地仍小国若地被黜爵亦宜减安得地既削小爵尚尊崇是理之不通也杜预解注皆无明言纂例云或曽为三公或见为三公未可定也按虞虢在东西周之间皆王畿地虢公为卿士于周毕祭州皆仕王朝则是曾为三公而有土为畿内诸侯明矣今陜州平陆县东有虞城
　　桓公传十年初虞叔有玉【虞公弟】虞公求旃弗献既而悔之曰周谚有之匹夫无罪怀璧其罪吾焉用此其以贾害也乃献之又求其宝剑叔曰是无厌也无厌将及我遂伐虞公故虞公出奔共池
　　僖公经二年夏五月虞师晋师灭下阳
　　传二年晋荀息请以屈产之乗与垂棘之璧假道于虞以伐虢公曰是吾寳也对曰若得道于虞犹外府也公曰宫之竒存焉对曰宫之竒之为人也懦而不能强谏且少长于君君昵之虽谏将不聴乃使荀息假道于虞曰冀为不道入自颠軨伐鄍三门冀之既病则亦唯君故【言虞能病冀称其强以悦虞心】今虢为不道保于逆旅【虢遣人分依客舍聚众抄晋邉邑】以侵敝邑之南鄙敢请假道以请罪于虢虞公许之且请先伐虢宫之竒諌不聴遂起师夏晋里克荀息帅师防虞师伐虢灭下阳先书虞贿故也
　　经五年冬晋人执虞公
　　传五年秋晋侯复假道于虞以伐虢宫之竒諌曰虢虞之表也虢亡虞必从之晋不可启寇不可翫一之谓甚其可再乎谚所谓辅车相依唇亡齿寒者其虞虢之谓也【辅颊辅车牙车】公曰晋吾宗也岂害我哉对曰大伯虞仲大王之昭也大伯不从是以不嗣虢仲虢叔王季之穆也为文王卿士勲在王室藏于盟府将虢是灭何爱于虞且虞能亲于桓庄乎其爱之也桓庄之族何罪而以为戮不惟偪乎【桓叔庄伯之族晋献公之从祖昆弟献公患其偪尽杀之】亲以宠偪犹尚害之况以国乎公曰吾享祀丰絜神必据我对曰臣闻之鬼神非人实亲惟徳是依故周书曰皇天无亲惟德是辅又曰黍稷非馨明德惟馨又曰民不易物惟徳繄物如是则非德民不和神不享矣神所冯依将在德矣若晋取虞而明德以荐馨香神其吐之乎弗听许晋使宫之竒以其族行曰虞不腊矣在此行也晋不更举矣八月甲午晋侯围上阳冬十二月丙子朔晋灭虢虢公丑奔京师师还馆于虞遂袭虞灭之执虞公及其大夫井伯以媵秦穆姬而修虞祀且归其职贡于王故书曰晋人执虞公罪虞且言易也
　　谷梁传非国而曰灭重夏阳也虞先晋何也为主乎灭夏阳也夏阳者虞虢之塞邑也灭夏阳而虞虢举矣虞之为主乎灭夏阳何也晋献公欲伐虢荀息曰君何不以屈产之乘垂棘之璧而借道乎虞也公曰此晋国之宝也如受吾币而不借吾道则如之何荀息曰此小国之所以事大国也彼不借吾道必不敢受吾币如受吾币而借吾道则是我取之中府而藏之外府取之中廏而置之外廏也公曰宫之竒存焉必不使受之也荀息曰宫之竒之为人也达心而懦又少长于君达心则其言略懦则不能彊谏少长于君则君轻之且夫玩好在耳目之前而患在一国之后此中知以上乃能虑之臣料虞君中知以下也公遂借道而伐虢宫之竒諌曰晋国之使者其辞卑而币重必不便于虞虞公弗听遂受其币而借之道宫之竒谏挈其妻子以奔曹献公亡虢五年而后举虞荀息牵马操璧而前曰璧则犹是也而马齿加长矣
　　虢
　　姬姓公爵其先出自王季子文王弟虢仲虢仲与虢叔为王卿士勲在王室藏于盟府而文王友爱二弟谓之二虢武王克殷封仲于西虢封叔亦在仲国之西周室东迁虢公忌父林父为天子之相仲所封在今陜州陜县叔所封在鳯翔府虢县皆王畿采邑
　　隐公传三年郑武公庄公为平王卿士王贰于虢郑伯怨王王曰无之王崩【平王】周人将畀虢公政
　　传八年夏虢公忌父始作卿士于周
　　桓公传九年秋虢仲芮伯荀侯贾伯伐曲沃
　　传十年春虢仲谮其大夫詹父于王詹父有辞以王师伐虢夏虢公出奔虞
　　庄公传十八年春虢公晋侯朝王王飨醴命之宥【详见周】传二十六年秋虢人侵晋　冬虢人又侵晋
　　传二十七年冬晋侯将伐虢士蒍曰不可虢公骄若骤得胜于我必弃其民无众而后伐之欲御我谁与夫礼乐慈爱战所畜也夫民让事乐和爱亲哀丧而后可用也虢弗畜也亟战将饥
　　传三十年春王命虢公讨樊皮【详见周】
　　传三十二年秋七月有神降于莘【虢地】惠王问诸内史过曰是何故也对曰国之将兴明神降之监其徳也将亡神又降之观其恶也故有得神以兴亦有以亡虞夏商周皆有之王曰若之何对曰以其物享焉其至之日亦其物也【若以甲乙日至祭先脾】王从之内史过往闻虢请命【闻虢请于神求赐土田之命】反曰虢必亡矣虐而听于神神居莘六月虢公使祝应宗区史嚚享焉神赐之土田史嚚曰虢其亡乎吾闻之国将兴听于民将亡听于神神聦明正直而壹者也依人而行虢多凉徳其何土之能得
　　闵公传二年春虢公败犬戎于渭汭舟之侨曰无徳而禄殃也殃将至矣遂奔晋
　　晁补之论曰孟子论出则无敌国常亡善哉舟之侨之观国于其得志而忧之可谓知矣
　　僖公经二年夏虞师晋帅灭下阳
　　传二年夏晋里克荀息帅师防虞师伐虢灭下阳胡安国曰下阳虞虢之塞邑犹秦有潼闗蜀有剑岭皆国之门户也潼剑不守则秦蜀破下阳既举而虞虢亡矣
　　秋虢公败戎于桑田晋卜偃曰虢必亡矣亡下阳不惧而又有功是天夺之鍳而益其疾也必易晋而不抚其民矣不可以五稔【熟也】
　　传五年秋晋侯复假道于虞以伐虢八月甲午晋侯围上阳问于卜偃曰吾其济乎对曰克之公曰何时对曰童謡云丙之晨龙尾伏辰【日月之会曰辰日在尾故尾星伏不见】均服振振取虢之旂【戎事上下同服】鹑之贲贲天策焞焞火中成军虢公其奔【鹑火星贲贡鸟星之体言丙子平旦鹑火中军事有成功】其九月十月之交乎丙子旦日在尾月在策【是夜日月合朔于尾月行疾故至旦而过在防】鹑火中必是时也
　　冬十二月丙子朔晋灭虢虢公丑奔京师【详见虞】
　　毕
　　姬姓公爵僖公二十四年传文之昭也尝考康王之诰曰毕公率东方诸侯入应门右盖毕公髙也其后以父师保厘东土作毕命世食采畿内在长安县西北
　　祭
　　姬姓公爵传曰周公之穆王时有祭公谋父入春秋书祭伯则六命称伯也又书祭公则八命称公也又书祭叔四命称子也亦由本封絶灭世仕王朝食采畿内故爵亦异数今第本其公爵之旧在今东京长垣县
　　隐公经元年冬十有二月祭伯来
　　传元年冬十二月祭伯来非王命也
　　桓公经八年冬祭公来
　　庄公经二十有三年春祭叔来聘【无传】
　　州
　　姜姓公爵寰内采邑在王畿之西苏忿生采地十二邑之一至是以为州公食邑故曰州公杜预承左氏之误以淳于公为即州公释其国在晋城阳淳于葢杞之邑在今宻州髙宻县非州国也州今孟州温县
　　桓公经五年冬州公如曹
　　经六年春正月实来【不言州公者承上五年冬经如曹之文】
　　传六年春自曹来朝书曰实来不复其国也
　　赵鹏飞曰杞以夏后宋以商后故爵以公其它惟天子三公称公祭公虞公虢公与此州公是也州寰内采邑在王畿之西葢苏忿生采地十二邑之一【今懐州】至是为州公食邑公公爵也左氏乃以为淳于公且淳于公葢杞公也杞初国于陈留【开封府】桓六年迁于淳于今之宻州是也其迁以地称故曰淳于公如东楼公之类实则杞公也左氏但见淳于公事偶同年缪以甲为乙矣外相如不书此何以书为六年寔来起也以地考之鲁南邻于曹曹西连于周王臣来鲁必经曹卫之邦州公葢本来鲁中道朝于曹故先书州公如曹而继书寔来简文以承上也所以见王法不谨王臣外交一出而交二国与隐元年祭伯来之义同或以过我故书且自周来曹自曹来鲁势也安有先过我复如曹既如曹复来鲁何州公往返之不惮劳也或又以寔为州公名谓失地名此又求其义而不得穿凿至是耶
　　论曰虞虢唇齿之国下阳虢之重地虢恃下阳而虞恃虢势也二国之灭自下阳始灭下阳则虞与虢俱墟矣宫之奇舟之侨知之而其君不悟春秋兆其衅于灭下阳着其患于执虞公为世大戒毕祭州亦皆曾为三公而有土于畿内者为国小于事不详焉

　　春秋分记卷八十一
<经部,春秋类,春秋分记>
　　钦定四库全书
　　春秋分记卷八十二　　　宋　程公说　撰小国第二
　　随　　　　　　　　邢
　　唐　　　　　　　　息
　　荀　　　　　　　　酆
　　应　　　　　　　　韩
　　记　　　　　　　　邓
　　黎　　　　　　　　梁
　　随
　　姬姓侯爵国在今京西南随州随县
　　桓公传六年春楚武王侵随使防章求成焉军于瑕以待之随人使少师董成【董正也】鬬伯比言于楚子曰吾不得志于汉东也我则使然我张吾三军而被吾甲兵以武临之彼则惧而协以谍我故难间也汉东之国随为大随张必弃小国小国离楚之利也少师侈请羸【弱也】师以张之熊率且比曰季梁【随之贤臣】在何益鬬伯比曰以为后图少师得其君王毁军而纳少师少师归请追楚师随侯将许之季梁止之曰天方授楚楚之羸其诱我也君何急焉臣闻小之能敌大也小道大淫所谓道忠于民而信于神也上思利民忠也祝史正辞信也今民馁而君逞欲祝史矫举以祭臣不知其可也公曰吾牲牷肥腯粢盛丰备何则不信对曰夫民神之主也是以圣王先成民而后致力于神故奉牲以告曰博硕肥腯谓民力之普存也谓其畜之硕大蕃滋也谓其不疾瘯【七木切】蠡也谓其备腯咸有也奉盛以告曰絜粢丰盛谓其三时不害而民和年丰也【三时春夏秋】奉酒醴以告曰嘉栗防酒谓其上下皆有嘉德而无违心也所谓馨香无谗慝也故务其三时脩其五教亲其九族以致其禋祀于是乎民和而神降之福故动则有成今民各有心而鬼神乏主君虽独丰其何福之有君姑脩政而亲兄弟之国庶免于难随侯惧而脩政楚不敢伐
