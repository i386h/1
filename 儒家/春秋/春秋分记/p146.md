<!-- { "loadSidebar": true } -->
　　传八年随少师有宠楚鬬伯比曰可矣雠有衅不可失也　夏楚子合诸侯于沈鹿黄随不防使防章让黄楚子伐随军于汉淮之间季梁请下之【请服也】弗许而后战所以怒我而怠宼也少师谓随侯曰必速战不然将失楚师随侯御之望楚师季梁曰楚人上左君必左无与王遇且攻其右右无良焉必败偏败众乃携矣少师曰不当王非敌也弗从【不从季梁之谋】战于速杞随师败绩随侯逸鬬丹获其戎车与其戎右少师秋随及楚平楚子将不许鬬伯比曰天去其疾矣【随少师见获死】随未可克也乃盟而还
　　庄公传四年春王三月楚武王伐随王行卒令尹鬬祁莫敖屈重除道梁溠营军临随随人惧行成【详见楚】僖公经二十年冬楚人伐随
　　传二十年随以汉东诸侯叛楚冬楚鬭谷于菟帅师伐随取成而还君子曰随之见伐不量力也量力而动其过鲜矣善败由己而由人乎哉诗曰岂不夙夜谓行多露
　　定公传四年吴破楚入郢鬭辛与其弟巢以王奔随吴人从之谓随人曰周之子孙在汉川者楚实尽之天诱其致罚于楚而君又窜之君若顾报周室施及寡人汉阳之田君实有之随人辞吴曰以随之辟小而宻迩于楚楚实存之世有盟誓至于今未改若难【乃旦切】而弃之何以事君吴人乃退鑪金初宦于子期氏实与随人要言王割子期之心以与随人盟【详见楚】
　　哀公经元年春楚子随侯围蔡
　　论曰楚自入春秋寖以强盛考之传其加兵则自随始鬭伯比之言曰汉东之国随为大随张必弃小国小国离楚之利也自楚视随则随为东楚为西二国相距限以汉水蔡邓江黄皆近于随使随与诸国相亲则楚不得志于汉东矣此所以先于谋随欤自少师死季梁谏行言听楚之计不施则求以结随而离汉东小国之援若曰周之子孙在汉东者楚实尽之独随迄春秋之季犹存可谓善持其国哉故要其始终而备论之
　　邢
　　姬姓侯爵国在今信德府
　　庄公经三十有二年冬狄伐邢【无传】
　　闵公经元年春王正月齐人救邢
　　传元年春狄伐邢齐人救邢
　　僖公经元年春王正月齐师宋师曹伯次于聂北救邢夏六月邢迁于夷仪齐师宋师曹师城邢
　　传元年诸侯救邢邢人溃出奔师师遂逐狄人具邢器用而迁之夏邢迁于夷仪诸侯城之【详见齐】
　　经十有八年冬邢人狄人伐卫
　　传十九年秋卫人伐邢以报菟圃之役【详见卫】
　　经二十年秋齐人狄人盟于邢
　　传二十年秋齐狄盟于邢为邢谋卫难也于是卫方病邢
　　传二十四年卫人将伐邢礼至曰不得其守国不可得也【守谓邢政卿国子】我请昆弟仕焉乃往得仕
　　经二十有五年春王正月丙午卫侯燬灭邢
　　传二十五年春卫人伐邢二礼从国子廵城掖以赴外杀之正月丙午卫侯燬灭邢同姓也故名
　　唐
　　姬姓侯爵属楚之小国在今随州唐城县
　　宣公传十二年楚伐郑晋救之与楚战楚子使唐狡与蔡鸠居告唐惠侯曰不谷不德而贪以遇大敌不谷之罪也然楚不克君之羞也敢借君灵以济楚师使潘党率游阙四十乗从唐侯以为左拒以从上军
　　定公传三年唐成公如楚有两肃爽马【爽音霜】子常欲之弗与三年止之唐人或相谋请代先从者许之饮先从者酒醉之窃马而献之子常子常归唐侯自拘于司败【窃马者自拘】曰君以弄马之故隠君身弃国家羣臣请相夫人以偿马必如之唐侯曰寡人之过也二三子无辱皆赏之
　　传四年冬蔡侯吴子唐侯伐楚吴入郢【详见楚】
　　传五年申包胥以秦师至败吴军秋七月楚子期秦子蒲灭唐【从吴伐楚】
　　息
　　姬姓侯爵国在今蔡州新息县
　　隐公传十一年郑息有违言息侯伐郑郑伯与战于竟息师大败而还君子是以知息之将亡也不度德不量力不亲亲不徴辞不察有罪犯五不韪而以伐人其丧师也不亦宜乎
　　吕祖谦曰息侯伐郑此段须就息上看得楚当是时如息如蔡尚与中国相通皆防盟征伐及楚一盛则与中国絶矣
　　庄公传十年蔡哀侯娶于陈息侯亦娶焉息妫将归过蔡蔡侯止而见之弗宾息侯闻之怒使谓楚文王曰伐我吾求救于蔡而伐之楚子从之秋九月败蔡师于莘传十四年蔡哀侯为莘故绳息妫【誉其美】以语楚子楚子如息以食入享遂灭息以息妫归生堵敖及成王焉未言【息妫不言】楚子问之曰吾一妇人而事二夫纵不能死其又奚言楚子以蔡侯灭息遂伐蔡【详见蔡】
　　荀
　　姬姓侯爵国在今绛州荀城
　　桓公传九年秋虢仲芮伯梁伯荀侯贾伯伐曲沃
　　酆
　　姬姓侯爵僖公二十四年传文之昭也今永兴军鄠县
　　应
　　姬姓侯爵僖公二十四年传武之穆也今汝州叶县有应乡
　　韩
　　姬姓侯爵僖公二十四年传武之穆也国在今同州韩城县
　　论曰邢卫皆齐桓所存之亡国也卫侯不念桓之大德以絶先祖之裔蔑骨肉之恩甚矣故生而名之呜呼天下之乱时无贤伯卫不能修其旧职又重可叹也唐息皆近楚而为楚所灭汉阳诸姬楚实尽之夫中国懿亲内自相戕而外夷又何诛焉荀酆应韩皆同姓其事则略云
　　纪
　　姜姓侯爵庄三年始分为齐附庸国在今临朐县东夀光县西
　　隐公经二年秋九月纪履緰来逆女冬十月伯姬归于纪【无传】纪子帛莒子盟于宻
　　传二年九月纪裂繻来逆女卿为君逆也　冬纪子帛莒子盟于宻鲁故也
　　刘曰解者多以讥不亲迎不亲迎固可讥然圣人之意不特在此纪与齐有累世之雠纪侯求昏于鲁以结援又嫁女于周以托王卒不免齐侯之灭是以春秋详伯姬叔姬季姜之行以为纪侯去国之张本所谓属辞比事春秋教也
　　经七年春王三月叔姬归于纪【无传】
　　桓公经五年夏齐侯郑伯如纪
　　传五年夏齐侯郑伯朝于纪欲以袭之纪人知之经六年夏四月公防纪侯于成冬纪侯来朝
　　传六年夏防于成纪来谘谋齐难也【齐欲灭纪故来谋之】　冬纪侯来朝请王命以求成于齐公告不能
　　经八年冬祭公来遂逆王后于纪
　　经九年春纪季姜归于京师【传见周】
　　经十有三年春二月公防纪侯郑伯己巳及齐侯宋公卫侯燕人战齐师宋师卫师燕师败绩
　　经十有七年春正月丙辰公防齐侯纪侯盟于黄传十七年春盟于黄平齐纪也
　　庄公经元年冬齐师迁纪郱鄑郚【无传】
　　经三年秋纪季【纪侯弟】以酅入于齐
　　传三年秋纪季以酅入于齐纪于是乎始判【言分为附庸始于此】冬公次于滑将防郑伯谋纪故也郑伯辞以难【厉公在栎故】经四年春三月纪伯姬卒【无传隠二年裂繻所逆者】夏纪侯大去其国六月乙丑齐侯葬纪伯姬
　　传四年纪侯不能下齐以与纪季夏纪侯大去其国违齐难也
　　经十有二年春王三月纪叔姬归于酅【纪侯去国叔姬守节以终妇道故系之纪】
　　经二十有九年冬十有二月纪叔姬卒
　　经三十年秋八月癸亥葬纪叔姬【并无传】
　　邓
　　曼姓侯爵国在今襄阳府邓城县
　　邓侯吾离
　　桓公经七年夏邓侯吾离来朝
　　传七年春邓侯来朝名贱之也【以春来夏乃行朝礼故经书夏】
　　传九年春巴子使韩服告于楚请与邓为好楚子使道朔将巴客以聘于邓邓人弗受夏楚使鬬亷帅师及巴师围鄾邓养甥帅师救鄾三逐巴师不克鬭亷衡陈其师于巴师之中以战而北【伪北走也】邓人逐之背巴师而夹攻之邓师大败鄾人宵溃
　　祁侯【諡法经典不易曰祁】
　　庄公传六年楚文王伐申过邓邓祁侯曰吾甥也止而享之骓甥聃甥养甥【邓甥仕于舅氏】请杀楚子邓侯弗许三甥曰亡邓国者必此人也若不早图后君噬齐【若齧腹齐喻不可及】其及图之乎图之此为时矣邓侯曰人将不食吾余【言自害其甥必为人所贱】对曰若不从三臣抑社稷实不血食而君焉取余弗从还年楚子伐邓【伐申还之年】十六年楚复伐邓灭之【鲁庄公十六年并言于此】
　　论曰巴邓随楚国于南方传载王使詹伯辞于晋谓巴濮楚邓吾南土也则其初葢皆敌国尔自入春秋楚益彊大巴居楚之西邓居楚之北其势莫能以相谋楚之急图宜莫先乎此也巴子使告于楚请与邓为好而邓南鄙鄾人攻而袭之岂惟失巴人与国之利适以启彊楚攻伐之衅况又纵楚越其国都以伐申则谋之失滋甚社稷不血食虽激于楚伐申之后然实兆于杀巴行人之时可不戒哉可不戒哉
　　黎
　　子姓侯爵故黎侯书谓西伯戡黎诗谓狄廹逐黎侯是也国在今隆德府上党县
　　宣公传十五年夏五月晋侯【景公】将伐潞伯宗曰弃仲章【潞贤臣】而夺黎氏地必伐之六月癸夘晋败赤狄辛亥灭潞秋七月晋治兵于稷以略狄土立黎侯而还【狄夺其地故晋复之】
　　梁
　　嬴姓侯爵国在今同州夏阳县
　　桓公传九年秋虢仲芮伯梁伯荀侯贾伯伐曲沃僖公传十八年冬梁伯益其国而不能实也【多筑城邑而无民以实之】命曰新里秦取之
　　经十有九年冬梁亡
　　传十九年春遂城而居之【承前年传取新里故不复言秦】　冬梁亡不书其主自取之也初梁伯好土功亟城而弗处民罢而弗堪则曰某寇将至乃沟公宫曰秦将袭我民惧而溃秦遂取梁
　　董仲舒繁露王道篇云梁为役民无已其民不能堪使民比地为伍一家亡杀五家杀刑其民田先亡者封后亡者刑其民鱼烂而去国中尽空春秋曰梁亡亡者自己也非人亡之也
　　论曰抑夷狄同中夏者霸主之事兴灭国继絶世者先王之道晋景公继霸虽不足以望桓文然灭赤狄复立黎侯君子有取焉若秦之于梁葢同姓之国且相近也穆公乃间而取之能无愧乎虽然秦肆其暴春秋没而不书以梁自己为文圣人之意若曰乗人之危恶易见灭人之国罪易知而自取灭亡者其事防所以为有天下国家之戒深切着明矣
　　春秋分记卷八十二
　　钦定四库全书
　　春秋分记卷八十三　　　宋　程公说　撰小国第三
　　贾　　　　　　　　郕
　　芮　　　　　　　　滑
　　凢　　　　　　　　原
　　南燕　　　　　　　胡
　　谷
　　贾
　　姬姓伯爵国在今同州蒲城县
　　桓公传九年秋虢仲芮伯梁伯荀侯贾伯伐曲沃
　　郕
　　姬姓伯爵史记管蔡世家称郕叔处文王子武王母弟后世无所见按郕其先公爵于经传则伯爵国在今济州任城县南
　　隐公经五年秋卫师入郕
　　传五年秋卫之乱也【州吁之乱】郕人侵卫故卫师入郕经十年冬十月壬午齐人郑人入郕
　　传十年夏伐宋郕人不防王命冬齐人郑人入郕讨违王命也
　　庄公传八年夏师及齐师围郕郕降于齐师
　　文公传十一年郕大子朱儒自安于夫钟【郕邑】国人弗徇【顺也】
　　经十有二年春王正月郕伯来奔
　　传十二年春郕伯卒郕人立君【大子自安于外邑故】大子以夫钟与郕邽来奔公以诸侯逆之非礼也故书曰郕伯来奔不书地尊诸侯也
　　芮
　　姬姓伯爵尚书顾命成王将崩有芮伯为卿士
　　桓公传三年芮伯万之母芮姜恶芮伯之多宠人也故遂之出居于魏
　　传四年秋秦师侵芮败焉小之也　冬王师秦师围魏执芮伯以归
　　传九年秋虢仲芮伯梁伯荀侯贾伯伐曲沃
　　传十年秋秦人纳芮伯万于芮
　　滑
