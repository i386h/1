<!-- { "loadSidebar": true } -->
　　传三十三年春秦师过周北门左右免胄而下超乗者三百乗王孙满尚幼观之言于王曰秦师轻【遣政切】而无礼必败轻则寡谋无礼则脱入险而脱又不能谋能无败乎及滑郑商人高将市于周遇之以乗韦先【音鲜】牛十二犒师曰寡君闻吾子将步师出于敝邑敢犒从者孟明曰郑有备矣不可冀也攻之不克围之不继吾其还也灭滑而还晋发命遽兴姜戎子墨衰绖【时文公未葬故襄公称子】夏四月辛巳败秦师于殽获百里孟明视西乞术白乙丙以归文嬴请三帅公许之先轸朝问秦囚公曰夫人请之吾舎之矣先轸怒曰武夫力而拘诸原妇人暂而免诸国堕【音隳】军实而长寇雠亡无日矣公使阳处父追之及诸河则在舟中矣释左骖以公命赠孟明孟明稽首曰君之惠不以累臣衅鼓使归就戮于秦寡君之以为戮死且不朽若从君惠而免之三年将拜君赐秦伯素服郊次乡师而哭曰孤违蹇叔以辱二三子孤之罪也不替孟明孤之过也大夫何罪且吾不以一眚掩大徳【新注书序秦誓云秦穆公伐郑晋襄公帅师败诸殽还归作秦誓其畧曰惟古之谋人则曰未就予忌惟今之谋人姑将以为亲虽则云然尚犹询兹黄发则罔所愆古之谋人谓蹇叔等也今之谋人谓孟明等也】
　　文公传元年殽之役晋人既归秦帅秦大夫及左右皆言于秦伯曰是败也孟明之罪也必杀之秦伯曰是孤之罪也周芮良夫之诗曰大风有隧贪人败类聴言则对诵言如醉匪用其良覆俾我悖是贪故也孤之谓矣孤实贪以祸夫子夫子何罪复使为政
　　经二年春王二月甲子晋侯及秦师战于彭衙秦师败绩冬晋人宋人陈人郑人伐秦
　　传二年春秦孟明视帅师伐晋以报殽之役二月甲子及秦师战于彭衙秦师败绩晋人谓秦拜赐之师【以嗤之】秦伯犹用孟明孟明増修国政重施于民赵成子言于诸大夫曰【成子赵襄】秦师又至将必辟之惧而増徳不可当也诗曰母念尔祖聿脩厥徳孟明念之矣念徳不怠其可敌乎冬晋先且居宋公子成陈辕选郑公子归生伐秦取汪及彭衙而还以报彭衙之役卿不书为穆公故尊秦也谓之崇徳
　　胡安国曰按左氏四国伐秦报彭衙之役则皆国卿也其贬而称人者晋人再胜秦师在常情亦可以已矣而复兴此役结怨勤民是全不务徳尃欲力争而报复之无已也以致济河焚舟之师故特贬而称人
　　经三年夏五月秦人伐晋
　　传三年夏秦伯伐晋济河焚舟【示必死】取王官及郊晋人不出遂自茅津济封殽尸而还遂霸西戎用孟明也君子是以知秦穆之为君也举人之周也与人之壹也孟明之臣也其不解【音懈】也能惧思也子桑之忠也其知人也能举善也【初举孟明】诗曰于以采蘩于沼于沚于以用之公侯之事秦穆有焉夙夜匪觧以事一人孟明有焉诒厥孙谋以燕翼子子桑有焉
　　经四年秋晋侯伐秦
　　传四年秋晋侯伐秦围祁新城以报王官之役楚人灭江秦伯为之降服出次不举过数大夫谏公曰同盟灭虽不能救敢不矜乎吾自惧也君子曰诗云惟彼二国其政不获惟此四国爰防爰度其秦穆之谓矣
　　经五年夏秦人入鄀【传见鄀】
　　传六年夏秦伯任好卒以子车【昌遮切】氏之三子奄息仲行鍼虎为殉皆秦之良也国人哀之为之赋黄鸟君子曰秦穆之不为盟主也宜哉死而弃民先王违世犹诒之法而况夺之善人乎诗曰人之云亡邦国殄瘁无善人之谓若之何夺之古之王者知命之不长是以并建圣哲树之风声分之采物着之话言为之律度陈之艺极引之表仪予之法制告之训典教之防利委之常秩道之以礼则使母失其土宜众頼之而后即命圣玉同之今纵无法以遗后嗣而又收其良以死难以在上矣君子是以知秦之不复东征也
　　孙复曰或问秦穆公何如曰秦之贤公也然则死而以子车氏之三子为殉皆秦之良也夺而杀之斯可谓之贤公欤曰以三良为殉非穆公过也罪在康公矣康公穆公子也子之事父也生则尽其恭死则致其哀葬则以其礼彼康公之事穆公也生则未闻其恭死则不见其哀葬则非用其礼而又以善人为殉罪孰重焉且厚葬非古也矧用人哉行孝者国之大本也是故善为国者必根乎仁而本乎孝仁以懐其众孝以奉其亲彼则杀人以从葬非仁也陷父于不义非孝也观乎穆公当国称贤劝能弃罪捐衅用败崤之帅饮盗马之徒军旅外严恩信内治所以威行东夏奄宅西戎斯可谓之贤公也岂其将死而有弃民之侈恶哉故曰以三良为殉非穆公过也罪在康公矣晋魏颗葬武子不以嬖妾为殉惧陷其父于不义左氏传而善之今康公葬穆公以三良为殉是陷其父于不义也不讥之得非明于此而暗于彼耶不然何先后之不顾如是哉矧嬖妾之微而三良之大乎古今罪穆公以人从死非也此自其国俗尝有愿殉者而三良亦在其中耳诗曰如可赎兮人百其身者伤其自欲从殉不可救止也史记穆公葬雍从死者百七十七人又曰献公元年下令止从死者然则自穆至康其国俗既以愿殉为义国亦不立法禁故献公既葬出子知非令典始以法禁之
　　康公【諡法安乐抚民曰康】
　　【名防穆公大子文六年嗣立明年改元至十八年卒在位十三年】
　　文公经七年夏四月戊子晋人及秦人战于令狐晋先蔑奔秦
　　传七年夏四月秦康公送公子雍于晋【时晋襄公卒晋使先蔑士防来逆公子雍】宣子与诸大夫背先蔑立灵公以御秦师戊子败秦师于令狐【详见晋】己丑先蔑奔秦士防从之
　　传八年夏秦人伐晋取武城以报令狐之役
　　经九年冬秦人来归僖公成风之襚【传见鲁】
　　经十年夏秦伐晋
　　传十年春晋人伐秦取少梁夏秦伯伐晋取北征经十有二年秋秦伯使术来聘冬十有二月戊午晋人秦人战于河曲
　　传十二年秋秦伯使西乞术来聘且言将伐晋襄仲辞玉曰君不忘先君之好照临鲁国镇抚其社稷重之以大器寡君敢辞玉对曰不腆敝器不足辞也主人三辞賔答曰寡君愿徼福于周公鲁公以事君不腆先君之敝器使下臣致诸执事以为瑞节要结好命所以借寡君之命结二国之好是以敢致之襄仲曰不有君子其能国乎国无陋矣厚贿之秦为令狐之役故冬秦伯伐晋取羁马晋人御之秦伯以璧祈战于河十二月戊午秦军掩晋上军晋师出战交绥秦师夜遁复侵晋入瑕传十三年夏晋人患秦之用士防也乃使魏夀余伪以魏叛者以诱士防执其帑于晋使夜逸请自归于秦秦伯许之履士防之足于朝秦伯师于河西魏人在东夀余曰请东人之能与夫二三有司言者吾与之先使士防士防乃行绕朝【秦大夫】赠之以策曰子无谓秦无人吾谋适不用也既济魏人噪而还秦人归其帑
　　经十有六年秋楚人秦人巴人灭庸【详见楚】
　　经十有八年春王二月秦伯防卒【无传】
　　共公【諡法敬长奉上曰共】
　　【名稻康公子文十八年嗣立明年改元至宣四年卒在位四年】
　　宣公经元年冬晋赵穿帅师侵崇【传见晋秦与国】
　　经二年春秦师伐晋【传见晋报崇役】
　　经四年春王正月秦伯稻卒【无传】
　　桓公【諡法辟土服逺曰桓】
　　【名荣共公子宣四年嗣立明年改元至成十四年卒在位二十八年】
　　宣公经八年夏六月晋师白狄伐秦
　　传八年夏白狄防晋伐秦晋人获秦谍杀诸绛市六日而苏
　　经十有五年夏六月秦人伐晋【无传】
　　传十五年秋七月秦桓公伐晋次于辅氏及雒魏颗败秦师于辅氏获杜回秦之力人也【详见晋】
　　成公经九年冬十有一月秦人白狄伐晋
　　传九年冬十一月秦人白狄伐晋诸侯贰故也
　　传十一年冬秦晋为成史赖盟晋侯于河东郤犫盟秦伯于河西秦伯归而背晋成
　　经十有三年夏五月公自京师遂防晋侯齐侯宋公卫侯郑伯曹伯邾人滕人伐秦
　　传十三年夏四月戊午晋侯使吕相絶秦桓公既与晋厉公为令狐之盟而又召狄与楚欲道以伐晋诸侯是以睦于晋五月丁亥晋侯以诸侯之师及秦师战于麻隧秦师败绩获秦成差及不更女父【不更秦爵详见晋】
　　经十有四年冬十月秦伯卒【无传】
　　景公【諡法布义行刚曰景】
　　【名厚桓公子成十四年嗣立明年改元至昭五年卒在位四十年】
　　襄公传九年夏秦景公使士雃【苦田切】乞师于楚将以伐晋秋楚子师于武城以为秦援秦人侵晋
　　经十年夏晋师伐秦
　　传十年夏六月晋荀防伐秦报其侵也
　　经十有一年冬秦人伐晋
　　传十一年秋楚子囊乞旅于秦秦右大夫詹帅师从楚子将以伐郑郑伯逆之冬十二月秦庻长鲍庻长武帅师伐晋以救郑鲍先入晋地士鲂御之少秦师而弗设备壬午武济自辅氏与鲍交伐晋师己丑秦晋战于栎晋师败绩易秦故也
　　传十二年冬楚子囊秦庻长无地伐宋秦嬴归于楚【景公妹为共王夫人】
　　经十有四年夏四月叔孙豹防晋荀偃齐人宋人卫北宫括郑公孙虿曹人莒人邾人滕人薛人杞人小邾人伐秦【报十一年栎之役】
　　传十四年夏诸侯之大夫从晋侯伐秦以报栎之役也济泾而次秦人毒泾上流师人多死栾鍼与士鞅驰秦师死焉士鞅奔秦秦伯问于士鞅曰晋大夫其谁先亡乎对曰其栾氏乎秦伯以为知言为之请于晋而复之【详见晋】
　　传二十六年春秦伯之弟鍼如晋脩成夏楚子秦人侵吴
　　昭公经元年夏秦伯之弟鍼出奔晋
　　传元年秦后子有宠于桓如二君于景【后子桓公子景公母弟鍼】其母曰弗去惧选【惧选其罪】癸卯鍼适晋其车千乘书曰秦伯之弟鍼出奔晋罪秦伯也后子享晋侯造舟于河【通秦晋之道】十里舍车【一舍八乘为八反之偹】自雍及绛【雍绛相去千里用车八百乗】归取酬币终事八反司马侯问焉曰子之车尽于此而已乎对曰此之谓多矣若能少此吾何以得见【言已坐车多故出奔】女叔齐【司马侯】以告公且曰秦公子必归臣闻君子能知其过必有令图令图天所賛也后子见赵孟赵孟曰吾子其曷归对曰鍼惧选于寡君是以在此将待嗣君赵孟曰亡乎对曰何为一世无道国未艾也国于天地有与立焉不数世淫弗能毙也赵孟曰天乎对曰有焉赵孟曰其几何对曰鍼闻之国无道而年谷和熟天賛之也鲜不五稔赵孟视荫曰朝夕不相及谁能待五后子出而告人曰赵孟将死矣主民翫嵗而愒日其与几何晋侯求医于秦秦伯使医和视之曰疾不可为也赵孟曰良医也厚其礼而归之【详见晋】冬十一月楚公子干奔晋【以公子围之乱】从车五乘叔向使与秦公子同食【食禄】皆百人之饩赵文子曰秦公子富叔向曰底禄以德徳钧以年年同以尊公子以国不闻以富且夫以千乘去其国彊御已甚诗曰不侮鳏寡不畏彊御秦楚匹也使后子与子干齿辞曰鍼惧选楚公子不获是以皆来亦唯命且臣与羇齿无乃不可乎【后子先来欲同于晋臣子干后来以为羇客矣】史佚有言曰非羇何忌【新注非是羇客何须敬之言子干为客且所当敬】
　　经五年秋七月秦伯卒【无传】
　　传五年冬秦后子复归于秦景公卒故也
　　哀公【諡法共仁短折曰哀】
　　【景公子昭五年嗣立明年改元至定九年卒在位三十六年】
　　昭公经六年春王正月葬秦景公
　　传六年春王正月大夫如秦葬景公礼也
　　传十九年春正月楚夫人嬴氏至自秦【平王娶秦女】夏令尹子瑕聘于秦拜夫人也【秦自是与楚好】
