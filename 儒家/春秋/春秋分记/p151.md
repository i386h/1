<!-- { "loadSidebar": true } -->
　　传十五年潞子婴儿之夫人晋景公之姊也酆舒【潞相】为政而杀之又伤潞子之目晋侯将伐之诸大夫皆曰不可酆舒有三隽才【才艺胜人者三】不如待后之人伯宗曰必伐之狄有五罪隽才虽多何补焉不祀一也耆酒二也弃仲章而夺黎氏地三也虐我伯姬四也伤其君目五也怙其隽才而不以茂徳兹益罪也后之人或者将敬奉徳义以事神人而申固其命若之何待之不讨有罪曰将待后后有辞而讨焉毋乃不可乎夫恃才与众亡之道也商纣由之故灭天反时为灾地反物为妖民反徳为乱乱则妖灾生故文反正为乏【文字】尽在狄矣晋侯从之六月癸夘晋荀林父败赤狄于曲梁辛亥灭潞酆舒奔卫卫人归诸晋晋人杀之　秋七月壬午晋侯治兵于稷以畧狄土立黎侯而还晋侯使赵同献狄俘于周经十有六年春王正月晋人灭赤狄甲氏及留吁传十六年春晋士防帅师灭赤狄甲氏及留吁铎辰【铎辰不书留吁之属】三月献狄俘【献于王】
　　成公经三年秋晋郤克卫孙良夫伐廧咎如
　　传三年秋晋郤克卫孙良夫伐廧咎如讨赤狄之余焉廧咎如溃上失民也【此传释经之文而经无廧咎如溃盖经阙此四字】
　　白狄
　　狄之别种其白狄之别又有曰肥曰鼔曰鲜虞今延安府肤施县及祁州鼓城县鲜虞在今中山府新乐县
　　僖公传三十三年秋八月戊子晋侯败狄于箕郤缺获白狄子
　　宣公经八年夏六月晋师白狄伐秦
　　传八年春白狄及晋平夏防晋伐秦
　　襄公经十有八年春白狄来
　　传十八年春白狄始来【未尝与鲁接】
　　昭公经十有二年冬晋伐鲜虞
　　传十二年夏六月晋荀吴伪防齐师者假道于鲜虞【白狄别种】遂入昔阳秋八月壬午灭肥以肥子绵皋归冬晋伐鲜虞因肥之役也
　　传十三年秋鲜虞人闻晋师之悉起也【防于平丘】而不警邉且不脩备晋荀吴自着雍以上军侵鲜虞及中人驱冲竞【驱冲车与狄竞】大获而归
　　经十有五年秋晋荀吴帅师伐鲜虞
　　传十五年秋晋荀吴帅师伐鲜虞围鼓鼓人或请以城叛穆子弗许使鼓人杀叛人而缮守备围鼓三月鼓人或请降使其民见曰犹有食色姑脩而城鼓人告食竭力尽而后取之克鼔而反不戮一人以鼔子防【音鸢】鞮归【详见晋】
　　传二十二年晋之取鼔也【在昭十五年】既献而反鼔子焉【献于庙】又叛于鲜虞【叛晋属鲜虞】六月荀吴略东阳使师伪籴者负甲以息于昔阳之门外遂袭鼓灭之以鼔子防鞮归定公传三年秋九月鲜虞人败晋师于平中获观虎经四年秋七月晋士鞅卫孔围帅师伐鲜虞【无传】
　　经五年冬晋士鞅帅师围鲜虞【传言报观虎之败】
　　哀公经六年春晋赵鞅帅师伐鲜虞
　　论曰狄始见于春秋庄之三十有二年曰狄僖之十有八年与邢人伐卫书狄人二十年与齐人盟邢狄又书人凡再书人传者曰人狄所以狄邢狄齐也乃若种类之别曰长狄曰赤狄曰白狄其赤狄之彊者曰潞氏别者曰东山皋落氏曰甲氏留吁曰廧咎如白狄之别者曰肥曰鼓曰鲜虞
　　春秋分记卷八十九
　　钦定四库全书
　　春秋分记卷九十　　　　　宋　程公说　撰四夷附録第三
　　介　　　　　　　　　淮夷
　　山夷　　　　　　　　　濮夷
　　夷虎　　　　　　　　　羣蛮
　　肃慎
　　介
　　今宻州胶西县杜日东夷国
　　僖公经二十有九年春介葛卢来冬介葛卢来
　　传二十九年春介葛卢来朝舍于昌衍之上公在防【防晋围许】馈之刍米礼也冬介葛卢来以未见公故复来朝礼之加燕好介葛卢闻牛鸣曰是生三牺皆用之矣其音云问之而信经三十年秋介人侵萧
　　淮夷
　　东夷居淮水者又有敖东夷地
　　僖公传十三年夏防于咸淮夷病杞故【经见齐】
　　昭公经四年夏楚子蔡侯陈侯郑伯许男徐子滕子顿子胡子沈子小邾子宋世子佐淮夷防于申秋七月楚子蔡侯陈侯许男顿子胡子沈子淮夷伐吴
　　哀公传十九年秋楚沈诸梁伐东夷三夷男女及楚师盟于敖【从越之夷三种】
　　山夷
　　杜预此年戎即山夷
　　文公传十六年秋八月楚大饥戎伐其西南至于阜山师于大林又伐其东南至于阳丘以侵訾枝
　　濮夷
　　南夷也建宁县南有濮夷
　　文公传十六年秋八月麇人率百濮聚于选将伐楚楚人谋徙阪髙蒍贾曰麇与百濮谓我饥不能师故伐之也若我出师必惧而归百濮离居谁暇谋人乃出师旬有五日百濮乃罢
　　昭公传九年春二月楚然丹迁城父人于陈以夷濮西田益之
　　传十九年夏五月楚子为舟师以伐濮
　　夷虎
　　蛮夷叛楚者
　　哀公传四年夏楚人既克夷虎乃谋北方围蛮氏【详见楚及戎蛮】
　　羣蛮
　　文公传十六年秋八月庸人帅羣蛮以叛楚子分为二队以伐庸羣蛮从楚子盟【见楚庄强故】
　　肃慎
　　北夷也在渤海国都三十里
　　昭公传九年周王【景王】使辞于晋曰肃慎燕亳吾北土也论曰余读书至肃慎来贺而有感焉成王东伐淮夷曽何与于肃慎氏而能格其来贺乎先王以徳怀要荒其有叛乱者则先以文告次以威让而犹有不服焉则行征诛以正之罪之大者或至于迁灭盖徳以起其仁心威以折其彊很故畏威者服懐徳者来周成王东伐淮夷遂践奄迁其君于蒲姑威亦怒矣肃慎氏怀其德以来则非有所彊而致也肃慎为国逺在东北其事莫得而详传载景王之辞曰肃慎燕亳吾北土也则肃慎之世服于周室于是见矣呜呼天下有道守在四夷先王以徳怀要荒则逺人安有觊觎之心王者之迹熄而戎狄之患启故春秋拨乱世反之正则内齐晋而外呉楚所以严其训也自王氏以新説为国是春秋之学为世大禁断国论者无所折人欲日长天理日消其效使神州陆沈而莫之拯物极必反否必泰二帝三王之道有能绍而明之推原春秋大公至正之法则辟邪説正人心用夏变夷复帝王之治举而措之无难矣


　　春秋分记卷九十
