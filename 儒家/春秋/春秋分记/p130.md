<!-- { "loadSidebar": true } -->
　　传八年夏六月楚为众舒叛故伐舒蓼灭之楚子疆之【正其罪也】及滑汭盟吴越而还　冬陈及晋平楚师伐陈取成而还
　　经九年冬十月楚子伐郑
　　经十年冬楚子伐郑【传并见郑】
　　经十有一年夏楚子陈侯郑伯盟于辰陵　冬十月楚人杀陈夏徴舒丁亥楚子入陈纳公孙宁仪行父于陈传十一年夏楚盟于辰陵陈郑服也　楚左尹子重侵宋王待诸郔【楚地】令尹蒍艾猎【孙叔敖】城沂使封人虑事以授司徒量功命日分财用平板榦称畚筑程土物议逺迩略基趾具糇粮度有司事三旬而成不愆于素　冬楚子为陈夏氏乱故伐陈【十年夏徴舒弑君】谓陈人无动将讨于少西氏【徴舒之祖子夏之名】遂入陈杀夏徴舒轘诸栗门【车裂】因县陈【灭陈以为楚县】陈侯在晋【灵公子成公午】申叔时使于齐反复命而退王使让之曰夏徴舒为不道弑其君寡人以诸侯讨而戮之诸侯县公皆庆寡人女独不庆寡人何故对曰犹可辞乎王曰可哉曰夏征舒弑其君其罪大矣讨而戮之君之义也抑人亦有言曰牵牛以蹊人之田而夺之牛牵牛以蹊者信有罪矣而夺之牛罚已重矣诸侯之从也曰讨有罪也今县陈贪其富也以讨召诸侯而以贪归之无乃不可乎王曰善哉吾未之闻也反之可乎对曰可哉吾侪小人所谓取诸其懐而与之也乃复封陈乡取一人焉以归谓之夏州【州乡属示讨夏氏所获】故书曰楚子入陈纳公孙宁仪行父于陈书有礼也
　　经十有二年春楚子围郑夏六月乙夘晋荀林父帅师及楚子战于邲晋师败绩冬十有二月戊寅楚子灭萧传十二年春楚子围郑旬有七日国人大临守陴者皆哭楚子退师郑人脩城进复围之三月克之郑伯肉袒牵羊以逆左右曰得国无赦王曰其君能下人必能信用其民矣退三十里而许之平潘尫入盟子良出质【潘尫楚大夫子良郑伯弟】夏六月晋师救郑桓子欲还【林父】曰楚归而动不后【动矣伐郑】随武子曰善防闻用师观衅而动徳刑政事典礼不易不可敌也不为是征楚君讨郑怒其贰而哀其卑叛而伐之服而舍之徳刑成矣伐叛刑也柔服徳也二者立矣昔嵗入陈今兹入郑民不罢劳君无怨讟政有经矣荆尸而举商农工贾不败其业而卒乗辑睦事不奸矣蒍敖为宰择楚国之令典【令尹蒍孙叔敖】军行右辕左追蓐前茅虑无中权后劲百官象物而动军政不戒而备能用典矣其君之举也内姓选于亲外姓选于旧举不失徳赏不失劳老有加惠旅有施舍君子小人物有服章贵有常尊贱有等威礼不逆矣徳立刑行政成事时典从礼顺若之何敌之彘子不可【先縠】以中军佐济韩献子谓桓子曰彘子以偏师陷子罪大矣子为元帅师不用命谁之罪也失属亡师为罪已重不如进也师遂济楚子北师次于郔【郑北地】沈尹将中军子重将左子反将右将饮马于河而归闻晋师既济王欲还嬖人伍参欲战令尹孙叔敖弗欲曰昔嵗入陈今兹入郑不无事矣战而不捷参之肉其足食乎参曰若事之捷孙叔为无谋矣不捷参之肉将在晋军可得食乎令尹南辕反斾伍参言于王曰晋之从政者新未能行令其佐先縠刚愎不仁未肯用命其三帅者専行不获听而无上众谁适从此行也晋师必败且君而逃臣若社稷何王病之告令尹改乘辕而北之次于管以待之晋师在敖鄗之间郑皇戍使如晋师曰郑之从楚社稷之故也未有贰心楚师骤胜而骄其师老矣而不设备请击之郑师为承楚师必败彘子曰败楚服郑于此在矣必许之栾武子曰楚自克庸以来其君无日不讨国人而训之于民生之不易祸至之无日戒惧之不可以怠在军无日不讨军实而申儆之于胜之不可保纣之百克而卒无后训之以若敖蚡冒筚路蓝缕以啓山林箴之曰民生在勤勤则不匮不可谓骄先大夫子犯有言曰师直为壮曲为老我则不徳而徼怨于楚我曲楚直不可谓老其君之戎分为二广广有二卒卒偏之两右广初驾数及日中左则受之以至于昏内官序当其夜以待不虞不可谓无备子良郑之良也师叔楚之崇也师叔入盟子良在楚楚郑亲矣来劝我战我克则来不克遂徃以我卜也郑不可从赵括赵同曰必从彘子楚少宰如晋师曰寡君少遭闵凶不能文闻二先君之出入此行也【成王穆王】将郑是训定岂敢求罪于晋二三子无淹乆楚子又使求成于晋晋人许之盟有日矣楚许伯御乐伯摄叔为右以致晋师【示不欲和以疑晋师】许伯曰吾闻致师者御靡旌摩垒而还【靡旌驱疾也摩近也】乐伯曰吾闻致师者左射以菆【左车左菆失之善者】代御执辔御下两马掉鞅而还【而饰也掉正也示间暇】摄叔曰吾闻致师者右入垒折馘执俘而还皆行其所闻而复晋人逐之左右角之乐伯左射马而右射人角不能进矢一而已麋兴于前射麋丽【丽着也背之隆髙当心也】晋鲍癸当其后使摄叔奉麋献焉曰以嵗之非时献禽之未至敢膳诸从者鲍癸止之曰其左善射其右有辞君子也既免晋魏锜请致师弗许请使许之遂往请战而还楚潘党逐之及荧泽见六麋射一麋以顾献叔党命去之【见六得一言不如楚】赵旃夜至楚军楚子为乗广三十乗分为左右右广鸡鸣而驾日中而说【舒锐切舍也】左则受之日入而说许偃御右广养由基为右彭名御左广屈荡为右乙夘王乗左广以逐赵旃赵旃弃车而走林屈荡搏之得其甲裳潘党望其尘使骋而告曰晋师至矣楚人亦惧王之入晋军也遂出陈孙叔曰进之宁我薄人无人薄我诗云元戎十乗以先啓行先人也军志曰先人有夺人之心薄之也遂疾进师车驰卒奔乗晋军工尹齐将右拒卒以逐下军楚子使唐狡与蔡鸠居告唐惠侯曰不谷不徳而贪以遇大敌不谷之罪也然楚不克君之羞也敢借君灵以济楚师使潘党率游阙四十乗从唐侯以为左拒以从上军王见右广将从之乗屈荡尸【止也】之曰君以此始亦必以终自是楚之乗广先左楚师军于邲晋之余师不能军丙辰楚重至于邲【辎重】遂次于衡雍潘党曰君盍筑武军而收晋尸以为京观【积尸封土其上】臣闻克敌必示子孙以无忘武功楚子曰非尔所知也夫文止戈为武【文字】武王克商作颂曰载戢干戈载櫜弓矢我求懿徳肆于时夏允王保之又作武其卒章曰耆定尔功其三曰铺时绎思我徂惟求定其六曰绥万邦屡丰年夫武禁暴戢兵保大定功安民和众丰财者也故使子孙无忘其章今我使二国暴骨暴矣观兵以威诸侯兵不戢矣暴而不戢安能保大犹有晋在焉得定功所违民欲犹多民何安焉无徳而强争诸侯何以和众利人之几【危也】而安人之乱以为己荣何以丰财武有七徳我无一焉何以示子孙其为先君宫告成事而已武非吾功也古者明王伐不敬取其鲸鲵而封之以为大戮于是乎有京观以惩淫慝【鲸鲵大鱼名以喻不义之人吞食小国】今罪无所【晋罪无所犯也】而民皆尽忠以死君命又何以为京观乎祀于河作先君宫告成事而还　冬楚子伐萧宋华椒以蔡人救萧萧人囚熊相宜僚及公子丙王曰勿杀吾退萧人杀之王怒遂围萧萧溃申公巫臣曰师人多寒王廵三军拊而勉之三军之士皆如挟纩遂傅于萧【详见萧】
　　经十有三年夏楚子伐宋【以救萧故】
　　经十有四年秋九月楚子围宋
　　传十四年夏楚子使申舟【无畏】聘于齐曰无假道于宋亦使公子冯聘于晋不假道于郑申舟以孟诸之役恶宋【文十年佚宋公仆】曰郑昭宋聋晋使不害我则必死王曰杀女我伐之见犀而行【犀申舟子以子托王】及宋宋人止之华元曰过我而不假道鄙我也鄙我亡也【以我比其邉鄙是与亡国同】杀其使者必伐我伐我亦亡也亡一也乃杀之楚子闻之投袂而起屦及于窒皇【寝门阙】劒及于寝门之外车及于蒲胥之市秋九月楚子围宋
　　经十有五年春公孙归父防楚子于宋夏五月宋人及楚人平
　　传十五年春公孙归父防楚子于宋宋人使乐婴齐告急于晋晋侯欲救之伯宗曰不可古人有言曰虽鞭之长不及马腹天方授楚未可与争虽晋之强能违天乎乃止使解扬如宋使无降楚郑人囚而献诸楚夏五月楚师将去宋【在宋九月不能服宋】申犀稽首于王之马前曰无畏知死而不敢废王命王弃言焉王不能答申叔时仆【御也】曰筑室反耕者宋必聴命从之【示无去志】宋人惧使华元夜入楚师告子反退三十里宋及楚平【新注公羊言子反曰吾军亦有七日粮亦见楚粮之欲尽宋虽不盟楚亦自退详见宋】
　　经十有八年秋七月甲戌楚子旅卒
　　传十八年夏公使如楚乞师欲以伐齐秋楚庄王卒楚师不出既而用晋师【成二年战于鞌】楚于是乎有蜀之役





　　春秋分记卷七十四
　　钦定四库全书
　　春秋分记卷七十五　　　宋　程公说　撰楚世本第二
　　共王　　　　　　　康王
　　郏敖
　　共王【諡法敬长奉上曰共】
　　【名审庄王子宣十八年嗣立明年改元至襄十三年卒在位三十一年】
　　成公经二年冬楚师郑师侵卫十有一月公防楚公子婴齐于蜀丙申公及楚人秦人宋人陈人卫人郑人齐人曹人邾人薛人鄫人盟于蜀
