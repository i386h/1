<!-- { "loadSidebar": true } -->
　　经二十有二年春王正月公至自防【无传】秋七月辛酉叔老卒冬公会晋侯齐侯宋公卫侯郑伯曹伯莒子邾子薛伯杞伯小邾子于沙随【传见晋】公至自会【无传是年孔子生】传二十二年春臧武仲如晋雨过御叔【鲁御邑大夫】御叔在其邑将饮酒曰焉用圣人【武仲多知人谓之圣】我将饮酒而已雨行何以圣为穆叔闻之曰不可使也而傲使人国之蠧也令倍其赋
　　经二十有三年春王二月癸酉朔日有食之　夏邾畀我来奔【无传】秋八月叔孙豹帅师救晋次于雍榆【栾盈之难】己夘仲孙速卒　冬十月乙亥臧孙纥出奔邾
　　传二十三年秋八月季武子无适子公弥长【公鉏】而爱悼子【纥】欲立之访于申丰曰弥与纥吾皆爱之欲择才焉而立之申丰趋退归尽室将行【季氏属大夫】他日又访焉对曰其然将具敝车而行乃止【止不立纥】访于臧纥臧纥曰饮我酒吾为子立之季氏饮大夫酒臧纥为客既献臧孙命北面重席新樽絜之召悼子降逆之大夫皆起【臧孙下迎悼子】及旅而召公鉏使与之齿【使从庶子之礼列在悼子之下】季孙失色【恐公鉏不从】季氏以公鉏为马正愠而不出闵子马见之曰子无然祸福无门唯人所召为人子者患不孝不患无所敬共父命何常之有若能孝敬富倍季氏可也奸囘不轨祸倍下民可也公鉏然之敬共朝夕恪居官次季孙喜使饮己酒而以具徃尽舍旃故公鉏氏富又出为公左宰【出季氏家臣仕于公】孟孙恶臧孙季孙爱之【爱成己志】孟氏之御驺丰防好羯也【羯孟庄子之庶子孺子秩之弟孝伯】曰从余言必为孟孙【为孟孙后】再三云羯从之孟庄子疾丰防谓公鉏苟立羯请讐臧氏【使孟氏与公鉏共憎臧孙】公鉏谓季孙曰孺子秩固其所也若羯立则季氏信有力于臧氏矣【臧氏因季孙之欲而为定之犹为有力今若専立孟氏之少则季孙有力过于臧氏】弗应己夘孟孙卒公鉏奉羯立于户侧季孙至入哭而出臧孙入哭甚哀多涕出其御曰孟孙之恶子也而哀如是季孙若死其若之何臧孙曰季孙之爱我疾疢也【常志相顺从身之害疢耻刃切】孟孙之恶我药石也美疢不如恶石夫石犹生我疢之美其毒滋多孟孙死吾亡无日矣孟氏闭门告于季孙曰臧氏将为乱不使我【欲为公鉏讐臧氏】季孙不信臧孙闻之戒冬十月孟氏将辟借除于臧氏【辟穿臧也于臧氏借人除道】臧孙使正夫助之除于东门甲从已而视之【畏孟氏故从甲】孟氏又告季孙季孙怒命攻臧氏【见其有甲故】乙亥臧纥斩鹿门之关以出奔邾初臧宣叔娶于铸生贾及为而死继室以其侄穆姜
　　之姨子也生纥长于公宫姜氏爱之故立之臧贾臧为出在铸臧武仲自邾使告臧贾且致大蔡焉【新注大蔡是寳亦非大夫所藏】曰纥不佞失守宗祧敢告不吊纥之罪不及不祀子以大蔡纳请其可贾曰是家之祸也非子之过也贾闻命矣再拜受使为以纳请【贾为已请】遂自为也【为自为请】臧孙如防【臧孙邑】使来告曰纥非能害也知不足也非敢私请苟守先祀无废二勲【文仲宣叔新注僖二十六年臧文仲以楚师伐齐取谷成二年宣叔以晋师伐齐取汶阳是为二勲】敢不避邑乃立臧为臧纥致防而奔齐其人曰其盟我乎臧孙曰无辞【废长立少季孙所忌故谓无辞以罪已】将盟臧氏季孙召外史掌恶臣而问盟首焉对曰盟东门氏也曰毋或如东门遂不聴公命杀适立庶【公子遂杀恶而立宣公】盟叔孙氐也曰毋或如叔孙侨如欲废国常荡覆公室【谓譛公与季孟于晋】季孙曰臧孙之罪皆不及此孟椒曰盍以其犯门斩关季孙用之乃盟臧氏曰毋或如臧孙纥干国之纪犯门斩关臧孙闻之曰国有人焉谁居【音基】其孟椒乎　齐侯将为臧纥田臧孙闻之见齐侯与之言伐晋【时齐侯方伐晋归自道伐晋之功】对曰多则多矣抑君似鼠夫鼠昼伏夜动不穴于寝庙畏人故也今君闻晋之乱而后作焉【晋有栾盈之难】宁将事之非鼠何如乃弗与田仲尼曰知之难也有臧武仲之知而不容于鲁国抑有由也作不顺而施不恕也夏书曰念兹在兹顺事恕施也【新注论语臧武仲以防求为后于鲁虽曰不要君吾不信也】
　　经二十四年春叔孙豹如晋仲孙羯帅师侵齐【为晋故】秋七月甲子朔日有食之既大水八月癸巳朔日有食之【无传】公会晋侯宋公卫侯郑伯曹伯莒子邾子膝子薛伯杞伯小邾子于夷仪【详见晋】冬公至自会【无传】叔孙豹如京师大饥【无传】
　　传二十四年春穆叔如晋范宣子逆之问焉曰古人有言曰死而不朽何谓也穆叔未对宣子曰昔匄之祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏其是之谓乎穆叔曰以豹所闻此之谓世禄非不朽也鲁有先大夫曰臧文仲既没其言立其是之谓乎豹闻之大上有立德其次有立功其次有立言虽乆不废此之谓不朽若夫保姓受氏以守宗祊世不絶祀无国无之禄之大者不可谓不朽冬穆叔如周聘王嘉其有礼也赐之大路
　　经二十有五年春齐崔杼帅师伐我北鄙【传见齐】夏五月公会晋侯宋公卫侯郑伯曹伯莒子邾子膝子薛伯杞伯小邾子于夷仪【传见晋】秋公至自会【无传】
　　经二十有六年夏晋侯使荀吴来聘公会晋人郑良霄宋人曹人于澶渊秋晋人执卫甯喜【传见卫】
　　经二十七年春齐侯使庆封来聘夏叔孙豹会晋赵武楚屈建蔡公孙归生卫石恶陈孔奂郑良霄许人曹人于宋狄七月辛巳豹及诸侯之大夫盟于宋【传见晋】冬十有二月乙亥朔日有食之
　　传二十七年冬十一月乙亥朔日有食之辰在申司歴过也再失闰矣【新注姜岌曰交会应在此月不为再失闬也】
　　经二十有八年春无冰【传见宋】夏邾子来朝【传见邾】秋八月大雩仲孙羯如晋　冬齐庆封来奔【传见齐】十有一月公如楚
　　传二十八年秋八月大雩旱也孟孝伯如晋告将为宋之盟故如楚也【宋之盟晋楚之从交相见在二　七年】冬十二月为宋之盟故公如楚及汉楚康王卒公欲反叔仲昭伯曰我楚国之为岂为一人行也子服惠伯曰君子有逺虑小人从迩饥寒之不恤谁遑其后不如姑归也叔孙穆子曰叔仲子专之矣子服子始学者也荣成伯曰逺图者忠也公遂行【从昭伯谋】
　　经二十有九年春王正月公在楚夏五月公至自楚仲孙羯会晋荀盈齐高止宋华定卫世叔仪郑公孙段曹人莒人滕人薛人小邾人城杞晋侯使士鞅来聘杞子来盟吴子使札来聘【传见晋吴】冬仲孙羯如晋
　　传二十九年春王正月公在楚释不朝正于庙也　夏四月楚康王公送至于西门之外还及方城季武子取卞使公冶问【问公起居】玺书追而与之曰闻守卞者将叛臣帅徒以讨之既得之矣敢告公冶致使而退及舍而后闻取卞公曰欲之而言叛祗见疏也公谓公冶曰吾可以入乎对曰君实有国谁敢违君公与公冶冕服固辞强之而后受公欲无入荥成伯赋式防乃归【式防胡不归】五月公至自楚公冶致其邑于季氏而终不入焉【不入季孙家】曰欺其君何必使余季孙见之则言季氏如他日不见则终不言季氏及疾聚其臣曰我死必无以冕服敛非德赏也且无使季氏我　六月范献子来聘公享之展庄叔执币射者三耦【二人为耦】公臣不足取于家臣家臣展瑕展玉父为一耦公臣公巫召伯仲顔庄叔为一耦鄫鼔父党叔为一耦吴公子札来聘见叔孙穆子说之谓穆子曰子其不得死乎好善而不能择人吾闻君子务在择人吾子为鲁宗卿而任其大政不慎举何以堪之祸必及子请观于周乐使工为之歌周南召南邶鄘卫王郑齐幽秦魏唐陈郐曹【详见吴】
　　经三十年春王正月楚子使防罢来聘秋叔弓如宋宋共姬【传见宋】
　　传三十年冬十月会于澶渊宋灾故尤之也不书鲁大夫讳之也
　　经三十有一年春王正月　夏六月辛巳公薨于楚宫秋九月癸巳子野卒　己亥仲孙羯卒　冬十月滕
　　子来会癸西我君襄公
　　传三十一年春王正月穆叔至自会【澶渊会还】见孟孝伯语之曰赵孟将死矣其语偷不似民主若赵孟死为政者其韩子乎【韩起】吾子盍与季孙言之可以树善君子也若不树焉使早备鲁【使季子早为鲁备】既而政在大夫韩子懦弱大夫多贪求欲无厌齐楚未足与也鲁其惧哉孝伯曰人生几何谁能无偷朝不及夕将安用树穆叔出而告人曰孟孙将死矣吾语诸赵孟之偷也而又甚焉又与季孙语晋故季孙不从及赵文子卒【昭元年】韩宣子为政鲁不堪晋求谗慝多是以有平丘之会【在昭十三年晋人执意如】夏五月公作楚宫【适楚好其宫归而作之】穆叔曰大誓云民之所欲天必从之君欲楚也夫故作其宫若不复适楚必死是宫也六月辛巳公薨于楚宫叔仲带窃其拱璧以与御人纳诸其怀而从取之由是得罪【得罪于鲁人】立胡女敬归之子子野【敬归襄公妾】次于季氏秋九月癸巳卒毁也【过哀毁瘠】己亥孟孝伯卒　立敬归之娣齐归之子公子稠【昭公名】穆叔不欲曰大子死有母弟则立之无则立长【立庶以年】年钧择贤义钧则卜古之道也非适嗣何必娣之子【子野非适】且是人也居丧而不哀在戚而有嘉容是谓不度不度之人鲜不为患若果立之必为季氏忧武子不聴卒立之比及葬三易衰衰袵如故衰于是昭公十九年矣犹有童心君子是以知其不能终也　冬十月癸酉襄公







　　春秋分记卷五十
　　钦定四库全书
　　春秋分记卷五十一　　　宋　程公説　撰内鲁第五
　　昭公
　　昭公【諡法威仪共明曰昭】
　　【名稠襄公子齐归所生在位二十五年孙于齐在外七年薨于干侯共三十二年】
