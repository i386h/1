<!-- { "loadSidebar": true } -->
　　传九年夏季武子如晋报宣子之聘也　穆姜薨于东宫【穆姜淫侨如故使徙居东宫见成十六年】始徃而筮之遇艮之八【艮下艮上艮周礼大卜掌三易然则杂用连山归藏周易三易皆以七八为占故言遇艮之八】史曰是谓艮之随【震下兑上隋史疑古易遇八为不利故更以周易占变爻得随卦而论之】随其出也君必速出姜曰亡是于周易曰随元亨利贞无咎元体之长也亨嘉之会也利义之和也贞事之干也体仁足以长人嘉徳足以合礼利物足以和义贞固足以干事然故不可诬也是以虽随无咎今我妇人而与于乱固在下位而有不仁不可谓元不靖国家不可谓亨作而害身不可谓利弃位而姣【淫别名户交切】不可谓贞有四德者随而无咎我皆无之岂随也哉我则取恶能无咎乎必死于此弗得出矣
　　论艮之八
　　公说曰易有四象六七八九七八为少少为定位此不变者也六九为老老为变爻此变者也归藏连山用七八易用六九而七八亦在其中变者以不变者为基不变者以变者为用今史揲而得艮艮之二爻十有七策是为少隂余三十有二四四而运得八此为定位故唯二不动斯谓之遇艮之八也余五位皆九六故反焉主变者五而定者一故以八为占盖卦由老数而举当曰六以筮由蓍数而举故斥曰八曰八则明其定位而示其用也艮之六二曰艮其腓不拯其随其心不快史以为东宫实幽遇此不利故从变爻而占苟以恱姜也何则卦以少为主若定者五而变者一即宜曰之某卦观之否师之临是也今变者五定者一宜从少占惧不吉而更之故曰是谓艮之随是谓云者迁就其说也而杜以为杂用三易乌知少隂四八之数乎
　　论文言
　　公说曰文言者文其言也犹序彖说卦之类古有是言或文王或周公之辞孔子因其言而文之传曰言之不文行而不逺故曰文言按左氏成十六年穆姜徃东宫筮之襄二十一年孔子生上距穆姜二十四年穆姜时虽已诵随繇之辞因就及乾卦文言然其言与今易稍异删改者二増益者六如易体为善易德为防所谓非圣人莫能脩之于此可见则古有是言孔子文之盖信然矣先儒欧阳不信文言为孔子作是知其一而未知其二也
　　冬十二月晋师侵郑还公送晋侯晋侯以公宴于河上问公年季武子对曰会于沙随之歳寡君以生【成十六年】晋侯曰十二年矣是谓一终君可以冠矣曰诺公还及卫冠于成公之庙【详见礼乐书】
　　经十年春公会晋侯宋公卫侯曹伯莒子邾子滕子薛伯杞伯小邾子齐世子光会吴于柤【传见晋】夏公至自会【无传】秋莒人伐我东鄙公会晋侯宋公卫侯曹伯莒子邾子齐世子光滕子薛伯杞伯小邾子伐郑【传见晋】冬公至自伐郑【无传】
　　传十年夏防于柤晋伐偪阳孟氏之臣秦菫父辇重如役【菫父孟献子家臣步挽重车以从师】偪阳人啓门诸侯之士门焉【见门开故攻之】县门发郰人纥抉之以出门者【诸侯之士在门内者纥仲尼父】狄虒弥建大车之轮而蒙之以甲以为橹【狄虒弥鲁人】左执之右拔防以成一队孟献子曰诗所谓有力如虎者也主人县布菫父登之及堞而絶之【偪阳人县布以试外勇者】队则又县之苏而复上者三主人辞焉乃退带其断以徇于军三日师归孟献子以秦菫父为右【嘉其勇力】生秦丕兹事仲尼秋七月楚子囊郑子耳侵我西鄙九月莒人间诸侯之有事也【讨郑之事】伐我东鄙
　　经十有一年春王正月作三军【増立中军万二于五百人为军】夏四月四卜郊不从乃不郊公会晋侯宋公卫侯曹伯齐世子光莒子邾子滕子薛伯杞伯小邾子伐郑秋七月己未同盟于亳城北【传见晋】公至自伐郑【无传】公会晋侯宋公卫侯曹伯齐世子光莒子邾子膝子薛伯杞伯小邾子伐郑会于萧鱼【传见晋】公至自会【无传】
　　传十一年春季武子将作三军告叔孙穆子曰请为三军各征其军穆子曰政将及子子必不能武子固请之穆子曰然则盟诸【穆子知季氏将复变易故盟之】乃盟诸僖闳诅诸五父之衢正月作三军三分公室而各有其一三子各毁其乘季氏使其乘之人以其役邑入者无征【使军乘之人入季氏者无公征】不入者倍征【不入季氏使公家倍征之】孟氏使半为臣若子若弟【四分其乘之人三归公而取其一】叔孙氏使尽为臣【尽取子弟以父兄归公】不然不舍【此三家盟讯之本言】
　　经十有二年春王三月莒人伐我东鄙围台季孙宿帅师救台遂入郓夏晋侯使士鲂来聘冬公如晋
　　传十二年夏晋士鲂来聘且拜师秋吴子寿梦卒临于周庙礼也【文王庙也周公出文王故鲁立其庙也】凡诸侯之丧异姓临于外【于城外向其国】同姓于宗庙【所出王之庙】同宗于祖庙【始封君之庙】同族于祢庙【父庙也同族谓高祖以下】是故鲁为诸姬临于周庙【诸姬同姓国】为邢凡蒋茅胙祭临于周公之庙【即祖庙也六国皆周公之支子别封为国其祖周公新注诸侯不得祖天子今鲁有文王庙亦僣矣】冬公如晋朝且拜士鲂之辱礼也
　　赵氏辨疑曰大国使聘即须自徃拜之是公无宁嵗也徃而云礼也一何缪乎
　　经十有三年春公至自晋夏取邿【传见邿】冬城防
　　传十三年春公至自晋孟献子书劳于庙礼也　冬城防书事时也于是将早城臧武仲请俟毕农事礼也经十有四年春王正月季孙宿叔老会晋士匄齐人宋人卫人郑公孙虿曹人莒人邾人滕人薛人杞人小邾人会吴于向二月乙未朔日有食之【无传】夏四月叔孙豹会晋荀偃齐人宋人卫北宫括郑公孙虿曹人莒人邾人滕人薛人杞人小邾人伐秦莒人侵我东鄙冬季孙宿会晋士匄宋华阅卫孙林父郑公孙虿莒人邾人于戚【传并见晋】
　　传十四年春会于向于是子叔齐子为季武子介以会自是晋人轻鲁币而益敬其使【新注贤鲁使而减轻其币】
　　经十有五年春宋公使向戍来聘二月己亥及向戍盟于刘夏齐侯伐我北鄙围成公救成至遇【无传】季孙宿叔孙豹帅师城成郛【备齐】秋八月丁巳日有食之【无传】邾人伐我南鄙
　　传十五年春宋向戍来聘且寻盟【执二年豹之聘寻十一年亳之盟】见孟献子尤【责也】其室曰子有令闻而美其室非所望也对曰我在晋吾兄为之毁之重劳且不敢间　夏齐侯围成贰于晋故也于是乎城成郛　秋邾人伐我南鄙使告于晋
　　经十有六年春三月公会晋侯宋公卫侯郑伯曹伯莒子邾子薛伯杞伯小邾子于溴梁戊寅大夫盟齐侯伐我北鄙夏公至自会五月甲子地震【无传】叔老防郑伯晋荀偃卫甯殖宋人伐许秋齐侯伐我北鄙围郕大雩【无传】冬叔孙豹如晋
　　传十六年秋齐侯围郕孟孺子速【献子子】徼之齐侯曰是好勇去之以为之名速遂塞海陉而还　冬穆叔如晋聘且言齐故【言齐再伐鲁】晋人曰以寡君之未禘祀【丧终吉祭】与民之未息【新伐许及楚】不然不敢忘穆叔曰以齐人之朝夕释憾于敝邑之地是以大请敝邑之急朝不及夕引领西望曰庶几乎比执事之闲【音闲】恐无及也见中行献子赋圻父【掌封畿之兵甲】献子曰偃知罪矣敢不从执事以同恤社稷而使鲁及此见范宣子赋鸿雁之卒章【维此哲人谓我劬劳】宣子曰匄在此敢使鲁无鸠乎【集也】
　　经十有七年秋齐侯伐我北鄙围桃髙厚帅师伐我北鄙围防　九月大雩【无传】冬邾人伐我南鄙
　　传十七年齐人以其未得志于我故秋齐侯伐我北鄙围桃高厚围臧纥于防师自阳关逆臧孙至于旅松郰叔纥臧畴臧贾帅甲三百宵犯齐师送之而复【夜送臧纥于旅松而复还守防】齐师去之【失臧纥故】齐人获臧坚【纥之族】齐侯使夙沙卫唁之且曰无死【使无自杀】坚稽首曰拜命之辱抑君赐不终姑又使其刑臣礼于士以杙抉其伤而死【沙卫奄人抉乌穴反】冬邾人伐我南鄙为齐故也【齐未得志于鲁邾助之】
　　经十有八年春白狄来　秋齐师伐我北鄙冬十月公会晋侯宋公卫侯郑伯曹伯莒子邾子滕子薛伯杞伯小邾子同围齐【传见齐】
　　传十八年秋齐侯伐我北鄙冬十月会于鲁济谋伐齐齐侯御诸平隂丙寅晦齐师夜遁　十二月东侵及潍南及沂【详见齐】
　　经十有九年春王正月诸侯盟于祝柯　晋人执邾子公至自伐齐　取邾田自漷水　季孙宿如晋秋八
　　月丙辰仲孙蔑卒【无传】冬城西郛　叔孙豹会晋士匄于柯　城武城
　　传十九年春诸侯还自泝上盟于督扬【祝柯】曰大毋侵小执邾悼公以其伐我故【在十七年】遂次于泗上疆我田取邾田自漷水归之于我
　　季武子如晋拜师晋侯享之季武子以所得于齐之兵作林钟而铭鲁功焉臧武仲谓季孙曰非礼也夫铭天子令德诸侯言时计功大夫称伐今称伐则下等也【从大夫功】计功则借人也【借晋力】言时则妨民多矣何以为铭且夫大伐小取其所得以作彛器铭其功烈以示子孙昭明德而惩无礼也今将借人之力以救其死若之何铭之小国幸于大国而昭所获焉以怒之亡之道也　冬城西郛惧齐也齐及晋平盟于大隧故穆叔会范宣子于柯穆叔归曰齐犹未也不可以不惧乃城武城经二十年春王正月辛亥仲孙速会莒人盟于向【传见莒】夏六月庚申公会晋侯齐侯宋公卫侯郑伯曹伯莒子邾子膝子薛伯杞伯小邾子盟于澶渊【传见齐】秋公至自会【无传】仲孙速帅师伐邾【传见邾】叔老如齐冬十月丙辰朔日有食之【无传】季孙宿如宋
　　传二十年秋齐子初聘于齐礼也【齐鲁有怨今始复通】冬季武子如宋报向戍之聘也【十五年】褚师段逆之以受享赋常棣之七章以卒【妻子好合如鼔瑟琴】宋人重贿之归复命公享之赋鱼丽之卒章【物其有矣维其时矣】公赋南山有台【乐得贤也】武子去所曰臣不堪也
　　经二十有一年春王正月公如晋　邾庶其以漆闾丘来奔【传见邾】夏公至自晋　秋九月庚戌朔日有食之冬十月庚辰朔日有食之【无传】曹伯来朝公防晋侯齐侯宋公卫侯郑伯曹伯莒子邾子于商任【传见曹晋】
　　传二十一年春公如晋拜师及取邾田也　邾庶其以漆闾丘来奔【邾大夫】季武子以公姑姊妻之皆有赐于其从者于是鲁多盗季孙谓臧武仲曰子盍诘盗武仲曰不可诘也纥又不能季孙曰我有四封而诘其盗何故不可子为司寇将盗是务去若之何不能武仲曰子召外盗而大礼焉何以止吾盗子为正卿而来外盗使纥去之将何以能庶其窃邑于邾以来子以姬氏妻之而与之邑其从者皆有赐焉若大盗礼焉以君之姑姊与其大邑其次皁牧舆马其小者衣裳剑带是赏盗也赏而去之其或难焉纥也闻之在上位者洒濯其心【新注涤濯其私心】壹以待人轨度其信可明征也而后可以治人夫上之所为民之归也上所不为而民或为之是以加刑罚焉而莫敢不惩若上之所为而民亦为之乃其所也又可禁乎夏书曰念兹在兹释兹在兹名言兹在兹允出兹在兹惟帝念功将谓由已壹也信由已壹而后功可念也庶其非卿也以地来虽贱必书重地也
