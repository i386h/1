<!-- { "loadSidebar": true } -->
　　经十有四年夏五月于越败呉于檇李呉子光卒传十四年夏呉伐越越子勾践御之陈于檇李勾践患呉之整也使死士再禽焉不动使罪人三行属劔于颈而辞曰二君有治【治军旅】臣奸旗鼓不敏于君之行前不敢逃刑敢归死遂自刭也师属之目越于因而伐之大败之灵姑浮【越大夫】以戈击阖庐伤将指【其足大指见斩遂失屦】取其一屦还卒于陉去檇李七里夫差使人立于庭苟出入必谓己曰夫差而忘越王之杀而父乎则对曰唯不敢忘三年乃报越【后二年哀元年】
　　夫差
　　【阖庐子定十四年嗣立明年改元即位之十五年哀之十四年获麟经终至二十二年自刭死在位三十三年】
　　哀公传元年春呉王夫差败越于夫椒报檇李也遂入越越子以甲楯五千保于防稽使大夫种因呉大宰嚭以行成呉子将许之伍贠曰不可臣闻之树徳莫如滋去疾莫如尽昔有过浇杀斟灌以伐斟鄩灭夏后相后缗方娠逃出自窦归于有仍生少康焉为仍牧正惎【毒也音忌】浇能戒之浇使椒求之逃奔有虞为之庖正以除其害虞思于是妻之以二姚而邑诸纶有田一成有众一旅【方十里为成五百人为旅】能布其徳而兆其谋以収夏众抚其官职使女艾谍浇【少康臣谍候也】使季杼诱豷遂灭过戈复禹之绩祀夏配天不失旧物今吴不如过而越大于少康或将丰之不亦难乎【难乃旦切】勾践能亲而务施施不失人亲不弃劳与我同壤而世为仇雠于是乎克而弗取将又存之违天而长寇雠后虽悔之不可食已【食消也】姬之衰也日可竢也【吴姓】介在蛮夷而长寇雠以是求伯必不行矣弗聴退而告人曰越十年生聚而十年教训二十年之外吴其为沼乎【谓吴宫室废坏当为池沼】三月越及吴平吴入越不书吴不告庆越不告败也　吴之入楚也使召陈怀公怀公不徃及夫差克越乃修先君之怨【定四年阖庐入楚】秋八月吴侵陈修旧怨也　吴师在陈楚大夫皆惧曰阖庐惟能用其民以败我于柏举今闻其嗣又甚焉将若之何子西曰二三子恤不相睦无患吴矣昔阖庐食不二味居不重席室不崇坛器不彤镂【鲁豆切】宫室不观舟车不饰衣服财用择不取费在国天有灾疠亲巡孤寡而共其乏困在军熟食者分而后敢食其所尝者卒乘与焉勤恤其民而与之劳逸是以民不罢【音皮】劳死知不旷吾先大夫子常易之所以败我也今闻夫差次有台榭陂池焉宿有妃嫱嫔御焉一日之行所欲必成玩好必从珍异是聚观乐是务视民如雠而用之日新夫先自败也已安能败我
　　经六年春呉伐陈夏叔逺防呉于柤
　　经七年夏公防呉于鄫【一本作缯】
　　传七年夏公防呉于鄫呉来徴百牢子服景伯对曰先王未之有也呉人曰宋百牢我【时呉过宋】鲁不可以后宋且鲁牢晋大夫过十【谓范鞅昭二十一年】呉王百牢不亦可乎景伯曰晋范鞅贪而弃礼以大国惧敝邑故敝邑十一牢之君若以礼命于诸侯则有数矣若亦弃礼则有淫者矣【瑶过】周之王也制礼上物【天子之牢】不过十二以为天之大数也【天十二次】今弃周礼而曰必百牢亦唯执事呉人弗聴景伯曰呉将亡矣弃天而背本不与必弃疾于我乃与之大宰嚭召季康子康子使子贡辞大宰嚭曰国君道长【言君长大于道路】而大夫不出门此何礼也对曰岂以为礼畏大国也【畏大国不敢虚国尽行】大国不以礼命于诸侯苟不以礼岂可量也寡君既共命焉其老岂敢弃其国大伯端委以治周礼仲雍嗣之断发文身臝以为饰岂礼也哉有由然也【言其权时制宜以辟灾害非以为礼】反自鄫以呉为无能为也经八年春王正月呉伐我【详见内鲁】
　　传九年秋呉城邦沟通江淮
　　经十年春王二月公防呉伐齐【传见齐】　冬呉救陈传十年冬楚子期伐陈呉延州来季子救陈谓子期曰二君【呉楚】不务徳而力争诸侯民何罪焉我请退以为子名务徳而安民乃还【季子呉王寿梦少子寿梦以鲁襄十二年卒至今七十七嵗寿梦卒季子已能让国年当十五六至今盖九十余矣】
　　经十有一年夏五月公防呉伐齐甲戍齐国书帅师及呉战于艾陵齐师败绩获齐国书
　　传十一年夏公防呉伐齐五月克博壬申至于嬴中军从王胥门巢将上军王子姑曹将下军展如将右军【三将呉大夫】甲戍战于艾陵大败齐师获国书以献于公【哀公】呉将伐齐越子率其众以朝焉王及列士皆有馈赂呉人皆喜唯子胥惧曰是豢呉也夫【若人飬牺牲将杀之】谏曰越在我心腹之疾也壤地同而有欲于我夫其柔服求济其欲也不如早从事焉得志于齐犹获石田也无所用之【石田不可耕】越不为沼呉其泯矣使医除疾而曰必遗类焉者未之有也盘庚之诰曰其有颠越不共则劓殄无遗育无俾易种于兹邑是商所以兴也今君易之将以求大不亦难乎弗聴使于齐属其子于鲍氏为王孙氏【改姓王孙】反役王闻之使赐之属镂以死【艾陵役】将死曰树吾墓槚槚可材也呉其亡乎三年其始弱矣盈必毁天之道也
　　经十有二年夏五月公防呉于橐臯【详见鲁】
　　经十有三年夏公防晋侯及呉子于黄池于越入呉传十三年夏公防单平公晋定公吴夫差于黄池六月丙子越子伐呉为二隧【道也】畴无余讴阳自南方先及郊呉大子友王子地王孙弥庸寿于姚自上观之【观越师】弥庸见姑蔑之旗【姑蔑越地】曰吾父之旗也【弥庸父为越所获故姑蔑人得旌旗】不可以见雠而弗杀也大子曰战而不克将亡国请待之弥庸不可属徒五千王子地助之乙酉战弥庸获畴无余地获讴阳越子至王子地守丙戌复战大败呉师获大子友王孙弥庸寿于姚丁亥入呉呉人告败于王王患其闻也自刭七人于幕下【以絶口】　秋七月辛丑盟呉晋争先呉人曰于周室我为长【呉为大伯后故为长】晋人曰于姬姓我为伯赵鞅呼司马寅曰日旰矣大事未成二臣之罪也【鞅寅】建鼔整列二臣死之长幼必可知也对曰请姑视之反曰肉食者无墨【墨气色下】今呉王有墨国胜乎【国为敌所胜】大子死乎且夷徳轻不忍乆请少待之乃先晋人【新注呉语云呉人先此夸大之辞】呉人将以公见晋侯子服景伯对使者曰王合诸侯则伯帅侯牧以见于王伯合诸侯则侯帅子男以见于伯自王以下朝聘玉帛不同故敝邑之职贡于吴有丰于晋无不及焉以为伯也今诸侯防而君将以寡君见晋君则晋成为伯矣敝邑将改职贡鲁赋于吴八百乘若为子男则将半邾以属于吴【半邾三百乘】而如邾以事晋【如邾六百乘】且执事以伯召诸侯而以侯终之何利之有焉吴人乃止既而悔之【谓景伯欺之】将囚景伯景伯曰何也【何景伯名】立后于鲁矣将以二乘与六人从迟速唯命遂囚以还及户牖谓大宰曰鲁将以十月上辛有事于上帝先王季辛而毕何世有职焉【有职祭祀】自襄以来未之改也【鲁襄】若不防祝宗将曰吴实然【言鲁祝宗将告神云景伯为吴所囚吴人信鬼故以恐之】且谓鲁不共而执其贱者七人何损焉大宰嚭言于王曰无损于鲁而只为名不如归之乃归景伯　吴申叔仪【吴大夫】乞粮于公孙有山氏【鲁大夫】曰佩玉繠兮余无所系之【繠然服饰备也已独无以系佩言吴王不恤下】防酒一盛兮余与褐之父睨之【一盛一器睨视也褐寒贱之人言但得视不得饮】对曰梁则无矣麤则有之若登首山以呼曰庚癸乎则诺【军中不得出粮故为私隠庚西方主谷癸北方主水传言吴子不与士共饥渴所以亡】王欲伐宋杀其丈夫而囚其妇人大宰嚭曰可胜也而弗能居也乃归冬呉及越平
　　传十七年春三月越子伐呉呉子御之呉师大乱遂败之【详见越】
　　传十九年春越人侵楚以误呉也【误呉使不为备】
　　传二十年呉公子庆忌骤谏呉子曰不改必亡弗聴出居于艾遂适楚闻越将伐呉冬请归平越遂归欲除不忠者以说于越呉人杀之　冬十一月越围呉赵孟降于丧食【襄子无恤时有父简子之丧】楚隆曰三年之丧亲昵之极也主又降之无乃有故乎赵孟曰黄池之役先主与吴王有质【在十三年先主简子】曰好恶同之今越围呉嗣子不废旧业而敌之【欲敌越救呉】非晋之所能及也吾是以为降楚隆曰若使呉王知之若何赵孟曰可乎隆曰请尝之乃徃先造于越军曰吴犯间上国多矣闻君亲讨焉诸夏之人莫不欣喜唯恐君志之不从请入视之许之告于吴王曰寡君之老无恤使陪臣隆敢展谢其不共黄池之役君之先臣志父得承齐盟曰好恶同之今君在难无恤不敢惮劳非晋国之所能及也使陪臣敢展布之王拜稽首曰寡人不佞不能事越以为大夫忧拜命之辱与之一箪珠使问赵孟【问遣也】曰句践将生忧寡人寡人死之不得矣王曰溺人必笑吾将有问也【以自喻所问不急犹溺人不知所为而反笑】史黯何以得为君子【晋史黯云不及四十年吴当亡吴王感问此也】对曰黯也进不见恶退无谤言王曰宜哉
　　传二十二年冬十一月丁夘越灭呉请使吴王居甬东辞曰孤老矣焉能事君乃缢越人以归【以其尸归】
　　吴语夫差将死使人説于子胥曰使死者无知则已矣若其有知吾何面目以见员也
　　右吴始终春秋凡七君书卒者四有故者二惟夫差后春秋经终哀二十二年越灭之
　　论曰呉国于东南而近楚故其通于中国也道逺而艰其接于荆楚也境近而切攷之春秋宣八年及越从楚盟始见于传成七年呉伐郯始见于经蒲及鸡泽之防以道逺不至而于钟离于善道于柤皆于楚地焉就而防之其交于中国者于戚于向而止尔盖聴防同之外无他事今日而入州来明日而灭州来今日而楚伐呉明日而呉败楚由巫臣通呉而后楚屡疲于奔命无复异时城濮鄢陵之战吾中国则呉人之为也故论者多以通呉制楚为晋之权抑不思自晋通呉其后鲁亦援之以战齐呉遂乘之以驾晋则资之以利者适以贻中国之大患然后知古先圣人谨内外之防而絶外援之意足以为万世鉴自郯之伐至黄池之防凡一百有二年微之不谨末流必至于是春秋伤之始书呉伐郯呉入州来末书公防晋侯及呉子于黄池于越入呉而春秋终焉则尊王室攘僣窃之分严而得失成败之势楚呉越盛衰之变可覩矣

　　春秋分记卷七十八
　　钦定四库全书
　　春秋分记卷七十九　　　宋　程公说　撰次国第一
　　杞　　　　　　　　滕
　　薛　　　　　　　　莒
　　杞
　　姒姓公爵周二王后其先出自夏禹夏亡汤封夏后于杞周武王克殷求禹之后得东楼公于杞仍封其故国桓二年三年书侯庄二十七年书伯僖二十三年二十七年书子文十二年成四年五年七年九年十八年襄六年九年十年十一年十六年十八年二十年二十二年二十四年又书伯二十九年又书子昭二十六年定四年又书伯遂以伯爵终春秋案夏后九命公也侯非本爵矣然自桓二年始以侯见于经讫定四年其爵凡六变焉国在今开封府雍丘县杜预推寻事迹以为桓六年淳于公亡国杞侯并之迁都淳于僖十四年又迁缘陵襄二十九年晋人城杞之淳于杞又迁淳于然考淳于于牟娄为近以隠四年经推之则二邑宜皆为杞地云
　　武公　　　　　　　靖公
　　共公　　　　　　　惠公【或云徳公】
　　成公　　　　　　　桓公
　　孝公　　　　　　　文公
　　平公　　　　　　　悼公
　　隠公　　　　　　　僖公
