<!-- { "loadSidebar": true } -->
　　传六年夏五月庚申郑伯侵陈大获往嵗郑伯请成于陈陈侯不许五父諌曰亲仁善邻国之宝也君其许郑陈侯曰宋卫实难郑何能为遂不许君子曰善不可失恶不可长其陈桓公之谓乎长恶不悛从自及也虽欲救之其将能乎商书曰恶之易也如火之燎于原不可乡迩其犹可扑灭周任有言曰为国家者见恶如农夫之务去草焉芟夷蕴崇之絶其本根勿使能殖则善者信矣【信如字又音申】传七年冬陈及郑平十二月陈五父如郑涖盟壬申及郑伯盟歃如忘泄伯曰五父必不免不赖盟矣【泄息列切】郑良佐如陈涖盟辛巳及陈侯盟亦知陈之将乱也吕祖谦曰观五父前曰亲仁善邻之谏所见甚善一年间如郑涖盟则歃如忘其初本有善心岂非师傅不善故放荡其心耶墓门之诗亦可见矣
　　桓公经二年春三月公会齐侯陈侯郑伯于稷以成宋乱【传见宋】经五年春正月甲戌己丑陈侯鲍卒【甲戌正月二十日己丑此年二月六日】夏葬陈桓公【无传】　秋蔡人卫人陈人従王伐郑【传见郑】传五年春正月甲戌己丑陈侯鲍卒再赴也于是陈乱文公子佗杀大子免而代之公疾病而乱作国人分防故再赴
　　赵匡辨疑曰岂有正当祸乱之时而暇遣使人赴告假如再赴夫子亦当详定取其实日何乃总载之乎传云公疾而难作此文亦据陈国史而记之验此则经文甲戌下当记陈佗作乱之事全简脱之耳左氏不达此意遂妄云再赴也
　　厉公【谥法杀戮不辜曰厉】
　　【名跃桓公子桓六年蔡人杀陈佗立之改元至十二年卒在位七年】
　　桓公经六年秋八月蔡人杀陈佗
　　经十有二年秋八月壬辰陈侯跃卒【无传】
　　庄公【谥法胜敌克乱曰庄】
　　【名林桓公子厉公弟桓十二年嗣立明年改元至庄元年卒在位七年】
　　庄公经元年冬十月乙亥陈侯林卒【无传】
　　宣公【諡法善问周达曰宣】
　　【名杵臼庄公少弟庄元年嗣立明年改元至僖十二年卒在位四十五年】
　　庄公经二年春正二月葬陈庄公【无传】
　　经二十有二年春陈人杀其公子御冦
　　传二十二年春陈人杀其太子御冦【传称太子以实言】陈公子完与颛孙奔齐颛孙自齐来奔齐侯使敬仲为卿辞使为工正及陈之初亡也陈桓子始大于齐其后亡也成子得政【详见齐】
　　经二十有五年春陈侯使女叔【陈卿】来聘　冬公子友如陈【报女叔之聘】
　　传二十五年春陈女叔来聘始结陈好也嘉之故不名经二十七年秋公子友如陈葬原仲
　　传二十七年夏同盟于幽陈郑服也【服齐桓】秋公子友如陈原仲非礼也原仲季友之旧也
　　僖公经四年夏齐人执陈辕涛涂　秋及江人黄人伐陈　冬十有二月公孙兹帅师会齐人宋人卫人郑人许人曹人侵陈
　　传四年夏次于召陵陈辕涛涂谓郑申侯曰师出于陈郑之间国必甚病若出于东方观兵于东夷循海而归其可也申侯曰善涛涂以告齐侯许之申侯见曰师老矣若出于东方而遇敌惧不可用也齐侯执辕涛涂　秋伐陈讨不忠也　冬诸侯之师侵陈陈成归辕涛涂
　　经十有二年冬十有二月丁丑陈侯杵臼卒
　　穆公【谥法布徳执义曰穆】
　　【名欵宣公子僖十二年嗣立明年改元至二十八年卒在位十六年】
　　僖公经十有三年夏四月葬陈宣公【无传】
　　经十有九年冬防陈人蔡人楚人郑人盟于齐
　　传十九年冬陈穆公请修好于诸侯以无忘齐桓之徳冬盟于齐修桓公之好也【宋襄暴虐故思齐桓】
　　经二十有三年秋楚人伐陈
　　传二十三年秋楚成得臣帅师伐陈讨其贰于宋也遂取焦夷城顿而还【详见楚】
　　经二十有八年夏盟于践土陈侯如会六月陈侯欵卒【无传】　冬公会晋侯齐侯宋公蔡侯郑伯陈子莒子邾人秦人于温
　　共公【諡法敬长事上曰共】
　　【名朔穆公子僖二十八年嗣立明年改元至文十三年卒在位十八年】
　　文公传六年臧文仲以陈卫之睦也欲求好于陈　夏季文子聘于陈且娶焉【经见内鲁】
　　传九年齐楚侵陈克壶丘以其服于晋也　秋楚公子朱自夷伐陈陈人败之获公子茷陈惧乃及楚平传十年秋七月陈侯郑伯会楚子于息
　　经十有三年夏五月壬午陈侯朔卒【无传】
　　灵公【諡法乱而不损曰灵】
　　【名平国共公子文十三年嗣立明年改元至宣十年遇弑十一年楚王帅诸侯伐陈诛徴舒因县陈申叔时为言乃立太子午在位十五年】
　　宣公经元年秋楚子郑人侵陈晋赵盾帅师救陈传元年陈共公之卒楚人不礼焉陈灵公受盟于晋秋楚子侵陈晋赵盾帅师救陈
　　传五年冬陈及楚平晋荀林父伐陈
　　经六年春晋赵盾卫孙免侵陈
　　传六年春晋卫侵陈陈即楚故也
　　经八年冬楚师伐陈
　　传八年冬陈及晋平楚师伐陈取成而还
　　经九年秋九月晋荀林父帅师伐陈冬陈杀其大夫泄冶
　　传九年夏防于扈讨不睦也【谋齐陈】陈侯不防荀林父以诸侯之师伐陈晋侯卒于扈乃还　陈灵公与孔宁仪行父通于夏姬【陈大夫御叔妻】皆衷其衵服以戏于朝【衷懐也衵服近身衣】泄冶谏曰公卿宣淫民无效焉且闻不令君其纳之【纳藏衵服】公曰吾能改矣公告二子二子请杀之公弗禁遂杀泄冶孔子曰诗云民之多辟无自立辟其泄冶之谓乎
　　陈师道曰传引诗而罪冶非圣人之言左氏之瞽言也孔子称三仁则曰比干谏而死答曽参则曰当不义臣不可不争于君如泄治可谓争而合义蹈忠履仁得其死者也孔子其罪之耶春秋大夫杀而累上者皆以国杀为文呜呼忠于君义于国蹈道而死者孔子犹非之乌得为孔子哉曰然则孔氏云冶居淫乱之邦不能去而谏是取死之道何也曰不合春秋者之言也春秋时乱臣贼子叠迹而出有忠君死义者圣人贵之録之不暇又书而罪之耶灵无道而冶不去之何也曰士之未仕如是焉可也已仕而乱去不以义不可也冶位为大夫谏未及三虽曰取死义不可得而去也
　　经十年夏五月癸巳陈夏徴舒弑其君平国
　　传十年陈灵公与孔宁仪行父饮酒于夏氏公谓行父曰徴舒似女对曰亦似君徴舒病之公出自其廏射而杀之【射食亦切】二子奔楚
　　成公【谥法安民立政曰成】
　　【名午灵公太子宣十一年嗣立改元至襄四年卒在位三十年】
　　宣公经十有一年夏楚子陈侯郑伯盟于辰陵　冬十月楚人杀陈夏徴舒丁亥楚子入陈纳公孙宁仪行父于陈
　　传十一年夏楚盟于辰陵陈郑服也　冬楚子为陈夏氏乱故伐陈谓陈人无动将讨于少西氏【徴舒祖子夏名】遂入陈杀夏徴舒轘诸栗门因县陈陈侯在晋申叔时曰夏徴舒弑其君其罪大矣讨而戮之君之义也抑人有言曰牵牛以蹊人之田而夺之牛牵牛以蹊者信有罪矣而夺之牛罚已重矣王曰善哉乃复封陈乡取一人以归谓之夏州书曰楚子入陈纳公孙宁仪行父于陈书有礼也【详见楚】
　　经十有二年春葬陈灵公【无传贼讨国复二十一月然后得葬】冬十有二月宋师伐陈卫人救陈【传见宋衞】
　　襄公经三年夏六月己未同盟于鸡泽【详见晋】陈侯使袁侨如会戊寅叔孙豹及诸侯之大夫及陈袁侨盟传三年夏盟于鸡泽楚子辛为令尹侵欲于小国陈成公使袁侨如会求成晋侯使和组父告于诸侯【告陈服】秋及陈袁侨盟陈请服也　楚司马公子何忌侵陈陈叛故也
　　经四年春王三月己酉陈侯午卒秋七月陈成公【无传】冬陈人围顿
　　传四年春楚师为陈叛故犹在繁阳【前年何忌之师】韩献子患之言于朝曰文王帅殷之叛国以事纣唯知时也今我易之难哉【晋力未能服楚受陈为非时】三月陈成公卒楚人将伐陈闻防乃止【军礼不伐丧】陈人不聴命【不聴楚命】臧武仲闻之曰陈不服于楚必亡大国行礼焉而不服在大犹有咎而况小乎　夏楚彭名侵陈陈无礼故也　冬楚人使顿间陈而侵伐之故陈人围顿
　　哀公【諡法共仁短折曰哀】
　　【名溺成公子襄四年嗣立明年改元至鲁昭八年公病其弟司徒招杀悼大子偃师立公子留为太子哀公忧恚自缢在位三十五年】
　　襄公经五年冬戍陈楚公子贞帅师伐陈公防晋侯宋公卫侯郑伯曹伯齐世子光救陈
　　传五年秋九月丙子盟于戚命戌陈也楚子囊为令尹【公子贞】范宣子曰我防陈矣楚人讨贰而立公子囊必改行【改子辛所行】而疾讨陈陈近于楚民朝夕急能无徃乎有陈非吾事也无之而后可　冬诸侯戌陈【备楚】子囊伐陈十一月甲午防于城棣以救之
　　经七年冬十月楚公子囊帅师围陈十有二月防于鄬陈侯逃归
　　传七年冬十月楚子囊围陈防于鄬以救之【晋防诸侯】陈人患楚【楚围陈故】庆虎庆寅谓楚人曰吾使公子黄往而执之楚人从之二庆使告陈侯于防曰楚人执公子黄矣君若不来群臣不忍社稷宗庙惧有二图【背君属楚】陈侯逃归经十有七年春宋人伐陈
　　传十七年春宋庄朝伐陈获司徒卬卑宋也【卑宋而不设备】经二十年秋陈侯之弟黄出奔楚
　　传二十年秋陈庆虎庆寅畏公子黄之偪愬诸楚四与蔡司马同谋【此年蔡公子燮欲以蔡之晋】楚人以为讨【责陈】公子黄出奔楚书曰陈侯之弟黄出奔楚言非其罪也公子黄将出奔呼于国曰庆氏无道求専陈国暴蔑其君而去其亲五年不灭是无天也
　　经二十有三年夏陈杀其大夫庆虎及庆寅陈侯之弟黄自楚归于陈
　　传二十三年春陈侯如楚公子黄愬二庆于楚楚人召之使庆乐往杀之庆氏以陈叛　夏屈建从陈侯围陈陈人城【城以距君】板队而杀人役人相命各杀其长遂杀庆虎庆寅楚人纳公子黄君子谓庆氏不义不可肆也故书曰惟命不于常
　　经二十有四年冬陈鍼宜咎出奔楚
　　传二十四年冬陈人复讨庆氏之党鍼宜咎出奔楚经二十五年夏六月壬子郑公孙舎之帅师入陈　冬郑公孙夏帅师伐陈
　　传二十五年初陈侯防楚子伐郑【在前年】当陈隧者井堙木刋郑人怨之六月郑子产子展帅车七百乗伐陈宵突陈城遂入之陈侯扶其太子偃师奔墓遇司马桓子曰载余曰将巡城【不欲载公以巡城辞】遇贾获载其母妻下之而授公车公曰舍而母辞曰不祥与其妻扶其母以奔墓亦免子展命师无入公宫与子产亲御诸门陈侯使司马桓子赂以宗器陈侯免拥社【免音问丧服也拥抱社主】使其众男女别而累以待于朝子展执絷而见再拜稽首承饮而进献子美入数俘而出祝祓社司徒致民司马致节司空致地乃还　冬十月子西复伐陈陈及郑平
　　传二十八年夏陈侯朝于晋宋之盟故也【详见晋】十二月为宋之盟故陈侯如楚【详见楚】
　　传三十年夏六月郑子产如陈涖盟归复命告大夫曰陈亡国也不可与也聚禾粟缮城郭恃此二者而不抚其民其君弱植公子侈太子卑大夫敖政多门以介于大国能无亡乎不过十年矣
