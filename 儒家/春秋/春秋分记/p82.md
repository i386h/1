<!-- { "loadSidebar": true } -->
　　赵匡辨疑曰董狐云亡不越境言行未遂远而君被弑反又不讨贼状渉同谋耳非谓越境即无罪也作传者不达此意遂妄附防为此言诬何甚不然则奸臣令人弑君身越境而还即无罪乎故当辨情状之邪正不合论越境与不越境
　　宣子使赵穿逆公子黑臀于周而立之【文公子】壬申朝于武宫　初骊姬之乱诅无畜羣公子自是晋无公族【无公子故废公族之官】及成公即位乃宦卿之适子而为之田以为公族又宦其余子亦为余子其庶子为公行晋于是乎有公族余子公行【皆官名】赵盾请以括为公族曰君姬氏之爱子也微君姬氏则臣狄人也公许之冬赵盾为旄车之族【旄车公行之官】使屏季以其故族为公族大夫【屏季即赵括】
　　成公【諡法刑民克服曰成】
　　【名黑臀文公子母周氏宣二年嗣立明年改元至九年卒在位七年】
　　宣公经六年春晋赵盾卫孙免侵陈
　　经七年冬公防晋侯宋公卫侯郑伯曹伯于黑壤经八年夏六月晋师白狄伐秦
　　传八年春白狄及晋平夏防晋伐秦　晋胥克有虫疾郤缺为政秋废胥克使赵朔佐下军【为十七年胥童怨郤氏张本】经九年秋九月晋侯宋公卫侯郑伯曹伯防于扈晋荀林父帅师伐陈辛酉晋侯黑臀卒于扈楚子伐郑晋郤缺帅师救郑【传见郑】
　　传九年秋防于扈讨不睦也陈侯不防晋荀林父以诸侯之师伐陈晋侯卒于扈乃还
　　景公【諡法布义行刚曰景】
　　【名獳成公子宣九年嗣立明年改元至成十年卒在位十九年】
　　宣公经十年夏六月晋人宋人卫人曹人伐郑【传见郑】经十有一年秋晋侯防狄于攅函
　　传十一年晋郤成子求成于众狄众狄疾赤狄之役遂服于晋秋防于攅函众狄服也是行也诸大夫欲召狄却成子曰吾闻之非徳莫如勤非勤何以求人能勤有继其从之也诗曰文王既勤止文王犹勤况寡徳乎经十有二年夏六月乙卯晋荀林父帅师及楚子战于邲晋师败绩冬十有二月晋人宋人卫人曹人同盟于清丘
　　传十二年春楚子围郑退二十里而许之平潘尫入盟子良出质夏六月晋师救郑荀林父将中军先縠佐之士防将上军郤克佐之赵朔将下军栾书佐之赵括赵婴齐为中军大夫巩朔韩穿为上军大夫荀首赵同为下军大夫韩厥为司马及河闻郑既及楚平桓子【林父】欲还曰无及于郑而勦民焉用之楚归而动不后随武子曰善【士防】防闻用师观衅而动徳刑政事典礼不易不可敌也不为是征楚君讨郑怒其贰而哀其卑叛而伐之服而舍之徳刑成矣伐叛刑也柔服徳也二者立矣昔歳入陈【十一年伐陈讨夏徴舒】今兹入郑民不罢【音皮】劳君无怨讟政有经矣荆尸而举【荆楚也尸陈也楚武王始更为此陈法】商农工贾不败其业而卒乗辑睦事不奸矣蒍敖为宰择楚国之令典军行右辕左追蓐前茅虑无【备虑有无也茅明也或曰时楚以茅为旌识】中权后劲百官象物而动军政不戒而备能用典矣其君之举也内姓选于亲外姓选于旧举不失徳赏不失劳老有加惠旅有施舍君子小人物有服章贵有常尊贱有等威礼不逆矣徳立刑行政成事时典从礼顺若之何敌之见可而进知难而退军之善政也兼弱攻昧武之善经也子姑整军而经武乎犹有弱而昧者何必楚仲虺有言曰取乱侮亡兼弱也汋曰于铄王师遵养时晦耆昧也武曰无竞惟烈抚弱耆昧以务烈所可也彘子曰不可【先縠】晋所以霸师武臣力也今失诸侯不可谓力有敌而不从不可谓武由我失霸不如死且成师以出闻敌彊而退非夫也【非丈夫】命为军师而卒以非夫唯羣子能我弗为也以中军佐济知庄子曰【荀首】此师殆哉周易有之在师【坎下坤上师】之临【兑下坤上临师初六变而之临】曰师出以律否臧凶执事顺成为臧逆为否众散为弱川壅为泽有律以如已也故曰律否臧且律竭也盈而以竭天且不整所以凶也不行之谓临有帅而不从临孰甚焉此之谓矣果遇必败彘子尸之虽免而归必有大咎【为明年晋人杀先縠传】韩献子谓桓子曰彘子以偏师陷子罪大矣子为元帅师不用命谁之罪也失属亡师为罪已重不如进也事之不捷恶有所分与其专罪六人同之不犹愈乎师遂济楚子北师次于郔闻晋师既济王欲还嬖人伍参欲战令尹孙叔敖弗欲令尹南辕反斾伍参言于王曰晋之从政者新未能行令其佐先縠刚愎不仁未肯用命其三帅者专行不获听而无上众谁适从此行也晋师必败王病之告令尹改乗辕而北之次于管以待之晋师在敖鄗之间郑皇戍使如晋师曰郑之从楚社稷之故也未有贰心楚师骤胜而骄其师老矣而不设备子击之郑师为承楚师必败彘子曰败楚服郑于此在矣必许之栾武子曰楚自克庸以来【文十六年】其君无日不讨国人而训之于民生之不易祸至之无日戒惧之不可以怠在军无日不讨军实而申儆之于胜之不可保纣之百克而卒无后训之以若敖蚡冒筚路蓝缕以启山林箴之曰民生在勤勤则不匮不可谓骄先大夫子犯有言曰师直为壮曲为老我则不徳而徼怨于楚我曲楚直不可谓老其君之戎分为二广【右旷切】广有一卒卒偏之两【十五乗为一广司马法百人为卒二十五人为两车十五乗为大偏今广十五乗亦用旧偏法】右广初驾数及日中左则受之以至于昏内官序当其夜以待不虞不可谓无备子良郑之良也师叔楚之崇也【潘尫】师叔入盟子良在楚楚郑亲矣来劝我战我克则来不克遂往以我卜也郑不可从赵括赵同曰率师以来惟敌是求克敌得属又何俟必从彘子知季曰原屏咎之徒也赵庄子【赵朔】曰栾伯【武子】善哉实其言必长晋国　楚少宰如晋师曰寡君将郑是训定岂敢求罪于晋随季对曰昔平王命我先君文侯曰与郑夹辅周室毋废王命今郑不率寡君使羣臣问诸郑岂敢辱候人敢拜君命之辱彘子以为謟使赵括从而更之曰行人失辞寡君使羣臣迁大国之迹于郑曰无辟敌羣臣无所逃命楚子又使求成于晋晋人许之盟有日矣楚许伯御乐伯摄叔为右以致晋师【示不欲和以疑晋羣帅】晋人逐之左右角之乐伯左射马而右射人角不能进矢一而已麋兴于前射麋丽晋鲍癸当其后使摄叔奉麋献焉　晋魏锜求公族未得而怒欲败晋师请致师弗许请使许之遂往请战而还楚潘党逐之及荧泽见六麋射一麋以顾献曰子有军事兽人无乃不给于鲜敢献于从者【见六得一言其不如楚】叔党命去之赵旃求卿未得且怒于失楚之致师者请挑战弗许请召盟许之与魏锜皆命而往郤献子【郤克】曰二感往矣【感亦作憾】弗备必败彘子曰郑人劝战弗敢从也楚人求成弗能好也师无成命多备何为士季曰备之善若二子怒楚楚人乗我丧师无日矣不如备之楚之无恶除备而盟何损于好若以恶来有备不败且虽诸侯相见军卫不彻警也彘子不可【不肯设备】士季使巩朔韩穿帅七覆于敖前故上军不败赵婴齐使其徒先具舟于河故败而先济潘党既遂魏锜【锜见逐而退】赵旃夜至于楚军席于军门之外使其徒入之【布席坐示无畏】乙卯逐赵旃赵旃弃车而走林屈荡抟之得其甲裳晋人惧二子之怒楚师也使軘车逆之【郑曰屯守之车】楚疾进师车驰卒奔乗晋军桓子不知所为鼓于军中曰先济者有赏中军下军争舟舟中之指可掬也晋师右移上军未动工尹齐【楚大夫】将右拒卒以逐下军使潘党率游阙四十乗从唐侯以为左拒以从上军驹伯曰待诸乎【郤克上军佐】随季曰楚师方壮若萃于我吾师必尽不如收而去之分谤生民不亦可乎【同奔为分谤不战为生民】殿其卒而退不败晋人或以广队不能进【广兵车队音坠】楚人惎之【惎教也其器切】脱扄少进马还又惎之拔斾投衡乃出顾曰吾不如大国之数奔也赵旃以其良马二济其兄与叔父以他马反遇敌不能去弃车而走林逢大夫与其二子乗谓其二子无顾【不欲见赵旃】顾曰赵傁在后【傁老称也素口切】怒之使下指木曰尸女于是授赵旃绥以免明日以表尸之皆重获在木下楚熊负羁囚知防知庄子以其族反之厨武子御下军之士多从之每射抽矢菆纳诸厨子之房厨子怒曰非子之求而蒲之爱【蒲杨栁可以为箭】董泽之蒲可胜既乎知季曰不以人子吾子其可得乎吾不可以苟射故也射连尹襄老获之遂载其尸射公子谷臣【楚王子】囚之以二者还及昏楚师军于邲晋之余师不能军宵济亦终夜有声【言其兵众将不能用】秋晋师归桓子请死晋侯欲许之士贞子谏曰不可【士渥浊】城濮之役晋师三日谷【僖二十八年】文公犹有忧色左右曰有喜而忧如有忧而喜乎【言忧喜失时】公曰得臣犹在忧未歇也困兽犹鬭况国相乎及楚杀子玉公喜而后可知也曰莫余毒也已是晋再克而楚再败也楚是以再世不竞【成王穆王】今天或者大警晋也而又杀林父以重楚胜其无乃久不竞乎林父之事君也进思尽忠退思补过社稷之卫也若之何杀之夫其败也如日月之食焉何损于明晋侯使复其位晋原縠宋华椒卫孔达曹人同盟于清丘曰恤病讨贰于是卿不书不实其言也【宋伐陈卫救之不讨贰也楚伐宋晋不救不恤病也】
　　经十有三年冬晋杀其大夫先縠
　　传十三年秋赤狄伐晋及清先縠召之也【邲战不得志故召狄欲为变】冬晋人讨邲之败与清之师归罪于先縠而杀之尽灭其族君子曰恶之来也已则取之其先縠之谓乎经十有四年夏晋侯伐郑
　　传十四年夏晋侯伐郑为邲故也告于诸侯搜焉而还中行桓子之谋也曰示之以整使谋而来郑人惧使子张代子良于楚郑伯如楚谋晋故也
　　经十有五年夏六月癸卯晋师灭赤狄潞氏以潞子婴儿归
　　传十五年春宋人使乐婴齐告急于晋晋侯欲救之伯宗曰不可古人有言曰虽鞭之长不及马腹天方授楚未可与争虽晋之彊能违天乎谚曰高下在心川泽纳污山薮藏疾瑾瑜匿瑕国君含垢天之道也君其待之乃止使解扬如宋使无降楚曰晋师悉起将至矣郑人囚而献诸楚楚子厚赂之使反其言不许三而许之登诸楼车使呼宋人而告之遂致其君命楚子将杀之使与之言曰尔既许不谷而反之何故非我无信女则弃之速即尔刑对曰臣闻之君能制命为义臣能承命为信信载义而行之为利谋不失利以卫社稷民之主也义无二信信无二命君之赂臣不知命也受命以出有死无霣又可赂乎臣之许君以成命也死而成命臣之禄也寡君有信臣下臣获考死又何求楚子舍之以归夏六月癸卯晋荀林父败赤狄于曲梁辛亥灭潞【详见狄】秋七月秦桓公伐晋次于辅氏壬午晋侯治兵于稷以略狄土及雒魏颗败秦师于辅氏获杜回初魏武子【魏犫】有嬖妾无子武子疾命颗【犫子】曰必嫁是疾病则曰必以为殉及卒颗嫁之曰疾病则乱吾从其治也及辅氏之役颗见老人结草以亢杜回【御也】杜回踬而颠故获之夜梦之曰余而所嫁妇人之父也尔用先人之治命余是以报　晋侯赏桓子狄臣千室亦赏士伯【贞子】以瓜衍之县曰吾获狄土子之功也防子吾丧伯氏矣【伯桓子字邲之败晋侯将杀林父士伯谏而止】羊舌职説是赏也曰周书所谓庸庸祗祗者谓此物也夫士伯庸中行伯【言中行伯可用】君信之亦庸士伯此之谓明徳矣文王所以造周不是过也故诗曰陈锡载周能施也率是道也其何不济　晋侯使赵同献狄俘于周不敬刘康公曰不及十年原叔必有大咎【原叔赵同】天夺之魄矣【心之精爽是为魂魄】
