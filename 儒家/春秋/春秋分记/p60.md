<!-- { "loadSidebar": true } -->
　　论曰王者之迹熄而诗亡诗亡然后春秋作邶鄘而下多春秋时诗也而谓诗亡然后春秋作何也自黍离降为国风天下无复雅而王者之诗亡矣春秋作于隐公昉乎雅亡之后诗之所终春秋之所以始也隐之所始平王之所以终也按小雅正月刺幽王诗也而曰赫赫宗周褒姒灭之逮鲁孝公末幽王为犬戎所毙惠公初年周既东矣春秋不作于孝公惠公者东迁之始流风遗俗犹有存者郑武公入为司徒善于其职则犹用贤也晋侯扞王于艰锡之秬鬯则犹有诰命也王曰其归视尔师则诸侯犹来朝也义和薨諡为文侯则列国犹有请也及平王在位日乆不能自立弃其九族葛藟有终逺兄弟之刺不抚其民周人有束薪流楚之讥逮夫末年失道滋甚以天王之尊下赗诸侯之妾于是三纲沦九经斁人望絶矣祭伯非王命而私交武氏子非王命而求赙以至郑庄为卿士用舍不出于公而以虚言欺之至其怨王夺政则有交质之举若敌国然王纲解纽委靡不振皆自平王失之春秋于此盖有不得已焉托始于隐其伤周室凌迟虽有继世之王亦不能以复兴矣孔子尝曰如有用我者其为东周乎此春秋拨乱世反诸正尊一王之法也抑尝求之隐桓之间政自诸侯出而犹未恣横小国未有被执遭灭而邦国尚知有王室焉及庄僖而下霸政代兴盟防征伐皆霸者司之甚则执其君墟其社稷于王政乎何有又降而政在大夫则夷狄盛陪臣彊变日极矣故备谕之以证东周一代所以升降而明作春秋宗指若其行事则具着于篇










　　春秋分记卷四十六
　　钦定四库全书
　　春秋分记卷四十七　　　宋　程公说　撰内鲁第一
　　子言之我欲载之空言不如见之行事之深切着明也知我者其惟春秋乎则何以约乎鲁史如曰我欲观夏道是故之杞杞不足征也吾得夏时焉我欲观殷道是故之宋宋不足征也吾得坤干焉我观周道幽厉伤之吾舍鲁何适矣春秋所以托鲁者约鲁史以明王法以尊天王正列国训大夫非独为鲁也而必因鲁以见也始隐终哀十二公书元年正始着受终易代而学公羊者谓春秋托新王受命于鲁因録即位其妄如此虽然春秋本诸鲁史则鲁十二公行事可考见也用次之周曰内鲁凡正月无事必书谨鲁史之始而盟会征伐于鲁详焉鲁史故也自是以下则各自着録云
　　姬姓侯爵其先出自周文王第四子公旦公旦佐文武命为宰周公留相成王主自陜以东诸侯封长子伯禽于曲阜为鲁侯自伯禽至隠公凡十四世春秋始隠公至哀公十二世哀公十四年春秋絶笔获麟二十七年哀公薨左氏传终国在今袭庆府仙源县
　　隠公　　　　　　　桓公
　　庄公
　　隠公【諡灋不尸其位曰隠】
　　【名息姑惠公子继室声子所生在位十一年薨】
　　传惠公元妃孟子孟子卒继室以声子生隠公宋武公生仲子仲子生而有文在其手曰为鲁夫人故仲子归于我生桓公而惠公薨是以隠公立而奉之
　　经元年春王正月三月公及邾仪父盟于蔑　秋七月天王使宰咺来归惠公仲子之赗九月及宋人盟于宿冬十有二月祭伯来【新注凡王朝及诸侯之来于鲁传文虽详见他国而经皆书于此以鲁史也下仿此】公子益师卒
　　传元年春王周正月
　　胡安国曰按左氏曰王周正月周人以建子为歳首则冬十一月是也前乎周者以丑为正其书始即位曰惟元祀十有二月则知月不易也后乎周者以亥为正其书始建国曰元年冬十月则知时不易也建子非春亦明矣乃以夏时冠周月何哉圣人语顔回以为邦则曰行夏之时作春秋以经世则曰春王正月此见诸行事之验也或曰非天子不议礼仲尼有圣徳无其位而改正朔可乎曰有是言也不曰春秋天子之事乎以夏时冠月垂法后世以周正纪事示无其位不敢自专也其防防矣
　　不书即位摄也
　　公説曰礼天子亮隂百官总已以听于冢宰三年太甲之徂桐宫居忧三年伊尹以冕服奉嗣王成王少周公相之为政七年而后反盖以冢宰为政耳大诰曰武王崩三监及淮夷叛周公相成王将黜殷作大诰凡此皆书所载也隠公居位十有一年生称公殁称薨安得谓之摄胡安国曰隠公阙即位仲尼削之也内不承国于先君上不禀命于天子诸大夫扳已以立而遂立焉是与争乱造端而簒弑所由起也春秋首绌隠公以明大法父子君臣之伦正矣
　　三月公及邾仪父盟于蔑邾子克也公摄位而欲求好于邾故为蔑之盟　夏四月费伯帅师城郎不书非公命也　秋七月天王使宰咺来归惠公仲子之赗缓且子氏未薨故名天子七月而葬同轨毕至诸侯五月同盟至大夫三月同位至士逾月外姻至赠死不及尸吊生不及哀豫凶事非礼也
　　公说曰仲子者惠公再娶于宋生桓公者也诸侯无再娶仲子不得为夫人故不称夫人不书卒葬而书天王归赗讥之也左氏以为豫凶事子氏未薨故名之是左氏以子氏仲子为一人矣杜预附防其说曰子氏仲子也仲子在而来赗其诬甚矣周徳虽衰不应生归人赗孔颖逹因之曰惠公薨在往年明年仲子始薨于时有疾王闻之谓己薨故使太宰大夫名咺者来鲁并归惠公仲子之赗且有因赴而后赗未有方疾而并归之也大抵孔氏之说因杜氏杜氏之说因左氏学者以经为断则传注豫凶事之说不可以不删
　　八月有蜚不为灾亦不书惠公之季年败宋师于黄公立而求成焉九月及宋人盟于宿始通也　冬十月庚申改葬惠公公弗临故不书惠公之薨也有宋师大子少葬故有阙是以改葬卫侯来防葬不见公亦不书郑伐卫请师于邾邾子使私于公子豫豫请往公弗许遂行公子豫及邾人郑人盟于翼不书非公命也新作南门不书亦非公命也十二月众父卒公不与小敛故不书日
　　冯正符曰如左氏言君与敛则书曰然公子牙卒时公有疾公孙敖卒于齐仲遂卒于垂皆不在鲁叔孙婼叔诣卒时公在外公孙婴齐卒于貍脤亦在外者公岂与敛而皆书日哉是左氏之惑也不日者史失之矣
　　经二年春公防戎于潜夏五月无骇帅师入极秋八月庚辰公及戎盟于唐九月纪履緰来逆女【传见纪】
　　冬十月伯姬归于纪十有二月乙夘夫人子氏薨【无传】谷梁传夫人薨不地夫人者隐之妻也卒而不书葬夫人之义从君者也
　　传二年春公会戎于潜修惠公之好也戎请盟公辞夏司空无骇入极费庈父胜之戎请盟秋盟于唐复修戎好也
　　经三年春王二月己巳日有食之【无传】夏四月辛夘君氏卒　秋武氏子来求赙
　　传三年夏君氏卒声子也不赴于诸侯不反哭于寝不祔于姑故不曰薨不称夫人故不言葬不书姓为公故曰君氏
　　公说曰尹氏卒公羊曰天子之大夫也讥世卿谷梁亦曰天子之大夫也独左氏以为声子而于文为君氏以尹为君盖字之讹也故于此辩左氏君氏之非而系尹氏卒于周云
　　经四年春王二月　夏公及宋公遇于清秋翚帅师防宋公陈侯蔡人卫人伐郑
　　传四年春公与宋公为会将寻宿之盟【元年】末及期衞人来告乱【州吁之乱】夏公及宋公遇于清　秋诸侯复伐郑宋公使来乞师公辞之羽父【公子翚】请以师防之公弗许固请而行故书曰翚帅师疾之也【新注郑康成曰固请而行者着其强恨之性无惮隐之心后终弑隐故是深疾之焉】
　　经五年春公矢鱼于棠　秋九月考仲子之宫初献六羽螟【无传】　冬十二月辛巳公子彄卒
　　传五年春公将如棠观鱼者臧僖伯谏曰凡物不足以讲大事其材不足以备器用则君不举焉君将纳民于轨物者也公曰吾将畧地焉遂往陈鱼而观之僖伯称疾不从【才用反】书曰公矢鱼于棠非礼也且言逺地也【详见礼乐书】
　　秋九月考仲子之宫将万【万舞】焉公问羽数于众仲对曰天子用八【八八六十四人】诸侯用六【六六三十六人】大夫四【四四十六人】士二【二二四人】夫舞所以节八音而行八风故自八以下公从之于是初献六羽始用六佾也　郑人伐宋入其郛宋来告命公闻其入郛也将救之问于使者曰师何及对曰未及国公怒乃止辞使者曰君命寡人同恤社稷之难今问诸使者曰师未及国非寡人之所敢知也　冬十二月辛巳臧僖伯卒公曰叔父有憾于寡人【憾谏观鱼】寡人弗敢忘葬之加一等
　　经六年春郑人来渝平夏六月辛酉公防齐侯盟于艾传六年春郑人来渝平更成也夏盟于艾始平于齐也经七年春王三月叔姬归于纪【无传】　夏城中丘齐侯使其弟年来聘秋公伐邾冬天王使凡伯来聘
　　传七年夏城中丘书不时也齐侯使其弟年来聘结艾之盟也秋宋及郑平公伐邾为宋讨也【惧以求宋】
　　经八年春三月郑伯使宛来归祊庚寅我入祊九月辛夘公及莒人盟于浮来螟【无传】　冬十有二月无骇卒传八年春郑伯请释泰山之祀而祀周公以泰山之祊易许田三月郑伯使宛来归祊不祀泰山也秋公及莒人盟于浮来以成纪好也　冬无骇卒【公子展孙】羽父请諡与族公问族于众仲对曰天子建徳因生以赐姓胙之土而命之氏诸侯以字为諡因以为族官有世功则有官族邑亦如之公命以字为展氏
　　经九年春天王使南季来聘三月癸酉大雨震电庚辰大雨雪【周三月今正月】挟卒【无传未赐族】夏城郎冬公会齐侯于防传九年春王三月癸酉大雨霖以震书始也庚辰大雨雪亦如之书时失也【夏之正月防阳始生未可震电既震电又不当大雨雪故皆为时失】凡雨自三日以往为霖平地尺为大雪　夏城郎书不时也　郑伯伐宋宋以入郛之役【五年】怨公不告命公怒絶宋使秋郑人以王命来告伐宋冬防齐侯于防谋伐宋也
　　经十年春王二月公防齐侯郑伯于中丘夏翚帅师防齐人郑人伐宋六月壬戌公败宋师于菅辛未取郜辛巳取防
　　传十年春王正月公防齐侯郑伯于中丘癸丑盟于邓为师期　夏五月羽父先会齐侯郑伯伐宋六月戊申公防齐侯郑伯于老桃　壬戌公败宋师于菅庚午郑师入郜辛未归于我庚辰郑师入防辛巳归于我【详见郑】经十有一年春膝侯薛侯来朝【传见膝薛】　夏公会郑伯于时来　秋七月壬午公及齐侯郑伯入许【新注凡盟会征伐虽他国主之而内鲁与焉经皆书下此以鲁史也下仿此】　冬十有一月壬辰公薨传十一年秋七月公会齐侯郑伯伐许　羽父请杀桓公将以求大宰公曰为其少故也吾将授之矣使营菟裘吾将老焉【菟裘鲁邑】羽父惧反譛公于桓公而请弑之公之为公子也与郑人战于狐壤止【获也】焉郑人囚诸尹氏【郑大夫】赂尹氏而祷于其主钟巫【主尹氏所主祭】遂与尹氏归而立其主【立钟巫于鲁】十一月公祭钟巫齐【音齐】于社圃馆于寪氏壬辰羽父使贼杀公于寪氏立桓公而讨寪氏有死者不书葬不成丧也【杀音弑】
　　刘敞曰桓潜谋弑欲人不知之故归罪寪氏岂更令其丧礼不成以自发露邪此乃事之不然又明左氏初不授经于仲尼不知薨不书葬之意
　　桓公【諡灋辟土服逺曰桓】
　　【名允惠公子夫人仲子所生在位十八年薨】
　　经元年春王正月公即位三月公防郑伯于垂郑伯以璧假许田　夏四月丁未公及郑伯盟于越秋大水传元年春公即位
　　公羊传曰弑君不言即位此其言即位何如其意也
　　修好于郑郑人请复祀周公卒易祊田公许之三月郑伯以璧假许田为周公祊故也　夏四月丁未公及郑伯盟于越结祊成也盟曰渝盟无享国
