<!-- { "loadSidebar": true } -->
　　卿而兼傅
　　宣十六年传晋侯请于王命士防将中军且为大傅以中军之将而兼傅尚古兼摄之义也孔颖逹谓为孤卿大傅非孤既言于前矣
　　大夫而兼傅
　　成十八年传悼公使士渥浊为大傅使修范武子之法襄十六年平公即位羊舌肸为傅杜预注代士渥浊此代渥浊亦当为大傅也渥浊肸皆为大夫是以大夫而兼傅孔颖逹曰诸侯之有孤卿犹天子之有三公无人则阙故随其本官髙下而兼摄之
　　卿
　　六卿
　　晋诸卿皆以三军将佐为号僖二十七年传初作三军郤縠将中军郤溱佐之狐毛将上军狐偃佐之栾枝将下军先轸佐之是僣六卿矣自是而下迭命为代【其详见晋卿年表】襄二十五年传自六正五吏杜预注六正三军之六卿
　　中军为尊本司徒之官
　　僖二十七年传作三军谋元帅赵襄曰郤縠可乃使将中军元长也谓将帅之长军行则重者居中故晋以中军为尊而上军次之又文六年传晋搜于夷舍二军使狐射姑将中军赵盾佐之阳处父至自温改搜于董易中军且谓赵盾能曰使能国之利也是以上之宣子于是始为国政则晋中军帅是为政卿国政听之矣中军本司徒之官侯国三卿司徒为首周制之旧也春秋时王政不行晋前此以僖侯废司徒故易为中军【桓六年】
　　五军将佐皆卿官
　　僖三十有一年传晋搜清原作五军以御狄赵衰为卿杜预注罢三行更为上下新军赵衰从原大夫为卿新军帅孔颖逹曰衰将新上军箕郑佐之胥婴将下军先都佐之如彼文止谓赵衰作五军故特言赵衰为卿以见之然新军将佐皆卿也合旧三军言之晋于是有十卿矣
　　六军将佐皆卿官
　　成三年传景公作六军韩厥赵括巩朔韩穿荀骓赵旃皆为卿赏鞌之功也杜预注晋旧自有三军今増此故为六军合将佐言之晋卿十有二矣
　　散卿
　　僖三十三年传襄公以一命命郤缺为卿不在军帅之数又文十二年传赵穿不在军事出追秦师宣子曰秦获穿也获一卿矣是时赵盾荀林父郤缺臾骈栾盾胥甲为三军将佐穿无军行亦曰卿盖皆彊族之子为之杜预曰晋自有散位从卿者
　　以卿官为大夫
　　成二年传司马司空受一命之服杜预注皆大夫孔颖逹曰司马司空本是卿官之名但晋之诸卿皆以三军将佐为号其司马司空本是大夫之官仍有为卿之嫌故云晋司马司空皆大夫也按侯国三卿司徒司马司空传曰鄫无赋于司马则晋之三卿其旧未始不重自文公置私人以掌军行国之军政由是属之彊家而官之旧典乃为虚噐既废司徒为中军若司马司空无事不复与卿政进退号令始得司之事已旋废如曰司马主甲兵司空主营垒皆非王官之旧矣【传注曰晋云者明他国以为卿晋以为大夫尔】
　　两司马
　　宣十二年传邲之战韩厥为司马成二年司马司空受一命之服但曰司马至十八年魏绛为中军司马籍偃为上军司马始有两司马按晋语云魏绛之勇而不乱也使为元司马知籍偃之惇帅旧职而共俭也使为舆司马元大也中军为尊故曰元舆众也官与诸军同故称舆
　　两司空
　　庄二十六年晋士蒍为大司空杜预注大司空卿官文二年晋司空士縠盟于垂陇注云晋司空非卿也成二年司马司空亚旅皆受一命之服注又云晋司马司空皆大夫成十八年右行辛为司空使修士蔿之法实先于御戎校正司士司马等官疑其使掌大司空之职故升之司马之上按庄二十五年士蔿为献公杀群公子次年为大司空则任以卿位明矣司空大夫亚于卿故与亚旅皆受一命之服
　　掌公族大夫
　　襄七年传晋侯谓韩无忌仁使掌公族大夫杜预注为之师长按无忌先为公族大夫今言使掌是与诸公族大夫为师长也故曰掌公族余子公行旄车尽属之
　　公族大夫
　　宣二年传自骊姬之乱晋无公族成公即位宦卿之适而为之田以为公族又宦其余子亦为余子其庻子为公行赵盾使屏季以其故族为公族大夫杜预注皆官名又成十八年传荀家荀防栾黡韩无忌皆为公族大夫使训卿之子弟共俭孝弟公族大夫掌公族及卿大夫子弟之官凢卿之适子属焉晋语云栾伯请公族悼公曰荀家惇惠荀防文敏黡也果敢无忌慎靖使兹四人者为之膏梁之性难正也故使惇惠者教之文敏者道之果敢者谂之慎靖者修之使兹四人者为公族大夫是公族专主教诲也襄十六年传晋平公使祁奚韩襄栾盈士鞅为公族大夫説者谓奚去中军尉而为公族去剧职就闲官
　　余子
　　宣二年传成公宦卿之余子杜预注余子适子之母弟也亦治余子之政孔颖逹曰令主教卿大夫适妻之次子下云庻子为公行掌公之戎车然则卿大夫之妾子亦是余子之官教之矣
　　公行【亦曰旄车之族】
　　宣二年传成公宦卿之适及余子其庻子为公行晋于是有公族余子公行赵盾请以括为公族【屏季】冬赵盾为旄车之族杜预注庻子妾子也旄车公行之官掌率公戎行孔颖逹曰掌车而谓之公行知其掌率公戎车之行列魏风有公族公路公行公族公行既与左传同公路似余子然余子不主路车公路非余子也当与公行为一以其主君路车曰公路主车行列曰公行其实一官耳周礼主衣饰之车谓之巾车则掌建旄之车谓之旄车之族车皆建旄故曰旄也
　　三行之帅
　　僖二十八年传文公作三行御狄荀林父将中行屠击将右行先蔑将左行杜预注三行无佐疑大夫帅
　　中军大夫上军大夫下军大夫
　　宣十二年传赵括赵婴齐为中军大夫巩朔韩穿为上军大夫荀首赵同为下军大夫盖军行置此大夫为三军将佐之辅其后谋议不合军制无统皆此数人者实乱之卒以致败及鞌之战惩此悉去所増六大夫独三军帅耳
　　御戎
　　桓三年传韩万御戎杜预注御戎仆也孔颖逹曰周礼戎仆掌驭戎车按周礼大御御官之长戎仆次之春秋尚攻战晋卿佐皆以军为号御戎虽防戎仆之旧盖御之尊者
　　戎右
　　桓三年传梁为右杜预注右戎车之右孔颖逹曰周礼戎右掌戎车之兵革故知右为戎车之右也
　　校正
　　成十八年传弁纠御戎校正属焉使训诸御知义又襄九年传命校正出马按周礼校人掌王马之政是知校正为主马之官然周礼校人不属大御今校正属御戎则诸侯兼官或悼公新法耳既主养马又知御事者盖令校正助御戎训御也诸御谓诸是御车之人设令国有千乘乘有一御皆命教之戎士尚莭义故训之使知义如羊斟之徒是不知义也
　　司士
　　成十八年传荀賔为右司士属焉使训勇力之士时使杜预注司士车右之官按周礼司右掌群后之政凢国之勇力之士能用五兵者属焉其下更有戎右中大夫齐右下大夫道右上士此三右或官尊于司右而司右掌其政令春秋世车右为尊司士犹周礼司右之类故为车右属官服防以为司士主右之官谓司右也所训勇力之士皆谓为车右者设令国有千乘乘有一右总使此官训之勇力之士失于强暴如魏犫之徒不顺上命故训之以共时使不犯法也
　　军尉
　　成十八年传祁奚为中军尉羊舌职佐之铎遏寇为上军尉晋语云公知祁奚之果而不滛也使为元尉知羊舌职之聪敏肃给也使佐之又云知铎遏寇之共敬而信强也使为舆尉则中军为元上军为舆也悼公官制极多大率増置小官以弱大官之权此年命卿自祁奚以下皆属官
　　候正　候奄
　　成二年传候正受一命之服杜预注候正主斥候大夫也晋制军行有此大夫从者又成十八年传张老为候奄盖中军之候奄也晋语云知张老之知而不诈也为元候元大也中军尊故称大知而不诈示取其信周礼夏官之属候人各掌其方之道治与其禁令以设候正候奄疑同一官或职掌相类而分任云
　　乘马御【亦曰賛仆】
　　成十八年传程郑为乘马御六驺属焉使训群驺知礼杜预注乘车之仆也六驺六闲之驺周礼诸侯有六闲马乘车尚礼故训群驺知礼按晋语云知程郑之端而不滛且好諌而不隐也使为賛仆则乘马御亦曰賛仆矣
　　仆人
　　襄三年传魏绛至授仆人书杜预注仆人晋侯御仆按周礼御仆掌群吏之逆及庻民之复郑司农云逆谓受下奏复谓奏事魏绛以书授之是受下奏盖掌逆也则仆人其周礼之御仆矣
　　舆帅
　　成二年传舆帅受一命之服杜预注舆帅主兵车大夫晋制军行有此大夫从者
　　七舆大夫
　　僖十年遂杀七舆大夫杜预注侯伯七命副车七乘襄二十三年传魏氏及七舆大夫与之杜预注七舆官名按周礼大行人侯伯七命贰车七乘贰即副也毎车一大夫主之谓之七舆大夫闵二年申生将上军故僖十年七舆大夫服防以为二年之舆帅七人属申生者为申生报怨襄十八年栾盈佐下军则襄二十三年七舆大夫乃下军舆帅七人故与栾氏云【吕祖谦谓王命晋侯以一军则七舆大夫惟上军有之疑栾盈下军七舆即是前时上军之制按晋僣増军制卿官亦多下军有七舆何疑焉曰下军明与上军自异】
　　亚旅
　　成二年传司马司空舆帅候正亚旅皆受一命之服杜预注亚旅亦大夫也晋制军行有此大夫从者亚旅次于卿是众大夫无专职掌散共军事故后言之
　　嬖大夫
　　昭七年传罕朔奔晋讳宣子问其位于子产子产曰卿违从大夫之位罪人以其罪降古之制也朔于敝邑亚大夫也宣子使从嬖大夫杜预注为子产故使降一等不以罪降孔颖逹曰子产数防楚云子晢上大夫女嬖大夫不尊贵也则晋之嬖大夫亦是下大夫矣曰降一等降于亚大夫也
　　五吏三十帅三军之大夫　百官之正长师旅
　　襄二十五年传齐赂晋侯以宗噐乐噐自六正五吏三十帅三军之大夫百官之正长师旅又处守者皆有赂杜预注六正三军之六卿五吏文职三十帅武职皆军卿之属官百官正长群有司也师旅小将帅孔颖逹曰此齐以晋将来伐就防赂之则五吏三十帅皆军内之官三军将佐有六卿与六正数同故以六正为六卿也其五吏三十帅皆是军内之官以三军与六正数同必是在军之官但官军不复可知下言三军之大夫百官之正长则军内群官足包之矣于大夫之上言五吏三十帅此吏帅未必贵于大夫当以有所掌故先言之耳吏者治也故为文职帅者有所率领故为武职杜以意而解不能审悉故云皆军卿之属官略言之耳既以帅为武职则帅是大帅下句复云师旅当小于帅故杜以下师旅为小将帅董遇云五吏谓一正有五吏为三帅之长亦以意言之耳俗本三十帅为三十师非也
　　执秩
　　僖二十七年传文公作执秩以正其官杜预注执秩主爵秩之官秩次也秩次不正其余皆乱如小宰叙正群吏也
　　司典
　　昭十五年传王语籍谈曰昔而髙祖孙伯黡司晋之典籍以为大政故曰籍氏及辛有之二子董之晋于是乎有董史女司典之后也何故忘之杜预注辛有二子适晋为太史籍黡与之共董督晋典因为董氏
　　大史
　　宣二年传大史书赵盾弑其君以示于朝昭十五年传辛有二子董之晋于是乎有董史杜预注适晋为大史按司典大史虽共掌典籍然司典必世掌典籍故以籍为氏而官曰司典大史则实掌史笔如书赵盾是也
　　史
　　僖十五年传史苏占之杜预注晋卜筮之史
　　司寇
　　襄三年传魏绛曰臣之罪重请归死于司寇司寇主刑故请致尸使戮之侯国之制司空兼行司寇之事晋别命官司空非兼之也
　　理官
