<!-- { "loadSidebar": true } -->
　　经八年秋七月晋士鞅帅师侵郑遂侵卫　九月季孙斯仲孙何忌帅师侵卫　冬卫侯郑伯盟于曲濮传八年夏晋师将盟卫侯于鄟泽【自防鲁于瓦还就卫盟】赵简子曰羣臣谁敢盟卫君者【前年卫叛晋属齐简子意欲摧辱之】涉佗成何曰我能盟之卫人请执牛耳【尊者涖牛耳】成何曰卫吾温原也焉得视诸侯将歃渉佗捘卫侯之手及捥卫侯怒王孙贾趋进曰盟以信礼也有如卫君其敢不唯礼是事而受此盟也卫侯欲叛晋而患诸大夫王孙贾使次于郊大夫问故公以晋诟语之且曰寡人辱社稷其改卜嗣寡人从焉【使改卜他公子以嗣先君】大夫曰是卫之祸岂君之过也公曰又有患焉谓寡人必以而子与大夫之子为质大夫曰苟有益也公子则往羣臣之子敢不皆负羁絏以从将行王孙贾曰苟卫国有难工商未尝不为患使皆行而后可【欲以激怒国人】公以告大夫乃皆将行之行有日公朝国人使贾问焉曰若卫叛晋晋五伐我病何如矣皆曰五伐我犹可以能战贾曰然则如叛之病而后质焉何迟之有乃叛晋晋人请改盟弗许　秋晋士鞅侵郑遂侵卫　九月师侵卫晋故也【鲁为晋讨卫】
　　经九年秋齐侯卫侯次于五氏
　　传九年秋齐侯伐晋夷仪【为卫讨晋】卫侯将如五氏卜过之焦【兆不成】卫侯曰可也卫车当其半寡人当其半敌矣齐侯致禚媚杏于卫【三邑皆齐西界详见齐】
　　经十年夏晋赵鞅帅师围卫　冬齐侯卫侯郑游速防于安甫【无传】
　　传十年夏晋赵鞅围卫报夷仪也　初卫侯伐邯郸午【晋大夫】于寒氏城其西北而守之宵熸及晋围卫午以徒七十人门于卫西门杀人于门中曰请报寒氏之役涉佗曰夫子则勇矣然我往必不敢啓门亦以徒七十人旦门焉步左右皆至而立如植日中不啓门乃退反役晋人讨卫之叛故曰由涉佗成何【捘卫侯手】于是执涉佗以求成于卫卫人不许晋人遂杀涉佗成何奔燕君子曰此之谓弃礼必不钧【言必见杀不得与人等】诗曰人而无礼胡不遄死涉佗亦遄矣哉
　　经十有二年夏卫公孟彄帅师伐曹
　　传十二年夏卫公孟彄伐曹克郊还滑罗殿未出不退于列【未出曹竟】其御曰殿而在列其为无勇乎罗曰与其素厉宁为无勇【素空也厉猛也言伐小国何在空猛】
　　经十有三年夏卫公孟彄帅师伐曹【无传】
　　传十三年　初卫公叔文子朝而请享灵公【欲令公临其家】退见史防而告之史防曰子必祸矣子富而君贪罪其及子乎文子曰然吾不先告子是吾罪也君既许我矣其若之何史防曰无害子臣可以免【言执臣礼】富而能臣必免于难上下同之戍也骄其亡乎【文子之子】富而不骄者鲜吾唯子之见骄而不亡者未之有也戍必与焉及文子卒卫侯始恶于公叔戍以其富也公叔戍又将去夫人之党【灵公夫人南子党宋朝之徒】夫人愬之曰戍将为乱
　　檀弓下曰公叔文子卒其子戍请諡于君曰日月有时将矣请所以易其名者君曰昔者卫国凶饥夫子为粥与国之饿者是不亦惠乎昔者卫国有难夫子以其死卫寡人不亦贞乎【难谓鲁昭公二十年盗杀卫侯之兄絷也时齐豹作乱公如死鸟】夫子听卫国之政脩其班制以与四隣交卫国之社稷不辱不亦文乎故谓夫子贞惠文子【后不言贞惠者文足以兼之】
　　经十有四年春卫公叔戍来奔卫赵阳出奔宋　夏卫北宫结来奔　秋卫世子蒯聩出奔宋卫公孟彄出奔郑
　　传十四年春卫侯逐公叔戍与其党故赵阳奔宋戍来奔夏卫北宫结来奔公叔戍之故也　秋卫侯【灵公】为夫人南子召宋朝【宋公子旧通于南子】防于洮太子蒯聩献孟于齐过宋野【盂邑名就会献之】野人歌之曰既定尔娄猪盍归吾艾豭【娄猪求子猪以喻南子艾豭喻宋朝艾老也】太子羞之谓戏【许宜切】阳速曰从我而朝少君少君见我我顾乃杀之速曰诺乃朝夫人夫人见太子太子三顾速不进夫人见其色啼而走【见太子色变】曰蒯聩将杀余公执其手以登台太子奔宋尽逐其党故公孟彄出奔郑自郑奔齐太子告人曰戏阳速祸余戏阳速告人曰太子则祸余太子无道使余杀其母余不许将戕于余若杀夫人将以余説余是故许而弗为以纾余死谚曰民保于信吾以信义也
　　刘敞曰左氏叙蒯聩事曰蒯聩欲杀夫人夫人啼而走公执其手以登台太子出奔宋予谓蒯聩虽不善谋安有此事哉且杀夫人蒯聩独得全乎彼所羞者以夫人名恶也如杀其母为恶愈大反不知可羞乎盖蒯聩闻野人之歌其心慙焉则以谓夫人夫人恶其斥已淫则啼而走言太子将杀余以诬之灵公惑于南子所言必听从故外则召宋朝内则逐公叔戍赵阳彼不耻召宋朝固亦不难逐蒯聩矣此其真也又蒯聩出乃奔宋宋南子家也蒯聩负杀南子之名而走又入其家使真有其事者敢乎哉此亦一证也
　　哀公经二年夏四月丙子卫侯元卒晋赵鞅帅师纳卫世子蒯聩于戚　冬十月葬卫灵公【无传七月而葬缓】
　　传二年初卫侯游于郊子南仆【灵公子郢】公曰余无子将立女不对他日又谓之对曰郢不足以辱社稷君其改图君夫人在堂三揖在下君命只辱夏卫灵公卒夫人曰命公子郢为太子君命也对曰郢异于他子且君没于吾手若有之郢必闻之【言当以临没为正】且亡人之子辄在【蒯聩之子出公】乃立辄　六月乙酉晋赵鞅纳卫太子于戚宵迷阳虎曰右河而南必至焉使太子絻【始发防之服】八人衰绖伪自卫逆者【欲为卫人逆故衰绖】告于门哭而入遂居之胡安国曰世子不言纳位其所固有国其所宜君谓之储副则无所事乎纳矣今赵鞅帅师以蒯聩复国而书纳者见蒯聩无道为国人之所不受也国人不受而称世子者罪卫人之拒之也所以然者縁蒯聩出奔灵公未尝有命废之而立他子及灵公卒大臣又未尝谋于国人数蒯聩之罪选公子之贤者以主其国乃从辄之所欲而君之以子拒父此其所以称世子也人莫不爱其亲而志于杀莫不敬其父而忘其防莫不慈其子欲其子之富且贵也而夺其位蒯聩之于天理逆矣何疑于废黜然父虽不父子不可以不子辄乃据国而与之争可乎故特系纳卫世子蒯聩于戚于赵鞅帅师之下而鞅不知义灵公与卫国大臣不能早正国家之本以致祸乱其罪皆见矣
　　出公【沈约諡法出字有諡人无諡法】
　　【名辄灵公孙太子蒯聩子哀二年嗣立明年改元十二年哀之十四年获麟经终明年孔悝纳蒯聩出公奔鲁】
　　哀公经三年春齐国夏卫石曼姑帅师围戚
　　传三年春齐卫围戚求援于中山
　　经五年夏晋赵鞅帅师伐卫【传见晋】
　　经七年春晋魏曼多帅师侵卫
　　传七年春晋师侵卫卫不服也【五年伐卫至今不服】
　　经十年夏五月卫公孟彄自齐归于卫【无传】
　　经十有一年冬卫世叔齐出奔宋
　　传十一年冬卫太叔疾出奔宋【即齐】初疾娶于宋子朝【宋人在卫为大夫】其娣嬖子朝出【出奔】孔文子使疾出其妻而妻之疾使侍人诱其初妻之娣寘于犂而为之一宫如二妻文子怒欲攻之仲尼止之遂夺其妻或滛于外州外州人夺之轩以献【以献于君】耻是二者故出卫人立遗【疾弟】使室孔姞【孔文子女疾妻】疾臣向魋【为宋向魋臣】纳美珠焉与之城鉏宋公求珠魋不与由是得罪及桓氏出【在十四年】城鉏人攻太叔疾卫庄公复之使处巢死焉殡于郧葬于少褅【言其失所】初晋悼公子憗亡在卫使其女仆而田太叔懿子止
　　而饮之酒遂聘之生悼子悼子即位故夏戊为大夫【悼子之甥】悼子亡卫人剪夏戊【剪削爵邑】
　　经十有二年秋公防卫侯宋皇瑗于郧
　　传十二年吴徴防于卫　初卫人杀吴行人且【子余切】姚而惧谋于行人子羽子羽曰吴方无道无乃辱吾君不如止也子木曰吴方无道国无道必弃疾于人吴虽无道犹足以患卫往也长木之毙无不摽也国狗之瘈无不噬也而况大国乎　秋卫侯防吴于郧公及卫侯宋皇瑗盟而卒辞吴盟吴人藩卫侯之舎子服景伯谓子贡曰夫诸侯之防事既毕矣侯伯致礼地主归饩以相辞也今吴不行礼于卫而藩其君舎以难之【难乃旦切】子盍见太宰乃请束锦以行【以赂吴】语及卫故太宰嚭曰寡君愿事卫君卫君之来也缓寡君惧故将止之子贡曰卫君之来必谋于其众其众或欲或否是以缓来其欲来者子之党也其不欲来者子之雠也若执卫君是堕【音隳下同】党而崇雠也夫堕子者得其志矣且合诸侯而执卫君谁敢不惧堕党崇雠而惧诸侯或者难以霸乎太宰嚭説乃舎卫侯卫侯归效夷言【效吴言】子之【公孙弥牟】尚幼曰君必不免其死于夷乎执焉而又说其言从之固矣【出公辄后卒死于越】
　　经十有三年夏晋魏曼多帅师侵卫【无传】
　　传十五年卫孔圉【文子】取太子蒯聩之姊【伯姬】生悝【苦回反】孔氏之竖浑良夫长而美孔文子卒通于内【通伯姬】太子在戚孔姬使之焉【使良夫诣太子】太子与之言曰苟使我入获国服冕乘轩三死无与与之盟为请于伯姬【良夫为太子请】闰月良夫与太子入舎于孔氏之外圃昏二人防衣而乘【太子良夫】寺人罗御如孔氏孔氏之老栾宁问之称姻妾以告遂入适伯姬氏既食孔伯姬杖戈而先太子与五人介舆豭従之迫孔悝于厠强盟之【刼悝欲令逐辄】遂刼以登台栾宁将饮酒炙未熟闻乱使告季子【子路】召获【卫大夫】驾乘车【言不欲战】行爵食炙奉卫侯辄来奔季子将入遇子羔将出【卫大夫髙柴】曰门已闭矣季子曰吾姑至焉子羔曰弗及不践其难季子曰食焉不辟其难【食孔氏禄】子羔遂出子路入及门公孙敢门焉【守门】曰无入为也季子曰是公孙也求利焉而逃其难由不然利其禄必救其患有使者出乃入曰太子焉用孔悝虽杀之必或继之【言已必继孔悝为难攻太子】且曰太子无勇若燔台半必舎孔叔太子闻之惧下石乞盂黡敌子路【蒯聩党】以戈击之断缨子路曰君子死冠不免结缨而死孔子闻卫乱曰柴也其来由也死矣孔悝立庄公【蒯聩】庄公害故政欲尽去之【故政辄之臣】先谓司徒瞒成曰寡君离病于外久矣子请亦尝之归告褚师比欲与之伐公不果
　　庄公【諡法胜敌克乱曰庄】
　　【名蒯聩灵公太子出公父定十四年出奔哀二年灵公卒卫立出公十五年庄公因孔悝入立明年改元至十七年晋出之立般师庄公被弑在位二年】
