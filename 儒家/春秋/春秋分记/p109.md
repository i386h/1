<!-- { "loadSidebar": true } -->
　　襄公　　　　　　　　灵公
　　出公　　　　　　　　庄公
　　公子起　　　　　　　出公后
　　定公【諡法纯行不爽曰定】
　　【名臧穆公子成二年嗣立明年改元至十四年卒在位十二年】
　　成公经三年春王正月辛亥葬卫穆公【无传】
　　经六年春二月卫孙良夫帅师侵宋
　　传六年春三月晋伯宗夏阳说卫孙良夫侵宋师于鍼卫人不保【不守备】说欲袭卫曰虽不可入多俘而归有罪不及死伯宗曰不可衞唯信晋故师在其郊而不设备若袭之是弃信也虽多卫俘而晋无信何以求诸侯乃止师还卫人登陴经七年冬卫孙林父出奔晋
　　传七年卫定公恶孙林父冬孙林父出奔晋卫侯如晋晋反戚焉【戚林父邑】
　　经十年春卫侯之弟黒背帅师侵郑【晋命】
　　经十有四年夏卫孙林父自晋归于卫冬十月庚寅卫侯臧卒
　　传十四年春卫侯如晋晋侯强见孙林父焉【欲归之】定公不可夏卫侯既归晋侯使郤犫送孙林父而见之卫侯欲辞定姜曰不可是先君宗卿之嗣也大国又以为请不许将亡虽恶之不犹愈于亡乎君其忍之安民而宥宗卿不亦可乎卫侯见而复之【复林父位】秋九月卫侯有疾使孔成子甯恵子立敬姒【定公妾】之子衎以为太子　冬十月卫定公卒夫人姜氏既哭而息见太子之不哀也不内酌饮叹曰是夫也将不唯卫国之败其必始于未亡人呜呼天祸卫国也夫吾不获鱄也使主社稷【鱄衎之母弟】大夫闻之无不耸惧孙文子自是不敢舎其重器于卫尽寘诸戚【文子邑】而甚善晋大夫【备乱起以为援】
　　献公【諡法聪明睿智曰献】
　　【名衎定公子成十四年嗣立明年改元十八年襄之十四年出奔齐】
　　成公经十有五年春王二月卫定公【无传】
　　传十六年夏四月卫侯伐郑至于鸣雁为晋故也传十七年春王正月郑侵晋卫北宫括救晋侵郑襄公经元年冬卫侯使公孙剽来聘
　　经七年秋季孙宿如卫　冬十月卫侯使孙林父来聘壬戌及孙林父盟
　　传七年冬十月孙文子来聘公登亦登叔孙穆子相趋进曰诸侯之防寡君未尝后卫君今吾子不后寡君寡君未知所过吾子其少安孙子无辞亦无悛容穆叔曰孙子必亡为臣而君过而不悛亡之本也诗曰退食自公委蛇委蛇谓从者也衡而委蛇必折【为十四年林父逐君起本】传十年夏楚子囊伐宋卫侯救宋师于襄牛郑皇耳【皇戍子】帅师侵卫孙文子卜追之献兆于定姜姜氏问繇【兆辞】曰兆如山陵有夫出征而丧其雄姜氏曰征者丧雄御冦之利也大夫图之卫人追之孙蒯获郑皇耳于犬丘【蒯孙林父子】经十有四年夏四月巳未卫侯出奔齐　冬季孙宿防晋士匄宋华阅卫孙林父郑公孙虿莒人邾人于戚传十四年夏卫献公戒孙文子甯惠子食皆服而朝日旰不召而射鸿于囿二子从之不释皮冠而与之言二子怒孙文子如戚孙蒯入使【文子之子】公饮之酒使大师歌巧言之卒章【巧言卒章彼何人斯居河之麋无拳无勇职为乱阶戚卫河上邑以喻文子居河上为乱】大师辞师曹请为之初公有嬖妾使师曹诲之琴师曹鞭之公怒鞭师曹三百故师曹欲歌之以怒孙子以报公公使歌之遂诵之【恐孙蒯不解】蒯惧告文子文子曰君忌我矣弗先必死并帑【子也】于戚而入见蘧伯玉曰君之暴虐子所知也大惧社稷之倾覆将若之何对曰君制其国臣敢奸之虽奸之庸知愈乎【言逐君更立未知当差否】遂行从近关出公使子蟜子伯子皮与孙子盟于丘宫孙子皆杀之四月巳未子展奔齐公如鄄【卫地音绢】使子行于孙子孙子又杀之公出奔齐孙氏追之败公徒于阿泽鄄人执之初尹公佗学射于庾公差庾公差学射于公孙丁二子【佗差】追公公孙丁御公【为公御】子鱼【差】曰射为背师不射为戮射为礼乎射两軥而还尹公佗曰子为师我则逺矣乃反之【反欲射丁】公孙丁授公辔而射之贯臂【贯佗臂】
　　蔺敏修曰左氏所书之事与孟子异所闻异辞疑以传疑可也左氏所取之义与孟子反不辞而辟之岂知师道之贵哉孟子曰我不忍以夫子之道反害夫子左氏曰子为师我则逺矣乃反之夫事其父以及其祖天下所共知也今曰吾知有父而已不知其他则孰不指为害恩义贼名教之人哉
　　子鲜从公及竟公使祝宗告亡且告无罪定姜曰【公适母】无神何告若有不可诬也有罪若何告无舎大臣而与小臣谋一罪也先君有冢卿以为师保而蔑之二罪也【谓不释皮冠之比】余以巾栉事先君而暴妾使余三罪也告亡而已无告无罪　公使厚成叔吊于卫曰寡君使瘠闻君不抚社稷而越在他竟若之何不吊以同盟之故使瘠敢私于执事曰有君不吊有臣不敏君不赦宥臣亦不帅职増淫发泄其若之何卫人使大叔仪对曰群臣不佞得罪于寡君寡君不以即刑而悼弃之以为君忧君不忘先君之好辱吊羣臣又重恤之敢拜君命之辱重拜大贶厚孙归复命语臧武仲曰卫君其必归乎有大叔仪以守有母弟鱄以出或抚其内或营其外能无归乎　齐人以郲寄卫侯【齐所灭郲国】及其复也以郲粮归【言其贪】右宰谷从而逃归卫人将杀之【以其从君故】辞曰余不説初矣【言初从君非説之不获已耳】余狐裘而羔袖【言一身尽善唯少有恶】乃赦之卫人立公孙剽【穆公孙】孙林父甯殖相之以听命于诸侯卫人在郲臧纥如齐唁卫侯卫侯与之言虐退而告其人曰卫侯其不得入矣其言粪土也亡而不变何以复国子展子鲜闻之见臧纥与之言道臧孙説谓其人曰卫君必入夫二子者或挽之或推之欲无入得乎师旷【晋乐太师子野】侍于晋侯【悼公】晋侯曰卫人出其君不亦
　　甚乎对曰或者其君实甚良君将赏善而刑淫养民如子盖之如天容之如地民奉其君爱之如父母仰之如日月敬之如神明畏之如雷霆其可出乎夫君神之主而民之望也若困民之主匮神乏祀百姓絶望社稷无主将安用之弗去何为天生民而立之君使司牧之勿使失性有君而为之贰使师保之勿使过度是故天子有公诸侯有卿卿置侧室大夫有贰宗士有朋友庶人工商皁牧圉皆有亲昵以相辅佐也善则赏之过则匡之患则救之失则革之自王以下各有父兄子弟以补察其政史为书瞽为诗工诵箴諌大夫规诲士传言庶人谤商旅于市百工献艺故夏书曰遒人以木铎狥于路官师相规工执艺事以諌正月孟春于是乎有之諌失常也天之爱民甚矣岂其使一人肆于民上以从【音纵】其淫而弃天地之性必不然矣　晋侯问卫故于中行献子对曰不如因而定之卫有君矣【谓剽已立】伐之未可以得志而勤诸侯史佚有言曰因重而抚之仲虺有言曰亡者侮之乱者取之推亡固存国之道也君其定卫以待时乎　冬防于戚谋定卫也
　　殇公【諡法短折不成曰殇】
　　【名剽定公弟襄十四年文子等既逐献公乃立剽明年改元至二十六年遇弑献公复入在位十二年】
　　襄公经十有六年春三月公防晋侯宋公卫侯郑伯曹伯莒子邾子薛伯杞伯小邾子于湨梁【殇公始防诸侯详见晋】传十七年夏卫石买孙蒯伐曹取重丘曹人愬于晋经十有八年夏晋人执卫行人石买
　　传十八年夏晋人执卫行人石买于长子执孙蒯于纯留为曹故也
　　经十有九年夏卫孙林父帅师伐齐
　　传十九年冬卫石共子卒【买】悼子不哀【恶】孔成子曰是谓蹷其本必不有其宗【为二十八年石恶出奔传】
　　传二十年冬卫寗恵子疾召悼子【寗喜】曰吾得罪于君悔而无及也名藏在诸侯之防曰孙林父甯殖出其君君入则掩之【掩恶名】若能掩之则吾子也若不能犹有鬼神吾有馁而已不来食矣悼子许诺惠子遂卒
　　传二十一年冬防于商任卫侯不敬叔向曰卫君必不免
　　经二十有五年秋八月卫侯入于夷仪【卫侯衎】
　　传二十五年晋侯使魏舒宛役逆卫侯将使卫与之夷仪崔子止其帑以求五鹿【崔杼欲得卫之五鹿故留卫侯妻子于齐以质之】秋八月卫献公入于夷仪　冬十二月卫献公自夷仪使与甯喜言【求复国】甯喜许之大叔文子闻之曰呜呼诗所谓我躬不説皇恤我后者甯子可谓不恤其后矣将可乎哉殆必不可君子之行思其终也思其后也书曰慎始而敬终终以不困诗曰夙夜匪解以事一人今甯子视君不如奕棋其何以免乎奕者举棋不定不胜其耦而况置君而弗定乎必不免矣九世之卿族一举而灭之可哀也哉【甯氏出自卫武公及喜九世】
　　经二十有六年春王二月辛夘卫甯喜弑其君剽卫孙林父入于戚以叛甲午卫侯衎复归于卫夏公防晋人郑良霄宋人曹人于澶渊　秋晋人执卫甯喜
　　传二十六年春卫献公使子鲜为复【使为已求反国为于僞切】辞敬姒强命之【敬姒献公及子鲜之母】对曰君无信臣惧不免敬姒曰虽然以吾故也许诺初献公使与甯喜言【言复国】甯喜曰必子鲜在不然必败【子鲜贤国人信之】故公使子鲜子鲜不获命于敬姒以公命与甯喜言曰苟反政由甯氏祭则寡人甯喜告蘧伯玉伯玉曰瑗不得闻君之出敢闻其入【十四年孙氏逐献公瑗从近闗出】遂行从近关出告右宰谷右宰谷曰不可获罪于两君【前出献公今杀剽】天下谁畜之悼子曰吾受命于先人不可以贰【甯喜受命在二十年】谷曰我请使焉而观之遂见公于夷仪反曰君淹恤在外十二年矣而无忧色亦无寛言犹夫人也若不已死无日矣悼子曰子鲜在右宰谷曰子鲜在何益多而能亡于我何为【言子鲜为义多不过亡出】悼子曰虽然弗可以已孙文子在戚孙嘉聘于齐孙襄居守【二子孙文子子】二月庚寅甯喜右宰谷伐孙氏不克伯国伤【孙襄】甯子出舎于郊【欲奔】伯国死孙氏夜哭国人召甯子甯子复攻孙氏克之辛夘杀子叔【卫剽】及大子角书曰甯喜弑其君剽言罪之在甯氏也孙林父以戚如晋【以邑属晋】书曰入于戚以叛罪孙氏也臣之禄君实有之义则进否则奉身而退専禄以周旋戮也甲午卫侯入书曰复归国纳之也大夫逆于竟者执其手而与之言道逆者自车揖之逆于门者颔之而已【颔揺其头言衎骄心易生】公至使让大叔文子曰寡人淹恤在外二三子皆使寡人朝夕闻卫国之言吾子独不在寡人古人有言曰非所怨勿怨寡人怨矣对曰臣知罪矣臣不佞不能负羁絏以从扞牧圉臣之罪一也有出者有居者臣不能贰通外内之言以事君臣之罪二也有二罪敢忘其死乃行从近关出公使止之
　　檀弓下曰卫献公出奔反于卫及郊将班邑于从者而后入栁庄曰如皆守社稷则孰执羁靮而从如皆从则孰守社稷君反其国而有私也毋乃不可乎弗果班
