<!-- { "loadSidebar": true } -->
　　卫人侵戚东鄙【林父叛故】孙氏愬于晋晋戍茅氏【戚东鄙】殖绰【齐人奔卫】伐茅氏杀晋戍三百人孙蒯追之弗敢击文子曰厉之不如【厉恶鬼】遂从卫师败之圉雍鉏获殖绰复愬于晋晋人为孙氏故召诸侯将以讨卫也　六月公防晋赵武宋向戍郑良霄曹人于澶渊以讨卫疆戚田取卫西鄙懿氏六十以与孙氏于是卫侯防之晋人执甯喜北宫遗使女齐以先归【讨其弑君伐孙氏】卫侯如晋晋人执而囚之于士弱氏【晋主狱大夫】秋齐侯郑伯为卫侯故如晋晋侯兼享之国子使晏平仲私于叔向曰晋为盟主今为臣执君若之何【谓晋为林父执卫侯】叔向告赵文子文子以告晋侯晋侯言卫侯之罪使叔向告二君【言杀晋戍三百人不以林父故】国子赋辔之柔矣【逸诗】子展赋将仲子兮【言卫侯虽有罪而人谓晋为臣执君】晋侯乃许归卫侯　冬十二月卫人归卫姬于晋乃释卫侯
　　献公后
　　【前在位十八年在外十二年复归三年襄二十九年卒前后共在位二十一年】
　　襄公经二十有七年夏卫杀其大夫甯喜卫侯之弟鱄出奔晋
　　传二十七年春卫甯喜専公患之公孙免余请杀之公曰微甯子不及此吾与之言矣事未可知只成恶名止也对曰臣杀之君勿与【音预】知乃与公孙无地公孙臣谋使攻甯氏弗克皆死公曰臣也无罪父子死余矣【献公出时公孙臣之父为孙氏所杀】夏免余复攻甯氏杀甯喜及右宰谷尸诸朝石恶将防宋之盟受命而出衣其尸枕之股而哭之欲敛以亡惧不免且曰受命矣乃行【为明年石恶奔传】子鲜曰逐我者出【谓孙林父】纳我者死【谓甯喜】赏罚无章何以沮劝君失其信而国无刑不亦难乎且鱄实使之遂出奔晋公使止之不可及河又使止之止使者而盟于河托于木门不乡卫国而坐木门大夫劝之仕不可曰仕而废其事罪也从之昭吾所以出也将谁愬乎吾不可以立于人之朝矣终身不仕公丧之如税服终身公与免余邑六十辞曰唯卿备百邑臣六十矣下有上禄乱也臣不敢闻且甯子唯多邑故死臣惧死之速及也公固与之受其半以为少师公使为卿辞曰大叔仪不贰能賛大事君其命之乃使文子为卿
　　经二十有八年夏卫石恶出奔晋
　　传二十八年夏卫人讨甯氏之党故石恶出奔晋卫人立其从子圃以守石氏之祀礼也
　　经二十有九年夏五月庚午卫侯衎卒　秋九月卫献公【无传】
　　传二十九年夏六月吴季札适卫説蘧瑗史狗史防【音秋】公子荆公叔发公子朝曰卫多君子未有患也自卫如晋将宿于戚闻钟声焉曰异哉吾闻之也辩而不徳必加于戮夫子获罪于君以在此惧犹不足而又何乐夫子之在此也犹燕之巢于幕上君又在殡而可以乐乎【献公卒未】遂去之文子闻之终身不听琴瑟【闻义能改】
　　襄公【諡法辟土有徳曰襄】
　　【名恶献公子襄二十九年嗣立明年改元至昭七年卒在位九年】
　　襄公传三十一年冬十二月北宫文子相卫襄公以如楚宋之盟故也
　　昭公传二年春晋韩宣子自齐聘于卫卫侯享之北宫文子赋淇澳【言宣子有武公之徳】宣子赋木瓜【欲厚报以为好】
　　经七年秋八月戊辰卫侯恶卒　冬十有二月癸亥卫襄公
　　传七年夏四月甲辰朔日有食之晋士文伯曰其大咎其卫君乎【详见晋】　秋八月卫襄公卒晋大夫言于范献子曰卫事晋为睦晋不礼焉庇其贼人而取其地【纳孙林父戚地】故诸侯贰诗曰防鸰在原兄弟急难又曰死丧之威兄弟孔怀兄弟之不睦于是乎不吊况逺人谁敢归之今又不礼于卫之嗣【新君】卫必叛我是絶诸侯也献子以告韩宣子宣子説使献子如卫吊且反戚田　卫齐恶告丧于周且请命王使成简公如卫吊且追命襄公曰叔父陟恪在我先王之左右以佐事上帝余敢忘髙圉亚圉【二圉周之先为殷诸侯亦受殷王追命者】卫襄公夫人姜氏无子嬖人婤【音周】姶【乌合切】生孟絷孔成子【烝鉏】梦康叔谓已立元【孟絷弟梦时元未生】余使羁之孙圉与史苟相之【羁烝鉏子苟史朝子】史朝亦梦康叔谓已余将命而子苟与孔烝鉏之曾孙圉相元史朝见成子告之梦梦协晋韩宣子为政聘于诸侯之嵗【在二年】婤姶生子名之曰元孟絷之足不良弱行【跛也】孔成子以周易筮之曰元尚享卫国主其社稷遇屯【震下坎上】又曰余尚立絷尚克嘉之遇屯之比【坤下坎上屯初九爻变】以示史朝史朝曰元亨又何疑焉【周易曰屯元亨】成子曰非长之谓乎【谓年长非谓元名】对曰康叔名之可谓长矣孟非人也将不列于宗不可谓长且其繇曰利建侯嗣吉何建建非嗣也【嗣子有常位故无所卜又无所建】二卦皆云【再得屯卦皆有建侯之文】子其建之康叔命之二卦告之筮袭于梦武王所用也弗从何为【太誓曰朕梦协朕卜袭于休祥】弱足者居侯主社稷临祭祀奉民人事鬼神从防朝又焉得居各以所利不亦可乎故孔成子立灵公　十二月癸亥卫襄公
　　灵公【諡法乱而不损曰灵】
　　【名元襄公子昭十年嗣立明年改元至哀二年卒在位四十二年】
　　昭公传十二年夏卫侯如晋朝嗣君也【晋昭新立】
　　经十有八年夏五月壬午宋卫陈郑灾【传见郑】
　　经二十年秋盗杀卫侯之兄絷
　　传二十年卫公孟絷【灵公兄】狎齐豹【恶之子为司宼】夺之司冦与鄄【豹邑】有役则反之无则取之公孟恶北宫喜【贞子】褚师圃欲去之公子朝通于襄夫人宣姜【灵公适母】惧而欲作乱故齐豹北宫喜褚师圃公子朝作乱　初齐豹见【荐达也贤遍切】宗鲁于公孟为骖乘焉【为公孟骖乘】将作乱而谓之曰公孟之不善子所知也勿与乘吾将杀之对曰吾由子事公孟子假吾名焉故不吾逺也虽其不善吾亦知之抑以利故不能去是吾过也今闻难而逃是僣子也【使子言不信】子行事乎吾将死之以周事子而归死于公孟其可也丙辰卫侯【灵公】在平夀公孟有事于盖获之门外【有事祭也】齐子氏帷于门外而伏甲焉【齐豹之家】使祝鼃【乌娲切】寘戈于车薪以当门使一乘从公孟以出【亦如前车寘戈于薪寻其后】使华齐御公孟宗鲁骖乘及闳中齐氏用戈击公孟宗鲁以背蔽之断肱以中公孟之肩皆杀之公闻乱乘驱自阅门入庆比御公公南楚骖乘使华寅乘贰车及公宫鸿駵魋驷乘于公公载宝以出褚师子申遇公于马路之衢遂从【才用切下注同】过齐氏使华寅肉袒执盖以当其阙齐氏射公中南楚之背公遂出寅闭郭门逾而从公【逾郭出】公如死鸟析【星厯切】朱鉏宵从窦出徒行从公齐侯使公孙青【子石】聘于卫既出闻卫乱使请所聘公【齐景公】曰犹在竟内则卫君也乃将事焉遂从诸死鸟请将事辞曰亡人不佞失守社稷越在草莽吾子无所辱君命賔曰寡君命下臣于朝曰阿下执事【阿比也命已使比卫臣下】臣不敢贰主人曰君若惠顾先君之好照临敝邑镇抚其社稷则有宗祧在乃止卫侯固请见之【欲与青相见】不获命以其良马见为未致使故也卫侯以为乘马【喜其敬已故贵其物】賔将掫【行夜侧尤切又祖侯切】主人辞曰亡人之忧不可以及吾子草莽之中不足以辱从者敢辞賔曰寡君之下臣君之牧圉也若不获扞外役是不有寡君也臣惧不免于戾请以除死亲执铎终夕与于燎【设火燎以备守】齐氏之宰渠子召北宫子【北宫喜也】北宫氏之宰不与闻谋杀渠子遂伐齐氏灭之丁已晦公入与北宫喜盟于彭水之上【喜本与齐氏同谋故公先与喜盟】秋七月戊午朔遂盟国人八月辛亥公子朝褚师圃子玉霄子髙鲂出奔晋【皆齐氏党】閠月戊辰杀宣姜【与公子朝通谋故】卫侯赐北宫喜諡曰贞子【灭齐氏故】赐析朱鉏諡曰成子【宵从公故】而以齐氏之墓予之【皆未死而赐諡及墓田故传终言之】卫侯告宁于齐且言子石【言其有礼】齐侯将饮酒徧赐大夫曰二三子之教也【喜青敬卫侯】苑何忌辞曰与于青之赏必及于其罚在康诰曰父子兄弟罪不相及况在羣臣臣敢贪君赐以干先王琴张【名牢字子开】闻宗鲁死将往吊之仲尼曰齐豹之盗而孟絷之贼女何吊焉【言齐豹所以为盗孟絷所以见贼皆由宗鲁】君子不食奸【知公孟不善而受其禄是食奸】不受乱【许豹行事是受乱】不为利疚于回不以回待人不盖不义【以周事豹是盖不义】不犯非礼【以二心事絷是非礼】
　　定公传四年春三月刘文公合诸侯于召陵将防卫子行敬子言于灵公曰防同难啧有烦言莫之治也【啧至也音责】其使祝佗从【子鱼】公曰善乃使子鱼子鱼辞曰臣展四体以率旧职犹惧不给而烦刑书若又共二【共二职音恭】徼大罪也且夫祝社稷之常也社稷不动祝不出竟官之制也君以军行祓社衅鼓祝奉以従于是乎出竟若嘉好之事君行师从卿行旅从臣无事焉公曰行也及臯鼬【将盟】将长蔡于卫【欲令蔡先卫歃】卫侯使祝佗私于苌曰闻诸道路不知信否若闻蔡将先卫信乎苌曰信蔡叔康叔之兄也先卫不亦可乎子鱼曰以先王观之则尚徳也昔武王克商成王定之选建明徳以蕃屏周故周公相王室以尹天下于周为睦分鲁公以大辂大旂夏后氏之璜封父之繁弱【大弓名】殷民六族条氏徐氏萧氏索氏长勺氏尾勺氏使帅其宗氏辑其分族将其类丑以法则周公用即命于周是使之职事于鲁以昭周公之明徳分之土田陪敦祝宗卜史备物典防官司彞器因商奄之民命以伯禽而封于少皥之虚【曲阜】分康叔【卫之祖】以大辂少帛【杂帛】綪茷【大赤取染草名也綪七见切】旃旌大吕【钟名】商民七族陶氏施氏繁氏锜氏樊氏饥氏终葵氏封畛土略自武父以南及圃田之北竟取于有阎之土以共王职取于相土之东都以防王之东搜聃季授土【周公弟司空】陶叔授民命以康诰而封于殷虚皆啓以商政疆以周索分唐叔【晋祖】以大辂宻须之鼓阙巩【甲名】姑洗【钟名】怀姓九宗职官五正命以唐诰而封于夏虚启以夏政疆以戎索三者皆叔也而有令徳故昭之以分物不然文武成康之伯犹多而不获是分也唯不尚年也管蔡启商惎间王室【惎毒音忌】王于是乎杀管叔而蔡蔡叔【蔡蔡上素达及下如字】以车七乘徒七十人其子蔡仲改行帅徳周公举之以为已卿士见诸王而命之以蔡其命书云王曰胡无若尔考之违王命也若之何其使蔡先卫也武王之母弟八人周公为太宰康叔为司寇聃季为司空五叔无官岂尚年哉【管叔鲜蔡叔度成叔武霍叔处毛叔聃】曹文之昭也【文王子】晋武之穆也【武王子】曹为伯甸非尚年也【以伯爵居甸服言小】今将尚之是反先王也晋文公为践土之盟卫成公不在夷叔其母弟也犹先蔡其载书云王若曰晋重【文公】鲁申【僖公】卫武【叔武】蔡申午【庄侯】郑捷【文公】齐潘【昭公】宋王臣【成公】莒期【兹丕公】藏在周府可覆视也吾子欲复文武之略而不正其徳将如之何苌説告刘子与范献子谋之乃长卫侯于盟经七年秋齐侯【景公】郑伯【献公】盟于咸齐人执卫行人北宫结以侵卫齐侯卫侯盟于沙
　　传七年秋齐侯郑伯盟于咸徴防于卫卫侯欲叛晋诸大夫不可使北宫结如齐而私于齐侯曰执结以侵我齐侯从之乃盟于【即沙】
