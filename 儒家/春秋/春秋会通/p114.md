<!-- { "loadSidebar": true } -->
　　冬晋荀寅士吉射入于朝歌以叛【公寅下有及字】左氏【范臯夷无宠于范吉射而欲为乱于范氏梁婴父嬖于知文子文子欲以为卿韩简子与中行文子相恶魏襄子亦与范昭子相恶故五子谋将逐荀寅而以梁婴父代之逐范吉射而以范臯夷代之荀跞言于晋侯曰君命大臣始祸者死载书在河今三臣始祸而独逐鞅刑已不钧矣请皆逐之冬荀跞韩不信魏曼多奉公以伐范氏中行氏弗克二子将伐公齐髙彊曰三折肱知为良医唯伐君为不可民弗与也弗听遂伐公国人助公二子败从而伐之荀寅士吉射奔朝歌注臯夷范氏侧室子知文子荀跞简子韩不信中行文子荀寅襄子曼多范昭子士吉射】胡氏【晋主夏盟威服天下及大夫専政贿赂公行内外离析示威平邱而齐叛辞请召陵而蔡叛盟于沙咸而郑叛次于五氏而衞叛涖于郑防于夹谷歃于黄而鲁叛诸侯叛于外大夫叛于内故奔于晋阳而赵鞅叛入于朝歌而荀寅士吉射叛以晋国之大天下莫强焉邦分崩而不能守也春秋于晋事或略而不序或贱而称人或书侵以陋之责亦备矣至是三卿内叛直书于防见其效也故臧哀伯曰国家之败由官邪也官之失德宠赂章也晋卿始祸缘衞贡也乐祁见执献杨楯也蔡侯从吴荀寅货也昭公弗纳范鞅赂也而晋室自是不复能主盟矣故为国以义不以利春秋之大法在焉见诸行事亦可谓深切着明矣】
　　【案晋六卿二荀氏荀寅中行氏也荀跞知氏也士氏即范氏也韩氏魏氏赵氏荀士二家自此亡知氏春秋后亡故止韩赵魏三家分晋】
　　晋赵鞅归于晋左氏【韩魏以赵氏为请十二月辛未赵鞅入于绛盟于公宫】胡氏【书归者易辞也韩魏为之请晋侯许之复而寅与吉射去国出奔则无有难之者故其归为易矣苏氏曰三子之叛其罪一也鞅以有援故得复寅吉射以无助故终叛春秋书鞅归于晋非与之也以罪晋侯纵释有罪无政刑耳叛逆人臣之大恶始祸晋国之载书既不能致辟于鞅奉行天讨以警乱臣又亢不衷狥韩魏之请而许之复无政刑矣其能国乎先儒或谓言归者以地正国也鞅取晋阳之甲以逐君侧之恶人则其说误矣以地正国而可是人主可得而胁人臣擅兴无罪以兵谏者真爱其君也使后世贼臣称兵向阙以诛君侧为名而实欲胁君取国者则此説啓之也大失春秋之意矣】陈氏【归不言自鞅无所自也归易词也栾盈鱼石犹言入至鞅而后言归则晋无人之词也此韩赵魏分晋之本也叛臣至于书归则佚贼不足録矣】
　　【案以地正国之说出公谷公羊曰此叛也其言归何以地正国也晋赵鞅取晋阳之甲以逐荀寅与士吉射荀寅与士吉射者君侧之恶人也此逐君侧之恶人曷为以叛言之无君命也谷曰此叛也其以归言之何也贵其以地反也贵其以地反则是大利也非大利也许悔过也许悔过则何以言叛以地正国也以地正国则何以言叛其入无君命也注军以井田立数故言以地即以兵也此说大伤敎故不敢取胡氏已辨之矣要之此条归字之义陈氏説得好而胡氏亦曰使赵鞅以无罪归国晋之国法不行于之人矣前书叛后书归罪其赦逆臣也説亦好当与曹伯归自京师书法同看○又案书大夫归者九余皆书自惟赵鞅不言自季子书来元咺书复特笔也】
　　薛弑其君比胡氏【称国以弑者当国大臣之罪也孙复以为举国之众皆可诛非矣三晋有国半天下若皆可诛刀锯不亦滥乎颍川常秩曰孙复之于春秋动輙有罪盖商鞅之法耳弃灰于道者有诛歩过六尺者有罚其不即人心逺矣王囬以是尚秩此善议复者】
　　【案春秋称国以弑者四莒弑庶其晋弑州蒲呉弑僚薛弑比也啖子曰称国以弑目大臣也胡氏本此】
　　十有四年春衞公叔戍来奔衞赵阳出奔宋【公谷皆作晋赵阳】左氏【初衞公叔文子朝而请享灵公退见史防而告之史防曰子必祸矣子富而君贪罪其及子乎子臣可以免戍也骄其亡乎及文子卒衞侯始恶于公叔戍以其富也公叔戍又将去夫人之党夫人愬之曰戍将为乱春衞侯逐公叔戌与其党故赵阳奔宋戍来奔注夫人南子也】胡氏【公叔成将去南子之党夫人愬曰戍将为乱故公叔来奔赵阳北宫结戍党也故亦出奔而灵公无道不能正家以丧其大臣之罪着矣戍又以富见恶于衞侯夫富者怨之府也使戍积而能散以财发身不为贪人之所怨于以保其爵位尚庶几乎】
　　二月辛巳楚公子结陈公孙佗人帅师灭顿以顿子牂归【公羊二月作三月公孙作公子牂作牄】左氏【顿子牂欲事晋背楚絶陈好二月楚灭顿】夏衞北宫结来奔左氏【公叔戍之故也】
　　五月于越败吴于檇李吴子光卒【檇公作醉李吴郡嘉兴南有醉李城今为秀州治所】左氏【吴伐越越子句践御之陈于檇李句践患吴之整也使死士再禽焉不动使罪人三行属劒于颈而辞曰二君有治臣奸旗鼔不敢逃刑遂自刭也师属之目越子因而伐之大败之灵姑浮以戈击阖庐阖庐伤将指还卒于陉去檇李七里夫差使人立于庭苟出入必谓己曰夫差而忘越王之杀而父乎则对曰唯不敢忘三年乃报越注句践允常之子】胡氏【书败者诈战也定五年于越入吴至是败吴于檇李防黄池之岁越又入吴悉书于史以其告也哀之元年吴子败越栖句践于防稽之上岂独不告而史防不书疑仲尼削之也吴子光卒夫差立三年乃报越则夫椒之战复父雠也非报怨也春秋削而不书以为常事也其防微矣】
　　公防齐侯衞侯于牵公至自防【牵公作坚衞地】左氏【晋人围朝歌公防齐侯衞侯于脾上梁之间谋救范中行氏析成鲋小王桃甲率狄师袭晋战于绛中不克而还】张氏【齐景公欲求霸诛晋之乱臣以正其国可也当是时孔子已去鲁故三国之君同为范中行而出防致公者以其助不衷而危之也】
　　【案谢氏曰是时衞有公叔戍之难牵之防着齐不能定衞难也此亦一说】
　　秋齐侯宋公防于洮【曹地】左氏【范氏故也注谋救范氏】张氏【许氏曰齐宋鲁衞崇奬乱臣谋动干戈大义亡矣】
　　【案谢氏曰是时宋有公子辰之难洮之防着齐不能清宋难也此亦一説盖时宋衞方多事而宋辰之患为尤宋岂能舍其国而谋救范氏哉疑谢氏説是】
　　天王使石尚来归脤左氏【注石尚天子之士石氏尚名脤祭社之肉盛以蜃器以赐同姓诸侯亲兄弟之国与之共福】公羊【石尚者天子之士也脤者何俎实也腥曰脤熟曰膰注礼诸侯朝天子助祭于宗庙然后受俎实时鲁不助祭而归之故书以讥之】谷梁【石尚士也何以知其士也天子之大夫不名石尚欲书春秋谏曰久矣周之不行礼于鲁也请行脤贵复正也】
　　【案王使自宣十年王季子之后至此始见盖晋伯已衰中国无统而孔子相鲁之余鲁势稍振故王室借此以亲宗国亦一王伯消长之几防也奈何孔子已为膰肉不至而行则鲁之礼又荡尽归脤之意何足以感讽鲁哉故以常礼言之古者诸侯入朝朝则各以其职来祭故天子祭于宗庙有与诸侯共福之礼与之同其事必与之同其乐也周衰诸侯职贡不修祀事不相久矣庙中之赐诸侯何与于此哉敬王乃以脤肉亲鲁而归之失礼之大者也然以时事言之则典礼废坏之余犹能举而行之诸侯苟知尊祀事是王室可以有为之秋惜乎鲁之不能奉顺此意也春秋书此亦有感矣○又案周礼行人归脤以交诸侯之福谢氏曰王受神福赖诸侯所致则神福王宜与诸侯共之故天子分俎实不曰赐而谓之归】
　　衞世子蒯聩出奔宋左氏【衞侯为夫人南子召宋朝防于洮大子蒯聩献盂于齐过宋野野人歌之曰旣定尔娄猪曷归吾艾豭大子羞之谓戏阳速曰从我而朝少君少君见我我顾乃杀之速曰诺乃朝夫人夫人见大子大子三顾速不进夫人见其色啼而走曰蒯聩将杀余公执其手以登台大子奔宋尽逐其党故公孟彄出奔郑自郑奔齐大子告人田戏阳速祸余戏阳速告人曰大子则祸余大子无道使余杀其母余不许将戕于余若杀夫人将以余说余是故许而弗为以纾余死谚曰民保于信吾以信义也注南子宋女朝宋公子旧通于南子】公羊【注主书者子虽见逐无去父之义疏父子天伦无相去之义今大子以小小无道衞侯恶而逐之父无杀己之意大子怼而去之一则讥衞侯之无恩一则甚大子之不孝】胡氏【世子国本也以宠南子故不能保世子而使之去国以欲杀南子故不能安其身至于出奔是轻宗庙社稷之所付托而恣行矣春秋两着其罪故特书世子其义不系于与蒯聩之世其国也而灵公无道不能正家以危其国本至使父子相残毁灭天理之所由着矣】张氏【临江刘氏曰左氏叙蒯聩事曰蒯聩欲杀夫人予谓蒯聩虽不善谋安有此事哉且杀夫人蒯聩独得全乎彼所羞者以夫人名恶也如杀其母为恶愈大反不知可羞乎盖蒯聩闻野人之歌其心慙焉则以谓夫人夫人恶其斥己之淫则啼而走言大子将杀予以诬之灵公惑于南子所言必听从故外则召宋朝内则逐公叔戍赵阳彼不耻召宋朝固亦不难逐蒯聩矣此其眞也不当如左氏所记又蒯聩出乃奔宋宋南子家也蒯聩负杀南子之名而走又入其家使真有其事者敢乎哉常山刘氏曰蒯聩出奔春秋不去其世子者衞侯之辠也南子之恶亦己甚矣其欲去世子之意亦已明矣如哀姜乱鲁骊姬乱晋若此比者不鲜矣而灵公听南子之谮谓蒯聩欲弑其母不能为辨明以致其出奔岂非灵公之辠乎自古谗妇之诬其子多矣考二刘之言足以知左氏所记乃南子之谗言而非当时之实録也不然春秋至赵鞅之纳犹与以世子之名何哉】
　　【案此条公谷亦无杀母之事张氏取二刘之説极得事情谢氏亦曰骊姬害晋南子害衞其情一也然则申生蒯聩之贤否虽异而晋献衞灵之听谗则同故皆书世子】
　　衞公孟彄出奔郑左氏【自郑奔齐】
　　宋公之弟辰自萧求奔
　　【案宋华元之族皆以明年自萧奔郑事见罕达伐宋下】
　　大搜于比蒲邾子来防公左氏【注防公于比蒲来而不用朝礼故曰防】公羊【注书大搜讥亟也大搜之礼五年一为若数于此则书而讥亟若缓于此则书而讥罕邾娄子防公非邾娄子防人于都也】谷梁【注防公于比蒲】陈氏【防公于比蒲也自舎中军公不与兵政者四十年矣于是搜比蒲则以季孙斯叔孙州仇之堕费郈也故曰政逮于大夫四世矣故夫三桓之子孙微矣】
　　【案春秋书搜止此详见昭八年○又案公及齐遇谷而萧叔朝公大搜于比蒲而邾子来防公皆非其所也】
　　城莒父及霄左氏【注公叛晋助范氏故惧而城二邑】
　　【案谢氏曰方堕费郈又城莒霄苟不择忠良适足为叛人之资而已○案此年去冬杜曰阙文范曰未详何曰是岁盖孔子由大司宼摄相事政化大行粥羔肫者不饰男女异路道无拾遗齐惧北面事鲁馈女乐以闲之定公听季桓子受之三日不朝故贬之或説无冬者坐受女乐令圣人去冬隂臣之象也其迂谬不可取】
　　附録【是年晋人败范中行氏之师于潞又败郑师及范氏之师于百泉】
　　十有五年春王正月邾子来朝左氏【邾隐公来朝子贡观焉邾子执玉髙其容仰公受玉卑其容俯子贡曰以礼观之二君者皆有死亡焉髙仰骄也卑俯替也骄近乱替近疾君为主其先亡乎注为哀七年以邾子益来】
　　【案邾子来朝止此】
　　鼷防食郊牛牛死改卜牛左氏【注不言所食处举死重也改卜礼也】公羊【曷为不言其所食漫也注漫者遍食其身】谷梁【不敬莫大焉】
