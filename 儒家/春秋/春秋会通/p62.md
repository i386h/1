<!-- { "loadSidebar": true } -->
　　秦伯稻卒【共公也子桓公立】夏六月乙酉郑公子归生弑其君夷左氏【楚人献鼋于郑灵公公子宋与子家将见子公之食指动以示子家曰他日我如此必尝异味及入宰夫将解鼋相视而笑公问之子家以告及食大夫鼋召子公而弗与也子公怒染指于鼎尝之而出公怒欲杀子公子公与子家谋先子家曰畜老犹惮杀之而况君乎反谮子家子家惧而从之夏弑灵公书曰归生权不足也君子曰仁而不武无能达也凡弑君称君君无道也称臣臣之罪也郑人立子良辞乃立襄公坚也】胡氏【首谋弑逆者公子宋也惧谮而从之者归生也而以归生为首恶何也夫乱臣贼子欲动其恶而不从者未有能全其身而不死也故季子然问仲由冉求其从之者与子曰弑父与君亦不从也是以死节许二子矣归生惧谮而从宋特无求路不可夺之死节耳书为首恶不亦过乎曰归生与宋并为大夫乃贵戚之卿同执国政可以不从一也尝统大师与宋人战获其元帅已得兵权可以不从二也闻宋逆谋登时而觉先事诛之犹反手耳夫据杀生之柄仗大义以制人使人听已犹犬羊之伏于虎也何畏于人惧其见杀而从之也哉计不出此顾以畜老惮杀比方君父归生之心悖矣故春秋舍公子宋而以弑君之罪归之为后世鉴若司马亮沈庆之等苟知此义则能讨罪人不至于失身为贼所制矣】
　　【案左氏十年传曰郑子家卒郑人讨幽公之乱斲子家之棺而逐其族改葬幽公諡之曰灵若非亲弑未必至此疑首谋虽在宋而弑君实归生也】
　　赤狄侵齐○秋公如齐公至自齐胡氏【君行告至常事不书宣公比年如齐而皆致者危之也夫以簒弑谋于齐而取国以土地赂齐而请防以卑屈事齐而求安上不知有天王下不知有方伯惟利交是奉而可保乎高固之事亦殆矣故比年如齐而皆致以戒后世之欲利有攸往者惟义之与比为可安耳】
　　【案宣公如齐者五始此五年九年十年春夏皆书至】
　　冬楚子伐郑左氏【郑未服也】
　　【案此书子者胡氏所谓归生弑君诸侯末有致讨者而楚人至焉故与之也晋成公即位之后楚兵再至郑矣】
　　附録左氏【是年楚灭若敖氏杀鬬椒立子文之孙箴尹克黄】
　　五年春公如齐夏公至自齐秋九月齐高固来逆子叔姬左氏【公如齐高固使齐侯止公请叔姬焉夏公至自齐书过也书曰逆叔姬卿自逆也疏释例曰凡反行饮至必以嘉防昭告祖祢有功则舍爵策勲无勲无劳告事而已若夫执止之辱厌尊毁列所以累其先君忝其社稷故当克躬罪己不以嘉礼自终宣公见止连昬邻国之臣而行饮至之礼故传言书过者书之以示公过也来逆适诸侯称女适大夫称字所以别尊卑也此与庄二十七年莒庆来逆叔姬同文】谷梁【诸侯之嫁子于大夫主大夫以与之来者接内也不正其接内故不与夫妇之称也】胡氏【书夏公至自齐秋齐高固来逆子叔姬罪宣公也其曰来者以公自为之主称子者或谓别于先君之女也诸侯嫁女于大夫主大夫以与之者为体敌也而公自为之主压尊毁列卑朝廷慢宗庙矣夫以郑国褊小楚公子围之贵骄强大来娶于郑子产辞而郤之使馆于外几不得抚有其室而宣公以鲁国周公之后逼于高固强委禽焉而不能止惟不知以礼为守身之干是以得此辱也春秋详书为后世鉴欲人之必谨于礼以定其位不然卑巽妄説不近于礼奚足逺耻辱哉】
　　叔孙得臣卒左氏【注不书日公不与小敛】公羊【注不日者知公子遂欲弑君为人臣者知贼而不言明当诛疏正以所闻之世大夫卒无罪者日有罪者月也】胡氏【内大夫卒无有不日者以春秋鲁史也其或不日则见恩数之畧尔仲遂如齐谋弑子赤得臣与之偕行在宣公固有援立之私其恩数岂畧而不书日是圣人削之也方仲遂往谋而得臣并使也若懵然不知其谋或知之而不能救则将焉用彼相矣春秋治子赤之事专在仲遂以其内交宫禁外结强隣大恶无所分也而得臣有同使之罪故特不日以贬之若曰大夫而不能为有无者不足加以恩数云尔】
　　冬齐高固及子叔姬来左氏【反马也注叔姬宁固反马疏未成妇故子叔姬不书夫氏从父母辞】胡氏【礼嫁女留其送马谦不敢自安及三月庙见成妇遣使反马则高固亲来非礼也又礼女子有行逺父母者嵗一归宁今未易嵗也而叔姬亟来亦非礼也故书及书来以着齐罪也大夫适他国必有君命与公事否则礼法之所禁而可犯乎惠公许其臣越礼恣行而莫遏高固委其君逾境自如而不忌则人欲已肆矣凡昬姻常事不书而书此者则以为非常为后戒也】
　　楚人伐郑左氏【楚子伐郑陈及楚平晋荀林父救郑伐陈】
　　【案此书人者即胡氏所谓兴师动众贼则不讨惟服郑之为事故传称子经书人贬之也楚兵三至郑矣】
　　六年春晋赵盾衞孙免侵陈左氏【陈即楚故也】公羊【赵盾弑君此其复见何亲弑君者赵穿也弑君者赵穿则曷为加之赵盾不讨贼也】谷梁【此帅帅也其不言帅师何也不正其败前事故不与帅师也注元年救而今更侵之】胡氏【案传称陈及楚平晋荀林父伐陈经皆不书者以下书晋卫加兵于陈即陈及楚平可知矣以盾免书侵即荀林父无词可称亦可知矣爱人不亲反其仁治人不治反其智晋尝命上将帅师救陈又再与之连兵伐郑今而即楚无乃于已有阙盍亦自反可也不内省德遽以兵加之则非义矣故林父不书伐而盾免书侵正晋人所以主盟非其道也案公羊于此条下方序赵盾事与左氏大畧同故不具録但称史曰尔为仁为义人弑尔君而复国不讨贼此非弑君何又曰赵穿縁民众不説起弑灵公然后迎赵盾而入与之立于朝其説稍详】
　　夏四月○秋八月螽公羊【注先是公伐莒取向公比如齐所致】胡氏【传谓螽为谷灾虐取于民之效也先是公伐莒取向后再如齐伐莱军旅数起赋敛既烦戾气应之矣夫善恶之感萌于心而灾祥之应见于事宣公不知舍恶迁善以补前行之愆而用兵不息灾异数见年谷不丰国用空乏卒至于改助法而税民盖自此始矣经于螽螟一物之变必书于防示后世天人感应之理不可诬当慎其所感也】
　　【案经于宣公之编书螽三哀公之编书螽三】
　　冬十月附録左氏【是年夏定王求后于齐冬召桓公逆王后于齐事不闗鲁不书】左氏【秋赤狄伐晋围怀及邢丘晋侯欲伐之中行桓子曰使疾其民以盈其贯将可殪也注为十五年晋灭狄传】左氏【冬楚人伐郑取成而还】
　　【案九年十一年传所称厉之役盖在此】
　　七年春衞侯使孙良夫来盟左氏【孙桓子来盟始通且谋防晋也】谷梁【来盟前定也不言及者以国与之不言其人亦以国与之不日前定之盟不日】胡氏【来盟为前定者尝有约言矣未足效信而释疑又相防血固结之耳是盟卫欲为晋致鲁而专事齐初未与晋通也必有疑焉而卫侯任其无咎故遣良夫来为此盟而公卒见辱盟非春秋之所贵义自见矣】
　　【案来盟书使二郑语卫良夫】
　　夏公防齐侯伐莱秋公至自伐莱大旱左氏【不与谋也凡师出与谋曰及不与谋曰防注书旱而不书雩雩无功或不雩】胡氏【及者内为志防者外为主平莒及郯公所欲也故书及继以取向即所欲可知矣伐莱齐志也故书防继以伐致即师行之危亦可知矣公与齐侯俱不务德合党连兵恃强陵弱是以为此举也军旅之后必有凶年言民以征役怨咨之气感动天变而旱干作矣其以大旱书者或不雩或虽雩而不雨也不雩则无恤民忧国之心雩而不雨格天之精意阙矣】
　　【案大旱二详见僖二十一年】
　　冬公防晋侯宋公衞侯郑伯曹伯于黒壤【黒壤即黄父】左氏【郑及晋平公子宋之谋也故相郑伯以防冬盟于黒壤王叔桓公临之以谋不睦晋侯之立也公不朝焉又不使大夫聘晋人止公于防盟于黄父公不与盟以赂免故黒壤之盟不书讳之也○慢盟主以取执止之辱故讳之】胡氏【防而不得见不以不得见为讳盟而不与盟不以不与盟为讳则曲不在公而主防盟者之罪耳与于防不与于盟而公有歉焉非主防盟者之过也则书防不书盟若黒壤是也晋侯之立公既不朝又不使大夫聘而每嵗适齐是宣公行有不慊于心而非晋人之咎矣凡不直者臣为君隠子为父隠于以养臣子爱敬之心而不事盟主又以赂免则不直在已矣】
　　【案自文公以来晋以不朝讨鲁者再见矣文公二年辱以处父之盟今年不与黄父之盟晋固可责也而文宣之不能谨于礼以至衰败亦有由矣就二公论而黄父之防止讳盟不书也宣公五年止于齐七年止于晋何以为国哉○又案防不得见者沙随也盟不得与者平丘也○又案陈氏曰晋灵公之防同皆不序自黒壤而下复序诸侯何也不序诸侯犹责伯者也以其不胜贬序之可也】
　　八年春公至自防左氏【注义同五年书过】
　　夏六月公子遂如齐至黄乃复左氏【注盖有疾而还大夫受命而出虽死以尸将事遂以疾还非礼也】公羊【有疾也讥何讥尔大夫以君命出闻丧徐行而不反注闻丧者闻父母之丧徐行者不忍疾行又为君当使人追代之丧尚不反况疾乎】谷梁【乃者亡乎人之词也注言鲁使不得其人也】胡氏【至黄乃复壅君命也有疾亦不复可乎大夫以君命出闻丧徐行而不反未致事而死以尸将事楚伐吴陈侯使公孙页子吊吴及良而卒将以尸入吴人辞焉上介尹盖曰寡君使盖备使吊君之下吏无禄使人逢天之慼大命陨坠絶世于良废日供积一日迁次今君命逆使人曰无以尸造于门是我寡君之命委于草莽也无乃不可乎吴人不敢辞君子以为知礼乃者无其上之词其曰复事未毕也】
　　【案谷梁曰复者事毕也不专公命也此与例不合公孙敖以弃命从淫书不至而复公子遂以有疾亦书复罪之如敖也昭公以有疾书有疾乃复遂亦有疾而不书有疾者虽疾亦无复道也公羊例曰乃难词陆氏例曰乃难于而与胡氏不合】
　　辛巳有事于太庙仲遂卒于垂【垂齐地】左氏【注不言公子间无异事省文从可知也称字时君所嘉无义例】公羊【何以不称公子贬曷为贬为弑子赤贬然则曷为不于弑焉贬于文则无罪于子则无年】谷梁【此公子也其曰仲何也疏之也何为疏之也是不卒者也不疏则无用见其不卒也则其卒之何也以讥乎宣也闻大夫之丧则去乐卒事】胡氏【有事言时祭此公子遂也曷为称字生而赐氏俾世其官也曷为书卒以事之变卒之也古者诸侯立家大夫卒而赐氏其后尊礼权臣宠遇贵戚而不由其道于是乎有生而赐氏者其在鲁则季友仲遂是也襄仲杀恶及视援立宣公而宣公深德之故生而赐氏使世大夫以答之也经于其卒书族以志变法之端为后世戒案仲遂称仲正与季友称季同文上书公子而遂不称公子者杜氏陈氏谓蒙上文是也仲遂称名正与公子翚同当不书卒此书卒者因事之变以明卿卒不绎之礼也有事只时祭以非祭之失故不书祭名正义以为此禘祭者非也仲遂之子为公孙归父归父以宣十八年出奔鲁人以归父之弟仲婴齐后之为仲氏见成十五年】
