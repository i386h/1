<!-- { "loadSidebar": true } -->
　　戍郑虎牢左氏【诸侯之师城虎牢而戍之晋师城梧及制士鲂魏绛戍之书曰戍郑虎牢非郑地也言将归焉注二年晋城虎牢而居之今郑复叛故脩其城而置戍郑服则欲以还郑故夫子追书系之于郑以见晋志伐郑诸侯各受晋命故独书鲁戍而不叙诸侯】公羊【孰戍之诸侯戍之曷为不言诸侯戍之离至不可得而序故言我也诸侯既已取之矣曷为系之郑诸侯莫之主有故反系之郑注诸侯本无利虎牢之心欲共以拒楚尔无主有之者故不当坐取邑故反系之郑见其意也】谷梁【其曰郑虎牢防郑乎虎牢也注二年郑去楚而从中国故城虎牢不系郑使与中国无异自尔以来数反覆无从善之意故系之于郑防絶而弃外】胡氏【虎牢之地城不系郑者责在郑也戍而系郑者罪诸侯也曷为责郑设险所以守国有是险而不能设牺牲玉帛待盟境上使其人民不享土利辛苦垫隘无所厎告然后请成故城不系郑者责其不能有也曷为罪诸侯夫郑人从楚固云不义然中国所以城之者非欲断荆楚之路为郑蔽也驻师阨险以逼之尔至是伐而复戍焉犹前志也则可谓以义服之乎故戍而系郑者若曰郑国分地受诸天子非列国所得专所以罪诸侯也圣人既以虎牢还系于郑又书楚公子贞帅师救郑诸侯之罪益明矣夫以救许楚所以深罪诸侯不能保郑肆其陵逼曽荆楚之不若也案虎牢系郑三传亦不同公羊注与左氏通谷梁説无意义不可从胡氏盖因下文有楚救郑之书凡救者善则伐者不善故罪诸侯此义甚精而张氏又曰罪诸侯者责伯主之寡谋前年戍陈不能制楚以保陈又踵前辙而劳诸侯以戍守岂服人之道乎故反系之郑以罪之此説亦发明得春秋特书二戍之义陈氏曰不系之郑者为天下城之也系之郑者为郑戍之也是故楚丘不系之衞缘陵不系之梁山沙麓不系晋皆非一国之辞也郱鄑郚繋之纪彭城系之宋皆一国之词也此亦一説所谓为天下城之者岂非何氏所谓欲共距楚者欤】
　　楚公子贞帅师救郑公至自伐郑左氏【郑及晋平楚子囊救郑十一月诸侯之师还郑而南至于阳陵楚师不退知武子欲退曰今我逃楚楚必骄骄则可与战矣栾黡曰逃楚晋之耻也我将独进师遂进与楚师夹颍而军子蟜曰诸侯既有成行必不战矣从之将退不从亦退退楚必围我犹将退也不如从楚亦以退之宵涉颍与楚人盟栾黡欲伐郑师荀防不可曰我实不能御楚又不能庇郑郑何罪不如致怨焉而还今伐其师楚必救之战而不克为诸侯笑克不可命不如还也丁未诸侯之师还侵郑北鄙而归楚人亦还】
　　【案陈氏曰书救陈见晋之终失陈书救郑见楚之终失郑此虽与例不合然亦足以见晋悼公之编特书晋楚二救之义】
　　附录【左氏周事】左氏【王叔陈生与伯舆争政王右伯舆王叔怒而出奔晋侯使士匄平王室王叔与伯舆讼焉士匄听之王叔之宰曰筚门闺窦之人而皆陵其上其难为上矣伯舆之大夫瑕禽曰昔平王东迁吾七姓从王牲用备具王赖之而赐之骍旄之盟曰世世无失职若筚门闺窦其能来东厎乎且王何赖焉今自王叔之相也政以贿成而刑放于宠官之师旅不胜其富吾能无筚门闺窦乎唯大国图之范宣子曰天子所右寡君亦右之所左亦左之王叔奔晋单靖公为卿士以相王室】
　　十有一年春王正月作三军左氏【季武子将作三军告叔孙穆子曰请为三军各征其军穆子曰政将及子子必不能武子固请之穆子曰然则盟诸乃盟诸僖闳诅诸五父之衢正月作三军三分公室而各有其一三子各毁其乗季氏使其乗之人以其役邑入者无征不入者倍征孟氏使半为臣若子若弟叔孙氏使尽为臣不然不舍注鲁本无中军唯上下二军皆属于公有事三家更帅以征伐季氏欲専其民人故假立中军因以改作疏如上所分则三家所得各以父兄子弟分为四季氏尽取四分叔孙氏取子弟而以父兄归公孟氏止取其子弟之半而以三归公盖分国民为十二三家得七公得五也役今之丁也邑今赋税也万二千五百人为军】胡氏【三军鲁之旧也古者大国三军次国二军小国一军鲁侯封于曲阜地方数百里天下莫强焉及僖公时能复周公之宇而史克作颂其诗曰公车千乗説者以为大国之赋也又曰公徒三万説者以为大国之军也故知三军鲁之旧耳然车而谓之公车则臣下无私乗也徒而谓之公徒则臣下无私民也若有侵伐则诸卿更帅以出事毕则将归于朝车复于甸甲散于丘卒还于邑将皆公室之臣兵皆公室之众不相系也文宣以来政在私门襄公幼弱季氏益张废公室之三军而三家各有其一季氏尽征焉而旧法亡矣是以谓之作其明年季孙宿救台遂入郓又其后享范献子而公臣不能具三耦民不属公可知矣春秋书其作舍以见昭公失国定公无正而兵权不可去公室有天下国家者之所宜鉴也】陈氏【书作三军志三家之分公室也案此条其制国分民之説左氏得之而正义尤详胡氏张氏诸家多从之但杜氏以为鲁旧二军今増立中军为三军胡氏以为鲁本有三军今不过废公室之三军而三家各有其一故谓之作耳此处小不合然疏又曰成王封周公于曲阜地方七百里其时必有三军也僖公复古制亦为三军盖自文公以来伯主之令军多则贡重故自减为二军耳非是鲁众不满三军也若如此説则亦无碍于胡氏之义矣但观成公作丘甲之后四卿并将则鲁未必止二军也当从胡氏至于公羊以三军为三卿而曰古者上卿下卿上士下士讥其益司马作中卿官逾王制谷梁以为古者天子六师诸侯一军作三军非正也其説皆无据赵子已辨之矣不可从舍中军见昭五年】
　　夏四月四卜郊不从乃不郊左氏【疏不云免牲免牛盖不以其礼免直使归其本牧而已故不书】谷梁【夏四月不时也四卜非礼也】
　　郑公孙舍之帅师侵宋左氏【郑人患晋楚之故诸大夫曰不从晋国防亡楚弱于晋晋不吾疾也晋疾楚将辟之何为而使晋师致死于我楚弗敢敌而后可固与也子展曰与宋为恶诸侯必至吾从之盟楚师至吾又从之则晋怒甚矣晋能骤来楚将不能吾乃固与晋大夫説之使疆之司恶于宋宋向戌侵郑大获子展曰师而伐宋可矣夏子展侵宋注欲以致诸侯】
　　公防晋侯宋公衞侯曹伯齐世子光莒子邾子滕子薛伯杞伯小邾子伐郑左氏【四月诸侯伐郑己亥齐大子光宋向戌先至于郑门于东门其莫晋荀防至于西郊东侵旧许衞孙林父侵其北鄙六月诸侯防于北林师于向右还次于琐围郑观兵于南门郑人惧乃行成注大子光又先至所以序莒上】
　　【案此悼公再驾之师也○又案世子光屡以先至而进列悼公一时借以劝诸侯之趋事然庄公之所以易晋者盖始于此矣】
　　秋七月己未同盟于亳城北【亳城北郑地偃师七姓故都公谷作京】左氏【同盟于亳范宣子曰不慎必失诸侯诸侯道敝而无成能无贰乎乃盟载书曰凡我同盟毋蕰年毋壅利毋保奸毋留慝救灾患恤祸乱同好恶奬王室或闲兹命司慎司盟名山名川羣神羣祀先王先公七姓十二国之祖明神殛之俾失其民队命亡氏踣其国家注伐郑而书同盟郑与盟可知】胡氏【同盟于亳城北郑服而同盟也寻复从楚伐宋故书同盟见其既同而又叛也既同而又叛从子展之谋欲致晋师而后与之也故亳之盟其载书曰或闲兹命明神殛之俾失其民队命亡氏踣其国家虽渝此盟而不顾也噫慢鬼神至于此极而盟犹足恃乎】
　　【案悼公四同盟止此正义曰盟告诸神而先称二司知其是天神也觐礼诸侯觐于天子为宫方三百步坛十有二寻深四尺加方明于其下方明者木也方四尺设六色青赤白黒黄设六玉圭璋琥璜璧琮公侯伯子男皆就其旂而立天子祀方明礼日月四渎山川丘陵郑云方明者上下四方神明之象也防同而盟明神鉴之谓之天之司盟有象者犹宗庙之有主乎观正义此言则似亦可以同盟为觐礼之同盟姑存于此○案如胡氏説则此盟为恶其反覆而书同也○又案啖子以戏与亳二盟郑皆不与故此盟止言十二国盖郑未服而诸侯自同盟也以柯陵之盟观之则杜氏所谓伐而书同盟郑与盟可知之説不通矣故啖説疑是】
　　公至自伐郑谷梁【不以后致盟后复伐郑也注例曰已伐而盟复伐者则以伐致盟不复伐者则以防致】
　　【案此盟后致伐以先事致与伐楚盟召陵致伐书法同然彼以服楚为大则书致伐者宜也此则未能服郑正与柯陵事同而书至异者何也谷梁疏以柯陵为公不周乎伐郑故以防为大此为楚强诸侯畏之故以伐为大此説亦强通以此为盟后更伐柯陵独不盟后复伐乎以此为楚强柯陵楚独不强乎盖厉公三伐终不能服郑则只以常例书之此则三驾之后萧鱼序绩方以防至故两书至伐以见兵事之未可息而终书至防以见中国之所以安所谓不一劳者不永逸也欤】
　　楚子郑伯伐宋左氏【楚子囊乞旅于秦秦右大夫詹帅师从楚子将以伐郑郑伯逆之丙子伐宋】
　　公防晋侯宋公衞侯曹伯齐世子光莒子邾子滕子薛伯伯小邾子伐郑防于萧鱼左氏【九月诸侯悉师以复伐郑郑人使良霄大宰石如楚告将服于晋曰孤以社稷之故不能懐君君若能以玉帛绥晋不然则武震以摄威之孤之愿也楚人执之诸侯之师观兵于郑东门郑人使王子伯骈行成甲戌晋赵武入盟郑伯冬十月丁亥郑子展出盟晋侯十二月戊寅防于萧鱼庚辰赦郑囚皆礼而归之纳斥禁侵掠晋侯使叔肸告于诸侯公使臧孙纥对曰凡我同盟小国有罪大国致讨苟有以借手鲜不赦宥寡君闻命矣】公羊【此伐郑也其言防于萧鱼何盖郑与防尔】胡氏【程氏曰防于萧鱼郑又服而请防也不书郑防谓其不可信也而晋悼公推至诚以待人信郑不疑礼其囚而归焉纳斥禁侵掠遣叔肸告于诸侯而郑自此不复背晋者二十四年至哉诚之能感人也而悼公又能谋于魏绛以息民听于知武子而不与楚战故三驾而楚不能与之争虽城濮之绩不越是矣】陈氏【有地防而后伐者矣如防袲伐郑防召陵侵楚是也未有伐而后地防者地防而后伐未集事之词也伐而后地防集事之词也伐郑防萧鱼序绩也】
　　【案晋三驾止此八年九合亦止此自襄八年后晋楚争郑三年之间晋四兴师伐郑楚辄救之然悼公之服郑也有道其信义着于诸侯非一日之积此善之可嘉者也郑之欲从中国亦非一日之积逼于楚之强而未果此不能之可矜者也盖晋之服郑郑之下晋不始于防萧鱼之日其信已在前矣至其防也诸侯以小息中国以小安不以盟誓为信不以威力为武所谓善胜者也故晋之制楚者三文公以力胜厉公以幸胜悼公以善胜其亦庶防乎召陵之不战乎伐楚盟召陵伐郑防萧鱼皆序绩之文也】
　　公至自防谷梁【伐而后防不以伐郑致得郑伯之辞也注中国喜之故以防致】
　　【案厉公三伐终以伐致悼公三伐终以防致春秋之立文精矣】
　　楚人执郑行人良霄左氏【书曰行人言使人也注书行人言非使人之罪古者兵交使在其间所以通命示整或执杀之皆为讥也既成而后告故书在萧鱼下】谷梁【行人者挈国之辞也注行人是国之辞命者】张氏【许氏曰书楚执良霄见楚之力尽于是矣】
　　【案经书执行人六此年良霄十八年石买昭八年征师二十八年叔孙婼定六年乐祁犂七年北宫结谷又曰称行人怨接于上也啖子曰称行人以其事执也其説皆通】
