<!-- { "loadSidebar": true } -->
　　冬十有二月戊午晋人秦人战于河曲左氏【秦为令狐之役故秦伯伐晋取羁马晋人御之赵盾将中军从秦师于河曲上军佐臾骈曰秦不能久请深垒固军以待之从之秦伯谓士会曰若何而战对曰赵氏新出其属曰臾骈必实为此谋将以老我师也赵有侧室曰穿晋君之壻也有宠而弱不在军事好勇而狂且恶臾骈之佐上军也若使轻者肆焉其可戊午秦军掩晋上军赵穿追之不及怒曰我不知谋将独出乃以其属出宣子曰秦获穿也获一卿矣秦以胜归我何以报乃皆出战交绥秦夜戒晋师曰两君之士皆未憖也明日请相见也臾骈曰使者目动而言肆惧我也将遁矣薄诸河必败之胥甲赵穿当军门呼曰死伤未收而弃之不惠也不待期而薄人于险无勇也乃止秦师夜遁复侵晋入瑕】公羊【此偏战也何以不言师败绩敌也】谷梁【不言及秦晋之战已亟故略之也注亟数也夫战必有曲直以一人主之二国战鬬数曲直不可得详故略之】胡氏【秦伯亲将晋上卿赵盾御之其称人何为令狐之役故也秦纳不正遂非积忿晋不谢秦潜师御之是以暴兵连祸至此极也凡战皆以主人及客者处已之道寡怨之方王者之事其不书晋及何也前年秦师来伐晋不言战者晋已服矣故狄秦而免晋今又为此役则秦曲甚矣故不以晋为主惟动大众从秦师不奉词令以正之也故贬而称人此轾重之权衡也】陈氏【秦晋亟战而楚君将称君矣此秦伯晋赵盾也曷为贬称人亟战也不言及略之也】
　　【案此条不言及无曲直之词不言败无胜负之词】
　　季孙行父帅师城诸及郓左氏【书时也注郓莒鲁所争者以其逺偪外国故帅师城之】谷梁【称帅师言有难也】
　　【案莒鲁争郓始此郓鲁之东郓今郓州须城县也九年楚公子婴齐伐莒入郓襄十二年季孙宿救台遂入郓至昭元年取郓其秋叔弓疆郓田莒人愬晋者即此至昭二十五年齐侯取郓以居公二十九年郓溃此一郓之始终也其成四年城郓以备晋任公辅以为鲁西竟廪丘县邑】
　　十有三年春王正月○夏五月壬午陈侯朔卒○邾子蘧蒢卒左氏【邾文公卜迁于绎史曰利于民而不利于君邾子曰茍利于民孤之利也遂迁于绎五月卒君子曰知命】
　　自正月不雨至于秋七月世室屋坏【世左谷皆作大】左氏【大室之屋坏书不共也】公羊【世室者何鲁公之庙也周公称太庙鲁公称世室羣公称宫此鲁公之庙也曷为谓之世室世室犹世室也世世不毁也周公何以称太庙于鲁封鲁公以为周公也周公拜乎前鲁公拜乎后曰生以飬周公死以为周公主然则周公之鲁乎曰不之鲁也封鲁公以为周公主然则周公曷为不之鲁欲天下之一乎周也鲁祭周公何以为牲周公用白牡鲁公用骍犅羣公不毛鲁祭周公何以为盛周公盛鲁公焘羣公廪世室屋壊何以书讥久不脩也】谷梁【讥不脩也大室犹世室也礼宗庙之事君亲割夫人亲舂敬之至也为社稷之主而先君之庙壊极称之志不敬也注极称之者不依违其文也】胡氏【世室鲁公之庙也书世室屋壊讥久不脩也何以知其久乎自正月不雨则无壊道也不雨凡七月而先君之庙壊不恭甚矣凡此皆志文公怠慢不谨事宗庙以致鲁国衰削之由垂诫切矣案此条胡氏从公谷皆以为鲁公称世室明堂位亦曰鲁公之庙文世室也而习左氏者以为伯禽庙当举号諡故以为太庙之室而曰此周公之庙也然春秋尝书大事于太庙此则不书太庙而书大室故未可以为周公庙也】
　　冬公如晋衞侯会公于沓狄侵衞十有二月己丑公及晋侯盟【己丑十一月十一日】公还自晋【公谷无公字】郑伯会公于棐【棐郑地公作斐】左氏【公如晋朝且寻盟衞侯会公于沓请平于晋公还郑伯会公于棐亦请平于晋公皆成之郑伯与公宴子家赋鸿鴈季文子曰寡君未免于此子家赋载驰】公羊【还者何善词也何善尔徃党衞侯会公于沓至得与晋侯盟反党郑伯会公于斐故善之也注党所也所犹时齐人语也文公前扈之盟不见序后能救郑之难一出三为诸侯所荣故加録于其还时皆深善之】谷梁【自晋事毕也案还例四已见庄八年还复之例已见前公孙敖如京下当从陆氏之说其谷梁以还为未毕事者失之沓棐之会乃衞郑不忘晋伯而介鲁以求通观鸿鴈载驰之赋其情可见矣于此见厥貉之从楚非其本心而新城之书同乃同心外楚也厥貉之不书三国于此可见此条公羊得之】
　　十有四年春王正月公至自晋张氏【案公羊之言有舍爵防勲之意】邾人伐我南鄙叔彭生帅师伐邾左氏【邾文公之卒也公使吊焉不敬邾人来讨伐我南鄙故惠伯伐邾】
　　夏五月乙亥齐侯潘卒【昭公】○六月公会宋公陈侯衞侯郑伯许男曹伯晋赵盾癸酉同盟于新城【新城宋地】左氏【从于楚者服且谋邾也注从楚者陈郑宋谋邾谋纳防菑也】公羊【注盟下日者刺诸侯防弱信在赵盾疏言信任在于赵盾若如盟日定否赵盾制之然是以下日以近之】谷梁【同者有同也同外楚也】胡氏【同盟于新城同外楚也其曰同者志诸侯同欲非强之也而宋公陈侯郑伯在焉则知楚次厥貉三国虽从诚有弗获已者削而不书盖恕之也蔡不与盟果有背华即夷之实矣夷考晋楚行事未有以大相逺也而春秋与夺如此者荆楚僭王若与同好陵蔑中华是将代宗周为共主君臣之义灭矣可不谨乎】陈氏【向也扈之盟不序诸侯此其复序何诸夏之志也晋救江无功救郑无功与秦亟战而楚寖强交聘于中国得蔡次厥貉矣而晋遂不竞于是公朝晋衞侯来会公还自晋郑伯来会诸夏之惧甚矣汲汲于晋而为此盟如之何勿序也以诸夏之汲汲于晋也而徒以赵盾主是盟书曰同盟同众辞也自幽以来未之有也则不予晋以主是盟之辞也】
　　【案谷梁防除二幽同尊周外同外楚之盟十有四而传独于新城断道鸡泽平丘发传者此为外楚之始而举断道以包上下则清丘虫牢马陵于蒲于戚柯陵虚朾之类省文可知至鸡泽复发传者楚人转盛中国外之弥甚故更发之则戏亳城重丘亦其义也平丘又重发外楚之文者平丘以下中国防弱外楚之事止矣故发传以终之也○又案书日说见鸡泽下】
　　秋七月有星孛入于北斗左氏【周内史叔服曰不出七年宋齐晋之君皆将死乱注孛彗也旣见而移入北斗非常所有故书之】公羊【记异也】谷梁【孛之为言犹茀也其曰入北斗斗有环域也注据孛于大辰及东方皆不言入】胡氏【孛者恶气所生暗乱不明之貌也入于北斗者斗有环域天之三辰纲纪星也宋先代之后齐晋天子方伯中国纪纲彗者所以除旧布新也祯祥妖孽随其所感先事而着后三年宋弑昭公又二年齐弑懿公又二年晋弑灵公此三君者皆违道失德而死于乱符叔服之言天之示人显矣史之有占明矣】
　　【案星孛三此年及昭十七哀十三年】
　　公至自会○晋人纳防菑于邾弗克纳左氏【晋赵盾以诸侯之师八百乗纳防菑于邾邾人辞曰齐出貜且长宣子曰辞顺而弗从不祥乃还余见胡氏】公羊【其言弗克纳何大其弗克纳也晋郤缺帅师革车八百乗以纳防菑于邾娄力沛若有余邾娄人言曰防菑晋出也貜且齐出也子以其指则防菑也四貜且也六子以大国压之则未知齐晋孰有之也贵则皆贵矣虽然貜且也长郤缺曰非吾力不能纳也义实不尔克也引师而去之故君子大其弗克纳也此晋郤缺其称人何贬曷为贬不与大夫专废置君也曷为不与实与而文不与文曷为不与大夫之义不得专废置君也】谷梁【是郤克也其曰人防之也何为防之长毂五百乗緜地千里过宋郑滕薛夐入千乗之国欲变人之主至城下然后知何知之晩也弗克纳未伐而曰弗克何也弗克其义也防菑晋出也貜且齐出也貜且正也防菑不正也】胡氏【邾文公元妃齐姜生定公二妃晋姬生防菑文公卒邾人立定公防菑奔晋赵盾以诸侯之师八百乗纳防菑于邾邾人辞曰齐出貜且长宣子曰非吾力不能纳也义实不尔克也引师而去之故君子善之而书弗克纳也在易同人之九四曰乘其墉弗克攻吉象曰乗其墉义弗克也其吉则困而反则也其赵盾之谓矣圣人以改过为大过而不改将文过以遂非则有怙终之刑过而能改不贰过以逺罪则有迁善之美其曰弗克纳见私欲不行可以为难矣然则何以称人大夫而置诸侯非也闻义能徙故为之讳内以讳为贬外以讳为善】张氏【陆淳曰书防菑与小白去疾同废置诸侯王者之事人臣专之辠莫大焉夫子善其闻义能徙故为之讳凡事不合理而心可嘉者皆以讳为善】
　　【案此条三传之义皆同但公谷以为郤缺郤克者失之正义曰防菑不言邾者下有于邾之文犹纳子纠不言齐者上有伐齐之文也顿子北燕伯旧是国君故称其国纳衞世子蒯瞆于戚者以上下无衞文故称国也】
　　九月甲申公孙敖卒于齐左氏【穆伯之从己氏也鲁人立其子文伯谷穆伯生二子于莒而求复文伯以为请复三年而尽室以复适莒文伯卒立其弟惠叔难穆伯请重赂求复惠叔以为请许之将来九月卒于齐告丧请葬弗许】张氏【特书卒于齐见其俯仰愧怍无所容于天地之间死而无所宁其身也】
　　齐公子商人弑其君舍左氏【子叔姬配齐昭公生舍叔姬无宠舍无威公子商人骤施于国而多聚士尽其家贷于公有司以继之五月昭公卒舍即位秋七月齐商人弑舍而让元元曰尔求之久矣我能事尔尔不可使多蓄憾将免我乎尔为之齐人定懿公使来告难故书以九月公子元不顺懿公之为政也终不曰公曰夫己氏】公羊【此未逾年之君也其言弑其君舍何也已立之已杀之成死者而贱生者也】谷梁【成舍之为君所以重商人之弑也商人其不以国氏何也不以嫌代嫌也舍之不日何也未成为君也】胡氏【州吁弑君则以国氏商人独称公子何也以国氏者累及乎上称公子者诛止其身夫州吁宠爱有匹嫡夺正之渐庄公飬成其恶而莫之禁戒至于弑逆则有以致之矣故曰以国氏者累及乎上叔姬无宠舍无威商人心知其孤危寡特可以取而代也于是骤施于国而多聚士然则商人弑逆出其身之所为而非昭公有以致之也故曰称公子者诛止其身舍未逾年而成之为君所以重商人之弑也】
　　宋子哀来奔左氏【宋高哀为萧封人以为卿不义宋公而出遂来奔书曰宋子哀来奔贵之也注大夫奔例书名氏贵其不食汚君之禄辟祸逺也高哀仕于萧国被擢为卿】胡氏【书曰子哀贵之也易曰几者动之防吉之先见者也君子见几而作不俟终日宋子哀有焉昔防子去纣列于三仁之首子哀不立于危乱之邦而春秋书字谓能贵爱其身以存道也若偷生避祸而去国出奔亦何取之有】张氏【自宋昭公在位始终无一善事可称大臣死祸出奔者相继独子哀洁身而去不蹈陨身濡尾之悔观荡意诸再归而卒不免则子哀岂非既明且哲哉故书字以与之】
　　【案子哀之为襃左氏胡氏张氏同盖左氏事迹可考也公谷皆以为失其氏族故无解书子例当与子突季子高子同】
