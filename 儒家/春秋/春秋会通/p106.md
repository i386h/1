<!-- { "loadSidebar": true } -->
　　【案东莱吕氏曰王城今河南郏鄏武王迁九鼎周公营以为都洛诰所谓卜涧水东瀍水西惟洛食者也成周今洛阳周公营卜都以迁殷顽民洛诰所谓我又卜瀍水东亦惟洛食者也平王东迁定都王城王子朝之乱其余党多在王城敬王畏之徙都成周然案左氏则十月入成周而十二月入王城矣杜氏于三十二年请城成周下方注云敬王徙都成周则敬王定迁乃在三十二年已城之后也】
　　尹氏召伯毛伯以王子朝奔楚左氏【王子朝使告于诸侯曰昔武王克殷成王靖四方康王息民并建母弟以蕃屏周亦曰吾无专享文武之功且为后人之迷败倾覆而溺入于难则振救之至于夷王王愆于厥身诸侯莫不并走其望以祈王身至于厉王王心戾虐万民弗忍居王于彘诸侯释位以闲王政宣王有志而后效官至于幽王天不吊周王昬不若用愆厥位携王奸命诸侯替之而建王嗣用迁郏鄏则是兄弟之能用力于王室也至于惠王天不靖周生頽祸心施于叔带惠襄辟难越去王都则有晋郑咸黜不端以绥定王家则是兄弟之能率先王之命也在定王六年秦人降妖曰周其有頿王亦克能脩其职诸侯服享二世共职王室其有闲王位诸侯不图而受其乱灾至于灵王生而有頿王甚神圣无恶于诸侯灵王景王克终其世今王室乱单旗刘狄剥乱天下壹行不若谓先王何常之有唯余心所命其谁敢讨之帅羣不吊之人以行乱于王室侵欲无厌矫诬先王晋为不道是摄是賛兹不谷震荡播越窜在荆蛮未有攸底若我一二兄弟甥舅奬顺天法无助狡滑赦图不谷则所愿也昔先王之命曰王后无适则择立长年钧以德德钧以卜王不立爱公卿无私古之制也穆后及大子夀早夭即世单刘賛私立少以间先王亦唯伯仲叔季图之闵马父闻之曰无礼甚矣文辞何为】胡氏【取国有五利宠居一焉子朝有宠于景王为之党者众矣卒不能立至于奔楚何也是非有出于人之本心者不可以私爱是亦不可以私恶非卒归于公而止矣景王宠爱子朝将期于见是而天下不以为是踈薄子猛将期于见非而天下卒不以为非徒设此心两弃之也庶孽冯宠为羣小之所宗而人心不附适子恃正人心之所向而羣小不从故伯服虽杀而平王亦不能复宗周之盛申生已死而奚齐卓子亦不能胜里克之兵是两弃之也景王不鉴覆车王猛子朝之际危亦甚矣春秋详书为后世戒可谓深切着明矣】
　　【案定五年王人杀子朝于楚】
　　二十有七年春公如齐公至自齐居于郓左氏【言在外也】夏四月吴弑其君僚【公子光阖庐立】左氏【呉子因楚丧而伐之使公子掩余公子烛庸帅师围潜使延州来季子聘于上国遂聘于晋以观诸侯楚莠尹然工尹麇救潜左司马沈尹戌帅都君子与王马之属以济师与呉师遇于穷令尹子常以舟师及沙汭而还左尹郤宛工尹寿帅师至于潜呉师不能退呉公子光曰此时也弗可失也告鱄设诸曰上国有言曰不索何获我王嗣也吾欲求之事若克季子虽至不吾废也鱄设诸曰王可弑也母老子弱是无若我何光曰我尔身也夏四月光伏甲于堀室而享王王使甲坐于道及其门门阶户席皆王亲也夹之以铍羞者献体改服于门外执羞者坐行而入执铍者夹承之及体以相授也光伪足疾入于堀室鱄设诸寘劒于鱼中以进抽劒刺王铍交于胷遂弑王阖庐以其子为卿季子至曰苟先君无废祀民人无废人社稷有奉国家无倾乃吾君也吾谁敢怨哀死事生以待天命非我生乱立者从之先人之道也复命哭墓复位而待掩余奔徐烛庸奔钟吾楚师闻呉乱而还】胡氏【此公子光使专诸弑之而称国何也呉子寿梦有四子长诸樊次余祭次夷末次季札光诸樊之子也僚夷末之子也诸樊兄弟以次相及必欲致国于季子而季子终不受则国宜之光者也僚乌得为君故称国以弑而不归狱于光其称国以弑者呉大臣之罪也大臣任大事事莫大于置君者矣故君存则国本定君终而嗣子立社稷嘉靖人无闲言此秉政大臣之任伊召之所以安商周孔明之所以定刘汉也若废立进退出于羣小阍寺而当国大臣不预焉则将焉用彼相矣此春秋归罪大臣称国弑君之意其经世之虑深矣】
　　楚杀其大夫郤宛【却谷作郗】左氏【郤宛直而和国人说之鄢将师与费无极比而恶之令尹子常贿而信谗无极谮郤宛焉谓子恶曰令尹欲饮酒于子氏令尹好甲兵子出之令尹至必观之从以酬之及享无极谓令尹曰吾几祸子子恶将为子不利甲在门矣且此役也呉可以得志子恶取赂焉而还令尹遂攻郤氏且爇之子恶闻之遂自杀国人弗爇或取一编菅焉或取一秉秆焉国人投之遂弗爇也令尹炮之尽灭郤氏之族党注宛字子恶】张氏【刘氏曰君不明故臣得专其威杀而莫之止也不亦甚乎然而郤宛则有以取之其取之者辟嫌不审也辟嫌不审罪也】
　　秋晋士鞅宋乐祈犂衞北宫喜曹人邾人滕人防于扈左氏【防于扈令戌周且谋纳公也宋衞皆利纳公固请之范献子取货于季孙谓司城子梁与北宫贞子曰季孙未知其罪而君伐之请囚请亡于是乎不获君又弗克而自出也夫岂无备而能出君乎季氏之复天救之也休公徒之怒而启叔孙氏之心不然岂其伐人而说甲执冰以游叔孙氏惧祸之滥而自同于季氏天之道也鲁君守齐三年而无成季氏甚得其民淮夷与之有十年之备有齐楚之援有天之賛有民之助有坚守之心有列国之权而弗敢宣也事君如在国故鞅以为难二子皆图国者也而欲纳鲁君鞅之愿也请从二子以围鲁无成死之二子惧皆辞乃辞小国而以难复十二月晋籍秦致诸侯之戍于周】胡氏【文十五年诸侯盟于扈将为鲁讨齐齐侯赂之而不克讨故在会诸侯略而不序今此谋纳公亦以赂故不克纳而诸国大夫皆序何也曰利于纳公者宋衞之大夫也受赂而不欲纳公者独范鞅主之耳又况戍周之令行乎所以列序而不略也以此见圣人取舎之大情而轻重审矣】张氏【许氏曰无贬词者以令戍周也伯图不竞苟有一善则为之匿诸慝而存之此春秋所以扶微而救乱也】
　　【案列国大夫自相会者止此一条】
　　冬十月曹伯午卒【悼公】　邾快来奔谷梁【注自此已前邾畀我庶其并来奔今邾快又至三叛之人俱以鲁为主邾鲁邻国而聚其逋逃为过之甚故悉书之以示讥也小国无大夫故但举名而略其氏】
　　公如齐公至自齐居于郓左氏【孟懿子阳虎伐郓郓人将战子家子曰天命不慆久矣使君亡者必此众也呜呼为无望也夫其死于此乎公使子家子如晋公徒败于且知冬公如齐齐侯请飨之子家子曰朝夕立于其朝又何飨焉其饮酒也乃饮酒使宰献而请安子家子乃以君出】附録左氏【楚沈尹戌言于子常曰无极楚之谗人也民莫不知去朝呉出蔡侯朱丧大子建杀连尹奢屏王耳目使不聦明子而不图将焉用之呉新有君疆埸日骇楚国若有大事子其危哉子常杀费无极与鄢将师尽灭其族以说于国】
　　二十有八年春王三月葬曹悼公○公如晋次于干侯【晋竟内邑】左氏【公如晋将如干侯子家子曰有求于人而即其安人孰矜之其造于竟弗听使请逆于晋晋人曰天祸鲁国君淹恤在外君亦不使一个辱在寡人而即安于甥舅其亦使逆君使公复于竟而后逆之】谷梁【公在外也注不得入于晋】张氏【旣不见礼于齐又不得入于晋穷辱甚矣
　　案书公如晋次干侯二】
　　夏四月丙戌郑伯宁卒六月葬郑定公○秋七月癸巳滕子宁卒冬葬滕悼公
　　附録左氏【是年晋灭祁氏羊舌氏韩宣子卒魏献子为政】
　　二十有九年春公至自干侯居于郓齐侯使高张来唁公左氏【公至自干侯处于郓齐侯使高张来唁公称主君子家子曰齐卑君矣君祗辱焉公如干侯注不得见晋侯故以干侯至】胡氏【遣使来唁浅事也而亦书于经者罪齐侯不能脩方伯连帅之职也昔狄人廹逐黎侯衞人弗恤黎之臣子劝其君以归而赋式微其一章曰微君之故者以事求人而人不有其事是谓微君之故若昭见逐出奔而齐莫之讨淹恤日久而齐莫之纳微君之故矣其二章曰微君之躬者以身下人而人不有其身是谓微君之躬若齐侯设礼以享而使宰献遣使来唁而称主君微君之躬矣诸侯失国托于诸侯礼也诸侯失国诸侯纳之正也齐之先世常主夏盟而大公受先王五侯九伯之命矣鲁为邻境甥舅之国也昭公朝夕立于其朝曽不能陈师竟上讨意如逐君之罪而遣使唁公得礼乎】
　　公如晋次于干侯张氏【许氏曰次于干侯复不见受也】
　　夏四月庚子叔谊卒【公谷诣作倪】谷梁【叔倪卒季孙意如曰叔倪无病而死此皆无公也是天命也非我罪也注言叔倪欲纳公无病而死此皆天命使鲁无君尔】
　　秋七月○冬十月郓溃左氏【注叛公也】公羊【邑不言溃此其言溃何郛之也曷为郛之君存焉尔】谷梁【溃之为言上下不相得也上下不相得则恶矣亦讥公也昭公出奔民如释重负注公旣出奔不能改德脩行居郓小邑复使溃德之不建如此之甚】胡氏【民逃其上曰溃自是昭公削迹于鲁尺地一民皆非其有矣公之出奔处郓四年民不见德亡无爱徴至于溃散岂非迷昬不反自纳于罟擭防穽之中其从者又皆艾杀其民视如土芥其下不堪所以溃欤然则去宗庙社稷出奔而犹不惕然恐惧期改过以补前行之愆也自弃甚矣欲不亡得乎噫故书以为后世戒】附録左氏【平子每嵗贾马具从者之衣屦而归之于干侯公执归马者卖之乃不归马衞侯来献其乗马曰启服壍而死公赐公衍羔裘使献龙辅王名于齐侯遂入羔裘齐侯喜与之阳谷】左氏【龙见于绛郊蔡墨曰古者畜龙故国有豢龙氏有御龙氏飂叔安有裔子曰董父实甚好龙以事帝舜帝赐之姓曰董氏曰豢龙陶唐氏旣衰其后有刘累学扰龙于豢龙氏以事孔甲范氏其后也】左氏【晋赵鞅荀寅帅师城汝濵遂赋晋国一鼓铁以铸刑鼎着范宣子所为刑书焉】
　　三十年春王正月公在干侯左氏【不先书郓与干侯非公且徴过也注所以非责昭公内不能系臣民以安其身外不能事齐晋以反其国】公羊【注闵公郓溃无尺土之居逺在干侯故以存君书】谷梁【中国不存公存公故也注中国犹国中也】胡氏【公去社稷于今五年每歳首月不书公者在鲁四封之内则无适而非其所也至是郓溃客寄干侯非其所矣歳首必书公之所在者盖以存君不与季氏之专国也而罪臣子讥诸侯之意可见矣唐武后废迁中宗革命自立史臣列于本纪欲着其罪而君子以为非春秋之法其言曰天下者唐之天下中宗受之于其父武后安得絶先君之世复系嗣君之年黜武氏之号自以为窃取春秋之义信矣】
　　【案经书公在楚一公在干侯三皆于正月以存公也刘氏曰居于郓有鲁也在干侯无鲁也公虽无鲁不可以无公也常山刘氏曰存君父辠臣子讥诸侯之意皆可具见也】
　　夏六月庚辰晋侯去疾卒秋八月葬晋顷公左氏【晋顷公卒秋八月葬郑游吉吊且送葬魏献子使士景伯诘之曰悼公之丧子西吊子蟜送葬今吾子无贰何故对曰诸侯所以归晋礼也礼也者小事大大字小之谓事大在共其时命字小在恤其所无先王之制诸侯之丧士吊大夫送葬唯嘉好聘享三军之事于是乎使卿晋之丧事敝邑之间先君有所助执绋矣若其不闲虽士大夫有所不获数矣大国之惠亦庆其加而不讨其乏明底其情取备而已灵王之丧我先君简公在楚我先大夫印段实往敝邑之少卿也王吏不讨恤所无也晋人不能诘】
