<!-- { "loadSidebar": true } -->
　　【案张氏曰僖公即位在髙子来盟之后桓公又为之诛哀姜不可谓不出于方伯矣然桓公不请命于天子正君臣之经以示天下之大义故僖公之立无以异于羣公而桓公止于伯术观僖公不书即位以考时义当知反经之学有国者不可不明也】
　　齐师宋师曹师次于聂北救邢【聂北邢地】左氏【诸侯救邢邢人溃出奔师师遂逐狄人具邢器用而迁之师无私焉注次者案兵观衅以待事也实大夫而曰诸侯緫众国之词】公羊【救不言次此其言次何不及事也不及事者何邢已亡矣孰亡之狄灭之不言狄灭之为桓公讳也曷为为桓公讳上无天子下无方伯天下诸侯有相灭亡者桓公不能救则桓公耻之曷为先言次而后言救君也君则其称师何不与诸侯专封也曷为不与实与而文不与文曷为不与诸侯之义不得专封也诸侯之义不得专封则其曰实与之何上无天子下无方伯天下诸侯有相灭亡者力能救之则救之可也】谷梁【救不言次言次非救也非救而曰救何也遂齐侯之意也是齐侯与齐侯也何用见其是齐侯也曹无师曹师者曹伯也其不言齐侯何也以其不足乎不言齐侯也注救不及事不足称】胡氏【三国称师见兵力之有余也聂北书次讥救邢之不速也春秋大义伐而书次其次为善遂伐楚次于陉美之也救而书次其次为贬救邢次聂北讥之也圣人之情见矣故救患分灾于礼为急而好攻战乐杀人者于罪为大】陈氏【言次无志于救也狄伐邢于是三岁矣桓公足以攘夷而宿师于聂北玩寇以待其敝邢溃奔师而后迁之讥之也】
　　【案春秋书次而救者二此年及十五年次匡救徐也救而次者一襄二十三年叔孙豹救晋次雍榆也胡氏通为一例皆讥其不速于为义此说固是但亦须有分别公羊以为此是君也进止自由叔孙豹是臣也先通君命贾昭亦取其说杜释例曰次在事前次以成事也次在事后事成而次也又一说次而后救匿其救之之形也救而后次宣其救之之声也此三说皆不见贬桓公与叔孙意故次而救当主胡氏而次在救下则惟啖氏得之啖曰凡救当奔命而往言次失救道也救晋之师君命往救而叔孙次止先书救明鲁君之命也下书次罪叔孙之慢命也其先通君命之说亦可通张氏曰次于聂北者屯兵便利以援邢而惧狄桓公用兵规橅主于持重故不遽决于一战而待久以待之春秋书次虽所以讥其缓而不书以则予其终有全邢之功也此说亦由社氏观衅上来皆欲护桓公耳非圣人意也下文不书以之说却好○又案救兵书师所以矜其盛公羊以为讳齐侯谷梁以为微齐侯皆非】
　　夏六月邢迁于夷仪齐师宋师曹师城邢【夷公羊作陈河北邢州龙冈县北一百五十里有夷仪岭】左氏【邢迁于夷仪诸侯城之救患也凡侯伯救患分灾讨罪礼也又闵二年传齐桓公迁邢于夷仪邢迁如归注邢迁如归故以自迁为辞一事而再列三国于文不可言诸侯师故疏十四年诸侯城縁陵为其事有阙故緫称诸侯此若云诸侯之师城邢似亦有贬故虽则烦文而再列三国】公羊【迁者何其意也迁之者何非其意也此一事也曷为复言齐师宋师曹师不复言师则无以知其为一事也注言诸师则嫌与縁陵同疏縁陵是咸之防诸侯各自归国十四年复来城之此则桓公宿留城之为一事也】谷梁【迁者犹得其国家以往者也其地邢复见也是向之师也使之如改事然美齐侯之功也注美齐桓故不言遂】胡氏【书邢迁于夷仪见齐师次止缓不及事也然邢以自迁为文而再书齐师宋师曹师城邢者美桓公志义卒有救患之功也不以王命兴师亦圣人之所与乎中国衰微夷狄猾夏天子不能正至于迁徙奔亡诸侯有能救而存之则救而存之可也以王命兴师者正能救而与之者权】
　　【案经书迁者十而有二例赵子曰徙而臣之曰迁某齐迁纪郱鄑郚宋迁宿齐迁阳是也能以国迁曰某迁邢迁夷仪衞迁帝丘许迁于叶于夷于白羽于容城蔡迁于州来是也公羊说亦是但邢衞之迁又不可与许蔡之迁同盖邢衞迁国以避狄而许蔡举国以从夷此其异也又陈氏曰齐晋之伯也而狄伐邢邢迁夷仪狄围衞衞迁帝丘虽罪迁者而桓文亦受其咎矣此亦得言外之意盖邾迁于绎晋迁于新田不书则虽自迁也亦必有所为而书矣○又案齐伯之编外城三邢也楚丘也縁陵也独城邢为美晋伯之编外城三虎牢也杞也成周也独成周无讥】
　　秋七月戊辰夫人姜氏薨于夷齐人以归左氏【注不言齐人杀讳之书地者明在外薨】公羊【桓公召而缢杀之】谷梁【夫人薨不地地故也】胡氏【以归者以其丧归于鲁也齐为盟主义得举法是伯者之所以行乎诸侯也既诛其人又归其丧何居鲁欲拒而勿受乎则子无雠母之义受而葬之乎已絶者复得享小君之礼典刑紊矣故特书以归而不曰归夫人之丧以者不以者也】张氏【此齐桓举方伯之职然后三纲稍明人伦粗正之明验也案以归之说杜氏以为归齐胡氏以为归鲁鲁齐接境不应十二月丧始至疑杜氏说是】
　　楚人伐郑【书楚始此】左氏【楚人伐郑郑即齐故也注荆始改号曰楚】谷梁【疏不以州言之者以楚虽荆蛮渐自通于诸夏转强大与中国抗衡故不复州举之】胡氏【楚称人浸强也庄十年败蔡师虏献舞固己强矣然独举其号者始见于经则本其僭窃之罪正其夷狄之名著王法也二十三年来聘嘉其慕义乃以人书二十八年伐郑恶其猾夏复以号举至是又伐郑亦以人书者岂许其伐国而人之乎防中华执盟主朝诸侯长齐晋其所由来者渐矣】张氏【商颂称奋伐荆楚则楚亦其国之旧名但自武文以来虽骎骎强盛而未暇正其国之名号故以州称及熊頵即位令尹子文得政始定改号曰楚以交于中国则浸强而有陵驾中国之意矣】
　　【案荆自庄十九年文王卒子堵敖立堵敖幼弱数年之间兵患不起二十二年熊頵弑兄堵敖而立是为成王二十三年来聘渐有事于中国矣而母壮子少子元专权尚不能逞至三十年鬬班杀子元鬬谷于菟为令尹自毁其家以纾楚国之难于是楚势复强改号为楚之说张氏疑得之何休于僖八年注云僖公本聘楚女为嫡故以此为讳与夷狄交昬故进之使若中国无据之言也】
　　八月公防齐侯宋公郑伯曹伯邾人于柽【柽宋地公羊作朾】九月公败邾师于偃【偃公作缨】左氏【盟于荦谋救郑也九月公败邾师于偃虚丘之戍将归者也注荦即柽也不书盟不告盟也虚丘邾地邾人既送哀姜还齐人杀之因戍虚丘欲以侵鲁公以义求齐齐送姜氏之丧邾人惧乃归故公要而败之】谷梁【不日疑战也疑战而曰败胜内也】胡氏【柽之防谋救郑而公与邾人咸与焉则是志同而谋协也今既防邾人于柽又败邾师于偃于此责公无攘夷狄安中国之诚矣凡此类直书其事而义自见矣诈战曰败败之者为主】张氏【楚人伐郑桓不遽救而防诸侯谋之盖楚方强而公谋制楚十全之策也齐桓新拊存鲁国而不禀命擅兴师之罪不加之讨是为佚罚他日与曹同伐厉逺役于外而宋人乘虚伐曹有自来矣亦见桓公伯威之不立也案败邾之说杜氏以意臆之本无据服防以为鲁乱时邾为鲁戍虚丘鲁因其归而败之亦无此理何休又以公怨邾人以夫人予齐而齐杀之故为夫人复雠尤妄谬不可取】
　　冬十月壬午公子友帅师败莒师于郦获莒挐左氏【莒人来求赂公子友败诸郦获莒子之弟挐非卿也嘉获之也公赐季友汶阳之田及费注挐莒子之弟不书弟者非卿非卿则不应书嘉季子之功故特书大夫生死皆曰获】公羊【莒无大夫此何以书大季子之获也季子治内难以正御外难以正其御外难以正奈何庆父奔莒莒人逐之将由乎齐齐人弗纳郤反舍于汶水之上使公子奚斯入请季子曰公子不可以入入则杀矣奚斯不忍反命于庆父自南涘北面而哭庆父闻之曰嘻此奚斯之声也诺己曰吾不得入矣于是抗辀经而死莒人闻之曰吾已得子之贼矣以求赂于鲁鲁人不与为是兴师而伐鲁季子待之以偏战疏结日而战得君子之道】谷梁【莒无大夫以吾获之目之也内不言获此其言获何也恶公子之绐公子谓莒挐曰吾二人不相说士卒何罪屏左右而相公子友处下左右曰孟劳孟劳者鲁之寳刀也公子友以杀之然则何以恶乎绐曰弃师之道也注据获长狄不言获】胡氏【案公羊则罪在莒也而以季友主此战何也抑锋止锐喻以词命使知不缩而引去则善矣今至于兵刃既接又用诈谋擒其主将此强国之事非王者之师春秋之志故以季友为主而书败获责之备也】
　　【案败获之书左氏公羊皆美季子之功谷梁绐战虽江熙范亦不取然观胡氏用诈谋擒其主将之说又似若本此春秋书获六始于此○又案季氏有费始此详见襄七年城费下】
　　十有二月丁巳夫人氏之丧至自齐左氏【注僖公请而葬之故告于庙而书丧至也不称姜阙文】公羊【何以不称姜氏与弑公也曷为不于弑焉贬贬必于重者莫重乎其以丧至也】谷梁【其不言姜以其杀二子贬之也或曰为齐桓讳杀同姓也】胡氏【夫人与弑二君几于亡国大义已絶不可复入宗庙矣书孙于邾薨于夷者絶哀姜也书齐人以归夫人氏之丧至自齐者讥桓公也不称姓者杀于齐不去氏者受于鲁】
　　【案齐杀哀姜公谷刘氏胡氏皆以为义独左氏曰君子以齐人之杀哀姜也为己甚矣女子从人者也杜氏又以不称姜为阙文是不察于春秋之公义矣】
