<!-- { "loadSidebar": true } -->
　　冬晋人执虞公左氏【晋侯复假道于虞以伐虢宫之竒諌曰虢虞之表也谚所谓辅车相依唇亡齿寒者其虞虢之谓也公曰晋吾宗也岂害我哉对曰大伯虞仲大王之昭也大伯不从是以不嗣虢仲虢叔王季之穆也为文王卿士勲在王室藏于盟府将虢是灭何爱于虞弗听宫之竒以其族行曰虞不腊矣八月甲午晋侯围上阳十二月丙子旦日在尾月在策鹑火中晋灭虢虢公丑奔京师师还馆于虞遂袭虞灭之执虞公及其大夫井伯以媵秦穆姬而修虞祀且归其职贡于王故书曰晋人执虞公罪虞且言易也疏虞公昧于货贿贪以自亡国非其国臣非其臣晋人取之若执一夫故称人以执而不言灭修虞祀归职贡故不同于灭同姓书名之例】公羊【虞已灭矣其言执之何不与灭也灭者亡国之善词也灭者上下之同力者也】谷梁【执不言所于地緼于晋也其曰公何也犹曰其下执之之辞也其犹下执之之辞何也晋命行乎虞民矣】胡氏【公羊曰不与灭也夫虞公地之緼于晋久矣晋命行乎虞民信矣其曰晋人执之者犹众执独夫耳贵为天子富有四海而身为独夫商纣是也贵为诸侯富有一国而身为独夫虞公是也其曰公者非存其爵犹下执之之词也不言以归验其为匹夫之实也书灭下阳于始而记执虞公于后可以见弃义趋利渎货无厌之能亡国败家审矣】
　　【案谷注江熙曰春秋有州公郭公虞公凡三公非爵也以为下执之词臣民之称也公羊注以为虞称公者夺正爵皆有不可强通独张氏曰虞称公者尝为天子三公也此说疑是胡氏既以州公尝为王官则此独不可乎不书灭已足以见虞公之罪则于此存其公爵乃所以见其以王朝三公而至于此正与州公存爵意同任之重者责之深也张氏本赵子】
　　附録【左传桓十年传虞叔有玉虞公求旃献之又求其寳剑叔曰是无厌也遂伐虞公虞公出奔共池此可见虞公之贪贿亡身丧国而不悛也】
　　【案此年正月辛亥朔日南至公既视朔遂登观台以望而书】
　　六年春王正月○夏公防齐侯宋公陈侯衞侯曹伯伐郑围新城【新城郑新密今荥阳密县】左氏【诸侯伐郑以其逃首止之盟故也围新密郑所以不时城也注郑以非时兴土功齐桓声其罪以告诸侯】谷梁【伐国不言围邑此其言围何也病郑也着郑伯之罪也注诸伐国而言围邑皆以为伐者之罪而以此着郑伯之罪者齐桓行霸尊崇王室绥合诸侯翼戴世子盟之美者而郑伯辟义逃归违叛伯者是以诸侯伐而围之罪着于上讨显于下围伐之文虽同而善恶之义有殊】陈氏【伐国不言围邑此其言围何以桓公合六国之众徒围其邑焉耳案伐国围邑之书此条与围长葛围缗不同左氏谷梁胡氏皆以为予桓公而陈氏说尤明白独公羊以为恶桓公之彊为无义则与长葛同矣盖拘于不得意致伐之例而云耳不可从】
　　秋楚人围许诸侯遂救许冬公至自伐郑左氏【楚子围许以救郑诸侯救许乃还】谷梁【善救许也其不以救许致何也大伐郑也】胡氏【齐自召陵之后兵服四夷威动诸夏今合六国之师围新造之邑宜若振槁然围而不举有遗力者矣及楚人攻许即解新城之围移师救许是又得讨罪分灾救急之义也故特书曰楚人围许诸侯遂救许善之尤者也善之尤则何以致久也】张氏【围许之役盖攻其所必救以解新城之围也释郑而救许所以抑暴此见桓公之急于义也故书遂以与之】
　　【案桓公之编书救者五救欲尽力救郑救邢将卑师少为义未力也救欲速进聂北于匡书次为义不勇也独此年之救不反兵而赴许得被髪缨冠之意故以书遂为善之尤盖救兵不以生事为贬不以专事为疑也而左氏记许僖公靣缚衔璧以见楚子之事恐无之岂有楚兵已还于秋而许男乃无故而降于冬乎观八年洮之盟许在列则左氏不可信故赵子不取余已见前遂伐至伐下】
　　七年春齐人伐郑左氏【齐人伐郑孔叔言于郑伯曰谚有之心则不竞何惮于病既不能彊又不能弱所以毙也国危矣请下齐以救国公曰吾知其所由来矣姑少待我夏杀申侯以说于齐】胡氏【将卑师少称人声罪致讨曰伐郑伯背华即夷南与楚合而未离故桓公复治之】张氏【郑未服故复伐之齐力足以制之不烦诸侯也】
　　夏小邾子来朝【公作小邾娄即郳犂来也】左氏【注郳犂来始得王命而来朝也邾之别封故曰小邾】公羊【注至是所以进称爵者时附从伯者朝天子旁朝罢行进齐桓公白天子进之固因其得礼着其能以爵通疏朝天子曰正朝朝鲁曰旁朝】
　　郑杀其大夫申侯公羊【称国以杀者君杀大夫之词也】谷梁【称国以杀杀无罪也】胡氏【称国以杀罪累上也郑伯不知自反内忌信谗而擅杀其大夫信失刑矣如申侯者专利而不厌则足以杀其身而已矣】
　　【案左氏载陈辕涛涂怨申侯之反已劝之城虎牢美乃谮诸郑伯曰美城其赐邑将以叛也又载申侯初有宠于楚文王自楚奔郑二说前说不可信后说理或有之盖申侯不忘故国故导郑伯以从楚郑伯方暴其罪以告齐也不然齐方受申侯而赐以虎牢郑乃杀之得罪于齐矣何得谓说于齐乎】
　　秋七月公防齐侯宋公陈世子郑世子华盟于母【谷梁作宁】左氏【秋盟于母谋郑故也管仲言于齐侯曰臣闻之招携以礼怀逺以德德礼不易无人不怀齐侯修礼于诸侯诸侯官受方物郑伯使大子华听命于防言于齐侯曰泄氏孔氏子人氏三族实违君命若君去之以为成我以郑为内臣君亦无所不利焉齐侯将许之管仲曰君以礼与信属诸侯而以奸终之无乃不可乎子父不奸之谓礼守命共时之谓信违此二者奸莫大焉公曰诸侯有讨于郑未防今茍有衅从之不亦可乎对曰君若绥之以德加之以训辞而帅诸侯以讨郑郑将覆亡之不暇岂敢不惧若緫其罪人以临之郑有辞矣何惧且夫合诸侯以崇德也防而列奸何以示后嗣君其勿许郑必受盟夫子华既为大子而求介于大国以弱其国亦必不免郑有叔詹堵叔师叔三良为政未可间也齐侯辞焉子华由是得罪于郑冬郑伯使请盟于齐】谷梁【衣裳之防也疏衣裳之防十有一或释或不释兵车之防四传皆发之者衣裳之防多省文以相包兵车之防少故备举以见义此是衣裳后岁兵车二文相近故传因而别之也】
　　【案此条左氏最详胡氏无传想亦从之但管仲既曰防而列奸何以示后嗣又曰记奸之位君盟替矣又曰齐侯辞子华则不应复列子华于防正义亦尝辨之曰桓公列之于防直是列其身管仲言列奸者谓将用其奸谋也此已强通至于记奸之位则不可解矣故陆氏纂例于差谬略内考公谷本无郑氏子华四字而曰左氏下有之误加之也张氏亦主此说然今公谷本皆有此四字则又不知何时讹耳陆氏订究精博必非臆说但何休注已有陈郑世子之文则汉世已然不知陆氏何据○又案此防以齐侯辞郑世子之事观之则与首止相类盖首止正天下之人伦而此正一国之人伦也以诸侯官受方物之传观之则与邢丘相类盖此明王室之贡而邢丘亦改命朝聘之数也正义曰周礼大行人云侯服贡祀物甸服贡嫔物男服贡器物采服贡服物衞服贡材物要服贡货物王室盛明之时每国贡有常赋天子衰诸侯惰慢故伯主緫帅诸侯量其国之大小号令所出之物以贡天子也】
　　曹伯班卒○公子友如齐左氏【注罢盟而聘谢不敏也】
　　【案公子友如齐二此年及十三年吾大夫正聘于齐始此】
　　冬葬曹昭公
　　八年春王正月公防王人齐侯宋公衞侯许男曹伯陈世子盟于洮【洮曹地　公羊有郑世子华四字】左氏【去冬闰月惠王崩襄王恶大叔带之难惧不立不发丧而告难于齐春盟于洮谋王室也襄王定位而后发丧注王人与诸侯盟不讥王室有难故】公羊【王人者何微者也曷为序乎诸侯之上先王命也注衔王命防诸侯诸侯当北靣受之故尊序于上】谷梁【王人之先诸侯何也贵王命也朝服虽敝必加于上弁冕虽旧必加于首周室虽衰必先诸侯兵车之防也】胡氏【王人下士也内臣之微者莫微于下士外臣之贵者莫贵于方伯公侯今以下士之微序乎方伯公侯之上外轻内重不亦偏乎春秋之法内臣以私事出朝者直书曰来以私好出聘者不称其使以私情出计者止録其名不以其贵故尊之也以王命行者虽下士之微序乎方伯公侯之上不以其贱故轻之也然则班列之髙下不在乎内外特系乎王命尔圣人之情见矣尊君之义明矣】张氏【齐桓虽主防而先王人足以训矣而使之与诸侯之盟非所以示尊尊也案洮之盟左氏事迹稍详当从之公羊以为桓公德衰母之防常防者不至而陈郑又遣世子故上假王人之重以自助非也○又案经书王人三○又案经书王臣与盟者于洮王人下士也翟泉王人王子虎也女栗苏子柯陵尹单鸡泽单子平丘刘子皆卿士也左氏释例曰未有臣而盟君臣而盟君是子可盟父故春秋王世子以下防诸侯者皆同防而不同盟是言王臣正法不与诸侯盟也践土王子虎黒壤王叔桓公黄池单平公皆监临之而已不同歃也若天子初立王室不安命臣使结盟诸侯以安王室虽非正法事势宜然既无襃美亦无贬责故于洮王人传曰王室有难也女栗苏子传曰顷王立故也鸡泽单子杜云周灵王新即位使王官伯出与诸侯盟以安王室也此三事情义可许故无贬文惟翟泉之盟于时诸侯辑睦王室无虞而王子虎下盟列国以渎大典故贬称王人春秋王臣与诸侯防盟凡十有余事讥与不讥皆从此例此说亦可通但以胡氏鸡泽下注观之则皆可贬】
　　郑伯乞盟左氏【郑伯乞盟请服也注新服未与防故不序列别言乞盟疏止言乞盟不知与盟以否既言请服义无不受诸言乞师皆乞得其师知此乞盟亦乞得其盟但盟理可见不复别言盟耳】谷梁【以向之逃归乞之也乞者重词也重是盟也乞者处其所而请与也盖汋之也注齐侯为兵车之防于此乃震服惧不得盟故乞得与之不録使者使若郑伯自来所以抑一人之恶申众人之善汋者酌血而与之】胡氏【乞者卑逊自屈之词欲与是盟而未知其得与否也始而逃归今则乞盟于以见举动人君之大节不可不谨也】
　　【案谷梁之说赵子讥其迂僻固然但公羊说亦与之合恐亦不可尽废春秋书乞例六乞盟一乞师五得未得未可知也】
　　夏狄伐晋左氏【晋里克败狄于采桑狄伐晋报采桑之役也】
