<!-- { "loadSidebar": true } -->
　　二十有九年春新延廏【左氏传有作字】左氏【书不时也凡马日中而出日中而入注日中春秋分也治廐当以秋分】公羊【脩旧也何讥尔凶年不脩】谷梁【延廐者法廐也其言新有故也有故则何为书也古之君人者必时视民之所勤民勤于力则功筑罕民勤于财则贡赋少民勤于食则百事废矣冬筑微春新延廐以其用民力为己悉矣注法廐者天子十二闲邦国六闲此六闲之旧制也】胡氏【言新有故也何以书昔韩昭侯作高门屈冝舅曰不时所谓时者非时日也人固有利不利时前年秦拔冝阳今年旱君不以此时恤民之急而顾益奢此所谓时诎举赢者也此下全引谷
　　案新作例三此条及僖二十年新作南门定二年新作雉门及两观也】
　　夏郑人侵许左氏【凡师有钟鼓曰伐无曰侵轻曰袭】张氏【许郑世雠也然自盟幽之后不与齐桓之会郑人侵之或齐之命欤自后许始从中国】
　　秋有蜚左氏【为灾也凡物不为灾不书】公羊【记异也注蜚者臭恶之虫象夫人恶行言有者南越盛暑所生非中国所有也谷梁同】
　　冬十有二月纪叔姬卒左氏【注纪国虽灭叔姬执节守义故系之纪贤而録之谷梁注同】胡氏【纪已灭矣其卒之何见纪侯去国终不能自立异于古公亶父之去故特书叔姬卒而不卒纪侯以明其不争而去则可能使其民从而不释则微矣】
　　城诸及防左氏【书时也凡土功龙见而毕务戒事也火见而致用水昬正而栽日至而毕注今九月周十一月角亢晨见东方三务始毕戒民以土功之事大火心星次角亢而见者致筑作之物十月定星昬而中树板干而兴作日南至微阳始动而息】公羊【注诸君邑防臣邑言及别君臣之义】谷梁【可城也以大及小也注传例凡城之志皆讥此云可城者得土功之节则讥之浅失土功之时则责之深不谓作城无讥也】
　　【案城防又见襄十三年】
　　三十年春王正月○夏师次于成【左氏经无师字】左氏【注将卑师少故直言次齐将降鄣故设备】谷梁【次止也有畏也欲救鄣而不能也不言公耻不能救鄣也】陈氏【次于滑也书公于郎贬师之此其但书次何以是为不足书也甚矣庄之不竞于齐也君父死焉不能讨谋纪而齐灭纪及齐围郕而郕降于齐于是次成齐人降鄣虽罪齐桓讫庄公之身不可不贬也】张氏【任公辅曰人微师少不见于经当从公谷书师成鲁地赵氏曰鲁盖欲会齐围鄣至成待命闻鄣已降不复行耳以前会城濮明年献捷考之理必然也】
　　【案诸说不同胡氏无传疑杜氏说是】
　　秋七月齐人降鄣左氏【注鄣纪附庸国卜国孤危不能自固盖齐遥以兵威胁使降附】公羊【纪之遗邑也降之者取之也不言取为桓公讳也外取邑不书此何以书尽也注尽取其邑恶不仁之甚也】谷梁【降犹下也】胡氏【降者胁服之词前书郕降于齐师意责鲁也此言齐人降鄣专罪齐地鄣附不书鄣降而曰降鄣者以齐之强故罪之深以鄣之微故责之薄春秋之法抑强扶弱明道义也伯者之政以强临弱急事功也故曰五伯三王之罪人仲尼之徒无道桓文之事者】
　　八月癸亥葬纪叔姬左氏【注以贤録也无臣子故不作諡】公羊【隐之也国灭矣徒葬乎叔尔】谷梁【不日卒而日葬闵纪之亡也】胡氏【贤叔姬也】
　　九月庚午朔日有食之鼓用牲于社○冬公及齐侯遇于鲁济【鲁济鲁地】左氏【谋山戎也以其病燕故也注山戎北狄】谷梁【及者内为志焉尔遇者志相得也】张氏【简礼以议军旅之事所谓定其交而后求者欤】
　　齐人伐山戎公羊【此齐侯也其称人何贬曷为贬子司马子曰盖以操之为己蹙矣此盖战也何以不言战春秋敌者言战桓公之与戎狄驱之尔注时桓公力但可驱逐之而已而乃迫杀之甚痛故去战贬见其事恶不仁也】谷梁【齐人者齐侯也其曰人何也爱齐侯乎山戎也其爱之何也桓内无因国外无从诸侯而越千里之险北伐山戎危之也则非之乎善之也何善乎尔燕周之分子也贡职不至山戎为之伐矣注逺伐山戎虽危勤王职贡则善言不以齐侯敌山戎故称人】胡氏【齐人者齐侯也其称人讥伐戎也自管仲得政至是二十年未尝命大夫为主将亦未尝兴大众出侵伐故鲁庄十一年而后凡用兵皆称人者以将卑师少尔今此安知其非将卑师少而独以为齐侯何也以来献戎捷称齐侯则知之矣夫北戎病燕职贡不至桓内无因国外无从诸侯越千里之险为燕辟地可谓能脩方伯连帅之职何以讥之乎桓不务德勤兵逺伐不正王法以讥其罪则将开后世之君劳中国而事外夷舎近政而贵逺略困吾民之力争不毛之地其患有不胜言者故特贬而称人以为好武功而不脩文德者之戒也然则伐楚之役何以美之其谓退师召陵责以大义不务交兵而强楚自服乎观此可以见圣人强本治内柔服逺人之意矣】
　　【案外传曰齐桓南征伐楚济汝逾方城望汶山使贡丝于周而反荆州诸侯莫敢不来服遂北伐山戎刜令支斩孤竹而南归海濵诸侯莫敢不来服攘白翟之地至于西河方舟设泭乗桴济河县车束马逾大行与辟耳之谿拘夏西服流沙西呉南城周反胙于绛岳濵诸侯莫敢不来服而大朝诸侯于阳谷此虽战国间夸大之词然亦足以见桓公劳师逺伐之实故具于此】
　　三十有一年春筑台于郎左氏【注刺奢且非土功之时】公羊【讥临民之所漱浣也注即泉台也未成为郎台旣成为泉台见文十六年传近民漱浣为渎下也】胡氏【何以书厉民也何休曰礼天子有灵台以候天地诸侯有时台以候四时去国筑台于逺而不縁占候是为游观之所厉民以自乐也厉民自乐而不与民同乐则民欲与之偕亡虽有台岂能独乐乎】
　　夏四月薛伯卒张氏【薛始称伯降班而告终也】
　　【案薛以隐十一年来朝称侯今称伯诸传皆无文杜氏以滕纪降爵皆以为时王所黜此独不注或以为齐桓所黜亦未有考胡氏于此亦无传不知用何例张氏或主沙随程氏已见滕子下】
　　筑台于薛【薛鲁地】公羊【讥逺也】
　　六月齐侯来献戎捷左氏【非礼也凡诸侯有四夷之功则献于王王以警于夷中国则否诸侯不相遗俘注献奉上之词齐侯以献捷礼来故书以示过】公羊【齐大国也曷为亲来献捷威我也其威我奈何旗获而过我注建旗县所获得而过鲁以威恐怖鲁也刺齐桓骄慢恃盈非所以就霸功也】谷梁【内齐侯也不言使内与同不言使也注春秋尊鲁故曰献齐桓内救中国外攘夷狄亲倚之情不以齐为异国故不称使若同一国也】胡氏【军获曰捷献者下奉上之词齐伐山戎以其所得躬来夸示书来献者抑之也后世宰臣有不赏边功以沮外徼生事之人得春秋抑戎捷之意余引左氏】
　　【案献捷例二胡氏于此条兼用左氏公羊之说谷梁以为内齐侯而不称使盖拘于楚人使冝申之例不知此乃齐侯自伐戎归道经鲁而躬来也其言军获曰捷者得之又曰戎菽者盖因管子有出戎菽及冬葱布之天下之说故以戎为豆非也】
　　附録【左氏献捷】左氏【襄八年郑伯献获司马燮于邢丘是献俘谓之捷也襄二十五年郑子产献陈捷于晋此时郑使司空致地司徒致民于陈则不以俘归矣是无囚而献功或空有器物亦称献捷也又成二年晋使巩朔献齐捷于周王使单襄公辞焉曰蛮夷戎狄不式王命王命伐之则有献捷王亲受而劳之所以惩不敬劝有功也】
　　秋筑台于秦【东平范县西北有秦亭】公羊【讥临国也注言国者社稷宗庙朝廷皆为国临社稷宗庙则不敬临朝廷则泄慢】谷梁【不正罢民三时虞山林薮泽之利且财尽则怨力尽则怼君子危之故谨而志之也或曰倚诸桓也桓外无诸侯之变内无国事越千里之险北伐山戎为燕辟地鲁外无诸侯之变内无国事一年罢民三时虞山林薮泽之利恶内也】
　　冬不雨左氏【注不书旱不为灾例见僖三年】公羊【记异也注京房易传曰旱异者旱久而不害物也斯禄去公室福由下作故阳虽不施而隂道独行以成万物也先是比筑三台庆牙专政之应案经书不雨例七赵子曰凡经时不雨告庙则书此年及僖二年冬三年春夏两书皆每时而一书也文二年十年十三年三书皆厯时而总书也】
　　三十有二年春城小谷左氏【为管仲也注小谷齐邑济北谷城县城中有管仲井大都以名通者不系国公感齐桓之德故为管仲城私邑】谷梁【注小谷鲁邑】张氏【泰山孙民曰小谷鲁地曲阜西北有小谷城胡氏曰孙鲁人也而终身学春秋其考此事详矣】
　　【案小谷公羊无传谷梁及孙氏胡氏张民皆以为鲁邑故书法比于内城而左氏以为为管仲城者盖昭十一年楚中无字曰齐桓公城谷而寘管仲焉至于今赖之此其案也纂例亦从之以楚丘下阳等不系国之例倒之则杜氏说亦可通但僖公七年夫人会谷二十六年公以楚伐齐取谷寘桓公子雍于谷二十八年使申叔去谷襄十九年士匄侵齐至谷后又有齐师违谷七里之说经传皆止书谷而未有言小谷者则杜氏为不通矣且桓公之有功于鲁只在高子来盟之后此时桓未见有功之迹考之前后皆不合故当从谷梁】
　　夏宋公齐侯遇于梁丘【梁邱在济州昌邑县】左氏【齐侯为楚伐郑之故请会于诸侯宋公请先见于齐侯夏遇于梁邱注齐善宋之请见故进其班】谷梁【遇者志相得也梁丘在曹邾之闲去齐八百里非不能从诸侯而往也辞所遇遇所不遇大齐桓也注谓八百里闲诸侯必有愿从者而不之遇乃逺遇宋公也】张氏【书先宋公者齐不以霸主自居以梁丘近宋而先之也
　　案齐侯欲伐衞而先会鲁欲谋郑而先遇宋鲁宋之辅伯诚有功矣】
　　秋七月癸巳公子牙卒左氏【初公筑台临党氏见党民女孟任从之閟而以夫人言许之割臂盟公生子般焉公疾问后于叔牙对曰庆父材问于季友对曰臣以死奉般公曰乡者牙曰庆父材成季使以君命命僖叔待于鍼巫氏使鍼季酖之曰饮此则有后于鲁国不然死且无后饮之归及逵泉而卒立叔孙氏注不以罪诛故得书卒】公羊【何以不称弟杀也杀则曷为不言刺为季子讳杀也曷为为季子讳杀季子之遏恶也不以为国狱縁季子之心而为之讳季子之遏恶奈何庄公病将死以病召季子于陈季子至而授之以国政曰寡人即不起此病吾将焉致乎鲁国季子曰般也存君何忧焉公曰牙谓我曰鲁一生一及君已知之矣庆父也存季子曰夫何敢是将为乱乎夫何敢俄而牙弑械成季子和药而饮之曰公子从吾言而饮此则必可以无为天下戮笑必有后乎鲁国饮之饮之无傫氏至乎王堤而死公子牙今将尔辞曷为与亲弑者同君亲无将将而诛焉然则善之与曰然杀世子母弟直称君者甚之也季子杀母兄何善尔诛不得辟兄君臣之义也然则曷为不直诛而酖之行诛乎兄隐而逃之使托若以疾死然亲亲之道也】胡氏【牙有今将之心而季子杀之其不言刺者公羊以为善之也陆淳曰季子恩义俱立变而得中夫子书其自卒以示无讥也得之矣余引公羊】张氏【古者公族有死罪则磬于甸师氏刑于隐者不与国人虑兄弟也牙之诛乃鲁国存亡之几庆父成败之决春秋取其遏恶救乱所以原其心而为之讳也】
