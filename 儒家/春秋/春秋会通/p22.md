<!-- { "loadSidebar": true } -->
　　【案三传惟杜氏以为微者公谷皆以为齐侯胡氏从公谷余已见桓四年】
　　五年春王正月○夏夫人姜氏如齐师谷梁【师而曰如众也】胡氏【师者众多之地案齐诗载驱刺襄公无礼义盛其车服疾驱于通道大都与文姜淫之诗也曰汶水汤汤行人彭彭鲁道有荡齐子翺翔彭彭者多貌也曰会曰享犹为之名也至是如齐师羞恶之心已矣】
　　秋郳黎来来朝【郳公羊作倪黎左氏作犂东海昌虑县东北有郳城】左氏【名未王命也注未受爵命为诸侯发附庸称名例也其后数从齐桓以尊周室王命以为小邾子】公羊【小邾娄则曷为谓之倪未能以其名通也其名何微国也】谷梁【微国之君未爵命者也】胡氏【国何以名夷狄之附庸也中国附庸例书字邾仪父萧叔是也夷狄附庸例书名郳黎来介葛卢是也能脩朝礼故特书朝其后王命以为小邾子盖于此己能自进于礼矣】
　　【案郳以僖七年书小邾子其来朝五此年及僖七襄七昭三昭十七年也其后复役于宋故宋仲几曰滕薛郳吾役也其不得与仪父书字例者未能同于中国也其不与介葛卢书来例者已能进于礼也】
　　冬公会齐人宋人陈人蔡人伐衞左氏【纳惠公也】公羊【此伐衞何纳朔也曷为不言纳衞侯朔辟王也】谷梁【是齐侯宋公也其曰人何也人诸侯所以人公也其人公何也逆天王之命也】胡氏【桓十六年衞侯朔出奔齐经书其名者以王命絶之也又党有罪以纳之故贬而称人余同谷梁】
　　【案公会伐书人陈氏以庄二十六年伐徐例通之而曰凡会伐有诸侯在焉则其大夫称人有诸侯而在大夫不称人自齐国佐始恐难从】
　　六年春王正月王人子突救衞【正月公谷作三月因比书救之始】左氏【王人救衞注王人王之微官也虽官卑而见授以大事故称人而又称字】公羊【王人者何微者也子突者何贵也贵则其称人何系诸人也曷为系诸人王人耳注朔在岱隂齐时一使可致一夫可诛而缓令交连五国之兵伐天子所立还以自纳王遣贵子突卒不能救遂为天下笑故为王者讳使若遣微者为愈因为内杀恶也】谷梁【王人卑者也称名贵之也善救衞也救者善则伐者不正矣注此名当为字误尔】胡氏【王人微者子突字也以下士之微超从大夫之例而书字者襃救衞也朔陷其兄使至于死罪固大矣然其父所立诸侯莫得而治也王治其旧恶而废之可也又借诸侯之力抗王命以入国是故四国之君贬而称人王人之微嘉而书字或曰子突王之子弟也用兵大事而委诸子弟使无成功故书人以讥之必若此言是春秋以成败论事而不计理也使诸侯苟顾逆顺之理子突虽微自足以申天命矣彼旣肆行莫之顾也虽天子亲临将有请从如祝聃者况其下乎子突不胜五国使之得入其亦不幸焉尔矣幸不幸命也守义循理者法也君子行法以俟命故其襃贬如此】
　　【案春秋王师之出而合司马九伐之法者惟此一事故虽以微者而书字以襃之若公羊以为王之子弟若王子瑕之类则恐非也通经书王人三胡氏曰王朝下士书人故救衞之王人与盟洮之王人皆下士也但救衞为义事则特书字盟洮不以奉命而出则但序公侯之上以尊王命耳至于翟泉之王人左氏以为王子虎则本非下士但春秋贬之而同于下士之例此变文也○又案通经书救二十三始于王之救衞终于吴之救陈胡氏例曰凡书救者皆善辞救者善则伐者不善矣而陈氏曰救不书必救而无功也然后书自救衞无功而后王命益不行于天下此说亦是但胡氏得圣人恤患之大义陈氏得圣人忧世之微情皆可通其余次救救次救至以救等例见后】
　　夏六月衞侯朔入于衞秋公至自伐衞左氏【夏衞侯入放公子黔牟于周放跪于秦杀左公子泄右公子职乃即位君子以二公子之立黔牟为不度矣夫能固位者必度于本末而后立衷焉不知其本不谋知本之不枝弗强诗云本枝百世注书入以国逆告也】公羊【何以名絶之曷为絶之犯命也其言入何簒辞也何以致伐不敢胜天子地注据传例不得意致伐】谷梁【其不言伐衞纳朔何不逆天王之命也入者内弗受也何用弗受也为以王命絶之也朔之名恶也朔入逆则出顺矣朔出入名以王命絶之也恶事不致此其致何也不致则无用见公之恶事之成也】胡氏【入有二义一难词一逆词也朔借诸侯之力连五国之师拒王官之微者以复归于衞其势冝无难矣而书入者逆王命也春秋大义在于天下为公选贤与能而不拘大人世及之礼虽以正取国未之贵也况杀其兄以逆王命乎故衞朔书名书入以着其恶王人书字书救以着其善外则诸侯书人内则庄公书至而春秋之情见矣】
　　【案春秋书奔君复国皆称复归郑世子忽衞侯郑衞侯衎皆与其复也衎初入夷仪不称归未得国也独衞侯朔之入衞与郑伯突入栎同文故谷梁曰簒辞也然春秋于诸侯继世有父命则得书即位齐景公逐阳生而立孺子荼与衞宣之杀伋寿而立朔一也陈乞之迎阳生与泄立黔牟一也春秋以陈乞君荼而阳生书入说者谓荼有父命则朔独无父命乎由是观之则虽有父命而乱伦失正又当以君命为辱矣胡氏谨始例说好】
　　附録【公羊至例】公羊【得意致会不得意致伐注所伐国服兵解国安故不复録兵所从来独重其本会之时即伐郑会萧鱼至会是也所伐国不服兵将复用国家有危故重録所从来如伐郑盟亳北至伐郑是也此谓公与二国已上也公与一国及独出用兵得意不致不得意致伐公与二国已上出会盟得意致会不得意不致公与一国出会盟得意致地不得意不致疏得意致会者以其成会也不得意不致者无功可言也得意致地者以离不成会故也不得意不致者无功可致矣】
　　螟○冬齐人来归衞俘【左氏注公谷经传皆作衞寳此传亦言宝疑经误】左氏【齐人来归衞寳文姜请之也注公亲与齐共伐衞事毕而还文姜淫于齐侯故求所获珍寳使以归鲁欲说鲁以谢慙】公羊【此衞宝也则齐人曷为来归之衞人归之也衞人归之则其称齐人何让乎我也其让乎我奈何齐侯曰此非寡人之力鲁侯之力也注书者极恶鲁犯命复贪利也宝者玉物之凡名定八年传曰宝者何璋判白弓绣质青纯是也】谷染【以齐首之分恶于齐也使之如下齐而来我然恶战则杀矣注若衞自归宝于齐过齐然后与我齐首其事则我与王人战罪差减】胡氏【俘者二传以为宝案商书称遂伐三朡俘厥宝玉则俘者正文也宝者释词也言齐归衞宝则知四国皆受朔之赂矣春秋特书此事结正诸侯之罪也夫以弟弑兄臣弑君簒居其位上逆天王之命人理所不容矣彼诸侯者岂其弗察而援之甚力则未有以验其丧心失志迷惑之端也及书齐人归宝然后知其有欲货之心而后动于恶也世衰道微暴行交作徇于货宝贿赂公行春秋书此结正诸侯之罪垂戒明矣案春秋严贿赂之祸鲁齐陈郑之立督也以郜鼎也鲁齐宋陈蔡之纳朔也以衞宝也晋平公以十一国会夷仪而与崔杼成也以宗器乐器也是三役者皆定簒弑也春秋于郜鼎书取蔽罪于鲁也于衞俘书来归首恶于齐也重丘之盟书同以同情罪伯主及诸侯则不必书所骆矣○义案归俘似与遗俘字义相类当在献捷例不可考】
　　附録【左氏寳玉分器说】左氏【昭十二年楚灵王谓右尹子革曰昔我先王熊绎与吕伋王孙牟燮父禽父并事康王四国皆有分我独无有今吾使人于周求鼎以为分王其与我乎对曰齐王舅也晋及鲁衞王母弟也楚是以无分而彼皆有昭十五年景王谓晋籍谈曰唐叔成王之母弟也密须之鼓与其大路阙巩之甲唐叔受之以处参虚定四年衞祝鮀对苌曰成王分鲁公以大路大旗夏后氏之璜封父之繁弱备物典策官司彝器分康叔以大路少帛綪茷旃旌大吕分唐叔以大路密须之鼓阙巩沽洗三者皆叔也而有令德故昭之以分物】
　　七年春夫人姜氏会齐侯于防【防鲁地】左氏【齐志也】谷梁【妇人不会会非正也】
　　夏四月辛卯夜恒星不见夜中星陨如雨【夜谷梁作昔陨公羊作霣】左氏【恒星不见夜明也星陨如雨与雨偕也注恒常也谓常见之星四月五日月光尚微盖日光不以昬没如而也星落而且雨其数多皆记异也日光不匿而知夜中者以水漏知之】公羊【恒星者列星也列星不见何以知夜之中星反也如雨者何非雨也非雨则曷为谓之如雨不修春秋曰雨星不及地尺而复君子脩之曰星霣如雨何以书记异也注不脩春秋谓史记也列星者天之常宿诸侯之象周四月即夏二月昬参伐狼注之宿当见参伐西方主斩艾断割狼注南方主持衡平皆灭者法度废絶威信陵迟之象星霣未坠而夜中星反者房心见其虚危斗房心天子明堂虚危齐分其后齐桓行伯阳谷之会有王事】谷梁【恒星者经星也日入至于星出谓之昔何用见其中也失变而録其时则夜中矣着于上见于下谓之雨着于下不见于上谓之陨注此解经不言雨星而言陨星也如而也星旣陨而复雨也】胡氏【恒星者列星也如雨者言众也人事感于下则天变动于上前此者五国连衡旅拒王命后此者齐桓晋文更伯中国政归盟主而王室遂虚其为法度废絶威信陵迟之象着矣汉成帝永始中亦有星陨之异而五俟擅权贼莾居摄汉之宗支扫荡几尽天之示人显矣春秋谨于天象至矣】张氏【此王运将终而伯统方作之祥】
　　【案此条胡氏専主何休而如雨之说主啖子其以如为而者左氏谷梁同之一经星异例五○又案经书星陨陨石陨霜于陨字有先后之异者盖星则在天有象先见星而后见其陨石与霜皆陨而后见也】
　　秋大水无麦苗左氏【秋无麦苗不害嘉谷也注今五月周之秋平地水出漂杀熟麦及五稼之苗黍稷尚可更种故曰不害】公羊【一灾不书待无麦然后书无苗何以书纪灾也】谷梁【高下有水灾曰大水麦苗同时也】胡氏【书大水畏天灾也无麦苗重民命也畏天灾重民命见王者之心矣忽天灾而不惧轻民命而不圗国之亡无日矣春秋所以谨之也】
　　【案书无麦苗者重天灾大无麦禾者谨国用也】
　　冬夫人姜氏会齐侯于谷【谷齐地】胡氏【防鲁地谷齐地初会于禚次享于祝丘又次如齐师又一嵗而再会焉其为恶益逺矣明年无知弑诸儿其祸淫之明验也】
　　【案鲁与齐会于谷者三此年及庄二十三年之遇文十七年之盟也杜氏以为齐地济北谷城县庄三十二年城小谷即此今城中有管仲井士匄侵齐至谷亦此】
