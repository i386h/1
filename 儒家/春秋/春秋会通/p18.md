<!-- { "loadSidebar": true } -->
　　十有五年春二月天王使家父来求车左氏【非礼也诸侯不贡车服天子不私求财】公羊【王者无求求车非礼也】谷梁【古者诸侯时献于天子以其国之所有故有辞让而无征求求车非礼也求金甚矣】胡氏【遣使需索之谓求王畿千里租税所入足以充费不至于有求四方诸侯各有职贡不至于来求以丧事而求货财已为不可况车服乎经于求赙求车求金皆书曰求垂后戒也夫上有好者下必有甚焉王者有求下观而化诸侯大夫士庶人皆将有求以利其国家皇皇唯恐不足未至于夺攘不餍也古之君人必昭俭德以临照百官民志既定之后皆安其分兵刑寝矣及侈心一动莫为防制必至于廉耻道丧宠赂日章沦于危亡而后己也观春秋所书则见王室衰乱之由而知兴衰拨乱之说矣】张氏【礼诸侯九贡无有以车供王室之用者周室固取轻于诸侯而家父大夫无所正救奉使侯国自取辱命之罪亦见矣】
　　三月乙未天王崩【桓王也隐四年即位在位二十三年庄王立】○夏四月己巳葬齐僖公○五月郑伯突出奔蔡左氏【祭仲专郑伯患之使其壻雍纠杀之将享诸郊雍姬知之遂告祭仲祭仲杀雍纠尸诸周氏之汪公载以出曰谋及妇人冝其死也夏厉公出奔蔡六月乙亥昭公入注传例不书大夫逐之而言奔罪之也】公羊【突何以名夺正也注据衞侯出奔楚不名此名者着其夺正也】谷梁【讥夺正也注礼诸侯不生名今名突以讥之】胡氏【此祭仲逐之也没而不书何也陆淳曰逐君之臣其罪易见也君而见逐其恶甚矣圣人之敎在乎端本清源故凡诸侯之奔皆不书所逐之臣而以自奔为名所以警乎人君其说是也夫君实有国而出于臣乃其自取焉耳本正而天下之事理矣】张氏【圣人之大寳曰位孟子论伯夷栁下惠得百里之地而君之皆能以朝诸侯有天下圣贤贵于得位以其足以恢斯道润泽斯民中才之主茍能制节谨度用贤治民自足以守其社稷何至位南面之尊秉一国之权而为臣民所逐哉故凡失位出奔者春秋皆以自出书之所以罪其道之自失邦之自丧非臣民所得而逐之也其书爵而不名者罪轻恶减虽曰失道而尚可待其改过自新则位为未絶若突以庶夺正固不可以有国又初与权臣比而簒位又与亲戚谋而欲杀之为反覆盗贼之计以自取亡盖王法之所当诛故特书其名以罪之】
　　【案诸侯被逐出奔书名者七郑突衞朔衞衎燕蔡朱莒庚舆邾益例同惟郑成公郕伯不名】
　　郑世子忽复归于郑左氏【注忽实居君位故今还以复其位之例为文也称世子者忽为大子有母氏之宠邓曼宗卿之援祭仲有功于诸侯此大子之盛者也而守介节以失大国之助知三公子之强不从祭仲之言修小善絜小行从匹夫之仁忘社稷之大计故君子谓之善自为谋言不能谋国也父卒不能自君郑人亦不君之出则降名以赴入则逆以大子之礼始于见逐终于见杀三公子更乱郑国实忽之由也】公羊【其称世子何复正也注称世子明复正以效祭仲之权】谷梁【反正也】胡氏【忽尝嗣位君其国归而独称世子则亡其君位明矣其称复归者谓旣絶而复归也然诸侯失国出奔归而称复则可大夫失位出奔归而称复则不可古者诸侯世国大夫不世官或曰复厌词也】陈氏【不称郑伯以是为终失国也春秋无二尊茍失国虽见杀不书故郑无昭公晋无怀公】
　　【案郑忽自十一年五月庄公卒而立至九月奔衞五年于外乃得复归不从衞侯朔衎之例称爵乃称世子者忽之所以得归以其尝为世子也所以不称郑伯者以其不能君也程子曰忽本当立故称世子不能保其位故不爵刘氏曰书复归诸侯之正也此说皆得之○又案忽自此年归至十七年见弑并无书郑伯者此忽终不能君之验也○又案诸侯失国复归者四郑忽衞侯郑曹伯襄衞侯衎也大夫失位称复归者衞元咺也】
　　许叔入于许公会齐侯于艾【艾谷作蒿公作鄗】左氏【谋定许也注许叔许庄公弟也隐十一年郑使许大夫奉许叔居许东偏郑庄旣卒乃入居位许人嘉之以字告也叔本不去国虽称入非国逆例】谷梁【许叔许之贵者也莫冝乎许叔其曰入何也其归之道非所以归也注许国之贵莫过许叔叔之冝立又无与贰而进无王命退非父授故不书曰归同之恶入】胡氏【许大岳之裔先王建国迫于齐郑不得奉其社稷未闻可灭之罪也则当伸大义以直词上告诸天王下赴诸方伯求复其国粪除宗庙孰能与之争今乃因乱窃入则非复国之义故书入于许入云者难词也】陈氏【入未有书字者虽公子也弗谓公子此其曰许叔何所以别有罪也叔不书字则疑于齐小白阳生莒去疾】
　　【案许之失国本郑庄以壤地相接之故欲灭而并之故纠合齐鲁以为入许之役然又以三国共利难于独专灭国之罪齐鲁旣逊而不受则郑不得不假许叔奉祀以倡存许之说其实许地已入于郑矣今许叔乗郑乱以入而齐鲁会艾以定之盖郑庄方强则二国挟郑以为利郑庄旣卒则二国定许以为名会艾之谋岂非自解其入许之非己意乎然春秋于入许书及则已推见至隐虽今日之得不足掩其前之失矣○又案诸侯入国例七许叔冝复国而不得其道故书字书入齐小白阳生莒去疾可以有无君父之命故虽以国氏不书公子而书入郑突衞朔乱伦失正已失国而又复春秋以其逆也故书爵书名书入独衞献入夷仪春秋俟其改过也故书爵书入而不名胡氏于许叔小白去疾皆曰难词则阳生衞献亦可入此例于衞朔曰逆词则郑突亦可入此例公羊注以为许叔本小国春秋前失爵在字例入者出入皆恶明当诛是盖不知入许之本末而妄为此说也左氏归入例亦多不合此条谷梁得之张氏曰诸侯进以正乃可以正邦国因乱窃入已之不正无以正乎人故书入以见义有所不受也】
　　邾人牟人葛人来朝【牟国今泰山牟县葛国在梁国宁陵县东北古葛伯国】左氏【注三人皆附庸之世子也其君应称名故其子降称人】公羊【何以皆称人夷狄之也注桓公行恶而三人俱朝事之三人为众众足责故夷狄之谷注引此】胡氏【其狄之何天王崩不奔丧而相率朝弑君之贼也】陈氏【朝未有书人者旅见非邦交之旧自参以上甚矣】
　　【案卿之朝鲁七此年及宣元成六成十八襄元二十八定十五也而此朝桓独贬之左氏无杜注无据】
　　秋九月郑伯突入于栎左氏【郑伯因栎人杀守栎大夫檀伯而遂居栎注栎郑别都也今河南阳翟县未得国直书入无义例也又左氏昭公十一年曰楚申无宇对楚子曰郑庄公城栎而寘子元焉使昭公不立郑京栎实杀曼伯宋萧亳实杀子游齐渠丘实杀无知衞蒲戚实出献公由是观之则害于国末大必折尾大不掉君所知也】公羊【栎者何郑之邑曷为不言入于郑末言尔曷为末言尔祭仲亡矣注祭仲亡则郑国易得故明入邑则忽危矣不须言入国也末浅也】谷梁【注突不正书入明不当受】胡氏【经于厉公复国削而不书独书入于栎何也夫制邑之死虢君京城之叛大叔皆庄公所亲戒也今又城栎而寘子元焉使昭公不立何谋国之误也衞有蒲戚而出献公楚有陈蔡不羮而叛弃疾末大必折有国之害也故夫子行乎季孙曰古者家不藏甲邑无百雉之城遂堕三都以张公室于厉公复国削而不书者若曰旣入于栎则其国已复矣于以明居重驭轻强榦弱枝以身使臂之义为天下与来世之鉴也为国者可不谨于礼哉春秋此义皆小康之事衰世之意也】张氏【春秋止书突入栎而忽仪亹之事皆不书者所以见大都耦国旣入于此则郑国之命已制于突与入其国都盖无以异特书入栎而略其入国亦所以谨乱之所由生也又以见忽仪亹突之为君者末矣而不足纪此春秋所以为简严之书也】
　　【案春秋谨强都之害书突入栎而不书其入郑书晋灭下阳而不书其灭虢责郑之失虎牢予鲁之堕费郈皆此意也诸得之只公羊拘于祭仲知权之说故于突之出入皆不合何氏曰入邑则忽危不须言入国此说虽近之而大意非矣公羊下文又以为忽以此年出奔亦无据○又案陈氏曰郑突入栎与衞侯入夷仪同皆未得国之词也然突书名则又异矣】
　　冬十有一月公会宋公衞侯陈侯于袲伐郑【袲宋地公羊乍多】左氏【会于袲谋伐郑将纳厉公也弗克而还注先行会礼而后伐也】公羊【注月者善诸侯征突善録义兵也】谷梁【地而后伐疑词也非其疑也注郑突欲簒国伐而征之义也不应疑故责之】胡氏【左氏曰将纳厉公也谷梁曰非其疑也昭公与突之是非邪正亦明矣然昭公虽正其才不足以君一国之人复归于郑日以微弱厉公虽簒其知足以结四邻之援旣入于栎日以盛强诸侯不顾是非而计其强弱始疑于辅正终变而与邪谷梁所谓非其疑者非其疑于为义而果于为不义相与连兵动众纳簒国之公子也故详书其会地而后言伐以讥之也】陈氏【纳厉公也会伐会盟会救皆前定之词也未前定则书会于某而后伐棐林召陵之类是也会于某而后盟重丘是也会于某而后救牡丘是也前定同欲也未定继事也】张氏【案鲁桓宋庄衞朔皆以不正得国其为突谋乃水流湿火就燥之意独陈侯疑之耳然寡不胜众所以疑而不遂合也】
　　【案谷梁地而后侵伐例三此年于袲伐郑及宣元年棐林伐郑定四年召陵侵楚是也棐林曰地而后伐郑疑词也此其地何则着其美也盖以为欲美赵盾之功故详録其会地召陵曰志疑也疏曰一会之中十九国众力之强足以服楚不敢深入浅侵郊竟则责诸侯之疑居然可晓观此说则是三役者其疑同而得失异矣陈氏张氏亦善发明谷梁者独公羊以为善録义兵观下文书至以贬公则恐不如左氏之得事情也】
　　【周庄王元年】十有六年春正月公会宋公蔡侯衞侯于曹夏四月公会宋公衞侯陈侯蔡侯伐郑左氏【会于曹谋伐郑纳厉公也夏伐郑注春旣谋之今书会者鲁讳议纳不正蔡常在衞上今序陈下盖后至】胡氏【王制诸侯之爵次其后先固有序矣春秋时礼制旣亡伯者以意之向背为升降诸国以势之强弱相上下蔡尝先衞今序陈下者先儒以为后至也以至之先后易其序是以利率人而不要诸礼也岂所以定民志乎后世有以浓赏诱人之趋事赴功以重罚沮人之奉公守正意亦如此春秋防微杜渐尤谨于名分考其所书意自见矣】
　　【案春秋以先至而进其位如悼公于齐世子光之类甚多皆同此例】
　　秋七月公至自伐郑左氏【以饮至之礼也】谷梁【桓无会其致何也危之也注桓公再助簒伐正危殆之甚喜得全归故致之】胡氏【伐郑则致罪之也曷为罪之以纳突也诸侯失国诸侯纳之正也伐郑以纳突非正也故书至以罪桓之上无正法恣为不义而莫之禁也案张氏曰郑突本因宋以入国而入国之后即比鲁而仇宋十二年之战十四年之伐其怨深矣今而出奔又能使鲁宋自冬及夏悉力纳之此程子所谓突善结诸侯故皆为之致力者也衞朔与母构兄亦奸恶之雄今复因同恶之合陵蔡侯而居其上春秋比事直书见王政不行伯者未作强暴之祸可畏如此及桓文之兴而后少抑焉春秋欲不与齐晋可得乎此亦善论○又案经书公至自伐十二而至自伐郑者五除此役外余皆伯事也至伐齐三伐衞伐戎伐莱伐秦各一】
