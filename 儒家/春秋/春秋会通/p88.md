<!-- { "loadSidebar": true } -->
　　【案正义郊特牲曰天子存二代之后尊贤不过二代郑以此谓宋为二王之后蓟祝陈为三恪杜氏以夏殷之后为二王后又封陈并二王后为三恪二代之后则各自行其正朔用其礼乐王者尊之深也舜在二代之前其礼转隆恪敬也封其后示敬而已故曰恪虽通二代为三其二代不称恪唯陈为恪耳○又案子展子产之入陈与子国子耳之侵蔡一也而二子之心不同故舍之得称名而子国称人据左氏所载则此书入亦近于末减之词矣】
　　秋八月己巳诸侯同盟于重丘【己巳七月十三日重丘齐地】左氏【同盟于重丘齐成故也注伐齐而称同盟以明齐亦同盟诸侯者夷仪之诸侯前序后总省文也】胡氏【崔杼既弑其君矣晋侯受赂而许之成故盟于重丘特书曰同】张氏【即其所同之实而观之晋侯之罪亦一齐也故曰一美一恶无嫌于同】
　　【案此书同盟正所谓同心为恶恶必成者也书诸侯者间有事与祝柯同○又案公羊注曰防盟再出不举重者起诸侯欲诛崔杼与平丘欲讨弃疾同故详録之非也此正以不能诛崔杼故详録以起之也○案祁午数赵武之政再合诸侯三合大夫始此今年夷仪明年澶渊再合诸侯也二十七年宋三十年澶渊昭元年虢三合大夫也】
　　公至自防○衞侯入于夷仪【夷仪本邢地衞灭邢而有之】左氏【晋侯使魏舒宛没逆衞侯使衞与之夷仪崔子止其帑以求五鹿注晋愍衞衎失国使衞分之一邑】胡氏【郑伯突入于栎衞侯入于夷仪其入则一或名或不名者郑伯夺正以立而国人君之诸侯助之不知其义不可以有国也故特书其名著王法以絶之衞侯灭其冢卿失国出奔固不为无罪矣然有世叔仪以守有母弟鱄以出或抚其内或营其外有归道焉则其义犹未絶也故止书其爵而不名及甯喜弑剽复归于衞然后书名此圣人俟其改过迁善不轻絶人之意】陈氏【不名者伯逆之也】
　　【案卫侯入夷仪此犹突入栎公在郓尔公羊以为谖君以杀者非也】
　　楚屈建帅师灭舒鸠左氏【二十四年吴人为舟师之役故召舒鸠人舒鸠人叛楚楚使沈尹寿与师祁犂让之舒鸠子敬逆二子而告无之且请受盟至是卒叛令尹子木伐之及离城吴人救之大败遂围舒鸠八月楚灭舒鸠】
　　【案楚灭书大夫始此自是灭国晋荀吴蔡公孙姓郑游速皆不书人】
　　冬郑公孙夏帅师伐陈【夏公作囆】左氏【冬十月郑子展相郑伯如晋拜陈之功子西复伐陈陈及郑平】
　　十有二月吴子遏伐楚门于巢卒【遏诸樊也公谷并作谒】左氏【吴子诸樊伐楚以报舟师之役门于巢巢牛臣曰吴王勇而轻若啓之将亲门我获射之必殪是君也死疆其少安从之吴子门焉牛臣隠于短墙以射之卒】公羊【注使若吴为自死文所以强守御也】谷梁【诸侯不生名取卒之名加之伐楚之上者见以伐楚卒也其见以伐楚卒何也古者大国过小邑小邑必饰城而请罪礼也吴子谒伐楚至巢入其门门人射吴子有矢创反舍而卒古者虽有文事必有武备非巢之不饰城而请罪非吴子之自轻也】陈氏【但书门于巢卒何不以咎巢人也】
　　【案此条胡氏全用谷梁故不重録其陈氏説本何休亦通】
　　附録左氏【是年晋赵文子为政楚屈建为政赵文子令薄诸侯之币而重其礼谓鲁穆叔曰自今以往兵其少弭矣齐崔庆新得政将求善于诸侯武也知楚令尹若敬行其礼道之以文辞以靖诸侯兵可以弭楚蒍掩为司马书土田度山林量入脩赋赋车籍马赋车兵徒兵甲楯之数既成以授子木】
　　二十有六年春王二月辛夘衞甯喜弑其君剽左氏【二十年衞甯殖疾召其子喜曰吾得罪于君悔而无及也名藏在诸侯之防曰孙林父甯殖出其君君入则掩之若能掩之则吾子也喜许诺二十五年冬衞献公自夷仪使与甯喜言喜许之大叔文子闻之曰乌乎甯子可谓不恤其后矣将可乎哉君子之行思其终也思其复也诗曰夙夜匪解以事一人今甯子视君不如奕棊其何以免乎奕者举棊不定不胜其耦而况置君而弗定乎九世之卿族一举而灭之可哀也哉至是献公使子鲜为复辞敬姒强命之对曰君无信臣惧不免敬姒曰虽然以吾故也许诺初献公使与甯喜言喜曰必子鲜在不然必败故公使子鲜子鲜不获命于敬姒以公命与甯喜言曰苟反政由甯氏祭则寡人喜告蘧伯玉伯玉遂行告右宰谷谷曰不可获罪于两君天下谁畜之悼子曰吾受命于先人不可以贰谷曰我请使焉而观之遂见公于夷仪反曰君淹恤在外十二年矣而无忧色亦无寛言犹夫人也若不已死无日矣悼子曰子鲜在谷曰子鲜在何益多而能亡于我何为悼子曰虽然弗可以已孙文子在戚孙嘉聘于齐孙襄居守二月庚寅甯喜右宰谷伐孙氏不克伯国伤甯子出舍于郊伯国死孙氏夜哭国人召甯子甯子复攻孙氏克之辛夘杀子叔及大子角书曰甯喜弑其君剽言罪之在甯氏也注子叔即剽】胡氏【喜尝受命于其父使纳献公以免逐君之恶衞侯出入皆以爵称于义未絶而剽以公孙非次而立又未有説焉则喜之罪应末减矣亦以弑其君书何也奕者举棊不定不胜其耦况置君乎于衎则殖也出之喜也纳之于剽则殖也立之喜也弑之是奕棊之不若也不思其终亦甚矣故圣人特正其为弑君之罪示天下后世使知慎于废立之际而不敢忽也霍光以大义废昌邑立宣帝犹有言其罪者而朝廷加肃况私意耶范粲桓彞之徒杀身不顾君子所以深取之者知春秋之防矣】张氏【许氏曰君臣之分一正而不可复易此圣人所以定天下之经也】
　　衞孙林父入于戚以叛左氏【孙林父以戚如晋书曰入于戚以叛罪孙氏也臣之禄君实有之义则进否则奉身而退专禄以周旋戮也】胡氏【书曰入于戚以叛者着其据土背君之罪也】
　　【案经书叛五叛人十一衞孙林父宋华亥向宁华定宋弟辰仲佗石彄公子地晋赵鞅荀寅士吉射也陈氏曰书叛必不能讨者也春秋之季家有藏甲邑有百雉之城者矣故书叛始此】
　　甲午衞侯衎复归于衞左氏【甲午衞侯入大夫逆于竟者执其手而与之言道逆者自车揖之逆于门者颔之而已】胡氏【衞侯出奔齐入于夷仪皆以爵称今既复归而得国矣乃书其名何也人之有徳慧术智者尝存乎疢疾衞侯淹恤在外十有二年困于心衡于虑久矣此生于忧患之时而一旦得国失信无刑犹夫人也则是困而弗革虽复得国犹非其国也此见春秋俟人改过之深而责人自弃之重欲其强于为善之意也】张氏【春秋名衎与衞侯郑杀叔武公子瑕名之同意然甯喜以纳君而见杀则方之成公衎为甚矣】
　　【案衎之入夷仪与突之入栎同甯喜之弑剽而衎复归与傅瑕杀郑子而突复归同衎之杀甯喜与突之杀傅瑕同然甯喜之事则备书其首末而傅瑕之事并不见经以为不告故不书者似然矣然鲁郑邻国不应如是之忽略也先儒曰厉公复国削而不书者言既入于栎则其国已复矣然夷仪亦衞大都且书法既同何以辨焉独陈氏曰郑伯虽在栎尝与诸侯防于垂则君国矣是故杀忽不书杀子亹不书杀子仪不书以三子之不书知突之已定也以剽之书弑知衎之犹未定也是故衎再见而后名之郑伯突入于栎不曰郑伯突复归于郑此其书复归何弑剽而后得国也此説虽亦未甚合姑备一説】
　　夏晋侯使荀吴来聘左氏【晋人为孙氏故召诸侯将以讨衞也中行穆子来聘召公也】
　　公防晋人郑良霄宋人曹人于澶渊左氏【衞人侵戚东鄙孙氏愬于晋晋戍茅氏殖绰伐茅氏杀晋戍三百人孙蒯追之获殖绰复愬于晋六月公防晋赵武宋向戌郑良霄曹人于澶渊以讨衞疆戚田取衞西鄙懿氏六十以与孙氏赵武不书尊公也向戌不书后也郑先宋不失所也注卿防公侯皆应贬但向戌又有后期之责故书良霄以駮之书良霄所以责向戌非是舍霄罪也若良霄与晋宋皆贬称人则嫌向戌直以防公被贬其后期之责不见故书良霄名退宋班明向戌有二罪也】胡氏【赵武贬称人助孙氏也郑良霄独不贬者案左氏郑伯为衞侯故如晋则知其不助孙氏矣】
　　【案此防左氏晋宋书人之説啖子不取而以为末命之卿公谷皆无传无以辨其必然胡氏説今本亦不载而见于张氏所引姑从之】
　　秋宋公杀其世子痤左氏【初宋芮司徒生女弃诸隄下共姬之妾取以入名之曰弃长而美平公入夕视之尤姬纳诸御嬖生佐恶而婉大子痤美而很合左师畏而恶之寺人惠墙伊戾为大子内师而无宠楚客聘于晋过宋大子知之请野享之公使往伊戾请从之公曰夫不恶女乎对曰小人之事君子也恶之不敢逺好之不敢近敬以待命敢有贰心乎遣之至则欿用牲加书征之而骋告公曰大子将为乱既与楚客盟矣公曰为我子又何求对曰欲速公使视之则信有焉问诸夫人与左师则皆曰固闻之公囚大子大子曰惟佐也能免我召而使请曰日中不来吾知死矣左师闻之聒而与之语过期乃缢而死佐为大子公徐闻其无罪也乃亨伊戾】胡氏【杀世子母弟直称君者甚之也夫贼世子者寺人也而罪宋公何哉谮言之得行也必有嬖妾配嫡以惑其心又有小人欲结内援者以为之助然后爱恶一移父子夫妇之间不能相保者众矣尸此者其谁乎晋献之杀申生宋公之杀痤直称君者春秋正其本之意】
　　晋人执衞甯喜左氏【澶渊之防衞侯防之晋人执甯喜北宫遗使女齐以先归衞侯如晋晋人执而囚之士弱氏秋齐侯郑伯为衞侯故如晋晋侯兼享之国子使晏平仲私于叔向曰晋君宣其明徳于诸侯恤其患而补其阙正其违而治其烦所以为盟主也今为臣执君若之何晋侯言衞侯之罪使叔向告二君子展赋将仲子兮晋侯乃许归卫侯冬衞人归衞姬于晋乃释衞侯君子是以知平公之失政也注将仲子诗义取众言可畏虽为杀晋戌然人终以为为孙氏】公羊【此执有罪何以不得为伯讨不以其罪执之也】
　　八月壬午许男甯卒于楚冬楚子蔡侯陈侯伐郑葬许灵公左氏【许灵公如楚请伐郑曰师不兴孤不归矣八月卒于楚楚子曰不伐郑何以求诸侯冬楚子伐郑郑人将御之子产曰晋楚将平诸侯将和楚王是故昧于一来不如使逞而归乃易成也夫小人之性衅于勇啬于祸以足其性而求名焉者非国之利也若何从之子展説不御冦十二月入南里堕其城门于师之梁涉于汜而归而后葬许灵公】
　　【案萧鱼之后楚兵三至郑而无功矣】
