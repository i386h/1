<!-- { "loadSidebar": true } -->
　　夏晋人执衞行人石买左氏【晋人执衞行人石买于长子执孙蒯于纯留为曹故也注因其为行人执之故书行人以罪晋】谷梁【称行人怨接于上也】张氏【石买以君命聘于晋晋人执之晋能知石买之伐曹为恶矣而未能知孙氏逐君之恶也愚案石买之执有三失焉舍大而治小一也行人非所执二也不归于京师三也三者有一不得为伯讨而况于兼而有之乎】
　　秋齐师伐我北鄙【师谷作侯】左氏【秋齐侯伐我北鄙注不书齐侯齐侯不入竟】冬十月公防晋侯宋公衞侯郑伯曹伯莒子邾子滕子薛伯伯小邾子同围齐左氏【晋侯伐齐将济河祷曰齐环怙恃其险负其众庶弃好背盟陵虐神主曽臣彪将帅诸侯以讨焉沈玉而济冬十月防于鲁济寻溴梁之言同伐齐齐侯御诸平隂堑防门而守之广里夙沙衞曰不能战莫如守险弗听诸侯之士门焉齐人多死范宣子告析文子曰吾知子敢匿情乎鲁人莒人皆请以车千乗自其乡入既许之矣若入君必失国子盍图之子家以告公公恐登巫山以望晋师晋人使司马斥山泽之险虽所不至必斾而疏陈之使乗车者左实右伪以斾先舆曳柴而从之齐侯见之畏其众也乃脱归丙寅晦齐师夜遁十一月丁夘朔入平隂遂从齐师州绰射殖绰郭最晋人欲逐归者鲁衞请攻险中军克京兹下军克邿上军围卢弗克伐雍门之萩焚雍门及西郭南郭焚申池之竹木焚东郭北郭齐侯驾将走邮棠大子与郭荣扣马曰师速而疾略也将退矣君何惧焉大子抽劒防鞅乃止甲辰东侵及潍南及沂注齐数行不义诸侯同心俱围之】公羊【此同围齐也何以致伐未围齐也未围齐则其言围齐何抑齐也曷为抑齐为其亟伐也或曰为其骄蹇使其世子处乎诸侯之上也】谷梁【非围而曰围齐有大焉亦有病焉非大而足同与诸侯同罪之也亦病矣】胡氏【凡侵伐围入未有书同者而独于此书同围齐何也齐环背盟弃好陵虐神主肄其暴横数伐邻国观加兵于鲁则可见矣诸侯所共疾恶故同心而围之也同心围齐其以伐致何也见齐环无道宜得恶疾大诸侯之伐而免其围齐之罪词也春秋于此有沮横逆抑强暴之意孟子曰国必自伐而后人伐之自作孽不可逭其齐侯环之谓矣尚谁怼哉】陈氏【同围齐不但晋志也自围齐之后晋师无君将虽大夫之师出无与于诸夏之义矣】张氏【许氏曰同围齐言得罪于天下也案此条为一经之特笔诸説皆同独公谷以为非围而曰围其説小异然抑齐之意未甞不同也】
　　曹伯负刍卒于师　楚公子午帅师伐郑左氏【郑子孔欲去诸大夫将叛晋而起楚师以去之使告子庚子庚弗许楚子使告子庚曰不谷即位于今五年师徒不出人其以不谷为自逸而忘先君之业矣大夫图之子庚叹曰君王其谓午怀安乎吾以利社稷也诸侯方睦于晋臣请甞之若可君而继之不可收师而退君亦无辱子庚治兵于汾于是子蟜伯有子张从郑伯伐齐子孔子展子西守二子知子孔之谋完守入保子孔不敢防楚师楚师伐郑次于鱼陵右师城上棘遂涉颍次于旃然蒍子冯公子格率鋭师侵费滑胥靡献于雍梁右回梅山侵郑东北至于虫牢而反子庚门于纯门信于城下而还甚雨及之楚师多冻役徒防尽晋人闻有楚师师旷曰不害吾骤歌北风又歌南风南风不竞多死声楚必无功董叔曰天道多在西北南师不时叔向曰在其君之徳也
　　案此萧鱼之后楚兵又至郑也】
　　十有九年春王正月诸侯盟于祝柯【祝柯今属济南郡即督齐地柯公羊作阿】左氏【诸侯还自沂上盟于督曰大毋侵小注前年围齐之诸侯也】陈氏【防无王卿士其亦申言诸侯何间有事也】
　　【案此以间有事而书诸侯与救许缘陵重丘书法同】
　　晋人执邾子公至自伐齐取邾田自漷水【漷水出东北合乡县西南经鲁国至高平入泗】左氏【执邾悼公以其伐我故遂次于泗上疆我田取邾田自漷水归之于我注邾田在漷水北今更以漷水为界也】谷梁【自漷水轧辞也注委曲随漷水言取邾田之多】张氏【前年执邾子以归以伐鲁也邾人宜有所惩戒而伐鲁无忌如此伯令之不足以令诸侯可以自反矣不言以归释之也言取邾田则非鲁之旧可知异于济西汶阳之取而恃伯威以强取明矣鲁肆强夺邾失漷田而庶其畀我相继来奔邾自是衰乱矣】
　　【案鲁取邾田二又见哀二年○案此条致伐之义胡氏最精谷梁曰春秋之义已伐而盟复伐者则以伐致盟不复伐者则以防致祝柯之盟何以伐致也曰与人同事或执其君或取其地其意以为晋执邾君鲁取邾地若盟后复伐也夫以致伐而证其取邾之罪已为迂矣况上二例亦止可施之亳北萧鱼而他处多不通乎故不可取公羊又以为鲁本与邾以漷为竟后漷移入邾界鲁随而有之亦无据之言也】
　　季孙宿如晋左氏【季武子如晋拜师晋侯享之范宣子为政赋黍苖季武子兴再拜稽首曰小国之仰大国也如百谷之仰膏雨焉若常膏之其天下辑睦岂唯敝邑赋六月】
　　附録左氏【公享晋六卿于蒲圃赐之三命之服军尉司马司空舆尉奄皆受一命之服贿荀偃束锦加璧乗马先吴夀梦之鼎】左氏【季武子以所得于齐之兵作林钟而铭鲁功焉臧武仲曰非礼也夫铭天子令徳诸侯言时计功大夫称伐今称伐则下等计功则借人也言时则妨民多矣且大夫伐小取其所得以作彝器铭其功烈以示子孙昭明徳而惩无礼也今将借人之力以救其死若之何铭之小国幸于大国而昭所获焉以怒之亡之道也注为城西郛】
　　葬曹成公○夏衞孙林父帅师伐齐左氏【荀偃卒而视不可含栾怀子曰其为未卒事于齐故也乎乃暝受含晋栾鲂帅师从衞文子伐齐注不书鲂兵并林父】张氏【讨强暴之罪而使逐君之大夫尸之何以服人乎故特书林父主兵以罪之】
　　秋七【月】辛夘齐侯环卒【环公作瑗】○晋士匄帅师侵齐至谷闻齐侯卒乃还左氏【及谷闻丧而还礼也注礼之常不必待君命详録所至及还者善之也】公羊【还者何善词也大其不伐丧也大夫以君命出进退在大夫也注言乃者士匄有难重废君命之心故见之至谷者来侵齐也言闻者在竟外】胡氏【谷齐地也还者终事之词古之为师不伐丧大夫以君命出竟有可以安国家利社稷则专之可也世衰道微暴行交作利人之难以成其私欲者众矣士匄乃有恻隠之心闻齐侯卒而还不亦善乎谷梁曰君不尸小事臣不专大名为士匄者宜墠帷而归命乎介则非矣使士匄未出晋竟如是焉可也已至齐地则进退在士匄矣犹欲墠帷而归命乎介则非古者命将不从中覆专制境外之意而况丧必不可伐非进退可疑而待请者故至谷闻齐侯卒乃还善之也】
　　【案谷梁例曰还者事未毕之词也此説非胡氏已辨之矣】
　　八月丙辰仲孙蔑卒【孟献子】○齐杀其大夫高厚郑杀其大夫公子嘉【嘉公作喜】左氏【齐崔杼杀高厚于洒蓝而兼其室书曰齐杀其大夫从君于昬也郑子孔之为政也专国人患之乃讨西宫之难与纯门之师子展子西帅国人伐之杀子孔而分其室书曰郑杀其大夫专也】胡氏【不称郑人者嘉则有罪矣而子展子西乃利其室而分之有私意焉故称国以杀而不去其官此春秋原情定罪之意】
　　附録左氏【其年郑子展当国立子产为卿】
　　冬葬齐灵公【庄公光立】○城西郛叔孙豹防晋士匄于柯城武城【泰山南】左氏【城西郛惧齐也齐及晋盟于大隧故穆叔防范宣子于柯穆叔见叔向赋载驰之四章叔向曰肸敢不承命穆叔归曰齐犹未也不可以不惧乃城武城】
　　二十年春王正月辛亥仲孙速防莒人盟于向左氏【及莒平孟庄子防莒人盟于向督之盟故也注莒数伐鲁前年诸侯盟督扬以和解之故二国自复共盟结其好】
　　夏六月庚申公防晋侯齐侯宋公衞侯郑伯曹伯莒子邾子滕子薛伯伯小邾子盟于澶渊【衞地】左氏【齐成故也疏于经服异则书同盟此齐成而盟不言同者往年齐与晋平盟于大隧已服非于此始服故不言同也】张氏【许氏曰自文十四年新城之役诸侯参盟则书同同盟云者名生于不足也平公祝柯澶渊之盟不书同此悼公之遗烈也欤】
　　秋公至自防○仲孙速帅师伐邾左氏【邾人骤至以诸侯之事弗能报也秋孟庄子伐邾以报之注既盟而又伐之非】张氏【许氏曰祝柯之防既执其君又取其田报亦足矣而复伐之讥已甚也且澶渊在彼何以盟为】
　　蔡杀其大夫公子燮蔡公子履出奔楚陈侯之弟黄出奔楚【黄公谷作光】左氏【蔡公子夑欲以蔡之晋蔡人杀之公子履其母弟也故出奔楚陈庆虎庆寅畏公子黄之偪愬诸楚曰与蔡司马同谋楚人以为讨公子黄出奔楚初蔡文侯欲事晋曰先君与于践土之盟晋不可弃且兄弟也畏楚不能行而卒楚人使蔡无常公子夑求从先君以利蔡不能而死公子黄将出奔呼曰庆氏无道求专陈国暴蔑其君而去其亲五年不灭是无天也注二十五年陈杀二庆】谷梁【诸侯之尊弟兄不得以属通其弟云者亲之也亲而奔之恶也】胡氏【公子燮求从先君以利蔡此谋国之合于义也国人乃不顺焉而杀燮此何罪矣故称国而不去其官公子履其母弟也进不能正国退不能逺害惧祸而奔从于夷狄书者罪之也】
　　【案杜释例曰兄而害弟者称弟以章兄罪此例可施于陈黄秦鍼卫鱄宋辰弟又害兄则去弟以罪弟身此例可施于郑段然于通例不甚合又左氏以为罪公子夑不与民同欲者大谬】
　　叔老如齐左氏【齐子初聘于齐礼也注齐鲁有怨朝聘礼絶今始复通故曰初继好息民故曰礼】
　　【案鲁自成公十四年叔孙侨如如齐逆女之后二十四年无交好之事矣】
　　冬十月丙辰朔日有食之○季孙宿如宋左氏【报向戌之聘也注向戌聘在十五年】
　　【案鲁之报齐邾已甚故聘齐以解仇聘宋以求援耳】
　　春秋防通卷十八
<经部,春秋类,春秋会通>
　　钦定四库全书
　　春秋防通卷十九　　　　　元　李廉　撰襄公
　　二十有一年春王正月公如晋左氏【拜师及取邾田也】
　　【案僖公之拜济西田不过使公子遂成公之拜汶阳襄公之拜邾田皆出于躬行邦交之渎于利甚矣】
