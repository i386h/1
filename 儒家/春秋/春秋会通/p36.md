<!-- { "loadSidebar": true } -->
　　冬公子友如齐涖盟【涖公谷作莅】左氏【齐侯为阳谷之防来寻盟冬公子友如齐涖盟注公时不防阳谷故齐侯自阳谷遣人诣鲁求寻盟鲁使上卿诣齐受盟谦也涖临也】公羊【莅盟者何往盟乎彼也其言来盟者何来盟于我也注春秋尊鲁使若王者遣使临诸侯盟饬以法度】谷梁【莅者位也其不日前定也不言及者以国与之也不言其人亦以国与之也注昭七年传例曰内之前定之盟谓之莅外之前定之盟谓之来莅位也盟誓之言素定今但往其位而盟以国与之谓举国为主】
　　【案经书莅盟四此年季友及文七年公孙敖如莒昭七年叔孙婼如齐定十一年叔还如郑也盖莅盟对来盟为义公羊说得之赵子曰来盟彼欲之也不书其谁敌者也涖盟我欲之也不书其谁敌者也皆简辞也其说固然但观胡氏于良夫来盟下注云来盟为前定者尝有约言矣未足效信而释疑复遣使固结之耳则涖盟为前定之说亦是胡氏所以无传者通于此例也】
　　楚人伐郑左氏【楚人伐郑郑伯欲成孔叔不可曰齐方勤我弃德不祥】
　　【案楚自庄十六年以来五加兵于郑矣】
　　四年春王正月公防齐侯宋公陈侯衞侯郑伯许男曹伯侵蔡蔡溃左氏【齐侯与蔡姬乗舟于囿荡公公怒归之未之絶也蔡人嫁之春齐侯以诸侯之师浸蔡蔡溃注传例民逃其上曰溃】公羊【溃者何下叛上也国曰溃邑曰叛疏侵者浅辞溃者深辞】谷梁【溃之为言上下不相得也侵浅事也侵蔡而蔡溃以桓公为知所侵也不土其地不分其民明正也】
　　【案经书溃例四蔡溃沈溃莒溃郓溃民皆逃其上之词也民逃其上则举兵者罪轻受兵者罪重矣蔡姬之衅其有无不可知书侵书溃之防谷梁之说得之蔡自北杏之后弃我中华甘心事楚齐桓先事侵蔡所以披楚之党未可以蔡姬之事累齐桓也】
　　遂伐楚次于陉【陉楚地颍川召陵县有陉亭楚人曰先君所以服陉隰即此】左氏【遂伐楚楚子使与师言曰君处北海寡人处南海唯是风马牛不相及也不虞君之渉吾地也何故管仲对曰昔召康公命我先君大公曰五侯九伯女实征之以夹辅周室赐我先君履东至于海西至于河南至于穆陵北至于无棣尔贡包茅不入王祭不共无以缩酒寡人是征昭王南征而不复寡人是问对曰贡之不入寡君之罪也敢不共给昭王之不复君其问诸水滨师进次于陉注遂两事之词楚强齐欲绥之以德故不速进】公羊【其言次于陉何有俟也孰俟俟屈完也】谷梁【遂继事也次止也疏次有二种有所畏之次有非所畏之次】胡氏【濳师掠境曰侵侵蔡者竒也声罪致讨曰伐伐楚者正也遂者继事之词而有专意次止也楚贡包茅不入桓公是征而楚人服罪师则有名矣孟氏何以独言春秋无义战也楚虽暴横慿陵上国齐不请命擅合诸侯岂所谓为天吏以伐之乎春秋以义正名而乐与人为善以义正名则君臣之分严矣书遂伐楚讥其专也乐与人为善茍志于善斯善之矣书次于陉楚屈完来盟于师盟于召陵序其绩也】陈氏【春秋举重凡师再有事不悉书茍悉书则以遂言之兵事言遂必闗于天下之大故也自入春秋楚浸强矣诸夏之交兵问不及楚也桓公始有志于夷夏之分于是伐楚而以侵蔡召诸侯书曰遂伐楚言志不在蔡也】
　　【案春秋兵事书遂者此年侵蔡遂伐楚宣元年楚子郑人侵陈遂侵宋襄二十三年齐侯伐衞遂伐晋定八年晋士鞅侵郑遂侵衞也以传载成六年晋栾书救郑遂侵蔡止书救郑八年栾书侵蔡遂侵楚止书侵蔡之类观之则陈氏之说亦是胡氏于遂例有三一曰继事之词一曰两事之词一曰专事之词公羊又有生事之词盖亦随其事而立说继事而善则但讥其专继事而不善则深讥其生事为暴而不知已矣其遂伐曹遂灭偪阳遂城虎牢遂入郓等放此独遂救许反为善之尤者盖救兵宜速虽不禀命无害也其遂围许恐亦与遂伐楚同义○又案伐而次者此年与襄元年伐郑次鄫同例皆整兵慎战之意也】
　　夏许男新臣卒左氏【许穆公卒于师葬之以侯礼也凡诸侯薨于朝防加一等死王事加二等于是有以衮敛注诸侯命有三等公为上等侯伯为中等子男为下等】谷梁【诸侯死于国不地死于外地死于师何为不地内桓师也公羊同】胡氏【刘敞曰诸侯卒于外者在师称师在防称防今许男一无称焉此去师与防而复归其国之验也召陵地在颖川是以许男复焉古者国君即位而为椑歳一漆之出疆必载椑卒于师曰师卒于防曰防正也许男新臣卒非正也其为人君不知命者也案诸侯卒于外者晋侯卒于扈许男卒于楚宋公卒于曲棘是也卒于师者曹伯庐也卒于防者杞伯成也刘氏说本赵子】
　　楚屈完来盟于师盟于召陵左氏【夏楚子使完如师师退次于召陵齐侯陈诸侯之师与屈完乗而观之齐侯曰岂不谷是为先君之好是继与不谷同好如何对曰君惠徼福于敝邑之社稷辱収寡君寡君之愿也齐侯曰以此众战谁能御之以此攻城何城不克对曰君若以德绥诸侯谁敢不服君若以力楚国方城以为城汉水以为池虽众无所用之屈完及诸侯盟注楚子遣完如师以观强弱完覩齐之盛因而求盟故不称使以完来盟为文齐桓退舍以礼楚故盟召陵】公羊【屈完楚大夫也何以不称使尊屈完也曷为尊屈完以当桓公也其言盟于师盟于召陵何师在召陵也曷为再言盟喜服楚也楚有王者则后服无王者则先叛夷狄也而亟病中国南夷与北狄交中国不絶若线桓公救中国而攘夷狄卒帖荆以此为王者之事也其言来何与桓为主也前此者有事矣后此者有事矣则曷为独于此焉与桓公为主序绩也注前此城楚丘后此城縁陵】谷梁【楚无大夫其曰屈完何也以其来防桓成之为大夫也其不言使权在屈完也则是正乎非正也以其来防诸侯重之也来者何内桓师也于师前定也于召陵得志乎桓公也得志者不得志也以桓公得志为仅矣屈完曰大国之以兵向楚何也桓公曰昭王南征不反菁茅之贡不至故周室不祭屈完曰菁茅之贡不至则诺昭王南征不反我将问诸江注此言桓公不得志故退于召陵以盟而屈完得志也】胡氏【楚大夫未有以名氏通者其曰屈完进之也其不称使权在完也来盟于师嘉服义也盟于召陵序桓绩也桓公帅八国之师侵蔡而蔡溃伐楚而楚人震恐兵力强矣责包茅之不贡则诺问昭王之不复则辞徼与同好则承以寡君之愿语其战胜攻克则对以用力之难然而桓公退师召陵以礼楚使卒与之盟而不逆也于此见齐师虽强桓公能以律用之而不暴楚人已服桓公能以礼下之而不骄庶几乎王者之事矣故春秋之盟于此为盛而杨子称之曰齐桓之时緼而春秋美召陵是也】张氏【不称使者春秋待外域谨严之法若书楚子使屈完则一同于中国君臣之辞矣所以严中外之分而伸齐桓方伯之体案来盟不称使正与齐髙子同盖齐侯之使髙子本欲觇鲁之成败楚成之使屈完本只观齐之强弱皆非有前定之盟也髙子至而安鲁屈完至而服齐春秋所以独以权与二子也谷梁与杜氏得之但春秋内鲁则髙子止书来盟足矣若屈完则安得不书于师哉谷梁以于师为前定则非也○又案楚子使屈完如师正与齐侯使国佐如师同然晋不能服国佐而屈完卒能服齐故国佐止书如师而屈完得书来盟国佐不服则盟乃晋人所欲屈完既服则盟为齐侯之绩故爰娄盟书及而召陵再书盟序绩之说公羊得之谷梁以退师为桓不得志者非也○又案楚之盟屈完与晋之盟国佐袁侨似同而异盖屈完已服而桓公退盟以礼之国佐未服而晋大夫进盟以强之其得失已判然独屈完袁侨有小不同者盖屈完虽服而本非楚子之命故桓公不得不盟以固其交袁侨上书使下书防是其国君臣从晋之志已决晋又何必委诸大夫要之以盟哉此所以两书及也○又案齐晋谋楚皆于召陵此年及定四年防召陵侵楚是也此书伐而彼书侵此虽书遂而卒能成功彼虽防刘子而卒于无能为此以伐后书盟为成事彼以侵上书防为疑词其得失固不待论但召陵恐亦楚之要地故后来楚子简东国之师于召陵即此○又案昭四年楚灵防于申亦用召陵之礼○又案如谷梁胡氏说则水滨之对亦出屈完与左氏小不同】
　　齐人执陈袁涛涂秋及江人黄人伐陈【袁左氏作辕案释文左氏本作袁】左氏【陈辕涛涂谓郑申侯曰师出于陈郑之间国必甚病若出于东方观兵于东夷循海而归其可也申侯曰善涛涂以告齐侯许之申侯见曰师老矣若出于东方而遇敌惧不可用也若出于陈郑共其资粮屝屦其可也齐侯说与之虎牢执辕涛涂秋伐陈讨不忠也注书及者时齐不行使鲁为主故以与谋曰及为文不言主师微者】公羊【涛涂之罪何辟军之道也涛涂谓桓公曰君既服南夷矣何不还师滨海而服东夷桓公曰诺于是大防于沛泽之中顾而执涛涂执者何为或称侯或称人称侯而执者伯讨也称人而执者非伯讨也此执有罪何以不得为伯讨古者周公东征则西国怨西征则东国怨桓公假涂于陈而伐楚则陈人不欲其反由己者师不正故也不修其师而执涛涂古人之讨则不然也】谷梁【齐人者齐侯也其人之何也于是哆然外齐侯也不正其逾国而执也不言其人及之内师也】
　　【案春秋书执诸侯十二惟晋侯执曹伯归京师得伯讨之正余若楚子防盂执宋公晋侯入曹执曹伯者承上文之词非予之也书执大夫十五皆非伯讨之正若楚子伐吴执庆封者亦承上文之词非予之也称侯称人之说公羊得之○又案涛涂误军之罪疑公羊得之如左氏之说则仍从陈郑而归何至伐之侵之若是其甚乎故张氏全取公羊为是】
　　八月公至自伐楚谷梁【有二事偶则以后事致后事小则以先事致其以伐楚致大伐楚也】张氏【师出三时见久役之劳也】
　　【案致先事致后事之说胡氏略而不言独谷梁得之而啖子曰一书而渉两事者夫子择其重者志之亦谷梁意也然则以伐楚盟召陆致伐而不致防对侵楚盟臯鼬至防而不至侵论之则伐楚之义大而侵楚之事浅矣又以侵蔡遂伐楚致伐而不致侵对伐郑遂救许致伐而不致救论之则伐楚之功美而讨郑之事亦重矣其公羊以为得意致防不得意致伐者独于伐郑防萧鱼至防则可通于此不通则以为楚复叛盟故不以防致皆强论也○又案谢氏曰两事书至或原其志而至之或举其盛者而至之亦是】
