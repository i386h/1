<!-- { "loadSidebar": true } -->
　　秋宋大水左氏【宋大水公使吊焉曰天作淫雨害于粢盛若之何不吊对曰孤实不敬天降之灾又以为君忧拜命之辱臧文仲曰宋其兴乎言惧而名礼旣而闻之曰公子御说之词也臧孙达曰是冝为君有恤民之心注因吊故书】公羊【记灾也外灾不书此何以书及我也注二国并灾书外以见内也】谷梁【此何以书王者之后也】胡氏【凡外灾告则书所谓灾者害及民物如水火兵戎之寇是也诸侯于四隣有恤病救急之义则告为得礼而不可以不吊故四国同灾许人不吊君子以是知许之先亡也凡志灾见春秋有谨天戒恤民隐之心王者之事也】
　　【案外灾告则书吊则书左氏注是公谷非】
　　冬王姬归于齐左氏【齐侯来逆共姬注桓公】胡氏【春秋书王姬下嫁曷为与诸侯之女同词乎曰阳倡而隂和夫先而妇从述天理训后世则虽以王姬之贵其当执妇道与公侯卿大夫士庶人之女何以异哉后世尤欲尊君抑臣为治而不得其道至谓列侯尚公主使男事女夫屈于妇逆隂阳之位矣】
　　十有二年春王三月纪叔姬归于酅左氏【注纪侯去国而死叔姬归鲁纪季自定于齐而后归之全节守义以终妇道故系之纪贤之也】公羊【隐之也国亡矣徒归于叔尔也】谷梁【吾女也失国喜得其所故言归焉尔】胡氏【归者顺词以宗庙在酅归奉其祀也鲁人高其节义恩礼有如焉故其归于其卒其葬史册悉书夫子存而弗削使与衞之共姜同垂不朽为后世劝也】
　　夏四月○秋八月甲午宋万弑其君捷及其大夫仇牧左氏【乗丘之役公以金仆姑射南宫长万公右歂孙生搏之宋人请之宋公靳之曰始吾敬子今子鲁囚也吾弗敬子矣病之秋宋万弑闵公于蒙泽遇仇牧于门批而杀之遇大宰督于东宫之西又杀之立子游羣公子奔萧公子御说奔亳南宫牛猛获围亳萧叔大心及戴武宣穆庄之族以曹师伐之杀南宫牛于师子游于宋立桓公御说】公羊【及者何累也弑君多矣舎此无累者乎孔父荀息皆累也舎孔父荀息无累者乎曰有有则此何以书贤也何贤乎仇牧仇牧可谓不畏强御矣万尝与庄公战获乎庄公庄公归散舎诸宫中数月然后归之归反为大夫于宋与闵公博妇人皆在侧万曰甚矣鲁侯之淑美也闵公矜此妇人妬其言顾曰此虏也万怒搏闵公絶其脰仇牧闻君弑趋而至遇之于门手剑而叱之万臂摋仇牧碎其首齿着乎门阖仇牧可谓不畏强御矣注犹乳犬攫虎伏鸡搏貍精诚之至也】谷梁【宋万宋之卑者也卑者去以国氏及者以尊及卑也仇牧闲也注仇牧扞衞其君故见杀臣既死君不忍称其名今仇牧书名则知宋君先弑】胡氏【君弑而大夫死于其难春秋书之者其所取也大夫死于弑君之难而有不书者故知孔父牧息皆所取也夫仇牧可谓不畏强御矣然徒杀其身不能执贼无益于事也亦足取乎食焉不避其难义也徒杀其身不能执贼亦足为求利焉而逃其难者之训矣何名为无益哉夫审事物之重轻者权也权重轻而处之得其冝者义也大宰督亦死于闵公之难削而不书者身有罪也惠伯死于子恶之难亦削而不书者非君命也召忽死于子纠之难孔子比于匹夫匹妇之谅者所事不正也崔杼弑君晏平仲曰人有君而弑之吾焉得死之而焉得亡之君子不以是罪晏子者齐庄公不为社稷死而晏子非其私昵之臣也若仇牧荀息立乎人之本朝执国之政而君见弑不以其私也虽欲勿死焉得而勿死圣人书而弗削以为求利焉而逃其难者之劝也惟此义不行然后有视弃其君犹土梗弁髦曽莫之省而三纲絶矣】
　　【案孔父仇牧荀息胡氏皆以为名独公谷啖子以孔父为书字疑公谷先君死之说亦通盖考皆合也】
　　冬十月宋万出奔陈左氏【猛获奔衞万奔陈宋人请猛获于衞衞人欲勿与石祁子曰不可天下之恶一也恶于宋而保于我保之何补得一夫而失一国与恶而弃好非谋也衞人归之亦请万于陈以赂陈人使妇人饮之酒而以犀革裹之比及宋手足皆见宋人皆醢之】胡氏【案左民则贼已讨矣曷为不书陈人杀万而葬闵公乎夫天下之恶一也陈人不以万为贼而纳之又受宋人之赂而使妇人饮之酒是与贼为党非政刑也特书万出奔陈而闵公不葬以着陈人与贼为党之罪而不能正天讨其法严矣故曰春秋成而乱贼惧】
　　【案经书外大夫出奔三十五始于宋万】
　　十有三年春齐侯宋人陈人蔡人邾人会于北杏【北杏齐地齐侯谷梁作齐人】左氏【以平宋乱注宋有弑君之乱齐桓欲脩伯业】公羊【注齐桓行伯约束诸侯尊天子故为此会也桓公时未为诸侯所信郷故使微者会桓公不辞微者欲以卑下诸侯遂成伯功也】谷梁【是齐侯宋公也其曰人何也始疑之何疑焉桓非受命之伯也将以事授之者也曰可矣乎未乎举人众之词也疏经以众授为文明非王命是未得王命不可以为伯】胡氏【桓何以及四国之微者会是宋公邾子也然则何以称人春秋之世以诸侯而主天下会盟之政自北杏始其后宋襄晋文楚庄秦穆交主夏盟迹此而为之者也桓非受命之伯诸侯自相推戴以为盟主是无君矣故四国称人以诛始乱正王法也齐侯称爵其与之乎上无天子下无方伯有能会诸侯安中国而免民于左衽则虽与之可也诛诸侯者正也与桓公者权也或曰桓公始平宋乱遂得诸侯故四国称人言众与之也】陈氏【春秋非主兵皆序爵也于是序齐于宋之上而独爵齐将予齐以伯也晋文公之简曰晋侯齐师宋师秦师皆始伯之词也自是无特相会者矣】张氏【齐桓欲行伯事恐诸侯未谕故未欲烦其君而使其臣来会与晋悼公使诸侯之大夫听命于邢丘相类东迁以来王政不行下逮隐桓乱贼得志强暴肆行天下之心思周道之不可复见愿得贤伯之兴盖已久矣桓公入国已四年因宋有弑君之乱首恶方诛嗣君新立合诸侯定宋乱陈蔡邾并来受命天下归之几如水之就下矣然桓公苟能于宋万初弑君之时举兵讨之则不劳告谕而天下翕然宗之不待今日而会矣书宋万出奔陈而继之以此又因以见桓公自失几会于其始也】
　　【案春秋始伯之书有三北杏独书齐侯曹南独书宋公城濮独书晋侯是也然胡氏止于北杏发予齐侯之说陈氏兼及城濮至于曹南二家皆不予之盖以鹿上复人宋则非始伯之词矣然曹南予宋亦可○又案此条陈氏主胡氏张氏主公羊要之胡氏说好○又案此为齐桓伯事之始桓公自莒反齐得管仲于鲍叔而任之首惩襄公田猎毕弋之戒于是管仲得以尽行其术制国以为二十一乡工商之乡六士乡十五公与国高各帅五乡焉作内政而寄军令兴盐防以尽海王之利春搜秋狩有士三万人以方行天下而又以三选择贤始于乡长之推继于官长之选复亲自赀相于是民皆勉于为善相地而衰征山泽各致其时于是民各安其居正封疆重聘币号召天下之游士以犀甲赎罪择其淫乱者而先征之反棠潜于鲁使为南伐之主反台原漆里于衞使为西伐之主反柴夫吠狗于燕使为北伐之主故齐国之境南至隂西至于济北至于河东至于纪酅有革车八百乘即位数年东南多乱者莒莱徐夷呉越一战帅服三十一国是虽伯者之事然规模次第亦有自矣左氏于桓公事多略故具于此】
　　夏六月齐人灭遂左氏【北杏之会遂人不至齐人灭遂而戍之】公羊【注不讳者桓公行伯不任文德而尚武力又功未足以除恶疏繁露曰论功则桓兄文弟论德则文兄桓弟】谷梁【不日微国也】胡氏【灭国之与见灭罪孰为重夺人土地使不得有其民人毁人宗庙使不得奉其祭祀非至不仁者莫之忍为见灭而书灭者亡国之善词上下之同力也其亦不幸焉尔语曰兴灭国继絶世天下之民归心焉今乃灭人之国而絶其世罪莫重矣齐人灭遂其称人微者尔凡书灭者不再贬而恶已见】
　　秋七月○冬公会齐侯盟于柯【柯今郓州东阿】左氏【盟于柯始及齐平也】公羊【何以不日易也其易奈何桓之盟不日其会不致信之也其不日何以始乎此庄公将会乎桓曹子进曰君之意何如庄公曰寡人之生则不若死矣曹子曰君请当其君臣请当其臣庄公曰诺于是会乎桓庄公升坛曹子手剑而从之管子进曰君何求乎曹子曰城坏压竟君不图与管子曰然则君将何求曹子曰愿请汶阳之田管子顾曰君许诺桓公曰诺曹子请盟桓公下与之盟已盟曹子摽剑而去之要盟可犯而桓公不欺曹子可雠而桓公不怨桓公之信着乎天下自柯之盟始焉注诸侯犹是翕然信乡服从再会于鄄同盟于幽遂成伯功故云尔取田不书者讳行诈劫人也】谷梁【曹刿之盟也信齐侯也桓盟虽内与不日信也注公盟例日外诸侯盟例不日桓大信逺着故虽公与盟犹不日】胡氏【始及齐平也世雠而平可乎于传有之敌惠敌怨不在后嗣鲁于襄公有不共戴天之雠当其身则释怨不复而主王姬狩于禚会伐衞同围郕纳子纠故圣人详加讥贬以着其忘亲之罪今易世矣而桓公始合诸侯安中国攘夷狄尊天王乃欲脩怨怒邻而危其宗社可谓孝乎故长勺之役专以责鲁而柯之盟公与齐侯皆书其爵则以为释怨而平可也或称齐襄复九世之雠而春秋贤之信乎以仲尼所书柯之盟其词无贬则复九世之雠而春秋贤之者妄矣其诸传者借襄公事以深罪鲁庄当其身而释怨邪】
　　【案曹子之说赵子不取胡氏亦未及之然考之当时桓公脩伯非得鲁则不足为重故捐小利以收鲁容或冇之鲁亦知齐欲以信求诸侯故因盟以求地而公羊遂夸大之耳盖鲁自长勺乗丘之胜国势稍振齐不敢以待谭遂之术待鲁而多方以求之屈己于归田之请迁延于姻好之成示威于三国之伐耀武于戎捷之献而鲁自是不敢有从违之心矣九合之盛亦原于此故公羊之说不可谓无○又案左氏文公六年晋骈曰前志有之敌惠敌怨不在后嗣忠之道也胡氏本此】
　　十有四年春齐人陈人曹人伐宋左氏【宋人背北杏之会】胡氏【宋人背北杏之会诸侯伐宋其称人者将卑师少也齐自管仲得政灭谭之后二十年间未尝遣大夫为主将亦未尝动大众出侵伐盖以制用兵而赋于民薄矣故能南摧强楚西抑秦晋天下莫能与之争也或以为贬齐称人误矣】
　　【案胡氏说本程子程子曰管仲为政自庄十一年而后未尝兴大众也其赋于诸侯亦寡矣终管仲之身息飬天下厚矣至于秦晋使之不竞而已未尝强致也考之内政之法十五乡出三万人五家为轨轨有长十轨为里里有司四里为连连有长十连为乡乡有良人五乡一师故万人为一军师帅之比之周制万二千五百人为军者诚简便矣故曰桓文节制之师程子说本此○又案经列国书人而伐者齐伯之编有三此年伐宋十五年伐郳十六年伐郑皆连三国而称人将卑师少之文也晋伯之编有三文二年伐秦十七年伐宋宣十年伐郑皆连四国而称人贬之之文也余若宣元年二国伐郑僖三十三年三国伐许宣二年四国侵郑称人皆在贬例】
