<!-- { "loadSidebar": true } -->
　　晋赵鞅帅师纳衞世子蒯聩于戚左氏【六月晋赵鞅纳衞大子于戚使大子絻八人衰绖伪自衞逆者告于门哭而入遂居之】公羊【曷为不言入于衞父有子子不得有父也注明父得有子而废之子不得有父之所有故夺其国文正其义也】谷梁【纳者内弗受也帅师而后纳者有伐也何用弗受也以辄不受也以辄不受父之命受之王父也信父而辞王父则是不尊王父也其弗受以尊王父也注书世子明正也齐景公废阳生阳生还国书簒蒯聩称世子则灵公末命辄审矣从王父之言似失之】胡氏【世子不言纳位其所固有国其所宜君谓之储副则无所事乎纳矣凡公子出奔复而得国者其顺且易则曰归有奉焉则曰自其难也则曰入不称纳矣况世子哉今赵鞅帅师以蒯聩复国而书纳者见蒯聩无道为国人之所不受也国人不受而称世子者罪衞人之拒之也所以然者縁蒯聩出奔灵公未尝有命废之而立他子及公之卒大臣又未尝谋于国人数蒯聩之罪选公子之贤者以主其国乃从辄之所欲而君之以子拒父此其所以称世子也人莫不爱其亲而志于杀莫不敬其父而忘其丧莫不慈其子欲其子之富且贵也而夺其位蒯聩之于天理逆矣何疑于废黜然父虽不父子不可以不子辄乃据国而与之争可乎故特系纳衞世子蒯聩于戚于赵鞅帅师之下而鞅不知义灵公与衞国大臣不能　早正国家之本以致祸乱其罪皆见矣】陈氏【于戚内弗受也辄拒父也后十二年而蒯聩自戚入于衞衞侯辄来奔则是辄拒父也世子正也】张氏【蒯聩必无杀母之事二刘氏辨之详矣灵公惑于南子左氏承诬言载之传以为实观春秋再以世子书则知蒯聩为无罪而被此名以出故春秋正其名而谓之世子所谓与之继世者也】
　　【案程子曰蒯聩得罪于父不得复立辄亦不得背父而不与其国为辄计者委于所可立使不失君之社稷而身从父则义矣公谷王父命之説非是此説得之大抵蒯聩父子一段胡氏围戚下一条説极正但君亲无将将而必诛使蒯聩果有杀母之事则罪在必诛天地所不容不论灵公有命无命决无得国之理亦何必曲折如此故不如二刘氏之论明白洞达而无疑也】
　　秋八月甲戌晋赵鞅帅师及郑罕达帅师战于铁郑师败绩【铁在戚城南公作栗】左氏【齐人输范氏粟郑子姚子般送之士吉射逆之赵鞅御之遇于戚简子誓曰范氏中行氏反易天明欲擅晋国而灭其君寡君恃郑而保焉今郑为不道弃君助臣二三子顺天明从君命经德义除诟耻在此行也克敌者上大夫受县下大夫受郡士田十万庶人工商遂人臣圉免志父无罪君实图之若其有罪绞缢以戮桐棺三寸不设属辟素车朴马无入于兆下卿之罚也甲戌战衞大子为右郑人击简子中肩毙于车中获其蠭旗大子救之以戈郑师北大子复伐之郑师大败获齐粟千车公孙龙取蠭旗于子姚之幕下以献既战简子曰吾伏弢呕血鼔音不衰今日我上也注传言简子不让】
　　【案春秋舎齐秦楚外无能与晋战者盖无能与晋敌也今以蕞尔之郑而晋赵鞅及之战虽胜不武矣书而夷晋于列国也况赵鞅既胜而争功故羣下皆自伐其不复振也宜哉谢氏以为罕达为衞讨蒯聩赵鞅为蒯聩御之故二师交战于铁未知是否】
　　冬十月葬衞灵公○十有一月蔡迁于州来蔡杀其大夫公子驷左氏【呉泄庸如蔡纳聘而稍纳师师毕入众知之蔡侯告大夫杀公子驷以説哭而迁墓冬蔡迁于州来注蔡元年请迁于呉今杀驷以説呉言不时迁驷之为】胡氏【州来呉所灭也蔡虽请迁于呉而中悔呉人纳聘而师毕入哭而迁墓如此则实呉人之所迁也而经以自迁为文何也楚既降蔡使疆于江汝蔡人听命而还师矣复背楚请迁于呉而又自悔也其谋之不臧甚矣夫迁国大事也盘庚五迁利害甚明众犹胥怨不适有居至于丁宁反覆播告之脩而后定今蔡介于呉楚二大国之间背楚诳呉及其事急又委罪于执政其谁之咎也故经以自迁为文而杀公子驷则书大夫而称国言君与用事大臣擅杀之也放公孙猎则书大夫而称人言国乱无政众人擅放之也驷与猎其以请迁于呉为非者乎而委之罪以説谁敢复有尽忠而与谋其国者哉】
　　【案春秋书迁止此】
　　三年春齐国夏衞石曼姑帅师围戚左氏【齐衞围戚求援于中山注曼姑为子围父知其不义故推齐师为兵首戚不称衞非叛人】公羊【齐国夏曷为与卫石曼姑帅师围戚伯讨也此其为伯讨柰何曼姑受命乎灵公而立辄以曼姑之义为固可以距之也然则曷为不立蒯聩而立辄蒯聩为无道灵公逐蒯聩而立辄然则辄之义可以立乎曰可其可柰何不以父命辞王父命以王父命辞父命是父之行乎子也不以家事辞王事以王事辞家事是上之行乎下也】谷梁【此衞事也其先国夏何也子不围父也不系戚于衞者子不有父也】胡氏【蒯聩前称世子者所以深罪辄之见立不辞而拒父也辄若可立则蒯聩为未絶未絶则是世子尚存而可以拒乎主兵者衞也何以序齐为首罪齐人与衞之为恶而党之也公孙文仲主兵伐郑而序宋为首以诛荡公石曼姑主兵围戚而序齐为首以诛国夏训天下后世讨乱臣贼子之法也古者孙从祖又孙氏王父之字考于庙制昭常为昭穆常为穆不以父命辞王父命礼也辄虽由嫡孙当立然非有灵公之命安得云受之王父辞父命哉故冉有谓子贡曰夫子为卫君乎子贡曰诺吾将问之入曰伯夷叔齐何人也曰古之贤人也曰怨乎曰求仁而得仁又何怨出曰夫子不为也伯夷以父命为尊而让其弟叔齐以天伦为重而让其兄仲尼以为求仁而得仁者也然则为辄者柰何宜辞于国曰若以父为有罪将从王父之命则有社稷之鎭公子在我焉得为君以为无罪则国乃世子之所有也天下岂有无父之国哉而使我立乎其位如此则言顺而事成矣是故辄辞其位以避父则衞之臣子拒蒯聩而辅之可也辄利其位以拒父则衞之臣子舎爵禄而去之可也乌有父不慈子不孝争利其国灭天理而可为者也】张氏【许氏曰观乎蒯聩之乱则齐景之不伯可知矣晋以君臣称兵而齐为臣伐君衞以父子争国而齐助子围父以是令于诸侯君子是以知齐之将乱也】
　　【案衞石曼姑围戚与宋华元围宋彭城相类然宋事以晋首兵者善晋之讨逆也衞事以齐首兵者不以子围父也彭城书宋者正彭城归于宋也戚不书衞者不以子制父也谢氏得之案公羊以絶文姜不为不孝拒蒯聩不为不顺胁灵社不为不敬皆所以重本尊统使尊行于卑上行于下三事相类然蒯聩事与文姜不同其説非是】
　　夏四月甲午地震
　　【案经书地震五止于此详见文九年】
　　五月辛卯桓宫僖宫灾左氏【五月辛卯司铎火火逾公宫桓僖灾孔子在陈闻火曰其桓僖乎注言桓僖亲尽而庙不毁宜为天所灾】公羊【此皆毁庙也其言灾何复立也曷为不言其复立春秋见者不复见也何以不言及敌也何以书记灾也】谷梁【言及则祖有尊卑由我言之则一也】胡氏【桓僖亲尽矣其宫何以存季氏者出于桓立于僖世专鲁国之政其诸以是为悦而不毁欤何以不称及等也称及则祖有尊卑矣或谓祖有功宗有德所以劝也则如之何曰孝子慈孙事其祖考仁也或七庙或五庙自是以衰礼也奚问其功德之有无哉必若此言是子孙得选择其祖宗而尊事之矣岂理也哉】
　　【案胡氏言季氏出于桓公立于僖公之説本刘氏极为得之吕氏以为季氏出自桓公故不毁僖公当时号为贤君故亦不毁亦是公羊以为复者非也其胡氏不取祖功宗德之説朱子尝辨之矣公谷不言及説见雉门下○又案左氏载此年救火之事如南宫敬叔至命周人出御书子服景伯至命宰人出礼书季桓子命藏象魏曰旧章不可亡也此亦见鲁为儒书之国】
　　季孙斯叔孙州仇帅师城啓阳【啓公作开避汉景讳也】左氏【注鲁党范氏故惧晋比年四城】张氏【许氏曰所城近敌故帅师焉地震庙灾变异弗图而取田城邑兵役相继可谓不畏天命矣中失而外键本亡而末务此鲁之季世也】
　　宋乐髠帅师伐曹
　　【案此盖曹公孙彊为政之时也许氏曰宋始窥曹曹不量力而奸强国不脩德而图大功则适足以取亡而已此年乐髠伐六年向巢伐七年围八年入而以曹伯阳归矣】
　　秋七月丙子季孙斯卒【桓子卒康子肥立】左氏【季孙有疾命正常曰南孺子之子男也则以告而立之女也则肥也可季孙卒康子即位既葬康子在朝南氏生男正常载以如朝告曰夫子有遗言命其圉臣曰南氏生男则以告于君与大夫而立之今生矣男也敢告遂奔衞康子请退公使共刘视之则或杀之矣乃讨之召正常正常不反】
　　【案朱子曰康子夺嫡即此】
　　蔡人放其大夫公孙猎于呉左氏【注公子驷之党】
　　【案谷梁注放胥甲父称国放无罪也此称人放有罪也谢氏亦以为猎得罪于国人故称人以放独胡氏不取以书其大夫观之胡氏得之】
　　冬十月癸卯秦伯卒【惠公】○叔孙州仇仲孙何忌帅师围邾
　　【案来会来朝来奔丧犹不免伐取漷沂田受绎盟犹不免围不至于以邾子益来不止也小国困于水火甚矣诸侯无伯宜哉】
　　附録左氏【是年晋赵鞅围朝歌荀寅奔邯郸】
　　四年春王二月庚戌盗杀蔡侯申【公谷杀作弑二月作三月】左氏【蔡昭侯将如呉诸大夫恐其又迁也承公孙翩逐而射之入于家人而卒文之锴执弓以先翩射之中肘锴遂杀之故逐公孙辰而杀公孙姓公孙旰注承音惩盖楚言旰即霍也贱者故称盗不言弑其君贱盗也】公羊【弑君贱者穷诸人此其称盗何贱乎贱者也贱者孰谓谓罪人也】谷梁【称盗以弑君不以上下道道也内其君而外弑者不以弑道道也注直称盗不在人伦上下之序也不以弑道道若郑伯髠原书卒也】胡氏【翩非微者其以盗称何也蔡侯背楚诳呉又委罪于执政其谋国如是则信义俱亡礼文并弃无以守身而自衞夫人得而害之矣故变文书盗以警有国之君也翩弑君而略其名氏姓与霍皆翩之党称国以杀而不去其官二公孙盖尝谋国不使其君至于是而弗见庸者也故书法如此而或者以翩非微者而称盗苏辙以为求名而不得非矣天下岂有欲求弑君之名春秋又惜此名而不与者哉】
　　【案弑君称弑者积渐之名也今蔡昭不君人心已离公孙翩之事成于一旦春秋以盗杀书之所以见其几于独夫也余祭称弑上下之名犹存蔡申书杀君道亡矣张氏説是○案谷梁春秋有三盗微杀大夫谓之盗盗杀陈夏区夫是也非所取而取之谓之盗盗窃寳玉大弓是也辟中国之正道以袭利谓之盗盗杀蔡侯申是也言其辟中国之正道而行同夷狄不以礼义为主而徼幸以求名利若齐豹之类故抑而书盗】
　　蔡公孙辰出奔呉○葬秦惠公○宋人执小邾子张氏【许氏曰天下无伯故宋人得以执邾伐郑入曹而无所忌】
　　【案伐曹执邾之役盖齐景图伯无成而宋亦有志于争权也当合宋襄执滕用鄫子围曹等看】
