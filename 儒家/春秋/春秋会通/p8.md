<!-- { "loadSidebar": true } -->
　　秋衞师入郕【郕公羊作盛】左氏【衞之乱也郕人侵衞故衞师入郕注将卑师众但称师此史之常也】糓梁【入者内弗受也】胡氏【称师纪其用众而立义不同有矜其盛而称师者如齐师宋师曹师城邢之类是也有着其暴而称师者楚灭陈蔡公子弃疾主兵而称师之类是也有恶其无名不义而称师者次于郎以俟陈蔡之类是也衞宣继州吁暴乱之后不施德政固本恤民而毒众临戎入人之国失君道矣书衞师入郕着其暴也】张氏【凡继乱而立者必有惩艾革弊之政愤悱图治之思而后可以保国而图终宣公遭大乱而得位既葬逾时首擅兴兵以怨爲事则知其无安国固本之志矣】
　　【案帅师例公羊曰将尊师众称某率师将尊师少称将将卑师众称师将卑师少称人君将不言率师书其重者也胡氏取之而又发书师之三例然后春秋之义明甚何氏又发功恶有大小之说曰将尊师众而有功小将卑师少而有功大将卑师少而无功爲恶小将卑师众而无功爲恶大疏者曰蔡衞陈从王称人而行义是其功大公孙敖救徐称率师而无功其恶大虽亦可取然不可以遍通于诸例也○又案郕之事书于经者四考其始末一入于卫再入于齐郑既而降于齐又七十一年而奔鲁春秋不复书矣夫以文昭之懿受甸伯之爵而廹胁于诸侯如此春秋抑强扶弱之书安得不重感乎齐郑犹可也衞郕兄弟之国而若是甚矣】
　　九月考仲子之宫初献六羽左氏【公问羽数于众仲对曰天子用八诸侯用六大夫四士二夫舞所以节八音而行八风故自八以下公从之于是初献六羽始用六佾也】公羊【桓未君则曷爲祭仲子隐爲桓立故爲　桓祭其母也初者何始也讥始僭诸公也】谷梁【考者何成之也成之爲夫人也初始也谷梁子曰舞夏天子八诸公六诸侯四初献六羽始僭乐矣尸子曰舞夏自天子至诸侯皆用八初献六羽始厉乐矣注言时诸侯僭侈皆用八鲁于是能自减降而用六】胡氏【考者始成而祀也其称仲子者惠公欲以爱妾爲夫人隐公欲以庶弟爲嫡子圣人以爲诸侯不再娶于礼无二嫡孟子入惠公之庙仲子无祭享之所爲别立宫以杞之非礼也故因其来赗而正名之曰仲子之赗因其考宫而正名之曰仲子之宫而夫人众妾之分定矣隐公摄让之实明矣桓公篡弑之罪昭矣凡宫庙非忐灾失礼不书六羽者六佾也佾者干羽之总称羽以象文德干以象武功妇人无武事则独奏文乐故谓之羽初者事之始鲁僭天子礼乐旧矣是成王过赐而伯禽受之非也用祀周公已爲非礼其后羣公皆僭用焉仲子以别宫故不敢同羣庙而降用六羽书初献者明前此用八之僭也】
　　【案适妾称号例胡氏曰存则以氏系姓以姓系号没则以諡系号以姓系諡者夫人也存不穪号没不称氏单举姓字者妾也仲子之例是矣成风敬嬴定姒齐归皆妾母而全用夫人之礼直书以贬之也哀公母姒氏卒盖以有子则庙庙则书卒葬无贬也昭公娶孟子则以同姓而讳之也○又案妾庙例陈氏曰古者妾祔于妾祖姑无妾祖姑则易牲而祔于女君别庙非礼也谷梁曰礼庶子爲君爲其母筑宫使公子主其祭于子祭于孙止何休曰礼妾庙子死则废防服小记曰慈母与妾母不世祭是也然则妾庙子死尚不祭矧子未君之时而爲之立庙乎○又案六羽左氏尸子程氏胡氏皆以爲鲁旧僭八佾则用六爲善惟公谷皆以爲诸公六诸侯四则用六爲僭张氏主公谷说以爲周礼诸公诸侯之礼节度数各有等舞必有之此说似是然伯子男以下益杀则不可通矣故当从左氏也○又案书初例二初献六羽复正之初也初税亩变古之初也○又案书献例三献者下奉上之词尊宗庙也献防亦书献者以其躬来夸示抑之也○又案书宫例武言立此不言立者何氏以爲武非礼故特书立此不言立者得变礼其说非是葢因考宫而书则别立之罪自见矣】
　　附録【公羊称公说】公羊【天子三公称公王者之后称公其余大国称侯小国称伯子男天子三公者何天子之相也自陕而东者周公主之自陕而西者召公主之一相处乎内】
　　邾人郑人伐宋左氏【宋人取邾田邾人告郑请伐宋曰请君释憾于宋敝邑爲道郑人以王师会之伐宋入其郛以报东门之役宋人来告命公闻其入郛将救之问于使者曰师何及对曰未及国公怒乃止】公羊【注小国序上者主会也谷梁同】胡氏【案左氏则主兵者邾也故虽附庸小国序乎郑之上凡班序上下以国之大小从礼之常也而会盟征伐以主者先因事之变也案主兵例桓十三年齐先宋僖二年虞先晋皆以小国序大国之上非主兵而小国叙大国之上则伯者爲之如庄十六年许男滑伯文十四年许男曹伯成十五年邾子杞伯襄十年齐世子光之类是也州吁伐郑而宋主兵卫围戚而齐国夏主兵春秋讨党贼之法也】
　　螟公羊【何以书记灾也注灾者有害于民物随事而至者先是隐公张百金之鱼设苛令急法以禁民之所致】谷梁【虫灾也甚则月不甚则时】胡氏【虫食苗心曰螟国以民爲本民以食爲天春秋书螟记灾也圣人以是爲国之大事也故书】
　　【案螟例三隐此年及八年九月庄六年秋】
　　冬十有二月辛巳公子彄卒左氏【臧僖伯卒公曰叔父有憾于寡人寡人弗敢忘葬之加一等】胡氏【以公羊三世考之则所传闻之世也而书日见恩礼之厚矣】
　　宋人伐郑围长葛【此书围之始】左氏【报入郛之役也】公羊【邑不言围言围疆也】谷梁【伐国不言围邑此言围何久之也注古者师出不逾时重民命爱民财今乃暴师经年仅而后克无仁隐之心有贪利之行故围伐兼举以明之】胡氏【围者缳其城邑絶其徃来之使禁其樵采之途城守不下至经年而不解诛乱讨贼可也长葛郑邑何罪乎书围于此而书取于后宋人之恶彰矣】陈氏【伐国不言围邑自僖以前则书之春秋之初犹以围邑爲重也】
　　【案伐国围邑四而有二例伐郑围长葛伐宋围缗皆着其暴也齐侯伐郑围新城则又以着其无贪地之心词同而义异矣或曰外伐之围邑仅四鲁一国而被伐围邑亦四何也赵子曰内事详故悉书外事不告则不书矣】
　　六年春郑人来输平【输左氏经作渝】左氏【郑人来渝平更成也注渝变也公之未立战于狐壤爲郑所执逃归怨郑郑伐宋公欲救宋宋使失词公怒而止忿宋则欲厚郑郑因此而来故曰更成】公羊【输平者何犹隳成也何言乎隳成败其成也曰吾成败矣吾与郑人末有成也】谷梁【输者堕也平之爲言以道成也来输平者不果成也注春秋前鲁与郑平四年翚与宋伐郑故来絶鲁坏前平也】胡氏【输者纳也平者成也郑人曷爲纳成于鲁以利相结解怨释仇离宋鲁之党也公之未立与郑人战于狐壤止焉故元年及宋盟宿四年遇清其秋会师伐郑即鲁宋爲党与郑有旧怨明矣五年郑人伐宋入其郛宋来告命使者失词郑伯知其适有用间可乘之隙也是以来纳成耳然则善之乎曰平者解怨释仇固所善也输平者以利相结则在所贬矣曷爲知其相结之以利也后此郑伯使宛来归祊而鲁入其地会郑人伐宋得郜及防而鲁又取其二邑是知输平者以利相结乃贬之也故特称输平以明有国者必正其义不谋其利杜亡国败家之本也】陈氏【平不书必闗于天下之故然后书书郑渝平以志诸侯之合书及郑平以志诸侯之散是春秋之所始终也据传明年宋及郑平宣七年郑及晋平文十六年及齐平襄二十年及莒平皆不书】
　　【案输平三传不同公羊以爲此即言狐壤之战讳败获而书输平已爲无据谷梁以爲鲁旧与郑平至此而絶又与后日归祊会郑之事不合要之皆非的论胡氏鲁与郑有旧怨之说本杜氏纳成之说本临江刘氏盖郑庄之纳成非有讲信脩睦之心而深爲合党敌宋之计是以不惮屈已求和于鲁鲁亦溺于利欲之私陷其术中而不悟是以盟宿遇清之好一变而爲取郜取防之仇矣○又案平例五胡氏曰输平者恶郑之以利相结也宋楚平皆书人者恶华元子反之檀也暨齐平者恶鲁之附夷狄而得平也及齐及郑平者恶鲁之侵犯大国而急于平也此说固然然春秋之平而不书者多矣何独书此要必兼陈氏之说方备外平莒及郯不过平怨之平尔】
　　夏五月辛酉公会齐侯盟于艾【泰山牟县东南有艾山】左氏【始平于齐也注春秋前鲁与齐不平今弃恶结好】陈氏【春秋之初宋鲁卫陈蔡一党也齐郑一党也于是郑始平鲁郑方交恶于王而亟平齐鲁将以合诸侯焉尔】
　　【案齐大师之后受地于王方百里者五东方之国莫大焉自帅尚父十二世至厘公已称东州之小伯然是时宋亦以先代之后爵居上公方与鲁爲好未可间也故假郑以求鲁鲁一溺于输平之利再徇于于艾之盟三诱于祊田之归四惑于不王之告而鲁与齐郑之交固矣他日齐伯之成谓其始此故陈氏之说不爲无见○又案书公会齐侯盟者四艾齐僖小伯之初也柯与扈齐桓图伯之初也于黄齐景争伯之初也春秋皆书会明齐志也柯独不书日信齐桓也】
　　秋七月左氏【注虽无事而书首月具四时以成嵗】公羊【春秋虽无事首时遇则书首时过则何以书春秋编年四时具然后爲年注首始也过歴也歴一时无事则书其始月有事不月者人道正则天道定矣】胡氏【四德备而后爲干一德不备则乾道熄矣四时具而后成嵗一时不具则歳功亏矣书时又书月者时天时也月王月也书时又书月见天人之理合也】
　　【案无事书春正月者二十四自隐元年始书夏四月者十有一自桓九年始书秋七月者十七自隐六年始书冬十月者十一自桓元年始庄二十二年书夏五月盖本有事而阙之也案程子曰有事则道在事无事则存天时王朔】
　　冬宋人取长葛公羊【外取邑不志此何以志久也谷梁同】胡氏【宋人恃强围邑久役大众取非所有其罪着矣在王朝不能施九伐之威在列国不能脩连帅之职郑人土地天子所命先祖所受不能保有而失之是上无天王下无方伯而郑亦无君也宋人强取以王法言不可胜诛以天理言不善之积着矣初穆公属国于与夷使其子冯出居于郑殇公既立忌冯而伐郑不亦逆天理乎春秋序宋主兵以殇公之罪重也明年郑人报宋序邾爲首以郑伯之罪轻也至是宋又举兵伐郑而围其邑肆行暴虐不善之积已着而不可解矣其见杀于乱臣岂一朝一夕之故哉】张氏【郑荘委长葛于宋稔祸长恶而宋卒受蹙国防师之报矣】
　　七年春王三月叔姬归于纪左氏【注叔姬伯姬之娣也至是归者待年于父母国不与嫡俱行也】公羊【注媵贱而书者后爲嫡终有贤行纪侯爲齐所灭纪季以入齐叔姬归之能处隐约全竟妇道故重録之】谷梁【注不与嫡俱行非礼也】胡氏【非夫人也何以书不与嫡俱行则非礼之常也眉山苏辙谓书叔姬贤之也贤而得书亦春秋之法也】
　　【案胡氏前说主左氏谷梁后说主公羊陈氏说同伯姬下】
　　滕侯卒左氏【不书名未同盟也】胡氏【何以不葬怠于礼弱其君而不会也卒自外録不卒非外也葬自内録不葬非内也】
　　【案公羊以爲防国不名谷梁以爲滕用狄道自无名皆无据之言也】
