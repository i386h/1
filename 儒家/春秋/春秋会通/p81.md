<!-- { "loadSidebar": true } -->
　　冬楚公子贞帅师伐郑左氏【楚子囊伐郑讨其侵蔡也子驷子国子耳欲从楚子孔子蟜子展欲待晋子驷曰诗云俟河之清人夀防何民急矣姑从楚以纾吾民晋师至吾又从之敬共币帛以待来者小国之道也牺牲玉帛待于二竟以待强者而庇民焉子展曰小所以事大信也小国无信兵乱日至亡无日矣五防之信今将背之虽楚救我将安用之亲我无成鄙我是欲不可从也不如待晋晋君方明四军无阙八卿和睦必不弃郑楚师辽逺粮食将尽必将速归何患焉舍之闻之杖莫如信完守以老楚杖信以待晋不亦可乎子驷曰诗云谋夫孔多谁敢执其咎请从楚騑也受其咎乃及楚平使王子伯骈告于晋曰君命敝邑脩而车赋儆而师徒以讨乱略蔡人不从敝邑之人不敢宁处悉索敝赋以讨于蔡获司马燮献于邢丘今楚来讨曰女何故称兵于蔡焚我郊保冯陵我城郭敝邑之众夫妇男女不遑啓处以相救也翦焉倾覆无所控告民知穷困而受盟于楚孤也与其二三臣不能禁止不敢不告知武子使行人子员对之曰君有楚命亦不使一介行李告于寡君而即安于楚君之所欲也谁敢违君寡君将帅诸侯以见于城下唯君图之】胡氏【齐宣王问孟子交邻国有道乎孟子曰有惟智者为能以小事大故大王事獯鬻句践事吴以小事大畏天者也畏天者保其国郑介大国之间困强楚之令而欲息肩于晋若能信任仁贤明其刑政经画财赋以礼法自守而亲比四邻必能保其封境荆楚虽大何畏焉而子耳子国加兵于蔡获司马燮无故怒楚所谓不脩文徳而有武功者也故国人皆喜而子产独不顺焉以为晋楚争郑自兹弗得寜矣是以获公子燮特书侵蔡以罪之而公子贞来伐郑及楚平不复书矣平而不书以见郑之屈服于楚而不信也牺牲玉帛待于境上以待强者而请盟其能国乎
　　案此郑又从楚之始也至十一年萧鱼始从晋】
　　晋侯使士匄来聘左氏【晋范宣子来聘且拜公之辱告将用师于郑公享之宣子赋摽有梅季武子曰谁敢哉今譬于草木寡君在君君之臭味也欢以承命何时之有】
　　【案此与士燮来聘言伐郯同】
　　九年春宋灾
　　【案公羊以为为王者之后记灾也谷梁以为故宋也范氏以宋者孔子之先也左氏以为来告故书也左氏得之左氏载宋司城乐喜救灾之政如彻小屋涂大屋备水器表火道具正徒纳郊保庀官司庀刑器出车马庀武守儆宫敬享之类纎悉备具又载晋侯士弱之问对则其来告必矣】
　　夏季孙宿如晋左氏【报宣子之聘也】
　　五月辛酉夫人姜氏薨秋八月癸未葬我小君穆姜左氏【穆姜薨于东宫注成十六年为侨如故徙居东宫】
　　【案左氏此条下引穆姜筮随之言乃易文言之语则知今文言乃古有此文但夫子引以賛易耳】
　　冬公防晋侯宋公衞侯曹伯莒子邾子滕子薛伯伯小邾子齐世子光伐郑十有二月己亥同盟于戏【戏郑地长厯推己亥在十一月十日】左氏【冬十月诸侯伐郑庚午季武子齐崔杼宋皇郧从荀防士匄门于鄟门衞北官括曹人邾人从荀偃韩起门于师之梁滕人薛人从栾黡士鲂门于北门人郳人从赵武魏绛斩行栗甲戌师于汜令于诸侯曰脩器备盛糇粮归老幼居疾于虎牢肆眚围郑郑人恐乃行成中行献子曰遂围之以待楚人之救也而与之战不然无成知武子曰许之盟而还师以敝楚人吾三分四军与诸侯之説以逆来者于我未病楚不能矣犹愈于战暴骨以逞不可以争大劳未艾君子劳心小人劳力先王之制也诸侯皆不欲战乃许郑成十一月己亥同盟于戏郑服也将盟郑六卿皆从郑伯晋士庄子为载书曰自今日既盟之后郑国而不惟晋命是听而或有异志者有如此盟公子騑趋进曰天祸郑国使介居二大国之间大国不加徳音而乱以要之使其鬼神不获歆其禋祀其民人不获享其土利夫妇辛苦垫隘无所厎告自今日既盟之后郑国而不惟有礼与强可以庇民者是从而敢有异志者亦如之荀偃曰改载书公孙舍之曰昭大神要言焉若可改也大国亦可叛也知武子谓献子曰我实不徳而要人以盟岂礼也哉非礼何以主盟姑盟而退脩徳息师而来终必获郑何必今日乃盟而还晋人不得志于郑以诸侯复伐之次于隂口而还子孔曰晋师可击也子展曰不可注伐郑而书同盟则郑受盟可知矣】谷梁【不异言郑善得郑也不致耻不能据郑也】胡氏【夫善为国者不师善师者不陈善陈者不战知武子明于善陈之法以佐晋悼公屡与诸侯伐郑楚辄救之而不与之战楚师遂屈得善胜之道矣故下书萧鱼之防以美之】
　　【案此盟在五防之后三驾之前晋方失陈中国之势未振郑又侵蔡楚人之词稍直故士匄告用师诸侯不欲战则内外之心必皆有疑怠矣盟而书同虽曰同心外楚而其实着其反覆也独幸五防之信在人心者未忘而荀防又得善胜之道悼公既归脩徳息民于是有以成三驾之绩焉则此盟乃夷夏盛衰之机括也欤○又案啖子以此盟郑人不与左氏所载盟辞乃晋郑二国自相要之言郑既不服故诸国自同盟耳】
　　楚子伐郑左氏【子驷将及楚平子孔子蟜曰与大国盟口血未干而背之可乎子驷子展曰吾盟固云唯强是从今楚师至晋不我救则楚强矣且要盟无质神弗临也所临惟信信者言之瑞也善之主也是故临之明神不蠲要盟背之可也乃及楚平楚公子罢戎入盟同盟于中分楚庄夫人卒王未能定郑而归】
　　附録左氏【晋侯以公宴于河上问公年季武子对曰防于沙随之嵗寡君以生晋侯曰十二年矣是谓一终一星终也国君十五而生子冠而生子礼也君可以冠矣武子曰君冠必以祼享之礼行之以金石之乐节之以先君之祧处之请及兄弟之国而假备焉公还及衞冠于成公之庙】左氏【晋侯归谋所以息民魏绛请施舍输积聚以贷自公以下苟有积者尽出之国无滞积亦无困人公无禁利亦无贪民祈以币更賔以特牲器用不作车服从给行之期年国乃有节三驾而楚不能与争】
　　十年春公防晋侯宋公衞侯曹伯莒子邾子滕子薛伯伯小邾子齐世子光防吴于柤【柤楚地】左氏【春防于柤防吴子夀梦也三月癸丑齐高厚相大子光以先防诸侯于钟离夏四月戊午防于柤注吴子在柤晋以诸侯往防之故曰防吴】谷梁【防又防外之也】
　　夏五月甲午遂灭偪阳【偪谷作傅妘姓国】左氏【晋荀偃士匄请伐偪阳而封宋向戌焉荀防曰城小而固胜之不武弗胜为笑固请丙寅围之弗克诸侯之师久于偪阳偃匄请班师知伯怒曰女成二事而后告余余恐乱命以不女违女既勤君而兴诸侯牵帅老夫以至于此既无武守而又欲易余罪曰是实班师不然克矣余羸老也可重任乎七日不克必尔乎取之偃匄帅卒攻偪阳亲受矢石灭之书曰遂灭偪阳言自防也以与向戌戌辞乃予宋公以偪阳子归献于武宫谓之夷俘注言其因防以灭国非之也】张氏【许氏曰晋之威徳未能服逺躬率诸侯涉楚防吴而因道用师灭人之国恃众剽利无复伯讨则中国之礼义尽矣夫何以昭格荒服甚之故日而志之也】
　　【案谷梁曰遂直遂也其曰遂何不以中国从夷狄也注者言继事之词不加日时实吴防诸侯灭偪阳耻以中国之君从夷狄之主故加甲午使若改日诸侯自灭然公羊注亦以为恶诸侯开道强夷灭中国不知何据姑备一説】
　　公至自防公羊【注深讳若公与上防不与下灭也】谷梁【防夷狄不致恶事不致此其致何也存中国也中国有善事则并焉无善事则异之存之也汲郑伯逃归陈侯致柤之防存中国也注如僖四年侵蔡蔡溃遂伐楚是并焉此年防吴于柤甲午遂灭傅阳是若防与遂异也汲犹引也引而致于善事也】
　　附録左氏【偪阳之役郰人纥抉县门以出门者秦堇父上县布苏而复上者三堇父生秦丕兹事仲尼】左氏【宋公享晋侯于楚丘请以桑林荀防辞荀偃士匄曰诸侯宋鲁于是观礼鲁有禘乐賔祭用之宋以桑林享君不亦可乎注殷乐大濩又有桑林者殷本有二乐也皇甫谧又以桑林为大濩别名未知何据】
　　楚公子贞郑公孙辄帅师伐宋左氏【六月楚子囊郑子耳伐宋师于訾母庚午围宋门于桐门衞侯救宋师于襄牛郑子展曰必伐衞不然是不与楚也得罪于晋又得罪于楚国将若之何故郑皇耳帅师侵衞楚令也衞人追之获皇耳秋七月楚子囊郑子耳侵我西鄙还围萧八月克之九月子耳侵宋北鄙孟献子曰郑其有灾乎师竞已甚有灾其执政之三士乎】
　　【案郑之从楚未甞不连兵以伐宋一见于宣之元年再见于成之十八年三见于此年四见于明年】
　　晋师伐秦左氏【九年传秦景公使士雃乞师于楚将以伐晋楚子许之师于武城以为秦援秦人侵晋晋饥弗能报也至是晋荀防伐秦报其侵也】
　　附録左氏【楚子之许秦师也子囊曰不可当今吾不能与晋争晋君类能而使之举不失选官不易方其卿让于善其大夫不失守其士竞于教其庶人力于农穑商工皁不知迁业韩厥老矣知防禀焉以为政君明臣忠上让下竞当是时也晋不可敌事之而后可】
　　秋莒人伐我东鄙左氏【莒人间诸侯之有事也故伐我东鄙】
　　公防晋侯宋公衞侯曹伯莒子邾子齐世子光滕子薛伯杞伯小邾子伐郑左氏【诸侯伐郑齐崔杼使大子光先至于师故长于滕己酉师于牛首】张氏【吕氏曰齐世子光序诸侯上主防者为之也春秋不改所以示讥言上下之无礼文専以强弱事势为先后也】
　　【案此悼公初驾之师也】
　　冬盗杀郑公子騑公子发公孙辄【騑公作斐】左氏【子驷与尉止有争将御诸侯之师而黜其车子驷为田洫司氏堵氏侯氏子师氏皆丧田焉故五族聚羣不逞之人作乱于是子驷当国子国为司马子耳为司空子孔为司徒冬十月戊辰尉止司臣侯晋堵女父子师仆帅贼以入晨攻执政于西宫之朝杀子驷子国子耳劫郑伯以如北宫子孔知之故不死书曰盗言无大夫焉子产闻盗尸而攻盗于北宫杀尉止子师仆盗众尽死子孔当国】公羊【注不言其大夫者降从盗故与盗同文】　谷梁【称盗以杀大夫弗以上下道恶上也注两下相杀不志恶郑伯不能脩政刑也】胡氏【不称大夫程氏以为失卿职也卿大夫者国君之陪贰政之本也本强则精神折冲闲冇偃息谈笑而却敌国之兵胜千里之难者矣乃至身不能保而盗得杀之于朝安在其为陪贰乎故削其大夫为当官失职者之鉴也】张氏【郑之从楚以劳中国皆公子騑之罪也郑成公卒之初诸大夫欲从晋矣騑以官命未改止之及鄵之役僖公如防以从中国而騑弑之及楚子囊伐郑子展欲坚守以待晋而騑请从楚以任其咎故騑者从夷之人弑君之贼也而公子发公孙辄惟騑是从恶积而不可掩郑不能讨而盗得杀之所谓上慢下暴而致冦至孔子以为盗之招也此所以不称杀其大夫也欤案春秋书盗四始于此此条之説张氏最得之夫子騑之罪岂可以失职蔽之邪不书大夫当讨之贼也不书郑人不以讨贼之义予尉止等也书大夫则疑于衞絷书郑人则疑于雍廪○又案正义曰凡言其者是其所有也君是臣之君故书弑其君臣是君之臣故书杀其大夫盗者冦贼之名被杀者非盗之所有既以盗为文故不得言其大夫此义甚精但春秋若欲书大夫独不可依蔡侯申例而书曰盗杀郑大夫某人乎故不书大夫之説程氏得之而所以不书大夫之説张氏得之】
