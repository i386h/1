<!-- { "loadSidebar": true } -->
　　秋公子友如陈葬原仲左氏【非礼也原仲季友之旧也注原仲陈大夫原氏仲字也礼臣旣卒不名故字】公羊【原仲者何陈大夫也大夫不书葬此何以书通乎季子之私行也何通乎季子之私行辟内难也君子辟内难而不辟外难内难者何公子庆父公子牙公子友皆庄公之母弟也庆父牙通乎夫人以胁公季子起而治之则不得与于国政坐而视之则亲亲因不忍见也故于是复请至于陈而葬原仲也】谷梁【言葬不言卒不葬者也不葬而曰葬讳出奔也注辟内难而出】胡氏【私行也人臣之礼无私交大夫非君命不越境何以通季子之私行而无贬乎曰春秋端本之书也京师诸夏之表也祭伯以寰内诸侯而来朝祭叔以王朝大夫而来聘尹氏以天子三公来告其丧诬上行私表不正矣是故季子违王制委国事越境而会葬齐高固莒庆以大夫即鲁而图昬其后陈庄子死赴丧于鲁缪公召县子而问焉曰古者大夫束脩之问不出境虽欲哭焉得而哭诸今之大夫交政于中国虽欲勿哭焉得而勿哭末流可知矣春秋深贬王臣以明始乱备书诸国大夫而无讥焉则以着其效也凡此皆正其本之意】
　　【案春秋书大夫之葬止此左氏是故啖子胡氏皆因之公谷二说皆以季子辟内难而出虽于此条不合然在三十二年子般卒之下则合矣】
　　冬伯姬来左氏【归宁也凡诸侯之女归宁曰来出曰来归夫人归宁曰如某出曰归于某】公羊【其言来何直来曰来大归曰来归】胡氏【礼父母在嵗一归宁若归而合礼则常事不书其曰来者不当来也女子有行逺父母兄弟春会于洮冬又归鲁故知其不当来也来而必书春秋于男女之际严矣】
　　莒庆来逆叔姬左氏【注庆莒大夫叔姬庄公女卿自为逆则称字】公羊【莒无大夫此何以书讥何讥尔大夫越境逆女非礼也】谷梁【诸侯之嫁子于大夫主大夫以与之来者接内也不正其接内故不与夫妇之称也注接内谓与君为礼也夫妇之称当言逆女】胡氏【叔姬何以称字大夫自逆则称字为其君逆则称女尊卑之别也何以书诸侯嫁女于大夫而公自主之非礼也】
　　伯来朝左氏【注称伯盖为时王所黜胡氏注同】公羊【注夏后不称公者春秋黜新周而故宋以春秋当新王】张氏【为三恪桓之篇以侯书今称伯者国小力微故降爵以自侪于小国之自侯而伯自伯而子盖浸以微弱也】
　　【案姒姓公爵夏禹之裔也武王克殷求禹后得东楼公而封之九世至成公见春秋自桓以来本称侯爵后为时王所黜故庄二十七年来朝称伯成公用夷礼故僖二十三年为夫子所贬称子卒二十七年来朝称子至文十二年成四年十八年来朝复称伯襄二十九年来盟复贬称子此左氏杜氏之言也若如公羊之言则凡桓公篇称侯者皆作纪而则王者之后本称公但春秋黜而伯之后之称子者以微弱为徐莒所胁而贬之也胡氏于子卒下云杜预谓实称伯而书子者成公始行夷礼终其身故仲尼贬之则胡氏意亦以为本伯爵故于此条下无注矣然胡氏本不信时王黜陟之说则是弃杜预之前说而用杜预之后说也窃尝考之周封三恪独微子以三仁之贤得以统承先王脩其礼物故其命之曰庸建尔于上公尹兹东夏虽王者之后然东楼本无大功德岂遽锡以公侯之上爵乎入春秋之始莒以微国尚伐杞而取其邑则杞之微乎微可知已不待夫子之时而文献不足也是故论三恪之实则宋以微子之贤作宾王家陈以武王之赖其利器用妻以元女故宋爵公而陈爵侯杞之为侯本无所据但胡氏略而不言注公羊者拘于王者之后称公注左氏者泥于桓公编杞侯之误为是纷纷耳余已见桓二年滕子下】
　　公会齐侯于城濮【城濮衞地】左氏【王使召伯廖赐齐侯命且请伐衞以其立子颓也先是十九年苏子奉子頽奔衞衞师燕师伐周立子頽注赐齐命为侯伯会于城濮将讨衞也】张氏【齐欲讨衞而会鲁于此定其交而后加兵所以见其谋之审也】
　　二十有八年春王三月甲寅齐人伐衞衞人及齐人战衞人败绩左氏【齐侯伐衞战败衞师数之以王命取赂而还注齐侯称人者讳取赂而还以贱者告不地者史失之也】公羊【伐不日此何以日至之日也战不言伐此其言伐何至之日也春私伐人者为客伐者为主故使衞主之也曷为使衞主之衞未有罪尔败者称师衞何以不称师未得乎师也注用兵之道当先至竟侵责之不服乃伐之今日至便以今日伐之起其暴也伐人者为客见伐者为主未得乎师者未得成列诈战也】谷梁【于伐与战安战也战衞战则是师也其曰人何也微之也何为微之今授之诸侯而后有侵伐之事故微之也其人衞向也以其人齐不可不人衞也衞小齐大其以衞及之何也以其微之可以言及也其称人以败何也不以师败于人也注齐桓始受方伯之任未能信着邻国致有侵伐之事贬师称人以微之也人不可以敌于师师不可以与人战故亦以衞师为人衞非有罪】胡氏【春秋纪兵及者为主齐人举兵而伐衞衞人见伐而受兵则其以衞及之何也案左氏则齐人举兵乃奉王命声衞立子頽之罪而讨之也为衞计者诚有是罪当服刑可也若惠徼康叔不泯其社稷使得自新亦惟命则可免矣今不征词请罪而上逆王命下拒方伯之师直与交战则是衞人为志乎此战故以衞主之也战不言伐伐不言日而书日者战之日也见齐人奉词伐罪方以是日至而衞人不请其故直以是日与之战所以深疾之也而圣人之情见矣齐称人将卑师少也】陈氏【齐称人贬之也数之以王命取赂而还是桓公不以王命讨衞也向也王室有四方之事虽伐郑不服救衞无功而执芮伯立晋侯于是犹讨樊仲皮也自讨樊仲皮而王命不见于传记桓公为之也】
　　【案伐衞之役三传皆贬桓公公羊以为去年同盟衞懿公以未终丧之故不能与会则卫未有罪也谷梁以为齐方受方伯之任不冝遽有侵伐之举左氏虽有王命之说然取赂之罪不可掩矣独胡氏以为予齐罪衞之说又与三家皆不合窃原其意盖以春秋书伐而战者三齐伐衞而战宋伐齐而战呉伐齐而战其事同然甗战以宋及齐此不以齐主之则非贬齐可知矣春秋战书人而败书师者三纪战之燕人城濮柏举之楚人败皆称师此独书衞人败绩则贬衞可知矣艾陵之战日在伐下纪之战日在战上而此以日加于伐之上则齐方至而衞即战可知矣此胡氏所以为考据之精也然考之去年同盟于幽衞已不至桓公毋亦本有怒衞之心因假王命以伐之欤当十九年衞燕立子頽之际桓公方图伯事固当声罪致讨以明王之义乃邈然不顾今而讨之又以取赂而还其事何足详哉故以左氏赐命之说为有则齐侯伐衞之说不可谓无以王命之说为有则取赂之说亦不可谓无春秋书齐人而不书侯正与楚丘縁陵之城不列序高子之来盟不称使同一书法不然果奉王命讨有罪何不书齐侯以大之与伐楚同乎胡氏拘于将卑师少之例意有未备当兼陈氏说为是】
　　夏四月丁未邾子琐卒○秋荆伐郑公会齐人宋人救郑【公羊宋人下有邾人】左氏【楚令尹子元欲蛊文夫人为馆于其宫侧振万焉夫人闻之泣曰先君以是舞也习戎备也今令尹不寻诸仇雠而于未亡人之侧不亦异乎秋子元以车六百乘伐郑入于桔柣之门入自纯门及逵市县门不发楚言而出子元曰郑有人焉诸侯救郑楚师夜遁郑人将奔桐丘谍告楚幕有乌乃止】公羊【注书者善中国能相救】谷梁【善救郑也】胡氏【案左氏楚子元无故以车六百乗伐郑入自纯门则陵弱暴寡之师也故以州举狄之也郑人将奔诸侯救之楚师夜遁是得救急恤邻之义也故书救郑善之也齐宋称人将卑师少桓公主兵攘夷狄安中国之事见矣案通经书救二十三而桓公之救五焉此年及闵二年救邢僖元年救邢六年救许十五年救徐也此为桓公安攘之始事然齐宋将卑师少而公独亲行公亦善相齐桓矣是时楚文王卒国有内难楚兵不至中国者十年今子元又以尝试齐也我公不顾荆人一聘之私而勇徃于伯主之义春秋所予也】
　　冬筑郿【郿公谷作微】左氏【非都也凡邑有先君之主曰都无曰邑邑曰筑都曰城】公羊【讳以凶年造邑也注使若先造邑而后无麦禾者恶愈也】谷梁【山林薮泽之利所以与民共也虞之非正也】胡氏【郿邑也凡用功大曰城小曰筑故馆则书筑台则书筑囿则书筑郿邑而书筑者创作邑也其志不视嵗之丰凶而轻用民力于其所不必为也则非人君之心矣】
　　【案三传皆以为筑邑但公羊此条与成十八年筑鹿囿皆云虞之非正也似以为田猎之地恐未必然】
　　大无麦禾公羊【注书于冬者五谷毕入计食不足然后书也】谷梁【大者有顾之词也于无禾及无麦也注一灾不书于冬无禾而后顾録无麦故言大明不收甚】胡氏【麦熟于夏禾成于秋而书于冬者庄公惟宫室台榭是崇是饰费用浸广调度不充有司会计嵗入之多寡虚实然后知仓廪之竭也故于嵗杪而书曰大无麦禾大无者竭之词也古者三年耕余一年之食九年耕余三年之食今庄公享国二十八年当有九年之积而虚竭如此所谓寄生之君也民事古人所急食者养民之本不敦其本而肆侈心何以为国故下书臧孙告籴以病公而戒来世为国之不知务也】
　　臧孙辰告籴于齐左氏【饥臧文仲告籴于齐礼也注经书大无麦禾传书饥传又先书饥与告籴在筑郿上者说始籴经在下须得籴嫌或讳饥故曰礼又外传曰鲁饥臧文仲言于庄公曰夫为四邻之援结诸侯之信固国之艰急是为铸名器藏宝财固民之殄病是待今国病矣君盍以名器请籴于齐公曰谁使对曰国饥馑卿出告籴古之制也辰也备卿辰请如齐公使往从者曰君不命吾子吾子请之为选事乎文仲曰贤者急病而让夷居官者当事不避难文仲以鬯圭与玉磬如齐告籴齐人归其玉而与之籴注夷平也】公羊【告籴者何请籴也何以不称使以为臧孙辰之私行也君子之为国必有三年之委一年不熟告籴讥也注据国事行当言如讳使若国家不匮大夫自私行籴也】谷梁【一年不升告籴诸侯不正故举臧孙辰以为私行也国无九年之畜曰不足无六年之畜曰急无三年之畜曰国非其国也诸侯无粟诸侯相归粟正也臧孙辰告籴于齐告然后予之言内之无外交也古者税什一丰年补败不外求而上下皆足虽累凶年民弗病也一年不艾而百姓饥君子非之不言如为内讳也】胡氏【刘敞曰不言如齐告籴而曰告籴于齐言如齐则其词缓告籴于齐则其情急所以讥大臣任国事治名而不治实之蔽也鲁人恱其名而以急病让夷为功君子责其实而以不能务农重谷节用爱人为罪】张氏【不言水旱而言大无麦禾天时人事两不足也】
　　【案胡氏急缓之例则如楚乞师其情缓矣刘敞说本服防】
