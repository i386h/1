<!-- { "loadSidebar": true } -->
　　附録【陈氏日例】陈氏【丙戌再书日日衞晋之卒也于以见春秋之有日例也春秋之日例莫谨于崩卒以往日赴则书往日以来日赴则书来日再赴则亦再日之舎卒而称日皆大事也是故非内辞必战也弑君也灭国而执杀其君世子大夫也则日之会不日会有盟焉则日盟有灭焉则日侵伐不日入之则日入溃之则日溃围不日灭之则日灭冝日而不日者不得日也凡日必甚之也是故公即位不日日定公夫人至不日日哀姜诸侯奔不日日衞侯衎入不日亦日衞侯衎执不日日鄫子外灾不日日宋衞陈郑外败不日日顿胡沈蔡陈许皆甚之也非甚之也者而称日则天变也郊庙之事也】
　　十有二月及郑师伐宋丁未战于宋左氏【公欲平宋郑秋公及宋公盟于句渎之丘宋成未可知也故又会于虚冬又会于宋公辞平故与郑伯盟于武父遂帅师而伐宋战焉宋无信也君子曰苟信不继盟无益也诗云君子屡盟乱是用长】公羊【战不言伐此其言伐何辟嫌也恶乎嫌嫌与郑人战也此偏战也何以不言师败绩内不言战言战乃败矣】谷梁【非与所与伐战也不言与郑战耻不和也于伐与战败也内讳败举其可道者也注非责也】胡氏【旣书伐宋又书战于宋者责赂于郑而无厌屡盟于鲁而无信者宋也二国声其罪以致讨故书曰伐夫宋罪固可伐矣然取其赂以立督者鲁桓也资其力以簒国者郑突也无诸己然后可以非诸人春秋之义用贤治不肖不以乱易乱也故又书曰战于宋来战者罪在彼战于郎是也往战者罪在内战于宋是也】陈氏【此公及郑伯也曷为前称君后称师略之也一役而再见者但人之用众焉称师】张氏【与人交之道忠信诚慤本乎中则有不期合而合者非有是心则其相与也不过以利合而一旦争小利则相视忽如仇敌郑突借宋之力以簒国宋人责赂则背之而结鲁鲁比突而欲平宋宋辞平则遽反之而连郑春秋详书之见王政不行诸侯放恣鲁桓宋庄郑厉皆以簒而立纷纷离合惟利是视烦盟渎信只以长乱王法所必诛而不以听者也】
　　【案宋庄之得国郑有力焉今郑突之得国有宋之力也宋庄郑突气类相同其交冝固矣然宋庄之立华督之相于稷之成以鲁齐陈郑之皆有赂故也今责赂于郑是以已之前日望郑也春秋书郜鼎之取以见宋鲁郑之交以赂合书武父之战以见宋鲁郑之党以赂离吁严矣哉】
　　十有三年春二月公会纪侯郑伯己巳及齐侯宋公衞侯燕人战齐师宋师衞师燕师败绩左氏【宋多责赂于郑郑不堪命故以纪鲁及齐与宋衞燕战不书所战后也注公后地期而及其战故不书所战地】公羊【曷为后日恃外也其恃外奈何得纪侯郑伯然后能为日也内不言战此其言战何从外也曷为从外恃外故从外也何以不地近也恶乎近近乎围郎亦近矣郎何以地郎犹可以地也注据鞌战先书日此恃外者得纪侯郑伯之助然后能结战日以胜君子不掩人之功故后日以明之据战于宋不从外言败绩此从外者明当归功于纪郑故从纪郑言战也据郎亦近郎虽近尚可言其处今亲战龙门兵攻城池尤危故耻之燕战称人败称师重败也言及者明见伐为主故得汲汲败胜之文疏春秋说云龙门之战民死伤者满沟主说此经故知之】谷梁【其言及者由内及之也其曰战者由外言之也战称人败称师重众也其不地于纪也】胡氏【左氏以为郑与宋战公羊以为宋与鲁战谷梁以为纪与齐战赵匡考据经文内兵则以纪为主而先于郑外兵则以齐为主而先于宋独取谷梁说盖齐纪者世雠也齐人合三国以攻纪鲁郑援纪而与战战而不地于纪也不然纪惧灭亡不暇何敢将兵越国助鲁郑以修怨乎齐为无道恃强陵弱此以纪为主何也彼为无道加兵于己必有引咎责躬之事礼义辩喻之文犹不得免焉则亦固其封疆效死以守上诉诸天子下告诸方伯连率与邻国之诸侯其必有伸之者矣不如是而愤然与战岂已乱之道乎力同度德动则相时小国雠大国而幸胜焉祸之始也息伐郑而亡郑胜蔡而惧蔡败楚而灭今纪人不度德不量力不征词轻与齐战而为之援者弑君之贼簒国之人也不能保其国自此战始矣春秋以纪为主省德相时自治之义也】
　　【案此战惟谷梁得之左氏责赂之说本上文战宋事误移在此公羊龙门战事本出纬文不足信而范氏注谷梁乃妄引此说以驳谷梁且又从郑君言而以纪为己是可怪也○又案经书内外之战二十三书败绩十五书战例左氏曰皆陈曰战胡氏曰两兵相接曰战书及例胡氏曰战而言及主乎是战者也赵子曰战而书及以主及客也以华及夷也战不言及交为主也书败绩例左氏曰大崩曰败绩何氏曰绩功也诸说皆通】
　　附録【胡氏及战例见文二年】胡氏【凡战皆以主人及客者处已息争之道寡怨之方王者之事也】
　　三月葬衞宣公【朔立】胡氏【葬自内録旣与衞人战曷为葬宣公怨不弃义怒不废礼是知古人以葬为重也礼丧在殡孤无外事衞宣未葬朔乃即戎已为失礼又不称子是以吉服从金革之事其为恶大矣凡此类据事直书年月具存而恶自见】
　　【案诸侯在丧称子例僖九年宋子二年八年陈子之类是也贬惠公三说同】
　　夏大水公羊【注为龙门之战死伤者众民悲哀所致】
　　秋七月○冬十月
　　十有四年春正月公会郑伯于曹左氏【郑人来请脩好会于曹曹人致饩礼也注脩武父之好】张氏【厉公比年与公连兵战伐脩怨故来求好】
　　无冰公羊【何以书记异也注周正月夏十一月法当坚冰无冰温也此夫人淫泆隂而阳行之所致】谷梁【时燠也注皆公不明去就政治舒缓之所致五行曰视之不明是谓不哲厥咎舒厥罚常燠】胡氏【案豳风七月周公陈王业之诗也其词曰二之日凿冰冲冲三之日纳于凌隂四之日其蚤献羔祭韭周官凌人之职颁冰于夏其藏之也固隂沍寒于是乎取其出之也宾食丧祭于是乎用藏之周用之徧亦理隂阳天地之一事也今仲冬之月燠而无冰则政治纵弛不明之所致也故书于防夫春秋所载皆经邦大训而书法若此其察于四时寒暑之变详矣】
　　【案无冰三此年及成元年二月襄二十八年春也雨木冰一成十六年正月也】
　　夏五左氏【注不书月阙文】公羊【夏五者何无闻焉尔疏涖盟来盟例不言月则五字或羡文其文十五年华孙来盟书月者不与信词也】谷梁【孔子曰听逺音者闻其疾而不闻其舒望逺者察其貌而不察其形立乎定哀以指隐桓隐桓之日逺矣夏五传疑也】胡氏【夏五传疑也疑而不益见圣人之慎也】
　　郑伯使其弟语来盟左氏【郑子人来盟且脩曹之会】公羊【注来盟者聘而盟也不言聘者举重也内不出主名者主国也涖盟可知】谷梁【诸侯之尊弟兄不得以属通其弟云者以其来我举其贵者也来盟前定也不日前定之盟不日注言信在前非结于今】胡氏【来盟称使则前定之盟也其不称使如楚屈完齐高子则权在二子盟特未定也诸侯兄弟例以字通而书名者罪其有宠爱之私非友于之义也】
　　【案来盟例五郑语衞良夫称使者前定之盟也谓已有约言未足效信而释疑复遣使固结之也楚屈完齐高子不称使者权在二子谓齐楚二君遣使之时未甞有命令盟也宋华孙不称使者华孙权臣专行不受君命也屈完非来鲁非书来者内桓师也○又案谷梁曰前定之盟不日此以荀庚良夫却犫孙林父向戌等因聘而盟之例推之也彼皆书日则后定可知矣○又案语后为子人氏郑昭公之祸以羣弟之多宠也今厉公夺嫡又复私爱子人使交政中华何不鉴覆辙乎观母之役郑子华言于齐桓曰泄氏孔氏子人氏实违君命君若去之以为成则子人氏之专权于郑可知矣】
　　秋八月壬申御廪灾左氏【注御廪公所亲耕以奉粢盛之仓也天火曰灾】公羊【何以书记灾也注火自出烧之曰灾】胡氏【门观灾而新作则书御廪之新必矣何以不书营宫室以宗庙为先重本也御廪灾而新不书常事也】
　　【案经书内灾八御廪西宫新宫雉门两观桓僖宫亳社也外灾六齐成周宋二陈四国也○又案月令季秋藏帝借之收于神仓即此】
　　乙亥尝左氏【书不害也注旣戒曰致齐御廪虽灾茍不害嘉谷则祭不应废故书以示法先其时亦过也】公羊【常事不书何以书讥尝也曰犹尝乎御廪灾不如勿尝而已矣注当废一时祭以自责以奉天灾也周八月非孟秋本不时不以不时书者本不当尝也】谷梁【御廪之灾不志此其志何也以为唯未易灾之余而尝可也志不敬也何用见其未易灾之余而尝也曰甸粟而内之三宫三宫米而藏之御廪夫尝必有兼甸之事焉壬申御廪灾乙亥尝以为未易灾之余而尝也注甸师内粟夫人亲舂是兼甸也壬申乙亥相去四日用日至少而功多明未及易也】胡氏【尝祭时事之常则何以书志不时与不敬也春秋纪事用周月而以八月尝则不时也御廪灾于壬中而尝以乙亥是不改卜而供未易灾之余则不敬也礼以时为大施于事则不时礼以敬为本发于心则不敬故书】
　　【案三传惟谷梁得之而夫人兼甸之说亦非公羊以为不如勿尝亦非奉宗庙之义而注者又以为冝废祭自责则大谬矣左注尤失实茍不害何必书乎故胡氏不时不改卜之说主赵子】
　　冬十有二月丁巳齐侯禄父卒○宋人以齐人蔡人衞人陈人伐郑左氏【宋人以诸侯伐郑报宋之战也焚渠门入及大逵伐东郊取牛首以大宫之椽归为卢门之椽传例凡师能左右之曰以】公羊【以者何行其意也注以己从人曰行言四国行宋意也宋前纳突求赂突背恩伐宋故宋结四国伐之四国本不起兵当分别之故加以也宋恃四国乃伐郑四国当与宋同罪非为四国见轻重】谷梁【以者不以者也民者君之本也使人以其死非正也注不以者谓本非所得制今得以之也刺四国使宋专用其师轻民命也】胡氏【师而曰以者能左右之以行己意也宋怨郑突之背己故以四国伐郑鲁怨齐人之侵己故以楚师伐齐蔡怨囊瓦之拘已故以呉子伐楚蔡弱于呉鲁弱于楚宋与蔡衞陈敌而弱于齐乃用其师以行己意故特书曰以列国之兵有制皆统乎天子而敢私用之与私为之用以伐人国大乱之道也故谷梁子曰以者不以者也】陈氏【伐未有言以者则其言以何用诸侯之师于是始也东迁之后诸侯虽会伐非一国之志也非一国之志则会者序爵而已矣如隐四年伐郑桓十五年伐郑皆先宋之类虽主兵也而小国序大国之上亦非一国之志也如隐五年邾郑伐宋庄五年齐宋伐衞之类以一国而用诸侯之师于是始此伯之所由兴也伯者之令行于天下自是无书以者矣书以者必中国用夷狄者也】
　　【案兵事书以例三谷梁于此年及公以楚师下皆曰以者不以者也而注者又引雍氏曰兵者不祥之器不得已而用之安有驱民死地以共假借之役乎此说是矣独于蔡侯之以呉子则曰以蔡侯之以之举其贵者则又变不以之例盖其所以以者虽同而事则异观此伐郑皆书人取谷特书至则贬之无疑而蔡侯以呉特进而书爵则无讥矣此春秋所以不可一槩论也赵氏以为宋但用齐蔡等兵而不自交锋厯引左氏柏举之战呉楚自战而蔡不交锋以证之亦有理陈氏之说于世变亦有情要之诸说皆通可参用】
