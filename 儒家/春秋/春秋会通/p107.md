<!-- { "loadSidebar": true } -->
　　【案顷公以昭十七年即位至是凡十四年定公继伯】
　　冬十有二月呉灭徐徐子章羽奔楚【羽公作禹】左氏【呉子使徐人执掩余使钟吾人执烛庸二公子奔楚楚子大封而定其徙将以害呉也子西諌曰呉光新得国而亲其民视民如子辛苦同之将用之也若好呉边疆使柔服焉犹惧其至吾又强其雠以重怒之无乃不可乎呉周之胄裔也而弃在海濵不与姬通今而始大比于诸华光又甚文将自同于先王不知天将以为虐乎使翦丧呉国而封大异姓乎其抑亦将卒以祚呉乎其终不逺矣我盍姑亿吾鬼神而宁吾族姓以待其归将焉用自播焉王弗听呉子怒执钟吾子遂伐徐防山以水之灭徐徐子章禹断其髪携其夫人以逆呉子呉子唁而送之使其迩臣从之遂奔楚楚沈尹戍帅师救徐弗及遂城夷使徐子处之案徐子书名刘氏曰徐子已服楚而后奔岂有兴复之志乎胡氏从之详见城夷下】
　　附録左氏【呉子问于伍贠曰初而言伐楚余知其可也而恐其使余徃也又恶人之有余之功也今余将自有之矣伐楚何如对曰楚执政众而乖莫适任患若为三师以肄焉一师至彼必皆出彼出则归彼归则出楚必道敝亟肄以罢之多方以误之旣罢而后以三军继之必大克之阖庐从之楚于是乎始病】
　　三十有一年春王正月公在干侯左氏【言不能外内也】
　　季孙意如防晋荀跞于适歴【跞公谷作栎】左氏【晋侯将以师纳公范献子曰若召季孙而不来则信不臣矣然后伐之若何晋人召季孙献子使私焉曰子必来我受其无咎季孙意如会晋荀跞于适歴荀跞曰寡君使跞谓吾子何故出君有君不事周有常刑子其图之季孙练冠麻衣跣行伏而对曰事君臣之所不得也敢逃刑命君若以臣为有罪请囚于费以待君之察也亦唯君若以先臣之故不絶季氏而赐之死若弗杀弗亡君之惠也死且不朽若得从君而归则固臣之愿也敢有异心夏四月季孙从知伯如干侯子家子曰君与之归一慙之不忍而终身慙乎公曰诺众曰在一言矣君必逐之荀跞以晋侯之命唁公且曰寡君使跞以君命讨于意如意如不敢逃死君其入也公曰君惠顾先君之好施及亡人将使归粪除宗祧以事君则不能见夫人己所能见夫人者有如河荀跞掩耳而走曰寡君其罪之恐敢与知鲁国之难臣请复于寡君退而谓季孙君怒未怠子姑归祭子家子曰君以一乘入于鲁师季孙必与君归公欲从之众从者胁公不得归】胡氏【意如出君不事专有鲁国晋实主盟不能致讨而宠以会礼不亦逆哉或曰季孙事君如在国未知其罪而君伐之是昭公之过也则非矣行货齐晋使不纳公祷于炀宫求君不入及其复也犹欲絶其兆域加之恶諡安在乎事君如在国犹曰未知其罪乎齐晋不能诛乱禁奸悖君臣之义不知其从自及也陆淳以谓逐君之臣晋不之罪而反与为会书曰意如会晋荀跞于适歴晋侯之为盟主可见矣荀跞之为人臣可知矣此不待贬絶而恶见者也得春秋所书之意矣】陈氏【季氏出其君而纳邾快纳黒肱卒大夫会葬晋宋膝薛晏然如二君矣君在外虽卿有事不书必有诸侯之事而后书是故文公在晋公孙敖会于垂陇襄公在晋季孙宿会于邢丘皆伯令也昭公在干侯季孙意如会晋荀跞于适歴非诸侯之事也则何以书以晋之释君而助臣也襄昭之际大夫无君之祸晋人为之也】
　　夏四月丁巳薛伯谷卒○晋侯使荀跞唁公于干侯秋葬薛献公○冬黒肱以滥来奔【肱公作弓古音二字通滥东海昌卢县】左氏【邾黒肱以滥来奔残而书名重地故也君子曰名之不可不慎也如是夫有所有名而不如其己以地叛虽贱必书地以名其人终为不义弗可灭己是故君子动则思礼行则思义不为利回不为义疚或求名而不得或欲盖而名章惩不义也齐豹为衞司寇守嗣大夫作而不义其书为盗邾庶其莒牟夷邾黒肱以土地出求食而已不求其名贱而必书此二物者所以惩肆而去贪也若艰难其身以险危大人而有名章彻攻难之士将奔走之若窃邑叛君以徼大利而无名贪冒之民将寘力焉是以春秋书齐豹曰盗三叛人名以惩不义数恶无礼其善志也故曰春秋之称微而显婉而辨上之人能使昭明善人劝焉淫人惧焉是以君子贵之注不言邾阙文】
　　【案此条大例本只与庶其牟夷书法同左氏得之但左氏于齐豹书盗之说先儒多不取己见衞絷下注独黒肱不系邾杜氏谓阙文亦是公羊通滥之事出于传闻不可信刘敞极非之今具载其説公羊曰文何以无邾娄通滥也曷为通滥贤者子孙宜有地也贤者孰谓谓叔术也何贤乎叔术让国也其让国柰何当邾娄顔之时邾娄女有为鲁夫人者则未知其为武公与懿公与孝公防顔淫九公子于宫中因以纳贼则未知其为鲁公子与邾娄公子与臧氏之母养公者也养公者必以其子入养闻有贼以其子易公抱公以逃贼至凑公寝而弑之臣有鲍广父与梁买子者闻有贼趋而至臧氏之母曰公不死也在是吾以吾子易公矣于是负孝公之周愬天子天子为之诛顔而立叔术反孝公于鲁顔夫人者妪盈女也国色也其言曰有能为我杀杀顔者吾为其妻叔术为之杀杀顔者而以为妻有子焉谓之盱夏公者其所为有于顔者也盱防而皆爱之食必坐二子于其侧而食之有珍怪之食盱必先取足焉夏父曰以来人未足而盱有余叔术觉焉曰嘻此诚尔国也夫起而致国于夏父夏父受而中分之叔术曰不可三分之叔术曰不可四分之叔术曰不可五分之然后受之公扈子者邾娄之父兄也习乎邾娄之故其言曰恶有言人之国贤若此者乎诛顔之时天子死叔术起而致国于夏父当此之时邾娄人常被兵于周曰何故死吾天子通滥则文何以无邾娄天下未有滥也天下未有滥则其言以滥来奔何叔术者贤大夫也絶之则为叔术不欲絶不絶则世大夫也大夫之义不得世故于是推而通之也大意以为滥者叔术之封春秋贤叔术能让国故通滥为国而不系于邾也刘氏曰以叔术为贤贤旣不足又悬隔数十世之外而通叛君之黒弓使当有国谁能信之乎此说是矣然谷梁亦曰其不言邾黒肱何也别乎邾也其不言滥子何也非天子所封也注曰邾以滥邑封黒肱故别之若国陈氏亦曰不系之邾滥尝自别于邾也二家又本公羊盖未可据】
　　十有二月辛亥朔日有食之左氏【晋史墨曰六年及此月也呉其入郢乎终亦弗克】公羊【注是后昭公死外晋大夫专执楚犯中国围蔡】
　　附録左氏【秋呉人侵楚伐夷侵潜六楚沈尹戍救潜呉师还楚师迁潜于南冈而还呉师围左司马戍右司马稽救及豫章呉师还始用子胥之谋也】
　　三十有二年春王正月公在干侯左氏【言不能外内又不能用其人也】取阚【鲁邑】左氏【注公别居干侯遣人诱阚而取之】张氏【昭公之难叔孙如阚定元年季孙使役如阚此鲁地而公取之也吕氏曰取阚取郓皆言公之无逺图求目下之利而戕其民无复国之利也案谢氏曰公旅寄干侯久矣非有兵力可以得邑也所以取阚者鲁人以阚与公而公取之也书取阚着其微弱也阚鲁微邑此说疑得之公羊以为邾邑者非】
　　夏呉伐越左氏【呉伐越始用师于越也史墨曰不及四十年越其有呉乎越得歳而呉伐之必受其凶】
　　【案哀二十年越灭呉】
　　秋七月○冬仲孙何忌会晋韩不信齐高张宋仲几衞世叔申郑国参曹人莒人薛人杞人小邾人城成周【莒人下公谷有邾人】左氏【秋八月王使富辛与石张如晋请城成周天子曰天降祸于周俾我兄弟并有乱心以为伯父忧我一二亲昵甥舅不遑啓处于今十年勤戍五年余一人无日忘之闵闵焉如农夫之望歳惧以待时伯父若肆大惠复二文之业弛周室之忧徼文武之福以固盟主宣昭令名则余一人有大愿矣昔成王合诸侯城成周以为东都崇文德焉今我欲徼福假灵于成王脩成周之城俾戍人无勤诸侯用宁蟊贼逺屏晋之力也其委诸伯父使伯父实重图之俾我一人无惩怨于百姓而伯父有荣施先王庸之范献子谓魏献子曰与其戍周不如城之天子实云虽有后事晋勿与知可也从王命以纾诸侯晋国无忧是之不务而又焉从事魏献子曰善使伯音对曰天子有命敢不奉承以奔告于诸侯迟速衰序于是焉在冬十一月晋魏舒韩不信如京师合诸侯之大夫于狄泉寻盟且令城成周己丑士弥牟营成周计丈数揣高卑度厚薄仞沟洫物土方议逺迩量事期计徒庸虑财用书糇粮以令役于诸侯属役赋文书以授帅而效诸刘子韩简子临之以为成命】公羊【注善其脩废职有尊尊之意】谷梁【天子微诸侯不享觐天子之在者惟祭与号故诸侯之大夫相帅以城之此变之正也】胡氏【天子有道守在四夷今至于城王都可以不书乎不曰城京师而曰城成周者京师众大之称成周地名也与列国等矣】张氏【此敬王徙都成周自王城而迁故因诸大夫之城而书成周以纪实也案晋自城虎牢以来有城杞城成周书法虽若无异然城杞之下书士鞅来聘杞子来盟则私亲之意已着今书城成周于天王入城周之下则虽非盛时之美事终是情出于公亦衰世之幸也胡氏但伤成周之等于列国而未尝讥列国之城成周盖与公朝于王所意同得之矣若吕氏陈氏重贬诸大夫则己甚之责也惟谢氏曰诸侯不勤王事久矣当王室危弱之时列国乃能从王命以安王室善之大者也书城成周善之也可从】
　　十有二月己未公薨于干侯左氏【书公薨于干侯言失其所也赵简子问于史墨曰季氏出其君而民服焉诸侯与之君死于外而莫之或罪也对曰物生有两有三有五有陪贰故天有三辰地有五行体有左右各有妃耦天生季氏以贰鲁侯为日久矣鲁君世从其失季氏世脩其勤民忘君矣虽死于外其谁矜之社稷无常奉君臣无常位自古以然诗曰高岸为谷深谷为陵三后之姓于今为庶主所知也昔成季友桓之季也文姜之爱子也始震而卜曰生有嘉闻其名曰友为公室辅及生有文在其手曰友旣而有大功于鲁受费以为上卿至于文子武子世增其业不废旧绩鲁文公薨而东门遂杀适立庶鲁君于是乎失国政在季氏于此君也四公矣民不知君何以得国是以为君慎器与名不可以假人】胡氏【诸侯失国出奔众矣郑伯突为祭仲所逐入于栎而复国衞侯衎为孙所逐入于夷仪而复国昭公在外八年终以客死为天下笑何也祭仲虽专而世权不重于季氏衞侯失国犹夫人也而有推挽之者所以虽失而复得也鲁自季友受费以为上卿至于意如专执国命四世矣其臣皆季氏之孚也其民皆季氏之获也而昭公有一子家驹言不见听计不行也不能复国宜矣故春秋详録其所因为后世之戒公虽失国然每歳之首月必书公在干侯诛意如也书齐侯取郓公围成郓溃絶昭公也为人臣者观每歳必书公所在必不敢萌跋扈不臣之心为人君者观春秋所书围成郓溃知社稷之无常奉也亦必少警矣呜呼可谓深切着明矣】
　　【案昭公在位二十四年居郓五年客干侯三年乃鲁国衰惰不振之君也当其初年居丧无慼容而父子之亲丧娶妻以同姓而夫妇之伦乖立国立身之本皆无矣季氏之祸虽积习于成襄之世然取郓而不能止纳牟夷而不能郤大雩大雨雹天戒屡见而不知警舎中军搜于红军政尽失而不能收卒之得罪于伯主则五如晋而不得入十三国同盟而不得与昭公果何以保其国哉当是时齐有陈氏晋有六卿与三家盖声势相倚迭为辅车宜昭公之不入也史墨之言其论鲁事则善矣毋乃速三晋为诸侯之势乎】

