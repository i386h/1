<!-- { "loadSidebar": true } -->
　　十有四年春西狩获麟左氏【春西狩于大野叔孙氏之车子鉏商获麟以为不祥以赐虞人仲尼观之曰麟也然后取之注麟者仁兽圣王之嘉瑞也时无明王出而遇获仲尼伤周道之不兴感嘉瑞之无应故因鲁春秋而脩中兴之教絶笔于获麟之一句者所感而作固所以为终也冬猎曰狩盖虞人脩常职故不书狩者大野在鲁西故曰西狩】公羊【何以书记异也何异尔非中国之兽也然则孰狩之薪采者也薪采者则微者也曷为以狩言之大之也曷为大之为获麟大之也麟者仁兽也有王者则至无王者则不至有以告者曰有麕而角者孔子曰孰为来哉孰为来哉反袂拭面涕沾袍顔渊死子曰噫天丧予子路死子曰噫天祝予西狩获麟孔子曰吾道穷矣春秋何以始乎隠祖之所逮闻也所见异词所闻异词所传闻异词何以终乎哀十四年曰备矣注疏麟之来也应于三义一为周亡之徴即传云记异也是也二为汉兴之瑞即传云孰为来哉是也三则见孔子将没之徴故孔子曰吾道穷矣是也不言为汉获之者微词也备者人道浃王道备欲见拨乱功成犹尧舜之隆凤凰来仪故麟于周为异春秋记以为瑞明太平以瑞应为效也】谷梁【引取之也狩地不地不狩也非狩而曰狩大获麟故大其适也其不言来不外麟于中国也其不言有不使麟不恒于中国也注夫闗雎之化王者之风麟之趾闗雎之应也然则斯麟之来归于王德矣】胡氏【河出图洛出书而八卦画箫韶作春秋成而凤麟至事应虽殊其理一也易曰大人者先天而天弗违后天而奉天时舜孔子先天者也先天而天弗违志壹之动气也伏羲氏后天者也后天而奉天时气壹之动志也有见乎此者则曰文成而麟至无见乎此者以为妖妄而近诬周南闗雎之化王者之风而麟之趾闗雎之应也召南鹊巢之德先公之教而驺虞鹊巢之应也世衰道微暴行交作臣弑其君者有之子弑其父者有之夫子为是作春秋明王道正人伦气志天人交相感应之际深矣制作文成而麟至宜矣商王恭黙思道帝赉良弼得于傅岩周公欲以身代其兄植璧秉珪而武王疾愈启金縢之防天乃反风出罪己之言荧惑退舎至于勇夫志士精诚所格上致日星之应召物产之祥盖有之矣况圣人之心感物而动见于行事以遗天下与来世哉箫韶九奏凤仪于廷鲁史成经麟出于野亦常理尔】
　　【案诗释文麟麕身牛尾马足一角角端有肉毛虫之长也不践生草不履生虫音中钟吕行中规矩王者至仁则出感麟而作春秋之说杜氏何氏程氏谢氏吕氏张氏诸家多同絶笔获麟之说诸家皆不过以为所感而起因以为终而何氏独以为春秋之成文致太平托言太平而瑞应至故就以麟终焉此其异也文成致麟之说本于范氏而胡氏因之其意直以为孔子自卫反鲁即脩春秋经成道备嘉瑞应焉而以天道终之比于闗雎之应而能事毕矣盖亦祖于何休之遗意也朱子曰胡安国谓絶笔于获麟为志壹则动气意思说得也甚好但以某观之生出一个物事为人所毙多少不好是亦一征兆也由朱子之言推之则麟固为文成之瑞亦为道衰之兆矣然孟子一治一乱章以孔子作春秋当世道之一治则何氏范氏之说亦必有所传而胡氏信之诚有见也陆氏亦以获麟入庆瑞例】
　　附録【终篇之义】公羊【君子曷为为春秋拨乱世反诸正莫近诸春秋则未知其为是与其诸君子乐道尧舜之道与末不亦乐乎尧舜之知君子也制春秋之义以俟后圣以君子之为亦有乐乎此也】谷梁【注曰春秋之文广大悉备义始于隠公道终于获麟】胡氏【诗以正情书以制事礼以成行乐以养和易以明变垂教亦备矣则曷为作春秋子曰我欲载之空言不如见之行事之深切着明也知我者其惟春秋乎何以约乎鲁史子曰我欲观夏道是故之而不足徴也我欲观殷道是故之宋而不足徴也我观周道幽厉伤之舎鲁何适矣何以始乎隠公三纲沦九法斁天下无复有王也何以絶笔于获麟其以天道终乎圣人之于天道命也有性焉君子不谓命也是故春秋天子之事圣人之用拨乱反正之书考诸三王而不缪建诸天地而不悖质诸鬼神而无疑百世以俟圣人而不惑其于格物脩身齐家治国施诸天下无所求而不得亦无所处而不当何莫学夫春秋故君子诚有乐乎此也由仲尼至于孟子百有余岁若顔曾则见而知之若孟子则闻而知之由孟子而来至于今千有余岁矣其书未亡其出于人心者犹在盖有不得已焉耳则亦有不得已焉耳矣】

　　春秋会通卷二十四
