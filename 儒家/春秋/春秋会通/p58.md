<!-- { "loadSidebar": true } -->
　　冬单伯如齐齐人执单伯齐人执子叔姬左氏【襄仲请以王宠求昭姬于齐曰杀其子焉用其母请受而罪之冬单伯如齐齐人执之又执子叔姬】公羊【执者曷为或称行人或不称行人称行人而执者以其事执也不称行人而执者以已执也】胡氏【齐君舍鲁之甥也商人弑舍固忘鲁矣鲁使单伯如齐齐人意欲辱鲁故执单伯并执子叔姬而诬之以罪不称行人公羊所谓以已执之者也子叔姬齐君舍之母也弑其君执其母皆商人所为而以为齐人执之何也啇人弑舍之罪已显而齐人党贼之恶未彰商人骤施于国而多聚士是以财诱齐国之人而济其恶也齐人懐商人之私惠忘君父之大伦弑其君而不能讨执其母而莫之救则是举国之人皆有不赦之罪也假有人焉正色而立于朝谁敢致难其君与执其母而不之顾乎故圣人书曰齐人执子叔姬所以穷逆贼之党与而治之也其讨罪之防严矣故曰春秋成而乱臣贼子惧】
　　【案单伯之为鲁大夫详见庄元年杜氏以为王臣者固失之而公谷于此条皆以为鲁使单伯送叔姬于齐单伯淫乎叔姬故齐执之此又不知单伯如齐之事而传闻于齐人诬单伯之语是以致此谬耳昭姬本末左氏得之而胡氏之说则本于刘质夫盖程子之精意也张氏曰单伯自庄元年至今已七十余年未必一人或其子若孙与赵子曰近年有孙济者歴典十余郡年近百嵗犹更娶妻况古人夀长乎不尔则父子也】
　　附录左氏【其年春顷王崩周公阅与王孙苏争政故不赴凡崩薨不赴则不书祸福不告亦不书惩不敬也】左氏【其年楚庄王立公子燮鬭克作乱庐戢黎杀之】
　　【周匡王元年】十有五年春季孙行父如晋左氏【为单伯与子叔姬故也】张氏【鲁不能闲暇政刑以义讨齐反因晋以求于齐行父为大夫不能请讨弑君之贼晋为盟主不能奉天讨皆罪也】
　　三月宋司马华孙来盟左氏【宋华耦来盟其官皆从之书曰宋司马华孙贵之也公与之宴辞曰君之先臣督得罪于宋殇公名在诸侯之策臣承其祀其敢辱君请承命于亚旅鲁人以为敏疏仲尼贵其官从君子嗤其失辞】谷梁【司马官也其以官称无君之词也来盟者何前定也不言及者以国与之也注擅权专国不君其君上司城司马皆不名而此名者以华孙奉使出盟为好于我故书官以见专录名以存善】胡氏【司马主兵之官称华孙者自督弑殇公诸侯受赂失贼不讨使秉宋政及其后世继掌兵权春秋之所禁者故传载其承命亚旅之言而经书曰宋司马华孙来盟其曰华孙犹季孙叔孙仲孙臧孙之类不书名者义不系于名也不称使以是专行为无君矣孟子曰所谓故国者非谓其有乔木有世臣之谓也春秋此义其欲后世以贤者之类功臣之胄为世臣然后委之以政乎】
　　【案胡氏于华孙之事主谷梁说左氏者以为华孙能具威仪备官属合于卿行旅从之礼所以敬事而自重故贵之此已非春秋之义而公羊拘于三世无大夫之说陈氏又拘于宋昭公大夫不名之说殊无善恶分别皆不可从独张氏用高邮孙氏曰昭公闇乱国事废弛大臣外奔耦惧邻国因间以谋其国于是请来盟以结好而纾难宋大夫书于经多矣惟三人以官举又皆在昭公之世岂非节义之士因世乱而后显欤其来出于自请故不书使结好合于事宜能其官也此说似明前程子之论司马司城合而参之屈完高子来盟书法亦通但与胡氏异耳】
　　夏曹伯来朝左氏【礼也诸侯五年再相朝以脩王命古之制也注曹伯前以十一年来朝传为冬齐侯伐曹张本】
　　齐人归公孙敖之防左氏【齐人或为孟氏谋曰鲁尔亲也饰棺寘诸堂阜鲁必取之从之卞人以告惠叔犹毁以为请立于朝以待命许之取而殡之齐人送之书曰齐人归公孙敖之防为孟氏且国故也葬视共仲他年其二子来孟献子爱之或谮之一人门于句鼆一人门于戾丘皆死】胡氏【书者以文伯惠叔二子之哀诚无已也周公命蔡仲曰尔尚葢前人之愆】
　　六月辛丑朔日有食之鼓用牲于社左氏【非礼也日有食之天子不举伐鼓于社诸侯用币于社伐鼓于朝以昭事神训民事君示有等威古之道也】
　　单伯至自齐左氏【齐人许单伯请而赦之使来致命书曰单伯至自齐贵之也注毕伯执节不移】谷梁【大夫执则致致则名此其不名何也天子之命大夫也】胡氏【单伯天子之命大夫也故逆王姬会伐宋使于齐皆书其字致而不名与意如婼异者无所书而不尊王命谨臣礼也案鲁大夫之遭执而书至者三单伯书者尊之也叔孙婼不去氏贤之也意如去族左氏所谓尊晋罪已也执而不书至者季孙行父葢与公同归以至公为重也】
　　晋郤缺帅师伐蔡戊申入蔡左氏【新城之盟蔡人不与晋郤缺以上军下军伐蔡曰君弱不可以怠戊申入蔡以城下之盟而还凡胜国曰灭之获大城焉曰入之】公羊【入不言伐此其言伐何至之日也其日何至之日也疏言郤缺以今日至便以今日伐之故书日以起其暴与齐人伐衞同义】谷梁【疏伐入两举伐而不即入故两举也庄二十八年伐战两举者初伐其境内战其国都故亦两举之也】陈氏【入未有书大夫者入书大夫自郤缺始】张氏【言伐言入甚之也】
　　【案此条入而书伐举日于伐入之间通经无此例公羊以为兵至即入赵子曰若然当云戊申晋郤缺伐蔡入之此旣先伐而后日入则非即入可知矣安得与甲寅齐人伐衞同义乎故窃疑书法于此乃予晋而罪蔡之文盖厥貉之次独蔡有心于从楚新城之盟中国大协而蔡又不至蔡之得伐未为过也又不即听命故春秋特书戊申于伐蔡之下者见其不服然后入之也虽不得谓之义举犹近乎用师之有节者未可以为暴也谷梁防说颇得之胡氏虽无传以前厥貉新城责蔡之文推之必非责晋之意】
　　秋齐人侵我西鄙季孙行父如晋冬十有一月诸侯盟于扈左氏【齐人侵我西鄙故季文子告于晋冬晋侯宋公衞侯蔡侯陈侯郑伯许男曹伯盟于扈寻新城之盟且谋伐齐也齐人赂晋侯故不克而还于是有齐难是以公不会书曰诸侯盟于扈无能为故也凡诸侯会公不与不书讳君恶也与而不书后也注凡讳君恶者谓国无难不会议事故为恶不书谓不国别序诸侯今贬诸侯以为公讳故传发例以明之明今不序诸侯不以公不会故恶晋侯受赂不能讨齐不足序列也】谷梁【注诸侯皆会而公独不与故耻而略之】胡氏【盟于扈者八国之君也何以不序略之也春秋于夷狄君臣同词而不分爵号说者以为略之也八国曷为略之等于夷狄乎齐人弑君不能致讨受赂而还奚以贤于狄矣不曰晋人会诸侯盟于扈而曰诸侯盟者分恶于诸侯也田恒弑其君孔子沐浴而朝告于哀公请讨之弑君之贼夫人之所得讨也而况于诸侯乎况于邻国乎略诸侯而不序以其欲讨齐罪而复不能也况于邻壤初不与会盟者乎鲁君之罪亦可知矣】陈氏【向也扈之盟赵盾为之则其不序诸侯犹曰大夫主是盟也此国君也曷为不序散辞也新城之盟不可以不序徒以诸夏之志焉耳而晋侯不出于是楚伯成而顷王崩葬不见于春秋诸侯无统纪甚矣故终灵公之篇凡合诸侯皆散辞传曰无能为也】
　　【案诸侯不序诸说皆用左氏独左氏无贬公之说故此年盟扈及十七年会扈之诸侯与七年公会诸侯之书不同其说亦是胡氏兼责鲁亦正义也范以为耻公不与而略之则诸侯盟会公不与者多矣何独略此乎】
　　十有二月齐人来归子叔姬公羊【其言来何闵之也】胡氏【不言齐子叔姬来归而曰齐人来归子叔姬者见子叔姬无罪齐人自絶而归之尔春秋深罪齐人以商人为君而不知其恶故其执其归与弑其君商人皆称齐人深责之也】
　　【案子叔姬之来归二传以为叔姬有罪春秋以父母词书之左氏以为齐以王故归之皆顺上文而为之说非也不可取】
　　齐人侵我西鄙遂伐曹入其郛左氏【齐侯侵我西鄙谓诸侯不能也遂伐曹入其郛讨其来朝也季文子曰齐侯其不免乎已则无礼而讨于有礼者曰女何故行礼礼以顺天天之道也已则反天而又以讨人难以免矣】公羊【郛者何恢郭也入郛不书此何以书动我也动我者何内辞也其实我动焉尔】张氏【襄陵许氏曰鲁尽礼于晋而见侵莫恤曹脩礼于鲁而被伐莫救乱臣贼子肆行不忌皆晋灵赵盾失主盟之职也】
　　【案齐鲁之争齐桓未伯之先有长勺次郎之役晋文未伯之先有至取谷之役至此而齐三弱鲁矣虽以子叔姬无宠之故而实晋伯之不振也陈氏曰兵事书遂必天下之大故此语亦有见书侵书伐书入郛皆特笔则此役书遂固不可与齐桓之侵蔡遂伐楚例论而又有甚于楚之侵陈遂侵宋晋之侵郑遂侵衞者矣外兵事书遂者五而齐独两见焉晋之失伯非齐为之欤】
　　十有六年春季孙行父会齐侯于阳谷齐侯弗及盟左氏【春及齐平公有疾使季文子会齐侯于阳谷请盟齐侯不肯曰请俟君闲注及与也】公羊【其言弗及盟何不见与盟也注讳使若行父会而去齐侯不及得与盟亦所以起齐侯不肯也】谷梁【弗及者内辞也行父失命矣齐得内辞也疏以行父失辞之故为齐侯所非外得其所拒内失其志春秋恶行父之失命故得内辞也】张氏【商人无道有弑君当讨之罪文公不能明政刑举大义以致命卿执辱边鄙被兵与国防伐又使大夫自屈以请盟而不见答可谓困心衡虑而无愤悱改图之心书此亦见鲁之衰文公之无志也】
　　【案桃丘之弗遇恶衞侯之失信阳谷之弗及恶行父之失命也此条陈氏主谷梁盖行父虽奉命请盟于齐然大夫无盟公侯之理则齐侯拒之有辞故谷梁得之胡氏无传不知通何例若止以同于桃丘之迁词则齐商人之失信何足罪哉○又案之弗及鲁畏齐而弗敢及也阳谷之弗及齐弱鲁而弗见及也】
　　夏五月公四不视朔左氏【疾也注诸侯每月必告朔听政因朝于庙今公以疾阙不得视二月三月四月五月朔也春秋十二公以疾不视朔非一也义无所取故特举此以表行事因明公之实有疾非诈齐也】公羊【自是公无疾不视朔也然则曷为不言公无疾不视朔有疾犹可言也无疾不可言也】谷梁【天子颁朔于诸侯诸侯受于祢庙礼也公四不视朔公不臣也以公为厌政已甚矣】胡氏【天子班朔于诸侯诸侯每月奉以告庙出视朝政文公四不视朔公羊子以为有疾也不言疾自是公无疾不视朔也此见圣人所书之意若后复视朔者必于此书公有疾与昭公如晋之事比矣文公厌政备见于经闰不告朔不视无雨不悯会同不与庙壊不脩作主不时事神治民之怠也则其心放而不知求久矣】
　　【案文公不视朔左氏以为有疾而公谷以为无疾三传说皆通盖此时本以疾而诈齐自是遂因循废之尔朱子曰鲁自文公始不视朔则此后下复告朔可知前闰月之不告犹行朝庙之礼也于是朝庙亦不举矣○又案正义曰告朔谓告于祖庙视朔谓听治月政视朔由公疾而废其告朔或有司告之不必废也此亦一说】
　　六月戊辰公子遂及齐侯盟于郪丘【郪公作犀谷作师齐地】左氏【公使襄仲纳赂于齐侯故盟于郪丘】谷梁【复行父之盟也】
　　【案内大夫特及诸侯盟者三郪丘赤棘拔特会盟者一祲祥二大夫及盟者一句绎】
