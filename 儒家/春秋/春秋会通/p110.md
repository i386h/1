<!-- { "loadSidebar": true } -->
　　庚辰吴入郢【公谷陆氏作入楚】左氏【吴从楚师败诸雍澨五战及郢楚子取其妹季畀我以出庚辰吴入郢以班处宫子山处令尹之宫夫槩王欲攻之惧而去之夫槩王入之楚子渉睢济江入于云中盗攻之以戈击王王孙由于以背受之王奔郧鬬辛与其弟巢以王奔随吴人从之谓随人曰周之子孙在汉川者楚实尽之天诱其衷致罚于楚而君又窜之周室何罪君若惠顾周室施及寡人以奬天衷君之惠也汉阳之田君实有之随人辞曰以随之辟小而密迩于楚楚实存之世有盟誓至于今未改若难而弃之何以事君执事之患不唯一人若鸠楚竟敢不听命吴人乃退初伍员与申包胥友其亡也谓申包胥曰我必复楚国申包胥曰勉之子能复之我必能兴之及昭王在随申包胥如秦乞师曰吴为封豕长蛇以荐食上国虐始于楚寡君失守社稷越在草莽使下臣告急曰夷德无厌若邻于君疆之患也逮吴之未定君其取分焉若楚遂亡君之土也若以君灵抚之世以事君秦伯使辞焉曰寡人闻命矣子姑就馆将图而告对曰寡君越在草莽未获所伏下臣何敢即安立依于庭墙而哭日夜不絶声勺饮不入口七日秦哀公为之赋无衣九顿首而坐秦师乃出五年夏秦子蒲子虎帅车五百乗以救楚大败夫槩王于沂秋子期子蒲灭唐九月夫槩王归自立与王战而败秦师又败吴师吴师居麇子期焚之又战于公壻之谿吴师大败吴子乃归冬楚子入于郢初鬬辛闻吴人之争宫也曰吾闻之不让则不和不和则不可以逺征吴争于楚必有乱有乱则必归焉能定楚】公羊【吴何以不称子反夷狄也其反夷狄奈何君舎于君室大夫舎于大夫室盖妻楚王之母也】谷梁【日入易无楚也易无楚者坏宗庙徙陈器挞平王之墓何以不言灭欲存楚也其欲存楚奈何昭王逃父老送之曰寡人不肖忘先君之邑父老反矣何忧无君寡人且用此入海矣父老曰有君如此其贤也以众不如吴以必死不如楚相与击之一夜而三败吴人复立何以谓之吴也狄之也君居其君之寝而妻其君之妻大夫居其大夫之寝而妻其大夫之妻盖有欲妻楚王之母者不正乘败人之绩而深为利居人之国故反其狄道也】胡氏【战则称爵入则举号何也圣人谁毁谁誉救灾恤隣则进而书爵非有心于与之顺天命也乗约肆淫则黜而举号非有心于贬之奉天讨也伐国者固将拯民于水火之中而鸠集之耳杀其父兄系其子弟毁其宗庙迁其重器而乱男女之配也如水益深如火益热则善小而恶大功不足以掩之矣圣人心无毁誉如镜之无妍丑也因事物善恶而施襃贬焉不期公而自公尔明此义然后可以司赏罚之权矣】陈氏【入国不言邑入楚而曰入郢非得国之辞也】
　　【案此条狄吴之说公谷胡氏皆同独杜氏以为史略文者非也书郢之说左氏胡氏同陈氏得之公谷作入楚者非也书日之说谷梁有传注者曰易无楚者若曰楚无人也夫以赫赫楚国而浃辰之间吴得以入其国都无人可知矣故书法与公子婴齐伐莒入郓同谷梁精矣至于存楚之说则非也吴本未灭楚何得书灭乎】
　　五年春王三月辛亥朔日有食之【公羊作王正月】○夏归粟于蔡左氏【归粟于蔡以周亟矜无资注蔡为楚所围饥乏故鲁归之粟】公羊【孰归之诸侯归之曷为不言诸侯归之离至不可得而序故言我也注与戍陈同义】谷梁【诸侯无粟诸侯相归粟正也孰归之诸侯也不言归之者专辞也义迩也注专辞者若独是鲁也言此是迩近之事故不足具列诸侯】胡氏【二传皆称诸侯归蔡粟其略而不序何也蔡为楚人所困则环视而不能救吴既破楚入郢解蔡围矣然后相率而归之粟非救灾恤邻从简书之道也故特书鲁而不序诸侯见其事之末矣案此条为春秋特笔所以罪中国之忘大义而事小惠公谷之防甚精左氏得其事实而不知圣人之意也】
　　于越入吴左氏【吴在楚也注于发声也】公羊【于越者未能以其名通也越者能以其名通也注越人自名于越君子名之曰越治国有状能与中国通者以中国之辞言之曰越治国无状不能与中国通者以其俗辞言之因其俗可以见善恶故云尔吴新忧中国士卒罢敝而入之疾罪重故谓之于越】谷梁【注旧説于越夷言也春秋即其所以自称者书之见其不能慕中国故以本俗名自通】陈氏【向曰越人今曰于越复从其旧号也越未有闻也昭定之春秋吴楚争而后越入中国昭五年防于琐也越常寿过始见经而亟称人后三十年而入吴不复称人矣晋楚之初春秋未以敌言之战于邲也则楚称子矣吴楚之初春秋未以敌言之战于柏举也则吴称子矣至于吴越终春秋不以敌言之也是故越入吴书吴入越不书】
　　【案于越入吴二胡氏说见哀十三年刘氏曰于越者其自称者也越者中国称之者也考之经文入吴败吴皆越人来告故书于越吴伐越则吴来告也故止书越刘说为合公羊注以为因以见善恶者恐无此意陆氏例于越者越中之别也未知是否】
　　六月丙申季孙意如卒谷梁【注意如逐昭公而日卒者明定之得立由乎意如春秋因定之不恶而书日以示讥】胡氏【内大夫有罪见讨则不书卒公子翚是也仲遂杀恶及视罪与翚同而书卒者以事之变卒之也意如何以书卒见定公不讨逐君之贼以为大夫全始终之礼也定虽受国于季氏苟有叔孙婼之见不赏私劳致辟意如以明君臣之义则三纲可正公室强矣今苟于利而忘其雠三纲灭公室益侵陪臣执命宜矣故意如书卒主人习其读而问其传则未知巳之有罪焉耳】附録左氏【是年阳虎囚季桓子及公父文伯逐仲梁怀杀公何藐盟桓子于稷门之内】
　　秋七月壬子叔孙不敢卒○冬晋士鞅帅师围鲜虞左氏【三年鲜虞人败晋师于平中获晋观虎至是围鲜虞报观虎之役也】张氏【许氏曰晋始以土地之故与鲜虞睽咎不在鲜虞也而晋不自反纵兵横加不能服则又围之兵益忿义益不胜君子是以恶晋也】
　　六年春王正月癸亥郑游速帅师灭许以许男斯归【速公作遫】左氏【因楚败也】
　　【案此郑叛伯之始也自隠十一年郑入许而齐郑之党合天下遂无王自定六年郑灭许而齐郑之党又合天下遂无晋许以大岳之裔不能屈节于郑而甘心向楚其亡固宜独至是而晋楚俱弱春秋以终则世变亦可感也夫】
　　二月公侵郑公至自侵郑左氏【周儋翩率王子朝之徒因郑人将以作乱于周郑于是伐冯滑胥靡负黍狐人阙外公侵郑取匡为晋讨郑之伐胥靡也往不假道于衞及还阳虎使季孟自南门入出自东门衞侯怒使弥子瑕追之公叔文子老矣辇而如公曰尤人而效之非礼也昭公之难君将以文之舒鼎成之昭兆定之鞶鉴苟可以纳之择用一焉公子与二三臣之子诸侯苟忧之将以为之质羣臣之所闻也今将以小忿蒙旧德无乃不可乎大姒之子唯周公康叔为相睦也而效小人以弃之不亦诬乎天将多阳虎之辠以毙之君姑待之若何乃止注胥靡等六邑皆周地】张氏【奉晋命以讨郑之党乱人正也然陪臣方执国命使衞侯不听公叔文子之言鲁师危矣故致之案自宣公十八年书公伐杞之后鲁君无兵将者八十年至是而后一侵郑再侵齐一围成皆书公则三桓既微之徴也然本非公室能张实以陪臣公山不狃侯犯阳虎之专故托公以出师耳当是时晋伯已失诸侯皆离惟鲁未叛故侵郑侵衞之师虽出晋令而阳虎之徒衅于勇啬于祸以逞其欲春秋皆书侵以志其无名行师而辅伯之非其道也此与成六年二侵宋同一书法不然奉伯令而讨伐周之国何不书伐哉】
　　夏季孙斯仲孙何忌如晋左氏【季桓子如晋献郑俘也阳虎强使孟懿子往报夫人之币晋人兼享之注贱鲁故不复两设礼明经所以不备书】
　　【案春秋书内卿并使者唯文十八年公子遂叔孙得臣及此年斯何忌耳胡氏于公子遂之事以为变文书介副者欲以起问者见事情也此独无所起乎盖遂得臣之并使乃仲遂邪谋之所起而斯何忌之并使亦阳虎専权之所为读者不可不察也左氏记其事曰孟孙立于房外谓范献子曰阳虎若不能居鲁而息肩于晋所不以为中军司马者有如先君献子曰鲁人患阳虎矣夫阳虎陪臣也而执国命二子俛焉为其所使犹为国有人乎刘氏谓春秋本其祸之所搆自二子之使者是矣故特书以见焉杜氏以为晋不备礼故经不备书此未为知圣人之防也】
　　秋晋人执宋行人乐祁犂左氏【宋乐祁言于景公曰诸侯唯我事晋今使不往晋其憾矣公曰唯寡人说子之言子必往其宰陈寅曰子立后而行见溷而行赵简子逆而饮之酒于緜上献杨楯六十于简子陈寅曰昔吾主范氏今子主赵氏又有纳焉以杨楯贾祸弗可为也已然子死晋国子孙必得志于宋范献子言于晋侯曰以君命越疆而使未致使而私饮酒不敬二君不可不讨也乃执乐祁】胡氏【称人以执非伯讨也未致使而饮酒不敬二君执非无名何以非伯讨也使范赵方睦皆有献焉则弗执之矣执异国行人出于列卿私意威福之柄移矣三卿分晋而靖公废为家人岂一朝一夕之故哉】张氏【大夫渎货贿争权利卒使来者见执叛者得志书此以见晋之乱政亟行伯统所由絶也】
　　【案经书执行人六详见襄十一年此为晋三卿内叛之始亦宋叛伯之始也】
　　冬城中城左氏【注公为晋侵郑故惧而城之】谷梁【城中城者三家张也或曰非外民也注三家侈张故公惧而脩内城讥公不务德政恃城以自固也】
　　【案二说不同诸家无疑左注是】
　　季孙斯仲孙忌帅师围郓左氏【注郓贰于齐故围之何忌不言何阙文】公羊【此仲孙何忌也曷为谓之仲孙忌讥二名二名非礼也注为其难讳也春秋定哀之闲文致太平欲见王者治定无所复为讥唯有二名故讥之此春秋之制也】
　　【案何忌不言何杜氏是公羊说无据以其系三世之例故存之】
　　附録【是年阳虎又盟公及三桓于周社盟国人于亳社诅于五父之衢】
　　七年春王正月○夏四月○秋齐侯郑伯盟于咸【衞地】陈氏【此特相盟也特相盟自齐桓以来未之有也于是再见其再见何诸侯无主盟矣是故石门志诸侯之合也咸志诸侯之判也】张氏【许氏曰伯道隳诸侯散离盟始复志此盖自是中国无殷防矣齐郑之盟叛晋也】
　　【案此为齐景公图复伯之始而郑实左右之自是以后有盟沙盟曲濮防安甫盟黄防牵防洮皆齐郑纠合之事可与隐公初年对看】
　　齐人执衞行人北宫结以侵衞齐侯衞侯盟于沙【公作沙泽今大名府】左氏【齐郑盟咸徴防于衞衞侯欲叛晋诸大夫不可使北宫结如齐而私于齐侯曰执结以侵我齐侯从之乃盟于琐注琐即沙结叛晋也】谷梁【以重辞也衞人重北宫结注齐以衞重结故执以侵之若楚执宋公以伐宋凡言以者非所宜以也】张氏【刘氏曰善为国者亲近而逺信之附内而外归之衞侯欺其羣臣以绐晋残其百姓以奉齐齐之执结也固非伯讨矣而衞之无良又甚焉从此观之孟子曰今之诸侯五伯之罪人也不亦信乎】
　　【案此齐衞合党之始自此以后次五氏次垂葭次渠篨至哀元年而伐晋矣夫当晋楚皆衰弱之余吴越之祸尚未至于中国使齐景公果能抚伯国之余业尊事王室辑宁中夏则桓公之功独不可复乎奈何今日之防明日之次无非包藏祸心以图晋为事子言衞灵公之无道也又曰齐景公有马千驷死之日民无得而称焉春秋屡书而不削二君之罪矣】
