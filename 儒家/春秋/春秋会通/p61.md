<!-- { "loadSidebar": true } -->
　　二年春王正月壬子宋华元帅师及郑公子归生帅师战于大棘宋师败绩获宋华元左氏【郑公子归生受命于楚伐宋宋华元乐吕御之二月壬子战于大棘宋师败绩囚华元获乐吕及甲车四百六十乘俘二百五十人馘百人将战华元杀羊食士其御羊斟不与及战曰畴昔之羊子为政今日之事我为政与入郑师故败宋人以兵车百乗文马百驷以赎华元于郑半入华元逃归注得大夫生死皆曰获此获华元生也获齐国书死也】谷梁【获者不与之词也言尽其众以救其将也以三军敌华元华元虽获不病矣】胡氏【两军接刃主将见获其负明矣又书师败绩词不赘乎此明大夫虽贵与师等也故将尊师少称将不称师师众将卑称师不称将将尊师众并书于防者示人君不可轻役大众又重将帅之选其义深矣或曰元帅三军之司命而轻重若是班乎自行师而言则以元帅为司命自有国而言则以得众为邦本郑使高克将兵御狄于竟欲逺克也而不恤其师楚以六卒实从得臣恐丧师也而不恤其将故经以弃师罪郑以杀其大夫责楚明此义然后知王者之道轻重之权衡矣】陈氏【战未有书大夫者于是书华元归生大夫初主战也自此战皆书大夫】张氏【宋以弑君致冦而不服辠故书宋及犹曰华元为志乎此战也】
　　【案获例六已见僖十五年谷梁以韩战不书师败而书获为晋侯失民此战先书师败而后书获为华元得众其説亦似有理而胡氏不从○又案此条郑归生不书伐而华元书及盖罪宋之文胡氏説见下文故张氏主之】
　　秦师伐晋左氏【以报崇也遂围焦】胡氏【晋用大师于崇乃赵穿私意而无名也故书侵秦人为是兴师而报晋则问其无名之罪也故书伐世岂有欲求成于强国而侵其所与可以得成者乎穿之情见矣宣子当国算无遗防独懵于此哉其从之也而盾之情见矣春秋书事笔削因革必有以也一侵一伐而不书围焦所以诛晋卿上侵之意其所由来者渐矣】
　　夏晋人宋人卫人陈人侵郑左氏【晋赵盾救焦遂自阴地及诸侯之师侵郑以报大棘之役楚鬭椒救郑曰能欲诸侯而恶其难乎遂次于郑以待晋师赵盾曰彼宗竞于楚殆将毙矣姑益其疾乃去之注畏楚而还失伯者之义故贬称人】胡氏【初郑归生受命于楚伐宋经不书伐而以宋华元主大棘之战者盖楚人有词于宋矣师之老壮在曲直晋主夏盟盾既当国合诸侯之师何畏乎楚何避乎鬭椒然力非不足而去之者以理曲也故卿不氏而称人师书侵而不言伐易于讼之卦象曰君子作事谋始始而不谋将至于兴师动众有不能定者矣晋惟取赂释宋而不讨至以中国之大不能服郑不竞于楚可不慎乎春秋行事必正其本为末流之若此也其垂戒明矣】陈氏【楚方图伯而晋以大夫用诸侯由是兵车之防自参以上皆贬之而自栁棼之役楚皆称子矣】
　　秋九月乙丑晋赵盾弑其君夷皋【乙丑九月二十七日皋公作獋　文公子成公继伯】左氏【晋灵公不君厚敛以雕墙从台上弹人而观其辟丸也宰夫胹熊膰不熟杀之赵盾士季患之将諌防先入三进及溜而后视之曰吾知所过矣将改之稽首而对曰人谁无过过而能改善莫大焉犹不改宣子骤諌公使鉏麑贼之晨往寝门辟矣盛服将朝坐而假寐麑叹曰不忘恭敬民之主也贼民之主不忠弃君之命不信有一于此不如死也触槐而死九月晋侯饮赵盾酒伏甲将攻之其右提弥明知之三爵遂扶以下公嗾夫焉明而杀之鬭且出明死之初宣子田首山舍于翳桑见灵辄饿食之既而与为公介倒防以御公徒而免之乙丑赵穿攻灵公于桃园宣子未出山而复太史书曰赵盾弑其君以示于朝宣子曰不然对曰子为正卿亡不越竟反不讨贼非子而谁宣子曰鸣呼我之怀矣自诒伊感其我之谓矣孔子曰董狐古之良史也书法不隠赵宣子古之良大夫也为法受恶惜也越竟乃免宣子使赵穿逆公子黒臀于周而立之壬申朝于武宫】谷梁【灵公朝诸大夫而暴弹之观其辟丸也赵盾入谏不听出亡至于郊赵穿弑公而后反赵盾史狐书贼曰赵盾弑公盾曰天乎天乎予无罪孰为盾而忍弑其君者乎史狐曰子为正卿入谏不听出亡不逺君弑反不讨贼则志同志同则书重非子而谁故书之曰晋赵盾弑其君夷皋者过在下也曰于盾也见忠臣之至于许世子止见孝子之至】胡氏【正卿当国任事之臣也国事莫酷于君见弑不于其身而谁责乎亡而越竟谓去国而不还也然后君臣之义絶反而讨贼谓复雠而不释也然后臣子之事终不然是盾伪出而实闻乎故也假令不与闻者而纵贼不讨是有今将之心而意欲穿之成乎弑矣恶莫惨乎意今以此罪盾乃闲臣子之邪心而谨其渐也盾虽欲辞而不受可乎以高贵乡公之事观焉抽戈者成济唱谋者贾充而当国者司马昭也为天吏者将原司马昭之心而诛之乎亦将致辟成济而足也故陈泰曰惟斩贾充可以少谢天下耳昭问其次意在济也泰欲进此直指昭也然则赵穿弑君而盾为首恶春秋之大义明矣微夫子推见至隠因董狐之书以垂戒后世乱臣贼子皆以诡计获免而至愚无知知史太邓扈乐之徒皆蒙归狱而受戮焉君臣父子不相夷以至于禽兽也几希故曰春秋成而乱贼惧】
　　【案春秋非手弑而书弑者五晋赵盾郑归生许世子止楚公子比齐陈乞义各见本条又案晋灵公立于文之六年至是十五年盟防四七年扈十四年新城十五年扈十七年扈】
　　冬十月乙亥天王崩【匡王也文十五年即位在位六年定王位】
　　【周定王元年】三年春王正月郊牛之口伤改卜牛牛死乃不郊犹三望左氏【不郊而望皆非礼也望郊之属也不郊亦无望可也】公羊【其言之何缓也曷为不复卜养牲养二卜帝牲不吉则扳稷牲而卜之帝牲在于涤三月于稷者唯具是视郊则曷为必祭稷王者必以其祖配王者则曷为必以其祖配自内出者无匹不行自外至者无主不止注扳引也帝皇天大帝在北辰之中主总领天地五帝羣神也】谷梁【之口缓词也伤自牛作也改卜牛牛死乃不郊事之变也乃者亡乎人之辞也注牛自伤非备灾之道不至也不言免牛者牛死不行免牛之礼也亡乎人者讥宣公不敬致天变也】胡氏【乃不郊为牛之口伤改卜牛而牛又死也不然郊矣礼为天王服斩衰周人告丧于鲁史策已书而未葬也祀帝于郊夫岂其时而或谓不以王事废天事礼乎春秋以来丧纪浸废有不奔王丧而逺适他国有不修吊礼而自相聘问固将以是为可举而不废也卒至汉文以日易月后世不能复其所由来渐矣春秋备书其义自见三望者公羊曰太山河海夫天子有天下凡宇宙之内名山大川皆其所主也故得祭天而有方望无所不通诸侯有一国则境外之山川他人所主者而可以望乎季氏旅于泰山冉求不能救而夫子责之者为泰山鲁侯所主也大夫何与焉季氏不得旅泰山则河海非鲁之封内其不得祭亦明矣犹者可已不当为之词】
　　【案杜氏曰天王崩未葬而郊者不以王事废天事也王制曰丧三年不祭惟祭天地社稷为越绋而行事胡氏所引本此○又案范氏之例三十五皆以为缓辞陆氏不取其实只便辞耳】
　　葬匡王胡氏【四月而葬王室不君其礼畧也微者往防鲁侯不臣其情慢也或曰宣公亲之者也而常事不书非矣崩葬始终之大变岂以是为常事而不书也】
　　楚子伐陆浑之戎【陆公作贲】左氏【楚子伐陆浑之戎遂至于雒观兵于周疆定王使王孙满劳楚子楚子问鼎之大小轻重焉对曰在德不在鼎昔夏之方有德也逺方图物贡金九牧铸鼎象物使民知神奸用能协于上下以承天休桀有昬德鼎迁于啇载祀六百啇纣暴虐鼎迁于周德之休明虽小重也其奸囘昬乱虽大轻也天祚明德有所厎止成王定鼎于郏鄏卜世三十卜年七百天所命也周德虽衰天命未改鼎之轻重未可问也】胡氏【夷狄相攻不志此其志何也为陆浑近在王都之侧戎夏杂处族类之不分也楚又至洛观兵于周疆问鼎之大小轻重焉故特书于防以谨中外之辨禁冦乱之阶】陈氏【窥周室也】
　　夏楚人侵郑左氏【晋侯伐郑及郔郑及晋平士防入盟夏楚人侵郑郑即晋故也】胡氏【案左氏郑及晋平而经不书者仲尼削之也郑本以晋灵不君取赂释贼为不足与似也而往从楚非矣今晋成公初立背僭窃伪邦而归诸夏则是反之正也春秋大攺过许迁善书楚人侵郑者与郑伯之能反正也故独着楚人侵掠诸夏之罪尔郑既见侵于楚则及晋平可知矣】
　　秋赤狄侵齐○宋师围曹左氏【宋文公即位三年宋武氏之族道昭公子将奉司城须作乱公杀母弟须及昭公子逐武穆之族武穆之族以曹师伐宋秋宋师围曹报武氏之乱也】胡氏【武穆以曹师伐宋不书者二族以见逐而举兵非讨罪也及宋师围曹而经书之者端本清源之意也武穆二族与曹之师奚为至于宋哉不能反躬自治恃众强以报之兵革何时而息也宋惟有不赦之罪莫之治也故书法如此】
　　冬十月丙戌郑伯兰卒葬郑穆公【穆公作缪】左氏【初郑文公有贱妾曰燕姞梦天使与己兰生穆公名之曰兰】
　　四年春王正月公及齐侯平莒及郯莒人不肯公伐莒取向左氏【非礼也平国以礼不以乱伐而不治乱也以乱平乱何治之有无治何以行礼】公羊【此平莒也其言不肯何辞取向也注为公取向作辞也耻行义为利】谷梁【及者内为志焉尔平者成也不肯者可以肯也伐犹可取向甚矣莒人辞不受治也伐莒义兵也取向非也乗义而为利也】胡氏【心不偏党之谓平以此心平物者物必顺以此心平怨者怨必释惟小人不能宅心之若是也虽以势力强之而有不获成者矣夫以齐鲁大国平郯莒小邦宜其降心听命不待文告之及也然而莒人不肯则以宣公心有所系失平怨之本耳故书及书取以着其罪及所欲也平者成也取者盗也不肯者心弗允从莫能强之者也以利心图成虽强大者不能行之于弱小春秋书此戒后世之不知治其本者故行有不得者反求诸已斯可矣】张氏【易曰贞吉悔亡憧憧往来朋从尔思圣人所以感人心而天下和平者此心之公正自足以感之也以宣公而平二小国若出于公不必假齐一言而彼已服今挟齐为重而莒尚不肯伐莒而齐不复与取向以自益春秋深以着此心之不公而终之以为利也案春秋书平六详见隠六年　又案宣公平莒郯而伐莒取向正与桓公平宋郑而伐宋战宋相类盖二公皆不义失平怨之本也】
