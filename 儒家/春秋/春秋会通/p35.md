<!-- { "loadSidebar": true } -->
　　二年春王正月城楚丘左氏【诸侯城楚丘而封卫焉不书所防后也又闵二年传齐桓公封衞于楚丘衞国忘亡衞文公大布之衣大帛之冠务材训农通商惠工敬敎劝学授方任能元年革车三十乘季年乃三百乘注不言城衞衞未迁也诸侯既罢而鲁后至讳不及期故以独城为文】公羊【孰城城卫也曷为不言城衞灭也孰灭之盖狄灭之不言狄灭之为桓公讳也上无天子下无方伯天下诸侯有相灭亡者桓公不能救则桓公耻之也然则孰城之桓公城之不言桓公城之不与诸侯专封也曷为不与实与而文不与文曷为不与诸侯之义不得专封诸侯不得专封则其曰实与之何上无天子下无方伯天下诸侯有相灭亡者力能救之则救之可也注复发传者君子乐道人之善也不系卫者明去衞而国楚丘起其迁也】谷梁【楚丘者何衞邑也国而曰城此邑也其曰城何也封衞也不言城卫何也衞未迁也不言衞迁何也不与齐侯专封也其言城之者专辞也故非天子不得专封诸侯诸侯不得专封诸侯虽通其仁以义而不与也故曰仁不胜道注存衞是桓之仁故通令城楚丘义不可以专封故不言迁衞】胡氏【楚丘衞邑桓公帅诸侯城之而封衞也不书桓公不与诸侯专封也木美桓公而夫子録之意岂异乎不与专封正王法也朩有取焉善衞人之情也城楚丘略而不书城邢词繁而不杀何也案周制凡封国大宗伯傧司几筵设黼扆内史作册命是天子大权非诸侯所得擅而行之者也衞人渡河野处曹邑许穆夫人闵其亡而载驰赋文公徙居楚丘而后百姓恱则其国固尝亡灭而不存矣城楚丘是擅天子之大权而封国也邢迁于夷仪经以自迁为文则其迁出于己意其国未尝灭也诸侯城邢是谓同恶相恤以从简书故词繁而不杀美救患也桓公封衞而衞国忘亡其有功于中华甚大为利于衞人甚博宜有美辞发其事今乃微之若此若正其谊不谋其利明其道不计其功略小惠存大节春秋之法也故曰五霸三王之罪人仲尼之徒无道桓文之事者】陈氏【于是诸侯城楚丘而封衞则其以鲁辞书之但曰城楚丘何不以专封累桓公也以鲁词书之使若诸侯同欲然上无天子下无方伯诸侯有灭亡者夫人而欲救存之则先王之泽天下之公义也序绩莫如公齐桓存三亡国必若救衞庶几于公矣是故衞不言灭庐于曹不言迁使公子无亏戍曹不言救春秋之辞约而不迫者善辞也】
　　【案城楚丘之书左氏以为讳鲁之后至公羊以为讳齐之专封若谷梁胡氏则又不以为讳词而直以为微词此其异也要之公谷胡氏说可参通至于邢衞书法之详略则胡氏以详为襃而略为贬陈氏以略为褒而详为贬三说虽不同然究其实亦无异也】
　　夏五月辛巳葬我小君哀姜【哀姜庄公夫人】左氏【注反哭成丧故称小君】虞师晋师灭下阳【下公谷作夏虢邑在河东大阳县书晋之始】左氏【庄三十二年有神降于莘虢公享焉神赐之土田内史过曰虢必亡矣虐而听于神史嚚曰虢其亡乎虢多凉德其何土之能得至是晋荀息请以屈产之乘与垂棘之璧假道于虞以伐虢公曰是吾寳也对曰若得道于虞犹外府也乃使荀息假道于虞曰虢为不道保于逆旅以侵敝邑之南鄙敢请假道以请罪于虢虞公许之且请先伐虢宫之竒谏不听遂起师夏晋里克荀息帅师防虞师伐虢灭下阳先书虞贿故也注晋于此始赴见经虞周大王子仲雍所封虢文王弟虢叔后晋成王弟唐叔后】公羊【虞微国也曷为序乎大国之上使虞首恶也虞受赂假灭国者道以取亡焉其受赂奈何晋献公寝而不寐揖荀息曰吾欲攻郭则虞救攻虞则郭救如之何荀息曰若用臣言则今日取郭明日取虞尔请以屈产之乗与垂棘之白璧往必可得也宫之竒谏曰唇亡则齿寒虞郭之相救非相为赐则晋今日取郭而明日虞从而亡尔虞公不从然假之道以取郭还四年反取虞虞公抱璧牵马而至献公曰寳则吾寳也马之齿亦长矣夏阳郭之邑也曷为不系于郭国之也曷为国之君存焉尔】谷梁【非国而曰灭重夏阳也虞无师以其先晋不可以不言师也其先晋何也为主乎灭夏阳也夏阳者虞虢之塞邑也灭夏阳而虞虢举矣余同公羊疏虢之灭由于夏阳之亡郢之入由于州来之亡故皆书灭】胡氏【晋人造意以虞首恶何也贪得重赂遂其强暴灭兄弟之国以及其身而亡其社稷所以为首乎春秋圣人律令也观此义可以见法矣国而曰灭下阳邑尔其曰灭何也下阳虞虢之塞邑犹秦有潼闗蜀有剑岭皆国之门户潼剑不守则秦蜀破下阳既举而虞虢亡矣春秋此义其以天下为家以城郭沟池为固以山川丘陵为险设之以守国而待暴客者也其衰世之意邪】
　　【案晋见经始此晋姬姓侯爵自唐叔始受封传九世至穆侯穆侯生大子仇及成师仇为晋文侯周平王东迁有功受策命书文侯之命是也鲁惠公二十四年文侯卒子昭侯立晋始乱封成师于曲沃是为桓叔叔卒子庄伯立隐七年庄伯卒子称立桓八年曲沃并晋王命虢公立晋侯缗庄十六年曲沃复灭晋尽以其寳器赂周僖王命曲沃伯以一军为晋侯是为武公庄十七年武公卒献公佹诸立十八年晋献公朝王二十六年虢再侵晋二十七年晋将伐虢士蒍曰不可虢公骄若骤胜于我必弃其民无众而后伐之谁与二十八年使大子居曲沃闵元年作二军灭耿灭霍灭魏二年使大子伐东山臯落氏于是晋始大以前晋事皆不经见故具于此○又案春秋书灭下阳罪虢之不能守险书城虎牢罪郑之不能保险书法同皆衰世之意】
　　秋九月齐侯宋公江人黄人盟于贯【贯宋地公作贯泽】左氏【盟于贯服江黄也注楚与国也疏杜以为此称人者皆其国大夫齐桓威德稍盛逺国来服桓谦以接逺故与宋公防之】公羊【江人黄人者何逺国之辞也逺国至矣则中国曷为独言齐宋至尔大国言齐宋逺国言江黄则以其余为莫敢不至也注时实晋楚之君不至君子成人之美故褒益以为徧至之辞所以奬大伯功而勉盛德也江黄附从伯者当进不进者方为徧至之辞疏言方为徧至之辞故直以逺国辞称人若进而称爵则无以见徧至之义】谷梁【贯之盟不期而至者江黄也江人黄人者逺国之辞也中国称齐宋逺国称江黄以为诸侯皆来至也疏鲁若与防必书公但鲁亦不至故不书之或以为鲁公亦在举大以包之故不以鲁为主耳】胡氏【荆楚天下莫强焉江黄者其东方之与国也二国来定盟则楚人失其右臂矣乐毅破齐先结韩赵孔明伐魏申好江东虽武王牧野之师亦誓友邦逺及庸蜀彭濮八国之人共为犄角之势世桓公此盟其服荆楚之虑周矣其攘夷狄免民左袵之义着矣盟虽春秋所恶然诸侯皆在独言逺国者许是盟也】张氏【桓公谋楚先服二国所以达交而孤楚之势此桓公服楚之规模也惟宋与盟不烦诸侯也】
　　【案江黄称人公谷皆以为江黄之君盖逺国例称人也而贾氏以为刺其不度德善邻终为楚灭其说非是疑杜氏得之○又案贯与阳谷公谷胡氏皆以为诸侯皆在然观何氏范氏之注则贯非如此但春秋褒以偏至之词耳而胡氏直以为诸侯皆在此其异也啖子曰春秋防盟皆据实书之无举逺以包近之例疑杜氏张氏说是○又案江黄始至于贯又至于阳谷又楚齐侵陈黄亡于僖之十二年江亡于文之四年】
　　附緑左氏【齐寺人貂始漏师于多鱼】
　　冬十月不雨公羊【何以书记异也疏僖公委任陪臣不恤政事之罚】谷梁【不雨者勤雨也注言不雨是欲得雨之心勤也明君之恤民】
　　楚人侵郑左氏【楚人伐郑鬬章囚郑聃伯注传言伐者本以伐兴权行侵掠】
　　三年春王正月不雨夏四月不雨左氏【自十月不雨至于五月不曰旱不为灾也】公羊【记异也】谷梁【不雨者勤雨也一时言不雨者闵雨也闵雨者有志乎民者也疏据文二年传厯时而总书不雨者文不忧雨也不忧雨者无志乎民者也】胡氏【案诗称僖公俭以足用寛以爱民务农重谷则诚贤君也其有志乎民审矣故冬不雨而书春不雨而书夏不雨而书以着其勤也文公以练祭则缓于作主以宗庙则世室屋坏以赋政则四不视朔以邦交则三不防盟其无志乎民亦审矣故自十有二月不雨至于秋七月而书自正月不雨至于秋七月而书以着其慢也余全引谷梁】
　　【案不雨书法谷梁极精故胡氏用之而何休用感精符说曰时僖公得立欣喜不恤众庶比致三旱即能饬过求己循省百官放佞臣郭都等理寃狱四百余人精诚感天不雩而得澍雨故一月即书善其应变此虽异说姑具以备引用】
　　徐人取舒【徐国在下邳舒在今庐江舒县】左氏【注胜国而不用大师亦曰取疏徐在下邳舒在庐江相去甚遥而越竟灭国无传无注不知所以】公羊【其言取之何易也】
　　【案外灭国书取者惟此左氏公羊皆以为易赵氏以为不絶其祀也夫用兵虽有难易而灭人之罪无重轻何得以易而灭其灭罪乎以为不絶其祀则书降书迁足矣以为舒自取灭亡则书溃书亡足矣何得称取称取者与鲁兵书灭曰取同文盖徐始见经而得书人始灭国而得书取是必　　之辞故先儒林氏以为舒者楚之党徐人取舒为齐桓通伐楚之径也春秋以其效顺于中国也故书人书取此说疑得之而何氏张氏乃刺桓公不能救是不察夷夏之防也○又案徐偃始称王故春秋亦狄之楚败徐徐伐莒是也惟取舒伐英氏得称人以附齐也昭五年从楚伐吴亦称人者楚师有名也昭三十年灭于吴】
　　六月雨公羊【注所以详録贤君精诚之应也】谷梁【雨云者喜雨也喜雨者有志乎民者也】胡氏【闵雨与民同其忧喜雨与民同其乐此君国子民之道也观此义则知春秋有惧天灾恤民隠之意遇天灾而不惧视民隐而不恤自乐其乐而不与民同也国之亡无日矣】
　　【案一经书雨此为特笔与他公之止书不雨者异矣而何氏以例之宣公大有年皆以为改遇之应恐宣公不可同于僖公也】
　　秋齐侯宋公江人黄人防于阳谷【齐地】左氏【谋伐楚也注二年楚侵郑故】公羊【此大防也曷为末言尔桓公曰无障谷无贮粟无易树子无以妾为妻注末者浅耳据贯泽言盟此但言防不言盟者桓公功德隆盛诸侯咸从曷为用盟哉但告誓而已】谷梁【阳谷之防桓公委端搢笏而朝诸侯诸侯皆谕乎桓公之志疏桓防多矣独此言委端搢笏皆谕乎桓公之志者以此防最大又以四教令于诸侯不须盟誓故传详其事也所谓衣裳之防】胡氏【案左氏谋伐楚也或曰侵蔡次陉之师江黄不与安知其为谋伐楚乎曰兵有聚而为正亦有分而为竒诸侯之师同次于陉所谓聚而为正也江人黄人各守其地所谓分而为竒也次陉大众厚积其陈声罪致讨以震中国之威江人黄人各守其境案兵不动以为八国之援此克敌制胜之谋也退于召陵而盟礼定循海以归而涛涂执然后及江人黄人伐陈则知侵蔡次陉而二国不防自为犄角之势明矣此大防而末言者善是谋也】
　　【案阳谷之防公谷胡氏皆以为不盟疑亦可入胥命萧鱼之例】
