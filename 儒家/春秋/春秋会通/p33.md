<!-- { "loadSidebar": true } -->
　　夏五月乙酉吉禘于庄公左氏【速也注三年丧毕致新死者之主于庙庙之逺主当迁入太祖之庙因是大祭以审昭穆谓之禘庄公丧制未阕时别立庙庙成而吉祭又不于大庙故详书以示讥庄公薨方二十二月】公羊【言吉者未可以吉也曷为未可以吉未三年也三年之丧实以二十五月其言于庄公何未可以称宫庙也何以书讥讥始不三年也】谷梁【吉禘者不吉者也丧事未毕而举吉祭故非之也】胡氏【程子曰天子曰禘诸侯曰祫其礼皆合祭也禘者禘其所自出之帝为东向之尊其余皆合食于前此之谓禘诸侯无所出则止于太祖之庙合羣庙之主以食此之谓祫天子禘诸侯祫大夫享庶人荐上下之杀也鲁诸侯尔何以有禘成王追念周公有大勲劳于天下赐鲁公以天子礼乐使用诸大庙以上祀周公鲁于是乎有禘祭春秋之中所以言禘不言祫也然则可乎孔子曰鲁之郊禘非礼也周公其衰矣禘言吉者丧未三年行之大早也于庄公者方祀于寝非宫庙也一举而三失礼焉春秋之所谨也四时之祭有禘之名盖礼文交错之失】张氏【闵公幼弱而以吉礼盛乐用于神主忘哀僭上此盖出于哀姜庆父乐哀谋簒而为之又非他日礼之比也案春秋书禘二此年及僖八年禘于大庙皆失礼之中又失礼而书也吉禘之说三传皆知丧禘之失礼而不知鲁本不当禘程氏胡氏能发明鲁禘之非礼而不知禘本无合食故惟赵子深得之而朱子取以释论语不可不备载也其说曰礼大传及丧服小记云礼不王不禘王者禘其祖之所自出以其祖配之则诸侯不得行禘礼明矣盖帝王立始祖之庙百世不迁犹谓未尽其追逺尊先之义故又推尊始祖所自出之帝而追祀之于始祖之庙就以始祖为配此祭不兼羣庙之主为不敢亵狎故也其年数或每年或数年未可知也祭法曰周人禘喾而郊稷祖文王而宗武王稷为始祖喾为稷所自出之帝故郊则以稷配天而禘则以稷配喾无可疑也郑见禘在郊上以为禘大于郊必非宗庙之祭遂以所自出为感生帝灵威仰由是而误矣春秋书禘惟见于闵二年五月僖八年七月一在春一在夏故郊特牲祭义则曰春禘秋尝祭统王制则曰春礿夏禘此皆汉儒约春秋文而附防之且不知其为殷祭而以为时祭也若以成王追赐周公则鲁之用禘惟于周公庙而上祀文王闵公僭于庄公行之已非矣僖公虽用于大庙乃因致夫人而行之又非矣此本非常又实非三年丧毕之殷祭而传者遂以为鲁得用于羣公之庙故左氏曰烝尝禘于庙又曰禘于武宫僖宫襄宫又曰以寡君之未禘祀皆因其失礼而为之词耳非也郑既误于禘大于郊之注而又有时祭之禘不可通故注郊特牲则曰禘当为礿注祭统王制则曰此夏殷时礼注诗则曰禘宗庙之祭小于祫于是禘有四种矣殊可怪也至于禘时则本以夏之孟月为之故明堂位曰季夏六月以禘礼祀周公于大庙至孟献子乃以夏之仲月为之故杂记曰七月而禘献子为之也此辨甚明足以尽扫郑注之谬故具録于此其祫祭说见文二年大事下○又案范氏祭祀例九皆书月以示诫桓二烝一尝闵吉禘僖禘大庙文着祫尝宣有事昭禘武宫定公从祀也○又案赵子曰此禘于庄公盖用禘祭礼物耳不追配文王也】
　　秋八月辛丑公薨左氏【初公傅夺卜齮田公不禁八月共仲使卜齮贼公于武闱】公羊【公薨何以不地弑也】胡氏【公薨不地仲尼亲笔也子曰父为子隠子为父隐直在其中矣故书薨以示臣子之情不地以存见弑之实莫情厚矣其事亦白矣非圣人孰能修之】
　　九月夫人姜氏孙于邾左氏【共仲通于哀姜哀姜欲立之闵公之死姜与知之故孙于邾齐人取而杀之于夷以其尸归僖公请而葬之】谷梁【讳奔也注哀姜与弑闵公故出奔】胡氏【夫人称孙闻乎故也不去姓氏降文姜也庄公忘亲释怨无志于复雠春秋深加贬絶以谓三纲人道所由立也忘父子之恩絶君臣之义国人习而不察将以是为常事则亦不知有君之尊有父之亲矣故叔牙之弑械成于前庆父之无君动于后圉人荦卜齮之刃交发于党氏武闱哀姜以国君母与闻乎故而不忌也当是时鲁君再弑几至亡国其应不亦乎春秋以复雠为重而书法如此所谓治之于未乱保之于未危不可不察也】
　　【案夫人孙二文姜无妻道哀姜无母道文姜一见贬絶之哀姜丧归贬姓而已春秋之权衡也】
　　公子庆父出奔莒左氏【共仲奔莒成季主僖公以赂求共仲于莒莒人归之及密使公子鱼请不许哭而往共仲曰奚斯之声也乃缢注庆文罪虽重季子推亲亲之恩欲同之叔牙存孟氏之族故略其罪不书杀又不书卒】公羊【杀公子牙今将尔庆父弑二君何以不诛将而不免遏恶也既而不可及缓追逸贼亲亲之道也】谷梁【其曰出絶之也庆父不复见矣】胡氏【公子出奔讥失贼也闵公立而季子归何以见弑庆父主兵日乆其权未可遽夺也季子执政日浅其谋未得尽行也设以圣人处之期月而已可矣季子贤人而当此能必克乎及闵公再弑庆父罪贯恶盈而疾之者愈众季子忠诚显著而附之者益多外固强齐之援内恊国人之情正邪消长之势判矣然后夫人不敢安其位庆父不得肆其奸此明为国者不知图难于其易为大于其细虽有智者亦不能善其后矣世儒或言用鲁之众因齐之力以戮庆父其势甚易而季子不熊故书夫人孙邾庆父奔莒所以深恶其缓不讨贼非也以绛侯勃之果陈平之无误将相交驩而内有朱虚外连齐楚以制诸吕庸人宜易于反手然大尉已入北军士皆左犹恐不胜未敢讼言诛之也况庆父巨奸七百里之侯国革车千乗而三十年执其兵柄其植根深矣其耳目广矣其用物矣而以为戮之其势甚易此未察乎难易迟速之几者也经书庄公忘亲无复雠之志使百官则而象之亦不知有君父也而又使庆父主兵失驭臣之道是以至此极故书孙邾奔莒为后世之永鉴也】
　　【案庆父出奔公羊杜氏皆以为季子推亲亲之恩夫庆父弑二君鲁国几丧尚欲以亲亲待之则子般闵公之雠曷报乎故张氏曰方季友适邾之时使鲁国无人安能逐姜氏庆父哉季友既立僖公则当因国人之愤正庆父之辠致辟于甸人以致两弑其君之讨乃以赂求于莒仅不许其入而已又立孟氏与叔牙同无复轻重之别岂非邦宪之失此所以不书国贼之讨而闵不书葬欤陈氏曰宋万奔陈虽杀之不书庆父奔莒虽杀之不书春秋所以严佚贼之责也其说是矣○又案宋万出奔陈陈人受赂而后归之庆父出奔莒莒人亦受赂而后归之不书宋万庆父之诛以逋逃主罪陈莒也】
　　冬齐髙子来盟左氏【注盖髙傒也齐侯使来平鲁乱僖公新立因遂结盟故不称使也鲁人贵之故不书名子男子之美称】公羊【髙子者何齐大夫也何以不称使我无君也然则何以不名喜之也何喜尔正我也其正我奈何庄公死子般弑闵公弑比三君死旷年无君设以齐取鲁曽不兴师徙以言而已矣桓公使髙子将南阳之甲立僖公而城鲁或曰自鹿门至于争门者是也或曰自争门至于吏门者是也鲁人至今以为美谈曰犹望髙子也注时鲁无君明君臣无相适之道君不行使乎大夫所以别尊卑理嫌疑故不称使】谷梁【其曰来喜之也曰髙子贵之也盟立僖公也不言使何也不以齐侯使髙子也】胡氏【何贤乎髙子桓公使将南阳之甲至鲁而谋其国其命髙子必曰鲁可取则兼其国以广地鲁可存则平其乱以善邻非有安危继絶一定不可易之计也髙子至则平鲁难定僖公鲁人赖焉圣人美其明人臣之义得奉使之宜特称髙子以着其善其不曰齐侯使之者权在髙子也案凡外大夫之来不言使者皆私交如祭伯祭仲武氏子毛伯宋司马华孙莒庆齐髙固之类是也非私交而不言使则必有美辞焉楚无大夫则屈完书族齐有大夫则髙傒书子皆贵之所以别于私交也谷梁疏曰髙子不称使所以归美于髙子屈完不称使所以归功于屈完此得之○又案闵公编书三子之来皆特笔也故季子髙子之书来着国人之喜而仲孙止书来乃春秋之所讥仲孙髙子不书使皆齐侯之过而髙子能权乃春秋之所善一字之法精矣】
　　十有二月狄入衞左氏【狄人伐衞衞懿公好鹤鹤有乗轩者将战国人受甲者皆曰使鹤鹤实有禄位余焉能战公与石祁子玦与寗庄子矢使守与夫人绣衣曰听于二子及狄人战于荧泽衞师败绩遂灭衞初惠公之即位也少齐人使昭伯烝于宣姜生齐子戴公文公宋桓夫又许穆夫人文公为衞之多患也先适齐及败宋桓公逆诸河宵济衞之遗民男女七百有三十人益之以共膝之民为五千人立戴公以卢于曹齐侯使公子无亏帅车三百乗甲士三千人以戍曹归公乗马祭服五称牛羊豕鸡狗皆三百与门材归夫人鱼轩重锦三十两注戴公其年卒文公立书入不能有其地】谷梁【注不言灭者讳齐桓不能攘夷狄救中国为贤者讳也】胡氏【卫康叔之后盖北州大国狄何以能入乎河南刘奕曰仲尼刚诗如墙有茨鹑之奔奔桑中诸篇皆録于国风而不削此载衞为戎狄所灭之因也故在定之方中之前因以是说考于防代凡淫乱者未有不至于杀身败家而亡其国者也然后知古诗垂戒之大矣】陈氏【灭而书入不以累桓公也凡灭国有存之者则不言灭归德于存之者也有乗而取之者亦不言灭归罪于取之者也故衞不言灭须句不言灭】
　　郑弃其师左氏【郑人恶髙克使帅师次于河上久而弗召师溃而归髙克奔陈郑人为之赋清人】公羊【郑弃其师者何恶其将也郑伯恶髙克使之将逐而不纳弃师之道也】胡氏【案郑诗清人刺文公也髙克好利而不顾其君文公恶之而不能逺使克将兵御狄于境陈其师旅翺翔河上久而不召众散而归髙克奔陈公子素恶髙克进之不以礼文公退之不以义危国亡师之本故作是诗观此则郑弃其师可知矣或曰髙克进不以礼曷不书其出奔以贬克为人臣之戒而独咎郑伯何也曰人君擅一国之名宠生杀予夺惟我所制尔使克不臣之罪已着案而诛之可也情状未明黜而逺之可也爱惜其才以礼驭之可也乌有假以兵权委诸境上坐视其失伍离散而莫之恤乎然则弃师者郑伯乃以国称何也二三执政股肱心膂休戚之所同也不能进谋于君恊志同力黜逐小人而国事至此所谓危而不持颠而不扶则将焉用彼相矣书曰郑弃其师君臣同责也】
　　【案弃师之说三传皆同唯杜氏以为此髙克状其事以告鲁鲁史书之以为弃师之道者非也】









　　春秋防通卷八
　　钦定四库全书
　　春秋防通卷九　　　　　元　李防　撰
　　僖公【名申諡法小心畏忌曰僖在位三十三年】左氏【僖公庄公之子闵公庶兄母成风成风闻成季之繇乃事之而属僖公焉闵公薨成季以僖公适邾共仲奔莒乃入立之】
　　【周惠王十八年】元年春王正月左氏【不称即位公出故也公出复入不书讳之也讳国恶礼也】公羊【继弑君子不言即位此非子也其称子何臣子一例也】谷梁【继弑君不言即位正也】胡氏【不书即位内无所承上不请命也承国于先君者父子之伦请命于天王者君臣之义今僖公内无所承上不请命不书即位正王法也是故有四海而即天王之位者受之于天者也有一国而即诸侯之位者受之于王者也受之于天者必奉若天道而后能保天下受之于王者必谨守侯度而后能保其国】
