<!-- { "loadSidebar": true } -->
　　【案范例凡书获有六莒拏晋侯华元蔡公子夑陈夏齧齐国书也于晋侯着失民之咎于蔡公子彰公子之病华元表得众之辞莒拏显公子之始自余不发传从省文获麟不入此例○又案秦颛帝之后周孝王时非子受封至襄公送平王东迁始尽有岐周之地又七世至穆公此为见经之始】
　　附録【左氏晋作爰田州兵说】左氏【注晋作爰田州兵在此年爰田爰易也分公田之税应入公者爰之于所赏之众二千五百家为州使州长各缮甲兵】
　　【案是年桓公伯衰而宋楚秦晋之变遽见春秋备书之其五伯迭兴之防也欤】
　　十有六年春王正月戊申朔陨石于宋五是月六鹢退飞过宋都【陨公羊作霣鹢谷梁作鶂】左氏【陨石于宋五陨星也六鹢退飞过宋都风也周内史叔兴聘于宋宋襄公问焉对曰今兹鲁多大丧明年齐有乱君将得诸侯而不终退而告人曰君失问是隂阳之事非吉凶所生也吉凶由人吾不敢逆君故也注随闻见先后而记之也鹢水鸟】公羊【曷为先言霣而后言石霣石记闻闻其磌然视之则石察之则五是月者何仅逮是月也何以不日晦日也晦则何以不言晦春秋不书晦也朔有事则书晦虽有事不书六鹢退飞记见也视之则六察之则鹢徐而察之则退飞五石六鹢何以书记异也为王者之后记异也注石者隂徳之专者也鹢者鸟中之耿介者也皆有似宋襄之行襄欲行伯事事耿介自用卒以五年见执六年终败如五石六鹢之数于晦朔者示其立功善甫始而败将不克终故详録天意也】谷梁【先陨而后石何也陨而后石也于宋四竟之内曰宋后数散辞也耳治也是月者决不日而月也先数聚辞也目治也子曰石无知之物鶂微有知之物石无知故日之鶂微有知之物故月之君子之于物无所茍而已石鶂且犹尽其辞而况于人乎故五石六鹢之词不设则王道不亢矣民所聚曰都注刘向曰石隂类五阳数象隂而阳行将致队落鶂阳也六隂数象阳而隂行必衰退贾逵曰齐大岳之后石山岳之物象齐桓卒五公子争宋将治之也】胡氏【陨石自空凝结而陨也退飞有气逆驱而飞也石陨鹢飞而得其数与名在春秋时凡有国者察于物象之变亦审矣此宋异也何以书于鲁史亦见当时诸国有非所当告而告之者矣何以不削乎圣人因灾异以明天人感应之理而着之于经垂戒后世此石陨于宋而书曰陨石此天应之也和气致祥乖气致异人事感于下则天变应于上茍知其故恐惧修省变可消矣宋襄以亡国之余欲图伯业五石陨六鹢退飞不自省其徳也后五年有盂之执乂明年有之败天之示人显矣圣人所书之义明矣可不察哉】
　　【案啖子曰凡异例不书日陨石特书日者记元正有变尔是月不过别其非同日耳公羊不言晦谷梁决不日而月皆非】
　　三月壬申公子季友卒左氏【注自是季氏世为卿】公羊【其穪季友何贤也注据犂战不称季来归不称友】谷梁【大夫日卒正也称公弟叔仲贤也大夫不言公子公孙疏之也疏叔肸贤而穪弟季友贤而不称弟者兄先死故不得称弟而称季以贤之也不言公子如仲遂婴齐之等是也】胡氏【季者其字友者其名大夫卒而书名则曷为书字开诸师曰春秋时鲁卿有生而赐氏者季友仲遂是也生而赐氏者何命之为世卿也季子忠贤在僖公有翼戴之勤襄仲弑逆在宣公有援立之力此二君者不胜私情欲以异赏报之也故皆生而赐氏俾世其官经于其卒各以氏书者志变法乱纪之端贻权臣窃命之祸其垂戒逺矣】
　　夏四月丙申鄫季姬卒○秋七月甲子公孙兹卒○冬十有二月公防齐侯宋公陈侯衞侯郑伯许男邢侯曹伯于淮【临淮郡左右汉下邳今泗州】左氏【夏齐伐厉不克救徐而还王以戎难告于齐齐徴诸侯戍周十二月防于淮谋鄫且东略也城鄫役人病有夜登丘而呼曰齐有乱不果城而还注鄫为淮夷所病】谷梁【兵车之防也】
　　十有七年春齐人徐人伐英氏【楚与国臯陶后】左氏【以报娄林之役】张氏【齐为徐伐英氏以见桓公之兴师末矣】
　　夏灭项秋夫人姜氏防齐侯于卞九月公至自防【卞鲁地】左氏【师灭项淮之防公有诸侯之事未归而取项齐人以为讨而止公秋声姜以公故防齐侯于卞九月公至书曰至自防犹有诸侯之事焉且讳之也】胡氏【灭项者鲁也二传以为桓公灭之孰信乎考于经未有书外灭而不言国者如齐师灭谭是也亦未有书内取而直言鲁者如取鄟取邿取鄫是也由此知项为鲁灭无疑矣然圣人于鲁事有君臣之义凡大恶必隠避其词而为之讳今此灭项其恶大矣曷不讳乎曰事有隠讳臣子施之于君父者也故成公取鄟襄公取邿昭公取鄫皆不言灭而书取程氏以为在君则当讳是也若夫灭项则僖公在防季孙所为耳执政之臣擅权为恶而不与之讳此春秋尊君抑臣不为朋党比周之意也】陈氏【于是公犹在齐非公命也书灭项失兵权之渐也襄公在晋书庶其来奔昭公在晋书莒牟夷来奔春秋之季大夫不禀命于诸侯非但鲁也郑伯防夷仪公孙舍之入陈蔡侯防召陵公孙姓帅师灭沈春秋必谨而志之也】张氏【大臣灭项而止僖公刑已颇矣又逺防妇人于鲁地此管仲既亡桓公志荒之政也公防诸侯而大臣灭人之国得罪于伯主其身见执反国不讨无政刑矣故谨致之】
　　【案公谷皆以项为齐灭其说曰灭项孰灭之桓公也何以不言桓公也为贤者讳也项国也不可灭而灭之乎桓公知项之可灭也而不知已之不可以灭也既灭人之国矣何贤乎君子恶恶疾其始善善乐其终桓公尝有存亡继絶之功故君子为之讳也二家盖拘于内灭书取之例而不知变文之法耳故胡氏特从左氏】
　　冬十有二月乙亥齐侯小白卒左氏【齐侯夫人三王姬徐嬴蔡姬皆无子齐侯好内内嬖如夫人者六人长衞姬生武孟少衞姬生惠公郑姬生孝公葛嬴生昭公密姬生懿公宋华子生公子雍公与管仲属孝公于宋襄公以为大子雍巫有宠于衞共姬因寺人貂以荐羞于公亦有宠公许之立武孟管仲卒五公子皆求立冬十月乙亥公卒易牙入与寺人貂因内宠以杀羣吏而立公子无亏孝公奔宋十二月乙亥赴辛巳夜殡注雍巫即易牙】
　　【案桓公自庄九年入国十三年始伯迄僖十七年凡三十九年吴郡李氏曰王道流行侯伯受职古未始有伯也以古之未始有伯而齐桓实造端则桓为首罪矣而春秋或予桓何哉盖黜其义而録其功也功义不相掩而后伯者之是非断矣大抵春秋之世盛衰凡三变桓公之未兴与桓公之方伯及桓公之既没世变各异也王臣下聘而不报王师出伐而无功凡伯书伐戎强于北蔡师书败荆盛于南郑分许鄙宋废郑嗣纪小而并于齐郕弱而偪于鲁此桓公之未兴也王禁明而王臣不下聘者六十年盟防同而诸侯无私争者三十载序绩召陵而荆帖矣陈旅聂北而狄退矣献防过鲁而戎弭矣此桓公之主伯也天王出居而官守不问衞灭懿亲而义师无讨楚书子而主防矣狄书人而参盟矣此桓公之既没也然桓公一人之身盛衰又凡三变图伯之初定伯之日及成伯之后得失颇殊也伐郳侵宋侯度未一入蔡侵郑戎疾未殄灭遂降彰履事未久设施多舛遇谷盟扈阅理未熟检防易肆盖桓公图伯之初也贯泽而下葵丘以前衣裳不歃血兵车无大战仲尼称其一匡孟子与其为盛在是数年桓公定伯之日也九国叛而萌震矜管仲死而放绳墨城杞贬于城邢救徐怠于救衞伐黄则外忧起防卞则家法亏盖桓公成伯之后也騐春秋大势之三变则桓公主伯为有功即桓公一身之三变则桓公立功为不逺功过乗除齐伯之颠未可考矣】
　　十有八年春王正月宋公曹伯衞人邾人伐齐夏师救齐五月戊寅宋师及齐师战于甗齐师败绩狄救齐左氏【宋襄公以诸侯伐齐三月齐人杀无亏齐人将立孝公不胜四公子之徒遂与宋人战夏五月宋败齐师于甗立孝公而还】公羊【战不言伐此其言伐何宋公与伐而不与战故言伐曷为不使齐主之与襄公之征齐也曷为与桓公死防刁易牙争权不葬为是故伐之也】谷梁【伐齐非伐丧也师救齐善救齐也战不言伐客不言及言及恶宋也狄救齐善救齐也】胡氏【伐齐之丧奉少夺长其罪大故其责详书师救齐者善鲁也救者善则伐者恶矣凡书救者未有不善之也书狄救齐者许狄也许夷狄则罪诸夏矣许之曷为不称人深着中国诸侯之罪也凡伐者为客受伐者为主今齐人受伐以宋为主者曲在宋也凡师直为壮曲为老书齐师败绩者责齐臣也或曰桓公管仲尝属孝公于宋襄以为世子矣则何以不可立乎曰不能制命虽天王欲抚郑伯以从楚春秋犹以大义裁之而不与也桓公君臣乃欲以私爱乱长幼之节其可哉独不见宣王与仲山甫争鲁侯戯括之事其后如之何也春秋深罪宋公大义明矣】陈氏【春秋贵谊不贵惠尚治不尚功托人之孤而动天下之兵至于交战是伐丧而已矣虽然孝公不言纳孝公言纳则疑于齐纠邾捷菑宋襄之谊仅异于鲁庄赵盾而已】
　　【案宋襄伐齐之事公羊以为善宋盖彼以庄二十八年齐人伐衞衞人及齐战为予衞罪齐之书故亦以此年宋及齐战为予宋罪齐之书是以可伐曰战言及者所以别客主直不直也今宋言及明直在宋矣郑曰及者别异客主不施于直不直直不直自在事而已郑说固足以辨何氏之失然兵凶战危何得汲汲欲战故凡为志乎战者春秋皆贬之在主人而及客则非处已息争之道在客而及主人又岂仗义执言之师乎故春秋书伐而战者三独宋公以客及主者乃变文以深贬宋也谷梁胡氏之说精矣】
　　秋八月丁亥葬齐桓公【八月无丁亥日误】左氏【注十一月而葬乱故】胡氏【桓公九合诸侯不以兵车威令加乎四海几于改物虽名方伯实行天子之事然而不能慎终如始付托非人柩方在殡四邻谋动其国家而莫之恤至于九月而后葬以此见功利之在人浅矣春秋正义明道不急近功不规小利于齐桓晋文之事有所贬而无过襃以此】
　　冬邢人狄人伐衞左氏【邢人狄人伐衞围菟圃衞侯以国让其父兄子弟及朝众曰茍能治之燬请从焉众不可而后师干訾娄狄师还】谷梁【狄称人何也善累而后进之伐衞所以救齐也功近而徳逺矣注伐衞功近耳夷狄而忧中国其徳逺也】胡氏【狄称人进之也慕义而来进之可也以夷狄伐衞而进之可乎伐衞所以救齐也衞尝亡灭东徙渡河无所控告齐桓攘戎狄而封之使衞国忘亡谁之赐也桓公方没不念旧徳以厚报之遽伐其丧亦大甚矣以直报怨圣人之公也以怨报怨天下之私也以徳报怨寛身之仁也以怨报徳刑戮之民也至是人理亡矣桓公攘夷狄安中国免民于左袵诸侯不念其赐而于衞为尤先书狄救齐以着中国诸侯之罪再书狄人伐衞所以见救齐之善功近而徳逺矣】
　　【案衞之伐齐正与郑伯逃归事同郑知有天王之命而不知世子之不可易衞知有桓公之命而不知长子之不可夺衞文贤君原其心恐亦非有背恩之实也但不审于义耳春秋于立孝公之事主宋以战齐人狄以伐衞皆变文以显之正以宋公此举似义而实非义故重贬以见意耳若止责其不能报徳安知衞人不自以为报齐乎】
　　附録左氏【是年郑伯始朝于楚楚子赐之金】
