<!-- { "loadSidebar": true } -->
　　九月己亥公孙于齐次于阳州【已谷作乙阳公作杨齐鲁竟上邑】左氏【季公鸟死季公亥与公思展申夜姑相其室季姒与饔人檀通而惧诉于公甫曰展与夜姑将要余公甫告平子平子拘展与夜姑杀之故公若怨平子季郈之鸡辟季氏介其鸡郈氏为之金距平子怒益宫于郈氏且让之故郈昭伯亦怨平子臧昭伯之从弟防为谗于臧氏而逃于季氏臧氏执旃平子怒拘臧氏老将禘于襄公万者二人其众万于季氏大夫遂怨平子公若献弓于公为且与之出射而谋去季氏公为告公果公贲使侍人僚柤告公公寝将以戈击之乃走公曰执之亦无命也惧而不出数月不见公不怒又使言公执戈以惧之乃走又使言公曰非小人之所及也公果自言公以告臧孙臧孙以难告郈孙郈孙以可劝告子家懿伯懿伯曰谗人以君徼幸事若不克君受其名不可为也舍民数世以求克事不可必也且政在焉其难图也公退之辞曰臣与闻命矣言若泄臣不获死乃馆于公叔孙昭子如阚公居于长府九月戊戌伐季氏杀公之于门遂入之平子登台而请曰君不察臣之罪使有司讨臣以干戈臣请待于沂上以察罪弗许请囚于费弗许请以五乗亡弗许子家子曰君其许之政自之出久矣隐民多取食焉为之徒者众矣日入慝作弗可知也弗听郈孙曰必杀之公使郈孙逆孟懿子叔孙氏之司马鬷戾言于其众曰若之何莫对又曰我家臣也不敢知国凡有季氏与无于我孰利皆曰无季氏是无叔孙氏也鬷戾曰然则救诸帅徒以徃防西北隅以入公徒释甲执氷而踞遂逐之孟氏使登西北隅以望季氏见叔孙氏之旌以告孟氏执郈昭伯杀之遂伐公徒公与臧孙如墓谋遂行己亥公孙于齐次于阳州注公若即公亥与公鸟皆平子庶叔父公甫公之平子弟公为公果公贲昭公子懿伯子家羁冰箭筩盖可以取饮季姒公鸟妻】谷梁【孙之为言犹孙也讳奔也次止也】胡氏【内出奔称孙隐也次于阳州待齐命也以君伐臣曷为不胜鲁自东门遂杀嫡立庶鲁君于是乎失政禄去公室政在季氏于此君也四公矣作三军尽征其一舍中军兼有其二民赋入于其家半矣受命救台也遂入郓帅师取卞也不以闻军政在其手专矣行父片言而东门氏逐南蒯一动而公子憖奔鲁之羣臣亦无敢忠于公室而献谋者所谓屯难之时也在易屯之六五曰屯其膏小贞吉大贞凶象曰屯其膏施未光也昭公不明乎消息盈虚之理正身率德择任忠贤待时驯致不忍一朝之忿求逞其私欲而以羣小谋之其及也宜矣哉】
　　齐侯唁公于野井【济南祝阿县东】左氏【齐侯将唁公于平隂公先至于野井齐侯曰自莒疆以西请致千社以待君命寡人将帅敝赋以从君之忧寡人之忧也公喜子家子曰天禄不再天若胙君不过周公以鲁足矣失鲁而以千社为臣谁与之立且齐君无信不如早之晋弗从】公羊【唁公者何昭公将弑季氏告子家驹曰季氏为无道僭于公室久矣吾欲弑之何如子家驹曰诸侯僭于天子大夫僭于诸侯久矣昭公曰吾何僭矣哉子家驹曰设两观乘大辂朱干玉戚以舞大夏八佾以舞大武此皆天子之礼也且夫牛马维娄委己者也而柔焉季氏得民众久矣君无多辱焉昭公不从其言终弑而败焉走之齐齐侯唁公于野井曰柰何君去鲁国之社稷昭公曰丧人不佞失守鲁国之社稷执事以羞再拜颡庆子家驹曰庆子免君于大难矣子家驹曰臣不佞防君于大难君不忍加之以鈇锧赐之以死再拜颡高子执箪食与四脡脯国子执壶浆曰吾寡君闻君在外馂饔未就敢致糗于从者昭公曰君不忘吾先君延及丧人锡之以大礼再拜稽首以衽受高子曰有夫不祥君无所辱大礼昭公盖祭而不尝景公曰寡人有不腆先君之服未之敢服有不腆先君之器未之敢用敢以请昭公曰丧人不佞失守鲁国之社稷执事以羞敢辱大礼敢辞景公曰敢固以请昭公曰以吾宗庙之在鲁也有先君之服未之能以服有先君之器未之能以出敢固辞景公曰寡人有不腆先君之服未之敢服有不腆先君之器未之敢用请以飨乎从者昭公曰丧人其何称景公曰孰君而无称昭公于是噭然而哭诸大夫皆哭旣哭以人为菑以幦为席以鞍为几以遇礼相见孔子曰其礼与其辞足观矣注菑周埒垣也今大学辟雍作侧字幦车覆笭】胡氏【唁者吊也生事曰唁死事曰吊礼有本末正身治人礼之本也威仪文词礼之末也昭公丧齐归无慼容而不顾娶孟子为夫人而不命政令在家而不能取有子家子之贤而不能用而屑屑焉习仪以亟能有国乎虽齐侯来唁其礼与词是矣而方伯连帅之职则未脩也又岂所以为礼哉书曰唁公亦明其无纳公之实讥之也】
　　【案经书唁者三皆所以罪齐晋忘大义而崇微礼也】
　　冬十月戊辰叔孙婼卒左氏【昭子自阚归见平子平子稽颡曰子若我何昭子曰人谁不死子以逐君成名子孙不忘不亦伤乎将若子何平子曰苟使意如得改事君所谓生死而肉骨也昭子从公于齐与公言公与昭子言于幄内曰将安众而纳公公徒将杀昭子公使昭子自铸归平子有异志冬十月昭子齐于其寝使祝宗祈死戊辰卒左师展将以公乗马而归公徒执之】
　　【案刘氏曰婼不忍自同于季氏而谋纳公正也不忍见欺于季氏而反自杀忠也然顔子曰子在回何敢死昭公在外婼可以无死此春秋所由不以死褎婼也婼之死虽不可以当襃而其忠也不可忘矣故于其至自晋而襃之传曰苟志于仁矣无恶也此之谓也胡氏主此说夫昭公之祸原于叔孙氏之司马昭子旣归傥正鬷戾之罪而诛之亦庶足以翦季氏之羽翼而徐为之图今乃付之无可柰何之命不及俞逺矣此意林所为不满也然祈死之说本不可信此年春昭子在宋与元公对语而泣乐祁已知其魂魄之去矣何待于祈哉】
　　十有一月己亥宋公佐卒于曲棘【宋地】左氏【宋元公将为公故如晋己亥卒于曲棘】公羊【诸侯卒其封内不地此何以地忧内也】谷梁【邡公也注邡当为访谋纳公也】胡氏【案左氏宋元之夫人曹氏生子妻意如或谓曹氏勿与鲁将逐之曹氏告元公公告乐祁祁曰与之如是鲁君必出无民而能逞其志者未之有也鲁君失民久矣然则宋元意如之外舅也不此之顾而求欲纳公是以正伦恤患为心而不匿其私亲之恶者也其贤于当时诸侯逺矣故虽卒于封内而特书其地以别之也】
　　十有二月齐侯取郓左氏【十二月庚辰齐侯围郓注欲取以居公不书围郓人自服不成围】公羊【外取邑不书此何以书为公取之也】谷梁【取易词也内不言取以其为公取之故易言之也】胡氏【郓鲁邑也直称齐侯取之何也齐不自取而为公取郓使居之也昭公出奔经书次于阳州见公于鲁未絶而季氏逐君为不臣及书齐侯取郓见公已絶于鲁而逐于季氏为不君君者有土地人民以奉宗庙之典籍者也己不能有而他人是保则不君矣春秋之义欲为君尽君道欲为臣尽臣道各守其职而不渝也昭公失君道季氏失臣道各渝其职而不守矣其为后世戒深切着明矣案胡氏之说本程氏吕氏以为讥齐侯之忽逺略者亦得之谢氏曰唁之矣而不能为之讨贼居之矣而不能为之复国齐侯之罪也然书齐侯则异乎济西讙阐之取书人矣故意林以为齐侯有脩伯讨不登叛人之意】
　　二十有六年春王正月葬宋元公○三月公至自齐居于郓左氏【正月庚申齐侯取郓三月公至自齐处于郓言鲁地也注入鲁竟故书至犹在外故书地】谷梁【公次于阳州其曰至自齐何也以齐侯之见公可以言至自齐也居于郓者公在外也至自齐道义不外公也注君虽在外犹以在国之礼録之是崇君之道也】胡氏【居者有其土地人民之称也昭公失国出奔而称居于郓者存一国之防也襄王已出而称居于郑敬王未入而称居于狄泉者存天下之防也天子之于天下率土之濵莫非其臣非诸侯所敢擅也诸侯之于封国四境之内莫非其土非大夫所得专也故诸侯避舎以待廵守而大夫专邑是谓叛君曰居于郓其为防也至矣
　　案书居于郓五至二十九年十月郓溃】
　　夏公围成左氏【夏齐侯将纳公命无受鲁货申丰从女贾以币锦适齐师货子犹子犹受之言于齐侯曰羣臣不尽力于鲁君者非不能事君也然据有异焉宋元公为鲁君如晋卒于曲棘叔孙昭子求纳其君无疾而死不知天之弃鲁耶抑鲁君有罪于鬼神故及此也君若待于曲棘使羣臣从鲁君以卜焉若可师有济也君而继之兹无敌矣若其无成君无辱焉齐侯从之使公子鉏帅师从公成大夫公孙朝谓平子曰有都以衞国也请我受师许之请纳质弗许曰信女足矣告于齐师曰成孟氏之敝室也用成已甚弗能忍也请息肩于齐齐师围成成人伐齐师之饮马于淄者曰将以厌众鲁成备而后告曰不胜众师及齐师战于炊鼻】谷梁【非国不言围所以言围者以大公也】胡氏【不书齐师者景公于邪说为义不终故微之也书公围成则季氏之不臣昭公之不君齐侯之不能脩方伯连帅之职其罪咸具矣】陈氏【齐侯将纳公以梁丘据一言而止鄟陵之盟将以合诸侯云尔而徒曰纳公三年而无成则是取郓而已矣故取郓则书齐围成则书公】
　　【案经书公围成二昭公围成见季氏之强也定公围成见家臣之强也昭公围成不能得夫人心也定公围成不能俟夫圣化也】
　　秋公会齐侯莒子邾子杞伯盟于鄟陵左氏【谋纳公也】公羊【注不月者时诸侯相与约欲纳公故内喜为大信辞】陈氏【此参盟也参盟自齐桓以来未之有也于是再见其再见何晋不复主盟矣齐徐郯莒尝盟于蒲隧宋邾郳徐尝盟于虫则诸侯有不待伯主而自盟防久矣于是始书以晋之不复主盟也晋不复主盟而后齐专盟矣】
　　【案鄟陵之盟乃齐侯假纳公之大义以为纠合之谋此于咸于沙之渐也使能充此志则复北杏之业何难哉旣而卒不能纳公则叛伯而已矣故陈氏得之春秋无贬词亦望之也】
　　公至自会居于郓谷梁【至自会道义不外公也】
　　九月庚申楚子居卒【平王】左氏【令尹子常欲立子西曰大子壬弱其母非适也子西怒曰是乱国而恶君王也必杀令尹令尹惧乃立昭王】
　　冬十月天王入于成周【今洛阳】左氏【四月单子如晋告急七月晋知跞赵鞅帅师纳王使女寛守阙塞十月王起师于滑十一月晋师克巩召伯盈逐王子朝及召氏之族毛伯得尹氏固南宫嚚奉周之典籍以奔楚召伯逆王于尸及刘子单子盟王入于成周晋师使成公般戌周而还十二月王入于庄宫注庄宫在王城防自居狄泉以来刘单夹以东西虽不出王畿而居无定所此时始得入于成周遂以成周为都】公羊【成周者东周也其言入何不嫌也注上言天王有天子已明不嫌为簒但起其难前王城为西周故天下因谓成周为东周】谷梁【周有入无出也】胡氏【不曰入于京师者京师众大之称不可系之入也其曰成周云者黍离降为国风之意而景王宠爱庶孽弱其世适之罪着矣】陈氏【昔者惠王出入皆不书襄王虽书出犹不书入也于是悼王自皇敬王自狄泉则曷为皆书入幸之也王室乱入无足讳焉尔】
