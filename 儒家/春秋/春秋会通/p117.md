<!-- { "loadSidebar": true } -->
　　夏蔡杀其大夫公孙姓公孙霍○晋人执戎蛮子赤归于楚【蛮公作曼】左氏【楚人既克夷虎乃谋北方左司马眅申公寿余叶公诸梁致蔡于负函致方城之外于缯闗单浮余围蛮氏蛮氏溃蛮子赤奔晋阴地司马起丰析与狄戎以临上雒左师军于菟和右师军于仓野使谓隂地之命大夫士蔑曰晋楚有盟好恶同之若将不废寡君之愿也不然将通于少习以听命赵孟曰晋国未宁安能恶于楚必速与之士蔑乃致九州之戎将裂田以与蛮子而遂执之以畀楚师于三戸司马致邑立宗焉以诿其遗民而尽俘以归注少习商县武闗也三戸今丹水县北三戸亭】公羊【赤者何戎曼子之名也其言归于楚何子北宫子曰辟伯晋而京师楚也】胡氏【晋人云者罪之也蛮子赤何以名夷狄也无罪见执亦书名外之也文公执曹伯则曰畀宋人今此曷云归于楚归于楚者犹曰京师楚也晋主夏盟为日久矣不竞至此春秋所恶】
　　【案春秋书执止此】
　　城西郛左氏【注鲁西郭备晋也】
　　六月辛丑亳社灾【亳公作蒲】公羊【亡国之社也社者封也其言灾何亡国之社盖揜之揜其上而柴其下何以书记灾也】谷梁【其屋亡国之社不得达上也】
　　【案记曰丧国之社屋之不受天阳也】
　　秋八月甲寅滕子结卒○冬十有二月葬蔡昭公葬滕顷公
　　附録左氏【是年七月齐陈乞施卫跪救范氏围五鹿九月赵鞅围邯郸降荀寅奔鲜虞赵稷奔临十二月施逆之遂堕临国夏伐晋取邢任栾鄗逆畤隂人盂壶口防鲜虞纳荀寅于柏人五年春晋围柏人荀寅士吉射奔齐晋范氏亡】
　　五年春城毗【公作比】左氏【注备晋也】
　　夏齐侯伐宋
　　【案此条诸家无疑必讨其伐曹非宋也】
　　晋赵鞅帅师伐衞左氏【范氏之故也遂围冲牟注卫助范氏故也】
　　【案晋自侵楚之后惟此年伐衞明年伐鲜虞书伐盖讨范氏之党则师出庶几有名耳谢氏以此年伐卫为蒯聩未入故亦是一説】
　　秋九月癸酉齐侯杵臼卒【杵公作处】左氏【齐燕姬生子不成而死诸子鬻姒之子荼嬖诸大夫恐其为大子也言于公曰君之齿长矣未有大子若之何公曰二三子闲于忧虞则有疾疢亦姑谋乐何忧乎无君公疾使国惠子高昭子立荼寘羣公子于莱秋景公卒十月公子嘉公子驹公子黔奔卫公子鉏公子阳生来奔注惠子夏昭子张也荼安孺子也】
　　冬叔还如齐闰月葬齐景公
　　【案张氏曰景公自襄之二十六年即位至今五十八年矣前有晏婴后有孔子晏婴告以陈氏之祸孔子告以君臣父子之説公亦説之矣而卒不能用卒致身死之后子死国乱曽未十年陈恒弑简公而移其社稷眞范祖禹所谓治愈久而政愈弊年弥进而德弥退者景公之卒葬书于春秋岂不为享国日久而曽无逺虑者之戒欤】
　　六年春城邾瑕【瑕公作葭　任城亢父县北有邾娄城】左氏【注备晋也】张氏【诈氏曰定哀十六年间凡八城邑鲁既不得事晋诸侯方争是以髙城深池务守其国以捍祸乱隠虞至矣虽然使鲁能脩其政如治城者则天下归之岂特勤勤自守而已是以讥之三年以来岁书城邑以着鲁无德政劳民荐数如此后虽城邑不复志矣】
　　【案书城止此此条公羊以为取邾邑非也】
　　晋赵鞅帅师伐鲜虞左氏【晋伐鲜虞治范氏之乱也】
　　呉伐陈左氏【呉之入楚也使召陈怀公怀公朝国人而问焉逢滑曰臣闻国之兴也视民如伤呉日敝于兵暴骨如莽而未见德焉祸之适呉其何日之有陈侯从之及夫差克越乃脩先君之怨侵陈至是呉伐陈复脩旧怨也楚子曰吾先君与陈有盟不可以不救乃救陈师于城父】张氏【夫差脩怨黩兵以取灭亡春秋狄之】
　　夏齐国夏及高张来奔左氏【齐陈乞伪事高国者每朝必骖乘焉所从必言诸大夫又谓诸大夫曰二子恃得君而欲谋二三子盍及其未作也先诸作而后悔亦无及也大夫从之夏陈乞鲍牧及诸大夫以甲入于公宫昭子闻之与惠子乘如公战于庄败国人追之国夏奔莒遂及高张晏圉施来奔注二子阿君废长立少既受命又不能全书名罪之】陈氏【齐杀其大夫高厚齐崔杼弑其君光齐国夏及高张来奔齐陈乞弑其君荼圣人之垂诫深矣】张氏【高国为国世臣从君于昬受其顾命力不足以卫上委君而出奔书名以辠其不忠也】
　　叔还会呉于柤张氏【许氏曰叔还以呉在柤故往会之始结呉好也夷狄兽心可以盛强服难以衰弱御以鲁政之不脩务与呉亲以资其力君子志柤之会知鲁之将有呉患矣】
　　【案叔还之会呉与公孙归父防楚子于宋叔弓会楚子于陈一也而春秋狄呉何哉伐我之兆见于此矣春秋之末臣与呉会者一公与呉会者二然后有黄池之两伯中国为呉鲁不得不任其责也】
　　秋七月庚寅楚子轸卒【昭王卒惠王章立】左氏【楚子在城父将救陈有疾卒于城父子闾与子西子期谋逆越女之子章立之而还】
　　【案左氏载楚昭有死雠之志及其命公子启为王与不肯移祸于令尹司马等亦足见昭王之贤又载子西子期子闾之让国不立亦足见三子之贤故楚不终衰○又案楚子疾卜曰河为祟王弗祭曰三代命祀祭不越望江汉睢漳楚之望也孔子曰楚昭王知大道矣此足以证诸侯不当三望之事】
　　齐阳生入于齐齐陈乞弑其君荼【荼公作舎】左氏【陈僖子使召公子阳生逮夜至于齐僖子使子士之母养之与馈者皆入冬十月丁卯立之将盟鲍子醉而往其臣差车鲍防曰此谁之命也陈子曰受命于鲍子遂诬鲍子曰子之命也鲍子曰女忘君之为孺子牛而折其齿乎而背之也悼公稽首曰吾子奉义而行者也若我可不必亡一大夫若我不可不必亡一公子义则进否则退敢不唯子是从废兴无以乱则所愿也鲍子曰谁非君之子乃受盟使胡姬以安孺子如赖去鬻姒杀王甲拘江说囚王豹于句窦之丘公使朱毛告于陈子曰微子则不及此然君异于器器二不匮君二多难敢布诸大夫僖子不对而泣曰君举不信羣臣乎以齐国之困困又有忧少君不可以访是以求长君庶亦能容羣臣乎不然夫孺子何罪毛复命公悔之毛曰君大访于陈子而图其小可也使朱毛迁孺子于骀不至杀诸野幕之下注楚比劫立陈乞流涕子家惮老皆疑免罪故春秋明而书之以为弑主】公羊【弑而立者不以当国之辞言之此其以当国之辞言之何为谖也此其为谖柰何景公谓陈乞曰吾欲立舎何如陈子曰所乐乎为君者欲立则立之不欲立则不立君如欲立之则臣请立之阳生谓陈乞曰吾闻子盖将不欲立我也陈乞曰夫千乘之主将废正而立不正必杀正者吾不立子者所以生子也走矣与之玉节而走之景公死而舎立陈乞使人迎阳生于诸其家除景公之丧诸大夫皆在朝陈乞曰常之母有鱼菽之祭愿诸大夫之化我也皆曰诺于是皆之陈乞之家坐陈乞曰吾有所为甲请以示焉皆曰诺于是使力士举巨囊而至于中霤诸大夫见之皆色然而骇开之则闯然公子阳生也陈乞曰此君也己诸大夫不得已皆逡巡北面再拜稽首而君之尔自是往弑舎注阳生先诈致诸大夫立于陈乞家然后弑舎故先书当国起其事也不举阳生弑者谖成于乞也】谷梁【荼不正则其曰君何也荼虽不正己受命矣】胡氏【阳生曷为不称公子非先君之子也为人子者无以有已则以父母之心为心者景公命荼世其国已则簒荼而自立是自絶于先君岂得复为先君之子也不称公子者诛不子也阳生不子则曷为系之齐春秋端本之书也正其本则事理阳生之不子其谁使之也不有废长立少以启乱者乎故齐景公问政于孔子孔子对曰君君臣臣父父子子君不君则臣不臣父不父则子不子以阳生系之齐着乱之所由生也然而弑荼者阳生与朱毛也曷为书陈乞初景公谓陈乞吾欲立荼何如对曰所乐乎为君者欲立则立之不欲立则不立也君如欲立之则臣请立之阳生谓乞曰吾闻子盖将不欲立我也对曰千乘之主欲废正而立不正必杀正者吾不立子者所以生子也与之玉节而走之鲁景公死荼立陈乞使人迎阳生寘诸家召诸大夫而示之曰此君也诸大夫知乞有备不得已逡巡北面再拜而君之尔故里克中立不免杀身之刑陈乞献谀终被弑君之罪皆不明春秋之义陷于大恶而不知者也】陈氏【衞侯入喜弑则喜为衞侯弑也阳生入陈乞弑则乞为阳生弑也】
　　【案齐阳生书法与齐小白同皆非有君父之命而以次则居长当立故不书公子而称国也衞州吁书法与齐无知同皆罪其君不待以公子之道使之与闻国政而当国故不称公子而称国余例皆可参通此条公羊当国之说非是至其载陈乞本末独详于左氏有以知春秋罪乞之大意则胡氏详矣盖当废立之际大臣当据经守正守死不回然后可不然必陷于大恶里克陈乞事正同】
　　冬仲孙何忌帅师伐邾○宋向巢帅师伐曹
　　七年春宋皇瑗帅师侵郑左氏【宋师侵郑郑叛晋故也】张氏【案老丘之役宋郑始因隙地以启兵争卒致各取其师以逞其杀人之志所以详其交争之实也】
　　【案宋之叛晋久矣岂复为晋讨郑乎左氏非】
　　晋魏曼多帅师侵衞左氏【晋师侵衞衞不服也】
　　夏公会呉于鄫左氏【公会呉于鄫呉来徴百牢子服景伯对曰先王未之有也呉人曰宋百牢我鲁不可以后宋且鲁牢晋大夫过十呉王百牢不亦可乎景伯曰晋范鞅贪而弃礼以大国惧敝邑故敝邑十一牢之君若以礼命于诸侯则有数矣周之王也制礼上物不过十二以为天之大数也呉人弗听景伯曰呉将亡矣弃天而背本不与必弃疾于我乃与之大宰嚭召季康子康子使子贡辞嚭曰国君道长而大夫不出门何也对曰岂以为礼畏大国也大国不以礼命于诸侯苟不以礼岂可量也寡君既共命焉其老岂敢弃其国大伯端委以治周礼仲雍嗣之断发文身羸以为饰岂礼也哉有由然也反自鄫以呉为无能为也】张氏【比年书会呉所以着哀公之失谋于始而遗患于后也
　　案下文左传则此会有盟不书讳与呉盟也】
