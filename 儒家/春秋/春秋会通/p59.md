<!-- { "loadSidebar": true } -->
　　秋八月辛未夫人姜氏薨毁泉台左氏【有蛇自泉宫出入于国如先君之数秋声姜薨毁泉台注僖公夫人文公母】公羊【泉台者何郎台也未成为郎台旣成为泉台筑之讥毁之讥先祖为之已毁之不如勿居而已矣】谷梁【丧不贰事贰事缓丧也以文为多失道矣】胡氏【先祖为之非矣然台之存毁非治乱安危之所系也虽勿居可也而必毁之是暴其失有轻先祖之心此履霜之渐弑父与君之萌春秋之所谨也故书】
　　楚人秦人巴人灭庸【庸上庸县属楚小国】左氏【楚大饥戎伐其西南庸人帅羣蛮以叛楚麇人帅百濮将伐楚楚人谋徙于阪高蒍贾曰不可我能徃寇亦能徃不如伐庸乃出师旬有五日百濮乃罢自庐以徃振廪同食庸人囚子窓师叔曰姑与之遇以骄之先君蚡冐所以服陉隰也七遇皆北庸人曰楚不足与战矣遂不设备楚子乗驲会师于临品秦人巴人从楚师羣蛮从楚子盟遂灭庸】胡氏【庸有取灭之道而楚得谋国之善故列书三国而楚不称师减楚之罪词也】张氏【庸乗饥馑率蛮危楚楚一畏徙国诚无以保其国矣然御变待敌亦制服之而已夷人宗社岂王法之所容乎是以人楚子而书灭也】
　　冬十有一月宋人弑其君杵臼【杵公作处】左氏【宋昭公庶弟公子鲍礼于国人宋饥竭其粟而贷之年自七十以上无不馈诒也时加羞珍异无日不数于六卿之门国之材人无不事也亲自桓以下无不恤也鲍美而艳适祖母襄夫人欲通之而不可乃助之施昭公无道国人奉鲍以因夫人于是华元为右师公孙友为左师华耦为司马鳞矔为司徒荡意诸为司城公子朝为司寇初司城荡卒其子公孙夀辞司城请使子意诸为之告人曰君无道吾官近惧及焉弃官则族无所庇虽亡子犹不亡族旣夫人将使公田孟诸而杀之公知之尽以寳行荡意诸曰盍适诸侯公曰不能其大夫至于君祖母以及国人诸侯谁纳我不如死尽以其寳赐左右而使行夫人使谓司城去公对曰臣之而逃其难若后君何冬十一月甲寅宋昭公将田孟诸未至夫人王姬使帅甸攻而杀之荡意诸死之书曰宋人弑其君杵臼君无道也文公即位使母弟须为司城华耦卒而使荡虺为司马】胡氏【此襄夫人使甸杀之也而书宋人者昭公无道国人之所欲弑也君无道而弑之可乎诸侯杀其大夫虽当于罪若不归诸司寇犹有专杀之嫌以为不臣况于北面归戴奉之以为君也故曰人臣无将将而必诛昭公无道圣人以弑君之罪归宋人者以明三纲人道之大伦君臣之义不可废也然则有土之君可以肆于民上而无诛乎诸侯无道天子方伯在焉臣子国人其何居死于其职而明于去就从违之义斯可矣荡意诸亦死职春秋削之不得班于孔父仇牧荀息何也三子闲其君而见杀春秋之所取也意诸知国人将弑其君而不能止知昭公之将见杀而不能正坐待其及而死之奚得与死于其职者比乎圣人所以独取髙哀之去而书字以襃之也】
　　附录【公羊弑例】公羊【弑君者曷为或称名氏或不称名氏大夫弑君称名氏贱者穷诸人大夫相杀称人贱者穷诸盗】
　　十有七年春晋人衞人陈人郑人伐宋左氏【晋荀林父衞孔达陈公孙宁郑石楚伐宋讨曰何故弑君犹立文公而还卿不书失其所也注陈在衞下非上卿也】胡氏【列国之卿其君所与共天位治天职者宋有弑君之乱欲行天讨而伐宋乃其职也复不能讨而成其乱是不足为国卿失其职矣故皆贬而称人大夫帅师称名氏贱者穷诸人其称人贱之也】陈氏【称人不予以讨贼之义也】
　　夏四月癸亥葬我小君声姜【声公作圣】左氏【有齐难是以缓】
　　齐侯伐我西鄙六月癸未公及齐侯盟于谷左氏【齐侯伐我北鄙襄仲请盟六月盟于谷注晋不能救也】
　　诸侯会于扈左氏【晋侯搜于黄父遂复合诸侯于扈平宋也公不与会齐难故也书曰诸侯无功也于是晋侯不见郑伯以为贰于楚也郑子家使执讯而与之书以告赵宣子晋巩朔行成于郑赵穿公壻池为质焉十月郑太子夷为质于晋注不列诸侯而言复合如上十五年会扈之诸侯可知也】胡氏【宋昭公虽为无道人臣将而必诛春秋正宋人为弑君之罪所以明人道之大伦也故大夫无沐浴之请则贬而称人诸侯无讨贼之功则略而不序不然是废君臣之义人欲肆而天理灭矣故曰春秋成而乱贼惧】
　　【案公谷皆同盟扈义】
　　附录左氏【子家书曰寡君即位三年召蔡侯而与之事君九月蔡侯入于敝邑以行敝邑以侯宣多之难是以不得与蔡侯偕十一月克减侯宣多而随蔡侯以朝于执事十二年六月归生佐寡君之嫡夷以请陈侯于楚十四年七月寡君又朝以蒇陈事十五年五月陈侯自敝邑徃朝于君徃年正月烛之武徃朝夷也八月寡君又徃朝以陈蔡之宻迩于楚而不敢贰焉则敝邑之故也虽敝邑之事君何以不免在位之中一朝于襄而再见于君夷与孤之二三臣相及于绛虽我小国则蔑以过之矣今大国曰尔未逞吾志敝邑有亡无以加焉古人有言曰畏首畏尾身其余几又曰鹿死不择音小国之事大国也德则其人也不德则其鹿也铤而走险急何能择命之罔极亦知亡矣将悉敝赋以待于儵唯执事命之文公二年六月壬申朝于齐四年二月壬戌为齐侵蔡亦获成于楚居大国之间而从于强令岂其罪也大国若弗图无所逃命】
　　秋公至自谷张氏【齐商人不足与会书至危公也】
　　冬公子遂如齐左氏【拜谷之盟复曰臣闻齐人将食鲁之麦以臣观之将不能齐君之语偷臧文仲有言曰民主偷必死】
　　十有八年春王二月丁丑公薨于台下谷梁【非正也】秦伯防卒【康公公羊注以为穆公者非也】○夏五月戊戌齐人弑其君商人【懿公也】左氏【齐懿公之为公子也与邴歜之父争田弗胜即位乃掘而刖之而使歜仆纳阎职之妻而使职骖乗五月公游于申池二人浴于池歜以朴抶职职怒歜曰人夺女妻而不怒一抶女庸何伤职曰与刖其父而弗能病者何如乃谋弑懿公纳诸竹中归舍爵而行齐人立公子元】胡氏【案左氏邴歜阎职实弑懿公于法宜书曰盗而特变其词以为齐人何也乱臣贼子之动于恶必有利其所为而与之者人人不利其所为而莫之与则孤危独立无以济其恶簒弑之谋熄矣公子商人以财诱齐国之人齐人贪公子一时之私施不顾君臣万世之大伦弑其国君则腼面以为之臣而不能讨执其君母则拱手以听其所为而不能救故于懿公见杀特不书盗反以弑君之罪归诸齐人以诛乱贼之党弭簒弑之渐所谓防本塞源惩祸乱之所由也】陈氏【商人之罪尝着于春秋曷为曹弑如他君久矣其为君也】张氏【商人固当讨之贼也然齐人不以为贼而讨之反称臣而戴之以为君者三年以为贼则不当事以为君则不可弑今乱作于大分已定之后故曰弑其君也】
　　六月癸酉葬我君文公○秋公子遂叔孙得臣如齐左氏【襄仲庄叔如齐惠公立故且拜葬也文公二妃敬嬴生宣公敬嬴嬖而私事襄仲宣公长而属诸襄仲襄仲欲立之叔仲惠伯不可仲见于齐侯而请之齐侯新立而欲亲鲁许之注书二卿以两事行非相为介】谷梁【使举上客而不称介不正其同伦而相介故列而数之也疏卿出以大夫为上介士为末介】胡氏【使举上客将称元帅此春秋立文之常体也其有变文书介副者欲以起问者见事情也子赤夫人之子今卒于弑不着其实是为国讳恶无以传信于将来而春秋之大义隐矣故上书大夫并使下书夫人归于齐中曰子卒则见祸乱邪谋发于奉使之日而公子遂弑立其君之罪着矣案经书并使者二此年与定六年季孙斯仲孙何忌如晋是也又并使以出会一襄十四年季孙宿叔老会向是也何氏以为讥鲁猥使二大夫出虚国家废政事重録内也此说恐非】
　　冬十月子卒左氏【冬仲杀太子恶及其母弟视而立宣公书曰子卒讳之也仲以君命召惠伯其宰公冉务人止之曰入必死叔仲曰死君命可也务人曰若君命可死非君命何听弗听乃入杀而埋之马矢之中务人奉其帑以奔蔡旣而复叔仲氏注史畏襄仲故不敢书杀惠伯】公羊【子赤也何以不日隐之也何隐尔弑也弑则何以不日不忍言也】胡氏【诸侯在丧称子继世不忍当也旣葬不名终人子之事也逾年称君缘民臣之心也子卒何以不日遇弑不忍言也旣葬而不名不名而遇弑者不日以见其弑子赤是也逾年而称君称君而遇弑者不地以见其弑闵公是也何以知其贼乎上书大夫并使下书子卒夫人归则知罪之在公子遂矣孙于邾出奔莒则知罪之在夫人与庆父矣继世之恩终事之重情文之节隐恶之礼记事之信诛乱讨贼之义亦备矣】
　　【案胡氏止发子赤及闵公之例而子般书日则无说焉疑同谷梁其谷说见子般卒下何氏以子赤为所闻世恩重痛深子般为所传闻世故不同恐非】
　　夫人姜氏归于齐左氏【大归也将行哭而过市曰天乎仲为不道杀适立庶市人皆哭鲁人谓之哀姜注恶视之母出姜也】公羊【疏凡言大归者一出不反之辞若纪侯大去之类】谷梁【恶宣公也有不待贬絶而罪恶见者有待贬絶而恶从之者侄娣者不孤子之意也一人有子三人缓带一曰就贤也】胡氏【书夫人则知其正书姜氏则知其非见絶于先君书归于齐则知其无罪异于孙于邾者而鲁国臣子杀适立庶敬嬴宣公不能事主君存适母其罪不书而并见矣】
　　季孙行父如齐张氏【告宣公之立世沙随程氏曰遂得臣行父三人皆与谋以其前后如齐而知之也】
　　【案行父如齐三此年及宣元宣十】
　　莒弑其君庶其左氏【莒纪公生太子仆又生季佗爱季佗而黜仆且多行无礼于国仆因国人以弑纪公】公羊【称国以弑者众弑君之词】谷梁【注传例曰称国以弑其君君恶甚矣】张氏【凡称国以弑者葢其君以无道为国人所弑而大臣坐视不能讨贼皆当诛不赦之罪也】附录左氏【莒仆以宝玉来奔纳诸宣公公命与之邑曰今日必授季文子使司寇出诸竟曰今日必达公问其故季文子使大史克对曰先大夫臧文仲教行父事君之礼曰见有礼于其君者事之如孝子之飬父母也见无礼于其君者诛之如鹰鹯之逐鸟雀也先君周公作誓命曰毁则为贼掩贼为藏窃贿为盗盗器为奸主藏之名赖奸之用为大凶德在九刑不忘夫莒仆则其孝敬则弑君父矣则其忠信则窃宝玉矣其人则盗贼也其器则奸北也保而利之则主藏也是以去之案文公在位十有八年乃怠政之君鲁国之衰自此始当其初年承僖公之余政国家无事故即位之书始得继体之正而叔服会葬毛伯锡命王室之待鲁甚优夫何得臣如京公孙敖会晋侯尊王事伯之礼皆失焉不一二年缓于作主轻于逆祀以至世室之坏而宗庙之礼废矣妇姜之逆不能谨始敬嬴之嬖不能正分而夫妇适妾之礼紊矣故先儒曰三书不雨无勤民之心四不视朔无自强之志处父厌盟则辱于晋郪丘赂盟则辱于齐诚哉是言也然自七年会扈以后十三年新城以前楚商臣方以伯事召诸侯宋郑蔡皆靡然从之鲁于是时独能坚事晋室故衡雍之盟公子遂之救承匡之谋沓棐之会亦不为无益于晋灵之伯数年之间楚椒秦术之聘曹伯之两朝鲁亦若犹能爲诸侯之望者奈何晋室不振齐商人之侵暴不已行父两告而援师不出于是阳谷之盟谷之盟鲁遂困于齐矣虽文公之媮有以致之亦晋之咎也若夫敬嬴襄仲之事则又袭成风之余智者文公前有谗而不见后有贼而不知身死之后冡嗣戕贼其亦庄公之俦哉】
