<!-- { "loadSidebar": true } -->
　　八月丁卯大事于大庙跻僖公左氏【逆祀也于是夏父弗忌爲宗伯尊僖公且明见曰吾见新鬼大故鬼小先大后小顺也跻圣贤明也明顺礼也君子以爲失礼礼无不顺祀国之大事也而逆之可谓礼乎子虽齐圣不先父食久矣故禹不先鲧汤不先契文武不先不窋宋祖帝乙郑祖厉王犹上祖也是以鲁颂曰春秋匪解享祀不忒皇皇后帝皇祖后稷君子曰礼谓其后稷亲而先帝也诗曰问我诸姑遂及伯姊君子曰礼谓其姊亲而先姑也仲尼曰臧文仲不仁者三不知者三下展禽废六闗妾织蒲三不仁也作虚器纵逆祀祀爰居三不知也注大事禘也跻升也僖公闵公庶兄继闵而立庙坐宜在闵下今升在闵上故书而讥之】公羊【大事者何大祫也大祫者何合祭也其合祭奈何毁庙之主陈于太祖未毁庙之主皆升合食于太祖五年而再殷祭跻者何升也何言乎升僖公讥何讥尔逆祀也其逆祀奈何先祢而后祖也】谷梁【大事者何大是事也着祫尝祫祭者毁庙之主陈于大祖未毁庙之主皆升合食于太祖跻升也先祢而后祖也逆祀也逆祀则是无昭穆也无昭穆则是无祖也无祖则是无天也故曰文无天无天者是无天而行也君子不以亲亲害尊尊此春秋之义也疏着祫尝者着明是祫尝之祭也】胡氏【有事者时祭大事祫也合羣庙之主食于太庙升僖于闵之上也闵僖二公亲则兄弟分则君臣以爲逆祀者兄弟之不先君臣礼也君子不以亲亲害尊尊故左氏曰祀国之大事也而逆之可乎子虽齐圣不先父食久矣公羊则曰其逆祀先祢而后祖也谷梁则曰逆祀则是无昭穆也无昭穆则是无祖也闵僖非祖祢而谓之祖祢者臣子一例也夫有天下者事七世诸侯五世说礼者曰世指父子非兄弟也然三传同以闵公爲祖而臣子一例是以僖公父视闵公爲礼而父死子继兄终弟及名号虽不同其爲世一矣】
　　【案古者戎祀皆国之大事季氏将有事于颛臾此以兵事爲有事也天子有事于文武此以祭祀爲有事也故春秋书大祫爲大事书禴祠烝尝爲有事此年大事祫也宣八年有事禴也昭十五年有事烝也此皆于祭无讥故不书祭名其郊禘大雩皆书祭名者祭之僭也烝尝有书祭名者祭之失也此年大事之爲祫公谷皆同杜氏以爲禘者非也○又案祫者象生有合族之义列昭穆齿尊卑诸侯之大祭也其礼太祖东向昭南向穆北向父爲昭子爲穆孙从王父坐也祭毕则复还其庙公谷皆得之其闵僖父子之说左公谷胡氏皆以僖继闵而立犹子之继父故传以昭穆祖父爲喻固无可疑矣范不从其说乃以祖爲庄亲爲僖谓文公以僖居庄之上杨士勋辨之已是但左氏正义曰父子异昭穆兄弟同昭穆闵僖本同爲穆但闵当在僖上今升僖于闵故云逆祀二公位次之逆非昭穆乱也若兄弟相代即异昭穆设令兄弟四人皆立爲君则祖父之庙即已从毁矣理必不然故杜氏只以爲位次之逆不以爲昭穆之异胡氏辨世指父子之义恐未至○又案定八年从祀先公左氏以爲复闵僖之位胡氏不从】
　　冬晋人宋人陈人郑人伐秦左氏【晋先且居宋公子成陈辕选郑公子归生伐秦取汪及彭衙而还以报彭衙之役卿不书爲穆公故尊秦也谓之崇德注秦穆悔过终用孟明故贬四国大夫以尊秦伯】胡氏【案左氏皆国卿也其贬而称人者晋人再胜秦师在常情亦可已矣而复兴此役结怨勤民是全不务德专欲力争而报复之无已也以致济河焚舟之师故特贬而称人】陈氏【曷爲不序大夫将犹称人也自士縠专盟书大夫自阳处父专将书大夫是故春秋之始大夫将恒称人由救郑之后大夫始贬称人矣】
　　【案此条左氏尊秦之义非经意但据其说则此贬四国之卿以尊秦襄八年邢丘贬诸侯之卿以尊晋其事相类胡氏说本程子其贬晋固是但自入春秋已来至此除鲁书大夫帅师外外兵非君将者皆书人如隐五年邾郑伐宋桓十四年宋以四国伐郑齐桓之伯伐宋伐郳伐郑伐英氏晋襄以三国伐许与夫明年五国之伐沈皆未有书大夫名氏者则陈氏之考据不爲无见】
　　公子遂如齐纳币左氏【襄仲如齐纳币礼也凡君即位好舅甥脩昏姻娶元妃以奉案盛孝也孝礼之始也】公羊【纳币不书此何以书讥丧娶也娶在三年之外则何讥乎丧娶三年之内不图昏吉禘于庄公讥然则曷爲不于祭焉讥三年之恩疾矣非虚加之也以人心爲皆有之娶者大吉也非常吉也其为吉者生于已以爲有人心焉者则宜于此焉变矣】谷梁【注丧制未毕而纳币非礼】胡氏【昬姻常事不书书纳币者丧未终而图昬也夫娶在三年之外则何讥乎春秋论事莫重乎志志敬而节具与之知礼志和而音雅与之知乐志哀而居约与之知丧非虚加之也重志之谓也此皆使人私欲不行闲邪复礼之意】
　　【案丧娶之讥公谷胡氏说同左氏以爲礼而又发即位娶妃之凡例此大悖谬不经杜氏迁就其说乃移上僖公之薨于十一月而以此时纳币在十二月又解即位爲除凶之即位皆徇左氏之过也故陈氏曰左氏凡例不可取杜说尤悖赵子曰昬礼不当使公子此亦一说】
　　三年春王正月叔孙得臣会晋人宋人陈人衞人郑人伐沈沈溃【沈姬姓国】左氏【庄叔会诸侯之师伐沈以其服于楚也沈溃凡民逃其上曰溃在上曰逃释例曰众保于城城保于德言上能以德附众以功庇下民信其德恃其固故能交相依懐以衞社稷茍无固志盈城之众一朝而散如积水之败故曰溃溃者众散流遁之词也】胡氏【案左氏五国称人将非命卿也沈在汝南平舆县北未尝与中国会盟而南服于楚师入其境而民人逃散虽非义举比于报复私怨之兵则有间矣故其词无襃贬凡此类欲示后世用师者知权而本之以正也】
　　夏五月王子虎卒左氏【王叔文公卒来赴吊如同盟礼也注不书爵者天王赴也翟泉尝同盟疏畿内之臣不得外交诸侯其臣不敢赴鲁必天子爲之赴赴以王子爲亲不复言其爵也】公羊【天子之大夫也外大夫不卒此何以卒新使乎我也注子虎即叔服也谷梁同】胡氏【王子虎不书爵讥之也天子内臣无外交或曰礼称情而爲之节文者也叔服新使乎我则宜有恩礼矣仲尼脱骖于旧舘虽卒叔服可也夫脱骖于旧舘恶夫涕之无从而爲之者非礼之经也天子内臣无外交而以新使乎我加恩礼焉是以私情害公义失轻重之权矣】
　　【案左氏注王子虎太宰文公王卿士也内史叔服王之大夫也后十四年星孛之变又载叔服之言则分明两人矣啖子陈氏亦以公谷爲非不知胡氏何据且胡氏于星孛之下又引叔服之言则亦不以左氏爲非矣不知何不照应如此】
　　秦人伐晋左氏【秦伯伐晋济河焚舟取王官及郊晋人不出遂自茅津济封殽尸而还遂伯西戎用孟明也注晋人耻不出以防者告】胡氏【案左氏秦伯伐晋其称人何也圣人作易以惩忿窒欲爲损卦之象其辞曰损徳之脩也春秋诸侯之知德者鲜矣穆公初听子之请违蹇叔之言其名爲贪兵是欲而不能窒也及败于殽归作秦誓庶几能改将窒其欲矣复起彭衙之师报殽函之役其名爲愤兵是忿而不能惩也今又济河取郊人之称斯师也何义哉晋人畏秦而不出穆公逞其忿而后悔自是见伐不报始能践自誓之言矣是故于此贬而称人备责之也】陈氏【此秦伯也曷爲贬称人殽之誓孔子有取焉而秦穆之连兵无虚岁君子以爲秦之未离乎戎狄也是故自韩原秦不以爵见于经至康公而遂狄之终南蒹葭之作秦非无人也而秦不用诚未离乎戎也】
　　【案左氏以此役爲秦伯西戎之始且称其举人之周与人之壹孟明之不解子桑之知人而胡氏诸说皆以爲贬者左氏得其事胡氏论其义也】
　　秋楚人围江左氏【楚师围江晋先仆伐楚以救江】
　　【案经书人以围国者十一围非将卑师少所能办皆贬辞也】
　　雨螽于宋左氏【队而死也注自上而队有似于雨宋人以其死爲得天祐喜而来告故书】公羊【记异也爲王者之后记异也注螽犹众也众死而坠羣臣将争强相残贼之象】谷梁【外灾不志此何以志曰灾甚也茅茨尽矣着于上见于下谓之雨】
　　冬公如晋十有二月己巳公及晋侯盟【此书公如晋之始】左氏【晋人惧其无礼于公也请改盟公如晋及晋侯盟晋侯享公赋菁菁者莪庄叔以公降拜曰小国受命于大国敢不慎仪君贶之以大礼何乐如之抑小国之乐大国之惠也公赋嘉乐】
　　【案文公再如晋矣二年以见辱不书故此爲书公如晋之始文如晋二此年及十三年成公如晋四三年四年十年十八年襄公如晋五三年四年八年十二年二十一年昭公如晋二五年十五年不得入五二年十二年十三年二十一年二十三年奔而如晋二二十八年二十九年定如晋不得入一三年朝而及晋侯盟者三此年十三年襄三年长樗】
　　晋阳处父帅师伐楚以救江【公谷无以字】左氏【晋以江故告于周王叔桓公晋阳处父伐楚以救江门于方城遇息公子朱而还注桓公不书示威名不亲伐子朱伐江之帅也江兵解故晋亦还】公羊【此伐楚也其言救江何爲谖也其爲谖奈何伐楚爲救江也注据两之当先言救非两之当重出处父生事当言遂三者皆违例故问之谖诈也】谷梁【此伐楚其言救江何也江逺楚近伐楚所以救江也】胡氏【以者不以者也救江善矣其书以何楚尝伐郑矣齐桓公逺结江黄合九国之师于召陵然后伐郑之谋罢又尝围宋矣晋文公许复曹衞会四国之师于城濮然后围宋之役解今江国小而弱非能与宋郑比楚人围之必不待撤四境屯戍守御之众与宿衞尽行也当是时楚有覆载不容之罪晋主夏盟宜合诸侯声罪致讨命秦甲出武闗齐以东兵略陈蔡而南处父等军方城之外楚必震恐而江围自解矣计不出此乃独遣一军逺攻强国岂能济乎故书伐楚以救江言救江虽善而所以救之者非其道矣此春秋记用兵之法也】陈氏【晋大夫书帅师于是始自是恒书大夫贬而后人之】
　　四年春公至自晋○夏逆妇姜于齐左氏【卿不行非礼也君子是以知出姜之不允于鲁也】公羊【略之也髙子曰娶乎大夫者略之也】谷梁【其曰妇姜爲其礼成乎齐也其逆之者谁也亲迎而称妇或者公与何其速妇之也曰公也其不言公何也非成礼于齐也曰妇有姑之词也其不言氏何也贬之也何爲贬之也夫人与有贬也注非责也】胡氏【逆皆称女以未成妇而女者在父母家之所称也徃逆而称妇入国不书至何哉此春秋诛意之效也禫制未终思念娶事是不志哀而居约矣方逆也而已成爲妇未至也而如在国中原其意而诛之也不称夫人姜氏者亦与有贬焉妇人不专行何以与有贬父母与有罪也文公不知敬其伉俪违礼而行使国乱子弑齐人不能鉴防知著冐礼而徃使其女不允于鲁皆失于不正其始之过也夫妇之际人伦之首礼不可不谨也故交贬之以爲后鉴】
　　【案胡氏专主谷梁赵子亦以爲公成礼于齐】
　　狄侵齐○秋楚人灭江左氏【秦伯爲之降服出次不举过数曰同盟灭虽不能救敢不矜乎吾自惧也】陈氏【灭不言围此其书围何以病晋也言围见其久也久之所以病晋也】张氏【江之不祀晋襄之无逺谋也】
