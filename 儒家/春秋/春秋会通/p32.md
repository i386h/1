<!-- { "loadSidebar": true } -->
　　【案叔牙之事惟公羊详诸家皆从之若如左氏则只以庆父材一语而遂杀之亦无此理杜氏曰牙庆父同母弟諡僖叔又曰庆父庄公庶兄又曰公子友庄公之母弟是庆父与牙同母而庄公与友同母也庄二十七年公羊传曰公子庆父公子牙公子友皆庄公之母弟也二家不同要之杜氏得之盖庆父伐于余丘时庄公年方十五不得有弟能主兵且庆父以孟为氏是长庶之明证也传称季友文姜之爱子与公同生是友为庄公母弟之证也但庆父本孟氏而经皆书仲孙者仲其字也共仲其諡也其后子孙以字为氏而时人犹以其长房而称孟氏也刘以为庆父欲同于正适言已少次庄公为三家之长故以庄为伯而已为仲也其说亦通此三家之由始故详具于此】
　　八月癸亥公薨于路寝谷梁【路寝正寝也寝疾居正寝正也男子不絶于妇人之手以齐终也】胡氏【赵曰君终必于正寝大位奸之窥危病邪之伺也若蔽于隐是女子小人得行其志矣然则庄公以世嫡承国不为不贵周公之后奄有蒙不为不强即位三十有二年不为不久薨于路寝不为不正而嗣子受祸几至亡国何也大伦不明而宗嗣不定兵柄不分而主威不立得免其身幸矣】
　　【案鲁十二公得终于路寝者三公庄宣成而已啖子曰君薨必书其所重凶变也】
　　冬十月己未子般卒左氏【公薨于路寝子般即位次于党氏初雩讲于梁氏女公子观之圉人荦自墙外与之戯子般怒鞭之公曰不如杀之荦有力焉能投盖于稷门冬十月已未共仲使圉人荦贼子般于党氏成季奔陈立闵公注子般庄公大子先君未葬故不称爵不书杀讳之也女公子子般妹也闵公庄公庶子年方八歳】公羊【子卒云子卒此其称子般卒何君存称世子君薨称子某旣葬称子逾年称公子般卒何以不书葬未逾年之君也有子则庙庙则书葬无子不庙不庙则不书葬】谷梁【子卒日正也不日故也有所见则日注癸巳子野卒正也十月子赤卒故也闵公不书即位已显其继故则子般可以书日也】胡氏【庄公过时越礼谬于大舜不告而娶之义甚矣而子般乃孟任之所出也胡能有定乎虽享国日久获终正寝而嗣子见弑几至亡国有国者可不以为戒哉案鲁嗣子卒者三子般子赤子野先君未葬则名之父前子名也旣葬不名赤是也】
　　公子庆父如齐左氏【注庆父旣杀子般季友出奔国人不与故惧而适齐欲以求援时无君假赴告之礼而行】公羊【注如齐者奔也是时季子新酖牙庆父虽归狱邓扈乐犹不自信于季子故出也不言奔者起季子不探其情不暴其罪】谷梁【此奔也其曰如何也讳莫如深深则隐苟有所见莫如深也】胡氏【子般之卒庆父弑也冝书出奔其曰如齐见庆父主兵自恣国人不能制也庄公幼年即位专以兵权授之庆父歳月旣久威行中外其流至此故于余丘法不当书而圣人特书庆父帅师以志得兵之始而卒书公薨子般卒庆父如齐以见其出入自如无敢讨之者以示后世其垂戒之义明且逺矣】张氏【庆父虽弑子般而尚未能取国者季子之党未顺而秉礼之人心未尽从也故因闵公之立告于伯主以为自托之计齐桓以方伯自任与鲁为邻岂不知庆父为弑君之贼容其来使使之复归以遗鲁后患即此见其无讨贼之实意而有取鲁之私心春秋书庆父如齐着齐桓失方伯连帅之职也】
　　【案经书内臣如齐不以他故者二十始于此】
　　狄伐邢【邢在广平襄国县】张氏【邢姬姓周公之狄北狄前此虽未见于经然自伐邢而灭衞三年之闲涂炭两国首以伐书着其强也】
　　【案庄公在位三十二年乃无志不立之君也春秋自九年以前书逆王姬会伐衞次于滑狩于禚及围成盟蔇纳纠皆罪其忘复雠之义也自十年以后齐桓方兴国事未立故长勺之役鲁势稍振两败宋师劫齐归地齐桓亦屈意结鲁以成伯业故数年之闲鲁国无事正当明其政刑以贻后嗣而乃受制文姜娶仇女以续宗祀三年三至齐廷遇谷盟扈皆为姻好而出未闻秉礼之君若是也故自二十四年以前书纳币观社丹楹刻桷逆女用币皆为一经之特笔然多麋有大水日食之迭见天意未忘乎鲁荆人蔡叔萧叔杞伯之迭至人心尚归乎鲁幽之盟城濮之会鲁济之遇伯主亦有资乎鲁冝可以有为也而乃勤民纵欲筑郿新廐城诸防城小谷一歳而三筑台焉坐置其国于宴安沈酣之域欲无危得乎至于乱本之成始于文姜成于哀姜而孟任之嬖女公子之侮家道泯然矣岂特庆父之得兵权而已哉故张氏曰春秋自夫人孙齐以来三十年闲备载庄公内治之失而终之以子般闵公之事所以罪其为风敎之本而不免于首恶之诛也得之矣】
　　春秋会通卷七
　　钦定四库全书
　　春秋防通卷八　　　　　元　李防　撰
　　闵公【名啓方諡法在国逢难曰闵在位二年】左氏【闵公庄公之子母哀姜之娣叔姜庆父弑子般齐人立之】
　　【周惠王十六年】元年春王正月左氏【不书即位乱故也】公羊【继弑君不言即位孰继继子般也孰弑子般庆父也杀公子牙今将尔季子不免庆父弑君何以不诛将而不免遏恶也既而不可及因狱有所归不探其情而诛焉亲亲之道也恶乎归狱归狱仆人邓扈乐曷为归狱仆人邓扈乐庄公存之时乐曽淫于宫中子般执而鞭之庄公死庆父谓乐曰般之辱尔国人莫不知盍弑之矣使弑子般然后诛邓扈乐而归狱焉季子至而不变也】谷梁【继弑君不言即位正也亲之非父也尊之非君也继之如君父也者受国马尔】胡氏【不吉即位内无所承上不请命也庄公薨子般卒庆父夫人利闵公之幼而立焉是内不承国于先君也鲁有大故不告于周闵既主丧王不遣使是上不请命于天子也】
　　【案公羊之说与左氏同但公羊曰邓扈乐左氏曰圉人荦字少异耳张氏曰闵公以幼为庆父所立初不知子般卒故此齐桓之责也桓公苟能请于天子诛哀姜庆父而为之置君则父子君臣之伦定矣乃纵庆父归国以致闵公为簒弑者所立故不书即位亦所以累齐桓也此説亦好】
　　齐人救邢左氏【狄人伐邢管敬仲言于齐侯曰戍狄豺狼不可厌也诸夏亲昵不可弃也宴安酖毒不可怀也诗云岂不怀归畏此简书简书同恶相恤之谓也请救邢以从简书齐人救邢】谷梁【善救邢也】胡氏【凡书救者未有不善之也救在京师则罪列国子突救衞是也救在夷狄则罪诸侯狄救齐吴救陈是也救在逺国则罪四邻晋阳处父帅师伐楚以救江是也救而不速救者则书所次以罪其慢叔孙豹救晋次于雍榆是也救而不敢救者则书所至以罪其怯齐侯伐我北鄙围成公救成至遇是也兵者春秋所甚重衞灵公问陈孔子对曰军旅之事未之学也独至于救兵而书法若此圣人之情见矣其称人将卑师少也】
　　【案胡氏称师例以齐师宋师曹师救邢为矜其盛则救兵不贵于将卑师少此书人者其亦桓公未力于救患也欤救而书人救而书次同一伯者之心也】
　　夏六月辛酉葬我君庄公左氏【乱故是以缓】谷梁【諡所以成德也于卒事乎加之矣】
　　秋八月公及齐侯盟于落姑季子来归【落姑齐地公谷作洛】左氏【盟于落姑请复季友也齐侯许之使召诸陈公次于郎以待之季子来归嘉之也注季子公子友之字季子忠于社稷为国人所思故贤而字之齐侯许纳故曰归】公羊【其称季子何贤也其言来归何喜之也】谷梁【盟纳季子也其曰季子贵之也其曰来归喜之也】胡氏【案左氏请复季友也其曰季子贤之也曰来归喜之也自外至者为归是尝出奔矣何以不书庄公薨子般弑庆父主兵势倾公室季子力不能支避难而出奔耻也鲁国方危内贼未讨国人思得季子以安社稷而公为落姑之盟以请于齐则是贤也春秋欲没其耻故不书奔欲旌其贤故特称季子圣人之情见矣隠恶而扬善舜也乐道人之善恶称人之恶孔子也为尊者讳为亲者讳为贤者讳春秋也明此可以畜纳汚之德乐与人为善矣其不称公子见季友自以贤德为国人所与不縁宗亲之故也尧敦九族而急亲贤退嚚讼周厚本枝而庸旦仲黜蔡鲜义皆在此而亲亲之杀尊贤之等着矣此义行则内无贵戚任事之私外无弃亲用羇之失而国不治者未之有也此春秋待来世之意】
　　【案此条贤季子三传皆同但季子归陈之说公羊稍异何氏以为季子辟内难自葬原仲时已出奔陈庄公疾而归子般之卒季未尝奔陈也时庆父内则素得权重外则出奔强齐恐为国家祸乱故季子如齐闻之奉闵公托齐桓为此盟下书归者使与君致同公不至而书季子归者明桓之防不致而起季子托公于齐侯也齐后日继鲁本感洛姑之托故令与髙子俱称子起其事此说亦有理节已见蔡季下】
　　附録【左氏季氏事】左氏【成季之将生也桓公使卜楚丘之父卜之曰男也其召曰友间于两社为公室辅季氏亡则鲁不昌及生有文在其手曰友遂以命之】
　　冬齐仲孙来左氏【冬齐仲孙湫来省难书曰仲孙嘉之也仲孙归曰不去庆父鲁难未已公曰若之何而去之对曰难不已将自毙君其待之公曰鲁可取乎对曰不可犹秉周礼周礼所以本也鲁不弃周礼未可动也君其务宁鲁难而亲之亲有礼因重固间携贰覆昬乱伯王之器也注仲孙齐大夫以事出疆因来省难非齐侯命故不称使还使齐侯务宁鲁难故嘉而字之来者事实省难其志也故经但书仲孙之来而传寻仲孙之志】胡氏【仲孙齐大夫也其不称使而曰来者略其君臣之常词以见桓公使臣不以礼仲孙事君不以忠也夫邻有弑逆当声罪戒严以奉天讨而更使计谋之士窥觇虚实有乗乱取国之心则使臣非以礼矣陈恒弑简公孔子沐浴请讨之岂曰齐人方强姑少待之也不劝其君急于封贼而俟其自毙则事君非以忠矣使庆父稔恶闵公再弑则桓公与仲孙始谋不臧之所致尔直书曰齐仲孙来交讥之也此主刘氏】张氏【仲孙之罪固然矣然其言鲁秉周礼国有本而不可动则于此可见周公之泽入人深足以维待其国于政乱俗瓌之曰秉者与秉秉德同皆着明于心而不可夺之谓也仲孙之智善于觇国而不能辅君急义此春秋所以虽贬而不名谓犹有以异于倾险乗衅者之可诛也】
　　【案仲孙之事左氏得其实刘氏得其义张氏又兼得二家之防无余蕴矣公谷以仲孙即庆父公曰庆父则曷为谓之齐仲孙系之齐也曷为系之齐外之也子女子曰以春秋为春秋齐无仲孙其诸吾仲孙欤谷曰其曰齐仲孙外之也其不目而曰仲孙疏之也其言齐以累桓也注言齐桓容赦有罪也恐未可信不敢从○又案春秋直书来者祭伯祭公州寔仲孙介葛卢白狄而已独齐仲孙来书法似与祭公来同盖上不书使下不书事皆为交讥之也然祭公犹以遂事为讥仲孙则以不能明于奉使之义故贬之同于私行之例耳】
　　附録【公羊讳例】公羊【春秋为尊者讳为亲者讳注不书庆父来者为闵公受贼人讳为季子亲亲而受之讳又以季子有遏牙不设庆父之贤讳也】
　　二年春王正月齐人迁阳【汉志东海郡阳都县应劭曰是其国也】左氏【注阳国名盖齐人偪徙之】张氏【啖子曰移其国于国中而为附庸盖桓公之强力施于可取者如此非有兴灭继絶之心也】
