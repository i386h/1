<!-- { "loadSidebar": true } -->
　　【周平王四十九年】元年左氏【注因鲁史作春秋故以鲁纪年凡人君即位欲其体元以居正故不言一年一月也】公羊【元年者何君之始年也注变一为元元者气也王者当继天奉元养成万物】谷梁【疏元者气之本善之长人君当执大本长庶物欲其与元同体故年称元也】胡氏【称元年者明人君之用也乾元资始天之用也坤元资生地之用也成位乎其中则与天地参故体元者人主之职调元者宰相之事元即仁仁人心也春秋深明其用当自贵者始故治国先正其心以正朝廷而逺近莫不正矣舜纪元日商称元祀此经书元年亦述而不作者也元即仁仁人心此虽三名其实一物语元则隠语心则显】陈氏【惟王者然后改元诸侯改元自汾王以前未有也以周语及竹书考之则诸侯之作史改元皆出于共和之际史记鲁真公十四年齐武公九年宋厘公十七年晋靖侯十七年楚熊勇六年陈幽公十二年始记厉王奔彘则记年所由起也】
　　【案体元之说四传皆同独诸侯不得改元本何休说而陈氏因之然何休则以为王者然后改元春秋托新王受命于鲁故称元而陈氏直以为鲁僣改元又不同矣胡氏云若谓诸侯不当改元则当书四十九年正月岂圣人经世之意哉故当主杜氏○又案胡宏曰首年之义恐不可泥于一説诸侯奉天子正朔便是一统之义有事于天子之国必用天子之年其国史纪政必自用其年不可乱也圣人于元上见义若诸侯无元则亦不成为君矣如元亨利贞乾坤四徳在他卦亦有之不可谓乾坤方得有元他卦不有也此可以释惟王者改元之说矣○又案程子谓元年只如人家长子称大郎此虽防异亦通】
　　春王正月左氏【王周正月注周正建子正月子月也】公羊【春者何嵗之始也王者孰谓谓文王也王正月大一统也注春者天地开辟之端养生之首昬斗指东方曰春文王周始受命之王也故假以为王法疏王者受命制正月以统天下令万物无不奉之以为始故言大一统也】谷梁【虽无事必举正月谨始也】胡氏【周正建子则冬十有一月也商以丑为正而即位书十二月则月不易秦以亥为正而建国书冬十月则时不易建子非春亦明矣乃以夏时冠周月何哉圣人语顔囘则曰行夏之时作春秋则曰王正月盖以夏时冠月垂法后世以周正纪事示不敢専也故程子曰周正月非春也假天时以立义耳加王于正大一统也正次王王次春四字乃圣人立法创制非鲁史之旧文矣】陈氏【以夏时冠周月非周之旧典也西周之史言时皆夏时如季春出火季秋纳火仲夏斩隂木仲冬斩阳木之类是也言月皆周月如康诰三月召诰二月不言春多方五月毕命六月不言夏之类是也未有以夏时冠周月者以夏时冠周月则鲁史也古者诸侯无私史至东迁后国自为史不惟改元又改歴矣夫子脩春秋毎孟月书时以见鲁史毎正月书王以存周正盖尊周而罪鲁也】张氏【此所谓春乃建子月冬至阳气萌生在三统为天统盖天统以气为主故月之建子即以为春而丑寅之气皆天之所以生刘歆云三统者天施地化人事之纪天施周正也地化商正也人事之纪夏正也】
　　【案春王正月三传皆无明文左氏以正月为建子得之矣而畧于春字之义何氏以斗指东方为春得之矣而畧于正月之文至谷梁则皆无论焉其烝祭下曰烝冬祭也春兴之志不时也似以春为建寅之月然亦未尝明言之汉唐孔氏诸儒则直以周孟春为建子之月矣至宋诸公始有三代改正朔不改时月之说故程子以春秋书春为假天时以立义则是十一月本非春但圣人虚立春字于正月之上以示行夏时之意胡氏因之而朱子亦曰春秋月数乃鲁史之旧文而四时之序则孔子之防意如此説与夏时周正二义并行而不妨近世有不主胡氏者以为东迁之后天子不协时月侯国不奉正朔故鲁亦改歴以十一月为春夫子因而书之以罪鲁之俶扰天纪此亦陈氏之意也其说无据不可从但如胡氏说则经有不书月而止书时处又诚有事与时差两月之疑矣独张氏用刘歆说则见于陈宠甚明曰盖武王改月时就改十一月为春也朱子又曰据今周礼有正月有正嵗则周疑是元改作春正月此论疑可通今备载陈宠说于下○又案陈曰冬至之节阳气始萌天以为正周以为春十二月阳气上通地以为正殷以为春十三月阳气已至天地已交人以为正夏以为春三防成著以通三统近世新安陈氏所谓月数于周而改春随正而易是也据胡氏说则周时与月皆未尝改此四字乃圣人新意今亦未敢强为之説备录以俟知者○又案前汉律歴志周师初发以殷十一月戊子亥月后三日得周正月辛卯朔子月明日壬辰至戊午二十八日渡孟津明日己未冬至正月二十九日庚申二月朔丑月四日癸亥至牧野此与武成泰誓日月时皆合亦足以见周自武王灭商之日即改月而史就书为春也○又案谢氏曰元始年也人君以徳敎养天下始于是年与元气发育万物不异故即位之一年谓之元年正始月也人君以政率天下正天下始于是月故年之一月谓之正月有徳然后有政有年然后有月故圣人以元起年以正起月】
　　附录【不言即位】左氏【摄也注假摄君政不脩即位之礼故史不书于防】公羊【何以不言即位成公意也公欲平国而反之桓曷为反之桓桓幼而贵隠长而卑注明隠公本无受国之心故不书即位所以起其让也】谷梁【公何以不言即位成公志也言君之不取为公将以让桓也让桓正乎曰不正】胡氏【国君逾年改元必行告庙之礼国史主记时事必书即位之事而隠公阙焉是仲尼削之也古者诸侯继世袭封则内必有所承爵位土田受之天子则上必有所禀今隠公内不承国于先君上不禀命于天子诸大夫扳已以立而自立焉是与争乱造端而簒弑所由起也春秋首绌隠公以明大法父子君臣之伦正矣】
　　【案公羊所谓诸大夫扳隠而立之之说则是而母以子贵子以母贵之说非谷梁责隠公探先君之邪志以与桓则是然又不知隠公之立亦非父命也左氏说已见前○乂案胡氏谨始例春秋十二公内不承国于先君上不禀命于天子则不书即位隠荘闵僖四公是也惠公本欲立桓则隠无父命桓公客死于齐则荘无父命闵有子般之乱僖因闵公之乱则闵僖皆无父命既无父命又不请于王故削其即位不予其为君也此与卫晋书立齐小白书入同义文成襄昭哀虽无王命而父死子继承国有名得书即位谷梁所谓继正即位是也此与书子同生罪陈乞弑君同义桓宣二公乱伦失正则如其意而书即位与定之即位在六月不可不谨皆特笔非常例比】
　　附录【五始三统之义】公羊【注元者气之始春者四时之始王者受命之始正月者政敎之始公即位者一国之始春秋以元之气正天之端以天之端正王之政以王之政正诸侯之即位以诸侯之即位正竟内之治诸侯不上奉王之政则不得即位故先言正月而后言即位政不由王岀则不得为政故先言王而后言正月王者不承天以制号令则无法故先言春而后言王天不深正其元则不能成其化故先言元而后言春五者同日并见相须而成乃天人之大本万物之所系不可不察也二月三月皆有王者二月殷之正月三月夏之正月王者存二王之后使统其正朔所以尊先圣通三统师法之义恭让之礼于是可得而观矣】
　　【案春秋诸公首年皆具元年春王正月惟定公不书正月定无正始也书春王正月九十三春王二月二十一春王三月十九事在正月则书正月事在二月则书二月事在三月则书三月而皆系以王者存三统也止书春不书月者九十六事在所畧不必书月也春正月不书王者十春二月不书王者三桓无王也无事亦举首时者四时具然后成嵗也隠公十年无正者隠不自以为正也元年有正所以正隠之当立也】
　　三月公及邾仪父盟于蔑【蔑鲁地公羊作昧此私盟之始】左氏【邾子克也未王命故不书爵曰仪父贵之也公摄位而欲求好于邾故为蔑之盟注能自通于大国继好息民故贵之】公羊【及者何与也及犹汲汲也暨犹暨暨也及我欲之暨不得已也仪父者邾娄之君也曷为穪字襃之也曷为襃之为其始与公盟也此其可襃奈何渐进也注凡书盟者恶之为其约誓大甚今春秋假新王于鲁此直善其慕新王之义非善其盟也】谷梁【及者何内为志焉尔仪字父犹傅也男子之美称也】胡氏【鲁侯爵而称公臣子之词我所欲曰及邾者鲁之附庸仪父其君之字中国之附庸例称字其常也春秋大义公天下以讲信脩睦为事而刑牲歃血要质鬼神则非所贵也故盟有弗获已者而汲汲欲焉恶隠公之私也】陈氏【特相盟也特相防盟不书惟内悉书之】张氏【凡防盟侵伐内为主书及外为主书防所以别首从而谨善恶之首也夫继好息民固有国之当然而杀牲要神则非为人上者相与讲信脩睦之道故书公及以讥之而鲁邾之好卒不能久成矣】
　　【案邾为附庸左氏谷梁皆同但二家皆以附庸例称名为例故或以为贵之或以为美称不知首开私盟之端何美之有及字之义三家皆同然但知子仪父而不知罪公故疏公羊者遂以为汲汲于善事矣且既知春秋恶盟誓而又不敢言襃仪父之非于是以为善其慕新王之义愈失之矣故胡氏发中国附庸穪字之例则仪父非襃辞而与萧叔例合以及字罪公盖用杜预即位求好之説岂非隠公之立上不请命内不承国亦待兹盟以自安邪○又案鲁邾之盟五蔑趡犹出于公祲祥防句绎皆出于大夫此世变也○又案称字例胡曰王朝大夫例称字中国附庸例称字列国之命大夫例称字诸侯之兄弟例称字其常也圣人案是非定襃贬则有例当称字或黜而书名例当称人或进而书字其变也常者道之正变者道之中○又案仪父既为字而禄父行父林父又以父为名赵子亦以为名然孔父则二传皆以为字胡氏独以为名要之不可一论也】
