<!-- { "loadSidebar": true } -->
　　序晋伯灵成景厉纪曰灵公政堕柄分无抗伯业之志成公力弱事浅无主诸侯之权景公心劳谋舛无制中夏之畧厉公外强中干无服人心之道四公虽执夏盟非复文襄之旧矣灵公以少主纵强卿上骄下肆楚始争郑盖将尝试晋政于是有狼渊之师此非细故也而救郑之役止书晋人衞郑欲介鲁以求通盖未忘晋徳于是为沓棐之会此关大势也而新城之盟晋侯不出扈之盟曰讨齐乱扈之会曰平宋难盖君臣之大伦人道之不可废此岂常变也哉或求赂以免或无功而还楚范山曰晋君少不在诸侯北方可图也夷狄谋取其伯方且沈溺晏安厚敛以雕墙轻杀而愎谏虽欲不亡得乎故曰无抗伯之志也成公若有志矣内难甫靖履国未长四年而后始出偏师以侵陈黑壤与扈二会仅能合列国而已黑壤以服郑扈以谋陈亦庶几改物也然始之不能有为者凡数年外而楚人三岁三伐郑晋无摈郤之师内而郑家弑穆公晋无讨乱之刑诸侯何所观焉故曰无主诸侯之权也景公若能収其权矣防模失序徒勤诸侯不能首合与国大修同盟以治即异之党使楚人得号令乎辰陵而乃亟会攒函求山后诸狄是孰缓孰急也不能谋少西氏之逆诛陈之恶使楚遂行方伯之事乃且修帷房一笑之憾兴大师以伐齐得已不已是孰重孰轻也不能统一六师搜缮卒乗以一矢遗楚而使邲不复从为中国羞乃且伐咎如灭赤狄哆然言功是孰害孰利也虫牢马陵于蒲晩年三会虽得诸侯竟莫驾楚故曰无制中夏之畧也厉公若有其畧矣徳薄而多大功虑浅而数得志观厉公不特纯以汰心行之亦假义饰誉者也归于京师而后正曹负刍之罪请于王官而后加伐郑之威比类可欺世自揜矣晋之忌者曰秦曰楚曰吴曰狄厉公自交刚败狄则狄服会京师伐秦则秦惧战鄢陵胜楚则楚弱会钟离通吴则吴成四邻无衅而诸侯反贰是以沙随辱鲁犹未快也而求多季孙柯陵伐郑犹未息也而再勤单子诸侯无患而萧墙反危是以三郤之诛成而匠丽之难萌矣故曰无服人之道也
　　七伯世纪　晋悼公
　　悼公起四公之衰而复二伯之盛盖晋贤侯也諡不得如成景平昭之美而以悼终乎祢庙何哉悼生十四年矣而立其入国之明日逐不臣者七人即位之一月取六官于民誉可谓幼而明且断矣不十年而驾楚又五年而没曾不逮中年也其臣深惜而加以此名欤起成十八年迄襄十五年凡十有六年为晋悼伯纪
　　成十八【悼元】公如晋　公至自晋　士匄聘
　　士鲂乞师　　　　　会同盟虚朾
　　襄元会围宋彭城　　　　韩厥伐郑　荀防聘
　　二侵郑　会戚　　　　会戚遂城虎牢
　　三公如晋　盟长樗　公至自晋　会单子同盟鸡泽　陈袁侨如会　及陈袁侨盟
　　荀防伐许　　　　四豹如晋　公如晋
　　五公至自晋　豹鄫巫如晋　会吴善道【善道之会晋悼公通吴以图楚一向只留意于外而国内事更不留意盟一放于大夫而三晋之萌见矣大夫为政欲为而不可得诚得悼公之把握在此会一放焉何所不至】
　　会吴戚　戍陈　　　会救陈
　　六宿如晋　　　　　七会鄬
　　郑髠顽如会未见卒　陈逃
　　八公如晋　会邢丘　　公至自晋　士匄聘九宿如晋　会伐郑　　同盟戏
　　十会会吴柤　遂灭偪阳　伐秦　会伐郑
　　戍郑虎牢　　　　十一会伐郑　同盟亳城北　会伐郑　会萧鱼　秦伐
　　十二士鲂聘　公如晋十三公至自晋
　　十四会会吴向　　　　会伐秦【中行偃悼公即位十余年规模指画思深识远伯业仅成于萧鱼之会而伐秦之役得臣闲骄心遽生次泾而不济人心之不可泯如此】　会戚　　　十五周卒
　　序晋伯悼纪曰晋悼公其犹有君子之资乎不独伯功之美齐桓歴变履险以数十年之经营而行事未免过举晋文免于奔走晩而复国然血气之虚骄未除悼公之齿浅矣更事变未多阅义理未熟也乃能忠信而不迫坚忍而持重有回虑郤顾之谋无轻逞辄快之举盖亦稍知以道养其心者欤八年九合诸侯则勤于安夏也三分四军则谨于用民也不登叛人则识名义也禀命王官则知所尊也屈己和戎则不贪功外域也朝聘有数则不求多列国也六卿选徳则用人有章也驺御知训则敎士有法也此其所以能服诸侯得郑而驾楚哉使晋以智力相长设诈术任强力未必能服诸侯也悼公先以谦徳临之鸡泽之召诸侯曰寡君愿与一二兄弟相见以谋不协此岂有势要力劫之为哉故十三国相与周旋不令而从无灭谭灭遂执曹执衞之事使晋以盟誓为信渎鬼神费辞令未必能得郑也悼公纯以诚心行之郑子展曰晋君方明必不弃郑此岂晋以区区之载书留之故五会之信终于不盟无逃盟失盟之事使晋以战伐为威暴骨而逞未必能驾楚也悼公以一容量处之楚子囊曰晋不可敌事之而后可此岂晋能以力竞而胜之哉故三驾之烈不交一旅无城濮鄢陵之劳是三者悼公之所谓犹有君子之资者乎然悼公之盛如此而其失安在曰能服诸侯而不能杜大夫之渐能得郑而不能掩失陈之责能驾楚而不能盖通吴之非夫诸侯盟会之权非大夫敢干也萧鱼以后凡三大会士匄荀偃实俨然主之诸侯虽合大夫浸分何谨于诸侯而纵于大夫乎陈不可弃犹郑之不可舍也戍陈之役以为有陈非吾事无之而后可郑虽向晋陈卒归楚何工于抚郑而拙于怀陈乎吴不可啓犹楚之不可释也会向之后欲数吴不徳以退吴人抑已晩矣楚患虽弭吴忧犹甚何明于治楚而闇于治吴乎不然则悼公之伯远过桓文矣
　　八伯世纪　晋平昭
　　晋至平昭伯事陵迟堕废春秋所书皆录变之文也平起襄十六年尽昭十年昭继平尽昭十六年凡三十二年为晋伯平昭纪
　　襄十六【平元】葬悼公　　　　会湨梁　大夫盟执莒子邾子以归　　会伐许　豹如晋
　　十八执衞石买　会同围齐曹伯负刍卒于师十九盟祝柯执邾子取邾田　宿如晋　士匄侵齐闻齐侯卒还　会柯
　　二十会盟向　　　　　会盟澶渊
　　二十一公如晋　公至自晋　栾盈出奔楚
　　会商任　　　　　二十二会沙随
　　二十三盈复入晋入曲沃　齐伐叔孙豹救次雍
　　榆　杀盈　　　　二十四豹如晋　会夷仪
　　二十五会夷仪　　　　同盟重丘
　　二十六荀吴聘　会澶渊　执衞甯喜
　　二十七会宋　　　　　大夫盟宋
　　二十八衞石恶出奔　　羯如晋
　　二十九会城杞　　　　士鞅聘　羯如晋
　　三十王子瑕奔　　　　会澶渊宋灾故
　　昭元会晋楚虢　　　　　秦伯弟鍼出奔
　　荀吴败狄大卤　　　楚比出奔
　　二韩起聘　叔弓如晋　公如晋至河乃复
　　宿如晋　　　　　五公如晋　公至自晋
　　六宿如晋　　　　　八叔弓如晋
　　十彪卒【昭元】　　　　　　婼如晋　葬平公
　　十一会厥憖　　　　十二公如晋至河乃复
　　伐鲜虞　　　　　十三楚比自晋归楚弑君虔　会刘子平　　同盟平　公不与盟　执意如以归　公如晋至河乃复
　　十四意如至自晋　　十五荀吴伐鲜虞
　　公如晋　　　　　十六公至自晋　夷卒
　　序晋伯平昭纪曰悼公能以晋国壊乱之后复文襄已失之业平公不能以中夏安强之时保悼公方成之功人之强于为善与夫安于不竞者其兴衰相远固如是也孟子曰晋平公之于亥唐也弗与共天位也弗与治天职也夫平公衰微正患不能自为政大夫用事耳岂有职位弗与共治者乎盖政在侈家而贤者壅弃此其所以削弱不亢也平公五盟六会服齐狄宁东夏平秦乱城淳于师徒不顿民无谤讟晋祁午数当时之功如此然内有变而不知外有患而不悟尚何有功之足云哉方桓文之初每患伯权大强而王政复弱文襄以后王政不必论矣惟恐伯权之不能强也权者大物也上不能制而授之于下则下强而上弱中国不能制而授之于外域则外域强而中国弱家有千金之利已弗能爱呼庸而分之虽三尺之童弗为岂有尊为邦君授权于大夫此溴梁之会平公所谓内有变而不知者也人欲自毁藩篱揖仇敌于庑下而与盾柄此不待知者而知其不可岂有身主夏盟授权于夷狄此宋之盟平公所谓外有患而不悟者也盖身茍有道自便者媮于及身之谋而忘乎后日之害平公则谋出乎身而害见乎身何其缪欤湨梁之事非大夫敢窃权也诸侯在会而大夫实主载书是委权以与之也中行偃一怒而十二国兴戎后五年栾盈之变作曲沃之民惟主栾氏民不知有公室晋几分国而并立矣宋之盟非夷狄敢畧权也晋主夏盟而挈诸侯以畀楚是弃权以假之也虢之会再读旧书后八年楚灵王会于申实用齐桓召陵之典晋盖十九年无与中国之事矣此皆平公身致之者也至于昭公之政则又微矣仅能一会大夫一盟诸侯方楚虔卒于干谿诸侯庶几复伯为晋君臣者改物厉志愤悱惊惧以率旧烈犹恐不逮今也四方未覩徳而虒祁崇侈以啓戎列国未闻信而邾南盛兵以示汰平丘虽曰同盟齐敢拒令郑敢争承衞病蒭荛之扰鲁困蛮夷之诉坐视诸侯之去而不之顾况能驾敌国哉宜乎晋之卑也
　　九伯世纪　晋顷定
　　顷定之世晋伯愈降愈坏盖不复方伯之职旄　之诗可赋矣然终乎黄池晋人犹以伯视晋则知晋虽不能伯而春秋犹未絶晋也顷起昭十六年定继顷迄乎获麟凡四十六年为晋伯顷定纪
　　昭十六【顷元】意如如晋葬昭公
　　十七荀吴灭陆浑戎　二十一士鞅聘
　　公如晋至河乃复　二十三婼如晋　执婼围郊　公如晋至河有疾乃复
　　二十四婼至自晋　　二十五会黄父
　　二十七会扈　　　　二十八公如晋次干侯二十九公如晋次干侯三十去疾卒【定元】葬顷公
　　三十一会适厯　　　　荀跞唁公干侯
　　三十二会城成周
　　定元执仲几于京师　　三公如晋至河乃复四会刘子召陵侵楚　　盟臯鼬【晋定欲举桓文之事于诸侯涣散之时志则勤矣其不知势乎】　　　杞伯成卒于会
　　伐鲜虞　　　　　五士鞅围鲜虞
　　六斯何忌如晋　　　　执宋乐祁犂
　　八会瓦　　　　　　　士鞅侵郑遂侵衞
　　十赵鞅围衞　　　　十三赵鞅入晋阳以叛荀寅士吉射入朝歌以叛　赵鞅归晋
　　哀元齐衞伐　　　　　二赵鞅纳衞蒯聩于戚战铁郑败绩　　　四执戎蛮子赤归楚
　　五赵鞅伐衞　　　　六赵鞅伐鲜虞
　　七魏曼多侵衞　　　十赵鞅侵齐
　　十三会吴黄池　　　　魏曼多侵衞
　　十四【定十六】
