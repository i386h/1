<!-- { "loadSidebar": true } -->
　　○去，起吕反，下皆同。请皆卒，去车为步卒。自我始。”乃毁车以为行，魏舒先自毁其属车为步陈。
　　○行，户郎反。陈，直觐反，下文“五陈”、“未陈”同。五乘为三伍。乘车者，车三人，五乘十五人。今改去车，更以五人为伍，分为三伍。
　　○五乘，绳证反，注“五乘”同。荀吴之嬖人不肯即卒，斩以徇。魏舒辄斩之，荀吴不恨，所以能立功。
　　○徇，辞俊反。为五陈以相离，两於前，伍於后，专为右角，参为左角，偏为前拒，皆临时处置之名。
　　○拒，九甫反。 
　　[疏]“为五”至“前拒”。
　　○正义曰：五陈者，即两、伍、专、参、偏是也。相离者，布置使相远也。服虔引《司马法》云：“五十乘为两，百二十乘为伍，八十一乘为专，二十九乘为参，二十五乘为偏。”彼皆准车数多少以为别名。此传去车用卒，而有此名，则此名不以车数为别也。杜云“皆临时处置之名”，其意不同服说，则名与人数不可得知也。《周礼》则“五人为伍，二十五人为两”，无专、参、偏之名也。
　　以诱之。翟人笑之。笑其失常。未陈而薄之，大败之。传言荀吴能用善谋。 
　　莒展舆立，而夺群公子秩。公子召去疾于齐。秋，齐公子鉏纳去疾，齐虽纳去疾，莒人先召之，故从国逆例书“入”。去疾奔齐，在襄三十一年。展舆奔吴。吴外孙。叔弓帅师疆郓田，因莒乱也。此春取郓，今正其疆界。
　　○疆，居良反，注同。於是莒务娄、瞀胡及公子灭明以大厖与常仪靡奔齐。三子，展舆党。大厖、常仪靡，莒二邑。
　　○务娄，并如字；务，又音谋，一音无。瞀，徐音茂，又音谋。厖，武江反。君子曰：“莒展之不立，弃人也夫！夺群公子秩，是弃人。
　　○夫音扶。人可弃乎？《诗》曰：‘无竞维人。’善矣。”《诗 周颂》。言惟得人，则国家彊。 
　　[疏]“诗曰”至“善矣”。
　　○正义曰：《周颂 烈文》之篇也。彼注云：竞，彊也。无疆乎维得贤人也，得贤人则国家彊矣，故天下诸侯顺其所为也。
　　晋侯有疾。郑伯使公孙侨如晋聘，且问疾。叔向问焉，曰：“寡君之疾病，卜人曰‘实沈、台骀为崇’，史莫之知，敢问此何神也？”子产曰：“昔高辛氏有二子，伯曰阏伯，季曰实沈，高辛，帝喾。
　　○骀，他才反。崇，息遂反。阏，菸葛反。喾，苦毒反。居于旷林，不相能也。旷林，地阙。
　　○能，如字，又奴代反。日寻干戈，以相征讨。寻，用也。后帝不臧，后帝，尧也。臧，善也。 
　　[疏]注“后帝”至“尧也”。正义曰：襄九年传称阏伯为陶唐氏之火正，知后帝是尧也。
　　迁阏伯于商丘，主辰。商丘，宋地。主祀辰星，辰，大火也。商人是因，故辰为商星。商人，汤先相土封商丘，因阏伯故国，祀辰星。
　　○相，息亮反。 
　　[疏]注“商人”至“辰星”。
　　○正义曰：《殷本纪》称相士，契孙，是汤之先也。襄九年传云：“阏伯居商丘，祀大火。相土因之，故商主大火。”辰即大火星也，故商大祀辰星。商，谓宋也。宋，商后，故称商人也。
　　迁实沈于大夏，主参。大夏，今晋阳县。
　　○夏，户雅反，注及下同。参，所林反，注及下同。唐人是因，以服事夏、商。唐人，若刘累之等。累迁鲁县，此在大夏。 
　　[疏]注“唐人”至“大夏”。
　　○正义曰：谓之“唐人”，当是陶唐之后。二十九年传云：“陶唐氏既衰，其后有刘累。”知此“唐人”，是彼“刘累”之等类也。言等类者，谓刘累后世子孙。累虽迁鲁县，子孙仍在大夏，故历夏及商也。刘炫云：“彼称累事孔甲，下云‘迁于鲁县’，此云‘唐人是因’，以服事夏、商，则此居於大夏子孙，终商不灭，非累子孙，是其同族等类耳。”服虔以唐人即是刘累，故杜显而异之，云“累迁鲁县，此在大夏”。
　　其季世曰唐叔虞。唐人之季世，其君曰叔虞。 
　　[疏]注“唐人”至“叔虞”。正义曰：服虔以为唐叔虞即下句邑姜所生者也。杜以传说唐人，即云“季世”，明季世是唐人之末世，叔虞即唐人之末君矣。邑姜之子叔虞，乃是晋之始祖，岂得以后世始封之君，谓之前代之末世也？故云“唐人之季世，其君曰叔虞”。帝命邑姜之子曰虞者，将以唐国与之，取唐君之名以为名耳。
　　当武王邑姜，方震大叔，邑姜，武王后，齐大公之女。怀胎为震。大叔，成王之弟叔虞。
　　○震，本又作“娠”，之慎反，又音申，怀妊也。大音泰，注及下同。胎，他来反。 
　　[疏]注“邑姜”至“叔虞”。
　　○正义曰：传言“武王邑姜”，系之武王，知是武王后也。十二年传称“吕级王舅”，级是齐大公之子丁公也。级为王舅，知邑姜是大公之女也。《说文》云：“娠，女妊身动也。从女，辰声。”是怀胎为震。震取动义。字书以是女事，故今字从女耳。“叔虞，成王母弟”，《晋世家》文也。
　　梦帝谓已：‘余命而子曰虞，帝，天。取唐君之名。将与之唐，属诸参，而蕃育其子孙。’及生，有文在其手曰‘虞’，遂以命之。及成王灭唐而封大叔焉，故参为晋星。叔虞封唐，是为晋侯。
　　○属，之玉反。蕃音烦。“叔虞封唐，是为晋侯”。案：《史记》叔虞封唐侯，叔虞之子燮父改为晋侯。 
　　[疏]“梦帝”至“曰虞”。
　　○正义曰：《晋世家》云：“初，武王之与叔虞母会，时梦天谓武王曰：‘余命女生子名虞。’谓此梦为武王之梦也。若是武王之梦，此传直云“武王方生大叔”，其文足矣，何以须言“邑姜方震”也？邑姜方震而梦，明是邑姜梦矣，安得以为武王梦也？薄姬之梦龙据其身，燕姞之梦兰为己子，彼皆梦发於母，此何以梦发於父？是马迁之妄言耳。服解此云：“已，武王也。”是习非而逐迷者也。
　　○注“叔虞”至“晋侯”。
　　○正义曰：《晋世家》云“唐叔子燮，是为晋侯”，杜《谱》亦云“燮父改为晋侯”，则叔虞之身，不称晋也。叔虞为晋之祖，故言为晋侯也。
　　由是观之，则实沈，参神也。昔金天氏有裔子曰昧，为玄冥师，生允格、台骀。金天氏，帝少皞。裔，远也。玄冥，水官。昧为水官之长。
　　○裔，以制反。昧音妹。“为玄冥师”，师，长也，为官之长。皞，户老反。长，丁丈反。 
　　[疏]注“金天”至“之长”。
　　○正义曰：“金天氏，帝少皞”，《帝系》、《世本》文也。金天代号，少皞身号。《月令》於冬云“其神玄冥”，是玄冥为水官也。昧为玄冥师，师训长也，故云“昧为水官之长”。二十九年传云：“少皞氏有四叔，脩及熙为玄冥。”昧为金天裔子，当是脩、熙之后。《释例》曰：“脩及熙，皆为玄冥。”未知昧为谁之子，或是其子孙也。
　　台骀能业其官，纂昧之业。
　　○纂，子管反。宣汾、洮，宣犹通也。汾、洮，二水名。 
　　[疏]“宣汾洮”。
　　○正义曰：《释例》曰：“汾水出大原故汾阳县，至河东汾阴县入河。”其洮水阙，不知所在，当亦是晋地之水，后世竭涸，无其处耳。
　　障大泽，陂障之。以处大原。大原，晋阳也，台骀之所居。帝用嘉之，封诸汾川。帝，颛顼。 
　　[疏]注“帝颛顼”。
　　○正义曰：颛顼为帝，承金天之后。台骀是金天裔孙，为臣，宜当颛顼，故以“帝用嘉之”为颛顼嘉耳。昧於金天已云裔子，台骀又是昧之所生，则去少皞远矣。而《帝系》、《世本》皆云少皞是黄帝之子，颛顼是黄帝之孙。臣世多而帝世少，史籍散亡，无可捡勘，此事未必然也。《释例》云：“案：鲧则舜之五世从祖父也，而及舜共为尧臣。尧则舜之三从高祖而妻其女。此《史记》之可疑者也。”是皆疑不能决，因旧说耳。
　　沈、姒、蓐、黄，实守其祀。四国，台骀之后。今晋主汾而灭之矣。灭四国。由是观之，则台骀，汾神也。抑此二者，不及君身。山川之神，则水旱疠疫之灾，於是乎禜之。有水旱之灾，则禜祭山川之神若台骀者。《周礼》“四曰禜”祭。为营欑，用币，以祈福祥。
　　○疠音例。疫音役。禜音咏，徐又音营。日月星辰之神，则雪霜风雨之不时，於是乎禜之。星辰之神，若实沈者。 
　　[疏]“山川”至“禜之”。
　　○正义曰：水旱疠疫，在地之灾。山川带地，故祭山川之神也。雪霜风雨，天气所降。日月丽天，故祭日月星辰之神也。此因其所在分系之耳。其实水旱疠疫，亦是天气所致；雪霜风雨，亦是在地之灾耳。雨之不时而致水旱，水旱与雨不甚为异，而分言之者，据其雨不下而霖不止，是雨不时也；据其苗稼生死，则为水与旱也。禜是祈祷之小祭耳。若大旱而雩，则遍祭天地百神，不复别其日月与山川者也。
　　○注“有水”至“福祥”。
　　○正义曰：水旱疠疫俱祭山川，杜略疠疫而不言之耳。杜言“山川之神若台骀者”，下云“星辰之神若实沈者”，言此禜祭，祭其先世主山川、主星辰者之神耳，非独祭此山川星辰之神也。计日月无其主之者，以与星辰俱是天神，连言之耳。《周礼 大祝》：“掌六祈以同鬼示，一曰类，二曰造，三曰桧，四曰禜，五曰攻，六曰说。“郑众云：“禜，日月星辰山川之祭也。”郑玄云：“禜，告之以时有灾变也。禜如日食，以朱丝禜社也。”玄之此言，取《公羊》为说。庄二十五年《公羊传》曰：“日食，以朱丝禜社，或曰胁之，或曰为闇。恐人犯之，故营之。”然社有形质，故可朱丝营绕。日月山川，非可营之物，不得以此解禜也。贾逵以为，“营欑用币”，杜依用之。日月山川之神，其祭非有常处，故临时营其地，立攒表，用币告之以祈福祥也。欑，聚也，聚草木为祭处耳。疠疫，谓害气流行，岁多疾病。然则君身有病，亦是疠气。而云“不及君身”者，陈思王以为疠疫之气，止害贫贱，其富贵之人，摄生厚者，疠气所不及。其事或当然也。且子产知晋君之病不在於此，故言“二者不及君身”。以病非疠疫，故不须祭台骀等也。
　　若君身，则亦出入饮食哀乐之事也，山川星辰之神，又何为焉？言实沈、台骀不为君疾。
　　○乐音洛。 
　　[疏]“若君”至“事也”。
　　○正义曰：《家语》孔子云：“饮食不时，逸劳过度者，病共杀之。”此云“出入”，即逸劳也。据国君之身，则朝以听政，昼以访问，是出也。夕以脩令，夜以安身，是人也。
　　侨闻之，君子有四时：朝以听政，听国政。
