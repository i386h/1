<!-- { "loadSidebar": true } -->
　　○正义曰：所引《易》曰，《易 下系辞》文也。孔子引此爻之辞，而以此言述之。非所困而困者，谓六三是坎，“坎为水”，水之险者为石，遇石当须辟之，非合所困而困之，故名必辱也。非所据而据，谓六三在坎之上，泽之下於蒺藜之间，应当辟之，非合所据而乃据之，故身必危也。石未即害身之物，所以云名必辱。蒺藜害体之物，故云身必危。既有困辱，且复倾危，此死时其将至矣，妻其可得见乎？孔子述此爻之义如是。今卜昏而遇此卦，是不吉之象也。六三以阴居阳位，是失位也。三应在上，上亦阴爻，是无应也。动而无应，是丧失所归，故不见其妻也。刘炫云：困卦六三上承九四，四非三应，而三欲附之，附之不入，自取其困。不应为此困而为之，名必辱也。六三失位，而下乘九二，以柔乘刚，非安身之道。不应据而据之，身必危也。
　　崔子曰：“嫠也何害？先夫当之矣。”寡妇曰嫠。言棠公巳当此凶。
　　○嫠，本又作釐，力之反。遂取之。 
　　庄公通焉，骤如崔氏，以崔子之冠赐人。侍者曰：“不可。”公曰：“不为崔子，其无冠乎？”言虽不为崔子，犹自应有冠。
　　○骤，愁又反，徐在遘反。 
　　[疏]“不为”至“冠乎”。
　　○正义曰：公意言冠易得，不足惜，纵使馀人不为崔子者，其可无冠乎？况崔子富贵，其当自有冠也？刘炫云：“冠是首服之大名。”《周礼 司服》“卿玄冕”，此崔子之冠，盖玄冕也。今知非者，以《礼运》云“冕弁兵革，藏於私家，非礼也”。崔子冕在公府，非助君祭不得用之，将以赐人，人非是卿，何处施用？案传云“骤如崔氏，以崔子之冠赐人”。当谓就崔子家以崔子冠赐人，当是玄冠也。或冠模制作有异，故以赐人。
　　崔子因是，因是怒公。又以其间伐晋也，间晋之难而伐之。
　　○间，间厕之间，注同。难，乃旦反。曰：“晋必将报。”欲弑公以说于晋，而不获间。公鞭侍人贾举而又近之，乃为崔子间公。伺公间隙。
　　○弑，申志反。说音悦，又如字。近，附近之近，下“近於公宫”并注同。为，于伪反，下“莒为”、下注“为崔子”同。 
　　夏，五月，莒为且于之役故，莒子朝于齐。且于役在二十三年。
　　○且，子馀反。甲戌，飨诸北郭。崔子称疾不视事。欲使公来。乙亥，公问崔子，问疾。遂从姜氏。姜入于室，与崔子自侧户出。公拊楹而歌。歌以命姜。
　　○拊，芳甫反，拍也。楹音盈。侍人贾举止众从者，而入，闭门。为崔子闭公也。重言侍人者，别下贾举。
　　○从，才用反。重，直用反。别，彼列反。甲兴，公登台而请，弗许。请免。请盟，弗许。请自刃於庙，勿许。求还庙自杀也。皆曰：“君之臣杼疾病，不能听命。不能亲听公命。近於公宫，言崔子宫近公宫，或淫者诈称公。陪臣干掫有淫者，不知二命。”干掫，行夜也。言行夜得淫人，受崔子命讨之，不知它命。
　　○陪臣干，徐云读曰犴，胡旦反，注同；服音如字。掫，侧柳反；徐又子俱反，一音作侯反；《说文》云：“掫，夜戒有所击也。从手，取声。”《字林》同，音子侯反；服本作诹，子须反，谋也；今传本或作诹，犹依掫音。行夜，音下孟反，下同。 
　　[疏]注“干掫”至“他命”。
　　○正义曰：昭二十年传说齐公孙青聘卫之事，云：“宾将掫，主人辞。宾曰：‘若不获扞外役，是不有寡君也。’乃亲执铎，终夕与於燎。”燎即是掫之事，扞外役即是干之义也。故先儒相传，皆以干掫为行夜。《说文》云：“掫，夜戒守有所击。从手，取声。”夜扞寇盗，手有所击，故以干掫为行夜官名也。服虔云：一曰干，扞也。诹，谋也。言受崔子命，扞御谋淫之人。有此谬说，故掫字或误从言也。今定本作“干掫”。受崔子之命，又受公命，是为二命，故云受崔子命讨之，不知他命也。
　　公逾墙，又射之，中股，反队，遂弑之。贾举、州绰、邴师、公孙敖、封具、铎父、襄伊、偻堙皆死。八子皆齐勇力之臣，为公所嬖者，与公共死於崔子之宫。
　　○射，食亦反。中，丁仲反。股音古。队，直类反。具，求付反。铎，待洛反。偻，力侯反。堙音因。 
　　[疏]“又射之，中股”。
　　○正义曰：上未有射公之文，而云“又射之”者，以公未逾墙，必巳射公，但射公不中，传文不载。以逾墙射之中股，故传言其事，而云“又”也。
　　祝佗父祭於高唐，高唐有齐别庙也。
　　○佗，徒河反。至，复命，不说弁而死於崔氏。爵弁，祭服。
　　○说，他活反。弁，皮彦反。申蒯，侍渔者，侍渔，监取鱼之官。
　　○蒯，若怪反。监，古衔反。退，谓其宰曰：“尔以帑免，帑，宰之妻子。
　　○帑音奴。我将死。”其宰曰：“免，是反子之义也。”与之皆死。反死君之义。崔氏杀鬷蔑于平阴。畿蔑，平阴大夫，公外嬖。传言庄公所养非国士，故其死难，皆嬖宠之人。
　　○鬷，子公反。难，乃旦反，下皆同。 
　　晏子立於崔氏之门外，闻难而来。其人曰：“死乎？”曰：“独吾君也乎哉？吾死也。”言巳与众臣无异。曰：“行乎？”曰：“吾罪也乎哉？吾亡也。”自谓无罪。曰：“归乎？”曰：“君死安归？言安可以归。君民者，岂以陵民？社稷是主。臣君者，岂为其口实？社稷是养。言君不徒居民上，臣不徒求禄，皆为社稷。
　　○为，于伪反，注“皆为”及下文同。故君为社稷死，则死之；为社稷亡，则亡之。谓以公义死亡。若为己死而为己亡，非其私暱，谁敢任之？私暱，所亲爱也。非所亲爱，无为当其祸。
　　○暱，女乙反。任音壬，当也。且人有君而弑之，吾焉得死之，而焉得亡之？言巳非正卿，见待无异於众臣，故不得死其难也。
　　○弑，申志反。焉，於虔反，下同。将庸何归？”将用死亡之义，何所归趣。门启而入，枕尸股而哭，以公尸枕已股。
　　○枕，之鸩反，注同。兴，三踊而出。人谓崔子：“必杀之！崔子曰：“民之望也！舍之，得民。”舍，置也。
　　○踊，羊宠反。卢蒲癸奔晋，王何奔莒。二子，庄公党。为三十八年杀庆舍张本。 
　　叔孙宣伯之在齐也，宣伯，鲁叔孙侨如。成十六年奔齐。叔孙还纳其女於灵公。嬖，生景公。还，齐群公子。纳宣伯女於灵公。
　　○还音旋。丁丑，崔杼立而相之，庆封为左相。盟国人於大宫，大宫，大公庙。
　　○相，息亮反，下同。大音泰，注同。曰：“所不与崔、庆者”，晏子仰天叹曰：“婴所不唯忠於君、利社稷者是与，有如上帝！”乃歃。盟书云，所不与崔、庆者，有如上帝。读书未终，晏子抄答易其辞，因自歃。
　　○“曰所不与崔、庆者”，本或此下有“有如此盟”四字者，后人妄加。歃，所洽反，又所甲反。辛巳，公与大夫及莒子盟。莒子朝齐，遇崔杼作乱，未去，故复与景公盟。
　　○复，扶又反。大史书曰：“崔杼弑其君。”崔子杀之。其弟嗣书，而死者二人。嗣，续也。并前有三人死。其弟又书，乃舍之。南史氏闻大史尽死，执简以往。闻既书矣，乃还。传言齐有直史，崔杼之罪所以闻。 
　　闾丘婴以帷縳其妻而载之，与申鲜虞乘而出。二子，庄公近臣。
　　○帷，位悲反。縳，直转反。乘，绳证反。鲜虞推而下之，下婴妻也。
　　○推，如字，又他回反。曰：“君昏不能匡，危不能救，死不能死，而知匿其暱，匿，藏也。暱，亲也。
　　○匿，女力反。暱，女乙反。其谁纳之？”行及弇中，将舍。弇中，狭道。
　　○弇，於检反，又於廉反。狭音洽。婴曰：“崔、庆其追我！”鲜虞曰：“一与一，谁能惧我？”言道狭，虽众无所用。遂舍，枕辔而寝，恐失马也。
　　○枕，之鸩反。食马而食。驾而行，出弇中，谓婴曰：“速驱之！崔、庆之众，不可当也。”遂来奔。道广，众得用，故不可当。
　　○食马音嗣。崔氏侧庄公于北郭。侧，瘗埋之。不殡於庙。
　　○瘗，於滞反。埋，无皆反。丁亥，葬诸士孙之里，士孙，人姓，因名里。死十三日便葬，不待五月。四翣，丧车之饰，诸侯六翣。
　　○翣，所甲反。 
　　[疏]注“丧车”至“六翣”。
　　○正义曰：《周礼 缝人》：“掌衣翣柳之材。”郑玄云：“必先缠衣其木，乃以张饰也。”《丧大记》云：“饰棺，君黼翣二，黻翣二，画翣二。”郑玄云：“汉礼，翣以木为筐，广三尺，高二尺四寸，方两角高，衣以白布画者，画云气，其馀各如其象，柄长五尺，车行使人持之而从。既窆，树於壙中。”《檀弓》曰：“周人墙置翣。”是也。是说翣之制也。《方言》云：“自关而东谓扇为翣。”则翣是扇之类也。《礼器》云：“天子八翣，诸侯六翣，大夫四翣。”郑玄云：八翣者，加龙翣二。
　　不跸，跸，止行人。
　　○跸音必。下车七乘，不以兵甲。下车，送葬之车。齐旧依上公礼，九乘，又有甲兵。今皆降损。
　　○乘，绳证反，注及下七百乘同。 
　　[疏]“不跸”。
　　○正义曰：礼，丧车乘人专道而行，无贵贱一也。跸者，止行人也。此不止行人，略贱之。
　　○注“下车”至“降损”。
　　○正义曰：服虔云：“下车，遣车也。”《杂记》云：“遣车视牢具”。郑玄云：“言车多少，各如所包遣奠牲体之数也。然则遣车，载所包遣奠而藏之者与？遣奠，天子大牢，包九个；诸侯亦大牢，包七个；大夫亦大牢，包五个；士，少牢，包三个。大夫以上乃有遣车。”如郑之所言，遣车者乃是明器，涂车刍灵，载所包遣奠藏之於壙中。下车若是明器，则甲兵亦是明器。当云无甲兵，不得云“不以甲兵”也。杜言送葬之车，则谓此为贰车，非遣车也。言下车者，盖谓粗恶之车，非良车也。《周礼 大行人》云：“上公贰车九乘，侯、伯贰车七乘，子、男贰车五乘。”则齐是侯爵，法当是七乘耳。今传举七乘，言其不依旧法，知齐旧依上公之礼，贰车九乘。其送葬又有甲兵，今皆降损也。用甲兵者，葬是送终大礼，法当备列军陈。若汉葬霍光，发材官轻车，比军伍校士，军陈至茂陵，以送其葬，所以荣之也。
　　晋侯济自泮，泮，阙。
　　○泮，普半反。会于夷仪，伐齐，以报朝歌之役。朝歌役在二十三年。不书伐齐，齐人逆服，兵不加。齐人以庄公说，以弑庄公说晋也。
　　○说，如字，又音悦，注同。 
　　[疏]注“以弑庄公说晋也”。
