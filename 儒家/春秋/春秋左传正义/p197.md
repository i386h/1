<!-- { "loadSidebar": true } -->
　　○正义曰：往者，郑使良霄向楚，其意欲得楚执良霄，郑得坚事晋国，是郑本遣良霄，其意如此。今若放良霄使归於郑，则郑不得坚事晋国，是废其本使之意。苏氏之说亦然也。良霄被执，久留在楚，今若归之，则怨恨其君，以憎疾其大夫，而相牵引，令郑国大臣不和，则事晋之心不固，不犹少差乎？《方言》云：“病差谓之愈。”后年注以愈为差，此亦当为差也。服虔云：“愈犹病愈。”是愈为差之义也。郑玄《论语》注云：“愈犹胜也。”
　　【经】十有四年，春，王正月，季孙宿、叔老会晋士匄、齐人、宋人、卫人、郑公孙虿、曹人、莒人、邾人、滕人、薛人、杞人、小邾人会吴于向。（叔老，声伯子也。鲁使二卿会晋，敬事霸国。晋人自是轻鲁币，而益敬其使，故叔老虽介，亦列於会也。齐崔杼、宋华阅、卫北宫括在会惰慢不摄，故贬称“人”，盖欲以督率诸侯，奖成霸功也。吴来在向，诸侯会之，故曰“会吴”。向，郑地。
　　○其使，所吏反。介音界。惰，徒卧反。） 
　　[疏]“十四年注叔老”至“郑地”。
　　○正义曰：叔老，声伯子，叔肸孙，故以叔为氏也。卿出聘使及盟会，皆以大夫为介，礼之常也。此会，鲁使季孙宿与叔老二卿会晋，敬事霸国，故以卿为介。於例唯征战重兵，详内略外，鲁师出征伐，则诸将并书。其聘与会，唯书使主，其介不合书也。晋人自是轻鲁币，而益敬其使。叔老虽则为介，而晋为盟主，亦列之於会。鲁人以其并列於会，故并书之也。传称“宋华阅、仲江会伐秦，向之会亦如之”，则此会宋亦二卿，华阅犹尚被贬，仲江固不在列。若二卿并敬其事，俱得列会，亦当并书於策。何则？盟主列之於会，鲁史无容略之也。故传言“崔杼、华阅会伐秦，不书，隋也。向之会，亦如之。北宫括不书於向，书於伐秦，摄也。”是齐、宋、卫三国之卿，於此会也。惰慢不自整摄，故贬称“人”。罪其身，故去名氏。犹序郑卿之上，从其大小旧次也。在会惰慢，未是大尤，即加贬责者，此是仲尼新意，盖欲督率诸侯，奖成晋悼霸功故也。以吴来在向，诸侯就向会之，故不序吴於列。而云“会吴于向”，与锺离、善道同也。
　　二月，乙未，朔，日有食之。无传。 
　　夏，四月，叔孙豹会晋荀偃、齐人、宋人、卫北宫括、郑公孙虿、曹人、莒人、邾人、滕人、薛人、杞人、小邾人伐秦。齐、宋大夫不书，义与向同。 
　　己未，卫侯出奔齐。诸侯之策，书“孙、甯逐卫侯”。《春秋》以其自取奔亡之祸，故诸侯失国者，皆不书逐君之贼也。不书名，从告。 
　　[疏]注“诸侯”至“从告”。
　　○正义曰：二十年，甯子疾，召悼子曰“诸侯之策”云云。甯殖自为此言，明知诸国策书皆云“孙林父、甯殖逐卫侯”，不言卫侯自出奔也。仲尼脩《春秋》，以其自取奔亡之祸。故诸失国者，皆是被臣逐之，悉非其君自出。仲尼尤其不能自安，皆不书逐君之贼，所以责其君也。北燕伯款出奔齐，蔡侯朱出奔楚，并书名。此不书名，从告也。《释例》曰：“诸侯奔亡，皆迫逐而苟免，非自出也。传称‘孙林父、甯殖出其君’，名在诸侯之策。此以臣名赴告之文也。仲尼之经，更没逐者之名主，以自奔为文，责其君不能自安自固，所犯非徒所逐之臣也。卫赴不以名，而燕赴以名，各随赴而书之，义在於彼，不在此也。”杜言在彼不在此者，义在自出为罪，不在名与不名，以其失国，巳足罪贱，不假复以名责。故史记随赴而书，仲尼依旧为定也。《曲礼》云：“诸侯失地，名。灭同姓，名。”《记》之所言，当据《春秋》为义。灭同姓，名，《春秋》既依用之，则失地书名，亦是大例。而杜云“名与不名”无义例者，案经书卫侯毁灭邢，传云“同姓也，故名”，其言与《记》符同，《左氏》本有此例也。失地书名，则传无其事。且《记》言失地者，谓国被人夺，非弃位出奔者也。州公如曹，纪侯大去，皆是失地之君，经不书名，亦不发传，知失地之君，不以名为贬也。穀伯绥、邓侯吾离来朝，《公羊传》皆云：“何以名？失地之君也。”则《礼记》之文，或据《公羊》之义，不可通於《左氏》，故杜不为此说。
　　莒人侵我东鄙。无传。报入郓。 
　　秋，楚公子贞帅师伐吴。 
　　冬，季孙宿会晋士匄、宋华阅、卫孙林父、郑公孙虿、莒人、邾人于戚。 
　　【传】十四年，春，吴告败于晋。（前年为楚所败。）会于向，为吴谋楚故也。（谋为吴伐楚。
　　○为，于伪反，注“为吴”、“卒不为”同。）范宣子数吴之不德也，以退吴人。（吴伐楚丧，故以为不德。数而遣之，卒不为伐楚。）执莒公子务娄，（在会不书，非卿。
　　○务，徐莫侯反，又音如字。娄，力侯反，或力俱反。）以其通楚使也。（莒贰於楚，故比年伐鲁。
　　○使，所吏反。）将执戎子驹支，（驹支，戎子名。）范宣子亲数诸朝，（行之所在，亦设朝位。）曰：“来！姜戎氏！昔秦人迫逐乃祖吾离于瓜州，（四岳之后，皆姓姜又别为允姓。瓜州地在今敦煌。
　　○迫音百。瓜，古华反。敦，徒门反。煌音皇。） 
　　[疏]“传注四岳”至“敦煌”。
　　○正义曰：《周语》称“尧遭洪水，使禹治之，共之从孙四岳佐之。胙四岳国，命为侯伯，赐姓曰姜。”贾逵云：“共，共工也。从孙，同姓末嗣之孙。四岳，官名，大岳也，主四岳之祭焉。姜，炎帝之姓，其后变易。至於四岳，帝复赐之祖姓，以绍炎帝之后。”是四岳为姜姓也。下传云：“谓我诸戎，四岳之裔胄”，是姜戎为四岳之后。姜姓，故称姜戎也。昭九年传云：“先王居梼杌于四裔，故允姓之奸，居于瓜州。伯父惠公归自秦，而诱以来。”同说此事，而云“允姓”，知姜姓之后，又别为允姓也。其姜姓，是帝尧所赐。允姓，不知谁赐之也。《周语》云“胙四岳国为侯伯”，谓为诸侯之长。下注云“四岳，尧时方伯”，据彼文而知之。
　　乃祖吾离被苫盖，盖，苫之别名。
　　○被，普支反。苫，式占反。盖，户腊反。《尔雅》曰：“白盖谓之苫。”蒙荆棘，以来归我先君。蒙，冒也。
　　○冒，莫报反。 
　　[疏]注“盖，苫之别名”。
　　○正义曰：《释器》云：“白盖谓之苫。”孙炎曰：“白盖，茅苫也。”郭璞曰：“白茅苫也。今江东呼为盖。”
　　○“被苫盖，蒙荆棘”。
　　○正义曰：被苫盖，言无布帛可衣，唯衣草也。蒙荆棘，言无道路可从，冒榛薮也。说其穷困之极耳。
　　我先君惠公有不腆之田，腆，厚也。
　　○腆，他典反。与女剖分而食之。中分为剖。
　　○女音汝，下同。剖，普口反。中，丁仲反，又如字。今诸侯之事我寡君不如昔者，盖言语漏泄，则职女之由。职，主也。
　　○泄，息列反，徐音以世反。诘朝之事，尔无与焉。诘朝，明旦。不使复得与会事。
　　○诘，起吉反。朝，如字，注同。与音预，注及下同。复，扶又反。与，将执女。”对曰：“昔秦人负恃其众，贪于土地，逐我诸戎。惠公蠲其大德，蠲，明也。 
　　[疏]“昔秦”至“诸戎”。
　　○正义曰：僖二十二年传云：“秦、晋迁陆浑之戎于伊川。”则秦、晋共迁之也。昭九年传云：“惠公归自秦，而诱以来。”又似晋侯独诱之也。此云秦人逐之，惠公与田，乃是被秦逐而自归晋也。三文不同者，此戎本处瓜州，明远在秦之西北。秦贪其土，晋贪其人，二国共诱而使迁。僖传是其实也，昭传王专责晋，故指言晋耳。此传宣子施恩於戎，故言被逐归晋。驹支顺宣子之言，故云“秦贪土地，逐我诸戎”。秦本贪其土地而迁也。
　　谓我诸戎是四岳之裔胄也。四岳，尧时方伯，姜姓也。裔，远也。胄，后也。
　　○裔，以制反。胄，直又反。毋是翦弃，剪，削也。
　　○毋音无。赐我南鄙之田，狐貍所居，豺狼所嗥。我诸戎除翦其荆棘，驱其狐貍豺狼，以为先君不侵不叛之臣，至于今不贰。不内侵，亦不外叛。
　　○貍，力之反，又作“狸”，同。豺，仕皆反。嗥，户羔反。昔文公与秦伐郑，秦人窃与郑盟，而舍戍焉，在僖三十年。於是乎有殽之师。在僖三十三年。
　　○殽，户交反。晋御其上，戎亢其下，亢，犹当也。
　　○亢，若浪反。秦师不复，我诸戎实然。譬如捕鹿，晋人角之，诸戎掎之，掎其足也。
　　○捕音步，徐又音赋。掎，居绮反。与晋踣之。踣，僵也。
　　○踣，蒲北反，又蒲豆反。僵，居良反。 
　　[疏]“譬如”至“踣之”。
　　○正义曰：角之，谓执其角也。掎之，言戾其足也。前覆谓之踣，言与晋共倒之。
　　戎何以不免？自是以来，晋之百役，与我诸戎相继于时，言给晋役不旷时。以从执政，犹殽志也，意常如殽，无中二也。岂敢离逷？今官之师旅，无乃实有所阙，以携诸侯，而罪我诸戎！我诸戎饮食衣服不与华同，贽币不通，言语不达，何恶之能为？不与於会，亦无瞢焉。”瞢，闷也。
　　○逷，他历反。贽音至。不与，音预。瞢，莫赠反，徐又武登反，一音武忠反。赋《青蝇》而退。《青蝇》，《诗 小雅》。取其“恺悌君子，无信谗言”。
　　○蝇，似仍反。恺，开在反。悌，徒礼反，下文及注同。宣子辞焉，辞，谢。使即事於会，成恺悌也。成恺悌，不信谗也。不书者，戎为晋属，不得特达。於是子叔齐子为季武子介以会，自是晋人轻鲁币，而益敬其使。齐子，叔老字也。言晋敬鲁使，经所以并书二卿。
　　○介音界。使，所吏反，注同。 
　　吴子诸樊既除丧，诸樊，吴子乘之长子也。乘卒，至此春十七月，既葬而除丧。
　　○长，丁丈反。将立季札。札，诸樊少弟。
　　○札，则八反。少，诗照反。季札辞曰：“曹宣公之卒也，诸侯与曹人不义曹君，曹君，公子负刍也，杀太子而自立。事在成十三年。将立子臧。子臧去之，遂弗为也，以成曹君。君子曰：‘能守节。’君，义嗣也，诸樊，適子，故曰“义嗣”。
　　○適，丁历反。谁敢奸君？有国，非吾节也。札虽不才，原附於子臧，以无失节。”固立之。弃其室而耕，乃舍之。传言季札之让，且明吴兄弟相传。
　　○奸音干。传，直专反。 
　　夏，诸侯之大夫从晋侯伐秦，以报栎之役也。栎役在十一年。晋侯待于竟，使六卿帅诸侯之师以进。言经所以不称晋侯。
　　○竟音境。及泾，不济。诸侯之师不肯渡也。泾水出安定朝那县，至京兆高陆县入渭。
