<!-- { "loadSidebar": true } -->
　　○圃，布古反。馆于寪氏。馆，舍也。寪氏，鲁大夫。
　　○寪，于委反。壬辰，羽父使贼弑公于寪氏，立桓公，而讨寪氏，有死者。欲以弑君之罪加寪氏，而复不能正法诛之。传言进退无据。 
　　[疏]“讨寪氏，有死者”。
　　○正义曰：刘炫云：羽父遣贼弑公，公非寪氏所弑。公在寪氏而死，遂寪氏弑君，欲以正法诛之。君非寪氏所弑，故讨寪氏之家，仅有死者而已，言不总诛之。
　　○注“欲以”至“无据”。
　　○正义曰：刘炫云：欲以弑君之罪加寪氏，则君非寪氏所弑，而复不能以正法诛之。正法谓灭其族，污其宫也。传言此者进退无据：进诛寪氏，则实非寪氏弑君；退舍寪氏，则无弑君之人。是其进退无据也。
　　不书葬，不成丧也。桓弑隐篡位，故丧礼不成。 

卷五 桓元年，尽二年 

　卷五 桓元年，尽二年 
　　◎桓公
　　○陆曰：“桓公名轨，惠公之子，隐公之弟，母仲子。《史记》亦名允。谥法‘辟土服远曰桓’。”
　　[疏]正义曰：《鲁世家》“桓公名允，惠公之子，隐公之弟，仲子所生。以桓王九年即位，庄王三年薨”。《世本》“桓公名轨”。《世族谱》亦为轨。谥法“辟土服远曰桓”。谥法非一，略举一耳，亦不知本以何行而为此谥，他皆放此。是岁，岁在玄枵。
　　【经】元年，春，王正月，公即位。（嗣子位定於初丧而改元必须逾年者，继父之业，成父之志，不忍有变於中年也。诸侯每首岁必有礼於庙，诸遭丧继位者因此而改元正位，百官以序。故国史亦书即位之事於策。桓公篡立而用常礼，欲自同於遭丧继位者。《释例》论之备矣。
　　○篡立，初患反。） 
　　[疏]注“嗣子”至“备矣”。
　　○正义曰：《顾命》曰“乙丑成王崩，使齐侯吕伋以二干戈逆子钊于南门之外，延入翼室，恤宅宗”。孔安国云：“明室路寝延之，使居忧为天下宗主。”天子初崩，嗣子定位，则诸侯亦当然也。《释例》曰：“《商书 顾命》，天子在殡之遗制也。推此亦足以准诸侯之礼矣。”是知嗣子位定於初丧，孝子缘生以事死，岁之首日，必朝事宗庙，因即改元。《释例》曰：“襄二十九年经书‘春王正月公在楚’。传曰：‘释不朝正于庙也。’”然则诸侯每岁首必有礼於庙，今遭丧继立者，每新年正月亦改元正位，百官以序，故国史因书即位於策，以表之。此新君之常礼也。桓之於隐，本无君臣之义，计隐公之死，桓公即合改元，不假逾年方行即位，犹如晋厉被弑，悼公即位改元。今桓虽实篡立，归罪寪氏，诈言不与贼谋而用常礼，自同於遭丧继位者，亦既实即其位。国史依实书之。仲尼因而不改，反明公实篡立而自同於常，亦足见桓之篡也。
　　三月，公会郑伯于垂，郑伯以璧假许田。
　　○假，举下反。 
　　夏，四月，丁未，公及郑伯盟于越。公以篡立而脩好於郑，郑因而迎之，成礼於垂，终易二田，然后结盟。垂，犬丘，卫地也。越，近垂，地名。郑求祀周公，鲁听受祊田，令郑废泰山之祀。知其非礼，故以璧假为文，时之所隐。
　　○好，呼报反，传同。近附近之近。祊，百庚反。令，力呈反。 
　　[疏]注“公以”至“为文时之所隐”。
　　○正义曰：成会礼於垂，既易许田，然后盟以结之。故先会，次假田，然后书盟也。言迎之成礼於垂者，垂是卫地，沈以为公迎郑伯於垂，知时史之所隐讳者，传不言书曰，知非仲尼本意也。
　　秋，大水。书，灾也。传例曰：“凡平原出水为大水”。 
　　冬，十月。 
　　【传】元年，春，公即位，修好于郑。郑人请复祀周公，卒易祊田。（事在隐八年。
　　○复，扶又反。）公许之。“三月，郑伯以璧假许田”，为周公、祊故也。（鲁不宜听郑祀周公，又不宜易取祊田。犯二不宜以动，故隐其实。不言祊，称璧假，言若进璧以假田，非久易也。
　　○为，于伪反。） 
　　[疏]注“鲁不”至“易也”。正义曰：祊薄於许，加之以璧，易取许田，非假借之也。今经乃以璧假为文，故传言为周公，祊故，解经璧假之言也。注又解传之意，周公非郑之祖，鲁不宜听郑祀周公。天子赐鲁以许田，义当传之后世，不宜易取祊田。於此一事，犯二不宜以动，故史官讳其实，不言以祊易许，乃称以璧假田，言若进璧於鲁以权借许田，非久易然。所以讳国恶也，不言以祊假而言以璧假者，此璧实入於鲁。但诸侯相交，有执圭璧致信命之理，今言以璧假，似若进璧以致辞然，故璧犹可言，祊则不可言也。何则？祊、许俱地，以地借地，易理巳章，非复得为隐讳故也。
　　“夏，四月，丁未，公及郑伯盟于越”，结祊成也。结成易二田之事也。传以经不书祊，故独见祊。
　　○见，贤遍反。盟曰：“渝盟，无享国！”渝，变也。
　　○渝，羊朱反。享，许丈反。 
　　[疏]注“渝，变也”。
　　○正义曰：《释言》文也。传载其盟辞者，以易田恶事，而誓不变改，见其终无悔心，所以深恶鲁也。此时许田已入於郑，而《诗颂》僖公云：“居常与许，复周公之宇。”盖僖公之时复得之也。齐人取讙及阐，及其归也，经复书之，自此以后不书郑人来归许田者，此经书假，言若暂以借郑，地仍鲁物，不得书郑人归之。
　　“秋，大水”，凡平原出水为大水。广平曰原。 
　　[疏]“凡平原”至“大水”。
　　○正义曰：《洪范》云：“水曰润下。”言雨自上而下浸润於土，陂鄣下地，可使水潦停焉。平原高地则不宜有也。凡平原出水则为大水。平原出水，言水不入於土而出於地上，非涌泉出也。
　　○注“广平曰原”。
　　○正义曰：《释地》文也。李巡曰：“谓土地宽博而平正，名之曰原。”
　　冬，郑伯拜盟。郑伯若自来，则经不书；若遣使，则当言郑人，不得称郑伯。疑谬误。
　　○使，所吏反。 
　　[疏]注“郑伯”至“谬误”。
　　○正义曰：六年传云：“鲁为其班后。”郑注云“鲁亲班齐馈”，则亦使大夫戍齐矣。经不书，盖史阙文。然则经所不书，自有阙文之类，注既疑此事，不云阙文而云缪误者，师出征伐，贵贱皆书，经所不书，必是文阙。若使事重，使人虽贱亦书。郑人来渝平，齐人归讙及阐是也。今以拜盟事轻，若其使贱，则例不合书。故杜云，若遣使来，传当云郑人，疑传缪误，知非实是郑伯，为不见公。不书者，以鲁郑相亲，易田结好，郑伯既拜盟而来，鲁君无容不见，故知非实是郑伯，止是郑人而已。
　　宋华父督见孔父之妻于路，华父督，宋戴公孙也。孔父嘉，孔子六世祖。
　　○华，户化反，大夫氏也。后皆同。督音笃。 
　　[疏]注“华父”至“世祖”。
　　○正义曰：案《世本》云：“华父督，宋戴公之孙，好父说之子。孔父嘉生木金父，木金父生祁父，其子奔鲁为防叔，防叔生伯夏，伯夏生叔梁纥，叔梁纥生仲尼。”是孔父嘉为孔子六世祖。
　　目逆而送之，曰：“美而艳。”色美曰艳。
　　○艳，以赡反，美色也。 
　　[疏]“目逆”至“而艳”。
　　○正义曰：未至则目逆，既过则目送，俱是目也，故以目冠之。美者，言其形貌美；艳者，言其颜色好，故曰“美而艳”。为二事之辞。“色美曰艳”，《诗毛传》文也。
　　【经】二年，春，王正月戊申，宋督弑其君与夷及其大夫孔父。（称督以弑，罪在督也。孔父称名者，内不能治其闺门，外取怨於民，身死而祸及其君。
　　○闺音圭。） 
　　[疏]“宋督”至“孔父”。
　　○正义曰：凡言“其”者，是其身之所有，君是臣之君，故臣弑君，则云弑其君；臣是君之臣，故君杀臣，则云杀其大夫；子亦君之子，故云杀其世子。称国称人以杀亦言“其”者，人与国并举，一国之辞，君与大夫皆是国人所有，故亦言“其”也。若两臣相杀，死者非杀者所有，则两书名氏，不得言“其”，则王札子杀召伯、毛伯是也。与夷是督之君，言弑其君则可，孔父非督之大夫，而言及其大夫者，与君俱死。据君为文，言宋督弑其君；据督为文，而上弑其君也，言及其大夫孔父；据君为文，而下及其大夫，言及与夷之大夫，非督之大夫也。仇牧荀息其意亦同。
　　○注“称督”至“其君”。
　　○正义曰：宣四年传例曰：“弑君：称君，君无道也；称臣，臣之罪也。”故知称督以弑，罪在督也。诸言父者，虽或是字，而春秋之世，有齐侯禄父、蔡侯考父、季孙行父、卫孙林父，乃皆是名，故杜以孔父为名。文七年“宋人杀其大夫”，传曰“不称名，众也；且言非其罪也”。不名者非其罪，则知称名者，皆有罪矣。杜既以孔父为名，因论为罪之状，内不能治其闺门，使妻行於路，令华督见之；外取怨於民，使君数攻战而国人恨之，身死而祸及其君，故书名以罪孔父也。《释例》曰：“经书‘宋督弑其君与夷及其大夫孔父’，仲尼、丘明唯以先后见义，无善孔父之文。孔父为国政则取怨於民，治其家则无闺闱之教，身先见杀，祸遂及君。既无所善，仇牧不警，而遇贼又死无忠事。晋之荀息，期欲复言，本无大节。先儒皆随加善例，又为不安。经书臣蒙君弑者有三，直是弑死相及，即实为文。仲尼以督为有无君之心，改书一事而已，无他例也。”是以孔父行无可善，书名罪之也。案《公羊》、《穀梁》及先儒皆以善孔父而书字，知不然者，案“宋人杀其大夫司马”，传称“握节以死，故书其官”。“又宋人杀其大夫”，传以为无罪，“不书名”。今孔父之死，传无善事，故杜氏之意，以父为名，言若齐侯禄父、宋公兹父之等。父既是名，孔则为氏，犹仇牧、荀息被杀皆书名氏。盖孔父先世以孔为氏，故传云“督攻孔氏”也。妇人之出，礼必拥蔽其面，孔父妻行，令人见其色美，是不能治其闺门。及殇公之好攻战，孔父须伏死而争，乃从君之非，是取怨於百姓。事由孔父，遂祸及其君，似公子比劫立加弑君之罪。杜君积累其恶，故以书名责之。刘君不达此旨，妄为规过，非也。
　　滕子来朝。无传。隐十一年称侯，今称子者，盖时王所黜。 
　　[疏]注“隐十”至“所黜”。
　　○正义曰：杞行夷礼，传每发之，此不发传，非为夷礼。自是以下，滕当称子，故疑为时王所黜。於时周桓王也，东周虽则微弱，犹为天下宗主，尚得命邾为诸侯，明能黜滕为子爵。
　　三月，公会齐侯、陈侯、郑伯于稷，以成宋乱。成，平也。宋有弑君之乱，故为会欲以平之。稷，宋地。 
