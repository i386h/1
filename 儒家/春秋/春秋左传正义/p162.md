<!-- { "loadSidebar": true } -->
　　[疏]注“郤犨”至“兄弟”。
　　○正义曰：案《世本》：卻豹生冀芮，芮生缺，缺生克也。又云：豹生义，义生步扬，扬生州，州即犨也。如彼文，则犨与克俱是豹之曾孙，当为从祖昆弟。服虔以为从祖昆弟，杜云从父昆弟，或“父”当是“祖”字误耳。
　　夏，季孙行父如晋。 
　　秋，叔孙侨如如齐。
　　○侨，其骄反。 
　　冬，十月。 
　　【传】十一年，春，王三月，公至自晋。晋人以公为贰於楚，故止公。公请受盟，而后使归。（前年七月公如晋吊，至是乃得归。） 
　　郤犨来聘，且莅盟，公请受盟，故使大夫来临之。
　　○莅音利，又音类。 
　　声伯之母不聘，声伯之母，叔肸之妻。不聘，无媒礼。
　　○聘，本亦作“娉”，四政反。肸，许乙反。媒，亡回反。穆姜曰：“吾不以妾为姒。”昆弟之妻，相谓为姒。穆姜，宣公夫人。宣公、叔肸同母昆弟。
　　○姒音似。 
　　[疏]注“昆弟之妻相谓为姒”。
　　○正义曰：世人多疑娣姒之名，皆以为兄妻呼弟妻为娣，弟妻呼兄妻为姒，因即惑於传文，不知何以为说。今谓母妇之号，随夫尊卑；娣姒之名，从身长幼，以其俱来夫族，其夫班秩既同，尊卑无以相加，遂从身之少长。《丧服》小功章曰：“娣姒妇报。”传曰：“娣姒妇者，弟长也。”以“弟长”解“娣姒”，言娣是弟，姒是长也。《公羊传》亦云：“娣者何？弟也。”是其以弟解娣，自然以长解姒。长谓身之年长，非夫之年长也。《释亲》云：“长妇谓稚妇为娣妇，娣妇谓长妇为姒妇。”止言妇之长稚，不言夫之大小。今穆姜谓声伯之母为姒，昭二十八年传叔向之嫂谓叔向之妻为姒，二者皆呼夫弟之妻为姒，岂计夫之长幼乎？《释亲》又云：“女子同出，谓先生为姒，后生为娣。”孙炎云：“‘同出’谓俱嫁事一夫也。事一夫者，以已生先后为娣姒。”则知娣姒以已之年，非夫之年也。故贾逵、郑玄及此注皆云“兄弟之妻相谓为姒”，言两人相谓，谓长者为姒。知娣姒之名，不计夫之长幼也。
　　生声伯而出之，嫁於齐管于奚，生二子而寡，以归声伯。声伯以其外弟为大夫，外弟，管于奚之子，为鲁大夫。而嫁其外妹於施孝叔。孝叔，鲁惠公五世孙。郤犨来聘，求妇於声伯，声伯夺施氏妇以与之。妇人曰：“鸟兽犹不失俪，俪，耦也。
　　○俪，力许反。 
　　[疏]注“俪耦也”。
　　○正义曰：礼谓两皮为俪皮，俪，两也，故为耦。
　　子将若何？”曰：“吾不能死亡。”言不与郤犨妇，惧能忿致祸。妇人遂行。生二子於郤氏。郤氏亡，晋人归之施氏。施氏逆诸河，沈其二子。沈之於河。
　　○沈，徐荫反，注同；一音如。妇人怒曰：“已不能庇其伉俪而亡之，伉，敌也。
　　○巳音以，又音纪。庇，必利反，又音秘。伉，苦浪反。 
　　[疏]注“伉敌也”。
　　○正义曰：伉者，相当之言，故为敌也。伉俪者，言是相敌之匹耦。
　　又不能字人之孤而杀之，字，爱也。将何以终？”遂誓施氏。约誓不复为之妇也。传言郤犨淫纵，所以亡也。
　　○复，扶又反，下文注“复出”皆同。 
　　夏，季文子如晋报聘，且莅盟也。郤犨、文子交盟鲁、晋之君，其意一也。故但书来盟，举重略轻。 
　　[疏]注“郤犨”至“略轻”。
　　○正义曰：晋臣来盟於鲁，鲁臣往盟於晋，俱是相要，其意一也。意既同矣，可书一以包二，宜举重而略轻。遣使为轻，君亲为重，故郤犨书“聘”，又书“盟”，文子直书“如晋”，略言其聘而已。卫冀隆难以为，他卿来敌鲁君，《春秋》所讳；鲁卿出敌他国，显书名氏。则应郤犨来盟为轻，行父盟晋为重。今书郤犨之盟，则是举轻略重，何得云举重略轻？苏氏释云：“所言轻重者，自谓鲁之君臣，臣盟为轻，君盟为重，二国各禀君命奉使而行，非关敌公之义，其意不同，不得相难。”
　　周公楚恶惠、襄之逼也，惠王、襄王之族。
　　○恶，乌路反。且与伯与争政，伯与，周卿士。
　　○伯与，音馀；本亦作“舆”。不胜，怒而出。及阳樊，阳樊，晋地。王使刘子复之，盟于鄄而入。三日，复出奔晋。王既复之而复出，所以自绝於周，为明年周公出奔传。鄄，周邑。
　　○鄄音绢。 
　　秋，宣伯聘于齐，以脩前好。鞍以前之好。
　　○好，呼报反，注同。 
　　晋郤至与周争鄇田，鄇，温别邑。今河内怀县西南有鄇人亭。
　　○鄇音侯，《字林》音候。“鄇人”本又作“侯人”，如字。王命刘康公、单襄公讼诸晋。郤至曰：“温，吾故也，故不敢失。”言温，郤氏旧邑。
　　○单音善。 
　　[疏]注“言温郤氏旧邑”。
　　○正义曰：鄇是温之别邑，本从温内分出，温属晋，鄇属周，温是郤氏旧邑，郤氏既巳得温，则谓从温而分出者，亦宜从温而属郤氏，故郤至争之。其刘子、单子之言“襄王劳文公而赐之温”，於时鄇已分矣，赐晋以温，不赐以鄇也。狐氏、阳氏先处温邑，於时亦不得鄇，鄇本未尝属晋，故为王官之邑。
　　刘子、单子曰：“昔周克商，使诸侯抚封，各抚有其封内之地。苏忿生以温为司寇，与檀伯达封于河。苏忿生，周武王司寇苏公也。与檀伯达俱封於河内。
　　○檀，徒丹反。 
　　[疏]注“苏忿”至“公也”。
　　○正义曰：《尚书 立政》云：“周公若曰：大史、司寇苏公。”此传与彼俱言苏公为司寇，明是一人。此言克商即为司寇，是为武王司寇。
　　苏氏即狄，又不能於狄而奔卫。事在僖十年。襄王劳文公而赐之温，在僖二十五年。
　　○劳，力报反。狐氏、阳氏先处之，狐溱、阳处父先食温地。
　　○溱，侧巾反。而后及子。若治其故，则王官之邑也，子安得之？”晋侯使郤至勿敢争。传言郤至贪，所以亡。 
　　宋华元善於令尹子重，又善於栾武子，闻楚人既许晋籴茷成，而使归复命矣。在往年。
　　○华，户化反。冬，华元如楚，遂如晋，合晋、楚之成。为明年盟宋西门外张本。 
　　秦、晋为成，将会于令狐。晋侯先至焉。秦伯不肯涉河，次于王城，使史颗盟晋侯于河东。史颗，秦大夫。
　　○令，力丁反。颗，苦果反。晋郤犨盟秦伯于河西。就盟王城。范文子曰：“是盟也何益？齐盟，所以质信也。齐，一心。质，成也。会所，信之始也。始之不从，其何质乎？”秦伯归而背晋成。为十三年伐秦传。
　　○背音佩，卷内皆同。 
　　【经】十有二年，春，周公出奔晋。 
　　夏，公会晋侯、卫侯于琐泽。琐泽，地阙。
　　○琐，素果反；依字宜作“璅”。 
　　秋，晋人败狄于交刚。交刚，地阙。 
　　冬，十月。 
　　【传】十二年，春，王使以周公之难来告。（周公奔在前年。
　　○难，乃旦反。）书曰“周公出奔晋”，凡自周无出，周公自出故也。（天子无外，故奔者不言“出”。周公为主所复，而自绝於周，故书“出”以非之。） 
　　[疏]注“天子”至“非之”。
　　○正义曰：凡言“出”者，谓出其封内；天子以天下为家，本无出封之理，以无外之故，虽有出奔之人，史策皆不言“出”。昭二十六年尹氏、召伯、毛伯以王子朝奔楚，实出而不言“出”，是其事也。襄王蔽於匹夫之孝，不顾天下之重，故书云“出居于郑”；此周公、王既复之，而又自出，故书云“出奔”，是不应言“出”而言“出”，皆所以罪责之也。郑玄答孙皓曰：“凡自周无出者，周无放臣之法，罪大者刑之，小则宥之。”以为实无出法。案《书》：流宥五刑。则宥者流之，非不出也。舜放四罪，投之四裔，安得不出畿乎？若如《周礼》无流放之文，即云“周无放臣之法”，礼：三谏不从，待放於郊。然则周臣三谏不从，终是不蒙王放。欲令谏者何所措身？《左传》发凡，自是书策之例，因即以为周制，谓其实无出者，执文害意，为蔽何甚！
　　宋华元克合晋、楚之成，终前年事。夏，五月，晋士燮会楚公子罢、许偃。二子，楚大夫。
　　○罢音皮。癸亥，盟于宋西门之外，曰：“凡晋、楚无相加戎，好恶同之，同恤菑危，备救凶患。若有害楚，则晋伐之；在晋，楚亦如之。交贽往来，道路无壅；贽，币也。
　　○好、恶，并如字；又上呼报反，下乌路反。菑音灾。贽本又作挚，之二反。壅，於勇反。 
　　[疏]注“贽，币也”。
　　○正义曰：传言“交贽住来”，谓聘使来去也。《聘礼》：“宾执圭以通命，执币以致享。”故知贽是币，谓聘享之币也。
　　谋其不协，而讨不庭。讨背叛不来在王庭者。有渝此盟，明神殛之，殛，诛也。
　　○渝，羊朱反。“殛”本又作“极”，纪力反，注同。俾队其师，无克胙国。”俾，使也。队，失也。
　　○俾，本亦作卑，必尔反。队，直类反，注同。胙，才故反。郑伯如晋听成，听，犹受也。晋、楚既成，郑往受命。会于琐泽，成故也。晋既与楚成，合诸侯以申成好。
　　○好，呼报反，尽年皆同。狄人间宋之盟以侵晋，而不设备。
　　○间宋，间厕之间。秋，晋人败狄于交刚。
　　○晋郤至如楚聘，且莅盟。楚子享之，子反相，为地室而县焉。县锺鼓也。
　　○相，息亮反。县音玄，注同。郤至将登，登堂。金奏作於下，击锺而奏乐。 
　　[疏]注“击锺而奏乐”。
　　○正义曰：作乐谓之奏，奏乐先击锺，故《周礼 大司乐》、《乐师》每事皆云“令奏锺鼓”，以锺先击，故先言锺也。锺以金为之，谓之金奏，故锺师掌金奏。郑玄云：“金奏，击金以为奏乐之节。金谓锺及镈也”。郑玄《燕礼》注云：“以锺、镈播之，鼓、磬应之，所谓金奏也。”是金为奏节之初，故传言“金奏作於下”。作乐先击锺，故注云：“击锺而奏乐也。”《礼记 仲尼燕居》云：“两君相见，入门而县兴，升堂而乐阕。”《郊特牲》曰：“宾入大门而奏《肆夏》，示易以敬也。”郑玄云：“宾，朝聘者。”朝、聘连言之，则燕享朝宾、聘客，皆入门即奏乐矣。其实朝宾入门而奏乐，聘、客则至庭乃奏乐。此郤至将登堂始奏乐者，县当在庭，而楚之为地室而县，待客将登乃奏，皆所以见异，故欲以惊宾矣。燕享聘客，皆当入门奏《肆夏》；若燕已之群臣，则有王事之劳者，乃得以乐纳宾。其常燕唯有升歌间合而已，无纳宾之乐也。故《燕礼记》云：“若以乐纳宾，则宾及庭奏《肆夏》。”郑玄云：“卿大夫有王事之劳者，则奏此乐焉。”是燕己之臣，无王事之劳者，不以乐纳宾也。
