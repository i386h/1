<!-- { "loadSidebar": true } -->
　　○朝，如字，一音直遥反。崔子许之，偃与无咎弗予，曰：“崔，宗邑也，必在宗主。”宗邑，宗庙所在。宗主，谓崔明。成与彊怒，将杀之。告庆封曰：“夫子之身，亦子所知也，唯无咎与偃是从，父兄莫得进矣。大恐害夫子，敢以告。”夫子，谓崔杼。 
　　[疏]“父兄莫得进矣”。
　　○正义曰：成、彊是崔杼之子，而云“父兄”者，成、彊之意以崔杼在，无咎与偃弃远宗族，不可自斥於己，故举宗族父兄也。
　　庆封曰：“子姑退，吾图之。”告卢蒲嫳。嫳，庆封属大夫。封以成、彊之言告嫳。
　　○嫳，普结反，徐敷结反。卢蒲嫳曰：“彼，君之雠也。天或者将弃彼矣。彼实家乱，子何病焉？君，谓齐庄公，为崔杼所弑。崔之薄，庆之厚也。”崔败，则庆专权。他日又告。成、彊复告。
　　○复，扶又反。庆封曰：“苟利夫子，必去之。难，吾助女。” 
　　九月，庚辰，崔成、崔彊杀东郭偃、棠无咎於崔氏之朝。崔子怒而出，其众皆逃，求人使驾，不得。使圉人驾，寺人御而出。圉人，养马者。寺人，奄士。
　　○难，乃旦反。女音汝。圉，鱼吕反。且曰：“崔氏有福，止余犹可。”恐灭家，祸不止其身。遂见庆封。庆封曰：“崔、庆一也。言如一家。是何敢然？请为子讨之。”使卢蒲嫳帅甲以攻崔氏，崔氏堞其宫而守之，堞，短垣。使其众居短垣内以守。
　　○请为，于伪反，下注嫳为、为齐庄同。堞，音牒，徐养涉反。 
　　[疏]“崔氏堞其宫”。
　　○正义曰：谓新筑女墙而守之。
　　弗克。使国人助之，遂灭崔氏，杀成与彊，而尽俘其家，其妻缢。妻，东郭姜。嫳复命於崔子，且御而归之。嫳为崔子御。至，则无归矣，乃缢。终“入於其宫，不见其妻凶”。崔明夜辟诸大墓。开先人之冢以藏之。
　　○辟，婢亦反，徐出亦反。辛巳，崔明来奔。庆封当国。当国，秉政。楚薳罢如晋莅盟，罢，令尹子荡。报荀盈也。
　　○罢音皮。晋侯享之。将出，赋《既醉》。《既醉》，《诗 大雅》。曰：“既醉以酒，既饱以德。君子万年，介尔景福。”以美晋侯，比之太平君子也。叔向曰：“薳氏之有后於楚国也，宜哉！承君命，不忘敏。子荡将知政矣。敏以事君，必能养民。政其焉往？”言政必归之。 
　　崔氏之乱，在二十五年。申鲜虞来奔，仆赁於野，以丧庄公。为齐庄公服丧。
　　○赁，女鸩反。以丧，如字，又息浪反。冬，楚人召之，遂如楚，为右尹。传言楚能用贤。 
　　十一月，乙亥，朔，日有食之。辰在申，司历过也，再失闰矣。谓斗建指申。周十一月，今之九月，斗当建戌而在申，故知再失闰也。文十一年三月甲子，至今年七十一岁，应有二十六闰。今《长历》推得二十四闰，通计少再闰。《释例》言之详矣。 
　　[疏]注“谓斗”至“详矣”。
　　○正义曰：斗建从甲至癸十者谓之日，从子至亥十二者谓之辰。传言“辰在申”者，谓其日昏时，斗柄所指於十二辰为在申也。九月当建戌，而建申，故为再失闰也。文十一年三月至今七十一岁，应有二十六闰者，历法十九年为一章，章有七闰，从文十一年至襄十三年，凡五十七年，已成三章，当有二十一闰。又从襄十四年至今为十四年，又当有五闰，故为应有二十六闰也。《长历》推得二十四闰者，杜以《长历》实於其间，分置二十四闰。《释例》云：“闰者，会集数年馀日，因宜以安之，故闰月无中气，斗建斜指两辰之间也。鲁之司历，渐失其闰，至此年日食之月，以仪审望，知斗建之在申，斗建在申，乃是周家九月也。而其时历称十一月，故知再失闰也。於是始觉其谬，遂顿置两闰，以应天正，以叙事期。然则前闰月为建酉，后闰月为建戌，十二月为建亥，而岁终焉。是故明年经书‘春，无冰’。传以为时灾也。若不复顿置二闰，则明年春是今之九月、十月、十一月也。今之九月、十月、十一月无冰，非天时之异，无缘总书春也。寻案今世所谓‘鲁历’者，不与《春秋》相符，殆来世好事者为之，非真也。今俱不知其法术，具依《春秋》经、传，反覆其终始以求之，近得其实矣。”杜言以仪审望者，大史铸铜作浑天仪，列二十八宿之度，设机关候望以测七曜所在，故於彼铸铜仪而审望之，知此月斗建申也。《长历》称大凡经、传有七百七十九日，汉末宋仲子集七历以考春秋鲁历，得五百二十九日，失二百五十日，是其不与《春秋》相符也。刘炫云：远取文十一年三月甲子者，以三十年绛县老人云，臣生之岁正月甲子朔，以全日故。又云：言通计者，若据前闰以来短计，不得有再失之理，今远从文十一年以来计之，是为通计也。
　　经二十有八年，春，无冰。前年知其再失闰，顿置两闰以应天正。故此年正月建子，得以无冰为灾而书。
　　○应，应对之应。 
　　夏，卫石恶出奔晋。宁喜之党。书名，恶之。
　　○恶之，乌路反。 
　　邾子来朝。 
　　秋，八月，大雩。 
　　仲孙羯如晋。告将朝楚。
　　○羯，居谒反。 
　　冬，齐庆封来奔。崔杼之党，耆酒荒淫而出。书名，罪之。自鲁奔吴不书，以绝位不为卿。
　　○耆，市志反。 
　　十有一月，公如楚。为宋之盟故，朝楚。
　　○为，于伪反。 
　　十有二月，甲寅，天王崩。灵王也。乙未，楚子昭卒。康王也。十二月无乙未，日误。 
　　[疏]注“十二”至“日误”。
　　○正义曰：甲寅之后四十二日，始得乙未，则甲寅、乙未不得同月。《长历》推此年十二月戊戌朔，甲寅是十七日，其月无乙未也。经有十一月、十二月，月不容误，知日误也。
　　【传】二十八年，春，无冰。梓慎曰：“今兹宋、郑其饥乎？（梓慎，鲁大夫。今年郑游吉、宋向戌言之，明年饥甚，传乃详其事。
　　○梓音子。） 
　　[疏]注“梓慎”至“其事”。
　　○正义曰：此年传郑游吉云：“岁之不易。”宋向戌云：“饥寒之不恤。”是今年言之也。明年传云“郑饥，子皮饩国人粟。於是宋亦饥，子罕请於平公，出公粟以贷”。是详其事也。
　　岁在星纪，而淫於玄枵，岁，岁星也。星纪在丑，斗牛之次。玄枵在子，虚危之次。十八年，晋董叔曰：天道多在西北。是岁，岁星在亥。至此年十一岁，故在星纪。明言，乃当在玄枵。今巳在玄枵，淫行失次。
　　○枵，许骄反。 
　　[疏]注“岁岁”至“失次”。
　　○正义曰：《左传》及《国语》所云“岁在”者，皆谓岁星所在，故云“岁，岁星也”。五星者，五行之精也。历书称木精曰岁星，火精曰荧惑，土精曰镇星，金精曰大白，水精曰辰星。此五者皆右行於天。二十八宿，则著天不动，故谓二十八宿为经，五星为纬。言若织之经纬然也。天有十二次，地有十二辰，丑、子、亥、北方之辰也，次之与辰上下相值，故云“星纪在丑”，“玄枵在子”。《释天》云：“星纪，斗牵牛也。玄枵，虚也。”孙炎曰：“星纪，日月五星之所终始也，故谓之星纪。虚在正北，北方色玄，故曰‘玄枵’。枵之言耗，耗虚之意也。”《汉书 律历志》云：“星纪，初斗十二度，终於婺女七度。玄枵，初婺女八度，终於危十五度。”是星纪为斗牛之次，玄枵为虚危之次也。九年传称晋侯问公生岁，乃曰“十二年矣！是谓一终，一星终也。”言岁星大率十二年而一周天也。十八年，晋董叔曰：“天道多在西北。”是言其年岁星在亥也。岁星右行於天，至此年十一年耳，行未及周，故此年岁星常法当在星纪，明年乃当在玄枵，今年巳在玄枵，是其淫行失次也。《汉书 律历志》载刘歆《三统历》，歆以为岁星一百四十四年行天一百四十五次，一千七百二十八年为岁星岁数。言数满此年剩得行天一周也。三统之历以庚戌为上元，此年距上元积十四万二千六百八十六岁。置此岁数，以岁星岁数一千七百二十八除之，得积终八十二去之，岁馀九百九十，以一百四十五乘岁馀，得十四万三千五百五十。以一百四十四除之，得九百九十六为积。次不尽一百二十六为次馀。以十二除之、得八十三去之尽，是为此年更发初在星纪也。欲知入次度者，以次馀一百二十六乘一次三十度，以百四十四除之，得二十六度，馀是岁星本平行，此年之初巳入星纪之次，二十六度馀当在婺女四度，於法未入於玄枵也。传言“淫於玄枵”，未知巳在玄枵几度，此举其大率耳。而五星之次行有鷃有疾，有留伏：逆顺，於历法更自别有推步之术，此不可详也。
　　以有时菑，阴不堪阳。时菑，无冰也。盛阴用事，而温无冰，是阴不胜阳，地气发泄。
　　○菑音灾，注同。泄，息列反，下同。 
　　[疏]注“时菑”至“发泄”。
　　○正义曰：传先言“无冰”，乃载梓慎之语，则梓慎之语为无冰而发，知时菑，谓春无冰也。言以有时菑者，以此岁星淫行之年，而有天时温暖之菑。四时之序，冬月当寒，故温则为菑害也。冬月盛阴用事，阴寒在地，当遏阳，使不出，时应寒。而温无冰，是阴阳相竞，阴气不能胜阳，故阳气出地，地气发泄，而使时温无冰也。岁星自淫行，天时自温暖，其温不由岁星。梓慎以其年有二事，而总言其占耳。服虔云：岁为阳，玄枵为阴，岁乘阴，进至玄枵，阴不胜阳，故温无冰。按下云“蛇乘龙”，乃谓玄枵乘岁星，非岁星乘玄枵也。若必以此无冰谓岁乘玄枵所致，则成元年“春无冰”者，岂谓岁星乘玄枵乎？成十六年，雨木冰者，复是玄枵乘岁星也。
　　蛇乘龙。蛇，玄武之宿，虚危之星。龙，岁星。岁星，木也。木为青龙，失次出虚危下，为蛇所乘。
　　○宿音秀，下同。 
　　[疏]注“蛇玄”至“所乘”。
　　○正义曰：蟲兽在地而有象，在天二十八宿，分在四方，方有七宿，共成一象。东方为青龙之象，西方为白虎之象，皆南首北尾也。南方为朱鸟之象，北方为玄武之象，皆西首东尾也。《曲礼》说军陈象物云：“行，前朱鸟后玄武，左青龙右白虎。”是玄武在北方也。龟、蛇二蟲共为玄武，故蛇是玄武之宿，虚危之星也。七星共为玄武，但岁星淫行，在虚危之分，故特指虚危言之耳。传言“蛇乘龙”，龙即岁星也。岁星木精，木位在东方，东方之宿为青龙之象，故岁星亦以龙为名焉。龙行疾而失次，出於虚危宿下，龙在下而蛇在上，是龙为蛇所乘也。岁星，天之贵神福德之星，今被乘势屈，是不能祐其本国之象，故知宋、郑饥也。
　　龙，宋、郑之星也，岁星本位在东方。东方房心为宋，角亢为郑，故以龙为宋、郑之星。
