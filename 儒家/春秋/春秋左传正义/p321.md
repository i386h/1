<!-- { "loadSidebar": true } -->
　　[疏]注“公之”至“月故”。正义曰：凡新君初立，必於岁首元日朝正於庙，因即改元正位，百官以序，国史因书於策云：“元年，春，王正月，公即位也。”其或国有事，故不得行即位之礼，国史亦书：“元年，春，王正月。”见此月公应即位，而有故不得。隐、庄、闵、僖四公，元年无事，而空书“春，王正月”，是其义也。此年不书“正月”者，公即位在六月故也。传称昭公丧及坏隤，公子宋先入。则正月之时，定公犹从昭公之丧在於乾侯，未入鲁竟，国内无君，不是即位阙礼，故不须书“正月”也。《释例》曰：“癸亥，公之丧至自乾侯，戊辰，公即位。丧在外，逾年乃入，故因五曰改殡之节，国史用元年即位之礼，因以元年为此年也。然则正月之时，未有公矣。公未即位，元必不改。而於春、夏即称‘元年’者，公未即位，必未改元，未改之日，必乘前君之年，於时春、夏当名此年为昭公三十三年，及六月既改之后，方以元年纪事。及史官定策，须有一统，不可半年从前，半年从后，虽则年初，亦统此岁。故入年即称元年也。汉、魏以来，虽於秋、冬改元，史於春、夏即以元年冠之，是有因於古也。
　　三月，晋人执宋仲几于京师。晋执人于天子之侧，而不以归京师，故但书其执，不书所归。
　　○几音机。 
　　[疏]注“晋执”至“所归”。
　　○正义曰：晋执仲几，传无日月。据经所书，是三月始执，案传则不然也。传称辛巳合诸侯之大夫于狄泉，《长历》辛巳是正月七日也。既会而魏舒始卒。庚寅，栽。是正月十六日也。宋仲几不受功，当於栽时不肯役耳。士弥牟云“晋之从政者新”，是士鞅已伐魏舒矣，乃执仲几以归。三月，归诸京师，必是既栽之后，三月以前，执以归晋，至三月乃归於京师耳。经书三月始执者，晋人初执不告，后知以归不可，至三月复归於京师，讳其以归乃归王，故以三月初执告也。纵晋执人，诸侯不得相治事，当使归决於天子。况在天子之侧，不以归於京师，晋人自知不可，不以归晋告鲁，故经但书其执，不书所归，既不言归王，亦不言归晋，是不以所归告也。
　　夏，六月，癸亥，公之丧至自乾侯。告於庙，故书至。 
　　戊辰，公即位。定公不得以正月即位，失其时，故详而日之，记事之宜，无义例。 
　　[疏]注“定公”至“义例”。
　　○正义曰：《公羊传》曰：“即位不日，此何以日？录乎内也。”《穀梁》以为公丧在外逾年，六月乃得即位，危，故日之。《左氏》无此义，故杜显而异之。正月即位，正也。定公不得以正月即位，为失其时，故详而日之，直记事之宜，书日无义例。
　　秋，七月，癸巳，葬我君昭公。公在外薨，故八月乃葬。 
　　九月，大雩。无传，过也。
　　○雩音于。 
　　立炀宫。炀公，伯禽子也。其庙巳毁，季氏祷之而立其宫，书以讥之。
　　○炀，羊让反。祷，丁老反。 
　　[疏]注“炀公”至“讥之”。
　　○正义曰：谥法：“好内怠政曰炀。”炀公，伯禽子，《世本》、《世家》文。诸侯之礼，亲庙有四，计炀公玄孙，既薨，其庙即已毁矣。季氏祷于炀公，以求昭公不入，公死於外，谓祷有益，而更立其宫赛之。於礼不合更立，恶其改变国典，故书以讥之。《公羊》、《穀梁》皆云：立者，不宜立。立炀宫，非礼也。
　　冬，十月，陨霜杀菽。无传。周十月，今八月。陨霜杀菽，非常之灾。
　　○陨，于敏反。菽，本又作叔，音同。 
　　[疏]注“周十”至“之灾”。
　　○正义曰：《月令》：九月，霜始降。八月，未应霜杀菽。菽者，大豆之苗，又是耐霜之穀，今以八月陨霜，霜能杀菽，是非常之灾，故书之。僖三十三年“陨霜不杀草”，此云“杀菽”彼言“不杀草”者，《穀梁传》曰：“未可以杀而杀，举重可杀而不杀，举轻。其曰菽，举重也”。
　　【传】元年，春，王正月，辛巳，晋魏舒合诸侯之大夫于狄泉，将以城成周。魏子莅政。（莅，临也。代天子大夫为政。
　　○莅音利，又音类。）卫彪傒（卫大夫。）曰：“将建天子，（立天子之居。）而易位以令，非义也。大事奸义，必有大咎，晋不失诸侯，魏子其不免乎？”是行也，魏献子属役於韩简子及原寿过，（简子，韩起孙不信也。原寿过，周大夫。
　　○奸音干。咎，其九反。属，之欲反。过，古禾反。） 
　　[疏]“易位以令”。
　　○正义曰：往年传“魏子南面”，彪傒云“干位以令”；此云“魏子莅政”，彪傒云“易位以令”，文不同者，《郊特牲》云：“君之南乡，答阳之义也；臣之北面，答君也。”然则礼国君乃南面，往年魏子亦南面，是干君之位，故云“干位”。此时诸国为天子筑城，但当为君各致徒役而已，宜使天子之臣自号令之，而魏子莅政，代天子大夫，改易上下，故为“易位”。所讥别，故其文异。
　　而田於大陆，焚焉。《禹贡》，大陆在钜鹿北。嫌绝远，疑此田在汲郡吴泽荒芜之地。火田，并见烧也。《尔雅》，广平曰陆。
　　○芜音无。 
　　[疏]注“禹贡”至“曰陆”。
　　○正义曰：《禹贡》云：“导河积石，至于大伾，北过降水，至于大陆。”孔安国云：“大陆，泽名。”《释地》十薮云：“晋有大陆。”郭璞曰：“今巨鹿北广河泽。”孙炎曰：“广河犹大陆，以地名言之近为是也。”计巨鹿之城，与周相去千有馀里，魏子不应往彼田猎。故嫌绝远，疑此田当在汲郡吴泽。吴泽在脩武县北。还，卒於宁，宁即脩武城是也。当是荒芜之地，故亦以大陆名焉。引《尔雅》，以证平地皆名陆也。案《尔雅》：“高平曰陆”，杜言“广平”者，以吴泽之地地，下宽平，故以“广平”言之，非是不见《尔雅》。刘君以《尔雅》“高平曰陆”而规杜氏，非。
　　还，卒於宁。宁，今脩武县，近吴泽。
　　○近，附近之近。范献子去其柏椁，以其未复命而田也。范献子代魏子为政，去其柏椁，示贬之。
　　○去，起吕反，注同。椁音郭。 
　　[疏]“去其柏椁”。正义曰：《丧大记》云：“君松椁，大夫柏椁，士杂木椁。”是卿葬於礼用柏椁也。以其未复君命而为田猎，故献子去其柏椁，不使用也。
　　孟懿子会城成周。不书，公未即位。 
　　[疏]注“不书公未即位”。
　　○正义曰：懿子往年唯受号令，知所得丈尺人功而已。今复将徒役城之，计当更书之於策。以公未即位，无君可告，故不书。
　　庚寅，栽。栽，设板筑。
　　○栽，才代反，又音再，注同。宋仲几不受功，曰：“滕、薛、郳，吾役也。”欲使三国代宋受功役也。
　　○郳，五兮反，小邾国。薛宰曰：“宋为无道，绝我小国於周，以我適楚，故我常从宋。晋文公为践土之盟，在僖二十八年。曰：‘凡我同盟，各复旧职。’若从践土，若从宋，亦唯命。”仲几曰：“践土固然。”固曰从旧，薛旧为宋役。薛宰曰：“薛之皇祖奚仲，居薛，以为夏车正。皇，大也。奚仲为夏禹掌车服大夫。
　　○夏，户雅反，注同。奚仲迁于邳，邳，下邳县。
　　○邳，皮悲反。仲虺居薛，以为汤左相。仲虺，奚仲之后。
　　○虺，许鬼反。相，息亮反。若复旧职，将承王官，何故以役诸侯？”承，奉也。仲几曰：“三代各异物，薛焉得有旧？言居周世，不得以夏、殷为旧。
　　○焉，於虔反。为宋役，亦其职也。”士弥牟曰：“晋之从政者新，言范献子新为政，未习故事。 
　　[疏]注“言范”至“故事”。
　　○正义曰：魏舒以辛巳会诸国，至庚寅相去唯十日耳。魏舒始卒，已得范鞅代者，范鞅本是中军之佐，於次当代魏舒。盖晋人闻舒卒，而驰使代之。
　　子姑受功。归，吾视诸故府。”求故事。仲几曰：“纵子忘之，山川鬼神其忘诸乎？”山川鬼神，盟所告。士伯怒，谓韩简子曰：“薛徵於人，典藉故事，人所知也。宋徵於鬼，取证於鬼神。宋罪大矣。且已无辞而抑我以神，诬我也。启宠纳侮，其此之谓矣。开宠过分，则纳受侵侮。
　　○侮，亡甫反。分，扶问反。 
　　[疏]“启宠”至“谓矣”。
　　○正义曰：《尚书 说命》：傅说进戒於王云：“无启宠纳侮。”古有此言，故云“其此之谓矣”。开彼宠人，过其本分，其人不知止足，乃至侵侮在上，据在上受之，故云“纳侮”。
　　必以仲几为戮。”乃执仲几以归。三月，归诸京师。知以归不可，故复归之京师。
　　○复，扶又反。城三旬而毕，乃归诸侯之戍。齐高张后，不从诸侯。后则不及诸侯之役。晋女叔宽曰：“周苌弘、齐高张，皆将不免。叔宽，女宽也。
　　○苌，直良反。苌叔违天，高子违人。天既厌周德，苌弘欲迁都以延其祚，故曰违天。诸侯相帅以崇天子，而高子后期，故曰违人。
　　○厌，於艳反。祚，才故反。天之所坏，不可支也；众之所为，不可奸也。”为哀三年周人杀苌弘、六年高张来奔起。 
　　夏，叔孙成子逆公之丧于乾侯。成子，叔孙婼之子。季孙曰：“子家子亟言於我，未尝不中吾志也。吾欲与之从政，子必止之，且听命焉。”众士皆谘问子家子。
　　○亟，起冀反。中，丁仲反。 
　　[疏]“季孙”至“命焉”。
　　○正义曰：言子家子数於公处致言於我，云“意如事君，不敢不改”，又言“君以一乘入於鲁师，季孙必与居归”。季孙之意实然，故云“未尝不中吾志”。“吾欲与之从政”，欲用为大夫也。公丧归，则从者散，故令止之。“且听命”者，一听子家之所为，子家欲将归者，即与之归。
　　子家子不见叔孙，易几而哭。几，哭会也。不欲见叔孙，故朝夕哭不同会。
　　○朝如字。叔孙请见子家子，子家子辞曰：“羁未得见，而从君以出。出时成子未为卿。
　　○羁，居宜反，子家子名。见，贤遍反，下同。从，才用反，注“义从”同；又如字，下“从君”、“从公”放此。君不命而薨，羁不敢见。”言未受昭公之命，讬辞以距叔孙。叔孙使告之曰：“公衍、公为实使群臣不得事君。二子始谋逐季氏。 
　　[疏]注“二子”至“季氏”。
　　○正义曰：谋逐季氏，公为为之，传文不言公衍谋也。但以公衍见复为大子，季氏欲俱废之，故言此也。
