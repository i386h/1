<!-- { "loadSidebar": true } -->
　　○正义曰：《释例》云“此诸侯之礼，故称君。君既葬，反虞则免丧，故曰‘卒哭’，哭止也。以新死者之神祔之於祖，尸柩既已远矣，神形又不可得而见矣，孝子之思弥笃，傍徨求索，不知所至，故造木主立几筵，特用丧礼祭祀於寝，不同之於宗庙。宗庙则复用四时烝、尝之礼也。三年丧毕，致新死者之主以进於庙，庙之远主当迁入祧，於是乃大祭於大庙，以审定昭穆，谓之禘。此皆自诸侯上达天子之制也。”其意与此注同，文少详耳。刘炫云：“既言作主非礼，因言作主祭祀吉凶之节。凡诸侯之薨，葬日而虞。从是以后，间日一虞。七虞之后，明日而为卒哭之祭。卒哭之明日而作祔祭，以新死之神祔於祖父。於此祔祭而作木主以依神，其主在寝，特用丧礼祭祀於在寝之主。其四时常祭礿祠烝尝及三年丧毕为大祀禘祭，并行之於庙。正礼当如是耳。今以葬僖公后积十月始作僖公木主，是作主大缓，故为非礼也。”
　　○注“既葬”至“大夫”。
　　○正义曰：《檀弓》曰：“既封，有司以几筵舍奠於墓左，反，日中而虞。葬日虞，弗忍一日离也”。《杂记》曰：“士三虞，大夫五，诸侯七。”《士虞记》曰：“始虞，用柔日。再虞皆如初。三虞、卒哭，用刚日。”如士虞之礼，诸侯七虞其六虞用柔日，最后虞改用刚日，间一日乃卒哭，卒哭亦用刚日，则诸侯卒哭在葬后十四日也。然始免丧与葬不得相远，共在一月之内，故杜每云“既葬，卒哭，衰麻除”，是其不甚相远。然丧事先远日，则葬在月半之后，葬后行虞，虞后卒哭，所以得同月者，但卜葬虽先远日，但葬是丧之大事，又有虞祔之祭，当应及早为之，使得容其虞祔。《礼》云“丧事先远日”，谓练祥禫除之属。晋平公之丧，大夫欲见新君，王与文伯宴，樽以鲁壶，皆是既葬之后，未卒哭之前。《杂记》曰“天子七月而葬，九月而卒哭。诸侯五月而葬，七月而卒哭”。《释例》云“《礼记》后人所作，不与《春秋》同。”是七虞九虞，杜所不用。或云“杜亦同之”，解云“此注言虞则免丧者，谓七虞皆毕乃免丧，免丧后日而卒哭也”。理亦通耳。《檀弓》曰：“葬日虞。是日也，以虞易奠。卒哭曰成事。是日也，以吉祭易丧祭”。是葬前奠而不祭，至虞乃为丧祭，卒哭乃为吉祭也。自初死至於卒哭，昼夜哭无时，谓之“卒哭”者，卒此无时之哭。自此以后，唯朝夕哭耳。天子诸侯则於此除丧全不复哭也。《檀弓》於卒哭之下云“明日祔於祖父”，《士虞记》亦云“卒哭明日，以其班祔”，是以新死之神祔之於祖也。於此之时，葬已多日，尸柩既已远矣。孝子思慕弥笃，彷徨不知所至，故造木主立几筵以依神也。作主致之於寝，特用丧祭之礼祭之於寝，不同祭之於宗庙也。大夫以下不得称君，此言“凡君”者，谓诸侯以上耳，不得通於卿大夫也。文二年《公羊传》曰“主者曷用？虞主用桑，练主用栗郑玄注《礼》用《公羊》之说，以为虞已有主。此传称“祔而作主”者，虞而作主，礼本无文，不可以《公羊》而疑《左氏》也。
　　○注“冬祭”至“於吉”。
　　○正义曰：《周礼》、《礼记》诸文皆有之也。新主既特祀於寝，则其馀宗庙四时常祀自如旧不废也。三年丧毕，新主入庙，庙之远主当迁入祧，乃为大祭於大庙，以审昭穆，谓之为禘，於是新死者乃得同於吉也。《释例》曰：“旧说以为诸侯丧三年之后乃烝尝。案传襄公十五年冬十一月，晋侯周卒，十六年春，葬晋悼公，改服，脩官，烝於曲沃，会于溴梁。其冬，穆叔如晋，且言齐故。晋人答以‘寡君之未禘祀’。其后晋人徵朝于郑，郑公孙侨云‘溴梁之明年，公孙夏从寡君以朝于君，见於尝酎，与执膰焉’。此皆《春秋》之明证也。”是言知诸侯卒哭以后时祭不废之事也。《释例》又曰“凡三年丧毕然后禘，於是遂以三年为节，仍计除丧即吉之月，卜日而后行事，无复常月也。是以经书禘及大事，传唯见庄公之速，他无非时之讥也”。如例所言，除丧即吉，禘遂以三年为常，则新君即位，二年而禘，五年又禘，八年又禘。僖八年“禘於大庙”，宣八年“有事于大庙”，定八年“从祀先公”，皆得三年之常期也。案元年“夫人姜氏薨”，当以三年丧毕而禘，再经三年，则九年乃可禘耳。而得八年禘者，哀姜丧毕，不为作禘。八年因禘祭乃致之，故计闵公之丧数之耳。昭十五年“有事於武宫”，计非禘年，而为禘者，《释例》曰：“禘於大庙礼之常也，各於其宫时之为也，虽非三年大祭，而书‘禘’，用禘礼也。昭二十五年传曰‘将禘於襄公’，亦其义也。三年之禘，自国之常，常事不书，故唯书此数事，祭虽得常，亦记仲遂叔弓之非常也。”如杜此言，昭十五年虽非禘年，用禘礼，故称禘也。郑玄解《礼》三年一祫，五年一禘，杜解《左传》都不言祫者，以《左传》无“祫”语，则祫禘正是一祭，故杜以审谛昭穆谓之为禘，明其更无祫也。古礼多亡，未知孰是，且使《礼》、传各从其家而为之说耳。刘炫云：以正经无“祫”文也。唯《礼记》、《毛诗》有“祫”字耳。《释天》文：“禘，大祭也”。则祭无大於禘者，若祫大於禘，禘焉得称大乎？ 

卷十八 文元年，尽四年 

　卷十八 文元年，尽四年 
　　◎文公
　　○陆曰：“文公，名兴，僖公子，母声姜。《谥法》：慈惠爱民曰文。忠信接礼曰文。”
　　[疏]正义曰：《鲁世家》文公，名兴，僖公之子，夫人声姜所生。以襄王二十六年即位。《谥法》：慈惠爱民曰文。是岁，岁在降娄。
　　【经】元年，春，王正月，公即位。（无传。先君未葬，而公即位，不可旷年无君。） 
　　[疏]注“先君”至“无君”。
　　○正义曰：诸侯之礼，既葬成君。先君虽则未葬，既逾年矣，而君即位者，不可旷年无君故也。即位必於岁首，若岁首不行此礼，馀月不得行之，便是旷年无君，故虽则未葬，亦即行之。《释例》曰：“遭丧继立者，每新年正月必改元正位，百官以序，故国史书‘即位’於策以表之。文公、成公先君之丧未葬，而书‘即位’，因三正之始，明继嗣之正，表朝仪以同百姓之心。此乃国君明分制之大礼，譬周康王麻冕黼裳以行事，事毕然后反丧服也。虽逾年行即位之礼，名通於国内，必须既葬卒哭乃免丧，古之制也。”且引《顾命》康王之事以譬此者，彼是既殡，此是逾年，虽时不同，取其暂服吉服，事相似耳。《康王之诰》云：“王义嗣德，答拜。”彼始殡讫，即呼为王，知诸侯既殡，臣子亦呼为公，既尸其位，名号即成。但先君未葬，事犹听於冢宰，未得即成为君。八年八月，天王崩。九年春，毛伯来求金，传曰“不书王命，未葬也”。是逾年未葬，不得命臣出使，必待卒哭，乃免丧也。
　　二月，癸亥，日有食之。无传。癸亥，月一日，不书朔，官失之。 
　　天王使叔服来会葬。叔，氏；服，字。诸侯丧，天子使大夫会葬，礼也。 
　　[疏]注“叔氏”至“礼也”。正义曰：四年“风氏薨”，五年“王使荣叔归含且赗，召昭公来会葬”，传曰“礼也”。夫人之丧，会葬为礼，知诸侯之丧，天子使大夫会葬为得也。苏氏云：“外卿来会葬不书，此书者，尊王使，故特书之。”传称“内史叔服”，内史於《周礼》为中大夫。大子大夫例书字，知叔，氏；服，字也。
　　夏，四月，丁巳，葬我君僖公。七月而葬，缓。 
　　天王使毛伯来锡公命。毛国，伯爵，诸侯为王卿士者。诸侯即位，天子赐以命圭合瑞为信。僖十一年“王赐晋侯命”，亦其比也。
　　○锡，呈历反。比，必利反，例也，又如字。 
　　[疏]注“毛国”至“比也”。
　　○正义曰：僖二十四年传有“原伯、毛伯”，杜云“原、毛，皆采邑”。此毛与彼计是一人，而注不同者，此毛当是文王之子封为畿外之国。於时诸侯无复有毛，或是世事王朝，本封绝灭。从此以后，常称毛伯，国名尚存，仍为伯爵，必受得采邑，为畿内诸侯，故注彼云“采邑”，此云“国”也。封爵既存，故云“诸侯为王卿士者”。《周礼 大宗伯》：“以玉作六瑞，以等邦国。王执镇圭，公执桓圭，侯执信圭，伯执躬圭，子执穀璧，男执蒲璧。”《冬官 玉人》桓圭以下皆谓之命圭，是用之以命诸侯也。诸侯即位，天子赐之以命圭。鲁是侯爵，当赐之以信圭也。《玉人》又云：“天子执冒，四寸，以朝诸侯。”其冒邪刻其下，与圭头相合。诸侯执圭以朝天子，天子执冒以冒之，观其相当以否，所以合瑞为信也。僖十一年“晋惠公新立，王赐之命”，此亦新立，是其比也。传称晋侯“受玉惰”。於此知赐命必有玉也。《公羊传》曰：“锡者何？赐也。命者何？加我服也。”《唐风 无衣》之篇晋人为其君“请命於天子之使”，以无衣为辞，则赐命亦有服。杜不言服者，主於玉而略之耳。
　　晋侯伐卫。晋襄公先告诸侯而伐卫。虽大夫亲伐，而称“晋侯”，从告辞也。叔孙得臣如京师。得臣，叔牙之孙。 
　　卫人伐晋。卫孔达为政，不共盟主，兴兵邻国，受讨丧邑，故贬称“人”。
　　○丧，息亮反。 
　　秋，公孙敖会晋侯于戚。戚，卫邑，在顿丘卫县西。“礼，卿不会公侯”，而《春秋》鲁大夫皆不贬者，体例已举，故据用鲁史成文而已。内称公，卒称薨，皆用鲁史。 
　　[疏]注“戚卫”至“鲁史”。
　　○正义曰：僖二十九年翟泉之盟，诸侯之卿为会鲁侯，故贬称“人”，则鲁卿会他诸侯亦合贬，而《春秋》鲁大夫皆不贬者，贬他国之卿已成体例，体例已举，於鲁不须加贬，理足可明，故据用鲁史成文，不复改易也。他国君书“卒”及爵，内常称“公”称“薨”，亦体例已举，皆用鲁史也。
　　冬，十月，丁未，楚世子商臣弑其君頵。商臣，穆王也。弑君例在宣四年。
　　○頵，忧伦反，又丘伦反。 
　　公孙敖如齐。传例曰：“始聘焉，礼也”。 
　　【传】元年，春，王使内史叔服来会葬。公孙敖闻其能相人也，（公孙敖，鲁大夫庆父之子。
　　○相，息亮反。）见其二子焉。叔服曰：“穀也食子，难也收子。”（穀，文伯。难，惠叔。食子，奉祭祀供养者也。收子、葬子身也。
　　○见，贤遍反，下注“孤见”同。食音嗣，注同。难，乃旦反，又如字。供，俱用反。养，馀亮反。）穀也丰下，必有后於鲁国。”（丰下，盖面方。为八年公孙敖奔莒传。） 
