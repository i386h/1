<!-- { "loadSidebar": true } -->
　　○正义曰：僖三十三年传曰：“凡君薨，卒哭而祔，祔而作主，特祀於主，烝、尝、禘於庙。”禘祀为吉祭，说丧事而言禘，知禘是丧终而吉祭也。襄十五年晋悼公卒，十六年传称晋人答穆叔云“以寡君之未禘祀”，知三年丧毕，乃为禘也。丧毕而为禘祭，知致新死之主於庙也。新主入庙，则远主当迁。知其迁入祧者，《祭法》云：“天子七庙，有二祧。”则祧是远祖庙也。《周礼》：“守祧掌守先王先公之庙祧，其遗衣服藏焉。”庙之远主，其庙既迁，主无所处，固当迁入祧也。郑玄以二祧为文王、武王之庙，迁主入庙，当各从其班，穆入文祧，昭入武祧。礼，诸侯五庙，更无别祧，则当谓太祖之庙为祧也。远主初始入祧，新死之主又当与先君相接，故礼因是而为大祭，以审序昭穆，故谓之禘。禘者，谛也，言使昭穆之次审谛而不乱也。庄公以其三十二年八月薨，至此年五月唯二十二月，故丧制未阕也。《公羊传》曰：“其言于庄公何？未可以称宫庙也。曷为未可以称宫庙？在三年之中矣。”三年之中，未得以礼迁庙，而特云“庄公”，知为庄公别立庙，庙成而吉祭也。僖八年禘于大庙，文二年大事于大庙，宣八年有事于大庙，彼言“大事”“有事”，亦禘祭也。则禘礼必于大庙，今未可以吉祭，而为吉祭又不于大庙，故详书以示讥也。既云“吉禘”，又云“于庄公”，是其详也。
　　秋，八月，辛丑，公薨。实弑，书薨又不地者，皆史策讳之。 
　　九月，夫人姜氏孙于邾。哀姜外淫，故孙称姜氏。
　　○孙音逊。注同。 
　　[疏]注“哀姜”至“姜氏”。正义曰：此决庄元年夫人孙于齐，不称姜氏也。贾、服之说，皆以为文姜杀夫罪重，故去姜氏；哀姜杀子罪轻，故不去姜氏。故杜为此言以异之，言“外淫”者，谓以外姓为淫。
　　公子庆父出奔莒。弑闵公故。 
　　冬，齐高子来盟。无传。盖高傒也。齐侯使来平鲁乱。僖公新立，因遂结盟，故不称使也。鲁人贵之，故不书名。子，男子之美称。
　　○美称，尺证反。 
　　[疏]注“盖高”至“美称”。
　　○正义曰：庄二十二年，及齐高傒盟于防，自尔以来，不见经、传，故云“盖高傒也”。往年仲孙湫劝齐侯，使宁鲁难。今而高子適鲁，知齐侯使来平鲁乱也。当齐侯初命高子之时，庆父末出，僖公末立。及其至鲁，值僖公新立，因遂与鲁结盟而立之。不云齐侯使者，盟非齐侯之命，故不称使也。齐侯不使之盟，而高子辄为盟者，齐侯使之来平鲁乱，新君既立，遂盟而安之，亦足称齐侯之意，其盟非专擅也。鲁人不能自安，高子盟以安之，鲁人贵之，故不书其名。子者，男子之美称，故呼之曰“高子”。《穀梁传》曰：“其曰‘来’，喜之也；其曰‘高子’，贵之也，盟立僖公也。”然则盟立僖公，必僖公共盟，不言公及齐高子盟者，桓十四年郑伯使其弟语来盟，文十五年宋华孙来盟，皆不言“公及”，则不书公者，《春秋》之常也。晋荀庚、卫孙良夫并为来聘，既行聘礼，更与公盟，非是直为盟来，故聘后别言“及”耳。
　　十有二月，狄入卫。书入，不能有其地。例在襄十三年。 
　　郑弃其师。高克见恶，久不得还，师溃而克奔陈。故克状其事以告鲁也。
　　○恶，乌路反。溃，户内反。 
　　[疏]注“高克”至“鲁也”。正义曰：此事《诗序》具焉。大夫出奔，多是本国来告，传称晋侯使以杀大子申生之故来告，又卫杀孔达告於诸侯，是其本国告也。宣十年传例曰：“凡诸侯之大夫违，告於诸侯曰：‘某氏之守臣某，失守宗庙，敢告。’”是大夫私家之告辞。昭二十六年王子朝奔楚，传称“告于诸侯”，是奔者自告也。此郑文公心恶高克，而欲得远之，克既奔陈，无罪可告，故杜以为高克自状其事以告鲁。鲁史以为克若将师出奔，是为弃师之道，不书高克出奔，而书郑弃其师者，案《诗序》云：“公子素恶高克进之不以礼，文公退之不以道，危国亡师之本。”是弃其师也。《穀梁传》曰：“郑弃其师，恶其长也。兼不反其众，则是弃其师也。”
　　【传】二年，春，虢公败犬戎于渭汭。（犬戎，西戎别在中国者。渭水出陇西，东入河。水之隈曲曰汭。
　　○汭，如锐反。隈，乌回反。） 
　　[疏]注“犬戎”至“曰汭”。
　　○正义曰：西方曰戎，知犬戎是西戎别在中国者也。《释例》曰：“渭水出陇西狄道县鸟鼠同穴山，东经南安、天水、洛阳、扶风、始平、京兆，至弘农华阴县入河。”《释丘》云：“隩隈，厓内为隩，外为隈。”李巡曰：“厓内近水为隩。”孙炎云：“内隈曲里也。”彼虽不言汭，汭即隩也。而汭字以内为声，明是水之隈曲之内也。
　　舟之侨曰：“无德而禄，殃也。殃将至矣。”遂奔晋。舟之侨，虢大夫。
　　○侨音乔，注同。 
　　“夏，吉禘于庄公”，速也。 
　　初，公傅夺卜齮田，公不禁。卜齮，鲁大夫也。公即位，年八岁，知爱其傅而遂成其意，以夺齮田。齮忿其傅，并及公，故庆父因之。
　　○齮，鱼绮反。 
　　[疏]注“卜齮”至“因之”。
　　○正义曰：庄公三十二年注云“闵公於是年八岁”，此云“即位年八岁”者，闵公之年岁传文不明，服虔於庄三十二年注云“闵公於是年九岁”，於此注云“公即位时年九岁”，僖二年注云“闵公死时年九岁”，杜知其不可，故於庄公之末注言“年八岁”以异之。嗣子位定於初丧，言即位者，亦谓初立之年也。
　　秋，八月，辛丑，共仲使卜齮贼公于武闱。宫中小门谓之闱。
　　○共音恭。闱音韦，一音晖。 
　　[疏]注“宫中小门谓之闱”。
　　○正义曰：《释宫》云：“宫中之门谓之闱，其小者谓之闺，小闺谓之閤。”彼就小门之内，更别以为二名。大率宫中之门皆小，故云“宫中小门”也。名之曰“武”，则其义未闻。
　　成季以僖公適邾。僖公，闵公庶兄，成风之子。共仲奔莒，乃入，立之。以赂求共仲于莒，莒人归之。及密，使公子鱼请。密，鲁地。琅琊费县北有密如亭。公子鱼，奚斯也。
　　○费音祕，又扶未反。不许，哭而往。共仲曰：“奚斯之声也”。乃缢。庆父之罪虽重，季子推亲亲之恩，欲同之叔牙，存孟氏之族，故略其罪，不书杀，又不书卒。
　　○缢，一赐反。 
　　[疏]注“庆父”至“书卒”。
　　○正义曰：叔牙云“庆父材”者，始有党庆父之心，本其恶末显见，故季子隐之，而书其卒，若自死然。庆父弑二君，其罪已彰著，计当书其诛杀，季子推亲亲之恩，欲同之叔牙，存孟氏之族，故略其罪，不书杀也。又不可全同叔牙，故又不书卒。庆父子孙终为孟氏，是季子推亲亲之恩枉正法耳。
　　闵公，哀姜之娣叔姜之子也，故齐人立之。共仲通於哀姜，哀姜欲立之。闵公之死也，哀姜与知之，故孙于邾。齐人取而杀之于夷，以其尸归，为僖元年齐人杀哀姜传。夷，鲁也。
　　○与音预。孙音逊。僖公请而葬之。哀姜之罪已重，而僖公请其丧还者，外欲固齐以居厚，内存母子不绝之义，为国家之大计。 
　　成季之将生也，桓公使卜楚丘之父卜之。卜楚丘，鲁掌卜大夫。谢：“男也。其名曰友，在公之右；在右，言用事。间于两社，为公室辅。两社，周社、亳社。两社之间，朝廷执政所在。
　　○亳，步各反。 
　　[疏]注“两社”至“所在”。正义曰：王者取五色之土，封以为社。若封诸侯，随方割其土，包之以白茅，赐之，使立国社。鲁是周之诸侯，故国社谓之周社。哀四年“亳社灾”，是鲁国有亳社。《穀梁传》曰：“亳社者，亳之社也。亳，亡国也，亡国之社以为庙屏，戒也。”则亳社在宗庙之前也。《周礼》：大宗伯掌建国之神位，右社稷，左宗庙。则诸侯亦当然。定二年“雉门及两观灾”，则两观在雉门外也。《礼运》云：“昔者仲尼与於蜡宾，事毕，出游於观之上。”蜡祭在庙，故出庙而游於观也。由此言之，宗庙社稷在雉门之外，分左右庙也。郑玄考校礼文，以为鲁制三门，库、雉、路。天子诸侯皆三朝，图宗人之嘉事，则有路寝。庭朝日出视朝，则在路门之外。其询国危、询国迁、询立君，《周礼》朝士所掌外朝之位者，乃在雉门之外耳。雉门之外，左有亳社右有周社。间於两社，是在两社之间。朝廷询谋大事，则在此处，是执政之所在也。
　　季氏亡，则鲁不昌。” 
　　[疏]“季氏亡则鲁不昌”。
　　○正义曰：服虔云：“谓季友出奔，鲁弑二君。”案传，子般既死，乃云“成季奔陈”，闵公既死，乃云“成季適邾”：皆君死乃出奔，非由出奔乃致君死。杜虽无注，义必不然。当谓季友子孙与鲁升降。从此以后，季氏世为上卿，终於《春秋》。《礼记》称“悼公之丧，季昭子问‘为君何食’。”以后虽则无文，当是与鲁俱灭也。
　　又筮之，遇大有乾下离上，大有。之乾，乾下乾上，乾。大有六五变而为乾。曰：“同复于父，敬如君所。”筮者之辞也。乾为君父，离变为乾，故曰：同复于父，见敬与君同。 
　　[疏]注“筮者”至“君同”。
　　○正义曰：此虽六五爻变，不取《周易》之文，筮者推演卦意，自为其辞也。离是乾子，迁变为乾，故云“同复于父”，言其尊与父同也。国人敬之，其敬如君之处所，言其贵与君同也。《说卦》：乾为君父。言其身之尊，则云“同复于父”；言其为人所敬，则云“敬如君所”。属意异，故分为二也。
　　及生，有文在其手曰“友”，遂以命之。遂以为名。 
　　冬，十二月，狄人伐卫。卫懿公好鹤。 
　　[疏]“卫懿公好鹤”。
　　○正义曰：陆机《毛诗义疏》云：“鹤，形状大如鹅，长脚，青翼，高三尺馀，赤目，赤颊。喙长四寸馀，多纯白，或有苍色，苍色者，今人谓之赤颊。常夜半鸣，故《淮南子》曰：‘鸡知将旦，鹤知夜半。’其鸣高亮，闻八九里，雌者声差下。今吴人园囿中及士大夫家皆养之。”
　　鹤有乘轩者，轩，大夫车。
　　○好鹤，呼报反，下户各反。轩，许元反。 
　　[疏]注“轩大夫车”。
　　○正义曰：定十三年传称“齐侯敛诸大夫之轩”，故杜云“轩，大夫车”也。服虔云：“车有藩曰轩。”
　　将战，国人受甲者皆曰：“使鹤！鹤实有禄位，余焉能战？”公与石祁子玦，与甯庄子矢，使守，庄子，甯速也。玦，玉玦。
　　○焉，於虔反。玦，古穴反。守，手又反，下“告守”及注同。曰：“以此赞国，择利而为之。”赞，助也。玦，示以当决断；矢，示以御难。
