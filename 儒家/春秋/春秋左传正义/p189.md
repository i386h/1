<!-- { "loadSidebar": true } -->
　　○正义曰：杜以《长历》推之，此年无闰，故知此“闰”字当为“门五”，又“月”当为“日”也。晋人分四军为三番，以二番为待楚之备，一番以攻郑之门。一番一门，以癸亥初攻，每门五日，积十五日，欲以苦郑而来楚也。楚不敢来，郑犹不服。至明日戊寅，济于阴阪，复侵郑外邑，而后归也。郑都洧水之旁，故知阴阪，洧津也。卫氏难云：“案昭二十年朔旦冬至，其年云‘闰月，戊辰，杀宣姜’，又二十二年云‘闰月，取前城’，并不应有闰。而传称闰，是史之错失，不必皆在应闰之限。杜岂得云‘此年不得有闰’，而改为‘门五日’也？若然，闰月杀宣姜，闰月取前城，皆为‘门五日’乎？”秦氏释云：“以传云‘三分四军’，又云‘十二月癸亥，门其三门’，既言三分，则三番攻门，计癸亥至戊寅十六日，番别攻门五日，三五十五日。明日戊寅，济于阴阪，上下符合。故杜为此解。”苏氏又云：“案《长历》襄十年十一月丁未是二十四日，十一年四月己亥是十九日。据丁未至己亥一百七十三日。计十年十一月之后，十一年四月之前，除两个残月，唯置四个整月。用日不尽，尚馀二十九日。故杜为《长历》於十年十一月后置闰。既十年有闰，明九年无闰也。”
　　次于阴口而还。阴口，郑地名。子孔曰：“晋师可击也，师老而劳，且有归志，必大克之。”子展曰：“不可。”传言子展能守信。 
　　公送晋侯。晋侯以公宴于河上，问公年。季武子对曰：“会于沙随之岁，寡君以生。”沙随在成十六年。晋侯曰：“十二年矣，是谓一终，一星终也。岁星十二岁而一周天。 
　　[疏]注“岁星”至“周天”。
　　○正义曰：直言“一星终”，知是岁星者，以古今历书推步五星，金、水曰行一度；土三百七十七日，行星十二度；火七百八十日，行星四百一十五度。四者皆不得十二年而一终。唯木三百九十八日，行星三十三度，十二年而彊一周。举其大数，十二年而一终，故知是岁星。
　　国君十五而生子，冠而生子，礼也。冠，成人之服，故必冠而后生子。
　　○冠，古乱反。注、下皆同。君可以冠矣。大夫盍为冠具？”武子对曰：“君冠，必以祼享之礼行之，祼谓灌鬯酒也。享，祭先君也。
　　○盍，户腊反。祼，古乱反。灌，古乱反。 
　　[疏]注“祼谓”至“祭先君也”。
　　○正义曰：《周礼 大宗伯》：“以肆献祼享先王。”《郁人》：“凡祭祀之祼事，和郁鬯以实彝而陈之。”郑玄云：“郁，郁金，香草也。鬯酿秬为酒，芬香条畅於上下也。筑郁金煮之，以和鬯酒。”《郊特牲》云：“灌用鬯臭。”郑玄云：“灌谓以圭瓒酌鬯，始献神也。”然则祼即灌也，故云“祼谓灌鬯酒也”。祼是祭初之礼，故举之以表祭也。《周礼》“祭人鬼曰享”，故云“享，祭先君也”。刘炫云：“冠是大礼，当遍告群庙。”
　　以金石之乐节之，以锺磬为举动之节。以先君之祧处之。诸侯以始祖之庙为祧。
　　○祧，他彫反。 
　　[疏]“君冠”至“处之”。
　　○正义曰：冠是嘉礼之大者，当祭以告神，故有祼享之礼，以祭祀也。国君无故不彻县，故有金石之乐，行冠礼之时，为举动之节也。冠必在庙，故先君之祧处之也。既行祼享，祭必有乐。所言金石节之，谓冠时之乐，非祭祀之乐也。诸侯之冠礼亡，唯有《士冠礼》在耳。其礼亦行事於庙，而不为祭祀。士无乐可设，而唯处祧同耳。士冠必三加：始加缁布冠，次加皮弁，次加爵弁。公则四，《大戴礼 公冠篇》於士三冠后，更加玄冕是也。案此传文，则诸侯十二加冠也。文王十三生伯邑考，则十二加冠，亲迎于渭，用天子礼。则天子十二冠也。《晋语》柯陵会，赵武冠见范文子，冠时年十六七，则大夫十六冠也。士庶则二十而冠，故《曲礼》云“二十曰弱冠”是也。
　　○注“诸侯”至“为祧”。
　　○正义曰：《祭法》云：“远庙为祧。”天子有二祧。”郑玄云：“祧之言超也，超，上去意也。诸侯无祧。”《聘礼》云：“不腆先君之祧。”是谓始祖庙也。《聘礼》注云：“天子七庙，文、武为祧。”诸侯五庙。则祧始祖也，是亦庙也。言祧者，祧尊而庙亲，待宾客者上尊者。然则彼以始祖之尊，故特言祧耳。昭元年传云“敢爱丰氏之祧”。大夫之庙，亦以祧言之，是尊之意也。不待至鲁而假於卫者，及诸侯宾客未散故也。
　　今寡君在行，未可具也。请及兄弟之国而假备焉。’晋侯曰：“诺。”公还，及卫，冠于成公之庙。成公，今卫献公之曾祖。从卫所处。 
　　[疏]注“成公”至“所处”。
　　○正义曰：成公是献公曾祖，《卫世家》文也。服虔以成公是卫之曾祖，即云“祧谓曾祖之庙”也。曾祖之庙，何以独有祧名？《王制》：“大夫三庙，一昭一穆，与太祖之庙为三。”郑之丰氏，岂得立曾祖之庙乎？而亦谓之祧也。杜言“从卫所处”，意在排旧说也。以晋悼欲速，故寄卫庙而假锺磬。其祼享之礼，归鲁乃祭耳。
　　假锺磬焉，礼也。 
　　楚子伐郑。与晋成故。子驷将及楚平，子孔、子蟜曰：“与大国盟，口血未乾而背之，可乎？”子驷、子展曰：“吾盟固云‘唯彊是从’。今楚师至，晋不我救，则楚彊矣。盟誓之言，岂敢背之？且要盟无质，神弗临也。质，主也。 
　　[疏]注“质，主也”。
　　○正义曰：质之为主，以意言耳，无正训也。晋云“唯晋命是听”，郑云“唯彊是从”，二辞俱以告神，是其无定主也。服虔云：“质，诚也。”无忠诚之信，故神弗临也。
　　所临唯信。信者，言之瑞也，瑞，符也。善之主也，是故临之。神临之。明神不蠲要盟，蠲，洁也。背之可也。”乃及楚平。公罢戎入盟，同盟于中分。中分，郑城中里名。罢戎，楚大夫。
　　○罢音皮，徐音彼。中分，并如字，徐音丁仲反。 
　　[疏]注“中分，郑城中里名”。
　　○正义曰：言入盟，是入城盟也。入城而言盟地，知是城内里名。
　　楚庄夫人卒，共王母。王未能定郑而归。 
　　晋侯归，谋所以息民。魏绛请施舍，施恩惠，舍劳役。输积聚以贷。输，尽也。
　　○积，子赐反，下同。聚，才住反。贷，他代反。自公以下，苟有积者，尽出之。国无滞积，散在民。亦无困人。不匮乏。公无禁利，与民共。亦无贪民。礼让行。祈以币更，不用牲。宾以特牲。务崇省。
　　○省，所景反。器用不作，因仍旧。车服从给。足给事也。行之期年，国乃有节。三驾而楚不能与争。三驾，三兴师，谓十年师於牛首，十一年师於向，其秋观兵於郑东门。自是郑遂服。
　　○期音基，本亦作期。向，舒亮反。 

  

卷三十一 襄十年，尽十二年 

　卷三十一 襄十年，尽十二年 
　　【经】十年，春，公会晋侯、宋公、卫侯、曹伯、莒子、邾子、滕子、薛伯、杞伯、小邾子、齐世子光会吴于柤。（吴子在柤，晋以诸侯往会之，故曰“会吴”。吴不称子，从所称也。柤，楚地。
　　○柤，庄加反。） 
　　[疏]注“吴子”至“楚地”。正义曰：成十五年，诸侯大夫会吴于锺离；五年，鲁、卫会吴于善道，皆大夫来也。此传云“会吴子寿梦”，则吴子自来也。五年戚之会，吴序鄫上。此殊吴者，亦如锺离、善道，晋以诸侯往彼会之，故曰“会吴”也。哀十三年，公会晋侯及吴子于黄池，彼称吴子，此不称子者，从其所称也。苏氏云：“谓诸侯直称之曰吴。”故从诸侯之所称也。至於黄池之会，自去其僣号而称子，以告令诸侯，故诸侯亦从而称之也。刘炫云：“从所称者，诸侯盟会，会则必自言其爵，盟则自言其名。”故盟得以名告神，会得以爵书策。吴是东夷之君，未闲诸夏之礼。於此自称为吴，不知以爵告众，故从所称书吴也。故《释例》云：“吴晚通上国，故其君臣朝会，不同於例，亦犹楚之初始。”是言吴未知称爵也。
　　夏，五月，甲午，遂灭偪阳。偪阳，妘姓国，今彭城传阳县也。因柤会而灭之，故曰遂。
　　○偪，徐甫目反，又彼力反，本或作逼。妘音云。 
　　[疏]注“逼阳”至“曰遂”。
　　○正义曰：逼阳，妘姓，传文也。《郑语》云：“妘姓，鄢、郐、路、逼阳也。”遂者，因上事生下事之辞。此因柤会而遂灭偪阳，虽复隔以日月，文犹系於会柤。因会柤而始谋灭之，故言遂也。
　　公至自会。无传。 
　　楚公子贞、郑公孙辄帅师伐宋。 
　　晋师伐秦。荀罃不书，不亲兵也。 
　　[疏]注“荀罃”至“兵也”。
　　○正义曰：传称荀罃伐秦，而经不书罃，知罃不亲兵，以师告也。
　　秋，莒人伐我东鄙。 
　　公会晋侯、宋公、卫侯、曹伯、莒子、邾子、齐世子光、滕子、薛伯、杞伯、小邾子伐郑。齐世子光先至於师，为盟主所尊，故在滕上。 
　　[疏]注“齐世”至“滕上”。
　　○正义曰：《周礼 典命》：“诸侯之適子，誓於天子，摄其君，则下其君之礼一等。未誓，则以皮帛继子男。”郑玄云：“誓犹命也。言誓者，明天子既命，以为之嗣”也。十九年传云：“光之立也，列於诸侯矣。”则光是未誓者也，法当继於子男之下。柤之会，列於小邾之下，是其正也。於此伐也，传称“崔杼使大子光先至于师，故长於滕”。晋悼以齐是大国，光复先至，心善其共，遂进其班。为盟主所尊，故在滕上。言其非正法也。
　　冬，盗杀郑公子騑、公子发、公孙辄。非国讨，当两称名氏。杀者非卿，故称盗。以盗为文，故不得言其大夫。 
　　[疏]注“非国”至“大夫”。
　　○正义曰：若国家讨而杀之，则举国名。言杀其大夫。若非国讨，两下相杀，则两书名氏。王札子杀召伯、毛伯是也。此非国讨，亦当两书名氏。但杀之者，尉止、司臣之徒，皆非卿也。非卿，则名氏不合见经，故称之为盗。凡言其者，是其所有也。君是臣之君，故书弑其君。臣是君之臣，故书杀其大夫。盗者，寇贼之名，贱之不系於国。被杀者，非盗之所有。既以盗为文，故不得言其大夫，若如他物杀之。然哀四年“盗杀蔡侯申”，注云：“贱者，故称盗。不言弑其君，贱盗也。”文十六年《公羊传》曰：“大夫弑君称名氏，贱者穷诸人。大夫相杀称人，贱者穷诸盗。”其义虽不可通於《左氏》，其言贱盗之意则同。
　　戍郑虎牢。伐郑诸侯，各受晋命戍虎牢。不复为告命，故独书鲁戍而不叙诸侯。
　　○复，扶又反。 
　　楚公子贞帅师救郑。
　　○公至自伐郑。无传。 
