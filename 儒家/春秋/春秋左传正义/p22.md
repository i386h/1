<!-- { "loadSidebar": true } -->
　　[疏]注“卫人”至“八年”。
　　○正义曰：成十八年传例曰：“凡去其国，国逆而立之曰入。”此公子晋去卫居邢，卫人迎而立之，於法正当书“入”，宜与齐小白同文。传言书曰：“卫人立晋，众也。”是仲尼善其得众，故改常例，变文以示义也。
　　【传】四年，春，卫州吁弑桓公而立。公与宋公为会，将寻宿之盟。未及期，卫人来告乱。 
　　夏，公及宋公遇于清。宿盟在元年。 
　　宋殇公之即位也，公子冯出奔郑，郑人欲纳之。及卫州吁立，将脩先君之怨於郑，谓二年郑人伐卫之怨。 
　　[疏]注“谓二”至“之怨”。
　　○正义曰：二年伐卫见经，故以属之，未必往前更无怨也。《卫世家》称，桓公十六年，乃为州吁所弑。则隐之二年，当桓之世。服虔以先君为庄公，非也。何则？宣公烝夷姜生急子，公纳急子之妻生寿及朔，朔能构兄，寿能代死，则是年皆长矣。宣公以此年即位，桓十二年卒，终始二十矣。虽寿之死，未知何岁。急子之娶，当在宣初。若隐之二年，庄公犹在，岂於父在之时已得烝父妾生急子也？《史记》虽多谬误，此当信然。
　　而求宠於诸侯，以和其民。诸篡立者，诸侯既与之会，则不复讨，故欲求此宠。
　　○篡，初患反。复，扶又反，下文复伐同。使告於宋曰：“君若伐郑以除君害，害谓宋公子冯。君为主，敝邑以赋与陈、蔡从，则卫国之愿也。”言举国之赋调。
　　○从，才用反。调，徒吊反。宋人许之。於是陈、蔡方睦於卫。蔡，今汝南上蔡县。 
　　[疏]注“蔡今”至“蔡县”。
　　○正义曰：《蔡国侯爵谱》云：“蔡，姬姓，文王子叔度之后也。武王封之於汝南上蔡，为蔡侯，作乱，见诛。其子蔡仲，成王复封之於蔡。至平侯，徙新蔡，昭侯徙九江下蔡。宣侯二十八年，鲁隐公之元年也。昭侯子成侯十年，获麟之岁也。成侯子声侯四年，《春秋》之传终矣。声侯十四年卒。自声侯以下，二世，二十八年，而楚灭蔡。”《地理志》云：“汝南上蔡县，故蔡国，周武王弟叔度所封。”
　　“故宋公、陈侯、蔡人、卫人伐郑，围其东门，五日而还。公问於众仲曰：“卫州吁其成乎？”众仲，鲁大夫。对曰：“臣闻以德和民，不闻以乱。乱谓阻兵而安忍。以乱，犹治丝而棼之也。丝见棼缊，益所以乱。
　　○棼，扶云反，乱也。缊，於云反。夫州吁，阻兵而安忍。阻兵无众，安忍无亲，众叛亲离，难以济矣。恃兵则民残，民残则众叛，安忍则刑过，刑过则亲离。 
　　[疏]“阻兵而安忍”。
　　○正义曰：阻恃诸国之兵以求胜，而征伐不已。安忍，行虐事，刑杀过度也。
　　夫兵，犹火也，弗戢，将自焚也。夫州吁弑其君，而虐用其民，於是乎不务令德，而欲以乱成，必不免矣。”
　　○戢，庄立反。 
　　秋，诸侯复伐郑。宋公使来乞师，乞师不书，非卿。公辞之。从众仲之言。羽父请以师会之，羽父，公子翚。公弗许。固请而行，故书曰“翚帅师”，疾之也。 
　　[疏]“故书”至“疾之也”。
　　○正义曰：案元年传：“邾人、郑人盟于翼。公子豫请往，公不许，遂行。”彼则不书，又不加贬责；此公子翚之行，公亦不许，而书於经，又加贬责者；公子豫，公不许，私窃而行；翚师强梁，固请公，事不获已，令其出会，故以君命而书，又加贬责。
　　诸侯之师，败郑徒兵，取其禾而还。时郑不车战。 
　　州吁未能和其民，厚问定君於石子。石子，石碏也，以州吁不安谘其父。石子曰：“王觐为可。” 
　　[疏]“王觐为可”。
　　○正义曰：於王处行觐礼，此事是为可也。
　　曰：“何以得觐？”曰：“陈桓公方有宠於王，陈、卫方睦，若朝陈使请，必可得也。”厚从州吁如陈。石碏使告于陈曰：“卫国褊小，老夫耄矣，无能为也。此二人者，实弑寡君，敢即图之！”八十曰耄。称国小已老，自谦以委陈，使因其往就图之。
　　○觐，其靳反，见也。朝，直遥反，后不出者皆放此。褊，必浅反，一音必殄反。耄，毛报反。陈人执之，而请莅于卫。请卫人自临讨之。
　　○莅音利，又音类，临也。九月，卫人使右宰丑莅杀州吁于濮，石碏使其宰獳羊肩莅杀石厚于陈。君子曰：“石碏，纯臣也。恶州吁而厚与焉。‘大义灭亲’，其是之谓乎！”子从弑君之贼，国之大逆，不可不除，故曰大义灭亲。明小义则常兼子爱之。
　　○獳，奴侯反。恶乌路反。与焉，音预。 
　　卫人逆公子晋于邢。冬，十二月，宣公即位。公子晋也。
　　○邢音刑，国名。 
　　[疏]“宣公即位”。
　　○正义曰：贼讨乃立，自继前君，故不待逾年也。书曰“卫人立晋”，众也。
　　【经】五年，春，公矢鱼于棠。（书陈鱼，以示非礼也。书棠，讥远地也。今高平方与县北有武唐亭，鲁侯观鱼台。） 
　　[疏]注“书陈”至“鱼台”。
　　○正义曰：陈鱼者，兽猎之类，谓使捕鱼之人陈设取鱼之备，观其取鱼以为戏乐，非谓既取得鱼而陈列之也。其实观鱼而书陈鱼者，国君爵位尊重，非蒐狩大事则不当亲行，公故遣陈鱼而观其捕获，主讥其陈，故书陈鱼，以示非礼也。传曰“非礼也，且言远地”，故知书棠，讥远地也。
　　夏，四月，葬卫桓公。 
　　秋，卫师入郕。将卑师众，但称师，此史之常也。
　　○郕音成，国名。将，子匠反。 
　　九月，考仲子之宫，初献六羽。成仲子宫，安其主而祭之。惠公以仲子手文，娶之，欲以为夫人。诸侯无二嫡，盖隐公成父之志，为别立宫也。公问羽数，故书羽。妇人无谥，因姓以名宫。
　　○嫡，丁历反。为别，于伪反。 
　　[疏]“九月”至“六羽”。
　　○正义曰：三年之内，木主特祀於寝宫。庙初成，木主迁入其中，设祭以安神也。祭则有乐，故初献六羽。初，始也。往前用八，今乃用六也。献者奏也，奏进声乐以娱神也。六羽谓六行之人，秉羽舞也。
　　○注“成仲”至“名宫”。
　　○正义曰：“考，成”，《释诂》文也。言“初献六羽”者，谓初始而献，非在后恒用。知者，案宣十五年“初税亩”，杜云“遂以为常，故云初”。杜於此不解“初”义，明不与彼同。故《春秋》之经有文同事异，如此之类是也。注以祭文不见，故辨之云：“成仲子宫，安其主而祭之。”以其与“献羽”连文，知“考”谓祭以成之，非谓始筑宫成也。又解立宫之意，惠公以仲子手有“夫人”之文，因即娶之，虽不以为夫人，有欲以为夫人之意。礼，“诸侯不再娶”，於法无二適。孟子入惠公之庙，仲子无享祭之所。盖隐公成父之志，为别立宫。仲子以二年十二月薨，四年十二月已再期矣，丧毕即应入庙。至此始成宫者，仲子立庙本非正法。丧服既终，将为吉祭，主无祭处，始议立之，故晚成也。传云“始用六佾”。不书“佾”而书“羽”者，以公问羽数，故书羽也。妇人法不当谥，仲子无谥，故因姓以名宫也。立宫必书於策，羽则非当所书，善其复正，故书之。传载众仲之对，而言公从之，是其善之意也。为书六羽，故言考宫，言其因考以献羽也。若不为羽，当云立仲子之宫，如立武宫、炀宫然，不须言考也。《礼 杂记》下云“成庙则衅之”，“路寝成则考之而不衅”，以庙则当衅，寝则当考。此庙言考者，考是成就之义。庙者鬼神所居，祭祀以成之。寝则生人所宅，饮食以成之。《杂记》注云“路寝者，生人所居，不衅者，不神之也。考之者，设盛食以落之”，是也。庙成衅之者，尊而神之，盖木主未入之前已行衅礼也。案《杂记》衅庙之礼云：“祝、宗人、宰夫、雍人皆爵弁纯衣，雍人拭羊，宗人视之，宰夫北面于碑南，东上。雍人举羊升屋，自中，中屋南面，刲羊，血流于前，乃降。门、夹室皆用鸡，先门而后夹室。其衈皆於屋下。割鸡，门，当门；夹室，中室。有司皆乡室而立，门则有司当门北面。既事，宗人告事毕，乃皆退。”是衅庙之礼。此言考宫献羽，自为主已入庙，则祭以成之，非衅礼，与彼异也。故《公羊传》曰：“考宫者何？考犹入室也，始祭仲子也。”是谓祭为考也。服虔云：“宫庙初成，祭之，名为考。将纳仲子之主，故考成以致其五祀之神，以坚之。”其意谓考即是衅也。案《杂记》，衅庙之礼，止有鸡羊；既不用乐，何由献羽？言将纳仲子之主，则是仍未入宫。然则作乐献羽，敬事何神？考仲子之宫，唯当祭仲子耳，又安得致五祀之神乎？苏氏云：不称夫人宫者，桓宫、僖宫不言公，则仲子例不合称夫人宫也。不称庙而言宫者，於经例周公称大庙，群公称宫，故仲子依例称宫也。若然，案文十三年“大室屋坏”，大庙称室者，谓大庙之室屋坏耳。若传文，则大庙或称宫，即“大宫之椽”是也，群公或称庙，即“同宗於祖庙”，“同族於祢庙”，是也。
　　邾人、郑人伐宋。邾主兵，故序郑上。 
　　[疏]注“邾主”至“郑上”。
　　○正义曰：天下有道，诸侯不得专行征伐。春秋之时，专行征伐，以其不禀王命，故以主兵为首。虽小国主兵，即序於大国之上，欲见伐由其国，善恶所归故也。虽大夫为主，国君从之，亦序主兵於上。僖二十七年“楚人、陈侯、蔡侯、郑伯、许男围宋”，注云：“传言楚子使子玉去宋。经书‘人’者，耻不得志。以微者告，犹序诸侯之上，楚主兵故。”是微人主兵，亦序国君之上，史策之常法也。
　　螟。无传。蟲食苗心者为灾，故书。
　　○螟，亡于反。 
　　[疏]注“蟲食”至“故书”。
　　○正义曰：《释蟲》云：“食苗心，螟。食叶，<虫貣>。食节，贼。食根，蟊。”舍人曰：“食苗心者名螟，言冥冥然难知也。”李巡曰：“食禾心为螟，言其奸冥冥难知也。食禾叶者，言其假貣无厌，故曰<虫貣>也。食其节者，言其贪狼，故曰贼也。食其根者，言其税取万民财货，故曰蟊也。”孙炎曰：“皆政贪所致，因以为名。”郭璞曰：“分别蟲啖食禾所在之名耳。”李巡、孙炎以政致为名，舍人、郭璞以食处为名。陆机《疏》云：“旧说螟、<虫貣>、蟊、贼，一种蟲也，如言寇、贼、奸、宄，内外言之耳。故犍为文学曰：此四种蟲皆蝗也。实不同，故分别释之。”然则螟，非以蟲名，以食苗之处为名耳。
　　冬，十有二月，辛巳，公子彄卒。大夫书卒不书葬。葬者臣子之事，非公家所及。
　　○彄，苦侯反。 
