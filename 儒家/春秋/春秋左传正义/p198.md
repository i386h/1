<!-- { "loadSidebar": true } -->
　　○朝，如字，如淳音株。那，乃多反。叔向见叔孙穆子，穆子赋《匏有苦叶》。《诗 邶风》也。义取於“深则厉，浅则揭”。言巳志在於必济。
　　○匏，白交反。揭，起例反。 
　　[疏]注“诗邶”至“必济”。
　　○正义曰：此《诗》本文云：“匏有苦叶，济有深涉。深则厉，浅则揭。”《释水》全引下三句而释之，云：“揭者，揭衣也。以衣涉水为厉。繇膝以下为揭。繇膝以上为涉。繇带以上为厉。”李巡云：“济，渡也。水深则厉。水浅则揭衣渡也。不解衣而渡水曰厉。”孙炎曰：“揭，褰衣裳也。以衣涉水濡裈也。”《诗》意言遇水深浅，期之必渡。穆子赋此《诗》，言巳志在於必济也。《鲁语》云：“叔向见叔孙穆子。穆子曰：‘豹之业在《匏有苦叶》矣。’叔向退，召舟虞与司马曰：‘夫苦匏不材，於人共济而已。鲁叔孙赋《匏有苦叶》，必将涉矣。’”彼叔向之意，取《匏有苦叶》为义，此注取深厉、浅揭为义者，穆子止赋此《诗》，不言所取之意，未必叔向曲得其情。杜以厉、揭为义，切於取《匏有苦叶》，故不从《国语》而别为此解。
　　叔向退而具舟，鲁人、莒人先济。郑子蟜见卫北宫懿子曰：“与人而不固，取恶莫甚焉，若社稷何？”懿子说。二子见诸侯之师而劝之济，济泾而次。传言北宫括所以书於伐秦。
　　○说音悦。秦人毒泾上流，师人多死。饮毒水故。郑司马子蟜帅郑师以进，师皆从之，至于棫林，棫林，秦地。
　　○棫，位逼反，徐于目反，一音於鞠反。不获成焉。秦不服。 
　　[疏]“不获成焉”。
　　○正义曰：此役止为报栎之败，非欲求与秦成。而云“不获成”者，凡兴师伐国，彼若服罪谢过，即当相与和平，故注解其意，“不获成焉”者，止谓“秦不服”也。服虔云：“不得成战陈之事。”案传诸伐国者，皆服之而已，不是皆成战陈之事。此何以独云不获成战也？
　　荀偃令曰：“鸡鸣而驾，塞井夷灶，示不反。唯余马首是瞻。”言进退从己。栾黡曰：“晋国之命，未是有也。余马首欲东。”乃归。黡恶偃自专，故弃之归。
　　○恶，乌路反。下军从之。左史谓魏庄子曰：“不待中行伯乎？”中行伯，荀偃也。庄子，魏绛也。左史，晋大夫。庄子曰：“夫子命从帅。夫子，谓荀偃。
　　○帅，所类反，下及注皆同。栾伯，吾帅也，吾将从之。从帅，所以待夫子也。”以从命为待也。栾黡，下军帅，庄子为佐，故曰“吾帅”。伯游曰：“吾今实过，悔之何及，多遗秦禽。”军师不和，恐多为秦所禽获。
　　○遗，唯季反。乃命大还。晋人谓之“迁延之役”。迁延，却退。栾针曰：“此役也，报栎之败也。役又无功，晋之耻也。吾有二位於戎路，栾针，栾黡弟也。二位，谓黡将下军，针为戎右。敢不耻乎？”与士鞅驰秦师，死焉。士鞅反，鞅，士匄子。栾黡谓士匄曰：“余弟不欲往，而子召之。余弟死，而子来，是而子杀余之弟也。弗逐，余亦将杀之。”士鞅奔秦。栾黡汰侈，诬逐士鞅也。而，女也。
　　○侈，昌氏反，本或作“奓”，又尺氏反。女音汝。 
　　[疏]注“栾黡”至“女也”。
　　○正义曰：栾针自以家有二位，耻其无功，与士鞅共驰秦师。非鞅召之，是诬逐士鞅也。
　　於是齐崔杼、宋华阅、仲江会伐秦。不书，惰也。临事惰慢不脩也。仲江，宋公孙师之子。向之会亦如之。卫北宫括不书於向，亦惰。书於伐秦，摄也。能自摄整，从郑子蟜俱济泾。秦伯问於士鞅曰：“晋大夫其谁先亡？”对曰：“其栾氏乎？”秦伯曰：“以其汰乎？”对曰：“然。栾黡汰虐巳甚，犹可以免。其在盈乎！”盈，黡之子。秦伯曰：“何故？”对曰：“武子之德在民，如周人之思召公焉，爱其甘棠，况其子乎？武子，栾书，黡之父也。召公奭听讼於甘棠之下，周人思之，不害其树，而作勿伐之诗，在《召南》。
　　○召，上照反，注同。奭，诗亦反。栾黡死，盈之善未能及人。武子所施没矣，而黡之怨实章。将於是乎在。”秦伯以为知言，为之请於晋而复之。为传二十一年晋灭栾氏张本。
　　○施，如字，又始豉反。为之，于伪反。 
　　卫献公戒孙文子、甯惠子食，敕戒二子，欲共宴食。 
　　[疏]注“敕戒”至“宴食”。
　　○正义曰：君之於臣，有礼食、宴食。《仪礼 公食大夫礼》者，主国之君食聘宾之礼也。其食己之大夫，亦当放之。而迎送答拜之仪，有差降耳。《曲礼》云：“凡进食之礼，左殽右胾。”郑玄云：“此大夫、士与宾客燕食之礼。其礼食则宜放公食大夫礼也。”如郑之言，大夫与客礼食，尚放公食大夫礼。明知国君与臣礼食，亦当放之公食大夫之礼。其礼甚大，卫侯虽则无道，不应与臣礼食，而得弃之射鸿。知是公自敕戒二子，欲共为宴食。宴食者，閒燕无事，召臣与之共食耳。
　　皆服而朝。服朝服，待命於朝。 
　　[疏]注“服朝服”。
　　○正义曰：言“服而朝”，明朝服也。诸侯每日视朝，其君与臣皆服玄冠、缁布衣，素积以为裳。《礼》通谓此服为朝服。宴食虽非大礼，要是以礼见君，故服朝服。公食大夫之礼，宾朝服，则臣於君，虽非礼食，亦当服朝服也。
　　曰旰不召，旰，晏也。
　　○旰，古旦反。而射鸿於囿。二子从之，从公於囿。
　　○射，食亦反。囿音又。不释皮冠而与之言。皮冠，田猎之冠也。既不释冠，又不与食。 
　　[疏]注“皮冠”至“与食”。
　　○正义曰：此公射鸿於囿，而冠皮冠，明皮冠是田猎之冠也。且虞人掌猎。昭二十年传曰：“皮冠以招虞人。”又十二年传言“雨雪，楚子皮冠以出”，出田猎也。是诸侯之礼，皮冠以田猎。《周礼 司服》云：“凡甸，冠弁服。”郑玄云：“甸，田猎也。冠弁，委貌也。其服缁布衣，素积以为裳。”是服诸侯视朝之服也。彼天子之礼，故以诸侯朝服而田，异於此也。昭十二年传又云：“右尹子革夕，王见之，去冠被。”杜云：“敬大臣。”是君敬大臣，宜释皮冠。既不释皮冠，又不与食，二子所以怒也。
　　二子怒。孙文子如戚，戚，孙文子邑。孙蒯入使。孙蒯，孙文子之子。
　　○使，所吏反，又如字。公饮之酒，使大师歌《巧言》之卒章。《巧言》，《诗 小雅》。其卒章曰：“彼何人斯，居河之麋。无拳无勇，职为乱阶。”戚，卫河上邑。公欲以喻文子居河上而为乱。大师，掌乐大夫。
　　○饮，於引反。麋，亡悲反，本或作“湄”。拳音权。大师辞，师曹请为之。辞以为不可。师曹，乐人。初，公有嬖妾，使师曹诲之琴，诲，教也。
　　○嬖，必计反。师曹鞭之。公怒，鞭师曹三百。故师曹欲歌之，以怒孙子，以报公。公使歌之，遂诵之。恐孙蒯不解故。
　　○解音蟹。蒯惧，告文子。文子曰：“君忌我矣。弗先，必死。”欲先公作乱。
　　○欲先，息荐反。并帑於戚，帑，子也。
　　○并，必政反。帑音奴。 
　　[疏]“并帑於戚”。
　　○正义曰：孙子，卫朝大臣，食邑於戚。其子先分两处。将欲作乱，虑祸及其子，故令并帑处於戚。
　　而入，见蘧伯玉，曰：“君之暴虐，子所知也。大惧社稷之倾覆，将若之何？”伯玉，蘧瑗。
　　○蘧，其居反。覆，芳服反。瑗，于眷反。对曰：“君制其国，臣敢奸之？奸，犹犯也。虽奸之，庸知愈乎？”言逐君更立，未知当差否？
　　○愈，羊主反。愈，差也。差，初卖反。遂行，从近关出。惧难作，欲速出竟。
　　○难，乃旦反。竟音境，下文皆同。 
　　[疏]“从近关出”。
　　○正义曰：《聘礼》：“及竟，谒关人。”郑玄云：“古者竟上为关，以讥异服，识异言。”又《周礼 司关》注云：“关，界上之门也。”卫都不当竟中，其界有远有近，欲速出竟，故从近关出也。
　　公使子蟜、子伯、子皮与孙子盟于丘宫，孙子皆杀之。三子，卫群公子。疑孙子，故盟之。丘宫，近戚地。
　　○蟜，古表反。近，附近之近。 
　　四月，己未，子展奔齐。子展，卫献公弟。公如鄄。鄄，卫地。
　　○鄄音绢。使子行於孙子，孙子又杀之。使往请和也。子行，群公子。公出奔齐，孙氏追之，败公徒于河泽，济北东阿县西南有大泽。鄄人执之。公徒因败散还，故为公执之。
　　○为，于伪反，下“为孙氏”同。 
　　[疏]注“公徒”至“执之”。
　　○正义曰：服虔云：“执追公徒者，公如鄄，故鄄人为公执之。”计孙氏追公徒，众必盛，鄄人为公，可言与之战耳，不得言“执之”也。且文承“败公徒”下，岂败公徒之后，乃执之乎？下文方说二子追公，岂复是鄄人执二子也？故杜以为公徒因败而散亡，鄄人为公执散走者。
　　初，尹公佗学射於庾公差，庾公差学射於公孙丁。二子追公，二子，佗与差，为孙氏逐公。
　　○佗，徒何反。差，初佳反，徐初宜反。公孙丁御公。为公御也。子鱼曰：“射为背师，不射为戮，射为礼乎？”子鱼，庾公差。礼射不求中。
　　○射，食亦反，下及注除“礼射”一字，皆同。或一读“射而礼乎”，食夜反。背音佩。中，丁仲反。射两軥而还。軥，车轭卷者。
　　○軥，其俱反，徐又古豆反。轭，於革反。卷音权，又起权反。尹公佗曰：“子为师，我则远矣。”乃反之。佗不从丁学，故言“远”。始与公差俱退，悔而独还射丁。公孙丁授公辔而射之，贯臂。贯佗臂。
　　○贯，古乱反，一音官，注同。 
　　[疏]“初尹”至“贯臂”。
　　○正义曰：《孟子》云：“郑人使子濯孺子侵卫，卫使庾公之斯追之。子濯孺子疾作，庾公之斯至曰：‘夫子何为不执弓？’曰：‘今日我疾作，不可以执弓。’庾公之斯曰：‘小子学射於尹公之佗，尹公之佗学射於夫子。我不忍以夫子之道，反害夫子。虽然，今日之事，君事也，我不敢废。’抽矢叩轮，去其金，发乘矢而后反。”其姓名与此略同，行义与此正反。不应一人之身，有此二行。《孟子》辩士之说，或当假为之辞。此传应是实也。
　　○注“軥车轭”。
　　○正义曰：《说文》云：“軥，轭下曲者。”服虔云：“车轭两边叉马颈者。” 
　　子鲜从公。子鲜，公母弟。及竟，公使祝宗告亡，且告无罪。告宗庙。定姜曰：“无神，何告？若有，不可诬也。诬，欺也。定姜，公適母。
　　○適，丁历反。有罪，若何告无？舍大臣而与小臣谋，一罪也。先君有冢卿以为师、保，而蔑之，二罪也。谓不释皮冠之比。
