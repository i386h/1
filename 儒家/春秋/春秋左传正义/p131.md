<!-- { "loadSidebar": true } -->
　　○正义曰：杜以传言“皆取赂而还”，必有二事，乃得称皆，故指二扈之盟以充皆义。刘炫云：“案传数晋罪，近发宋弑昭公前扈之盟，文所不及，何当虚指其事？言皆取赂，故谓宋及晋平，取宋赂，为鲁讨齐，取齐赂也。”案此言会诸侯于扈，文承“宋人之弑昭公”下，知非十七年会于扈，既取宋赂，又取齐赂，而称皆，必为十七年、十五年二扈之盟者。案十七年会于扈，寻检经、传全无鲁讨齐之事，岂得违背经、传妄指十七年乎？但宋弑昭公，其罪既大，故先言之；为鲁讨齐，其失小，故后言之。刘炫以传文先后颠倒，又以会于扈为十七年之事，违背经、传而规杜，非也。“取赂而还”，书本或云“取齐赂而还”。检勘古本及杜注意，并无“齐”字。文十七年宋及晋平，唯受宋赂。十五年会扈，受齐赂耳。传言皆者，皆齐、宋也。故知皆取齐赂者非也。
　　郑穆公曰：“晋不足与也。”遂受盟于楚。陈共公之卒，楚人不礼焉。卒在文十三年。
　　○共音恭。陈灵公受盟于晋。秋，楚子侵陈，遂侵宋。晋赵盾帅师救陈、宋。会于棐林，以伐郑也。楚蒍贾救郑，遇于北林。与晋师相遇。荧阳中牟县西南有林亭，在郑北。囚晋解扬，晋人乃还。解扬，晋大夫。
　　○解音蟹。 
　　晋欲求成於秦，赵穿曰：“我侵崇，秦急崇，必救之。崇，秦之与国。
　　○秦急崇，绝句；本或作“崇急，秦必救之”，是后人改耳。 
　　[疏]“秦急崇”。
　　○正义曰：崇是秦之与国，故秦人急於援崇。
　　吾以求成焉。”冬，赵穿侵崇，秦弗与成。 
　　晋人伐郑，以报北林之役。报囚解扬。於是晋侯侈，赵宣子为政，骤谏而不入，故不竞於楚。竞，强也。为明年郑伐宋张本。
　　○侈，昌氏反。又尸氏反。骤，仕救反。 
　　【经】二年，春，王二月，壬子宋华元帅师及郑公子归生帅师，战于大棘。宋师败绩，获宋华元。（得大夫，生死皆曰获。例在昭二十三年。大棘在陈留襄邑县南。） 
　　[疏]“宋华”至“生帅师”。
　　○正义曰：此华元、归生及哀二年赵鞅、罕达客主各言帅师者，皆是将尊师众，故并具其文，或於“归生”之下无“帅师”之字，脱耳。
　　○注“得大”至“县南”。
　　○正义曰：此获华元，生也。哀十一年“获齐国书”，死也。以此知生死皆曰获。昭二十三年传云：“书曰‘胡子髡、沈子逞灭，获陈夏齧’，君臣之辞也。”传言“书曰”是仲尼变例也。
　　秦师伐晋。 
　　夏，晋人、宋人、卫人、陈人侵郑。郑为楚伐宋，获其大夫。晋赵盾兴诸侯之师将为宋报耻，畏楚而还。失霸者之义，故贬称人。
　　○为郑，于为反，下同。 
　　[疏]注“郑为”至“称人”。
　　○正义曰：诸经贬诸侯之卿称人者，传皆言其名氏。此传唯称赵盾及诸侯之师侵郑，诸侯之将不言名氏，则实是微者，非贬之也。赵盾畏楚而还，故贬之称人。《释例》曰：“郑受楚命伐宋，大败宋师，获其二卿。此晋之不竞也。晋於是申命众国，大起其众，将以雪宋之耻，取威定霸。赵盾为政，而畏越椒之盛，不敢遂其所志，讬辞班师，失宋之心，孤诸侯之望，所以致贬也”。
　　秋，九月，乙丑，晋赵盾弑其君夷皋。灵公不君，而称臣以弑者，以示良史之法，深责执政之臣，例在四年。
　　○皋，古刀反。 
　　[疏]注“灵公”至“四年”。
　　○正义曰：《释例》曰：“经书‘赵盾弑君’，而传云‘灵公不君’，又以明於例，此弑宜称君也。弑非赵盾，而经不变文者，以示良史之意，深责执政之臣。传故特见仲尼曰：‘越竟乃免。’明盾亦应受罪也。”虽原其本心，而《春秋》不赦其罪，盖为教之远防。
　　冬，十月，乙亥，天王崩。无传。 
　　【传】二年春，郑公子归生受命于楚伐宋，（受楚命也。
　　○受命于楚，本或作命于楚。）宋华元、乐吕御之。二月壬子，战于大棘，宋师败绩，囚华元。获乐吕，（乐吕，司寇。获不书，非元帅也。获，生死通名。经言获华元，故传特护之曰囚，以明其生获，故得见赎而还。
　　○帅，所类反。赎，食欲反。）及甲车四百六十乘，俘二百五十人，馘百人。狂狡辂郑人，郑人入于井。（狂狡，宋大夫。辂，迎也。
　　○乘，绳证反，下同。俘，芳夫反。馘，古获反。馘百人或馘百者，人，衍字。狡，古卯反。辂，五嫁反。）倒戟而出之，获狂狡。君子曰：“失礼违命，宜其为禽也。戎，昭果毅以听之之谓礼，（听，谓常存於耳，著於心，想闻其政令。
　　○倒，丁老反。宜其为禽，一本作宜其禽也。毅，鱼既反。著，直略反。）杀敌为果，致果为毅。易之，戮也。”（易，反易。） 
　　[疏]“君子”至“戮也”。
　　○正义曰：军法以杀敌为上，将军临战，必三令五申之。狂狡失即戎之礼，违元帅之命曲法以拯郑人，宜其为禽也。昭，明也。兵戎之事，明此果毅以听之之谓礼，能杀敌人是名为果，言能果敢以除贼。致此果敢乃名为毅，言能彊毅以立功。“易之，戮也”，反易此道，则合刑戮也。昭谓明晓此礼，致谓达之於敌。毅，彊也。能致用此意乃为彊人，言在军对敌必须杀也。《尚书》成汤数桀之罪以誓众云：“尔尚辅予一人，致天之罚，予其大赉汝。尔不从誓言，予则拏戮汝。”武王数纣之罪以誓众云：“勖哉夫子！尚桓桓，如虎如貔，如熊如罴，于商郊。尔所不勖，其于尔躬有戮！”二王以至圣伐至恶，尚誓众使多杀，是军法务在多杀，杀敌乃为礼也。《公羊》善宋襄公“不鼓不成列”，以为文王之战亦不过此。武王之战既知不然，文王之战岂当若是？审如《公羊》之言，文王未晓战法，其不能身定天下，岂为此乎！
　　将战，华元杀羊食士，其御羊斟不与。及战，曰：“畴昔之羊，子为政；畴昔，犹前日也。
　　○食音嗣。斟，之金反。不与音预。 
　　[疏]注“畴昔犹前日也”。
　　○正义曰：《礼记 檀弓》云：孔子谓子贡曰：“吾畴昔之夜，梦坐奠於两楹之间。”郑玄云：“畴昔，犹前日也”。是相传为然。
　　今日之事，我为政。”与入郑师，故败。君子谓羊斟“非人也，以其私憾，败国殄民，憾，恨也。殄，尽也。
　　○憾，本亦作感，户暗反，注同。败，必迈反，又如字。殄，大典反。於是刑孰大焉。《诗》所谓‘人之无良’者，《诗 小雅》。义取不良之人，相怨以亡。其羊斟之谓乎！残民以逞”。 
　　宋人以兵车百乘、文马百驷画马为文四百匹。
　　○逞，敕领反。 
　　[疏]注“画马为文”。
　　○正义曰：谓文饰雕画之，若朱其尾鬛之类也。
　　以赎华元于郑。半入，华元逃归，立于门外，告而入。告宋城门而后入，言不苟。见叔牂，曰：“子之马然也？”叔牂，羊斟也。卑贱得先归，华元见而慰之。
　　○牂，子郎反。对曰：“非马也，其人也。”叔牂知前言以显，故不敢让罪。既合而来奔。叔牂言毕，遂奔鲁。合，犹答也。 
　　[疏]“见叔”至“来奔”。
　　○正义曰：叔牂卑贱，故得先归，华元见而安慰之曰：往奔入郑军者，子之马，自然非子之罪。叔牂自知前言已显，不敢隐讳，乃对元曰：“非马也，其人也。”言是已为之。叔牂既答华元而即来奔鲁耳。服虔载三说，皆以“子之马然”为叔牂之语，“对曰”以不为华元之辞。贾逵云：叔牂，宋守门大夫，华元既见叔牂，牂谓华元曰：子见获於郑者，是由子之马使然也。华元对曰：非马自奔也，其人为之也。谓羊斟驱入郑也。奔，走也。言宋人赎我之事既和合，而我即来奔耳。郑玄云：叔牂即羊斟也，在先得归，华元见叔牂，牂即诬之曰：奔入郑军者，子之马然也，非我也。华元对曰：“非马也，其人也。”言是女驱之耳！叔牂既与华元合语，而即来奔鲁。又一说叔牂宋人，见宋以马赎华元，谓元以赎得归，谓元曰：子之得来，当以马赎故然。华元曰：“非马也，其人也”。言已不由马赎，自以人事来耳！赎事既合，而我即来奔。杜以传文见叔牂而即言曰，则曰下皆当为华元之语，不得为叔牂之辞。且以华元与贱人交语而称“对曰”，谓归国而“来奔”，皆於文不顺。又羊斟与叔牂当是名字相配，故不从三家而别为之说，采郑氏来奔为奔鲁耳。合是聚合言语，故云“合犹答也”。
　　宋城，华元为植，巡功。植，将主也。
　　○植，直吏反，注同。将，子匠反。 
　　[疏]注“植将主也”。
　　○正义曰：《周礼 大司马》：“大役属其植。”郑司农云：“植谓部曲将吏。”故“宋城，华元为植，巡功”，是植谓将领主帅监作者也。巡功，谓巡城检作功也。
　　城者讴曰：“睅其目，皤其腹，弃甲而复。睅，出目。皤，大腹。弃甲，谓亡师。
　　○讴，乌侯反。睅，户板反；《说文》、《字林》云，大目也；苏林云，寝视不安貌；孟康云，犹分然也。皤，步何反。 
　　[疏]注“睅出目，皤大腹”。
　　○正义曰：《说文》云：“睅，大目也。”目大则出见，故云出目也。皤是腹之状，腹以大为异，故为大腹也。
　　于思于思，弃甲复来。”于思，多鬓之貌。
　　○于思，如字，又西才反，多须貌；贾逵云，白头貌。复，扶又反。来，力知反，又如字，以协上韵。须，脩于反，字又作鬓。 
　　[疏]注“于思，多鬓之貌”。
　　○正义曰：贾逵以为白头貌。成十五年华元为右师，距此三十二年，计未得头白，故杜以为多鬓貌，亦是以意言之耳。
　　使其骖乘谓之曰：“牛则有皮，犀兕尚多，弃甲则那？”那，犹何也。
　　○骖，七南反。犀音西。兕，徐履反。那，乃多反。 
　　[疏]“犀兕尚多”。
　　○正义曰：《释兽》云：“犀，似豕。”郭璞曰：“形似水牛，猪头，大腹，痺脚。脚有三蹄，黑色。三角：一在顶上，一在额上，一在鼻上。鼻上者，食角也。小而不橢，好食棘。亦有一角者。刘歆期《交州记》曰：‘犀出九德，毛似豕，蹄有甲，头似马。’吴录《地理志》云：‘武陵沅南县以南皆有犀。’”《释兽》云：“兕，似牛”。郭璞云：“一角，青色，重千斤。”《说文》云：“兕如野牛，青毛，其皮坚厚，可制铠。”《交州记》曰：“兕出九德，有一角，角长三尺馀，形如马鞭柄。”遍检书传，犀、兕二兽并出南方，非宋所有。假令波及宋国，必不能多。言“尚多”者，苟以答讴者耳。
