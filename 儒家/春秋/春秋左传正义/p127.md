<!-- { "loadSidebar": true } -->
　　○正义曰：郑穆公以僖三十三年即位，晋襄公以文公六年卒。一朝于襄，三年十一月也。再见於君，十四年七月，往年八月也。或者十四年七月寡君又朝，敕成陈事。再见于君，谓往年正月烛之武往朝夷，八月寡君又朝是也。
　　夷与孤之二三臣相及於绛。孤之二三臣，谓烛之武、归生自谓也。绛，晋国都。 
　　[疏]“孤之二三臣”。
　　○正义曰：礼，诸侯与臣民言，自谓寡人，小国之君自称曰孤。臣与他国之人言，称己君为寡君。此归生对晋称己君，当云寡君之二三臣。昭十九年，子产对晋人云：“寡君之二三臣札瘥天昏”，是其事也。此言孤者，盖郑伯身自对晋，或自称孤。归生因即以孤言其君也。
　　虽我小国，则蔑以过之矣。今大国曰：‘尔未逞吾志。’敝邑有亡，无以加焉。古人有言曰：‘畏首畏尾，身其馀几？’言首尾有畏，则身中不畏者少。
　　○几，居岂反。又曰：‘鹿死不择音。’音，所茠荫之处。古字声同，皆相假借。
　　○茠，虚求反。荫，於鸩反。 
　　[疏]注“音所”至“假借”。
　　○正义曰：《释言》云：“庇、庥，荫也。”舍人曰：“庇，蔽也。茠，依止也。”郭璞曰：“今荫为茠。”杜意言本当作荫，古字声同，皆相假借。故传作音，言鹿死不择庇荫之处，喻巳不择所从之国，欲从楚也。服虔云：鹿得美草，呦呦相呼，至於困迫将死，不暇复择善音，急之至也。刘炫从服说，以为音声，谓不择音声而出之而难杜。今知不然者，以传云“铤而走险，急何能择”，言走险，论其依止之处，以其怖急，得险则停，不能选择宽静茠荫之所。传文所论，止言其出处所在，不论音声好恶，故杜不依服义。刘以为音声而规杜，非也。
　　小国之事大国也，德，则其人也；以德加已，则以人道相事。不德，则其鹿也，铤而走险，急向能择？铤，疾走貌。言急则欲荫茠於楚，如鹿赴险。
　　○铤，他顶反。芘，必利反，又悲位反，本或作茠。 
　　[疏]注“铤，疾走貌”。
　　○正义曰：铤文连走，故为疾走貌。
　　命之罔极，亦知亡矣，言晋命无极。将悉敝赋以待於鯈。唯执事命之！鯈，晋、郑之竟。言欲以兵距晋。
　　○鯈，直留反。竟音境。文公二年，六月，壬申，朝于齐。郑文二年六月壬申，鲁庄二十三年六月二十四日。四年，二月，壬戌，为齐侵蔡，鲁庄二十五年二月无壬戌，壬戌，三月二十日。
　　○为，于伪反。亦获成於楚。郑与楚成。居大国之间，而从於强令，岂其罪也？令，号令也。大国若弗图，无所逃命！” 
　　晋巩朔行成於郑，赵穿、公婿池为质焉。赵穿，卿也。公婿池，晋侯女婿。
　　○巩，九勇反。质音致，下同。 
　　秋，周甘歜败戎于邥垂，乘其饮酒也。歜，周大夫。邥垂，周地，河南新城县北有垂亭。为成元年晋侯平戎于王张本。
　　○歜，昌欲反。邥音审。
　　○冬，十月，郑大子夷、石楚为质于晋。夷，灵公也。石楚，郑大夫。 
　　襄仲如齐，拜穀之盟。复曰：“臣闻齐人将食鲁之麦。以臣观之，将不能。齐君之语偷。臧文仲有言曰：‘民主偷，必死。’”偷，犹苟且。偷，他侯反。 
　　【经】十有八年，春，王二月，丁丑，公薨于台下。 
　　秦伯罃卒。无传，未同盟而赴以名。
　　○罃，於耕反。 
　　夏，五月，戊戌，齐人弑其君商人。不称盗，罪商人。 
　　[疏]注“不称盗，罪商人”。
　　○正义曰：弑君称臣，臣之罪，贱臣弑君则称盗。哀四年“盗杀蔡侯申”是也。盗字当臣名之，处以贱，不得书名，变文谓之盗耳。此弑商人者，邴歜、阎职，亦应书盗。不称盗弑者，罪商人，今从弑君称君之例也。
　　六月，癸酉，葬我君文公。 
　　秋，公子遂、叔孙得臣如齐。书二卿，以两事行，非相为介。
　　○介音界。 
　　[疏]注“书二”至“为界”。
　　○正义曰：卿为卿介则书使，不书介。僖二十六年，公子遂、臧孙辰如楚乞师。书遂，不书辰，是其正也。襄十四年季孙宿、叔老并书之者，晋人敬之。自尔以后，晋人轻鲁币而益敬其使，故特两书之，於法不应书也。此传称“惠公立故，且拜葬”，是以两事行，非相为介，故并书之耳。定六年“季孙斯、仲孙何忌如晋”，传称桓子献郑俘，孟孙报夫人之弊，亦以两事行，故并书之。但彼非是同时受命，经应各自为文；但以晋人轻之，故不各自别书，与此意少异也。
　　冬，十月，子卒。先君既葬，不称君者，鲁人讳弑，以未成君书之。子，在丧之称。
　　○弑，申志反；本又作杀之。称，尺证反。 
　　[疏]注“先君”至“之称”。
　　○正义曰：“齐公子商人弑其君舍”，以先君既葬，故称君也。此亦先君既葬不称君者，鲁人讳弑成君，以未成君书之也。子者，葬前在丧之称也。若言犹在丧而自卒然，讳之也。《释例》曰：“公子恶，鲁之正適。嗣位免丧则鲁君也。襄仲舒倚齐而弑之，国以为讳。故不称君，若言君之子也。”
　　夫人姜氏归于齐。 
　　季孙行父如齐。无传。 
　　莒弑其君庶其。称君，君无道也。 
　　[疏]注“称君君无道也”。
　　○正义曰：楚世子商臣弑君言臣子，此传称大子仆，因国人以弑纪公，不称世子而称臣者，以见君无道。传言“多行无礼於国”，是其无道之状。十六年，“宋人弑其君杵臼”，称国又称人；此直云莒弑其君庶其，不称人者，《释例》曰：“刘、贾、许、颍以为君恶及国朝，则称国以弑，君恶及国人，则称人以弑。案传郑灵、宋昭，经文异而例同，故重发以同之。子弑其父，又嫌异於他臣，亦重明其不异。既不碎辩国之与人，而传云：‘莒纪公多行无礼於国，大子仆因国人以弑之。’经但称国，不称人，知国之与人，虽言别而事同也。”
　　【传】十八年，春，齐侯戒师期，（将以伐鲁。）而有疾。医曰：“不及秋，将死。”公闻之，卜，曰：“尚无及期！”（尚，庶几也，欲令先师期死。
　　○令，力呈反。先，悉荐反，下同。）惠伯令龟。（以卜事告龟。） 
　　[疏]注“以卜事告龟”。
　　○正义曰：《周礼 大卜》“大祭祀则视高命龟”。郑玄云：“命龟，告龟以所卜之事。”《士丧礼》卜葬命龟云：“哀子某，来日某卜葬其父某甫考降，无有近悔。”如此之类，是令龟之辞也。令者，告令使知其意，与命同也。
　　卜楚丘占之，曰：“齐侯不及期，非疾也；君亦不闻。言君先齐侯终。令龟有咎。”言令龟者亦有凶咎，见於卜兆，为惠伯死张本。
　　○见，贤遍反。二月，丁丑，公薨。 
　　齐懿公之为公子也，与邴歜之父争田，弗胜。及即位，乃掘而刖之，断其尸足。
　　○邴音丙，又彼病反。歜，昌欲反。掘，其勿反，又其月反。刖音月，又五刮反。断，丁管反。而使歜仆。仆，御也。纳阎职之妻，而使职骖乘。骖乘，陪乘。
　　○骖，七南反。乘，绳证反，注同。 
　　夏，五月，公游于申池。齐南城西门名申门，齐城无池，唯此门左右有池，疑此则是。二人浴于池。歜以扑抶职。扑，箠也。抶，击也。欲以相感激。
　　○扑，普卜反，字宜从手；作木边，非也。抶，敕乙反。箠，市反，又之反。激，古历反。职怒。歜曰：“人夺女妻而不怒，一抶女，庸何伤？”职曰：“与刖其父而弗能病者何如？”言不以父刖为病恨。
　　○女音汝。乃谋弑懿公，纳诸竹中。归，舍爵而行。饮酒讫，乃去。言齐人恶懿公，二人无所畏。
　　○舍音赦，置也。恶，乌路反。齐人立公子元。桓公子惠公。 
　　六月，葬文公。 
　　秋，襄仲、庄叔如齐。惠公立故，且拜葬也。襄仲贺惠公立，庄叔谢齐来会葬。 
　　文公二妃。敬嬴生宣公。敬嬴嬖，而私事襄仲。宣公长，而属诸襄仲。襄仲欲立之，叔仲不可。叔仲，惠伯。
　　○嬴音盈。嬖，必计反。长，丁丈反。属音烛。仲见于齐侯而请之。齐侯新立，而欲亲鲁，许之。
　　○见，贤遍反。 
　　[疏]“襄仲”至“许之”。
　　○正义曰：恶是齐甥，齐侯许废恶者，恶以世適嗣立，不受齐恩，宣以非分得国，荷恩必厚，齐侯新立，欲亲鲁为援，故许之。
　　冬，十月，仲杀恶及视，而立宣公。恶，大子。视，其母弟。杀视不书，贱之。书曰“子卒”，讳之也。仲以君命召惠伯，诈以子恶命。 
　　[疏]注“诈以子恶命”。
　　○正义曰：传因杀恶之下，即云“而立宣公”，其实宣公之立，当在惠伯死后。恶虽已死，未告外人，故诈以子恶之命召惠伯使入。公冉务人疑其宫内有变，谓非子恶之命，故云“入必死。”耳亦未是审知恶已死也。
　　其宰公冉务人止之，曰：“入必死。”叔仲曰：“死君命可也。”公冉务人曰：“若君命，可死；非君命，何听？”弗听，乃入，杀而埋之马矢之中。惠伯死不书者，史畏襄仲，不敢书杀惠伯。
　　○听，吐定反。公冉务人奉其帑以奔蔡，既而复叔仲氏。不绝其后。 
　　“夫人姜氏归于齐”，大归也。恶、视之母出姜也。嫌与有罪出者异，故复发传。
　　○复，扶又反。将行，哭而过市，曰：“天乎！仲为不道，杀適立庶。”市人皆哭。鲁人谓之哀姜。所谓出姜，不允於鲁。
　　○过，古禾反，又古卧反。適，丁历反。 
　　莒纪公子生大子仆，又生季佗，爱季佗而黜仆，且多行无礼於国。纪，号也。莒夷无谥，故有别号。
　　○佗，徒何反。仆因国人以杀纪公，以其宝玉来奔，纳诸宣公。公命与之邑，曰：“今日必授！”季文子使司寇出诸竟，曰：“今日必达！”未见公而文子出之，故来不书。
　　○竟音境。公问其故。季文子使大史克对曰：“先大夫臧文仲教行父事君之礼，行父奉以周旋，弗敢失队，曰：‘见有礼於其君者，事之，如孝子之养父母也；见无礼於其君者，诛之，如鹰鹯之逐鸟雀也。’先君周公制《周礼》曰：‘则以观德，则，法也。合法则为吉德。
　　○大史音泰。队，直类反。养，馀亮反。鹰，於陵反。鹯，之然反；《说文》，止仙反；《字林》，巳仙反。 
　　[疏]“如鹰鹯之逐鸟雀”。
　　○正义曰：《释鸟》云“鹰，来鸠”，郭璞曰：“来当为爽字之误耳。《左传》作爽鸠是也。”又云“晨风鹯”，舍人曰：“晨风，名鹯鹯，挚鸟名。”郭璞曰：“鹞属也。”
　　德以处事，处，犹制也。事以度功，度，量也。
　　○度，待洛反，注及下同。功以食民。’食，养也。
