<!-- { "loadSidebar": true } -->
　　○正义曰：设令他人称其雠，则谄以求媚也；立其子，则心在亲比也；举其偏，则情相阿党也。今祁奚以其人实善，故举荐之。人见彼善，知奚不谄、不比、不党也。谄者，阿顺曲从以求彼意，故以谄为媚。媚，爱也，言为谄以求爱也。偏者，半厢之名，故传多云“东偏西偏”。军师属己，分之别行，谓之偏师。传云“彘子以偏师陷”。是偏为厢属之名也。祁奚为中军尉，羊舌职佐之。职属祁奚，复举其子，是举其偏属也。
　　《商书》曰：‘无偏无党，王道荡荡。’《商书 洪范》也。荡荡，平正无私。其祁奚之谓矣！解狐得举，未得位，故曰得举。祁午得位，伯华得官，建一官而三物成，一官，军尉。物，事也。 
　　[疏]“建一官而三物成”。
　　○正义曰：尉、佐同掌一事，故为“建一官”也。三事成者，成其得举、得位、得官也。官、位一也，变文相辟耳。服虔云：“所举三贤，各能成其职事。”案解狐得举而死，身未居职，何成事之有？
　　能举善也夫！唯善，故能举其类。《诗》云：‘惟其有之，是以似之。’祁奚有焉。”《诗 小雅》。言唯有德之人，能举似己者。
　　○也夫音扶，绝句。一读以“夫”为下句首。 
　　[疏]“诗云”至“似之”。
　　○正义曰：此《小雅 裳裳者华》之篇也。其卒章云：“右之右之，君子有之。维其有之，是以似之。”
　　六月，公会单顷公及诸侯。已未，同盟于鸡泽。单顷公，王卿士。
　　○顷音倾。晋侯使荀会逆吴子于淮上。吴子不至。道远多难。 
　　楚子辛为令尹，侵欲於小国。陈成公使袁侨如会求成。患楚侵欲。袁侨，涛涂四世孙。 
　　[疏]“侵欲於小国”。
　　○正义曰：多有所欲，求索无厌，侵害小国，故小国怨也。
　　晋侯使和组父告于诸侯。告陈服。秋，叔孙豹及诸侯之大夫及陈袁侨盟，陈请服也。其君不来，使大夫盟之，匹敌之宜。 
　　晋侯之弟扬干乱行於曲梁，行，陈次。
　　○行，户郎反，注同。陈，直觐反。魏绛戮其仆。仆，御也。 
　　[疏]“魏绛戮其仆”。
　　○正义曰：以车乱行，是御者之罪，故戮其仆也。《周礼》司寇之属有掌戮之官。郑玄云：“戮，犹辱也。既斩杀又辱之。”其职云：“掌斩杀贼谍而膊之。凡杀其亲者，焚之；杀王之亲者，辜之；杀人者，踣诸巿肆之三日。”郑玄云：“膊，谓去衣磔之。焚，烧也。辜，谓磔之。踣，僵尸也。肆，犹申也，陈也。”彼膊、焚、辜、肆，皆谓陈以示人。然则此言戮者，非徒杀之而已，乃杀之以徇诸军。昭四年，楚戮庆封，负之斧钺，以徇於诸侯，先徇乃杀之也。成二年，韩献子既斩人，郤子使速以徇，是杀之而后徇也。此戮即彼徇之谓也。文十年，楚申舟抶宋公之仆以徇。或曰：国君不可戮也。彼抶以徇，亦称为戮。下云“至於用钺”，当是杀之，乃以徇也。
　　晋侯怒，谓羊舌赤曰：“合诸侯，以为荣也。扬干为戮，何辱如之？必杀魏绛，无失也！”对曰：“绛无贰志，事君不辟难，有罪不逃刑，其将来辞，何辱命焉？”言终，魏绛至，授仆人书，仆人，晋侯御仆。 
　　[疏]“事君”至“不逃刑”。
　　○正义曰：此言绛之宿心旧行耳，非独为此事而言也。服虔云：“谓敢斩扬干之仆，是不辟获死之难。”然则斩仆，依军法也。岂是绛之罪，而得谓之有罪不逃刑乎？不逃，不辟此事，自亦是矣。要本其宿心，非是专为此事也。
　　将伏剑。士鲂、张老止之。公读其书曰：“日君乏使，使臣斯司马。斯，此也。 
　　[疏]“将伏剑”。
　　○正义曰：谓仰剑刃，身伏其上，而取死也。
　　臣闻师众以顺为武，顺，莫敢违。军事有死无犯为敬。守官行法，虽死不敢有违。君合诸侯，臣敢不敬？君师不武，执事不敬，罪莫大焉。臣惧其死，以及扬干，无所逃罪，惧自犯不武不敬之罪。不能致训，至於用钺。用钺斩扬干之仆。
　　○钺音越。 
　　[疏]“臣闻”至“用钺”。
　　○正义曰：臣闻师旅兵众，顺从上命，莫敢违逆，是为威武。此据在军之众也。军旅之事，守官行法，欲讨罪人，虽有死难，不敢辟死，犯违法令，而从舍罪人，是为共敬也。君命既合诸侯，臣岂敢畏惧死罪，放舍罪人。不为共敬也？今君之师众违命乱行，既已不武，谓扬干也。执事之臣，畏惧其死罪，不戮罪人，是为不敬，魏绛自谓也。不武不敬，罪莫大焉。是扬干与已，皆有大罪。臣若不讨，非直臣有死罪，扬干亦合有死罪。臣惧身之死罪，连及扬干，是臣罪更重，无所逃辟重罪也。不能以礼渐致教训，至於用钺以斩其仆，是臣之罪重也。
　　臣之罪重，敢有不从，以怒君心？言不敢不从戮。请归死於司寇。”致尸於司寇，使戮之。公跣而出，曰：“寡人之言，亲爱也。吾子之讨，军礼也。寡人有弟，弗能教训，使干大命，寡人之过也。子无重寡人之过，听绛死为重过。
　　○跣，先典反，重，直用反，注同。敢以为请。”请使无死。晋侯以魏绛为能，以刑佐民矣。反役，与之礼食，使佐新军。群臣旅会，今欲显绛，故特为设礼食。
　　○食音嗣，注同，又如字。特为，于伪反。 
　　[疏]“与之礼食”。
　　○正义曰：“与之礼食”者，若公食大夫礼以大夫为宾，公亲为之特设礼食。
　　○“使佐新军”。
　　○正义曰：服虔云：“於是魏颉卒矣，使赵武将新军代魏颉，升魏绛佐新军代赵武也。”《世族谱》，魏颗、魏绛，俱是魏焠之子。颗长，生颉，则绛，是颉之叔父。颗别为令狐氏，绛为魏氏。盖颗长而庶，绛幼而適故也。《魏世家》，武子生悼子，悼子生绛。则绛是犨孙。计其年世，孙应是也。先儒悉皆不然，未知何故。
　　张老为中军司马，代魏绛。士富为侯奄。代张老。士富，士会别族。 
　　楚司马公子何忌侵陈，陈叛故也。 
　　许灵公事楚，不会于鸡泽。冬，晋知武子帅师代许。 
　　【经】四年，春，王三月，己酉，陈侯午卒。（前年大夫盟鸡泽。三月无己酉，日误。） 
　　夏，叔孙豹如晋。 
　　秋，七月，戊子，夫人姒氏薨。成公妾，襄公母。姒，杞姓。 
　　[疏]注“成公”至“杞姓”。
　　○正义曰：二年，齐姜薨，葬者是成公夫人，故此为成公之妾也。据传匠庆之言，知是襄公之母。以子既为君，故得称夫人而言薨也。於时诸国，杞、鄫之徒，皆姒姓据大者言之，故云“姒，杞姓”，疑是杞女，而未审故也。
　　葬陈成公。无传。八月，辛亥，葬我小君定姒。无传。定，谥也。赴同祔姑，反哭成丧，皆以正夫人礼，母以子贵，逾月而葬，速。 
　　[疏]注“定谥”至“葬速”。
　　○正义曰：谥法：纯行不爽曰定。旧说：妾子为君，其母不得成为夫人，故杜详言之。於例亦同称薨也。祔姑，称小君也。反哭成丧，书葬也。今定姒三礼皆具，薨葬备文，皆以正夫人之礼者，由母以子贵故也。《释例》曰：“凡妾子为君，其母犹为夫人，虽先君不命其母，母以子贵。其適夫人薨，则尊得加於臣子，而内外之礼，皆如夫人矣。故姒氏之丧，责以小君不成。成风之丧，王使来会葬，传曰‘礼也’。夫人姒氏薨葬，皆以礼备为文，明季子虽议从略贱，闻匠庆之言，惧而备礼，殡葬无阙也。《礼》，公子为其母练冠縓缘，既葬除之。及其嗣位为君，非复公子，適母薨，则申其母尊。而先儒同之公子，亦谬矣。”是杜言妾母得为夫人之意也。季孙初议，欲不成定姒之丧。匠庆以君长惧之，乃略取季孙之木。君子谓之“多行无礼必自及”也。则季孙初议，是无礼也。既季孙议为无礼，明知於礼得成，是知妾母成尊，是为正法。但尊无二上，適母若在，君尚不得尽礼於其母，臣民岂得以夫人之礼事之哉？適母既薨，则君得尽礼。君既尽夫人之礼事其母，臣民岂得以妾意遇之哉？故適母薨，则妾母尊也。哀姜既薨，成风乃正。出姜既出，敬嬴乃正。齐姜既薨，定姒乃正。襄公一世，无娶夫人之文。故齐妇得正也。郑玄以为正夫人有以罪废，妾母得成为夫人也。哀姜虽被齐杀，僖公请而葬之。案经薨葬备文，安得以罪黜也。又齐姜非以罪黜，定姒薨葬成尊，成风定姒，并无讥文，知其法得成也。
　　冬，公如晋。 
　　陈人围顿。 
　　【传】四年，春，楚师为陈叛故，犹在繁阳。（前年，何忌之师侵陈，今犹未还。繁阳，楚地，在汝南鮦阳县南。
　　○为，于伪反。鮦，孟康音纣，直又反。一音童，或音直勇反，非。）韩献子患之，言於朝曰：“文王帅殷之叛国以事纣，唯知时也。（知时未可争。）今我易之，难哉！（晋力未能服楚，受陈为非时。）三月，陈成公卒。楚人将伐陈，闻丧乃止。（军礼不伐丧。） 
　　[疏]注“军礼不伐丧”。
　　○正义曰：十九年，晋士匄侵夺齐，至穀，闻齐侯卒，乃还。传曰：“闻丧而还，礼也。”是军礼不伐丧。
　　陈人不听命。不听楚命。臧武仲闻之曰：“陈不服於楚，必亡。大国行礼焉，而不服，在大犹有咎，而况小乎？”夏，楚彭名侵陈，陈无礼故也。为下陈围顿传。
　　○咎，其九反，下同。穆叔如晋，报知武子之聘也。武子聘在元年。晋侯享之，金奏《肆夏》之三，不拜。《肆夏》，乐曲名。《周礼》以钟鼓奏九夏，其二曰《肆夏》，一名《樊》；三曰《韶夏》，一名《遏》；四曰《纳夏》，一名《渠》．盖击钟而奏此三《夏》曲。
　　○肆夏，户雅反，注及下同。《九夏》：一曰《王夏》，二曰《肆夏》，三曰《韶夏》，四曰《纳夏》，五曰《章夏》，六曰《齐夏》，七曰《族夏》，八曰《陔夏》，九曰《骜夏》，《肆夏》一名《樊》。《国语》云：“金奏《肆夏》，《樊》、《遏》、《渠》。”杜三夏之别名。吕叔玉云：“《肆夏》，《时迈》也。《樊》、《遏》，《执竞》也。《渠》，《思文》也。”韶，上招反。遏，於葛反。纳夏，本或为“夏纳”，误。渠，其居反。工歌《文王》之三，又不拜。工，乐人也。《文王》之三，《大雅》之首：《文王》、《大明》、《绵》。歌《鹿鸣》之三，三拜。《小雅》之首：《鹿鸣》、《四杜》、《皇皇者华》。 
　　[疏]“金奏”至“三拜”。
