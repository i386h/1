<!-- { "loadSidebar": true } -->
　　齐人归郓、阳关，阳虎居之以为政。郓、阳关皆鲁邑，中贰於齐，齐今归之。不书，虎专之。
　　○中，丁仲反。 
　　夏，四月，单武公、穆公子。刘桓公文公子。败尹氏于穷谷。尹氏复党儋翩，共为乱也。
　　○复，扶又反。 
　　秋，齐侯、郑伯盟于咸，徵会于卫。徵，召也。卫侯欲叛晋，属齐、郑也。诸大夫不可。使北宫结如齐，而私於齐侯曰：“执结以侵我。”欲以齐师惧诸大夫。齐侯从之，乃盟于琐。琐，即沙也。为明年涉沱捘卫侯手起。
　　○琐，素果反。沱，徒何反。捘，子对反。 
　　齐国夏伐我。齐叛晋故。阳虎御季桓子，公敛处父御孟懿子，处父，孟氏家臣成宰公敛阳。
　　○敛，力检反，又音廉，或音虑点反。将宵军齐师。齐师闻之，堕，伏而待之。堕毁其军以诱敌，而设伏兵。
　　○堕，许规反。处父曰：“虎不图祸，而必死。”而，女也。
　　○女音汝，下文同。 
　　[疏]“处父”至“必死”。
　　○正义曰：齐人设伏待鲁，若入其伏内，是为祸也。虎不谋此祸，而欲夜掩齐师，女必死。处父欲自杀之。
　　苫夷曰：“虎陷二子於难，苫夷，季氏家臣。二子，季、孟。
　　○苫，始占反。难，乃旦反。不待有司，余必杀女。”虎惧，乃还，不败。传言陪臣强，能自相制。季、孟不敢有心。 
　　[疏]“不待有司”。
　　○正义曰：言不待掌刑戮之有司，余必自杀女也。虎见二子以此此言，惧之，乃还，不败。
　　冬，十一月，戊午，单子、刘子逆王于庆氏。庆氏，守姑莸大夫。晋籍秦送王。已巳，王入于王城，已巳，十二月五日，有日无月。 
　　[疏]注“已巳”至“无月”。
　　○正义曰：此年经传日少，上下无可考验，杜自以《长历》校之，已巳为十二月五日。
　　馆于公族党氏，党氏，周大夫。
　　○党音掌。而后朝于庄宫。庄王庙也。 
　　【经】八年，春，王正月，公侵齐。（报前年伐我西鄙。） 
　　公至自侵齐。无传。 
　　二月，公侵齐。未得志故。 
　　三月，公至自侵齐。无传。 
　　曹伯露卒。无传。四年盟皋鼬。
　　○鼬，由又反。 
　　[疏]注“四年盟皋鼬”。
　　○正义曰：露以昭二十八年即位，三十二年诸侯之大夫盟于狄泉，鲁、曹俱在，时以未告公而公薨，故不书於经。杜盖以此故不数之。“四年盟皋鼬”，四年二月，陈侯吴卒，其年盟于皋鼬。自尔以来，唯有此盟耳。
　　夏，齐国夏帅师伐我西鄙。 
　　公会晋师于瓦。瓦，卫地。将来救鲁，公逆会之。东郡燕县东北有瓦亭。
　　○国夏，户雅反，年末注同。瓦，颜寡反。燕音烟。 
　　公至自瓦。无传。 
　　秋，七月，戊辰，陈侯柳卒。无传。四年盟皋鼬。
　　○柳，力久反，本或作抑。 
　　晋士鞅帅师侵郑，遂侵卫。两事，故曰“遂”。 
　　葬曹靖公。无传。 
　　[疏]“靖公”。
　　○正义曰：谥法：共以解曰靖。
　　九月，葬陈怀公。无传。三月而速葬。 
　　[疏]“怀公”。
　　○正义曰：谥法：慈仁短折曰怀。
　　季孙斯、仲孙何忌帅师侵卫。 
　　冬，卫侯、郑伯盟于曲濮。无传。结叛晋。曲濮，卫地。
　　○濮音卜。 
　　从祀先公。从，顺也。先公，闵公、僖公也。将正二公之位次，所顺非一。亲尽，故通言先公。 
　　[疏]注“从顺”至“先公”。
　　○正义曰：传言“顺祀”，是“从”为“顺”也。文二年“大事于太庙，跻僖公”，升僖於闵上。闵先为君，退在僖下，是逆也。今升闵在僖上，依其先后，是顺也。庙主失次，唯此二公，故知“从祀先公”，唯闵、僖耳。“跻僖公”指僖言之，此不指言“升闵”者，彼所升者，上升僖公之一神，不得不指言僖公也。今从祀之时，闵、僖俱得正位，且以亲尽，故通言先公。此言“从祀”，“跻僖公”不言“逆祀”者，此“从祀”因“跻僖公”之文故得略言“从祀”至“於跻僖”，公文无所系，不知逆祀何公。且见是亲庙，不可言先公，故指僖言之而言“跻”也。然则此以亲尽，故通言先公。下桓宫、僖宫灾，彼亦亲尽，言桓、僖者，彼据灾之所在，须指言其处，与此体例不同。
　　盗窃宝玉大弓。盗，谓阳虎也。家臣贱，名氏不见，故曰“盗”。宝玉，夏后氏之璜。大弓，封父之繁弱。
　　○见，贤遍反。璜音黄。父音甫。 
　　[疏]注“盗谓”至“繁弱”。
　　○正义曰：传言“阳虎取宝玉、大弓以出”，是盗谓阳虎也。《公羊传》曰：“盗者孰谓？谓阳虎也。阳虎者，曷为者也？季氏之宰也。季氏之宰，则微者也，恶乎得国宝而窃之？阳虎专季氏，季氏专鲁国。”其说将杀季氏，亦与《左传》大同。《春秋》之例，再命之卿始得名氏书经。阳虎，季氏家臣，以贱，名氏不见，故书曰“盗”。盗者，贱人之称也。此宝玉、大弓必是国之重宝，历世掌之，故自刘歆以来，说《左氏》者皆以为夏后氏之璜，封父之繁弱，成王所以分鲁公也。《公羊传》曰：“宝者何？璋制白，弓绣质，龟青纯。”彼不知鲁有先王分器，缪为言耳。且所盗无龟，知其并是妄也。
　　【传】八年，春，王正月，公侵齐，门于阳州。（攻其门。）士皆坐列，（言无斗志。）曰：“颜高之弓六钧。”（颜高，鲁人。三十斤为钧，六钧，百八十斤。古称重，故以为异强。
　　○钧音均。称，只证反。强，其丈反。） 
　　[疏]注“颜高”至“异强”。
　　○正义曰：《汉书 律历志》云：“量者，龠、合、升、斗、斛也。本起黄锺之龠，以子穀秬黍中者千有二百实其龠。合龠为合，十合为升，十升为斗，十斗为斛，而五量嘉矣。权者，铢、两、斤、钧、石也。本起黄锺之重。一龠容千二百黍，重十二铢，两之为两，十六两为斤，三十斤为钧，四钧为石，而五权谨矣。”由此而言，龠之所容，重十二铢，合龠为合，两之为两，则合重一两，升重十两，斗重百两，斛重千两。计六钧有一百八十斤，合为二千八百八十两，於量为重两斛八斗八升。计今人用弓，此亦未为彊矣。而鲁人传而观之，故杜以为古称重，故以为异强。计古称亦准黄锺之重为之，而得重於今者，权量之起，本自黄钟，而世俗不同，每有改易。传称齐旧四量，陈氏皆加一焉，是其不必常依古也。近世以来，或轻或重。魏齐斗称，於古二而为一；周随斗称，於古三而为一，则古时亦当然。杜言古者，谓此颜高之时为古耳，非言自古称皆重也。
　　皆取而传观之。阳州人出，颜高夺人弱弓，籍丘子鉏击之，与一人俱毙。子鉏，齐人。毙，仆也。
　　○传，直专反。鉏，仕居反。与一人俱毙，婢世反；颜高与一人俱为子鉏所击而仆。仆音赴，又蒲北反；孙炎云：前覆曰仆。偃，且射子鉏，中颊，殪。子鉏死。
　　○且，如字。射，食亦反，下同。中，丁仲反，下同。颊，古协反。殪，於计反，死也。言颜高虽为子鉏所击偃仆，且射子鉏中颊而死，言其善射也。一读且，音子馀反，云：偃且，人姓名也。检《世族谱》无此人，一读者非也。 
　　[疏]“俱毙”至“颊殪”。
　　○正义曰：《释言》云：“毙，仆也。”孙炎曰：“前覆曰仆。”《吴越春秋》称要离谓吴王夫差曰：“臣迎风则偃，背风则仆。”然则仆是前覆，偃是卻倒。此颜高被击而仆，乃转而仰。且射子鉏犹死，言其善射之功然也。
　　颜息射人中眉，颜息，鲁人。退曰：“我无勇，吾志其目也。”以自矜。师退，冉猛伪伤足而先。猛，鲁人，欲先归。其兄会乃呼曰：“猛也殿！”会见师退而猛不在列，乃大呼诈言，猛在后为殿。传言鲁无军政。
　　○呼，火故反，注同。殿，丁电反，注同。 
　　二月，己丑，单子伐穀城，刘子伐仪栗。讨儋翩之党。穀城在河南县西。
　　○单音善。儋，丁甘反。翩音篇。辛卯，单子伐简城，刘子伐盂，以定王室。传终王室之乱。
　　○盂音于。 
　　赵鞅言於晋侯曰：“诸侯唯宋事晋，好逆其使，犹惧不至；今又执之，是绝诸侯也。”将归乐祁，士鞅曰：“三年止之，无故而归之，宋必叛晋。”执乐祁在六年。
　　○好，呼报反。使，所吏反。献子私谓子梁献子，范鞅。子梁，乐祁。曰：“寡君惧不得事宋君，是以止子。子姑使溷代子。”溷，乐祁子。
　　○溷，侯温反，又侯困反。子梁以告陈寅。陈寅曰：“宋将叛晋，是弃溷也，不如待之。”留待，勿以子自代。乐祁归，卒于大行。大行，晋东南山。
　　○大音泰。行，户郎反，一音衡。士鞅曰：“宋必叛，不如止其尸以求成焉。”乃止诸州。州，晋地。为明年宋公使乐大心如晋张本。 
　　公侵齐，攻廪丘之郛。郛，郭也。
　　○廪，力甚反。郛，芳夫反。主人焚冲，冲，战车。
　　○冲，昌容反；《说文》作<车童>，云：“陷阵车也。”或濡马褐以救之，马褐，马衣。
　　○濡，人于反。褐，户葛反。遂毁之。毁郛。主人出，师奔。攻郛人少，故遣后师走往助之。 
　　[疏]“主人出师奔”。
　　○正义曰：贾逵以为，主人出，鲁师奔走而卻退，言鲁无战备也。刘炫云：“杜亦不胜旧。今杜必异於贾，以为后师奔走往助之者，若如贾言，鲁师奔走，则是被败而还，下传阳虎何得云‘猛在此，必败’？明其於时不败，故猛得逐廪丘之人，是贾言非也。”
　　阳虎伪不见冉猛者，曰：“猛在此，必败。”阳州之役，猛先归之。言若在此，必复败。
　　○复，扶又反。猛逐之，顾而无继，伪颠。逐廪丘人。虎曰：“尽客气也。”言皆客气，非勇。
　　○客，苦百反。 
　　苫越生子，将待事而名之。苫越，苫夷。
　　○苫，戎占反。阳州之役获焉，名之曰阳州。欲自比侨如。
　　○侨，其骄反。 
　　夏，齐国夏、高张伐我西鄙。报上二侵。晋士鞅、赵鞅、荀寅救我，救不书，齐师已去，未入竟。
　　○竟音境。 
　　[疏]注“救不”至“入竟”。
　　○正义曰：《春秋》诸侯相救，皆书於经，此救亦当书之。不书者，齐师闻晋来救，已去鲁地，晋师未入鲁竟，不成为救，故不书也。“公会晋师于瓦”，瓦是卫地，公往卫地会晋师，是其未入竟也。
　　公会晋师于瓦，范献子执羔，赵简子、中行文子皆执雁。鲁於是始尚羔。献子，士鞅也。简子，赵鞅也。中行文子，荀寅也。礼，卿执羔，大夫执雁，鲁则同之，令始知执羔之尊也。卿不书，礼不敌公，史略之。
　　○行，户郎反。 
