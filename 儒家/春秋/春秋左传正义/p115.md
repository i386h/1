<!-- { "loadSidebar": true } -->
　　○正义曰：洿者，秽之别名，不絜之称也。法有不便於民事，有不利於国，是为政之洿秽也。治理改正，使絜清也。
　　○注“贾佗”至“之数”。
　　○正义曰：《晋语》宋公孙固云：晋公子“长事贾佗”。又曰：“贾佗，公族也，而多识以共敬。公子居则下之，动则咨焉。”是以公族从文公也。《尚书 周官》“大师、大傅、大保”，天子三公也。宣十六年传“晋侯请于王。命士会将中军，且为大傅”。则大傅尊於中军之将，与大师皆为孤卿也。《周礼》上公之国有孤一人，《王制》诸侯“三卿”。晋，侯爵也，而有三军六卿，复有孤一人者，晋为霸主，多置群官，共时所须，不能如礼。孤尊於卿，法由在上，故宣子法成，授二孤，使行之。
　　臧文仲以陈、卫之睦也，欲求好於陈。夏，季文子聘于陈，且娶焉。臣非君命不越竟，故因聘而自为娶。
　　○好，呼报反。娶，七住反。竟音境。为，于伪反。 
　　秦伯任好卒。任好，秦穆公名。
　　○任音壬。以子车氏之三子奄息、仲行、针虎为殉，子车，秦大夫氏也。以人从葬为殉。
　　○车音居。仲，本亦作“中”，音仲。行，户郎反。针，其廉反。殉，似俊反。杀人从死曰殉。《字林》弋绢反。皆秦之良也。国人哀之，为之赋《黄鸟》。《黄鸟》，《诗 秦风》。义取科鸟止于棘桑，往来得其所，伤三良不然。
　　○为，于伪反，下注“为立声教”、“为作善言”同。君子曰：“秦穆之不为盟主也，宜哉！死而弃民。先王违世，犹诒之法，而况夺之善人乎？《诗》曰：‘人之云亡，邦国殄瘁。’《诗 大雅》。言善人亡，则国瘁病。
　　○诒，以之反。瘁，似醉反。无善人之谓。若之何夺之？古之王者，知命之不长， 
　　[疏]“古之”至“不长”。
　　○正义曰：“知命之不长”，知其必将有死，不得长生久视，故制法度以遗后人，非独为当己之世设善法也。“并建圣哲”以下，即位便为之，非临死始为此也。下云：“众隶赖之，而后即命”，言其施行此事，功成乃就死耳，非谓设此法以拟死也。
　　是以并建圣哲，建立圣知，以司牧民。
　　○王，如字，一音于况反。圣知，音智。 
　　[疏]注“建立”至“牧民”。
　　○正义曰：此说王者之事，或封为诸侯，或置之群官。圣哲是人之俊者，故总言之耳。
　　树之风声，因土地风俗，为立声教之法。 
　　[疏]注“因土”至“之法”。
　　○正义曰：《汉书 地理志》云：“凡民性有刚柔缓急，声音不同，系水土之风气，故谓之风；好恶取舍，动静无常，随君上之情欲，故谓之俗。”《王制》云：“广谷大川异制，民生其间者异俗。器械异制，衣服异宜。脩其教不易其俗，齐其政不易其宜。”故圣王为教，因其土地风俗为立善声教也。声教，人之所立，故言树之。今杜云“因土地风俗，为立声教之法”。如杜此言，惟树以声，而传云“树之风声”，而风亦树者。其实风俗亦是人君教化，故《孝经》云“移风易俗”。孔注《尚书》云“立其善风，扬其善声”是也。
　　分之采物，旌旗衣服，各有分制。
　　○分，扶问反，注同。 
　　[疏]注“旌旗”至“分制”。
　　○正义曰：采物，谓采章物色。旌旗衣服，尊卑不同，名位高下，各有品制。天子所有，分而与之，故云“分之”。定四年传称“分鲁公以大路大旂”之类皆是也。
　　著之话言，话，善也。为作善言遗戒。
　　○话，户快反。 
　　[疏]注“话善”至“遗戒”。
　　○正义曰：“著之话言”，为作善言遗戒。著於竹帛，故言著之也。
　　为之律度，锺律度量，所以治历明时。
　　○量音亮。 
　　[疏]注“锺律”至“明时”。
　　○正义曰：《周语》云：“先王之制钟也，律度量衡於是乎生，小大器用於是乎出。”又曰：“古之神瞽考中声而量之以制，度律均钟，百官轨仪。”其意言度律之声以为钟之均，於钟律取法为度量衡也，故《汉书 律历志》云：“推历主律，莫不用焉。度量衡皆出於黄钟之律也。度者，分、寸、尺、丈、引，所以度长短也。本起於黄钟之长。以子穀秬黍之中者，一黍之广，度之九十，黄钟之长。一黍为一分，十分为寸，十寸为尺，十尺为丈，十丈为引，而五度审矣。量者，龠、合、升、斗、斛，所以量多少也。本起於黄钟之龠。以子穀秬黍中者千有二百实其龠，合龠为合，十合为升，十升为斗，十斗为斛，而五量嘉矣。权者，铢、两、斤、钧、石，所以称轻重也。本起黄钟之重一龠容千二百黍重十二铢两之为两十六两为斤三十斤为钧。四钧为石。而五衡谨矣。”权衡一物。衡，平也。权，重也。称上谓之衡。称锤谓之权。所从言之异耳。其钟者亦起於律，故服虔云：“凫氏为钟，各自计律，倍而半之。黄钟之管长九寸，则黄钟之钟长二尺二寸半馀。钟亦各自计律，倍而半之。度量衡其本俱出於律。传言“律度”，注言“度量”。其言不及衡者，文虽不足，理实兼之。《易 革卦 象》云“君子以治历明时”。此律度量衡皆推历为之，为此法以教天下，使之明四时也。
　　陈之艺极，艺，准也。极，中也。贡献多少之法。传曰：“贡之无艺。”又曰：“贡献无极。” 
　　[疏]注“艺准”至“无极”。
　　○正义曰：艺是准限。极是中正。制贡赋多少之法，立其准限中正，使不多不少陈之以示民，故言“陈之”。所引“传曰”及“又曰”，皆昭十三年子产辞也。
　　引之表仪。引，道也。表仪犹威仪。
　　○道音导，下同。 
　　[疏]注“引道”至“威仪”。
　　○正义曰：引谓在前，故为道也。表章仪饰，故犹威仪也。威仪礼则，王者制之以道民，言“引之”、“道之”，不用重文，故异之也。
　　予之法制，告之训典，训典，先王之书。 
　　[疏]注“训典，先王之书”。
　　○正义曰：“训典，先王之书”，教训之典，取其言以语之，故言“告之”。法制“谓王者身自制作，已之所有，故言“予之”。
　　教之防利，防恶兴利。 
　　[疏]注“防恶兴利”。
　　○正义曰：防者，防使勿然，故为“防恶”；利者，务生此利，故为“兴利”。传言“防利”，於文不足，互见以晓人也。此最为急，故特言“教之”。
　　委之常秩，委，任也。常秩，官司之常职。 
　　[疏]注“委任”至“常职”。
　　○正义曰：设官分职，当委任责成，故言“委之”。常秩谓职掌位次，故为“官司之常职”。
　　道之礼则，使毋失其土宜，众赖之而后即命。即，就也。圣王同之。今纵无法以遗后嗣，而又收其良以死，难以在上矣。”君子是以知秦之不复东征也。不能复征讨东方诸侯为霸主。
　　○遗，唯季反。复，扶又反，注同。 
　　秋，季文子将聘於晋，使求遭丧之礼以行。季文子，季孙行父也。闻晋侯疾故。 
　　[疏]注“季文”至“疾故”。
　　○正义曰：刘炫以为聘使之法，自须造遭丧之礼而行，防其未然也，非是闻晋侯有疾。今知不然者，依聘礼出使，唯以币物而行，无别赍遭丧之礼。若主国有凶，则临时办备。今文子聘晋，特求遭丧之礼，出聘之后，晋侯遂卒。考其情事，有异寻常。闻晋侯之疾，何为不可？刘炫以不闻晋侯之疾而规杜氏，恐非其义也。
　　其人曰：“将焉用之？”其人，从者。
　　○焉，於虔反。从，才用反。文子曰：“备豫不虞，古之善教也。求而无之，实难。难卒得。
　　○卒，寸忽反。过求何害？”所谓文子三思。
　　○三，息暂反。 
　　八月，乙亥，晋襄公卒。灵公少，晋人以难故，欲立长君。立少君，恐有难。
　　○少，诗照反，注同。难，乃旦反，注及下皆同。长，丁丈反，下皆同。赵孟曰：“立公子雍。赵孟，赵盾也。公子雍，文公子，襄公庶弟，杜祁之子。好善而长，先君爱之，且近於秦，秦，旧好也。置善则固，事长则顺，立爱则孝，结旧则安。为难故，故欲立长君。有此四德者，难必抒矣。”抒，除也。
　　○好，呼报反，下皆同。近，附近之近。抒，直吕反，又时吕反。 
　　[疏]注“抒，除也”。
　　○正义曰：字有声相近而为训者，鬼之为言归也，春之为言蠢也，其类多矣。抒声近除，故为除也。服虔作“纾”。纾，缓也。
　　贾季曰：“不如立公子乐。乐，文公子。
　　○乐音岳，一音洛。辰嬴嬖於二君，辰嬴，怀嬴也。二君，怀公、文公也。
　　○嬖，必计反。立其子，民必安之。”赵孟曰：“辰嬴贱，班在九人，班，位也。其子何震之有？震，威也。且为二嬖，淫也。为先君子，不能求大，而出在小国，辟也。母淫子辟，无威；陈小而远，无援。将何安焉？杜祁以君故，让逼姞而上之；杜祁，杜伯之后祁姓也。偪姞，姞姓之女，生襄公为世子，故杜祁让，使在已上。
　　○辟，匹亦反，又作“僻”，下同。祁，巨之反。偪，彼力反。姞，其吉反，又其乙反。 
　　[疏]“偪姞”。
　　○正义曰：《谱》以偪为国名。地阙，不知所在。
　　以狄故，让季隗而次之，故班在四。以季隗是文公讬狄时妻，故复让之，然则杜祁本班在二。
　　○隗，五罪反。复，扶又反，下“将复怨”同。先君是以爱其子，而仕诸秦，为亚卿焉。亚，次也。言其贤，故位尊。
　　○亚，於嫁反。秦大而近，足以为援；母义子爱，足以威民。立之，不亦可乎？”使先蔑、士会如秦，逆公子雍。先蔑，士伯也。士会，随季也。贾季亦使召公子乐于陈。赵孟使杀诸郫。郫，晋地。
　　○郫，婢支反。贾季怨阳子之易其班也，本中军帅，易以为佐。
　　○帅，所类反，下“命帅”同。而知其无援於晋也。少族多怨。九月，贾季使续鞫居杀阳处父。鞫居，狐氏之族。书曰：“晋杀其大夫。”侵官也。君巳命帅，处父易之，故曰“侵官”。 
　　冬，十月，襄仲如晋，葬襄公。十一月，丙寅，晋杀续简伯。简伯，续鞫居。十一月无丙寅。丙寅，十二月八日也。日月必有误。贾季奔狄。宣子使臾骈送其帑。帑，妻子也。宣子以贾季中军之佐同官故。
　　○臾，羊朱反。骈，蒲贤反，又蒲丁反。帑音奴。 
　　[疏]注“帑妻子也”。
　　○正义曰：《诗》云：“乐尔妻帑”。文已有妻，故毛传以帑为子。此传无妻，故杜并妻言之。帑者，细弱之号，妻子俱得称之。传称“以害鸟帑”，鸟尾犹尚称帑，况妻子也？《说文》云“帑，金币所藏”。字书帑从子。经传“妻帑”亦从巾。
