<!-- { "loadSidebar": true } -->
　　○正义曰：齐、鲁既平，当两相从意。齐人既令鲁以三百乘从，鲁不可即拒，故须齐归汶阳之田，乃当共齐三百乘之命。则得汶阳之田，是当三百乘也。贾逵云：“不书‘盟’，讳以三百乘从齐师。”其意以宣七年盟于黑壤，而不书经，传言“晋侯之立也，公不朝，又不使大夫聘，晋人止公于会”，公不与盟，不书“盟”，讳之也，缘彼有讳，谓此亦讳。案此会孔丘相，反汶阳之田以共齐命，孔丘意也。得其三邑，而以三百乘从之，为相当矣，於鲁不为负，何以讳其盟？即以三邑田少，不足以当三百乘，孔丘不应唯令反此而已。今令反此共命，必其足以相当，何以讳其从齐也？若三百乘从齐必是可讳，孔丘为相，义不能拒，则孔丘为有罪矣，何贵乎圣人也？故杜以为：“於是孔子以公退，贱者终其事。要盟不絜，故略不书。”《释例》曰：“夹谷之会，齐侯劫公，孔丘以义叱之，以兵威之。将盟，又使兹无还责侵田，拒齐之享。屈疆国，正典仪，此圣人之大司也。徒以二君虽会，而兵刃相要，二国微臣共终盟事，故贱而不书，非所讳也。旧说同於黑壤之辱，为负仲尼也。”
　　齐侯将享公，孔丘谓梁丘据曰：“齐、鲁之故，吾子何不闻焉？故，旧典。事既成矣，会事成。而又享之，是勤执事也。且牺、象不出门，嘉乐不野合。牺、象，酒器，牺尊、象尊也。嘉乐，锺、磬也。
　　○牺，许宜反，又息河反，注同。 
　　[疏]注“牺象”至“磬也”。
　　○正义曰：《周礼 司尊彝》云：“春祠、夏禴、裸用鸡彝鸟彝，其朝践用两献尊，其再献用两象尊。”郑众云：“献读为牺，牺尊饰以翡翠，象尊以象凤皇。”阮谌《三礼图》牺尊画牛以饰，象尊画象以饰，当尊腹上画牛、象之形。王肃以为牺尊、象尊为牛、象之形，背上负尊。魏大和中，青州掘得齐大夫子尾送女器，为牛形而背上负尊，古器或当然也。《周礼 大司乐》云：“《云门》之舞，冬日至，於地上之圜丘奏之。若乐六变，则天神皆降，可得而礼矣。《咸池》之舞，夏日至，於泽中之方丘奏之。若乐八变，则地祇皆出，可得而礼矣。”圜丘、方丘皆是野泽，二者并是大祭，必当备设尊俎。而云“嘉乐不野合，牺、象不出门”者，彼是礼之大者，自可依礼而行，尊得出门，乐得野合。此言“不出门”、“不野合”者，谓享燕正礼，当设於宫内，不得违礼而行，妄作於野耳，非谓祭祀之大礼也。诸侯相见之礼，享在庙，燕在寝，不得行於野。僖二十八年，晋侯朝王于践上，王享醴，命之宥；襄十年，宋公享晋侯於楚丘，请以《桑林》；十九年，公享晋六卿于蒲圃；二十七年，郑伯享赵孟于垂陇，如此之类，《春秋》多矣，或特赏殊功，或畏敬大国，皆权时之事，非正礼也。此时齐、鲁敌国，释怨和平，未有殊异之欢，无假非常之事。孔子知齐怀诈，虑其掩袭，讬正礼以拒之，故言“不野合”。
　　飨而既具，是弃礼也；若其不具，用秕稗也。秕，穀不成者。稗，草之似穀者。言享不具礼，秽薄若秕稗。
　　○秕音鄙；《字林》音比，又必履反。稗，皮卖反。用秕稗，君辱；弃礼，名恶。子盍图之？夫享，所以昭德也。不昭，不如其巳也。”乃不果享。孔子知齐侯怀诈，故以礼距之。
　　○盍，户猎反，下同。齐人来归郓、讙、龟阴之田。阳虎九年以此奔齐。经文倒者，次鲁事。 
　　[疏]注“阳虎”至“鲁事”。
　　○正义曰：八年阳虎入于讙、阳关以叛，九年伐阳关，阳虎奔齐。其时虎以讙去，郓与龟阴亦从之，皆为齐所取，至今始归之。归田之经在赵鞅围卫之后，与传文倒者，传次鲁事，进此归田於上，令与盟事相接故也。
　　晋赵鞅围卫，报夷仪也。前年齐为卫伐晋夷仪，故伐卫以为报。
　　○为卫，于伪反。初，卫侯伐邯郸午於寒氏，邯郸，广平县也。午，晋邯郸大夫。寒氏即五氏也。前年卫人助齐伐五氏。
　　○邯音寒。郸音丹。城其西北而守之，宵替。午众宵散。
　　○城其西北而守之，一本或作“城其西北隅”。替，子潜反。 
　　[疏]“城其西北而守之”。
　　○正义曰：筑城於其西北之地而守之也。本或“北”下有“隅”。昭二十五年传“陷西北隅以入”，又云“登西北隅以望”，涉彼而误耳。今定本有“隅”，误。
　　及晋围卫，午以徒七十人门於卫西门，杀人於门中，曰：“请报寒氏之役。”卫开门与午斗。涉佗曰：“夫子则勇矣，然我往，必不敢启门。”亦以徒七十人，旦门焉，步左右，皆至而立，如植。至其门下，步行门左右，然后立待，如立木不动，以示整。
　　○佗，徒何反。植，巿力反，一音值。 
　　[疏]“以徒”至“如植”。
　　○正义曰：涉佗以徒七十人旦往门焉，涉佗先至，步行门之左右，然后其徒皆至而立，如植木然。
　　日中不启门，乃退。反役，晋人讨卫之叛故，曰：“由涉佗、成何。”捘卫侯手故。於是执涉佗以求成於卫。卫人不许。晋人遂杀涉佗，成何奔燕。君子曰：“此之谓弃礼，必不钧。言必见杀，不得与人等。《诗》曰：‘人而无礼，胡不遄死？’涉佗亦遄矣哉！”《诗 鄘风》。遄，速也。
　　○遄，巿专反。初，叔孙成子欲立武叔，公若藐固谏曰：“不可。”藐，叔孙氏之族。
　　○藐音邈，又亡小反。成子立之而卒。公南使贼射之，不能杀。公南，叔孙家臣，武叔之党。
　　○射，食亦反，下及注同。公南为马正，使公若为郈宰。武叔既定，使郈马正侯犯杀公若，不能。其圉人曰：武叔之圉人。“吾以剑过朝，公若必曰：‘谁之剑也？’吾称子以告，必观之。吾伪固而授之末，则可杀也。”伪为固陋不知礼者，以剑锋末授之。
　　○锋，芳逢反。 
　　[疏]注“伪为”至“授之”。
　　○正义曰：《少仪》说以器物授人之礼云：“刀卻刃授颖，削授拊。凡有剌刀者，以授人，则辟刃。”郑玄云：“颖，镮也。拊谓把。辟刃不以正乡人也。”是礼授刀剑，当以锋刃自乡而授其镮。今圉人伪为固陋不知礼者，以剑锋末授之，欲因推而杀之。
　　使如之。公若曰：“尔欲吴王我乎？”见剑向己，逆呵之。鱄诸杀吴王，亦用剑剌之。
　　○向，许亮反；亦作向。呵，呼多反。剌，七亦反。 
　　[疏]“使如之”。
　　○正义曰：言使为如此之计，而欲杀之。
　　遂杀公若。侯犯以郈叛，犯以不能副武叔之命，故叛。叛而以围告庙，故书围。 
　　[疏]注“犯以”至“书围”。
　　○正义曰：昭十三年南蒯以费叛，注云：“不书，不告庙。”八年阳虎叛，注云：“叛不书，略家臣。”此侯犯以郈叛，不书者，亦为不告庙、略家臣也。不书叛而书“围”，兴动大众，以“围”告庙，故书“围”也。然则九年伐阳关讨阳虎亦应书，而不书者，盖师少，不告庙，故不书。
　　武叔懿子围郈，弗克。秋，二子及齐师复围郈，弗克。叔孙谓郈工师驷赤工师，掌工匠之官。
　　○复，扶又反。曰：“郈非唯叔孙氏之忧，社稷之患也，将若之何？”对曰：“臣之业，在《扬水》卒章之四言矣。”《扬水》，《诗 唐风》。卒章四言曰“我闻有命”。
　　○在《扬水》卒章，本或作《扬之水》卒章。 
　　[疏]注“扬水”至“有命”。
　　○正义曰：《唐诗 扬之水》，剌晋昭公也。昭公分国以封沃，沃彊盛，昭公微弱，国人将叛而归沃焉。其三章云：“扬之水，白石粼粼。我闻有命，不敢以告人。”注云：“闻曲沃有善政命，不敢以告人。”郑《笺》云：“不敢以告人而去者，畏昭公谓已动民心。”
　　叔孙稽首。谢其受巳命。驷赤谓侯犯曰：“居齐、鲁之际而无事，必不可矣。无所服事。子盍求事於齐以临民？不然，将叛。”侯犯从之。齐使至，驷赤与郈人为之宣言於郈中，诈为齐使言也。
　　○使，所吏反，注同。为之，于伪反，下注“为齐”同。曰：“侯犯将以郈易于齐，齐人将迁郈民。”谓易其民人。众凶惧。不欲迁。
　　○凶音凶，一音凶勇反。驷赤谓侯犯曰：“众言异矣。不与始同。子不如易於齐，与其死也，犹是郈也，而得纾焉，何必此？言以郈民易取齐人，与郈无异，胜於守郈为叛人所杀。
　　○纾音舒。齐人欲以此逼鲁，必倍与子地。言非徒得民，又将得齐地。
　　○逼，彼力反。倍，步罪反。且盍多舍甲於子之门，以备不虞？”侯犯曰：“诺。”乃多舍甲焉。侯犯请易於齐，齐有司观郈。将至，驷赤使周走呼曰：“齐师至矣！”郈人大骇，介侯犯之门甲，以围侯犯。驷赤将射之，伪为侯犯射郈人。
　　○呼，火故反。介音界。侯犯止之，曰：“谋免我。”侯犯请行，许之。郈人许之。驷赤先如宿，宿，东平无盐县，故宿国。侯犯殿。每出一门，郈人闭之。闭其后门。
　　○殿，丁见反。及郭门，止之曰：“子以叔孙氏之甲出，有司若诛之，诛，责也。群臣惧死。”驷赤曰：“叔孙氏之甲吾未敢有物，以出。”物，识也。赤还救侯犯也。
　　○识，申志反，又如字。犯谓驷赤曰：“子止而与之数。”数甲以相付。
　　○数，色主反，注同。驷赤止而纳鲁人。侯犯奔齐，齐人乃致郈。致其名簿也，为下武叔如齐传。
　　○簿，步古反。 
　　宋公子地嬖蘧富猎，地，宋景公弟，辰之兄也。
　　○嬖，必计反。蘧，其居反。猎，力辄反。十一分其室，而以其五与之。与富猎也。公子地有白马四，公嬖向魋，魋欲之。向魋，司马桓魋也。公取而朱其尾、鬛以与之。与魋也。
　　○鬛，力辄反；《尔雅》舍人注云：“马鬃也。鬃，子工反。” 
　　[疏]“朱其尾鬛”。
　　○正义曰：《尔雅》舍人注云：“鬛，<髟怱}也。”
　　地怒，使其徒抶魋而夺之。魋惧，将走，公闭门而泣之，目尽肿。母弟辰曰：“子分室以与猎也，而独卑魋，亦有颇焉。子为君礼，礼，辟君也。
　　○抶，敕乙反。肿，章勇反。颇，普多反。不过出竟，君必止子。”公子地出奔陈，公弗止。辰为之请，弗听。辰曰：“是我迋吾兄也。迋，欺也。
　　○竟音境。辰为，于伪反，下“犹为”同。迋，求往反，又古况反。吾以国人出，君谁与处？”冬，母弟辰暨仲佗、石彄出奔陈。佗，仲几子。彄，褚师段子，皆宋卿。众之所望，故言国人。
　　○褚，张吕反。 
　　武叔聘于齐。谢致郈也。经书辰奔在聘后者，从告。齐侯享之，曰：“子叔孙！若使郈在君之他竟，寡人何知焉？属与敝邑际，故敢助君忧之。”以致郈德叔孙。
