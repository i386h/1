<!-- { "loadSidebar": true } -->
　　○正义曰：胙训报也。有德之人必有美报。报之以土，谓封之以国名，以为之氏。诸侯之氏，则国名是也。《周语》曰：帝嘉禹德，“赐姓曰姒，氏曰有夏”。“胙四岳国”，“赐姓曰姜，氏曰有吕”。亦与赐姓曰妫，命氏曰陈，其事同也。姓者，生也，以此为祖，令之相生，虽下及百世，而此姓不改。族者，属也，与其子孙共相连属，其旁支别属则各自立氏。《礼记 大传》曰：“系之以姓而弗别”，“百世而昏姻不通者，周道然也。”是言子孙当共姓也。其上文云：“庶姓别於上，而戚单於下。”是言子孙当别氏也。氏犹家也。传称“盟于子晳氏”、“逐狗入於华臣氏”，如此之类，皆谓家为氏。氏、族一也，所从言之异耳。《释例》曰：“别而称之谓之氏，合而言之则曰族。”例言别合者，若宋之华元、华喜皆出戴公，向、鱼、鳞、荡共出桓公。独举其人，则云华氏、向氏；并指其宗，则云戴族、桓族，是其别合之异也。《记》谓之“庶姓”者，以始祖为正姓，高祖为庶姓，亦氏、族之别名也。姓则受之於天子，族则禀之於时君。天下之广，兆民之众，非君所赐皆有族者，人君之赐姓赐族，为此姓此族之始祖耳。其不赐者，各从父之姓族，非复人入赐也。《晋语》称“黄帝之子二十五人，其得姓者十二人”。天子之子尚不得姓，况馀人哉，固当从其父耳。黄帝之子，兄弟异姓，周之子孙皆姓姬者，古今不同，质文代革。周代尚文，欲令子孙相亲，故不使别姓。其赐姓者亦少，唯外姓妫满之徒耳。赐族者，有大功德，宜世享祀者，方始赐之。无大功德，任其兴衰者，则不赐之。不赐之者，公之同姓，盖亦自氏祖字。其异姓则有旧族可称，不世其禄，不须赐也。众仲以天子得封建诸侯，故云胙土命氏，据诸侯言耳。其王朝大夫不封为国君者，亦当王赐之族。何则？春秋之世，有尹氏、武氏之徒，明亦天子赐之，与诸侯之臣，义无异也。此无骇是卿，羽父为之请族，盖为卿乃赐族，大夫以下或不赐也。诸侯之臣，卿为其极。既登极位，理合建家。若其父祖微贱，此人新升为卿，以其位绝等伦，其族不复因。故身未被赐，无族可称。鲁挟、郑宛，皆未赐族，故单称名也。或身以才举者升卿位，功德犹薄，未足立家，则虽为卿，竟不赐族，羽父为无骇请族，知其皆由时命，非例得之也。华督生立华氏，知其恐虑不得，故早求之也。由此而言，明有竟无族者，鲁之翚、挟、柔、溺，名见於经而其后无闻，是或不得族也。其士会之帑，处秦者为刘氏。伍员之子，在齐为王孙氏。《外传》称知果知知伯之将灭，自别其族为辅氏。如此之类，皆是身自为之，非复君赐。《释例》曰：“子孙繁衍，枝布叶分，始承其本，末取其别，故其流至於百姓万姓。”其言自有百姓万姓，未必皆君赐也。《晋语》称炎帝姓姜，则伯夷炎帝之后。姜自是其本姓，而云赐姓曰姜者，黄帝之后，别姓非一，自以姜姓赐伯夷，更使为一姓之祖耳，非复因旧姓也。犹后稷别姓姬，不是因黄帝姓也。
　　诸侯以字，诸侯位卑，不得赐姓，故其臣因氏其王父字。为谥，因以为族。或便即先人之谥称以为族。 
　　[疏]“诸侯”至“为族”。
　　○正义曰：杜意“诸侯以字”，言赐先人字为族也。“为谥，因以为族”，谓赐族虽以先人之字，或用先人所为之谥，因将为族。以谥为族者，卫齐恶、宋戴恶之类是也。而刘君乃称“以谥为族，全无一人”，妄规杜氏，非其义也。死后赐族，乃是正法。春秋之世，亦有非礼，生赐族者，华督是也。《释例》曰：“旧说以为大夫有功德者，则生赐族，非也。至於郑祭仲为祭封人，后升为卿，经书‘祭仲以生赐族’者，检传既无同华氏之文，则祭者是仲之旧氏也。”诸侯以字，字有二等。《檀弓》曰：“幼名冠字，五十以伯仲，周道然也。”则二十有加冠之字，又有伯仲叔季为长幼之字，二者皆可以为氏矣。服虔云：“公之母弟则以长幼为氏，贵適统，伯、仲、叔季是也。庶公子则以配字为氏，尊公族，展氏、臧氏是也。”案郑子人者，郑厉公之弟。桓十四年，郑伯使其弟语来盟，即其人也。而其后为子人氏，不以仲、叔为氏，则服言“公之母弟以长幼为氏”，其事未必然也。杜以庆父叔牙与庄公异母，自然仲叔非母弟族矣。其或以二十之字，或以长幼之字，盖出自时君之命也。叔肸称叔不称孙，而三桓皆称孙，俱氏长幼之字，自不同也。臧氏称孙，展氏不称孙，俱氏二十之字，自不同也。然则称孙与不称孙，盖出其家之意，未必由君赐也。以字为族者，谓公之曾孙以王父之字为族也。诸侯之子称公子，公子之子称公孙。公子、公孙、系公之常言，非族也。其或贬责，则亦与族同。成十四年“叔孙侨如如齐逆女”，传曰：“称族，尊君命也”。侨如“以夫人妇姜氏至自齐”，传曰：“舍族，尊夫人也”。宣元年“公子遂如齐逆女”，“遂以夫人至”，事与侨如正同，其传直云“尊君命”、“尊夫人”，不言“称族”、“舍族”。既非氏族，则不待君赐，自称之矣。至於公孙之子，不复得称公曾孙，如无骇之辈直以名行，及其死也则赐之族，以其王父之字为族也。此无骇是公之曾孙，公之曾孙必须有族，故据曾孙为文，言以王父字耳。公之曾孙，正法，死后赐族；亦有未死则有族者，则叔孙得臣是也。公子、公孙，於身必无赐族之理。经书季友、仲遂、叔肸者，皆是以字配名连言之，故杜注并云“字也”。其荡伯姬者，公子荡之妻，不可言公子伯姬，故系於夫字，言荡伯姬。荡非当时之氏。其传云立叔孙氏、臧僖伯、臧哀伯、叔孙戴伯之徒，皆传家据后追言之耳。其公孟彄，《世本》以为灵公之子，字公孟，名彄，与季友、仲遂相似，俱以字配名。刘炫不达此旨，妄规杜过，非也。必如刘解，生赐族之文证在何处？其公之曾孙玄孙以外，爰及异姓，有新升为卿，君赐之族，盖以此卿之字即为此族。案《世本》宋督是戴公之孙好父说之子，华父是督之字，计督是公孙耳，未合赐族，应死后其子乃赐族，故杜云：“督未死而赐族，督之妄也。”沈亦云：“督之子方可有族耳。”
　　官有世功，则有官族，邑亦如之。”谓取其旧官旧邑之称以为族，皆禀之时君。
　　○称，尺证反。 
　　[疏]注“谓取”至“时君”。正义曰：旧官谓若晋之士氏，旧邑若韩、魏、赵氏，非是君赐，则不得为族。嫌其居官邑不待公命，故云“皆禀之时君”。此谓同姓异姓皆然也。服虔止谓异姓，又引宋司城韩魏为证。韩与司城非异姓，司城又自为乐氏，不以司城为族也。
　　公命以字为展氏。诸侯之子称公子，公子之子称公孙，公孙之子以王父字为氏。无骇，公子展之孙，故为展氏。 
　　【经】九年，春，天王使南季来聘。（无传。南季，天子大夫也。南，氏；季，字也。） 
　　三月癸酉，大雨震电。庚辰，大雨雪。三月，今正月。
　　○电，徒练反。雨雪，于付反，传同。 
　　[疏]“大雨震电”。
　　○正义曰：《说文》云：“震，劈历震物者。”“电，阴阳激曜也。”《河图》云：“阴阳相薄为雷，阴激阳为电。”然则震是雷之劈历，电是雷光。僖十五年“震夷伯之庙”，是劈历破之。雷之甚者为震。故何休云：“震，雷也。”
　　○“大雨雪”。
　　○正义曰：《说文》云：“雨，水从云下也。”然则雨者，天上下水之名。既见雨从天下，自上下者因即以雨言之。雨螽亦称为雨，故下雪称“雨雪”也。平原出水为大水，直书大水；“平地尺为大雪”，不直书大雪，而云“大雨雪”者，水则从天入地，出地乃为多，见其在地之多，言其出水之大，故不言大雨水。雪则自天而下，下即委之於地，见其自上而下，言其下雪之多，故言大雨雪。水则俯视，雪则仰观，故立文有异。其大雨雹亦与雪同。
　　挟卒。无传。挟，鲁大夫，未赐族。 
　　夏，城郎。 
　　秋，七月。冬，公会齐侯于防。防，鲁地，在琅邪县东南。
　　○华，户化反。 
　　【传】九年，春，王三月，“癸酉，大雨霖以震”。书，始也。（书癸酉，始始雨日。
　　○霖音林，《尔雅》云：“久雨谓之淫，淫雨谓之霖。”）“庚辰，大雨雪”，亦如之。书，时失也。（夏之正月，微阳始出，未可震电；既震电，又不当大雨雪，故皆为时失。）凡雨，自三日以往为霖。（此解经书霖也。而经无霖字，经误。） 
　　[疏]注“此解”至“经误”。
　　○正义曰：传发凡以解经，若经无“霖”字，则传无由发，故知经误。然则经当如传言“大雨霖以震”，不当云“大雨震电”。是经脱“霖以”二字，而妄加“电”也。
　　平地尺为大雪。 
　　“夏，城郎”。书，不时也。 
　　宋公不王。不共王职。
　　○共音恭，本亦作供。郑伯为王左卿士，以王命讨之，伐宋。宋以入郛之役怨公，不告命。入郛在五年，公以七年伐邾，欲以说宋，而宋犹不和也。公怒，绝宋使。 
　　秋，郑人以王命来告伐宋。遣使致王命也。伐宋未得志，故复往告之。 
　　冬，公会齐侯于防，谋伐宋也。 
　　北戎侵郑。郑伯御之，患戎师，曰：“彼徒我车，惧其侵轶我也。”徒，步兵也。轶，突也。
　　○轶，直结反，又音逸。公子突曰：“使勇而无刚者尝寇而速去之。公子突，郑厉公也。尝，试也。勇则能往，无刚不耻退。君为三覆以待之。覆，伏兵也。戎轻而不整，贪而无亲，胜不相让，败不相救。先者见获，必务进；进而遇覆，必速奔；后者不救，则无继矣。乃可以逞。”逞，解也。
　　○轻，遣政反。逞，敕领反。解音蟹，或佳买反。 
　　[疏]“先者”至“以逞”。
　　○正义曰：尝寇速去，知戎必逐之。逐其去者，必有所获。获谓获郑人也。在先者见逐有所获，不复顾后，必务在速进。谓弃其后者，独自先进。进而遇覆，必速回奔走。后者不救，则是无继续矣。无继则易败，如是乃可以解患。服虔云：“先者见获，言必不往相救，各自务进，言其贪利也。”其言见获者，当谓戎被郑获也。郑人速去以诱之，安得获戎也？在先者已被郑获，重进者将复为虏，各自务进，欲何所贪，而云贪利也？此则不言可解，无故以解乱之。
　　从之。戎人之前遇覆者奔，祝聃逐之。祝聃，郑大夫。
