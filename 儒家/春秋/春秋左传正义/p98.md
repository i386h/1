<!-- { "loadSidebar": true } -->
　　[疏]注“熊挚”至“夔子”。正义曰：传言熊挚有疾，是以失楚，明是適子有疾，不得嗣位。《楚世家》无其事，不知熊挚是何君之適？何时封夔？案《郑语》孔晁注云：“熊绎玄孙曰熊挚，有疾，楚人废之，立其弟熊延。熊挚自弃於夔，子孙有功，王命为夔子。”亦不知何所据也。
　　吾是以失楚，又何祀焉？”废其常祀而饰辞文过。
　　○秋，楚成得臣、斗宜申帅师灭夔，以夔子归。成得臣，令尹子玉也。斗宜申，司马子西也。 
　　宋以其善於晋侯也，重耳之出也，宋襄公赠马二十乘。
　　○乘，绳证反。叛楚即晋。冬，楚令尹子玉、司马子西帅师伐宋，围缗。“公以楚师伐齐，取穀。”凡师能左右之曰“以”。左右，谓进退在己。
　　○左右，并如字。 
　　[疏]“凡师”至“曰以”。
　　○正义曰：能左右者，谓欲左则左，欲右则右，故注云“谓进退在已”。《释例》曰：“凡师能左右之曰‘以’，谓求助於诸侯，而专制其用，征伐进退，帅意而行，故变会及之文而曰‘以’。施於匹敌相用者，若伯主之命，则上行於下，非例所及也。吴虽大国，顺蔡侯之请，自将其众，唯蔡侯之命，故亦言以吴子也。传例称师，则诸不言师者，皆不用‘以’为例也。‘以’之於言，所涉甚多。刘、贾、许、颍既不守例为断，又亦不能尽通诸‘以’，唯杂取‘晋人执季孙以归’，‘刘子、单子以王猛居于皇’，‘尹氏毛伯以王子朝奔楚’，随示‘以’义数事而已。又云，诸称‘以’，皆小以大，下以上，非其宜也。寻案‘晋侯以季孙归’，又非下以上也，‘荆以蔡侯归’，亦非小以大也。”
　　寘桓公子雍於穀，易牙奉之以为鲁援。雍本与孝公争立，故使居穀以逼齐。
　　○寘，之豉反。援，于眷反。
　　○楚申公叔侯戍之。为二十八年楚子使申叔去穀张本。桓公之子七人，为七大夫於楚。言孝公不能抚公族。 
　　【经】二十有七年，春，杞子来朝。 
　　夏，六月，庚寅，齐侯昭卒。十九年与鲁大夫盟于齐。 
　　秋，八月，乙未，葬齐孝公。无传。三月而葬，速。 
　　乙巳，公子遂帅师入杞。弗地曰入。八月无乙巳；乙巳，九月六日。 
　　冬，楚人、陈侯、蔡侯、郑伯、许男围宋。传言楚子使子玉去宋，经书人者，耻不得志，以微者告。犹序诸侯之上，楚主兵故。 
　　[疏]注“传言”至“兵故”。
　　○正义曰：此年传云“楚子及诸侯围宋”，则是楚子亲自来也。十二月，“公会诸侯，盟于宋”，公为楚子在宋，而往会之，明与楚子共盟也。明年传晋侯“执曹伯，分曹、卫之田以畀宋人”，其下始云“楚子入居于申，使子玉去宋”。由此而言楚子初来围宋，必亲至宋国，使子玉主兵。明年见晋之盛，身始去之，独留子玉於宋耳。杜以诸侯之贬不至称人，今言楚人，不得为楚子之身也。子玉，楚之正卿，宜书其名，今书曰楚人，非子玉也。故以耻不得志，以微者告也。若然，庄二十八年，齐人伐卫，杜云“齐侯称人者，讳取赂而还，以贱者告”。二十二年宋公及楚人战于泓，杜云“楚告命，不以主帅人数，故略称人”。则以彼二解，义亦得通。但传有“子玉在宋”之文，故据子玉解之，所以弘通其义也。初围宋，在此年冬，楚子入居于申，乃是明年三月，围至明年不克，始是不得志耳。非是初围之时为不得志也。杜意当以此为明年始告，告以今冬围耳。下句即有公会诸侯于宋，楚未来告，而公得往会之者，公传闻即往，非待告也。其书围宋之事，必待专使来告，传闻行言不得书也。然若成十三年，“公会诸侯伐秦”，传称“战于麻隧，秦师败绩”，而经无战败之事。杜云“时公在师，复不须告”。盖经文阙漏，传文独存。即如彼言，公见其事，不复须告。此时公会诸侯于宋，即是亲见宋围，何以不即书之？而云待楚告者，案检上下，襄十一年“公会晋侯云云伐郑”，传称“郑人行成”，下言“晋赵武入盟郑伯”、“郑子展出盟晋侯”，杜云“二盟不书，不告”；二十五年“公会晋侯云云于夷仪”，传称伐齐，齐人“使隰鉏请成，庆封如师”，杜云“庆封独使於晋，不通诸侯，故不书”；二十六年传“六月，公会晋赵武、宋向戌、郑良霄、曹人于澶渊，晋人执甯喜以归”，杜云“归晋而后告诸侯”，故经书在秋。此三事者，公虽在会，不告不书，所言不须告者，皆谓公亲行其事，麻隧，公亲在战，故云不复须告。此时公往与盟，不与围宋，故围宋之事必待告乃书。既以微者来告，犹序诸侯之上者，《春秋》之例，会同以国大小为序，征伐则以主兵在前，此序诸侯之上，由楚主兵故也。
　　十有二月，甲戌，公会诸侯盟于宋。无传。诸侯伐宋，公与楚有好，而往会之，非后期。宋方见围，无嫌於与盟，故直以宋地。
　　○好，呼报反。与音预。 
　　[疏]注“诸侯”至“宋地”。
　　○正义曰：陈、蔡、郑、许皆是楚之属国。楚子帅而与之围宋。往年公使公子遂如楚乞师，始与之通和好。鲁非楚之属国，围宋之事，公不与谋，直闻其在宋，往会之耳。非是楚来召公，公自往会之，非后期也。言此者，文七年，扈之盟，为公后期，不序其国，而总曰诸侯。此亦总曰诸侯，有后期之嫌，故明之非为后期，而总称诸侯，即上围宋之诸侯也。一事而再见者，前目而后凡，常例也。围称楚人，以微者告。鲁此与诸侯盟会，必是楚子亲之，不复别言楚子者，上已历序诸侯，遂令楚子当楚人之处，即从总文，故不复曲序之也。凡盟会以国为地者，必国主与其盟会。此时宋方见围，无嫌与盟，故直以宋地也。
　　【传】二十七年，春，杞桓公来朝，用夷礼，故曰子。（杞，先代之后，而迫於东夷，风俗杂坏，言语衣服有时而夷，故杞子卒，传言其夷也。今称朝者，始於朝礼，终而不全，异於介葛卢，故唯贬其爵。）
　　○公卑杞，杞不共也。（杞用夷礼，故贱之。
　　○共音恭，本亦作恭，下注同。） 
　　夏，齐孝公卒，有齐怨，前年齐再伐鲁。不废丧纪， 
　　[疏]“不废丧纪”。正义曰：《周礼》：“小司徒掌丧纪之禁令。庖人掌丧纪之庶羞。”《乐记》曰：“衰麻哭泣，所以节丧纪也。”言丧纪者多矣。丧纪者，丧事之总名，诸侯相於唯有吊赠，故注云“吊赠之数不有废”也。
　　礼也。吊赠之数不有废。 
　　秋，入杞，责无礼也。责不共也。
　　○“责无礼”，本或作“责礼也”。 
　　楚子将围宋，使子文治兵於睽，子文时不为令尹，故云使治兵，习号令也。睽，楚邑。
　　○睽，苦圭反，又音圭。
　　○终朝而毕，不戮一人。终朝，自旦及食时也。子文欲委重於子玉，故略其事。
　　○朝如字，注同。戮音六。
　　○子玉复治兵於蒍，子玉为令尹故。蒍，楚邑。
　　○复，扶又反。蒍，于委反。终日而毕，鞭七人，贯三人耳。 
　　[疏]“贯三人耳”。
　　○正义曰：耳，助句也。
　　国老皆贺子文， 
　　[疏]“国老皆贺”。
　　○正义曰：《王制》云：“有虞氏养国老於上庠，养庶老於下庠。”然则国老者，国之卿、大夫、士之致仕者也。
　　子文饮之酒。贺子玉堪其事。
　　○贯音官，又古乱反。饮，於鸩反。蒍贾尚幼，后至不贺。蒍贾，伯嬴，孙叔敖之父。幼，少也。
　　○嬴音盈。少，诗照反，下同。子文问之，对曰：“不知所贺。子之传政於子玉，曰：‘以靖国也。’ 
　　[疏]“子之”至“国也”。
　　○正义曰：二十三年，子玉伐陈，城顿而还。子文使为令尹。叔伯曰：“子若国何？”对曰：“吾以靖国也。夫有大功而无贵仕，其人能靖者与，有几？”子文恐子玉矜功为乱，故授令尹，冀以靖国家，此举其前言以非之。
　　靖诸内而败诸外，所获几何？子玉之败，子之举也，举以败国，将何贺焉？子玉刚而无礼，不可以治民，过三百乘，其不能以入矣。 
　　[疏]“过三”至“入矣”。
　　○正义曰：若使为帅，过三百乘，其必不能入前敌矣。
　　苟入而贺，何后之有？”三百乘，二万二千五百人。
　　○传，直专反。几，居岂反。乘，绳证反，下同。 
　　冬，楚子及诸侯围宋，宋公孙固如晋告急。公孙固，宋庄公孙。先轸曰：“报施救患，取威定霸，於是乎在矣。”先轸，晋下军之佐原轸也。报宋赠马之施。
　　○轸，之忍反。施，式氏反，注同。 
　　[疏]注“先轸”至“之施”。
　　○正义曰：刘炫云，下“蒐于被庐”，先轸始佐下军。此时未为下军之佐，以规杜氏。知不然者，以方欲救宋，即蒐被庐。先轸此语与蒐相近，不知未蒐之前，先轸身作何官，故以蒐后下军之佐明之。然先轸后年亦为中军帅。不云中军帅者，相去既远，又隔下军之佐，故杜不言之。
　　狐偃曰：“楚始得曹，而新昏於卫，若伐曹、卫，楚必救之，则齐、宋免矣。”前年楚使申叔侯戍穀以逼齐。於是乎蒐于被庐，晋常以春蒐礼，改政令，敬其始也。被庐，晋地。
　　○蒐，所求反。被，皮义反。庐，力居反。作三军，闵元年晋献公作二军，今复大国之礼。谋元帅。中军帅。
　　○帅，所类反，注同。 
　　[疏]“谋元帅”。
　　○正义曰：元，长也。谓将帅之长。军行则重者居中，故晋以中军为尊，而上军次之。其二军则上军为尊，故闵元年晋侯作二军，公将上军。
　　赵衰曰：“郤縠可。臣亟闻其言矣，说礼、乐而敦《诗》、《书》。《诗》、《书》，义之府也；礼、乐，德之则也。德、义，利之本也。 
　　[疏]“说礼”至“本也”。
　　○正义曰：说谓爱乐之，敦谓厚重之。《诗》之大旨，劝善惩恶。《书》之为训，尊贤伐罪，奉上以道，禁民为非之谓义，《诗》、《书》，义之府藏也。礼者，谦卑恭谨，行归於敬。乐者，欣喜欢娱，事合於爱。揆度於内，举措得中之谓德。礼、乐者，德之法则也。心说礼、乐，志重《诗》、《书》，遵礼、乐以布德，习《诗》、《书》以行义，有德有义，利民之本也。《晋语》云：“文公问元帅於赵衰，对曰：‘郤縠可，年五十矣，守学弥惇。夫好先王之法者，德义之府也。夫德义，生民之本也。能敦笃，不忘百姓。请使卻縠。’公从之。”
　　《夏书》曰：‘赋纳以言，明试以功，车服以庸。’《尚书 虞夏书》也。赋纳以言，观其志也；明试以功，考其事也；车服以庸。报其劳也。赋，犹取也。庸，功也。
