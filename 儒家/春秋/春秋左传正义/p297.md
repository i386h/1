<!-- { "loadSidebar": true } -->
　　夏，晋侯使士鞅来聘。晋顷公即位，通嗣君。
　　○顷音倾。 
　　宋华亥、向宁、华定自陈入于宋南里以叛。自外至，故曰入。披其邑，故曰叛。南里，宋城内里名。
　　○披，普彼反。 
　　[疏]注“自外”至“里名”。
　　○正义曰：贾逵云：书入，华貙兄弟作乱召而逆之。是贾以此入从国逆之例也。《释例》曰：“《春秋》称‘入’，其例有二：施於师旅，则曰弗地；在於复归，则曰国逆。国逆又以立为例，逆而不立，则非例所及。诸在例外称入。直自外入内，记事常辞，义无所取，而贾氏皆以为例，如此甚多。”是杜意以贾氏逆之为非，故云“自外至故曰入”以显异之也。五年传叔孙昭子数竖牛之罪云：“又披其邑，将以赦罪”，彼注云：“披，析也”。此分析君邑以自属己，故曰叛也。传称“华氏居卢门，以南里叛宋，城旧墉及桑林之门守之”。知此南里是宋城之内里名。
　　秋，七月壬午朔，日有食之。 
　　八月乙亥，叔辄卒。叔弓之子伯张。 
　　冬，蔡侯朱出奔楚。朱为大子则失位，遂微弱，为国人所逐，故以自出为文。 
　　公如晋，至河乃复。晋人辞公，故还。 
　　【传】二十一年，春，天王将铸无射，（周景王也。无射，钟名，律中无射。
　　○铸，之树反。射，音亦，注同。中，丁仲反。） 
　　[疏]注“周景”至“无射”。
　　○正义曰：《周语》云，“景王二十一年，将铸大钱。二十三年，将铸无射。单穆公曰：‘不可。作重币以绝民资，又铸大钟，以鲜其继。三年之中，而有离民之器二焉，国其危哉！’王弗听。问之伶州鸠，州鸠对，王又弗听，卒铸大钟”。二十四年，钟成。二十五年，王崩。孔晁於二十四年注云，昭二十一年如彼文，则此年铸钟成之年，而传云“将铸无射者”，此为州鸠之言张本。州鸠以未成之时为此言，故此年发传而言将也。州鸠此下之言，与《周语》州鸠之言全不同者，彼是对王之问，此是自言其事，异时别言，故不同也。《周语》及此皆论钟事，故云无射，钟名，其声於律应无射之管，故以律名名钟。襄十九年，季武子作林钟，亦是钟声应林钟之律也。此无射之钟，在王城铸之，敬王居洛阳盖移就之也。秦灭周，其钟徙於长安，历汉、魏、晋，常在长安。及刘裕灭姚泓，又移於江东，历宋、齐、梁、陈，时钟犹在。东魏使魏收聘梁，收作《聘游赋》云：“珍是淫器，无射高县”，是也。及开皇九年平陈，又迁於西京，置大常寺，时人悉共见之。至十五年敕毁之。
　　泠州鸠曰：“王其以心疾死乎！伶，乐官。州鸠其名也。
　　○伶，力丁反，字或作泠，非也。夫乐，天子之职也。职，所主也。夫音，乐之舆也；乐因音而行。而钟，音之器也。音由器以发。天子省风以作乐，省风俗作乐以移之。 
　　[疏]注“省风”至“移之”。
　　○正义曰：《汉书 地理志》曰：“凡民函五常之性，而有刚柔缓急，音声不同，系水土之风气，故谓之风；好恶取舍，动静无常，随君上之情欲，故谓之俗。”是解风俗之名，但风俗盛衰，随时隆替，国之将灭，风散俗烦。天子新受命者，省此风俗之敝，乃作乐以移之。《孝经》曰：“移风易俗，莫善於乐。”孔安国云：“风，化也。俗，常也。移大平之化，易衰敝之常也。”《地理志》以风为本，俗为末。“言圣王在上，统理人伦，必移其本，而易其末，此混同天下，一之乎中和，然后王教成”。是说作乐移风之事也。
　　器以钟之，钟，聚也。以器聚音。舆以行之。乐须音而行。 
　　[疏]“器以”至“行之”。
　　○正义曰：为上言“钟，音之器也。”故此云“器以钟之”，言器以钟聚其音。又上言“音，乐之舆也”，故此云“舆以行之”。承上语不伦者，亦犹《易 系辞》云：“天尊地卑，乾坤定矣。卑高以陈，贵贱位矣。”随文便而言耳。
　　小者不窕，窕，细不满。
　　○窕，他彫反。大者不槬，槬，横大不入。
　　○槬，户化反。 
　　[疏]“小者”至“不槬”。
　　○正义曰：言小不至窕，则窕是细之意也。大不至槬，则槬是大之义也。《说文》云：“窕，深肆极也”。由细，故能极於深，是窕为细。不满，谓不能充满心也。槬声近横，故为横大。心所不容，故不入心也。下“窕则不咸”，咸如字，本或作感，户暗反。
　　则和於物，物和则嘉成。嘉乐成也。故和声入於耳而藏於心，心亿则乐。亿，安也。
　　○亿，於力反。乐音洛。窕则不咸，不充满入心。
　　○咸，如字；本或作感，户暗反。槬则不容，心不堪容。心是以感，感实生疾。今钟槬矣，王心弗堪，其能久乎！为明年天王崩传。 
　　三月，葬蔡平公。蔡大子朱失位，位在卑。不在適子位，以长幼齿。
　　○適，丁历反。长，丁丈反。 
　　[疏]注“不在”至“幼齿”。
　　○正义曰：《丧大记》记国君初死之礼云：“既正尸，子坐于东方，卿大夫、父兄、子姓立于东方，有司、庶士哭于堂下北面。”郑玄云：“正尸者，谓迁尸牖下南首也。子姓，谓众子孙也。姓之言生也，其男子立於主人后。”彼言子坐东方，谓大子，即郑所谓主人也。彼初死之时，即别適庶，况其至葬君道成矣。大子失其位，明其不在適子位也。位在卑，是以长幼为齿，盖处其庶兄之下。
　　大夫送葬者，归见昭子。昭子问蔡故，以告。昭子叹曰：“蔡其亡乎！若不亡，是君也必不终。《诗》曰：‘不解于位，民之攸塈。’《诗 大雅》。塈，息也。
　　○解，佳卖反。塈，许器反。今蔡侯始即位，而適卑，身将从之。”为蔡侯朱出奔传。 
　　夏，晋士鞅来聘，叔孙为政。叔孙昭子以三命为国政。季孙欲恶诸晋，憎叔孙在已上位，欲使得罪於晋。
　　○恶，乌路反。使有司以齐鲍国归费之礼为士鞅。鲍国归费，在十四年。牢礼各如其命数。鲁人失礼，故为鲍国七牢。
　　○费，音祕。故为，于伪反。 
　　[疏]注“鲍国”至“七牢”。
　　○正义曰：十四年传曰：“司徒老祁、虑癸来归费，齐侯使鲍文子致之。”是鲍国归费之事也。杜以《周礼 掌客》云：“上公饔饩九牢，侯伯七牢，子男五牢”，以诸侯牢礼各以其命数，卿大夫来者亦当牢礼如其命数。计鲍国齐卿，不过三命，於法当三牢，而鲁人失礼为鲍国七牢也。下云“加四为十一”知本七也。刘炫云：“案《聘礼》，使卿主国待之，饔饩五牢，则臣之牢礼不依命数。鲍国礼当五牢加二牢耳。今知非者，杜以《掌客》诸侯牢礼各依命数，以卿大夫无文，故杜据诸侯言之，不谓卿大夫以下亦依命数，而刘以郑注《掌客》，爵卿五牢，爵大夫三牢，爵士大牢而规杜，非也。
　　士鞅怒， 
　　[疏]“士鞅怒”。
　　○正义曰：七牢於礼厚矣，而鞅怒者，但陈设为鞅，鞅必不怒，其时鲁人报云鲍国之礼，鞅遂怒其轻己。
　　曰：“鲍国之位下，其国小，而使鞅从其牢礼，是卑敝邑也，将复诸寡君。”鲁人恐，加四牢焉，为十一牢。言鲁不能以礼事大国，且为哀七年吴徵百牢起。
　　○恐，丘勇反，下注同。 
　　宋华费遂生华貙、开多僚、华登。貙为少司马，多僚为御士，公御士。
　　○貙，敕俱反。少，诗照反。与貙相恶，乃谮诸公曰：“貙将纳亡人。”亡人华亥等。
　　○恶，如字，又乌路反。亟言之。公曰：“司马以吾故，亡其良子。司马谓费遂，为大司马。良子，谓华登。
　　○亟，欺冀反。 
　　[疏]“亟言之”。
　　○正义曰：服虔云：亟，疾也。疾言之欲使信，则服虔读为亟也，或当为亟，亟数也，数言之。
　　死亡有命，吾不可以再亡之。”对曰：“君若爱司马，则如亡。言若爱大司马，则当亡走失国。死如可逃，何远之有？”言亡可以逃死，勿虑其远，以恐动公。公惧，使侍人召司马之侍人宜僚，饮之酒，而使告司马。告司马，使逐貙。
　　○饮，於鸩反，下同。司马叹曰：“必多僚也。吾有谗子，而弗能杀，吾又不死。抑君有命，可若何？”乃与公谋逐华貙，将使田孟诸而遣之。 
　　[疏]“抑君有命可若何”。
　　○正义曰：抑，语助。若，如也。言吾有谗子，谓多僚也。虽知其谗，既不能杀多僚，华貙虽杜，为君有逐貙之命，可如何？言无如之何。遂谋逐之。
　　公饮之酒，厚酬之。酬酒币。赐及从者。司马亦如之。亦如公赐。
　　○从，才用反。张匄尤之，张匄，华貙臣。尤，怪赐之厚。
　　○匄，古害反，本亦作丐。曰：“必有故。”使子皮承宜僚以剑而讯之。子皮，华貙。讯，问也。
　　○讯音信。宜僚尽以告。告欲因田以遣之。张匄欲杀多僚，子皮曰：“司马老矣，登之谓甚，言登亡，伤司马心巳甚。吾又重之，不如亡也。”五月丙申，子皮将见司马而行，则遇多僚御司马而朝。张匄不胜其怒，遂与子皮、臼任、郑翩杀多僚，任、翩亦貙家臣。
　　○重，直用反。见，贤遍反。胜音升。任音壬。翩音篇。劫司马以叛，而召亡人。壬寅，华、向入。乐大心、丰愆、华牼御诸横。梁国睢阳县南有横亭。
　　○愆，起虔反，本或作衍。睢音虽。华氏居卢门，以南里叛。卢门，宋东城南门。六月庚午，宋城旧鄘及桑林之门而守之。旧鄘，故城也。桑林，城门名。
　　○鄘音容，本或作墉。
　　○秋七月壬午朔，日有食之。公问於梓慎曰：“是何物也？祸福何为？”物，事也。对曰：“二至二分，二至，冬至、夏至。二分，春分、秋分。日有食之，不为灾。日月之行也，分，同道也；至相过也。二分日夜等，故言同道。二至长短极，故相过。 
　　[疏]“分同”至“过也”。
　　○正义曰：日月之行，交则相食，自然之理。但日为君象，月为臣象，阴既侵阳，如臣掩君，圣人因之设教，制为轻重。以夏之四月纯阳之月，时阳极盛，阴气未作，正当阳盛之时，不宜为弱阴所侵，以为大忌，此月日食灾最重也。馀非阳盛之月，为灾稍轻。至於分至之月，日食即不为灾。又解不为灾之意，以二分昼夜等，似其同一道，二至长短极，并行则相过，以为理必相侵，故言不为灾。刘炫云：此皆假其事，以为等差，其实灾之大小不如此也。且说云，“十月之交，朔月辛卯，日有食之，亦孔之丑”。先儒以为周之十月夏之八月，秋分之月也，而甚可丑恶。七年，四月甲辰朔日食，春分之月也，而云“鲁、卫恶之。卫大，鲁小”。安在乎二分之食不为灾？足明此是先贤寓言，非实事也。
　　○注“二分”至“相过”。
