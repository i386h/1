<!-- { "loadSidebar": true } -->
　　○正义曰：视朔者，公既告庙受朔，即听视此朔之政，是其亲告朔也。礼，天子曰灵台，诸侯曰观台。《释宫》云：“四方而高曰台。”台上构屋，可以远观望，故谓之观台也。古之为历者，皆举其大数。周年有三百六十五日四分日之一分，为十二月，则一月各有三十日十六分日之七，是故从前月初节至后月初节必三十日有馀也。其日月之行天也，日行迟，月行疾，每二十九日过半而月及日，谓之一月，故从朔至朔，唯二十九日过半耳。计一岁则有馀十一日，而不得周年，故作闰月以补之。计十九年而有七闰，古历十九年为一章，以其闰馀尽故也。步历之始，以朔旦冬至为首历之上元，其年是十一月朔旦冬至，至十九年闰馀尽，复得十一月朔旦冬至，故以十九年为一章。积章成部，积部成纪。治历者以此章、部为法，因此可以明其术数，推之而知气朔也，审别阴阳寒暑，不失其时也，所以陈叙时事，教训下民。鲁君不能常脩此事，故善公之得礼也。
　　○注“分春”至“其职”。
　　○正义曰：一年分为四时，时皆九十馀日。春之半、秋之半，昼夜长短等，画夜中分百刻，故春秋之半称春秋分也。冬之半、夏之半，昼夜长短极，极训为至，故冬夏之半称冬夏至也。四时之气，寒暑不同。春夏生物，秋冬杀物。生物则当启，杀物则当闭，故立春、立夏为启，立秋、立冬为闭。言物谓气色者，谓非云而别有气色，杜恐与云相乱，故别云气色也。《周礼》：“保章氏以五云之物辩吉凶水旱降丰荒之祲象。”郑玄云：“物，色也。视日旁云气之色降下也，知水旱所下之国。”郑玄云：“以二至二分观云色，青为蟲，白为丧，赤为兵荒，黑为水，黄为丰。”众之此言，盖出占候之书，计云气之占，不啻尽此而已，但世绝其学，故莫能知焉。《左传》诸所发凡，皆是周之旧典。既言“礼也”，更复发凡，是重申周典也。直言“必书云物”，不更云“公”，是日官掌其职，非公所当亲也。刘炫规云：“书云物‘亦是公亲为之，但上文有‘公既视朔’，故下文去‘公’字耳。”今删。定知不然者，上言“公既视朔”，是传家之语，下云“必书云物”，是周公旧凡。旧凡之文，包诸侯、天子，若诸侯称“公书云物”，则天子当称“王书云物”。是知旧凡元无“王”、“公”之文，日宫掌其事。若以上文有“公既视朔”，故知公字，然则周公旧凡岂豫知自公既视朔，没去公字乎？苟生异见，妄规杜氏，非也。
　　晋侯使以杀大子申生之故来告。释经必须告乃书。初，晋侯使士蒍为二公子筑蒲与屈，不慎，寘薪焉。不谨慎。
　　○为，于伪反，下“乃为”同。寘，之豉反。 
　　[疏]注“不谨慎”。
　　○正义曰：不谨慎，所为多寘薪於中焉，若今栫木。
　　夷吾诉之。公使让之。谴让之。
　　○谴，弃战反。士蒍稽首而对曰： 
　　[疏]“士蒍稽首”。
　　○正义曰：《周礼》：“大祝辨九拜：一曰稽首，二曰顿首，三曰空首。”郑玄云：“稽首，拜头至地也。顿首，拜头叩地也。空首，拜头至手，所谓拜手也。”郑唯解此三者，拜之形容所以为异也。稽首，头至地，头下缓至地也。顿首，头不至地，暂一叩之而已。《尚书》每称“拜手稽首”者，初为拜头至手，乃复叩头以至地，至手是为拜手，至地乃为稽首。然则凡为稽首者，皆先为拜手，乃成稽首，故《尚书》“拜手稽首”连言之。传虽不言拜手，当亦先为拜手，乃为稽首，稽首拜手共成一拜之礼。此其为敬之极，故臣於君乃然。孔安国以为尽礼致敬，知此是礼之极尽也。大祝“九拜”又云：“四曰振动，五曰吉拜，六曰凶拜，七曰奇拜，八曰褒拜，九曰肃拜。”郑玄云：“振动，战栗变动之拜。吉拜，拜而后稽颡，谓齐衰不杖以下者。凶拜，稽颡而后拜，谓三年服者。奇拜谓一拜，答臣下拜。褒拜，再拜，拜神与尸。肃拜，今时撎也。介者不拜。”说者又以为，稽首，臣拜君也；顿首，谓敌者相拜也；空手，谓君答臣拜也。
　　“臣闻之：无丧而慼，忧必雠焉；雠犹对也。无戎而城，雠必保焉。保而守之。寇雠之保，又何慎焉！守官废命，不敬；固雠之保，不忠。失忠与敬，何以事君？《诗》云：‘怀德惟宁，宗子惟城。’《诗 大雅》。怀德以安，则宗子之固若城。 
　　[疏]“诗云”至“惟城”。
　　○正义曰：《诗 大雅 板》之七章。怀，和也。宁，安也。和其德以抚民，则其国惟安矣。但能以德安国，则宗子之固若城。
　　君其脩德而固宗子，何城如之？言城不如固宗子。三年将寻师焉，焉用慎？”寻，用也。
　　○焉用，於虔反。退而赋曰：“狐裘尨茸，一国三公，吾谁適从？”士蒍自作诗也。尨茸，乱貌。公与二公子为三，言城不坚则为公子所诉，为公所让；坚之则为固雠不忠，无以事君，故不知所从。
　　○尨，莫江反，又音蒙。茸，如容反，又音戎。適从，丁历反。及难，公使寺人披伐蒲。重耳曰：“君父之命不校。”乃徇曰：“校者，吾雠也。”逾垣而走，披斩其袪。遂出奔翟。袪，袂也。
　　○难，乃旦反。披，普皮反。校音教。徇，似浚反。垣音袁。袪，起鱼反。翟音狄。袂，面世反。 
　　[疏]注“袪袂也”。
　　○正义曰：《礼 深衣记》云：“袂之长短，反诎之及肘。”《丧服》云“袂属幅，袪尺二寸。”幅谓衣之身也。袂属於幅，长於手，反屈至肘，则从幅尽於袖口，总名为袂。其袂近口又别名为袪，此斩其袪，斩其袖之末也。《诗 唐风 羔裘》传云：“袪，袂末。”郑玄《玉藻》注云：“袪，袂口也。”但袂是总名，得以袂表袪，故云袪袂。
　　“夏，公孙兹如牟”，娶焉。因聘而娶，故传实其事。
　　○娶，七喻反，本又作取。 
　　会于首止，会王大子郑，谋宁周也。惠王以惠后故，将废大子郑而立王子带，故齐桓帅诸侯会王大子，以定其位。 
　　[疏]注“惠王”至“其位”。
　　○正义曰：二十四年传曰：“不穀不德，得罪于母氏之宠子带。书曰‘天王出居于郑’，辟母弟之难也。”如彼传文，则襄王与子带俱是惠后所生，但其母锺爱其少子，故欲废大子而立之。《周本纪》云：“襄王母早死，后母曰惠后，生叔带。”与传不同，《史记》缪也。七年，惠王崩，襄王畏子带，不敢发丧。知此时有废大子之意。故齐桓帅诸侯会大子，定其位，安王国也。
　　陈辕宣仲怨郑申侯之反已於召陵，宣仲，辕涛涂。故劝之城其赐邑，齐桓所赐虎牢。曰：“美城之，大名也，子孙不忘。吾助子请。”乃为之请於诸侯而城之，美。楼橹之备美设。
　　○“美城之”绝句。橹音鲁。遂谮诸郑伯曰：“美城其赐邑，将以叛也。”申侯由是得罪。为七年郑杀申侯传。 
　　秋，诸侯盟。王使周公召郑伯，曰：“吾抚女以从楚，辅之以晋，可以少安。”周公，宰孔也。王恨齐桓定大子之位，故召郑伯使叛齐也。晋、楚不服於齐，故以镇安郑。
　　○“秋诸侯盟”，本或此下更有“于首止”三字，非。女音汝。郑伯喜於王命，而惧其不朝於齐也，故逃归不盟。孔叔止之，曰：“国君不可以轻，轻则失亲；孔叔，郑大夫。亲，党援也。
　　○轻，遣正反，下同。失亲，患必至。病而乞盟，所丧多矣。君必悔之。”弗德，逃其师而归。丧，息浪反。 
　　楚斗穀於菟灭弦，弦子奔黄。於是江、黄、栢方睦於齐，皆弦姻也。姻，外亲也。道国在汝南安阳县南。柏，国名，汝南西平县有柏亭。弦子恃之而不事楚，又不设备，故亡。 
　　晋侯复假道於虞以伐虢。宫之奇谏曰：“虢，虞之表也；虢亡，虞必从之。晋不可启，寇不可玩。玩，习也。
　　○复，扶又反，下六年经、注同。一之谓甚，其可再乎？为二年假晋道灭下阳。谚所谓‘辅车相依，唇亡齿寒’者，其虞、虢之谓也。”辅，颊辅。车，牙车。
　　○车，尺奢反。 
　　[疏]注“辅颊辅车牙车”。
　　○正义曰：《易 咸卦》：“上六，咸其辅、颊、舌。”三者并言，则各为一物。《广雅》云：“辅，颊也。”则辅、颊为一。《释名》曰：“颐，或曰辅车，其骨彊，可以辅持其口。或谓牙车，牙所载也。或谓颔车也。”《卫风 硕人》云：“巧笑倩兮。”毛传云：“好口辅也。”如此诸文，牙车、颔车，牙下骨之名也。颊之与辅，口旁肌之名也。盖辅车一处，分为二名耳。辅为外表，车是内骨，故云相依也。
　　公曰：“晋，吾宗也，岂害我哉？”对曰：“大伯、虞仲，大王之昭也；大伯不从，是以不嗣。大伯、虞仲皆大王之子，不从父命，俱让適吴。仲雍支子别封西吴，虞公其后也。穆生昭，昭生穆，以世次计。故大伯、虞仲於周为昭。
　　○大音泰，下及注同。昭，上饶反，注同，后昭穆放此。虢仲、虢叔，王季之穆也；王季者，大伯、虞仲之母弟也。虢仲、虢叔，王季之子，文王之母弟也。仲、叔皆虢君字。 
　　[疏]注“王季”至“君字”。
　　○正义曰：大伯、虞仲辟季历適荆蛮，若有適庶，不须相辟，知其皆同母也。《周本纪》云：“古公有长子曰大伯，次曰虞仲。大姜生季历。”如《史记》之文，似王季与大伯别母，马迁之言疏缪耳。此言“虢仲、虢叔，王季之穆”，《国语》称“文王敬友二虢”，故亦以为文王母弟。母弟之言，事无所出。仲、叔皆文王之时虢君字也。据传文，郑灭一虢，晋灭一虢不知谁是仲后，谁是叔后。贾逵云：“虢仲封东虢，制是也。虢叔封西虢，虢公是也。”马融云：“虢叔同母弟，虢仲异母弟。虢仲封下阳，虢叔封上阳。”案：传上阳、下阳同是虢国之邑，不得分封二人也。若二虢共处，郑复安得虢国而灭之？虽贾之言亦无明证，各以意断，不可审知。
　　为文王卿士，勋在王室，藏於盟府。盟府，司盟之官。 
　　[疏]注“盟府司盟之官”。
　　○正义曰：《周礼》：“司盟掌盟载之法，会同则掌其盟约之载，既盟则贰之。”郑玄云：“贰之者，写副当以授六官。”唯言会同之盟，不掌勋功之事。而得有二虢之勋藏在盟府者，凡诸侯初受封爵，必有盟誓之言，《檀弓》云：卫大史柳庄死，公与之邑裘氏，与县潘氏，书而纳诸棺，曰：“世世万子孙毋变也。”其言即盟誓之辞也。《汉书 功臣侯表》记高祖即位八载，天下乃平，始论功而定封侯者一百四十三人，封爵之誓曰：“使黄河如带，泰山若砺，国以永存，爰及苗裔。”其誓即盟之类，事必有因於古，明知以勋受封必有盟，要其辞当藏於司盟之府也。
