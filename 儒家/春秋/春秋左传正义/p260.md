<!-- { "loadSidebar": true } -->
　　将以靖民，不亦难乎？《诗》曰：‘仪式刑文王之德，日靖四方。’《诗 颂》。言文王以德为仪式，故能日有安靖四方之功。刑，法也。 
　　[疏]“诗曰”至“四方”。
　　○正义曰：《周颂 我将》之篇，祀文王之乐歌也。杜言“文王以德为仪式。刑，法也”。则仪、式、刑三者，皆为法也。言以德为仪式法者，是文王之德也。由其以德为法，故能日日有安靖四方之功也。服虔云：“仪、善；式、用；刑，法；靖，谋也。言善用法文王之德，日日谋安四方。”此解於文便於杜也。
　　又曰：‘仪刑文王，万邦作孚。’《诗 大雅》。言文王作仪法，为天下所信。 
　　[疏]“又曰”至“作孚”。
　　○正义曰：《大雅 文王》之篇也。服虔云：“仪，善也。刑，法也。善用法者，文王也。言文王善用其法，故能为万国所信也。”亦便於杜。
　　如是，何辟之有？言《诗》唯以德与信，不以刑也。民知争端矣，将弃礼而徵於书。以刑书为徵。 
　　[疏]“民知”至“於书”。
　　○正义曰：端谓本也。今铸鼎示民，则民知争罪之本，在於刑书矣。制礼以为民则，作书以防民罪。违礼之愆，非刑书所禁，故民将弃礼而取徵验於书也。刑书无违礼之罪，民必弃礼而不用矣。
　　锥刀之末，将尽争之。锥刀末，喻小事。乱狱滋丰，贿赂并行。终子之世，郑其败乎！肸闻之：‘国将亡，必多制。’数改法。 
　　[疏]“终子”至“败乎”。
　　○正义曰：子产铸刑书，而叔向责之。赵鞅铸刑鼎，而仲尼讥之。如此传文，则刑之轻重，不可使民知也。而李悝作法，萧何造律，颁於天下，悬示兆民，秦、汉以来，莫之能革。以今观之，不可一日而无律也，为当吏不及古，民伪於昔。为是圣人作法，不能经远。古今之政，何以异乎？斯有旨矣。古者分地建国，作邑命家，诸侯则奕世相承，大夫亦子孙不绝，皆知国为我土，众实我民，自有爱吝之心，不生残贼之意。故得设法以待刑，临事而议罪，不须豫以告民，自令常怀怖惧，故仲尼、叔向所以讥其铸刑书也。秦、汉以来，天下为一，长吏以时迁代，其民非复已有。懦弱则为殿负，彊猛则为称职。且疆域阔远，户口滋多，大郡竟馀千里，上县数以万计。豪横者陵蹈邦邑，桀健者雄张闾里。故汉世酷吏，专任刑诛。或乃肆情好杀，成其不桡之威；违众用已，以表难测之知。至有积骸满阱，流血丹野，郅都被“苍鹰”之号，延年受“屠伯”之名。若复信其杀伐，任其纵舍，必将喜怒变常，爱憎改竟，不得不作法以齐之，宣众以令之。所犯当条，则断之以律；疑不能决，则谳之上府。故得万民以察，天下以治。圣人制法，非不善也，古不可施於今。今人所作，非能圣也，足以周於用，所谓“观民设教，遭时制宜”，谓此道也。
　　其此之谓乎！”复书曰：“若吾子之言，复，报也。 
　　[疏]“若吾子之言”。
　　○正义曰：若，如也。诚如吾子之言也。
　　侨不才，不能及子孙，吾以救世也。既不承命，敢忘大惠？”以见箴戒为惠。 
　　[疏]“吾以救世也”。
　　○正义曰：当时郑国大夫邑长，盖有断狱不平，轻重失中，故作此书以令之，所以救当世。
　　士文伯曰：“火见，郑其火乎！火，心星也。周五月昏见。火未出而作火，以铸刑器，刑器，鼎也。藏争辟焉。火如象之，不火何为？”象，类也。同气相求，火未出而用火，相感而致灾。 
　　[疏]注“象类”至“致灾”。
　　○正义曰：作刑书以示民，教民使争罪，故谓之“争辟”。火出而象之，象，类也。谓以类相感而致灾也。“同气相求”，《易 文言》文也。《周礼 司爟》云：“季春出火，民咸从之。季秋内火，民亦如之。”郑玄云：“火所以用陶冶，民随国而为之。”是火星未出，不得用火。今郑火未出，而用火以铸鼎，及火星出，则相感以致灾。服虔云：“铸鼎藏争辟，故今出火与五行之火争明，故为灾；在器，故称藏也。”
　　夏，季孙宿如晋，拜莒田也。谢前年受牟夷邑不见讨。晋侯享之，有加笾。笾豆之数，多於常礼。武子退，使行人告曰：“小国之事大国也，苟免於讨，不敢求贶。贶，赐也。得贶不过三献。《周礼》：“大夫三献”。 
　　[疏]注“周礼大夫三献”。
　　○正义曰：《周礼》：“卿五献，大夫三献。”故郑注《掌客》：“爵卿也，饔饩五牢。爵大夫也，饔饩三牢。献视饔饩之数。”故言“大夫三献”也。若依古礼，大小国之卿皆五献，大夫三献。故《聘礼》侯伯之卿出聘，饔饩五牢，献同饔饩之数。至春秋之时，唯大国得从古礼。故昭元年郑人享赵孟注云：“朝聘之制，大国之卿五献。”其次国以下卿，则从大夫之礼。故今武子云“得贶不过三献”。《周礼》无此文。《大行人》云：“上公九献，侯伯七献，子男五献，献各如其命数。”《典命》云：“公侯伯之卿皆三命。”知其当三献也。大夫，卿之总名，故注云“三献”也。
　　今豆有加，下臣弗堪，无乃戾也！”惧以不堪为罪。 
　　[疏]“今豆有加”。
　　○正义曰：上言“加笾”，此言“豆”者，笾豆并加，互举其一也。
　　韩宣子曰：“寡君以为驩也。”以加礼致驩。对曰：“寡君犹未敢，未敢当此加也。 
　　[疏]“寡君犹未敢”。
　　○正义曰：鲁侯爵礼当七献。上文唯言享有加笾，止知加於常礼，不知几献。笾豆未必过七献也。言“寡君犹未敢当此”者，谦耳。
　　况下臣，君之隶也，敢闻加贶？”固请彻加，而后卒事。晋人以为知礼，重其好货。宴好之货。 
　　宋寺人柳有宠，有宠於平公。
　　○寺，本又作“侍”。柳，良九反，寺人名。大子佐恶之。华合比曰：“我杀之。”欲以求媚大子。
　　○恶，乌路反。柳闻之，乃坎，用牲，埋书，诈为盟处。
　　○处，昌虑反，下同。而告公曰：“合比将纳亡人之族，亡人，华臣也。襄十七年奔陈。既盟于北郭矣。”公使视之，有焉，遂逐华合比。合比奔卫。於是华亥欲代右师，亥，合比弟，欲得合比处。乃与寺人柳比，从为之徵曰：“闻之久矣。”闻合比欲纳华臣。
　　○柳比，毗志反。公使代之。代合比为右师。见於左师，左师，向戌。
　　○见，贤遍反，又如字。左师曰：“女夫也，必亡！夫谓华亥。
　　○女音汝，下并注同。夫，方于反，注同。女丧而宗室，於人何有？人亦於女何有？言人亦不能爱女。
　　○丧，息浪反。《诗》曰：‘宗子维城，母俾城坏，母独斯畏。’《诗 大雅》，言宗子之固若城。俾，使也。
　　○俾，必尔反。 
　　[疏]“诗曰”至“斯畏”。
　　○正义曰：《大雅 板》之篇，凡伯刺厉王之诗也，言宗子之固惟若城也。即谓宗子为城，言宗人当固之，母使此城倾壤倾坏，则女独矣。女既独此，必有所畏惧也。
　　女其畏哉！”为二十年华亥出奔传。 
　　六月，丙戌，郑灾。终士文伯之言。 
　　楚公子弃疾如晋，报韩子也。报前年送女。过郑，郑罕虎、公孙侨、游吉从郑伯以劳诸柤，辞不敢见。不敢当国君之劳。柤，郑地。
　　○过，地卧反，又古禾反。从，才用反，或如字。劳，力报反，注及下同。柤，侧加反。见贤遍反，下“见王”，注“见郑伯”、“如见楚王”、“私见郑伯”同。固请见之，见如见王，见郑伯如见楚王。言弃疾共而有礼。 
　　[疏]注“共而有礼”。正义曰：见如见王，是共也。解不敢见，是礼也。
　　以其乘马八匹私面。私见郑伯。
　　○乘，绳证反。见子皮如上卿，如见楚卿。以马六匹。见子产，以马四匹。见子大叔，以马二匹。降杀以两。
　　○杀，所界反。禁刍牧采樵，不入田，不犯田种。
　　○刍，初俱反。樵，似遥反，下同。不樵树，不采蓺，蓺，种也。 
　　[疏]“不樵树不采蓺”。
　　○正义曰：不樵树，不伐树以为樵。不采蓺，不采所种之菜果。
　　不抽屋，不强匄。誓曰：“有犯命者，君子废，小人降。”君子则废黜不得居位，小人则退给下剧也。
　　○抽，敕留反。强，其丈反，又其良反。匄，本或作“丐”，音盖，乞也。《说文》作“匄”。逯安说，“亡人为匄”。黜，敕律反。 
　　[疏]“不抽屋不强”。
　　○正义曰：服虔云：“抽，裂也。言不毁裂所舍之屋也。匄，乞也。不就人强乞也。”
　　舍不为暴，主不慁宾。慁，患也。
　　○慁，户困反。往来如是。郑三卿皆知其将为王也。三卿：罕虎、公孙侨、游吉。韩宣子之適楚也，楚人弗逆。公子弃疾及晋竟，晋侯将亦弗逆。叔向曰：“楚辟我衷，辟，邪也。衷，正也。
　　○竟音境，下注同。辟，匹亦反，注及下同。衷音忠。邪，似嗟反。若何效辟？《诗》曰：‘尔之教矣，民胥效矣。’《诗 小雅》。言上教下效。
　　○效，户孝反，下同。从我而已，焉用效人之辟？《书》曰：‘圣作则。’逸《书》。则，法也。
　　○焉，於虔反。无宁以善人为则，无宁，宁也。而则人之辟乎？匹夫为善，民犹则之，况国君乎？”晋侯说，乃逆之。传言叔向知礼。
　　○说音悦。 
　　秋，九月，大雩，旱也。 
　　徐仪楚聘于楚。仪楚，徐大夫。楚子执之，逃归。惧其叛也，使薳泄伐徐。薳泄，楚大夫。
　　○泄，息列反。吴人救之。令尹子荡帅师伐吴，师于豫章，而次于乾谿。乾谿，在谯国城父县南，楚东竟。
　　○谿，苦兮反。父音甫。吴人败其师於房锺，房锺，吴地获宫厩尹弃疾。斗韦龟之父。
　　○厩，九又反。子荡归罪於薳泄而杀之。归罪於薳泄。不以败告，故不书。 
　　冬，叔弓如楚聘，且吊败也。吊为吴所败。 
　　[疏]“且吊败也”。
　　○正义曰：如上注“不以败告，故不书”，而得“吊败”者，本自为聘，闻败，因吊之，故言“且”也。
　　十一月，齐侯如晋，请伐北燕也。告盟主。士匄相士鞅逆诸河，礼也。士匄，晋大夫。相为介，得敬逆来者之礼。
　　○匄，古害反，本或作“丐”。相，息亮反，注同。士鞅，於丈反。今传本皆作“士匄相士鞅”，古本“士匄”或作“王正”。董遇、王肃本同。学者皆以士匄是范宣子，即士鞅之父，不应取其父同姓名人以为介。今传本误也，依“王正”为是。王元规云：“古人质，口不言之耳，何妨为介也。”案：士文伯是士鞅之族，亦名匄，无妨。今相范鞅，即文伯也。然士文伯名，古本或有作正者。解见前卷襄三十一年。介音界。 
