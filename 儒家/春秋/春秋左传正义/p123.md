<!-- { "loadSidebar": true } -->
　　○庐，力於反，又音卢，注同。戢，侧立反。麇，九伦反。初，斗克囚于秦，在僖二十五年。秦有殽之败，在僖三十三年。而使归求成。成而不得志，无赏报也。公子燮求令尹而不得，故二子作乱。传言楚庄幼弱，国内乱，所以不能与晋竞。穆伯之从已氏也，在八年。
　　○己音纪，又音祀。鲁人立文伯。穆伯之子，穀也。穆伯生二子於莒，而求复。文伯以为请。襄仲使无朝，听命，复而不出，不得使与听政事，终寝於家，故出入不书。
　　○为请，如字，又于伪反，下“以为请”同。十五年亦放此。与音预。三年而尽室以复適莒。文伯疾，而请曰：“穀之子弱，子，孟献子，年尚少。
　　○尽，津忍反。复，扶又反。少，诗照反。请立难也。”难，穀弟。
　　○难，乃多反，又如字。许之。文伯卒，立惠叔。穆伯请重赂以求复，惠叔以为请，许之，将来。九月，卒于齐。告丧，请葬，弗许。请以卿礼葬。 
　　宋高哀为萧封人，以为卿。萧，宋附庸。仕附庸还，升为卿。 
　　[疏]注“萧宋”至“为卿”。
　　○正义曰：萧，本宋邑。庄十二年“宋万弑闽公”，萧叔大心者，宋萧邑之大夫也。平宋乱，立桓公。宋人赏其劳，以萧邑封叔为附庸。庄二十三年“萧叔朝公”，是为附庸，故称“朝”。附庸宋国，故云“宋附庸”也。宣十二年“楚子灭萧”。此时萧国仍在，高哀仕於萧国，遂被拔擢升为宋卿。
　　不义宋公而出，遂来奔。出而待放，从放所来，故曰“遂”。书曰：“宋子哀来奔。”贵之也。贵其不食汙君之禄，辟祸速也。
　　○污，污辱之也。 
　　齐人定懿公，使来告难，故书以九月。齐人不服，故三月而后定，书以九月，明经日月皆从赴。
　　○难，乃旦反。 
　　[疏]注“齐人”至“从赴”。
　　○正义曰：商人实以七月弑舍，取其位，而齐人未服，三月而后定。定讫始来告，不告舍死之月，唯言商人弑舍。鲁史以其九月来告，即书之於九月。如此传文，告以九月，即书九月，明经之日月皆从赴而书，非褒贬详略也。杜言此者，排先儒言日月有褒贬之义。
　　齐公子元不顺懿公之为政也，终不曰“公”，曰“夫已氏”。犹言某甲。
　　○夫音扶。己音纪。 
　　[疏]注“犹言某甲”。
　　○正义曰：心恶其政，不以为“公”。凡与人言，欲称君者，终不谓之为“公”。曰“夫己氏”，斥懿公之名也。刘云：“甲、己俱是名，故云‘犹言某甲’。”
　　襄仲使告于王，请以王宠求昭姬于齐。昭姬，子叔姬。曰：“杀其子，焉用其母？请受而罪之。”
　　○焉，於虔反。冬，单伯如齐，请子叔姬，齐人执之。恨鲁恃王势以求女故。又执子叔姬。欲以耻辱鲁。 
　　【经】十有五年，春，季孙行父如晋。 
　　三月，宋司马华孙来盟。华孙奉使邻国，能临事制宜，至鲁而后定盟，故不称使，其官皆从，故书“司马”。
　　○华，户化反。使，所吏反。从，才用反。 
　　[疏]注“华孙”至“司马”。
　　○正义曰：成三年“晋侯使荀庚来聘。卫侯使孙良夫来聘。丙午，及荀庚盟。丁未，及孙良夫盟”。彼先以君命行聘，礼既，而别与之盟，故书“聘”，又书“盟”。此虽使来聘，鲁不令结盟，故书“盟”未称使也。僖四年“楚屈完来盟于师”，即其比也。诸侯之卿，例书名氏。以华耦能率其属官，备礼尽仪，故贵其人，书其官也。八年“宋人杀其大夫司马，宋司城来奔”，唯言其官，不言氏族。此既书“司马”，复曰“华孙”者，刘炫云：“或以为华耦贵之既深，故特书族。”案传，华耦，“鲁人以为敏”，则君子不许，是鲁贵之不深。盖史有文质，故辞有详略。
　　夏，曹伯来朝。 
　　齐人归公孙敖之丧。大夫丧还不书，善鲁感子以赦父，敦公族之恩，崇仁孝之教，故特录敖丧归以示义。 
　　[疏]注“大夫”至“示义”。
　　○正义曰：桓十八年“公之丧至自齐”，僖元年“夫人氏之丧至自齐”，二注皆云：“告於庙也。”是公与夫人薨于外竟，皆启庙告至，例书於策。宣八年“仲遂卒于垂”，成十七年“公孙婴齐卒于貍脤”，皆不书丧至。是大夫丧还，例不书。此独书“齐人归公孙敖之丧”者，《释例》曰：“公孙敖纵情弃命，既已绝位，非大夫也。而备书於经者，惠叔毁请於朝，感子以赦父，敦公族之恩，崇仁孝之教，故曰‘为孟氏，且国故’是也。”不言来者，鲁人取之，齐人送之，非有专使特来，故不言来。哀八年“齐人归讙及阐”，注云“不言来，命归之无指使”。此亦彼之类也。
　　六月，辛丑，朔，日有食之，鼓，用牲于社。传例曰：“非礼也”。 
　　单伯至自齐。 
　　晋郤缺帅师伐蔡，戊申，入蔡。传例曰：“获大城曰入”。秋，齐人侵我西鄙。 
　　季孙行父如晋。 
　　冬，十有一月，诸侯盟于扈。将伐齐，晋侯受赂而止，故总曰“诸侯”。言不足序列。 
　　十有二月，齐人来归子叔姬。齐人以王故来送子叔姬，故与直出者异文。 
　　[疏]注“齐人”至“异文”。
　　○正义曰：传例“出曰来归”，是直出之文也。齐人以王之故来送叔姬，故与直出异文也。使者卑微，不可言齐侯使人，故云“齐人来归”。九年“秦人来归僖公成风之襚”，定十年“齐人来归郓讙龟阴之田”，成九年“晋人来媵”之类，皆是来者微贱，不得称君命，故举国称“人”。
　　齐侯侵我西鄙，遂伐曹，入其郛。郛，郭也。
　　○郛音孚。 
　　【传】十五年，春，季文子如晋，为单伯与子叔姬故也。（因晋请齐。
　　○为，于伪反，下“为孟”及下注“为惠叔”皆同。） 
　　三月，宋华耦来盟，其官皆从之。书曰“宋司马华孙”，贵之也。古之盟会，必备威仪，崇贽币。宾主以成礼为敬，故传曰“卿行旅从”。春秋时率多不能备仪，华孙能率其属，以从古典，所以敬事而自重，使重而事敬，则鲁尊而礼笃，故贵而不名。
　　○皆从，才用反，注“旅从”同，又音如字。贽音至。率，所类反，又音律。使，所吏反。 
　　[疏]注“古之”至“不名”。
　　○正义曰：杜检传文，诸言“书曰”者，皆是仲尼新意。此云“其官皆从”，即云“书曰司马，贵之”，明是贵其官从，故书其官也。《聘礼》之文有上介众介至所聘之国，誓于其竟，则史读书，司马执策。贾人拭玉，有司展币，其从群官多矣。《诗 绵蛮》之篇，言大臣出行，微臣随从。传称“卿行旅从”。昭六年，楚公子弃疾聘晋，至於郑竟而誓，知其从人多矣。盟会礼重於聘，知古人盟会，必备威仪，崇贽币。宾之与主，以成礼为敬，故传云“其官皆从，贵之也”。春秋之时，率多不能备威仪，故传每言“一个行李”是也。华孙今独能率其官属，以从古典，所以敬其君事而自镇重也。使人既重而承事恭敬，则鲁被尊而宾礼荐也。奉使邻国，能尊主厚礼，是可贵之事，故仲尼贵而不名。至宴，无故扬其先祖之罪，为己谦辞，是不敏之极。“鲁人以为敏”，明君子所不与。言仲尼贵其官从，君子嗤其失。辞有善有恶，传两举之也。《释例》曰：“古之盟会，必备礼仪，示等威，明贵贱。各以成礼为节。节制兼备，则名位不愆。华孙居扰攘之世，而能率由古典，所以敬事而自重，使重而事敬，则鲁尊而礼笃，故贵之也。至於宴会，追称先人之罪，为己谦辞。谦以失辞，故传云‘鲁人以为敏’，明君子所不与也。”是言善恶两举之事也。襄五年传曰：“‘楚杀其大夫公子壬夫。’贪也。”君子谓“楚共王於是不刑”。言“贪也”，罪壬夫：“不刑”，责共王，亦是两举之文。其事类於楚也。服虔云：“华耦为卿，侈而不度，以君命脩好结盟，举其官属从之，空官废职。鲁人不知其非，反尊贵之。”其意以为贵之者，鲁人贵之，非君子贵之。案经仪父与鲁结好，子哀不义，宋公司城效节来奔，单伯自齐致命，传皆言“书曰，贵之”，实善而贵之也。此亦云“书曰‘司马华孙’，贵之”，何故恶而贵之也？刘炫又难云：“此为不知其非，仪父岂亦鲁不知其非而贵之乎？”孔子脩《春秋》，裁其得失，定其褒贬，善恶章於其篇，臧否示於来世。若鲁人所善亦善之，所恶亦恶之，已无心於抑扬，遂逐鲁人之善恶，削笔之劳，何所施用？约之以理，岂其然哉？“其官皆从”，谓共聘之官无阙，当有留治政者，岂举朝尽行而责其空官也？若以官从即责空官，聘礼官属不少，岂周公妄制礼乎？
　　公与之宴，辞曰：“君之先臣督，得罪於宋殇公，名在诸侯之策。臣承其祀，其敢辱君？耦，华督曾孙也。督弑殇公在桓二年。耦自以罪人子孙，故不敢屈辱，鲁君对共宴会。请承命於亚旅。”亚旅，上大夫也。
　　○亚，於嫁反。 
　　[疏]注“亚旅上大夫也”。
　　○正义曰：《尚书 牧誓》：武王呼群官而誓曰“司徒司马司空亚旅”，孔安国云：“亚，次也；旅，众也。众大夫其位次卿。”成二年传鲁赐晋三帅三命之服，“候正、亚旅，受一命之服”。皆卿后即次亚旅，知是上大夫也。华孙不敢当君，请受上大夫之宴。
　　鲁人以为敏。无故扬其先祖之罪，是不敏。鲁人以为敏，明君子所不与也。 
　　[疏]“鲁人”。
　　○正义曰：鲁人，鲁钝之人。
　　夏，曹伯来朝，礼也。诸侯五年再相朝，以脩王命，古之制也。十一年“曹伯来朝”。虽至此乃来，亦五年。传为“冬，齐侯伐曹”张本。 
　　[疏]“诸侯”至“制也”。
