<!-- { "loadSidebar": true } -->
　　[疏]注“夫人”至“详矣”。正义曰：僖八年“致夫人”传曰：“不赴於同”，“则弗致”，故知赴者，赴於同盟之国也。《礼 檀弓》记葬礼云：“既封”，有司以几筵舍奠於墓左，反日中而虞。”《士丧礼》：“既葬，乃反哭於庙，遂適殡宫而虞。”是既葬，日中自墓反，虞於正寝。正寝即殡宫也。僖三十三年传与《檀弓》记皆云：“卒哭而祔。”《丧服小记》曰：“妇祔於祖姑”，《杂记》曰：“妾祔於妾祖姑。”是祔於姑者，祔於祖姑也。此三者，皆夫人之丧礼。夫人丧礼有三，史策所书有二，唯卒、葬两事而已。其卒之异者，或云夫人某氏薨，仲子、文姜之类是也；或云某氏卒，定姒、孟子是也。葬之异者，或云葬我小君某氏，文姜、敬嬴之类是也；或云葬某氏，葬定姒是也；或则不书葬也。今声子三礼皆阙。经异常辞，必是阙一事则变一文。但传既并释，注不显配，虽言《释例》详之，例亦未甚分明。此传“故”上三事，“故”下三事。若以次相配，则不赴於诸侯，故不曰薨；不反哭於寝，故不称夫人；不祔於姑，故不言葬。文次相属，事乃似然。但顾下传，义则不尔。定十五年“姒氏卒”，传曰：“不称夫人，不赴，且不祔也。”哀十二年“孟子卒”，传曰：“死不赴，故不称夫人。不反哭，故不言葬小君。”彼二传皆以“不赴”解“不称夫人”，以“不反哭”解“不书葬”。然则由不赴，故不曰薨；由不反哭，故不书葬也。二事既然，则由不祔，故不称夫人，断可知矣。传文不以次相配者，初死乃赴，葬乃反哭，反哭之后始祔。三者依事之先后为文也。至书於经，则夫人与薨共文，故先言不称夫人，后言不书葬，顺经之先后为文也。《礼》之本意，必赴乃称薨，祔乃称夫人，反哭乃书葬者，夫人与君同体，死必赴於邻国。若不以赴告於邻国，则夫人之礼不成。尊成以否，义由赴告。成尊之状，在於书薨，故赴则称薨，不赴则不称薨也。《礼》：適祔於適祖姑，妾祔於妾祖姑。亦既不祔於姑，便是適、妾莫辩。故祔则称夫人，不祔则不称夫人也。既葬於墓，反哭於寝，哀之尤极，情之最切。既葬而不反哭，全是不念其亲，葬与不葬，殆无以异。故不反哭，则不书葬也，皆所以惩臣子，责其不行礼也。人之行礼，有勤有惰，未必废则俱废，行则皆行。此声子自三礼皆阙，其馀或可一行一否。《释例》曰：“夫人子氏赴而不反哭，故不书葬；定姒则反哭而不赴，故书葬而不言小君。”以此二者据传则然，理在不惑，但不知赴而不祔，祔而不赴者，辞当云何耳。薨者，夫人之死号。不称夫人，必不得称薨也。小君者，夫人之别号。不称夫人，必不得称小君也。“孟子卒”下注云：“不称夫人，故不言薨。”是夫人与薨，文相将也。“葬定姒”传曰：“不称小君，不成丧也。”注云：“不赴不祔，故不称小君。”传以“不赴不祔”解“不称夫人”，注以“不赴不祔”解“不称小君”。是夫人、小君，文相将也。夫人也，薨也，小君也，三者相将之物，不可致诘。盖赴、祔二礼，课行一事，则具此三文。二事并废，则三文皆去耳。何则？检此传相配，不赴则不曰薨，不祔则不称夫人。是称夫人由祔不由赴也。孟子之传乃云：“不赴，故不称夫人。”是称夫人由於赴，不由於祔也。定姒之传云：“不称夫人，不赴且不祔。”又以二事并解不称夫人。注云：“赴同祔姑，夫人之礼，二者皆阙，故不曰夫人。”明是二者俱阙，乃去夫人，课行一事，则称夫人，称夫人则必书薨，书薨则必称小君。所异者，不反哭则不书葬，若不书葬则小君之文无所施耳。即仲子是也。赴同祔姑皆是夫人之礼，故赴而不祔，祔而不赴，则皆曰夫人某氏薨。惠公自有元妃，别为仲子立庙，则仲子未必祔姑，盖以赴同之，故得称夫人薨也。
　　不书姓，为公故，曰君氏。不书姓，辟正夫人也。隐见为君，故特书於经，称“曰君氏”，以别凡妾媵。
　　○为公，音于伪反。见，贤遍反。别，彼别反。 
　　[疏]注“不书””至“妾媵”。
　　○正义曰：辟正夫人，谓辟仲子耳。何则？妾子为君，则其母得为夫人，不须辟仲子也。但公以让位之故，不从正君之礼，故亦不备礼於其母，使之辟仲子也。《释例》曰：“凡妾子为君，其母犹为夫人。虽先君不命其母，母以子贵，其適夫人薨，则尊得加於臣子，外内之礼皆如夫人矣。故姒氏之丧，责以小君不成。成风之丧，王使会葬，传曰‘礼也’。隐以让桓摄位，故不成礼於声子，假称君氏，以别凡妾媵。盖是一时之宜，隐之至义也。”是其辟仲子之意也。
　　郑武公、庄公为平王卿士。卿士，王卿之执政者。言父子秉周之政。王贰于虢。虢，西虢公，亦仕王朝。王欲分政於虢，不复专任郑伯。
　　○朝，直遥反。复，扶又反。任，而鸩反，后不音者皆同。郑伯怨王，王曰：“无之。”故周、郑交质。王子狐为质於郑，郑公子忽为质於周。王子狐，平王子。
　　○质音致，下同。狐音胡。王崩，周人将畀虢公政。周人遂成平王本意。
　　○畀，必二反，与也。四月，郑祭足帅师取温之麦。秋，又取成周之禾。四月，今二月也。秋，今之夏也。麦、禾皆未熟，言取者盖芟践之。温，今河内温县。成周，洛阳县也。
　　○祭，侧界反。芟，所衔反。 
　　[疏]注“四月”至“阳县也”。
　　○正义曰：此直言秋，秋有三月。若是季秋，则今之七月。杜必知“秋，今之夏”者，以此传在武氏之上。案经，武氏之下有“八月，宋公和卒”，则知此是七月，故为今之夏，谓今之五月也。麦熟在夏，而云麦、禾皆未熟者，谓四月之时麦未熟，七月之时禾未熟，二者异时，故言皆也。
　　周、郑交恶。两相疾恶。君子曰：“信不由中，质无益也。明恕而行，要之以礼，虽无有质，谁能间之？苟有明信，涧谿沼沚之毛，谿亦涧也。沼，池也。沚，小渚也。毛，草也。
　　○要，於遥反。间，间厕之间。谿，苦兮反。《尔雅》云：“山夹水曰涧”，“山渎无所通曰谿。”沼，之绍反。沚音止，亦音市，本又作畤。蘋蘩蕰藻之菜，蘋，大蓱也。蘩，皤蒿。蕰藻，聚藻也。
　　○蘋音频。蘩音烦。蕰，纡纷反。藻音早。蓱，蒲丁反。皤，蒲多反，白蒿也。 
　　[疏]“涧谿”至“之菜”。
　　○正义曰：毛即菜也。而重其文者，谿沼言地之陋，蘋藻言菜之薄，故文重也。
　　○注“谿亦”至“毛草”。
　　○正义曰：《尔雅 释山》云：“山夹水，涧。”李巡曰：“山间有水。”《释名》曰：“言水在两山间也。”《释水》曰：“水注川曰谿。”李巡曰：“水出於山，入於川。”《释山》又云：“山豄无所通，谿。”李巡曰：“山中水渎，虽无所通，与水注川同名。”宋均曰：“无水曰谷，有水曰谿。”然则谿亦山间有水之名，是涧之类，故云“谿亦涧也”。沼者，池之别名。张揖《广雅》亦云：“沼，池也。”应劭《风俗通》云：“池者，陂池，从水，也声。”沚与畤音义同。《释水》曰：“小渚曰沚。”《释名》曰：“沚，止也，小水可止息其上。”草是地之毛。《周礼》“宅不毛”，谓宅内无草木也，故杜以毛为草。草即下句蘋蘩蕰藻是也。蘩，陆菜，而云沼沚之毛者，或采之水旁，非皆水内也。
　　○注“蘋大”至“聚藻也”。
　　○正义曰：《释草》云：“苹，蓱，其大者蘋。”舍人曰：“苹，一名蓱，大者名蘋。”郭璞曰：“水中浮蓱，江东谓之薸。”陆机《毛诗义疏》云：“今水上浮蓱是也。其粗大者谓之蘋，小者曰蓱。季春始生。可糁蒸为茹，又可苦酒淹以就酒。”《释草》又云：“蘩，皤蒿。”孙炎曰：“白蒿也。”陆机《疏》曰：“凡艾白色为皤蒿。今白蒿，春始生，及秋香美。可生食，又可烝。一名游胡，北海人谓之旁勃。故《大戴礼 夏小正》传曰：‘蘩，游胡。’游胡，旁勃也。”许慎《说文》云：“藻，水草，从月，从水，巢声。或作藻，从澡。”《毛诗传》曰：“藻，聚藻也。”然则此草好聚生。蕰训聚也，故云“蕰藻，聚藻也”。陆机《疏》云：“生水底，有二种：其一种叶如鸡苏，茎大如著，长四五尺。其一种茎大如钗股，叶如蓬，谓之聚藻。”又云：“扶风人谓之藻，聚为发声也。此二藻皆可食，煮熟捼去腥气，米面糁蒸为茹，嘉美，杨州人饥荒可以当穀食。”
　　筐筥锜釜之器，方曰筐，员曰筥，无足曰釜，有足曰锜。
　　○筐，丘方反。筥，九吕反。锜，其绮反。筐、筥皆器也。 
　　[疏]注“方曰”至“曰锜”。
　　○正义曰：此皆《毛 诗传》、郑笺之文也。《说文》云：“筥，饭牛筐也。”《广雅》云：“锜，釜也。”
　　潢汙行潦之水，潢汙，停水。行潦，流潦。
　　○潢音黄。汙音乌。潦音老。 
　　[疏]注“潢汙”至“流潦”。
　　○正义曰：停水，谓水不流也。行，道也。雨水谓之潦。言道上聚流者也。服虔云：“畜小水谓之潢。水不流谓之汙。行潦，道路之水。”是也。此水用为饮食，故引《泂酌》之篇。藻虽潦水所生，要此潦非生菜处也。
　　可荐於鬼神，可羞於王公。羞，进也。 
　　[疏]“可荐”至“王公”。
　　○正义曰：上言鬼神，此言王公，是生王公也。或以为王公亦谓鬼神，非生王公也。此传之意，取《诗》为言。《泂酌》论天子之事，是羞於王也。《采蘩》云公侯之事，是羞於公也。言荐又言羞者，郑玄注《庖人》云：“备品物曰荐，致滋味乃为羞。”
　　而况君子结二国之信，行之以礼，又焉用质？通言盟约彼此之情，故言二国。
　　○焉，於虔反。约，如字，又於妙反。《风》有《采蘩》、《采蘋》，《采蘩》，《采蘋》，《诗 国风》。义取於不嫌薄物。《雅》有《行苇》、《泂酌》，《诗 大雅》也。《行苇》篇，义取忠厚也。《泂酌》篇，义取虽行潦可以共祭祀也。
　　○苇，于鬼反。泂音迥。共音恭。 
　　[疏]“《雅》有《行苇》”。
　　○正义曰：《采蘩》、《采蘋》、《泂酌》，上传所言皆有彼篇之事，其言未及《行苇》。今言《行苇》者，其意别取忠厚，非以结上也。
　　昭忠信也。”明有忠信之行，虽薄物皆可为用。
　　○行，下孟反。 
　　武氏子来求赙，王未葬也。 
　　宋穆公疾，召大司马孔父而属殇公焉，曰：“先君舍与夷而立寡人，先君，穆公兄宣公也。与夷，宣公子，即所属殇公。
　　○属，章欲反，注同。殇，舒羊反。舍音舍。与，如字，一音馀。 
