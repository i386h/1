<!-- { "loadSidebar": true } -->
　　单献公弃亲用羁。献公，周卿士，单靖公之子，顷公之孙。羁，寄客也。
　　○单音善。 
　　冬，十月，辛酉，襄、顷之族杀献公而立成公。襄公，顷公之父。成公，献公弟。
　　○顷音倾。十一月，季武子卒。晋侯谓伯瑕伯瑕，士文伯。曰：“吾所问日食，从矣，可常乎？”卫侯、武子皆卒故。对曰：“不可。六物不同，各异时。民心不壹，政教殊。事序不类，有变易。官职不则，治官居职非一法。同始异终，胡可常也？《诗》曰：‘或燕燕居息，或憔悴事国。’《诗 小雅》。言不同。
　　○憔，在遥反。《诗》作“尽”。瘁，在醉反。 
　　[疏]“诗曰”至“事国”。
　　○正义曰：《小雅 北山》，“大夫刺幽王也，役使不均，已劳於从事，而不得养其父母焉”。“或燕燕居息”，燕燕，安息貌。“或尽瘁事国”，尽力劳病以从国事。此作“憔悴”，盖师读不同。
　　其异终也如是。”公曰：“何谓六物？”对曰：“岁、时、日、月、星、辰是谓也”。公曰：“多语寡人辰，而莫同。何谓辰？”对曰：“日月之会是谓辰，一岁日月十二会，所会谓之辰。
　　○语，鱼据反。 
　　[疏]“岁时日月星辰”。
　　○正义曰：《释天》云：“载，岁也。夏曰岁”，“周曰年”。李巡曰：“载，一岁莫不覆载也。”孙炎曰：“四时一终曰岁，取岁星行一次也。年取年穀一熟。”是言岁即年也。时谓四时，春夏秋冬也。日谓十日，从甲至癸也。月从正月至十二月也。星，二十八宿也。辰谓日月所会，一岁十二会，从子至亥也。《周礼 冯相氏》：“掌十有二岁，十有二月，十有二辰。十日，二十有八星之位。”谓此六物也。大岁所在，十二年始匝，故为十二岁。
　　○辰，而莫同。
　　○正义曰：东南隅有辰也，大火谓之辰也，又有日月之会辰也，又北方有辰星也。日月会谓之辰者，辰时也，言日月聚会有时也。
　　故以配日。”谓以子丑配甲乙。 
　　[疏]“故以配日”。
　　○正义曰：言辰无常所，分在十二以十幹配之，明非一所也。
　　卫襄公夫人姜氏无子，姜氏，宣姜。嬖人婤姶生孟絷。孔成子梦康叔谓已：“立元，成子，卫卿，孔达之孙烝鉏也。元，孟絷弟，梦时元未生。
　　○婤音周，又直周反，徐敕周反。姶，乌答反。絷，张立反。烝，之承反。 
　　[疏]注“梦时元未生”。
　　○正义曰：知者，传曰“婤姶生孟絷”，即云“成子梦”。若已生讫，当云“婤姶生孟絷及元”，然云“孔成子梦”，且说梦巳下，乃云晋韩宣子聘岁生元。明未生也。
　　余使羁之孙圉与史苟相之。”羁，烝鉏子。苟，史朝子。
　　○羁，居宜反。相，息亮反，下同。朝如字。史朝亦梦康叔谓己：“余将命而子苟，与孔烝鉏之曾孙圉，相元。”史朝见成子，告之梦，梦协。协，合也。晋韩宣子为政，聘于诸侯之岁，在二年。婤姶生子，名之曰元。孟絷之足不良，能行。跛也。
　　○跛，波我反。 
　　[疏]“之足不良”。正义曰：当断不良为句。“能行”向下读之。知者，案二十年杜注云：“絷足不良，故以官邑还豹”，是也。
　　孔成子以《周易》筮之曰：“元尚享卫国，主其社稷。”令蓍辞。遇《屯》。《震》下《坎》上，《屯》。
　　○屯，张伦反。又曰：“余尚立絷，尚克嘉之。”嘉，善也。遇《屯》之《比》。《坤》下《坎》上，《比》。《屯》初九爻变。
　　○比，毗志反，注同。 
　　[疏]“之比”。
　　○正义曰：所以上《屯》无变者，皆遇少爻故也。
　　以示史朝。史朝曰：“元亨，又何疑焉。”《周易》曰：“《屯》，元亨。”
　　○亨，许庚反，注元亨皆同。成子曰：“非长之谓乎？言《屯》之元亨，谓年长，非谓名元。
　　○长，丁丈反，注同。对曰：“康叔名之，可谓长矣。善之长也。
　　○名，如字，徐武政反。孟非人也。将不列於宗，不可谓长。足跛非全人，不可列为宗主。且其繇曰‘利建侯’。繇，卦辞。
　　○繇，直又反。嗣吉何建？建非嗣也。嗣子有常位，故无所卜，又无所建。今以位不定，卜嗣得吉，则当从吉而建之也。
　　○言何建，本或作可建。二卦皆云，谓再得《屯》卦，皆有建侯之文。 
　　[疏]“二卦皆云”。
　　○正义曰：谓前卜元之二卦，非谓后卜絷之卦也。
　　子其建之。康叔命之，二卦告之。筮袭於梦，武王所用也。弗从何为？《外传》云：“《大誓》曰：‘朕梦协朕卜，袭於休祥，戎商必克。’”此武王辞。 
　　[疏]注“外传云”。
　　○正义曰：《外传》云者，《国语》引《大誓》也。《古文尚书 大誓》具有此文。此传之意，取《大誓》也。杜不见古文，故引《外传》解之。
　　弱足者居。跛则偏弱，居其家，不能行。侯主社稷，临祭祀，奉民人，事鬼神，从会朝，又焉得居？各以所利，不亦可乎？”孟跛利居，元吉利建。
　　○焉，於虔反。故孔成子立灵公。十二月，癸亥，葬卫襄公。灵公，元也。 
　　【经】八年，春，陈侯之弟招杀陈世子偃师。（以首恶从杀例，故称弟，又称世子。
　　○招，常遥反。） 
　　[疏]注“以首”至“世子”。
　　○正义曰：招与公子过共杀偃师，而立公子留。及楚杀徵师，留出奔郑，招乃归罪於过，而使陈人杀之。及楚师来讨，又推过为首，得免重责，不死，而放之於越，是以招为从罪也。若其从招之诈，如楚之意，则宜书过杀偃师。由是仲尼知其实状，以招为首。传言：“书曰‘陈侯之弟招，杀陈世子偃师’，罪在招也。”是仲尼新意，以招为首恶也。从杀例者，从两下相杀之例也。《释例》曰：“大臣相杀，死者无罪，则两称名氏，以示杀者之罪，王札子杀召伯、毛伯，是也。若死者有罪，则不称杀者名氏，晋杀其大夫阳处父，是也。”然则世子虽是副主，犹是人臣，从此人臣相杀之例，故称“弟”，以见杀者之罪也。又称“世子”，以见世子亦人臣也。郑段去“弟”陈招不去“弟”者，《释例》云：“陈招杀兄之子”，“然不推刃於其兄，故以首恶称弟称名，从两下相杀也”。是言招罪轻於害兄，故存弟也。
　　夏，四月，辛丑，陈侯溺卒。襄二十七年“大夫盟于宋”。
　　○溺，乃历反。 
　　[疏]注“襄二”至“于宋”。
　　○正义曰：溺以襄五年即位，尔来陈常从楚，唯有襄二十七年大夫与鲁同盟于宋。刘炫云：“往年卫侯恶卒，杜云‘元年大夫盟于虢’。此不数虢。”以杜为上下自相反。今知不然者，以盟于宋，经有明文，故指之。虢盟文不见经，故不数也。其卫侯恶更无盟处，唯有虢盟，故数之。刘不寻杜意，而规其过，非也。
　　叔弓如晋。 
　　楚人执陈行人干徵师，杀之。称行人，明非行人罪。
　　○干，古丹反。陈公子留出奔郑。留为招所立，未成君而出奔。 
　　秋，蒐于红。革车千乘，不言大者，经文阙也。红，鲁地。沛国萧县西有红亭。远疑。
　　○蒐，所求反。红，户东反。乘，绳证反。沛音贝。 
　　[疏]注“革车”至“阙也”。
　　○正义曰：传称“革车千乘”，是大蒐也。十二年“大蒐于比蒲”，三十二年“大蒐于昌间”，定十三年、十四年“大蒐于比蒲”，皆云“大蒐”。此不云“大”，知经阙文也。《释例》云：“红之蒐，传言‘革车千乘’，所以示大蒐也。而经不书‘大’，诸事同而文异。传不曲言经义者，直是时史之阙略，仲尼略而从之。《春秋》不可错综经文，此之类也。刘、贾、颖云：‘蒐于红’不言‘大’者，言公大失权在三家也。十一年‘蒐于比蒲’，经书‘大蒐’，复云书大者，言大众尽在三家。随文造意，以非例为例，不复知其自违也。” 
　　陈人杀其大夫公子过。与招共杀偃师，书名，罪之。
　　○过，古禾反。 
　　大雩。无传。不旱而秋雩，过也。 
　　冬，十月，壬午，楚师灭陈。不称将帅，不以告。壬午，月十八日。
　　○将，子匠反。执陈公子招，放之于越。无传。复称公子，兄已卒。
　　○复，扶又反。杀陈孔奂。无传。招之党，楚杀之。
　　○奂，呼乱反。 
　　[疏]注“招之党楚杀之”。
　　○正义曰：孔奂之为招党，传无其文。正以杀称名氏，是有罪之文，知其是招党也。文七年“宋人杀其大夫”，传曰：“不称名，众也，且言非其罪也。”无罪不称名，知称名为有罪矣。若使孔奂无罪，仲尼必当变文。但此非常例，先无定制，不知其将何所称也。执招杀奂，皆是楚人为之，承上“楚师灭陈”之下，是楚可知，不复每文书楚。杜以注文隔，故言“楚杀”以明之。不言“杀陈大夫”者，杀他国之臣，例不书爵。宣十一年“楚人杀陈夏徵舒”，是其类也。此执招杀奂，皆“灭陈”乃为之，故依次而书，书在“灭陈”之下。
　　葬陈哀公。嬖人袁克葬之。鲁注会，故书。
　　○嬖，必计反。 
　　[疏]注“嬖人”至“故书”。
　　○正义曰：贾、服以“葬哀公”之文，在“杀孔奂”之下，以为楚葬哀公，故杜辩之“袁克葬之”。案传“克欲杀马毁玉，楚人将欲杀克”，不得为楚葬之。若是楚葬，宜云“楚人葬陈哀公”，当如“齐侯葬纪伯姬”，不得直言“葬”也。且诸言葬某公者，皆是鲁往会葬之文，大夫不得书名，言其所为之事而已，故云“鲁往会，故书”也。案传袁克之葬，乃是私窃葬之。而鲁得会者，诸侯之卒，告卒不告葬。但葬有常期，知卒即往会之，未必得以礼从赴也。
　　【传】八年，春，石言于晋魏榆。（魏榆，晋地。
　　○魏榆，服云：“魏，邑也。榆，州里名。”） 
　　[疏]注“魏榆晋地”。
　　○正义曰：服虔云：“魏，邑。榆，州里名。”襄二十三年叔孙豹“次于雍榆”。雍榆，地名，知魏榆亦地名也。
　　晋侯问於师旷曰：“石何故言？”对曰：“石不能言，或冯焉。谓有精神冯依石而言。
　　○冯，皮冰反，注同。不然，民听滥也。滥，失也。
　　○滥，力暂反，下注同。 
　　[疏]“民听滥”。
　　○正义曰：或民听滥失实，无言而妄称有言也。
　　抑臣又闻之抑，疑辞。曰：‘作事不时，怨讟动于民，则有非言之物而言。’今宫室崇侈，民力彫尽，彫，伤也。
　　○讟，徒木反。侈，昌氏反，又尺氏反。怨讟并作，莫保其性。性，命也，民不敢自保其性命。石言，不亦宜乎！”於是晋侯方筑虒祈之宫。虒祁，地名，在绛西四十里，临汾水。
