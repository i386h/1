<!-- { "loadSidebar": true } -->
　　○正义曰：文十八年秦伯罃卒，即此康公也。罃、弘连文，即言与女简、璧，知弘是罃弟，简、璧是其姊妹也。刘向《列女传》说此事，云“与大子罃、公子弘与女简、璧”，亦以简、璧为女也。此言登台履薪，是自囚之事。哀八年传称“邾子又无道，吴子囚诸楼台，栫之以棘”。以此二文，知古之宫闭者，皆居之於台以抗绝之。俗本作屦者，履是在足之服，故践者亦称屦，是以误焉。定本作“履薪”。
　　使以免服衰绖逆，且告，免、衰、绖，遭丧之服，令行人服此服迎秦伯，且告将以耻辱自杀。
　　○免音问，又作絻，音同。衰，七雷反。绖，大结反。令，力呈反，下同。 
　　[疏]注“免衰”至“自杀”。
　　○正义曰：初死则有免服，成则衰、绖，皆为遭丧之服。传文於此或有曰：“上天降灾，使我两君相见不以玉帛，而以兴戎。若晋君朝以人，则婢子夕以死；夕以入，则朝以死。唯君裁之。”《左传》本无此言，后人妄增之耳。何以知其然？二十二年传曰：“寡君之使婢子侍执巾栉。”杜云：“婢子，妇人之卑称。”若此有婢子，不当舍此而注彼也。又此注云且告夫人“将以耻辱自杀”，若有此辞，不烦彼注。服虔《解谊》，其文甚烦，传本若有此文，服虔必应多解，何由四十馀字不解一言？亦至二十二年始解婢子，明是本无之也。今定本亦无。
　　曰：“上天降灾，使我两君匪以玉帛相见，而以兴戎。若晋君朝以入，则婢子夕以死；夕以入，则朝以死。唯君裁之。”乃舍诸灵台。在京兆鄠县，周之故台。亦所以抗绝，令不得通外内。
　　○自“曰上天降灾”此凡四十七字，检古本皆无，晁杜注亦不得有，有，是后人加也。鄠音户。大夫请以入。公曰：“获晋侯，以厚归也。既而丧归，焉用之？若将晋侯入，则夫人或自杀。
　　○焉，於虔反。大夫其何有焉？何有犹何得。且晋人慼忧以重我，谓反首拔舍。天地以要我。不图晋忧，重其怒也；我食吾言，背天地也。食，消也。
　　○要，於遥反。重，直用反，下同。重怒难任，背天不祥，必归晋君。”任，当也。
　　○任音壬，注及下同。公子絷曰：“不如杀之，无聚慝焉。”公子絷，秦大夫。恐夷吾归，复相聚为恶。
　　○絷，张执反，又丁立反。慝，他得反，后同。复，扶又反。子桑曰：“归之而质其大子，必得大成。晋未可灭而杀其君，祇以成恶。衹，適也。
　　○质音置，下注“质秦”同。衹音支。且史佚有言曰：‘无始祸，史佚，周武王时大史，名佚。
　　○佚音逸。大音泰。无怙乱，恃人乱为己利。
　　○怙音户。无重怒。’重怒难任，陵人不祥。”乃许晋平。 
　　晋侯使郤乞告瑕吕饴甥，且召之。郤乞，晋大夫也。瑕吕饴甥，即吕甥也，盖姓瑕吕，名饴甥，字子金。晋侯闻秦将许之平，故告吕甥，召使迎己。
　　○饴音怡。子金教之言曰：“朝国人而以君命赏，恐国人不从，故先赏之於朝。且告之曰：‘孤虽归，辱社稷矣。其卜贰圉也。’”贰，代也。圉，惠公大子怀公。众皆哭。哀君不还国。晋於是乎作爰田。分公田之税应入公者，爰之於所赏之众。
　　○爰，于元反。 
　　[疏]“作爰田”。
　　○正义曰：服虔、孔晁皆云，爰，易也。赏众以田，易其疆畔。杜言“爰之於所赏之众”，则亦以爰为易，谓旧入公者，今改易与所赏之众。
　　吕甥曰：“君亡之不恤，而群臣是忧，惠之至也。将若君何？”众曰：“何为而可？”对曰：“征缮以辅孺子，征，赋也。缮，治也。孺子，大子圉。
　　○孺，如喻反。诸侯闻之，丧君有君，群臣辑睦，甲兵益多，好我者劝，恶我者惧，庶有益乎！”众说。晋於是乎作州兵。五党为州，州二千五百家也，因此又使州长各缮甲兵。
　　○丧，息浪反，后同。辑音集，又七入反。好，呼报反。恶，乌路反。说音悦。长，丁丈反，下“长男”同。 
　　[疏]“作州兵”。
　　○正义曰：《周礼》：“乡大夫以岁时登其夫家之众寡，辨其可任者。”州长则否。今以州长管人既少，督察易精，故使州长治之。
　　初，晋献公筮嫁伯姬於秦，遇归妹兑下震上，归妹。之睽。兑下离上，睽。归妹上六变而为睽。
　　○睽，苦圭反；徐音圭。 
　　[疏]“遇归妹之睽”。
　　○正义曰：兑下震上为归妹。震为长男，兑为少女。兑，说也。震，动也。少阴而承长阳。说以动，是嫁妹之象。妇人谓嫁为归，故名此卦为“归妹”。兑下离上为睽。兑为泽，离为火，火动而上，泽动而下，乖离之象，故名此卦为“睽”。睽，乖也。
　　史苏占之曰：“不吉。史苏，晋卜筮之史。 
　　[疏]“史苏”至“之史”。
　　○正义曰：《易 归妹》上六爻辞：“女承筐无实，士刲羊无血，无攸利。”此引彼文，而以“血”为“衁”、“实”为“贶”，唯倒其句，改两字而加二“亦”耳。其意亦不异也。二句以外，皆史苏自衍卦意而为之辞，非《易》文也。《易》之爻辞，亦名为“繇”，故云“其繇曰”。刲，剌也。贶，赐也。剌所以求血，士刲羊，亦无血。筐所以承赐，女承筐，亦无赐。皆所求无获，是不吉之象。西方邻国有责让之言，不可报偿也。嫁妹者欲其与夫和亲，而其爻变为睽。归妹之值睽爻，既嫁而更乖张，犹如无助者也。言夫不助妻，故乖离也。震变为离，离还变为震，震为雷，离为火，震变为离，是雷变为火，以其雷为火，为此嬴败姬，言秦将败晋也。震为车，上六爻在震体，则无其应，是为车则脱其輹。离为火，上九爻在离体，则失其位，是为火则焚其旗。车败旗焚，是不利於行师，若其行师，败於宗族之丘邑也。以其变为睽卦，复就睽卦求之，睽卦则上九孤绝失位，是乖离而孤独也。孤独无助，遇寇难则张之弧。弧，弓也。遇寇张弓，怖惧警备，亦是不吉之象。“侄其从姑”，言兄子其当从至姑家，与同处也。在姑家六年，其将逋亡，逃归其本国，而弃遗其家室，言将弃妻而独归也。归家之明年，其将死於高梁之虚。筮嫁女而得此卦，是不吉之象。
　　其繇曰：‘士刲羊，亦无衁也。女承筐，亦无贶也。《周易 归妹》上六爻辞也。衁，血也。贶，赐也。刲羊，士之功；承筐，女之职。上六无应，所求不获，故下刲无血，上承无实，不吉之象也。离为中女，震为长男，故称士女。
　　○繇，直救反。刲，苦圭反。刺，割也。衁音荒。筐，曲方反。贶音况，本亦作况。应，应对之应，下“无应”同。中，丁仲反。 
　　[疏]注“《周易》”至“士女”。
　　○正义曰：《易》之爻辞无二“亦”字，传文加之。言男亦犹女，女亦犹男，其意同也。《易》言血，而此言衁，知衁是血也。“贶，赐”，《释诂》文。刲，刺也。厨宰，男子之事，故刲羊，士之功也。筐篚，妇人所掌，故承筐，女之职也。上爻与三其位相值，一阴一阳乃为相应，上三俱是阴爻，是为无应，动而无人应之，所求无获，故下刺无血，上承无实，是不吉之象。上爻变，则是震为离。离为中女，故称女承筐。震为长男，男称士，故为士刲羊。王弼以兑为羊，羊谓三也。上六处卦之穷，仰无所承，下又无应。为女而上承，则虚筐而莫之与，为士而下命，则刲羊而无血，不应所命也。言士发命而莫之应，女承筐而莫之与，是不吉之象。服虔以离为戈兵，兑为羊，震变为离，是用兵刺羊之象也。三至五有坎象，坎为血，血在羊上，故刺无血也。震为竹，竹为筐，震变为离，离为火，火动而上，其施不下，故筐无实也。此“士刲羊，女承筐”是归妹上六爻辞，直据上六之一爻，故杜云“上六无应，所求不获，故下刲无血，上承无实”，与王辅嗣同。则不须变为离卦，自有士女之义。今杜云“离为中女”，便是据变之后始有女承筐之象。既为离卦，则上九有应，所以与《易 说卦》不同者，但《易》之所论当卦为义，此既用筮法，震变为离，故以离、震杂说其理，与《易》不同，故服虔亦称离为戈兵，用变为说也。
　　西邻责言，不可偿也。将嫁女於西，而遇不吉之卦，故知有责让之言，不可报偿。
　　○责，侧介反，又如字。偿，巿亮反，又音常。 
　　[疏]注“将嫁”至“报偿”。
　　○正义曰：如杜此言，直以遇卦不吉，则知言不可偿。不知其象何所出也。服虔以为三至五为坎，坎为月，月生西方，故为西邻。坎为水，兑为泽，泽聚水，故坎责之泽，泽偿水则竭，故责言不可偿。此取象甚迂，杜言虚而不经，谓此类也。
　　归妹之睽，犹无相也。’归妹，女嫁之卦；睽，乖离之象，故曰无相。相，助也。
　　○相，息亮反，注同。 
　　[疏]注“归妹”至“助也”。
　　○正义曰：杜意嫁女而遇睽、离之爻，即是无相助也。不知其象所出。服虔云，兑为金，离为火，金火相遇而相害，故无助也。
　　震之离，亦离之震，二卦变而气相通。 
　　[疏]注“二卦”至“相通”。
　　○正义曰：为震与离通也。震既与离通，则离亦与震通，言此二卦相通者，与下张本。震为雷，雷是动。离为火。震之离，是动来適火，离之震，是火往適动，欲明火之动炽之意。
　　为雷为火，为嬴败姬，嬴，秦姓。姬，晋姓。震为雷，离为火，火动炽而害其母，女嫁反害其家之象。故曰“为嬴败姬”。
　　○嬴音盈。 
　　[疏]注“嬴秦”至“败姬”。
　　○正义曰：震为雷，离为火，《说卦》文。服虔云，离为日，为火。秦嬴姓，水位。三至五有坎象，水胜火，故为嬴败姬。
　　车说其輹，火焚其旗，不利行师，败于宗丘。輹，车下缚也。丘犹邑也。震为车，离为火。上六爻在震则无应，故车脱輹；在离则失位，故火焚旗，言皆失车火之用也。车败旗焚，故不利行师。火还害母，故败不出国，近在宗邑。
　　○说，吐活反，注同。輹音福，又音服。案车旁著畐，音福。《老子》所云“三十辐共一毂”是也。车旁著复，音服，是车下伏名义兔。缚如字，又扶卧反。 
　　[疏]注“輹车”至“宗邑”。
