<!-- { "loadSidebar": true } -->
　　○正义曰：《地理志》云：冯翊，夏阳县，故少梁也。是梁在夏阳也。僖十七年传曰：“惠公之在梁也，梁伯妻之。梁嬴孕，过期。”既以国配嬴，则梁为嬴姓。《世本》：“荀、贾皆姬姓。”僖十九年，秦人灭梁。荀、贾不知谁灭之。晋大夫有荀氏、贾氏，盖晋灭之以赐大夫。
　　冬，曹大子来朝。宾之以上卿，礼也。“诸侯之適子，未誓於天子而摄其君，则以皮帛继子、男”，故宾之以上卿，各当其国之上卿。
　　○適，丁历反。 
　　[疏]注“诸侯”至“上卿”。
　　○正义曰：“继子、男”以上，皆《周礼 典命职》文也。郑玄云：“誓，犹命也。言誓者，明天子既命以为之嗣，树子不易也。”《释例》曰：“《周礼》‘诸侯之適子。誓於天子。则下其君礼一等．未誓。则以皮帛继子、男’。此谓公、侯、伯、子、男之世子出会朝聘之仪也。”誓者，告於天子，正以为世子，受天子报命者也。未誓，谓在国正之，而未告天子者也。曹之世子未誓而来，故宾之以上卿，谓比於诸侯之上卿，继子、男之末命，数相准故也。是言曹大子由未誓之故，宾之以上卿，谓以宾客待之，同上卿之礼也。卿礼，飧饔积膳之数，《掌客》、《聘礼》，略有其事。传不言未誓，知曹大子必未誓者，若誓，则下其君一等而已。侯、伯之子当如子、男，不得徒以上卿之礼待之也。《释例》总论世子，故言比於诸侯之上卿，此指说曹国，故分明辨之，云各如其国之上卿。僖二十九年传曰：“在礼，卿不会公侯，会伯子男可也。”昭二十三年传曰：“列国之卿当小国之君，固周制也。”然则小国之君，乃当大国之卿。小国之世子，必不得当大国之卿，故知各如其国之上卿耳。何休《膏肓》以为《左氏》以人子安处父位，尢非衰世救失之宜，於义《左氏》为短。郑箴云：“必如所言，父有老耄罢病，孰当理其政预王事也？”苏云：誓於天子，下君一等；未誓，继子、男，并是降下其君，宁是安居父位？
　　享曹大子，初献，乐奏而叹。酒始献。
　　○享，许两反。施父曰：“曹大子其有忧乎？非叹所也。”施父，鲁大夫。
　　○施，色豉反。人名字父，音甫。 
　　[疏]“非叹所也”。
　　○正义曰：服虔云：“古之为享食，所以观威仪、省福祸，无丧而戚忧必雠焉。今大子临乐而叹，是父将死而兆先见也。”
　　【经】十年，春，王正月，庚申，曹伯终生卒。（未同盟而赴以名。） 
　　夏五月，葬曹桓公。无传。 
　　秋，公会卫侯于桃丘，弗遇。无传。卫侯与公为会期，中背公，更与齐、郑。故公独往而不相遇也。桃丘，卫地。济北东阿县东南有桃城。
　　○中，如字，一音丁仲反。背，音佩。 
　　冬，十有二月，丙午，齐侯、卫侯、郑伯来战于郎。改侵伐而书来战，善鲁之用周班，恶三国讨有辞。
　　○恶，乌洛反，又音乌路反。 
　　[疏]注“改侵”至“有辞”。
　　○正义曰：《周礼 大司马》“以九伐之法正邦国。贼贤害民，则伐之。负固不服，则侵之”。然则侵伐者，师旅讨罪之名也。鲁以周礼为班，则鲁有礼矣。三国伐有礼，是讨有辞矣。《春秋》善鲁之用周班，不使三国得伐之，故改侵伐而书来战，言若三国自来战，而鲁人不与战也。《释例》曰：“齐侯、卫侯、郑伯来战于郎。夫子善鲁人之秉周班，恶三国之伐有礼，故正王爵以表周制，去侵伐以见无罪，此圣人之所以扶奖王室，敦崇大教，故改常例以特见之。”是其义也。
　　【传】十年春，曹桓公卒。（终施父之言。） 
　　虢仲谮其大夫詹父於王。虢仲，王卿士。詹父，属大夫。
　　○谮，侧鸩反。詹，章廉反。 
　　[疏]注“虢仲”至“大夫”。
　　○正义曰：《周礼》每卿之下，皆有大夫。传言“谮其大夫”，知是属已之大夫，非虢大夫者。若虢国大夫，虢仲自得加罪，无为谮之於王。且其若是虢人，不得以王师伐虢故也。
　　詹父有辞，以王师伐虢。 
　　夏，虢公出奔虞。虞国，在河东大阳县。 
　　[疏]注“虞国”至“阳县”。
　　○正义曰：《谱》云虞，姬姓也。周大王之子、大伯之弟仲雍，是为虞仲，嗣大伯之后。武王克商，封虞仲之庶孙以为虞仲之后，处中国为西吴，后世谓之虞公。僖五年晋灭之。《地理志》：“河东大阳县，周武王封大伯后於此，是为虞公。”《志》言大伯后者，以仲雍嗣大伯故也。
　　秋，秦人纳芮伯万于芮。四年围魏所执者。 
　　初，虞叔有玉，虞叔，虞公之弟。 
　　[疏]注“虞叔，虞公之弟”。
　　○正义曰：祭叔既为祭公之弟，知虞叔亦是虞公之弟。
　　虞公求旃。旃之也。
　　○旃，之然反。弗献，既而悔之，曰：“周谚有之：’匹夫无罪，怀璧其罪’人利其璧，以璧为罪。
　　○谚，音彦。 
　　[疏]“匹夫无罪”。
　　○正义曰：士大夫以上则有妾媵，庶人惟夫妻相匹，其名既定，虽单亦通。故书传通谓之匹夫匹妇也。
　　吾焉用此？其以贾害也。”贾，买也。
　　○焉，於虔反。贾，音古，注同。乃献之。又求其宝剑。叔曰：“是无厌也。无厌，将及我。”将杀我。
　　○厌，於盐反，下同。
　　○遂伐虞公，故虞公出奔共池。共池，地名，阙。
　　○共，音洪，一音恭。 
　　冬，“齐、卫、郑来战于郎”，我有辞也。初，北戎病齐，在六年。诸侯救之。郑公子忽有功焉。齐人饩诸侯，使鲁次之。鲁以周班后郑，郑人怒，请师於齐。齐人以卫师助之，故不称侵伐。不称侵伐，而以战为文，明鲁直，诸侯曲，故言“我有辞”，以礼自释，交绥而退，无败绩。
　　○绥，荀隹反。先书齐、卫，王爵也。郑主兵而序齐、卫下者，以王爵次之也。《春秋》所以见鲁犹秉周礼。
　　○见，贤遍反。 
　　[疏]注“郑主”至“周礼”。
　　○正义曰：传言先书齐、卫，则齐、卫不合先书，当先书郑也。《春秋》之例，主兵者先书，此则郑人主兵，郑宜在先，而先序齐、卫者，王爵齐、卫为侯，尊於郑伯，故以王爵尊卑为序也。不依主兵之例，而以王爵序者，鲁班诸侯之戍，以王爵为次。郑忽负功怀怒，致有此师，故特改常例，还以王爵次之，见鲁犹秉周礼故也。
　　【经】十有一年，春，正月，齐人、卫人、郑人盟于恶曹。（恶曹，地阙。） 
　　夏，五月，癸未，郑伯寤生卒。同盟於元年，赴以名。 
　　秋，七月，葬郑庄公。无传。三月而葬，速。 
　　九月，宋人执郑祭仲。祭，氏；仲，名。不称行人，听迫胁以逐君，罪之也。行人例在襄十一年，《释例》详之。
　　○听，吐定反。 
　　[疏]注“祭氏”至“详之”。
　　○正义曰：庄二十五年，陈侯使女叔来聘，传曰：“嘉之，故不名。”是诸侯之卿嘉之乃不名，则於法当书名。祭仲行无可嘉，知仲非其字，故云：“祭，氏；仲，名”也。祭仲，郑卿，而至宋见执，必是行至宋也。行使被执，例称行人，此当云执郑行人。而不称行人者，听宋迫胁以逐出其君，罪之，故不称行人。昭八年，楚人执陈行人干徵师杀之。传曰：“罪不在行人也。”以罪不在，则称行人。知祭仲罪在其身，故去行人也。《释例》曰：“祭仲之如宋，非会非聘，与於见诱，而以行人应命，不能死节，挟伪以篡其君，故经不称行人以罪之。”是说罪仲之意。襄十一年，“楚人执郑行人良宵”，传曰：“书曰‘行人’，言使人也。”是变例也。传称“诱祭仲而执之”，则本非行人，故经不言。杜必知以行人应命，罪之，故不称行人者，祭仲若不至宋，宋人何得执之？既往至宋，即是因事而行，亦既因事而行，便为使人之例。杜以传文称诱，故序其本意，言非聘非会，听宋迫胁，故不称行人，罪之。经与“齐人执郑詹”文亦何异？刘君以祭仲是字，郑人嘉之，妄规杜氏。就如刘言，既云罪其逐君，何以嘉而称字？杜以萧叔非字，故知祭仲是名仲。既书名为罪，则不称行人，是其贬责。刘云祭仲本非行人，未知有何所据？
　　突归于郑。突，厉公也。为宋所纳，故曰归。例在成十八年。不称公子，从告也。文连祭仲，故不言郑。 
　　[疏]注“突厉”至“言郑”。
　　○正义曰：成十八年传例曰“诸侯纳之曰归”，知此为宋所纳，故曰归也。突实公子，而不称公子，传无褒贬之例，知从告者之辞，告者不言公子，故不称也。十五年，“许叔入于许”，十七年，“蔡季归于蔡”，皆以字系国。突不系郑者，以文连祭仲，祭仲之上已有郑字，蒙上郑文，故不言郑也。以宋人执仲、纳突乃是一事连书，故突得蒙上文。其郑忽奔卫，则郑人别告，故不连上文。
　　郑忽出奔卫。忽，昭公也。庄公既葬，不称爵者，郑人贱之，以名赴。 
　　[疏]注“忽昭”至“名赴”。
　　○正义曰：僖九年传曰：“宋桓公卒。未葬而襄公会诸侯，故曰子。”“里克杀奚齐于次。书曰‘杀其君之子’，未葬也。”彼以未葬故系父，知既葬则成君。此庄公既葬，则忽成君矣，宜书郑伯出奔。今书忽之名，知郑人贱之，以名赴也。其贱之意，说在忽之复归。
　　柔会宋公、陈侯、蔡叔盟于折。无传。柔，鲁大夫未赐族者。蔡叔，蔡大夫。叔，名也。折，地阙。
　　○折，之设反，又市列反。 
　　[疏]注“柔鲁”至“地阙”。
　　○正义曰：以柔不称族，与无骇相类，是无族可称，知其未赐族也。亦以蔡叔无善可嘉，知叔是名。叔亦无族，盖亦未赐族也。
　　公会宋公于夫锺。无传。夫锺，成地。
　　○夫音扶。 
　　冬，十有二月，公会宋公于阚。无传。阚，鲁地，在东平须昌县东南。
　　○阚，口暂反。须，宣逾反。 
　　【传】十一年，春，齐、卫、郑、宋盟于恶曹。（宋不书，经阙。） 
　　[疏]注“宋不书经阙”。
　　○正义曰：丘明作传本以解经，经、传不同，皆传是其实，今传有宋而经无宋，知是经之阙文。宋为大国，传处郑下，是史文旧阙，传先举经之所有，乃以阙者实之，故后言宋耳，非谓盟之序列宋在下也。服虔以为不书宋，宋后盟。宋若后盟，盟本无宋，传不得言齐、卫、郑、宋为此盟也。传之上下例不虚举经文，举此盟者，为经阙宋故也。
　　楚屈瑕将盟贰、轸。贰、轸，二国名。
