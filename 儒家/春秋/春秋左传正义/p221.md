<!-- { "loadSidebar": true } -->
　　○正义曰：传言西鄙懿氏，则西鄙之地，以懿氏为名也。谓之懿氏，则以懿为氏族之名，盖上世有大夫姓懿氏，食邑於此地，因以其姓名其城也。杜以懿氏既为邑名，而云取其六十，故以为取田六十井。服虔云：“六十邑。”刘炫以服言为是。今知非者，此六十之文总属懿氏，懿氏不见经、传，则卑细可知，既非卿大夫，何得广有土地？分六十之邑而与孙氏。且直言六十，本无邑文，故杜以为六十井。刘从服说以规杜氏，非也。
　　赵武不书，尊公也。罪武会公侯。向戌不书，后也。后会期。郑先宋，不失所也。如期至。 
　　[疏]“赵武”至“所也”。
　　○正义曰：僖二十九年，诸侯之卿会公于翟泉，皆贬之称人。传曰：“卿不书，罪之也。”八年，诸侯之卿会晋侯于邢丘，亦贬称人。传曰：“大夫不书，尊晋侯也。”然则尊公侯，罪大夫，其义一也。传文互相见耳。此言“赵武不书，尊公也”。亦是罪武也。故杜云“罪武会公侯”也。其会公侯之罪，向戌、良霄与赵武亦同，但为别有见义，不贬良霄，不得总云卿不书，罪之。故特言“赵武不书，尊公”，明良霄、向戌亦为尊公，不应书也。“向戌不书，后也”，言既为会诸侯，复为后会期，故不得如良霄书名氏也。会之班次，以国大小为序，诸会郑在宋后，此会郑先於宋，为郑依期而至，不失所也。如不失其所，自是常事，非有善可褒，而得进其班者。郑班常在卫下，此会齐、卫不至无常班，宋自当次晋，此直退宋耳，非进郑也。言其不失所，直是不失常，亦非褒文也。计良霄会公，亦应合贬，所以得书名者，方责向戌后期，故书良霄以駮向戌，非为舍霄罪也。《释例》曰：“澶渊之会，赵武、向戌、良霄以大夫而会鲁侯，违在礼之制，其罪一也。戌加后会之尤，霄有不失所之进，文不得并言卿不书，罪之。故特言尊公，明公尊，非三人之所敌，三人之罪既正，而二人独以他义别叙也。”以是杜言良霄会公，亦合贬也。言霄有不失所之进者，正谓不使与宋俱退，得进复其本班耳，非有升进异於常也。宋以后至退班，不在曹人下者，宋是大国，退居郑下，足以为责，故令仍在曹上。此会曹国最小，其班正当居末，曹人非后至也。案翟泉之盟，诸卿敌公，则没公。此亦诸卿敌公，不没公者，翟泉之盟，杜注云“鲁侯讳盟天子大夫”，是以没公，然则此大夫敌公，非公有罪，是以不没公也。
　　於是卫侯会之。晋将执之，不得与会，故不书。
　　○与会音预。 
　　[疏]注“晋将”至“不书”。
　　○正义曰：下云“卫侯如晋，晋人执而囚之。”是於此会为将执之，不得与会也。不得与会，而传云“卫侯会之”，言其至会所耳。
　　晋人执甯喜、北宫遗，使女齐以先归。讨其弑君伐孙氏也。遗，北宫括之子。女齐，司马侯。归晋而后告诸侯，故经书在秋。
　　○女音汝。卫侯如晋，晋人执而囚之於士弱氏。士弱，晋主狱大夫。秋，七月，齐侯、郑伯为卫侯故如晋，欲共请之。
　　○为，于伪反，下“为臣”，注“为林父”、“为臣”皆同。晋侯兼亨之。晋侯赋《嘉乐》。《嘉乐》，《诗 大雅》。取其“嘉乐君子，显显令德。宜民宜人，受禄于天。”
　　○嘉，户嫁反，注同。 
　　[疏]注“嘉乐”至“于天”。
　　○正义曰：“嘉乐君子”以下皆《诗》之文也。晋侯赋此，言已嘉乐二君也。二君以晋侯乐已之故，故齐赋《蓼萧》，言泽及於已，郑赋《缁衣》，言不敢远晋，所以答《嘉乐》也。服虔云：晋侯自《嘉乐》，愚之甚也。
　　国景子相齐侯，景子，国弱。
　　○相，息亮反。赋《蓼萧》。《蓼萧》，《诗 小雅》。言太平泽及远，若露之在萧。以喻晋君恩泽及诸侯。
　　○蓼音六。大音泰。子展相郑伯，赋《缁衣》。《缁衣》，《诗 郑风》．义取“適子之馆兮，还予授子之粲兮”。言不敢违远於晋。
　　○缁，侧其反。粲，七旦反。远，于万反。叔向命晋侯拜二君，曰：“寡君敢拜齐君之安我先君之宗祧也，敢拜郑君之不贰也。”《蓼萧》、《缁衣》二诗，所趣各不同，故拜二君辞异。
　　○祧，他彫反。 
　　[疏]“叔向”至“贰也”。
　　○正义曰：沈氏云：赋《蓼萧》，喻晋侯德泽及诸侯，言晋侯有德，是安我宗庙也。其言与注合。《缁衣》首章云“缁衣之宜兮，敝予又改为兮。適子之馆兮，还予授子之粲兮”。欲常进衣服、献饮食，是其不二心也。刘炫云：《蓼萧》首章云“既见君子，燕笑语兮，是以有誉处兮”。言晋侯有声誉，常处位，是得宗庙安也。
　　国子使晏平仲私於叔向，私与叔向语。曰：“晋君宣其明德於诸侯，恤其患而补其阙，正其违而治其烦，所以为盟主也。今为臣执君，若之何？”谓晋为林父执卫侯。叔向告赵文子，文子以告晋侯。晋侯言卫侯之罪，使叔向告二君。言自以杀晋戍三百人为罪，不以林父故。国子赋《辔之柔矣》，逸《诗》，见《周书》。义取宽政以安诸侯，若柔辔之御刚马。
　　○见，贤遍反。 
　　[疏]注“逸诗”至“刚马”。
　　○正义曰：《汉书 艺文志》有《周书》篇目，其书今在。或云是孔子删《尚书》之馀。案其文非《尚书》之类，彼引《诗》云“马之刚矣，辔之柔矣。马亦不刚，辔亦不柔。志气麃麃，取与不疑”。此《诗》馀无所见，故谓彼文是也。
　　子展赋《将仲子兮》，《将仲子》，《诗 郑风》。义取众言可畏。言卫侯虽别有罪，而众人犹谓晋为臣执君。
　　○将仲子兮，将，七羊反，注同，本亦无“兮”字，此依《诗序》。晋侯乃许归卫侯。叔向曰：“郑七穆，罕氏其后亡者也。子展俭而壹。”子展，郑子罕之子。居身俭而用心壹。郑穆公十一子，子然、二子孔三族已亡，子羽不为卿，故唯言七穆。
　　○郑七穆，谓子展公孙舍之，罕氏也；子西公孙夏，驷氏也；子产公孙侨，国氏也；伯有良霄，良氏也；子大叔游吉，游氏也；子石公孙段，丰氏也；伯石印段，印氏也。穆公十一子，谓子良，公子去疾也；子罕，公子喜也；子驷，公子骈也；国，公子发也；子孔，公子嘉也；子游，公子偃也；子丰也；子印也；子羽也；子然也；士子孔也。子然、二子孔已亡，子羽不为卿，故止七也。 
　　[疏]注“子展”至“七穆”。正义曰：居身俭而用心壹，叔向自以察貌观言而知之，其知不由赋《诗》也。“子然、二子孔三族已亡”，十九年传文也。子羽不为卿者，案成十三年“郑公子班自訾求入于大宫，不能，杀子印、子羽”。不书於经，故知不为卿也。杜注彼云：皆穆公子也。又《世族谱》云：“子羽，穆公子。其后为羽氏，即羽师颉，是其孙。此非行人子羽，公孙挥也。”《世族谱》以公孙挥为杂人自外，唯有罕、驷、丰、游、印、国、良七族，见於经、传，皆出穆公，故称七穆也。
　　初，宋芮司徒生女子，芮司徒，宋大夫。
　　○芮，如锐反。赤而毛，弃诸堤下。共姬之妾取以入，共姬，宋伯姬也。
　　○堤，亦作隄；徐，丁兮反；沈，直兮反。共音恭。名之曰弃。长而美。平公入夕，平公，共姬子也。
　　○长，丁丈反。共姬与之食。公见弃也而视之，尤。尤，甚也。姬纳诸御，嬖，生佐。佐，元公。恶而婉。佐貌恶而心顺。
　　○婉，於阮反。大子痤美而很，貌美而心很戾。
　　○很，胡恳反。合左师畏而恶之。合左师，向戌。
　　○恶，乌路反，下皆同。寺人惠墙伊戾为大子内师而无宠。惠墙，氏；伊戾，名。
　　○廧，或作墙，音樯。戾，力计反。 
　　[疏]注“惠墙，氏。伊戾，名”。
　　○正义曰：服虔云：“惠伊皆发声，实为墙戾。”杜以下文单称伊戾，是舍族称名，故以惠墙为氏，伊戾为名也。内师者，身为寺人之官，公使之监知大子内事，为在内人之长也。
　　秋，楚客聘於晋，过宋。上已有秋，复发传者，中间有初，不言秋，则嫌楚客过在他年。
　　○复，扶又反。大子知之，请野享之。公使往，伊戾请从之。公曰：“夫不恶女乎？”夫，谓大子也。
　　○夫音扶，注同。女音汝。 
　　[疏]“大子知之”。
　　○正义曰：知之，谓与楚客旧相知，故请野享之。
　　对曰：“小人之事君子也，恶之不敢远，好之不敢近。敬以待命，敢有贰心乎？纵有共其外，莫共其内。伊戾为大子内师，不行，恐内侍废阙。
　　○远，于刃反。好，呼报反。近，附近之近。共音恭，本又作“供”，下同。臣请往也。”遣之。至，则欿，用牲，加书，徵之。诈作盟处，为大子反徵验也。
　　○欿，口感反。处，昌虑反。而骋告公骋，驰也。
　　○骋，敕景反。曰：“大子将为乱，既与楚客盟矣。”公曰：“为我子，又何求？”对曰：“欲速。”言欲速得公位。公使视之，则信有焉。有盟徵焉。问诸夫人与左师，夫人，佐母弃也。则皆曰：“固闻之。”公囚大子。大子曰：“唯佐也能免我。”以其婉也。召而使请，曰：“日中不来。吾知死矣。”左师闻之，聒而与之语。聒，讙也。欲使佐失期。
　　○聒，古活反，下同。讙，呼端反。 
　　[疏]注“聒，讙也”。
　　○正义曰：声乱耳谓之聒。多为言语讙譁乱其耳，故聒为讙也。
　　过期，乃缢而死。佐为大子，公徐闻其无罪也，乃亨伊戾。左师见夫人之步马者，步马，习马。
　　○缢，一赐反。亨，普彭反。问之，对曰：“君夫人氏也。”左师曰：“谁为君夫人？余胡弗知？”圉人归，以告夫人。夫人使馈之锦与马，先之以玉，以玉为锦马之先。
　　○馈，其位反。先，悉荐反。又如字。曰：“君之妾弃，使某献。”左师改命曰：“君夫人。”而后再拜稽首受之。左师令使者改命也。传言宋公闇，左师谀，大子所以无罪而死。
　　○令，力呈反。使，所吏反，下文“通使”同。谀，羊朱反。 
　　[疏]“左师”至“受之”。
　　○正义曰：夫人氏者，氏犹家也。言夫人家之马也。痤死，佐为大子，弃即正为夫人，步马之时，夫人名己定矣，故对云“君夫人氏也”。但弃本是妾，左师欲令夫人重已，故佯不知之。夫人闻之，惧已不得为夫人，故自称为妾，馈之锦马也。左师喜得其赐，故令使者改命曰君夫人，而后拜受之，使弃成为夫人。传言左师之谀也。
　　郑伯归自晋，请卫侯归。使子西如晋聘，辞曰：“寡君来烦执事，惧不免於戾。言自惧失敬於大国而得罪。使夏谢不敏。”夏，子西名。
