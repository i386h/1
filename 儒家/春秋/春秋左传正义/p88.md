<!-- { "loadSidebar": true } -->
　　○正义曰：《月令》诸言“是月”，皆是前事之月，知此是陨石之月也。石陨、鹢退俱是宋事，事相类而同时告，故重言“是月”，嫌同日也。告者不以鹢退之日告，故言是月以异之。鹢，水鸟者，相传为然。《春秋考异邮》云，鹢者，毛羽之蟲，生阴而属於阳。《洪范五行传》曰：鹢者，阳禽。鹢，字或作鶂。《广志》云：鹢，古退飞者，今以其首为船头。《庄子》云：鹢之相视，眸子不运而风化。《博物志》云：雄雌相视则孕，或曰雄鸣上风，雌承下风，则亦孕，是也。鸟飞不能自退，传言“风也”，是鸟高飞，遇风而退却也。《公羊传》曰：“视之则六，察之则鹢，徐而察之则退飞。”是亦随见先后而书之。鲁史而记宋事，知其宋人以为灾，告於诸侯，故书。
　　三月，壬申，公子季友卒。无传。称字者贵之。公与小敛，故书日。
　　○与音预。敛，力验反。公与小敛，本亦“公与敛”。 
　　[疏]注“称字”至“书日”。
　　○正义曰：季是其字，友是其名，犹如仲遂、叔肸之类，皆名字双举。刘炫以季为氏而规杜过，非也。炫云：季友、仲遂皆生赐族，非字也。
　　夏，四月，丙申，鄫季姬卒。无传。
　　○鄫，似陵反。 
　　秋，七月，甲子，公孙兹卒。无传。 
　　冬，十有二月，公会齐侯、宋公、陈侯、卫侯、郑伯、许男、邢侯、曹伯于淮。临淮郡左右。
　　○邢音刑。淮音怀。 
　　[疏]注“临淮郡左右”。
　　○正义曰：淮水发源入海，其路甚长，会于淮者，必是会于水旁，不得会于水内。杜欲指其处，无以可明，故云“临淮郡左右”。
　　【传】十六年，春，“陨石于宋，五”，陨星也。（但言星，则嫌星使石陨，故重言陨星。） 
　　[疏]注“但言”至“陨星”。
　　○正义曰：下云“风也”，是风使鹢退。此若直言星也，则嫌是星使石陨，故重言“陨星”，以明所陨之石即是星也。《易》称“在天成象，在地成形”。则星之在上，其形不可知也。古今之说，星陨至地，皆言为石。经书在地之验，故言陨石。传本在天之时，故言“陨星”。不知星之在上，其形本是石也？为当既陨，始变为石？圣贤不说，难得而知。
　　“六鹢退飞，过宋都”，风也。六鹢遇迅风而退飞，风高不为物害，故不记风之异。
　　○迅音信，又音峻，疾也。周内史叔兴聘于宋，宋襄公问焉，曰：“是何祥也？吉凶焉在？”祥，吉凶之先见者。襄公以为石陨鹢退，能为祸福之始，故问其所在。
　　○焉，於虔反。见，贤遍反，又如字。 
　　[疏]注“祥吉”至“所在”。
　　○正义曰：《中庸》云“国家将兴，必有祯祥；国家将亡，必有妖孽”。则事之先见，善恶异名，吉之先见谓之祥，凶之先见谓之妖。此总云祥者，彼对文耳。《书序》云：“亳有祥，桑、穀共生于朝。”《五行传》云青祥、白祥之类恶事，亦称为祥，祥是总名。公问“是何祥也？吉凶焉在？”故杜并以吉凶解之，言吉凶先见皆为祥也。襄公以为石陨、鹢退能为祸福之始，故问其所在。盖当虑其在已，故问之。
　　对曰：“今兹鲁多大丧，今兹，此岁。明年齐有乱，君将得诸侯而不终。”鲁丧、齐乱、宋襄公不终，别以政刑吉凶他占知之。 
　　[疏]注“鲁丧”至“知之”。
　　○正义曰：此三者，叔兴止言其事，不说知之所由，或观政教、刑法，或他事别有占验，故云别以政刑他占知之，言知之不由石、鹢也。刘炫云，政者，若周大夫入陈竟，见官职不脩，君臣南冠如夏氏，知简夷将乱。子贡见公执玉卑，知其替死也。刑者，若夷吾忌克多怨，君子知其不终也。吉凶有二，阴阳调序，四海玉烛，时吉也；阴阳错逆，寒暑失度，民多疠疫，五穀不登，时凶也。父慈子孝，君义臣忠，人吉也；父不父，子不子，君不君，臣不臣，人凶也。
　　退而告人曰：“君失问。是阴阳之事，非吉凶所生也。言石陨、鹢退，阴阳错逆所为，非人所生。襄公不知阴阳而问人事，故曰君失问。叔兴自以对非其实，恐为有识所讥，故退而告人。
　　○错，七落反。 
　　[疏]注“言石”至“告人”。
　　○正义曰：刘炫云，言是阴阳之事也，则知事由阴阳，若阴阳顺序，则物皆得性，必无妖异。故云阴阳错逆所为，非人吉凶所生也。传称天反时为灾，地反物为妖，人反德为乱，乱则妖灾生。《洪范》“咎徵曰：‘狂恒雨若’”之类，皆言人有愆失，乃致阴阳错逆。而云阴阳错逆非人所生者，石陨、鹢飞事由阴阳错逆，阴阳错逆，乃是人行所致。襄公不问己行何失，致有此异，乃谓既有此异，将来始有吉凶。故答云“是乃阴阳之事，非将来吉凶所生”。言将来若有吉凶，协此石、鹢之异耳，非始从石、鹢而出也。襄公不知阴阳错逆为既往之咎，乃谓将来吉凶出石、鹢之间，是不知阴阳而空问人事，故云“君失问”也。叔兴若以实对，当云“由君愆失，致有此异”，今乃别以政刑他占横说齐乱、鲁丧。自以对非其实，恐为有识所识，故退而告人以此言也。服虔云：“鹢退风，咎君行所致，非吉凶所从生。”襄公不问己行何失，而致此变，但问吉凶焉在。以为石陨、鹢退，吉凶何从而生。故云“君失问”。是刘炫用服义为说也。今删定以杜注云：“石、鹢阴阳错逆所为，非人所生”，则阴阳错逆，自然有此，非由人事之失致此错逆。又吉凶不由石、鹢所生，故传云“是阴阳之事，非吉凶所生”。是吉凶不由石、鹢，石、鹢不由於人，则吉凶之来，别由人行得失耳。故《释例》云“或异而无感，或感而不可知”，如此之类是也。其传云“乱则妖灾生”，《洪范》曰：“狂恒雨若”，此皆假之阴阳以为劝戒，神道助教，非实辞也。但圣贤之说未知孰是，故两载其义，以俟后贤。
　　吉凶由人，吾不敢逆君故也。”积善馀庆，积恶馀殃，故曰吉凶由人。君问吉凶，不敢逆之，故假他占以对。
　　○殃，於良反。 
　　[疏]注“积善”至“以对”。
　　○正义曰：积善馀庆，积恶馀殃，《易 文言》文也。言将来吉凶，由人行所致。行善则有吉，行恶则有凶。吉凶自由於君，不从石、鹢而出。吾不敢逆君之心，故假他占以告之。
　　夏，齐伐厉，不克，救徐而还。十五年齐伐厉以救徐。 
　　秋，狄侵晋，取狐厨、受铎，涉汾，及昆都，因晋败也。狐厨、受铎、昆都，晋三邑。平阳临汾县西北有狐谷亭。汾水出大原，南入河。
　　○狐音胡。厨，直诛反。铎，徒各反。汾，扶云反，水名。大原音泰。 
　　[疏]注“狐厨”至“入河”。
　　○正义曰：汾水从平阳南流折而西入于河。临汾县在汾水北。狐谷疑是狐厨，乃在县之西北，则狐厨、受铎皆在汾北。狄自北而侵，南涉汾水至于昆都昆都在汾南也。
　　王以戎难告于齐，齐徵诸侯而戍周。十一年戎伐京师以来，遂为王室难。
　　○难，乃旦反，注同。 
　　冬，十一月，乙卯，郑杀子华。终管仲之言。事在七年。 
　　十二月会于淮，谋鄫，且东略也。鄫为淮夷所病故。
　　○为，于伪反。城鄫，役人病。有夜登丘而呼曰：“齐有乱。”不果城而还。役人遇厉气，不堪久驻，故作妖言。
　　○呼，火故反。还音旋。 
　　【经】十有七年，春，齐人、徐人伐英氏。（
　　○英，於京反。） 
　　夏，灭项。项国，今汝阴项县。公在会，别遣师灭项，不言师，讳之。
　　○项，胡讲反，国名，鲁灭之也。二传以为齐灭。 
　　[疏]注“项国”至“讳之”。
　　○正义曰：知非师少不言师，而言“讳之”者，沈云：襄十三年传云“用大师焉曰灭”。此既称灭，故知用大师。刘炫云：案传，“齐人以为讨”，讨其灭国，非讨用师，既不讳灭，何以讳师？炫谓将卑师少称人，不可自言鲁人，故不称师。炫不达此旨，以为将卑师少以规杜过，非也。
　　秋，夫人姜氏会齐侯于卞。卞，今鲁国卞县。
　　○卞，皮彦反。 
　　[疏]“夫人”至“于卞”。
　　○正义曰：妇人送迎不出门，见兄弟不逾阈，今出会齐侯无讥文者，凡夫人之行得礼、失礼直书其事，善恶自明，故於文悉无褒贬。此时公为齐人所止，夫人会以释之，纵使违礼，不合贬责。
　　九月，公至自会。公既见执于齐，犹以会致者，讳之。 
　　冬，十有二月，乙亥，齐侯小白卒。与僖公入同盟，赴以名。 
　　[疏]注“与僖”至“以名”。
　　○正义曰：元年盟于荦，三年公子友如齐淮盟，五年于首止，七年于甯母，八年于洮，九年于葵丘，十五年于牡丘，四年与屈完盟于召陵，诸侯皆在，公亦与焉，故为八也。同盟相赴以名主，谓当时两君但与其父盟，亦得以名赴其子耳。与僖盟既多，故不复通数庄、闵也。
　　【传】十七年，春，齐人为徐伐英氏，以报娄林之役也。（英氏，楚与国。娄林役在十五年。
　　○为，于伪反。） 
　　夏，晋大子圉为质於秦，秦归河东而妻之。秦征河东置官司，在十五年。
　　○圉，鱼吕反。质音致，下同。妻，七计反，下同。惠公之在梁也，梁伯妻之。梁嬴孕，过期，过十月不产。怀子曰孕。
　　○嬴音盈，下同。孕，以证反。过，古禾反。 
　　[疏]注“过十”至“曰孕”。
　　○正义曰：十月而产，妇人大期。又《家语》云“人十月而生”。故知过期，过十月也。《易》称“妇孕不育”。《说文》云“孕，怀子也”。
　　卜招父与其子卜之。卜招父，梁大卜。
　　○招，上遥反。大音泰。其子曰：“将生一男一女。”招曰：“然。男为人臣，女为人妾。”故名男曰圉，女曰妾。圉，养马者。不聘曰妾。 
　　[疏]注“圉养”至“曰妾”。
　　○正义曰：昭七年传曰：“马有圉，牛有牧。”《内则》云：“聘则为妻，奔则为妾。”是也。
　　及子圉西质，妾为宦女焉。宦，事秦为妾。
　　○宦音患。 
　　师灭项。师，鲁师。淮之会，公有诸侯之事，未归，而取项。淮会在前年冬，诸侯之事，会同讲礼之事。齐人以为讨，而止公。内讳执，皆言止。 
　　秋，声姜以公故，会齐侯于卞。声姜，僖公夫人，齐女。九月，公至。书曰：“至自会。”犹有诸侯之事焉，且讳之也。耻见执，故讬会以告庙。 
　　[疏]“犹有”至“讳之也”。
　　○正义曰：实无诸侯之事而言“至自会”者，尚似有诸侯之事焉。
　　齐侯之夫人三：王姬、徐嬴、蔡姬，皆无子。齐侯好内，多内宠，内嬖如夫人者六人：长卫姬生武孟，武孟，公子无亏。
