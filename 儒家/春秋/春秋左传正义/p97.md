<!-- { "loadSidebar": true } -->
　　○隰音习。醴音礼。宥音又。请隧，弗许，阙地通路曰隧，王之葬礼也。诸侯皆县柩而下。
　　○隧音遂，今之延道。阙，其月反。县音玄。柩，其九反。 
　　[疏]注“阙地”至“而下”。
　　○正义曰：隐元年传曰：“阙地及泉，隧而相见。”是阙地通路曰隧也。天子之葬，棺重礼大，尤须谨慎，去壙远而阙地通路，从远地而渐邪下之。诸侯以下，棺轻礼小，临壙上而直县下之。故隧为王之葬礼，诸侯皆县柩而下，故不得用隧。晋侯请隧者，欲请以王礼葬也。
　　曰：“王章也。章，显王者与诸侯异。未有代德而有二王，亦叔父之所恶也。”与之阳樊、温、原、欑茅之田。晋於是始起南阳。在晋山南河北，故曰南阳。
　　○恶，乌路反。欑，才官反。阳樊不服，围之。苍葛呼曰：苍葛，樊阳人。
　　○呼，唤故反。“德以柔中国，刑以威四夷，宜吾不敢服也。此谁非王之亲姻，其俘之也！”乃出其民。取其土而已。
　　○俘，芳扶反。 
　　秋，秦、晋伐鄀。鄀本在商密，秦、楚界上小国，其后迁於南郡鄀县。
　　○鄀音若，国名；《字林》云：“楚邑，楮斫反。” 
　　[疏]注“鄀本”至“鄀县”。
　　○正义曰：言“本在商密”者，据在后移都，称旧鄀。以为本耳。其实此时在商密，后始迁於鄀县，国至彼县而灭，故彼县专得鄀名。当此秦、晋伐鄀之时，国名为鄀，所都之邑名商密，楚以申息之师戍商密者，正谓戍鄀国也。析是鄀之别邑，戍人居析地，为商密之援。
　　楚斗克、屈御寇以申、息之师戍商密。斗克，申公子仪。屈御寇，息公子边。商密，鄀别邑，今南乡丹水县。戍，守也。二子屯兵於析，以为商密援。
　　○御，鱼吕反。屯，徒门反。援，于眷反。秦人过析隈，入而系舆人以围商密，昏而傅焉。析，楚邑，一名白羽，今南乡析县。隈，隐蔽之处。系缚舆人，诈为克析得其囚俘者。昏而傅城，不欲令商密知囚非析人。
　　○过，古卧反；王音戈。析，星历反。俗作<木片>。隈，乌回反。系音计。舆音馀，傅音附，注同。处昌虑反。令，力呈反。宵，坎血加书，伪与子仪、子边盟者。掘地为坎，以埋盟之馀血，加盟书其上。
　　○掘，其勿反，又其月反；本又作阙，其月反。商密人惧曰：“秦取析矣，戍人反矣。”乃降秦师。囚申公子仪、息公子边以归。商密既降，析戍亦败，故得囚二子。
　　○降，户江反，后除注“降名”皆同。楚令尹子玉追秦师，弗及，不复言晋者，秦为兵主。
　　○复，扶又反。遂围陈，纳顿子于顿。为顿围陈。
　　○为，于伪反。 
　　冬，晋侯围原，命三日之粮。原不降，命去之。谍出，谍，间也。
　　○谍音牒。间，间厕之间。曰：“原将降矣。”军吏曰：“请待之。”公曰：“信，国之宝也，民之所庇也。得原失信，何以庇之？所亡滋多。”退一舍而原降，迁原伯贯于冀。伯贯，周守原大夫也。
　　○庇，必利反，又音秘。贯，古乱反。赵衰为原大夫，狐溱为温大夫。狐溱，狐毛之子。
　　○溱，侧巾反。 
　　卫人平莒于我。十二月，盟于洮，脩卫文公之好，且及莒平也。莒以元年郦之役怨鲁，卫文公将平之，未及而卒。成公追成父志，降名以行事，故曰脩文公之好。
　　○好，呼报反，注同。郦，力知反。 
　　晋侯问原守於寺人勃鞮。勃鞮，披也。
　　○守，手又反。勃，步忽反。鞮，丁兮反。对曰：“昔赵衰以壶飧从径，馁而弗食。”言其廉且仁，不忘君也。径，犹行也。
　　○飧音孙。从，才用反，旧如字。径，古定反。一读“以壶飧从”，绝句，读“径”为“经”，连下句，垂於杜意。馁，如罪反，饿也。 
　　[疏]注“言其”至“行也”。
　　○正义曰：杜以径犹行者，以传文为径，故释为行，上读为义。刘炫改“径”为“经”，谓经历饥馁，下属为句，辄改其字，以规杜氏，非也。
　　故使处原。从披言也。衰虽有大功，犹简小善以进之，示不遗劳。
　　○披，普皮反。 
　　【经】二十有六年，春，王正月，己未，公会莒子、卫甯速盟于向。（向，莒地。甯速，卫大夫庄子也。
　　○向，舒亮反。） 
　　齐人侵我西鄙。公追齐师至酅，弗及。公逐齐师，远至齐地，故书之。济北穀城县西有地名酅下。
　　○酅，本又作巂，户圭反，注同，一音以转反。 
　　[疏]“齐人”至“弗及”。
　　○正义曰：於例，将卑师少称人，将卑师众称师。此来、去一也，而师、人异文者，《穀梁传》曰：“其侵也曰人，其追也曰师，以公之弗及，大之也。”此传无解，或如《穀梁》之言，美公能逐其师，若言追大师然，变文以美公，犹嘉季子之获而书莒挐也。公追戎于济西，不言所至。此言至酅者，美公远追能追至齐地，故书之也。桓十年齐侯、卫侯、郑伯来战于郎，传曰：不书侵伐，“我有辞也”。此齐人侵我，讨洮、向二盟与莒和好，我亦无罪而书侵者，於时晋文初起，诸侯无伯，齐侯是桓公之子，欲以盟主自居，鲁不告齐而私为此盟，非有正礼可辞，齐侯容得侵伐，故从本文。
　　夏，齐人伐我北鄙。孝公未入鲁竟，先使微者伐之。
　　○竟音境，传同。卫人伐齐。 
　　公子遂如楚乞师。公子遂，鲁卿也。乞，不保得之辞。 
　　[疏]注“公子”至“之辞”。
　　○正义曰：公子遂，名书於经，则是卿也。而云大夫者，大夫是总辞也。今定本为鲁卿。乞则自我之心，得否在於彼国。乞者，执谦之意，不保必得之辞。《释例》曰：“凡乞者，深求过理之辞，执谦以逼成其计，故虽小国之乞大国，大国之乞小国，亦皆从不与谋之例。臧宣叔、郤锜乞师是也。”然则与谋者，彼此合计，同谋共行。乞师者，取彼之力，我独用之，故不从与谋之例。《公羊传》曰：“乞者何？卑辞也。曷为内外同辞？重师也。曷为重师？师出不正反，战不正胜。”《穀梁》亦同其意，以为兵，凶器；战，危事，用师必有死伤，不可必全得归。本不可谓之假借，故皆以乞为名。
　　秋，楚人灭夔，以夔子归。夔，楚同姓国，今建平秭归县。夔有不祀之罪，故不讥楚灭同姓。
　　○夔，求龟反。秭音姊。 
　　冬，楚人伐宋，围缗。公以楚师伐齐，取穀。传例曰：“师能左右之曰以。”
　　○缗，亡巾反。
　　○公至自伐齐。无传。 
　　【传】二十六年，春，王正月，公会莒兹莒公、（兹，时君之号，莒，夷，无谥，以号为称。
　　○，普悲反。称，尺证反。）
　　○甯庄子“盟于向”，寻洮之盟也。（洮盟在前年。） 
　　“齐师侵我西鄙”，讨是二盟也。 
　　夏，齐孝公伐我北鄙。卫人伐齐，洮之盟故也。公使展喜犒师，劳齐师。
　　○犒，苦报反，劳也。劳，力报反，下文同。 
　　[疏]注“劳齐师”。
　　○正义曰：犒者，以酒食饷馈军师之名也。服虔云：“以师枯槁，故馈之饮食，劳苦谓之劳也。”《鲁语》云：“使展喜以膏沐犒师。”
　　使受命于展禽。柳下惠。 
　　[疏]注“柳下惠”。
　　○正义曰：《鲁语》展禽对臧文仲云：“获闻之。”是其人，氏展，名获，字禽，柳下是其所食之邑名，谥曰惠。《列女传》：“柳下惠死，门人将谥之。妻曰：‘夫子之谥，宜为惠乎！’门人从以为谥。”《庄子》云“柳下季”者，季是五十字，禽是二十字。
　　齐侯未入竟，展喜从之，曰：“寡君闻君亲举玉趾，将辱於敝邑，使下臣犒执事。”言执事，不敢斥尊。
　　○趾音止，足也。齐侯曰：“鲁人恐乎？对曰：“小人恐矣，君子则否。”齐侯曰：“室如悬罄，野无青草，何恃而不恐？”如，而也。时夏四月，今之二月，野物未成，故言居室而资粮县尽，在野则无蔬食之物，所以当恐。
　　○恐，立勇反，下及注皆同。县音玄，注同。罄亦作磬，尽也。 
　　[疏]注“如而”至“当恐”。
　　○正义曰：服虔云：“言室屋皆发撤，榱椽在，如县罄”。孔晁曰：“县罄，但有桷无覆。”盖杜以下云“野无青草”，言在野无青草可食，明此在室无资粮可啖，故改“如”为“而”，言“居室而资粮县尽”。刘炫云“如罄在县，下无粟帛”。炫乃以服义规杜，非也。
　　对曰：“恃先王之命，昔周公、大公股肱周室，夹辅成王。成王劳之而赐之盟，曰：‘世世子孙，无相害也！’载在盟府，载，载书也。
　　○大音泰，下及注同。夹，古洽反，旧音古协反。
　　○大师职之。职，主也。大公为大师，兼主司盟之官。桓公是以纠合诸侯而谋其不协，弥缝其阙而匡救其灾，昭旧职也。及君即位，诸侯之望曰：‘其率桓之功。’率，循也。
　　○缝，扶容反。我敝邑用不敢保聚，用此旧盟，故不聚众保守。曰：‘岂其嗣世九年而弃命废职，其若先君何？君必不然。’恃此以不恐。”齐侯乃还。 
　　东门襄仲、臧文仲如楚乞师。襄仲居东门，故以为氏。臧文仲为襄仲副使，故不书。
　　○使，所吏反。
　　○臧孙见子玉而道之伐齐、宋，以其不臣也。言其不臣事周室，可以此罪责而伐之。
　　○道音导。 
　　夔子不祀祝融与鬻熊。祝融，高辛氏之火正，楚之远祖也。鬻熊，祝融之十二世孙。夔，楚之别封，故亦世绍其祀。
　　○融，馀忠反。鬻音育。 
　　[疏]“祝融”至“其祀”。
　　○正义曰：《楚世家》云：“楚之先出自帝颛顼高阳。高阳生称，称生卷章，卷章生重黎。黎为高辛氏火正，帝喾命曰祝融。帝诛重黎，而以其弟吴回居火正，为祝融。吴回生陆终，陆终生季连。季连，芊姓，楚其后也。其后中微，或在中国，或在蛮夷，不能纪其世。周文王之时，季连之苗裔曰鬻熊，事文王。曾孙熊绎，成王封於楚。”是祝融、鬻熊皆为楚之远祖也。自祝融至鬻熊，司马迁不能纪其世。杜言十二世，不知出何书。故刘炫规杜云：“计其间出有一千二百年，略而言之，则百年为一世，计父子为十二世，何以得近千二百年乎？”今删定知不然者，以其间或兄弟伯叔相及皆为君，故年多而世少，或可转写误。刘更无别文，以意而规杜氏，未为得也。
　　楚人让之，对曰：“我先王熊挚有疾，鬼神弗赦而自窜于夔。熊挚，楚嫡子，有疾不得嗣位，故别封为夔子。
　　○挚音至。窜，七乱反，《字林》又千外反。嫡，丁历反。 
