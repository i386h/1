<!-- { "loadSidebar": true } -->
　　○正义曰：《周礼 掌客》：王巡守，百官从者，所过之国共其积膳，“三公上公之礼，卿侯伯之礼，大夫子男之礼”。宰周公是天子三公，具主国待之当尊於国君，但周公自谦，不敢当比国君耳。既云“备物之飨，以象其德”，及说备物之下，即云“以献其功”功德互见之耳。献其功者，献谓呈见旌表之也。备设以象德，荐献以见功，故象献分配为文。
　　东门襄仲将聘于周，遂初聘于晋。公既命襄仲聘周，未行，故曰“将”，又命自周聘晋，故曰“遂”。自入春秋鲁始聘晋，故曰“初”。 
　　[疏]注“公既”至“曰初”。
　　○正义曰：经书实行之事，传说将命之初，故云命之将聘于周，未行，又命之遂聘于晋，令其从周即去，更不回也。贾、服不晓传意，解为先聘晋，后聘周，故杜详说之。
　　【经】三十有一年，春，取济西田。（晋分曹田以赐鲁，故不系曹。不用师徒，故曰“取”。） 
　　[疏]注“晋分”至“曰取”。
　　○正义曰：济西之田，实是曹地。晋文分以赐鲁，故不系於曹。不系晋者，晋本意赐诸侯，不为已有，故亦不系晋也。昭四年传例，曰“凡克邑不用师徒曰取。”取田取邑，义亦同也。
　　公子遂如晋。 
　　夏，四月，四卜郊，不从，乃免牲。龟曰卜。不从，不吉也。卜郊不吉，故免牲。免犹纵也。 
　　[疏]注“龟曰”至“纵也”。
　　○正义曰：“龟曰卜”，《曲礼》文也。《洪范稽疑》云“龟从筮从”，谓从人之心也，人心欲吉，不从是不吉也。卜郊不吉，不复为郊，牲无所用，故免牲。免犹纵放不杀之也。《穀梁传》曰“免牲者，为之缁衣熏裳。有司玄端，奉送至于南郊。免牛亦然”。《左传》无说，其事或然也。桓五年传例曰“凡祀，启蛰而郊”。启蛰，周之三月也。今於夏四月卜郊者，传举节气，有前有却，但使春分未过，仍得为郊，故四月得卜郊也。故《释例》曰“凡十二月而节气有二十四，共通三百六十六日，分为四时，间之以闰月，故节不必得恒在其月初，而中气亦不得恒在其月之半”。是以传举天宿气节为文而不以月为正。僖公襄公夏四月卜郊，但讥其非所宜卜，而不讥其四月不可郊也。孟献子曰：“启蛰而郊，郊而后耕”，耕谓春分也。言得启蛰当卜郊，不得过春分耳。是言四月得郊也。《周礼 大宰职》云“祀五帝，前期十日，帅执事而卜日”。然则将祭，必十日之前豫卜之也。言“四卜郊”者，盖三月每旬一卜，至四月上旬更一卜，乃成为四卜也。此言“四卜郊，不从”，襄七年“三卜郊，不从”。《公羊传》曰“曷为或言三卜，或言四卜？三卜，礼也。四卜，非礼也。三卜何以礼？求吉之道三”。今《左传》以为“礼不卜常祀”，则一卜亦非。不云四非而三是，异於《公羊》说。
　　犹三望。三望，分野之星国中山川，皆郊祀望而祭之。鲁废郊天，而脩其小祀，故曰“犹”。犹者，可止之辞。
　　○分，扶问反。 
　　[疏]注“三望”至“之辞”。
　　○正义曰：《公羊传》曰“三望者何？望祭也。然则曷祭？祭泰山河海”。郑玄以为望者祭山川之名。诸侯之祭山川，在其地则祭之，非其地则不祭，且鲁竟不及於河。《禹贡》“海岱及淮惟徐州”，徐即鲁地。三望，谓淮海岱也。贾逵、服虔以为三望分野之星国中山川，今杜亦从之。以襄九年传曰：“陶唐氏之火正阏伯居商丘，祀大火。相土因之，故商主大火”。昭元年传云“辰为商星，参为晋星”。《楚语》云“天子遍祀群神品物，诸侯二王后祀天地三辰及其土地之山川”。注《国语》者皆云：诸侯二王后祀天地三辰，日月星也。非二王后祀分野星辰山川也。以此知三望分野之星国内山川，其义是也。昭七年“夏四月，甲辰，朔，日有食之”。於时夏之二月，日在降娄。传称“去卫地，如鲁地”。於十二次豕韦，卫地。降娄，鲁地。鲁祭分野之星，其祭奎娄之神也。此三望者，因郊祀天而望祭之，於法不独祭也。鲁既废郊天，而独脩小祀，故曰犹。《公羊》、《穀梁》皆云：犹者，可止之辞。
　　秋，七月。 
　　冬，杞伯姬来求妇。无传。自为其子成昏。
　　○为，于伪反。 
　　狄围卫。十有二月，卫迁于帝丘。辟狄难也。帝丘，今东郡濮阳县。故帝颛顼之虚，故曰帝丘。
　　○难，乃旦反。颛音专。顼，郭玉反。虚，起鱼反。 
　　[疏]注“辟狄”至“帝丘”。
　　○正义曰：传称“狄围卫，卫迁于帝丘”。盖有阻险可以辟狄难也。《释例》曰：“帝丘，故帝颛顼之虚，故曰帝丘。昆吾氏因之，故曰昆吾之虚。东郡濮阳县是也。”
　　【传】三十一年，春，“取济西田”，分曹地也。（二十八年，晋文讨曹，分其地，竟界未定，至是乃以赐诸侯。
　　○竟音境。）使臧文仲往，宿於重馆。（高平方与县西北有重乡城。
　　○重，直龙反，注同。方音房。与音预。）重馆人告曰：“晋新得诸侯，必亲其共，不速行，将无及也。”从之。分曹地，自洮以南，东傅于济，尽曹地也。（文仲不书，请田而已，非聘享会同也。济水自荧阳东过鲁之西，至乐安入海。
　　○洮，吐刀反。傅音附。尽，津忍反。乐音洛。） 
　　[疏]“重馆”至“曹地也”。正义曰：《鲁语》说此事，云“获地於诸侯为多。臧文仲反，既复命，为之请曰：‘地之多，重馆人之力也。臣闻之曰：善有章，虽贱，赏也。今一言而辟竟，其章大矣，请赏之。’乃出而爵之”。
　　襄仲如晋，拜曹田也。 
　　“夏，四月，四卜郊，不从，乃免牲”，非礼也。诸侯不得郊天，鲁以周公故，得用天子礼乐，故郊为鲁常祀。 
　　[疏]注“诸侯”至“常祀”。
　　○正义曰：《明堂位》称“成王幼弱，周公践天子之位，以治天下，制礼作乐。七年，致政於成王。成王以周公为有勋劳於天下，命鲁公世世祀周公以天子之礼乐。是以鲁君孟春乘大路，载弧韣，旂十有二旒，日月之章，祀帝于郊，配以后稷，天子之礼也。”是鲁以周公之故，得用天子礼乐。天子命之，则为常祀，故郊为鲁之常祀也。《记》言正月，谓周正建子之月，与传启蛰而郊，其月不同。《礼记》是后儒所作，不可以难《左传》。
　　“犹三望”，亦非礼也。礼不卜常祀，必其时。而卜其牲日。卜牲与日，知吉凶。牛卜日曰牲。既得吉日，则牛改名曰牲。 
　　[疏]注“既得”至“曰牲”。
　　○正义曰：上云“卜其牲日”，则牲之与日俱卜之也。必当先卜牲而后卜日。卜得吉日，则改牛为牲。然则牛虽卜吉，未得称牲，牲是成用之名，不可改名为牲，更卜吉凶，明知卜牛在卜日之前也。此言“免牲”，是已得吉日，牲既成矣。成七年“乃免牛”，是未得吉日，牲未成也。
　　牲成而卜郊，上怠慢也。怠於古典，慢渎龟策。望郊之细也。不郊，亦无望可也。 
　　秋，晋蒐于清原，作五军以御狄。二十八年，晋作三行，令罢之，更为上下新军。河东闻喜县北有清原。
　　○行，户郎反。赵衰为卿。二十七年，命赵衰为卿，让於栾枝。今始从原大夫为新军帅。
　　○帅，所类反。 
　　[疏]“赵衰为卿”。
　　○正义曰：《晋语》云：文公命赵衰为卿，让於栾枝、先轸。后又使为卿，让於狐偃。狐毛卒，又使为卿，让於先且居。“公曰：‘赵衰三让，其所让，皆社稷之卫也。废让，是废德也。’以赵衰故，蒐于清原，作五军。使赵衰将新上军，箕郑佐之；胥婴将下军，先都佐之”。如彼文，止谓赵衰作五军，故特言赵衰为卿以见之。於时旧三军之将佐：先轸将中军，郤溱佐之；先且居将上军，狐偃佐之；栾枝将下军，胥臣佐之。《国语》有其文也。
　　冬，狄围卫，卫迁于帝丘。卜曰三百年。 
　　[疏]“卜曰三百年”。
　　○正义曰：案《史记 卫世家》及《年表》，卫从此年以后历十九君，积四百三十年。卫元君乃徙于野王。元君卒，子角代立。秦灭卫，废角为庶人。
　　卫成公梦康叔曰：“相夺予享。”相，夏后启之孙，居帝丘。享，祭也。
　　○上“曰”音越，或人实反，非也。相，息亮反，注及下同。夏，户雅反，下同。 
　　[疏]注“相夏”至“祭也”。
　　○正义曰：《夏本纪》：禹生启，启生太康及仲康，仲康生相。是为启之孙也。《周礼》：祭人鬼曰享。
　　公命祀相。甯武子不可，曰：“鬼神非其族类，不歆其祀。歆犹飨也。
　　○歆，许金反。杞、鄫何事？言杞、鄫，夏后，自当祀相。相之不享於此久矣，非卫之罪也。言帝丘久不祀相，非卫所绝。不可以间成王周公之命祀，诸侯受命，各有常祀。
　　○间，间厕之间。请改祀命。”改祀相之命。 
　　[疏]注“改祀相之命”。
　　○正义曰：昭七年传称晋居夏虚，祀鲧而晋侯疾瘳。此卫居帝丘，而不合祀相者，《祭法》云“鲧障洪水而殛死”，载在祀典。传称“实为夏郊，三代祀之”。周室既衰，晋为盟主，当代天子祭绝祀之神，故祭鲧为得礼。相无功德於民，惟当子孙自祭，故称“杞、鄫何事？非卫之罪”，与鲧异也。
　　郑洩驾恶公子瑕，郑伯亦恶之，故公子瑕出奔楚。瑕，文公子。传为纳瑕张本。洩驾，亦郑大夫。隐五年洩驾，距此九十年，疑非一人。
　　○恶，乌路反，下同。 
　　【经】三十有二年，春，王正月。 
　　夏，四月，已丑，郑伯捷卒。无传。文公也，三同盟。
　　○捷，在妾反。 
　　[疏]注“文公也，三同盟”。
　　○正义曰：经无其葬，故言其谥也。捷以庄二十二年即位至此，与鲁十馀同盟。言三同盟者，但杜数同盟不例，若同盟少者，数先君之盟，或数大夫之盟，或数经不书盟而传载盟者；若同盟多者，唯数今君，或就今君之中数其大会盟之显著者。此言三同盟者，皆据王臣临盟，则八年“盟于洮”、九年“于葵丘”、二十八年“于践土”是也。刘炫不寻杜意而规其谬，非也。
　　卫人侵狄。报前年狄围卫。 
　　秋，卫人及狄盟。不地者，就狄庐帐盟。
　　○庐，力於反。帐，张亮反。 
　　[疏]注“不地”至“帐盟”。
　　○正义曰：“会狄于欑函”，言地。今不言地，故云“就庐帐盟”。庐帐即是狄人所居之处。上云卫人侵狄及狄盟，犹若公如晋及晋侯盟，是指其所居之处，故不言地也。刘炫云：“春秋时戎狄错居中国。此狄无国都处所，直云‘及狄盟’，盟於狄之处也。以狄俗逐水草，无城郭宫室，故云就庐帐盟。”
