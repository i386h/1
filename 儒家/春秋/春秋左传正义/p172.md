<!-- { "loadSidebar": true } -->
　　○洹音桓，一音恒；今上俗音袁。虑，力於反。乐音洛，下“乐平”同。或与已琼瑰，食之，琼，玉。瑰，珠也。食珠玉，含象。
　　○琼，求营反。瑰，古回反。含，户暗反，本亦作唅。 
　　[疏]注“琼玉”至“含象”。
　　○正义曰：琼是玉之美者。《广雅》云：“玟瑰，珠也。”吕靖《韵集》云：“玟瑰，火齐珠也。”含者或用玉，或用珠，故梦食珠玉为含象也。《诗毛传》云：“琼瑰石而次玉。”《礼纬》：“天子含用珠，诸侯用玉，大夫用碧。”此声伯得有琼瑰者，案《周礼》天子含用玉，则《礼纬》之文未可全依，或可珠玉兼有，故《释例》云：“珠玉曰含。”
　　泣而为琼瑰，盈其怀。泪下化为珠玉，满其怀。从而歌之曰：“济洹之水，赠我以琼瑰。归乎！归乎！琼瑰盈吾怀乎！”从，就也。梦中为此歌。惧不敢占也。还自郑，壬申，至于貍脤而占之，曰：“余恐死，故不敢占也。今众繁而从余三年矣，无伤也。”言之，之莫而卒。繁，犹多也。传戒数占梦。
　　○莫音暮。数，所角反。 
　　[疏]“今众”至“伤也”。
　　○正义曰：声伯之意，以初得此梦，谓凶在已，惧不敢占。今众既繁多，而从余三年，余之此梦，凶灾散在众人，不在己也，故云无伤。
　　齐侯使崔杼为大夫，使庆克佐之，帅师围卢。讨高弱。
　　○杼，直吕反。国佐从诸侯围郑，以难请而归。请於诸侯。
　　○难，乃旦反，下及注同。遂如卢师，杀庆克，以穀叛。疾克淫乱，故杀之。齐侯与之盟于徐关而复之。十二月，卢降。使国胜告难于晋，待命于清。胜，国佐子。使以高氏难告晋。齐欲讨国佐，故留其子於外。清，阳平乐县是。为明年杀国佐传。
　　○降，下江反。 
　　[疏]“待命于清”。
　　○正义曰：欲遣国胜告难，故令待进止之命在于清地，非是使还待命。
　　晋厉公侈，多外嬖。外嬖，爱幸大夫。
　　○嬖，必计反。反自鄢陵，欲尽去群大夫而立其左右。终如士燮言。
　　○反自鄢陵，本作自鄢陵。去，起吕反。胥童以胥克之废也，怨郤氏，童，胥克之子。宣八年郤缺废胥克。而嬖於厉公。郤锜夺夷阳五田，五亦嬖於厉公。郤犨与长鱼矫争田，执而梏之，梏，械也。
　　○矫，居表反。梏，古毒反。械，户戒反。与其父母妻子同一辕。系之车辕。既，矫亦嬖於厉公。栾书怨郤至，以其不从已而败楚师也，欲废之。鄢陵战，栾书郤固垒。郤至言楚有六间以取胜也。使楚公子茷告公曰：“此战也，郤至实召寡君，鄢陵战，晋囚公子茷以归。以东师之未至也，齐、鲁、卫之师与军帅之不具也。曰：‘此必败！荀罃佐下军居守，郤犨将新军乞师，故言不具。
　　○帅，所类反。守，手又反。吾因奉孙周以事君。’”孙周，晋襄公曾孙悼公。君，楚王也。 
　　[疏]注“孙周”至“悼公”。
　　○正义曰：《晋世家》云：“悼公周者，其先祖父捷，晋襄公少子也，不得立，号为桓叔，桓叔生惠伯谈，谈生悼公周。”是周为襄公曾孙也。
　　公告栾书，书曰：“其有焉！不然，岂其死之不恤而受敌使乎？谓鄢陵战时，楚子问郤至以弓。
　　○使，所吏反。君盍尝使诸周而察之？”尝，试也。
　　○盍，户腊反，使，所吏反，又如字。郤至聘于周，栾书使孙周见之。公使觇之，信。觇，伺也。
　　○觇，敕廉反。伺音司，又丝嗣反。遂怨郤至。 
　　厉公田，与妇人先杀而饮酒，后使大夫杀。传言厉公无道，先妇人而后卿佐。郤至奉豕，进之於公。寺人孟张夺之，寺人，奄士。郤至射而杀之。公曰：“季子欺余！”季子，郤至。公反以为郤至夺孟张豕。
　　○射，食亦反。厉公将作难，胥童曰：“必先三郤，族大，多怨。去大族，不逼；不逼公室。
　　○逼，彼力反，下同。敌多怨，有庸。”讨多怨者，易有功。
　　○易，以豉反。公曰：“然！”郤氏闻之，郤锜欲攻公，曰：“虽死，君必危。”郤至曰：“人所以立，信、知、勇也。信，不叛君；知，不害民；勇，不作乱。失兹三者，其谁与我？死而多怨，将安用之？言俱死，无用多其怨咎。
　　○知音智，下同。君实有臣而杀之，其谓君何？我之有罪，吾死后矣。若杀不辜，将失其民，欲安，得乎？言不得安君位。待命而已。受君之禄，是以聚党。有党而争命，争死命也。罪孰大焉？”传言郤至无反心。 
　　壬午，胥童、夷羊五帅甲八百，将攻郤氏。八百人也。长鱼矫请无用众，公使清沸魋助之，沸魋，亦嬖人。
　　○沸，甫味反。魋，徒回反。抽戈结衽，衽，裳际。
　　○衽，而甚反，徐音而鸩反。而伪讼者。伪与清沸魋讼。三郤将谋於榭。榭，讲武堂。 
　　[疏]注“榭，讲武堂”。
　　○正义曰：《楚语》云“榭不过讲军实焉”，是榭为讲武堂。传言“将谋於榭”，似仍未至榭，犹在涂也。下云“杀驹伯、苦成叔於其位”，位，所坐之处，则己至榭矣。三郤虑公杀已，谋欲自安，未及谋而已死，故云“将”耳，非谓未至榭也。或可“将谋於榭”是未至榭，故杜云：“位，所坐处也。”谓当时随便所坐之处，故长鱼矫得伪讼而杀之，若已至榭，不应就榭伪讼。
　　矫以戈杀驹伯、苦成叔於其位。位，所坐处也。驹伯，郤锜。苦成叔，郤犨。
　　○处，昌虑反。温季曰：“逃威也。”遂趋。郤至本意欲禀君命而死，今矫等不以君命而来，故欲逃凶贼为害，故曰威，言可畏也。或曰畏当为藏。矫及诸其车，以戈杀之。皆尸诸朝。陈其尸於朝。胥童以甲劫栾书、中行偃於朝。矫曰：“不杀二子，忧必及君！”公曰：“一朝而尸三卿，余不忍益也！”对曰：“人将忍君。人谓书与偃。
　　○一朝如字。 
　　[疏]“一朝而尸三卿”。
　　○正义曰：一朝谓一旦也。《晋语》说此事：“一旦而尸三卿，不可益也。”
　　臣闻乱在外为奸，在内为轨。御奸以德，德，绥远。
　　○轨，本又作宄，音同。御，鱼吕反，下同。御轨以刑。刑治近也。不施而杀，不可谓德；臣逼而不讨，不可谓刑。德、刑不立，奸、轨并至。臣请行！”遂出，奔狄。行，去也。
　　○施，如字，或式豉反。公使辞於二子，辞谢书与偃也。曰：“寡人有讨於郤氏，郤氏既伏其辜矣，大夫无辱，其复职位！”胥童劫而执之，故云辱也。皆再拜稽首曰：“君讨有罪，而免臣於死，君之惠也。二臣虽死，敢忘君德？”乃皆归。公使胥童为卿。 
　　公游于匠丽氏，匠丽，嬖大夫家。栾书、中行偃遂执公焉。召士匄，士匄辞。辞不往也。召韩厥，韩厥辞，曰：“昔吾畜於赵氏，孟姬之谗，吾能违兵。畜，养也。违，去也。韩厥少为赵盾所待养，及孟姬之乱，晋将讨赵氏，而厥去其兵，示不与党，言此者，明己无所偏助。孟姬乱在八年。
　　○去，起吕反，下同。少，诗照反。古人有言曰：‘杀老牛，莫之敢尸。’而况君乎？二三子不能事君，焉用厥也？”尸，主也。
　　○焉，於虔反。 
　　舒庸人以楚师之败也，败於鄢陵。舒庸，东夷国人。道吴人围巢，伐驾，围釐、虺，巢、驾、釐、虺，楚四邑。
　　○道音导，下及注同。驾，如字；一音加。釐，力之反。虺，许鬼反。遂恃吴而不设备。楚公子橐师袭舒庸，灭之。 
　　闰月，乙卯，晦，栾书、中行偃杀胥童。以其劫己故。
　　○橐，他洛反。民不与郤氏，胥童道君为乱，故皆书曰“晋杀其大夫”。厉公以私欲杀三郤，而三郤死不以无罪书。偃以家怨害胥童，而胥童受国讨文。明郤氏失民，胥童道乱，宜其为国戮。 
　　[疏]注“厉公”至“国戮”。
　　○正义曰：厉公以私欲杀三郤，则三郤无罪，经应直云晋杀其大夫，不应称名也。又胥童为栾书、中行偃所杀，乃直是两下相杀，今经书二者并为国讨之文，故传解之。言民不与郤氏郤氏有罪也；胥童道君为乱，胥童有罪也，故皆书曰“晋杀其大夫”。以二者，据其死状，皆非国讨，故传正其二者之罪，解其并为国讨之意。刘炫云：“杜言三郤不以无罪书，正谓不书盗，书盗即无罪也。胥童之死，本非国家所杀，故特言‘胥童受国讨文’。其实传意并论郤氏受国讨，故云‘皆书曰晋杀其大夫’也。杜又云：‘郤氏失民，胥童道乱’，乃总释传，并言二者皆为国讨之意也。”
　　【经】十有八年，春，王正月，晋杀其大夫胥童。（传在前年，经在今春，从告。） 
　　庚申，晋弑其君州蒲。不称臣，君无道。 
　　齐杀其大夫国佐。国武子也。 
　　公如晋。 
　　夏，楚子、郑伯伐宋。宋鱼石复入于彭城。传例曰：以恶入也。彭城，宋邑，今彭城县。
　　○复，扶又反。 
　　公至自晋。 
　　晋侯使士匄来聘。 
　　秋，杞伯来朝。 
　　八月，邾子来朝。 
　　筑鹿囿。筑墙为鹿苑。
　　○囿音又。 
　　已丑，公薨于路寝。 
　　冬，楚人、郑人侵宋。子重先遣轻军侵宋，故称人而不言伐。
　　○轻，遣政反。 
　　晋侯使士鲂来乞师。
　　○鲂音房。 
　　十有二月，仲孙蔑会晋侯、宋公、卫侯、邾子齐崔杼同盟于虚朾。虚朾，地阙。
　　○虚，起居反。朾，他丁反。 
　　丁未，葬我君成公。 
　　【传】十八年，春，王正月，庚申，晋栾书、中行偃使程滑弑厉公，（程滑，晋大夫，）葬之于翼东门之外，以车一乘。（言不以君礼葬。诸侯葬车七乘。
　　○乘，绳证反，注同也。） 
　　[疏]注“言不”至“七乘”。
　　○正义曰：《周礼 大行人》：“上公贰车九乘，侯伯七乘，子男五乘。”谓生时副贰之车也，其送葬亦当如之。今唯一乘，是不以君礼葬也。以晋是侯爵，故指言侯礼七乘耳。诸侯各依命数，不是皆七乘也。襄二十五年传齐人葬庄公，下车七乘，杜以特言七乘，明七非旧制，故彼注云：“齐旧依上公礼，九乘。”以齐尝为侯伯，因而用九，九非侯之正法，故此以正言之。
　　使荀罃、士鲂逆周子于京师而立之，悼公周也。生十四年矣。大夫逆于清原。周子曰：“孤始原不及此，虽及此，岂非天乎？言有命也。抑人之求君，使出命也，立而不从，将安用君？二三子用我今日，否亦今日。共而从君，神之所福也。”传言其少有才，所以能自固。
　　○少，诗照反。对曰：“群臣之愿也，敢不唯命是听。”庚午，盟而入，与诸大夫盟。馆于伯子同氏。晋大夫家。馆，舍也。辛巳，朝于武宫，武宫，曲沃始命君。 
　　[疏]“辛巳朝于武宫”。
