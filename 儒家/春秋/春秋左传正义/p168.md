<!-- { "loadSidebar": true } -->
　　○正义曰：沈氏云：“晋亦奸时，所以无天殃者，以郑既有罪，晋人讨之，楚党有罪之郑，故独谓之奸时。”
　　而疲民以逞。刑不正邪，而苟快意。
　　○疲，本亦作罢，音皮，下注同。 
　　[疏]注“刑不”至“快意”。
　　○正义曰：《鲁语》曰：“大刑用甲兵，其次用斧钺，故大者陈之原野，小者致之朝市。”则征伐之刑，刑之大者，“刑不正邪，而苟快意”，正谓伐晋是也。此六句言楚无上六事，随便而言，故与上不次。服虔以“外绝其好”为刑不正邪也，“食话言”为义不建利也，“疲民以逞”为信不守物也。杜以“食话言”是言之不信也，快意征伐是刑之失所也，故不从旧说。
　　民不知信，进退罪也。人恤所底，其谁致死？底，至也。
　　○底，徐音旨，又之履反。 
　　[疏]注“底”至“也”。
　　○正义曰：底声近至故为至也，在上之信不著於人，号令无常，动情恣意，或乍东乍西，或欲迟欲速，每事如此，不可测量，人不知信，进退获罪，人人各忧其身，不知性命所至，谁肯致死战也？
　　子其勉之！吾不复见子矣。”言其必败不反。
　　○复见，一本无复字。复，扶又反。 
　　[疏]“对曰”至“子矣”。
　　○正义曰：叔时此对，首尾相成。先举六名，云“战之器也”，言有此六事，乃可以战，若器用然也。自“德以施惠”至“信以守物”，辨六事施用之处也。自“民生厚”至“所由克”，言能用六事得战胜之意也。自“今楚内弃其民”至“疲民以逞”，言楚不行六事也。“民不知信”以下言楚必败之意也。德者，得也，自得於心，美行之大名。有大德者以德抚人，是德用之以施恩惠也。有奸邪者断以刑罚，是刑用之以正邪辟也。详者，祥也，古字同耳。《释诂》云：“祥，善也。”李巡曰：“祥，福之善也。事神得福，乃名为祥。”是祥用之以事神也。义者，宜也，物皆得宜，利乃生焉，故义所以生立利益也。礼者，履也，其所践履，当识时要，故礼所以顺时事也。言而无信，物将散矣，故信所以守群物也。人君用此道以抚下民，民之生计丰厚，财用足，则民之德皆正矣。德谓人之性行。《论语》云：“民德归厚矣”，即是正也。此一句覆上“德以施惠”。由上施恩惠，故民生计丰厚也，财用有利益，而每事得节，饥则有食，寒则有衣，其事皆得节矣此一句覆上“义以建利”也。政不扰民，时节皆顺，春种夏耨，而物得成矣。此一句覆上“礼以顺时”也。自上及下，和睦相亲，周旋运转，不有违逆，上之所求，下无不具，下民自知其中，无复二心。故《诗》美先王成立我之众民，无不於女先王得其中正，言先王善养下民，使得中也。自“上下和睦”以下，至“莫匪尔极”，总论在上德、义、礼三事，以教於下，则在下之人皆无邪恶，以信自守，即包上“刑以正邪”“信以守物”二句也。圣王先成於民，而后致力於神，民既如此，是以明神下之福祐，时无水旱灾害。此覆上“详以事神”也。故下民生计皆丰厚而多大，人皆和同其心以听进止，无不尽已之力以从上命，战陈之上，有被杀伤者，皆致其死命，以补其空阙之处，此战之所由得而胜也。今楚内弃其国内之民，不行施惠，是无德也；外绝其邻国之好，不得其利，是无义也；与晋结盟，而复背之，贯渎齐同之盟，是无详也；与人要言，今背其语，食消善言，是无信也；夏之二月，农事正烦，奸犯时节，而动兵伐人，是无礼也；晋人无罪，苟欲伐之，疲劳下民，以快己欲，是无刑也。六事皆无，是无器也。无器而战，其可胜乎？上若有信，民知所適；上既无信，不知所从，从前言则违后令，从后令则背前言。人既不知在上之信，其进与退皆得罪也。人人忧其所至，不知已之性命将至何处，其谁肯致死而战也？子其勉力为之。此行也必败，吾不复得见子矣。知其必死，与之长诀也。
　　姚句耳先归，子驷问焉。对曰：“其行速，过险而不整。速则失志，不思虑也。不整，丧列。志失列丧，将何以战？楚惧不可用也。”五月，晋师济河。闻楚师将至，范文子欲反，曰：“我伪逃楚，可以纾忧。纾，缓也。
　　○丧，息浪反，下同。纾音舒。夫合诸侯，非吾所能也，以遗能者，我若群臣辑睦以事君，多矣。”武子曰：“不可！”六月，晋、楚遇於鄢陵。范文子不欲战。郤至曰：“韩之战，惠公不振旅；众散败也。在僖十五年。
　　○遗，唯季反，下注“问遗也”同。辑，又作集，音同。亦七入反。箕之役，先轸不反命；死於狄也。在僖三十三年。邲之师，荀伯不复从，荀林父奔走，不复故道。在宣十二年。
　　○从，徐子容反，音或如字。皆晋之耻也。子亦见先君之事矣。见先君成败之事。今我辟楚，又益耻也。”文子曰：“吾先君之亟战也，有故。亟，数也。
　　○亟，去吏反。数，所角反。秦、狄、齐、楚皆彊，不尽力，子孙将弱。今三彊服矣，齐、秦、狄。敌楚而已。唯圣人能外内无患。自非圣人，外宁必有内忧，骄亢则忧患生也。
　　○亢，苦浪反。盍释楚以为外惧乎？甲午晦，楚晨压晋军而陈。压，笮其未备。
　　○盍，户腊反。压，於中反；徐於辄反。陈直觐反下及注皆同。笮，侧百反。军吏患之。范匄趋进，匄，士燮子。
　　○匄本又作丐，古害反。曰：“塞井夷灶，陈於军中，而疏行首。疏行首者，当陈前决开营垒为战道。
　　○行，户郎反，一音如字，注同。垒，力轨反。晋、楚唯天所授，何患焉？”文子执戈逐之，曰：“国之存亡，天也，童子何知焉？”栾书曰：“楚师轻窕，固垒而待之，三日必退。退而击之，必获胜焉。”郤至曰：“楚有六间，不可失也。其二卿相恶，子重、子反。
　　○窕，敕彫反，又敕吊反。恶如字，又乌路反。王卒以旧，罢老不代。
　　○卒，子忽反，下皆同。郑陈而不整，不整列。蛮军而不陈，蛮夷从楚者不结陈。陈不违晦，晦，月终，阴之尽。故兵家以为忌。 
　　[疏]注“晦月”至“忌”。
　　○正义曰：日为阳精，月为阴精。兵尚杀害，阴之道也，行兵贵月盛之时，晦是月终，阴之尽也，故兵家以晦为忌，不用晦日陈兵也。昭二十三年七月，戊辰晦，吴败楚师于鸡父，吴犯兵忌而战胜者，杜云：“违兵忌晦战，击楚所不意，彼知楚有可败之机，晦是兵家所忌，原楚之情，必以吴为不动，故以晦日掩之，击楚不备故也。”
　　在陈而嚣，嚣，喧哗也。
　　○嚣，许骄反，徐读曰嗷，五高反，注及后同。喧，本又作諠，况元反。哗，本又作譁，音华。合而加嚣。陈合宜静，而益有声。各顾其后，莫有斗心；人恤其所底。旧不必良，以犯天忌，我必克之。”楚子登巢车，以望晋军。巢车，车上为橹。
　　○巢，《说文》作轈，云：兵车高如巢，以望敌也；《字林》同。橹音鲁。 
　　[疏]注“巢车，车上为橹”。
　　○正义曰：《说文》云：“轈，兵高车加巢，以望敌也。”橹，泽中守草楼也。是巢与橹俱是楼之别名。
　　子重使大宰伯州犁侍于王后。州犁，晋伯宗子，前年奔楚。
　　○大宰，音泰，官名，大者多同，以意求之。王曰：“骋而左右，何也？”骋，走也。曰：“召军吏也。”“皆聚於中军矣。”曰：“合谋也。”“张幕矣。”曰：“虔卜於先君也。”虔，敬也。
　　○幕音莫。“彻幕矣。”曰：“将发命也。”“甚嚣，且尘上矣。”曰：“将塞井夷灶而为行也。”夷，平也。
　　○上，时掌反。行，户郎反，下“夹公行”同。“皆乘矣，左右执兵而下矣。”曰：“听誓也。”左，将帅。右，车右。
　　○乘，绳证反，下同。将，子匠反，下“去将”同。帅，所类反，下“元帅”同。 
　　[疏]注“左，将帅。右，车右”。
　　○正义曰：兵车为元帅在中，御者在左也；其馀将帅，皆御者在中，将帅在左也。左右执兵而下，唯御者持车不下耳。
　　“战乎？”曰：“未可知也。”“乘而左右皆下矣。”曰：“战祷也。”祷，请於鬼神。
　　○祷，丁老反，或丁报反。伯州犁以公卒告王。公，晋侯。苗贲皇在晋侯之侧，亦以王卒告。贲皇，楚斗椒子。宣四年奔晋。
　　○贲，扶云反。皆曰：“国士在，且厚，不可当也。”晋侯左右皆以伯州犁在楚，知晋之情。且谓楚众多，故惮合战。与苗贲皇意异。
　　○惮，徒旦反。 
　　[疏]注“晋侯”至“意异”。
　　○正义曰：服虔以此“皆曰”之文，在州犁、贲皇之下，解云：“贲皇、州犁皆言曰，晋、楚之士皆在君侧，且陈厚，不可当。以为州犁言晋彊，贲皇言楚彊，故云“皆曰”也。若如服言，贲皇既言楚不可当，何故复请分良以击其左右？故杜不用其说。晋侯左右皆为此言，以惮伯州犁耳。
　　苗贲皇言於晋侯曰：“楚之良，在其中军王族而已。请分良以击其左右，而三军萃於王卒，萃，集也。
　　○萃，似醉反。必大败之。”公筮之。史曰：“吉。其卦遇复，震下坤上，复，无变。 
　　[疏]注“震下”至“无变”。
　　○正义曰：《说卦》：“震为雷，坤为地。”《复 象》曰：“雷在地中，复。”服虔云：“复，反也。阴盛於上，阳动於下，以喻小人作乱於上，圣人兴道於下，万物复萌，制度复理，故曰复也。其筮六爻无变者，故言其所遇之卦而已。
　　曰：‘南国戚，射其元王，中厥目。’此卜者辞也。复，阳长之卦。阳气起子，南行推阴，故曰南国蹙也。南国势戚，离受其咎。离为诸侯，又为目阳气激南，飞矢之象。故曰：“射其元王，中厥目。”
　　○戚，子六反。射，食亦反，注及下“射之”同。中，丁仲反，注同。长，丁丈反。激，古狄反。 
　　[疏]注“此卜”至“厥目”。
　　○正义曰：此实筮也，而言卜者，卜筮通言耳。此既不用《周易》，而别为之辞，盖卜筮之书，更有此类，筮者据而言耳。服虔以为阳气触地射出，为射之象，杜以阳气激南，为飞矢之象，二者无所依冯，各以意说，得失终於无验，是非无以可明。今以杜言离为诸侯者，案《礼器》云：“大明生於东，君西酌牺象。”郑玄云：“象日出东方而西行也。”《诗 邶 柏舟》郑笺云：“日，君象也。”《说卦》：“离为日。”故为诸侯。
　　国戚、王伤，不败何待？”公从之。从其言而战。有淖於前，淖，泥也。
