<!-- { "loadSidebar": true } -->
　　冬，齐仲孙来。仲孙，齐大夫，以事出疆，因来省难，非齐侯命，故不称使也。还使齐侯务宁鲁难，故嘉而字之。来者事实，省难其志也。故经但书仲孙之来，而传寻仲孙之志。
　　○疆，居良反。难，乃旦反，下及传同。 
　　[疏]注“仲孙”至“之志”。
　　○正义曰：传称“仲孙湫”，则名湫而字仲孙也。杜言以事出疆，或使向他国，因来省鲁难。非齐侯命之使来，来而不称君命，故不言齐侯使也。诸侯之卿，例当书名。此人还国，使齐侯务宁鲁难，明年即有高子来盟，是齐侯用其言。鲁人知其事，不书其名，嘉而字之。杜云称字嘉之，则仲孙是字，犹楚之孙伯，或亦以孙为字也。来者，身来至鲁，是事实也；省难，心自省之，是其志也。虽志在省难，不告鲁人云已省其难，故经据实事，但书仲孙之来。传寻仲孙之志，言其来省难也。
　　【传】“元年，春”，不书即位，乱故也。（国乱不得成礼。） 
　　狄人伐邢。狄伐邢在往年冬。管敬仲言於齐侯曰：“戎狄豺狼，不可厌也；敬仲，管夷吾。
　　○豺，士皆反。狼音郎。厌，一盐反。诸夏亲暱，不可弃也；诸夏，中国也。暱，近也。
　　○夏，户雅反。暱，女一反。宴安酖毒，不可怀也。以宴安比之酖毒。
　　○宴，於见反；本又作晏，音同，一音乌谏反。酖，直荫反。《诗》云：‘岂不怀归，畏此简书。’《诗 小雅》也。文王为西伯，劳来诸侯之诗。
　　○劳来，力报反，下力代反。 
　　[疏]“戎狄”至“简书”。
　　○正义曰：戎狄之心，若豺狼之兽，不可厌足也，言其当伐戎狄也；诸夏之国，皆亲近之人，不可遗弃也，言其当救邢也；宴安自逸，若酖毒之药，不可怀恋也，言其当自劳也。《诗 小雅 出车》之篇，美文王劳来诸侯，令贤臣出使，此臣在外思归，而以王事自勉，言：我岂不思归乎？诚思归也，但畏此简书来告急耳。诸侯有事，则书之於简，遣使执简以告命，告则须救，故畏而不归也。此简书者，同有所恶，则相忧之谓也，请救邢以从简书。传称勤则不匮，安则败名，齐侯纵心宴安，不欲征伐，安则自损其身，故言酖毒以劝之。《释兽》云：“豺，狗足。”郭璞云：“脚似狗。”《说文》云：“豺，狼属，狗声。”《释兽》又云：“狼，牡獾牝狼。”舍人曰：“牡名獾，牝名狼。”陆机《毛诗义疏》云：“狼鸣能小能大，善为小儿喑声以诱人，去数十步，其猛健者，虽善用兵者不能免也。”二者皆贪残之兽，故比戎狄也。
　　○注“敬仲管夷吾”。
　　○正义曰：敬，谥。谥法：“夙夜勤事曰敬。”仲，字。管，氏。夷吾，名。
　　○注“诸夏”至“近也”。正义曰：此言诸夏，襄四年传：“魏绛云‘诸华必叛’。”华、夏，皆谓中国也。中国而谓之华夏者，夏，大也，言有礼仪之大，有文章之华也。“暱，近”，《释诂》文。舍人曰：“暱，戚之近也。”言中国诸侯情亲而路近。
　　简书，同恶相恤之谓也。同恤所恶。请救邢以从简书。”齐人救邢。 
　　夏，六月，葬庄公。乱故，是以缓。十一月乃葬。 
　　“秋，八月，公及齐侯盟于落姑”，请复季友也。闵公初立，国家多难，以季子忠贤，故请霸主而复之。齐侯许之，使召诸陈，公次于郎以待之。非师旅之事，故不书次。 
　　“季子来归”，嘉之也。 
　　冬，齐仲孙湫来省难。湫，仲孙名。
　　○湫，子小反。 
　　书曰“仲孙”，亦嘉之也。仲孙归曰：“不去庆父，鲁难未巳。”时庆父亦还鲁。
　　○去，起吕反，下同。公曰：“若之何而去之？”对曰：“难不巳，将自毙，毙，踣也。
　　○毙，婢世反。踣，薄北反。君其待之。”公曰：“鲁可取乎？”对曰：“不可。犹秉周礼。周礼，所以本也。臣闻之：‘国将亡，本必先颠，而后枝叶从之。’鲁不弃周礼，未可动也。君其务宁鲁难而亲之。亲有礼，因重固，能重能固，则当就成之。 
　　[疏]注“能重”至“成之”。
　　○正义曰：服虔云：“重不可动，因其不可动而坚固之。”杜以此传四句相类，“间携贰”，携贰皆间之，“覆昏乱”，昏乱皆败之，知此重固皆因之，则非因重而固之。
　　间携贰，离而相疑者，则当因而间之。
　　○间，间厕之间，注同。覆昏乱。覆，败也。
　　○覆，芳服反，注同。霸王之器也。”霸王所用，故以器为喻。
　　○王，于况反，注同。 
　　晋侯作二军。晋本一军，见庄十六年。
　　○见，贤遍反。公将上军，大子申生将下军，赵夙御戎，毕万为右。为公御右也。夙，赵衰兄。毕万，魏焠祖父。
　　○将，子匠反，下及注同。衰，初危反。焠，尺由反。 
　　[疏]注“为公”至“祖父”。
　　○正义曰：《史记 赵世家》：“夙生共孟，孟生赵衰。”《晋语》云：“赵衰，先君之戎御赵夙之弟也。”杜以夙为衰兄，从《晋语》也。《魏世家》：“毕万生武子。”《世本》：“毕万生芒季，季生武仲州。”州即焠也。杜以万为焠之祖父，依《世本》也。
　　以灭耿，灭霍，灭魏。平阳皮氏县东南有耿乡。永安县东北有霍大山。三国皆姬姓。
　　○耿，古幸反，国名。还，为大子城曲沃，赐赵夙耿，赐毕万魏，以为大夫。士蒍曰：“大子不得立矣。分之都城，而位以卿，先为之极，又焉得立？位以卿，谓将下军。
　　○还为，于伪反。焉，於虔反。不如逃之，无使罪至。为吴大伯，不亦可乎？大伯，周大王之適子，知其父欲立季历，故让位而適吴。
　　○大音泰，注同。適子，丁历反，本又作嫡。 
　　[疏]注“大伯”至“適吴”。
　　○正义曰：《史记 吴世家》云：“吴大伯、弟仲雍，皆周大王之子，而王季历之兄也。季历贤而有圣子昌，大王欲立季历以及昌，於是大伯、仲雍二人乃奔荆蛮，以辟季历。季历果立，是为王季。”是大伯让位適吴之事。
　　犹有令名，与其及也。言虽去犹有令名，胜於留而及祸。 
　　[疏]“犹有”至“及也”。
　　○正义曰：言逃虽失国，犹有善名，与其留而及祸也。何者为胜？劝之使逃。
　　且谚曰：‘心苟无瑕，何恤乎无家！’天若祚大子，其无晋乎！”为晋杀申生传。
　　○谚音彦。祚，在路反。卜偃曰：“毕万之后必大。卜偃，晋掌卜大夫。万，盈数也。魏，大名也。 
　　[疏]“万盈”至“名也”。
　　○正义曰：以筭法从一至万，每十则改名，至万以后称一万，十万，百万，千万，万万始名亿，从是以往，皆以万为极。是至万则数满也。《论语》云：“巍巍乎，其有成功。”是巍为高大之名。
　　以是始赏，天启之矣。天子曰兆民，诸侯曰万民。今名之大，以从盈数，其必有众。”以魏从万，有众象。初，毕万筮仕於晋，遇屯震下坎上，屯。
　　○屯，张伦反。之比。坤下坎上，比。屯初九变而为比。
　　○比，毗志反，注及下同。 
　　[疏]“遇屯之比”。
　　○正义曰：震下坎上为屯。《说卦》云：“震，动也。”《坎 彖》云：坎，险也。动而遇险，有屯难之象。坤下坎上为比。《说卦》：坎为水，坤为地，水润下而地受之，相亲比之象也。
　　辛廖占之，曰：“吉。辛廖，晋大夫。
　　○廖，力彫反。 
　　[疏]注“辛廖，晋大夫”。
　　○正义曰：杜云：“辛廖，晋大夫。”则以毕万筮仕，在晋国而筮。刘炫云：“若在晋国而筮，何得云‘筮仕於晋’？又辛甲、辛有并是周人，何故辛廖独为晋大夫？”今知不然者，传以毕万是毕国子孙，今乃筮仕於晋。言“於晋”，以对毕耳，非谓筮时在他国也。案昭十五年传云：“及辛有之二子董之晋，於是乎有董史。”注云：“辛有，周人，二子適晋为大史。”则辛氏虽出於周，枝流於晋。刘炫用服氏之说，以为毕万在周，筮仕於晋，又以晋国不得有姓辛，而规杜过，其义非也。屯固比入，吉孰大焉？其必蕃昌。屯险难，所以为坚固。比亲密，所以得入。
　　○蕃音烦。震为土，震变为坤。车从马，震为车，坤为马。
　　[疏]注“震为车坤为马”。正义曰：《晋语》云：“司空季子占公子重耳之筮，云：‘震，车也。《坤 彖》云：“利牝马之贞。’”是坤为马也。下注“震为足”、“震为长男”、“坤为母”、“坤为众”，皆《说卦》文也。
　　足居之，震为足。兄长之，震为长男。
　　○长，丁丈反。母覆之，坤为母。众归之，坤为众。六体不易，初一爻变，有此六义，不可易也。合而能固，安而能杀，公侯之卦也。比合屯固，坤安震杀，故曰公侯之卦。 
　　[疏]注“比合”至“之卦”。正义曰：震之为杀，传无明文。《晋语》云：震，车也。车有威武。昭二十五年传云：“为刑罚威狱，以类其震曜杀戮。”是震为威武杀戮之意，故震为杀也。
　　公侯之子孙，必复其始。”万，毕公高之后。传为魏之子孙众多张本。 
　　[疏]“必复其始”。
　　○正义曰：万是毕公之后，公侯之子孙，必当复其初始，言此人子孙又将为公侯也。及春秋之后三家分晋，而魏为诸侯，是其筮之验也。
　　【经】二年，春，王正月，齐人迁阳。（无传。阳，国名。盖齐人逼徙之。） 
　　[疏]注“阳国”至“徙之”。
　　○正义曰：《世本》无有阳国，不知何姓。杜《世族谱》、《土地名》阙，不知所在。与“宋人迁宿”文同，知阳是国名。盖齐人逼迁之。
　　夏，五月，乙酉，吉禘于庄公。三年丧毕，致新死者之主於庙，庙之远主当迁入祧，因是大祭以审昭穆，谓之禘。庄公丧制末阕，时别立庙，庙成而吉祭，又不於大庙，故详书以示讥。
　　○禘，大计反。祧，他彫反。昭，上饶反。阕，苦穴反。大庙，音泰。 
　　[疏]注“三年”至“示讥”。
