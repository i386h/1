<!-- { "loadSidebar": true } -->
　　○正义曰：《释诂》云：“禋，祭也。”孙炎曰：“禋，絜敬之祭。”《周语》曰：“精意以享，禋也。”是“絜齐以享谓之禋”。享训献也。言絜清齐敬以酒食献神也。《礼》：诸侯祭山川之在其地者。若其受许之土，则当祭许山川，故知“祀谓许山川之祀”。
　　寡人之使吾子处此，不唯许国之为，亦聊以固吾圉也。”圉，边垂也。
　　○为，于伪反，圉，鱼吕反。 
　　[疏]注“圉，边垂也”。
　　○正义曰：《释诂》云：“圉，垂也。”舍人曰：“圉，边垂也。”
　　乃使公孙获处许西偏，曰：“凡而器用财贿，无寘於许。我死，乃亟去之！吾先君新邑於此，此，今河南新郑。旧郑在京兆。
　　○贿，呼罪反，《字林》音悔。寘，之豉反，置也。亟，纪力反，急也，下注同。 
　　[疏]注“此今”至“京兆”。正义曰：《地理志》云：“河南郡新郑县，《诗》郑桓公之子武公所国。”是知“新邑於此”，谓河南新郑也。且《志》又云：“京兆郑县，周宣王弟郑桓公邑。”是知旧郑在京兆也。《志》又云：“本周宣王弟友为周司徒，食采於宗周畿内，是为郑桓公。桓公问於史伯曰：‘王室多故，何所可以逃死？’”史伯为桓公谋取虢、郐之地，令“寄帑与贿，而虢、郐受之。后二年，幽王败，桓公死，其子武公与平王东迁，卒定虢、郐之地”。然则传云“先君新邑於此”，谓武公始居此也。《史记 郑世家》称虢、郐自分“十邑”献於桓公，桓公“竟国之”。案《郑语》，桓公始谋，未取之也；武公始国，非桓公也；全灭虢、郐，非献邑也。马迁之言皆谬耳。昭十六年传子产谓韩宣子，曰“我先君桓公与商人皆出自周，以艾杀此地而共处之”者，谓“寄帑与贿”之时，商人即与俱行耳，非桓公身至新郑。
　　王室而既卑矣，周之子孙日失其序。郑亦周之子孙。夫许，大岳之胤也，大岳，神农之后，尧四岳也。胤，继也。
　　○大岳音泰。 
　　[疏]注“大岳”至“继也”。
　　○正义曰：《周语》称“共工、伯篰二者，皆黄炎之后”。言篰为黄帝之后，共工为炎帝之后。炎帝则神农之别号。《周语》又称尧命禹治水，“共之从孙四岳佐之”，“胙四岳国，命为侯伯，赐姓曰姜，氏曰有吕”。贾逵云：“共，共工也。从孙，同姓末嗣之孙。四岳，官名，大岳也。主四岳之祭焉。姜，炎帝之姓，其后变易，至於四岳，帝复赐之祖姓，以绍炎帝之后。”以此知“大岳”是神农之后，尧四岳也。以其主岳之祀，尊之，故称大岳，许国是其后也。“胤，继也”。《释诂》文。舍人云：“胤，继世也。”
　　天而既厌周德矣，吾其能与许争乎？君子谓郑庄公於是乎有礼。礼，经国家，定社稷，序民人，利后嗣者也。许无刑而伐之，服而舍之，刑，法也。
　　○厌，於艳反。 
　　[疏]“礼经”至“嗣者也”。
　　○正义曰：经谓纪理之，若《诗》之经营、经始也。国家非礼不治，社稷得礼乃安，故礼所以经理国家，安定社稷。以礼教民则亲戚和睦，以礼守位则泽及子孙，故礼所以次序民人，利益后嗣。“经国家”，犹《诗序》之言“经夫妇”也。
　　度德而处之，量力而行之，相时而动，无累后人，“我死，乃亟去之”，无累后人。
　　○度，待洛反。量音良，下同。相，息亮反。累，劣伪反，注同。可谓知礼矣。 
　　郑伯使卒出豭，行出犬鸡，以诅射颍考叔者。百人为卒，二十五人为行，行亦卒之行列。疾射颍考叔者，故令卒及行间皆诅之。
　　○卒，尊忽反，注同。豭音加，猪别名。行，户刚反，注同。诅，则虑反。令，力呈反。 
　　[疏]注“百人”至“诅之”。
　　○正义曰：《周礼 夏官》序制军之法，“百人为卒”，“二十五人为两”。此言“二十五人为行”者，以传先“卒”后“行”，“豭”大於“犬”，知“行”之人数少於“卒”也。军法百人之下唯有二十五人为“两”耳。又大司马之属官行司马是中士，军之属官两司马亦中士，知《周礼》之两即此行是也。《周礼》之行谓军之行列，知此行亦卒之行列也。诅者，盟之细，杀牲告神，令加之殃咎。疾射颍考叔者，令卒及行閒祝诅之，欲使神杀之也。一卒之内已用一豭，又更令一行之间或用鸡，或用犬，重祝诅之。犬、鸡者，或鸡或犬，非鸡、犬并用。何则？盟诅例用一牲，不用二也。豭谓豕之牡者，《尔雅 释兽》：豕牡曰豝。豝者是牝，知豭者是牡。祭祀例不用牝。且宋人谓宋朝为艾豭，明以雄猪喻也。
　　君子谓郑庄公失政刑矣。政以治民，刑以正邪。既无德政，又无威刑，是以及邪。大臣不睦，又不能用刑於邪人。
　　○邪，似嗟反，下及注同。邪而诅之，将何益矣！ 
　　王取邬、刘、二邑在河南缑氏县，西南有邬聚，西北有刘亭。
　　○邬，乌户反。缑，古侯反，一音苦侯反。聚，才遇反。蒍、邘之田于郑，蒍、邘，郑二邑。
　　○蒍，尢委反。邘音于。而与郑人苏忿生之田：苏忿生，周武王司寇苏公也。
　　○忿，芳粉反。 
　　[疏]注“苏忿”至“公也”。
　　○正义曰：成十一年传曰：“昔周克商，使诸侯抚封，苏忿生以温为司寇。”《尚书 立政》称“周公告大史曰司寇苏公”，是其事也。
　　温、今温县。原、在沁水县西。
　　○沁，七浸反；《字林》，先任反；郭璞《三仓解诂》音狗沁之沁；沈文何，疏鸩反；韦昭，思金反。水名。絺、在野王县西南。
　　○絺，敕之反。樊、一名阳樊，野王县西南有阳城。
　　○樊，扶袁反。隰郕、在怀县西南。
　　○隰，详立反。郕，尚征反。欑茅、在脩武县西北。
　　○欑，才官反。向、轵县西有地名向上。
　　○向，舒亮反，注同。轵音纸。盟、今盟津。
　　○盟音孟。州、今州县。陉、阙。
　　○陉音刑。隤、在脩武县北。
　　○隤，徒回反。怀。今怀县。凡十二邑，皆苏忿生之田。欑茅、隤属汲郡。馀皆属河内。君子是以知桓王之失郑也。恕而行之，德之则也，礼之经也。已弗能有，而以与人，人之不至，不亦宜乎！苏氏叛王，十二邑王所不能有，为桓五年从王伐郑张本。 
　　郑、息有违言，以言语相违恨。息侯伐郑。郑伯与战于竟，息师大败而还。息国，汝南新息县。
　　○竟音境。息，一本作鄎，音息。 
　　[疏]注“息国”至“息县”。
　　○正义曰：《世本》：“息国，姬姓。”此“息侯伐郑”，责其不亲亲，知与郑国同姬姓也。庄十四年传楚文王灭息。其初则不知谁之子，何时封也。《地理志》汝南郡有新息县，故息国也。应劭云：“其后东徙，故加新云。”若其后东徙，当云“故息”，何以反加“新”字乎？盖本自他处而徙此也。
　　君子是以知息之将亡也。不度德，郑庄贤。
　　○度，待洛反。不量力，息国弱。不亲亲，郑、息，同姓之国。不徵辞，不察有罪。言语相恨，当明徵其辞，以审曲直，不宜轻斗。犯五不韪，而以伐人，其丧师也，不亦宜乎！韪，是也。
　　○韪，韦鬼反，《苍颉篇》同。丧，息浪反。 
　　冬，十月，郑伯以虢师伐宋。壬戌，大败宋师，以报其入郑也。入郑在十年。宋不告命，故不书。凡诸侯有命，告则书，不然则否。命者，国之大事政令也。承其告辞，史乃书之於策。若所传闻行言，非将君命，则记在简牍而已，不得记於典策。此盖周礼之旧制。
　　○传，直专反。师出臧否，亦如之。臧否，谓善恶得失也。灭而告败，胜而告克，此皆互言，不须两告乃书。
　　○否音鄙，又方九反，注同。虽及灭国，灭不告败，胜不告克，不书于策。 
　　[疏]“凡诸”至“于策”。
　　○正义曰：此传虽因宋不告败而发此例，其言“诸侯有命”，非独为被伐之命。故注云：“命者，国之大事政令也。”谓诸国大事，崩卒会盟，战伐克取，君臣乖离，水火灾害。经书他国之事，皆是来告则书，不告则否。来告则书者，或彼以实告，改其告辞而书之。或彼以虚告，因其虚言而记之。立文褒贬，章示善恶。虽复依告者多，不必尽皆依告。卫献公之出奔也，传称“孙林父、甯殖出其君”，名在诸侯之策。及其书经，则云“卫侯出奔齐”。如此之类，是改告辞也。晋人之败秦也，传称“潜师夜起，以败秦于令狐”。秦实未陈，不与晋战。晋人讳背前言，妄以战告。及其书经，乃言“晋人及秦人战于令狐”。如此之类，是因虚言也。虽复或因其虚，或改其实，终是归於劝戒，得告乃书也。“不然则否”者，虽复传闻行言，实知其事，但非故遣来告，知亦不书，所以慎谬误，辟不审。若楚灭六蓼，臧文仲叹而为言，鲁非不知，但无命来告，故不书也。“师出臧否亦如之”者，传因被兵发例，嫌出师伐人，不必须告，故重明之。“虽及灭国”者，既据侵伐发例，又嫌灭国事重，不待告命，故更明之。言“不书于策”者，明告命大事，皆书於国史正策，以见仲尼脩定，悉因正策之文。
　　○注“臧否”至“乃书”。
　　○正义曰：不言“胜败”而言“臧否”者，明其臧否之言，非徒胜败之谓，故知是“善恶得失”，总谓理有曲直，兵有彊弱也。狄伐邢之类，非狄能告也；楚灭庸之徒，非庸能告也：故知败克互言，不须两告乃书也。且哀元年传曰：“吴入越，不书，吴不告庆，越不告败也。”吴、越并言，知其不待两告。
　　羽父请杀桓公，将以求大宰。大宰，官名。
　　○大音泰，注同。 
　　[疏]注“大宰，官名”。
　　○正义曰：《周礼》：天子六卿，天官为大宰，诸侯则并六为三而兼职焉。昭四年传称季孙为司徒，叔孙为司马，孟孙为司空。则鲁之三卿无大宰也。羽父名见於经，已是卿矣，而复求大宰，盖欲令鲁特置此官以荣已耳。以后更无大宰，知鲁竟不立之。
　　公曰：“为其少故也，吾将授之矣。授桓位。
　　○为，于伪反。少，诗照反。使营菟裘，吾将老焉。”菟裘，鲁邑，在泰山梁父县南。不欲复居鲁朝，故别营外邑。
　　○菟，兔都反。裘音求。父音甫。复，扶又反，下同。羽父惧，反谮公于桓公，而请弑之。公之为公子也，与郑人战于狐壤，止焉。内讳获，故言止。狐壤，郑地。
　　○谮，侧鸩反。弑音试，下同；一本作杀。郑人囚诸尹氏，尹氏，郑大夫。赂尹氏，而祷於其主锺巫，主，尹氏所主祭。
　　○赂音路。祷，丁老反，或多报反。巫，亡夫反。遂与尹氏归，而立其主。立锺巫於鲁。十一月，公祭锺巫，齐于社圃，社圃，园名。
