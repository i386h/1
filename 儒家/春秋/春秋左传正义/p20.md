<!-- { "loadSidebar": true } -->
　　[疏]“武氏”至“葬也”。
　　○正义曰：苏氏云：案文九年“毛伯来求金”，传曰“不书王命，未葬也”。此传直云“王未葬”。不同者，毛伯直释，不称使，故云“不书王命”。此武氏子，非但不称使，又称父族，二事皆由未葬，故直云“王未葬也”。
　　○“而立寡人”。
　　○正义曰：《曲礼》下曰：“诸侯见天子曰臣某、侯某，其与民言自称曰寡人。”今与臣言亦云寡人，则知其对臣民自称同也。《老子》曰：“孤寡不穀，王侯之谦称。”故以下诸侯自称，亦多言不穀。
　　寡人弗敢忘。若以大夫之灵，得保首领以没，先君若问与夷，其将何辞以对？请子奉之，以主社稷，寡人虽死，亦无悔焉。”对曰：“群臣原奉冯也。”冯，穆公子庄公也。
　　○没，本亦作殁，同。冯，皮冰反，本亦作凭。公曰：“不可。先君以寡人为贤，使主社稷，若弃德不让，是废先君之举也。岂曰能贤？言不让则不足称贤。光昭先君之令德，可不务乎？吾子其无废先君之功。”先君以举贤为功，我若不贤是废之。使公子冯出居於郑。辟殇公也。八月庚辰，宋穆公卒，殇公即位。君子曰：“宋宣公可谓知人矣。立穆公，其子飨之，命以义夫。命出於义也。夫，语助。
　　○夫音符，注同。 
　　[疏]“命以义夫”。
　　○正义曰：义者宜也。错心方直，动合事宜，乃谓之为义。宣公之立穆公，知穆公之贤，必以义理，不弃其子。今穆公方卒，命孔父以义事而立殇公。是穆公命立殇公，出於仁义之中，故杜云“命出於义也”。必知“命以义夫”谓穆公命立殇公者，以杜注云“帅义而行，则殇公宜受此命，宜荷此禄”。“公子冯不帅父义”，“终伤咸宜之福”。明知殇公受穆公之命与殷汤、武丁同有“咸宜”，是知穆公命殇公是为义也。
　　《商颂》曰：‘殷受命咸宜，百禄是荷。’其是之谓乎！”《诗 颂》言殷汤、武丁受命皆以义，故任荷天之百禄也。帅义而行，则殇公宜受此命，宜荷此禄。公子冯不帅父义，忿而出奔，因郑以求入，终伤“咸宜”之福，故知人之称唯在宣公也。殷礼有兄弟相及，不必传子孙，宋其后也，故指称《商颂》。
　　○颂，似用反。荷，本又作何，何可反，又音何，注同，任也。任音壬。忿，芳粉反。称，尺证反。传，直专反。 
　　[疏]“商颂”至“谓乎”。
　　○正义曰：《商颂 玄鸟》之卒章，言成汤、武丁，此二王者，受天之命，皆得其宜，故天之百种之禄，於是乎荷负之。言天禄皆归，故得而荷负也。今穆公立殇公亦得其宜，故殇公宜荷其禄，《诗》之意其是此事之谓乎！
　　○注“诗颂”至“商颂”。
　　○正义曰：唐虞之代，契为司徒，封於商。十四世至汤，王有天下，遂以商为代号。后世有武丁者，中兴贤君，时有作诗颂之者，谓之《商颂》，美汤与武丁能荷天禄。今殇公亦荷天禄，与《诗》义同，故引以证之。《公羊传》言宋之祸，宣公为之。尤其舍子立弟，果令冯有争心。以冯之争为宣公之过。今此传善宣公，故申明其事。若使帅义而行，则殇公宜受此命，宜荷此禄。但公子冯不帅父义，失其咸宜，故知人之称唯在宣公。止善宣公知穆公耳。冯自争国，非宣公之罪，故善之。传言使公子冯出居于郑，则是父使之出。注言忿而出奔者，四年传曰：“公子冯出奔郑，郑人欲纳之。”又告宋曰：“君若伐郑，以除君害。”是冯出奔郑，求入，欲害宋国也。父使居郑，欲以辟殇公；冯乃因郑，欲以害殇公。故据父言之，则云使之出居；据冯言之，则云忿而出奔；各从其实而为之文也。谥法：“短折不成曰殇”，“布德执义曰穆”。
　　冬，齐、郑盟于石门，寻卢之盟也。卢盟在春秋前。卢，齐地，今济北卢县故城。庚戌，郑伯之车偾于济。既盟而遇大风，传记异也。十二月无庚戌，日误。
　　○偾，弗问反，仆也。 
　　[疏]注“既盟”至“日误”。
　　○正义曰：《释言》云：“偾，僵也。”舍人曰：“背，踣意也。”车踣而入济，是风吹之队济水，非常之事，故云传记异也。《禹贡》：“导沇水东流为济，入于河，溢为荣。”《释例》曰：“济自荧阳卷县东经陈留至济阴，北经高平，东经济北，东北经济南，至乐安博昌县入海。”案：检水流之道，今古或殊。杜既考校元由，据当时所见，载於《释例》，今一皆依杜。虽与《水经》乖异，亦不复根寻也。庚戌无月，而云十二月者，以经盟于石门在十二月，知此亦十二月也。经书十二月，下云“癸未，葬宋穆公”，计庚戌在癸未之前三十三日，不得共在一月。彼《长历》推此年十二月甲子朔，十一日有甲戌，二十二日在丙戌，不得有庚戌。而月有癸未，则月不容误，知日误也。
　　卫庄公娶于齐东宫得臣之妹，曰庄姜。得臣，齐大子也。此太子不敢居上位，故常处东宫。 
　　[疏]“卫庄”至“庄姜”。
　　○正义曰：《齐国侯爵谱》云：“姜姓，大公望之后，其先四岳，佐禹有功。或封於吕，或封於申，故太公曰吕望也。太公股肱周室，成王封之於营丘，今临淄是也。”僖公九年，鲁隐公之元年也。简公四年，获麟之岁也。简公弟平公十三年，《春秋》之传终矣。平公二十五年卒。后二世七十年而田氏夺齐，太公之后灭矣。案《齐世家》，庄公生僖公。东宫得臣，未知何公太子。案《史记 十二年诸侯年表》，卫庄公之立在春秋前二十五年，齐僖公之立在春秋前八年。然则庄姜必非齐僖公之女，盖是庄公之女，僖公姊妹也。得臣为太子，早死，故僖公立也。不言僖公姊妹，而系得臣者，见其是適女也。得臣为太子，云常处东宫者，四时东为春，万物生长在东；西为秋，万物成就在西。以此君在西宫，太子常处东宫也。或可据《易 象》：西北为乾，乾为君父，故君在西；东方震，震为长男，故太子在东宫也。
　　美而无子，卫人所为赋《硕人》也。《硕人》诗，义取庄姜美于色，贤于德，而不见答，终以无子，国人忧之。
　　○为音于伪反。 
　　[疏]“所为赋《硕人》也”。
　　○正义曰：此赋谓自作诗也。班固曰：“不歌而诵亦曰赋。”郑玄云：“赋者，或造篇，或诵古。”然则赋有二义。此与闵二年郑人赋《清人》，许穆夫人赋《载驰》，皆初造篇也。其馀言赋者，则皆诵古诗也。
　　又娶于陈，曰厉妫。生孝伯，早死。陈，今陈国陈县。
　　○妫，九危反。 
　　[疏]“又娶于陈”。
　　○正义曰：《陈国侯爵谱》云：“妫姓，虞舜之后。当周之兴，有虞遏父者为周陶正。武王赖其利器用，与其先圣之后，以元女大姬妃遏父之子满，封於陈，赐姓曰妫，号胡公。桓公二十三年，鲁隐公之元年也。湣公二十一年，获麟之岁也。二十四年，楚灭陈。”此当桓公时。二妫，盖桓公姊妹也。
　　其娣戴妫，生桓公，庄姜以为已子。妫，陈姓也。厉、戴皆谥。虽为庄姜子，然大子之位未定。 
　　[疏]注“妫陈”至“未定”。
　　○正义曰：谥法：“暴慢无亲曰厉。”典礼：“无愆曰戴。”是皆谥也。石碏言：“将立州吁，乃定之矣。”请定州吁，明大子之位未定，《卫世家》言立完为大子，非也。
　　公子州吁，嬖人之子也。嬖，亲幸也。
　　○吁，混于反。嬖，必计反。贱而得幸曰嬖。有宠而好兵。公弗禁，庄姜恶之。石碏谏曰：“臣闻爱子，教之以义方，石碏，卫大夫。
　　○好，呼报反。禁，居鸩反，一音金。恶，乌路反。碏，七略反。弗纳於邪。骄、奢、淫、泆，所自邪也。四者之来，宠禄过也。将立州吁，乃定之矣。若犹未也，阶之为祸。言将立为太子，则宜早定。若不早定，州吁必缘宠而为祸。
　　○邪，似嗟反，下同。泆音逸。 
　　[疏]“弗纳”至“过也”。
　　○正义曰：骄谓恃已陵物，奢谓夸矜僣上，淫谓耆欲过度，泆谓放恣无艺。此四者之来，从邪而起。故服虔云“言此四者过从邪起”，是也。刘炫云：“此四者所以自邪已身，言为之不已，将至於邪。邪谓恶逆之事。”刘又难服云：“邪是何事，能起四过？若从邪起，何须云四者之来宠禄过也？宠禄岂是邪事，四者得从而来乎？且言弗纳於邪，惧其缘骄以至於邪，非先邪而后骄也。”
　　夫宠而不骄，骄而能降，降而不憾，憾而能眕者，鲜矣。如此者少也。降其身则必恨，恨则思乱，不能自安自重。
　　○夫音扶，发句之端，后放此，憾，本又作感，同，胡暗反，恨也。五年同。眕，之忍反，重也。鲜，息浅反，少也。 
　　[疏]“夫宠而”至“鲜矣”。
　　○正义曰：恃君宠爱，未有不骄。亦既骄矜，必不能自降其心。强降其心，未有不恨。亦既怨恨，必不能自重其身。《释言》云：“眕，重也”。言恨则思乱，必不能自安自重也。宠而必骄，降而必憾，言其势必自然，故言其能不然者少也。骄而不能降，憾而不能眕，言其心难自抑。故言其能然者少也。鲜训少。以一鲜总四事，言四事皆鲜也。
　　且夫贱妨贵，少陵长，远间亲，新间旧，小加大，小国而加兵於大国，如息侯伐郑之比。
　　○妨音芳。少，诗照反。长，丁丈反。间，间厕之间，下同。比二反。淫破义，所谓六逆也。君义，臣行，父慈，子孝，兄爱，弟敬，所谓六顺也。臣行君之义。 
　　[疏]“贱妨”至“破义”。
　　○正义曰：贱妨贵，谓位有贵贱。少陵长，谓年有长幼。楚公子申多受小国之赂，以逼子重、子辛，是贱人而妨贵人也。邾捷菑以弟而欲夺兄位，是年少而陵年长也。齐东郭偃、棠无咎专崔氏之政，而侮崔成、崔彊，是疏远而间亲戚也。晋胥童、夷羊五得君宠，而去三郤，是新臣而间旧臣也。息伐郑，曹奸宋，是小国而加大国也。陈灵、蔡景奸秽无度，是邪淫而破正义也。妨谓有所害。陵谓加尚之。间谓居其间使彼疏远也。加亦加陵。破谓破散。淫义不两立，行恶则破善，故言破也。
　　去顺效逆，所以速祸也。君人者，将祸是务去，而速之，无乃不可乎！”弗听。其子厚与州吁游，禁之，不可。桓公立，乃老。老，致仕也。四年经书州吁弑其君，故传先经以始事。
　　○去，起吕反，下同。弑音试。先，悉荐反。 
　　[疏]“去顺效逆”。
　　○正义曰：州吁於逆则少陵长，於顺则弟不敬，是去顺效逆也。六顺、六逆，因事广言，非谓州吁遍犯之也。
　　○注“老致”至“始事”。
　　○正义曰：《礼》：“七十而致事”，言还其所掌之事於君也。传之初始有此故言传先经以始事。馀不注，从可知也。
