<!-- { "loadSidebar": true } -->
　　○正义曰：传言“且告以族，不以名”。知法当以名告，而齐人误以族告也。《释例》云：“若乃称司城，以贵效节於府人，书归父之还，以善复命於介，因齐人告辞，以著其无罪，盖随事以示褒贬也。传既云“书曰崔氏”，以明非罪；复云“且告以族，不以名”。知典策之书，旧当以名通也。齐国虽缪以族告，適合仲尼所褒之实，因而不革，以示无罪，且明《春秋》之作，或因仍旧史成文，不必皆有改也？何休《膏肓》以为《公羊》讥世卿而难《左氏》，苏氏释云：崔杼祖父名不见经，则知非世卿，且春秋之时，诸侯擅相征伐，犹尚不讥世卿，虽曰非礼，夫子何由独责？又郑《駮异义》引《尚书》“世选尔劳”，又引《诗》刺幽王绝功臣之世。然则兴灭继绝，王者之常，讥世卿之文其义何在？
　　凡诸侯之大夫违，违，奔放也。 
　　[疏]注“违，奔放也”。
　　○正义曰：《释例》曰：“迫窘而奔，及以礼见放，俱去其国。故传通以违为文。”是言违兼奔放也。
　　告於诸侯曰：“某氏之守臣某，上某氏者姓，下某名。
　　○守，手又反。 
　　[疏]注“上某”至“某名”。
　　○正义曰：若言崔氏之守臣杼也。大夫受氏，常世守宗庙，故谓之守臣，言守宗庙之臣也。僖十二年，管仲云“天子之二守高、国在”，彼谓天子命之为守国之臣，与此异也。知此异於彼者，岂天子命者出奔，乃得告於诸侯，馀臣出奔不得告也？且下句云“失守宗庙”，如守臣谓守宗庙之臣，非守国也。天子赐姓，诸侯赐族，对文则姓与族别，散文则可以通。《礼》谓族人为庶姓，故云上某出者姓，其实正是族也。
　　失守宗庙，敢告。”所有玉帛之使者则告；玉帛之使谓聘。
　　○之使，所吏反。 
　　[疏]注“玉帛之使谓聘”。
　　○正义曰：聘礼，执玉致命，执帛致享，故云“玉帛之使谓聘”也。下注云：“恩好不接，故亦不告”。又昭二十年，“曹公孙会自鄸出奔宋”。注云：“尝有玉帛之使，来告，故书。”则杜意以为奔者之身尝有玉帛之使於彼国，已经相接，则告之。若奔者未尝往聘，恩好不接，则不告。唯告奔者，尝聘之国，馀不告也。刘炫以为玉帛之使，谓国家有交好之国皆告，非指奔者之一身。
　　不然，则否。恩好不接，故亦不告。
　　○好，呼报反。 
　　公如齐奔丧。公亲奔丧，非礼也。公出朝会奔丧会葬，皆书如不言其事，史之常也。 
　　陈灵公与孔宁、仪行父饮酒於夏氏。公谓行父曰：“徵舒似女。”对曰：“亦似君。”徵舒病之。灵公即位，於今十五年，徵舒已为卿，年大无嫌是公子。盖以夏姬淫放，故谓其子为似以为戏。
　　○夏，户雅反。女音汝。公出，自其厩射而杀之。二子奔楚。
　　○厩，居又反。射，食亦反。 
　　滕人恃晋而不事宋，六月，宋师伐滕。 
　　郑及楚平，前年败楚师，恐楚深怨，故与之平。诸侯之师伐郑，取成而还。 
　　秋，刘康公来报聘。报孟献子之聘，即王季子也。其后食采於刘。 
　　师伐邾，取绎。为子家如齐传。 
　　季文子初聘于齐。齐侯初即位。 
　　冬，子家如齐，伐邾故也。鲁侵小，恐为齐所讨，故往谢。国武子来报聘。报文子也。 
　　楚子伐郑。晋士会救郑，逐楚师于颍北。颍水出河南阳城，至下蔡入淮。 
　　[疏]注“颍水”至“入淮”。
　　○正义曰：《释例》曰：“颍水出河南阳城县阳乾山，东南，经颍川汝阴，至淮南下蔡县入淮”也。
　　诸侯之师戍郑。郑子家卒。郑人讨幽公之乱，斫子家之棺，而逐其族。以四年弑君故也。斫薄其棺，不使从卿礼。
　　○斫，竹角反。 
　　[疏]注“以四”至“卿礼”。
　　○正义曰：《丧大记》云：“君大棺八寸，属六寸，椑四寸。上大夫大棺八寸，属六寸。下大夫大棺六寸，属四寸。士棺六寸。”然则子家上大夫，棺当八寸，今斫薄其棺，不使从卿礼耳。不知斫薄之使，从何礼也。
　　改葬幽公，谥之曰“灵”。 
　　[疏]“幽公”。
　　○正义曰：《谥法》“动静乱常曰幽”。
　　【经】十有一年，春，王正月。 
　　夏，楚子、陈侯、郑伯盟于辰陵。楚复伐郑，故受盟也。辰陵，陈地。颍川长平县东南有辰亭。
　　○复，扶又反，下复封陈同。 
　　公孙归父会齐人伐莒。无传。 
　　秋，晋侯会狄于欑函。晋侯往会之，故以狄为会主。欑函，狄地。
　　○欑，才端反。函音咸。 
　　[疏]注“晋侯”至“狄地”。
　　○正义曰：凡诸诸聚会鲁不与者，皆历序诸国，云会于某地，上“盟于辰陵”即其事也。狄从诸夏，序列亦然。僖三十年“齐人狄人盟于邢”是也。此异於彼，而云“晋侯会狄”，是狄在彼地，晋往会之。故传说晋大夫欲召狄，郤成子劝其勤。是晋侯自往，故以狄为会主。成十五年“会吴于锺离”，襄十年“会吴于柤”，其意与此同。
　　冬，十月，楚人杀陈夏徵舒。不言楚子而称人，讨贼辞也。 
　　[疏]注“不言”至“辞也”。
　　○正义曰：讨贼辞者，言弑君之贼，人人皆欲杀之，作举国共杀之文，故不言楚子也。襄二十七年，“卫杀其大夫甯喜”，亦是讨贼，但卫人自杀其臣，故称大夫。徵舒非楚之臣，不得言杀其大夫。诸放、杀及执他国之臣，皆不言某国大夫者，以人臣卑贱，故没其爵号，而空书名氏。
　　丁亥，楚子入陈。楚子先杀徵舒而欲县陈，后得申叔时谏，乃复封陈，不有其地，故书入在杀徵舒之后。 
　　[疏]注“楚子”至“之后”。
　　○正义曰：案传楚子为陈讨夏氏乱，遂入陈杀夏徵舒，轘诸栗门。此经先书杀夏徵舒，后书入陈者，据先后事实为文。故杜注云：“楚子先杀徵舒而欲县陈，后得申叔时谏，乃复封陈，不有其地，故书入在杀徵舒之后。”是其事也。刘炫云：楚子入陈乃杀徵舒，经先书杀徵舒，后言入陈者，以楚子本意止欲讨贼，无心灭陈。及杀徵舒灭陈为县，后得申叔时谏，乃复封陈，於例不有其地，故云“入陈”。言楚人既杀徵舒，楚子乃复入陈，纳二子於陈。“入陈”之文为下纳张本。传云：“书曰：‘入陈，纳公孙宁、仪行父于陈’，书有礼也。”人纳连文，是入为纳也。昭八年“楚师灭陈。执公子招，放于越。杀陈孔奂”。彼心欲灭陈，此则主为讨贼，无心灭陈而复封之，君子善其自悔，故退入陈，於下隐其县陈之过。若其不然，当云楚子入陈，杀夏徵舒。如此则楚子本为入陈，因入乃讨陈贼，则是恶楚子。故书入在杀徵舒之后。
　　纳公孙宁、仪行父于陈。二子，淫昏乱人也。君弑之后，能外讬楚以求报君之雠，内结强援於国，故楚庄得平步而讨陈，除弑君之贼。於时陈成公播荡於晋，定亡君之嗣，灵公成丧，贼讨国复，功足以补过，故君子善楚复之。
　　○播，补贺反。荡如字。 
　　[疏]注“二子”至“复之”。
　　○正义曰：二子与君淫昏，致使君死国乱，实罪人也。今楚子入陈而纳之，乃是纳罪人也。例应罪楚子，而传言“书曰‘入陈，纳公孙宁、仪行父于陈’，书有礼也”。既善楚子有礼，则是恕彼之过，故杜迹其合恕之由，言贼讨国复，是二子之力，其功足以补过。故君子善楚复之。贾逵云：二子不系之陈，绝於陈也。恶其与君淫，故绝之。善楚有礼也。案子纠、捷菑皆不系国，自是例之常，贾说非也。《释例》云：“贾氏依放《穀梁》，云‘称纳者，内难之辞’。纳公孙宁、仪行父于陈，言书有礼，不可言内难也。陈县而见复，上下交驩，二人虽有淫纵之阙，今道楚匡陈，贼讨君葬，威权方盛。传称其礼，理无所难，此先儒说之不安也。”杜言“於时陈成公播荡於晋”者，此传云“陈侯在晋”。襄二十五年传云“夏氏之乱，成公播荡”是也。
　　【传】十一年，春，楚子伐郑，及栎。子良曰：“晋、楚不务德而兵争，与其来者可也。晋、楚无信，我焉得有信？”乃从楚。夏，楚盟于辰陵，陈、郑服也。（传言楚与晋狎主盟。
　　○栎，力狄反。争，争斗之争。焉，於虔反。夏楚盟，本或作楚子。） 
　　楚左尹子重侵宋，子重，公子婴齐，庄王弟。王待诸郔。郔，楚地。
　　○郔音延。 
　　令尹蒍艾猎城沂，艾猎，孙叔敖也。沂，楚邑。
　　○艾，五盖反。猎，力涉反。沂，鱼依反。 
　　[疏]注“艾猎孙叔敖”。
　　○正义曰：服虔亦云：艾猎蒍贾之子孙叔敖也。此年云“令尹蒍艾猎”，明年云“令尹孙叔敖”，明一人也。《世本》“艾猎为叔敖之兄”。《世本》多误，本不必然。
　　使封人虑事，封人，其时主筑城者，虑事，谋虑计功。
　　○虑，如字，一音力於反，《广雅》云，无虑都邑也。 
　　[疏]注“封人”至“计功”。
　　○正义曰：《周礼 封人》，“凡封国，封其四疆。造都邑之封域者，亦如之”。《大司马》：“大役，与虑事受其要，以待考而赏诛。”郑玄云：“虑事者，封人也。於有役，司马与之属赋丈尺与其用人数也”。是封人主造城邑、计度人数。此云“使封人”，故云“其时主筑城者”。虑事者，谋虑城筑之事，无则虑之，讫则计功也。史书多有无虑之语，皆谓揆度前事也。
　　以授司徒。司徒掌役。量功命日，命作日数。分财用，财用，筑作具。平板榦，榦，桢也。
　　○榦，古旦反，亦作幹。桢音贞。 
　　[疏]注“榦桢也”。
　　○正义曰：《释诂》云：“桢、翰，榦也。”舍人曰：“桢，正也。筑墙所立两木也。翰所以当墙两边鄣土者也。”彼桢为榦，故谓榦为桢，谓墙之两头立木也。板在两旁，卧鄣土者，即彼文榦也。平板榦者，等其高下，使城齐也。
　　称畚筑，量轻重。畚，盛土器。
　　○畚音本。盛音成。程土物，为作程限。
　　○为，于伪反，又如字。 
　　[疏]“称畚筑，程土物”。
　　○正义曰：畚者，盛土之器。筑者，筑土之杵。《司马》注，辇车所载二筑是也。称畚筑者，量其轻重，均负土与筑者之力也。程土物，谓锹畚轝之属，为作程限，备豫也。
　　议远迩，均劳逸。略基趾，趾，城足；略，行也。
　　○趾音止。行，下孟反。具糇粮，糇，乾食也。
　　○糇音侯。粮音良。乾食，如字，一音嗣；本或作乾饭。度有司。谋监主。
　　○度，待洛反。监，古衔反。事三旬而成，十日为旬。不愆于素。不过素所虑之期也。传言叔敖之能使民。
　　○愆，起虔反。 
