<!-- { "loadSidebar": true } -->
　　臣闻之，访问於善为咨，问善道。咨亲为询，问亲戚之义。咨礼为度，问礼宜。咨事为诹，问政事。咨难为谋。问患难。
　　○难，乃旦反，注同。 
　　[疏]“咨亲”至“为谋”。
　　○正义曰：《鲁语》言此四事，唯“咨亲为询”，与此文同。其馀咨材为诹，咨事为谋，咨义为度三者，与此皆异。韦昭改从此传，注云：“材当为事，事难为难。”孔晁注云：“材谓政幹也”。
　　臣获五善，敢不重拜？五善，谓谘、询、度、诹、谋。 
　　[疏]“臣获五善”。
　　○正义曰：救之咨人，即得一善，故并咨为五。《鲁语》云：“君贶使臣以大礼，重之以六德。”孔晁云：“既有五善，又自谓无及，成为六德。”言自谓知无所及，怀靡谦以问知者，此亦即是一德，故为六德也。皆是受君之教。乃知如此亦是君之所赐，故云“臣获”也。
　　秋，定姒薨，不殡于庙，无榇，不虞。榇，亲身棺。季孙以定姒本贱，既无器备，议其丧制，欲殡不过庙，又不反哭。
　　○过，古禾反。 
　　[疏]注“榇亲”至“反哭”。
　　○正义曰：榇者，亲身之棺，初死即当有之，将葬以殡过庙，葬讫乃为虞祭。今定姒初薨，匠庆以君长惧之，乃始作榇。知此是季孙以定姒本贱，素无器备，议其丧制，欲如此耳。非是终久遂无之也。《檀弓》曰：“君即位而为椑。”夫人尊与君同，亦当生已有榇。今议欲不为，是素无器备，故始议之也。《檀弓》又曰：“丧之朝也，顺死者之孝心也。其哀离其室也。故至於祖考之庙而后行。殷朝而殡於祖，周朝而遂葬。”《士丧礼》“朝而遂葬”，与《记》正同。知周法不殡于庙。而此及僖八年传皆云“不殡于庙”，以为非礼。知其将葬之时，不以殡过庙耳，非是殡尸於庙中也。葬讫，日中反虞於正寝，谓之反哭。今故不虞者，欲不为反哭也。
　　匠庆谓季文子匠庆，鲁大匠。曰：“子为正卿，而小君之丧不成，谓如季孙所议，则为夫人礼不成。不终君也。慢其母，是不终事君之道。君长，谁受其咎？”言襄公长，将责季孙。
　　○长，丁丈反，注同。初，季孙为己树六槚於蒲圃东门之外，蒲圃，场圃名。季文子树槚，欲自为榇。
　　○为，于伪反，下注为定姒、为言卜、为执事同。圃，布古反。场，直良反。 
　　[疏]注“蒲圃”至“为榇”。
　　○正义曰：《诗》云：“九月筑场圃。”毛传云：“春夏为圃，秋冬为场。树菜蔬为圃，治禾黍为场。”场圃同地耳。故杜以场明圃，圃名蒲也。槚是为榇之木，知季孙树之，欲自为榇也。
　　匠庆请木，为定姒作榇。季孙曰：“略。”不以道取为略。匠庆用蒲圃之槚，季孙不御。御，止也。传曰遂得成礼，故经无异文。
　　○御，鱼吕反，注同。 
　　[疏]注“御止”至“异文”。
　　○正义曰：止寇谓之御。御即御也，故训为止。季孙本议欲无榇，不虞。今传唯言取木为榇而已。尚不知得殡庙虞祭以否。不虞即是不反哭，不反则不得书葬。今定姒薨葬备文，则因匠庆之言，遂得每事成礼，是故经无异文。
　　君子曰：“《志》所谓‘多行无礼，必自及也’，其是之谓乎！” 
　　[疏]“季孙”至“谓乎”。
　　○正义曰：不以道取为略。今律“略人”，略卖人是也。季孙言“略”，令匠庆略他木也。官非无木可用，意欲不成其丧，谓木不顺其意，怒庆此请，令略木为之也。匠庆又忿季孙未必无木可用，故取季孙之槚。其意言遣我略人，我止略女。季孙令之为略，匠庆奉命而略，虽自被略，不得止之。季孙此议，自是无礼也，被匠庆略木，是自及也。君子言古之志记，所谓“多行无礼必自及”者，其季孙之谓乎。而《释例》论此云：“议从略，贱彼。”自是解正义之语，与此不以道取为略别也。
　　冬，公如晋听政。受贡赋多少之政。晋侯享公，公请属鄫。鄫，小国也，欲得使属鲁，如须句、颛臾之比，使助鲁出贡赋。公时年七岁，盖相者为之言。鄫，今琅邪鄫县。
　　○句，其俱反。颛音专。臾，羊朱反。比，必二反。相，息亮反。 
　　[疏]注“鄫小”至“鄫县”。
　　○正义曰：附庸，附大国耳。鄫乃子爵，而欲得属鲁者，春秋之世，小国不能自通，多附於大国。二十七年，齐人请邾，宋人请滕。邾、滕犹尚附人，况鄫又小也。故杜譬之如须句、颛臾之比。须句亦子爵，使助鲁出贡赋耳。时公年七岁，未能自谋，盖国内共为此计，使相者代公言之。
　　晋侯不许。孟献子曰：“以寡君之密迩於仇雠，而原固事君，无失官命。晋官徵发之命。 
　　[疏]注“晋官徵发之命”。
　　○正义曰：二年，郑子驷以君初丧，云“官命未改”。此鲁以国小赋重，恐失官命。二者官命虽同，而主意有异。故杜彼以未葬解之，此以徵发解之。观文为说。
　　鄫无赋於司马，晋司马又掌诸侯之赋。为执事朝夕之命敝邑，敝邑褊小，阙而为罪，阙，不共也。
　　○朝夕如字。褊，必浅反。共音恭。寡君是以原借助焉。”借鄫以自助。
　　○借，子亦反，注同。晋侯许之。为明年叔孙豹、鄫世子巫如晋传。 
　　楚人使顿间陈而侵伐之，故陈人围顿。间，伺间缺。
　　○间陈，间厕之间。伺音司。间音闲，又间厕之间，又如字。 
　　无终子嘉父使孟乐如晋，无终，山戎国名。孟乐，其使臣。
　　○使臣，所吏反。因魏庄子纳虎豹之皮，以请和诸戎。欲戎与晋和。庄子，魏绛。晋侯曰：“戎狄无亲而贪，不如伐之。”魏绛曰：“诸侯新服，陈新来和，将观於我。我德则睦，否则携贰。劳师於戎，而楚伐陈，必弗能救，是弃陈也，诸华必叛。诸华，中国。戎，禽兽也。获戎失华，无乃不可乎？《夏训》有之曰：‘有穷后羿。’”夏训，《夏书》。有穷，国名。后，君也。羿，有穷君之号。
　　○夏，户雅反，下注皆同。羿音诣。 
　　[疏]注“夏训”至“之号”。
　　○正义曰：《夏书 五子之歌》云：“太康尸位以逸豫，政于有洛之表，十旬弗反。有穷后羿因民弗忍，距于河，厥第五人御其母以从，五子咸怨。”述大禹之戎以作歌，其一曰《皇祖有训》，是大禹立言以训后，故传谓此书为“夏训”也。羿居穷石之地，故以穷为国号，以有配之，犹言有周、有夏也。后，君也。穷国之君曰羿，羿是有穷君之号。
　　公曰：“后羿何如？”怪其言不次，故问之。对曰：“昔有夏之方衰也，后羿自鉏迁于穷石，因夏民以代夏政。禹孙大康，淫放失国，夏人立其弟仲康。仲康亦微弱。仲康卒，子相立，羿遂伐相，号曰“有穷”。鉏，羿本国名。
　　○鉏，仕居反。大音泰。相，息亮反，下及注同。 
　　[疏]注“禹孙”至“国名”。
　　○正义曰：《夏本纪》，禹生启，启生大康，是禹孙也，为羿所距。《书序》云“大康失邦”，是为淫放失国也。《本纪》又云：“大康崩，弟仲康立。”《尚书 胤征》云：“惟仲康肇位四海。”孔安国云：“羿废大康，而立其弟仲康为天子。”则仲康，羿之所立，但羿握其权，仲康不能除去之耳。哀元年，传称“有过浇杀斟灌以灭后相”。相依斟灌，故浇灭之。是相立为天子，乃出依斟灌。则相之立也，盖亦羿立之矣。此传言羿代夏政，云“不脩民事”；寒浞杀羿，言取其国家，则羿必自立为天子也。当是逐出后相，羿乃自立。相依斟灌、斟寻，夏祚犹尚未灭，盖与羿并称王也。及寒浞杀羿，因羿室而生浇。浇已长大，自能用师，始灭后相。相死之后，始生少康。少康生杼，杼又年长，已堪诱豷，方始灭浞而立少康。计大康失邦及少康绍国，向有百载，乃灭有穷。据此传文，夏乱甚矣，而《夏本纪》云：“仲康崩，子相立。相崩，子少康立。”都不言羿浞之事，是马迁说之疏也。
　　恃其射也，羿善射。 
　　[疏]注“羿善射”。
　　○正义曰：《尚书》云：“大康尸位以逸豫。有穷后羿因民弗忍，距于河。”孔安国云：“羿，诸侯名。”杜云：“有穷君之号”，则与孔不同也。“羿善射”，《论语》文也。《说文》云：“羿，帝喾射官也。”贾逵云：“羿之先祖，世为先王射官，故帝喾赐羿弓矢，使司射。”《淮南子》云：“尧时十日并出，尧使羿射九日而落之。”《楚辞 天问》云：“羿弹日？乌焉解羽？《归藏易》亦云“羿彃十日”也。言虽不经，难以取信，要言喾时有羿，尧时有羿，则羿是善射之号，非复人之名字。信如彼言，则不知此羿名为何也。
　　不脩民事，而淫于原兽。淫放原野。弃武罗、伯困、熊髡、尨圉，四子皆羿之贤臣。
　　○髡，苦门反。尨，莫邦反。圉，鱼吕反。而用寒浞。寒浞，伯明氏之谗子弟也，寒国，北海平寿县东有寒亭。伯明，其君名。
　　○浞，仕角反，徐在角反。伯明后寒弃之，夷羿收之，夷氏。信而使之，以为已相。浞行媚于内，内宫人。 
　　[疏]“伯明后寒弃之”。
　　○正义曰：寒是国名，伯明，寒君之名也。后，君也。伯明君此寒国之时，而弃不收采也。
　　○注“夷氏”。
　　○正义曰：此传再言夷羿，故以夷为氏也。
　　而施赂于外，愚弄其民，欺罔之。而虞羿于田，乐之以游田。
　　○乐音洛，下乐安同。树之诈慝，以取其国家，树，立也。
　　○慝，他得反，后同。外内咸服。信浞诈。羿犹不悛，悛，改也。
　　○悛，七全反。将归自田，羿猎还。家众杀而亨之，以食其子。食羿子。
　　○亨，普彭反，煮也。食音嗣，注同。 
　　[疏]“家众杀而亨之”。
　　○正义曰：家众，谓羿之家众人，反羿以从浞，为浞而杀羿也。《孟子》云：“逢蒙学射於羿，尽羿之道，思天下唯羿为愈已，於是杀羿。”则杀羿者，逢蒙也。
　　其子不忍食诸，死于穷门。杀之於国门。靡奔有鬲氏。靡，夏遗臣事羿者。有鬲，国名，今平原鬲县。
　　○鬲音革。浞因羿室，就其妃妾。生浇及豷，恃其谗慝诈伪，而不德于民。使浇用师，灭斟灌及斟寻氏。二国，夏同姓诸侯，仲康之子后相所依。乐安寿光县东南有灌亭，北海平寿县东南有斟亭。
　　○浇，五吊反。豷，许器反。斟，之林反。灌，古乱反。 
　　[疏]注“二国，夏同姓诸侯”。
　　○正义曰：《世本》文也。
　　处浇于过，处豷于戈。过、戈皆国名。东莱掖县北有过乡。戈在宋、郑之间。
　　○过，古禾反，注及下同。戈，古禾反。掖音亦，《汉书》作“夜”，孟康音掖。 
　　[疏]注“戈在宋、郑之间”。
