<!-- { "loadSidebar": true } -->
　　夏，四月，已巳，葬齐僖公。无传。五月，郑伯突出奔蔡。突既篡立，权不足以自固，又不能倚任祭仲，反与小臣造贼盗之计，故以自奔为文，罪之也。例在昭三年。
　　○倚，於绮反。 
　　[疏]注“突既”至“三年”。
　　○正义曰：凡诸侯出奔，皆被逐而出，非自出也。旧史书臣以逐君，仲尼脩《春秋》，责其不能自固，皆以自奔为文，以故此注迹突之恶，言其罪之之意。《释例》曰：“诸侯奔亡”，皆迫逐而苟免，非自出也。传称卫孙林父、甯殖出其君，名在诸侯之策，此以臣名赴告之文也。仲尼之经更没逐者主名，以自奔为文，责其不能自安、自固，所犯非徒所逐之臣也。”言其所犯处多非徒逐者，独恶君不能君，故臣亦不臣。臣之逐君，其罪已著，没其臣名，独见君罪，言罪不纯在其臣故也。卫献公出奔不名，郑伯突及北燕伯款、蔡侯朱等皆书名者，从彼告辞。故《释例》曰：“卫赴不以名，而燕赴以名，随赴而书之，义在彼不在此也。”言责其不能自安、自固，自奔即是身罪，名与不名，不复著义，故从告也。昭三年传曰：“书曰‘北燕伯款出奔齐’，罪之也。”是变例也。
　　郑世子忽复归于郑。忽实居君位，故今还以复其位之例为文也。称世子者，忽为大子，有母氏之宠，宗卿之援，有功於诸侯，此大子之盛者也。而守介节，以失大国之助；知三公子之彊，不从祭仲之言，修小善，絜小行，从匹夫之仁，忘社稷之大计，故君子谓之善自为谋，言不能谋国也。父卒而不能自君，郑人亦不君之，出则降名以赴，入则逆以大子之礼。始於见逐，终於见杀，三公子更立，乱郑国者，实忽之由。复归例在成十八年。
　　○介音界。行，下孟反。更音庚。 
　　[疏]注“忽实”至“八年”。
　　○正义曰：成十八年传曰：“复其位，曰‘复归’。”忽本既居君位，然后出奔，故今还以复位之例为文也。经言复归，明是复位之例。注言此者，以忽之出奔，不称郑伯，归言世子，又非君号，非君而称复归，嫌其不是复位，故明之。礼，父在称世子。忽父之丧於今五年，世子非所当称，故迹其称之意。邓曼所生，立为世子，是有母氏之宠也。宗卿，谓同姓之卿，祭仲之女曰雍姬，则祭仲姬姓，是同宗卿也。救齐败戎，是有功也。而守介节，谓守琐琐狷介之节，不娶齐女也。经书郑忽出奔，不称郑伯，是降名以赴也。今称世子复归，是逆以大子之礼也。逆以大子之礼者，以突是庶子，无道出奔，更欲择君，莫逾於忽，以本是世子，故迎之使还。为是世于，所以得归。郑以世子名告，不以尝为君告，时史因其告辞，书曰世子；实复本位，书曰复归。而忽之为君，不能自固，始於见逐，终於见杀，三公子更立为君，乱郑国者，实忽之由。《释例》与此注尽同，其末云“故仲尼因以示义”，言因旧史之文，即称世子，示郑人本有不以为君之义。忽於隐公之世每称公子，六年称大子，则救齐之时，巳立为大子故也。
　　许叔入于许。许叔，庄公弟也。隐十一年，郑使许大夫奉许叔居许东偏。郑庄公既卒，乃入居位，许人嘉之，以字告也。叔本不去国，虽称入，非国逆例。 
　　[疏]注“许叔”至“逆例”。
　　○正义曰：入者自外之辞，本其所自之处，言其自许东偏而入于许国，非从外国入也。郑庄公以十一年卒，许叔今始入者，盖郑突不使其复。忽既得位，亲仁善邻，存许以德许人，冀其为已之援，故此年始得入也。小白、阳生入皆称名，此叔称字，故云许人嘉之，以字告也。杜知是字者，以蔡季子来归，亦以书字，故知之也。杜以传例云“凡去其国，国逆而立之，曰入”。嫌此亦为国逆之例。《释例》曰：“诸在例外称入，直是自外入内，记事常辞，义无所取。贾氏虽夫人姜氏之入皆以为例。由先儒以为国逆，故言许叔本不去国，非国逆之正例。”国逆正例，据去国而来。许叔本非去国，故云非国逆例。其实许始复国，许叔得还，上下交欢，同心迎逆，指其实事有国逆之理。故於《释例》云许叔有国逆之文，但非国逆正例耳。刘君不达此旨，妄规杜失，非也。
　　公会齐侯于艾。 
　　邾人、牟人、葛人来朝。无传。三人皆附庸之世子也，其君应称名，故其子降称人。牟国，今泰山牟县。葛国在梁国宁陵县东北。
　　○牟，亡侯反。 
　　[疏]注“三人”至“东北”。
　　○正义曰：三国俱称人，合行礼，知其尊卑同也。以邾子未得王命，知牟、葛之等是附庸。郳黎来来朝，附庸书名，此若君自亲来，则亦应称名。若遣臣来聘，又不得称朝。曹伯使世子射姑来朝，是世子有称朝之义。知此三人皆附庸世子，摄行父事而来朝也。诸侯之卿称名，大夫降称人，是人之於名，例差一等。若附庸，其君应称名，故其子降称人。《释例》曰：“王之世子不名，诸侯世子则名，‘会王世子于首止’，‘曹世子射姑来朝’，是也。附庸世子称人，‘邾人、牟人、葛人来朝’，是也。”是言世子称谓之等级也。《地理志》：“泰山郡牟县，故牟国也。”陈留郡宁陵县，应劭曰：“故葛伯国。”然则於晋属梁国也。
　　秋，九月，郑伯突入于栎。栎，郑别都也，今河南阳翟县。未得国，直书入，无义例也。
　　○栎音历。翟，徒历反。 
　　冬，十有一月，公会宋公、卫侯陈侯于袲，伐郑。袲，宋地，在沛国相县西南。先行会礼而后伐也。
　　○袲，昌氏反。相，息亮反。 
　　[疏]注“先行会礼”。
　　○正义曰：知非不与谋，言会者，以言“于袲”，故知此行会礼也。若不言地，直言会，则是不与谋例也。召陵会，杜注云“於召陵先行会礼”，与此同也。
　　【传】十五年，春，天王使家父来求车，非礼也。诸侯不贡车服，（车服，上之所以赐下。）天子不私求财。（诸侯有常职贡。） 
　　祭仲专。郑伯患之，使其婿雍纠杀之。将享诸郊，雍姬知之，谓其母曰：“父与夫孰亲？”其母曰：“人尽夫也，父一而已，胡可比也？”妇人在室则天父，出则天夫。女以为疑，故母以所生为本解之。遂告祭仲曰：“雍氏舍其室而将享子於郊。吾惑之，以告。”祭仲杀雍纠，尸诸周氏之汪。汪，池也。周氏，郑大夫。杀而暴其尸以示戮也。
　　○舍音舍。汪，乌黄反。暴，步卜反。公载以出，愍其见杀，故载其尸共出国。曰：“谋及妇人，宜其死也。” 
　　夏，厉公出奔蔡。 
　　六月，乙亥，昭公入。 
　　许叔入于许。“公会齐侯于艾”，谋定许也。 
　　秋，郑伯因栎人杀檀伯，而遂居栎。檀伯，郑守栎大夫。
　　○檀，徒丹反。 
　　冬，会于袲，谋伐郑，将纳厉公也。弗克而还。 
　　【经】十有六年，春，正月，公会宋公、蔡侯、卫侯于曹。 
　　夏，四月，公会宋公、卫侯、陈侯、蔡侯伐郑。春既谋之，今书会者，鲁讳议纳不正。蔡常在卫上，今序陈下，盖后至。 
　　[疏]注“春既”至“后至”。
　　○正义曰：宣七年传例云：“与谋曰‘及’，不与谋曰‘会’。”此“春既谋之”，例当言“及”，今书“会”者，鲁讳与诸侯聚议纳不正之人，故从不与谋之文。《释例》曰：“鲁既春会于曹，以谋伐郑，夏遂兴师，而更从不与谋之文者，厉公篡大子忽之位，谋而纳之，非正，故讳之，从不与谋之例。”是其义也。诸侯之序，以大小为次班序，《谱》称自隐至庄十四年，四十三岁征伐盟会者，凡十六国，时无霸主，会同不并，无有成序，其间蔡与卫凡七会，六在卫上，唯此处在陈下，故以为盖后至也。
　　秋，七月，公至自伐郑。用饮至之礼，故书。 
　　冬，城向。传曰：“书，时也。”而下有十一月，旧说因谓传误。此城向亦俱是十一月，但本事异，各随本而书之耳。经书“夏，叔弓如滕。五月，葬滕成公”，传云：“五月，叔弓如滕。”即知但称时者，未必与下月异也。又推校此年闰在六月，则月却而节前，水星可在十一月而正也。《诗》云：“定之方中，作于楚宫。”此未正中也。功役之事，皆总指天象，不与言历数同也。故传之释经，皆通言一时，不月别。
　　○向，失亮反。定，丁佞反。 
　　[疏]注“传曰”至“月别”。正义曰：杜以城向与下同月，故捡“叔弓如滕”经、传之异，“如滕”与“葬”同月，知此城向与出奔同月，但本事既异，各随本而书之。下有月而此无月耳，其实同是十一月也。俱十一月，水星昏犹未正，故复推校历数，此年月却节前，水星可在十一月而正。又方者，未至之辞，故以“定之方中”为方欲向中，而实未正中。十一月可以兴土功，书时，非传误也。刘炫《规过》以为：“案《周语》云辰角见而雨毕，天根见而水涸，驷见而陨霜，火见而清风戒寒”，故先王之教曰，雨毕而除道，水涸而成梁，陨霜而冬裘具，清风至而脩城郭。故夏令曰九月除道，十月成梁。营室之中，土功其始。先儒以为建戌之月霜始降，房星见霜降之后，寒风至而心星见。郑玄云‘辰角见谓九月本，天根见谓九月末’。天根谓氏星是也，自然火见是建亥之月。又《春秋》城楚丘是正月，而杜引《诗》云‘定之方中，未正中也’。定星岂正月未正中乎！据此诸文，则火见土功，必在建亥之月。则建戌之月，必无土功之理。而杜以为建戌之月得城向者，非也。”今以为《周语》之文，单子见陈不除道，故讥为此言，故所举时节并在早月也。《月令》“孟冬，天子始裘”，单子云“陨霜而冬裘具”，九月已裘，是其早也。且《周语》之文，据寻常节气，九月而除道，十月而兴土功。杜以此年闰在六月，则建戌之月二十一日已得建亥节气，是十月节气在九月之中，土功之事何为不可？诸侯城楚丘，自在正月。卫人初作宫室，必在其前。杜云定星方欲正中，於理何失？刘君广引《周语》之文以规杜，杜以月却节前，何须致难？
　　十有一月，卫侯朔出奔齐。惠公也。朔谗构取国，故不言二公子逐，罪之也。 
　　【传】十六年，春，正月，会于曹，谋伐郑也。（前年冬谋纳厉公不克，故复更谋。
　　○复，扶又反。） 
　　夏，伐郑。秋，七月，公至自伐郑，以饮至之礼也。 
　　“冬，城向”，书，时也。 
　　初，卫宣公烝於夷姜，生急子，夷姜，宣公之庶母也。上淫曰烝。
　　○烝，之承反。急，如字，《诗》作伋。上，时掌反，一音如字。 
　　[疏]注“夷姜”至“曰烝”。
