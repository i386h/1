<!-- { "loadSidebar": true } -->
　　○正义曰：人以禄生，故谓之生禄。
　　於是乎得人。以禄致众。有人而校，罪莫大焉。校，报也。
　　○校音教。吾其奔也。”遂奔狄。从者狐偃、赵衰、衰，赵夙弟。
　　○衰，初危反。颠颉、魏武子、武子，魏犨。
　　○颉，户结反。犨，尺由反。
　　○司空季子。胥臣臼季也。时狐毛、贾佗皆从，而独举此五人，贤而有大功。
　　○臼，其九反。佗，徒何反。 
　　[疏]“胥臣”至“大功”。
　　○正义曰：胥，氏也；臣，名也。晋有臼邑，盖食采於臼邑，字季子而为司空之官，故名氏互见也。不言狐毛、贾佗，而独举此五人者，贤而有大功故也。颠颉归晋，寻即被戮，而言大功者，当为从亡之时有大功也。《晋语》称公子“长事贾佗”，佗非不贤，盖传文意之所在，便即言之，未必五人皆贤於贾佗。
　　狄人伐廧咎如，廧咎如，赤狄之别种也，隗姓。
　　○廧，在良反。咎，古刀反。隗，五罪反，下文皆同。 
　　[疏]注“廧咎”至“隗姓”。
　　○正义曰：成三年“晋郤克、卫孙良夫伐廧咎如”，传曰：“讨赤狄之馀焉。”彼言赤狄之馀，知是赤狄之别种也。女曰叔隗、季隗，知为隗姓也。
　　获其二女叔隗、季隗，纳诸公子。公子取季隗，生伯鯈、叔刘；以叔隗妻赵衰，生盾。盾，赵宣子。
　　○鯈，直由反。妻，七计反，下同。盾，徒本反。将適齐，谓季隗曰：“待我二十五年，不来而后嫁。”对曰：“我二十五年矣，又如是而嫁，则就木焉。言将死入木，不复成嫁。请待子。”处狄十二年而行。以五年奔狄，至十六年而去。
　　○请待子，绝句。
　　○过卫，卫文公不礼焉。出於五鹿，五鹿，卫地。今卫县西北有地名五鹿，阳平元城县东亦有五鹿。乞食於野人，野人与之块，公子怒，欲鞭之。子犯曰：“天赐也。”得土，有国之祥，故以为天赐。
　　○块，苦对反，又苦怪反。稽首，受而载之。 
　　[疏]“乞食”至“载之”。
　　○正义曰：《晋语》云：“过五鹿，乞食於野人，野人举块以与之，公子怒，将鞭之。子犯曰：‘天赐也。民以土服，又何求焉！天事必象，十二年，必获此土。二三子志之。岁在寿星及鹑尾，其有此土乎！天以命矣，复於寿星，获於诸侯，天之道也，由是始之。有此，其以戊申乎！所以申土也。’再拜稽首，受而载之。”
　　及齐，齐桓公妻之，有马二十乘，四马为乘，八十匹也。
　　○乘，绳证反，注及下皆同。公子安之，从者以为不可。将行，谋於桑下。齐桓既卒，知孝公不可恃故。
　　○蚕妾在其上，以告姜氏，姜氏杀之。姜氏，重耳妻，恐孝公怒其去，故杀妾以灭口。 
　　[疏]“及齐”至“杀之”。
　　○正义曰：《晋语》云：“齐侯妻之，甚善焉。有马二十乘，将死於齐而己。曰：‘民生安乐，孰知其他？’桓公卒，孝公即位。诸侯叛齐。子犯知齐之不可以动，而知文公之安齐有终焉之心，欲行，而患之，与从者谋於桑下。蚕妾在焉，莫知其在也。妾告姜氏，姜氏杀之。”
　　而谓公子曰：“子有四方之志，其闻之者吾杀之矣。”公子曰：“无之。”姜曰：“行也，怀与安，实败名。”公子不可。姜与子犯谋，醉而遣之。醒，以戈逐子犯。无去志，故怒。
　　○败，必迈反。醒，星顶反。 
　　[疏]“醒以戈逐子犯”。
　　○正义曰：《晋语》云：“逐子犯，曰：‘若无所济，吾食舅氏肉，其知餍乎！’舅犯走，且对曰：‘若无所济，吾未知死所，谁能与豺狼争食？若克有成，公子无亦晋之柔嘉，是以甘食。偃之肉腥臊，将焉用之？’遂行。”
　　及曹，曹共公闻其骈胁，欲观其裸。浴，薄而观之。薄，迫也。骈胁，合胁。
　　○共音恭。闻其骈幹，绝句。骈，薄贤反。胁，许业反。《说文》云“骈胁，并也”。《广雅》云“胁幹谓之肋”。《通俗》云“腋下谓之胁”。欲观，如字，绝句。一读至裸字绝句。裸，力果反，又户化反。浴音欲。薄，如字。《国语》云：“薄，帘也”。幹，古旦反。 
　　[疏]“及曹”至“观之”。
　　○正义曰：断其裸以上为句。裸谓赤体无衣也。骈胁，非裸不见，故欲观其裸，伺其浴，乃逼迫以观之。《晋语》云“曹共公闻其骈胁，欲观其状，止其舍，谍其将浴，设微薄而观之”。孔晁云：“谍，候也。微，蔽也。”
　　○注“薄，迫也。骈胁，合幹”。
　　○正义曰：薄者，逼近之意，故为迫也。《说文》云“骈胁，并幹了。肋，胁骨也”。《广雅》云“胁幹谓之肋”。孔晁云“闻公子胁幹是一骨，故欲观之”。《通俗文》曰“腋下谓之胁”。如此诸说，则胁是腋下之名，其骨谓之肋，幹是肋之别名。骈训比也，骨相比迫若一骨然。
　　僖负羁之妻曰：“吾观晋公子之从者，皆足以相国。若以相，若遂以为傅相。
　　○羁，纪宜反。相，息亮反，下及注同。夫子必反其国。反其国，必得志於诸侯。得志於诸侯而诛无礼，曹其首也。子盍蚤自贰焉。”自贰，自别异於曹。
　　○盍，户腊反。蚤音早。别，彼列反。乃馈盘飧，寘璧焉。臣无竟外之交，故用盘，藏璧飧中，不欲令人见。
　　○馈，其贵反，遗也。飧音孙，《说文》云“餔也”，《字林》云“水浇饭也”。寘，之豉反。竟音境。令，力呈反。公子受飧反璧。 
　　及宋，襄公赠之以马二十乘。赠，送也。及郑，郑文公亦不礼焉。叔詹谏曰：“臣闻天之所启， 
　　[疏]“天之所启”。
　　○正义曰：启，开也。凡是天开道者，非人所能及，欲令郑伯礼之。
　　人弗及也。启，开也。晋公子有三焉，天其或者。 
　　[疏]“天其或者”。
　　○正义曰：天意不可必知，或言或者，谓天意或当然也。
　　将建诸，君其礼焉。男女同姓，其生不蕃。蕃，息也。
　　○蕃音烦，注同。 
　　[疏]“男女”至“不蕃”。
　　○正义曰：礼“取妻不取同姓”。辟违礼而取，故其生子，不能蕃息昌盛也。《晋语》曰：“同姓不昏，惧不殖也。”又曰：“异姓则异德，异德则异类。异类虽近，男女相及，以生民也。同姓则同德，同德则同心，同心则同志。同志虽远，男女不相及，畏黩故也。黩则生怨，怨乱育灾，灾育灭姓。是故取辟同姓，畏乱灾也。”《周礼》不得取同姓，彼遂演说其意耳，未必取同姓者皆灭姓也。
　　晋公子，姬出也，而至于今，一也。犬戎狐姬之子，故曰姬出。离外之患，出奔在外。而天下不靖晋国，殆将启之，二也。有三士足以上人，而从之，三也。《国语》“狐偃、赵衰、贾佗、三人，皆卿才”。
　　○从如字，一音才用反。 
　　[疏]注“国语”至“卿才”。
　　○正义曰：《晋语》云：“僖负羁言於曹伯曰：‘晋公子生十七年而亡，卿才三人从之，可谓贤乎！’宋公孙固言於襄公曰：‘晋公子好善不厌，父事狐偃，师事赵衰，而长事贾佗。此三人者，实左右之。公子居则下之，动则谘焉。’”僖负羁言有卿才，公孙固说其名氏，知是一物，故并引之。
　　晋、郑同侪，侪，等也。
　　○侪，士皆反。其过子弟，固将礼焉，况天之所启乎？”弗听。及楚，楚子飨之，曰：“公子若反晋国，则何以报不穀？”对曰：“子女玉帛则君有之，羽毛齿革则君地生焉。其波及晋国者，君之馀也，其何以报君？”曰：“虽然，何以报我？”对曰：“若以君之灵，得反晋国，晋、楚治兵，遇於中原，其辟君三舍。若不获命，三退不得楚止命也。
　　○过王，古禾反。其左执鞭弭，右属櫜鞬，以与君周旋。”弭，弓末无缘者。櫜以受箭，鞬以受弓。属，著也。周旋，相追逐也。
　　○弭，莫尔反。《尔雅》云“弓有缘者谓之弓，无缘者谓之弭”。属音烛，注同。櫜，古刀反，受箭器。鞬，九言反，弓衣。缘，悦绢反。 
　　[疏]注“弭弓”至“逐也”。
　　○正义曰：《释器》云：“弓有缘者谓之弓，无缘者谓之弭。”李巡曰：“骨饰两头曰弓，不以骨饰两头曰弭。”孙炎曰：“缘谓缴束而漆之，弭谓不以缴束骨饰两头者也”。二说虽反，俱以弭为弓末也。《诗》云“载櫜弓矢”。则弓矢所藏，俱名櫜也。昭元年传“伍举请垂櫜而入”，注云：“示无弓。”则櫜亦受弓之物。《方言》云：“弓藏谓之鞬。”此櫜、鞬二物，必一弓一矢。以鞬是受弓，故云櫜以受箭，因对文而分之耳。孔晁云：马鞭及弓分在两手，欲辟右带櫜鞬之文，故云左执。
　　子玉请杀之。畏其志大。楚子曰：“晋公子广而俭，志广而体俭。文而有礼。其从者肃而宽，肃，敬也。忠而能力。 
　　[疏]“广而”至“能力”。
　　○正义曰：广大者，失於奢僣，故美其能俭也。文华者，失於傲慢，故美其能有礼也。能敬者，失於褊急，故美其能宽容也。忠诚者，未必有力，故美其能勤也。此四者，每两事相反，而美其能兼有之。
　　晋侯无亲，外内恶之。晋侯，惠公也。
　　○恶，乌路反。吾闻姬姓，唐叔之后，其后衰者也，其将由晋公子乎！天将兴之，谁能废之。违天必有大咎。”乃送诸秦。秦伯纳女五人，怀嬴与焉，怀嬴，子圉妻。子圉谥怀公，故号为怀嬴。
　　○咎，其九反。与焉音预。奉匜沃盥。既而挥之。匜、沃、盥，器也。挥，湔也。
　　○奉，芳勇反。匜，以支反，一音以纸反；《说文》云“似羹魁，柄中有道可注水”。盥，古缓反。挥，许韦反。湔音荐，王音赞，一音箭，又音笺。 
　　[疏]注“匜沃”至“湔也”。
　　○正义曰：《说文》云：“匜似羹魁，柄中有道可以注水。”“盥，澡手也。从臼、水，临皿。”然则匜者，盛水器也。盥谓洗手也。沃谓浇水也。怀嬴奉匜盛水为公子浇水，令公子洗手，既而以湿手挥之，使水湔污其衣，故云“挥，湔也”。
　　怒曰：“秦、晋匹也，何以卑我！”匹，敌也。公子惧，降服而囚。去上服，自拘囚以谢之。
　　○去，起吕反。拘音俱。 
　　[疏]注“去上”至“谢之”。
　　○正义曰：《晋语》说此事云：“公子欲辞，司空季子、子犯、子馀劝取之。乃归女而纳币，且逆。”孔晁云：“归怀嬴，更以贵妾礼迎之也。”服虔云：“申意於楚子，伸於知己；降服於怀嬴，屈於不知己。”
　　他日，公享之。子犯曰：“吾不如衰之文也。有文辞也。
