<!-- { "loadSidebar": true } -->
　　○卒，子忽反，注同。舍音赦，旧音舍。乘，绳证反。下注同。令，力呈反。 
　　[疏]“以两”至“一焉”。
　　○正义曰：“以两之一”，谓将二十五人也，又言“卒”，谓更将百人也，言“之”者，婉句耳，凡将一百二十五人適吴也。“舍偏”，谓舍一偏之车九乘也，“两之一焉”，又舍二十五人也，凡舍九乘车二十五人与吴矣。发首言“两之一”者，为舍此“两之一”，故先言之。又言“卒”者，见巫臣所将非唯有一两也。《司马法》：“车九乘为小偏，十五乘为大偏。”传言偏不言大，当是留九乘车矣。唯言留一偏，不见元将车数，不知去时几乘车去也。丘明为传，辞皆易解，此独蹇涩，或误本文。苏氏云“舍九乘车，以六乘车还”，则以去时十五乘车。传不言者，以舍既称“偏”，明去时有车可知，从省文也。沈氏云：“聘使未有将兵车者，今此特将兵车，为方欲教吴战陈，故与常不同。”
　　与其射御，教吴乘车，教之战陈，教之叛楚。前是吴常属楚。
　　○战陈，直觐反。寘其子狐庸焉，使为行人於吴。吴始伐楚、伐巢、伐徐，巢、徐，楚属国。
　　○置，之豉反。子重奔命。救徐、巢。马陵之会，吴入州来，子重自郑奔命。因伐郑而行。子重、子反於是乎一岁七奔命。蛮夷属於楚者，吴尽取之，是以始大，通吴於上国。上国，诸夏。
　　○夏，户稚反。 
　　卫定公恶孙林父。冬，孙林父出奔晋。林父，孙良夫之子。
　　○恶，乌路反。卫侯如晋，晋反戚焉。戚，林父邑。林父出奔，戚随属晋。
　　○戚，七狄反。 
　　[疏]“戚林”至“属晋”。
　　○正义曰：传言“晋反戚焉”，则戚巳属晋。襄二十六年，“卫孙林父入于戚以叛”。此不言叛，故解之。戚是孙氏世所食邑，林父出奔之后，戚自从随而属晋，非林父入而将去，故不言叛也。
　　【经】八年，春，晋侯使韩穿来言汶阳之田，归之于齐。（齐服事晋，故晋来语鲁，使还二年所取田。
　　○语，鱼据反。） 
　　晋栾书帅师侵蔡。 
　　公孙婴齐如莒。 
　　宋公使华元来聘。 
　　夏，宋公使公孙寿来纳币。昏聘不使卿，今华元将命，故特书之。宋公无主昏者，自命之，故称使也。公孙寿，荡意诸之父。 
　　[疏]注“昏聘”至“之父”。
　　○正义曰：传於“华元来聘”之下云“聘共姬也”，则华元新始告鲁，欲图为昏。《昏礼》发首云“昏礼，下达”，乃言“纳采”。郑玄云：“达，通也。将欲与彼合昏姻，必先使媒氏通其言，女氏许之，乃后使人纳其采择之礼。”此华元来聘，则彼《昏礼》所谓“下达”者也。士礼使媒，诸侯不可求媒於其国，自使臣行，则亦媒之义。昏有六礼：下达之后，初有纳采择之礼。既行纳采，其日即行问名，问女之名，将归卜其吉凶也。归既卜得吉，又使使者往告，谓之纳吉，纳吉则昏礼定矣。复遣纳徵。徵，成也。纳币以成昏礼。士礼纳徵，有玄纁束帛俪皮，其诸侯谓之纳币，以其币多，故指币言之。纳币以后，又有请期亲迎，是之谓六礼也。计华元来聘之后，当有纳采、纳吉二使，二使之后，乃次纳币。今唯书纳币者，纳采、纳吉，其使非卿，故不书也。《释例》曰：“诸侯昏礼亡，以士昏礼准之，不得唯止於纳币、逆女。纳币、逆女二事，皆必使卿行，卿行则书之；他礼非卿，则不书也。宋公使华元来聘，聘不应使卿，故传但言聘共姬也。使公孙寿来纳币，纳币应使卿，故传明言得礼也。鲁君之昏，唯存纳币、逆女，此其义也。”是言聘女不应使卿，今华元以卿将命，故特书之也。隐二年《公羊传》曰：“昏礼不称主人。宋公使公孙寿来纳币，则其称主人何？辞穷也。辞穷者何？无母也。”礼，有母，则母命之。宋公无主昏者，宋公自命之，故称“宋公使公孙寿来”也。“公孙寿，荡意诸之父”者，文十六年传文。
　　晋杀其大夫赵同、赵括。传曰：“原、屏，咎之徒也。”明本不以德义自居，宜其见讨，故从告辞而称名。 
　　[疏]注“传曰”至“称名”。
　　○正义曰：传称庄姬谮之，则是同、括无罪。大夫无罪见杀，例不书名，此并书名，故解之。宣十二年传曰：“原、屏，咎之徒也。”明本不以德义自居，而妄叨高位，宜其见讨，今虽实不作乱，从告而称其名。言从告者，凡杀大夫，必以其实有罪告，不肯言其无罪。鲁史详其曲直，乃立其文，故所书或从或否耳。
　　秋，七月，天子使召伯来赐公命。诸侯即位，天子赐以命圭，与之合瑞。八年乃来，缓也。天子、天王，王者之通称。
　　○通称，尺证反。 
　　[疏]注“诸侯”至“通称”。
　　○正义曰：天子赐诸侯之命，书传亦无正礼，唯文元年“天王使毛伯来锡公命”，僖十一年传“王赐晋惠公命”，《周语》“王赐晋文公命”，皆是即位而赐之。又赐之以圭，拟朝而合瑞。诸侯即位，礼必朝王，明当即位即赐之命。今八年乃来，是缓也。隐元年，宰咺来赗，为其缓，书名以讥之。此亦缓也，而不讥之者，彼赠死不及尸，吊生不及哀，子氏未薨而豫凶事，所失者大，故特讥之。春秋之时，赐命礼废，唯文公即位而赐，成公八年乃赐，桓公死后追赐，其馀皆不得赐。苟以得之为荣，故不复讥其缓也。且赐之以圭者，为朝而合瑞，鲁尚不朝天子，不宜讥天子赐缓也。天子之见经者三十有二：称“天王”者二十五，称“王”者六，称“天子”者一，即此事是也。三称并行，传无异说，故知天子、天王，王者之通称也，其不同者，史异辞耳。《公羊传》曰：“其称天子何？元年春王正月，正也，其馀皆通矣。”杜用彼说也。贾逵云：“诸夏称天王，畿内曰王，夷狄曰天子。王使荣叔归含且赗，以恩深加礼妾母，恩同畿内，故称王。成公八年乃得赐命，与夷狄同，故称天子。”左氏无此义，故杜不从之。
　　冬，十月，癸卯，杞叔姬卒。前五年来归者。女既適人，虽见出弃，犹以成人礼书之。终为杞伯所葬，故称杞叔姬。 
　　晋侯使士燮来聘。 
　　叔孙侨如会晋士燮、齐人、邾人伐郯。先谋而称会，盟主之命，不同之於列国。 
　　卫人来媵。古者诸侯取適夫人及左右媵，各有侄娣，皆同姓之国，国三人，凡九女，所以广继嗣也。鲁将嫁伯姬於宋，故卫来媵之。
　　○媵，以证反，又绳证反。適，丁历反。侄，大结反；《字林》，丈一反。娣，大计反。 
　　[疏]注“古者”至“媵之”。
　　○正义曰：庄十九年《公羊传》曰：“媵者何？诸侯娶一国，则二国往媵之，以侄娣从。侄者何？兄之子也。娣者何？弟也。诸侯一聘九女。”是诸侯娶適夫人及左右媵，各有侄娣也。传曰：“同姓媵之，异姓则否。”是夫人与媵皆同姓之国也。鲁、卫同姓，故来媵之。《释例》曰：“古者诸侯之娶適夫人及左右媵，各有侄娣，皆同姓之国，国三人，凡九女。参骨肉至亲，所以息阴讼，阴讼息，所以广继嗣也。当时虽无其人，必待年而送之，所以绝望求、塞非常也。辞称蠢愚不教，故遣大夫随之，亦谓之媵臣，所以将谦敬之实也。夫人薨，不更聘，必以侄娣媵继室，一与之醮，则终身不二，所以重婚姻、固人伦。人伦之义既固，上足以奉宗庙，下足以继后世，此夫妇之义也。”
　　【传】八年春，晋侯使韩穿来言汶阳之田，归之于齐。季文子饯之，（饯，送行饮酒。
　　○饯，钱浅反；《说文》云：“送去食也”；《字林》：“子扇反”；《毛诗》笺云：“祖而舍軷，饮酒於其侧曰饯。”） 
　　[疏]注“饯，送行饮酒”。
　　○正义曰：《诗 大雅 韩奕》篇云：“韩侯出祖，出宿于屠。显父饯之，清酒百壶。”是饯为送行饮酒也。
　　私焉，私与之言。曰：“大国制义，以为盟主， 
　　[疏]“大国”至“盟主”。
　　○正义曰：义者，宜也，事得其宜谓之为义。汶阳之田，宜其归鲁，是归鲁为义，归齐不义。大国当制其义事，以为诸侯之盟主。
　　是以诸侯怀德畏讨，无有贰心。谓汶阳之田，敝邑之旧也，而用师於齐，使归诸敝邑。用师，鞍之战。今有二命，曰‘归诸齐’。信以行义，义以成命，小国所望而怀也。信不可知，义无所立，四方诸侯，其谁不解体？言不复肃敬於晋。
　　○复，扶又反。 
　　[疏]“信以”至“解体”。
　　○正义曰：言之有信，义事乃行，是“信以行义”。事必以义，命乃成就，故“义以成命”也。杖信以行义事，以义而命诸侯，故以小国所望而归之。怀，归也。言而无信，则信不可知；所命非义，则义无所立，如是则四方诸侯，其谁不解体？谓事晋之心皆疏慢也。
　　《诗》曰：‘女也不爽，士贰其行。士也罔极，二三其德。’爽，差也。极，中也。《诗 卫风》。妇人怨丈夫不一其行，喻鲁事晋，犹女之事夫，不敢过差，而晋有罔极之心，反二三其德。
　　○行，下孟反，注同。差，初卖反，又初佳反。 
　　[疏]“诗曰”至“其德”。
　　○正义曰：《卫风 氓》之篇。
　　七年之中，一与一夺，二三孰甚焉？士之二三，犹丧妃耦，而况霸主？霸主将德是以，以，用也。
　　○丧，息浪反。妃音配。耦，苦口反。而二三之，其何以长有诸侯乎？《诗》曰：‘犹之未远，是用大简。’犹，图也。简，谏也。《诗 大雅》。言王者图事不远，故用大道谏之。
　　○长，音如字，一音丁丈反。行父惧晋之不远犹而失诸侯也，是以敢私言之。” 
　　[疏]“诗曰”至“言之”。
　　○正义曰：《诗 大雅 板》之篇也。言王者之所图谋，其事未能长远，我以是故用大道谏王。行父今亦惧晋之不能远图，而因此以失诸侯，是以敢私言之，私布此言，即是大谏也。
　　晋栾书侵蔡，六年未得志故。遂侵楚，获申骊。申骊，楚大夫。
　　○骊，力驰反。楚师之还也，谓六年遇於绕角时。 
　　[疏]“楚师之还也”。
　　○正义曰：还在六年，不於彼言者，因其今获申骊，追言六年侵沈，述栾书得从善之功，故於此并言之。
　　晋侵沈，获沈子揖初，从知、范、韩也。绕角之役，栾书从知庄子、范文子、韩献子之言，不与楚战。自是常从其谋，师出有功，故传善之。沈国，今汝南平与县。
　　○揖，徐音集，又於立反。与音馀，一音预。君子曰：“从善如流，宜哉！宜有功也。如流，喻速。《诗》曰：‘恺悌君子，遐不作人？’遐，远也。作，用也。《诗 大雅》。言文王能远用善人。不，语助。
