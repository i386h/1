<!-- { "loadSidebar": true } -->
　　○祐音又。叔向曰：“鲁公室其卑乎！君有大丧，国不废蒐。谓蒐比蒲。有三年之丧，而无一日之慼。国不恤丧，不忌君也。忌，畏也。君无慼容，不顾亲也。国不忌君，君不顾亲，能无卑乎？殆其失国。”为二十五年公孙於齐传。 
　　冬，十一月，楚子灭蔡，用隐大子于冈山。蔡灵公之太子，蔡侯庐之父。
　　○冈音刚。庐，力吴反。 
　　[疏]“用隐大子于冈山”。
　　○正义曰：此时楚以畜牲用之，无人为之作谥。必是蔡侯庐归国，乃追谥其父为隐耳。《释例 土地名》冈山阙，不知其处。经言“以归，用之”，必是楚地山也。
　　申无宇曰：“不祥。五牲不相为用，况用诸侯乎？五牲，牛、羊、豕、犬、鸡。
　　○为，于伪反，或如字。 
　　[疏]“况用诸侯”。
　　○正义曰：世子虽未即位，以其父既死，则当君处，故以诸侯言之，甚之也。
　　○注“五牲”至“犬鸡”。
　　○正义曰：《尔雅》以此五者并马为六畜，《周礼》谓之六牲。但马非常祭所用，故去马而以此五者当之。
　　王必悔之。”悔为暴虐。 
　　十二月，单成公卒。终叔向之言。楚子城陈、蔡、不羹。襄城县东南有不羹城，定陵西北有不羹亭。
　　○羹旧音郎，《汉书 地理志》作更字。 
　　[疏]“不羹”。
　　○正义曰：古者羹臛之字音亦为郎，故《鲁颂 閟宫》、《楚辞 招魂》与史游《急就篇》羹与房、浆、糠为韵。但近世以来，独以此地音为郎耳。
　　使弃疾为蔡公。王问於申无宇曰：“弃疾在蔡，何如？”对曰：“择子莫如父，择臣莫如君。郑庄公城栎，而寘子元焉，使昭公不立。子元，郑公子。庄公寘子元於栎。桓十五年，厉公因之，以杀栎大夫檀伯，遂居栎，卒使昭公不安位而见杀。
　　○栎，力狄反。 
　　[疏]注“子元”至“见杀”。
　　○正义曰：杜以子元为郑公子，曼伯与檀伯为二人。“庄公城栎，而置子元”，又使檀伯为栎邑大夫，故厉公得因子元而杀檀伯。刘炫以为传言“城栎以置子元”，当谓赐元以栎，则以元为栎邑之长。若其别有大夫，子元寄居於栎，便是城栎以置檀伯，何言“置子元”也？若厉公因子元以杀檀伯，则子元是栎邑之一夫耳，岂是庄公城栎之咎乎？且桓十五年传云“郑伯因栎人杀檀伯”，不言因子元也。子元，郑之公子，不得为栎人也。郑玄云：子元即檀伯也。厉公杀檀伯，居栎，因栎之众逼弱昭公，使至杀死。案桓五年传云“子元请为左拒”，即云“曼伯为右拒”，则曼伯、子元，近是为一。以规杜氏。今知刘说非者，案晋封桓叔于曲沃，而以栾宾传之。郑使许叔居许，而以公孙获为佐。楚使大子建居城父，而以奋杨助之。并是一邑之内，而有二人。则“庄城栎而置子元”，别有檀伯居栎，何为不可？子元共栎邑之人而纳厉公，但此因弃疾在蔡，故特指子元。桓十五年直明厉公之入，故总言栎人，辞有彼此，不可为怪。刘子元为曼伯。案隐五年传云：“曼伯与子元潜军，军其后。”又下云“郑二公子败燕师于北制”，是子元非曼伯也。刘妄规杜，非也。
　　齐桓公城穀，而寘管仲焉，至于今赖之。城穀在庄三十二年。臣闻五大不在边，五细不在庭。上古，金木水火土，谓之五官。玄鸟氏、丹鸟氏亦有五，又以五鸠鸠民，五雉为五工正，盖立官之本也。末世随事施职，是以官无常数。今无宇称习古言，故云五大也。言五官之长，专盛过节，则不可居边。细弱不胜任，亦不可居朝廷。 
　　[疏]注“上古”至“朝廷”。
　　○正义曰：二十九年传曰：“有五行之官，是谓五官。”木正曰句芒，火正曰祝融，金正曰蓐牧，水正曰玄冥，土正曰后土”。是上古金木水火土，谓之五官也。十七年传云：少皞氏“纪於鸟，为鸟师而鸟名。凤鸟氏，历正也。玄鸟氏，司分者也。伯赵氏，司至者也。青鸟氏，司启者也。丹鸟氏，司闭者也。”是玄鸟、丹鸟亦有五也。彼传又云：“五鸠，鸠民者也。五雉，为五工正。”数皆有五。盖古立官之本，以五为常。末世随事施职，是以官无常数，不复以五耳。今无宇称习古言，故云三大也。言五官之长，其人大大，专盛过节，则不可居边城，或将据边城以陵本国也。五官之长大细弱，则不胜其任，不能使威行於下，将为人所陵，亦不可居朝廷也。贾逵云：“五大谓大子、母弟、贵宠公子、公孙、累世正卿也。”郑玄云：“大子，晋申生居曲沃是也。母弟，郑共叔段居京是也。贵宠公子，若弃疾在蔡是也。贵宠公孙，若无知食渠丘是也。累世正卿，卫甯殖居蒲、孙氏居戚是也。五细，贱妨贵，少陵长，远间亲，新间旧，小加大也。不在庭，不当使居朝廷为政也。”此五大、五细，无宇唯言五耳，不知五者何谓，故先儒各自以意言之。虽杜之言亦无明证，正以彼不必通，故改之耳。
　　亲不在外，羁不在内。今弃疾在外，郑丹在内。襄十九年，丹奔楚。君其少戒。”王曰：“国有大城，何如？”对曰：“郑京、栎实杀曼伯，曼伯，檀伯也。厉公得栎，又并京。
　　○曼音万。 
　　[疏]注“又并京”。
　　○正义曰：厉公并京，传无其事，正以京栎连言，故云又并京。
　　宋萧、亳实杀子游，在庄十二年。齐渠丘实杀无知，在庄九年。渠丘，今齐国西安县也，齐大夫雍廪邑。 
　　[疏]注“在庄”至“廪邑”。
　　○正义曰：渠丘为雍廪之邑，传无其文。以彼传言“雍廪杀无知”，此云“齐渠丘实杀无知”，以此知渠丘是雍廪邑也。郑众以渠丘为无知之邑，无知不坐邑死，何以言渠丘杀无知？萧亳非子游之邑，渠丘不得为无知邑。
　　卫蒲、戚实出献公，蒲，甯殖邑。戚，孙林父邑。出献公在襄十四年。
　　○出，如字，徐音黜。若由是观之，则害於国。末大必折，折其本。尾大不掉，君所知也。”为十三年陈蔡作乱传。
　　○掉，徒吊反。 
　　[疏]“则害”至“不掉”。
　　○正义曰：宋杀子游，齐杀无知，乃是赖得大邑，以讨篡贼。而谓之“害於国”者，以其能专废置，则是国害。天子之建诸侯，欲令蕃屏王室，诸侯之有城邑，欲令指挥从巳，不得使下邑制国都，故大城为国害也。“末大必折”，以树方喻也。“尾大不掉”，以畜兽喻也。《楚语》说此事云：“制城邑若体牲焉，自首领股肱，至於拇指毛脉，大能掉小，故变而不勤。”“夫边境者，国之尾也，譬之如牛马，处暑之既至，虻<雍虫}之既多，而不能掉其尾，臣惧之”。
　　【经】十有二年，春，齐高偃帅师纳北燕伯于阳。（三年，燕伯出奔齐。高偃，高傒玄孙，齐大夫。阳即唐，燕别邑。中山有唐县。不言于燕，未得国都。
　　○傒音奚。） 
　　[疏]注“三年”至“国都”。
　　○正义曰：刘炫云：杜谱以偃与酀为一，亦云高傒玄孙。案襄二十九年传云：“敬仲曾孙酀”，非玄孙也。今知非者，案《世本》：“敬仲生庄子，庄子生倾子，倾子之孙酀。”是偃为敬仲玄孙也。经言于阳，传言于唐，知阳即唐也。不言于燕，未得国都，与哀二年纳蒯聩于戚同。
　　三月，壬申，郑伯嘉卒。五同盟。 
　　[疏]注“五同盟”。
　　○正义曰：嘉以襄九年即位，其年盟于戏，十一年于亳城北，十六年于溴梁，二十年于澶渊，二十五年于重丘，二十七年于宋，元年于虢，皆鲁、郑俱在，凡七。云“五”者，杜以其盟既多，故皆据君在盟会而言之。襄二十七年是大夫之盟，元年虢会读旧书，二者不数，故为五也。或可转写错误。
　　夏，宋公使华定来聘。定，华椒孙。 
　　公如晋，至河乃复。晋人以莒故辞公。 
　　五月，葬郑简公。三月而葬，速。楚杀其大夫成熊。传在葬简公上，经从赴。
　　○熊音雄。 
　　秋，七月。 
　　冬，十月，公子慭出奔齐。书名，谋乱故也。
　　○慭，鱼觐反；一读为整，工领反。 
　　楚子伐徐。不书围，以乾谿师告。 
　　[疏]注“不书”至“师告”。
　　○正义曰：传称“使荡侯、潘子、司马督、嚣尹午、陵尹喜帅师围徐，以惧吴。楚子次于乾谿，以为之援”。如传文则实围徐也，不书围者，不以所围之师告，以乾谿援师告也。
　　晋伐鲜虞。不书将帅，史阙文。
　　○将，子匠反。帅，所类反。 
　　[疏]注“不书”至“阙文”。
　　○正义曰：十五年“晋荀吴帅师伐鲜虞”，定四年“晋士鞅、卫孔圉帅师伐鲜虞”。二者皆书将帅，此独不书将帅，知是史阙，或是告辞略。史阙不得书，亦得言史阙文也。《穀梁》曰：“其曰晋，狄之也”，“不正其与夷狄交伐中国，故狄称之也”。贾、服取以为说。《左氏》无贬中国从夷狄之法。传曰“亡者侮之，乱者取之”。又曰“间携贰，覆昏乱，霸王之器也”。鲜虞，夷狄也，近居中山，不式王命，不共诸夏，不事盟主，伐而取之，唯恐知力不足，焉有以夏讨夷，反狄中国？从此以后，用师多矣，何以不常狄晋，更复书其将也？杜以其言不通，故显而异之。
　　【传】十二年，春，齐高偃纳北燕伯款于唐，因其众也。（言因唐众欲纳之，故得先入唐。） 
　　三月，郑玄公卒，将为葬除。除葬道。
　　○为，于伪反。及游氏之庙，游氏，子大叔族。将毁焉。子大叔使其除徒执用以立，而无庸毁。用，毁庙具。 
　　[疏]“执用”至“庸毁”。
　　○正义曰：用谓毁庙之具，若今锹、之类也。庸亦用也。教其除道之徒，执所用作具以伫立，而无用即毁庙也。
　　曰：“子产过女，而问何故不毁，乃曰，不忍庙也。诺，将毁矣！”教毁庙者之辞。
　　○女音汝。既如是，子产乃使辟之。司墓之室，有当道者。简公别营葬地，不在郑先公旧墓，故道有临时迂直也。司墓之室，郑之掌公墓大夫徒属之家。
　　○迂音于，一音於。 
　　[疏]“司墓之室”。
　　○正义曰：《周礼 墓大夫》，下大夫二人，中士八人，“掌凡邦墓之地域，为之图，令国民族葬”。郑之司墓，亦当如彼。此是掌公墓大夫也。言“之室有当道者”，则非司墓自家之室，故注以为“徒属之家”，犹《尚书》注云：玄孙之亲言之，以见高祖、曾祖之弟，皆亲亲相似。
　　毁之，别朝而塴；塴，下棺。
　　○朝，如字。塴，北邓反，徐甫赠反。礼家作窆，徐验反，义同。 
　　[疏]注“塴下棺”。
　　○正义曰：《周礼》作窆，《礼记》作封，此作塴，皆是葬时下棺於壙之事，而其字不同，是声相近，经篆、隶而字转易耳。
