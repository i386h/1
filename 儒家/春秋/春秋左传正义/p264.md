<!-- { "loadSidebar": true } -->
　　○正义曰：人禀五常以生，感阴阳以灵。有身体之质，名之曰形。有嘘吸之动，谓之为气。形气合而为用，知力以此而彊，故得成为人也。此将说淫厉，故远本其初。人之生也，始变化为形，形之灵者名之曰魄也。既生魄矣，魄内自有阳气。气之神者，名之曰魂也。魂魄神灵之名，本从形气而有。形气既殊，魂魄亦异。附形之灵为魄，附气之神为魂也。附形之灵者，谓初生之时，耳目心识，手足运动，啼呼为声，此则魄之灵也。附气之神者，谓精神性识，渐有所知，此则附气之神也。是魄在於前，而魂在於后，故云“既生魄，阳曰魂”。魂魄虽俱是性灵，但魄识少而魂识多。《孝经说》曰：魄，白也。魂，芸也。白，明白也。芸，芸动也。形有体质，取明白为名。气唯嘘吸，取芸动为义。郑玄《祭义》注云：“气谓嘘吸出入者也。耳目之丘明为魄。”是言魄附形而魂附气也。人之生也，魄盛魂强。及其死也，形消气灭。《郊特牲》曰：“魂气归于天，形魄归于地。”以魂本附气，气必上浮，故言“魂气归于天”；魄本归形，形既入土，故言“形魄归于地”。圣王缘生事死，制其祭祀；存亡既异，别为作名。改生之魂曰神，改生之魄曰鬼。《祭义》曰：“气也者，神之盛也。魄也者，鬼之盛也。合鬼与神，教之至也。”“死必归土，此之谓鬼。”“其气发扬于上”，“神之著也”。是故魂魄之名为鬼神也。《檀弓》记延陵季子之哭其子云：“骨肉归复于土，命也。若魂气则无不之也。”《尔雅 释训》云：“鬼之为言归也。”《易 系辞》曰：“阴阳不测之谓神。”以骨肉必归于土，故以“归”言之。魂气无所不通，故以“不测”名之。其实鬼神之本，则魂魄是也。刘炫云：“人之受生，形必有气，气形相合，义无先后。而此云‘始化曰魄’，‘阳曰魂’，是则先形而后气，先魄而后魂。”魂魄之生，有先后者，以形有质而气无质。寻形以知气，故先魄而后魂。其实并生，无先后也。
　　○注“阳，神气也”。
　　○正义曰：以形有质，故为阴；魂无形，故为阳。既以“化”表形，故以“阳”见气。气为阳，知形为阴，互相见也。
　　用物精多，则魂魄强。物，权势。 
　　[疏]“用物”至“魄强”。
　　○正义曰：魂既附气，气又附形。形彊则气彊，形弱则气弱。魂以气彊，魄以形强。若其居高官而任权势，奉养厚，则魂气强，故用物精而多，则魂魄强也。
　　○注“物，权势”。
　　○正义曰：物非权势之名，而以物为权势者，言有权势则物备。物谓奉养之物，衣食所资之总名也。
　　是以有精爽，至於神明。爽，明也。 
　　[疏]“是以”至“神明”。
　　○正义曰：此言从微而至著耳。精亦神也，爽亦明也。精是神之未著，爽是明之未昭。言权势重，用物多，养此精爽，至於神明也。
　　匹夫匹妇强死，其魂魄犹能冯依於人，以为淫厉。强死，不病也。人谓匹夫匹妇贱身。
　　○强，其丈反。况良霄，我先君穆公之胄，子良之孙，子耳之子，敝邑之卿，从政三世矣。郑虽无腆，腆，厚也。
　　○胄，直又反。从政三世矣，子良公子去疾生子耳公孙辄，辄生伯有良霄，三世为郑卿。腆，他典反。 
　　[疏]“从政三世”。
　　○正义曰：子良、子耳、良霄，三世皆为卿。
　　抑谚曰，蕞尔国。蕞，小貌。
　　○蕞，在最反。而三世执其政柄，其用物也弘矣，其取精也多矣。其族又大，所冯厚矣。良霄魂魄所冯者贵重。
　　○柄，彼命反。而强死，能为鬼，不亦宜乎？”传言子产之博敏。 
　　子皮之族饮酒无度，相尚以奢，相困以酒。 
　　[疏]注“相尚”至“以酒”。
　　○正义曰：相尚以奢，食无度也。相困以酒，饮无度也。
　　故马师氏与子皮氏有恶。马师氏，公孙鉏之子罕朔也。襄三十年，马师颉出奔，公孙鉏代之为马师，与子皮俱同一族。
　　○鉏，仕居反。颉，咖结反。齐师还自燕之月，在此年二月。罕朔杀罕魋。魋，子皮弟。
　　○魋，徒回反。 
　　[疏]“罕朔杀罕魋”。
　　○正义曰：公孙鉏，子展之弟。展生子皮，鉏生罕朔。朔是子罕之孙，礼谓之从父昆弟。
　　罕朔奔晋。韩宣子问其位於子产。问朔可使在何位。子产曰：“君之羁臣，苟得容以逃死，何位之敢择？卿违，从大夫之位，谓以礼去者，降位一等。罪人以其罪，罪重则多。古之制也。朔於敝邑，亚大夫也，其官，马师也。大夫位，马师职。获戾而逃，唯执政所寘之。得免其死，为惠大矣。又敢求位？”宣子为子产之敏也，使从嬖大夫。为子产故，使降等，不以罪降。
　　○为子，于伪反，注同。嬖，必计反。 
　　[疏]“使从嬖大夫”。
　　○正义曰：子产数游楚云：“子晳，上大夫，女，嬖大夫，不尊贵也。”则晋之嬖大夫，亦是下大夫。子产云：朔，亚大夫也。今晋侯使朔为下大夫，故杜云：“为子产故，使降一等，不以罪降。”
　　秋，八月，卫襄公卒。晋大夫言於范献子曰：“卫事晋为睦，睦，和也。晋不礼焉，庇其贼人，而取其地，贼人，孙林父。其地，戚也。
　　○庇，必利反，又音珌。故诸侯贰。《诗》曰：‘<即鸟>鸰在原，兄弟急难。’《诗 小雅》。<即鸟>鸰，<邕鸟>渠也。飞则呜，行则摇，喻兄弟相救於急难，不可自舍。
　　○<即鸟>，本又作即，精亦反。鸰，本又作令，力丁反。难，如字，又乃旦反，注同。摇音遥，又以照反。 
　　[疏]“诗曰”至“急难”。
　　○正义曰：《小雅 棠棣》之篇也。以<即鸟>鸰之在原，喻兄弟之急难也。<即鸟>鸰，水鸟也，今而在原，失其常处。飞则鸣，行则摇，不能自舍也。喻人当居平安之世，今有兄弟在急难，相救之情，亦不能自舍也。但鸟有飞行可言，人之不能自舍，无状可言耳。
　　○注“<即鸟>鸰，<邕鸟>渠”。
　　○正义曰：《释鸟》文。郭璞曰：“雀属。”
　　又曰：‘死丧之威，兄弟孔怀。’威，畏也。言有死丧，则兄弟宜相怀思。兄弟之不睦，於是乎不吊，不相吊恤。况远人，谁敢归之？今又不礼於卫之嗣，嗣，新君也。卫必叛我，是绝诸侯也。”献子以告韩宣子。宣子说，使献子如卫吊，且反戚田。传言戚田所由还卫。
　　○说音悦。还音环。卫齐恶告丧于周，且请命。王使臣简公如卫吊。简公，王卿士也。且追命襄公曰：“叔父陟恪，在我先王之左右，以佐事上帝。陟，登也。恪，敬也。帝，天也。叔父谓襄公。命如今之哀策。
　　○恪，苦各反。 
　　[疏]注“陟登”至“哀策”。
　　○正义曰：“陟，登”，“恪，敬”，《释诂》文也。《周礼》所云，上帝皆是天也。“如今之哀策”者，汉魏以来，贤臣既卒，或赠以本官印绶。近世或更赠以高官，褒德叙哀，载之於策，将葬，赐其家以告柩，“如今之哀策”谓此也。
　　余敢忘高圉、亚圉？”二圉，周之先也。为殷诸侯，亦受殷王追命者。
　　○圉，鱼吕反。 
　　[疏]注“二圉”至“命者”。正义曰：案《周本纪》，高圉是公刘玄孙之孙。高圉生亚圉。亚圉，大王亶父之祖也。并为殷之诸侯。今王追命襄公，而云不忘二圉，知其亦是受殷王追命。此杜以意言耳，二圉之受追命无文也。
　　九月，公至自楚。孟僖子病不能相礼，不能相仪答郊劳，以此为己病。
　　○“病不能相礼”，本或作“病不能礼”。相，息亮反，注相仪同。劳，力报反。乃讲学之，讲习也。苟能礼者从之。及其将死也，二十四年孟僖子卒，传终言之。召其大夫，僖子属大夫。曰：“礼，人之幹也。无礼，无以立。吾闻将有达者，曰孔丘，僖子卒时，孔丘年三十五。 
　　[疏]注“孔丘年三十五”。
　　○正义曰：当言三十四，而云“五”，盖相传误耳。
　　圣人之后也。圣人，殷汤。而灭於宋。孔子六代祖孔父嘉，为宋督所杀，其子奔鲁。 
　　[疏]注“孔子六代祖”。
　　○正义曰：《家语 本姓篇》云：宋泯公熙生弗父何，何生宋父周，周生世子胜，胜生正考父，考父生孔父嘉，其后以孔为氏也。孔父生木金父，金父生皋夷父，夷父生防叔，防叔辟华氏之逼而奔鲁，生伯夏，伯夏即生梁纥，梁纥即生孔子。
　　其祖弗父何，以有宋而授厉公。弗父何，孔父嘉之高祖，宋闵公之子，厉公之兄。何適嗣当立，以让厉公。
　　○適，丁历反。及正考父弗父何之曾孙。佐戴、武、宣，三人皆宋君。三命兹益共。三命，上卿也。言位高益共。故其鼎铭云：考父庙之鼎。‘一命而偻，再命而亻区，三命而俯。俯共於亻区，亻区共於偻。
　　○偻，力主反。亻区，纡甫反。循墙而走，言不敢安行。亦莫余敢侮。其共如是，亦不敢侮慢之。
　　○侮，亡甫反。饘於是，鬻於是，以餬余口。’於是鼎中为饘鬻。饘鬻，餬属，言至俭。
　　○饘，之然反。《尔雅》：“餬，饘也”。鬻，之六反，孙炎云，淖麋也。 
　　[疏]“饘於”至“余口”。
　　○正义曰：《释言》云：“餬，饘也。”郭璞云：“糜也”。又云：“鬻，糜也。”孙炎曰：“淖糜也。”然则餬、饘、鬻、糜，相类之物。稠者曰糜，淖者曰鬻。餬、饘是其别名。将糜向口，故曰“以餬余口”，犹今人以粥向帛粘，使相著，谓之餬帛。
　　其共也如是。臧孙纥有言纥，武仲也。曰：‘圣人有明德者，若不当世，其后必有达人。’圣人之后，有明德而不当大位，谓正考父。 
　　[疏]注“圣人”至“考父”。
　　○正义曰：圣人，谓殷汤也。不当世，谓不得在位为国君也。上文具言考父之德，知此圣人之后有明德而不得在世当大位者，止谓正考父也。既是圣人之后，而又有明德，身无贵位，必庆隆子孙，故言其后必有达人，谓知能通达之人。於夫子身为大夫，乃称夫子，此时仲尼未仕，不得称为夫子。以未仕之时为仕后之语，是丘明竟尊之，而失事实。陈恒未死言谥，亦此类也。
　　今其将在孔丘乎？我若获没，得以寿终。必属说与何忌於夫子，使事之说，南宫敬叔。何忌，孟懿子。皆僖子之子。
　　○属音烛。说音悦。而学礼焉，以定其位。”知礼则位安。 
　　[疏]注“南宫”至“敬叔”。
　　○正义曰：说南宫氏也。敬，谥也。叔，字也，又字容也，字括也，名说，一名縚。
　　故孟懿子与南宫敬叔师事仲尼。仲尼曰：“能补过者，君子也。《诗》曰：‘君子是则是效。’《诗 小雅》。孟僖子可则效巳矣。” 
