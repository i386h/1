<!-- { "loadSidebar": true } -->
　　○正义曰：不畜群公子，故无公族。是公族之官，掌教公之子弟也。下注云：“馀子，適子之母弟，亦治馀子之政。”子属馀子之官，则適子属公族之官也。孔晁注《国语》云：“公族大夫掌公族及卿大夫子弟之官。”是卿之適子属公族也。《晋语》云：栾伯请公族，悼公曰：“荀家惇惠，荀会文敏，黡也果敢，无忌慎靖，使兹四人者为之。膏粱之性难正也，故使惇惠者教之，文敏者道之，果敢者谂之，慎靖者脩之。”使兹四人者为公族大夫，是公族主教诲也。
　　及成公即位，乃宦卿之適子而为之田，以为公族。宦，仕也。为置田邑以为公族大夫。
　　○適，本又作嫡，丁历反，下注同。为置，于伪反。又宦其馀子，亦为馀子；馀子，嫡子之母弟也，亦治馀子之政。 
　　[疏]注“馀子”至“之政”。
　　○正义曰：下庶子为妾子，知馀子则是適子之母弟也。言亦为馀子，则知馀子之官，亦治馀子之政，今主教卿大夫適妻之次子也。下云“庶子为公行”，掌率公之戎车，则公行不教庶子。然则卿大夫之妾子，亦是馀子之官教之矣。
　　其庶子为公行。庶子，妾子也，掌率公戎行。
　　○行，户郎反，注及下同。 
　　[疏]注“庶子”至“戎行”。
　　○正义曰：下句赵盾自以为庶，为旄车之族，则旄车之族即公行也。掌车而谓之公行，知其掌率公戎车之行列也。
　　晋於是有公族、馀子、公行。皆官名。 
　　[疏]“晋於”至“公行”。
　　○正义曰：此晋有公族、馀子、公行。《诗 魏风》有公族、公路、公行，其公族、公行既同，公路似此馀子。但馀子不主路车，公路非馀子也，当与公行为一，以其主君路车谓之公路，主车行列谓之公行，其实正是一官，诗人变文以韵句耳。《周礼》无此三官之名。《夏官》有“诸子”，下大夫二人，掌国子之倅，事与公族同也。《春官》有“巾车”，下大夫二人，掌王之五路，事与公行同也。无馀子同者，天子诸侯礼异耳。
　　赵盾请以括为公族，括，赵盾异母弟，赵姬之中子屏季也。
　　○括，古活反。中，如字，又丁仲反。屏，步丁反。曰：“君姬氏之爱子也。赵姬，文公女、成公姊也。微君姬氏，则臣狄人也。”公许之。盾，狄外孙也。姬氏逆之以为適，事见僖二十四年。
　　○见，贤遍反。冬，赵盾为旄车之族，旄车，公行之官。盾本卿適，其子当为公族，辟屏季故，更掌旄车。
　　○旄音毛，一本作軞。 
　　[疏]注“旄车”至“旄车”。
　　○正义曰：主公车行列谓之公行，车皆建旄，谓之旄车之族。《诗》云：“孑孑干旄。”又曰：“建旐设旄。”是公车必建旄也。《周礼》主车之官谓之巾车。巾者，衣也，主衣饰之车。谓之巾车。此掌建旄之车，谓之旄车之族。盾本卿之適子，其子世承正適，当为公族。使辟屏季，故更为旄车之族，自以身为妾子，故使其子为妾子之官。知非盾身自为旄车之族，而云使其子者，旄车之族，贱官耳。盾身既为正卿，无容退掌贱职。六年经称“晋赵盾、卫孙免侵陈”。仍书於经，非身退位，故知使其子耳。原同长而使赵括者，沈氏云：以其君姬氏之爱子，故使之，非正適也。
　　使屏季以其故族为公族大夫。盾以其故官属与屏季，使为衰之適。
　　○衰，初危反。 
　　[疏]注“盾以”至“之適”。
　　○正义曰：族即属也。故官属者，父时旧官属也。将父时官属尽与屏季，使季为衰之正適也。盾之此意，欲令身死之后，使屏季承其父，后为赵氏宗主。但晋人以盾之忠，更使其子朔承盾后耳。
　　【经】三年，春，王正月，郊牛之口伤，改卜牛。牛死，乃不郊。（牛不称牲，未卜日。犹三望。） 
　　葬匡王。无传。四月而葬，速。 
　　楚子伐陆浑之戎。 
　　夏，楚人侵郑。 
　　秋，赤狄侵齐。无传。 
　　宋师围曹。 
　　冬，十月，丙戌，郑伯兰卒。再与文同盟。 
　　[疏]注“再与文同盟”。
　　○正义曰：兰以僖三十三年即位，文二年盟于垂陇，七年于扈，十四年干新城，鲁、郑俱在，当言三同盟，而云再者，以扈之盟，经文不序诸侯，故不数。刘炫规之，非也。
　　葬郑穆公。无传。 
　　【传】三年，春，不郊，而望，皆非礼也。（言牛虽伤死，当更改卜，取其吉者，郊不可废也。前年冬，天王崩，未葬而郊者，不以王事废天事。《礼记 曾子问》：“天子崩未殡，五祀不行，既殡而祭。”自启至于反哭，五祀之祭不行，巳葬而祭。） 
　　[疏]注“言牛”至“而祭”。
　　○正义曰：案经，牛死在正月，郊当用三月，其间足得养牛。牛虽一伤一死，当更改卜取其吉者，郊天之礼不可废也。牛死而遂不郊，故为非礼也。不郊非礼，则於礼得郊礼，诸侯为天子斩衰，天王崩未葬，而得郊者，不以王事废天事也。引《曾子问》者，举动轻以明重也。初死以至於殡，启殡以至反哭，於此之间，五祀之祭不行耳。既殡之后，启殡以前，五祀之祭犹尚不废，郊天必不废矣。故郑注云“郊社亦然”。《王制》云：“丧三年不祭，唯祭天地社稷，为越紼而行事。”郑玄云：“不敢以卑废尊。”紼輴车索，礼天子殡於西序，欑輴车而涂之系紼，以备火灾。言越紼而行事，是在殡得祭也。案《曾子问》：“既殡而祭，其祭也。尸入，三饭不侑，酳不酢而已矣。”谓尸唯三饭，祝不侑，劝其食。食罢，主人酌酒酳尸，尸不酢主人。《曾子问》又云：“巳葬而祭，祝毕献而已。”谓尸饭而侑，劝讫，酳尸，尸酢主人。酢讫，又布祝席，祝坐，主人酌酒以献祝，献毕而止。故郑注云“既葬弥吉，毕献祝而后止”是也。郑又注彼云“天子七祀，言五者，关中言之。”案《礼记 祭法》云：王为群姓立七祀，曰司命，曰中霤，曰国门，曰国行，曰泰厉，曰尸，曰灶。王自为立七祀。诸侯为国立五祀，曰司命，曰中霤，曰国门，曰国行，曰公厉。诸侯自为立五祀。大夫立三祀：曰族厉，曰门，曰行。適士立二祀：曰门，曰行。庶士、庶人立一祀，或立户，或立灶。是其义也。
　　望，郊之属也。不郊，亦无望可也。已有例在僖三十一年。复发传者，嫌牛死与卜不从异。
　　○复，扶又反。 
　　晋侯伐郑，及郔。郑及晋平，士会入盟。郔，郑地。为夏楚侵郑传。
　　○郔音延。 
　　楚子伐陆浑之戎，遂至於雒，观兵于周疆。雒水出上雒冢领山，至河南巩县入河。
　　○疆，居良反。定王使王孙满劳楚子。王孙满，周大夫。
　　○劳，力报反。楚子问鼎之大小、轻重焉。示欲逼周取天下。对曰：“在德不在鼎。昔夏之方有德也，禹之世。
　　○夏，户雅反。远方图物，图画山川奇异之物而献之。贡金九牧，使九州之牧贡金。铸鼎象物，象所图物，著之於鼎。
　　○铸，之树反。著，张虑反；旧直略反。百物而为之备，使民知神、奸。图鬼神百物之形，使民逆备之。故民入川泽、山林，不逢不若。若，顺也。螭魅罔两，螭，山神，兽形。魅，怪物。罔两，水神。
　　○螭，敕知反。魅，亡备反，本又作鬽。罔，亡丈反。两，本又作<虫两>，音同。《说文》云：罔两，山川之精物也。 
　　[疏]注“螭山”至“水神”。
　　○正义曰：螭，山神，兽形。魅，怪物。先儒相传为然。《鲁语》仲尼云：“木石之怪夔、罔两，水之怪龙、罔象”，则罔两是木石之神。杜以为水神者，《鲁语》贾逵注云：冈两、罔象，言有夔、龙之形而无实体。然则罔两、罔象皆是虚无，当总彼之意，非神名也。上句言山林、川泽，则螭魅罔两四神。文十八年注“螭魅，山林异气所生”。螭魅既为山林之神，则罔两宜为川泽之神，故以为水神也。
　　莫能逢之，逢，遇也。用能协于上下，以承天休。民无灾害，则上下和而受天祐。
　　○休，许虬反，下同。祐音右。桀有昏德，鼎迁于商，载祀六百。载、祀，皆年。
　　○载、祀。《尔雅》云：商曰祀，唐、虞曰载，周曰年，夏曰岁。 
　　[疏]注“载祀皆年”。
　　○正义曰：《释天》云：“唐虞曰载，商曰祀，周曰年。”孙炎云：“载，取物终更始。祀，时祭祀一讫。年，取年穀一熟。”是载、祀皆年之别名，複言之耳。《律历志》云：“商三十一王，六百二十九年。”
　　商纣暴虐，鼎迁于周。德之休明，虽小，重也。不可迁。
　　○纣，直九反。其奸回昏乱，虽大，轻也。言可移。天祚明德，有所厎止。底，致也。
　　○祚，才故反。厎音旨。成王定鼎于郏鄏，郏鄏，今河南也。武王迁之，成王定之。
　　○郏，古洽反。鄏音辱。卜世三十，卜年七百，天所命也。周德虽衰，天命未改。鼎之轻重，未可问也。” 
　　[疏]“卜世”至“七百”。
　　○正义曰：《律历志》云：周三十六王八百六十七年。过卜数也。
　　夏，楚人侵郑，郑即晋故也。 
　　宋文公即位三年，杀母弟须及昭公子，武氏之谋也。武氏谋奉母弟须及昭公子以作乱，事在文十八年。使戴、桓之族攻武氏於司马子伯之馆，尽逐武、穆之族武穆之族以曹师伐宋。秋，宋师围曹，报武氏之乱也。 
　　冬，郑穆公卒。初，郑文公有贱妾曰燕姞，姞，南燕姓。
　　○姞，其乙反，又其吉反。梦天使与巳兰，兰，香草。 
　　[疏]“梦天使与巳兰”。
　　○正义曰：梦言天者，皆非天也。此既言天使与巳兰，即云“余为伯鯈”，鯈即非天也。伯鯈不得自称为天，天不得变为伯鯈，明是梦者恍惚之言耳。成五年，晋赵婴“梦天使谓已：‘祭余，余福女’。”上天之神，丘明正直，宁当就淫乱之人降福以求食乎？昭四年叔孙穆子“梦天压已，弗胜”，号竖牛助而胜之。若是上天之神，宁当与竖牛争力而不胜也！明皆恍惚之言，或别有邪神，梦者不识而妄称天耳。
　　曰：“余为伯鯈。余，而祖也。伯儵，南燕祖。
　　○儵，直留反。以是为而子。以兰为女子名。
　　○女音汝。以兰有国香，人服媚之如是。”媚，爱也。欲令人爱之如兰。
　　○媚，亡冀反。令，力呈反。既而文公见之，与之兰而御之。辞曰：“妾不才，幸而有子。将不信，敢徵兰乎？”惧将不见信，故欲计所赐兰，为怀子月数。公曰：“诺。”生穆公，名之曰兰。文公报郑子之妃曰陈妫，郑子，文公叔父子仪也。汉律：淫季父之妻曰报。
　　○妫，九危反。生子华、子臧。子臧得罪而出。出奔宋。
