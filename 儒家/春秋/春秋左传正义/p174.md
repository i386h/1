<!-- { "loadSidebar": true } -->
　　○正义曰：“荀氏别族”，《世本》有文。《周礼》：齐仆，下大夫，掌驭金路。以宾朝觐宗遇飨食，皆乘金路。杜言“乘马御，乘车之仆”，则当彼齐仆也。《晋语》谓之“赞仆”，当时之官名耳。《周礼》掌马之官，无名驺者。襄二十三年传称丰点为孟氏之御驺，则驺亦御之类。《月令》：“季秋，天子乃教田猎，命仆夫七驺咸驾，载旌旐。”则驺是主驾之官也。郑玄云：“七驺谓趣马，主为诸官驾说者也。”《周礼》：趣马，下士，掌驾说之颁。是驺为主驾之官，驾车以共御者。程郑为乘马御，御之贵者，故令掌驾之官亦属之。《校人职》云：良马三乘为皂，皂一趣马，趣马，下士。三皂为系，系一驭夫，驭夫，中士。六系为厩，厩一仆夫，仆夫，上士。天子十有二闲，邦国六闲。郑玄云：“每厩为一闲，闲有二百一十六匹。”如彼计之，每厩有趣马十八人，六闲之驺有一百八人，皆属程郑，而使总领之也。戎车贵彊力，乘车尚礼容，故训群驺使知礼，令教马进退，使合礼法也。《校人》：“乘马一师四圉，三乘为皂，皂一趣马。三皂为系，系一驭夫。六系为厩，厩一仆夫。六厩成校，校有左右。天子十二闲，马六种；邦国六闲，马四种；家四闲，马二种。”郑玄云：“每厩为一闲，二百二十六匹。《易》：“乾为马”，此应乾之策也。校有左右，则天子良马五种，各有四百三十二匹，合一千二百六十匹；驽马三之四百三十二匹，则千二百九十六匹，合三千四百五十六匹。《诗》云“騋牝三千”，举大数也。玉路驾种马，戎路驾戎马，金路驾齐马，象路驾道马，田路驾田马，驽马给宫中之役。邦国六闲四种，去种、戎，其齐、道、田各用一闲，驽马三之，则千二百九十六匹。大夫四闲二种，去齐、道，田马一闲，驽马三之，则八百六十四匹。四匹一师也，十二匹一趣马也，三十六匹一驭夫也，二百一十六匹一仆夫也。 
　　凡六官之长，皆民誉也。大国三卿，晋时置六卿为军帅。故总举六官，则知群官无非其人。
　　○长，丁丈反。帅，所类反。下“之帅”、“为帅”皆同也。 
　　[疏]“凡六”至“誉也”。
　　○正义曰：上已历言诸官，特为公所知者，更复总言所任皆得其人。於时晋立六卿，卿名下名有统领，群官非一，凡六官之在民上为长者，皆是有德有能之人，是民所褒誉者也。“使魏相”以下，至“程郑为乘马御”以上，凡有八条之官：魏相等为卿，一也；荀家等为公族大夫，二也；士渥浊为大傅，三也；右行辛为司空，四也；弁纠为御戎，五也；荀宾为右，六也；祁奚为中军尉，至籍偃为司马，七也；程郑为乘马御，八也。自公族大夫以下七条，各云使为某事，而卿下不云使者，以卿总摄群职，非偏主一事故也。公族、大傅、司空不云某官属焉者，以其当官自主，更无馀官来属。其祁奚为中军尉，及羊舌职、张老、魏绛、铎遏寇、籍偃虽是数官，总为一条，使训卒乘亲以听命。此唯有中军、上军，无下军之官者，尽时下军无阙，不别立其官故也。其“卿无共御，立军尉以摄之”一句，为下祁奚为中军尉胤绪也。大略所叙，皆尊官在前，卑官在后。
　　○注“大国”至“其人”。
　　○正义曰：大国三卿是正法，当时晋置六卿，为三军之将佐，皆是帅也。於是晋又更置新军，凡有四军八卿，但新军或置或废，故传不数之耳。”“六官之长”，非独卿身，乃谓其下凡为人之长者，皆有民之美誉，故总举六官，则知群官无非其人者也。
　　举不失职，官不易方，官守其业，无相逾易。 
　　[疏]“举不”至“易方”。
　　○正义曰：所举用者皆堪其官，不有失职者也。文任文官，武任武官，其用为官，各守其业，不逾易其方也。若文人为武，武人为文，则违方易务，不能守其业矣。
　　爵不逾德，量德授爵。师不陵正，旅不逼师，正，军将命卿也。师，二千五百人之帅也。旅，五百人之帅也。言上下有礼，不相陵逼。 
　　[疏]注“正军”至“陵逼”。正义曰：传言不陵不逼者，皆谓下不陵逼其上，旅卑於师，师卑於正，知正是军将命卿也，唯举师、旅不相陵逼，言上下有礼，皆不相陵逼也。
　　民无谤言，所以复霸也。此以上通言悼公所行，未必皆在即位之年。
　　○复，扶又反，下及注“复入”皆同。上，时掌反。 
　　[疏]“所以复霸”。
　　○正义曰：霸者，把也，把持王政。郑玄云：天子衰，诸侯兴，故曰霸。夏有昆吾，商有豕韦、大彭，周有齐桓、晋文，此最彊者也，故书传通谓彼五人为五霸耳。但霸是彊国为之，天子既衰，诸侯无主，若有彊者，即营霸业，其数无定限也。而何休以霸不过五，不许悼公为霸，以乡曲之学，足以忿人。传称文、襄之霸，襄承文后，绍继其业，以后渐弱，至悼乃彊，故云复霸。
　　公如晋，朝嗣君也。 
　　夏，六月，郑伯侵宋，及曹门外。曹门，宋城门也。遂会楚子伐宋，取朝郏。楚子辛、郑皇辰侵城郜，取幽丘，同伐彭城，朝郏、城郜、幽丘，皆宋邑。
　　○取朝，如字。郏，古洽反。郜，古报反。纳宋鱼石、向为人、鳞朱、向带、鱼府焉，五子以十五年出奔楚。独书鱼石，为师告。以三百乘戍之而还。书曰“复入”。恶其依阻大国，以兵威还，故书复入。
　　○乘，绳证反。恶，乌路反。凡去其国，国逆而立之，曰“入”；谓本无位，绍继而立。复其位，曰“复归”；亦国逆。
　　○复归，音服，一音夫又反。诸侯纳之，曰“归”；谓诸侯以言语告请而纳之，有位无位皆曰归。以恶曰“复入”。谓身为戎首，称兵入伐，害国殄民者也。此四条所以明外内之援，辨逆顺之辞，通君臣取国有家之大例。
　　○以恶，本或作“以恶入曰复入。” 
　　[疏]“凡去”至“复入”。
　　○正义曰：《释例》曰：“凡去其国者，通谓君臣及公子母弟也。国逆而立之，本无位，则称入；本无位，则称复归。齐小白入于齐，无位也；卫侯郑复归于卫，复其位也。诸侯纳之，有位无位皆曰归，卫孙林父、蔡季是也。身为戎首，则曰复入，晋栾盈是也。此所以明外内之援，辨逆顺之辞，故经正鱼石、卫衎，以表旧制；传称凡例，总而明之也。卫人逆公子晋于邢，宜称入，善其得众。公子友忠於社稷，国人所思焉，故闵公为落姑之盟以复之。夫卫公子晋，绝位而在邢，鲁之季子，势弱而出奔，咸得民望，享国有家，是以圣人贵之，殊其文也。庄六年五国诸侯犯逆王命，以纳卫朔，大其事，故字王人谓之子突。朔惧有违众之犯，而以国逆告。华元实国逆，欲挟晋以自助，故以外纳赴，《春秋》从而书之，以示二子之情也。韩、魏有耦国之彊，陈、蔡有复国之端，故晋赵鞅、楚公子比皆称归，从诸侯纳之例，言非晋、楚之所能制也。侯獳爱君以请，故曹伯有国逆之辞，许始复国，故许叔有国逆之文，此皆时史因周典以起时事之情也。传例称诸侯纳之曰归，今检经诸称纳者，皆有兴师见纳之事，不须例而自明，故但言纳而不复言归也。卫侯郑、曹伯负刍皆见执在周，晋、鲁请而复之，郑书归于卫，负刍称归自京师，所发事同，而文异者，例意本在於归，不以他文为义也。贾氏又以为诸归国称所自之国，所自之国有力也。案楚公子比去晋而不送，是无援於外，而经书自晋。陈侯吴、蔡侯庐，皆平王所封，可谓有力，而不言自楚，此既明证。又《春秋》称入，其例有二：施於师旅，则曰不地；在於归复，则曰国逆。又以立为例，逆而不立，则皆非例所及。郑之良宵，以寇而入，入即见杀，而复例之，例称凡去其国，明非夫子之制也。周敬王、王子猛不书出而书入，襄王书出而不书入，凡自周无出，故非《春秋》旧例也。诸在例外称入，直是自外入内，记事者常辞，义无所取。而贾氏虽夫人姜氏之入，皆以为例，如此甚多。又依放《穀梁》云，称纳者，内难之辞。因附会诸纳为义，至于纳北燕伯于阳，传称因其众穷不能通，乃云时阳守距难，故称纳，此又无证。经书楚人围陈，纳顿子于顿，则顿国之所欲也。北燕伯，传有因众之文，不可言内难也。又书纳公孙宁、仪行父于陈，陈县而见复，上下交驩，二人虽有淫纵之阙，今道楚匡陈，贼讨君葬，威权方盛，传称有礼，理无有难，此皆先说之不安也。”沈氏云：“国逆而立之曰入，唯谓国君。知不兼臣者，以臣而无位，本贱不书，故知臣无国逆之例也。其复入唯谓臣，知者，以君虽不君，臣不可不臣，君若入国，臣无违拒之法。且杜云身为戎首，称兵入伐，是戎首指臣为文，故知不得兼君也。杜所以云四条者，通君臣取国有家之大例，即是事通君臣者，此据大略而言，不复曲细为别也。”
　　宋人患之。西鉏吾曰：“何也？西鉏吾，宋大夫。
　　○鉏，仕居反；徐在居反。吾音鱼。西鉏吾，人名也。若楚人与吾同恶，以德於我，吾固事之也，不敢贰矣。恶，谓鱼石。大国无厌，鄙我犹憾。言已事之，则以我为鄙邑，犹恨不足，此吾患也。
　　○厌，於盐反。憾，户暗反。不然，而收吾憎，使臡其政，谓不同恶鱼石，而用之使佐政。以间吾衅，亦吾患也。今将崇诸侯之奸而披其地，崇，长也。谓楚今取彭城以封鱼石。披，犹分也。
　　○间，如字，又间厕之间。衅，许靳反。披，普彼反，注同。长，丁丈反。 
　　[疏]“不然”至“吾患”。
　　○正义曰：不然，谓不与吾同恶也。而收取吾之所憎，谓鱼石是也，使佐其楚国之政，以伺间吾之衅隙，而侵伐我。如此，则亦是吾之所患，若晋用楚材，皆为楚国之患焉是也。
　　以塞夷庚。夷庚，吴、晋往来之要道。楚封鱼石於彭城，欲以绝吴、晋之道。 
　　[疏]注“夷庚”至“之道”。
　　○正义曰：夷，平也。《诗序》云：“由庚，万物得由其道”，是以庚为道也。此云“以塞夷庚”，下云“而惧吴、晋”，知谓塞吴、晋往来之要道也。吴、晋往来，路由彭城。楚取彭城，以封鱼石，欲以断绝吴、晋往来之道，使其不得往来，故吴、晋所以惧耳。若其不然，何其独云惧吴、晋也？夷庚止谓吴、晋往来之平道耳，非山川险难之名，故杜《土地名》不得指其所在。
　　逞奸而携服，毒诸侯而惧吴、晋，隔吴、晋之道，故惧。携，离也。 
　　[疏]“逞奸而携服”。
　　○正义曰：逞，快也，封鱼石为快奸人也。携，离也，诸侯见楚助贼，服从者其心皆离，是离其服从者之心。
　　吾庸多矣，非吾忧也。且事晋何为？晋必恤之。”言宋常事晋何为，顾有此患难？
