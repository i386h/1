<!-- { "loadSidebar": true } -->
　　○正义曰：《易》称“是谓灾眚”，《书》称“眚灾肆赦”，是眚灾相类，故云“眚犹灾也”。月侵日为眚，阴犯阳为逆，逆顺之事，贤圣所重，故见其逆事，而特鼓之。此据日食为说耳。传称“日月之眚”，日月并言，则月食亦有鼓。《周礼 大仆职》云：“凡军旅，田役，赞王鼓，救日月，亦如之。”是日食、月食皆有鼓也。《穀梁传》曰：“天子救日，置五麾，陈五兵五鼓，诸侯置三麾，陈三鼓三兵，大夫击门，士击柝。”左氏虽无传，义或然也。
　　晋士蒍使群公子尽杀游氏之族，乃城聚而处之。聚，晋邑。
　　○聚，才喻反。冬，晋侯围聚，尽杀群公子。卒如士蒍之计。 
　　【经】二十有六年，春，公伐戎。（无传。） 
　　夏，公至自伐戎。无传。 
　　曹杀其大夫。无传。不称名，非其罪，例在文七年。 
　　[疏]二十六年注“不称”至“七年”。
　　○正义曰：文七年传称”书曰‘宋人杀其大夫’，不称名，众也。且言非其罪也”。是仲尼新意，变例也。
　　秋，公会宋人、齐人伐徐。无传。宋序齐上，主兵。 
　　冬，十有二月，癸亥，朔，日有食之。无传。 
　　【传】二十六年，春，晋士蒍为大司空。（大司空，卿官。） 
　　[疏]注“大司空，卿官”。
　　○正义曰：传於比年以来说士蒍为献公设计，晋国以安。今又言大司空，明任以卿位也。直言司空者，是大夫即司空亚旅，皆受一命之服是也。晋自文公以后，世为盟主，征伐诸国，卿以军将为名，司空非复卿官，故文二年“司空士縠”非卿也。虽则非卿，职掌不异，成十八年传曰“右行辛为司空，使脩士蒍之法”，是其典事同也。
　　夏，士蒍城绛，以深其宫。绛，晋所都也，今平阳绛邑县。 
　　秋，虢人侵晋。冬，虢人又侵晋。为传明年晋将伐虢张本。此年经、传各自言其事者，或经是直文，或策书虽存而简牍散落，不究其本末，故传不复申解，但言传事而已。
　　○牍，徒木反。究音救。复，扶又反。解，居蟹反。 
　　[疏]注“为传”至“而已”。
　　○正义曰：此年传不解经，经、传各自言事。伐戎、日食体例已举，或可经是直文，不须传说。曹杀大夫，宋、齐伐徐，或须说其所以，此去丘明已远，或是简牍散落，不复能知故耳。上二十年亦传不解经，彼经皆是直文，故就此一说，言下以明上。
　　【经】二十有七年，春，公会杞伯姬于洮。（伯姬，庄公女。洮，鲁地。
　　○洮，徒刀反。） 
　　[疏]二十七年注“伯姬庄公女”。
　　○正义曰：上二十五年始归于杞，庄公无母，而此来宁，知是庄公女也。会女非常，故於此言女以辩之。
　　夏，六月，公会齐侯、宋公、陈侯、郑伯同盟于幽。 
　　秋，公子友如陈，葬原仲。原仲，陈大夫。原，氏；仲，字也。礼，臣既卒不名，故称字。季友违礼会外大夫葬，具见其事，亦所以知讥。
　　○见，贤遍反。 
　　[疏]注“原仲”至“知讥”。
　　○正义曰：《玉藻记》云：“士於君所言大夫，没矣则称谥若字。”桓二年《穀梁传》曰：“子既死，父不忍称其名。臣既死，君不忍称其名。”是礼臣卒不名，陈人不称其名，故鲁史亦书其字。
　　冬，杞伯姬来。传例曰：归宁。 
　　莒庆来逆叔姬。无传。庆，莒大夫。叔姬，庄公女。卿自为逆则称字。例在宣五年。
　　○为，于伪反。 
　　杞伯来朝。无传。杞称伯者，盖为时王所黜。 
　　黜，敕律反。 
　　[疏]注“杞称”至“所黜”。
　　○正义曰：桓二年杞侯来朝，十二年公会杞侯、莒子盟于曲池，自尔以来不见经、传，从此称伯，终於《春秋》，故云盖为时王所黜。於时周王当桓、庄、僖、惠，不知何王黜之。
　　公会齐侯于城濮。无传。城濮，卫地，将讨卫也。
　　○濮音卜。 
　　【传】二十七年，春，“公会杞伯姬于洮”，非事也。（非诸侯之事。）
　　○天子非展义不巡守，（天子巡守，所以宣布德义。）诸侯非民事不举，卿非君命不越竟。（
　　○竟音境。） 
　　夏，“同盟于幽”，陈、郑服也。二十二年，陈乱而齐纳敬仲；二十五年，郑文公之四年，获成於楚。皆有二心於齐，今始服也。 
　　[疏]注“二十”至“服也”。
　　○正义曰：比年以来，陈、郑无不服之状。此言其服，故注者原之。二十一年，郑厉公卒，二十五年，是郑文公之四年也。文十七年传称郑子家与赵宣子书，云：“文公四年二月壬戌，为齐侵蔡，亦获成於楚。”是二十五年既与楚平，故至此始服也。
　　“秋，公子友如陈，葬原仲”，非礼也。原仲，季友之旧也。 
　　“冬，杞伯姬来”，归宁也。宁，问父母安否。凡诸侯之女，归宁曰来，出曰来归。归，不反之辞。夫人归宁曰如某，出曰归于某。 
　　[疏]“凡诸”至“于某”。
　　○正义曰：《释例》曰：归宁者，女子既嫁，有时而归，问父母之宁否。父母没，则使卿归问兄弟也。出者，谓犯七出而见绝者也。归者，有所往之称。来者，有所反之言。故嫁谓之归，而宁谓之来。见绝而出，则以来归为辞，来而不反也。如某者，非终安之称，归于某者，亦不反之辞，是解其文异之意也。此杞伯姬来，宁也。宣十六年郯伯姬来归，出也。文九年夫人姜氏如齐，归宁也。鲁之夫人无被出者，文十八年夫人姜氏归于齐，虽子死自去，归而不反，亦出之类，故与出同文。
　　晋侯将伐虢，士蒍曰：“不可！虢公骄，若骤得胜於我，必弃其民。弃民不养之。
　　○无众而后伐之，欲御我，谁与？夫礼、乐、慈、爱，战所畜也。夫民，让事、乐和、爱亲、哀丧，而后可用也。上之使民，以义让哀乐为本，言不可力强。
　　○畜，敕六反，下及注皆同。哀乐，音洛，强，其丈反。 
　　[疏]“夫礼”至“用也”。
　　○正义曰：礼、乐、慈、爱，谓国君教民，民间有此四者，畜聚此事，然后可与人战，故云“战所畜也”。士蒍既言其目，更以其义覆之：礼尚谦让，“让事”谓礼也；乐以和亲，“乐和”谓乐也；慈谓爱之深也，“爱亲”谓慈也。爱极然后哀丧，“哀丧”谓爱也。民间有此四事，然后可用以战。
　　虢弗畜也，亟战，将饥。”言虢不畜义让而力战。
　　○亟，欺冀反。饥，居疑反，又音机。 
　　王使召伯廖赐齐侯命，召伯廖，王卿士。赐，命为侯伯。
　　○召音邵。廖，力彫反。 
　　[疏]注“召伯”至“侯伯”。
　　○正义曰：召伯称爵，知是王之卿士。召康公之封召也，当在西都畿内。《释例》曰：“扶风雍县东南有召亭也，春秋时召伯犹是召公之后，西都既已赐秦，则东都别有召地，不复知其所在。”僖二十八年传称王命尹氏王子虎策命晋侯为侯伯，则知此赐齐侯命者，亦赐命为侯伯也。彼注云“《周礼》九命作伯”，则此亦九命之伯，谓九州之长，为二伯也。僖元年传曰：“凡侯伯救患分灾讨罪，礼也。”注云：“侯伯，州长也。”彼主说齐桓之事，亦谓九州之长，非州牧也。言州长者，兼见州牧之事耳。
　　且请伐卫，以其立子颓也。立子颓，在十九年。 
　　【经】二十有八年，春，王三月，甲寅，齐人伐卫。卫人及齐人战，卫人败绩。（齐侯称人者，讳取赂而还，以贱者告。不地者，史失之。） 
　　[疏]“二十八年注齐侯”至“失之”。
　　○正义曰：传称“齐侯”而经书“人”，知其讳取赂，以贱者告也。《诗》美僖公之伐淮夷，得其元龟、象齿、大赂南金。襄十一年传称晋侯伐郑，受郑之赂，告於诸侯。皆不以为讳。而此讳之者，彼服罪致赂，乃以得赂为荣，此舍罪受赂，故以受之为耻。会于稷，舍宋督，取郜鼎，亦此之类也。战皆书地，此独不地，知是史失之也。庄十年《公羊传》曰：“战不言伐，围不言战，入不言围，灭不言入，书其重者。”左无此义，而泓、韩、鞍、邲、令狐、河曲、鄢陵、城濮、大棘、彭衙、长岸、柏举之属，皆书战，不书伐。此书伐，又书战。襄十八年“诸侯同围齐”，言围不言伐。文十五年“晋郤缺伐蔡，戊申入蔡”，书伐，又书入，丘明无文，杜不为说，皆是从告而书，史有详略，无义例也。此经既言齐人伐卫，不言齐及卫战，而言卫人及齐人战者，《公羊》以为伐人者为客，被伐者为主，以主及客，故使卫人主齐。寻案经、传令狐、河曲、大棘、彭衙、长岸、泓、韩之属，皆以主及客也。乾时、升陉及鞍，皆鲁与人战，以鲁为主。城濮、鄢陵与邲，外楚而内晋也。柏举内蔡而外楚也。被伐为主，或如《公羊》之说。
　　夏，四月，丁未，邾子琐卒。无传。未同盟而赴以名。
　　○琐，素果反。秋，荆伐郑，公会齐人、宋人救郑。 
　　冬，筑郿。郿，鲁下邑。传例曰：“邑曰筑。”
　　○郿，亡悲反。 
　　[疏]注“郿鲁”至“曰筑”。
　　○正义曰：国都为上，邑为下，故云“鲁下邑”。成十八年筑鹿囿，传曰：“书不时也。”此传唯发城筑之例，不言时与不时者，《春秋》重土功，无备而兴作者，传每事各言时与不时，以别有所备御，如书早雩之别过雩也；其有所畏惧而兴作者，唯一发而已。襄十九年城西郛，传曰“惧齐也”，是其事也。此年大无麦禾，时岁饥虚，恐或侵伐，故筑之以备难，从西郛之例，故不发传也。
　　大无麦禾。书於冬者，五穀毕入，计食不足而后书也。 
　　[疏]注“书於”至“书也”。
　　○正义曰：麦孰於夏，禾成在秋，而书於冬者，计食不足而后总书之。此年不言水旱，而得无麦禾者，服虔曰：“阴阳不和，土气不养，故禾麦不成也。”传言饥而经不书者，得齐之籴，救民之急，不至於饥也。传言饥者，指未籴之前，说告籴之意，故言饥也。
　　臧孙辰告籴于齐。臧孙辰，鲁大夫臧文仲。
　　○籴，徒历反。 
　　[疏]“臧孙”至“于齐”。
　　○正义曰：何休云：“买穀曰籴。”告籴者，将货财告齐以买穀。《鲁语》云：“文仲以鬯圭与玉磬如齐，告籴曰：‘不腆先君之敝器，敢告滞积以纾执事。’齐人归其玉而与之籴。”《公羊传》曰：“何以不称使？以为臧孙辰之私行也。君子之为国也，必有三年之委，一年不孰，告籴，饥也。”《穀梁》亦然。据经鲁臣出使，例不言使，何以当怪此也？传言告籴，礼也。必不得如二传之说。服虔云：“不言‘如’，重穀急辞，以其情急於籴，故不言‘如齐告籴’；乞师则情缓於穀，故云‘如楚乞师’。”
