<!-- { "loadSidebar": true } -->
　　○正义曰：既断其足而云錾，知錾是一足行也。《说文》云：“錾，金声也。”盖击金为声，亦名錾。
　　颜鸣三入齐师，呼曰：“林雍乘！”言鲁人皆致力於季氏，不以私怨而相弃。
　　○呼，火故反。乘，绳证反。 
　　四月，单子如晋告急。五月戊午，刘人败王城之师于尸氏。刘人，刘蚠之属。王城，子朝之徒。尸在巩县西南偃师城。戊辰，王城人、刘人战于施谷，刘师败绩。施谷，周地。
　　○秋，盟于剸陵，谋纳公也。齐侯谋。 
　　七月已巳，刘子以王出。师败，惧而出。 
　　[疏]“刘子以王出”。
　　○正义曰：二十三年传云：六月“庚寅，单子、刘子、樊齐以王如刘”。盖从刘而居狄泉，自狄泉又居於刘。今为子朝所逐，盖自刘而出也。服虔云：出成周也。案二十三年，“天王居于狄泉”。狄泉虽近成周，成周不属王也。其传云：“召伯奂、南宫极以成周人戊尹。”二十四年传云：“王子朝用成周之宝珪于河。”是周常属子朝之验也。二十五年黄父之会，赵简子令诸侯之大夫云：“明年将纳王。”纳王者，欲纳之於成周耳。若敬王先在成周，无为更须纳之。知此出者，从刘出耳。王既弃刘而去，故王城人焚刘。
　　庚午，次于渠。渠，周地。王城人焚刘。烧刘子邑。丙子，王宿于褚氏。洛阳县南有褚氏亭。
　　○褚，张吕反，一音敕吕反。丁丑，王次于萑谷。庚辰，王入于胥靡。辛巳，王次于滑。萑谷、胥靡、滑，皆周邑。胥靡、滑本郑邑。
　　○萑音丸，本又作雚，古乱反。 
　　[疏]注“萑谷”至“郑邑”。
　　○正义曰：王虽未有安居，终亦不出畿内，知此皆周地也。襄十八年楚人伐郑，传称“公子格率锐师侵费滑、胥靡”。是本为郑邑，今为周邑也。
　　晋知跞、赵鞅帅师纳王，使汝宽守关塞。女宽，晋大夫。关塞，洛阳西南伊阙口也。守之，备子朝。
　　○知音智。跞音历。女音汝，本亦作汝。塞，素代反。 
　　九月，楚平王卒。令尹子常欲立子西，子西，平王之长庶。
　　○长，丁丈反，下文同。曰：“大子壬弱，其母非適也，壬，昭王也。
　　○適，丁历反，下文同。王子建实聘之。子西长而好善。立长则顺，建善则治。王顺、国治，可不务乎？”子西怒曰：“是乱国而恶君王也。言王子建聘之，是章君王之恶。
　　○好，呼报反。治，直吏反，下同。国有外援，不可渎也；外援，秦也。渎，僈也。
　　○僈，武谏反。王有適嗣，不可乱也。败亲、速雠、不立王，秦将来讨，是速雠也。乱嗣，不祥。我受其名。受恶名。赂吾以天下，吾滋不从也，滋，益也。
　　○赂音路。 
　　[疏]“赂吾”至“从也”。
　　○正义曰：赂吾以天下，使吾为天子，吾益不从也。
　　楚国何为？必杀令尹！”令尹惧，乃立昭王。 
　　冬十月丙申，王起师于滑。起，发也。
　　○滑，于八反。辛丑，在郊，郊，子朝邑。遂次于尸。十一月辛酉，晋师克巩。知跞、赵鞅之师。召伯盈逐王子朝，伯盈本党子朝，晋师克巩，知子朝不成，更逐之而逆敬王。王子朝及召氏之族、毛伯得、尹氏固、南宫嚚奉周之典籍以奔楚。尹、召二族皆奔，故称氏。重见尹固名者，为后还见杀。
　　○重见，上直用反，下贤遍反。为，于伪反，下且为同。阴忌奔莒以叛。阴忌，子朝党。莒，周邑。召伯逆王于尸，及刘子、单子盟。召伯新还，故盟。遂军圉泽，次于堤上。圉泽、堤上，皆周地。
　　○圉，鱼吕反。堤音低，或音啼。癸酉，王入于成周。成周，今洛阳。甲戌，盟于襄宫。襄王之庙。晋师成公般戍周而还。般，晋大夫。
　　○般音班。十二月癸未，王入于庄宫。庄宫，在王城。王子朝使告于诸侯曰：“昔成王克殷，成王靖四方，康王息民，并建母弟，以蕃屏周，亦曰：‘吾无专享文、武之功。不敢专，故建母弟。
　　○蕃，方元反，亦作藩。 
　　[疏]“昔武王克殷”。
　　○正义曰：诸家本皆然。服虔、王肃并注云：文王受命，武王伐纣，故云文武克殷。下句云“吾无专享文、武之功”，则合文武是也。杜无注，诸本悉作“武王克殷”，疑误也。今定本亦作武王克殷。
　　且为后人之迷败倾覆而溺入于难，则振救之。’至于夷王，王愆于厥身，夷王，厉王父也。愆，恶疾也。
　　○覆，芳服反。溺，乃历反。难，乃旦反。愆，起虔反。 
　　[疏]“夷王”。
　　○正义曰：谥法：“安民好静曰夷。”
　　诸侯莫不并走其望，以祈王身。至于厉王，王心戾虐，万民弗忍，居王于彘。不忍害王也。厉王之末，周人流王于彘。
　　○彘，直例反。 
　　[疏]注“不忍”至“于彘”。
　　○正义曰：《周语》云：“厉王虐，国人谤王。召公告曰：‘民不堪命也！’王怒，得卫巫，使监谤者，以告，则杀之。国莫敢言，道路以目。三年乃流王于彘。”刘炫：案《周本纪》民“相与叛，袭厉王。厉王出奔于彘”。《周语》又曰：“彘之乱，宣王在召公之宫，国人围之。召公知之，乃以其子代宣王。”言代王，则国人谓是宣王，《国语》虽不言杀，必杀之矣。国人相与袭王，王既奔免，得王子而杀之，若得厉王亦应不舍。而杜云“不忍害王”，未必然也。当谓不忍者，不能忍王之虐也。今知不然者，下云“居王于彘”。是以理居处厉王于彘。又云“诸侯释位，以间王政”。是忧念王政，则不忍者，是不忍害王也。若其必欲杀王，应云王奔于彘。刘以为《周语》云周人欲杀王子，召公以子代之，则周人欲杀王子，何肯不忍害不？以为不忍者，不堪忍王恶。案《周语》但云“求王子”，不云“求杀之”，是益横《周语》之文而规杜过，非也。
　　诸侯释位，以间王政。间，犹与也。去其位，与治王之政事。
　　○间，间侧之间，注同，一音如字。与音预，下同。 
　　[疏]注“閒犹”至“政事”。
　　○正义曰：《周本纪》云“彘之乱，宣王在召公之宫。国人围之，召公以其子代大子，大子竟得脱。周召二公二相行政，号曰‘共和元年’”。是其释位与治王政之事也。
　　宣王有志，而后效官。宣王，厉王于。彘之乱，宣王尚少。召公子取而长之。效，授也。
　　○效，户教反。少，诗照反，下文同。长，丁丈反，下文同。 
　　[疏]注“宣王”至“授也”。
　　○正义曰：《周语》云：召公“以其子代宣王，宣王长而立之”。《周本纪》云：“共和十四年，厉王死于彘。大子靖长于召公家，二相乃共立之为王，是为宣王。”是召公长之也。共和之年，官之政事皆决於二相，宣王长而有志，堪为人主，二相乃致其官政於王也。效者，致与之义，故注云“效，授也”。
　　至于幽王，天不吊周，王昏不若，用愆厥位。幽王，宣王子。若，顺也。愆，失也。携王奸命，诸侯替之，而建王嗣，用迁郏鄏，携王，幽王少子伯服也。王嗣，宜臼也。幽王后申姜，生大子宜臼。王幸褒姒，生伯服，欲立之而杀大子。太子奔申，申伯与鄫及西戎伐周，战于戏。幽王死，诸侯废伯服而立宜臼，是为平王，东迁郏鄏。
　　○携，户圭反。奸音干，下同。替，他计反。郏，古洽反。鄏音辱。鄫，才陵反。戏，许宜反。 
　　[疏]注“携王”至“郏鄏”。
　　○正义曰：《郑语》称，“夏之衰也，褒人之神化为二龙，以同於王庭，而言曰：‘余，褒之二君也。’夏后卜杀之与去之与止之，莫吉。卜请其漦而藏之，吉。乃布币焉而策告之，龙亡而漦在，椟而藏之，及历殷、周，莫之发也。及厉王之末，发而观之，漦流於庭，不可除也。王使妇人不帏而噪之，化为玄鼋，以入於王府。府之童妾未既龀而遭之，既笄而孕，当宣王而生。不夫而育，故惧而弃之。时有童谣曰：“檿弧傀箙，实亡周国。”於是宣王闻之，乃有夫妇鬻是器者，王使执而戮之。夫妇方戮逃在路，哀其夜号也，而取之以逸，逃於褒。褒人有狱，而以入於王，王遂置之，而嬖是女，使至於后而生伯服。《周语》云：“幽王伐有褒，褒人以褒姒女焉，褒姒有宠，生伯服，於是乎与虢石父比，逐大子宜臼，而立伯服。大子出奔申，申人、鄫人召西戎以伐周，周於是亡。”书传多说其事，此其本也。《诗 序》云：“幽王取申女以为后，后得褒姒而黜申后。”《周本纪》云“幽王大子母申侯女也，而为后。王废后并去大子，用褒姒为后，以其子伯服为大子。申侯怒，乃与鄫、西戎共杀幽王于骊山之下，虏褒姒，尽取周赂而去。於是诸侯乃即申侯共立故幽王大子宜臼，是为平王。东迁徙於洛邑，辟戎寇也。”《鲁语》云：“幽王灭于戏。”戏，骊山之北水名也。皇甫谧云，今京兆新丰东二十里戏亭是也。刘炫云：如《国语》、《史记》之文，幽王止立伯服为大子耳。既虏褒姒，必废其子，未立为王，而得呼为携王者，或幽王死后，褒姒之党立之为王也。《汲冢书纪年》云：平王奔西申，而立伯盘以为大子，与幽王俱死于戏。先是申侯、鲁侯及许文公立平王於申，以本大子，故称天王。幽王既死，而虢公翰又立王子余臣於携，周二王并立。二十一年，携王为晋文公所杀。以本非適，故称携王。束晳云：案《左传》携王奸命，旧说携王为伯服，伯服古文作伯盘，非携王伯服立为王积年，诸侯始废之而立平王。其事或当然。
　　则是兄弟之能用力於王室也。至于惠王，天不靖周，生颓祸心，施于叔带。惠、襄辟难，越去王都。惠王，平王六世孙。颓，惠王庶叔也。庄十九年作乱，惠王適郑。襄王，惠王子。叔带，襄王弟。僖二十四年，叔带作难，襄王处氾。
　　○颓，徒回反。施，以豉反。难，乃旦反，注同。氾音凡。 
　　[疏]注“惠王，平王六世孙”。正义曰：《世本》云：“平王生桓王林，林生庄王佗，佗生僖王胡齐，齐生惠王凉。”是六代也。“惠王生襄王郑，郑生顷王巨，巨生匡王班及定王瑜，瑜生简王夷，夷生灵王泄心，心生景王贵，贵生悼王猛及敬王匄”。
　　则有晋、郑，咸黜不端，黜，去也。晋文杀叔带，郑厉杀子颓，为王室去不端直之人。
　　○去，起吕反，下同。为，于伪反。 
　　[疏]“咸黜不端”。
　　○正义曰：诸本咸或作减。王肃云“咸，皆也”。傅咸为《七经诗》，其传诗有此句。王羲之写亦作咸。杜本当然。
　　以绥定王家。则是兄弟之能率先王之命也。在定王六年，秦人降妖，定王，襄王孙。定王六年，鲁宣八年。
