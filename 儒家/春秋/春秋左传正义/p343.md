<!-- { "loadSidebar": true } -->
　　○要，一遥反。义则进，否则退，敢不唯子是从？废兴无以乱，则所愿也。”鲍子曰：“谁非君之子？”乃受盟。言阳生亦君之子，固可立。使胡姬以安孺子如赖，胡姬，景公妾也。赖，齐邑。安，号也。去鬻姒，荼之母。
　　○去，起吕反。杀王甲，拘江说，囚王豹于句窦之丘。三子，景公嬖臣，荼之党也。
　　○拘音俱。说音悦。句音钩。窦音豆。公使朱毛告於陈子，朱毛，齐大夫。曰：“微子则不及此。然君异於器，不可以二。器二不匮，君二多难。敢布诸大夫。”僖子不对而泣，曰：“君举不信群臣乎？举，皆也。
　　○匮，其位反。难，乃旦反。以齐国之困，困又有忧。内有饥荒之困，又有兵革之忧。少君不可以访，是以求长君，庶有能容群臣乎！不然，夫孺子何罪？”毛复命，公悔之。悔失言。
　　○少，诗照反。长，丁丈反。夫音扶。孺或作“”，同。毛曰：“君大访於陈子，而图其小，可也。”大谓国政。小谓杀荼。使毛迁孺子於骀，不至，杀诸野幕之下，葬诸殳冒淳。恐骀人不从，故毛驻於野，张帐而杀之。骀，齐邑。殳冒淳，地名。实以冬杀，经书秋者，史书秋记始事，遂连其死通以冬告鲁。
　　○骀，他才反，又徒来反。幕音莫。殳音殊。冒，亡报反。淳音纯。驻，中住反。 
　　[疏]注“实以”至“告鲁”。正义曰：传言十月立阳生。阳生既立之后，方遣朱毛杀荼，则荼死在冬。经书为秋杀者，记阳生初事入齐之始，遂连荼死二事通以冬始来告，言阳生秋入，荼以秋死，故并书於秋也。
　　【经】七年，春，宋皇瑗帅师侵郑。
　　○晋魏曼多帅师侵卫。 
　　夏，公会吴于鄫。鄫，今琅邪鄫县。
　　○瑗，于眷反。鄫，本又作“缯”，才陵反。 
　　秋，公伐邾。八月，已酉，入邾，以邾子益来。他国言“归”，於鲁言“来”，内外之辞。 
　　宋人围曹。 
　　冬，郑驷弘帅师救曹。 
　　【传】七年，春，宋师侵郑，郑叛晋故也。（定八年，郑始叛。）晋师侵卫，卫不服也。（五年，晋伐卫，至今未服。） 
　　夏，公会吴于鄫。吴欲霸中国。吴来徵百牢，子服景伯对曰：“先王未之有也。”吴人曰：“宋百牢我，是时，吴过宋，得百牢。
　　○牢，力刀反。过，古禾反。鲁不可以后宋。且鲁牢晋大夫过十，晋大夫，范鞅也。在昭二十一年。
　　○后如字，又户豆反。吴王百牢，不亦可乎？”景伯曰：“晋范鞅贪而弃礼，以大国惧敝邑，故敝邑十一牢之。君若以礼命於诸侯，则有数矣。有常数。 
　　[疏]“吴王百牢”。
　　○正义曰：《王制》云：“君十卿禄。”鲁牢晋大夫过十，故吴王自谓合得百牢。
　　○注“有常数”。
　　○正义曰：《周礼 大行人》云：“上公九牢，侯伯七牢，子男五牢。”是常数也。
　　若亦弃礼，则有淫者矣。淫，过也。周之王也，制礼，上物不过十二，上物，天子之牢。
　　○上如字，一音时掌反，注同。 
　　[疏]注“上物天子之牢”。
　　○正义曰：《周礼 掌客》云：“王合诸侯，而饔礼则具十有二牢。”郑玄云：“飨诸侯而用王礼之数者，以公侯伯子男尽在，是兼飨之，莫適用也。”以莫適用，故用王礼。是天子之礼十二牢也。《郊特牲》云：“天子適诸侯，诸侯膳用犊。诸侯適天子，天子赐之礼大牢，贵诚之义也。”如彼记文，诸侯共天子之膳唯一犊耳，而得有十二牢者，若是天子大礼，必以十二为数，其馀共王之膳食，自用犊为食耳，非谓献大礼者唯一犊也。
　　以为天之大数也。天有十二次，故制礼象之。今弃周礼，而曰必百牢，亦唯执事。”吴人弗听。景伯曰：“吴将亡矣，弃天而背本。违周为背本。 
　　[疏]“弃天而背本”。
　　○正义曰：弃十二之数为弃天，违周礼是背本。
　　不与，必弃疾於我。”放弃凶疾，来伐击我。乃与之。太宰嚭召季康子，嚭，吴大夫。康子使子贡辞。大宰嚭曰：“国君道长，言君长大於道路。
　　○长，丁丈反，注及下注同。而大夫不出门，此何礼也？”对曰：“岂以为礼？畏大国也。畏大国，不敢虚国尽行。大国不以礼命於诸侯，苟不以礼，岂可量也？寡君既共命焉，其老岂敢弃其国？大伯端委以治周礼，仲雍嗣之，断发文身，裸以为饰，岂礼也哉？有由然也。”大伯，周大王之长子。仲雍，大伯弟也。大伯、仲雍让其弟季历，俱適荆蛮，遂有民众。大伯卒，无子。仲雍嗣立，不能行礼致化，故效吴俗。言其权时制宜以辟灾害，非以为礼也。端委，礼衣也。
　　○共音恭。大伯，音泰，注同。断，丁管反。裸，本又作“倮”，力果反。效，户孝反。 
　　[疏]注“大伯”至“衣也”。
　　○正义曰：《吴世家》云：“大伯及仲雍，皆周大王之子，而王季历之兄也。季历贤，而有圣子昌，大王欲立季历以及昌，於是大伯、仲雍二人乃奔荆蛮，文身断发，示不可用。大伯之奔荆蛮，自号句吴。荆蛮义之，从而归之千馀家，立为吴大伯。大伯卒，无子，弟仲雍立。”是说大伯、仲雍適吴之由也。鲁人不堪吴责，故举吴之上祖以讦之。二人同时適吴，而大伯端委、仲雍断发者，大伯初往，未为彼君，故服其本服，自治周礼。及仲雍，民归稍多，既为彼君，宜从彼俗。《曲礼》云：“君子行礼，不求变俗。”仲雍为彼人主，不能用周人之礼，致中国之化，故文身断发，放效吴俗。言其权时制宜以辟灾害，非以为礼也。《汉书 地理志》云：越人“文身断发，以辟蛟龙之害”。应劭曰：“常在水中，故断其发，文其身，以象龙子，故不见伤害。”杜言“辟害”，辟此蛟龙之害。大伯之时，未有周礼，言“治周礼”者，谓治其本国岐周之礼，非周公所制礼也。“裸以为饰”者，裸其身体，以文身为饰也。“端委礼衣”者，王肃云委貌之冠玄端之衣也。此传言大伯端委，仲雍断发，《史记》云二人皆文身断发，然则文身断发，自辟害耳。《史记》以为“示不可用”，二人亡去，远適荆蛮，则周人不知其处，何以须示不可用也？皆马迁缪耳。
　　反自鄫，以吴为无能为也。弃礼，知其不能霸也。 
　　季康子欲伐邾，乃飨大夫以谋之。子服景伯曰：“小所以事大，信也；大所以保小，仁也。背大国，不信；大国，吴也。伐小国，不仁。民保於城，城保於德。失二德者，危，将焉保？”二德，信与仁也。
　　○焉，於虔反。孟孙曰：“二三子以为何如？怪诸大夫不言，故指问之。恶贤而逆之？”孟孙贤景伯，欲使大夫不逆其言。恶，犹安也。
　　○恶音乌，注同。对曰：“禹合诸侯於涂山，执玉帛者万国。诸大夫对也。诸侯执玉，附庸执帛。涂山，在寿春东北。 
　　[疏]注“诸侯”至“执帛”。
　　○正义曰：《周礼 大宗伯》云：“以玉作六瑞，以等邦国。公执桓圭，侯执信圭，伯执躬圭，子执穀璧，男执蒲璧。”是诸侯执玉也。《典命》云：“诸侯之適子，未誓於天子，以皮帛继子男。”是世子执帛也。知附庸执帛者，以世子既继子男。附庸君亦继子男。公之孤四命，以皮帛视小国之君。附庸无爵，虽不得同於子男，其位不卑於世子与公之孤也。诸侯世子各称朝，附庸君亦称朝，是与世子相似，故知执帛也。且附庸是国，此言“执玉帛者万国”，国而执帛，唯附庸耳，知附庸执帛也。案《尚书》有三帛，公之孤、诸侯世子、附庸君。此唯言附庸者，以传云“禹合诸侯”，又云“执玉”，皆据君身言之，故不数世子及孤也。下云“万国”，故唯据附庸言之。《王制》云：“不能五十里者，不合於天子，附於诸侯，曰附庸。”郑玄云：“不合，谓不朝会也。小城曰附庸。附庸者，以国事附於大国，未能以其名通也。”如彼云，附庸不得朝会，而禹会万国有附庸者，附庸不得特达天子耳。禹会诸侯，诸国尽至，附庸从其所附之国，共见天子，故有执帛者。言万国者，举盈数耳。郑玄注《尚书》以为数正满万国。案益稷州十有二师。郑以为每一师领百国，州十有二师，则每州千二百国。畿外八州，总九千六百国，其馀四百国在畿内。州得有千二百国者，以唐虞土方万里，九州之内，地方七千里。七七四十九，为方千里者四十九，其一为畿内，馀四十八，八州分之。州各有千里之方六，以千里之方二为方百里之国二百，又以千里之方二为七十里之国四百，又以千里之方二为五十里之国八百，总为一千四百国。去其方五十里之国二百，是州别千二百国也。郑玄云：“几内四百国者，皆谓五十里国也。”杜云“诸侯执玉，附庸执帛”，是与郑异也。《尚书传》云：百里之方三为国七有奇，以百里之方二为百里之国一，又以百里之方一为七十里之国二有奇。知者，但方百里者为方十里者百，若方七十里之国唯有七七四十九，是为七十里之国二，仍有十里之方二在。又以百里之方一为五十里之国四，是百里之方三为国七有奇，则千里之方三为国七百有奇，有百里之方二在。
　　今其存者，无数十焉。唯大不字小，小不事大也。言诸侯相伐，古来以然。
　　○数，所主反。知必危，何故不言？”知伐邾必危，自当言，今不言者，不危故也。大夫以答孟孙所怪，且何附季孙。”鲁德如邾，而以众加之，可乎？”孟孙忿答大夫。今鲁德无以胜邾，但欲恃众，可乎？言不可。 
　　[疏]注“孟孙”至“不可”。
　　○正义曰：传於异人之言，更应加“曰”，今无“曰”者，作传略之。《论语》之文，此类多矣。虽“鲁”上无“曰”，要言与大夫对反，不得为大夫之辞，故以为“孟孙忿答大夫”也。服虔以上二句亦为孟孙之言，谓诸大夫诚知伐邾必危，何故不早言也？杜以上属为便，唯以此句为孟孙言耳。
　　不乐而出。季、孟意异，佞直不同，故罢飨。
　　○乐音岳，一音洛。秋，伐邾，及范门，邾郭门也。犹闻锺声。邾不御寇。
　　○御，鱼吕反。大夫谏，不听。茅成子请告於吴，成子，邾大夫茅夷鸿。不许。曰：“鲁击柝闻於邾，言以近。
　　○柝音托。以两木相击以行夜也。字又作“<木橐>”，同。闻音问，又如字。 
　　[疏]“鲁击柝闻於邾”。
　　○正义曰：“《易 系辞》云：“重门击柝，以待暴客。”郑玄云：“手持两木以相敲，是为击柝，守备警戒也。”
　　吴二千里，不三月不至，何及於我？且国内岂不足？”言足以距鲁。成子以茅叛。高平西南有茅乡亭。师遂入邾，处其公宫，众师昼掠。虏掠，取财物也。
