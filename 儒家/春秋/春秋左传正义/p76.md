<!-- { "loadSidebar": true } -->
　　○正义曰：大公为王官之伯，得以王命征讨天下，随罪所在，各致其罚，故五等诸侯，九州之伯，皆得征讨其罪。齐桓因大公有此王命，言已上世先公得征讨有罪，所以夸楚也。郑玄以为周之制，每州以一侯为牧，二伯佐之，九州有九侯十八伯。大公为东西大伯中分天下者，当各统四侯半，一侯不可分，故言五侯，其伯则各有九耳。侯为牧，伯佐之，言是周制，其事无所出也。且征者，征其所统之国，非征侯伯之身，何当校计人数，以充五九之言？即如其言，使伯佐牧，二伯共佐治而已，非是分州之半，复安得征九伯也？校数烦碎，非复人情，故先儒无同之者。
　　赐我先君履，东至于海，西至于河， 
　　[疏]“东至于海，西至于河”。
　　○正义曰：《释例》曰：“海自辽西、北平、渔阳、章武、渤海、乐陵、乐安、北海、东莱、城阳、东海、广陵、吴郡、会稽十四郡之东界以东。河出西平西南二千里，从西平东北经金城、故北地、朔方、五原，至故云中，南经平阳、河东之西界，东经河东、河内之南界，东北经汲郡、顿丘、阳平、平原、乐陵之东南入海。”杜之此言，据其当时之河耳。《禹贡》：“导河积石，至于龙门；南至“于华阴；东至于厎柱；又东至于孟津；东过洛汭，至于大伾；北过降水，至于大陆；又北播为九河，同为逆河，入于海。”案：验其地，自大伾以上，河道不改；大伾以下，即是汲郡以东，河水东流，秦汉以来始然也。古之河道，自大伾而北过降水，故迹不可复知，其大陆则赵地之广泽也。大陆以北，播为九河。九河故道，河间成平以南，平原鬲县以北。其九河者：徒骇一，大史二，马颊三，覆釜四，胡苏五，简六，絜七，钩盘八，鬲津九。徒骇最西，以次而东，故郑注《禹贡》河间弓高县往往有其处。《中候》云：“齐桓霸，遏八流以自广。”计桓公之时，齐之西竟当在九河之最西，徒骇盖是齐之西界。其东至于海，当尽乐安、北海之东界也。
　　南至于穆陵，北至于无棣。穆陵、无棣，皆齐竟也。履，所践履之界。齐桓又因以自言其盛。
　　○棣，大计反。竟音境，下皆同。尔贡包茅不入，王祭不共，无以缩酒，寡人是徵。包，裹束也。茅，菁茅也。束茅而灌之以酒为缩酒。《尚书》：“包匦菁茅。”茅之为异未审。
　　○共音恭，本亦作供，下及注同。缩，所六反。裹音果。菁，子丁反。苞，或作包。匦音轨，本或作轨。 
　　[疏]注“包裹”至“未审”。
　　○正义曰：《禹贡》：“荆州：包匦菁茅。”孔安国云：“其所包裹而致者，匦匣也。菁以为菹，茅以缩酒。”《郊特牲》云：“缩酌用茅。”郑玄云：“泲之以茅，缩去滓也。”《周礼 甸师》：“祭祀，共萧茅。”郑兴云：“萧字或为莤，莤读为缩。束茅立之祭前，沃酒其上，酒渗下去，若神饮之，故谓之缩。缩，渗也。故齐桓公责楚不贡包茅，王祭不共，无以缩酒。”杜用彼郑兴之说也。孔安国以菁与茅别，杜云“茅，菁茅”，则以菁、茅为一。特令荆州贡茅，必当异於馀处，但更无传说，故云“茅之为异未审”也。沈氏云：“太史公《封禅书》云：‘江淮之间，一茅三脊。’”杜云“未审”者，以三脊之茅，比目之鱼，比翼之鸟，皆是灵物，不可常贡，故杜云“未审”也。
　　昭王南征而不复，寡人是问。”昭王，成王之孙，南巡守，涉汉，船坏而溺。周人讳而不赴，诸侯不知其故，故问之。
　　○守，手又反。溺，乃历反。 
　　[疏]注“昭王”至“问之”。
　　○正义曰：“昭王，成王之孙”，《周本纪》文也。《吕氏春秋 季夏纪》云：“周昭王亲将征荆蛮，辛馀靡长且多力，为王右。还反涉汉，梁败，王及祭公陨于汉中。辛馀靡振王北济，反振祭公。”高诱注引此传云：“昭王之不复，君其问诸水滨！”由此言之，昭王为没於汉，辛馀靡焉得振王北济也？振王为虚，诚如高诱之注。又称“梁败”，复非般坏。旧说皆言汉滨之人以胶胶船，故得水而坏，昭王溺焉。不知本出何书。
　　对曰：“贡之不入，寡君之罪也，敢不共给。昭王之不复，君其问诸水滨！”昭王时，汉非楚竟，故不受罪。
　　○滨音宾。 
　　[疏]注“昭王”至“受罪”。
　　○正义曰：《楚世家》，成王封熊绎於楚以子男之田，国居丹阳。宋仲子云：丹阳，南郡按江县也。枝江去汉，其路甚遥。昭王时汉非楚竟，故不受罪也。
　　师进，次于陉。楚不服罪，故复进师。
　　○复，扶又反。夏，楚子使屈完如师。如陉之师，观强弱。师退，次于召陵。完请盟故。齐侯陈诸侯之师，与屈完乘而观之。乘，共载。
　　○乘，绳证反。注同。齐侯曰：“岂不穀是为？先君之好是继。与不穀同好如何？”言诸侯之附从非为已，乃寻先君之好，谦而自广，因求与楚同好。孤、寡、不穀，诸侯谦称。
　　○是为，于伪反，注同。好，呼报反，下及注同。称，尺证反。 
　　[疏]“言诸”至“谦称”。
　　○正义曰：诸侯之交，必称先君以相接。此时诸侯有鲁、宋、陈、卫、郑、许、曹，桓公以前，皆尝与齐交接，故齐侯称继先君之好，谦以自广也。《老子》曰：“孤、寡、不穀，王侯之谦称也。”《曲礼》云：诸侯与民言，自称寡人；庶方小侯自称曰孤；其在四夷，虽大曰子；於内，自称不穀。《礼记》虽为定例，事在临时所称。此齐侯自称“不穀”，襄王出奔亦称“不穀”，皆出自当时之意耳。《尔雅》训穀为善。穀是养人之物，言我不似穀之养人，是谦也。
　　对曰：“君惠徼福於敝邑之社稷，辱收寡君，寡君之愿也。”齐侯曰：“以此众战，谁能御之？以此攻城，何城不克？”对曰：“君若以德绥诸侯，谁敢不服？君若以力，楚国方城以为城，汉水以为池，方城山在南阳叶县南，以言竟土之远。汉水出武都，至江夏南入江，言其险固以当城池。
　　○儌，古尧反，要也。“汉以为池”，本或作“汉水以为池”，“水”衍字。叶，始涉反。当，丁浪反。虽众，无所用之。”屈完及诸侯盟。 
　　陈辕涛涂谓郑申侯曰：“师出於陈、郑之间，国必甚病。申侯，郑大夫。当有共给之费故。
　　○费，芳味反。若出於东方，观兵於东夷，循海而归，其可也。”东夷，郯、莒、徐夷也。观兵，示威。
　　○郯音谈。申侯曰：“善。”涛涂以告齐侯，许之。许出东方。申侯见曰：“师老矣，若出於东方而遇敌，惧不可用也。若出於陈、郑之间，共其资粮屝屦，其可也。”屝，草屦。
　　○见，贤遍反。粮音良。屝，符费反。 
　　[疏]“资粮屝屦”。
　　○正义曰：《少仪》云：“君将適他，臣如致金玉货贝於君，则曰致马资於有司。”郑玄云：“资，犹用也。”然则诸所费用之物皆为资也。粮谓米粟，行道之食也。屝屦俱是在足之物，善恶异名耳。杨雄《方言》云：“屝，粗屦也。丝作之曰履，麻作之曰屝，不借粗者谓之屦。”《丧服传》曰：“疏屦者，藨蒯之菲也。”是屝用草为之也。注云“草屦者，履、屦通言耳，相形以晓人也，定本为“草屦”。
　　齐侯说，与之虎牢。还以郑邑赐之。
　　○说音悦。执辕涛涂。 
　　秋，伐陈，讨不忠也。以涛涂为误军道。 
　　许穆公卒于师，葬之以侯，礼也。男而以侯礼，加一等。凡诸侯薨于朝、会，加一等；诸侯命有三等：公为上等，侯、伯中等，子、男为下等。死王事，加二等。谓以死勤事。 
　　[疏]“诸侯薨”至“二等”。
　　○正义曰：沈氏云：“朝、会亦王事，而别言死王事者，谓因王事或战陈而死，故别其文也。”
　　於是有以衮敛。衮衣，公服也，谓加二等。
　　○衮，古本反。衮冕，上公服。敛，力验反。 
　　冬，叔孙戴伯帅师，会诸侯之师侵陈。陈成，归辕涛涂。陈服罪，故归其大夫。戴，谥也。 
　　初，晋献公欲以骊姬为夫人，卜之，不吉；筮之，吉。 
　　[疏]“卜之不吉筮之吉”。
　　○正义曰：《曲礼》云：“卜筮不相袭。”郑玄云：“卜不吉，则又筮，筮不吉，则又卜，是渎龟筮也。晋献公卜娶骊姬，不吉，公曰‘筮之’是也。”如彼《记》文，卜之不吉，不合更筮。但献公既爱骊姬，欲必尊其位，故卜既不吉，更令筮之，冀乎筮而得吉，所以遂己心也。《诗》云：“我龟既厌，不我告犹。”郑玄云：“卜筮数而渎龟，龟灵厌之，不复告其所图之吉凶。”由是贯渎龟筮，不复告之以实，故终实不吉，而筮称其吉，是筮非不知，而不以实告也。《周礼 筮人》云：“凡国之大事，先筮而后卜。”郑玄云：“当用卜者先筮之，即事斩也；於筮之凶，则止不卜。”而传称桓公卜季友、晋献公卜骊姬、晋文公卜纳王、赵鞅卜救郑，皆先卜而后筮者，《周礼》言其正法耳。春秋之世，临时请问者，或卜或筮，出自当时之心，不必皆先筮后卜。崔灵恩以为国之大事，先筮而后卜，筮凶则止不卜者，筮必以三代之法，若三法皆凶，则止不卜，若两法是凶，一法为吉，名为筮逆，犹是疑限，故更卜以决之，则《洪范》“筮逆龟从”是也。故大卜掌三兆、三易，《仪礼》特牲、少牢筮皆旅占，是筮有众占之法，则灵恩之说，义亦可通。
　　公曰：“从筮。”卜人曰：“筮短龟长，不如从长。物生而后有象，象而后有滋，滋而后有数。龟象筮数，故象长数短。
　　○不如，依字读，或音而据反。 
　　[疏]注“物生”至“数短”。
　　○正义曰：“有数”以上皆十五年传文。象者，物初生之形；数者，物滋见之状。凡物皆先有形象，乃有滋息，是数从象生也。龟以本象金、木、水、火、土之兆以示人，故为长；筮以末数七、八、九、六之策以示人，故为短。《周礼》：“占人掌占龟。”郑玄云：“占人亦占筮，言‘掌占龟’者，筮短龟长，主於长者。”亦用此传为说。案《易 系辞》云：“蓍之德，圆而神；卦之德，方以知。神以知来，知以藏往。”然则知来藏往，是为极妙，虽龟之长，无以加此。圣人演筮以为《易》，所知岂短於卜？卜人欲令公舍筮从卜，故云“筮短龟长”，非是龟能实长。杜欲成“筮短龟长”之意，故引传文以证之。若至理而言，卜、筮实无长短。
　　且其繇曰：‘专之渝，攘公之羭。繇，卜兆辞。渝，变也。攘，除也。羭，美也。言变乃除公之美。
　　○繇，直救反。渝，羊朱反，下羭同音。攘，如羊反。一薰一莸，十年尚犹有臭。’薰，香草。莸，臭草。十年有臭，言善易消，恶难除。
