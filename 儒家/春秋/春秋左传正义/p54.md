<!-- { "loadSidebar": true } -->
　　○甯，乃定反。跪，其毁反。宥音又。乃即位。君子以二公子之立黔牟为不度矣。夫能固位者，必度於本末而后立衷焉。不知其本，不谋。知本之不枝，弗强。本末，终始也。衷，节適也。譬之树木，本弱者其枝必披，非人力所能强成。
　　○度，待洛反，下同。衷，丁仲反，注同；王音忠。强，其丈反，注同。披，普靡反，又普知反。《诗》云：“本枝百世。”《诗 大雅》，言文王本枝俱茂，蕃滋百世也。
　　○蕃音烦。 
　　[疏]“君子”至“百世”。
　　○正义曰：君子以二公子之立黔牟也，为不知揆度形势矣。夫立人为君，使能自坚固其位者，必当揆度於本末。度其本者，谓其人才德贤善，根本牢固；度其末者，谓其久终能保有邦国，蕃育子孙，知其堪能自固而后立其衷焉。衷谓节適，言使得节適时，乃立之也。若不能知其本之可立与否，则不当谋之。如似树木，知其根本之弱，不能生长枝叶，以喻所立之人材力劣弱，不能保有邦国，蕃育子孙，则不须自强立之。《诗》以树木本幹喻適，枝叶喻庶，言文王子孙，本幹枝叶，適子庶子，皆传国百世。由文王之德堪使蕃滋故也。刘炫云：度其本谓思所立之人，有母氏之宠，有先君之爱，有彊臣之援，为国人所信服也。度其末，谓思所立之人有度量，有知谋，有治术，为下民所爱乐也。
　　冬，齐人来归卫宝，文姜请之也。公亲与齐共伐卫，事毕而还。文姜淫於齐侯，故求其所获珍宝，使以归鲁，欲说鲁以谢惭。
　　○说音悦。 
　　楚文王伐申，过邓。邓祁侯曰：“吾甥也。”祁，谥也。姊妹之子曰甥。
　　○祁，巨支反；《字林》上尸反。 
　　[疏]注“祁谥”至“曰甥”。
　　○正义曰：谥法，经典不易曰祁。卫有石祁子，亦谥也。《释亲》云：“谓我舅者，吾谓之甥。”是姊妹之子曰甥。
　　止而享之，骓甥、聃甥、养甥请杀楚子，皆邓甥，仕於舅氏也。
　　○骓音隹。邓侯弗许。三甥曰：“亡邓国者，必此人也。若不早图，后君噬齐，若齧腹齐，喻不可及。
　　○噬，市制反。齐，粗兮反。齧，五结反。其及图之乎？图之，此为时矣！”邓侯曰：“人将不食吾馀。”言自害其甥，必为人所贱。 
　　[疏]“人将不食吾馀”。
　　○正义曰：食谓啖之，为甥设享而因享害之，所有馀食，更为人设之，将贱吾，不肯复食啖吾之馀食也。《膏肓》以为楚、邓彊弱相县，若从三甥之言，楚子虽死，邓灭曾不旋踵，若刳腹去疾，炊炭止沸，《左氏》为短。郑箴云：“楚之彊盛，从灭邓以后。於时楚未为彊，何得云‘彊弱相县’。”苏氏云：“三甥既有此语，左氏因史记之文录其实事。非君子之论，何以非之？”
　　对曰：“若不从三臣，抑社稷实不血食，而君焉取馀？”言君无复馀。
　　○焉，於虔反。复，扶又反，下文同。弗从。还年，楚子伐邓。伐申还之年。十六年，楚复伐邓，灭之。鲁庄公十六年，楚终强盛，为经书楚事张本。 
　　[疏]注“鲁庄公十六年”。
　　○正义曰：知非楚文王十六年者，以文王庄五年即位，至十九年卒。唯十五年耳。
　　【经】七年，春，夫人姜氏会齐侯于防。（防，鲁地。） 
　　夏，四月，辛卯，夜，恒星不见。恒，常也，谓常见之星。辛卯，四月五日，月光尚微，盖时无云，日光不以昏没。
　　○不见，贤遍反，注及传皆同。 
　　[疏]七年注“恒常”至“昏没”。
　　○正义曰：“恒，常”，《释诂》文。夜者，自昏至旦之总名。但此经不言夜中，则此言夜者，夜未至中，谓初昏之后耳，非竟夜不见星也。《穀梁》“夜”作“昔”。传曰：“日入至於星出谓之昔，不见者，可以见也。”必如彼言，星出以前名之曰昔，则名昔之时法当未有星矣。何以怪其不见而书为异也？明经所言夜者，夜昏之后，星应见之时，而不见耳。《公羊传》曰：“恒星者何？列星也。”言天官列宿常见之星也。於时周之四月，则夏之仲春。《月令》“仲春之月，日在奎，昏弧中”，郑玄云：“弧在舆鬼南。”则於时南方之星，尽当列见，谓常见之星者，谓南方星也。杜以《长历》校之，知辛卯是四月五日也。杜以五日月光尚微，不能奄星使不见。若有云蔽，当时复无云，盖日光不以昏没，是故以为异也。
　　夜中，星陨如雨。如，而也。夜半乃有云，星落而且雨，其数多，皆记异也。日光不匿，恒星不见，而云夜中者，以水漏知之。
　　○夜中，夜半也，丁仲反，又如字。陨，于闵反，落也。匿，女力反。 
　　[疏]注“如而”至“知之”。正义曰：《公羊》说“如雨”者，言其状似雨也。此传言“星陨如雨，与雨偕也”，偕训为俱，与雨俱下，不得为状似雨也。故转如为而，谓星落而且雨，其数多，与雨杂下，所落非一星也。非常为异，害物为灾，此二事虽是天之变异，不见物被灾害，皆记异也。星陨非常，固可记异。雨乃常事，亦言之者，见星之陨，其势宜明，时乃阴雨，雨内见星，所以为异。主言星之异，不言雨之为异也。夜之早晚，以星为验。日光不匿，恒星不见，而云夜中者，以水漏知之。漏者，昼夜百刻。於时春分之月夜当五十刻，二十五刻而夜半也。
　　秋，大水。无传。 
　　无麦、苗。今五月，周之秋。平地出水，漂杀熟麦及五稼之苗。
　　○漂，匹妙反，又匹遥反。 
　　[疏]注“今五”至“之苗”。
　　○正义曰：直言无麦、苗，似是麦之苗，而知麦、苗别者，《公羊传》曰：“曷为先言无麦，而后言无苗？待无麦，然后书无苗。”如彼传文，知麦、苗别也。且此秋，今之五月，麦巳熟矣，不得方云麦之无苗，故知熟麦及五稼之苗皆为水漂杀也。种之曰稼，敛之曰穑。《月令》五时食穀、黍、稷、麻、麦、豆，《周礼》谓之五穀，故云五稼之苗。何休云：“禾初生曰苗，秀曰禾。”
　　冬，夫人姜氏会齐侯于穀。无传。穀，齐地，今济北穀城县。 
　　【传】七年，春，文姜会齐侯于防，齐志也。（文姜数与齐侯会。至齐地，则奸发夫人；至鲁地，则齐侯之志，故传略举二端以言之。
　　○数音朔。） 
　　[疏]注“文姜”至“言之”。正义曰：文姜数与齐侯会者：二年于禚，四年于祝丘，五年如齐师，此年于防、于穀是也。哀十五年传称“齐致禚、媚、杏於卫”，则禚是齐地。定五年传称“季平子行东野，卒于房”，则防是鲁地。传於齐地言书奸，於鲁地言齐志，故知至齐地则奸发夫人，至鲁地则齐侯之志也。二年会之始，此年会之末，故传略举二端以言之，明其馀意同也。杜于禚、于穀，皆言齐地，于祝丘言鲁地，见其有二意。若其不然，桓五年经书“城祝丘”，祝丘鲁地，不须解之。《释例》曰：“妇人无外事，见兄弟不逾阈。故其他行，非礼所及，亦例所不存。而当其时实有出入，或以事宜，或以淫纵，小君之行，不得不书，故直书其行，而其善恶各系於本。会于禚，传称书奸，夫人入齐地也。会于防，传称齐志，齐侯入鲁地也。於经无例，传以实言之。”
　　夏，恒星不见，夜明也。星陨如雨，与雨偕也。偕，俱也。
　　○偕音皆。秋，无麦、苗，不害嘉穀也。黍稷尚可更种，故曰不害嘉穀。 
　　【经】八年，春，王正月，师次于郎，以俟陈人、蔡人。（无传。期共伐郕，陈、蔡不至，故驻师于郎以待之。） 
　　[疏]“八年注期共”至“待之”。
　　○正义曰：唯言以俟陈、蔡，不知何故待之。下有“师及齐师围郕”，或与陈、蔡同计，故云“期共伐郕，陈、蔡不至，故待之”。贾逵及说《穀梁》者皆云陈、蔡欲伐鲁，故待之。陈、蔡於鲁竟绝路遥，《春秋》以来末尝构怨，何因辄伐鲁也？又俟者，相须同行之辞，非防寇拒敌之称，若是畏其来伐，当谓之御，不得称俟，故知“期共伐郕”耳。何休、服虔亦言欲共伐郕。
　　甲午，治兵。治兵於庙，习号令，将以围郕。 
　　[疏]注“治兵”至“围郕”。正义曰：《周礼》：“中春，教振旅；中秋，教治兵。”《穀梁传》曰：“出曰治兵，习战也；入曰振旅，习战也。”《公羊传》曰：“出曰祠兵，入曰振旅，其礼一也，皆习战也。”《释天》云：“出为治兵，尚威武也；入为振旅，反尊卑也。”孙炎云：“出则幼贱在前，贵勇力也；入则尊老在前，复常法也。”彼言治兵、振旅皆谓因田猎而选车徒、教战法、习号令，知此治兵亦是习号令，此治兵於庙，欲就尊严之处，使之畏威用命耳。但军旅之众非庙内所容，止应告於宗庙，出在门巷习之。昭十八年传称“郑人简兵大蒐，将为蒐除”，杜云：“治兵於庙，城内地迫，故除广之。”是告於庙，习於巷也。下有围郕，知治兵为围郕也。沈云《周礼》“中秋治兵”，《月令》孟春令云“是月也，不可以称兵”。所以甲午治兵者，以为围郕。故非时治兵，犹如备难而城，虽非时不讥。沈又云治兵之礼，必须告庙。告庙虽是内事，治兵乃是外事，故虽告庙，仍用甲午。且治兵则征伐之类，又为围郕，虽在郊内，亦用刚日。甲午治兵，《公羊》以为祠兵，谓杀牲飨士卒。
　　夏，师及齐师围郕，郕降于齐师。二国同讨而齐独纳郕。
　　○降，户江反，传皆同。 
　　[疏]“师及”至“齐师”。
　　○正义曰：於例，将卑师众称师，此直言师，则公不自将。传称“仲庆父请伐齐师”，闻郕降齐师，在国请耳，非是军中请也。
　　秋，师还。时史善公克己复礼，全军而还，故特书师还。 
　　[疏]注“时史”至“师还”。
　　○正义曰：《春秋》之例，公行征伐，还则书至，命将出师未有书师还者也。庆父请伐齐师，欲以自围郕之师，回伐齐师。若用其言，则方相战斗，师或丧败。公乃自责无德，引罪归己。时史善公克己复礼，全军而还，喜其得还，故特书师还也。传言“君子是以善鲁庄公”。君子谓当时之史，书此师还，以善鲁庄公也。仲尼以为得理，故因而用之。“克己复礼”，《论语》文也。克，胜也。己虽恨齐胜情而止，责己而不责於人，合於礼意。僖三十年“秦、晋围郑”，传称“秦人窃与郑盟，子犯请击秦师，晋侯不许”，与此事同。而彼无善文者，鲁庄中平之主，能有善事，故为可嘉。晋文身为霸主，而私自恨郑，引秦共伐，而秦人背之，失其所与，则为不知。得免不知之讥，巳为幸矣，虽不从子犯，未足可尚。时史不善其事，故仲尼亦无褒文。
　　冬，十有一月，癸未，齐无知弑其君诸儿。称臣，臣之罪也。
