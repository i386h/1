<!-- { "loadSidebar": true } -->
　　○正义曰：诸言聘者，皆言某侯使某来聘，此不言使，左氏无传，故取《穀梁》为说。《穀梁传》云：“其不言使，何也？天子之内臣也，不正其外交，故不与使也。”然则言内臣不得外交，必是畿内之国，畿内之国，非为祭耳。传不言为祭公来聘，杜言为祭公来聘者，但祭叔连祭为文，必是祭人。虞叔子虞公之弟，此祭叔或是祭公之弟，故以为为祭公来聘。天子内臣不得外交诸侯，故不言使，不与其得使聘也。鲁受其聘，行其礼，故书“聘”耳。二十五年陈女叔来聘，嘉之，故不名，此无可嘉，亦称叔者，杜意叔为名为字，无以可知，故不明言。
　　夏，公如齐观社。齐因祭社蒐军实，故公往观之。 
　　[疏]注“齐因”至“观之”。
　　○正义曰：《鲁语》说此事云“夫齐弃大公之法而观民於社”，孔晁云“聚民於社，观戎器也”。襄二十四年传称楚子使薳启疆如齐，齐社蒐军实，使客观之。知此亦然，故公往观之。《释例》曰：“凡公出朝聘、奔丧、会葬，皆但书‘如’，不言其事，此《春秋》之常。”然则丧葬常事，故不书；观社，非常，故特书。
　　公至自齐。无传。 
　　荆人来聘。无传。不书荆子使某来聘，君臣同辞者，盖楚之始通，未成其礼。 
　　[疏]注“不书”至“其礼”。
　　○正义曰：《释例》曰：“楚之君臣最多混错，此乃楚之初兴，未闲周之典礼，告命之辞，自生同异。楚武王熊达始居江汉之间，然犹未能自同列国，故称“荆败蔡师”、“荆人来聘”，从其所居之称而总其君臣。”是言楚之始通，未成其礼之意。言君臣同辞者，此云“荆人来聘”，是臣来也。僖二十一年“楚人使宜巾来献捷”，言“使”，则是君也。而经亦书“楚人”，是君臣同辞。
　　公及齐侯遇于穀。无传。
　　○穀音谷。 
　　萧叔朝公。无传。萧，附庸国。叔，名。就穀朝公，故不言来。凡在外朝，则礼不得具，嘉礼不野合。 
　　[疏]注“萧附”至“野合”。
　　○正义曰：无爵而称朝，知是附庸国也。邾仪父贵之，乃书字，此无所贵，知叔为名也。《公羊传》曰：“其言朝公何？公在外也。”文连“遇于穀”，是就穀朝公，穀是齐地，故不言“来”也。定十四年“大蒐于比蒲，邾子来会公”，比蒲，鲁地，故言“来”也。《穀梁传》曰：“朝於庙，正也；於外，非正也。”是言在外行朝，则礼不得具。定十年传称嘉乐不野合，知嘉礼亦不野合。嘉礼谓善礼，非五礼之嘉也，朝於五礼属宾。
　　秋，丹桓宫楹。桓公庙也。楹，柱也。
　　○楹音盈。 
　　冬，十有一月，曹伯射姑卒。无传。未同盟而赴以名。
　　○射，示亦反，又音亦。 
　　十有二月，甲寅，公会齐侯盟于扈。无传。扈，郑地，在荥阳卷县西北。
　　○扈音户。卷音权；《字林》，丘权反；韦昭，丘云反；《说文》，丘粉反。 
　　【传】二十三年，夏，公如齐观社，非礼也。曹刿谏曰：“不可！夫礼，所以整民也。故会以训上下之则，制财用之节；贡赋多少。朝以正班爵之义，帅长幼之序；征伐以讨其不然。（不然，不用命。
　　○长，丁丈反。） 
　　[疏]“夫礼”至“不然”。
　　○正义曰：夫礼者，所以整理天下之民，民谓甿，庶贵贱者皆是也。诸侯会聚，所谋皆是尊王室，脩臣礼，故会以训上下之则。以诸侯事天子，训在下事其君也。於会必号令诸国，出贡赋多少，即是制财用之节度也。礼使小国朝大国，是朝以正班爵之等义也。爵同则小国在下，是帅长幼之次序也。诸侯之序以爵不以年，此言长幼，谓国大小也。沈氏云：“爵同者，据年之长幼，故云‘帅长幼之序’。”不朝不会，则征讨之，故言“征伐以讨其不然”。
　　诸侯有王，从王事。王有巡守，省四方。以大习之。大习，会朝之礼。非是，君不举矣。君举必书。书於策。书而不法，后嗣何观？” 
　　晋桓、庄之族偪，桓叔、庄伯之子孙强盛，偪迫公室。
　　○偪，彼力反。献公患之。士蒍曰：“去富子，则群公子可谋也已。”士蒍，晋大夫。富子，二族之富强者。
　　○蒍，于萎反。去，起吕反，下同。公曰：“尔试其事。”士蒍与群公子谋，谮富子而去之。以罪状诬之，同族恶其富强，故士蒍得因而间之。用其所亲为谮则似信，离其骨肉则党弱，群公子终所以见灭。
　　○恶，乌路反。间，间厕之间。 
　　秋，丹桓宫之楹。 
　　【经】二十有四年，春，王三月，刻桓宫桷。（刻，镂也。桷，椽也。将逆夫人，故为盛饰。
　　○刻音克。桷音角。《字林》云，齐鲁谓榱为桷。椽，直专反。） 
　　[疏]二十四年注“刻镂”至“盛饰”。
　　○正义曰：《释器》云：“金谓之镂，木谓之刻。”刻木镂金，其事相类，故以刻为镂也。桷谓之榱，榱即椽也。《穀梁传》曰：“刻桷，非正也。夫人，所以崇宗庙也。取非礼与非正而加之於宗庙，以饰夫人，非正也。刻桓宫桷，丹桓宫楹，斥言桓宫，以恶庄也。”是言丹楹刻桷皆为将逆夫人，故为盛饰。
　　葬曹庄公。无传。 
　　夏，公如齐逆女。无传。亲逆，礼也。 
　　[疏]注“亲逆礼也”。
　　○正义曰：《公羊传》曰：“何以书？亲迎，礼也。”亲逆是正礼，有故得使卿逆，亦无讥也。
　　秋，公至自齐。无传。八月，丁丑，夫人姜氏入。哀姜也。《公羊传》以为姜氏要公，不与公俱入，盖以孟任故，丁丑入而明日乃朝庙。
　　○要，於遥反。任音壬，后孟任皆同。 
　　[疏]注“哀姜”至“朝庙”。
　　○正义曰：《公羊传》曰：“其言入何？难也。其难奈何？夫人不可使入，与公有所约，然后入。”唯言有所要，不知要何事，故云盖以孟任故也。明日戊寅，大夫宗妇觌，用币，夫人若未朝庙，不得受臣觌礼。知明日乃朝庙，既朝，乃见大夫宗妇。杜言朝庙者，为“觌用币”发也。书“入”不书“至”者，《释例》曰：“庄公顾割臂之盟，崇宠孟任，故即位二十三年乃娶元妃。”虽丹楹刻桷，身自纳币，而有孟任之嫌，故与姜氏俱反而异入。经所以不以至礼书也。
　　戊寅，大夫宗妇觌，用币。宗妇，同姓大夫之妇。礼，小君至，大人执贽以见，明臣子之道。庄公欲奢夸夫人，故使大夫、宗妇同贽俱见。
　　○觌，徒历反，见也。以见，贤遍反，下同。夸，苦瓜反。 
　　[疏]注“宗妇”至“俱见”。
　　○正义曰：襄二年葬齐姜，传称齐侯使诸姜宗妇来送葬，诸姜是同姓之女，知宗妇是同姓大夫之妇也。礼，小君至，大夫执贽以见，明臣子之道。礼亦无此文。《士相见礼》称大夫始见於君，执贽。夫人尊与君同，臣始为臣，有见君之礼，明小君初至，亦当有礼以见也。且传唯讥妇贽不宜用币，不言觌之为非，知其礼当然也。大夫当用羔雁，用币亦为非礼也。庄公欲奢夸夫人，故使男女同贽。恶其男女无别，且讥僣为失礼，故书之。
　　大水。无传。 
　　冬，戎侵曹。无传。 
　　曹羁出奔陈。无传。羁盖曹世子也。先君既葬而不称爵者，微弱不能自定，曹人以名赴。 
　　[疏]注“羁盖”至“名赴”。
　　○正义曰：此事《左氏》、《穀梁》并无传。《公羊》以曹羁为曹大夫，三谏不从而出奔。杜以此经书“曹羁出奔陈，赤归于曹”，与“郑忽出奔卫，突归于郑”，其文相类，故附彼为之说，称盖，为疑辞，微弱不能自定，曹人以名赴，亦如郑忽之出奔。
　　赤归于曹。无传。赤，曹僖公也。盖为戎所纳，故曰归。 
　　[疏]注“赤曹”至“曰归”。
　　○正义曰：《史记 曹世家》与《年表》皆云“僖公名夷”，三家经传有五而皆言赤，杜以郑突类之，知赤是曹君，故以赤为僖公。书有舛误，何必《史记》是而杜说非也。传例曰“诸侯纳之曰归”，以戎侵曹而赤归，故云盖为戎所纳也。贾逵以为羁是曹君，赤是戎之外孙，故戎侵曹，逐羁而立赤，亦以意言之，无所据也。
　　郭公。无传。盖经阙误也。自曹羁以下，《公羊》、《穀梁》之说既不了，又不可通之於左氏，故不采用。 
　　[疏]注“盖经”至“采用”。
　　○正义曰：《公羊》、《穀梁》并以“赤归于曹郭公”连文为句，言郭公名赤，失国而归于曹，是为说不了，故不采用。
　　【传】二十四年，春，刻其桷，皆非礼也。（并非丹楹，故言皆。） 
　　[疏]注“并非丹楹故言皆”。
　　○正义曰：《穀梁传》曰：“礼，楹，天子诸侯黝垩，大夫苍，士黈。丹楹，非礼也。”注云：“黝垩，黑色。黈，黄色。”又曰：“礼，天子之桷，斫之砻之，加密石焉。诸侯之桷，斫之砻之。大夫斫之。士斫本。刻桷，非正也”。“加密石”，注云：“以细石磨之。”《晋语》云：“天子之室，斫其椽而砻之，加密石焉。诸侯砻之，大夫斫之，士首之。”言虽小异，要知正礼楹不丹，桷不刻，故云“皆非礼也”。
　　御孙谏曰：“臣闻之：‘俭，德之共也；侈，恶之大也。’御孙，鲁大夫。
　　○御，鱼吕反，本亦作御。侈，昌纸反，又户氏反。先君有共德，而君纳诸大恶，无乃不可乎？”以不丹楹刻桷为共。 
　　秋，哀姜至，公使宗妇觌，用币，非礼也。传不言大夫，唯举非常。 
　　[疏]注“传不”至“非常”。
　　○正义曰：《士相见礼》云：“天下大夫相见以雁，上大夫相见以羔，如士相见之礼，始见於君，执挚。”郑玄云：“士、大夫一也。”如彼《礼》文，大夫始见於君用羔雁，始见夫人亦当然。然则大夫用币亦非常，而以大夫为常者，《礼》“孤执皮帛”，则诸侯之臣有执帛者矣。大夫执帛，唯上僣耳，其帛犹是男子所执。妇人执币，则全非常事，御孙唯谏妇人不宜执币，丘明为谏发传，故唯举非常也。《左传》诸为谏者，或言“谏曰”，或不言谏，意在载辞，不为例也。
　　御孙曰：“男贽，大者玉帛，公、侯、伯、子、男执玉，诸侯、世子、附庸、孤卿执帛。
　　○贽，真二反。 
　　[疏]注“公侯”至“执帛”。
