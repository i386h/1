<!-- { "loadSidebar": true } -->
　　○治，直吏反，旧如字。牺，许宜反。而布诸君，求终事也。终，竟也。君曰：‘余必废之，何齐之有？’唯君图之，寡君闻命矣！”齐人惧，对曰：“小国言之，大国制之，敢不听从？既闻命矣，敬共以往，迟速唯君。”叔向曰：“诸侯有间矣，间，隙也。 
　　[疏]“叔向”至“命矣”。
　　○正义曰：叔向此言，论聘、朝、会、盟四事。意在言盟，并说会、朝、聘，为次序耳。国家之所以败也，有交好之事，而无贡赋之业，交好之事不得常矣。有贡赋之常，而无上下之礼，事虽有常，则不次序矣。有上下之礼，而无可畏之威，虽有次序，则不共敬矣。有可畏之威，而不昭告神明，虽为共敬，则不明著矣。信义不明，弃共敬也。承事不共敬，弃次序也。班位不序，弃常度也。徵命不常，弃事宜也。事既弃矣，则百事不终，国家所由倾覆，只为此也。圣人知其不可，是故明王之制，使诸侯每岁令大夫一聘天子，以志识贡赋之业，间一岁，诸侯亲自入朝，以讲习上下之礼。天子於诸侯再朝而一大会，以示可畏之威。再会而一为盟誓，以显诸侯之昭明者也。志识贡赋之业，在於交好，故使聘也。讲习上下之礼，在於等差，故使朝也。示可畏之威，在於众聚，故为会也。昭明德之信，在於告神，故为盟也。自古以来，遵行此法，未之有失也。国家存亡之道，恒由是兴，为之则存，废之则亡，存亡起於此也。今晋以先王之礼，主诸侯之盟，惧诸侯之事有不治理者，奉承齐盟所用之牺牲以来至此，而布诸齐君，求终竟盟约之事也。君言曰：“今余必废之，何齐盟之有？”必如此语，唯君自图谋之。寡君闻君之命矣！言晋知齐必背盟，即欲与之战。
　　○注“业贡赋之业”。
　　○正义曰：下句覆述此事云：“岁聘之志业。”每年聘者，所以共贡赋耳。知此业者，是贡赋之业也。下又云：“志业於好”，说聘事而谓之好，则好谓交好。诸侯、天子虽尊卑不同，亦是交好。然则有事者，谓有交好之事也。不经者，经训常也，谓交好不常也，或聘不以时，或贡赋不充，是不常也。
　　○注“威须”至“义著”。
　　○正义曰：昭亦明也。昭为昭告神祇，明谓信义明著。言会虽示威，威犹未著，必须昭告神明，以要束其心，而后天子信义始得明著於天下矣。
　　○注“信义”至“不成”。
　　○正义曰：杜以信义不明，威无可畏，则是弃威也。不畏威则礼不行，是弃礼也。无礼则无经，无经则无业，故百事所以不成。刘炫以此传四文皆缘上事而致下事，其上则事、业、礼、威，所致则经、序、共、明。传既言“不明弃共”，自然当云“不共弃序”，“不序弃经”“不经弃事”。今杜云“不明则弃威，不威弃礼，无礼无经，无经无业”，以杜违背传文而规杜失。今知刘义非者，杜以“不明弃共”，“不共弃序”，“不序弃经”，“不经弃事”，自是传文分明。但传云“百事不终”，明知非徒“弃共”、“弃序”，其威礼亦弃也。杜与传共为表里，非是违传。刘不解杜意，妄为规过，谬矣。
　　○注“志识”至“职业”。
　　○正义曰：志是记识，故为识也。岁岁使於天子，所以献其贡赋，令诸国各自记其职贡，是脩其职业也。
　　○注“三年”至“之序”。
　　○正义曰：间朝者，据聘为言也。既云岁聘，因从聘岁为始，更间一年乃朝，故知间朝是三年而一朝也。“朝以正班爵之义，率长幼之序”，与下注“会以训上下之则，制财用之节”，皆庄二十三年传文也。
　　○注“十二”至“之下”。
　　○正义曰：显、昭、明三字，皆为明也。十二年而为一盟者，大明黜陟之法，诸侯之有明德者，表显升进之於此盟，以光显诸侯有昭明之德者。告誓神明，所以昭明王之信义，以示黜陟必有信也。计此十二年间，凡八聘、四朝、再会、一盟方岳之下也。《尚书 周官》曰：“六年，五服一朝。又六年，王乃时巡，考制度于四岳。诸侯各朝于方岳，大明黜陟。”如彼文，六年五服诸侯一时朝王，即此再朝而会是也。此传之文与《尚书》正合。杜言巡守盟于方岳，暗与彼义符同，明此是周典之旧法也。而《周礼》之文，不载此法。《大行人》云：“侯服，岁壹见，其贡祀物。”甸服，二岁壹见，其贡嫔物。”“男服，三岁壹见，其贡器物”。“采服，四岁壹见，其贡服物”。“卫服，五岁壹见，其贡材物”。“要服，六岁壹见，其贡货物”。先儒说《周礼》者，皆以彼为六服，诸侯各以服数来朝，与此传文无由得合。先达通儒未有解者，古书亡灭，不可备知。然则《尚书 周官》是成王号令之辞，《尚书》之言定是正法，《左氏》复与彼合，言必不虚。《周礼》又是明文，不得不信。盖周公、成王之时，即自有此二法也。又《周礼》每岁壹见，唯言贡物，何必见者即是亲朝，各计道路短长，或当遣使贡耳。先儒谓彼为朝，未有明据。《大行人》又云：“十有二岁，王巡守殷国。”巡守之岁，《周礼》同於《尚书》，六年一朝，《尚书》何以违礼？又《大宗伯》云：“时见曰会，殷见曰同。”郑玄以为时见“无常期”也。“诸侯有不顺服者，王将有征讨之事”，“合诸侯而命事焉”。“十二岁王如不巡守，则六服尽朝”，谓之殷见。郑以时见无常期者，出自郑之意耳，非有明文可据也。“殷见”是此“再会而盟”，“时见”当此“再朝而会”，未必即如郑说，“时见”为“无常期”也。盖此传及《尚书》是正礼也。《大行人》岁壹见者，是遣使贡物，非亲朝也。今此上聘朝会，虽以为诸侯於天子之礼，然诸侯相朝亦当然也，故云“志业於好，讲礼於等，示威於众”，其“昭明於神”，虽天子於诸侯之礼然，王官之伯及霸主亦得与诸侯为盟，故晋为盟主，以此告齐，令齐受盟也。必知此朝聘文兼诸侯者，以《释例》引“明王之制”八聘四朝云：文襄之制，因而简之，三岁而聘，五岁而朝。以诸侯为文，明岁聘间朝兼诸侯相朝也。知盟年朝会俱行者，以传云“再朝而会”云云，故知盟年朝会不废也。又云“岁聘以志业”，不言再聘以行朝，故知朝年不行聘礼。但以朝聘君臣不等，盟会敌礼相当，故朝年不行聘，盟年得有朝会。知有盟者，传云同盟至故也。
　　○“小国言之”。
　　○正义曰：申上不用寻盟之意也。其意是小国言之，可不可则大国制之也。大国谓其须盟，言已不敢违也。
　　不可以不示众。”八月，辛未，治兵，习战。建而不旆。建立旌旗，不曳其旆。旆，游也。
　　○旆，步具反。 
　　[疏]注“建立”至“游也”。
　　○正义曰：《释天》云：“缁广充幅，长寻曰旐，继旐曰旆。”郭璞曰：“帛续旐末为燕尾者。”然则旐谓旂身，旆谓旂尾。旆缀於旐，本是相连之物，非别体也。而不曳其旆，当缠继於干头。盖如《礼记》所云：“德车结旌”也。《释天》又云：“练旒九。”《周礼》所谓九游、七游，游即是旆，故云“旆，游也”。然郭氏既云旆继於旐，今之燕尾即旆是旐末。然天子十有二游，并属於一幅之广，於理不可，盖游数多者，旁缀於縿，如今之旗是也。其军前之旆，如郭璞之说。
　　壬申，复旆之。诸侯畏之。军将战则旆，故曳旆以恐之。
　　○复，扶又反。恐，丘勇反，下并同。 
　　[疏]注“军将”至“恐之”。
　　○正义曰：本作旆者，为舒而曳之，以为容饰。结之为非常，曳之为得常。复旆之者，曳之为复常也。军法：战则舒旆。晋人舒旆，似其将战，故曳旆以恐之，诸侯见其曳旆而皆畏之。
　　邾人莒人愬于晋曰：“鲁朝夕伐我，几亡矣。自昭公即位，邾、鲁同好，又不朝夕伐莒，无故怨愬，晋人信之，所谓谗慝弘多。
　　○愬音素。朝夕，如字，注同。几音祈。 
　　[疏]注“自昭”至“伐莒”。
　　○正义曰：三年传穆子云：“曹、滕、二邾，实不忘我好。”又无相伐之事，是昭公即位，邾、鲁同好也。不朝夕伐莒者，案元年、十年，再伐莒耳，是不朝夕伐也。
　　我之不共，鲁故之以。”不共晋贡，以鲁故也。
　　○共音恭，注及下注同。晋侯不见公，使叔向来辞曰：“诸侯将以甲戌盟，寡君知不得事君矣，请君无勤。”讬谦辞以绝鲁。子服惠伯对曰：“君信蛮夷之诉，蛮夷，谓邾、莒。以绝兄弟之国，弃周公之后，亦惟君。寡君闻命矣。”叔向曰：“寡君有甲车四千乘在，虽以无道行之，必可畏也。况其率道，其何敌之有？牛虽瘠，偾於豚上，其畏不死？偾，仆也。
　　○瘠，在亦反。偾，方问反。仆音付，一音蒲北反。 
　　[疏]注“偾仆也”。
　　○正义曰：前覆曰仆。言牛倒豚上，豚必死也。言牛虽瘠者，谓鲁以晋为无德，轻之，故以瘦牛自喻。
　　南蒯、子仲之忧，其庸可弃乎？弃犹忘也。若奉晋之众，用诸侯之师，因邾、莒、杞、鄫之怒，四国近鲁，数以小事相忿。鄫巳灭，其民犹存，故并以恐鲁。
　　○鄫，才陵反。近，附近之近。数音朔。以讨鲁罪，间其二忧，因南蒯、子仲二忧为间隙。何求而弗克？”鲁人惧，听命。不敢与盟。
　　○与音预，下文不与同。甲戌，同盟于平丘，齐服也。经所以称同。令诸侯日中造于除。除地为坛，盟会处。
　　○造，七报反。坛，本或作墠，音善。处，昌虑反。癸西，退朝。先盟朝晋。
　　○先，悉荐反。子产命外仆速张於除，张幄幕。子大叔止之，使待明日。及夕，子产闻其未张也，使速往，乃无所张矣。地已满也。传言子产每事敏於大叔。及盟，子产争承，承，贡赋之次。 
　　[疏]注“承贡赋之次”。
　　○正义曰：承者，奉上之语。后承前，下承上，故以承为次。争贡赋之次，言所出贡赋多少之次，当承何国之下，故言争承也。郑众云：争所为承次贡赋之轻。
　　曰：“昔天子班贡，轻重以列，列位也。列尊贡重，周之制也。公侯地广，故所贡者多。 
　　[疏]注“公侯”至“者多”。
　　○正义曰：《周礼 大司徒》云：公地方五百里，其食者半；侯地方四百里，伯地方三百里，其食者参之一；子地方二百里，男地方百里，其食者四之一。郑康成注云：食者，“必足其国礼俗丧纪祭祀之用，乃贡其馀”。“上公之地以一易，侯伯之地以再易，子男之地以三易”。是上公优饶其半，以为荒莱之地，侯伯优饶其三分之二，子男优饶其四分之三。是大国优饶少而出贡多，小国优饶多而出贡少。假令大国小国其地美恶一种，则地多者贡多，地少者贡少。故杜云公侯地广，所贡者多，是也。
