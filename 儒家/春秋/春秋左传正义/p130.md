<!-- { "loadSidebar": true } -->
　卷二十一 宣元年，尽四年 
　　◎宣公
　　○陆曰：“宣公名倭，一名接，又作委。文公子，母敬嬴。《谥法》：善问周达曰宣。”
　　[疏]正义曰：《鲁世家》云，宣公名倭，或作接。文公之子，敬嬴所生，以匡王五年即位。是岁，岁在寿星。谥法：善问周达曰宣。
　　【经】元年，春，王正月，公即位。（无传。） 
　　公子遂如齐逆女。不讥丧娶者，不待贬责而自明也。卿为君逆，例在文四年。
　　○娶，七喻反。为，于伪反。 
　　[疏]“不讥”至“四年”。
　　○正义曰：文公丧未期，此时已娶。违礼不讥者，此事甚恶，言不待贬责而其恶自明也。昭元年《公羊传》曰：“春秋不待贬绝而罪恶见者，不贬绝以见罪恶，贬绝然后罪恶见者，贬绝以见罪恶”，是其义也。文四年，“逆妇姜于齐”。传云：“卿不行，非礼也”。是卿为君逆之例也。
　　三月，遂以夫人妇姜至自齐。称妇，有姑之辞。不书氏，史阙文。 
　　[疏]注“称妇”至“阙文”。
　　○正义曰：宣公母敬嬴在，是有姑也。夫人以姜为姓，举姓，而称姜氏，去氏称姜则不成文义。知不称氏者，史阙文也。传言新作延厩而经无作字，是作传之时，经犹未阙，於后经始阙耳。此文传亦无氏，知是本史先阙，故云史阙文而不云经阙文也。史文既阙，仲尼不正之者，以无所褒贬，故因其详略也。诸经所关者，或史文先阙，仲尼不改；或仲尼具文在后始阙。《公羊》、《穀梁》，汉初始为其传，见其阙文，妄为之说，非其实也。《公羊传》曰：“夫人何以不称姜氏？贬。曷为贬？讥丧娶。丧娶者，公也，则曷为贬夫人？内无贬于公之道也。内无贬于公之道，则曷为贬夫人？夫人与公一体也。”《穀梁》之意亦然。先儒取以为说。服虔云：古者一礼不备，贞女不从。故《诗》云：“虽速我讼，亦不女从。”宣公既以丧娶，夫人从亦非礼，故不称氏。见略贱之也。杜不然者，女之出嫁，事由父母。夫来取之，父母许之，岂得问礼具否？拒逆昏姻之命，从夫丧娶，父母之咎，自可罪其父母，何以贬责夫人？若其贬责夫人，当去夫人之号，减一氏字，复何所明？夫人之称姜氏，犹遂之称公子也。舍遂之族而去子称公可乎？亦知遂不可去子称公，夫人复安可以去氏称姜也？逆妇姜于齐，以卿不行变文略贱。此经贬遂不称公子以成夫人之尊，非略贱之事也。《诗》责彊暴之男，行不由礼，陈其争讼之辞，述其守贞之意，此岂是宣公淫掠，而欲令齐女守贞哉！
　　夏，季孙行父如齐。 
　　晋放其大夫胥甲父于卫。放者，受罪黜免，宥之以远。
　　○宥音又。 
　　[疏]注“放者”至“以远”。
　　○正义曰：《舜典》云“流宥五刑”。孔安国云：“以流放之法宽五刑。”是放者，有罪当刑，而不忍刑之，宽其罪而放弃之也。三谏不从，待放而去者，彼虽无罪，君不用其言，任令自去，亦是放弃之义。放之与奔，俱是去国，而去情小异。《释例》曰：“奔者，迫窘而去，逃死四邻，不以礼出也。放者，受罪点免，宥之以远也。臣之事君，三谏不从，有待放之礼。故传曰：‘义则进，否则奉身而退。’迫窘而出奔，及以礼见放，俱去其国。故传通以进为文。仲尼脩《春秋》，又以所称为优劣也。”言优劣者，放者，君舍其罪，缓步而出，是其优也；奔者，止则惧死，奔驰而去，是其劣也。昭八年“楚人执陈公子招，放之于越”，哀三年“蔡人放其大夫公孙猎于吴”，与此胥甲父等，皆甘心受罪、黜其官位，宥之以適远方，是实放而书放也。襄二十九年传称：“齐公孙虿、公孙灶放其大夫高止於北燕。”“书曰‘出奔’，罪高止也。高止好以事自为功，且专，故难及之。”彼罪高止，故实放而书奔也。然则文十四年传称“宋高哀不义宋公而出，遂来奔”。高哀无罪亦改放而书奔者。放者，缘遣者之意为义；奔者，指去国之人。立文据其所往之处，皆是从外来耳。高哀身来至鲁，自鲁而称来奔，不书宋人之意，故不得言放。此乃外内之文异耳。叛者，以地適他称叛，入鲁则称来奔，亦此之类也。
　　公会齐侯于平州。平州，齐地，在泰山牟县西。
　　○牟，亡侯反。 
　　公子遂如齐。 
　　六月，齐人取济西田。鲁以赂齐，齐人不用师徒，故曰取。 
　　秋，邾子来朝。无传。 
　　楚子、郑人侵陈、遂侵宋。晋赵盾帅师救陈。传言救陈、宋。经无宋字，盖阙。
　　○盾，徒本反。 
　　[疏]注“传言”至“盖阙”。
　　○正义曰：陈、宋俱被楚侵，明其并救二国，传称救陈、宋，而经无宋字，故设疑云“盖阙”也。服虔云：赵盾既救陈而楚师侵宋，赵盾欲救宋而楚师解去。案经、传皆言侵陈，遂侵宋。陈在宋南，是先侵陈，去陈乃侵宋也，若赵盾越宋而南救陈，犹及楚师，北回救宋，安得不及楚也？若言欲救宋而楚师解去，则救陈之时，楚师已向宋矣，何以书救陈也？盖以陈既被侵，方始告晋，晋人起师救陈，楚又移师侵宋。晋师比至於郑，楚师既已去矣，故诸国会于棐林，同共伐郑。棐林，郑地。明晋始至郑，不得与楚相遇，故竟无战事。言救陈、宋者，皆是致其意耳！
　　宋公、陈侯、卫侯、曹伯会晋师于棐林，伐郑。晋师救陈、宋，四国君往会之，共伐郑也。不言会赵盾，取於兵会，非好会也。棐林，郑地，荧阳宛陵县东南有林乡。
　　○棐，芳尾反。好，呼报反。 
　　[疏]“晋师”至“林乡”。
　　○正义曰：晋本兴师为救陈、宋，但楚师巳去，故四国之君往会晋师，与共伐郑。言于棐林者，行会礼，然后伐。桓十五年，“公会宋公、卫侯、陈侯于袲，伐郑”，亦行会礼，乃伐，与此同也。晋师赵盾为将，不言会赵盾而言晋师者，取於兵会，非好会。言所会，会其兵，非会其人，故称师。案定八年，“公会晋师于瓦”，注云“卿不书，礼不敌公”。知此非为赵盾不敌公侯、称师者，沈氏云：此会有宋公、陈侯等，犹成二年会于蜀，有蔡、许之君，故知此非为赵盾不得敌诸侯，但取於兵会，彼会于瓦唯有公，故知与此异耳。
　　冬，晋赵穿帅师侵崇。
　　○崇，本亦作崈。 
　　晋人、宋人伐郑。 
　　【传】元年，春，王正月，公子遂如齐逆女。尊君命也。（诸侯之卿，出入称名氏，所以尊君命也。传於此发者，与还文不同，故释之。） 
　　[疏]注“诸侯”至“释之”。
　　○正义曰：氏者，位尊乃赐，是臣之宠号。具名氏，所以尊君命，言君命重，故贵臣行；行人贵，则君命尊也。诸侯之卿，出入称名氏者，若宋华元、卫元咺之类是也。如鲁卿公孙敖丧归尚称氏，明生归亦然。其归父意，如叔孙婼不称氏者，名有所为，与常例不同也。会盟征伐具名氏者，皆是尊君命也。传独於此发者，为其与还文不同，故於此释之。《释例》曰：“昏礼虽奉时君之命，其言必称先君以为礼辞。故公子翚逆女，传曰‘脩先君之好’；公子遂逆女，传称曰‘尊君命’，互发其义也。”
　　三月，遂以夫人妇姜至自齐。尊夫人也。遂不言公子，替其尊称，所以成小君之尊也。公子，当时之宠号，非族也，故传不言舍族。《释例》论之备矣。
　　○称，尺证反。舍音舍。 
　　[疏]注“遂不”至“备矣”。正义曰：公子亦是宠号，其事与族相似。鲁臣有罪，则贬去其族，族去则非卿。今遂与夫人俱至，物无两大，人不并尊。若从夫人者尊。则夫人卑矣故替其尊，称令从夫人者，卑则夫人尊矣。《释例》曰：“往必称族，以示其重，还虽在涂，必舍族以替之，所以成小君之尊，是其义也。”成十四年，“叔孙侨如逆女”及以夫人至，其文与此正同。彼传云：“称族，尊君命；舍族，尊夫人。”此传不言称族、舍族者，《释例》曰：“传云：‘公子遂如齐逆女。尊君命也。遂以夫人妇姜至自齐。尊夫人也。’叔孙侨如逆女，则往曰称族，还曰舍族。然则公子、公孙，系公之常言，非族也。”是言公子非族，故与彼异文。公子虽则非族，称、舍亦与族同。故其言尊君命、尊夫人与彼亦不异也。所以异者，族必君赐乃称之，公子、公孙系公之常言，不须待赐乃称之耳。
　　夏，季文子如齐，纳赂以请会。宣公篡立，未列於会，故以赂请之。
　　○篡，初患反。 
　　晋人讨不用命者，放胥甲父于卫，胥甲，下军佐，文十二年战河曲，不肯薄秦於险。 
　　[疏]注“胥甲”至“於险”。
　　○正义曰：案彼传，胥甲与赵穿同罪，放胥甲而舍赵穿者，於时赵盾为政，穿见晋君之婿，或本罪轻於胥甲，故得无咎。
　　而立胥克。克，甲之子。先辛奔齐。辛，甲之属大夫。 
　　会于平州，以定公位。篡立者，诸侯既与之会，则不得复讨。臣子杀之，与弑君同。故公与齐会而位定。
　　○复，扶又反。 
　　[疏]注“篡立”至“位定”。
　　○正义曰：春秋之世，王政不行，诸侯自相推戴，废立不由天子。篡弑而立，则邻国讨之，若与之会，则序之於列，成其为君。诸侯既巳为会，则臣子不得复讨。若其杀之，则与弑君罪同。宣公杀子恶而取国，常畏鲁人讨已，心不自安，纳赂请会。故既与齐会，而公位乃定。成十五年戚之会，讨曹成公，成公得列于会。后曹人请于晋曰：“先君无乃有罪乎？若有罪，则君列诸会矣。”是列会则位定也。
　　东门襄仲如齐拜成。谢得会也。 
　　六月，齐人取济西之田，为立公故，以赂齐也。济西，故曹地。僖三十一年晋文以分鲁。
　　○为，于伪反。 
　　宋人之弑昭公也，在文十六年。晋荀林父以诸侯之师伐宋，宋及晋平，宋文公受盟于晋。又会诸侯于扈，将为鲁讨齐，皆取赂而还。文十五年、十七年，二扈之盟，皆受赂。 
　　[疏]注“文十”至“受赂”。
