<!-- { "loadSidebar": true } -->
　　○正义曰：楚灭诸国见於传者，哀十七年称文王“县申、息”，庄六年称楚灭邓，十八年称“武王克权”，僖五年“灭弦”，十二年“灭黄”，二十六年“灭夔”，文四年“灭江”，五年“灭六”，又“灭蓼”，十六年“灭庸”，凡十一国见於传。僖二十八年传曰：“汉阳诸姬，楚实尽之。”则楚之灭国多矣。言九县者，申、息定是其二，馀不知所谓。苏氏、沈氏以权是小国，庸先属楚，自外为九也。
　　君之惠也，孤之原也，非所敢望也。敢布腹心，君实图之。”左右曰：“不可许也，得国无赦。”王曰：“其君能下人，必能信用其民矣，庸可几乎！”退三十里，而许之平。退一舍以礼郑。
　　○下，遐嫁反。几音冀。 
　　[疏]“庸可几乎”。
　　○正义曰：庸，用也。几读如冀。言用可冀幸而得之乎？何必灭其国？
　　潘尫入盟，子良出质。潘尫，楚大夫。子良，郑伯弟。
　　○尫，乌黄反。质音致。 
　　夏，六月，晋师救郑。荀林父将中军，代郤缺。
　　○将，子匠反，下及注并同。下尹将、将左、将右皆放此。先縠佐之。彘季代林父。
　　○縠，户木反，本又作穀，音同。彘，直例反。 
　　[疏]注“彘季代林父”。
　　○正义曰：服虔云：“食采於彘。”或当然也。文十二年河曲之战，荀林父佐中军，臾骈佐上军，栾盾将下军。自尔以来，传无其代，知先縠代林父，郤克代臾骈，赵朔代栾盾也。八年传赵朔佐下军，知栾书代赵朔也。案传文皆称彘子，今注云彘季者，勘《谱》亦以彘子、彘季为一人，则杜君别有所据。书传残缺，不可得而知也。刘炫云：“传文皆称彘子，何以知是彘季？”以縠非彘季以规杜。今知非者，杜以子为男子之称，季是幼小之辞。季之与子，是得通称。子路或为季路。举其常称谓之子，论其字谓之季，故公子友或称季友。而刘以传唯称彘子，无彘季，而规杜，非也。
　　士会将上军。河曲之役，郤缺将上军。宣八年，代赵盾为政，将中军。士会代将上军。郤克佐之。郤缺之子，代臾骈。
　　○臾，滋朱反。骈，蒲边反。赵朔将下军，代栾盾。栾书佐之。栾盾之子，代赵朔。赵括、赵婴齐为中军大夫，括、婴齐，皆赵盾异母弟。巩朔、韩穿为上军大夫。荀首、赵同为下军大夫。荀首，林父弟。赵同，赵婴兄。
　　○巩，九勇反。韩厥为司马。韩万玄孙。 
　　[疏]注“韩万玄孙”。
　　○正义曰：《韩世家》云韩之先事晋，得封韩原，曰韩武子，后三世有韩厥。《世本》云：“桓叔生子万，万生求伯，求伯生子舆，子舆生献子厥。”《史记》所云武子，盖韩万也。如彼二文，厥是万之曾孙，而服虔、杜预皆言厥韩万玄孙，不知何所据也。
　　及河，闻郑既及楚平，桓子欲还，曰：“无及於郑而剿民，焉用之？桓子，林父。剿，劳也。
　　○剿，初交反；徐又子小反。焉，於虔反。楚归而动，不后。”动兵伐郑。随武子曰：“善。武子，士会。会闻用师，观衅而动。衅，罪也。
　　○衅，许靳反；服云，间也。 
　　[疏]注“衅，罪也”。
　　○正义曰：衅训为罪者，衅是间隙之名。今人谓瓦裂、龟裂皆为衅。既有间隙，故为得罪也。
　　德、刑、政、事、典、礼不易，不可敌也，不为是征。言征伐为有罪，不为有礼。
　　○为，于伪反，注同。 
　　[疏]“德刑”至“是征”。
　　○正义曰：既言观衅而动，更说无衅之事。德、刑、政、事、典、礼，此六事行之不变易者，不可与之敌也。圣王之制，征伐者为有罪者耳，不为是六事不易，行征伐也。此举六事之目，下文历说楚不易六事以充之。
　　楚军讨郑，怒其贰而哀其卑，叛而伐之，服而舍之，德、刑成矣。伐叛，刑也；柔服，德也。二者立矣。昔岁入陈，讨徵舒。今兹入郑，民不罢劳，君无怨讟，讟，谤也。
　　○罢音皮。讟，徒木反。 
　　[疏]“君无怨讟”。
　　○正义曰：讟，谤也。政有常则民不恨，故国君无人怨，无人谤。击鼓怨州吁，郑人谤子产，是有怨谤也。
　　政有经矣。经，常也。荆尸而举，荆，楚也。尸，陈也。楚武王始更为此陈法，遂以为名。
　　○此陈，直觐反，下同。商、农、工、贾不败其业，而卒乘辑睦，步曰卒，车曰乘。
　　○贾音古。卒，子忽反，注同。乘，绳证反，注皆同。辑音集，又七人反。 
　　[疏]“商农”至“其业”。
　　○正义曰：《齐语》云：“公曰：‘成民之事若何？’管子对曰：‘四民者，勿使杂处。’”“公曰：‘处士、工、商、农若何？’管子对曰：‘昔圣王之制也，处士就间燕，处工就官府，处商就市井，处农就田野。’”彼四民谓士、农、工、商，此数亦四，无士而有贾者，此武子意，言举兵动众，四者不败其业，发兵则以士从征，不容复就间燕，故不云士，而分商、贾为二。行曰商，坐曰贾。虽同是贩卖，而行坐异业。发兵征伐，四者悉皆不与，故总云不败其业也。
　　事不奸矣。奸，犯也。
　　○奸音干。蒍敖为宰，择楚国之令典，宰，令尹。蒍敖，孙叔敖。
　　○蒍，于委反。 
　　[疏]注“宰令”至“叔敖”。
　　○正义曰：《周礼》六卿，大宰为长，遂以宰为上卿之号。楚臣令尹为长，故从他国论之，谓令尹为宰。楚国仍别有大宰之官，但位任卑耳，传称大宰伯州犁是也。楚国名上卿为令尹者，《释诂》云“令，善也”，《释言》云“尹，正也”，言用善人正此官也。楚官多以尹为名，皆取其正直也。
　　军行，右辕，左追蓐，在车之右者挟辕为战备，在左者追求草蓐为宿备。传曰“令尹南辕”，又曰“改乘辕”。楚陈以辕为主。
　　○蓐音辱。挟，胡牒反，又古洽反，一音古协反。 
　　[疏]注“在车”至“为主”。
　　○正义曰：《司马法》：兵车一乘有甲士三人，步卒七十二人。甲士在车，不共碎役。所言左、右者，分步卒为左、右也。兵车一辕，服马夹之，而言“挟辕”者，步卒被分在右者，当军行之时，又分之使在两厢，挟辕以为战备。楚陈以辕为主，故以辕表车，正是挟车严兵，以备不虞也。其应在左者，使之追求草蓐，令离道求草，不近兵车也。蓐谓卧止之草，故云“为宿备”也。此是在道时然，故云“军行，右辕，左追蓐”。至於对陈之时，则各在车之左、右，故豫定左、右之分，在道分使之耳。
　　前茅虑无，虑无，如今军行前有斥候蹋伏，皆持以绛及白为幡。见骑贼举绛幡，见步贼举白幡，备虑有无也。茅，明也。或曰时楚以茅为旌识。
　　○蹋，徒腊反。幡，芳元反。骑，其寄反。识，申志反，又音志。 
　　[疏]注“虑无”至“旌识”。
　　○正义曰：茅，明也。在前者，明为思虑其所无之事，恐其卒有非常，当预告军中兵众，使知而为之备也。“如今军行”，谓当杜之时行军有此法也。“前有斥候蹋伏”者，令人远在军前斥度候望，虑有伏兵，使蹋行之，持以绛及白为幡，与军人为私号也。《曲礼》曰：“前有水则载青旌，前有尘埃则载鸣鸢，前有车骑则载飞鸿，前有士师则载虎皮，前有挚兽则载貔貅。”其事与此见贼举幡相似也。“茅，明”，《释言》文。舍人曰：“茅，昧之明也。”
　　中权后劲。中军制谋，后以精兵为殿。
　　○劲，吉政反。殿，丁练反。百官象物而动，军政不戒而备，物犹类也。戒，敕令。 
　　[疏]注“物犹”至“敕令”。
　　○正义曰：类，谓旌旗画物类也。百官尊卑不同，所建各有其物。象其所建之物而行动，军之政教不待约敕号令而自备辨也。《周礼 大司马》：“中秋教治兵”，“辨旗物之用，王载大常，诸侯载旂，军吏载旗，师都载旃，乡遂载物，郊野载旐，百官载旟”。郑玄云：“军吏，诸军帅也。师都，遂大夫也。乡遂，乡大夫也。或载旃，或载物。众属军吏，无所将也。郊谓乡遂之州长，县正以下。野谓公邑大夫。载旐者，以其将羡卒也。百官，卿大夫也。载旟者，以其属卫王也。凡旌旗，有军众者画异物，无者帛而已。”是其尊卑所建，各有物类也。案《春官 司常职》云：“及国之大阅，赞司马颁旗物。王建大常，诸侯建旂，孤卿建旃，大夫士建物，师都建旗，州里建旟，县鄙建旐，道车载旞，斿车建旌。”俱是《周礼》而所建不同者，《大司马》所云，“中秋教治兵”之法；《司常》所云，“中冬教大阅”之法。郑玄云：“凡颁旗物，以出军之旗则如秋，以尊卑之常建则如冬。大阅备军礼，旌旗不如出军时空辟实也。”是为时不同，故所建异。此云“象物而动”，谓军行之时，当指治兵之法也。
　　能用典矣。其君之举也，内姓选於亲，外姓选於旧。言亲疏并用。举不失德，赏不失劳，老有加惠，赐老则不计劳。旅有施舍，旅客来者，施之以惠，舍不劳役。 
　　[疏]“其君”至“施舍”。
　　○正义曰：内姓谓同姓也。其君之举用人也。於同姓则选之於亲，於外姓则选之於旧。於亲内选贤，言唯贤是任，不以亲以旧便即用之。所举不失有德，所赏不失有劳。必有德乃举，有劳乃赏。言不赏无劳，不举无德。臣民年老，有加增恩惠。外来旅客，有施舍常法。谓羁旅之臣，以其新来，施以恩惠，舍不劳役也。
　　○注“赐老则不计劳”。
　　○正义曰：“老有加惠”，当谓年老有加增恩惠，不论有劳与无劳也。刘炫云：“老者当有恩惠之赐，非劳役之限。但恩惠则赏赐之。以文连‘赏不失劳’之下，故杜云‘赐老则不计劳’。”刘炫以不计劳之文而规杜氏，一何烦碎。
　　君子小人，物有服章。尊卑别也。
　　○别，彼列反。贵有常尊，贱有等威，威仪有等差。
　　○差，初佳反，又初宜反。 
　　[疏]注“威仪有等差”。
　　○正义曰：言贵有常尊，则当云贱有常卑，而云贱有等威者，威仪等差文兼贵贱，既属常尊於贵，遂属等威於贱，使互相发明耳。
　　礼不逆矣。德立、刑行、政成、事时、典从、礼顺，若之何敌之？见可而进，知难而退，军之善政也。兼弱攻昧，武之善经也。昧，昏乱。经，法也。
　　○昧音妹。 
　　[疏]“德立”至“敌之”。
　　○正义曰：功德苦其不立，刑威苦其不行，政以成就为上，事以得时为善，典贵其从，礼恶其逆，故云“德立、刑行、政成、事时、典从、礼顺”。各以义理相配为文，皆不易之事。既历序此事，乃云“若之何敌之”，副上“德、刑、政、事、典、礼不易，不可敌也。”
