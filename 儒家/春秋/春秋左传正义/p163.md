<!-- { "loadSidebar": true } -->
　　惊而走出。子反曰：“日云莫矣，寡君须矣，吾子其入也！”宾曰：“君不忘先君之好，施及下臣，贶之以大礼，重之以备乐。贶，赐也。
　　○莫音暮，本亦作“暮”。施，以豉反。重，直用反。 
　　[疏]“惊而”至“备乐”。
　　○正义曰：卒闻地下锺声，出其不意，故惊而走出。其出实为惊怖，因即饰辞辞乐，言己不敢当大礼，匿其惊走之意。
　　如天之福，两君相见，何以代此？下臣不敢。”言此两君相见之礼。 
　　[疏]注“言此”至“之礼”。
　　○正义曰：《仲尼燕居》云“两君相见，入门而县兴”，是宾入门作乐，为两君相见之礼也。而《燕礼》虽兼聘问之宾，以燕已臣为主，而云“若以乐纳宾”，燕己之臣，尚有以乐纳宾之法，则燕享聘客，必以乐纳宾矣。故郑玄《郊特牲》注云：“宾，朝聘者。”朝、聘并言，则君臣同乐，郤至不敢同君，故以之为辞耳，非谓礼不得也。
　　子反曰：“如天之福，两君相见，无亦唯是一矢以相加遗，焉用乐？言两君战乃相见，无用此乐。
　　○遗，唯季反。焉，於虔反。 
　　[疏]注“言两”至“此乐”。
　　○正义曰：子反意言晋、楚并是大国，不肯相朝，唯战乃相见。其相见之时，唯当用是一矢以相加陵、相遗与耳，无为用此乐也。
　　寡君须矣，吾子其入也！”宾曰：传诸交让得宾主辞者，多曰宾主以明之。 
　　[疏]注“传诸”至“明之”。
　　○正义曰：知传诸交让得宾主辞，多曰宾主者，此传每称郤至为宾，文十二年传称西乞术为宾，并称“主人曰”之类是也。
　　“若让之以一矢，祸之大者，其何福之为？世之治也，诸侯间於天子之事，则相朝也，王事间缺，则脩私好。
　　○治，直吏反，下注“治世”同。间音闲，注同。於是乎有享、宴之礼。享以训共俭，享有体荐，设几而不倚，爵盈而不饮，肴乾而不食，所以训共俭。
　　○享，许丈反，旧又许亮反；本亦作“飨”。宴，於见反；徐，於显反。倚，於绮反。 
　　[疏]注“享有”至“共俭”。
　　○正义曰：“享有体荐”，宣十六年传文也。“设几而不倚，爵盈而不饮”，昭五年传文也。《礼 聘义记》曰：“聘之礼，至大礼也”。酒清人渴，而不敢饮也；肉乾人饥，而不敢食也。”彼言聘礼，即是享聘宾之礼，此事皆所以教训恭俭也。
　　宴以示慈惠。宴则折俎，相与共食。
　　○折，之设反。 
　　[疏]注“宴则”至“共食”。
　　○正义曰：宣十六年传云：“宴有折俎。”宴则节折其肉，升之於俎，相与共啗食之，所以表示慈惠也。
　　共俭以行礼，而慈惠以布政。政以礼成，民是以息。百官承事，朝而不夕，不夕，言无事。
　　○朝，直遥反；朝，日朝；徐音朝旦之朝。 
　　[疏]“朝而不夕”。
　　○正义曰：旦见君谓之朝，莫见君谓之夕。哀十四年传称“子我夕”，《晋语》称“叔向夕”，皆谓夕见君也。人息事少，故百官承奉职事，皆朝朝而莫不夕。不夕，言无事也。
　　此公侯之所以扞城其民也。扞，蔽也。言享宴结好邻国，所以蔽扞其民。
　　○扞，户旦反。 
　　[疏]注“扞蔽”至“其民”。
　　○正义曰：扞者，扞御寇难，故为蔽也。言燕享结好，与邻国通和，甲兵不兴，人得安息，所以蔽扞其民，若如城然。故云“所以扞城其民也”。
　　故《诗》曰：‘赳赳武夫，公侯干城。’《诗 周南》之风。赳赳，武貌。干，扞也。言公侯之以武夫，止于扞难而已。
　　○赳，居黝反，一音居丑反。难，乃旦反。干，户旦反；本亦作“扞”，又如字，下同。 
　　[疏]注“诗周”至“而已”。
　　○正义曰：《诗 周南 兔罝》之篇。言兔罝之人，亦是贤者，其人乃是赳赳然雄武之夫，与公侯共扞城其民也。引《诗》之意，言世治无事，公侯之与武夫，设共俭慈惠之礼，与人扞难而已，不侵伐他国也。“干，扞”，《释言》文。
　　及其乱也，诸侯贪冒，侵欲不忌，争寻常以尽其民，八尺曰寻，倍寻曰常。言争尺丈之地，以相攻伐。
　　○冒，莫报反，又亡北反。 
　　[疏]注“八尺”至“攻伐”。
　　○正义曰：《周礼 考工记》云：“人长八尺，殳长寻有四尺，崇於人四尺。车戟常崇於殳四尺。”是八尺曰：“寻”，倍寻曰：“常”，喻其少，故言争尺丈之地，以相攻伐，尽杀其民。《孟子》曰：“争城以战，杀人盈城；争地以战，杀人盈野。”是谓尽杀其民也。
　　略其武夫，以为己腹心、股肱、爪牙。略，取也。言世乱则公侯制御武夫以从己志，使侵害邻国，为搏噬之用无已。
　　○搏音博。噬，市制反。 
　　[疏]注“略取”至“无巳”。
　　○正义曰：武夫有武，能为人之扞蔽。世治，则公侯同於武夫，同其腹心，相与扞己民而已，不侵犯他人也。世乱，则使武夫同於公侯，其公侯欲得拓竟宽土，则制御武夫以从己志，使武夫为己腹心、股肱、爪牙，令之侵害邻国。搏，击也。噬，齧也。犬能搏噬，譬之於犬，为搏噬之用无巳时也。
　　故《诗》曰：‘赳赳武夫，公侯腹心。’举《诗》之正，以駮乱义。《诗》言治世，则武夫能合德公侯，外为扞城，内制其腹心。
　　○駮，邦角反。 
　　[疏]注“举诗”至“腹心”。
　　○正义曰：此亦《兔罝》之篇。美贤人之事，而引之以证世乱，故解之此举《诗》之正，以駮世乱之义。《诗》言治世，则武夫能合德公侯，外则扞城其民，内则制其腹心也。以其人心则本贪，纵之则害物矣。美公侯能以武夫制已腹心，自守扞难而已，不害人也。
　　天下有道，则公侯能为民干城，而制其腹心。乱则反之。略其武夫，以为已腹心爪牙。
　　○能为，于伪反，又如字。 
　　[疏]“天下”至“反之”。
　　○正义曰：天下有道之时，则公侯能为扞城御难，而使武夫制其已之腹心，不侵犯他国也。乱则反之，不复扞蔽已民，乃以武夫从已腹心，将武夫为股肱、爪牙以侵害他国，是反治世也。晋、楚世为仇敌，常有相害之心，子反言一矢相加，仍怀战斗之意，故郤至言世治则自守，世乱则相侵害，答上“一矢”之言，冀得久为和好，故说此也。
　　今吾子之言，乱之道也，不可以为法。然吾子，主也，至敢不从？”遂入，卒事。归以语范文子文子。曰：“无礼，必食言，吾死无日矣夫！”言晋、楚不能久和，必复相伐。为十六年鄢陵战张本。
　　○语，鱼据反。夫音扶，本亦无此字。复，扶又反。鄢，谒晚反；《汉书音义》，一建反。 
　　[疏]“无礼”至“矣夫”。
　　○正义曰：以一矢为辞，是无礼也。食言，是其将背盟也。背盟必相伐，故为死亡无日矣。
　　冬，楚公子罢如晋聘，且莅盟。报郤至。十二月，晋侯及楚公子罢盟于赤棘。晋地。 
　　【经】十有三年，春，晋侯使郤锜来乞师。（将伐秦也。侯伯当召兵，而乞师，谦辞。
　　○锜，鱼绮反。） 
　　[疏]注“将伐”至“诸辞”。
　　○正义曰：晋虽是侯伯，恐鲁不与，若言召兵，或容辞说，言乞，则不得不与。《释例》曰：“乞师者，深求过理之辞，执谦以逼成其讣。”是解乞为谦意。
　　三月，公如京师。伐秦道过京师，因朝王。
　　○过，古禾反，又古卧反。 
　　[疏]注“伐秦”至“朝王”。
　　○正义曰：公本为伐秦，道过京师，因往朝王。不称“朝”，而言“公如京师”者，以明公朝于王所，王不在京师，故指言王所。据王言之，不得不称“朝”，此则王在京师，京师是国之总号，不斥王身，不可称朝，故依寻常朝聘邻国之文，称“如”而已。刘炫云：“鲁朝聘皆言如，不果彼国必成其礼，或在道而还。如者，书其始发言往而已。言公朝王所者，发国不为朝王，至彼遇王朝之，朝讫乃书，故称朝也。此过京师亦宜称朝，言如者，发虽主为伐秦，即有朝王之意，书其初发，故言如也。”
　　夏，五月，公自京师，遂会晋侯、齐侯、宋公、卫侯、郑伯，曹伯、邾人、滕人伐秦。 
　　曹伯卢卒于师。五同盟。
　　○卢，本亦作庐，力吴反。 
　　[疏]注“五同盟”。
　　○正义曰：卢以宣十五年即位，十七年盟于断道，成二年于袁娄，又于蜀，五年于蟲牢，七年于马陵，九年于蒲，凡六同盟。不数宣公断道为五。
　　秋，七月，公至自伐秦。无传。 
　　冬，葬曹宣公。 
　　【传】十三年，春，晋侯使郤锜来乞师，将事不敬。（将事，致君命。）孟献子曰：“郤氏其亡乎？礼，身之幹也；敬，身之基也。郤子无基。 
　　[疏]“礼身”至“无基”。
　　○正义曰：幹以树木为喻，基以墙屋为喻。树木以本根为幹，有幹，故枝叶茂焉；墙屋以下土为基，有基，乃墙屋成焉。人身以礼、敬为本，必有礼、敬，身乃得存。郤子无基，则亦无幹，但言有所局，不复得言幹耳。
　　且先君之嗣卿也，受命以求师，将社稷是卫，而惰，弃君命也，不亡何为？”郤锜，郤克子，故曰嗣卿。为十七年晋杀郤锜传。
　　○惰，徒卧反。 
　　三月，公如京师。宣伯欲赐，欲王赐己。请先使。王以行人之礼礼焉。不加厚。
　　○使，所吏反。孟献子从。王以为介，而重贿之。介，辅相威仪者。献子相公以礼，故王重贿之。
　　○从，才用反。介音界。相，息亮反，下同。 
　　[疏]“宣伯”至“贿之”。
　　○正义曰：《周语》云：“简王八年，鲁成公来朝，使叔孙侨如先聘且告，见王孙说，与之语。说言於王曰：‘鲁叔孙之来，有异焉。其币薄而言谄，殆请之也。若请之，必欲赐也。且其状方上而锐下，宜触冒人王，其勿赐。若贪陵之人来而盈愿，是不赏善也，且财不给。’王使私问诸鲁，鲁人云：‘请之也。’王遂不赐，礼如行人。”孔晁云：“行人，使人也。”以使人之礼礼之，不从聘者之赐礼也。又曰：“鲁侯至，仲孙蔑为介。王孙说与之语，说让说以语王，王厚贿之。”
　　公及诸侯朝王，遂从刘康公、成肃公会晋侯伐秦。刘康公，王季子。刘、成二公不书，兵不加秦。成子受脤于社，不敬。脤，宜社之肉也，盛以脤器，故曰脤。宜，出兵祭社之名。
　　○脤，市轸反。盛音成。 
　　[疏]注“脤宜”至“之名”。
