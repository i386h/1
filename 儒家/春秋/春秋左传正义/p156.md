<!-- { "loadSidebar": true } -->
　　晋人归楚公子穀臣与连尹襄老之尸于楚，以求知罃。邲之战，楚获知罃。於是荀首佐中军矣，荀首，知罃父。故楚人许之。王送知罃，曰：“子其怨我乎？”对曰：“二国治戎，臣不才，不胜其任，以为俘馘。执事不以衅鼓，以血涂鼓为衅鼓。
　　○胜音升，下注同。俘，芳夫反。馘，古获反。衅，许觐反。 
　　[疏]注“以血”至“衅鼓”。
　　○正义曰：《说文》：“衅，血祭也。”《礼 杂记》衅庙之礼云：“雍人举羊升屋，自中，中屋南面，刲羊，血流于前，乃降。”衅庙，以血涂庙，知衅鼓，以血涂鼓也。
　　使归即戮，君之惠也。臣实不才，又谁敢怨？”王曰：“然则德我乎？” 
　　[疏]“然则德我乎”。
　　○正义曰：德加於彼，彼荷其恩，故谓荷恩为德。《论语》“以德报德”，传称“王德狄人”，皆是也。
　　对曰：“二国图其社稷，而求纾其民，纾，缓也。
　　○纾音舒。各惩其忿，以相宥也。宥，赦也。
　　○惩，直升反。宥音又。两释累囚，以成其好。累，系也。
　　○累，力谁反。好，呼报反，下同。二国有好，臣不与及，其谁敢德？”言二国本不为己。
　　○与音预。为，于伪反。王曰：“子归，何以报我？”对曰：“臣不任受怨，君亦不任受德，无怨无德，不知所报。”王曰：“虽然，必告不穀。”对曰：“以君之灵，累臣得归骨於晋，寡君之以为戮，死且不朽。戮其不胜任。
　　○任音壬，下“亦不任”同。 
　　[疏]“死且不朽”。
　　○正义曰：怀荷君恩，身虽死而朽腐，此恩不朽腐也。死尚不朽，以示其至死不忘也。
　　若从君之惠而免之，以赐君之外臣首，称於异国君曰外臣。首其请於寡君，而以戮於宗，亦死且不朽。若不获命，君不许戮。而使嗣宗职，嗣其祖宗之位职。次及於事，而帅偏师，以脩封疆，虽遇执事，遇楚将帅。
　　○彊，居良反。将，子亮反。帅，所类反。其弗敢违，违，辟也。其竭力致死，无有二心，以尽臣礼，所以报也。”王曰：“晋未可与争。”重为之礼而归之。
　　○秋，叔孙侨如围棘，取汶阳之田。棘不服，故围之。侨如，叔孙得臣子。 
　　晋郤克、卫孙良夫伐廧咎如，讨赤狄之馀焉。宣十五年，晋灭赤狄潞氏，其馀民散入廧咎如，故讨之。 
　　[疏]注“宣十”至“讨之”。
　　○正义曰：谓赤狄馀民散入咎如，之内今伐咎如者，来就咎如之内，讨彼赤狄馀党，然廧咎如容赤狄馀民，则咎如亦赤狄矣。刘炫以为，廧咎如之国，即是赤狄之馀。今知不然者，以赤狄之国，种类极多，潞氏、甲氏、铎辰皋落氏等，皆是其类，并为建国。假令路氏、甲氏、铎辰皋落虽灭，自外犹存，则是不灭者多，止应言讨赤狄之类，不得称“馀”。且伐者，声其钟鼓；讨者，责其罪状。以廧咎如容受赤狄馀党，故伐而讨责。若以廧咎如即是赤狄之馀，应取土地，兴兵绝灭，何当唯伐讨而已？刘以廧咎如即是赤狄之馀，而规杜，非也。 
　　廧咎如溃，上失民也。此传释经之文。而经无“廧咎如溃”，盖经阙此四字。
　　○溃，户内反。 
　　[疏]注“此传”至“四字”。
　　○正义曰：传言“上失民也”，释经“溃”文；若经无“溃”文，则传无所解，故疑经阙此四字。《释例》曰：“传文‘廧咎如溃，上失民也’，今经但言‘伐廧咎如’，无‘廧咎如溃’之文。若经本无此文，则丘明为横益经文，而加失民之传也。”是言知经阙之意也。文三年溃逃已有例矣，复发传者，嫌夷狄异於中国，故重发也。
　　冬，十一月，晋侯使荀庚来聘，且寻盟。寻元年赤棘盟。荀庚，林父之子。卫侯使孙良夫来聘，且寻盟。寻宣七年盟。公问诸臧宣叔曰：“仲行伯之於晋也，其位在三；下卿。 
　　[疏]“其位在三”。
　　○正义曰：於时郤克将中军，荀首佐之；荀庚将上军，是其位在三也。注云“下卿”者，传称“小国之上卿，当大国之下卿”，又言“卫在晋，不得为次国”，则以卫为小国。荀庚若是中卿，自然当先晋矣，乃云“晋为盟主，其将先之”，直以盟主先晋，明是二人位等，以此知荀庚是下卿也。晋立三军，将佐有六，第三犹为下卿，则其馀皆下卿也。盖以诸侯之礼，唯合三卿，三是其正，故定以三人为上、中、下，馀皆从下卿也。卿有上、下，年赐晋三帅，皆以三命之服者，侯伯之卿，礼皆三命，上卿、下卿，命不异也。
　　孙子之於卫也，位为上卿，将谁先？”对曰：“次国之上卿，当大国之中，中当其下，下当其上大夫。降一等。小国之上卿，当大国之下卿，中当其上大夫，下当其下大夫。降大国二等。上下如是，古之制也。古制：公为大国，侯、伯为次国，子、男为小国。卫在晋，不得为次国。春秋时以强弱为大小，故卫虽侯爵，犹为小国。 
　　[疏]注“春秋”至“小国”。
　　○正义曰：古制，公为大国，侯、伯为次国，子、男为小国。以土地之大小、命数为等差也。春秋之世，彊陵弱，大吞小，爵虽不能自改，地则以力升降。诸侯聚会，彊者为雄；史书时事，大小为序。此事不可改易，仲尼即而用之。宋公在齐侯之下，许男在曹伯之上，不复计爵之尊卑。故卫虽侯爵，犹为小国，以地狭小故也。襄二十五年传子产语晋曰：“今大国多数圻矣。”圻方千里，是晋有方千里者三四也。昭五年、十三年传皆言晋有革车四千乘，计卫比於晋，不过当五六分之一耳，故不得为次国。其为次国者，当齐、秦乎？
　　晋为盟主，其将先之。”计等则二人位敌，以盟主，故先晋。丙午，盟晋；丁未，盟卫，礼也。 
　　十二月，甲戌，晋作六军。为六军，僣王也。万二千五百人为军。
　　○僣，子念反。韩厥、赵括、巩朔、韩穿、荀骓、赵旃皆为卿，赏鞍之功也。韩厥为新中军，赵括佐之。巩朔为新上军，韩穿佐之。荀骓为新下军，赵旃佐之。晋旧自有三军，今增此，故为六军。
　　○骓音隹。 
　　[疏]注“韩厥”至“六军”。
　　○正义曰：杜知韩厥为新中军及上下新军将佐者，以下六年传云“韩厥将新中军，且为仆大夫”。时晋更增置新中、上、下三军，韩厥将新中军，名居其首，故杜依名配其将佐。
　　齐侯朝于晋，将授玉。行朝礼。 
　　[疏]“将授玉”。
　　○正义曰：玉，谓所执之圭也。凡诸侯相朝，升堂授玉於两楹之间。於此时郤克趋进，故记之也。《史记 齐世家》曰：“顷公十一年，晋初置六军。顷公朝晋，欲尊王晋景公，景公不敢受。”《晋世家》云：“景公十二年，齐顷公如晋，欲上尊景公为王，景公让不敢。”然此时天子虽微，诸侯并盛。晋文不敢请隧，楚庄不敢问鼎。又齐弱於晋所较不多；岂为一战而胜，便即以王相许？准时度势，理必不然。窃原马迁之意，所以有此说者，当读此传“将授玉”，以为“将授王”，遂节成为此谬辞耳。
　　郤克趋进曰：“此行也，君为妇人之笑辱也，寡君未之敢任。”言齐侯之来，以谢妇人之笑，非为脩好，故云晋君不任当此惠。
　　○君为，于伪反，下“为两君”同。任音壬。晋侯享齐侯。齐侯视韩厥，韩厥曰：“君知厥也乎？”齐侯曰：“服改矣。”戎、朝异服也。言服改，明识其人。 
　　[疏]注“戎朝异服”。
　　○正义曰：《周礼 司服》：“凡兵事，韦弁服。”《礼 玉藻记》云：“诸侯皮弁以听朔，朝服以日视朝。”《聘礼》“宾皮弁聘，公皮弁迎宾”。迎聘客尚以皮弁，迎朝宾必皮弁矣。在朝君臣同服，公当皮弁，则韩厥於时亦皮弁也。郑玄云：“韦弁，以韎韦为弁，又以为衣裳。《春秋传》曰晋郤至衣韎韦之跗注是也。”皮弁之服，十五升白布，衣素，积以为裳。是戎、朝异服也。
　　韩厥登，举爵曰：“臣之不敢爱死，为两君之在此堂也。” 
　　荀罃之在楚也，郑贾人有将寘诸褚中以出。既谋之，未行，而楚人归之。贾人如晋，荀罃善视之，如实出己。贾人曰：“吾无其功，敢有其实乎？吾小人，不可以厚诬君子。”遂適齐。传言知罃之贤。
　　○贾音古，下同。置，之豉反。褚，中吕反。 
　　【经】四年，春，宋公使华元来聘。 
　　三月，壬申，郑伯坚卒。无传。二年大夫盟于蜀。壬申，二月二十八日。 
　　杞伯来朝。 
　　夏，四月，甲寅，臧孙许卒。无传。 
　　公如晋。 
　　葬郑襄公。无传。 
　　秋，公至自晋。 
　　冬，城郓。无传。公欲叛晋，故城而为备。
　　○郓音运。 
　　[疏]“冬城郓”。
　　○正义曰：《释例 土地名》：“鲁有二郓。”文十二年城诸及郓，杜云：“此东郓，莒、鲁所争者，城阳姑幕县南有员亭，或曰，郓即员也。”成十六年传：晋人执季文子，公待于郓。杜云：“此西郓，昭公所出居者，东郡廪丘县东有郓城。”然则此为公欲叛晋，故城郓以为备，当西郓也。
　　郑伯伐许。 
　　【传】四年，春，宋华元来聘，通嗣君也。（宋共公即位。
　　○共音恭。） 
　　[疏]“通嗣君也”。
　　○正义曰：文元年公孙敖如齐，传曰：“始聘焉，礼也。凡君即位，卿出并聘，践脩旧好，要结外援，好事邻国，以卫社稷，忠信卑让之道也。”其事与此一也，谓君初即位，聘邻国耳。在鲁而出，谓之“始聘”，自外而来，谓之“通嗣君”，言彼君嗣位以来，未与鲁通，於此始通之也。
　　“杞伯来朝”，归叔姬故也。将出叔姬，先脩礼朝鲁，言其故。 
　　夏，公如晋。晋侯见公，不敬季文子曰：“晋侯必不免。言将不能寿终也。后十年陷厕而死。《诗》曰：‘敬之敬之！天惟显思，命不易哉！’《诗 颂》。言天道显明，受其命甚难，不可不敬以奉之。
　　○易，以豉反。夫晋侯之命在诸侯矣，可不敬乎？”敬诸侯，则得天命。 
　　秋，公至自晋，欲求成于楚而叛晋。季文子曰：“不可！晋虽无道，未可叛也。国大臣睦，而迩於我，迩，近也。诸侯听焉，未可以贰。听，服也。《史佚之志》有之，周文王大史。
　　○大音泰。曰：‘非我族类，其心必异。’楚虽大，非吾族也，与鲁异姓。其肯字我乎？”公乃止。字，爱也。 
　　冬，十一月，郑公孙申帅师疆许田，前年郑伐许，侵其田，今正其界。
　　○疆，居良反。许人败诸展陂。郑伯伐许，取鉏任、泠敦之田。展陂，亦许地。
　　○陂，彼皮反。鉏，仕居反。任音壬。泠，力丁反。 
　　晋栾书将中军，代郤克。
