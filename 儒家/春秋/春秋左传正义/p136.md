<!-- { "loadSidebar": true } -->
　　【经】七年，春，卫侯使孙良夫来盟。 
　　夏，公会齐侯伐莱，传例曰：不与谋也。莱国，今东莱黄县。
　　○莱音来。不与音预。 
　　[疏]“卫侯”至“来盟”。
　　○正义曰：文二年，“晋人以公不朝，使阳处父父盟公以耻之。书曰：‘及晋处父盟。’”去其族以厌耻也。然则公与大夫对盟则为耻辱，此良夫来盟，无贬责者，彼公亲朝晋，晋侯不与公盟，故遣大夫敌公，是为耻辱。此不贬责者，其君不得亲来，遣臣来与公盟，不对彼君，非为耻也。
　　秋，公至自伐莱。无传。 
　　大旱。无传。书旱而不书雩，雩无功，或不雩。 
　　冬，公会晋侯、宋公、卫侯、郑伯、曹伯于黑壤。
　　○壤，如丈反。 
　　【传】七年，春，卫孙桓子来盟，始通。且谋会晋也。（公即位，卫始脩好。
　　○好，呼报反。） 
　　夏，公会齐侯伐莱，不与谋也。凡师出，与谋曰“及”，不与谋曰“会”。与谋者，谓同志之国。相与讲议利害，计成而行之，故以相连及为文。若不获巳，应命而出，则以外合为文，皆据鲁而言。师者，国之大事，存亡之所由，故详其举动以例别之。
　　○不与，音预，下及注“与谋”同，年末“不与”放此。应，应对之应。别，彼列反，下注同。 
　　[疏]“凡师”至“曰会”。
　　○正义曰：《释例》曰：“与谋者，同志之国，彼我之计未定，相与共谋讲议，利害计成，而后行之。故以相连及为文。不与谋而出师者，谓不得巳而应命，故以外合为文，皆据鲁而言之也。公亲会齐侯伐莱，而传以师出示例，所以通卿大夫帅师者也。鲁既春会于曹，以谋伐郑，夏遂起师，而更从不与谋之文者，厉公篡大子忽之位，谋而纳之，非正，故讳，不与谋之例。若夫盟主之合，则上行乎下，非匹敌和成之类，故虽或先谋，皆从不与谋之例。成八年，‘晋士燮来聘’，且言将伐郯，下云‘会伐郯’。是也。凡乞师者，深求过理之辞，执谦以逼成其计。故虽小国乞之於大国，大国乞之於小国，亦皆不从与谋之例，臧宣叔、郤锜是也。传以师出为例，是唯系於战伐而刘、贾、许、颍滥以经诸‘及’字为义，本不在例，今欲强合之，所以多相错伐也。”杜言小乞大，大乞小者，僖二十六年公子遂如楚乞师，成二年臧宣叔如晋乞师，是小国乞於大国也；成十三年郤锜来乞师，十六年栾黡来乞师，十七年荀莹来乞师，十八年士鲂来乞师，是大国乞於小国也。与谋者，心俱欲伐，彼此同谋；乞师者，非彼所欲，乞来为已也。我乞彼者，彼不与我谋；彼乞我者，我不与彼谋，是故凡言乞者，皆从不与谋之例。宣叔是小乞大，郤锜是太乞小，除晋乞鲁以外，更无大乞小者，故举郤锜以辩乞小之事耳。晋是盟主，自是上行乎下，例无与谋之文，不由郤锜乞师，乃从不与谋之例。
　　赤狄侵晋，取向阴之禾。此无秋字，盖阙文。晋用桓子谋，故纵狄。
　　○向，舒亮反。 
　　[疏]注“此无秋字盖阙文”。
　　○正义曰：苗秀乃名为禾，夏则无禾可取。知此取必在秋，此无秋字盖阙文。
　　郑及晋平，公子宋之谋也，故相郑伯以会。冬，盟于黑壤。王叔桓公临之，以谋不睦。王叔桓公，周卿士，衔天子之命以监临诸侯，不同歃者，尊卑之别也。
　　○相，息亮反。歃，所洽反，又所甲反。监，古衔反。 
　　晋侯之立也，在二年。公不朝焉，又不使大夫聘，晋人止公于会。盟于黄父，公不与盟。以赂免。黄父即黑壤。故黑壤之盟不书，讳之也。慢盟主以取执止之辱，故讳之。 
　　[疏]注“慢盟”至“讳之”。
　　○正义曰：昭十三年，“公会刘子、晋侯云云于平丘。八月甲戌，同盟於平丘。公不与盟”。於时晋以谗慝弘多，不与公盟，公不得与，非国之耻，故书其同盟而显言不与。此时公实有罪，为晋所执，不得与盟，是公之耻，故讳而不书其盟，若言诸侯实不盟，公无所可与然。
　　【经】八年，春，公至自会。（无传。义与五年书过同。） 
　　[疏]注“义与五年书过同”。
　　○正义曰：被执不以为耻，而亦告庙饮至，故书之以示过也。故杜云“义与五年书过同”。
　　夏，六月，公子遂如齐，至黄乃复。无传。盖有疾而还，大夫受命而出，虽死，以尸将事，遂以疾还，非礼也。 
　　[疏]注“盖有”至“礼也”。
　　○正义曰：下言其卒，故疑有疾而还也。《聘礼》曰：“宾入竟而死，遂也。”若宾死未将命，则既敛于棺，造于朝，介将命。”哀十五年传曰：“有朝聘而终，以尸将事之礼。”是入所聘之竟则当遂行。黄是齐竟，遂以疾还，非礼也。
　　辛巳，有事于大庙，仲遂卒于垂。有事，祭也。仲遂卒与祭同日，略书有事，为绎张本。不言公子，因上行还间无异事，省文，从可知也。称字，时君所嘉，无义例也。垂，齐地，非鲁竟，故书地。
　　○大音泰，传同。为，于伪反。省，所景反。竟音境。 
　　[疏]注“有事”至“书地”。
　　○正义曰：有事，祭也者，谓禘祭也。《释例》以昭十五年，有事于武宫，传称“禘于武公”，则知此言有事，亦是禘也。祭之日仲遂卒，不言禘，而略言有事者，禘事得常，不主书禘，为下绎祭张本耳。上言“公子遂如齐”，此言“仲遂卒”，不言公子者，此书有事，为仲遂卒而书之，与上相连犹是一事，因上行还间无异事，省公子之文，从可知也。卫氏难杜云：其间有“辛巳，有事于大庙”，何得为间无异事？秦氏释云：“有事于大庙”，是为仲遂卒起文，止是一事，故云间无异事也。既不书公子，而称仲遂者，时君所嘉宠，故称其字，非义例也。定五年传，“季平子行东野，卒于房”。房是鲁地，卒於竟内，故不书其地。垂是齐地，非鲁竟，故书地也。
　　壬午，犹绎。万人，去籥。绎，又祭，陈昨日之礼，所以宾尸。《万》，舞名。籥，管也。犹者，可止之辞。鲁人知卿佐之丧不宜作乐，而不知废绎，故内舞去籥，恶其声闻。
　　○去，起吕反，注及传同。籥，羊略反。管音馆。恶，乌路反。声闻音问，又如字。 
　　[疏]注“绎又”至“声闻”。
　　○正义曰：“绎，又祭”。《释天》文。孙炎云：“祭之明日，寻绎复祭”也。《公羊传》曰：“绎者何？祭之明日也。”《穀梁传》云：“绎者，祭之旦日之享宾也。”天子诸侯谓之为绎，少牢馈食，大夫之礼也，谓之宾尸。《释诂》云“绎，陈也”。是陈昨日之礼，以宾敬此尸也。《公羊传》曰：“万者何？干舞也。籥者何？籥舞也。其言万入去籥何？去其有声者，废其无声者，知其不可而为之也。犹者何？通可以巳也”。是万为舞名。《礼 明堂位》曰：“朱干玉戚，冕而舞《大武》。”干，楯也。戚，斧也。此舞者，左手执楯，右手执斧，故谓之武舞。言王者，以万人服天下，故以万为名。《诗》言硕人之舞云：“左手执籥，右手秉翟。”郑玄云“籥如管，六孔”何休云：“吹之以节舞也。”故吹籥而舞谓之文舞。鲁人知卿佐之丧不宜作乐，故去其有声，而不知废绎，纳舞去籥，恶其声闻也。寻杜注意，直云万舞名。又注隐五年，亦直云万舞也。下问羽数，则万是舞之大名，不取《公羊》万是干舞之义，则执羽吹籥是为万舞。故杜云：“纳舞去籥，恶其声闻。”是无干舞、籥舞之别名也。沈氏云，案《曾子问》“尝禘郊社，簠簋既陈，天子崩。后之丧废”，则卿丧不废正祭。绎是又祭，为轻故当废之。
　　戊子，夫人嬴氏薨。无传。宣公母也。 
　　晋师、白狄伐秦。 
　　楚人灭舒蓼。 
　　秋，七月，甲子，日有食之，既。无传。月三十日食。 
　　冬，十月，己丑，葬我小君敬嬴。敬，谥；嬴，姓也。反哭成丧，故称葬小君。 
　　[疏]注“敬谥”。
　　○正义曰：《谥法》：“夙夜敬事曰敬。”
　　雨，不克葬。庚寅，日中而克葬。克，成也。 
　　[疏]“雨不”至“克葬”。
　　○正义曰：定十五年九月“丁巳，葬我君定公，雨，不克葬。戊午，日下昃，乃克葬”。彼云乃此。云而者，《公羊传》曰：“而者何？难也。乃者何？难也。曷为或言而，或言乃？乃难乎而也。”何休云：“难者，臣子重难，不得以正日葬其君。言乃者，内而深，言而者，外而浅。下昃日昳久，故言乃。”《左氏无传，杜又不说，或如《公羊》之言，或是史家异辞。
　　城平阳。今泰山有平阳县。 
　　楚师伐陈。 
　　【传】八年，春，白狄及晋平。夏，会晋伐秦。（经在仲遂卒下，从赴。）晋人获秦谍，杀诸绛市，六日而苏。（盖记异也。
　　○谍，徒协反，间也，今谓之细作。绛，古巷反。） 
　　有事于大庙，襄仲卒而绎，非礼也。 
　　楚为众舒叛，故伐舒蓼。灭之。舒、蓼，二国名。
　　○为，于伪反。 
　　[疏]注“舒蓼二国名”。
　　○正义曰：舒蓼二国名者，盖转写误，当云一国名。案《释例 土地名》有“舒、群舒、舒蓼、舒庸、舒鸠”。以为五名，则与文五年灭蓼同。盖蓼灭后更复，故楚今更灭之。刘炫以杜为一国而规之，非也。
　　楚子疆之。正其界也。
　　○疆，居良反。 
　　及滑汭，滑，水名。
　　○滑，于八反。汭，如蜕反，一音如悦反。盟吴、越而还。吴国，今吴郡。越国，今会稽山阴县也。传言楚彊，吴、越服从。
　　○会，古外反。稽，古兮反。彊，其良反。 
　　[疏]“盟吴越而还”。
　　○正义曰：《谱》云：“吴，姬姓，周大王之子大伯、仲雍之后。大伯、仲雍让其弟季历，而去之荆蛮，自号句吴，句或为工，夷言发声也。大伯无子而卒，仲雍嗣之。当武王克殷，而因封其曾孙周章於吴，为吴子，又别封章弟虞仲於虞。自大伯五世而得封，十二世而晋灭虞，虞灭而吴始大，至寿梦而称王。寿梦以上，世数可知，而不纪其年。寿梦元年，鲁成公之六年也。夫差十五年，获麟之岁也。二十三年，鲁哀公之二十二年，而越灭吴。”“越，姒姓。其先，夏后少康之庶子也。封於会稽，自号於越。於者，夷言发声也。滨在南海，不与中国通。后二十馀世至於允常，鲁定公五年始伐吴。允常卒，子句践立，是为越王。越王元年，鲁定公之十四年也。鲁哀公二十二年，句践灭吴，霸中国，卒。春秋后七世，大为楚所破，遂微弱矣。”《外传》曰“羋姓归越”，是越本楚之别封也，或非夏后之后也。
　　晋胥克有蛊疾，惑以丧志。
