<!-- { "loadSidebar": true } -->
　　○矫，居表反。有死罪三，何以堪之？不速死，大刑将至。”再拜稽首，辞曰：“死在朝夕，无助天为虐。”子产曰：“人谁不死。凶人不终，命也。作凶事，为凶人。不助天，其助凶人乎？”请以印为褚师。印，子晳之子。褚师，市官。
　　○朝，如字，下同。印，一刃反。褚，张吕反，注同。 
　　[疏]“死在”至“为虐”。
　　○正义曰：言我创疾见作，死在朝夕之间。天已虐我，无更助天为为虐也。
　　○注“褚师市官”。
　　○正义曰：盖相传说也。
　　子产曰：“印也若才，君将任之。不才，将朝夕从女。女罪之不恤，而又何请焉？不速死，司寇将至。”七月，壬寅，缢。尸诸周氏之衢，衢，道也。
　　○衢，其于反。加木焉。书其罪於木，以加尸上。 
　　晋少姜卒。公如晋，及河晋侯使士文伯来辞，曰：“非伉俪也，晋侯溺於所幸，为少姜行夫人之服，故诸侯吊。不敢以私烦诸侯，故止之。
　　○伉，苦浪反。俪，力计反。 
　　[疏]“非伉俪也”。
　　○正义曰：成十一年注云：“伉，敌也。俪，耦也。”言少姜是妾，非敌身对耦之人也。少姜是妾，杜言晋侯“为少姜行夫人之服”者，以明年传云“寡君在縗绖之中”，知其为之服也。
　　请君无辱！”公还，季孙宿遂致服焉。致少姜之襚服。公以末秋行，始冬还，乃书之，故经在冬。叔向言陈无宇於晋侯曰：“彼何罪？彼，无宇。君使公族逆之，齐使上大夫送之，犹曰不共，君求以贪，国则不共，逆卑於送，是晋国不共。而执其使。君刑已颇，何以为盟主？颇，不平。
　　○使，所吏反。颇，普多反。且少姜有辞。”谓请无宇之辞。冬，十月，陈无宇归。晋侯赦之。 
　　十一月，郑印段如晋吊。吊少姜。 
　　【经】三年，春，王正月，丁未，滕子原卒。（襄二十五年盟重丘。
　　○重，直恭反。） 
　　[疏]注“襄二”至“重丘”。
　　○正义曰：杜《世族谱》，滕成公是文公之子。成十六年滕子卒。自尔以来，襄五年盟于戚，九年于戏，十一年于亳城北，十九年于祝柯，二十年于澶渊，二十五年于重丘，皆鲁、滕俱在，凡六同盟。但经、传更无明文，未知皆是滕成公以否。杜氏之意疑，故指重丘近者而言。刘炫以为皆是滕成公而规杜氏，非也。
　　夏，叔弓如滕。 
　　五月，葬滕成公。卿共小国之葬，礼过厚。葬襄公，滕子来会，故鲁厚报之。
　　○共音恭，传仿此。 
　　秋，小邾子来朝。 
　　八月，大雩。 
　　冬，大雨雹。无传。记灾。
　　○雨，于付反。雹，蒲学反。 
　　北燕伯款出奔齐。不书大夫逐之而言奔，罪之也。书名，从告。 
　　[疏]注“不书”至“从告”。
　　○正义曰：传称“燕大夫比以杀公之外嬖，公惧，奔齐”。是被逐而出，非自去也。传又云：“书曰：‘北燕伯款出奔齐’，罪之。”是仲尼新意，不书大夫逐之，而言其自奔，是罪之也。《释例》曰：“诸侯奔亡，皆迫逐而苟免，非自出也。传称孙林父、甯殖出其君，名在诸侯之策。此以臣名赴告之文也。仲尼之经，更没逐者主名，以自奔文，责其君不能自安自固，所犯非徒所逐之臣也。卫赴不以名，而燕赴以名，各随赴而书之，义在彼，不在此也。传不发於蔡朱、卫衎，而发於燕款者，款罪轻於卫衎，而重於蔡朱，故举中示例，以兼通上下也。晋悼感卫衎而发问，师旷恃其目盲，因问以极言，且明君不能君，故臣亦不能臣，罪不纯在臣也。”杜言在彼不在此者，书其出奔，已是罪贱，不假书名以见罪。故名与不名，皆从本赴，不复更见义也。
　　【传】三年，春，王正月，郑游吉如晋，送少姜之葬。梁丙与张趯见之。（二子，晋大夫。
　　○趯，他历反。）梁丙曰：“甚矣哉！子之为此来也。”（卿共妾葬，过礼甚。
　　○为，于伪反。）子大叔曰：“将得已乎？（言不得止。）昔文、襄之霸也，（晋文公、襄公。） 
　　[疏]“文襄”至“霸也”。正义曰：襄是文公子，能继父业，故连言之。其命朝聘之之数，吊葬之使，皆文公令之，非襄公也。
　　其务不烦诸侯，令诸侯三岁而聘，五岁而朝，有事而会，不协而盟。明王之制，岁聘间朝，在十三年，今简之。
　　○间，间厕之间。 
　　[疏]注“明王”至“简之”。正义曰：十三年传云：“明王之制，使诸侯岁聘以志业，间朝以讲礼，再朝而会以示威，再会而盟以显昭明。”彼谓诸侯於天子朝聘会盟之数，计十二年而有八聘、四朝、再会、一盟。此说文、襄之霸令诸侯朝聘霸主、大国之法也。诸侯朝天子，因朝而为盟会，所以同好恶，奖王室。霸主之合诸侯，不得令其同盟以奖已，故令有事而会，不协而盟，不复设年限之期。周室既衰，政在霸主。霸主不可自同天子，以明王旧制大烦诸侯，不敢依用，故设此制以简之。
　　君薨，大夫吊，卿共葬事。夫人，士吊，大夫送葬。先王之制，诸侯之丧，士吊，大夫送葬。在三十年。盖时俗过制，故文、襄虽节之，犹过於古。足以昭礼、命事、谋阙而已，朝聘以昭礼，盟会以谋阙。无加命矣。命有常。今嬖宠之丧，不敢择位，而数於守適，不敢以其位卑，而令礼数如守適夫人。然则时適夫人之丧，吊送之礼，以过文、襄之制。
　　○而数，所具反，徐所主反。適，丁历反，注同，本或作“嫡”，下同。令，力呈反。 
　　[疏]“今嬖”至“守適”。正义曰：今嬖宠贱妾之丧，不敢计择妾位卑贱，而令礼数即同於守適夫人也。言守適者，夫守外职，妻守内职。言夫人守内官之適长，故以守適言夫人也。文、襄之制，夫人丧，士吊，大夫送葬。今游吉，卿也，而云“同於守適则於时適夫人丧，已令卿送葬矣。故杜云“然则时適夫人之丧，吊送之礼，以过文襄之制”也。刘炫云：“不敢择取使人於卑贱之位，而礼数同於守内官之適夫人也。”
　　唯惧获戾，岂敢惮烦？少姜有宠而死，齐必继室。继室，复荐女。
　　○复，扶又反，下不出者皆同。今兹吾又将来贺，不唯此行也。”张趯曰：“善哉！吾得闻此数也。然自今子其无事矣。譬如火焉，火，心星。火中，寒暑乃退。心以季夏昏中而暑退，季冬旦中而寒退。 
　　[疏]注“心以”至“寒退”。
　　○正义曰：《月令》：“季夏之月，日在柳，昏心中，旦奎中。”“季冬之月，日在婺女，昏娄中，旦氐中”。氐后即次房心，是季冬旦火中也。
　　此其极也，能无退乎？晋将失诸侯，诸侯求烦不获。”言将不能复烦诸侯。二大夫退。子大叔告人曰：“张趯有知，其犹在君子之后乎！”讥其无隐讳。
　　○知音智。 
　　丁未，滕子原卒。同盟，故书名。同盟於襄之世，亦应从同盟之礼，故传发之。 
　　[疏]注“同盟”至“发之”。
　　○正义曰：文三年，王子虎卒，传曰：“吊如同盟，礼也”。杜云：“王子虎与僖公同盟于翟泉，文公是同盟之子，故赴以名。”然则与其父盟，得以名赴其子。於子虎之卒，既已发传，而此复发者，以子虎非诸侯，又滕入春秋以来，未尝书滕子名，故於此重发传也。
　　齐侯使晏婴请继室於晋，复以女继少姜。曰：“寡君使婴曰：‘寡人原事君，朝夕不倦，将奉质币，以无失时，则国家多难，是以不获。不得自来。
　　○朝，如字。质，徐之一反，又音如字。难，乃旦反。不腆先君之適，谓少姜。
　　○腆，他典反。以备内官，焜燿寡人之望，则又无禄，早世陨命，寡人失望。君若不忘先君之好，惠顾齐国，辱收寡人，徼福於大公、丁公，徼，要也。二公，齐先君。言收恤寡人，则先君与之福也。
　　○焜，胡本反，又音昆，服云“明也”。燿，羊照反，服云“照也”。陨，于敏反。好，呼报反。徼，古尧反。大公，音泰。要，一遥反。 
　　[疏]“焜燿寡人之望”。
　　○正义曰：服处云：“燿，照也。焜，明也。”言得备妃嫔之列，照明已之意望也。
　　照临敝邑，镇抚其社稷，则犹有先君之適，適夫人之女。及遗姑姊妹，遗，馀也。 
　　[疏]“及遗姑姊妹”。
　　○正义曰：姑姊妹，亦先君之女也。上云“先君之適”，谓適夫人所生。“及遗姑姊妹”，谓非夫人所生者也。
　　若而人。言如常人，不敢誉。
　　○誉音馀。君若不弃敝邑，而辱使董振择之，以备嫔嫱，寡人之望也。’”董，正也。振，整也。嫔嫱，妇官。
　　○振，之刃反，一音真，注同。嫱，本又作“廧”，在良反。 
　　[疏]注“董正”至“妇官”。
　　○正义曰：“董，正”，《释诂》文也。振为整理之意。言正整选择，示精审也。《周礼》：“天子有九嫔。”嫔是妇官，知嫱亦妇官。哀元年传说“夫差宿有妃嫱妇御焉”，盖周末妇官有此名。汉成帝时，匈奴来朝，诏以掖庭王嫱赐之，是名因於古也。
　　韩宣子使叔向对曰：“寡君之原也。寡君不能独任其社稷之事，未有伉俪，在縗绖之中，是以未敢请。制夫人之服，则葬讫，君臣乃释服。
　　○任音壬。縗，本亦作“衰”，七雷反。绖，直结反。 
　　[疏]“未有伉俪”。
　　○正义曰：少姜本非正夫人，而云“未有伉俪”者，盖晋侯当时无正夫人。其继室者，使韩起上卿逆之，郑罕虎如晋贺之，则后娶者为夫人也。
　　君有辱命，惠莫大焉。若惠顾敝邑，抚有晋国，赐之内主，岂惟寡君，举群臣实受其贶。其自唐叔以下，实宠嘉之。”唐叔，晋之祖。
　　○贶音况。 
　　[疏]“举群臣”。
　　○正义曰：举亦皆之义，言举朝群臣也。
　　既成昏，许昏成。晏子受礼，受宾享之礼。叔向从之宴，相与语。叔向曰：“齐其何如？”问兴衰。晏子曰：“此季世也，吾弗知齐其为陈氏矣！不知其他，唯知齐将为陈氏。
　　○“吾弗知”绝句。公弃其民而归於陈氏。弃民不恤。齐旧四量：豆、区、釜、锺。四升为豆，各自其四，以登於釜。四豆为区，区斗六升。四区为釜，釜六斗四升。登，成也。量音亮，下及注同。区，乌侯反，注及下皆同。釜十则锺。六斛四斗。陈氏三量，皆登一焉，锺乃大矣。登，加也。加一，谓加旧量之一也。以五升为豆，五豆为区，五区为釜，则区三斗，釜八斗，锺八斛。
　　○旧本以五升为豆，四豆为区，四区为釜，直加豆为五升，而区釜自大。故杜云“区二斗，釜八斗”是也。本或作“五豆为区，五区为釜”者，为加旧豆区为五，亦与杜注相会，非於五升之豆，又五五而加也。 
