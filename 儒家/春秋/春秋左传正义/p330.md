<!-- { "loadSidebar": true } -->
　　[疏]注“礼卿”至“略之”。
　　○正义曰：“礼，卿执羔，大夫执雁”《周礼 大宗伯》文也。“鲁则同之”，盖命卿与大夫俱执雁，今见士鞅执羔，始知执羔之尊，於是方始尚羔，令卿执之。记礼废之久也。传言“於是始尚羔”，必往前不执羔矣。但往前所执难知，先儒各以意说。贾逵云：“周礼，公之孤四命执皮帛，卿三命执羔，大夫再命执雁。鲁废其礼，三命之卿皆执皮帛，至是乃始复礼尚羔。”案《周礼》、《礼记》皆言“卿执羔，大夫执雁”，并以爵断，不依命数，贾何以讨命高下，妄称礼乎？传言“始尚羔”者，当谓旧贱羔而今尊之耳。若本僣孤礼，皆执皮帛，当云“始复用羔”，不得云“尚”也。若改僣从礼，得名为“尚”，则初献六羽，何以不言“始尚六佾”也？以“尚”言之，足知鲁卿旧执非皮帛矣。郑众云：“天子之卿执羔，大夫执雁。诸侯之卿当天子之大夫，故传曰‘唯卿为大夫’，当执雁。而执羔，僣天子之卿也。鲁人效之，而始尚羔，记礼所从坏。”案礼、传及记，天子之臣与诸侯之臣所执，无异文也。《周礼 掌客》，凡诸侯之礼，上公及侯伯之下皆云“卿相见以羔”，是诸侯之卿执羔不执雁。又《士相见》者，诸侯之臣相见之礼也，经曰：“下大夫相见以雁，上大夫相见以羔。”是诸侯之卿必执羔矣，安在於诸侯之卿当天子之大夫乎？是则背明文而用肺肠也。天子诸侯之臣所异者，士相见之礼，羔雁皆云“饰之以布”，而《曲礼》云：“饰羔雁者以缋。郑玄云：“此为诸侯之臣与天子之臣异也。”然则天子之臣衣之以布，而又画之；诸侯之臣则用布不画，所异唯此而已，其执不为异也。传文之乖於礼者，爵是卿也，皆当执羔，赵鞅、荀寅不应执雁。此是当时之失，失於逼下，以晋卿失於逼下，鲁卿不应僣上，益明贾言鲁卿旧执皮帛非其义矣。鲁人於是始知执羔为尊，或亦效晋唯上卿一人独执羔耳，未必即能如礼诸卿皆执羔也。此经言“公会晋师”，不言公会士鞅。僖二十九年传曰：“在礼，卿不会公侯，会伯子男可也。”故杜云：“卿不书，礼不敌公，史略之。”刘炫云：“案宣元年‘会晋师于棐林，伐郑’，杜云赵盾称师，取於师会，故称师。何知此非亦以师会故称师，而云礼不敌公略称师乎？”今知不然者，以宣元年诸侯俱在，又文连“伐郑”，故言“师会”，此则公之独会晋师，又无征伐之事，故以为卿不书，礼不敌公，史略之。刘以此与宣元年并取於师会，以规杜氏，非也。
　　晋师将盟卫侯于鄟泽，自瓦还，就卫地盟。
　　○鄟音专，又巿转反；本亦作鄟，音同。赵简子曰：“群臣谁敢盟卫君者？”前年卫叛晋属齐，简子意欲摧辱之。涉佗、成何曰：“我能盟之。”二子，晋大夫。
　　○佗，徒何反。卫人请执牛耳。盟礼，尊者莅牛耳，主次盟者。卫侯与晋大夫盟，自以当莅牛耳，故请之。 
　　[疏]注“盟礼”至“故请”。
　　○正义曰：盟用牛耳，卑者执之，尊者莅之。“请执牛耳”，请使晋大夫执牛耳。《周礼 戎右》云：“盟则赞牛耳。”郑玄云：“谓尸盟者割牛耳取血助为之，尸盟者执之。”襄二十七年传曰：“诸侯盟小国，固必有尸盟者。”是小国主备办盟具，宜执牛耳。哀十七年传曰：“公会齐侯盟于蒙。孟武伯问於高柴曰：‘诸侯盟，谁执牛耳？’季羔曰：‘鄫衍之役，吴公子姑曹；发阳之役，卫石魋。’武伯曰：‘然则彘也。’”鄫行吴为盟主，不知盟礼当令小国执牛耳，而自使其臣执之。濮阳宋、鲁、卫三国，卫为小；蒙则齐、鲁二国，鲁为小，皆是以小国执牛耳，而尊者莅之，以王次同盟者。今卫侯与晋大夫盟，自以当为盟主，宜莅牛耳，故请晋大夫使执之。
　　成何曰：“卫，吾温、原也。焉得视诸侯？”言卫小，可比晋县，不得从诸侯礼。
　　○焉，於虔反。将歃，涉佗捘卫侯之手，及捥。捘，挤也。血至捥。
　　○歃，所洽反。捘，子对反。捥，乌唤反。挤，多计反，一音子礼反；《说文》云：“排也”。 
　　[疏]注“捘挤也”。
　　○正义曰：《说文》云：推，排也。排，挤也。捘是推排之意，故为挤也。昭十三年传言“挤于沟壑”，谓被推入坑也。
　　卫侯怒，王孙贾趋进贾，卫大夫。曰：“盟以信礼也。信，犹明也。有如卫君，其敢不唯礼是事，而受此盟也？”言晋无礼，不欲受其盟。卫侯欲叛晋，而患诸大夫。王孙贾使次于郊，大夫问故。问不入故。公以晋诟语之，诟，耻也。
　　○诟，呼豆反。语，鱼据反。且曰：“寡人辱社稷，其改卜嗣，寡人从焉。”使改卜他公子以嗣先君，我从大夫所立。大夫曰：“是卫之祸，岂君之过也？”公曰：“又有患焉，谓寡人‘必以而子与大夫之子为质’。”为质於晋。
　　○质音致，注及下同。大夫曰：“苟有益也，公子则往，群臣之子敢不皆负羁绁以从？”将行，王孙贾曰：“苟卫国有难，工商未尝不为患，使皆行而后可。”欲以激怒国人。
　　○绁，息列反。从，才用反。下说“从弟”、下“从者”同。难，乃旦反。激，古狄反。公以告大夫，乃皆将行之。行有日有期日。公朝国人，使贾问焉，曰：“若卫叛晋，晋五伐我，病何如矣？”皆曰：“五伐我，犹可以能战。”贾曰：“然则如叛之，病而后质焉，何迟之有？”乃叛晋。晋人请改盟，弗许。 
　　秋，晋士鞅会成桓公侵郑，围蟲牢，报伊阙也。桓公，周卿士。不书，监帅不亲侵也。六年郑伐周阙外，晋为周报之。
　　○监，古衔反。为，于伪反，下同。遂侵卫。讨叛。 
　　九月，师侵卫，晋故也。鲁为晋讨卫。 
　　季寤、季桓子之弟。
　　○寤，五故反。公鉏极、公弥曾孙，桓子族子。公山不狃费宰。
　　○狃，女九反。皆不得志於季氏，叔孙辄无宠於叔孙氏，辄，叔孙氏之庶子。叔仲志不得志於鲁，志，叔孙带之孙，皆为国人所薄。故五人因阳虎。阳虎欲去三桓，以季寤更季氏，代桓子。
　　○去，起吕反。更音庚，旧古孟反，下皆同。以叔孙辄更叔孙氏，代武叔。已更孟氏。阳虎自代懿子。冬，十月，顺祀先公而祈焉。将作大事，欲以顺祀取媚。辛卯，禘于僖公。辛卯，十月二日。不於太庙者，顺祀之义，当退僖公，惧於僖神，故於僖庙行顺祀。
　　○禘，大计反。 
　　[疏]“禘于僖公”。
　　○正义曰：《释例》曰：“大祭于太庙，以审定昭穆，谓之禘。禘于太庙，礼之常也。各於其宫，时之为也。虽非三年大祭而书‘禘’，用禘礼也。”然则禘者，审定昭穆之祭也。今为顺祀而禘于僖公，则是并取先公之主，尽入僖庙，而以昭穆祭之，是为周禘礼也。计禘礼当于太庙，今就僖庙为禘者，顺祀之义，退僖升闵，惧於僖公之神，故於僖庙行禘礼，使先公之神遍知之。礼，祭尊可以及卑，后世之主宜上徙太庙而食，今徙上世之主下入僖庙祀之，当时所为，非正礼也。昭二十五年禘于襄公，义亦然也。
　　壬辰，将享季氏于蒲圃而杀之，戒都车曰：“癸巳至。”都邑之兵车也。阳虎欲以壬辰夜杀季孙，明日癸巳，以都车攻二家。
　　○圃，布五反。成宰公敛处父告孟孙曰：“季氏戒都车，何故？”孟孙曰：“吾弗闻。”处父曰：“然则乱也。必及於子，先备诸。”与孟孙以壬辰为期。处父期以兵救孟氏。壬辰，先癸巳一日。
　　○先癸，悉荐反。阳虎前驱，林楚御桓子，虞人以铍、盾夹之，阳越殿。越，阳虎从弟。
　　○铍，普皮反。盾，食允反，又音允。夹，古洽反。殿，丁见反。将如蒲圃，桓子咋谓林楚咋，暂也。
　　○咋，仕诈反。曰：“而先皆季氏之良也，尔以是继之。”欲使林楚免已於难，以继其先人之良。
　　○难，乃旦反，下同。 
　　[疏]“而先”至“继之”。
　　○正义曰：而，女也。言女先祖以来，皆为季氏忠良之臣。女今不良，反以是杀我之事继续之。
　　对曰：“臣闻命后。后，犹晚。阳虎为政，鲁国服焉，违之徵死，死无益於主。”桓子曰：“何后之有？而能以我適孟氏乎？”对曰：“不敢爱死，惧不免主。”桓子曰：“往也！”言必往。孟氏选圉人之壮者三百人，以为公期筑室於门外。实欲以备难，不欲使人知，故伪筑室於门外，因得聚众。公期，孟氏支子。
　　○圉，鱼吕反。为，于伪反。林楚怒焉，及衢而骋。骋，驰也。
　　○骋，敕领反。阳越射之，不中。筑者阖门。季孙既得入，乃闭门。
　　○射，食亦反，下同。中，丁仲反。阖，户腊反。有自门间射阳越，杀之。阳虎劫公与武叔，武叔，叔孙不敢之子州仇也。
　　○劫，居业反。仇音求。以伐孟氏。公敛处父帅成人自上东门入，鲁东城之北门。与阳氏战于南门之内，弗胜；又战于棘下，城内地名。阳氏败。阳虎说甲如公宫，取宝玉、大弓以出，舍于五父之衢，寝而为食。其徒曰：“追其将至。”虎曰：“鲁人闻余出，喜於徵死，何暇追余？”徵，召也。阳虎召季氏於蒲圃，将欲杀之，今得脱，必喜，故言喜於召死。
　　○说，本又作税，同，他活反。得脱，徒活反，又他活反。 
　　[疏]注“徵召”至“召死”。
　　○正义曰：“徵，召也”，《释言》文。阳虎召季孙欲杀之，今既得脱，鲁人欢喜季孙免於召死之事，何暇追我？刘炫云：“阳虎召孙欲杀之，则召季孙为召死。季孙得脱，必大喜。鲁人闻我出去，喜於召死，言人人皆喜於季孙。”
　　从者曰：“嘻！速驾，公敛阳在。”嘻，叹声。
　　○嘻，许其反。公敛阳请追之，孟孙弗许。畏阳虎。阳欲杀桓子，欲因乱讨季氏，以强孟氏。孟孙惧而归之。不敢杀。子言辩舍爵於季氏之庙而出。子言，季寤。辨，犹周徧也。徧告庙饮酒，示无惧。
　　○言辨，音遍，注徧同。舍，如字。阳虎入于讙、阳关以叛。叛不书，略家臣。
　　○讙音欢。 
　　郑驷歂嗣子大叔为政。歂，驷乞子子然也。为明年杀邓析张本。
　　○歂，巿专反。析，星历反。 
　　【经】九年，春，王正月。 
　　夏，四月，戊申，郑伯虿卒。无传。四年盟皋鼬。
　　○虿，敕迈反。 
　　[疏]注“四年盟皋鼬”。
　　○正义曰：虿以昭二十九年即位，三十二年，大夫盟于狄泉，以未告公而公薨，故不数。
　　得宝玉、大弓。弓、玉，国之分器，得之足以为荣，失之足以为辱，故重而书之。
　　○分，扶问反。 
　　六月，葬郑献公。无传。三月而葬，速。 
　　[疏]“献公”。
　　○正义曰：谥法：“博闻多能曰献。”
