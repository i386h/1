<!-- { "loadSidebar": true } -->
　　【经】十有四年，春，西狩获麟。（麟者，仁兽，圣王之嘉瑞也。时无明王，出而遇获。仲尼伤周道之不兴，感嘉瑞之无应，故因《鲁春秋》而脩中兴之教，绝笔於获麟之一句，所感而作，固所以为终也。冬猎曰狩，盖虞人脩常职，故不书狩者。大野在鲁西，故言“西狩”。得用曰获。
　　○狩，手又反。麟，吕辛反，又力珍反，瑞兽也。解见《诗音》。瑞，常恚反。应，应对之应。中，丁仲反。） 
　　[疏]注“麟者”至“曰获”。
　　○正义曰：《公羊传》曰：“麟者，仁兽也。”何休云：“一角而戴肉，设武备而不为害，所以为仁也。”郑玄《诗笺》云：“麟角之末有肉，示有武而不用。”《释兽》云：“麐，麕身，牛尾，一角。”李巡曰：“麟，瑞应兽名。”孙炎曰：“灵兽也。”京房《易传》曰：“麟，麕身牛尾，狼额马蹄，有五采，腹下黄，高丈二。”《广雅》云：“麒麟，狼头肉角，含仁怀义，音中钟吕，行步中规，折旋中矩，游必择土，翔必有处，不履生蟲，不折生草，不群不旅，不入陷阱，不入罗网，文章斌斌。”《说文》云：“麒，仁兽。从鹿，其声。麟，大牝鹿也。从鹿，粦声。”《公羊传》曰：“麟，有王者则至，无王者则不至”。《孝经 援神契》云：“德至鸟兽，则麒麟臻。”是言麟为圣王之嘉瑞也。此时无明王，麟出无所应也。出而遇获，失其所以归也。夫以灵瑞之物，轗轲若是，圣人见此，能无感乎？所以感者，以圣人之生非其时，道无所施，言无所用，与麟相类，故为感也。仲尼见此获麟，於是伤周道之不兴，感嘉瑞之无应，故因《鲁春秋》文加褒贬而脩中兴之教。若能用此道，则周室中兴，故谓《春秋》为中兴之教也。《春秋》编年之书，不待年终，而绝笔於获麟之一句者，本以所感而作，故所以用此为终也。《释天》云：“冬猎为狩。”周之春，夏之冬，故称狩也。桓四年“公狩于郎”，庄四年“公及齐人狩于禚”，禚郎二者，公亲行，皆书公狩。此狩不书公卿者，盖是虞人贱官，自修常职，公卿不行，故不书狩者名氏。此狩常事，本不合书，书之，为获麟故也。传称“狩于大野”，大野之泽在鲁国之西，故言“西狩”。“得用曰获”，定九年传例也。杜以获麟之义，唯此而已。先儒穿凿，妄生异端。《公羊传》曰：“有以告者，曰：‘有麕而角者。’孔子曰：‘孰为来哉？孰为来哉？’反袂拭面，涕沾袍，曰：‘吾道穷矣。’说《公羊》者云：麟是汉将受命之瑞，周亡天下之异，夫子知其将有六国争彊，秦项交战，然后刘氏乃立。夫子深闵民之离害，故为之陨泣。麟者，太平之符，圣人之类。又云：麟得而死，此亦天告夫子将没之徵也。案：此时去汉二百七十有馀年矣。汉氏起於匹夫，先无王迹，前期三百许岁，天已豫见徵兆，其为灵命，何大远乎？言既不经，事无所据，苟佞时世，妄为虚诞，故杜氏序云：“至於反袂拭面，称吾道穷，亦无取焉。”盖贱其虚诬，鄙其妖妄，故无所取之也。说《左氏》者云：麟生於火，而游於土，中央轩辕，大角之兽。孔子作《春秋》。《春秋》者，礼也，脩火德以致其子，故麟来而为孔子瑞也。奉德侯陈钦说麟，西方毛蟲金精也。孔子作《春秋》，有立言，西方兑为口，故麟来。许慎称刘向、尹更始等皆以为吉凶不并，瑞灾不兼。今麟为周异，不得复为汉瑞，知麟应孔子而至。郑玄以为脩母致子不如立言之说密也。贾逵、服虔、颍容等皆以为孔子自卫反鲁，考正礼乐，脩《春秋》，约以周礼，三年文成致麟，麟感而至，取龙为水物，故以为脩母致子之应。若然，龙为水物，以其育於水耳，麟生於火，岂其产於火乎？孔子之作《春秋》，门徒尽知之矣。丘明亲承圣旨，目见获麟，丘明何以不言？弟子何以不说？子思、孟轲去圣尤近，荀卿著书，尊崇孔德，麟若应孔子而来，著书无容不述，何乃经传群籍了尔不言？以其既妖且妄，故杜悉无所取。
　　小邾射以句绎来奔。射，小邾大夫。句绎，地名。《春秋》止於获麟，故射不在三叛人之数。自此以下至十六年，皆《鲁史记》之文，弟子欲存孔子卒，故并录以续孔子所脩之经。
　　○射音亦。句，古侯反。绎音亦。 
　　[疏]注“射小”至“之经”。
　　○正义曰：此文与“邾庶其、黑肱、莒牟夷”文同，知射是小邾大夫，以句绎之地来奔鲁也。其事既同，其罪亦等。传称庶其等为三叛人，不通数此为四叛人者，以《春秋》之经止於获麟。获麟以上褒贬是仲尼之意，此虽文与彼同，而事非孔意，故不数也。若然，鲁史书此旧与彼同，则窃地显名，史先然矣。而昭三十一年传盛论书三叛人名，惩不义也，其善志也。杜言书曰故书，皆是仲尼新意。案此类彼，则彼是旧文。言新意者，仲尼所脩有因有革。因者虽是仲尼因旧，旧合仲尼之心，因而不改，即是新意。所以彼传归功脩者，谓之“善志”，为传所以脩之既定，乃成为善也。故《释例 终篇》杜自问而释之云：“丘明之为传，所以释仲尼《春秋》，仲尼《春秋》皆因旧史策书，义之所在，则时加增损，或仍旧史之无，或改旧史之有，虽因旧文，固是仲尼之书也。丘明所发，固是仲尼之意也。”是其说也。《公羊》、《穀梁》之经皆至获麟而尽。《左氏》之经更有此下事者，自此以下至十六年，皆是鲁史记事之正文也。仲尼所脩，脩此记也。此上仲尼脩记，此下是其本文。弟子欲存孔子卒，故因经之末并录鲁之旧史，以续孔子所脩之经，记仲尼卒之月日，示后人使知之耳。贾逵亦云，此下弟子所记，但不言是鲁之旧史耳。
　　夏，四月，齐陈恒执其君，寘于舒州。
　　○寘，之豉反。 
　　[疏]“陈恒执其君”。
　　○正义曰：成十七年晋栾书执晋厉公，亦先执后弑，与此事同。彼不书者，或此告彼不告，且此非孔子所脩，不可以为例也。
　　庚戌，叔还卒。无传。 
　　五月，庚申，朔，日有食之。无传。陈宗竖出奔楚。无传。
　　○竖，上主反。 
　　宋向魋入于曹以叛。曹，宋邑。
　　○向，舒丈反。魋，徒回反。 
　　莒子狂卒。无传。
　　○狂，其廷反。 
　　六月，宋向魋自曹出奔卫。宋向巢来奔。 
　　齐人弑其君壬于舒州。 
　　[疏]“齐人弑其君壬”。
　　○正义曰：宣四年传例曰：“凡弑君称君，君无道也；称臣，臣之罪也。”发凡言例，是周公旧典。此鲁史不书陈恒之名，盖依凡例以齐君无道故。
　　秋，晋赵鞅帅师伐卫。无传。
　　○鞅，於丈反。 
　　八月，辛丑，仲孙何忌卒。 
　　冬，陈宗竖自楚复入于陈，陈人杀之。无传。
　　○复，扶又反。陈辕买出奔楚。无传。 
　　有星孛。无传。不言所在，史失之。
　　○孛，步内反。 
　　饥。无传。 
　　【传】十四年，春，西狩於大野，叔孙氏之车子鉏商获麟，（大野，在高平钜野县东北大泽是也。车子，微者，鉏商，名。
　　○鉏，仕居反。） 
　　[疏]注“大野”至“商名”。
　　○正义曰：巨训大也。由其旁有大泽，故县以钜野为名。其泽在曲阜之西，故称西狩。不书地者，得常不书也。贾逵云：周在西，明夫子道系周。服虔云：“言西者，有意於西，明夫子有立言，立言之位在西方，故著於西也。”按：此泽实在鲁西，旧史因书西耳。仲尼不改旧史，何以得示己意？若其本实东狩，仲尼不得辄改为西，以己意之所示，妄改鲁之狩处，虽则下愚，知其不可。岂有斯人而为斯事？以此立说，何妄之甚！杜以“车子”连文为将车之子，故为微者。鉏商是其名也。《家语》说此事云：“叔孙氏之车士曰子鉏商。”王肃云：车士，将车者也。子，姓。鉏商，名。今传无“士”字。服虔云：“车，车士，微者也。子，姓；鉏商，名。”以子为姓，与杜异。
　　以为不祥，以赐虞人。时所未尝见，故怪之。虞人，掌山泽之官。 
　　[疏]“以为”至“虞人”。
　　○正义曰：《家语》云：“子鉏商采薪於大野，获麟焉，折其前左足，载而归。叔孙以为不祥，弃之於郭外。使人告於孔子，孔子曰：‘麟也。’然后取之。”王肃云：传曰狩，此曰采薪，时实狩猎，鉏商非狩者，采薪而获麟也。传曰“以赐虞人”，此云“弃之於郭外”，弃之於郭外，所以赐虞人也。然肃意欲成彼《家语》，令与经、传符同，故强为之辞，冀合其说，要其文正乖，不可合也。今传言狩而获麟，非采薪者也。鉏商不是狩者，麟非狩之所获，何以书为狩乎？以赐虞人，虞人当受之矣。弃之郭外，非赐人之辞，不得弃之以为赐人也。《公羊传》曰：“西狩获麟，何以书？记异也。何异尔？非中国之兽也。然则孰狩之？薪采者也。薪采者，则微者也。曷为以狩言之？大之也。曷为大之？为获麟大之也。”则《公羊》之意，当时实无狩者，为大麟而称狩也。《家语》虽出孔家，乃是后世所录，取《公羊》之说节之以成文耳，不可与《左氏》合也。
　　仲尼观之，曰：“麟也。”然后取之。言鲁史所以得书获麟。 
　　[疏]注“言鲁”至“获麟”。
　　○正义曰：若举国不识，则无由得书。传说“仲尼观之”，言鲁史所以得书获麟由仲尼辨之故也。服虔云：仲尼名之曰麟，明麟为仲尼至也。然则麟非常见，鲁人所疑，仲尼圣者，所言必信，故鲁从而取之。此则愚民之信圣也。服虔以仲尼名之，即云“为仲尼至”，然则防风之骨、肃慎之矢、季氏之坟羊、楚王之萍实，皆问仲尼而后知，岂为仲尼至也？
　　小邾射以句绎来奔，曰：“使季路要我，吾无盟矣。”子路信诚，故欲得与相要誓，而不须盟。孔子弟子既续书鲁策以系於经，丘明亦随而传之，终於哀公以卒前事。其异事则皆略而不传，故此经无传者多。
　　○要，於妙反，又一遥反，注同。使子路，子路辞。季康子使冉有谓之曰：“千乘之国，不信其盟，而信子之言，子何辱焉？”对曰：“鲁有事于小邾，不敢问故，死其城下可也。彼不臣而济其言，是义之也。由弗能。”济，成也。
　　○乘，绳证反，年内同。 
　　[疏]“使子”至“弗能”。
　　○正义曰：季孙之意，以小邾射不信千乘之国，而信子路之言，是其重子路过於一国，子路当以为荣，不宜耻与言约。子路之意，鲁伐小邾，非己能禁，将令己言不信，不可与射约也。又射是窃地叛臣，臣之罪恶者也，而子路与之相要，便是以射为义，耻与不义交好，故辞而不能也。
