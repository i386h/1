<!-- { "loadSidebar": true } -->
　　齐简公之在鲁也，阚止有宠焉。简公，悼公阳生子壬也。阚止，子我也。事在六年。
　　○阚，苦暂反。及即位，使为政。陈成子惮之，骤顾诸朝。成子，陈常。心不安，故数顾之。
　　○惮，大旦反。骤，仕救反。数，所角反。诸御鞅言於公鞅，齐大夫。曰：“陈、阚不可并也，君其择焉。”择用一人。弗听。子我夕，夕视事。陈逆杀人，逢之，陈逆，子行，陈氏宗也。子我逢之。遂执以入。执逆至朝。陈氏方睦，欲谋齐国，故宗族和。使疾而遗之潘沐，备酒肉焉，使诈病，因内潘沐，并得内酒肉。潘，米汁，可以沐头。
　　○遗，唯季反。潘，芳袁反，注皆同。沐音木。汁，之十反。飨守囚者，醉而杀之而逃。子我盟诸陈於陈宗。失陈逆，惧其反为患，故盟之。 
　　[疏]“盟诸陈於陈宗”。
　　○正义曰：陈宗，陈氏宗主，谓陈成子也。尽集陈氏宗族，就成子家盟也。
　　初，陈豹欲为子我臣，豹，亦陈氏族。使公孙言已，言已，介达之。
　　○介，音界，媒介也，亦因也。巳有丧而止。既而言之，既，终丧也。曰：“有陈豹者，长而上偻，肩背偻。
　　○长，如字，又丁丈反。偻，力主反。望视，目望阳。事君子必得志。得君子意。欲为子臣，吾惮其为人也，恐多诈。故缓以告。”子我曰：“何害？是其在我也。”使为臣。他日，与之言政，说，遂有宠。谓之曰：“我尽逐陈氏，而立女，若何？”对曰：“我远於陈氏矣。言已疏远。
　　○说音悦。女音汝。远如字，又子万反。且其违者，不过数人，违，不从也。
　　○数，所注反。何尽逐焉？”遂告陈氏。子行曰：“彼得君，弗先，必祸子。”子行舍於公宫。子行逃，而隐於陈氏。今又隐於公宫。夏，五月，壬申，成子兄弟四乘如公。成子之兄弟，昭子庄、简子齿、宣子夷、穆子安、廪丘子意兹、芒子盈、惠子得，凡八人，二人共一乘。
　　○廪，力甚反。芒音亡。 
　　[疏]注“成子”至“一乘”。正义曰：案《世本》僖子生昭子庄、简子齿、宣子其夷、穆子安、廪丘子凿兹、芒子盈、惠子得。
　　子我在幄，幄，帐也。听政之处。
　　○幄，於角反。处，昌虑反。出逆之。遂入，闭门。成子入，反闭门，不纳子我。侍人御之，子我侍人。
　　○御，本亦作“御”，鱼吕反。子行杀侍人。素在内，故得杀人。公与妇人饮酒于檀台，成子迁诸寝。徙公使居正寝。
　　○檀，大丹反。公执戈，将击之。疑其欲作乱。大史子馀曰：“非不利也，将除害也。”言将为公除害。
　　○大音泰。将为，于伪反，下文“逆为余请”、下注“为公”同。成子出舍于库，以公怒故。闻公犹怒，将出，曰：“何所无君？”子行抽剑曰：“需，事之贼也。言需疑则害事。
　　○需音须。谁非陈宗？言陈氏宗族众多。 
　　[疏]“谁非陈宗”。
　　○正义曰：子行称国内之人谁非陈宗，言陈氏宗族众多，力足成事，何为畏子我欲出奔？
　　所不杀子者，有如陈宗！”言子若欲出，我必杀子，明如陈宗。 
　　[疏]“所不”至“陈宗”。
　　○正义曰：子行虑其必出，故以杀子惧之。陈宗，谓陈之先人。此称“有如陈宗”，由定六年孟懿子谓范献子曰“所不以阳虎为中军司马者，有如先君”。彼注云“称先君以徵其言”。此亦然也。服虔云：陈宗，先祖鬼神也。
　　乃止。子我归，属徒攻闱与大门，闱，宫中小门。大门，公门也。
　　○属，之欲反。闱音韦。 
　　[疏]注“闱宫”至“门也”。
　　○正义曰：《释宫》云：“宫中之门谓之闱。”孙炎曰：“宫中相通小门也。”成子在公宫内，知大门公门也。讨闱在宫内，必是得入大门乃得至闱。今言攻闱与大门皆不胜者，公宫非止一门，盖从别门而入，兵得至闱，故与大门并攻也。
　　皆不胜，乃出。陈氏追之，失道於弇中，適丰丘。弇中，狭路。丰丘，陈氏邑。
　　○弇，於检反，又音淹。狭音洽。丰丘人执之以告，杀诸郭关。齐关名。成子将杀大陆子方，子方，子我臣。陈逆请而免之，以公命取车於道。子方取道中行人车。及耏，众知而东之。知其矫命，夺车遂使东。
　　○而彡音而。矫，本又作“桥”，居表反。出雍门，齐城门也。
　　○雍，於用反。陈豹与之车，弗受，曰：“逆为余请，豹与余车，余有私焉。事子我而有私於其雠，何以见鲁、卫之士？”传言陈氏务施。
　　○施，式豉反。东郭贾奔卫。贾，即子方。庚辰，陈恒执公于舒州。公曰：“吾早从鞅之言，不及此。”悔不诛陈氏。 
　　宋桓魋以宠，害於公。恃宠骄盈。公使夫人骤请享焉，而将讨之。夫人，景公母也。数请享饮，欲因请讨之。
　　○数，所角反。未及，魋先谋公，请以鞍易薄。鞍，向魋邑。薄，公邑。欲因易邑，为公享宴而作乱。
　　○鞍音安。公曰：“不可。薄，宗邑也。”宗庙所在。乃益鞍七邑，而请享公焉。伪喜於受赐。以日中为期，家备尽往。甲兵之备。公知之，告皇野曰：“余长魋也。少长育之。皇野，司马子仲。
　　○长，丁丈反，注同。少，诗照反。今将祸余，请即救。”司马子仲曰：“有臣不顺，神之所恶也，而况人乎？敢不承命。不得左师不可，左师，向魋兄向巢也。
　　○恶，乌路反。请以君命召之。”左师每食击锺。闻锺声，公曰：“夫子将食。”既食，又奏。奏乐。公曰：“可矣。”以乘车往，曰：“迹人来告主迹禽兽者。
　　○迹，子亦反。 
　　[疏]注“主迹禽兽者”。
　　○正义曰：《周礼 地官》“迹人掌邦田之地政。凡田猎者受令焉”。郑玄云：“迹之言迹知禽兽之处也。”
　　曰：‘逢泽有介麇焉。’《地理志》言逢泽在荧阳开封县东北，远，疑非。介，大也。
　　○介音界。麇，九伦反，獐也；本又作“麋”，亡悲反。 
　　[疏]注“地理”至“大也”。
　　○正义曰：《汉书 地理志》云：“开封县，逢泽在东北，或曰宋之逢泽也。”臣瓒案：“《汲郡古文》梁惠王废逢忌之薮以赐民，今浚仪县有逢忌陂是也。”《土地名》：“宋都雎阳”，计去开封四百馀里，非轻行可到，故杜以“远，疑非”也。盖於宋都之旁别有近地名逢泽也。介，大也，《释诂》文。案：《方言》“畜无耦曰介”。杜云“大”者，逢泽大处，不应唯有一麇，若迹人止告一麇，不应公唤左师俱猎，故以介为大。刘炫以为一麇而规杜氏，非也。
　　公曰：‘虽魋未来，得左师，吾与之田，若何？’皇野称公命。君惮告子。难以游戏烦大臣。
　　○难，乃旦反，下文及注同。野曰：‘尝私焉。’尝，试也。君欲速，故以乘车逆子。”与之乘，至，公告之故，拜不能起。司马曰：“君与之言。”使公与要誓。公曰：“所难子者，上有天，下有先君。”言虽诛魋，要不负言，使祸难及子。对曰：“魋之不共，宋之祸也。敢不唯命是听。”司马请瑞焉，瑞，符节，以发兵。 
　　[疏]注“瑞符节以发兵”。
　　○正义曰：《周礼 典瑞》云：“牙璋以起军旅，以治兵守。”郑众云：“牙璋琢以为牙，牙齿兵象，故以牙璋发兵，若今特以铜虎符发兵也。”彼用牙璋，天子之法，诸侯於其封内亦自以瑞发兵，其物无文以言之。
　　以命其徒攻桓氏。桓氏，向魋。其父兄故臣曰：“不可。”司马故臣与桓魋无怨者。其新臣曰：“从吾君之命。”遂攻之。子颀骋而告桓司马。子颀，桓魋弟。桓司马即魋也。
　　○颀音祈。骋，敕领反。司马欲入，入攻君。子车止之，车亦魋弟。曰：“不能事君，而又伐国，民不与也，祇取死焉。”向魋遂入于曹以叛。哀八年，宋灭曹以为邑。
　　○祇音支。六月，使左师巢伐之，欲质大夫以入焉。巢不能克魋，恐公怒，欲得国内大夫为质，还入国。
　　○质音致，注及下同。不能。亦入于曹取质。不能得大夫，故入曹，劫曹人子弟而质之，欲以自固。魋曰：“不可。既不能事君，又得罪于民，将若之何？”乃舍之。舍曹子弟。
　　○舍音赦，又音舍，注同。民遂叛之。向魋奔卫。向巢来奔，宋公使止之，曰：“寡人与子有言矣，不可以绝向氏之祀。”辞曰：“臣之罪大，尽灭桓氏可也。若以先臣之故，而使有后，君之惠也。若臣则不可以入矣。”司马牛致其邑与珪焉，而適齐。牛，桓魋弟也。珪，守邑符信。向魋出于卫地，公文氏攻之，公文氏，卫大夫。求夏后氏之璜焉。与之他玉，而奔齐，陈成子使为次卿。司马牛又致其邑焉，而適吴。示不与魋同。
　　○夏，户雅反。璜音黄。吴人恶之而反。赵简子召之，陈成子亦召之，卒於鲁郭门之外，坑氏葬诸丘舆。坑氏，鲁人也。泰山南城县西北有舆城。录其卒葬所在，愍贤者失所。
　　○恶，乌路反。坑，苦庚反，或音冈。舆音余。 
　　甲午，齐陈恒弑其君壬于舒州。壬，简公也。孔丘三日齐，而请伐齐三。公曰：“鲁为齐弱久矣，子之伐之，将若之何？”对曰：“陈恒弑其君，民之不与者半。以鲁之众，加齐之半，可克也。”公曰：“子告季孙。”孔子辞。辞不告。
　　○三日齐，侧皆反；本又作“斋”。伐齐三，如字，又息皆反。退而告人，曰：“吾以从大夫之后也，故不敢不言。”尝为大夫而去，故言后。 
　　[疏]“孔丘”至“告人”。
　　○正义曰：《论语》录此事与此小异。彼云“沐浴而朝”，此云“齐而请”。彼云“公曰告夫三子”，此云“公曰子告季孙”。礼齐必沐浴，三子，季孙为长。各记其一，故不同耳。彼於“退而告人”之下又云“之三子告”。此无文者，传是史官所录，记其与君言耳。退后别告三子，唯弟子知之。史官不见其告，故传无文也。
　　初，孟孺子洩将圉马於成。洩，孟懿子之子孟武伯也。圉，畜养也。成，孟氏邑。
　　○洩，息列反。圉，鱼吕反。成宰公孙宿不受，曰：“孟孙为成之病，不圉马焉。”病，谓民贫困。
　　○为，于伪反。孺子怒，袭成。从者不得入，乃反。成有司使，孺子鞭之。恨恚，故鞭成有司之使人。
　　○从者，才用反。使，所吏反，注同。恚，一瑞反。秋，八月，辛丑，孟懿子卒。成人奔丧，弗内。袒免哭于衢。听共，弗许。请听命共使。
　　○内，如字，又音纳。袒音怛。免音问。衢，其俱反。共音恭，注同。惧，不归。不敢归成，为明年成叛传。 
　　【经】十有五年，春，王正月，成叛。 
　　夏，五月，齐高无丕出奔北燕。无传。
　　○丕，普悲反。 
　　郑伯伐宋。无传。 
