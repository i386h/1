<!-- { "loadSidebar": true } -->
　　○正义曰：刘炫云：杜意晋谋伐齐，齐人乃弑庄公以说晋也。炫谓庄公死后晋始谋伐齐，齐人以庄公伐晋，晋欲报伐庄公，既以此说晋，言晋雠既死，今新君服从晋也。
　　使隰鉏请成。庆封如师，庆封独使於晋，不通诸侯，故不书。鉏，隰朋之曾孙。
　　○鉏，仕居反。使，所吏反。男女以班。赂晋以宗器、乐器。宗器，祭祀之器。乐器，钟磬之属。 
　　[疏]“男女以班”。
　　○正义曰：刘炫云：哀元年“蔡人男女以辨”，与此同。杜意男女分别将以赂晋也。炫谓男女分别示晋以恐惧服罪，非以为赂也。
　　自六正、三军之六卿。五吏、三十帅、五吏，文职。三十帅，武职。皆军卿之属官。
　　○帅，所类反，注及下注“将帅”同。 
　　[疏]注“五吏”至“属官”。
　　○正义曰：此齐以晋将来伐，就会赂之。则五吏、三十帅皆军内之官也。三军将佐有六，与六正数同，故以六正为六卿也。其五吏、三十帅皆是军内之官。以三军与六正数同，必是在军之官。但军官不复可知。下句言三军之大夫、百官之正长，则军内群官足包之矣。於大夫之上言五吏、三十帅，此吏、帅未必贵於大夫，当以有所掌，故先言之耳。以吏者，治也，故为文职。帅者，有所率领，故为武职。杜氏以意而解，不能审悉，故云“皆军卿之属官”，略言之耳。既以帅为武职，则帅是大帅，下句复云“师旅”，明当小於此帅，故杜以下“师旅”为“小将帅”。董遇云：五吏，谓一正有五吏，为三十帅之长。亦以意言之耳。俗本“三十帅”为“三十师”，非也。
　　三军之大夫、百官之正长、师旅百官正长，群有司也。师旅，小将帅。
　　○长，丁丈反，注同。及处守者皆有赂。皆以男女为赂。处守，守国者。
　　○处守，手又反，注处守同。守国如字，或手又反。 
　　[疏]注“皆以男女为赂”。
　　○正义曰：杜以上句“男女以班”与“赂”连文，故云“皆以男女为赂”，刘炫以为“男女以班”，示降服於晋。有赂者，皆有货财赂之，非“以男女为赂”，与杜异也。
　　晋侯许之。晋侯受赂还，不讥者，齐有丧，师自宜退。 
　　[疏]注“晋侯”至“宜退”。
　　○正义曰：案传“会于夷仪，伐齐，以报朝歌之役。齐人以庄公说”。则晋初伐齐之日，未知庄公巳死，齐人以说，方始知之。齐既有丧，师自须退。纵令受赂，未合致讥，故杜为此解。而刘以为齐弑君之后，晋始来伐而规杜氏，非也。
　　使叔向告於诸侯。告齐服。公使子服惠伯对曰：“君舍有罪，以靖小国，君之惠也。寡君闻命矣。” 
　　晋侯使魏舒、宛没逆卫侯，卫献公以十四年奔齐。
　　○宛，於元反。将使卫与之夷仪。崔子止其帑，以求五鹿。崔杼欲得卫之五鹿，故留卫侯妻子於齐以质之。 
　　[疏]“崔子”至“五鹿”。
　　○正义曰：卫侯本以妻子奔齐，今卫侯将入夷仪，崔子止其帑於齐。所以止之，以求五鹿故也。卫侯若得卫国，望以五鹿与齐，故止其妻子以质之也。
　　初，陈侯会楚子伐郑，在前年。当陈隧者，井堙木刊。隧，径也。堙，塞也。刊，除也。
　　○隧，音遂，徐又徒猥反，下同。堙音因。刊，苦干反。径，古定反。郑人怨之。六月，郑子展、子产帅车七百乘伐陈，宵突陈城，突，穿也。遂入之。陈侯扶其大子偃师奔墓，欲逃冢间。遇司马桓子，曰：“载余！”陈之司马。曰：“将巡城。”不欲载公，以巡城辞。遇贾获，贾获，陈大夫。载其母妻，下之而授公车。公曰：“舍而母！”辞曰：“不祥。”虽急，犹不欲男女无别。
　　○别，彼列反，下文同。与其妻扶其母以奔墓，亦免。子展命师无入公宫，与子产亲御诸门。欲服之而已，故禁侵掠。
　　○御，鱼吕反。掠音亮。陈侯使司马桓子赂以宗器。陈侯免，拥社。免，丧服。拥社，抱社主。示服。
　　○免音问，注同；徐音万，丧冠也。拥，於勇反。使其众男女别而累，以待於朝。累，自囚系以待命。
　　○累，类悲反，一音吕执反。 
　　[疏]注“累自”至“待命”。
　　○正义曰：宣十二年“楚子入郑，郑伯肉袒牵羊”。所以不别以男女囚系以待命者，此虽降服，犹望国存，故以囚系男女，拟为郑之仆隶，彼则恐其遂灭，请俘江南，国巳亡灭，男女非已之有，故与此不同。
　　子展执絷而见，见陈侯。
　　○絷，陟立反。见，贤遍反。再拜稽首，承饮而进献。承饮，奉觞。示不失臣敬。子美入，数俘而出。子美，子产也。但数其所获人数，不将以归。
　　○数俘，所主反，注“但数”同；下方夫反。祝祓社，司徒致民，司马致节，司空致地，乃还。祓，除也。节，兵符。陈乱，故正其众官，脩其所职，以安定之，乃还也。
　　○祓，方弗反，徐音沸。 
　　[疏]注“祓除”至“还也”。
　　○正义曰：《周礼 女巫》：“掌岁时祓除衅浴。”郑玄云：“岁时祓除，如今三月上巳，如水上之类衅浴，谓以香薰草药沐浴。”彼言祓除，知此祓社是祓除也。其祓除之事，当如郑之言也。《周礼》有掌节之官，节为兵符，若今之铜虎符、竹使符也。陈国既乱，致使官司废阙，民人分散，符节失亡，故令陈之司徒招致民人，司马集致符节，司空检致土地，使各依其旧，师乃回还也。刘炫云：陈国既乱，民、节与地非复陈有，子展、子产心不灭陈，各使巳之官属，各依其职事，致之於陈，使民依职领受，具其众官，备其所职，以安定之，乃还也。诸官皆郑人，在军有此官者，盖权使摄为之，未必是正官。服虔以为祝与司徒算皆是陈人，各致其所主於子产。案传陈侯拥社自抱以逆，又何须祝祓之？子美数俘获尚不取，何当取其民地，使陈致之？既致，乃还，则是灭矣，何以云入陈也？
　　秋，七月，己巳，同盟于重丘，齐成故也。伐齐而称同盟，以明齐亦同盟。 
　　[疏]注“伐齐”至“同盟”。
　　○正义曰：杜以经言“同盟”，传言“伐齐”，直书诸侯同盟，齐人不序於列，故据同盟之言，以明齐亦与盟。刘炫以为齐直遣庆封如师，齐侯不与盟，今知非者，以五月齐弑庄公之后即立景公，及七月始盟。传言“齐成故也”，明齐侯在，鲁庄十六年“同盟于幽”，传云“郑成也”，二十七年“同盟于幽”，传云“陈、郑成也”，二十七年“同盟于幽”，传云“陈、郑服也”，并与此文同。又传称重丘之盟，未可忘也，故知齐亦同盟。刘以为齐侯不与盟而规杜氏，非也。
　　赵文子为政，赵武代范匄。令薄诸侯之币而重其礼。以重礼待诸侯。穆叔见之。谓穆叔曰：“自今以往，兵其少弭矣！弭，止也。
　　○弭，亡氏反。齐崔、庆新得政，将求善於诸侯。武也知楚令尹。令尹，屈建。 
　　[疏]注“令尹屈建”。
　　○正义曰：赵文子初始为政，与令尹相知，望其在后兵息，知是新令尹也。下文始言屈建为令尹者，因伐舒鸠而追序之。其实蒍子冯卒在此盟前，故服、杜皆以令尹为屈建也。
　　若敬行其礼，道之以文辞，以靖诸侯，兵可以弭。”为二十七年晋、楚盟于宋传。
　　○道音导。 
　　楚薳子冯卒，屈建为令尹。屈建，子木。屈荡为莫敖。代屈建。宣十二年邲之役，楚有屈荡，为左广之右。《世本》，屈荡，屈建之祖父。今此屈荡与之同姓名。
　　○邲，扶必反。广，古旷反。舒鸠人卒叛。前年辞不叛。楚令尹子木伐之，及离城。离城，舒鸠城。吴人救之，子木遽以右师先，先至舒鸠。
　　○遽，其据反。子彊、息桓、子捷、子骈、子盂帅左师以退。五人不及子木，与吴相遇而退。
　　○捷，在接反。骈，蒲贤反，又蒲丁反。盂音于。吴人居其间七日。居楚两军之间。子彊曰：“久将垫隘，隘乃禽也。不如速战。垫隘，虑水雨。
　　○垫，丁念反；《方言》云：下也。隘，於懈反。 
　　[疏]注“垫隘虑水雨”。
　　○正义曰：成六年注云：“垫隘，嬴困也。”《方言》云：“垫，下也。”吴地下湿，久驻於此，虑水雨大，至民将困病，故恐为人所禽制也。
　　请以其私卒诱之，简师，陈以待我。简阅精兵，驻后为陈。
　　○卒，子忽反，下同。陈，直觐反，注同。驻，张住反。我克则进，奔则亦视之，视其形势而救助之。乃可以免。不然，必为吴禽。从之。五人以其私卒先击吴师。吴师奔，登山以望，见楚师不继，复逐之，傅诸其军。吴还逐五子，至其本军。
　　○复，扶又反，下“复伐陈”同。傅音附。简师会之，吴师大败。遂围舒鸠，舒鸠溃。八月，楚灭舒鸠。五子既败吴师，遂前及子木，共围灭舒鸠。
　　○溃，户内反。 
　　卫献公入于夷仪。为下自夷仪与甯喜言张本。 
　　郑子产献捷于晋，献入陈之功，而不献其俘。 
　　[疏]注“献入”至“其俘”。
　　○正义曰：上云“数俘而出”，不将以归，知其空献功，不献俘也。
　　戎服将事。戎服，军旅之衣，异於朝服。 
　　[疏]注“戎服”至“朝服”。
　　○正义曰：《周礼 司服》云：“凡兵事，韦弁服。”郑玄云：“韦弁以韎韦为弁，又以为衣裳也。”诸侯之朝服，玄冠缁布衣素积以为裳。是戎服异於朝服也。
　　晋人问陈之罪，对曰：“昔虞阏父为周陶正，以服事我先王。阏父，舜之后。当周之兴，阏父为武王陶正。
　　○阏，於葛反。我先王赖其利器用也，与其神明之后也，舜，圣，故谓之神明。庸以元女大姬配胡公，庸，用也。元女，武王之长女。胡公，阏父之子满也。
　　○大音泰。配，亦作妃，音配。长，丁丈反。 
　　[疏]注“庸用”至“满也”。
　　○正义曰：庸声近用，故为用也。《史记 陈世家》云：“陈胡公满者，虞帝舜之后也。舜传禹，而舜子商均为封国。夏后之时，或失续，周武王克殷，求舜后，得妫满，封之於陈，以奉帝舜祀，是为胡公。”
　　而封诸陈，以备三恪。周得天下，封夏、殷二王后，又封舜后，谓之恪。并二王后为三国。其礼转降，示敬而已，故曰三恪。
　　○恪，若洛反。 
　　[疏]注“周得”至“三恪”。
