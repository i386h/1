<!-- { "loadSidebar": true } -->
　　○正义曰：“折俎谓体解节折，升之於俎”，《周语》文也。宣十六年传曰：“王享有体荐，宴有折俎。公当享，卿当宴，王室之礼也。”彼传之意，言享公当依享法有体荐也。享卿当如宴法有折俎也。彼王自言之，故云王室礼耳。其诸侯之待公卿，礼法亦当然也。故此享赵孟而置折俎，合卿享宴之礼，故曰“礼也”。《周礼 大司马》云：“大会同，则帅士庶子，而掌其政令。大祭祀飨食，羞牲鱼。”是司马掌会同、荐羞之事，故宋人此享令司马置折俎也。
　　仲尼使举是礼也，以为多文辞。宋向戌自美弭兵之意，敬逆赵武。赵武、叔向因享宴之会，展宾主之辞。故仲尼以为多文辞。
　　○使举是礼也，沈云：举，谓记录之也。 
　　[疏]“仲尼”至“文辞”。
　　○正义曰：此文甚略，本意难知。盖於此享也，宾主多有言辞，时人迹而记之。仲尼见其事，善其言，使弟子举是宋享赵孟之礼，以为后人之法。丘明述其意，仲尼所以特举此礼者，以为此享多文辞，以文辞可为法，故特举而施用之。
　　○注“宋向”至“文辞”。
　　○正义曰：杜以宾主之辞，礼有定式，於此享也，何以独多？故解其多辞之意。服虔云：“以其多文辞，故特举而用之，后世谓之孔氏聘辞，以孔氏有其辞，故传不复载也。”所言“孔氏聘辞”，不知事何所出，实享礼而谓之为“聘”，举旧辞而目曰“孔氏”，事亦不必然也。
　　戊申，叔孙豹、齐庆封、陈须无、卫石恶至。须无，陈文子。甲寅，晋荀盈从赵武至。赵武命盈追已，故言从赵武。后武遣盈如楚。 
　　[疏]注“赵武命盈追已”。
　　○正义曰：沈氏曰：知非晋侯命者，若是晋侯，应云甲寅荀盈至。今云从武至，故知赵武命也。杜云“后武遣盈如楚”，见此意耳。
　　丙辰，邾悼公至。小国，故君自来。壬戌，楚公子黑肱先至，成言於晋。时令尹子木止陈，遣黑肱就晋大夫成盟载之言，两相然可。
　　○肱，古弘反。丁卯，宋戌如陈，从子木成言於楚。就於陈，成楚之要言。戊辰，滕成公至。亦小国，君自来。子木谓向戌：“请晋、楚之从，交相见也。”使诸侯从晋、楚者，更相朝见。
　　○更音庚。见，贤遍反。庚午，向戌复於赵孟。赵孟曰：“晋、楚、齐、秦，匹也。晋之不能於齐，犹楚之不能於秦也。不能服而使之。楚君若能使秦君辱於敝邑，寡君敢不固请於齐！”请齐使朝楚。壬申，左师复言於子木。子木使驲谒诸王。驲，传也。谒，告也。
　　○驲，人实反。传，涉恋反。王曰：“释齐、秦，他国请相见也。”经所以不书齐、秦。秋七月戊寅，左师至。从陈还。是夜也，赵孟及子晳盟，以齐言。子晳，公子黑肱。素要齐其辞，至盟时，不得复讼争。
　　○晳，星历反。复，扶又反。庚辰，子木至自陈。陈孔奂、蔡公孙归生至。二国大夫与子木俱至。曹、许之大夫皆至。以藩为军，示不相忌。
　　○藩，方元反。 
　　[疏]“以藩为军”。
　　○正义曰：古人行兵止，则筑为垒堑，以备不虞。此藩篱为军者，方欲弭兵，以示不相忌也。
　　晋、楚各处其偏。晋处北，楚处南。伯夙谓赵孟伯夙，荀盈。 
　　[疏]注“伯夙荀盈”。
　　○正义曰：伯夙即是荀盈，於传亦无明据，未测何以知之？服虔云：“伯夙，晋大夫。”其意以为别有伯夙，非荀盈也。
　　曰：“楚氛甚恶，惧难。”氛，气也。言楚有袭晋之气。
　　○氛，芳云反；徐，扶云反。赵孟曰：“吾左还，入於宋，若我何？”营在宋北，东头为上，故晋营在东。有急，可左丘入宋东门。 
　　辛巳，将盟於宋西门之外。楚人衷甲。甲在衣中，欲因会击晋。
　　○衷，音忠，徐丁仲反。伯州犁曰：“合诸侯之师，以为不信，无乃不可乎？夫诸侯望信於楚，是以来服。若不信，是弃其所以服诸侯也。”固请释甲。子木曰：“晋、楚无信久矣！事利而已。苟得志焉，焉用有信？”大宰退，大宰，伯州犁。告人曰：“令尹将死矣，不及三年。求逞志而弃信，志将逞乎？志以发言，言以出信，信以立志，参以定之。志、言、信三者具，而后身安存。信亡，何以及三？”为明年子木死起本。 
　　[疏]“志将”至“三及”。
　　○正义曰：“志将逞乎？”言其不得逞也。在心为志，出口为言，志有所之，言乃出口，故志以发言也。与人为信，必言以告之，故言以出信也。於人有信，志乃得立，故信以立志也。人之处身於世，常恐不得安定。参即三也，言也，信也，志也。三者俱备，然后身得安定。欲安其身，用此三者以定之。信亡则志不立，失志必死不久，何以得及三年？
　　赵孟患楚衷甲，以告叔向。叔向曰：“何害也？匹夫一为不信，犹不可，单毙其死。单，尽也。毙，踣也。
　　○单音丹，注同。毙，婢世反。踣，蒲北反。 
　　[疏]“匹夫”至“其死”。
　　○正义曰：匹夫谓贱人也。贱人一为不信犹尚不可，况国卿也？不信之人尽踣其死，言无得生者。前覆曰踣，谓倒地死也。
　　若合诸侯之卿，以为不信，必不捷矣！食言者不病，不病者，单毙於死。 
　　[疏]“食言者不病”。
　　○正义曰：不病者，不唯病害而已，必至於死也。言之不用，若食之消散，故谓无信为食言也。
　　非子之患也。楚食言当死。晋不食言，故无患。夫以信召人，而以僣济之，济，成也。
　　○僣，子念反，不信也。必莫之与也。安能害我？且吾因宋以守病，为楚所病，则欲入宋城。则夫能致死。与宋致死，虽倍楚可也。宋为地主，致死助我，则力可倍楚。
　　○夫如字，或音扶。子何惧焉？又不及是。曰弭兵以召诸侯，而称兵以害我，称，举也。 
　　[疏]“夫能”至“及是”。
　　○正义曰：夫，谓宋也。宋能致死助我，今晋师与宋致死，不但唯敌於楚，虽更力倍於楚可也，子何须惧焉？又想楚人之情，不应及是之恶。
　　吾庸多矣，非所患也。”晋独取信，故其功多。 
　　季武子使谓叔孙以公命，曰：“视邾、滕。”两事晋、楚则贡赋重，故欲比小国。武子恐叔孙不从其言，故假公命以敦之。 
　　[疏]注“两事”至“敦之”。
　　○正义曰：案传上文，六月，戊申，叔孙豹至。丁卯，向戌如陈，从子木成言於楚。子木乃请晋、楚之从交相见，则叔孙发鲁之时，未有此交相见之议也。子木既有此请，季孙在国闻之，季孙使谓叔孙者，使人就宋谓之也。於时季氏专鲁国之利害，季孙所量自虑两属，贡赋必重，疑邾、滕将为人之私，故令豹比视小国。此直季孙意耳，非公意也。若是馀人为使，季孙以已意命之，无敢违者，但叔孙彊直，季孙所惮，告以己意，恐不见从，故假称公命以敦劝之，望其敬公命而遂已志也。《长历》丁卯是六月二十一日也。辛巳是七月五日也。丁卯已有此议，辛巳方始结盟，则叔孙既得公命，其去盟日犹远，反鲁覆请足得往来。但叔孙知非公命，不复更请，临盟则率巳之意自从所欲。故《释例》云：“豹不登朝固请，受命而行，邾滕降次，事非机危，既不驰请，又不辞会，率意改命，失命之甚。”是言其间足得反请，而叔孙不请，故责之也。
　　既而齐人请邾，宋人请滕，皆不与盟。私属二国故。
　　○与音预。叔孙曰：“邾、滕，人之私也。我，列国也，何故视之？宋、卫，吾匹也。”乃盟。故不书其族，言违命也。季孙专政於国，鲁君非得有命。今君唯以此命告豹，豹宜崇大顺以显弱命之君，而遂其小是，故贬之。 
　　[疏]注“季孙”至“贬之”。
　　○正义曰：季孙专政於国，鲁君非得有命。此以公命，非公可知，叔孙亦知非公命，故不肯从之。其实叔孙违命，止违季孙意耳。但季孙假以公命谓之，叔孙虽内知非公，而其辞称公，即须从命。叔孙既得此命，宜应内自思省，我君由来无命，今君唯以此命命我，事虽非理，亦宜听从。如是则敬君之情深矣。豹宜崇此大顺之道以显弱命之君，而乃校计公言是非，不肯同於小国。遂其小是以忘大顺，故贬之。此义至妙，唯杜始得之矣。贾逵云：“叔孙义也，鲁疾之非也。”服虔云：“叔孙欲尊鲁国，不为人私，虽以违命见贬，其於尊国之义得之。”案经去其族，是文贬也。传言“违命”，是实恶也。贾、服违经反传，背左氏，异孔子。孔子贬之，贾逵赏之。丘明言其“违命”，服虔善其尊国，是不以丘明之言解《左传》，不以孔子之意说《春秋》也。
　　晋、楚争先。争先歃血。晋人曰：“晋固为诸侯盟主，未有先晋者也。”楚人曰：“子言晋、楚匹也，若晋常先，是楚弱也。且晋、楚狎主诸侯之盟也久矣！狎，更也。
　　○先晋，悉荐反，或如字。狎，户甲反。更音庚。 
　　[疏]“且晋”至“久矣”。
　　○正义曰：陈、蔡、郑、许，乍南乍北。成二年，楚公子婴齐为蜀之盟，诸夏之国大夫皆在，是晋、楚更代主诸侯之盟，实久也。
　　岂专在晋？”叔向谓赵孟曰：“诸侯归晋之德只，只，辞。
　　○只，之氏反。非归其尸盟也。尸，主也。子务德，无争先！且诸侯盟，小国固必有尸盟者。小国主辨具。
　　○辨，皮苋反。 
　　[疏]注“小国主辨具”。
　　○正义曰：盟实大国为主，而此云小国主盟，知其主辨具也。哀十七年，“公会齐侯，盟于蒙。孟武伯问於高柴曰：‘诸侯盟，谁执牛耳？’季羔曰：‘鄫衍之役，吴公子姑曹；发阳之役，卫石魋。’武伯曰：‘然则彘也。’”所言主辨具者，如彼执牛耳之类，皆小国主备之法。当小国执牛耳，鄫衍、吴公子执之者，於时吴为盟主，夷不知礼，故自使其人执之也。盟法，大国制其言，小国尸其事。此盟争先歃，不争主备，叔向以小国主盟为言者，叔向以久争不决，或将战斗，因盟时小国有所主，欲令赵孟下楚，假此以劝之耳。
　　楚为晋细，不亦可乎？”欲推使楚主盟。乃先楚人。书先晋，晋有信也。盖孔子追正之。 
　　壬午，宋公兼享晋、楚之大夫，赵孟为客。客，一坐所尊。故季孙饮大夫酒，臧纥为客。
　　○坐，才卧反。饮，於鸩反。 
　　[疏]注“客一”至“为客”。
