<!-- { "loadSidebar": true } -->
　　○皇戌，虽律反。使，所吏反。骤，仕救反。楚师必败。”彘子曰：“败楚服郑，於此在矣，必许之。”栾武子曰：武子，栾书。
　　○败，必迈反。“楚自克庸以来，在文十六年。其君无日不讨国人而训之讨，治也。于民生之不易、祸至之无日、戒惧之不可以怠；于，曰也。
　　○易，以豉反。在军，无日不讨军实而申儆之，军实，军器。
　　○儆，敬领反。于胜之不可保、纣之百克而卒无后，训之以若敖、蚡冒筚路蓝缕以启山林。若敖、蚡冒，皆楚之先君。筚路，柴车。蓝缕，敝衣。言此二君勤俭以启土。
　　○纣，直九反。蚡，扶粉反。冒，莫报反。筚音必。蓝，力甘反。缕，力主反。 
　　[疏]注“若敖”至“启土”。
　　○正义曰：《楚世家》云：熊咢卒，子熊仪立，是为若敖。若敖卒，子霄敖立。霄敖卒，子熊煦立，是为蚡冒。蚡冒卒，弟熊达立，是为楚武王。案杜《注》文，十六年传，蚡冒，楚武王父。不从《史记》也。以荆竹织门谓之筚门，则筚路亦以荆竹编车，故谓筚路为柴车。《方言》云：“楚谓凡人贫衣破丑敝为蓝缕。蓝缕谓敝衣也。”服虔云：“言其缕破蓝蓝然。”
　　箴之曰：‘民生在勤，勤则不匮。’不可谓骄。箴，诫。
　　○箴，章金反。匮，其位反。先大夫子犯有言曰：‘师直为壮，曲为老。’我则不德，而徼怨于楚，我曲楚直，不可谓老。不得，谓以力争诸侯。徼，要也。
　　○要，一遥反。其君之戎分为二广，君之亲兵。
　　○广，古旷反，下及注皆同。广有一卒，卒偏之两。十五乘为一广。《司马法》：百人为卒，二十五人为两。车十五乘为大偏。今广十五乘，亦用旧偏法，复以二十五人为承副。 
　　[疏]“广有”至“之两”。
　　○正义曰：两广之别，各有一卒之兵，百人也。一卒之外，复有十五乘之偏，并二十五人之两。既言“一卒”，又云“卒偏之两”。言卒之者，成辞婉句耳。或解云，两属於偏，云“偏之两”者，谓偏家之两。知不然者，案成七年“以两之一卒”亦云“之”字，岂又是两家之卒？且杜注云“十五乘为大偏”。今楚亦用旧偏法，此一广之中实有此偏，非是偏名为两，而出一卒，别复有偏之一两二十五人从之。刘炫云：“两广之别，各有一卒百人，一卒外复有偏，一两二十五人。《兵法》：十五乘为偏，偏有一两从之。两是偏家之物，故谓比为‘偏之两’。其实一广十五乘，有一百二十五人从之”。
　　○注“十五”至“承副”。
　　○正义曰：下云“楚子为乘，广三十乘分为左右”，知十五乘为一广也。《史记》称齐景公时，有司马田穰苴，善用兵。至六国时，“齐威王使大夫追论古者《司马兵法》，附穰苴於其中”，凡二百五十篇，号曰《司马法》。“百人为卒”，“二十五人为两”，“十五乘为偏”，皆《司马法》之文。“百人为卒”，“二十五人为两”，《周礼》亦有此文。但《周礼》无偏，故杜并引《司马法》耳。此云“大偏”，对成七年“九乘为小偏”，故此为“大偏”也。桓五年二十五乘为偏，战时临陈，所用不同，不可与此相对为大小。杜注多少皆望文也。言“亦用旧偏法”者，谓楚虽荆尸而举，仍用旧偏。旧於穰苴前巳有，则应《周礼》有文，但以亡没者多，故《礼》文不具。
　　右广初驾，数及日中，左则受之，以至于昏。内官序当其夜，内官，近官，序，次也。
　　○“序当其夜”，一本作“序当其次”。 
　　[疏]“右广”至“其夜”。
　　○正义曰：右广鸡鸣初驾，数及日中，则左广受而代之，以至於昏，此昼日事也。其内官，亲近王者，为次序以当其夜，若今宿直递持更也。
　　以待不虞。不可谓无备。子良，郑之良也；师叔，楚之崇也。师叔，潘尫，为楚人所崇贵。师叔入盟，子良在楚，楚、郑亲矣。来劝我战，我克则来，不克遂往，以我卜也！郑不可从。”赵括、赵同曰：“率师以来，唯敌是求。克敌、得属，又何俟？必从彘子。”得属，服郑。 
　　[疏]“以我卜也”。
　　○正义曰：将我晋战之胜负，卜其遂来遂往；犹人揲蓍看卦善恶，而卜其去之与住也。
　　知季曰：“原、屏，咎之徒也。”知季，庄子也。原，赵同。屏，赵括。徒，党也。
　　○知季音智。荀首后为智氏。屏，步丁反。赵庄子曰：“栾伯善哉！庄子，赵朔。栾伯，武子。实其言，必长晋国。”实犹充也。言栾书之身行，能充此言，则当执晋国之政也。
　　○长，徐，丁丈反。行，下孟反。楚少宰如晋师，少宰，官名。
　　○少，诗照反，注及下同。曰：“寡君少遭闵凶，不能文。闵，忧也。闻二先君之出入此行也，二先君，楚成王、穆王。 
　　[疏]注“二先”至“穆王”。
　　○正义曰：庄十六年，楚始伐郑，文王之世也。二十八年，子元伐郑，成王之初也。僖五年首止之会，郑伯逃归，自是以后，郑始时复从。楚成王以前，郑未属楚，故出入此行，唯成、穆耳。今之庄王，成王孙、穆王子。出入此行，犹往来於郑。
　　将郑是训定，岂敢求罪于晋？二三子无淹久！”淹，留也。随季对曰：“昔平王命我先君文侯曰：‘与郑夹辅周室，毋废王命！’今郑不率，率，遵也。
　　○夹，古洽反，旧古协反。毋音无。寡君使群臣问诸郑，岂敢辱候人？候人，谓伺候望敌者。
　　○候音户豆反。伺音司，又音息嗣反。敢拜君命之辱。”彘子以为谄，使赵括从而更之，曰：“行人失辞。言误对。
　　○谄，敕检反。寡君使群臣迁大国之迹於郑，迁，徙也。曰：‘无辟敌！’群臣无所逃命。”楚子又使求成于晋，晋人许之，盟有日矣。有期日。楚许伯御乐伯，摄叔为右，以致晋师。单车挑战，又示不欲崇和，以疑晋之群帅。
　　○单音丹。挑，徒了反，下文同。帅，所类反。 
　　[疏]注“单车”至“群帅”。
　　○正义曰：《周礼》“环人掌致师”，郑玄云：“致师，致其必战之志。”则致师者，致己欲战之意於敌人。故单车扬威武以挑之，下云“赵旃请挑战”，是也。挑彼晋师，故言“以致晋师”也。楚子既求成，而又令挑战，示其不欲崇和，以疑误晋之群帅。
　　许伯曰：“吾闻致师者，御靡旌摩垒而还。”靡旌，驱疾也。摩，近也。
　　○摩，末多反。垒，力轨反。近，附近之近。乐伯曰：“吾闻致师者，左射以菆，左，车左也。菆，矢之善者。
　　○射，食亦反，下注音同。菆，侧留反。 
　　[疏]注“左车”至“善者”。
　　○正义曰：兵车自非元帅，皆射者在左，御在中央，故云“左，车左”。乐伯居左，故称左也。下云庄子“抽矢菆纳诸厨子之房”，选好矢而留之，知菆是矢之善者。
　　代御执辔，御下，两马、掉鞅而还。”两，饰也。掉，正也。示閒暇。
　　○两马，徐云或作掚，皆力掌反，或音亮。掉，徒吊反；徐，乃较反。鞅，於丈反。间音闲。 
　　[疏]注“两饰”至“间暇”。
　　○正义曰：两，饰；掉，正；皆无明训。服虔亦云：“是相传为然也。饰马者，谓随宜刷刮马，又正其鞅，以示间暇。”
　　摄叔曰：“吾闻致师者，右入垒，折馘、折馘，断耳。
　　○折，之设反，注同。馘，古获反。断音短。执俘而还。”皆行其所闻而复。晋人逐之，左右角之。张两角，从旁夹攻之。乐伯左射马而右射人，角不能进，矢一而已。麋兴於前，射麋丽龟。丽，著也。龟，背之隆高当心者。
　　○糜，亡悲反。著，直略反。 
　　[疏]注“丽著”至“心者”。
　　○正义曰：《易 离卦 彖》云：“离，丽也。日月丽乎天，百穀草木丽乎土。”是丽为著之义。龟之形，背高而前后下。此“射麋丽龟”，谓著其高处。故杜以“龟”为“背之隆高当心者”。服虔亦然，是相传为此说也。
　　晋鲍癸当其后，使摄叔奉麋献焉，曰：“以岁之非时，献禽之未至，敢膳诸从者。”鲍癸止之曰：“其左善射，其右有辞，君子也。”既免。止不复逐。
　　○从，才用反，下“从者”同。 
　　[疏]“以岁”至“从者”。
　　○正义曰：《周礼 兽人》“冬献狼，夏献麋，春秋献兽物”者，谓献之以共王之膳耳，非能遍及於百官也。礼，冬猎曰狩，言围守而取之，获禽多也。於时虞人所献，或颁及群臣，故言“岁之非时，献禽之未至”，以为语之辞耳。
　　晋魏锜求公族，未得锜，魏犨子，欲为公族大夫。
　　○锜，鱼绮反。犨，尺周反。 
　　[疏]注“锜，魏犨子”。
　　○正义曰：服虔亦以为犨子。《世本》以为犨孙。《世本》多误，未必然也。
　　而怒，欲败晋师。请致师，弗许。请使，许之。遂往，请战而还。楚潘党逐之，及荧泽，见六麋，射一麋以顾献，曰：“子有军事，兽人无乃不给於鲜？敢献於从者。”荧泽在荧阳县东。新杀为鲜，见六得一，言其不如楚。
　　○败，必迈反，又如字。使，所吏反。荧，户扃反。射，食亦反。鲜音仙，注同。叔党命去之。叔党，潘党，潘尫之子。赵旃求卿未得，旃，赵穿子。且怒於失楚之致师者。请挑战，弗许。请召盟，许之。与魏锜皆命而往。郤献子曰：“二憾往矣，献子，郤克。
　　○憾，胡暗反。弗备，必败。”彘子曰：“郑人劝战，弗敢从也；楚人求成，弗能好也。师无成命，多备何为？”士季曰：“备之善。若二子怒楚，楚人乘我，丧师无日矣。乘，犹登也。
　　○好，呼报反，下同。丧，息浪反。不如备之。楚之无恶，除备而盟，何损於好？若以恶来，有备不败。且虽诸侯相见，军卫不彻，警也。”彻，去也。
　　○警音景。去，起吕反。彘子不可。不肯设备。士季使巩朔、韩穿帅七覆于敖前，帅，将也。覆，为伏兵七处。
　　○覆，扶又反，注同。帅，如字。将，子匠反。处，昌虑反。故上军不败。赵婴齐使其徒先具舟于河，故败而先济。潘党既逐魏锜，言魏锜见逐而退。赵旃夜至於楚军，二人虽俱受命，而行不相随，赵旃在后至。席於军门之外，使其徒入之。布席坐，示无所畏也。 
　　[疏]“使其徒入之”。
　　○正义曰：使己从人入垒，以取俘馘也。
　　楚子为乘广三十乘，分为左右右。广鸡鸣而驾，日中而说。说，舍也。
　　○乘，绳证反，下三十乘、十乘并注皆同。说，舒锐反，注及下同。左则受之，日入而说。许偃御右广，养由基为右；彭名御左广，屈荡为右。楚王更迭载之，故各有御、右。
