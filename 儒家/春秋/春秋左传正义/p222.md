<!-- { "loadSidebar": true } -->
　　○夏，户雅反。君子曰：“善事大国。”将求於人，必先下之。言郑所以能自安。
　　○下，遐嫁反。 
　　初，楚伍参与蔡太师子朝友，其子伍举与声子相善也。声子，子朝之子。伍举，子胥祖父椒举也。
　　○朝如字。 
　　[疏]注“声子”至“举也”。
　　○正义曰：声子则经、传所云蔡公孙归生是也。传言“其子伍举”，足明举为参之子。声子文不系朝，故云“子朝之子”，以辨明之。
　　伍举娶於王子牟，王子牟为申公而亡，获罪出奔。
　　○娶，七住反。牟，亡侯反。为申，如字，旧于伪反。楚人曰：“伍举实送之。”伍举奔郑，将遂奔晋。声子将如晋，遇之於郑郊，班荆相与食，而言复故。班，布也。布荆坐地，共议归楚事。朋友世亲。 
　　[疏]“伍举”至“复故”。
　　○正义曰：《楚语》云：“椒举将奔晋，蔡声子遇之於郑，郊飨之以璧贿，曰：‘子尚良食，尚能事晋君以为诸侯主。’辞曰：‘非所原也，若得归骨於楚，死且不朽。’声子曰：‘子尚良食，吾归子。’椒举降三拜，纳其乘马，声子受之。”是杜所云共议归楚之事。传云“言复故”，谓此也。
　　声子曰：“子行也！吾必复子。”及宋向戌将平晋、楚，平在明年。 
　　[疏]注“平在明年”。
　　○正义曰：明年声子始说子木。传於此言之者，盖伍举以此年去楚，故传记之於此年也。
　　声子通使於晋。为国通平事。
　　○为，于伪反。还如楚，令尹子木与之语，问晋故焉。故，事。且曰：“晋大夫与楚孰贤？”对曰：“晋卿不如楚，其大夫则贤，皆卿材也。如杞、梓、皮革，自楚往也。杞、梓皆木名。
　　○杞、梓，徐：上音起，下音子。虽楚有材，晋实用之。”言楚亡臣多在晋。子木曰：“夫独无族姻乎？”夫，谓晋。对曰：“虽有，而用楚材实多。归生闻之：归生，声子名。‘善为国者，赏不僣而刑不滥。’赏僣，则惧及淫人；刑滥，则惧及善人。若不幸而过，宁僣无滥。与其失善，宁其利淫。无善人，则国从之。从之亡也。
　　○僣，子念反，下皆同。滥，力暂反。 
　　[疏]“赏不僣而刑不滥”。
　　○正义曰：僣谓僣差，滥谓滥佚。赏不僣，所赏必有功，不僣差也。刑不滥，所刑必得罪，不滥佚也。
　　《诗》曰：‘人之云亡，邦国殄瘁。’无善人之谓也。《诗 大雅》。殄，尽也。瘁，病也。
　　○殄，徒典反。瘁，在醉反。 
　　[疏]“诗曰”至“谓也”。
　　○正义曰：《诗 大雅 瞻卬》之篇也。言国内贤人之既云巳丧亡矣，则邦国尽皆困病。此诗之意，言无善人之谓也。
　　故《夏书》曰：‘与其杀不辜，宁失不经。’惧失善也。逸《书》也。不经，不用常法。 
　　[疏]“故夏”至“善也”。
　　○正义曰：此在《大禹谟》之篇，皋陶论用刑之法也。经，常也。言若用刑错失等，与其杀不罪之人，宁失於不常之罪。谓实有罪而失於妄免也。此书之意，惧失善也。
　　《商颂》有之曰：‘不僣不滥，不敢怠皇，命于下国，封建厥福。’《诗 商颂》。言殷汤赏不僣差，刑不滥溢，不敢怠解自宽暇，则能为下国所命为天子。
　　○解，佳卖反。 
　　[疏]注“为下”至“天子”。
　　○正义曰：此《商颂 殷武》之篇。《诗》注谓天命汤於在下之国。此云为下国所命，谓下国诸侯推命汤为天子。则《商书》云“东征西夷怨，南征北狄怨”，又云“室家相庆，曰，后来其苏”是也。
　　此汤所以获天福也。古之治民者，劝赏而畏刑，乐行赏而惮用刑。恤民不倦。赏以春夏，刑以秋冬。顺天时。是以将赏为之加膳，加膳则饫赐，饫，餍也。酒食赐下，无不餍足，所谓加膳也。
　　○为之，于伪反，下“为之不举”同。饫，於据反。餍，本亦作厌，於艳反，下同。此以知其劝赏也。将刑为之不举，不举则彻乐，不举盛馔。
　　○馔，士眷反。 
　　[疏]“将刑”至“彻乐”。
　　○正义曰：《周礼 膳夫职》云：“王日一举，鼎十有二，物皆有俎，以乐侑食。”郑玄云：“杀牲盛馔曰举。”又曰：“大丧则不举，大荒则不举，大札则不举，天地有灾则不举，邦有大故则不举。”郑玄云：“大故，刑杀也。”庄二十年传曰：“司寇行戮，君为之不举。”是礼法将刑，为之不举也。举则以乐劝食，不举故彻去乐县。《大司乐》云：“大札、大凶、大灾、大臣死，国之大忧，令弛县。”郑玄云：“弛，释下之。”释下，即是彻县也。《大司乐》弛县之内，不言刑杀大故，文不具耳。
　　此以知其畏刑也。夙兴夜寐，朝夕临政，此以知其恤民也。三者，礼之大节也。有礼无败。今楚多淫刑，其大夫逃死於四方，而为之谋主，以害楚国，不可救疗，所谓不能也。”疗，治也。所谓楚人不能用其材也。
　　○朝如字。疗，力召反。“子仪之乱，析公奔晋。在文十四年。
　　○析，星历反。晋人寘诸戎车之殿，以为谋主。殿，后军。
　　○寘，之豉反。殿，多练反，注同。绕角之役，晋将遁矣，析公曰：‘楚师轻窕，易震荡也。若多鼓钧声，以夜军之，钧同其声。
　　○遁，徒困反。窕，徐敕尧反，又通吊反。易，以豉反。钧，音均，徐居句反。楚师必遁。’晋人从之，楚师宵溃。晋遂侵蔡，袭沈，获其君；败申、息之师於桑隧，获申丽而还。成六年，晋栾书救郑，与楚师遇於绕角，楚师还。晋侵沈，获沈子。八年，复侵楚，败申、息，获申丽。
　　○溃，户内反。隧音遂。丽，力驰反。复，扶又反。郑於是不敢南面。楚失华夏，则析公之为也。雍子之父兄谮雍子，君与大夫不善是也。不是其曲直。
　　○夏，户雅反。雍子奔晋，晋人与之鄐，鄐，晋邑。
　　○鄐，许六反，徐又超六反。以为谋主。彭城之役，晋、楚遇於靡角之谷。在成十八年。晋将遁矣。雍子发命於军曰：‘归老幼，反孤疾，二人役，归一人，简兵蒐乘，简择蒐阅。
　　○蒐，所留反。乘，绳证反。阅音悦。秣马蓐食，师陈焚次，次，舍也。焚舍，示必死。
　　○秣音末。蓐音辱。陈，直觐反。明日将战。’行归者而逸楚囚，欲使楚知之。楚师宵溃。晋降彭城而归诸宋，以鱼石归。在元年。
　　○降，户江反。楚失东夷，子辛死之，则雍子之为也。楚东小国及陈，见楚不能救彭城，皆叛。五年，楚人讨陈叛故，杀令尹子辛。子反与子灵争夏姬，子灵，巫臣。而雍害其事，子反亦雍害巫臣，不使得取夏姬。
　　○雍，於勇反，注同。子灵奔晋。晋人与之邢，邢，晋邑。
　　○邢音刑。以为谋主。扞御北狄，通吴於晋，教吴叛楚，教之乘车、射御、驱侵，使其子狐庸为吴行人焉。吴於是伐巢，取驾，克棘，入州来。驾、棘、皆楚邑。谯国酂县东北有棘亭。
　　○谯，在遥反。酂，才多反，又子旦反；或作臡。 
　　[疏]“射御驱侵”。
　　○正义曰：教之驱车，侵伐人也。
　　楚罢於奔命，至今为患，则子灵之为也。事见成七年。
　　○罢音皮。见，贤遍反。若敖之乱，伯贲之子贲皇奔晋。晋人与之苗，若敖乱在宣四年。苗，晋邑。
　　○贲，扶云反，下同。以为谋主。鄢陵之役，在成十六年。
　　○鄢音偃。楚晨压晋军而陈，晋将遁矣。苗贲皇曰：‘楚师之良，在其中军王族而已。言楚之精卒，唯在中军。
　　○压，本又作厌，於甲反；徐，於辄反。而陈，直觐反，下成陈并注同。卒，子忽反。若塞井夷灶，成陈以当之，塞井夷灶以为陈。 
　　[疏]注“塞井”至“为陈”。
　　○正义曰：成十六年传说此事云：“范匄趋进曰：‘塞井夷灶，陈於军中。”则此谋范匄所为，今以为苗贲皇之计者，郑玄云：“此范匄所言，苗贲皇亦言之，故声子引以为喻。
　　栾、范易行以诱之，栾书时将中军，范燮佐之。易行，谓简易兵备。欲令楚贪已，不复顾二穆之兵。
　　○易，以豉反，注及下易成同；贾音亦。行，户郎反，注及下同；贾音衡。令，力呈反，下同。复，扶又反，下“复仕”同。 
　　[疏]“栾范易行以诱之”。
　　○正义曰：贾逵、郑玄皆读“易”为变易之“易”。贾以行为道也。栾为将，范为佐，二人分中军别将之，欲使栾与范易道，令范先诱楚，栾以良卒从而击之。郑谓易行，中军与下军易卒伍也。计设谋之时，军既未动，道未定分，何以言改道也？将卒相附系属久矣，容临战而改易将卒，且言易行，行非卒伍之名，安得为易卒伍也？二者之说，皆不可通。以传言“诱之”，则谓羸师毁军示弱以诱敌，故读“易”为简易之“易”，谓简易行陈，少其兵备，令楚贪已，不复顾二穆之兵，使中行、二郤得克二穆也。《楚语》说此事云：“雍子谓栾书曰：‘楚师可料也，在中军王族而已，若易中下，楚必歆之。’”韦昭云：“中下，中军之上下也。歆，犹贪也。简易栾、范之行，示之弱，以诳楚也。”是韦昭已读为简易之“易”，故杜从之也。此与《楚语》俱述声子之言。传言鄢陵之败，苗贲皇之为。《楚语》亦论鄢陵之役，而云“雍子之为”。二文不同，或丘明传闻两说两记之也。刘炫以为《国语》非丘明所作，为有此类往往与《左传》不同故也。
　　中行、二郤必克二穆。郤锜时将上军，中行偃佐之。郤至佐新军。令此三人分良以攻二穆之兵。楚子重、子辛，皆出穆王，故曰二穆。
　　○锜，鱼绮反。吾乃四萃於其王族，必大败之。’四萃，四面集攻之。
　　○萃，在醉反。 
　　[疏]注“四萃”至“攻之”。
　　○正义曰：《楚语》云：“三萃以攻其王族，必大败之。”韦昭云：“时晋有四军，言三集者，中军见入，而上下及新军乃三集以致攻之。”韦昭见彼为“三”字，故说之使通耳。盖二文不同，必有一误。
　　晋人从之，楚师大败，王夷师熸，夷，伤也。吴、楚之间谓火灭为熸。
　　○熸，子潜反。 
　　[疏]注“夷伤”至“为熸”。
　　○正义曰：《月令》云“瞻夷察伤”，知夷亦伤也。於时吕锜射王中目，是王伤也。吴、楚之间谓火灭为熸，相传有此语也。言军师之败，若火灭然。
　　子反死之。郑叛吴兴，楚失诸侯，则苗贲皇之为也。”子木曰：“是皆然矣。”声子曰：“今又有甚於此。椒举娶於申公子牟，子牟得戾而亡，君大夫谓椒举：‘女实遣之！’惧而奔郑，引领南望曰：‘庶几赦余！’亦弗图也。言楚亦不以为意。
