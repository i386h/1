<!-- { "loadSidebar": true } -->
　　○正义曰：夫人薨葬之礼，有赴同祔姑、反哭三事而已，此说致之礼，加以薨寝、殡庙，而不言反哭者，盖以致於庙者终始成，其尊死生之礼毕。不薨于寝，死不得其所也。不殡于庙，葬之不以礼也。死葬非礼，则先神耻之。故不具四事，皆不合致。反哭者，直为书葬以否，假使不书，其葬夫人之礼亦成，自是生者之可讥，非为死者之有失，虽不反哭，亦得致之，故於此不言反哭也。
　　○注“寝小”至“致也”。
　　○正义曰：《丧大记》云：“男子不死於妇人之手，妇人不死於男子之手。君夫人卒於路寝。”既言“妇人不死於男子之手”，必不得死於君之路寝，言“夫人卒於路寝”，谓卒於夫人之大寝，对君路寝为小，故云“小寝”也。同者，同盟之国也。《檀弓》曰：“丧之朝也，顺死者之孝心也。其哀，离其室也。故至於祖考之庙而后行。殷朝而殡於祖，周朝而遂葬。”《士丧礼》“朝而遂葬”，与《记》正同，知周法不殡於庙。而此传及襄四年皆云“不殡于庙”，以为失礼，知其将葬之时，不以殡过庙耳。殡过庙者，将葬之时，从殡宫出，告庙乃葬，非是殡尸於庙中也。据经哀姜薨葬之文，知其赴同、祔姑可矣，亦知其殡於庙者，以元年十二月丧，至二年五月始葬，明至则殡於寝也，既殡於寝，自然葬当朝庙，故据葬文亦知殡庙。唯当以不薨於寝，不得致耳。
　　冬，王人来告丧。难故也，是以缓。有大叔带之难。 
　　宋公疾，大子兹父固请曰：“目夷长且仁，君其立之。”兹父，襄公也。目夷，兹父庶兄子鱼也。
　　○父音甫。长，丁丈反。公命子鱼。子鱼辞曰：“能以国让，仁孰大焉？臣不及也，且又不顺。”立庶不顺礼。遂走而退。 
　　【经】九年，春，王三月，丁丑，宋公御说卒。（四同盟。
　　○御，鱼吕反。说音悦。） 
　　[疏]注“四同盟”。
　　○正义曰：御说以庄十三年即位，十六年盟于幽，十九年于鄄，二十七年于幽，僖元年于柽，四年于召陵，五年于首止，七年于甯母，八年于洮，皆鲁、宋俱在，是为八同盟。不数庄公之盟，柽盟经不书，亦不数，故云“四同盟”。刘君乃数庄公之盟，又不数召陵，以为六同盟，而规杜，非也。
　　夏，公会宰周公、齐侯、宋子、卫侯、郑伯、许男、曹伯于葵丘。周公，宰孔也。宰，官。周，采地。天子三公不字。宋子，襄公也。传例曰：在丧公侯曰子。陈留外黄县东有葵丘。 
　　[疏]注“周公”至“葵丘”。
　　○正义曰：传称“王使宰孔赐齐侯胙”，知周公即宰孔也。其官为大宰，采地名为周，天子三公，故称“公”；孔，则其名也。《穀梁传》曰：“天子之宰，通於四海。”其意言宰者，六官之长，官名通於海内，是故书其官名也。通于四海者，当谓大宰之长官耳，其属官不应得通。而宰咺、宰渠、伯纠则必非长官，亦称为宰者，盖自宰夫以上皆通也。《释例》曰：今案《春秋》以考之，其称公者皆三公，“非五等之公也”。是言祭公、周公皆三公也。《释例》又曰“王之公卿皆书爵”，则卿亦不字。杜云“三公不字”者，以入春秋以来，家父、南季皆大夫称字，宰周公文承其后，故云“不字”。不於“祭公逆王后”注者，因历序诸国而言之。庄八年传曰：“连称、管至父戍葵丘。”杜云：“齐地，临淄县西有地名葵丘。”知此葵丘与彼异者，传称“齐侯不务德而勤远略，西为此会”，则此地远处齐西，不得近在临淄。故《释例》以为宋地，陈留外黄县东有葵丘。或曰河东汾阴县为葵丘，非也。经书夏会葵丘，九月乃盟，晋为地主，无缘欲会而不及盟也。是说不同之意。
　　秋，七月，乙酉，伯姬卒。无传。《公羊》、《穀梁》曰：未適人，故不称国。已许嫁，则以成人之礼书，不复殇也。妇人许嫁而笄，犹丈夫之冠。
　　○复，扶又反。殇，式羊反。笄，古兮反。冠，古唤反。 
　　[疏]注“公羊”至“之冠”。
　　○正义曰：《公羊传》曰：“此未適人，何以卒？许嫁矣。妇人许嫁，字而笄之。死则以成人之丧治之。”《穀梁传》意亦与之同。嫁於大夫，死不书卒。此许嫁者，嫁於国君也。但未往彼国，不成彼国之妇，故不称国也。《丧服小记》曰：男子冠而妇人笄，其义一也。是许嫁而笄，犹丈夫之冠也。礼，男子冠而不为殇，妇人笄而不为殇，故以成人之丧治之，为之服成人之服。礼，姊妹在室，期；出嫁，大功。《檀弓》曰“姑姊妹之薄也，盖有受我而厚之者”，为夫厚之故，我降之也。《曾子问》云：“取女有吉日，而女死，如之何？孔子曰：‘婿齐衰而吊，既葬而除之。’”其夫不为服，则兄弟不为降。礼，诸侯绝旁期。此为将嫁於诸侯，故书其卒，既书其卒，当服其本服，为之齐衰期也。但於时服否，不可知耳。
　　九月，戊辰，诸侯盟于葵丘。夏会葵丘，次伯姬卒，文不相比，故重言诸侯。宰孔先归，不与盟。
　　○比，毗志反。重，直用反。与音预。 
　　[疏]注“夏会”至“与盟”。
　　○正义曰：平丘会后即盟，不言诸侯，为间无异事故也。此亦会后为盟，间有伯姬卒，盟、会文不相比，故重言诸侯。又传称“宰孔先归”，则宰孔不盟。杜云“宰孔先归，不与盟”者，欲见纵无伯姬之卒，亦当重言诸侯。
　　甲子，晋侯佹诸卒。未同盟而赴以名。甲子，九月十一日。戊辰，十五日也。书在盟后，从赴。
　　○佹，九委反。 
　　[疏]注“未同”至“从赴”。
　　○正义曰：甲子在戊辰之前，而书在盟后，从赴。从赴者，赴在盟后也。春秋之世，史失其守，赴告之文，多违礼制。计诸侯之薨，当具以薨之月日告於邻国。隐三年传曰：“壬戌，平王崩。赴以庚戌，故书之。”是赴者妄称日也。襄二十八年传曰：“王人来告丧，问崩日，以甲寅告，故书之。”是元赴不以日，被问乃称日也。文十四年传曰：“七月乙卯夜，齐商人弑舍。齐人定懿公，使来告难，故书以‘九月’。”是赴者不言死月，鲁史不复审问，即书以来告之月也。此甲子晋侯卒，盖赴以日而不以月，鲁史不复审问，书其来告之日，唯称甲子而已。不知甲子是何月之日，故在戊辰后也。若赴以九月告鲁，鲁史当推其日之先后，不得甲子在戊辰后也。明告不以月，故书其日耳。
　　冬，晋里奚克杀其君之子奚齐。献公未葬，奚齐未成君，故称“君之子奚齐”。受命继位，无罪，故里克称名。
　　○杀如字，传同，《公羊》音试。 
　　【传】九年，春，宋桓公卒。未葬而襄公会诸侯，故曰子。凡在丧，王曰小童，公侯曰子。（在丧，未葬也。小童者，童蒙幼末之称。子者，继父之辞。公侯位尊，上连王者，下绝伯子男。周康王在丧，称“予一人钊。”礼称亦不言小童，或所称之辞，各有所施。此谓王自称之辞，非诸下所得书，故经无其事，传通取旧典之文，以事相接。
　　○称，尺证反。钊，古尧反，又音昭。） 
　　[疏]注“在丧”至“相接”。
　　○正义曰：既言桓公未葬，即发在丧之例，知其在丧谓未葬也。童者，未冠之名；童而又小，故为童蒙幼末之称。《易 蒙卦》云：“匪我求童蒙，童蒙求我。”蒙谓闇昧也。幼童於事多闇昧，是以谓之童蒙焉。《曲礼》曰：“夫人自称於其君曰小童。”郑玄云：“小童，若云未成人也。”王崩未葬，嗣王自称，亦言已未成人也。子者，对父之名，故云“系父之辞”，以未成君，故系於父，不忍绝之称也。诸侯爵有五等，唯言“公侯曰子”，以公侯尊也。传称：在礼，卿不会公侯，会伯子男可也。又子产云：“郑伯，男也，使从公侯之贡，惧弗给也。”是公侯之尊绝於伯子男也。此既言王，即云公侯，是其与王相连，特为公侯立称，伯子男不得同之也。《春秋》无伯子男在丧之事，既不为立称，又不得成君，不知其当何所称也。然案桓十一年，郑忽出奔卫，庄二十四年曹羁出奔陈，杜云：“先君既葬，不称爵者，国人贱之，以名赴。”则既葬称爵，未葬称名也。“周康王在丧，称‘予一人钊’”，《尚书 康王之诰》也。《曲礼》云：“君天下者曰天子，朝诸侯，分职授政，曰余一人，天子未除丧曰余小子。”是《礼》天子自称亦不言小童也。此言“王曰小童”，必有称之时，或所称之辞各有所施，但不知施何处耳。如《曲礼》之文，天子未除丧曰余小子，则是未得称“一人”，而康王在丧称“予一人钊”者，当以诸侯列土之君，将欲各归其国，故正其成君之称以答诸侯也。此小童者，王谦自称之辞，非诸下所得书，故经无其事。其“公侯曰子”，乃是史书之文，二者非相类之事，而并为一凡，是传通取旧典之文，以事类相接耳，非言小童是策书之例也。《释例 郊雩烝尝例》：“不云地祗及礿祠者，经无其事，故传略而不言。”此“王曰小童”，亦经无其事，所以言之者，郊雩例多，故经无者略之，此“王曰小童”与公侯相接，其文简约，经虽无事，亦连而言之。《释例》曰：“位弥高者事弥重。重虑周於经远，故仪制异於凡人。存其实，笃其志，足以叙亲疏之情，通万事之理而已。故诸列国之君在丧，或不得已而脩会盟之事，唯公侯特称子以别尊卑。”是言独为公侯立称之意。《春秋》公侯称子，皆是其父未葬，唯二十五年“公会卫子、莒庆盟于洮”，於时卫文公已葬，而成公称子。《释例》曰：“卫文公欲平莒於鲁，未终而薨，故卫子寻父之志，鲁人由此亦脩文公之好，此孝子之至感，人情之所笃，故成公虽已免丧，至於此盟，降从在丧之名，故经随而书子，传从而释之。”云脩文公之好也。
　　夏，会于葵丘。寻盟，且脩好，礼也。
　　○好，呼报反，下“干好”并注同。王使宰孔赐齐侯胙，胙，祭肉。尊之，比二王后。
　　○胙，才素反。 
　　[疏]注“胙祭”至“王后”。
　　○王义曰：传称“大子祭于曲沃，归胙于公”，此天子有事于文、武赐齐侯以胙，知胙是祭肉也。《周礼 大宗伯》：“以脤膰之礼，亲兄弟之国。”郑玄云：“脤膰，社稷宗庙之肉，以赐同姓之国，同福禄也。”脤膰即胙肉也。言亲兄弟之国，则异姓不合赐也。二十四年传曰：“宋，先代之后也，於周为客，天子有事膰焉。”是言二王之后，礼合得之。今赐齐侯，是尊之比二王后也。
　　曰：“天子有事于文、武，有祭事也。使孔赐伯舅胙。”天子谓异姓诸侯曰伯舅。 
　　[疏]注“天子”至“伯舅”。
