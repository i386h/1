<!-- { "loadSidebar": true } -->
　　○正义曰：诸大夫盟会，经贬之称“人”，或总言大夫。若实是国卿，本合书名者，传即显其名氏。若本是大夫，不合书名者，传直言其大夫，见其贬与不贬俱当称“人”，故不复言其名氏。此传言齐国之大夫，传不显其名，为非卿故也。襄十六年溴梁之会，经书“戊寅，大夫盟”。传云：“於是叔孙豹、晋荀偃、宋向戌、卫甯殖、郑公孙虿、小邾之大夫盟。”於时会上，郑之下有曹、莒、邾、薛、杞，而小邾之大夫最处其下，举小邾而上包之。此盟郑人之下，有齐、曹、邾、薛、鄫，俱是大夫。齐最在上，举齐而下总之。止为齐若是卿，则合言名氏。此会非卿，故举齐也。
　　卿不书，匮盟也。於是乎畏晋而窃与楚盟，故曰“匮盟”。匮，乏也。 
　　[疏]注“匮，乏也”。
　　○正义曰：私窃为盟，盟终不固，此盟是匮乏之道也。传既言“匮盟”以解经，又自解名曰“匮盟”之意：於是乎畏晋而窃与楚盟，故曰此是匮乏之盟也。诸侯之卿窃与楚盟，而仲尼贬之，言其不应背晋，故责之也。责诸侯之背晋，是成晋为盟主也。哀十二年“公会吴于橐皋”，吴子请盟，公不欲，使子贡辞之，而私与卫侯、宋皇瑗盟。彼畏吴而窃相与盟，不贬者，不与吴为盟主，言其私盟可许。但鲁自畏吴，不书其盟，其情无可责也。《释例》曰：“诸侯畏晋而窃与楚盟，书盟而贬其卿，此所以成晋为盟主也。吴之彊大，始於会鄫，终於黄池。凡三会、三伐、三盟，惟书会、伐而不书盟者，吴以盟主自居，而行其夷礼。礼仪不典，则盟神不蠲，非所以结信义，昭明德，故不录其盟，不与其成为盟主也。既不与吴之为盟主，则宋、鲁、卫三国私盟可许，故无贬文。”是也。若然，僖二十一年，“公会诸侯盟于薄”，二十七年，“公会诸侯盟于宋”，彼二者皆显与楚盟，并无贬责。此窃与楚盟而贬之者，当僖公之时，齐桓既卒，晋文未兴，中国无伯，唯彊是与，虽远共楚盟，无所可责；此时晋为盟主，堪率诸侯，私窃为盟，心实畏晋，故贬之耳。然诸侯之卿畏晋，容可贬之，楚之彊盛，恒与晋敌，非是畏晋，卿亦贬者，楚既彊盛，应显然作盟，今私窃受盟，不敢宣露，非是畏晋之义，且成晋为伯，事须贬楚。
　　蔡侯、许男不书，乘楚车也，谓之失位。乘楚王车为左右，则失位也。卿不书，则称人。诸侯不书，皆不见经，君臣之别。
　　○见，贤遍反。别，被列反。 
　　[疏]注“乘楚”至“之别”。
　　○正义曰：小国之从大国，其征伐也，皆自乘其车，自率其军。至战陈之时，与同出力耳。此二君弃巳之车，乘楚之乘，乃为楚王左右，则是失位。既失其位，非复国君，故侵与盟会，并皆不序。经书“楚师、郑师侵卫”，於时蔡、许在矣，“公会楚公子婴齐于蜀”，蔡、许亦在也，及盟，又蔡、许之君在焉。侵也，会也，盟也，三事并失其位，经悉不书，故传於盟下释之，明上“侵卫”、“会蜀”皆失位也。旧说诸侯之贬亦书为“人”，杜意谓诸侯之贬不至於“人”，故因此而又明之，“卿不书，则称人”。诸侯不书，则全不见经，此是君臣之别，明贬诸侯无称“人”之法也。
　　君子曰：“位其不可不慎也乎！蔡、许之君，一失其位，不得列於诸侯，况其下乎？《诗》曰：‘不解于位，民之攸塈。’《诗 大雅》。言在上者勤正其位，则国安而民息也。攸，所也。塈，息也。
　　○解，佳卖反。塈，许器反。 
　　[疏]“诗曰”至“攸塈”。
　　○正义曰：此《大雅 假乐》之篇。
　　其是之谓矣。” 
　　楚师及宋，公衡逃归。臧宣叔曰：“衡父不忍数年之不宴，宴，乐也。
　　○数，所主反。乐音洛。以弃鲁国，国将若之何？谁居？后之人必有任是夫！国弃矣。”居，辞也。言后人必有当此患。
　　○居音基。任音壬。夫音扶。是行也，晋辟楚，畏其众也。君子曰：“众之不可巳也。大夫为政，犹以众克，况明君而善用其众乎？《大誓》所谓‘商兆民离，周十人同’者，众也。”《大誓》，《周书》。万亿曰兆。民离则弱，合则成众。言殷以散亡，周以众兴。 
　　[疏]“大誓”至“众也”。
　　○正义曰：《泰誓》云：“受有亿兆夷人，离心离德；予有乱臣十人，同心同德。”此言“《大誓》所谓”者，引其意，非本文也。
　　晋侯使巩朔献齐捷于周，王弗见，使单襄公辞焉，曰：“蛮夷戎狄，不式王命，式，用也。
　　○捷，在妾反。淫湎毁常，王命伐之，则有献捷，王亲受而劳之，所以惩不敬，劝有功也。兄弟甥舅，侵败王略，兄弟，同姓国。甥舅，异姓国。略，经略法度。
　　○湎，面善反。劳，力报反。败，必迈反。王命伐之，告事而已，不献其功，所以敬亲昵，告伐事而不献囚俘。
　　○昵，女乙反。禁淫慝也。淫慝，谓虣掠百姓，取囚俘也。
　　○慝，他得反。虣，本又作暴，薄报反。掠音亮。今叔父克遂，有功于齐，克，能也。而不使命卿镇抚王室，所使来抚余一人，而巩伯实来，未有职司於王室，巩朔，上军大夫，非命卿，名位不达於王室。又奸先王之礼。谓献齐捷。
　　○奸音干。余虽欲於巩伯，欲受其献。其敢废旧典以忝叔父？夫齐，甥舅之国也，而大师之后也，齐世与周昏，故曰甥舅。
　　○大音泰。宁不亦淫从其欲以怒叔父，抑岂不可谏诲？”士庄伯不能对，庄伯，巩朔。
　　○从，子用反，本亦作纵。王使委於三吏，委，属也。三吏，三公也。
　　○三公者，天子之吏也。 
　　[疏]注“三吏三公也”。
　　○正义曰：《曲礼》云：“五官之长曰伯”，其摈於天子也，曰天子之吏。”郑玄云：“谓三公也。”是三公称吏，故知“三吏，三公也”。
　　礼之如侯伯克敌使大夫告庆之礼，降於卿礼一等。王以巩伯宴，而私贿之，使相告之曰：“非礼也，勿籍。”相，相礼者。籍，书也。王畏晋，故私宴贿以慰巩朔。
　　○相，息亮反，注同。 
　　[疏]“礼之”至“一等”。
　　○正义曰：如侯伯克敌使大夫告庆之礼，则不得依献捷之礼。其献捷之礼，王待之必重於告庆之礼。巩朔，晋之上军大夫也，纵使得如献捷之礼，亦当降卿礼一等。传言“降於卿礼一等”，以见下待巩朔不失常也。

卷二十六 成三年，尽十年 

　卷二十六 成三年，尽十年 
　　【经】三年，春，王正月，公会晋侯、宋公、卫侯、曹伯伐郑。（宋、卫未葬，而称爵以接邻国，非礼也。） 
　　[疏]注“宋卫”至“礼也”。
　　○正义曰：僖九年传曰“宋桓公卒，未葬，而襄公会诸侯，故曰子。凡在丧，公侯曰子”。传因未葬而发在丧之例。是先君未葬，嗣君不得称爵以会诸侯也。知非逾年得成君者，文八年八月，天王崩，九年春，毛伯来求金，传曰：“不书王命，未葬也。”彼王既逾年矣，犹不得称王命臣，知诸侯虽则逾年，但是未葬，不得称爵以接邻国，正以王不命，臣明知其非礼也。
　　辛亥，葬卫穆公。无传。 
　　二月，公至自伐郑。无传。 
　　甲子，新宫灾，三日哭。无传。三年丧毕，宣公神主新入庙，故谓之新宫。书三日哭，善得礼。宗庙，亲之神灵所冯居，而遇灾，故哀而哭之。
　　○冯，皮冰反。 
　　[疏]注“三年”至“哭之”。
　　○正义曰：《公羊传》曰：“新宫者何？宣公之宫也。宣宫则曷为谓之新宫？不忍言也。其言三日哭何？庙灾，三日哭，礼也。”《穀梁传》曰：“新宫者，祢宫也。三日哭，哀也。其哀，礼也。迫近不敢称谥，恭也。”二《传》皆以新宫为宣宫，三日哭为得礼，故杜依用之。宣公以其十八年冬十月薨，至二年十月而大祥，祥而禘祭，神主新始入庙，故谓之新宫。《礼 檀弓记》曰：“有焚其先人之室，则三日哭。故曰：新宫火，亦三日哭。”郑玄云：“谓人烧其宗庙新宫。火，人火也。”《记》称“新宫火”者，指此“新宫灾”耳。传例曰：“天火曰灾，人火曰火。”三家经、传有五字，皆为灾。郑玄以为人火，虽非其义，要天火、人火，其哭皆当三日，是其善得礼也。哀三年桓宫、僖宫灾，不言哭，而此言三日哭者，《释例》曰：“新宫者，宣公之庙，父庙也。谅闇始阕，而遇天灾，故感而哭之以致哀，异於馀庙也。”
　　乙亥，葬宋文公。无传。七月而葬，缓。 
　　夏，公如晋。 
　　郑公子去疾帅师伐许。 
　　公至自晋。无传。 
　　秋，叔孙侨如帅师围棘。棘，汶阳田之邑，在济北蛇丘县。
　　○蛇，以支反，一音如字。 
　　大雩。无传。以过时书。 
　　晋郤克、卫孙良夫伐廧咎如。赤狄别种。
　　○廧，在良反。咎，古刀反。种，章勇反。 
　　冬，十有一月，晋侯使荀庚来聘。 
　　卫侯使孙良夫来聘。 
　　丙午，及荀庚盟。 
　　[疏]“及荀庚盟”。
　　○正义曰：隐元年及宋人盟于宿，鲁之微者及之也。此言及荀庚盟，及孙良夫盟，十一年及郤犨盟，皆是公自及之，非臣及之也。知者，僖二十八年传“晋栾枝入盟郑伯”，襄十一年传“晋赵武入盟郑伯”，“郑子展出盟晋侯”，臣对君者，皆君自与盟，知此使来，亦公自与盟也。上言来聘，盟又不地，盟於国都，公亲可知，故不言公。
　　丁未，及孙良夫盟。先晋后卫，尊霸主。 
　　郑伐许。无传。不书将帅，告辞略。
　　○将，子匠反。帅，所类反。 
　　[疏]“传不书”至“辞略”。
　　○正义曰：直举国名，传无其说，知是告辞略，故史异文耳。贾逵云：“郑，小国，与大国争诸侯，仍伐许。不称将帅，夷狄之，剌无知也。此年夏，郑公子去疾帅师伐许，明年冬，郑伯伐许，先后并无贬责，何独此伐偏剌之？
　　【传】三年，春，诸侯伐郑，次于伯牛，讨邲之役也。（伯牛，郑地。邲役在宣十二年。）遂东侵郑。（晋潜军深入。）郑公子偃帅师御之，（偃，穆公子。）使东鄙覆诸鄤，（覆，伏兵也。
　　○覆，扶又反，注同。鄤，亡袁反，又莫于反；徐，武旦反，一音万。）败诸丘舆。（鄤、丘舆，皆郑地。晋偏军为郑所败，故不书。）皇戍如楚献捷。 
　　夏，公如晋，拜汶阳之田。前年晋使齐归鲁汶阳田故。 
　　许恃楚而不事郑，郑子良伐许。 
