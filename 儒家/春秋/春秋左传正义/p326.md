<!-- { "loadSidebar": true } -->
　　○说音悦。为，于伪反，下“楚为沈”同。临，力鸩反。父音甫。 
　　[疏]“不正其德”。
　　○正义曰：正，长也。谓不长其有德者也。
　　○“乃长卫侯”。
　　○正义曰：《释例》曰：“周之宗盟，异姓为后。故践土之盟载书，齐、宋虽大，降於郑、卫。匡周而言，指谓王官之宰临盟者也，其馀杂盟未必皆然。践土、召陵二会，皆蔡在卫上，时国次也。至盟乃正其高下者，敬共明神，本其始也。”是言会以国之大小为次。至盟乃先同姓。盟之先同姓者，唯谓王官之宰临盟时耳。践土则王子虎盟诸侯于王庭，此盟则刘子在焉，故二者先同姓。其馀杂盟，亦以国之大小为次。故襄二十七年宋之盟，晋、楚争先，若其皆先同姓，则楚不得竞也，以此知馀盟不然。
　　夫子语我九言，曰：‘无始乱，无怙富，无恃宠，无违同，无敖礼，无骄能，以能骄人。
　　○语，鱼据反。怙音户。敖，五报反。 
　　[疏]“九言”。
　　○正义曰：古者一字与二字并为一言。《易》云：伏羲作十言之教，曰：“乾、坤、震、巽、坎、离、艮、兑、消、息。”乾、坤虽是一字，亦一出口，乃得言之，故谓之一言。今则一字为一言，三字以上为一句。
　　无复怒，复，重也。
　　○复，扶又反，注同。无谋非德，非所谋也。无犯非义。’”传言简子能用善言，所以遂兴。 
　　沈人不会于召陵，晋人使蔡伐之。夏，蔡灭沈。秋，楚为沈故，围蔡。伍员为吴行人以谋楚。楚之杀郤宛也，在昭二十七年。
　　○员音云。伯氏之族出。郤宛党。伯州犁之孙嚭为吴大宰以谋楚。楚自昭王即位，无岁不有吴师，蔡侯因之，以其子乾与其大夫之子为质於吴。冬，蔡侯、吴子、唐侯伐楚。唐侯不书，兵属於吴、蔡。
　　○犁，力兮反。嚭，普鄙反。乾，其连反。质音致。舍舟于淮汭，吴乘舟从淮来，过蔡而舍之。
　　○舍音赦，置也；又音舍，弃也，注同。汭，人锐反。自豫章与楚夹汉。豫章，汉东江北地名。
　　○夹，名洽反。 
　　[疏]注“豫章”至“地名”。
　　○正义曰：《汉书 地理志》：豫章，郡名，在江南。此在江北者，《土地名》云：“定二年，楚人伐吴师于豫章，吴人见舟于豫章，而潜师于巢，共军楚师于豫章。又伯举之役，吴人舍舟于淮汭，而自豫章与楚师夹汉，此皆在江北淮南。盖后徙在江南之豫章。”
　　左司马戌谓子常曰：“子沿汉而与之上下，沿，缘也。缘汉上下，遮使勿渡。
　　○沿，悦全反。上，时掌反。遮，正奢反。我悉方城外以毁其舟，以方城外人毁吴所舍舟。还塞大隧、直辕、寘阨。三者，汉东之隘道。
　　○隧音遂。冥，亡于反；本或作寘，之豉反。阨，於懈反；本或作隘，音同。子济汉而伐之，我自后击之，必大败之。”既谋而行。武城黑谓子常黑，楚武城大夫。曰：“吴用木也，我用革也，用，军器。不可久也，不如速战。”史皇谓子常：“楚人恶子而好司马。史皇，楚大夫。司马，沈尹戌。
　　○恶，乌路反。好，呼报反。若司马毁吴舟于淮，塞城口而入，城口，三隘道之总名。是独克吴也。子必速战！不然，不免。”乃济汉而陈，自小别至于大别。《禹贡》：汉水至大别南入江。然则此二别在江夏界。
　　○陈，直觐反，下文及注同。夏，户雅反。 
　　[疏]注“禹贡”至“夏界”。
　　○正义曰：《禹贡》云：“嶓冢导漾，东流为汉，又东为沧浪之水，过三澨，至于大别，南入于江。”孔安国云：“三澨，水名，入汉。大别，山名。触山回南入江。”如彼文，大别在江北，小别当近之。小别当在大别之东也。何则，子常从小别与吴战，退而至大别，明其自东而渐西也。《土地名》：小别、大别皆阙，不知所在。或曰，大别在安丰县西南，传曰，吴既与楚夹汉，然后楚乃济汉而陈，自小别至于大别。然则二别近汉之名，无缘反在安丰也。
　　三战，子常知不可，欲奔。知吴不可胜。史皇曰：“安求其事，求知政事。难而逃之，府将何所入？子必死之，初罪必尽说。”言致死以克吴，可以免贪贿致寇之罪。
　　○难，乃旦反。十一月，庚午，二师陈于柏举。经所以书战。二师，吴、楚师。阖庐之弟夫概王晨请於阖庐曰：“楚瓦不仁，瓦，子常名。其臣莫有死志。先伐之，其卒必奔。而后大师继之，必克。”弗许。夫概王曰：“所谓‘臣义而行，不待命’者，其此之谓也。今日我死，楚可入也。”以其属五千先击子常之卒，子常之卒奔，楚师乱，吴师大败之。子常奔郑。史皇以其乘广死。以战死。
　　○卒，子忽反，下同。乘，绳证反。广，古旷反。 
　　[疏]“所谓”至“入也”。
　　○正义曰：臣见义则行，不待君命，古有此言，故云“其此之谓也”。今日我致死而战，楚可入也。
　　吴从楚师及清发，清发，水名。将击之，夫概王曰：“困兽犹斗，况人乎？若知不免，而致死，必败我。若使先济者知免，后者慕之，蔑有斗心矣。半济而后可击也。”从之，又败之。楚人为食，吴人及之，奔，食而从之，败诸雍澨。五战，及郢。奔食，食者走不陈，故不在战数。
　　○澨，市制反。 
　　[疏]注“奔食”至“战数”。
　　○正义曰：五战，谓济汉而陈，自小别至于大别三战也，柏举也，清发也，此已五矣。若复数雍澨，则为六也。传例：“皆陈曰战。”奔食而从之，则食者走不暇为陈，故不数也。
　　己卯，楚子取其妹季芊、畀我以出，涉雎。雎水，出新城昌魏县，东南至枝江县入江，是楚王西走。
　　○羋，面尔反，楚姓。畀，必利反。《世族谱》：季羋、畀我，皆平王女也。服云：畀我，季羋之字。雎音七馀反，下同。 
　　[疏]“季羋畀我”。
　　○正义曰：《世族谱》：季羋与畀我二人皆平王女也。服虔云：季羋许嫁而字。畀我，季羋弟也。礼，妇人许嫁，笄而称字。季羋称字，是许嫁也。盖遭乱夫死，而改適锺建耳。
　　○注“雎水”至“西走”。
　　○正义曰：《土地名》雎水，出新城昌魏县南发河山，东南经襄阳，至南郡枝江县入江。此水在郢都之西，楚王辟吴而西走。
　　针尹固与王同舟，王使执燧象以奔吴师。烧火燧系象尾，使赴吴师，惊却之。
　　○针，之林反。遂音遂。 
　　[疏]注“烧火”至“却之”。
　　○正义曰：贾逵云：“燧，火燧也。象，象兽也。以火系其尾，使奔吴师，惊却其众，使王得脱。”杜用其说也。《礼》有“金燧”、“木燧”，皆取火之物，故以燧名火也。《说文》云：“象，长牙鼻，南越之大兽也。”《南州异物志》云：“象，身倍数牛，而目则如豕。其鼻长七八尺，其所食物，皆鼻取之。性驯良，为人所养，夷人服乘之。”《史记 大宛传》曰：“身毒国，其民皆乘象以战。”是象可调驯，楚近南边，故有此象。王将涉雎，吴师来逼，故使以火系象尾，令突吴师，使惊却之。言“执燧象”者，既系火於尾，执而率向吴师，乃放之。
　　庚辰，吴入郢，以班处宫。以尊卑班次处楚王宫室。子山处令尹之宫，子山，吴王子。夫欲王欲攻之，惧而去之，夫概王入之。入令尹宫也。言吴无礼，所以不能遂克。左司马戌及息而还，息，汝南新息也。闻楚败，故还。败吴师于雍澨，伤。司马先败吴师而身被创。
　　○创，初良反。初，司马臣阖庐，故耻为禽焉。司马尝在吴为阖庐臣，是以今耻於见禽。谓其臣曰：“谁能免吾首？”吴句卑曰：“臣贱，可乎？”司马曰：“我实失子，可哉！”失不知子贤。句，古侯反。 
　　[疏]“我实失子可哉”。
　　○正义曰：言我比来失子，不知子有贤行，临难能免吾首，女今可守此言哉！
　　三战皆伤，曰：“吾不可用也已。”句卑布裳，刭而裹之，司马已死，刭取其首。
　　○刭，古顶反。裹音果。 
　　[疏]注“司马已死”。
　　○正义曰：言布裳刭之，是司马伤而自杀，故云“已死”。
　　藏其身，而以其首免。传言司马之忠壮。 
　　[疏]注“忠壮”。
　　○正义曰：谋毁舟败吴，是忠也；虽伤，犹战不止，是壮也。
　　楚子涉雎，济江，入于云中。入云梦泽中，所谓江南之梦。
　　○梦，如字，又音蒙。 
　　[疏]注“入云”至“之梦”。
　　○正义曰：《土地名》云：南郡枝江县西有云梦城，江夏安陆县东南亦有梦城。或曰，南郡华容县东南有巴丘湖，江南之梦也。郢都在江北雎东，王走西涉雎，又南济江，乃入于云中，知此在江南。昭三年，王与郑伯田於江南之梦，谓此也。言江南之梦，则江北亦有梦矣。司马相如《子虚赋》云：“云梦者，方九百里。”则此泽跨江南北。
　　王寝，盗攻之，以戈击王，王孙由于以背受之，中肩。王奔郧。锺建负季羋以从。锺建，楚大夫。
　　○中，丁仲反。郧音云。从，才用反，下同，一音如字。由于徐苏而从。以背受戈，故当时闷绝。郧公辛之弟怀将弑王，曰：“平王杀吾父，我杀其子，不亦可乎？”辛，蔓成然之子斗辛也。昭十四年楚平王杀成然。
　　○杀如字，又申志反，下“我杀”同。蔓音万。辛曰：“君讨臣，谁敢雠之？君命，天也。若死天命，将谁雠？《诗》曰：‘柔亦不茹，刚亦不吐。不侮矜寡，不畏彊御’，唯仁者能之。《诗 大雅》。言仲山甫不辟彊陵弱。
　　○茹音汝。矜，古顽反。 
　　[疏]“柔亦”至“彊御”。
　　○正义曰：《诗 大雅 烝民》美宣王之诗。其章内言仲山甫不茹柔、不吐刚也。《释言》云：“啜，茹也。”舍人曰：“啜，茹食也。”《檀弓》云：“啜菽饮水。”啜菽，谓食藜藿也。然则茹者，啖食之名。
　　违彊陵弱，非勇也；乘人之约，非仁也；灭宗废祀，非孝也；弑君罪应灭宗。动无令名，非知也。必犯是，余将杀女。”斗辛与其弟巢以王奔随。吴人从之，谓随人曰：“周之子孙在汉川者，楚实尽之。天诱其衷，致罚於楚，而君又窜之，窜，匿也。
　　○知音智。女音汝。衷音忠。窜，七乱反。匿，女力反。 
　　[疏]“以王奔随”。正义曰：桓六年传曰：“汉东之国，随为大。”《土地名》“随，义阳随县”，其国在楚之东也。《土地名》：“郧，江夏云杜县”，则是楚之西南。吴师犹尚在楚，更东来奔随国者，盖为楚与随有恩，谓可保守故也。
　　周室何罪？君若顾报周室，施及寡人，以奖天衷，奖，成也。
