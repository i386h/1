<!-- { "loadSidebar": true } -->
　　○难，乃旦反。 
　　公至自晋。晋范宣子来聘，且拜朝也。拜谢公朝。君子谓晋於是乎有礼。有卑让之礼也。 
　　秋，杞桓公来朝，劳公，且问晋故。公以晋君语之，语其德政。
　　○劳，力报反。语，鱼据反，注同。杞伯於是骤朝于晋，而请为昏。为平公不彻乐张本。 
　　[疏]“骤朝于晋”。
　　○正义曰：《诗》云“载骤骎骎”，骤是疾行之名，从鲁即疾朝于晋也。
　　七月，宋老佐、华喜围彭城，老佐卒焉。言所以不克彭城。八月，邾宣公来朝，即位而来见也。
　　○见，贤遍反。 
　　“筑鹿囿”，书，不时也。非土功时。 
　　“己丑，公薨于路寝”，言道也。在路寝，得君薨之道。 
　　[疏]“言道也”。
　　○正义曰：《丧大记》云：“君夫人卒於路寝。”是在路寝，得君薨之道也。
　　冬，十一月，楚子重救彭城，伐宋。使偏师与郑人侵宋，子重为后镇。宋华元如晋告急。韩献子为政，於是栾书卒，韩厥代将中军。曰：“欲求得人，必先勤之。勤，恤其急。成霸安彊，自宋始矣。”晋侯师于台谷以救宋。台谷，地阙。
　　○台，敕才反，一音台。 
　　[疏]“成霸安彊”。
　　○正义曰：谓文公成霸安彊，自宋为始，言今宋有患，不可不救也。
　　遇楚师于靡角之谷，楚师还。畏晋强也。靡角，宋地。晋士鲂来乞师。将救宋也。季文子问师数於臧武仲，武仲，宣叔之子。对曰：“伐郑之役，知伯实来，下军之佐也。知伯，荀罃。今彘季亦佐下军，彘季，士鲂。
　　○彘，直例反。如伐郑可也。伐郑在十七年。事大国，无失班爵而加敬焉，礼也。”从之。从武仲言。 
　　十二月，孟献子会于虚朾，谋救宋也。宋人辞诸侯而请师以围彭城。不敢烦诸侯，故但请其师。为襄元年围彭城传。孟献子请于诸侯，而先归会葬。 
　　“丁未，葬我君成公”，书，顺也。薨于路寝，五月而葬，国家安静，世適承嗣，故曰书顺也。
　　○適，丁历反。 
　　[疏]“书顺也”。
　　○正义曰：自此以前，庄、宣薨于路寝，桓、庄、僖、文、宣皆书葬矣。今於此“公薨”之下，“言道也”；於“葬”之下，言“书，顺也”。独发传者，隐、桓、闵皆为人所杀，僖公薨于小寝，文公薨于台下，皆其薨不得道也。庄、宣虽薨于路寝，庄则子般见杀，宣则归父出奔，家国不安，非是得道顺礼。唯成公耳，故传於此发之。《释例》曰：鲁君薨葬，多不顺制。唯成公薨于路寝，五月而葬，国家安静，世適承嗣，故传见庄之缓，举成“书顺”以包之，是也。 

  

卷二十九 襄元年，尽四年 

　卷二十九 襄元年，尽四年 
　　◎襄公
　　○陆曰：“襄公名午，成公子，母定姒。谥法：因事有功曰襄。辟土有德曰襄。”
　　[疏]正义曰：《鲁世家》云：“襄公名午，成公之子，定姒所生，以简王十四年即位。”谥法：“因事有功曰襄。”是岁，岁在寿星。
　　【经】元年，春，王正月，公即位。（无传。於是公年四岁。） 
　　[疏]注“於是公年四岁”。
　　○正义曰：九年传曰：“会于沙随之岁，寡君以生。晋侯曰：‘十二年矣。’”知於是公年四岁。
　　仲孙蔑会晋栾黡、宋华元、卫甯殖、曹人、莒人、邾人、滕人、薛人围宋彭城。鲁与谋於虚朾，而书会者，禀命霸主，非匹敌故。
　　○鲁与音预。 
　　夏，晋韩厥帅师伐郑。 
　　仲孙蔑会齐崔杼、曹人、邾人、杞人次于鄫。鄫，郑地，在陈留襄邑县东南。书“次”，兵不加郑，次鄫以待晋师。
　　○鄫，才陵反。 
　　[疏]注“鄫郑”至“晋师”。
　　○正义曰：《释例》曰：“兵未有所加，所次则书之，以示迟速。既书兵所加，则不书其所次。”此书“次于鄫”者，为此鲁、齐、曹、邾、杞，其兵皆不加郑，故书“次”也。传曰：“於是东诸侯之师次于鄫，以待晋师。”是韩厥伐郑，此次以待之。
　　秋，楚公子壬夫帅师侵宋。 
　　九月，辛酉，天王崩。无传。辛酉，九月十五日。 
　　[疏]注“辛酉九月十五日”。
　　○正义曰：显言此日者，欲明下冬聘是十月之初，为王崩日近，赴人未至故也。
　　邾子来朝。 
　　冬，卫侯使公孙剽来聘。剽，子叔黑背子。
　　○剽，匹妙反，《字林》匹召反。 
　　晋侯使荀罃来聘。冬者，十月初也。王崩，赴未至，皆未闻丧，故各得行朝聘之礼，而传善之。 
　　[疏]注“冬者”至“善之”。
　　○正义曰：《礼记 曾子问》曰：“‘诸侯相见，揖让入门，不得终礼，废者几？’孔子曰：‘六。’‘天子崩，大庙火，日食，后、夫人之丧，雨霑服失容，则废。’”是王崩当废礼也。今传释此朝聘，皆云“礼也”，知此冬者，是十月之初，崩赴未至，由其俱未闻丧，故得以吉行礼，而传善之。
　　【传】元年，春，已亥，围宋彭城。（下有二月，则此已亥为正月。正月无已亥，日误。） 
　　[疏]注“下有”至“日误”。
　　○正义曰：《长历》推此年正月庚戌朔，其月无已亥。围宋彭城，经在正月之下。传文下有二月，则已亥必是正月。月不容误，知是日误。
　　非宋地，追书也。成十八年，楚取彭城以封鱼石，故曰“非宋地”。夫子治《春秋》，追书系之宋。 
　　[疏]注“成十”至“之宋”。
　　○正义曰：《公羊传》曰：“宋华元曷为与诸侯围宋彭城，为宋诛也。其为宋诛奈何？鱼石走之楚，楚为之伐宋取彭城，以封鱼石。”成十八年传曰：“楚伐彭城，纳鱼石焉，以三百乘戍之而还。西鉏吾曰：‘崇诸侯之奸而披其地。’”不言取为楚邑，而云披地长奸，是左氏之意亦为楚以彭城封鱼石为国，故注言“封鱼石”也。既列为国，非复宋地。传言追书，是仲尼新意，故云“夫子治《春秋》，追书系之宋”也。言追书者，其地已非宋有，追来使属宋耳。非谓夫子在后追书前事。若以追为在后追前，则仲尼新意，皆是追书前事，非独此为追书也。
　　於是为宋讨鲁石，故称宋，且不登叛人也。登，成也。不与其专邑叛君，故使彭城还系宋。
　　○为，于伪反。 
　　[疏]注“登成”至“系宋”。
　　○正义曰：“登，成”，《释诂》文。不与其专邑叛君，不与楚得取邑封人，故使彭城还系於宋也。《释例》曰：“楚人弃君助臣，取宋彭城，以封叛者，削正兴伪，虽非复宋地，故追书系宋，不与楚之所得。”是其义也。言“不登叛人”，则叛罪重矣。不书鱼石以彭城叛者，孙林父将戚而出，故得书云“孙林父入于戚以叛”。此则因楚之力取彭城，与宋交争，非欲出附他国，故言复入也。若总而言之，俱是背叛於君，故云“不登叛人”也。
　　谓之宋志。称“宋”，亦以成宋志。 
　　[疏]“於是”至“宋志”。
　　○正义曰：鱼石旧是宋人，今还取宋地以自封。若其不系於宋，则成此鱼石为一国之君。夫子追系於宋，乃有二意。於是为宋讨鱼石，宜系於宋；且又不成此为叛人使得取君之邑，以为一国之主。有此二意，故系之於宋。“谓之宋志”者，言宋人志在攻取彭城，故以鱼石系之於宋，成此宋人之志。
　　○注“称宋”至“宋志”。
　　○正义曰：此与隐元年“谓之郑志”，义势同也。郑伯实不获段，而经书“克”，谓之郑志。言郑伯志於杀，虽实不克段，而书之为克，见郑伯之志也。此彭城实非宋地，而经书为宋，谓之宋志，言宋人志在取之，虽实非宋地，而系之於宋，成宋人之志也。夫子脩《春秋》，而传於此二条，特言“谓之宋志”、“谓之郑志”者，夫子所脩《春秋》，或褒或贬，皆是夫子之志，非取国人之心。此宋志、郑志者，以其虽是夫子所脩，还取二国本志故也。案下十年戍郑虎牢，传云“非郑地也，言将归焉”，杜云“系之于郑，以见晋志”，即此类也。於此三事，传例已明，故彼不云谓之晋志也。
　　彭城降晋，晋人以宋五大夫在彭城者归，置诸瓠丘。彭城降不书，贱略之。瓠丘，晋地，河东东垣县东南有壶丘。五大夫：鱼石、向为人、鳞朱、向带、鱼府。
　　○降，户江反，注同。置，之豉反。瓠，徐侯吴反，一音户故反。垣音袁。 
　　[疏]注“彭城”至“略之”。
　　○正义曰：案：庄八年，郕降于齐师，既书於经，则知彭城之降亦合书也。今不书者，但以其贱，故略之也。晋栾盈复入于晋，下云“晋人杀栾盈”，而书於经。此彭城降，所以贱略不书者，彼以杀之为重，来告，故书。此以降事为轻，故为贱略。
　　齐人不会彭城，晋人以为讨。二月，齐大子光为质於晋。光，齐灵公太子。
　　○质音致。 
　　夏，五月，晋韩厥、荀偃帅诸侯之师伐郑，入其郛。荀偃不书，非元帅。
　　○郛，芳夫反。元帅，所类反。 
　　[疏]“韩厥”至“其郛”。
　　○正义曰：传唯言诸侯之师，不见诸侯之国，未知诸侯之师是何国师也。“於是东诸侯之师次于鄫，以待晋师”，则次鄫之师，皆不与伐郑。此诸侯之师，其中必无齐、鲁、曹、邾也。案上围彭城，除此五国以外，犹有宋、卫、莒、滕、薛。下云“晋侯、卫侯次于戚，以为之援”，则卫师从伐明矣。明年戚之会，知武子云：“滕、薛、小邾之不至，皆齐故。”於戚之会，始怪滕、薛不来，明此时伐郑，滕、薛在矣。东诸侯皆次于鄫，莒在齐、鲁之东，若其在此，当与东人同次。前围彭城，亦无小邾。此时或无莒与小邾耳。诸侯之师，当是宋、卫、滕、薛也。贾逵云：“韩厥、荀偃帅诸侯之师，谓帅宋、卫、滕、薛伐郑。齐、鲁、曹、邾、杞次于鄫，故诸侯之师不序也。”入郛不书者，晋人先以郑罪令於诸侯，故书“伐郑入郛”。既败郑，不复告，故不书。
　　○注“荀偃不书，非元帅”。
　　○正义曰：鲁师出征，并举诸将；他国之师，唯书元帅。详内略外，《春秋》之常。故杜为注，复时一言之耳。
　　败其徒兵於洧上。徒兵，步兵。洧水出密县东，南至长平入颍。
　　○洧，于轨反。 
　　[疏]注“徒兵步兵”。
　　○正义曰：《论语》云：“以吾从大夫之后，不可徒行。”徒犹空也，谓无车空行也。步行谓之徒行，故步兵谓之徒兵也。隐四年传云：“败郑徒兵。”注云：“时郑不车战。”则此亦然也。
　　於是东诸侯之师次于鄫，以待晋师。齐、鲁、曹、邾、杞。晋师自郑以鄫之师侵楚焦、夷及陈。於是孟献子自鄫先归，不与侵陈、楚，故不书。
