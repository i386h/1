<!-- { "loadSidebar": true } -->
　　○正义曰：二十四年“穆叔如周，王嘉其有礼，赐之大路”。与此并赐诸侯之卿，其文皆云“大路”。知大路，天子所赐车之总名也。《周礼 巾车》：“王之五路：有玉路，金路，象路，革路，木路。”又有“服车五乘：孤乘夏篆，卿乘夏缦，大夫乘墨车，士乘栈车，庶人乘役车”。又曰：“凡良车、散车不在等者，其用无常。”《周礼》有此文耳。其封诸侯，赐之以车，则同姓以金路，异姓以象路，四卫以革路，蕃国以木路。其赐诸侯之卿，则无文。《释例》曰：“《周宫》王之五路，及卿大夫士服车各有名。又有良车、散车，不在等者，其用无常。”谓此上五路之良、散，当以出赐，故言“其用无常”也。传通称玉路、金路为大路，及赐鲁穆叔、郑子蟜当是革路。若木路所以封四卫及蕃国之君也，而亦曰大路者，据受王之殊锡，皆举其总名，或云先，或云次，当各自以就数为差也。杜言当是革路，若木路者，虽疑不敢质，谓当是此二路也。必疑然者，以服车称车不称路，王若赐之夏篆、夏缦，不应谓之为大路。名之曰大路，必在五路之中矣。金路、象路乃赐同姓，异姓之国君不可以赐其臣，而传称列国之卿当小国之君，固周制也。位当小国之君，则车亦可以同之。故疑是革路，若木路也。革路、木路，路之卑者，亦称大路者，以受王殊赐，皆举其总名也。若受之於君，或称先或称次。杜云以就数为差者，三命之卿就数三，再命之卿就数二，故郑赐子展先路，三命之服，子产次路，再命之服是也。若其不然，王赐叔孙穆子其车若是夏篆、夏缦，即与常车无异，何故生弗敢乘，及死乃请以葬也？乡饮酒礼者，大夫之礼也。“工人卒歌，主人献工，大师则为之洗”，郑玄云：“大夫若君赐之乐，谓之大师为之洗，尊之也。”彼尊君赐乐，谓工师为太师，此尊王赐车，谓王车为大路，其意类於彼也。何休《膏肓》以天子车称大路，诸侯车称路车，大夫称车；今郑子蟜，诸侯之大夫耳，当与天子士同，赐其车而名之曰大路，非正也；孔子曰“唯器与名不可以假人，名不正，则言不顺”：於义《左氏》为短。案《周礼》“天子衮冕”，上公亦称衮冕，天子析羽为旌，诸侯及大夫亦称旌。又天子乐官称大师，《乡饮酒礼》君赐乐亦称大师，此皆名同於上。则卿大夫大路，何独不可同之於天子大路之名乎？何休之难，非也。
　　秋，八月，齐崔侯杀高厚於洒蓝，而兼其室。洒蓝，齐地。
　　○洒，色买反，徐所绮反。蓝，力甘反。书曰“齐杀其大夫”，从君於昏也。传解经不言崔杼杀，而为国讨文。 
　　郑子孔之为政也专。专权。国人患之，乃讨西宫之难十年，尉止等作难西宫，子孔知而不言。
　　○难，乃旦反，注及下同。与纯门之师。前年，子孔召楚师至纯门。子孔当罪，以其甲及子革、子良氏之甲守。以自守也。
　　○守，手反反，下“守备”同。甲辰，子展、子西率国人伐之，杀子孔而分其室。书曰“郑杀其大夫”，专也。亦以国讨为文。子然、子孔，宋子之子也；子然，子革父。士子孔，圭妫之子也。宋子、圭妫，皆郑穆公妾。士子孔，子良父。
　　○妫，居危反。圭妫之班亚宋子，而相亲也；亚，次也。
　　○亚，於嫁反。士子孔亦相亲也。僖之四年，子然卒；郑僖四年，鲁襄六年。简之元年，士子孔卒。鲁襄八年。司徒孔实相子革、子良之室，司徒孔与二父相亲，故相助其子。
　　○相，息亮反，注同。三室如一，言同心。故及於难。故二子并及难。子革、子良出奔楚。子革为右尹。子革即郑丹。郑人使子展当国，子西听政，立子产为卿。简公犹幼，故大夫当国。 
　　齐庆封围高唐，弗克。夙沙卫以叛，故围之。冬，十一月，齐侯围之，见卫在城上，号之，乃下。卫下与齐侯语。
　　○号，徐胡报反，召也；一音户刀反。问守备焉，以无备告。揖之，乃登。齐侯以卫告诚，揖而礼之，欲生之也。卫志於战死，故不顺齐侯之揖，而还登城。 
　　[疏]“见卫”至“乃登”。
　　○正义曰：杜於此注皆用贾逵之说。服虔引彭仲博云：齐欲诛卫，呼而下，与之言，固可取之，无为揖之复令登城。仲博以为齐侯号卫，卫惭而下，云“问守备焉”，问卫之守高唐者。卫无恩信，故今守者以无备告，齐侯善其言，故揖之，乃命士卒登城。服虔谓此说近之。案传之次第“卫在城上，号之，乃下”，是卫下也。“问守备焉”，问卫也。若其别问馀人，当云问其守者，不得云“问守备”也。若齐侯揖之，而命士卒登城，则士於此时已登矣。何故下文方曰“殖绰、工偻会夜縋纳师”也？卫巳下城齐侯不即执取者，或有所隔碍不得取之。汉末曹操与马超对语，徐晃与关羽对语，皆仇敌交言，而不能相取，亦何怪古之人乎？
　　闻师将傅，食高唐人。殖绰、工偻会夜縋纳师，因其会食。二子，齐大夫。
　　○傅音附。食音嗣。偻，力侯反。縋，直伪反。 
　　[疏]“夜縋纳师”。
　　○正义曰：二子因其无备，先往城上，乃从城上县绳纳师。
　　醢卫于军。
　　○醢音海。 
　　城西郛，惧齐也。前年与晋伐齐，又铸其器为锺，故惧。 
　　齐及晋平，盟于大隧。大隧，地阙。
　　○隧音遂。故穆叔会范宣子于柯。齐、晋平，鲁惧齐，故为柯会以自固。穆叔见叔向，赋《载驰》之四章。四章曰：“控于大邦，谁因谁极！”控，引也。取其欲引大国以自救助。
　　○控，苦贡反。 
　　[疏]注“四章”至“救助”。
　　○正义曰：“控于大邦”乃是《载驰》五章，而云四章者，文十三年郑子家赋《载驰》之四章，义取“控于大邦”，意在五章，而并赋四章，彼注已云四章以下，故於此略之。《诗》注云：“极，至也。”今卫侯欲求援引之力，助於大国之诸侯，亦谁因乎！由谁至乎！闵之，故欲归问之”。
　　叔向曰：“肸敢不承命！”叔向度齐未肯以盟服，故许救鲁。
　　○度，待洛反。穆叔归，曰：“齐犹未也，不可以不惧。”乃城武城。 
　　卫石共子卒，石买。
　　○共音恭。悼子不哀。买之子石恶。孔成子曰：“是谓蹶其本，蹶，犹拔也。
　　○蹶，徐求月反，拔也，一音居月反，又居卫反。 
　　[疏]注“蹶犹拔也”。
　　○正义曰：蹶者，倒也。树倒必拔根，故云“蹶，犹拔也”。父是亲之极，孝为德之本，於父尚犹不哀，必是不能爱人也。己不爱人，人亦不爱己。己人皆不爱，必将丧家，知其不能保有宗嗣也。
　　必不有其宗。”为二十八年石恶出奔传。 
　　【经】二十年，春，王正月，辛亥，仲孙速会莒人盟于向。（向，莒邑。
　　○向，舒亮反。） 
　　夏，六月，庚申，公会晋侯、齐侯、宋公、卫侯、郑伯、曹伯、莒子、邾子、滕子、薛伯、杞伯、小邾子盟于澶渊。澶渊在顿丘县南，今名繁汙。此卫地，又近戚田。
　　○澶，市然反。汙音纡。近，附近之近。秋，公至自会。无传。 
　　仲孙速帅师伐邾。 
　　蔡杀其大夫公子燮。庄公子。
　　○燮，息协反。蔡公子履出奔楚。燮母弟也。 
　　陈侯之弟黄出奔楚。称弟，明无罪也。 
　　[疏]注“称弟，明无罪也”。
　　○正义曰：传“言非其罪也”，则无罪之文明矣。而云“称弟，明无罪”者，贾逵以为称名，罪其逼。杜以郑段有罪，去弟以罪段，今此存弟，非是罪黄之文也，言此以排贾氏也。
　　叔老如齐。 
　　冬，十月，丙辰，朔，日有食之。无传。季孙宿如宋。 
　　【传】二十年，春，及莒平。孟庄子会莒人，盟于向，督扬之盟故也。（莒数伐鲁，前年诸侯盟督扬以和解之。故二国自复共盟，结其好。
　　○数，所角反，下同。解，古买反，又户买反。复，扶又反，下始复同。好，呼报反，下皆同。） 
　　[疏]“传盟于”至“故也”。
　　○正义曰：於经，服异则称同盟，此齐成而盟，不言同者，往年齐与晋平，盟于大隧，是齐已服於晋矣。非於此始服，故不言同也。晋以齐既平和而召诸侯以为此会，传解其为盟之意，故云“齐成”也。
　　夏，盟于澶渊，齐成故也。齐与晋平。 
　　邾人骤至，以诸侯之事弗能报也。骤，数也。谓十五年、十七年伐鲁。秋，孟庄子伐邾以报之。既盟而又伐之，非。 
　　蔡公子燮欲以蔡之晋，背楚。
　　○背音佩。蔡人杀之。公子履，其母弟也。故出奔楚。与兄同谋故。 
　　陈庆虎、庆寅畏公子黄之逼，二庆，陈卿。恐黄逼夺其政。
　　○逼，彼力反。诉诸楚曰：“与蔡司马同谋。”同欲之晋。楚人以为讨。讨，责陈。公子黄出奔楚。奔楚自理。初，蔡文侯欲事晋，曰：“先君与於践土之盟，先君，文侯父庄侯甲午也。践土盟在僖二十八年。
　　○与音预。晋不可弃，且兄弟也。”畏楚，不能行而卒。宣十七年，文侯卒。楚人使蔡无常，徵发无准。公子燮求从先君以利蔡，不能而死。书曰“蔡杀其大夫公子燮”，言不与民同欲也。罪其违众。“陈侯之弟黄出奔楚”，言非其罪也。称弟，罪陈侯及二庆。 
　　[疏]注“称弟”至“二庆”。
　　○正义曰：称弟者，止为罪陈侯。但陈侯之罪，罪在信二庆，故杜兼言二庆耳。称弟不为罪二庆也。《释例》曰：“兄而害弟者，称弟以章兄罪。弟又害兄，则去弟以罪弟身。推此以观其馀，秦伯之弟针，陈侯之弟黄，皆是兄害其弟者也。秦伯有千乘之国，而不能容其母弟，传曰‘罪秦伯也’。归罪秦伯，则针罪轻也。陈侯不能制御臣下，使逐其弟。传曰‘言非其罪也’。非黄之罪，则罪在陈侯。示互举之文也。”
　　公子黄将出奔，呼於国曰：“庆氏无道，求专陈国，暴蔑其君，而去其亲，五年不灭，是无天也。”为二十三年陈杀二庆传。
　　○呼，好故反。去，起吕反。
　　○齐子初聘于齐，礼也。齐、鲁有怨，朝聘礼绝，今始复通，故曰初。继好息民，故曰礼。 
　　冬，季武子如宋，报向戌之聘也。向戌聘在十五年。褚师段逆之以受享，段，共公子子石也。逆以入国，受享礼。
　　○褚，张吕反。段，徐徒乱反。共音恭。赋《常棣》之七章以卒。武子赋也。七章以卒，尽八章。取其“妻子好合，如鼓瑟琴。宜尔室家，乐尔妻帑”。言二国好合，宜其室家，相亲如兄弟。
　　○棣，大计反。乐音洛。帑音奴。宋人重贿之。归，复命，公享之，赋《鱼丽》之卒章。《鱼丽》，《诗 小雅》。卒章曰：“物其有矣，维其时矣。”喻聘宋得其时。
　　○丽，力驰反。 
