<!-- { "loadSidebar": true } -->
　　○正义曰：於时郑伯幼弱，政在诸卿，国事相与议之，不得一人独决。子孔性好专权，自以身既当国，望其一听於己。新经祸乱，与大夫设盟，为盟载之书曰：“自群卿诸司以下，皆以位之次序，一听执政之法。悉皆禀受成旨，不得干与朝政。”令其权柄在巳也。大夫、诸司、门子不顺，子产谓之“专欲难成”，谓此也。服虔云：“郑旧世卿，父死子代。今子孔欲擅改之，使以次先为士、大夫乃至卿也。”若如服言，唯当门子恨耳，何由大夫诸司亦不顺也？子孔若为此法。即是自害其子。子孔之子，亦当恨，何独他家门子乎？焚书仓门，则还依旧法。旧法若父死子代，子产即应代父，何由十九年始立为卿？
　　大夫、诸司、门子弗顺，将诛之。子孔欲诛不顺者。子产止之，请为之焚书。既止子孔，又劝令烧除载书。
　　○为，于伪反。子孔不可，曰：“为书以定国，怒而焚之，是众为政也，国不亦难乎？”难以至治。
　　○治，直吏反。子产曰：“众怒难犯，专欲难成，合二难以安国，危之道也。不如焚书以安众。子得所欲，欲为政也。众亦得安，不亦可乎？专欲无成，犯众兴祸，子必从之！”乃焚书於仓门之外，众而后定。不於朝内烧，欲使远近见所烧。 
　　诸侯之师城虎牢而戍之。晋师城梧及制，欲以逼郑也。不书城，鲁不与也。梧、制，皆郑旧地。
　　○梧音吾。士鲂、魏绛戍之。书曰：“戍郑虎牢”，非郑地也，言将归焉。二年，晋城虎牢而居之。今郑复叛，故脩其城而置戍。郑服，则欲以还郑，故夫子追书，系之于郑，以见晋志。
　　○复，扶又反。见，贤遍反，下同。 
　　[疏]“诸侯”至“归焉”。
　　○正义曰：如此传文，诸侯戍虎牢，士鲂、魏绛戍梧与制耳。其虎牢之内，亦应更有晋戍也。二年，晋城虎牢，则虎牢久巳属晋，非复郑有。今系郑者，晋侯之意，郑人若服，将归之焉。善晋侯，故探其心而系之郑也。《释例》曰：“虎牢，郑之郊竟。晋人既有之矣，又城而居之，将以胁郑。郑畏而强服，遇楚而复叛。八年之间，一南一北，至於数四。晋悼虑其未巳，故大城置戍，先以示威。郑服之日，释戍而归之。德立刑行，故能终有郑国。《春秋》探书其本心，善之也。”
　　郑及晋平。
　　○楚子囊救郑。十一月，诸侯之师还郑而南，至於阳陵。还，绕也。阳陵，郑地。
　　○还，本亦作环，户关反，徐音患，注同。楚师不退。知武子欲退，曰：“今我逃楚，楚必骄。骄则可与战矣。”武子，荀罃。栾黡曰：“逃楚，晋之耻也。合诸侯以益耻，不如死！我将独进。”师遂进。巳亥，与楚师夹颍而军。颍水出城阳，至下蔡入淮。
　　○颍音颖。子矫曰：“诸侯既有成行，必不战矣。言有成去之志。从之将退，不从亦退。从犹服也。退，楚必围我，犹将退也。不如从楚，亦以退之。”以退楚。霄涉颍，与楚人盟。夜渡，畏晋知之。栾黡欲伐郑师，。伐涉颍者。荀罃不可，曰：“我实不能御楚，又不能庀郑。郑何罪？不如致怨焉而还。致怨，为后伐之资。
　　○御，鱼吕反。庀，必利反。今伐其师，楚必救之，战而不克，为诸侯笑。克不可命，胜负难要，不可命以必克。
　　○要，一遥反。不如还也。”丁未，诸侯之师还，侵郑北鄙而归。欲以致怨。楚人亦还。郑服故也。 
　　王叔陈生与伯舆争政。二子，王卿士。
　　○舆，本又作与，音同。王右伯舆。右，助也。
　　○右，音又，注同。王叔陈生怒而出奔，及河王复之，欲奔晋。杀史狡以说焉。说王叔也。
　　○狡，古卯反。说音悦，注同，又如字。不入，遂处之。处叔河上。晋侯使士匄平王室，王叔与伯舆讼焉。争曲直。王叔之宰宰，家臣。与伯舆之大夫瑕禽，瑕禽，伯舆属大夫。坐狱於王庭，狱，讼也。《周礼》：命夫命妇不躬坐狱讼，故使宰与属大夫对争曲直。士匄听之。王叔之宰曰：“筚门闺窦之人，而皆陵其上，其难为上矣。”筚门，柴门。闺窦，小户，穿壁为户，上锐下方，状如圭也。言伯舆微贱之家。
　　○筚音必。闺音圭，本亦作“圭”。窦音豆。瑕禽曰：“昔平王东迁，吾七姓从王，牲用备具。王赖之，而赐之骍旄之盟。平王徙时，大臣从者有七姓。伯舆之祖，皆在其中，主为王备牺牲，共祭祀。王恃其用，故与之盟，使世守其职。骍旄，赤牛也。举骍旄者，言得重盟，不以犬鸡。
　　○从，才用反，注同，又如字。骍，息营反，《字林》许营反。旄音毛。为，于伪反。共音恭。 
　　[疏]注“平王”至“犬鸡”。
　　○正义曰：“七姓从王”，从王之大臣，有七姓也。瑕禽言伯舆之祖是七从之一，言其世贵也。其祖为王主备牺牲，以共祭祀。王家牲用备具，王恃赖之，言其世有功也。平王初迁，国家未定，故与大臣结盟，令使世掌其职也。《周礼 牧人》“阳祀用骍牲”。《檀弓》云：“周人尚赤，牲用骍。”《尚书 洛诰》云：“文王骍牛一，武王骍牛一。”诸言骍，皆是赤牛，则知此骍旄，是赤牛也。旄谓尾也。共旌旗之用。故其字从旌，旗者，旌旗行而从风偃也。
　　曰：‘世世无失职。’若筚门闺窦，其能来东厎乎？且王何赖焉？言我若贫贱，何能来东，使王恃其用而与之盟邪？底，至也。
　　○底音旨。今自王叔之相也，政以贿成，随财制政。而刑放於宠。宠臣专刑，不任法。 
　　[疏]“刑放於宠”。正义曰：刑罚放赦之事，在於宠臣。
　　官之师旅，不胜其富。师旅之长皆受赂。吾能无筚门闺窦乎？言王叔之属富，故使吾贫。 
　　[疏]“不胜其富”。
　　○正义曰：胜训堪也。言财多，故不可用尽，不能堪此富。
　　唯大国图之。图犹议也。下而无直，则何谓正矣？正者，不失下之直。
　　○何，或作可，误也。 
　　[疏]“下而”至“正矣”。
　　○正义曰：凡在上，正定在下，须明在下曲直。瑕禽自云，已有直理，不被上知，则是使下无直，在上何谓正矣？故云“正者，不失下之直”也。刘炫云：“七年传云‘正直为正，正曲为直’。晋断王朝之狱，乃以下正上。宣子若在下而无直心，何以谓之为正也？劝宣子使心正矣。”
　　范宣子曰：“天子所右，寡君亦右之；所左，亦左之。”宣子知伯舆直，不欲自专，故推之於王。
　　○右音又，下同。左音佐，下同。左、右，亦并如字。 
　　[疏]“天子”至“左之”。
　　○正义曰：人有左右，右便，而左不便，故以所助者为右，不助者为左。宣子知伯舆直，故从王之所助也。
　　使王叔氏与伯舆合要，合要辞。王叔氏不能举其契。要契之辞。
　　○契，苦计反，注同。 
　　[疏]“使王”至“其契”。
　　○正义曰：《周礼 乡士职》云：“辩其狱讼，异其死刑之罪而要之。”郑玄云：“要之为其罪辞，如今劾矣。”彼谓官人略取罪状，为其要约之辞，如今断事也。汉世名断狱为劾，故云“如今劾矣”。此言要辞，亦是辞之要约，如今辩答也。合要者，使其各为要约言语，两相辩答。伯舆辞直，王叔无以应之，故不能举其要约之辞也。
　　王叔奔晋。不书，不告也。单靖公为卿士以相王室。代王叔。 
　　【经】十有一年，春，王正月，作三军。（增立中军。万二千五百人为军。） 
　　[疏]注“增立”至“为军”。
　　○正义曰：昭五年云“舍中军”，明此年作而彼年舍。故知旧有二军，今增立中军也。然则正是作中军耳，而云“作三军”者，传言“三子各毁其乘”，则旧时属已之乘毁之以足成三军。是旧军尽废而全改作之，故云“作三军”也。杜见其以三改二，复据彼中军之文，故言“增立中军”耳，“万二千五百人为军”，《周礼 夏官序》文。
　　夏，四月，四卜郊，不从，乃不郊。无传。 
　　[疏]“夏四”至“不郊”。
　　○正义曰：此“四月四卜”，与僖三十一年文同，盖亦三月三卜，而四月又一卜也。止言“不郊”，不言免牲免牛，盖不以其礼免，直使归其本牧而已，故不书也。
　　郑公孙舍之帅师侵宋。 
　　公会晋侯、宋公、卫侯、曹伯、齐世子光、莒子、邾子、滕子、薛伯、杞伯、小邾子伐郑。世子光至，复在莒子之先，故晋悼亦进之。
　　○复，扶又反。 
　　[疏]注“世子”至“进之”。
　　○正义曰：刘炫以为序莒上者，直是先至，非为先莒。今知不然者，往年传云“齐大子光先至于师，故长於滕”，是前经为先滕至，序在滕子之上。今经序在莒子之先，明知亦先莒而至也。若非先莒而至，唯当还序滕子上耳。刘炫无所依冯，直云“先至”更长之而规杜氏，非也。
　　秋，七月，己未，同盟于亳城北。亳城，郑地。伐郑而书“同盟”，郑与盟可知。亳，薄洛反，徐扶各反。与音预。 
　　公至自伐郑。无传。 
　　楚子、郑伯伐宋。 
　　公会晋侯、宋公、卫侯、曹伯、齐世子光、莒子、邾子、滕子、薛伯、杞伯、小邾子伐郑，晋遂尊光。会于萧鱼。郑服而诸侯会。萧鱼，郑地公至自会。无传。以会至者，观兵而不果侵伐。 
　　[疏]注“以会”至“侵伐”。
　　○正义曰：刘炫云：“杜《释例》自言事势相接，或以始至，或以终致。是时史异辞，何为此注而云‘不果侵伐’？”今知刘说非者，凡云“或以始致，或以终致”，皆据实有伐事。今据传文云“观兵于郑东门”，是则实无伐事，故云“不果侵伐”。刘不达此意而规杜，非也。
　　楚人执郑行人良霄。良霄，公孙辄子伯有也。
　　○霄，音消。 
　　冬，秦人伐晋。 
　　【传】十一年，春，季武子将作三军，（鲁本无中军，唯上下二军，皆属於上。有事，三卿更帅以征伐。季氏欲专其民人，故假立中军，因以改作。
　　○更音庚。） 
