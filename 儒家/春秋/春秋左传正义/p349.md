<!-- { "loadSidebar": true } -->
　　○正义曰：七年会吴于鄫，十二年会吴于橐皋，皆不称子。此称“吴子”，故解之。夫差欲霸中国，尊天子，而自号为王，则诸侯不服，故去僣号，自称吴子，以告令诸侯，故诸侯之策承而书曰“吴子”。《吴语》说此事云，晋侯命董褐告吴王曰：“今君奄王东海，以淫名闻于天下，君有短垣，而自逾之，况蛮荆则何有於周室？夫命圭有命，固曰吴伯，不曰吴王。诸侯是以敢辞。夫诸侯无二君，而周无二王，君若无卑天子，而曰吴公，孤敢不顺从君命！”吴王许诺。是其去僣号也。於此会去王号耳，其於吴国犹称王不改也。
　　楚公子申帅师伐陈。无传。 
　　於越入吴。 
　　秋，公至自会。无传。 
　　晋魏曼多帅师侵卫。无传。 
　　葬许元公。无传。 
　　九月，螽。无传。书灾。 
　　冬，十有一月，有星孛于东方。无传。平旦众星皆没，而孛乃见，故不言所在之次。
　　○孛，步内反。见，贤遍反。 
　　[疏]注“平旦”至“之次”。
　　○正义曰：《公羊传》曰：“孛者何？彗星也。其言于东方何？见于旦也。”杜用彼说。众星皆没，故不言所在之次。
　　盗杀陈夏区夫。无传。称盗，非大夫。
　　○夏，户雅反。区，乌侯反。十有二月，螽。无传。前年季孙虽问仲尼之言，而不正历，失闰至此年，故复十二月螽，实十一月。
　　○复，扶又反。 
　　【传】十三年，春，宋向魋救其师。（救前年围嵒师。）郑子賸使徇曰：“得桓魋者有赏。”魋也逃归，遂取宋师于嵒，获成讙、郜延。（二子，宋大夫。
　　○徇，似俊反。讙，火官反。郜，古报反，又古毒反。）以六邑为虚。（空虚之，名不有。
　　○为虚，并如字，或音墟，非。） 
　　夏，公会单平公、晋定公、吴夫差于黄池。平公，周卿士也。不书，尊之，不与会。
　　○单音善。不与，音预。 
　　六月，丙子，越子伐吴，为二隧。隧，道也。
　　○隧音遂，注同。畴无馀、讴阳自南方，二子，越大夫。
　　○讴，乌侯反。先及郊。吴大子友、王子地、王孙弥庸、寿於姚自泓上观之。观越师。泓，水名。
　　○泓，乌宏反。弥庸见姑蔑之旗，姑蔑，越地。今东阳大宋县。
　　○蔑，亡结反。旗音其。大音泰，孟康云“大音闼”。曰：“吾父之旗也。弥庸父为越所获，故姑蔑人得其旌旗。不可以见雠而弗杀也。”大子曰：“战而不克，将亡国。请待之。”弥庸不可，属徒五千，属，会也。
　　○属音烛，注同。王子地助之。乙酉，战，弥庸获畴无馀，地获讴阳。越子至，王子地守。丙戌，复战，大败吴师。获大子友、王孙弥庸、寿於姚。地守，故不获。
　　○守，手又反，下注同。复，扶又反。丁亥，入吴。吴人告败于王，王恶其闻也，恶诸侯闻之。
　　○恶，乌路反，注同。自刭七人於幕下。以绝口。
　　○刭，古顶反。 
　　秋，七月，辛丑，盟，吴晋争先。争歃血先后。
　　○歃，所洽反，又所甲反。吴人曰：“於周室，我为长。”吴为大伯后，故为长。
　　○长，丁丈反，注并同。大音泰。晋人曰：“於姬姓，我为伯。”为侯伯。赵鞅呼司马寅寅，晋大夫。曰：“日旰矣，旰，晚也。
　　○旰，古旦反。大事未成，二臣之罪也。大事，盟也。二臣，鞅与寅。建鼓整列，二臣死之，长幼必可知也。” 
　　[疏]“赵鞅”至“知也”。
　　○正义曰：如此传文，则赵鞅先欲与吴战也。《吴语》云：吴晋争长未成，边遽仍至，以越乱告。吴王惧，乃合大夫而谋曰：“无会而归与会而先晋，孰利？”王孙雄先对曰：“二者莫利。必会而先之。”乃为吴王设计布陈，鸡鸣乃定。去晋军一里。昧明，王乃秉枹，鸣鼓，三军皆哗，声动天地。於是晋军大骇，乃令董褐请事。贾逵等皆云，董褐，司马寅也。如彼文，则吴请先战。《国语》各记其国之事，言有彼此，故其文不同。
　　○注“二臣鞅与寅”。
　　○正义曰：杜以鞅呼寅与语，明其同忧国事，故以二臣为鞅与寅也。刘炫以为吴晋二臣。今知不然者，以赵鞅呼司马寅，自相与语云“建鼓整列，二臣死之”，皆是鞅寅自谓，故知二臣鞅与寅也。鞅既不共吴臣对论曲直，何得以二臣为吴晋之臣？刘以为吴晋之臣而规杜氏，非也。
　　○“建鼓”。
　　○正义曰：建，立也。立鼓，击之与战也。《大射礼》云“建鼓在阼阶西”，郑玄云：“建犹树也。以木贯而载之，树之跗也。”彼谓立之於地，所谓殷人楹鼓，与此别也。
　　对曰：“请姑视之。”反曰：“肉食者无墨。墨，气色下。今吴王有墨，国胜乎？国为敌所胜。大子死乎？且夷德轻，不忍久，请少待之。”少待，无与争。
　　○轻，遣政反。 
　　[疏]“反曰”至“死乎”。正义曰：《吴语》说此事云：“董褐既致命，乃告赵鞅曰：臣观吴王之色，类有大忧，小则嬖妾，適子死，不然则国有难，大则越入吴，将毒，不可与战。主其许之。”说与此传小异。
　　乃先晋人。盟不书，诸侯耻之，故不录。 
　　[疏]“乃先晋人”。正义曰：《吴语》说此事云：“吴公先歃，晋侯亚之。”与此异者，经书“公会晋侯及吴子”，传称“公会单平公、晋定公、吴夫差”，吴皆在下，晋实先矣。经据鲁史策书，传采鲁之简牍，鲁之所书，必是依实。《国语》之书，当国所记，或可曲笔直已，辞有抑扬，故与《左传》异者多矣。郑玄云：不可以《国语》乱周公所定法。傅玄云：《国语》非丘明所作。凡有共说一事而二文不同，必《国语》虚而《左传》实，其言相反，不可强合也。
　　吴人将以公见晋侯，子服景伯对使者曰：“王合诸侯，则伯帅侯牧以见於王。伯，王官伯。侯牧，方伯。
　　○见晋，如字，又贤遍反。使，所吏反。以见，贤遍反。伯合诸侯，则侯帅子男以见於伯。伯，诸侯长。 
　　[疏]“王合”至“於伯”。
　　○正义曰：《曲礼》云：“五官之长曰伯，是职方也。九州之长，入天子之国，曰牧。於外，曰侯。”职方者，二伯各主一方。州长者，州牧，各主一州。《周礼》所谓“八命作牧、九命作伯”是也。“王合诸侯，则伯帅侯牧”，当如康王之诰，太保帅西方诸侯，毕公帅东方诸侯，以见於王也。计当尽帅诸侯，独言帅侯牧者，举尊而言，其实尽帅之也。“伯合诸侯，则侯帅子男”。侯，谓牧也，牧帅诸国之君见於伯也，亦当尽帅在会诸侯，独云子男，举小为言，其实亦见在会者，尽帅以见伯也。
　　自王以下，朝聘玉帛不同。故敝邑之职贡於吴，有丰於晋，无不及焉，以为伯也。今诸侯会，而君将以寡君见晋君，则晋成为伯矣，敝邑将改职贡。鲁赋於吴八百乘。若为子男，则将半邾以属於吴，半邾，三百乘。
　　○丰，芳中反。乘，绳证反，下及注同。而如邾以事晋。如邾，六百乘。 
　　[疏]“故敝”至“伯也”。
　　○正义曰：言共职贡於吴，有丰於晋，无有不及晋时，以吴为伯故也。
　　○“鲁赋”至“事晋”。
　　○正义曰：七年传茅夷鸿请救於吴云“鲁赋八百乘，君之贰也。邾赋六百乘，君之私也。”今鲁赋八百乘以贡於吴，以吴为伯故也。吴今帅鲁以见於晋，则吴为州牧，鲁为子男，晋成伯矣。邾是子爵，以六百乘贡吴，邾以吴为伯故也。鲁既以晋为伯，吴为牧，牧卑於伯，则将半邾三百乘以属於吴，而如邾六百乘以事於晋也。
　　且执事以伯召诸侯，而以侯终之，何利之有焉？”吴人乃止。既而悔之，谓景伯欺之。将囚景伯。景伯曰：“何也立后於鲁矣。何，景伯名。将以二乘与六人从，迟速唯命。”遂囚以还。及户牖，户牖，陈留外黄县西北东昏城是。
　　○从，才用反。牖音酉。谓太宰曰：“鲁将以十月上辛，有事於上帝先王，季辛而毕。何世有职焉，有职於祭事。 
　　[疏]“鲁将”至“而毕”。
　　○正义曰：七月，辛丑，盟，囚景伯以还。今景伯称十月，当谓周之十月。周之十月，非祭上帝先公之时，且祭礼终朝而毕，无上辛尽於季辛之事。景伯以吴信鬼，皆虚言以恐吴耳。
　　自襄以来，未之改也。鲁襄公。若不会，祝宗将曰：‘吴实然。’言鲁祝宗将告神云：景伯不会，坐为吴所囚。吴人信鬼，故以是恐之。
　　○坐，才卧反。恐，丘勇反。且谓鲁不共，而执其贱者七人，何损焉？”大宰嚭言於王曰：“无损於鲁，而祗为名，適为恶名。
　　○共音恭。祗音支。不如归之。”乃归景伯。吴申叔仪乞粮於公孙有山氏。申叔仪，吴大夫；公孙有山，鲁大夫，旧相识。曰：“佩玉兮，余无所系之。然服饰备也，已独无以系佩。言吴王不恤下。
　　○，而捶反，又而水反。旨酒一盛兮，余与褐之父睨之。”一盛，一器也。睨，视也。褐，寒贱之人。言但得视，不得饮。
　　○盛音成，又市政反，注同。褐，户葛反。父如字，又音甫。睨，五计反。 
　　[疏]注“一盛”至“得饮”。
　　○正义曰：酒盛於器，故谓一器为一盛。《说文》云：“睨，邪视也。”《诗》云：“无衣无褐，何以卒岁！”郑玄云：“褐，毛布也。人之贵者无衣，贱者无褐。”是褐者寒贱人之衣服也。言我与彼褐之父，但得共邪视之，不得饮之。告己之乏饮也。
　　对曰：“粱则无矣，粗则有之。若登首山以呼曰，庚癸乎！则诺。”军中不得出粮，故为私隐。庚，西方，主穀。癸，北方，主水。传言吴子不与士共饥渴，所以亡。
　　○粗，本又作<分鹿}，七奴反。呼，火故反。 
　　[疏]“对曰”至“则诺”。
　　○正义曰：食以稻粱为贵，故以梁表精。若求梁米之饭，则无矣；粗者，则有之。若我登首山以叫呼“庚癸乎”，女则诺。军中不得出粮与人，故作隐语，为私期也。庚在西方，穀以秋熟，故以庚主穀。癸在北方，居水之位，故以癸主水。言欲致饼并致饮也。《土地名》首山，阙，不知其处。当在吴所营车之旁。
　　王欲伐宋，杀其丈夫，而囚其妇人。以宋不会黄池故。言吴子悖惑。
　　○杀其丈夫，直两反，又作“大夫”，误。悖，补内反。大宰嚭曰：“可胜也，而弗能居也。”乃归。冬，吴及越平。终伍员之言。 
　　[疏]“吴及越平”。正义曰：言吴不能报越，求与之平。终伍员所谓“三年始弱”也。
