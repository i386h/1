<!-- { "loadSidebar": true } -->
　　秋，滕成公来朝，始朝公也。 
　　莒人灭鄫，鄫恃赂也。鄫有贡赋之赂在鲁，恃之而慢莒，故灭之。 
　　冬，穆叔如邾，聘，且脩平。平四年狐骀战。 
　　晋人以鄫故来讨，曰：“何故亡鄫？”鄫属鲁，恃赂而慢莒。鲁不致力辅助，无何以还晋，寻便见灭，故晋责鲁。季武子如晋见，且听命。始代父为卿见大国，且谢亡鄫，听命受罪。
　　○见，贤遍反，注同。 
　　[疏]注“始代”至“受罪”。
　　○正义曰：昭二年，晋韩宣子来聘，传曰“告为政而来见礼也”。大国正卿尚来见小国。知此传言见者，是始代父为政卿往见於大国也。
　　十一月，齐侯灭莱。莱恃谋也。赂夙沙卫之谋也。事在二年。於郑子国之来聘也，四月，晏弱城东阳，而遂围莱。子国聘在五年。二年晏弱城东阳，至五年四月，复讬治城，因遂围莱。
　　○复，扶又反。甲寅，堙之环城，傅於堞。堞，女墙也。堙，土山也。周城为土山及女墙。
　　○堙音因。环，户关反，又音患。傅音附。堞音牒，一名俾，亦谓之俾倪，徐养涉反。 
　　[疏]注“堞女”至“女墙”。
　　○正义曰：兵书攻城有为堙之法。宣十五年《公羊传》曰：“子反乘堙而窥宋城。”是堙为土山，使高与城等而攻之也。言环城，是环绕其城，知周匝其城为土山也。
　　及杞桓公卒之月，此年三月。乙未，王湫帅师及正舆子、棠人军齐师。王湫，故齐人，成十八年奔莱。正舆子、莱大夫。棠，莱邑也，北海即墨县有棠乡。三人帅别邑兵来解围。
　　○湫，子小反，徐子鸟反。齐师大败之。败湫等。丁未，入莱。莱共公浮柔奔棠。正舆子、王湫奔莒，莒人杀之。四月，陈无宇献莱宗器于襄宫。无宇，桓子，陈完玄孙。襄宫，齐襄公庙。
　　○共音恭。晏弱围棠，十一月，丙辰，而灭之，迁莱于郳。迁莱子于郳国。
　　○“迁莱于郳”，五兮反，本或作“迁于郳”，莱衍字。 
　　[疏]“迁莱于郳”。
　　○正义曰：郳即小邾也。二年传曰：“滕、薛、小邾之不至，皆齐故也。”小邾附属於齐，故灭莱国而迁其君於小邾，使之寄居以终身也。
　　高厚、崔杼定其田。定其疆界。高厚，高固子。
　　○疆，居良反。 
　　【经】七年，春，郯子来朝。 
　　夏，四月，三卜郊，不从，乃免牲。称牲，既卜日也。卜郊，又非礼也。
　　○郯音谈。 
　　[疏]“夏四月”至“免牲”。
　　○正义曰：《周礼 大宰职》云：“祀五帝，前期十日，帅执事而卜日。”然则将祭十日之前，预卜之，盖一旬一卜也。例称启蛰而郊，建寅之月也。此四月三卜，盖三月二卜，四月又一卜也。春分之前，犹是启蛰节内，於法仍可以郊。据传献子之言，三卜在春分之后，则初卜即巳大晚，故三卜而涉於春分也。人心欲其吉，不吉是不从，不从则不郊，故免牲而不杀也。
　　○注“称牲”至“礼也”。
　　○正义曰：僖三十一年，“夏，四月，四卜郊，不从，乃免牲”，传曰：“礼，不卜常祀，而卜其牲、日。牛卜日曰牲。牲成而卜郊，上怠慢。”此经与彼正同，唯四卜、三卜为异耳。彼言其非，则此亦非也。牛巳称牲，是既卜日矣。牲既成矣，而又卜郊，与僖同讥，故云“又非礼也”。
　　小邾子来朝。 
　　城费。南遗假事难而城之。
　　○费音秘。难，乃旦反。 
　　[疏]注“南遗”至“城之”。
　　○正义曰：此传唯说南遗请城之由，不言时与不时，则知南遗假讬言有事难而请城之。
　　秋，季孙宿如卫。 
　　八月，螽。无传。为灾故书。 
　　冬，十月，卫侯使孙林父来聘。壬戌，及孙林父盟。楚公子贞帅师围陈。 
　　十有二月，公会晋侯、宋公、陈侯、卫侯、曹伯、莒子、邾子于鄬。谋救陈，陈侯逃归，不成救，故不书救也。鄬，郑地。
　　○鄬，于轨反，《字林》凡吹反． 
　　[疏]注“谋救”至“郑地”。
　　○正义曰：楚既围陈，而陈侯亦列於会者，当是围之不密，故陈侯得出会求救也。陈侯逃归，陈遂属楚。诸侯不与楚战，各自罢归，不成为救，故不书救也。
　　郑伯髡顽如会，未见诸侯，丙戌，卒于鄵。实为子驷所弑，以疟疾赴，故不书弑。称名为书卒，同盟故也。如会，会於鄬也。未见诸侯，未至会所而死。鄵，郑地。不欲再称郑伯，故约文上其名於会上。
　　○鄵，七报反，又采南反，《字林》千消反。弑音试，下同。为书，于伪反。上其，时掌反。 
　　[疏]注“实为”至“会上”。
　　○正义曰：鲁之隐、闵，实被弑而书“薨”，讳而不言弑，则亦不以被弑赴诸侯。此郑伯实为子驷所弑，而以疟疾赴於诸侯，亦如隐、闵之类，讳而不言弑。故鲁史不得书弑也。《穀梁传》曰：“礼，诸侯不生名，此其生名何也？卒之名也。卒之名则何？为加之如会之上，见以如会卒也。”是言书名为书卒而称之也。三年盟于鸡泽，五年盟于戚，鲁、郑俱在同盟，故赴以名。法当书名，故进名於上。其名本为下卒，非是生名之也。如会者，会诸侯於鄬，欲往赴其会也。《公羊传》曰：“未见诸侯，其言如会何？致其意也。原其意本欲往会，故书之也。”未见诸侯，言其未至会所而死，非至会而不见也。书“卒于鄵”者，赴以所卒之地，故书之。
　　陈侯逃归。畏楚，逃晋而归。 
　　【传】七年，春，郯子来朝，始朝公也。 
　　夏，四月，三卜郊，不从，乃免牲。孟献子曰：“吾乃今而后知有卜筮。夫郊祀后稷，以祈农事也。郊祀后稷以配天。后稷，周始祖，能播殖者。 
　　[疏]注“郊祀”至“殖者”。
　　○正义曰：言后稷，周之始祖，能播殖者，辨知后稷是何人，不为能播殖。故祀以祈农事，自谓郊天以祈农耳。案《孝经》云：“孝莫大於严父，严父莫大於配天，则周公其人也。昔者周公郊祀后稷以配天，宗祀文王於明堂，以配上帝。”止云配天而祀之，不言祈农也。《郊特牲》说郊天之义曰：“万物本乎天，人本乎祖，此所以配上帝也。郊之祭也，大报本反始也。”宣三年《公羊传》曰：“郊则曷为必祭稷？王者必以其祖配。王者则曷为必以其祖配？自内出者无匹不行，自外至者无主不止。”何休云：“天道闇昧，故推人道以接之。不以文王配者，重本尊始之义也。”据此诸文，则郊祭天者，为物本於天，故祭天以报本。神必须配，故推祖以配天，止报生成之恩，非求未来之福。此传专言郊祀社稷主为祈农事者，斯有旨矣。祭祀者，为报巳往，非求将来之福也。但祭为明神所享，神以将来致福。将来而获多福，乃由祭以得之。《礼器》称君子曰“祭祀不祈”，祭者意虽不祈，其实福以祭降。以祭获福，即祈之义也。宗庙之祭，缘生事死，尽其孝顺之心，非求耕稼之利。少牢馈食者，大夫之祭礼也。其祭之末，尸嘏主人，使女受福于天，宜稼于田。彼岂为田而祭哉！神以宜田福之耳。郊天之义亦由是也。神以人为主，人以穀为命。人以精意事天，天以宜稼祐人，以此谓之祈农，本意非祈农也。《诗 噫嘻序》曰：“春夏祈穀于上帝。”《礼》孟春之月《月令》曰：“是月也，天子乃以元日祈穀于上帝。”即是郊天之祭也。其下即云：“乃择元辰，天子亲载耒耜，躬耕帝籍。”是郊而后耕也。献子此言，正与《礼》合。《孝经》止言尊严其父祖，述孝子之志本意，不说郊天之祭，无由得有祈穀之言。何休《膏育》，执彼难此，追而想之，亦可以叹息也。
　　是故启蛰而郊，郊而后耕。今既耕而卜郊，宜其不从也。启蛰，夏正建寅之月。耕谓春分。
　　○蛰，直立反。夏，户雅反。 
　　[疏]注“启蛰”至“春分”。
　　○正义曰：《释例》曰：“历法，正月节立春，启蛰为中气。二月节雨水，春分为中气。”是启蛰为夏正建寅之月中气也。《月令》祈穀之后，即择日而耕。初耕亦在正月。传言“既耕而卜郊，宜其不从”，是此卜之时，巳涉春分之节。时过不复可郊，故言“耕谓春分”，指释献子言耕，是春分之节，不谓春分始可耕也。《释例》又曰：“僖公、襄公夏四月卜郊，但讥其非所宜卜，不讥其四月不可郊也。孟献子曰‘启蛰而郊，郊而后耕’，耕谓春分也，言得启蛰，即当卜郊，不得过春分也。”是言此卜在春分之后，故献子讥之。据传，献子此言郊天之礼，必用周之三月。而《杂记》云：“孟献子曰：‘正月日至，可以有事於上帝。七月日至，可以有事於祖。’七月而禘，献子为之也。”此与《礼记》俱称献子，二文不同，必有一谬。《礼记》后人所录，《左传》当得其真。若七月而禘，献子为之，则当献子之时，应有七月禘者。烝、尝过则书，禘过亦宜书。何以献子之时，不书七月禘也？足知《礼记》之言，非献子矣。
　　南遗为费宰。费，季氏邑。叔仲昭伯为隧正，隧正，主役徒。昭伯，叔仲惠伯之孙。
　　○隧音遂。 
　　[疏]注“隧正”至“役徒”。
　　○正义曰：九年注云：“隧正，官名，五县为隧。”则隧正当《周礼》之遂人也，掌诸遂之政令，徒役出诸遂之民，故为主役徒者。
　　欲善季氏，而求媚於南遗。谓遗：“请城费，使遗请城。吾多与而役。”故季氏城费。传言禄去公室，季氏所以强。 
　　小邾穆公来朝，亦始朝公也。亦郯子也。 
　　秋，季武子如卫，报子叔之聘，且辞缓报，“非贰也”。子叔聘在元年。言国家多难，故不时报。
　　○难，乃旦反。 
　　冬，十月，晋韩献子告老。公族穆子有废疾，穆子，韩厥长子，成十八年为公族大夫。
　　○长，丁丈反，下“师长”同。将立之。代厥为卿。辞曰：“《诗》曰：‘岂不夙夜，谓行多露。’《诗》言虽欲早夜而行，惧多露之濡己。义取非礼不可妄行。 
　　[疏]“诗曰”至“多露”。
　　○正义曰：《诗 国风 召南 行露》之首章也。言人行者，岂不欲早夜而行乎？谓早夜而行，则多露濡己。义取非礼不可以妄行。穆子引之，言非其才，不可以妄居官位。
　　又曰：‘弗躬弗亲，庶民弗信。’《诗 小雅》。言讥在位者，不躬亲政事，则庶民不奉信其命。言已有疾，不能躬亲政事。 
　　[疏]“弗躬”至“弗信”。
　　○正义曰：此《诗 小雅 节南山》之篇。《诗》注云：“言王之政不躬而亲之，则恩泽不信於众民矣。”
　　无忌不才，让其可乎？请立起也。无忌，穆子名。起，无忌弟宣子也。与田苏游，而曰好仁。田苏，晋贤人。苏言起好仁。
