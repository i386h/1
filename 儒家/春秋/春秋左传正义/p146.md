<!-- { "loadSidebar": true } -->
　　○正义曰：杜谓“於是有”者，皆主人之事，故以容貌为威仪容颜。当谓善为威仪容颜以接宾也。采章，车服文章，谓主人陈设物采文章以接宾，《周礼》车逆之类也。嘉、淑皆训为善。容貌、采章以外，别言善善，故以为令辞称赞，谓接宾之时善言辞、善称赞也。加货，谓好货加增於常，若僖二十九年“介葛卢来朝，礼之，加燕好”，成十三年“孟献子为介，王重贿之”之类，故以加货为命“宥币帛”也。刘炫云：“案此劝君行聘，唯当论聘之义，深不宜言主之礼备。岂虑楚不礼而言此也？君之威仪无时可舍，岂待朝聘宾至，乃始审威仪、正颜色，无宾客则骄容仪？容仪非报宾之物，何言报礼备？”又“献其治国”，刘炫云：“传称朝以正班爵之仪，率长幼之序，则不名献功。成二年王礼巩伯，‘如侯伯克敌，使大夫告庆之礼’，则侯伯克敌，只合使大夫告王征伐之功，何故亲朝献牧伯？礼，小朝大。小国不合专征，复有何功可献？炫谓采章、加货，则聘享献国所有。玄纁玑组，羽毛齿革，皆充衣服旌旗之饰，可以为容貌、物采、文章，嘉淑谓美善之物。加货言贿赂之多。皆宾所献，亦庭实也。於聘总言庭实，於朝指其所有，详於君，略於臣也。案庄二十二年传‘庭实旅百’，则朝者庭实。又成二年传云：‘侯伯克敌，使大夫告庆之礼。’据此文则聘宾有庭实。又‘庭实旅百’与‘容貌采章’相对，杜何知‘庭实’、‘容貌’之等，非是宾之所有，必为主人之物？又君无献征伐之功，何以知献功於牧伯？”今知刘说非者，僖二十二年，“楚子入享于郑，庭实旅百，加笾豆六品”。又昭五年，“燕有好货，飧有陪鼎”。僖二十九年，“葛卢来朝，礼之，加燕好”。此传云：“嘉淑，而有加货。”故知“加货”、“庭实”之等，皆是主人待宾之物。《礼》传，宾之於主，无“加货”之文，故杜为此解。襄八年郑伯亲献蔡捷于邢丘，是献征伐之功於牧伯也。刘苟违杜义，以为“庭实旅百”及“容貌”、“采章”、“嘉淑”、“加货”之等，并为宾物。又以诸侯亲朝，无献征伐之功，以规杜氏，违经背传，於义非也。
　　谋其不免也。诛而荐贿，则无及也。荐，进也。见责而往，则不足解罪。
　　○贿，呼罪反。今楚在宋，君其图之！”公说。为明年归父会楚子传。
　　○说音悦。 
　　【经】十有五年，春，公孙归父会楚子于宋。 
　　夏，五月，宋人及楚人平。平者，总言二国和，故不书其人。 
　　[疏]注“平者”至“其人”。
　　○正义曰：平者和也，言其先不平，而今始平，小服大、弱下彊之意。昭七年“暨齐平”，燕与齐平也。定十年“及齐平”，十一年“及郑平”，鲁与平也。诸言平者，皆举国言平，总言二国和同之意，故不书其人，谓不书公卿也。燕暨齐平，不言人，此言宋人、楚人，史异辞耳。《穀梁传》曰：“人者，众辞也。”平称众，上下欲之也。贾逵云：“称人，众辞。”善其与众同欲。”然则彼不称“人”者，岂唯国君欲平，而在下不欲平乎？传载盟辞，则此平有盟，不书盟者，《释例》曰：“宋人及楚人平，实盟，书平，从赴辞也。”
　　六月，癸卯，晋师灭赤狄潞氏，以潞子婴儿归。潞，赤狄之别种。氏，国，故称氏。子，爵也。林父称师，从告。
　　○潞音路。种，章勇反。 
　　[疏]注“潞赤”至“从告”。
　　○正义曰：狄有赤狄、白狄。就其赤、白之间，各自别有种类。此潞是国名。赤狄之内，别种一国。夷狄祖其雄豪者，子孙则称豪名为种，若中国之始封君也。谓之赤、白，其义未闻。盖其俗尚赤衣、白衣也。传称“天子建德，因生以赐姓，胙之土而命之氏”者，即以国名为氏。但华夏不须言夏，国名不以氏配。赤狄既须言狄，单国不复成文，故以氏配之，潞氏、甲氏、皋落氏，皆是也。杜言“氏，国，故称氏”，虽指解此狄，而中国亦然。刘炫云：“狄称种者，《周礼 内宰》上春‘生穜稑之种’。贱之，同之草木，故称种。”林父尊卿，当称帅师。今从“将卑师众”之例，直称师者，从告也。
　　秦人伐晋。无传。 
　　王札子杀召伯、毛伯。称杀者名，两下相杀之辞。两下相杀，则杀者有罪。王札子，王子札也。盖经文倒札字。
　　○札，侧八反，徐又侧乙反。召，上照反。倒，丁老反。 
　　[疏]注“称杀”至“札字”。
　　○正义曰：《穀梁传》曰：“不言其，两下相杀也”。言两臣下自相杀，非君杀臣，不得言“其大夫”也。《释例》曰：“大臣相杀，死者无罪，则两称名氏，以示杀者之罪，‘王札子杀召伯、毛伯’是也。若死者有罪，不称杀者名氏，‘晋杀其大夫阳处父’是也。”传称此人为王子捷，捷、札一人，而“札”在“子”上，故疑经文倒“札”字也。《公羊传》曰：“王札子者何？长庶之号也。”何休云：“天子之庶兄也。”《左传》言札为王孙苏所使，非是尊贵，不得为王之庶兄，故《谱》以为杂人，不知何王之子。
　　秋，螽。无传。
　　○螽音终。 
　　仲孙蔑会齐高固于无娄。无传。无娄，杞邑。 
　　初税亩。公田之法，十取其一。今又屦其馀亩，复十收其一。故哀公曰：“二，吾犹不足。”遂以为常，故曰初。
　　○税，始锐反。复，扶又反。 
　　[疏]注“公田”至“曰初”。
　　○正义曰：《公羊传》曰：“古者什一而藉。古者曷为什一而藉？什一者，天下之中正也。多乎什一，大桀小桀。寡乎什一，大貉小貉。什一者，天下之中正也。什一行而颂声作矣。”何休云：“多取於民比於桀。蛮貉无百官制度之费，税薄。”《穀梁传》亦云：“古什一而藉。”《孟子》云：“夏后氏五十而贡，殷人七十而助，周人百亩而彻，其实皆什一也。”赵岐注云：“民耕五十亩者贡上五亩，耕七十亩者以七亩助公家，耕百亩者彻取十亩以为赋，虽异名而多少同，故云皆什一也。”书传言十一者多矣，故杜言“古者公田之法，十取其一”，谓十亩内取一。旧法既已十亩取一矣，“今又履其馀亩，更复十收其一”，乃是十取其二。故《论语》云哀公曰：“二，吾犹不足”，谓十内税二，犹尚不足。则从此之后，遂以十二为常，故曰初。言初税十二，自此始也。诸书皆言十一，而《周礼 载师》云凡任地“近郊十一，远郊二十而三，甸稍县都皆无过十二，漆材之征二十而五”者，彼谓王畿之内所共多，故赋税重。诸书所言十一，皆谓畿外之国。故郑玄云：“十一而税谓之彻。”彻，通也，为天下之通法。言天下皆十一耳，不言畿内亦十一也。《孟子》又曰：“方里为井，井九百亩。其中为公田。八家皆私百亩，同养公田。公事毕，然后敢治私事。”《汉书 食货志》取彼意而为之文，云：“井田方一里，是为九夫。八家共之，各受私田百亩，公田十亩，是为八百八十亩，馀二十亩为庐舍。”诸儒多用彼为义。如彼所言，则家别一百一十亩，是为十外税一也。郑玄《诗》笺云：“井税一夫，其田百亩。”则九而税一，其意异於《汉书》，不以《志》为说也。又孟子对滕文公云：“请野，九一而助。国中，什一使自赋。”郑玄《周礼 匠人》注引孟子此言，乃云“是邦国亦异外内之法”。则郑玄以为诸侯郊外、郊内其法不同。郊内，十一使自赋其一。郊外，九而助一。是为二十而税二。故郑玄又云：“诸侯谓之彻者，通其率以十一为正。”言郊内郊外相通其率为十税一也。杜今直云“十取其一”，则又异於郑。唯谓一夫百亩，以十亩归公，今又履其馀亩税之，更十取一耳。“履亩”，《穀梁传》文也。赵岐不解夏五十、殷七十之意。盖古者人多田少，一夫唯得五十、七十亩耳。五十而贡，贡五亩。七十而助，助七亩。好恶於此。郑注《考工记》云：“周人畿内用夏之贡法，邦国用殷之助法。”
　　冬，蝝生。螽子以冬生，遇寒而死，故不成螽。
　　○蝝，悦全反，《字林》尹绢反，刘歆云“蚍蜉子也”，董仲舒云“蝗子”。 
　　[疏]注“螽子”至“成螽”。
　　○正义曰：《释蟲》云：“草螽，负蠜。蜤螽，蜙蝑。”李巡云：“皆分别蝗子，异方之语也。”《释蟲》又云：“蝝，蝮蜪。”李巡云：“蝮蜪，一名蝝蝝，蝗子也”。郭璞云：“蝗子未有翅者。”刘歆以为“蚍蜉有翅者”，非也。如李、郭之说，是蝝为螽子也。上云：“秋，螽”，秋而生子於地，至冬其子复生，遇寒而死，故不成灾。传称“凡物不为灾，不书”，此不为灾而书之者，传云“幸之也”。此年既饥，若使蝝早生，更为民害，则其困甚矣。喜其冬生，以为国家之幸，故喜而书之。《公羊传》亦云：“蝝生不书，此何以书？幸之也。”
　　饥。风雨不和，五稼不丰。 
　　[疏]注“风雨”至“不丰”。
　　○正义曰：此年“秋，螽”。知不为螽而饥者，《春秋》书螽多矣，有螽之年皆不书饥。而此独书饥，知年饥不专为螽，故云“风雨不和，五穀不丰”也。
　　【传】十五年，春，公孙归父会楚子于宋。（终前年传。） 
　　宋人使乐婴齐告急于晋，晋侯欲救之。伯宗曰：“不可！伯宗，晋大夫。古人有言曰：‘虽鞭之长，不及马腹。’言非所击。天方授楚，未可与争。虽晋之彊，能违天乎？谚曰：‘高下在心，度时制宜。
　　○度，待洛反。川泽纳汙，受汙浊。
　　○汙音乌，注同。山薮藏疾，山之有林薮，毒害者居之。
　　○薮，素口反。 
　　[疏]“川泽”至“藏疾”。
　　○正义曰：《周礼》虞之官有大泽大薮，小泽小薮。《尔雅》十薮皆是大泽，则薮是泽类。郑玄《周礼》注云：“泽，水所锺也。水希曰薮。”是薮者，泽之少水之名也。川泽、山薮，相配为文者，川是流水，泽是委水，俱是水，故总云：“纳汙”，言其纳汙浊也。山有木，薮有草，毒螫之蟲，在草在木，故俱云“藏疾”，言其藏毒害也。薮是泽类，而杜云“山之有林薮”者，薮虽泽类，传文与山相连。薮是草木积聚之处，近山、近泽、皆得称薮。上既有“川泽”之文，下别云“山薮”之事，此薮近山，故杜云“山之有林薮也”。刘炫以为“泽旁之薮”，以规杜氏，非也。
　　瑾瑜匿瑕，匿亦藏也。虽美玉之质，亦或居藏瑕秽。
　　○瑾，其靳反。瑜，羊朱反。匿，女力反。 
　　[疏]注“匿亦”至“瑕秽”。
