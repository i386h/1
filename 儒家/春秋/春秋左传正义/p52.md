<!-- { "loadSidebar": true } -->
　　○正义曰：传不直言礼，而云：“为外，礼”者，筑之是常，未足褒美，正为筑之于外，是应变之礼，故解其意。齐彊鲁弱，又委罪彭生，鲁既不能雠齐，虽内实深雠，外若无怨。既不敢辞王命，又不欲见齐侯。因其丧制未阕，故异其礼，为之於外，是其得礼之变也。乐息为阕，则“阕”训为“息”也。未阕，言其未止息也。王姬之馆，必筑之者，《公羊传》曰：“主王姬者，必为之改筑，於路寝则不可，小寝则嫌，群公子之舍则以卑矣，其道必为之改筑者也。”《穀梁传》曰：“於庙则巳尊，於寝则巳卑，为之筑，节矣。”郑《箴膏肓》云：“宫庙朝廷各有定处，无所馆天子之女，故宜筑于宫外。”是言须筑之意也。但杜意若其内不恨齐，非有丧制，不须筑於城之外耳。此言外者，谓城之外说《公羊》、《穀梁》者，亦以为城外。然王姬来嫁，必须筑馆，所以十一年王姬不筑馆者，或因其旧馆，或筑而不书也。
　　【经】二年，春，王二月，葬陈庄公。（无传。鲁往会之，故书。例在昭六年。） 
　　夏，公子庆父帅师伐於馀丘。无传。於馀丘，国名也。庄公时年十五，则庆父，庄公庶兄。 
　　[疏]二年注“於馀”至“庶兄”。
　　○正义曰：《公羊》、《穀梁》皆以於馀丘为邾之别邑，左氏无传，正以春秋上下，未有伐人之邑而不系国者，此无所系，故知是国。《释例》注阙，不知其处，盖近鲁小国也。庄公时年十五者，以桓六年生，至此二年为十五。庄二十七年《公羊传》曰：“公子庆父、公子牙、公子友，皆庄公之母弟也。”《左氏》先儒用此为说，杜以不然，故明之。《释例》曰：“经书‘公子庆父伐於馀丘’。而《公羊》以为庄公母弟，计其年岁，既未能统军，又无晋悼、王孙满幼知之文，此盖《公羊》之妄，而先儒曾不觉悟，取以为《左氏》义。”今推案传之上下，羽父之弑隐公，皆谘谋於桓公，则桓公巳成人也。传曰：“生桓公，而惠公薨。”指明仲子唯有此男，非谓生在薨年也。桓以成人而弑隐即位，乃娶於齐，自应有长庶，故氏曰孟，此明证也。公疾，问后於叔牙，牙称庆父材，疑同母也。传称季友，文姜之爱子，与公同生，故以死奉般，情义相推，考之左氏，有若符契，是杜明其异母之意也。氏曰孟氏，传文实然，而经称仲孙，杜无明释。八年传称仲庆父，其举谥称之，则谓之共仲，盖庆父虽为庶长，而以仲为字，其后子孙以字为氏，是以经书仲孙。时人以其庶长称孟，故传称孟孙，其以谥配字而谓之共仲，犹臧僖伯、管敬仲之类也。刘炫云，盖庆父自称仲，欲同於正適，言巳少次庄公，为三家之长，故以庄公为伯，而自称仲。《春秋》之例，皆传言实而经顺其意，经称当时之事，书其自称之辞，其人自称仲孙，不得不书为仲。传序巳適之事，举其时人之语，时人呼为孟氏，不得不以孟录。《论语》云“孟孙问孝於我”，是时人呼云孟氏也。楚公子弃疾弑君取国，改名为居，经书楚子居卒，是从其自称也。
　　秋，七月，齐王姬卒。无传。鲁为之主，比之内女。 
　　[疏]注“鲁为”至“内女”。
　　○正义曰：他国夫人之卒，例皆不书，唯鲁女为诸侯之妻书其卒耳。王姬非是内女，亦书其卒，为比之内女故也。《檀弓》曰：“齐告王姬之丧，鲁庄公为之大功，或曰由鲁嫁，故为之服姊妹之服。”是其比内女也。
　　冬，十有二月，夫人姜氏会齐侯于禚。夫人行不以礼，故还皆不书，不告庙也。禚，齐地。
　　○禚，诸若反。 
　　乙酉，宋公冯卒。无传。再与桓同盟。
　　○冯，皮冰反。 
　　[疏]注“再与桓同盟也”。
　　○正义曰：桓十一年盟于折十二年于穀丘，是再也。
　　【传】二年，冬，“夫人姜氏会齐侯于禚”。（书，奸也。文姜前与公俱如齐，后惧而出奔，至此始与齐好会。会非夫人之事，显然书之。传曰“书，奸”，奸在夫人。文姜比年出会，其义皆同。） 
　　【经】三年，春，王正月，溺会齐师伐卫。（溺，鲁大夫。疾其专命而行，故去氏。
　　○溺，乃狄反。去，起吕反。） 
　　[疏]三年注“溺鲁”至“去氏”。
　　○正义曰：隐四年翚会宋公、陈侯、蔡人、卫人伐郑。传曰：“羽父请以师会之，公弗许，固请而行。故书曰‘翚帅师’，疾之也。”彼不称公子，传言疾之。今溺亦不称公子，传亦言疾之，知其事与翚同，疾其专命而行，故去氏也。公子非氏，贬与氏同，故言氏也。
　　夏，四月，葬宋庄公。无传。 
　　五月，葬桓王。 
　　秋，纪季以酅入于齐。季，纪侯弟。酅，纪邑。在齐国东安平县。齐欲灭纪，故季以邑入齐为附庸，先祀不废，社稷有奉，故书字贵之。
　　○酅，户圭反，本又作携。 
　　[疏]注“季纪”至“贵之”。
　　○正义曰：《公羊传》曰：“纪季者何？纪侯之弟也。何以不名？贤也。何贤乎纪季？请后五庙以存姑姊妹。”《穀梁传》曰：“酅，纪之邑也。入于齐者，以酅事齐也。”杜取彼为说，知季是纪侯之弟，以酅邑入齐，为附庸之君，附属齐国也。诸侯之卿，例当书名，善其能自存立，故书字贵之也。《释例》曰：“齐侯、郑伯诈朝于纪侯以袭之，纪人大惧，而谋难於鲁，请王命以求成于齐。公告不能，齐遂逼之，迁其三邑。国有旦夕之危，而不能自入为附庸，故分季以酅，使请事于齐。大去之后，季为附庸。先祀不废，社稷有奉，季之力也。故书字不书名，书入不书叛也。判，分也。传曰始分，为纪侯大去张本也。刘、贾谓纪季以酅奔齐，不言叛，不能专酅也。传称‘纪侯不能下齐，以与纪季’，季非叛也。纪王之后，叔姬归于酅，明为附庸犹得专酅，故可归也。”是杜具说贵之意也。以叔姬归酅，知酅为附庸。附庸之君，虽无爵命，而分地建国，南面之主，得立宗庙，守祭祀。僖二十一年传曰：“任、宿、须句、颛臾，皆风姓也。实司大皞与有济之祀。”《论语》云：“夫颛臾，昔者先王以为东蒙主。”须句、颛臾，皆附庸也。得祀所出之祖，主其竟内山川，明得祀先君、奉社稷。
　　冬，公次于滑。滑，郑地，在陈留襄邑县西北。传例曰：“凡师，过信为次。兵未有所加，所次则书之。既书兵所加，则不书其所次，以事为宜，非虚次。”
　　○滑，乎八反，又干八反。 
　　[疏]注“滑郑”至“虚次”。
　　○正义曰：此解略，而释例详。《释例》曰：“凡师，一宿为舍，再宿为信，过信为次。此周公之典，以详录师出入行止迟速，因为之名也。兵事尚速，老师费财，不可以久。故《春秋》告命三日以上，必记其欠。舍之与信不书者，轻碎，不以告也。兵未有所加，所次则书之，以示迟速。‘公次于滑’，‘师次于郎’，是也。既书兵所加，则不书其所次，以事为宜，非虚次。诸久兵而不书次，是也。既书兵所加，而又书次者，义在取於次。‘遂伐楚，次于泾’，‘盟于牡丘，遂次于匡’，是也。所记或次在事前，次以成事也。或次在事后，事成而次也。皆随事实，无义例也。”杜言既书兵所加，则不书其次者，或伐或战，旷日持久，其间必有二日之次。既书战伐，则不书次。虽次在事前，次在事后，皆不书也。既书兵所加，而又书次者，义在取於次。齐侯伐楚，楚疆，齐欲缓之以德，故不速进，而次于陉。盟于牡丘，本为救徐，各使大夫救徐，次匡以为之援，义取於次。故书兵所加，而又书其次。次在事前，谓僖元年，齐师、宋师、曹师次于聂北，救邢也。次在事后，谓襄二十三年，叔孙豹帅师救晋，次于雍榆也。聂北之下，《公羊传》曰：“曷为先先言次，而后言救？君也。”雍榆之下，《公羊传》曰：“曷为先言救，而后言次？先通君命也。”《左氏》先儒取彼为说，言齐桓，君也，进止自由，故先次后救。叔孙，臣也，先通君命，故先救后次。杜以传无此言，故改正其谬，言此二事，或次以成事，或事成而次，皆随事实先后而书之，无义例也。先儒又言书次者，皆美之辞。《释例》曰：“‘叔孙救晋，次于雍榆’，传曰：‘礼’者，善其宗助盟主，非以次为礼也。‘齐桓次于聂北，救邢’，亦以存邢具其器用，师人无私见善，不在次也。而贾氏皆即以为善次。次之与否，自是临时用兵之宜，非礼之所素制也。”言非素制者，非礼家制此名以为善号也。沈氏云：“将会郑伯，非军旅而书次者，古者君行师从，卿行旅从，故亦从师行之例也。”
　　【传】“三年，春，溺会齐师伐卫”。疾之也。（传重明上例。
　　○重，直用反。） 
　　“夏，五月，葬桓王”。缓也。以桓十五年三月崩，七年乃葬，故曰缓。 
　　“秋，纪季以酅入于齐”。纪於是乎始判。判，分也。言分为附庸始於此。 
　　“冬，公次于滑”。将会郑伯谋纪故也。郑伯辞以难。厉公在栎故。
　　○难，乃旦反。栎音历，或音书灼反。凡师，一宿为舍，再宿为信，过信为次。为经书次例也。舍宿不书，轻也。言凡师，通君臣。 
　　[疏]“传注为经”至“君臣”。
　　○正义曰：舍者，军行一日止而舍息也。信者，住经再宿得相信问也。《穀梁传》曰：“次，止也。”则次亦止舍之名。过信以上，虽多日亦为次，不复别立名也。通君臣者，“公次于滑”，君也；“叔孙豹次于雍榆”，臣也。但是师行，皆从此例。君将不言帅师，故止云“公次”，亦师次也。非师之次，则不在此例。《释例》讥贾氏云：“若鲁公次乾侯之比，非为用师，不应在例，而复例之，亦为滥也。”
　　【经】四年，春，王二月，夫人姜氏享齐侯于祝丘。（无传。享，食也，两君相见之礼，非夫人所用，直书以见其失。祝丘，鲁地。
　　○食音嗣，又如字，本或作会。以见，贤遍反。） 
　　[疏]“四年注享食”至“鲁地”。
　　○正义曰：郑玄《仪礼》注云：“飨谓亨大牢以饮宾。”则享是饮酒大礼，与会小别。而以享为会者，言夫人与齐侯会而设享礼，故书享齐侯也。定十年夹谷之会，传称“齐侯将享公”，孔丘拒之，乃不果享。是享者，两君相见之礼。二年《穀梁传》曰：“妇人不言会，言会，非正也。飨，甚矣。”是享非夫人所当用也，礼不合用而夫人用之，故直书以见其失也。定本“享会”作“享食”也。
　　三月，纪伯姬卒。无传。隐二年裂繻所逆者。内女唯诸侯夫人卒葬皆书，恩成於敌体。 
　　[疏]注“隐二”至“敌体”。
