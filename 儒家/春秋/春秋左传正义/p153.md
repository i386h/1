<!-- { "loadSidebar": true } -->
　　○正义曰：萧同叔子非他人，是寡君之母也。若以匹敌言之，则亦晋君之母也。吾子布大命於诸侯，而曰必质其诸侯之母以为信，其若王命何！先王之命诸侯也，使之孝於母，亲其类。今轻慢其母，不爱同类，即是违王命也。柰此王命何！子今轻齐侯之母，亦是轻晋侯之母。自轻其母，即是不孝。且告吾诸侯云以母为质，是此者以不孝之事令诸侯也。《诗》之意言孝子所以行孝，不为匮乏之道，故以孝道长赐女之族类。诸侯皆晋侯之类，晋侯皆以孝德赐同类。若以不孝之事号令诸侯，其无乃非是以孝德赐同类乎？责其违孝道也。所引《诗》者，《大雅 既醉》之篇。
　　先王疆理天下物土之宜，而布其利，疆，界也。理，正也。物土之宜，播殖之物各从土宜。
　　○疆，居良反，注下皆同。故《诗》曰：‘我疆我理，南东其亩。’《诗 小雅》“或南或东，从其土宜”。 
　　[疏]“诗曰”至“其亩”。
　　○正义曰：此《诗 小雅 信南山》之篇。
　　今吾子疆理诸侯，而曰‘尽东其亩’而已，唯吾子戎车是利，晋之伐齐，循垄东行易。
　　○易，以豉反。无顾土宜，其无乃非先王之命也乎？反先王则不义，何以为盟主？其晋实有阙。阙，失。四王之王也，禹、汤、文、武。
　　○之王，于况反。树德而济同欲焉。树，立也。济，成也。五伯之霸也，夏伯昆吾，商伯大彭、豕韦，周伯齐桓、晋文。
　　○或曰：齐桓、晋文、宋襄、秦穆、楚庄。 
　　[疏]注“夏伯”至“晋文”。
　　○正义曰：《郑语》云：“祝融能昭显天地之光明”，“其后八姓”，“昆吾为夏伯矣，大彭、豕韦为商伯”。《论语》云：“管仲相桓公，霸诸侯。”昭九年传曰：“文之伯也，岂能改物。”是三代有伍伯矣。伯者长也，言为诸侯之长也。郑玄云：“天子衰，诸侯兴故曰霸。霸，把也，言把持王者之政教，故其字或作伯，或作霸也。
　　勤而抚之，以役王命。役，事也。今吾子求合诸侯，以逞无疆之欲。疆，竟也。
　　○竟如字，又音境。 
　　[疏]“四王”至“之欲”。
　　○正义曰：禹、汤、文、武四王之王天下也，立德於民而成其同欲。民有所欲，上即同之。东亩南亩，皆顺民意。五伯之霸诸侯也，唯勤劳其功而抚顺之，以奉事王命而已，不改王之制度也。吾子求合诸侯，以快其无疆畔之欲，止求自快巳欲，不与民同，是违王霸之政也。
　　《诗》曰：‘布政优优，百禄是遒。’《诗 颂》。殷汤布政优和，故百禄来聚。遒，聚也。
　　○遒，在由反；徐，子由反。子实不优，而弃百禄，诸侯何害焉？言不能为诸侯害。 
　　[疏]“诗曰”至“害焉”。
　　○正义曰：《诗 商颂》。言成汤布政优优然而宽，故百种福禄於是聚归之。子实不能优宽，而自弃福禄，於诸侯何害？言不能为诸侯害也。所引《诗》者，《商颂 长发》之篇。
　　不然，不见许。寡君之命使臣则有辞矣，曰：‘子以君师辱於敝邑，不腆敝赋，以犒从者。战而曰犒，为孙辞。
　　○使，所吏反。犒，苦报反。从，才用反。 
　　[疏]注“战而曰犒，为孙辞”。
　　○正义曰：士卒之劳於外，师众枯槁，以酒食劳之，谓之犒师。此以师拒战，非犒劳之义，而亦称犒者，言以此师众往当待之，如以酒食犒之然，为孙顺之辞耳。
　　畏君之震，师徒桡败。震，动。桡，曲也。
　　○桡，乃教反。吾子惠徼齐国之福，不泯其社稷，使继旧好，唯是先君之敝器、土地不敢爱。子又不许。请收合馀烬，烬，火馀木。
　　○泯，弥忍反。好，呼报反。合，如字，一音閤。烬，似刃反。背城借一。欲於城下，复借一战。
　　○背音佩。复，扶又反。敝邑之幸，亦云从也，况其不幸，敢不唯命是听？’”言完全之时，尚不敢违晋，今若不幸，则从命。 
　　[疏]注“言完”至“从命”。
　　○正义曰：言於先完全福幸之时，尚不违晋，故言“亦云从也”，是指其实事。刘炫以为齐人请战，言敝邑脱或有幸战胜，亦云从也，虚称未然之事。乖违文势上下，苟异杜氏，而规其过，非也。
　　鲁、卫谏曰：“齐疾我矣！谏郤克也。其死亡者，皆亲暱也。子若不许，雠我必甚。唯子则又何求？子得其国宝，谓甗、磬。
　　○昵，女乙反。我亦得地，齐归所侵。而纾於难，齐服则难缓。
　　○纾音纡，缓也，一音直吕反。难，乃旦反，下同。其荣多矣。齐、晋亦唯天所授，岂必晋？”晋人许之，对曰：“群臣帅赋舆赋舆，犹兵车。以为鲁、卫请，若苟有以藉口而复於寡君，藉，荐。复，白也。
　　○为，于伪反。藉，在夜反，注同。 
　　[疏]注“藉，荐。复，白也”。
　　○正义曰：礼，承玉之物名为缫藉。藉是承荐之言，故为荐也。复者，报命於君，故为白也。言无物则空口以为报。少有所得，则与口为藉，故曰藉口。服虔云：“今河南俗语，治生求利，少有所得，皆言可用藉手矣。”
　　君之惠也。敢不唯命是听？”禽郑自师逆公。禽郑，鲁大夫。归逆公会晋师。 
　　秋，七月，晋师及齐国佐盟于爰娄，使齐人归我汶阳之田。公会晋师于上鄍，上鄍，地阙。公会晋师不书，史阙。
　　○鄍，觅经反。 
　　[疏]注“上鄍”至“史阙”。
　　○正义曰：定八年经书“公会晋师于瓦”。此独不书，故云“史阙”，谓旧史先阙，故仲尼脩经无之。
　　赐三帅先路三命之服，三帅：郤克、士燮、栾书。已尝受王先路之赐，今改而易新，并此车所建、所服之物。
　　○帅，所类反，注及下同。 
　　[疏]“赐三”至“之服”。
　　○正义曰：《周礼 典命》：“公之孤四命”，“其卿三命，其大夫再命，其士一命”，“侯伯之卿、大夫、士亦如之。”此二帅皆卿也，本国三命，故鲁赐以“三命之服”。司马、司空、舆帅、侯正、亚旅，皆大夫，本国一命，故皆受“一命之服”。於卿言赐，於大夫言受，互相足也。《周礼》大夫再命，此司马、司空等皆一命者，春秋之时，其事巳异於《周礼》，故大夫一命。
　　○注“三帅”至“之物”。
　　○正义曰：三卿皆统一军，故总称三帅。鲁君之赐晋臣，正可知其法所得服，改新以与之耳，不得特命他臣发初赐以此物。且彼若先无此物，则无由敢受鲁赐，故杜以为此三帅“巳尝受王先路之赐，今改而易新”，并此车所建之旌旗，所著之衣服，皆赐之也。案《释例》：“先路者，革路，若木路。或云先，或云次，盖以就数为差。其受之於王则称大。”杜言“革路若木路”者，或用革，或用木也。知“受之於王则称大”者，郑子蟜、叔孙穆子受之於王皆称大，是也。革、木是卿大夫车之尊者，故云大路。金路是诸侯车之尊者，亦称大。则定四年大路、大旂是也。玉路，天子车之尊者，亦称大，故《顾命》云“大路在宾阶面”是也。言“所建、所服之物”者，《周礼 巾车》：“革路，建大白以即戎。”《司服》云：“凡兵事，韦弁服。”《巾车》又云：“木路，建大麾以田。”《司服》又云：“凡田冠弁服。”然则此车所建，或是大白、大麾，所服或是韦弁、冠弁。刘炫以为既言“先路”，则是晋君之赐，杜云“受王先路之赐”，非其义也。今知不然者，杜以穆叔、子蟜尝受王路，故杜据而言之。《释例》应云“受王大路之赐”。言“先路”者，顺传“先路”之文故也。刘以为尝受晋君赐而规杜氏，非也。
　　司马、司空、舆帅、候正、亚旅，皆受一命之服。晋司马、司空皆大夫，舆帅主兵车，候正主斥候，亚旅亦大夫也。皆鲁侯赐。 
　　[疏]注“晋司”至“侯赐”。
　　○正义曰：司马、司空，本是卿官之名。但晋之诸卿，皆以三军将佐为号，其司马、司空，皆为大夫之官，仍有为卿之嫌，故云“晋司马、司空皆大夫也”。明他国以为卿，晋以为大夫也。舆帅至於亚旅，本是大夫官名，故又云“亦大夫也”。军行有此大天从者，司马主甲兵，司空主营垒，舆帅主兵车，候正主斥候。亚旅次於卿，是众大夫也，无专职掌，散共军事，故后言之。直言“受服”，嫌非鲁赐，故云“皆鲁侯赐”。
　　八月，宋文公卒。始厚葬，用蜃炭，益车马，始用殉。烧蛤为炭以瘗壙，多埋车马，用人从葬。
　　○蜃，市忍反，蛤也。炭，吐旦反。殉，似浚反。蛤，古答反。瘗，於例反。壙，苦晃反，一音旷。 
　　[疏]注“烧蛤”至“从葬”。
　　○正义曰：《晋语》云：“雀入于海为蛤，雉入于淮为蜃。”《月令》孟冬“雉入大水为蜃”，郑玄云：“大水，谓淮也。”大蛤曰蜃，则蜃者，蛤之类也。《周礼 掌蜃》：“掌敛互物蜃物，以共闉壙之蜃。”郑玄云：“互物，蟠蛤之属。闉犹塞也。将井椁先塞下，以蜃御湿也。”是用蜃以瘗壙也。《礼 檀弓记》曰：“涂车刍灵，自古有之。”郑玄云：“刍灵，束茅为人马。谓之灵者，神之类也。”不解涂车，当是用泥为车也。传言“益车马”者，谓用此涂车茅马益多於常，故云“多埋车马”也。郑玄云“杀人以卫死者曰殉”，言殉还其左右也。言“始用殉”，则自此以后，宋君葬常用殉，故谓此为始也。刘炫以为用蜃炭者，用蜃复用炭。知不然者，杜以传用蜃炭共文，故知烧蛤为炭。又且炭亦灰之类，虽灰亦得称炭。刘君以为用蜃复用炭而规杜氏，非也。
　　重器备，重，犹多也。
　　○重，直恭反，注同。 
　　[疏]注“重犹多也”。
　　○正义曰：重谓重叠，故犹多，多为明器也。言器备者，《既夕礼》陈明器云：“用器：弓矢、耒耜、敦扞、槃匜”，“役器：甲胄、干笮、燕器、杖笠、翣。”其器有共用之器，有备御之器，故言器备。
　　椁有四阿，棺有翰桧。四阿，四注椁也。翰，旁饰；桧，上饰。皆王礼。
　　○椁音郭。翰，户旦反，一音韩。桧，古外反，徐音会。 
　　[疏]注“四阿”至“王礼”。
