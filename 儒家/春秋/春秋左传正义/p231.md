<!-- { "loadSidebar": true } -->
　　○正义曰：上云：“阍弑吴子”，此言吴子使聘，传曰“其出聘也，通嗣君也。”不知通嗣君，通谁嗣也。贾逵、服虔皆以为夷末新即位，使来通聘。案隐三年，“武氏子来求赙”，文九年，“毛伯来求金”，并不言王使，传皆云“王未葬也”。是知先君未葬，嗣君不得命臣。此与阍弑吴子文不隔月，吴、鲁相去，经涂至远，岂以君死之月即命臣乎，而得书“吴子使”也？且传称季札至鲁，遍观周乐，至戚闻钟声，讥孙文子云“君又在殡，而可以乐乎”？自请观乐，讥人听乐，旷世大贤，岂当若是？故杜以为通嗣君，通馀祭嗣也。二十五年，遏为巢牛臣所杀，馀祭嗣立，至此始使札通上国。吴子未死之前，命札出使，既遣札聘而后身死。札以六月到鲁，未及闻丧，故每事皆行吉礼也。经传皆无札至之月，知以六月到者，以“城杞”在五月之下，城杞既讫，乃有士鞅来聘，杞子来盟。若共在月中，则不容此事下文有“秋”，知札以六月至也。札去之后，吴始告丧。告以五月被弑，故追书在聘上耳。札实公子，不书公子者，吴是东夷，其礼未同於上国，故使不书氏。以札是卿，故书其名耳。《释例》曰：“吴晚通上国，故其君臣朝会，不同於例，亦犹楚之初始也。”昭二十七年，传称“延州来季子聘于上国”，是吴谓诸夏为上国也。
　　秋，九月，葬卫献公。无传。 
　　齐高止出奔北燕。止，高厚之子。燕音烟。 
　　冬，仲孙羯如晋。 
　　【传】二十九年，春，王正月，公在楚，释不朝正于庙也。（释，解也。告庙在楚，解公所以不朝正。） 
　　[疏]注“释”至“朝正”。
　　○正义曰：公本在国，每月之朔，常以朝享之礼亲自祭庙。今以在外之故，阙於此礼。国之守臣，於此朔日，告庙云“公在楚”，史官因书於策。传解其告庙之意。告云“公在楚”者，解释公所以不得亲自朝正也。
　　楚人使公亲襚，诸侯有遣使赗襚之礼。今楚欲遣使之比。
　　○襚音遂。《说文》云：“衣死人衣。”遣使，所吏反，下同。赗，芳凤反，一本作赠。比，必利反。 
　　[疏]“楚人使公亲襚”。正义曰：《檀弓》云：“襄公朝于荆，康王卒。荆人曰：‘必请袭。’鲁人曰：‘非礼也。’荆人强之，巫先拂柩。荆人悔之。”《记》之所言，即是此事，所异者，此言请“襚”，彼言“请袭”；此言“袚殡”，彼言“拂柩”。虽俱说此事，先后不同礼。死而沐浴，即袭。袭后始小敛、大敛，乃殡。案往年传公及汉，闻康王卒，公欲反。则康王之卒，公未至楚。“楚人使公亲襚”，传在此年言之，则此年始令公亲襚，襚不得为袭也。卒已逾月，不得柩仍在地，足知殡是而柩非，《记》虚而传实也。然则襚衣所以衣尸，既殡而使公襚者，致襚所以结恩好，其衣不必充用。《杂记》记致襚之礼云“委衣于殡东”，是既殡犹致襚也。文九年，秦人来归僖公成风之襚，僖薨十年犹致之，况既殡也？
　　○注“诸侯”至“之比”。
　　○正义曰：《杂记》云：“吊者含襚赗临。”是诸侯之臣使於邻国之礼也。楚人以诸侯相於有遣使赗襚之礼。今以公身既在，意在轻鲁，欲以公依遣使之比，使公亲行之也。
　　公患之。穆叔曰：“祓殡而襚，则布币也。”先使巫祓除殡之凶邪而行襚礼，与朝而布币无异。
　　○祓音拂，徐音废。邪，似嗟反。 
　　[疏]“祓殡”至“弊也”。
　　○正义曰：案：《杂记》诸侯使臣致襚之礼云“委衣於殡东”。今楚人以公身在，意欲轻鲁，公依遣使之比。公以楚人轻己，所以患之。故穆叔云若使巫人先往祓殡，则是君临臣丧之礼。祓除既了而行襚礼，布陈衣物，与行朝之时布陈币帛无异，有何可患？刘炫云：“朝礼，两君相见，先授玉，然后致享，乃布陈币帛於庭也。祓殡者，君临臣丧之礼。先使祓殡，行临丧之礼，然后致襚，则全是布币之礼。言与朝而布币无异也。君临臣丧者，由先见臣，故以祓殡比行朝礼，自然致襚似布币。楚以亲襚屈鲁，鲁以祓殡自尊。令臡曰疏云，以殡有凶邪，畏恶患之，不肯亲襚。穆叔云，先使巫人祓除殡之凶邪，既无而行襚礼，布陈衣物，与行朝之时布陈币帛无异。言俱无咎，有何可患？”
　　乃使巫以桃、茢先祓殡。茢，黍穰。
　　○茢音列，徐音例。穰，如羊反。郑注《周礼》云：“茢，苕帚。” 
　　[疏]“乃使”至“祓殡”。
　　○正义曰：巫者，接神之官。《周礼》：“男巫，王吊则与祝前。”《檀弓》云：“君临臣丧，以巫祝桃茢执戈，恶之也。”郑玄云：“为有凶邪之气在侧。桃，鬼所恶。茢，萑苕，可埽不祥。”君临臣丧礼有此法，故使巫以桃茢先祓殡，若以楚子为臣然，所以屈楚也。茢是帚，盖桃为棒也。《毛诗传》曰：“薍为萑。萑苕谓薍穗也。”杜云“茢黍穰”者，今世所谓苕帚者，或用薍穗，或用黍穰。是二者皆得为之也。
　　楚人弗禁，既而悔之。礼，君临臣丧乃祓殡，故楚悔之。 
　　二月，癸卯，齐人葬庄公於北郭。兵死不入兆域，故葬北郭。 
　　[疏]注“兵死”至“北郭”。
　　○正义曰：《周礼》：“冢人掌公墓之地，辨其兆域。”凡死於兵者，不入兆域。
　　夏，四月，葬楚康王。公及陈侯、郑伯、许男送葬，至於西门之外。诸侯之大夫皆至于墓。楚郏敖即位。郏敖，康王子熊麇也。王子围为令尹。围，康王弟。郑行人子羽曰：“是谓不宜，必代之昌。松柏之下，其草不殖。”言楚君弱，令尹强，物不两盛。为昭元年围弑郏敖起本。 
　　公还，及方城。季武子取卞，取卞邑以自益。使公冶问，问公起居，公冶，季氏属大夫。玺书追而与之，玺，印也。 
　　[疏]注“玺印也”。
　　○正义曰：蔡邕《独断》云：“玺印也。信也。天子玺白玉螭，虎纽。古者尊卑共之。”《月令》曰：“周封玺。”季武子使公冶问，玺书，此诸侯大夫印称玺也。卫宏云：“秦以前，民皆以金玉为印，唯其所好。自秦以来，唯天子之印独称玺，又以玉，群臣莫敢用也。”案《周礼》“掌节货贿，用玺节”，郑玄云：“今之印章也。”则周时印巳名玺，但上下通用。
　　曰：“闻守卞者将叛，臣帅徒以讨之。既得之矣，敢告。”公冶致使而退，致季氏使命。及舍，而后闻取卞。发书乃闻之。公曰：“欲之而言叛，衹见疏也。”言季氏欲得卞，而欺我言叛，益疏我。 
　　[疏]“公曰”至“疏也”。
　　○正义曰：武子书云“闻卞将叛”，则是叛形未著，故公猜之。言武子自欲得之，而诬言其叛，多见疏外我也。“多见疏”，犹《论语》云“多见其不知量”也。服虔本作“衹见疏”。解云：“衹，適也。”晋、宋杜本皆作“多”。古人多、衹同音。张衡《西京赋》云：“炙炮夥，清酤多。皇恩溥，洪德施。”施与多为韵。此类韵矣。
　　公谓公冶曰：“吾可以入乎？”以季氏疏已，故不敢入。对曰：“君实有国，谁敢违君？”公与公冶冕服，以卿服玄冕赏之。 
　　[疏]注“以卿”至“赏之”。
　　○正义曰：公冶先为大夫，公今以恩加赐，知以卿服玄冕赏之也。《周礼 司服》云：“卿大夫之服，自玄冕而下。”是卿与大夫同服玄冕也。其旒当以命数为异耳。
　　固辞，强之而后受。公欲无入，荣成伯赋《式微》，乃归。《式微》，《诗 邶风》。曰：“式微式微，胡不归？”式，用也。义取寄寓之微陋，劝公归也。五月，公至自楚。公冶致其邑於季氏，本从季氏得邑，故还之。而终不入焉。不入季孙家。曰：“欺其君，何必使余？”季孙见之，则言季氏如他日。不见，则终不言季氏。及疾，聚其臣，大夫家臣。曰：“我死，必无以冕服敛，非德赏也。言公畏季氏而赏其使，非以我有德。
　　○敛，力验反。且无使季氏葬我！” 
　　葬灵王。不书，鲁不会。郑上卿有事，子展使印段往。伯有曰：“弱，不可。”印段年少官卑。
　　○少，诗照反。 
　　[疏]“葬灵”至“段往”。
　　○正义曰：郑之上卿，即子展也。有事，谓君適楚而代守国也。计於时郑卿在国，犹有子西、伯有。不使彼行而使印段者，盖别有所掌，共子展守国，故不得行也。
　　子展曰：“与其莫往，弱不犹愈乎？《诗》云：‘王事靡盬，不遑启处。’《诗 小雅》。盬，不坚固也。启，跪也。言王事无不坚固，故不暇跪处。
　　○盬音古。跪，其委反。 
　　[疏]注“诗小”至“跪处”。
　　○正义曰：《小雅 四牡》之章。盬，亦蛊也。昭元年传曰：“於文皿蟲为蛊，穀之飞亦为蛊。”蛊是蟲之害物，故为不牢固也。《释言》云：“皇，暇也。启，跪也。”李巡曰：“皇，间暇也。启，小跪也。”言王事无有不牢固，已当牢固之，故不得间暇而跪处也。
　　东西南北，谁敢宁处？谓上卿。坚事晋、楚，以蕃王室也。言我固事晋、楚，乃所以蕃屏王室。
　　○蕃，芳元反。王事无旷，何常之有？”遂使印段如周。传言周衰，卑於晋、楚。 
　　吴人伐赵，获俘焉，以为阍，使守舟。吴子馀祭观舟，阍以刀弑之。言“以刀”，明近刑人。
　　○近，附近之近。郑子展卒，子皮即位。子皮代父为上卿。於是郑饥而未及麦，民病。子皮以子展之命，饩国人粟，户一锺，在丧故以父命也。六斛四斗曰锺。
　　○饩，许气反。 
　　[疏]“以子展之命”。
　　○正义曰：盖死日近，死时民已饥，故假其生时之遗命也。
　　是以得郑国之民。故罕氏常掌国政，以为上卿。宋司城子罕闻之，曰：“邻於善，民之望也。”民亦望君为善。 
　　[疏]“邻於善，民之望也。”
　　○正义曰：邻，近也。近於善，民亦望君为善也。
　　宋亦饥，请於平公，出公粟以贷，使大夫皆贷。司城氏贷而不书，施而不德。
　　○贷，他代反，下同。施，始豉反，下文同。为大夫之无者贷。宋无饥人。叔向闻之，曰：“郑之罕，宋之乐，其后亡者也，二者其皆得国乎！得掌国政。
　　○向，许丈反。民之归也，施而不德，乐氏加焉，其以宋升降乎！”升降，随宋盛衰。 
　　晋平公，祀出也，故治杞。治，理其地，脩其城。 
　　[疏]注“治理”至“其城”。
　　○正义曰：经书“城杞”，谓筑杞城耳。下“使女叔侯来治杞田”，知治杞，之地，非独脩其城也。
　　六月，知悼子合诸侯之大夫以城杞，孟孝伯会之。郑子大叔与伯石往。大叔不书，不亲事。
