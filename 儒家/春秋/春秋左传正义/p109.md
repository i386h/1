<!-- { "loadSidebar": true } -->
　　於是闰三月，非礼也。於历法闰当在僖公末年，误於今年三月置闰，盖时达历者所讥。先王之正时也，履端於始，举正於中，归馀於终。步历之始以为术之端首。期之日三百六十有六日，日月之行又有迟速，而必分为十二月，举中气以正。月有馀日，则归之於终，积而为闰，故言“归馀於终”。
　　○期，居其反。履端於始，序则不愆；四时无愆过。
　　○愆，起虔反。举正於中，民则不惑；斗建不失其次，寒暑不失其常，故无疑惑。归馀於终，事则不悖。四时得所，则事无悖乱。
　　○悖，必内反。 
　　[疏]“於是”至“不悖”。
　　○正义曰：於是年鲁历置闰。“闰三月，非礼也”，言於礼置闰不当在此月也。因论置闰之法，先王之正时也。“履端於始”，履，步也。谓推步历之初始以为术历之端首。举月之正半在於中气，归其馀分置於终末，言於终末乃置闰也。更复申之。“履端於始，序则不愆”，谓四时之序不愆过也。“举正於中”，民视瞻则，不疑惑也。“归馀於终”，於时事则不悖乱也。此年不合置闰，而置闰则不是归馀於终，故为非礼也。
　　○注“於历”至“所讥”。
　　○正义曰：古今历法推闰月之术，皆以闰馀减章岁，馀以岁中乘之，章闰而一，所得为积月，命起天正，筭外，闰所在也。其有进退，以中气定之。无中气，则闰月也。古历十九年为一章。章有七闰：入章三年闰九月；六年闰六月；九年闰三月；十一年闰十一月；十四年闰八月；十七年闰四月；十九年闰十二月。此据元首初章，若於后渐积馀分，大率三十二月则置闰，不必恒同初章闰月。僖五年“正月辛亥朔，日南至”。治历者皆以彼为章首之岁。《汉书 律历志》云：“文公元年距僖五年辛亥二十九岁。是岁闰馀十三，闰当在十一月后，而在三月，故传曰‘非礼也’。”《志》之所言，闰当在此年十一月后，今三月巳即置闰，是嫌闰月大近前也。杜以为僖三十年闰九月，文二年闰正月，故言於历法闰当在僖公末年，误於今年置闰，嫌置闰大近后也。杜为《长历》，置闰疏数无复定准。凡为历者，闰前之月中气在晦，闰后之月中气在朔。僖五年正月朔旦冬至，则四年当闰十二月也。杜《长历》僖元年闰十一月，五年闰十二月。与常历不同者，杜以襄二十七年再失闰，司历过。昭二十年“二月，己丑，日南至”，哀十二年“十二月螽”，云火犹西流，司历过。则春秋之世，历法错失，所置闰月，或先或后，不与常同。杜唯勘经传上下日月以为《长历》，若日月同者，则数年不置闰月。若日月不同、须置闰乃同者，则未满三十二月频置闰，所以异於常历，故《释例》云春秋日有频月而食者，有旷年不食者，理不得一一如筭，以守恒数，故历无有不失也。始失於毫毛，尚未可觉，积而成多，以失弦望朔晦，则不得不改宪以顺之。《书》所谓“钦若昊天历象，日月星辰”，《易》所谓“治历明时”，言当顺天以求合，非苟合以验天者也，故当脩经传日月，以考晦朔，以推时验。下又云“据经传微旨，考日辰晦朔，以相发明，为经传《长历》，未必得天，盖春秋当时之历也”。是杜自言不与常历同。
　　○注“步历”至“於终”。
　　○正义曰：日月转运於天，犹如人之行步，故推历谓之步历。步历之始以为术之端首，谓历之上元必以日月全数为始，於前更无馀分，以此日为术之端首，故言“履端於始”也。期之日三百六十有六日，谓从冬至至冬至必满此数，乃周天也。日月之行有鷃有速，日行迟，月行速。凡二十九日过半，月行及日，谓之一月。过半者，谓一日於历法分为九百四十分，月行及日，必四百九十九分，是过半二十九分。今一岁气周有三百六十五日四分日之一，其十二月一周唯三百五十四日，是少十一日四分日之一，未得气周。细而言之，一岁止少弱十一日，所以然者，一月有馀分二十九，一年十二月有馀分三百四十八。是一岁既得三百五十四日，又得馀分三百四十八。其四分日之一，一日为九百四十分，则四分日之一为二百三十五分。今於馀分二百四十八内取二百三十五，以当卻四分日之一，馀分仍有一百一十三。其整日唯有十一日，又以馀分一百一十三减其一日九百四十分，唯有八百二十七分。是一年有馀十日八百二十七分，少一百一十三分，不成十一日也。刘炫云：“则一岁为十二月，犹有十一日有馀未得周也。分一周之日为十二月，则每月常三十日，馀计月及日为一月，则每月唯二十九日，馀前朔后朔相去二十九日，馀前气后气相去三十日，馀每月参差气渐不正，但观中气所在，以为此月之正，取中气以正月，故言‘举正於中’也。月朔之与月节，每月剩一日有馀，所有馀日归之於终，积成一月，则置之为闰，故言‘归馀於终’。”
　　○注“斗建”至“疑惑”。
　　○正义曰：闰后之月中气在朔，则斗柄月初已指所建之辰；闰前之月中气在晦，则斗柄月末方指所建之辰，故举月之正在於中气，则斗柄常不失其所指之次。如是乃得寒暑不失其常。
　　夏，四月，丁巳，葬僖公。传皆不虚载经文，而此经孤见，知僖公末年传宜在此下。 
　　王使毛伯卫来锡公命，卫，毛伯字。
　　○一本作“毛伯卫来锡公命”，一本作“天王使”。 
　　[疏]注“卫，毛伯字”。
　　○正义曰：知是字者，以天子公卿例书爵，不言名，大夫称字，故毛伯虽卿，或称字。案僖九年“公会宰周公”云云，杜云“三公不字”，明卿或书字。
　　叔孙得臣如周拜。谢赐命。 
　　晋文公之季年，诸侯朝晋。卫成公不朝，使孔达侵郑，伐绵、訾及匡。孔达，卫大夫。匡，在颍川新汲县东北。
　　○訾，子斯反。汲，居及反。晋襄公既祥，诸侯虽谅闇，亦因祥祭为位而哭。
　　○谅音良，又音亮。 
　　[疏]“晋襄公既祥”。
　　○正义曰：《礼》“期而小祥”。晋文公以僖三十二年十二月卒，则三十三年十二月为小祥。此云“既祥”，谓小祥也。
　　使告于诸侯而伐卫，及南阳。今河内地。先且居曰：“效尤，祸也。尤，卫不朝故伐。今不朝王，是效卫致祸。时王在温，故劝之。
　　○且，子馀反。请君朝王，臣从师。”晋侯朝王于温，先且居、胥臣伐卫。五月，辛酉，朔，晋师围戚。六月，戊戌，取之，获孙昭子。昭子，卫大夫，食戚邑。卫人使告于陈。陈共公曰：“更伐之，我辞之。”见伐求和，不竞大甚，故使报伐，示已力足以距晋。
　　○共音恭。更，古孟反，又音庾。大音泰，又如字。卫孔达帅师伐晋，君子以为古。古者越国而谋。合古之道，而失今事霸主之礼，故国失其邑，身见执辱。 
　　[疏]注“合古”至“执辱”。
　　○正义曰：《释例》云：“卫孔达为政，不共盟主，兴兵於邻国，受讨丧邑，窘而告陈。虽从陈之谋，仅得自定以谋而济，故君子但言合古，而不释其尤也。”刘炫云：“春秋之时，天子微弱，霸主秉德刑以长诸侯，诸侯从时命以事霸主，大字小，小事大，所以相保持也。晋之与卫小大不同，而耻於受屈，望以彊获免，明王在上，理在可然，度时之宜，则非善计。君子以为合古之道，失当今之宜，亦不言其谋全非礼也。”
　　秋，晋侯疆戚田，故公孙敖会之。晋取卫田，正其疆界。
　　○疆，居良反，注同。 
　　初，楚子将以商臣为大子，访诸令尹子上。子上曰：“君之齿未也，齿，年也。言尚少。
　　○少，诗照反，下文同。而又多爱，黜乃乱也。楚国之举，恒在少者，举，立也。且是人也，蜂目而豺声，忍人也，能忍行不义。
　　○蜂，本又作“蜂”，芳逢反。豺，什皆反。不可立也”。弗听。既又欲立王子职而黜大子商臣。职，商臣庶弟也。商臣闻之而未察，告其师潘崇曰：“若之何而察之？”潘崇曰：“享江芊而勿敬也。”江芊，成王妹，嫁於江。
　　○芊，亡氏反。《史记》以为成王妾。从之。江芊怒曰：“呼，役夫！呼，发声也。役夫，贱者称。
　　○呼，报贺反，注同。役夫，如字。称，尺证反。宜君王之欲杀女而立职也。”告潘崇曰：“信矣。”潘崇曰：“能事诸乎？”问能事职不。
　　○女音汝。曰：“不能。”“能行乎？”曰：“不能。”“能行大事乎？”曰：“能。”大事，谓弑君。
　　○弑，申志反。一本无此注。冬，十月，以宫甲围成王。太子宫甲。僖二十八年王以东宫卒从子玉，盖取此宫甲。
　　○卒，子忽反。从，如字，又才用反，王请食熊蹯而死，熊掌难熟，冀久将有外救。
　　○蹯音烦。弗听。丁未，王缢。谥之曰“灵”，不瞑；曰“成”，乃瞑。言其忍甚，未敛而加恶谥。
　　○瞑，亡丁反，又亡千反。敛，力验反。 
　　[疏]注“言甚”至“恶谥”。
　　○正义曰：既见其不瞑目，则是未敛於棺，故知未敛也。礼：葬乃加谥。未敛而加恶谥，言其忍之甚也。冤枉之人众矣，未有能见其灵，此事特为商臣忍甚耳。桓谭以为自缢而死，其目未合，尸冷乃瞑，非由谥之善恶也。乱而不损曰灵。安民立政曰成。
　　穆王立，以其为大子之室与潘崇， 
　　[疏]“为大子之室”。
　　○正义曰：商臣今既为王，以其为大子之时所居室内财物仆妾尽以与潘崇，非与其所居之宫室也。
　　使为大师，且掌环列之尹。环列之尹，宫卫之官，列兵而环王宫。
　　○大音泰。环，如字，又音患。 
　　穆伯如齐，始聘焉，礼也。穆伯，公孙敖。凡君即位，卿出并聘， 
　　[疏]“凡君”至“并聘”。
　　○正义曰：即位者，既葬除丧即成君之吉位也。唯以既葬为限，不以逾年为断。八年八月天王崩，九年春“毛伯来求金”，传曰“不书王命，未葬也”。是未葬虽逾年，不得命臣出使也。宣十年夏四月齐侯元卒，六月葬齐惠公，冬齐侯使国佐来聘。是既葬未逾年，得命臣出使也。何休《膏肓》以为三年之丧使卿出聘，於义《左氏》为短。郑康成箴云：“《周礼》‘诸侯邦交，岁相问，殷相聘，世相朝’。《左氏》合古礼，何以难之？”
　　践脩旧好，要结外援，践犹履行也。
　　○好，呼报反，下及注同。要，於遥反。援，于眷反。好事邻国，以卫社稷，忠信卑让之道也。忠，德之正也；信，德之固也；卑让，德之基也。传因此发凡，以明诸侯谅闇，则国事皆用吉礼。 
