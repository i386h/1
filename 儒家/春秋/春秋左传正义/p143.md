<!-- { "loadSidebar": true } -->
　　○屈，居勿反。更音庚。迭，直结反。乙卯，王乘左广以逐赵旃。赵旃弃车而走林，屈荡搏之，得其甲裳。下曰裳。
　　○搏音博。晋人惧二子之怒楚师也，使軘车逆之。軘车，兵车名。
　　○軘，徒温反。 
　　[疏]注“軘车，兵车名”。
　　○正义曰：襄十一年，“郑人赂晋侯以广车、軘车、淳十五乘，甲兵备”。甲兵从之，是兵车明矣。郑玄云：“广车，横陈之车。”服虔云：“軘车，屯守之车，古名难得而知。”其义或当然矣。
　　潘党望其尘，使骋而告曰：“晋师至矣！”楚人亦惧王之入晋军也，遂出陈。孙叔曰：“进之！宁我薄人，无人薄我。《诗》云：‘元戎十乘，以先启行。’先人也。元戎，戎车在前也。《诗 小雅》。言王者军行，必有戎车十乘在前开道，先人为备。
　　○骋，敕景反。陈，直觐反，下注皆同。先人，悉荐反，注及下同。 
　　[疏]注“元戎”至“为备”。
　　○正义曰：元，大也。戎，车也。《诗 小雅 六月》之篇，言王者军行，必有大车十乘，常在军前以开道，诸军从行，所以先人为备也。《诗》毛传云：“夏后氏曰钩车，先正也。殷曰寅车，先疾也。周曰元戎，先良也。”三代行军皆前有此车，其名，《司马法》之文也。其先正、先疾、先良，毛解其名，郑玄又释其意：钩车，备设钩般，其行曲直有正，故曰先正。寅，进也，此车能进取远道，故曰先疾。元戎，大车之善者，故曰先良也。
　　《军志》曰‘先人有夺人之心’，薄之也。”夺敌战心。遂疾进师，车驰卒奔，乘晋军。桓子不知所为，鼓於军中曰：“先济者有赏！”中军、下军争舟，舟中之指可掬也。两手曰掬。
　　○卒，子忽反，下及注并同。掬，九六反。晋师右移，上军未动。言馀军皆移去，唯上军在。经所以书战，言犹有陈。 
　　[疏]“晋师”至“未动”。
　　○正义曰：晋之三军，上军在左，中军在中，下军在右。言晋之中军、下军败走，在上军之右者皆移，唯上军未动。故杜云“馀军皆移去，唯上军在”。
　　工尹齐将右拒卒以逐下军。工尹齐，楚大夫。右拒，陈名。
　　○拒音矩，本亦作矩，下同。楚子使唐狡与蔡鸠居告唐惠侯，二子，楚大夫。唐，属楚之小国。义阳安昌县东南有上唐乡。
　　○狡，古卯反。 
　　[疏]“告唐惠侯”。
　　○正义曰：此未战之前告。经不书唐侯者，为楚私属，故不见也。
　　曰：“不穀不德而贪，以遇大敌，不穀之罪也。然楚不克，君之羞也。敢藉君灵以济楚师。”藉，犹假借也。使潘党率游阙四十乘，游车补阙者。
　　○乘，绳证反，下“之乘”并注“易乘”同。 
　　[疏]注“游车补阙者”。
　　○正义曰：《周礼》车仆有“阙车之倅”，郑玄云：“阙车，所用补阙之车也”。此言游阙，知游车以拟补阙。今使从唐侯，是补阙也。
　　从唐侯以为左拒，以从上军。驹伯曰：“待诸乎？驹伯，郤克，上军佐也。随季曰：“楚师方壮，若萃於我，吾师必尽，萃，集也。
　　○萃，似醉反。不如收而去之。分谤生民，不亦可乎？”同奔为分谤，不战为生民。殿其卒而退，不败。以其所将卒为军后殿。
　　○殿，多练反，注同。王见右广，将从之乘。屈荡尸之曰：“君以此始，亦必以终。”户，止军中易乘，则恐军人识。自是楚之乘广先左。以乘左得胜故。 
　　[疏]注“以乘左得胜故”。
　　○正义曰：桓八年传云“楚人尚左，君必左”者，谓置车尚左，故君在左。此言先左，谓乘广先左耳。上文且云右广初驾，日中乃授左广，则旧法先乘右广。今楚王偶然乘左广以逐赵旃，因是而得战胜，以为宜乘左广。自是以后，乘广先左，以乘左得胜故也。
　　晋人或以广队不能进，广，兵车。
　　○队，直类反。 
　　[疏]注“广，兵车”。
　　○正义曰：襄十一年郑人赂晋侯以广车，定四年“史皇以乘广死”，是兵车称广也。此言晋人广队，下云“拔旆投衡”，军行则旆在军前，不是车皆有旆也。此盖是晋人在军之前载旆之车。
　　楚人惎之脱扃，惎，教也。扃，车上兵阑。
　　○惎，其器反。扃，古荧反，徐公冥反。服云：扃，横木校轮间，一曰车前横木也。《西京赋》云“旗不脱扃”，薛综云：“扃，所以止旗也。” 
　　[疏]注“惎教”至“兵兰”。
　　○正义曰：脱扃，拔旆，皆是教人之语，知惎为教也。服虔云：“扃，横木，有横木投於轮间。一曰扃，车前横木。”张衡《西京赋》云：“旗不脱扃”，薛综注云：“扃，所以止旗。”今杜以扃为“车上兵阑”，各以意言，皆无明证。而《礼》扛鼎之木，其名曰扃，则扃是横木之名。教之脱扃，则扃是可脱之物。杜云兵阑，盖横木车前，以约车上之兵器，虑其落也。队坑，则横木有碍，故不能进。
　　少进，马还，又惎之拔旆投衡，乃出。还，便旋不进。旆，大旗也。拔旆投衡上，使不帆风，差轻。
　　○帆，凡剑反；又作帊，普霸反。差，於卖反。 
　　[疏]注“还便”至“差轻”。
　　○正义曰：旆扇风重，故马便旋而不能进。《释天》云：“缁广充幅，长寻曰旐，继旐曰旆。”郭璞曰：“帛续旐末，为燕尾者。”此旆能扇风使重，令马不能进，则其制必大矣，故云“旆，大旗也”。城濮之役，“亡大旆之左旃”，此之类也。旆县於竿，插之车上。衡是马颈上横木。故拔取旗竿，投於衡上卧之，使不帆风，则於车差轻，故得出坑也。帆是扇风之名，今人船上张布以鄣风，名之曰帆。
　　顾曰：“吾不如大国之数奔也。”赵旃以其良马二济其兄与叔父。以他马反，遇敌不能去，弃车而走林。逢大夫与其二子乘，逢，氏。
　　○数，所角反。乘，绳证反。谓其二子无顾。不欲见赵旃。顾曰：“赵傁在后。”傁，老称也。
　　○傁，素口反。称，尺证反。怒之，使下，指木曰：“尸女於是。”授赵旃绥以免。明日，以表尸之，表所指木，取其尸。
　　○女音汝。皆重获在木下。兄弟累尸而死。
　　○重，直陇反。 
　　[疏]注“兄弟累尸而死”。
　　○正义曰：获者，被杀之名。并皆被杀，唯当言皆获耳。欲见尸相重累之，皆获，故杜辨之云：“兄弟累尸而死。”累即传之重也。
　　楚熊负羁囚知罃。知庄子以其族反之，负羁，楚大夫。知罃，知庄子之子。族，家兵。反，还战。
　　○罃，於耕反。还音环。厨武子御，武子，魏锜。
　　○厨，直诛反。下军之士多从之。知庄子下军大夫故。每射，抽矢菆，纳诸厨子之房。抽，擢也。菆，好箭。房，箭舍。
　　○射，食夜切，又食亦反。擢，直角反。厨子怒曰：“非子之求而蒲之爱，蒲，杨柳，可以为箭。董泽之蒲，可胜既乎？”董泽，泽名，河东闻喜县东北有董池陂。既，尽也。
　　○胜音升。陂，彼宜反。 
　　[疏]“可胜既乎”。
　　○正义曰：重物不可举者，谓之不胜。用之不可尽者，亦言不胜。史传多有其事，今人无复此语，故少难解耳。既，尽也。可胜尽乎？言用之不可尽也。
　　知季曰：“不以人子，吾子其可得乎？吾不可以苟射故也。”射连尹襄老，获之，遂载其尸；射公子穀臣，囚之。以二者还。穀臣，楚王子。
　　○射，食亦反，下同。 
　　[疏]“不以”至“故也”。
　　○正义曰：言我不以好箭射楚贵人之子而质之，吾之子其可得乎？吾为此计者，不可用恶箭苟且为射故也。
　　及昏，楚师军於邲，晋之馀师不能军，不能成营屯。宵济，亦终夜有声。言其兵众，将不能用。
　　○将，子匠反。丙辰，楚重至於邲，重，辎重也。
　　○重，直勇反，又直用反，注上重字同。辎，侧其反。重也，直用反。 
　　[疏]注“重辎重也”。
　　○正义曰：辎重，载物之车也。《说文》云：“辎，一名軿，前后蔽也。”蔽前后以载物，谓之辎车。载物必重，谓之重车。人挽以行谓之辇。辎、重、辇，一物也。襄十年传称：“秦堇父辇重如役”，挽此车也。辎重载器物粮食，常在军后，故乙卯日战，丙辰始至於邲也。《周礼 乡师》：“大军旅会同，正治其徒役，与其輂辇。”郑玄云：“輂，驾马；辇，人挽行：所以载任器也。止，以为蕃营。”《司马法》曰：“夏后氏谓辇曰余车，殷曰胡奴车，周曰辎辇。辇一斧、一斤、一凿、一梩、一锄，周辇加二版、二筑。”又曰：“夏后氏二十人而辇，殷十八人而辇，周十五人而辇。”说者以为夏出师不逾时，殷逾时，周历时，故前世辇少而后世辇多。
　　遂次于衡雍。潘党曰：“君盍筑武军筑军营以章武功。
　　○雍，於用反。盍，户腊反。而收晋尸以为京观？积尸封土其上，谓之京观。
　　○观，古乱反，注及下京观同。臣闻克敌必示子孙，以无忘武功。”楚子曰：“非尔所知也。夫文，止戈为武。文，字。武王克商，作《颂》曰：‘载戢干戈，载櫜弓矢。戢，藏也。櫜，韬也。《诗》美武王能诛灭暴乱而息兵。
　　○戢，侧立反。櫜，古刀反。韬，他刀反。我求懿德，肆于时夏，允王保之。’肆，遂也。夏，大也。言武王既息兵，又能求美德，故遂大而信王保天下。
　　○夏，户雅反，注同。 
　　[疏]“武王”至“保之”。
　　○正义曰：昔武王克商，周公为之作《颂》曰：武王诛纣之后，则戢藏其干戈，则櫜韬其弓矢。言既诛暴乱，则无复所用，故韬藏之。懿，美也。肆，遂也。时，是也。夏，大也。允，信也。武王以天下既定，又能求美德之士而任用之，故於是功业遂大，信哉！唯我武王保之。美武王能保天下也。
　　○注“戢藏”至“息兵”。
　　○正义曰：戢训为敛聚、敛藏之义，故为藏也。櫜一名韬，盛弓矢之衣也。干戈弓矢藏而不复用，是美武王能诛灭暴乱而息兵也。此所引者，《周颂 时迈》之篇也。《诗序》云：“颂者，以其成功告於神明。”则《颂》诗功成乃作。此传言“武王克商作《颂》”者，武王克商，后世追为作《颂》，颂其克商之功，非克商之作也。《国语》引此云“周文公之颂曰”，则此周公所作也。传言“克商作《颂》”者，包下三篇，皆述武王之事。
　　○注“肆遂”至“天下”。
　　○正义曰：肆之为遂，相传为此训也。“夏，大”，《释诂》文。求美德，谓求而任用之。遂大者，功业遂大也。
　　又作《武》，其卒章曰：‘耆定尔功。’《武》，《颂》篇名。耆，致也。言武王诛纣，致定其功。
　　○耆音旨，注同。 
