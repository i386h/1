<!-- { "loadSidebar": true } -->
　　○好，呼报反，注及下同。《诗》曰：‘靖共尔位，好是正直。神之听之，介尔景福。’靖，安也。介，助也。景，大也。《诗 小雅》。言君子当思不出其位，求正直之人，与之并立。如是，则神明顺之，致大福也。
　　○共音恭，下注同。介音界，下及注同。 
　　[疏]注“介，助也。景，大也”。
　　○正义曰：定本介、景皆为大也。
　　恤民为德，靖共其位，所以恤民。 
　　[疏]注“靖共”至“恤民”。
　　○正义曰：天生烝民，立君以牧之。君不独治，为臣以佐之。君之与臣，皆为恤民而设之也。能安靖共敬，在其职位，是其所以忧民也。
　　正直为正，正已心。正曲为直，正人曲。参和为仁。德、正、直三者备，乃为仁。
　　○参，七南反，或音三。如是，则神听之，介福降之，立之，不亦可乎？”言起有此三德，故可立。 
　　[疏]“诗曰”至“可乎”。
　　○正义曰：《诗 小雅 小明》之篇，言人能安靖共敬，以居尔之职位，爱好正直之人，与之共处於朝，则神明听顺之，当助女以大福也。既引《诗》文，又述其意，能忧念下民，是为德也；正直己心是为正也；能以己正正人之曲，是为直也。此德也、正也、直也三者和备，是为仁也。人能如是，则神明听顺之，大福降与之。田苏是知人者也。田苏言起好仁，起必备有此行，立之不亦可乎？
　　庚戌，使宣子朝，遂老。韩厥致仕。晋侯谓韩无忌仁，使掌公族大夫。为之师长。 
　　[疏]注“为之师长”。
　　○正义曰：无忌先为公族大夫，今言“使掌”，是与诸公族大夫为师长也。
　　卫孙文子来聘，且拜武子之言，缓报非贰之言。而寻孙桓子之盟，盟在成三年。公登亦登。礼，登阶，臣后君一等。
　　○后，胡豆反，下文“不后寡君”同。 
　　[疏]注“礼登”至“一等”。
　　○正义曰：《聘礼》：“公迎宾于大门内，及庙门，公揖入，立于中庭，纳宾。宾入，三揖，至于阶，三让，公升二等。”郑玄云：“先宾升二等，亦欲君行一，臣行二。”言君先升二等，然后臣始升一等。是礼，登阶，臣当后君一等。
　　叔孙穆子相，趋进曰：“诸侯之会，寡君未尝后卫君。敌体并登。
　　○相，息亮反，下“驷相”同。“尝后”如字，徐胡豆反。今吾子不后寡君，寡君未知所过。吾子其少安！”安，徐也。孙子无辞，亦无悛容。悛，改也。
　　○悛，七全反。穆叔曰：“孙子必亡！为臣而君，过而不悛，亡之本也。《诗》曰：‘退食自公，委蛇委蛇。’委蛇，顺貌。《诗 召南》。言人臣自公门入私门，无不顺礼。
　　○委，於危反。蛇，以支反，下同。召，上照反。谓从者也。从，顺也。衡而委蛇，必折。”衡，横也。横不顺道，必毁折。为十四年林父逐君起本。 
　　[疏]“诗曰”至“必折”。
　　○正义曰：《诗 国风 召南 羔羊》之篇。言大夫贤者，退朝而食，从公门入私门，委蛇委蛇然。委蛇，顺从之貌，《诗》之此意，谓顺者也。今孙子为臣，而君自处，是横不顺道。以横道而为委蛇，其人必将毁折，不得终其职位。
　　楚子囊围陈，会于鄬以救之。晋会诸侯。 
　　郑僖公之为大子也，於成之十六年，鲁成公。 
　　[疏]注“鲁成公”。
　　○正义曰：杜必言鲁成公者，欲明非郑成公也。知非者，以郑成公成七年即位，至襄二年卒，唯十四年，无十六年故也。
　　与子罕適晋，不礼焉。又与子丰適楚，亦不礼焉。子丰，穆公子。及其元年，朝于晋，郑僖元年，鲁襄三年。子丰欲愬诸晋而废之。子罕止之。及将会于鄬，子驷相，又不礼焉。侍者谏，不听。又谏，杀之。及鄵，子驷使贼夜弑僖公，而以疟疾赴于诸侯。传言经所以不书弑。简公生五年，奉而立之。僖公子。 
　　陈人患楚，楚围陈故。庆虎、庆寅谓楚人曰：“吾使公子黄往，而执之。”二庆，陈执政大夫。公子黄，哀公弟。 
　　[疏]“使公子黄往”。
　　○正义曰：於时楚师围陈，使公子黄往入楚军也。
　　楚人从之。为执黄。
　　○为，而伪反。二庆使告陈侯于会，鄬之会。曰：“楚人执公子黄矣！君若不来，群臣不忍社稷宗庙，惧有二图。”背君属楚。
　　○背音佩。陈侯逃归。鄬会，所以不书救。 
　　【经】八年，春，王正月，公如晋。 
　　夏，葬郑僖公。无传。 
　　郑人侵蔡，获蔡公子燮。郑子国称人，刺其无故侵蔡，以生国患。燮，蔡庄公子。
　　○燮，息协反。 
　　[疏]注“郑子”至“公子”。
　　○正义曰：此决舍之人。陈、郑有宿怨，此时与蔡无怨，晋复无命使侵。无故兴师以生国患，以其动而无谋，故贬之。《释例》曰：“陈、蔡、楚之与国。郑欲求亲於晋，故伐而入之。晋士庄伯诘其侵小，且问陈之罪，子产答以东门之役，故免於讥。及其侵蔡，既无晋令，又无直辞，君死主少，兴师以求媚於晋，不能以德怀亲，以直报怨，故二大夫异於子产也。陈之见伐，本以助晋，晋不逆劳而以法诘之，得盟主远理。故仲尼曰：‘晋为伯，郑入陈，非文辞不为功。’善之也。”
　　季孙宿会晋侯、郑伯、齐人、宋人、卫人、邾人于邢丘。时公在晋。晋悼难劳诸侯，唯使大夫听命，故季孙在会而公先归。
　　○邢，徐音刑。难，乃旦反。 
　　[疏]注“时公”至“先归”。
　　○正义曰：公以正月如晋，此会之下，始云“公至”，则晋侯適会，公乃归鲁。季孙盖从公朝晋，即从晋赴会，故季孙在会而公先归。
　　公至自晋。无传。 
　　莒人伐我东鄙。 
　　秋，九月，大雩。 
　　冬，楚公子贞帅师伐郑。 
　　晋侯使士匄来聘。 
　　【传】八年，春，公如晋朝，且听朝聘之数。（晋悼复脩霸业，故朝而禀其多少。
　　○复，扶又反。“霸”本亦作“伯”，音霸，又如字。） 
　　[疏]注“晋悼”至“多少”。
　　○正义曰：昭三年，郑子大叔云：“文、襄之霸也，合诸侯，三岁而聘，五岁而朝。”自襄以后，晋德少衰，诸侯朝聘，无复定准。今晋悼复脩霸业，更合诸侯，故公朝晋而禀其多少。如公朝者，盖亦非一，晋侯谦，不敢在国约束，故出外合之。又难烦诸侯，使大夫听命，政为邢丘之会，以命朝聘之数。数之多少，传亦无文。据子太叔之言，不说悼公之法，而远陈文、襄之令，则悼公此命，还同文、襄耳，非复别制法也。
　　郑玄公子以僖公之死也，谋子驷。子驷先之。夏，四月，庚辰，辟杀子狐、子熙、子侯、子丁。辟，罪也，加罪以戮之。
　　○先，悉荐反，又如字。辟，婢亦反，注同。熙，许其反，徐音怡。 
　　[疏]注“辟罪”至“戮之”。
　　○正义曰：“辟，罪”，《释诂》文也。不直言杀而云“辟杀”，明是加诬以罪而杀之。子驷知其谋己，不以罪杀，恐动众心，故加诬以罪。言其罪自当死，非为己讨，所以自解说也。
　　孙击、孙恶出奔卫。二孙，子孤之子。 
　　[疏]注“二孙，子狐之子”。
　　○正义曰：贾逵云：“然未必有文可据，相传为此说也。”
　　庚寅，郑子国、子耳侵蔡，获蔡司马公子燮。郑侵蔡，欲以求媚於晋。子耳，子良之子。不言败，唯以获告。 
　　[疏]注“郑侵”至“获告”。
　　○正义曰：於时郑无蔡怨，又无晋令。郑自发心侵蔡，知欲求媚於晋也。获其将必与之战，战败乃获之。“不言败”者，唯以获告，不告败也。
　　郑人皆喜，唯子产不顺，子产，子国子，不顺众而喜。曰：“小国无文德而有武功，祸莫大焉。楚人来讨，能勿从乎？从之，晋师必至。晋、楚伐郑，自今郑国，不四五年，弗得宁矣。”子国怒之，曰：“尔何知！国有大命，而有正卿。童子言焉，将为戮矣。”大命，起师行军之命。 
　　五月，甲辰，会于邢丘，以命朝聘之数，使诸侯之大夫听命。季孙宿、齐高厚、宋向戌、卫甯殖、邾大夫会之。晋难重烦诸侯，故使大夫听命。郑伯献捷于会，故亲听命。献蔡捷也。大夫不书，尊晋侯也。晋悼复文、襄之业，制朝聘之节，俭而有礼，德义可尊，故退诸侯大夫以崇之。 
　　[疏]注“晋悼”至“崇之”。
　　○正义曰：礼，卿不会公侯，会则贬之称人，自是常例。而云“尊晋侯”者，此有郑伯在会，自与晋侯相敌。诸卿不敌晋侯，无罪不合贬也。但欲尊晋侯，无辞以见之，故贬大夫以尊之。大夫非有罪也。文二年，晋、宋、陈、郑四国之卿伐秦，皆贬称人。尊秦谓之“崇德”，其意与此同也。诸侯之卿皆贬，而独不贬季孙宿者，文元年，公孙敖会晋侯于戚，注云：“礼，卿不会公侯。而《春秋》鲁大夫皆不贬者，体例已举，故据用鲁史成文。”是其义也。言“俭而有礼，德义可尊”者，难烦诸侯，使大夫听命，亦是有礼之事也。
　　莒人伐我东鄙，以疆鄫田。莒既灭鄫，鲁侵其西界，故伐鲁东鄙，以正其封疆。
　　○疆，居良反，注同。 
　　秋，九月，大雩，旱也。 
　　冬，楚子囊伐郑，讨其侵蔡也。子驷、子国、子耳欲从楚，子孔、子蟜、子展欲待晋。待晋来救。子孔，穆公子。子蟜，子游子。子展，子罕子。
　　○蟜，居表反。子驷曰：“《周诗》有之曰：‘俟河之清，人寿几何？逸《诗》也。言人寿促而河清迟，喻晋之不可待。
　　○寿音授，或如字，注同。几，居岂反。兆云询多，职竞作罗。’兆，卜。询，谋也。职，主也。言既卜且谋多，则竞作罗网之难，无成功。
　　○难，乃旦反。 
　　[疏]“兆云询多”。
　　○正义曰：杜云“兆，卜。询，谋也”，既卜，且谋多。如杜此言，则“云”是语辞。
　　谋之多族，民之多违，族，家也。事滋无成。滋，益也。民急矣，姑从楚以纾吾民。晋师至，吾又从之。敬共币帛，以待来者，小国之道也。牺牲玉帛，待於二竟，二竟，晋、楚界上。
　　○纾音舒。共音恭。竟音境，注同。以待彊者而庇民焉。寇不为害，民不罢病，不亦可乎？”子展曰：“小所以事大，信也。小国无信，兵乱日至，亡无日矣。五会之信，谓三年会鸡泽，五年会戚，又会城棣，七年会鄬，八年会邢丘。
　　○庇，必利反，又音秘，下同。罢音皮。 
　　[疏]注“谓三”至“邢丘”。
　　○正义曰：鄬之会，郑伯未至而卒。亦数之者，郑伯虽身死耳，共会与郑同谋，故数之。
　　今将背之，虽楚救我，将安用之？言失信得楚，不足贵。
