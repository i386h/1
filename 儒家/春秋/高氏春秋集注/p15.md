<!-- { "loadSidebar": true } -->
　　此齐侯既复季子因使仲孙来窥我非使于我也故不书齐侯使而止书齐仲孙来所以嘉仲孙而讥齐侯也讥齐侯有窥鲁之心失霸者之义而嘉仲孙能俾齐侯务寜鲁难有全鲁之功故特书字以襃之
　　二年春王正月齐人迁阳
　　阳小国也齐侯迫逐而迁之以其恃强而兼弱也故贬称人阳自是不复见矣故不地
　　夏五月乙酉吉禘于庄公
　　刺不能三年也庶人荐而不享大夫享而不祫诸侯祫而不禘禘者天子之祭鲁不当禘也然成王赐天子之礼以享周公而先公因僭用之过在前世圣人不一一追贬但因事书之盖鲁国常事不可胜书故也今以周公之禘禘于庄公已为非礼又况当丧而祭乎初鲁之丧庄公也既而经不入库门士大夫既卒哭而麻不入则当时君臣虽未终丧盖皆吉服矣岂独禘为然哉禘大祭也故于是讥之然闵公防弱何知焉圣人书此以着季子之徒执国政者之罪也虽然此特用其礼物耳非有追配审谛之事言禘于庄公不言庄宫者以三年之中未可以宫称也
　　秋八月辛丑公薧
　　公薨不地者着其被弑之防意也不书者见无臣子也君弑而不讨贼何臣子之有昔季子对庄公之言曰臣愿以死奉般般死而季子出复归而相闵公公又被弑于此见季子之归不能平内难适所以召弑逆之祸耳
　　九月夫人姜氏孙于邾公子庆父出奔莒
　　先书公薨而继书此则知夫人姜氏与公子庆父此二人者实弑公也夫季子者闵公盟而归之以为国卿正为姜氏庆父故耳季子専鲁国之政足以有为今已逾年既不能防闲其君毋称治庆父之罪而反召弑君之祸又不能率鲁国之众以讨弑君之贼乃纵之使逸故此书夫人姜氏孙于邾公子庆父出奔莒者非特着姜氏庆父之罪又以见季子孤国人之望也或谓春秋不责季子不能全闵公而嘉其能立僖公呜呼是不忠于前君而自结于后君也岂贤者之所为乎又谓缓追逸贼亲亲之道是尤不然人臣之义莫大乎为君讨贼故曰大义灭亲今季子于庆父亲也而于闵公则亲而又尊者也庆父弑闵彼尊尊亲亲之义已絶矣苟能诛之则尊尊亲亲之义两得之舍庆父而忍乎闵公是尊尊亲亲之义两失之也弃两得而从两失贤者之所为果如是乎
　　冬齐高子来盟
　　鲁难继作齐侯不修霸主之义謷然有取鲁之心使高子将南阳之甲而至者非使于我也而高子乃能因事制宜勉其君于霸遂与鲁盟以定嗣君之位故于其来盟而称高子善其能恤鲁且得奉使之宜从义不从命也
　　十有二月狄入卫
　　衞懿公遂为狄所杀而此但书入衞而已何也圣人不与狄杀卫君且为齐桓起也国人立黔年之弟公子顽之子申盖宣姜所生也是为戴公戴公继卒遂立其母弟燬是为文公
　　郑弃其师
　　狄既灭衞诸国皆震郑伯遣师御之而将非其人师久而溃故书郑弃其师者恶郑伯也郑伯有其师而无其将将者人之司命也郑伯以百姓之命授匪其人非弃而何盖人君之使臣也知其贤而使之则功必成知其不贤而使之则事必败夫不知其不贤而过使之至于败事君子犹曰君不知人当自罪尔而况已知其不贤而强使之不独陷其身又属之以民乎观郑诗清人刺文公也高克好利不顾其君文公恶而逺之不能使高克将兵而御狄于境陈其师旅翺翔河上久而不召众散而归观此则非师之弃郑郑弃其师也郑伯轻授高克将权自取此祸圣人不罪高克而直书郑弃其师以为后世人君之戒





　　春秋集注巻十三
　　钦定四库全书
　　春秋集注卷十四
　　宋　高闶　撰
　　僖公
　　元年春王正月
　　不书即位同闵公义
　　齐师宋师曺师次于聂北救邢
　　齐桓公于是为仁不情而为志不广矣狄入衞齐不救卫狄不伐邢而齐救邢圣人于是盖昭见其隠而知桓公之不足为贤方伯也卫朔奔匿于齐襄齐实纳之是齐有恩于卫一也朔之入实拒王师桓公圗霸尊王释其拒王师之罪而不问是齐有恩于衞二也荘公十六年幽之盟卫朔同盟及二十七年再盟于幽诸侯皆防而卫不至此卫负于齐者一也二十八年齐有伐衞之师问不至之故卫可以服矣而悍然不顺与齐师战此卫负于齐者二也伐卫于此又七年而卫卒不通于齐此卫负于齐者三也齐庇于卫者二而卫负于齐者三此齐所以坐视狄之灭卫而不救也然不救卫固也而邢未被兵乃反救之何也卫与邢为隣狄不伐卫则伐邢邢卫常有狄患齐恶于衞故虽灭而弗救邢无恶于齐未被兵而先救之救邢所以激卫也若曰顺已者虽患未至而吾救之违己者虽已被兵而不之救呜呼此固小人之情矣仁人果如是乎孺子将入井岂必其父母亲爱而后救之虽其父母之仇哀其垂死亦将引手援之矣頋乃持他人之子而示之曰此于吾无憾吾持之若父与吾仇吾安视其死而不援也岂人情乎霸主急灾救患而以私憾废之信乎为志不广而为仁亦不情也聂北在博州博卫地
　　夏六月邢迁于夷仪齐师宋师曹师城邢
　　邢未有以効于齐也而齐厚之为已甚前年狄伐邢齐即救之不留也今狄未至邢桓公帅三国之师次于聂北所以张邢之势以却狄兵且谋迁之以期于久安城之以设其重险此岂徒为无益之役哉皆所以激衞云尔
　　秋七月戊辰夫人姜氏薨于夷齐人以归
　　齐桓倡义存鲁以示信于天下而乱鲁者非他齐女也故召之至于夷而杀之而以之归夫弑君之贼虽人皆可得而诛之而鲁以臣子不得讨则齐侯杀之为是此霸者所以行乎诸侯之义故圣人不罪齐侯之杀但书薨于夷则夫人不得其死昭然可见而庄公娶仇雠淫荡之女以祸鲁国又不待贬絶而可知也然齐侯杀之虽是而不当以归继书齐人以归者罪齐不当取其尸归也不言以丧归者不成乎丧也虽然夫人义已与鲁絶又不当归之于鲁如之何则可曰即其死所而葬之可也
　　楚人伐郑
　　荆蛮加兵于中国谓之伐者以中国不自正故也荆自庄十年败蔡师于莘始见于经十四年入蔡十六年伐郑皆秪书荆荆本子爵僻在南荒不从中国政令而猾夏不恭敢僭大号所以外之也庄二十三年书荆人来聘盖周室微弱而蛮荆敢与中国交聘诸侯不以荆蛮待之而待以中国之礼圣人因书之曰人非进荆蛮也所以惩中国诸侯也然犹君臣同辞无复尊卑之辨二十八年荆伐郑犹前志也此年书楚人伐郑则见其地广兵强暴横难制自是至一经之终不复称荆矣然终齐桓之世惟秖称人而不得与于中国之盟会者为齐桓能制其强也至僖十七年齐桓卒于是始横十九年则已盟于齐矣二十一年又盟于鹿上至秋则书宋公楚子会于盂执宋公以伐宋楚于是乎始大张列位于陈蔡之上而书爵矣所以着其强大难制中国不能抗也至冬告捷以威诸侯圣人复书曰楚人使宜申来献捷贬其爵又称献所以抑其强也自晋文卒复有事于中国皆称其爵以明中国外裔盛衰之渐惟贬而称人者各随事以见
　　八月公会齐侯宋公郑伯曹伯邾人于柽
　　齐侯九合诸侯此其三也此会为衞城楚丘因为郑谋楚也公虽以丧行亦一时之权也诸国皆君则邾人必非微者以其受姜氏故贬而人之然邾受姜氏莒受庆父公不请于会以讨之乃既会而败其师非礼也
　　九月公败邾师于偃
　　邾人以哀姜在邾故戍虚丘以窥鲁哀姜既诛邾知齐鲁之交合将归其戍公往要而败之何以知要而败之曰无伐邾之事而败邾于邾地故也
　　冬十月壬午公子友帅师败莒师于郦获莒挐
　　书公子友帅师见其拥兵得众而不能明大义以讨庆父之罪反以赂求于莒而卒至于兴师以毒邻国无辜之民也夫弑君之贼岂得以亲亲掩之乎久稽天讨一至于今乃庆父闻哀姜已死欲复归鲁鲁人不可乃自缢遂致莒人持是兴师而来以责赂于鲁夫莒受乱不执固异乎蔡人杀陈佗者矣又复责赂不已信有罪矣公子友既不能喻以辞命使知不缩而退乃遽出师以败之人获其大夫以偿之挐者莒子之弟获挐者所以絶公子庆父之赂也春秋以季友主此战特谨而曰之所以深责之也凡诸侯战而死曰灭生得曰获而大夫生死皆曰获者以存之杀之皆在得之之后故也凡获人之君与其大夫及其见获者均为有罪其间曲直之义则各存乎其文凡小国之大夫不名事接于鲁则名详内也郦我地
　　十有二月丁巳夫人氏之丧至自齐
　　秋七月齐人杀哀姜而以之归今歴二时鲁不迎其丧者以夫人与弑闵公义欲絶之故也僖公新立外欲固齐以居厚内存母子不絶之义故请而葬焉此所以丧至自齐也然哀姜岂可复配宗庙哉鲁以臣子不得讨齐以霸主得举法故臣子可缘霸主之命以尊宗庙霸主亦可縁天子之法以絶鲁私请今齐以公义诛之是齐已絶之矣鲁以私意请之是鲁不忍絶之也是以圣人因其丧之至而特去姜以絶之于齐而存夫人氏以见鲁之不忍也何则庄元年夫人孙于齐不称姜氏者盖与齐侯同弑其夫也弑夫之罪重虽臣子得纪之矣故全去姜氏今此与庆父同杀其子其罪稍轻终不以子故雠母惟霸者得行尔故止去姜而存氏若姜氏皆去之则是弑夫杀子之罪均故存氏以别之也然则春秋者信制事之权衡揆道之模范矣
　　二年春王正月城楚丘
　　楚丘衞邑此会柽之诸侯城之以封衞也而不系之衞者衞为狄所灭不能保有故也然其辞若鲁独城之何也齐侯之与诸侯会于幽也以攘夷狄尊中国为盟主闭二年狄入衞而齐侯不能救致衞为狄所灭衞亡逾年然后率诸侯城楚丘以封之而齐侯乃自以为功虽衞人亦谓齐侯于我德莫大焉圣人书之曾无异于常诸侯者盖恶其盟之无信救之不速今虽有存亡继絶之善然天子在上而诸侯辄敢专封非其所守而擅兴力役以城之皆王法所不容也故但书城楚兵而齐桓之行事可见矣宋子鱼曰齐桓存三亡国义士犹曰薄德斯可见当时已不与齐桓之封也然则为齐桓者如之何则可狄人即逐请命于天子而城之旣城矣请命于天子而封之如是则天王命诸侯城楚丘以封衞而齐桓之徳在其中矣诗曰王命仲山甫城彼东方又曰经营四方告成于王以此言之凡城必由天子之命而经营四方乃人臣之职及其成也又告于王可也岂得自専哉
　　夏五月辛巳葬我小君哀姜
　　十有一月而葬外薨也丧至五月而葬也鲁人以姜氏得罪宗庙不敢从夫之諡遂循文姜之例别諡曰哀呜呼是不若不諡之为愈也圣人书此以罪鲁之臣
　　虞师晋师灭下阳
　　晋始见于经以三传及孟子攷之晋实主乎伐虢而春秋以虞为首何也贪赂忘亲以师导晋为之前驱故圣人以虞首恶也不曰虞人晋人而曰师者正着其恃众以凌虐也取邑而言灭者下阳虢之所保下阳举而虢亡不待陨其社稷也盖虞不假道则晋不得逞下阳既丧则虢遂已亡圣人作春秋书郑伯入于栎而不书入郑书虞师晋师灭下阳而不书灭虢观物有要矣
　　秋九月齐侯宋公江人黄人盟于贯
　　齐侯九合诸侯此其四也江黄者楚与国也二国逺小而僻陋今来定盟则楚失其援矣始来服齐齐侯不以逺小僻陋而忽之遂为之合诸侯则此诸侯宜皆会也然大国称齐宋逺国称江黄以齐宋大国之君而盟逺国之微者则诸侯不必皆至着齐侯之信而服楚之象见矣
　　冬十月不雨
　　万物需雨以生需雨以成一时愆亢犹有所损况不雨几于弥年则其灾可知此书首月以见一时不雨而僖公已为之忧矣
　　楚人侵郑
