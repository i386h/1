<!-- { "loadSidebar": true } -->
　　凡盟必书地惟他国大夫来鲁盟及鲁大夫往他国盟不地盖各于其国中故也今经不书处父来鲁鲁无亦如晋者而书及处父盟然则孰与盟耶曰我公也公如晋不书者晋襄公立贡鲁背盟伐邾公虽居丧未朝天王而畏晋之威越礼朝晋晋侯反使大夫盟以辱之未有躬朝其国而下使大夫盟之者是以没不书公也凡大夫与公盟者若非彼彊迫我则但书人以明其非大夫之罪今晋实迫公今与大夫盟故特名处父又去其族以着其罪虽然此非专罪晋处父也亦所以罪鲁之臣子也夫公之如晋岂无卿大夫以从行乎皆不能推明大义而以正理折之遽自屈辱甘心受盟是岂主忧臣辱主辱臣死之义耶
　　夏六月公孙敖防宋公陈侯郑伯晋士縠盟于垂陇盟于郑地者圣人以此盟为谋讨楚也故虽晋鲁二卿而与宋陈郑之君抗盟犹以爵以卿而书之尚冀其奋中国之威以制蛮夷弑逆者之命也奈何实因衞人请成而为此盟将复有事于秦尔故于伐秦乃悉贬之
　　自十有二月不雨至于秋七月
　　此可以见一岁之望尽失矣八月虽雨无及也文公无意于民怠于政事可知矣
　　八月丁卯大事于太庙跻僖公
　　大事者特祭也非时祭也以跻僖公故大其事也文公所以缓于作主意在此也夫僖公虽闵之兄然闵实先立僖公尝北面而事之君臣之义已定矣及其传继则父子之义又定矣臣不可以先君子不可以先父今文公故自尊其父而跻于闵公之上则紊乱宗庙顚倒礼经先亲后祖昭穆失序谓之逆祀不亦宜乎以此为防而汉儒犹有兄弟不相为后之论夫父子相继此礼之常也至于传之兄弟则亦不得已焉尔既授以天下国家则所传者虽非子亦犹子道也传之者虽非其父亦犹父道也以天不国家为重矣汉儒迭毁之礼引宣昭两帝为昭穆犹知以孙为昭而不知礼无两昭使昭帝之天下无所传宣帝之天下无所受失礼意矣又惠帝文帝皆髙帝子惠帝亲受之高祖文帝则受之惠帝虽皆兄弟亦与闵僖无异而当时讥者皆推文帝上继高祖而惠帝亲受高帝天下者反不得与昭穆之正至于光武当继平帝又自以世防当为元帝后皆背经违礼而不可传者也而汉儒例以兄弟不相为后不当以昭穆格之此妄也则天下受之谁乎凡人君以兄弟为后者必非有子者也引而为嗣臣子一体矣而当嗣者反以为兄弟之故不继所受国而继先君则是所受国者竟莫有嗣之者一不可也生则以臣子事之死则以兄弟治之忘生倍死二不可也已实受之后君不受之先君今乃自继先君则不惟弃后君命已之意又废先君传兄之命三不可也天下国家则归之已父子之礼则耻不为四不可也徐邈曰若兄弟六人为君自为昭穆则后世当祀不及祖祢此又妄之甚者礼有所极义有所断为之后者为之子所以正授受重祖统也兄弟六人相代为君亦六代祀祖祢矣假非兄弟相代而其祖亦当迁尔岂得故存哉即如邈言使有兄弟六人各自称昭是有十三庙人其最后一君自上继其父则五君终无后也岂其所以传重受国之意乎凡言礼者恶其謟时君之意苟曰益广宗庙大孝之本而不详授受之道使当传国者不忍以其国与其宗曰非吾子也当受国者人不肯以臣子之礼事其君曰非吾父也至令宗庙猥众昭穆骈积而鬼有不嗣者皆不知春秋大义故也
　　冬晋人宋人陈人郑人伐秦
　　今春之战秦以忿取败则晋亦可以已矣为晋计者不若复修城濮之事连秦伐楚讨其弑君父之贼以光绍文公之业岂不善乎乃复搂三国以伐秦报复不已残民结怨况再与兵而过京师此尤其恶之大者故贬而人之
　　公子遂如齐纳币
　　婚礼有六曰纳采曰问名曰纳吉曰纳徴曰请期曰亲迎固自有次第而所谓纳币者即纳徴也公始祥而纳币则纳采问名皆在三年之内矣夫三年之内不图婚圣人特于此议之所以阐幽也先儒谓婚姻不当使公族而不述其所以盖公子公孙之于国事皆当尽人臣之义惟婚姻之礼则有家人尊卑之序焉俾尊者而从事则非顺矣卑者行之庶防其可也
　　三年春五正月叔孙得臣防晋人宋人陈人衞人郑人伐沈沈溃
　　沈在汝南平与县未尝与于中国之防若以为服属于楚而伐之则可伐之国不胜其多矣鲁使卿往则诸国必非防者夫中国不能明大义以讨蛮夷弑君父之贼乃与兵以问小国之罪此可伤也已圣人悉贬而人之独叔孙得臣书名氏者详内且明诸国皆卿行也且文公三年之间书公子遂公孙敖叔孙得臣累见于盟防则知鲁之政刑尽在诸臣矣鲁卒以是亡故春秋见微于滥觞书以为戒齐桓九合诸侯不以兵车管仲之力也而管仲之姓名不见于春秋是乃深明管仲知为臣之义有其功而名不在已春秋不襄管仲之功其旨甚微非达识者孰能知之汉五行志文公时大夫始颛政
　　夏五月王子虎卒
　　同盟于翟泉故赴于诸侯而书其卒盖着其交政于诸侯也未有采地故不志其爵但称王子而止録其名而已
　　秦人伐晋
　　秋楚人围江
　　江近楚自齐桓贯泽之明已服从于中国而楚自城濮之役亦絶不敢侵伐今复围者盖晋文既没襄公不复讨楚人弑逆之恶故楚人轻视中国复有窥诸侯之意而先围江以试之也
　　雨螽于宋
　　言雨螽与陨石同义皆天之应也
　　冬公如晋
　　三年丧毕乃朝于晋
　　十有二月己巳公及晋侯监
　　公之如晋盖朝也非为盟也晋人以往年无礼于公请改盟焉夫盟已定矣又何改为公冝固辞乃复与
　　盟我则非礼故书公及又谨而日之
　　晋阳处父帅师伐楚以救江
　　举晋国之师非不众也处父帅之以伐楚岂果能讨其弑君父之贼哉直为救江而已尔舍大罪不问而区区为小国解纷其亦不察于先后缓急之义矣伐不目事圣人特繋之以救江者讥其徒取救患之名非仗大义之师此圣人深惜晋襄之不能有为也呜呼其旨逺矣哉且春秋之义莫大乎伐楚而正书伐楚者二齐桓伐楚先之以侵蔡此年伐楚系之以救江学春秋者冝致思焉
　　四年春公至自晋
　　公三年丧毕不朝天王而朝彊国或执或辱事不可测是可危也
　　夏逆妇姜于齐
　　孰逆之公自往也往不言逆女又不书夫人之至而变其文曰逆妇姜于齐者讥公成礼于齐也公之圗婚丧制尚未终今之娶也又成礼于齐故没不言公而直曰妇姜者见夫人之位不明也夫人之位不明是不可为小君而奉祭祀也是以去其氏究观夫人不终其位国乱子弑强臣擅命盖由文公不能正其
　　始也以此言之礼之于人大矣
　　狄侵齐
　　以齐之强而狄再侵之则狄之强又可知也
　　秋楚人灭江
　　江终为楚所灭则知楚之复张而处父之帅师无益于救适所以坚其敌耳故先儒请之晋人灭江所以深罪晋也事见汉五行志
　　晋侯伐秦
　　秦逞忿以伐晋晋畏而避之则其见报乃其常情也书爵书伐曲在秦也秦至是能悔过矣故不复来报圣人取其能迁善此秦誓所以録于书也
　　衞侯使甯俞来聘
　　垂陇之盟晋与衞成至是晋归衞孔达故衞侯使来修旧好也且文公之时僖公之烈犹在故以同姓则衞使甯俞来聘异姓则秦伯使术来聘蛮夷则楚子使□来聘惜乎文公不能继其业此其可责也俞即甯武子也当衞侯出奔复归之际能弥缝以全君故孔子谓邦有道则知邦无道则愚其知可及也其愚不可及也
　　冬十有一月壬寅夫人风氏薨
　　再娶不得称夫人而况妾乎故庶子为君则为其母无服不敢贰尊者也自惠公仲子以再娶始僭然尚未敢同嫡也今风氏乃庄公之妾虽于僖公为母而直以夫人之礼薨之者以天王成之为夫人故也鲁礼之变自此始而妾嫡之分遂乱矣后世不知此乃有母以子贵之説甚至于妾死而加以皇后之諡此皆不知春秋之旨者也
　　五年春王正月王使荣叔归含且赗
　　此不称天王者以天王之尊而成人臣之妾以为夫人又加厚礼焉乱天伦失天理矣故去天以示无天道也夫风氏僭称夫人久矣天王当正其非礼之罪今及成之为夫人非重贬王则无以知其非也含不及殡故言归既含乂赗故言且惟明知其不及事而特使归之以示恩故不书来
　　三月辛亥葬我小君成风
　　既以夫人之礼薨之复以小君之礼葬之又别为之諡焉实书以示讥也天以妾敌父则卑君父之体以妾并配则黩嫡母之尊礼曰妾不得体君又曰妾之事女君与妇之事舅姑等礼有君之母非夫人者又庶子为父后者为其母总盖与尊者为一体不敢服其私亲也然则母以子贵非礼明甚大失春秋之旨矣
　　王使召伯来防葬
　　妾母而称夫人小君天王不能正之反使荣叔归含且赗亦已厚矣今又使卿防其葬恩数有加焉可谓无天道之甚故再不称天以深贬之既葬始来防人见其不及事也
　　夏公孙敖如晋
　　聘也王含且赗矣又来防葬矣舍天王而谨事晋不待贬而见也
　　秦人入鄀
　　鄀楚属国也初叛楚即秦既又叛秦归楚故秦人入之后遂为楚邑楚昭王复国之后畏呉之强去郢而都鄀圣人书秦之入鄀所以深罪晋襄之弃秦也
　　秋楚人灭六
　　六臯陶之后也楚人往年灭江今年灭六所以敢肆其恶逆如此者以中国不问其弑逆之罪故也
　　冬十月甲申许男业卒
　　许僖公立三十四年其子锡我立是为昭公

　　春秋集注卷十七
<经部,春秋类,高氏春秋集注>
　　钦定四库全书
　　春秋集注卷十八
　　宋　高闶　撰
　　文公二
　　六年春葬许僖公
　　因鲁往防而着其臣子私諡之罪
　　夏季孙行父如陈
　　臧文仲以陈衞之睦也使行父继旧好且娶焉行父季友之孙公孙无佚之子也以王父字为氏季氏自是世执鲁国之政
　　秋季孙行父如晋
　　问晋侯之疾也故求遭丧之礼以行移此心以事天王则鲁可以为政于天下
　　八月乙亥晋侯驩卒
　　晋襄公立七年晋人以太子夷臯少欲立长君遂使先蔑如秦迎公子雍将以为君既而不果乃立夷臯
　　是为灵公
　　冬八月公子遂如晋葬晋襄公
　　卿共丧事非礼也因着其臣子私諡之罪
　　晋杀其大夫阳处父晋狐射姑出奔狄
　　此二事也而连书之何也曰晋射姑出奔由晋杀处父也晋杀阳处父则射姑何为出奔曰射姑杀也射姑杀则何以称国曰君漏言也初晋襄公欲使狐射姑将中军赵盾佐之乃谋于阳处父处父谓赵盾能且曰使能国之利也襄公曰诺既而公谓射姑曰吾欲使盾佐汝今汝佐盾矣及襄公没处父主境上之事射姑间晋之丧使人杀之夫君不密则失臣春秋之作所以明微处父本为国举能而其见杀实因襄公之漏言故以专杀大夫之例书所以儆天下之为人君者也昔宋太祖诫江夏王曰凡事皆应谨密人有至诚所陈不可漏泄以负忠信之款也岂知此耶先书晋杀处父继书射姑出奔则实杀处父之罪自着矣亦所以释上累也按二年及晋处父盟以其抗公也故不书族以贬之此书阳处父则以明其无罪异乎宋山矣射姑奔狄是自弃于中国也射姑者狐偃之子也
　　闰月不告月犹朝于庙
