<!-- { "loadSidebar": true } -->
　　即位而来见也夫诸侯不朝王而相继朝鲁可乎
　　筑鹿囿
　　成公之季大国来聘小国来朝国家闲暇矣不务修其刑政而筑鹿囿而已所谓防豫在上何可长也前此未有书筑囿者自此之后昭九年筑郎囿定十三年筑蛇渊囿人君之示子孙也可不戒哉可不戒哉
　　己丑公薨于路寝
　　成公能正其终故薨于路寝义见庄三十二年
　　冬楚人郑人侵宋
　　前书楚子郑伯伐宋称爵称伐罪宋有以致之也此又举兵助鱼石之叛故称人称侵以罪之以左氏攷之是时晋侯救宋何为不书葢未足以为悼公烈也春秋之法存着小善者不足之辞也简弃小善者有余之辞也晋悼之烈在围宋彭城绌楚服郑葢人楚郑以微之而晋崇矣
　　晋侯使士鲂来乞师
　　宋告急于晋晋为之乞师于诸侯悼公之时霸业复兴而乞师救宋犹遵厉公故事焉自元年后遂无乞师直召兵而已矣霸体正也先君非大过未逾年不敢变焉礼也
　　十有二月仲孙蔑防晋侯宋公卫侯邾子齐崔杼同盟于虚朾
　　诸侯师至而楚郑之师已退故宋人辞诸侯而请其师以围彭城而先为此盟也以协谋恶郑之导楚故书同盟襄公不防当丧故也此悼公所以仁诸侯也春秋善之而邾子居丧出盟则不待贬而恶可见矣
　　丁未葬我君成公
　　安民立政曰成此臣子之私諡也仲孙蔑请于诸侯而先归防葬然后复往防围










　　春秋集注卷二十七
　　钦定四库全书
　　春秋集注卷二十八
　　宋　高闶　撰
　　襄公一
　　元年春王正月公即位
　　公虽上不受于天子而内非继故是受之以正也故书即位
　　仲孙蔑防晋栾黡宋华元卫殖曹人莒人邾人滕人薛人围宋彭城
　　为宋讨鱼石也鱼石奔楚楚子伐宋取彭城使守之圣人不予楚之奬乱助恶取中国之地反使中国叛臣守之故还系之宋所以抑楚以正疆域黜叛臣也鱼石乱奔楚复籍楚之力自伐其国宋不能讨而晋悼合诸侯大夫共围讨之若以春秋以来诸侯自相侵伐推而言之则孟子所谓彼善于此也去强恶之臣折强楚之势亦可谓霸讨矣然而不请于天子而使诸大夫专之故与擅兴兵以围人者同文春秋防讨书郷始此
　　夏晋韩厥帅师伐郑仲孙蔑防齐崔杼曹人邾人人次于鄫
　　彭城之围既解而晋遂以西诸侯之师伐郑故但书韩厥帅师而已晋以韩厥已足以当郑重勤东诸侯之师故使次于鄫鄫以震郑心且备楚师之出也是时韩厥遂败郑师
　　秋楚公子壬夫帅师侵宋
　　九月辛酉天王崩
　　凡诸侯嗣位必朝于天子而童子侯不朝者天子不与为礼也童子侯虽不朝而闻天王之丧必来奔者明臣子之于君父非有老少也丧事尚质而无周旋之礼焉但尽悲哀而已矣是故虽童子侯亦奔也今襄公虽幼而不奔天王之丧岂以自居丧故耶
　　邾子来朝
　　公虽新立才四嵗尔又在衰绖之中安能以礼相接况以天子之礼朝之乎
　　冬卫侯使公孙剽来聘晋侯使荀防来聘
　　剽葢卫国用事者厥后遂逐卫侯而自立二国来聘以公新即位故也凡聘必以礼乐相见公在丧中又遭天王之丧而邾子来朝是时赴未至于诸侯犹可言也至冬而晋卫二国不废聘好则诸侯不臣之罪着矣纵彼未闻赴而来鲁亦岂可晏然受之乎
　　二年春王正月葬简王
　　五月而葬乃诸侯之礼也亦可以见同轨之必不至矣
　　郑师伐宋
　　楚以彭城故令郑伐之郑受制于楚而为之伐中国不贬而人之而书曰师者非所以伸之葢惩其动众尔
　　夏五月庚寅夫人姜氏薨
　　此成公夫人也于襄公为母
　　六月庚辰郑伯防卒
　　郑成公立十四年其子髠顽立是为僖公不书葬者以成公背中国故诸侯不防其葬也虽然郑之托于楚夫岂以中国为终可畔既蒙其徳遂不可反是以君子贵谋始也
　　晋师宋师卫甯殖侵郑
　　郑虽有叛中国之罪而三国伐其丧非义也书卫甯殖以郑尝伐我丧必欲报之故特着卫乡以殊晋宋前书郑师加宋曰伐今三国之兵加郑曰侵所以直郑也
　　秋七月仲孙蔑防晋荀防宋华元卫孙林父曹人邾人于戚
　　谋郑故也于是仲孙蔑请城虎牢以偪郑荀防善之曰防请复于寡君而请于齐得请而告吾子之功诸侯之福也既而遂所请是冬再防焉虽然大夫而谋诸侯之事専恣可知矣春秋不加贬削之文而直叙其防者为下文起也
　　己丑葬我小君齐姜
　　自文姜哀姜之后鲁人辄为夫人立諡且三月而简也
　　叔孙豹如宋
　　宋有鱼石之乱又再被楚郑之兵鲁人未报卫晋之聘而聘宋者忧急难也
　　冬仲孙蔑防晋苟防齐崔杼宋华元卫孙林父曹人邾人滕人薛人小邾人于戚遂城虎牢
　　郑自鄢陵之败附楚而背中国诸侯伐之无虚嵗而郑卒不服诸侯患之故再使大夫防于戚以谋之诸大夫皆以虎牢之地可以断楚之路而为郑之敝遂从仲孙蔑之谋相与取其邑而乗之夫乗郑之丧専取其邑于义不可然城之而可以安中国息征伐明年而郑果受盟不用兵而楚不敢争郑者七年然则虎牢真中国要害之地也夫王公设险以守其国今郑有虎牢之险而不能守乃背华而即夷圣人深责之故不系之于郑而以中国自城要害之地为文虽然诸大夫前已防于戚而议此矣今不直言仲孙蔑防诸侯之大夫城虎牢乃再叙诸大夫防于戚而继之曰遂城虎牢者晋既得齐因以会召诸国旣防始遂其本谋也盖城虎牢者本自戚之防仲孙蔑之诸大夫皆善之其谋虽善而未敢声言之至于再防而此谋始遂矣
　　楚杀其大夫公子申
　　晋城虎牢有以胜楚矣楚无所归咎其用事之臣公子申因多受小国之赂遂至于见杀见杀义见僖二十八年【案僖二十八年楚杀得臣一条证文已佚】
　　三年春楚公子婴齐帅师伐吴
　　楚始志伐吴吴与钟离之防故也是自鄢陵之败势稍屈于中国楚畏中国诸侯并力谋之而吴乘其间故先伐吴以张其势然呉楚皆僭称王所谓夷狄攻夷狄也
　　公如晋
　　夏四月壬戌公及晋侯盟于长樗
　　公至自晋
　　礼童子侯不朝王盖不可接以成人之礼也岂可反朝同列乎凡盟者必为坛于国外故晋侯出其国都以与公盟此悼公之敬也公之如晋孟献子相公稽首焉知武子曰天子在而君辱稽首寡君惧矣移所以事天子之礼以事晋而甘心受盟故称及也以晋致者以长樗之盟嫌公如晋不得入也
　　六月公防单子晋侯宋公卫侯郑伯莒子邾子齐世子光己未同盟于鸡泽
　　此因城虎牢之故郑服而同盟又诸侯同心病楚而王臣亦与焉故书同盟也单子王臣而下与诸侯盟故特书曰以间之亦以先防而后盟也鸡泽晋地
　　陈侯使袁侨如会
　　陈自辰陵之盟而即楚凡十有八年矣晋屡争郑而不争陈者非不争陈也得郑则亦得陈也今闻郑伯受盟故俾大夫来求成于晋以其本非召防而自来来又后时故书如防
　　戊寅叔孙豹及诸侯之大夫及陈袁侨盟
　　诸侯旣盟而袁侨至无盟可也以陈旣舍楚而来虽后诸侯不可不盟而诸侯不专敌袁侨故叔孙豹请使诸侯之大夫盟之盖以虎牢之谋本于鲁故叔孙豹主之所以先书叔孙豹及又书诸侯之大夫及凡两书及而袁侨以国系之其辞防而不杀则知是盟亦变之正也至溴梁之防书大夫盟其辞甚简盖春秋所以弗子也或者以此盟为大夫私盟是不然系之诸侯正非私盟君命之盟也再书及陈袁侨盟此盟为陈袁侨之来非诸侯大夫自盟也袁侨必系之陈盟为陈而盟非为袁侨盟也然则鸡泽之防诸侯不责陈侯不亲会而与其大夫盟此足以示徳矣故春秋善之
　　秋公至自会
　　公之出防方六嵗尔
　　冬晋荀防师师伐许
　　鸡泽之防陈郑皆至而许独附楚故晋伐之
　　四年春王三月已百陈侯午卒
　　经有言曰日月之逝改于尸尚未晚也陈成公旣为鸡泽之盟而卒则是国已变于夏矣曾子曰吾何求哉凡立三年其子溺立是为哀公
　　夏叔孙豹如晋
　　聘且为鄫世子故也事见五年六年
　　秋七月戊子夫人姒氏薨
　　此成公之妾生襄公者以夫人之礼卒之姒叔姓
　　陈成公
　　因鲁徃防而着其臣子私諡之罪
　　八月辛亥我小君定姒
　　死才三十三日遽以夫人之礼之又别为之諡时公方七嵗尔
　　冬公如晋
　　公有母丧复如晋朝且受贡赋多少之数焉
　　陈人围顿
　　僖二十五年楚人围陈纳顿子于顿陈侯畏楚而不敢讨顿子恃楚而不事陈今陈复从中国而顿为楚间故围之自鸡泽之防而书伐许围顿着晋兴而楚绌矣
　　五年春公至自晋
　　着公不朝正于庙也且公幼而频年如晋是危道也
　　夏郑伯使公子来聘
　　郑伯自鸡泽之防始离于强楚而来聘于中国诸侯得以息兵修好且通嗣君也
　　叔孙豹鄫世子巫如晋
　　外臣如不书此书鄫世子巫如者以同我内臣行也内臣如者非聘则各书其事此固聘欤曰非也据公羊传盖叔孙豹率鄫世子如晋也何以不系其事巫者鄫前夫人之子也莒女有为鄫之后夫人者无男有女女还嫁于莒而有外孙焉鄫子爱后夫人而夫人无子欲立其外孙为后而叔孙豹盖鄫之甥也故率巫偕徃诉其事于晋所以先书豹而正名巫为世子也奈何晋为覇主不能以大义辨正之卒使鄫取后子莒是以春秋不系其事为六年灭鄫起也
　　仲孙蔑卫孙林父防吴子善道
　　晋人将为吴合诸侯故使鲁卫先与吴为防且告防期二国俱受命于晋故不言及吴先在善道而二国大夫徃防之故曰防吴方是时晋楚争衡权在吴故晋急吴如此夫楚自晋文仅能攘之至襄公而后渐不能制楚矣悼公子此粗得陈郑非能强也吴张而楚争陈郑未艾也吴张者何吴人遗一大夫求防而悼公不敢辞于是乎至勤十二国之君而为戚之会吴则张矣悲夫
　　秋大雩
　　因旱祭志僭也
　　楚杀其大夫公子壬夫
　　此楚用事之臣也楚子讨陈叛曰由壬夫实侵欲焉乃杀之此着楚之所以不竞
　　公防晋侯宋公陈侯衞侯郑伯曹伯莒子邾子滕子薛伯齐世子光吴人鄫人子戚
　　此吴人来防中国非若钟离善道柤向皆中国徃防吴也夫吴亦蛮夷也今中国诸侯不惜与之防者为其能病楚也殊不知彼能病楚则亦能病中国矣此中国之误计也观吴自败楚之后伐齐伐鲁伐衞伐陈以至与晋争盟则其病中国可知矣按传戚盖盟而经不书者殷防之盟春秋所重而蛮夷参焉没而不志所以崇中国也鄫子欲舍其子巫而立其甥是自絶其后蛮夷之所不为也故序在呉下呉称人者为叙在鄫上不可云呉鄫人陈侯居丧出防以从中国为重矣晋于是命诸侯戍陈
　　公至自防
　　冬戍陈
　　陈背华即夷二十余年为诸侯所伐未尝少息归于中国则又为楚所伐旣不能凿斯池筑斯城与民效死守之而勿去又恃人之力以自戍其为国何足道也然此诸侯同戍非独鲁戍之也书于公至之后则知诸侯各遣戍与僖二年城楚丘同义
　　楚公子贞帅师伐陈
　　楚使顿间陈而陈伐之乃归罪于壬夫楚又为之杀壬夫而陈又不改于是乎伐之初楚公子贞为令尹范宣子曰我丧陈矣陈朝夕急能无徃乎有陈非吾事也无之而后可至是楚果伐陈七年陈侯遂逃归则宣子之言信矣
　　公防晋侯宋公卫侯郑伯曹伯齐世子光救陈
