<!-- { "loadSidebar": true } -->
　　夏四月四卜郊不从乃不郊
　　鲁不当郊郊非礼也今不郊者非知其非礼故也乃于四月卜之以四卜而不从故尔直书不郊则不复免牲矣
　　郑公孙舍之帅师侵宋
　　公会晋侯宋公衞侯曹伯齐世子光莒子邾子滕子薛伯伯小邾子伐郑秋七月己未同盟于亳城北以前伐未得志而郑复来侵宋故也凡世子伐父与盟会当在诸侯之下齐光伐君出会十年在滕子薛伯上已为僭矣此会又在莒子邾子上僭于是为甚以莒邾皆属于齐故也见世子益骄而主会者亦莫能制也自再会萧鱼之后霸业稍振诸侯不复与光会矣则知十九年同围齐之役盖有以取之也亳北之盟救灾患恤祸乱同好恶奨王室有葵丘之遗风焉于是郑稍服而同盟也既又背之复与楚同伐宋故书同以见其反复
　　公至自伐郑
　　不以会致者见复伐郑也
　　楚子郑伯伐宋
　　晋师方退而楚子伐郑郑伯复逆之遂同伐宋盖用公孙舍之之谋以伐宋自信于楚而数致晋使楚道敝而固与晋以托国焉
　　公会晋侯宋公衞侯曹伯齐世子光莒子邾子滕子薛伯杞伯小邾子伐郑
　　诸侯之师方归未及解甲息肩而复至于郑之城下者以郑人反覆之故也
　　会于萧鱼
　　此郑遂服晋而请会也上言伐而继言会者见兵不加郑郑遽服而来会也不书郑伯会者谓其可信也不书盟者郑自是不服贰以见苟有明信虽无盟可也自八年郑人侵蔡获蔡公子燮之后于是晋楚争郑五年之间晋悼公连会诸侯伐郑而楚辄救之郑人乍服乍叛虽不可信而晋悼公推至诚以待人信之不疑至于萧鱼之会楚力始绌郑志始定至哉诚之能感人也自是郑固与晋二十余年楚不能争诸侯赖之盖用知防之谋未尝与楚人战故也然则天下之事无大无小皆以不战而克为贵
　　公至自会
　　不以伐郑致者兵不加郑而得郑伯之辞也春秋以变文为襃贬屡书盟而不信则以不书盟为诚屡致伐而无功则以不致伐为美
　　楚人执郑行人良霄
　　此圣人着晋之所以得郑也郑伯使良霄告絶于楚楚人怒而执之虽执之不杀良霄亦不伐郑是不能得郑也不能得郑者势分于呉也势分于呉无如之何故执良霄以舒其愤懑不平之气自是不复出师以与晋争斯见楚力尽于此矣郑于是乎坚从晋也
　　冬秦人伐晋
　　报去年之役也秦景公妹为楚共王夫人于是为楚伐晋以救郑士鲂御之败绩不书者为晋讳也
　　十有二年春王三月莒人伐我东鄙围台
　　诸侯伐我未有言围邑者书围邑自此始莒人间嵗伐我公五与莒子会宜其释怨同好矣而见伐不已则鲁弱可知
　　季孙宿帅师救台遂入郓
　　郓莒邑也善救台恶入郓也入郓以报围台也况季孙宿受命救台不受命入郓因救台而入郓是専也是无君也君不得为政矣故书遂以贬之文十二年尝帅师城郓矣鲁不能守复为莒所取今复入之
　　夏晋侯使士鲂来聘
　　秋九月呉子乗卒
　　此呉子夀梦也丘二十五年其子诸樊立呉不立諡而皆僭称王故不书其葬盖罪大恶重不可信其臣子之辞书之也夫春秋以来天王崩葬有不见于经者如庄王僖王顷王是也今反为呉楚通好而得书其卒是诸侯不忠于天王而反赴夷狄丧也
　　冬楚公子贞帅师侵宋
　　按左氏秦人与焉而削之者楚人率秦故専罪楚也
　　公如晋
　　晋侯一使人来聘而公遂亲徃朝之事晋之礼可谓防矣
　　十有三年春公至自晋
　　罪公在外不朝正于庙也
　　夏取邿
　　邿小国也鲁乗其乱而灭之以为附庸而不言灭者内大恶故婉其辞也晋始息民是以楚侵宋不报鲁灭邿不讨取无大乱而已
　　秋九月庚辰楚子审卒
　　此楚共王也楚自共王亡后不大为中国患者以呉人总其兵以议其后也然则呉楚相持是亦有功于中国也共王立三十一年其子昭立义见宣十八年
　　冬城防
　　防臧氏之邑也厥后齐高厚伐我北鄙围防则城防者畏齐也城义见隐七年
　　十有四年春王正月季孙宿叔老会晋士匄齐人宋人衞人郑公孙虿曹人莒人邾人滕人薛人人小邾人会呉于向
　　四卿帅师自成公始二卿列会自襄公始向郑地也重言会者与成十五年钟离之会同呉来在向诸侯徃会之因谋伐秦焉夫诸国大夫与蛮夷会已不正矣况又谋伐秦乎齐崔杼宋华阅衞北宫括知其非而意惰焉苟知其非当以大义夺之今乃依随来会而惰慢不防是违众也故贬而人之且叙在郑卿之上则不嫌非卿也夫楚结秦以病晋而晋又交呉以害楚亦相激而然尔
　　二月乙未朔日有食之
　　日食虽有常度亦人事所召有食之者
　　夏四月叔孙豹会晋荀偃齐人宋人衞北宫括郑公孙虿曹人莒人邾人滕人薛人人小邾人伐秦
　　晋帅诸侯之大夫伐秦以报十一年之役然春夏兴师烦扰中国将帅不和威徳两弛晋国之政衰矣悼公所以不及文襄也北宫括听子蟜之言遂劝济师故复出名氏然春秋前此未有摘贬诸侯之大夫者而向之会及此之役其密察如此者以大夫専肆用事莫甚斯时非谨其防而辨之于早则其乱有不可胜图者故春秋厘之一见其法也其后崔氏乱齐华氏危宋其咎生于过而不及惟北宫括善变者也
　　己未衞侯出奔齐
　　衞侯多行无礼于其国孙林父与甯殖欲立公孙剽为内应而逐之圣人不书逐君之贼者着衞君自取奔亡之祸以警后世之为人君者也其不名者乃所以罪林父也人臣逐君而罪其君则是臣可逐其君矣不可以训故不名衞侯又加日以谨之所以抑强臣存大义也郑伯突衞侯朔皆以不胜强臣而出奔独此加日焉盖逐君之恶未有若林父者矣郑厉公衞惠公犹以礼去者也加日不名以绌大夫义用刚克矣
　　莒人侵我东鄙
　　报入郓也莒自灭鄫之后凡四伐我矣是无晋也
　　秋楚公子贞帅师伐呉
　　伐呉者何呉张矣数会中国以议楚矣楚人则病呉矣于是而伐之者非能伐也伐强以自存也在兵法则所谓以攻为守者也而呉则终不出夫楚有谋者也故其兵不能遽加于楚夫惟呉楚正相攻此中国所以小宁也
　　冬季孙宿会晋士匄宋华阅衞孙林父郑公孙虿莒人邾人于戚
　　戚衞地谋定衞剽也夫剽逐其君而篡其位王法所不容而晋合诸侯以定之无王之甚也诸侯书卿者明皆林父之俦也是嵗诸侯之大夫凡三出会或每会各一卿或一卿三与会各随其国而已











　　春秋集注卷二十九
　　钦定四库全书
　　春秋集注卷三十
　　宋　高闶　撰
　　襄公三
　　十有五年春宋公使向戍来聘二月己亥及向戍盟于刘
　　凡因来聘而盟者必在国内如成三年晋侯使荀庚来聘衞侯使孙良夫来聘丙午及荀庚盟丁未及孙良夫盟十一年晋侯使郤犨来聘己丑及郤犨盟襄七年衞侯使孙林父来聘壬戌及孙林父盟是也刘盖王畿采地岂有来聘鲁而逺盟于刘者乎盖下文有刘夏传者以为春夏之夏与文四年夏逆妇姜于齐同文故误増于刘二字尔
　　刘夏逆王后于齐
　　刘夏何以不称使不与天王之使夏也婚姻者人伦之本王后者天下之母天子不亲迎必使三公逆之刘夏士也士而逆后是不重人伦之本不尊天下之母礼义何由而兴风化何由而成乎夫合二姓之好以继先圣之后以为天地宗庙社稷之主其可轻耶自汉而后皇后见天子则降阶而朝自称曰妾败坏礼义莫甚于此皇后之礼自此益轻后世不贤之君遂以下里贱人之女立以为后呜呼天子总阳教后总隂教以共成天下之至治而轻立其人是轻宗庙也轻社稷也轻天地也可不戒哉
　　夏齐侯伐我北鄙围成公救成至遇
　　齐于是贰晋是时衞侯在齐季孙宿为戚之会以定衞而齐不与焉齐固有憾于诸国矣而尤怀夫袁娄之耻者也伐我北鄙以此之故成盖我孟孙之邑也鲁于是时已三分其民而公室卑弱已不足以当敌故书公救成至遇以见意焉若畏而不进则书次矣不当书至也
　　季孙宿叔孙豹帅师城成郛
　　由公不能救故成郛坏而以非时城之也然此孟孙之邑而季孙叔孙帅师城之者见三家相党以备齐为名而兴役之众故其城坚固可守卒为鲁患而不可堕也定十二年公围成是也郛盖外城也
　　秋八月丁巳日有食之
　　日食虽有常度亦人事所召有食之者
　　邾人伐我南鄙
　　邾将贰于晋以与齐故来伐我我使告于晋请伐之而未果盖邾党于莒而属于齐
　　冬十有一月癸亥晋侯周卒
　　晋悼之覇功亚桓文凡立十五年其子彪立是为平公
　　十有六年春王正月葬晋悼公
　　三月而葬简也因鲁徃会而着其臣子私諡之罪
　　三月公会晋侯宋公衞侯郑伯曹伯莒子邾子薛伯伯小邾子于溴梁戊寅大夫盟
　　为讨邾莒也邾莒连伐鲁鲁使告于晋晋悼公将为会以讨之遇疾乃止平公即位遂成父志夫君丧而出会失主盟之礼矣宜乎诸大夫之张也此书衞侯者剽也二十五年衞侯入于夷仪衎也二君皆称衞侯春秋不与其一不夺其一何也在外者以无道出虽有君名而无君国之实在内者以无道立虽有君位而无定位之威然国人既君之矣诸侯既会之矣春秋从而君之所以恕国人责诸侯恕国人责诸侯然后篡者之恶不容于贬或谓晋侯在丧故使大夫盟非也晋侯不惮出会岂不肯主盟耶且鸡泽之会诸侯已盟而陈袁侨至势不可拒因与之盟然侨人臣也不可当君故使大夫盟之故以大夫而系诸侯见诸侯之已盟也今叙诸侯而不言盟言大夫而不系诸侯者是时晋为鲁故将执莒邾二君而齐使高厚来会先知其故遽自逃归所以诸侯不欲先自盟也夫晋防诸侯而使大夫盟则信在大夫矣乌在其为盟主哉是时齐有崔高衞有孙甯六卿专晋三家柄鲁禄去公室浸以衰微圣人因此盟得一贬焉以着丧乱之阶
　　晋人执莒子邾子以归
　　大夫主盟而执诸侯见大夫之彊也莒邾二国数侵鲁鲁人防之晋晋执之以归夫诸侯有罪执之以归而不归京师己则不正而以讨人非正也故书晋人而二君不名盖罪不至执也
　　齐侯伐我北鄙【案自此至襄公三十三年永乐大典阙佚】
　　齐既叛晋闻公在会将讨邾莒故复来伐是时齐益强自柯陵之会遂不复出但使大夫听命使世子伉礼出会盖有轻诸侯之心故前年北鄙之伐为莒伐我邾实附齐故亦伐我南鄙晋会溴梁以讨贰莒邾畏晋往会而齐独不至晋执二君以归齐乃益复伐我三年之间齐师五至于鲁矣【案此条从春秋传说彚纂补入】
　　夏公至自防
　　见公出会谋齐尚未及还而鲁师已见伐矣【案此条从春秋传说彚纂入】
　　五月甲子地震
　　叔老会郑伯晋荀偃衞甯殖宋人伐许
　　许欲弃楚请迁于晋既而不果故晋会诸侯大夫同伐之郑与许有宿怨故君亲行【案以上从春秋传说彚纂补入】晋卿主兵而先郑伯者臣不可过君也宋称人防者也宋当在诸国之上今列衞甯殖下故知防者也【案晋卿主兵以下从程端学春秋本义补入】
　　秋齐侯伐我北鄙围成【案经文公谷作围成左氏作围郕此从公谷】
　　去年伐我围成而壊其郛今春又伐至是又围成甚之也【案此条从春秋传说彚纂补入】
　　大雩
　　冬叔孙豹如晋
　　鲁不能内修其政以御无道之齐而乞怜于晋鲁之君臣庸甚矣【案此条从春秋传说彚纂补入】
