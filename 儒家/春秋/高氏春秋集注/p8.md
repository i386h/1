<!-- { "loadSidebar": true } -->
　　武父郑地宋公辞平故公自还遽会郑伯而谋伐之夫宋郑之事公何必预焉而同恶相济一至于此传曰为义偃兵造兵之本也是故谨而日之
　　丙戌衞侯晋卒
　　卒而日之蒙上文也重书丙戌必有一误衞宣公立十九年其子朔立是为惠公
　　十有二月及郑师伐宋
　　宋责赂于郑而无厌屡盟于鲁而无信故二国声其罪以致讨其曰伐者讨有罪也然宋虽有罪而鲁与郑不容无贬故内没公而书及郑不爵而称师均其罪也
　　丁未战于宋
　　书伐又书战者宋人之罪虽为可伐然桓公弑兄自立郑伯篡兄自立其恶均尔郑旣假宋援以篡国及旣得国不偿宋赂公弃宋和好助郑兴戎是谓凶德参会圣人深恶之故重书战于宋若鲁郑二国自战然与来战于郎同义春秋恶其敢行非义怙终不反故为之尽其辞焉
　　十有三年春二月公会纪侯郑伯己巳及齐侯宋公衞侯燕人战齐师宋师衞师燕师败绩
　　此因丁未之战胜负未决故退而各挟其党以再战也曷为后日得纪侯齐侯然后能为日也然内兵以纪为主外兵以齐为主而不以郑宋首兵者盖齐欲图纪久矣六年公会纪以谋齐难是年纪侯又来朝欲求平于齐齐人以郑忽尝有功于已亦欲伐突故因郑宋之战率衞以助宋也鲁先已与郑连兵亦以郎之战怨齐闻齐人助宋故又率纪以助郑也圣人防显阐幽恶不再贬丁未之战已讥鲁与郑宋矣今齐纪助兵势伤夷七国之师故发其罪以为首恶但书及而不书伐者所以深恶七国无名兴师交相攻伐其罪均也公旣为郑率纪以败四国之师遂少纾纪难至十七年乃会于黄以平之燕战则称人败则称师者背谷丘之盟卖信而沽怨故战称人败皆以众故称师也
　　三月葬衞宣公
　　凡诸侯在丧而有境外之事以丧行者称子以吉行者称爵此见衞侯非有急故背殡用兵自取败绩罪不容诛且见鲁人不废丧纪因以着其臣子私諡之罪
　　夏大水
　　九畴以五行为本五行以水为本是民一日非水不生也自尧有洪水之患使禹治之禹能疆理天下正其经界有畎有浍有沟有洫有川有遂絶无水患但有其利故年之丰凶一系农力而水旱不能为之害何者经界旣正则畎浍沟洫川遂之属徧乎阡陌或天时久雨则由畎注浍由浍注沟由沟注洫由洫入川由川入遂以次疏导入河入江至于海盖以决之而不为灾也或天时久旱则于沟浍川遂之间递引其水以为灌漑又得其利焉春秋之时暴君汚吏坏其经界使畎浍沟洫之属皆芜平而不治于是遇大水而无以决遇大旱而无以漑民为兵战所驱无暇治田亩圣人书大水者上痛禹迹之亡下悼井田之废而生民受其大患无以拯济之也春秋书大水者八而此独书夏者又见其害于耕也
　　秋七月
　　冬十月
　　义见九年
　　十有四年春正月公会郑伯于曹
　　郑伯欲结曹好故公往会之也公与郑伯皆有篡逆之大恶天下所不容今相会于曹曹之容恶可知也
　　无冰
　　圣人之治天下苟可以防患者无不备也冰可以达阳和之气又足以御暑豳风七月之诗周官凌人之职可见矣今书无冰则非特见其时燠之异而凌阴无所藏又何以为备乎凡不宜无曰无
　　夏五
　　先儒谓传疑也圣人作春秋为万世法岂有传疑者乎后之传者或脱月字或误加五字耳
　　郑伯使其弟语来盟
　　修曹之会也夫郑伯以不正篡其兄又数出会以伐人之国今遣其弟以盟于弑逆之人罪何如哉且将命者大夫之事不可使弟也语为子人氏实达君命其宠任之盖有自矣曰来盟者来盟于我彼欲之辞也曰涖盟者往盟于彼我欲之辞也郑鲁旣同恶又相疑忌而屡盟可恶之甚也
　　秋八月壬申御廪灾
　　春秋记灾不记火灾者天所为也火者人所为也天所为故谓之变而记之人所为则被其灾者乃火之性尔何足记也御廪灾此将不得奉其宗庙之象也宗庙之事君躬耕夫人献种稑之类以共粢盛今御廪灾咎在君夫人矣宗庙鬼神之怒兆见于此矣
　　乙亥尝
　　新谷收而遇灾天意可见矣岂可遽用其余以尝乎且始谷而尝尝者物成之祭周之八月夏之六月未当尝而尝已为非礼况因灾之余而遽以祭之是不顾神灵之享否为具而已矣此见公无恐惧之心不恭孰甚焉且人君将祭必前期斋戒有司各谨其职今壬申乙亥相去四日尔不成乎斋也
　　冬十有二月丁巳齐侯禄父卒
　　宋人以齐人蔡人衞人陈人伐郑
　　此诸侯之师也累数者也加以焉着宋首恶也夫折之盟陈蔡在焉纪之战齐衞在焉皆与宋同好恶者也宋公不道执人之卿易人之君旣又求赂无厌深怨突之背己而自量其力不足以加之于是复以齐蔡衞陈之兵伐之夫诸侯之国甲兵有制皆统乎天子乃敢私用之与私为之用以伐人之国大乱之道也宋公之罪斯为尤重故加以焉以者行其意也四国助宋兴兵不道之甚故皆贬而人之贬四国则病桓可知以十二年十三年之战鲁实为之故也然而书伐者郑亦有罪焉尔

　　春秋集注卷六
　　钦定四库全书
　　春秋集注卷七
　　宋　高闶　撰
　　桓公四
　　十有五年春二月天王使家父来求车
　　君取于臣谓之求可乎曰不可然则此何以书求曰讥天王之无王道也所谓桓无王者岂独桓受其贬乎有王而曰无焉天王之恶亦大也弑君之贼不惟不诛之又数聘之今又命大夫有求于彼焉斯不王甚矣昔成王命鲁祀周公以天子礼乐鲁因是而僭乘天子之车故子家驹数鲁之僭曰乘大辂诗人颂僖公曰龙旂承祀六辔耳耳此天子之车也按天子五辂见于周礼与顾命所用不同左传成二年鞌之战公赐三帅先辂三命之服则鲁有天子之车辂矣周世旣衰诸侯不共贡王府车辂不足于用故命使就鲁以求之斯见王室衰微而不足诸侯僭窃而有余交讥之也
　　三月乙未天王崩
　　桓王在位二十三年世子他立至庄三年始书葬者桓王失信诸侯背叛丧礼不备未成葬也
　　夏四月己巳葬齐僖公
　　鲁不供天王之丧而防齐僖之葬其颠倒甚矣因往会而着其臣子私諡之罪
　　五月郑伯突出奔蔡
　　突假宋之援以弟篡兄居位数年患祭仲之専将杀之为仲所觉故避仲而出奔圣人因其出奔故书名以絶之然突之出奔非国人絶之也止避祭仲尔虽然前年蔡人从宋伐郑而突也曷为出奔蔡曰宋人以蔡伐郑而蔡听命焉不得已也蔡之于突实无憾尔
　　郑世子忽复归于郑
　　君存称世子君没称子郑伯旣没而忽犹称世子者何也忽之出奔但不能自固其位尔人皆疑其不正故因其归而正名曰世子以明冢嫡当嗣也不曰复归则无由知其尝有国也夫突假宋之援以篡兄之位旣得位而遽伐宋是已与宗絶矣祭仲本立忽但偪于宋而立突突旣絶宋复欲杀仲又不自安而出奔故世子忽得祭仲之援安然而复归也然忽虽世子当立郑人不君之观郑诗所刺则其不肖可知故终始名之春秋诸侯及大夫出奔或见执者其反国也或书归或书入或书复归或书复入此乃原情定罪轻重之差也凡书归者易辞然未必尽善凡书入者难辞然未必尽恶复归者已絶而复归又易于常之归也复入者已絶而复入又难于常之入也若夫善恶之制轻重之义则不可一槪求各系其事也凡书归入而言自某者但挟彼国之势而其重乃在于归入之人凡书纳者则其重専在于纳之者矣明乎此则皆可以类而推也
　　许叔入于许
　　许自隠十一年三国入许之后遂属于郑东偏今庄公旣卒郑伯旣出奔矣而世子忽复归故归许叔于许以为援然不曰归而曰入者入难辞也明忽不足恃也且许先王之建国也叔不能仲正义于天王或求直于大国以反厥邦以复先君之宗社而乃乘郑乱而得归则非复国之义故书入以讥之然而字而不名者明其为庄公之异母弟云尔且叔实无罪若书其名则与篡者无辨此春秋别嫌明防之义与齐小白阳生之入异也
　　公会齐侯于艾
　　鲁尝与齐絶矣自僖公卒襄公新立至是公复通好焉而齐襄居丧出会越礼畔道自是与文姜为乌兽之行而桓公彭生之祸兆于此矣故春秋志之以齐侯为主
　　邾人牟人葛人来朝
　　累数者何班见也僭也夫来朝者必其君也而称人者为天王崩不修臣子之礼以奔其丧而篡逆之人人皆得而诛之反相率而朝之故也夫以三国羣众之多可以讨其篡逆之罪今乃旅朝焉故以夷狄书之而鲁侯晏然受诸国之朝不待贬絶矣葛本伯爵先王之建国以其微弱故居下
　　秋九月郑伯突入于栎
　　前曰归外恃宋内恃祭仲也今曰入宋怒而仲改也栎者何郑之别都也突自此至庄四年会于称郑伯二十一年又称郑伯突卒则自入栎之后遂能有郑而忽自复归春秋不书圣人之微意可知矣忽为世子法当为君而为权臣逐之支庶篡之孔子虽罪其无君人之道然尝与之为世子焉嫡庶之分不可乱兄弟之伦不可逾也突有大臣之应邻国之助篡兄之位而竟立为君在位二十余年虽曰不正而以忽不肖之故国人君之诸侯纳之故书郑伯斯可以见居正者已不能保则他人得以取之矣书入者亦见其义不容也
　　冬十有一月公会宋公衞侯陈侯于袲伐郑
　　伐郑者何伐忽而纳突也突无道篡国诸侯当伐突而恤忽今反欲出忽纳突废嫡立庶其罪大矣宋公始纳突反为突所伐今又复连诸侯为突伐忽无道之甚不可胜诛故不直书会伐郑者宋知纳突为非义而疑之故以会致三国三国旣会乃始谋助突故先书会袲而后书伐也谷梁子曰地而后伐疑辞也非其疑也夫忽突之是非邪正亦明矣何疑之有疑于为义而果于为不义此春秋之所非也四国伐忽而齐不之救所谓卒以无大国之助
　　十有六年春正月公会宋公蔡侯衞侯于曹
　　诸侯相见于郤地曰会今在其国非会也是亦朝也然大无朝小之理故亦书曰会盖去年袲之会欲伐郑而不果故此会复谋之
　　夏四月公会宋公衞侯陈侯蔡侯伐郑
　　春与曹谋而曹人不肯今又与陈侯同伐盖突善结诸侯故皆为之致力也宋初伐突者期于服突而已不期忽之归也突奔而忽归则不利于宋故宋公连年伐忽以入突以此言之郑国之乱宋公实为之故以宋为首恶蔡入春秋以来与中国盟会侵伐未尝居陈衞之下自此伐郑之后陈衞常处其上何也盖蔡国迫于楚于是始服属于楚圣人恶其首去中国即夷狄故抑之而处于陈衞之下也
　　秋七月公至自伐郑
　　见公勤劳于郑也公身为弑逆又兴师动众连结诸侯递年伐郑以乱人之嫡庶岂亦自为地乎故书至以罪之
　　冬城向
　　春秋有二向此我之邑也见公本不以诚信结诸侯惟以诈伪相盟会虽与四国之君同伐人之国而其心常恐他国之人加兵于己是以驱其民先城向以备之下书十一月则此乃十月农功尚未毕也
　　十有一月衞侯朔出奔齐
　　衞宣公纳伋之妻生寿及朔朔谮其兄伋因并寿杀之旣立之后骄而无礼二公子之党怨之朔惧而出奔天王因治其旧恶而废之遂立公子黔牟为衞侯圣人于朔之出奔也特名以絶之盖春秋之法凡诸侯不能嗣守先业上下乖离播越失地自取奔亡之祸者皆生名之朔齐甥也故奔齐观衞风二子乘舟见国人哀思伋寿如此是以知朔之不安其位众心去之矣
　　十有七年春正月丙辰公会齐侯纪侯盟于黄
