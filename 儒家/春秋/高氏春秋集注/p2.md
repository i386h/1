<!-- { "loadSidebar": true } -->
　　三月公及邾仪父盟于蔑【案邾仪父公谷作邾娄仪父蔑公谷作昧此从左氏】隐之即位不能自正自谓爲桓而立内惧诸大夫之不己悦外虑诸属国之不己从而邾以附庸有不相得于是乎首与邾盟夫盟者先王因人情之所不免而制爲之礼此嘉礼也非在丧者所可行公旣越礼畔道而爲之及其位旣定诸侯稍附至七年而遂伐邾则其不信反覆之情可见矣故元年先书此盟以发之凡盟内爲主称及外爲主称防其曰公及所以过公也其过公奈何旣爲桓而立矣又何憾焉而求盟之汲汲也其不自正之意可见矣邾者附庸之国仪父者其君之字也春秋之法周称天王尊无二也列国称爵重王命也附庸称字尊命卿也夷狄称名降中国也仪父称字与萧叔同非贵之也秦始附庸亦称秦仲耳蔑我地
　　夏五月郑伯克段于鄢
　　此见郑伯以骨肉之故轻动干戈而郑亦自是用兵不息也克者胜之难夫以君讨臣以兄讨弟而谓之克者何其难也以诗攷之郑伯不胜其母而纵段于京段不义得众亦不易胜然郑伯初畏人之多言不早爲之所卒养成其恶乃始用兵欲力除之是其处心积虑欲克段者在郑伯而已故圣人特改旧史叔段出奔之文直书郑伯克段以罪之且段本居京今克之于鄢又见郑伯追胜之是不教其弟而忍以干戈相向又必穷追之然后已春秋推见至隐首诛其意以正人心爲万世人君之训也段不称弟者恃母叛兄圣人不以弟银之亦见郑伯不以弟畜段而以路人待之若讨贼辞也兄虽不兄而段之不弟又异乎衞鱄陈招宋辰秦鍼也圣人交讥之见兄弟之道壊于是矣鄢妘姓之国爲郑武所灭国语曰鄢之亡也由仲任特书于鄢者存先王之建国以恶郑也
　　秋七月天王使宰咺来归惠公仲子之赗
　　此讥天王之壊典礼也隐之立也不敢自安故以桓公之丧告于天王天王不能正典礼顺适鲁隐之意遽使使来归仲子之赗公羊传曰成公意也盖得之矣夫王者奉若天道故称天王一失其道则冠履颠倒名器溷淆人伦乱而天理灭矣夫妇人伦之本终身不变者也本无再娶之礼然大夫而下内无主则家道不立故不得已而有再娶者焉惟天子诸侯内职具备后夫人亡则可以摄治又何必再娶乎哉惠公再娶仲子非礼也己卒于春秋之前而天王至是来赗者隐公立而以桓爲请故也隐受天王之赗陷天王于非礼罪可知矣不谓之夫人而系之惠公者若曰惠公之仲子云尔春秋以非礼之嫡故特正其名而以妾称之也妇人于法无諡惟系以夫之諡以明所属然众妾不当系夫諡故以字配姓示不忘本且以别同姓焉今天王不探隐公之情不能明辨其自当立之义遂以夫人之礼下赗人臣之妾此不天乱伦之甚也然入春秋之始天王之义未见故王不去天而特贬其使咺咺者天王之宰也以天王之尊而赗诸侯之妾以天王之宰而为赗妾之使故名其宰又去其爵邑以见王之不王也夫王臣虽微犹不名况于宰乎
　　九月及宋人盟于宿
　　惠公之季年败宋师于黄桓乃宋出也天王既赗仲子故公惧宋而求成焉盟于宿鲁志也称及称人皆非卿也虽微者往亦由君命而与之盟耳圣人书此又见隐公始与宋合而终以干戈相向反覆不信也宿风姓国地以宿则宿亦与焉
　　冬十有二月祭伯来
　　此见周室不竞大臣不法也夫祭伯王臣也不以罪来故不可谓之奔不以命来故不可谓之使然则何爲而来曰祭伯来则鲁国定矣隐之即位此国疑之时也非王灵绍至则无以鎭抚之当时诸侯之立不由天王之命失臣子之义王法所当诛也祭伯爲王臣不能辅王正典刑而反定鲁侯之位顚倒甚矣故特书来以见意焉凡王臣三公称公卿大夫称爵元士称字中下士称名书曰召公爲保周公爲师又曰周公位冢宰又曰乃同召太保奭芮伯彤伯毕公衞侯毛公盖六卿有兼公者则称公若周召毛毕是也其不兼公与诸侯入爲王卿士者王制曰天子之卿视伯天子之大夫视子男天子之元士视附庸其所受采地既与外诸侯同故其名位亦然若祭伯凡伯召伯渠伯皆王朝之卿士也刘子单子尹子温子苏子皆王朝之大夫也荣叔南季家父叔服皆王朝之元士也元士视附庸附庸之君例称字故也中下士称名刘夏石尚是也子突亦士而变文称王人者着诸侯之逆王命也刘文公卒而直曰刘卷卒者非列国也故不称子其奔杀则记其名以别其人王子瑕王札子是也其有曾爲三公在畿内者亦称公虢公虞公州公是也武氏尹氏则又着其世卿矣凡诸侯之大夫命于天子者亦与天子之元士同称字宋孔父郑祭仲陈女叔鲁单伯是也盖诸侯大夫入京师则称士左传襄二十六年晋韩起聘于周自称晋士起灵王闻之曰韩氏其昌阜于晋乎辞不失旧
　　公子益师卒
　　此鲁国之卿也卿者佐君以治国而其卒乃国之大事于此见君臣之义矣或日或不日见恩意之有厚薄也益师乃孝公之子众氏也凡诸侯之卿必受命于天子当春秋时不请命故诸侯之卿皆不书官惟宋以王者后得自命官故独宋卿书官此称公子者以公子故使爲卿也诸侯之子曰公子公子之子曰公孙公孙之子则以王父字爲氏
　　二年
　　是年闰十二月按自古厯法虽不同然前闰后闰大约相去三十二月十九年七闰爲一章而杜预长厯既非五歳再闰之法又非归余于终之法但据春秋经传攷日辰晦朔前后甲子不合则置一闰焉不知用何法据文公元年左氏传曰于是闰三月非礼也夫周衰歴法虽差然入春秋九十七年左氏始讥其失则知前此置闰未必尽如杜氏之所言也
　　春
　　春秋之法凡事在正月则书春王正月事在二月则书春王二月事在三月则书春王三月若无事则但书春王正月盖有事则道在事无事则存天时王朔而已天时备则歳功成王道存则人理立春秋之大义也此春防戎非无事也而不见日月者圣人者隐之不自正也平王之正月而公不自正何也礼天子颁厯于诸侯诸侯告朔于庙而后布政公欲让桓焉若政不自己出者也所谓不自正也
　　公防戎于潜
　　犬戎之祸实迁周室隐公居丧之际未防诸侯事王朝而先与戎防是诚何心哉春防而秋与之盟故先书此防以见事始也夫与戎防而能以王室爲忧则虽防夷狄亦春秋所不恶也观天王使凡伯来聘戎伐凡伯于楚丘以归则知鲁防戎盟适所以贻王室之患耳此春秋之所诛也
　　夏五月莒人入向
　　夫刑于寡妻以御家邦人君之道也今莒子爲国不能御妻至使弃其夫而去是夫妇俱失道矣既又以兵擅入人之国彊取其妻以还向人亦无如之何岂非夫妇之间本无大过非有心于弃絶故耶圣人不责其夫妇之小失而尤恶其擅兴兵以入他人之国故不示其事而直书莒人入向以罪之盖举天下之大法而非穷一天之恶且以见向国微弱之甚也凡书入者国之存亡未可知此书入者向亦自此属于莒矣宣四年公伐莒取向是也
　　无骇帅师入极
　　春秋诸国遣其大夫将命必以君使爲文至于帅师则直书帅师而不言君使亦无内外之辨何也帅师者将也将在军君命有所不受不可以使言也夫兵者凶器虽天子行之犹曰致天讨也况诸侯乎诸侯行之犹曰奉王命也况大夫乎人况微者乎极者附庸同姓国也今一月之间外则莒人内则无骇皆以兵入人之国是当时国无大小皆专兵也无骇不氏未命故也古者五十而爵爲大夫而列国之卿皆受命于天子至春秋时王道不行诸侯自命故圣人于此辨之凡书字者皆天子命卿也凡书族者皆诸侯自命者也其未命者但名之而已
　　秋八月庚辰公及戎盟于唐
　　唐我地彼来而我及之也公春与戎防复不相信秋又与戎盟以中国礼义之乡圣人之后而与戎割牲防血以相誓辱亦甚矣故特书日以谨之圣人深责中国而不罪夷狄也不罪夷狄者乃所以外之也以此礼垂训而后世犹有信尚结赞之甘言致暴兵起于坛下如唐德宗者
　　九月纪裂繻来逆女
　　诗称大姒之家在渭之涘文王娶之亲迎于渭又称蹶父之女嫁于韩侯韩侯迎止于蹶之里然则诸侯亲迎自古而然故鲁哀公问于孔子曰冕而亲迎不已重乎孔子对曰合二姓之好继先圣之后爲天地宗庙社稷之主君曷谓已重乎由此推之亲迎之礼自诸侯达于庶人未尝可废其使三公逆者惟天子之尊而已纪侯不达上下之分辄使大夫来逆而鲁遂受之故圣人书此以见婚姻之礼壊也
　　冬十月伯姬归于纪
　　春秋十二公之女出嫁者多矣岂当一一书之凡书者必有以也且女子生而愿爲之有家又恶不由其道今鲁不以纪废亲迎爲非礼乃使伯姬随其大夫以往而无嫌疑之避古者后夫人亲蚕而出郊尚以三棘围之盖其以礼防闲如此况女子有行远适异国而乃随其大夫于道路之中岂礼也哉齐侯亲送于讙盖知此也然则鲁于伯姬生则以非礼嫁之死又爲齐侯所非父母国之道失亲亲之义矣
　　纪子帛莒子盟于宻
　　其事虽不详然已足以见莒纪之同好矣
　　十有二月乙卯夫人子氏薨
　　隐公之夫人也夫人与君同体故国人称之曰小君而其没也亦曰薨以明齐也先卒则不书以明顺也于此见夫妇之义矣盖妇人无外行当系其夫之諡夫諡旣定妻即终而称之先夫而死则不祔于庙无所称也夫人薨有常处故不地虽然隐将不终爲君必不成其爲夫人而以夫人也其称夫人而书薨者圣人加之臣子之辞以见正也
　　郑人伐衞
　　郑段之乱其子滑奔衞衞人爲之伐郑春秋略而不书专罪郑伯克段而已今郑之报伐则有辞矣故于此着衞人之罪也夫春秋无义战其侵伐围入取灭之类各随其事而书之其有善恶轻重则变文以示义此圣人精微之志大中权衡之法也然其责常在被兵者盖彼加兵于己则当引咎自辨谕之以礼义不得免焉则固其封守告于天子方伯若忿而与战则以与战者爲主处已絶乱之道也春秋凡书伐者皆声其罪以讨焉郑以公孙滑之故加兵于衞衞服则可免矣而郑擅兴戎之罪自不可逃
　　三年春王二月己巳日有食之
　　日月之食有常数焉此巧歴者所能推也而周官乃言救日月食之法至于春秋又独书日食何也日君道也而被侵害岂徒然哉必有以也春秋书之其辞必曰有食之者盖归咎于人事而不以爲常数也是以人君遇其食则当恐惧修省而百官惟当修辅厥后更不推之于数盖以有食之者故耳此春秋之深意也后世推求臆度指陈某事之应则失之矣刘歆曰凡日食有变人君能修政则灾消而福至不能则灾息而祸生故经书灾而不纪其故盖吉凶无常随所行而成祸福也星辰陵厯亦然按长厯二月己巳朔此不书朔因旧史也然则圣人作经盍不攷而正之乎曰周衰天子不班歴鲁歴不正置闰不得其月月之大小不得其度或在朔前或在朔后圣人因旧史而书之爲后世戒
　　三月庚戌天王崩
　　崩者上坠之形薨者上坠之声臣子之心常倚君父如山岳平王在位五十一年而崩此天下之大变也夫春秋爲天下作也天下者天王之天下也天王崩则四海之内皆当奔赴而当时诸侯无复奔丧防之礼恶极罪大不可胜诛故天王崩必书而此不书其以见诸侯不臣之罪也平王世子泄父蚤死乃立泄父之子林
　　夏四月辛卯尹氏卒【案经文公谷作尹氏左传作君氏此从公谷】
