<!-- { "loadSidebar": true } -->
　　钦定四库全书　　　　　经部五
　　春秋集注　　　　　　　春秋类
　　提要
　　【臣】等谨案春秋集注四十卷宋髙闶撰闶字抑崇明州鄞县人绍兴元年以上舍选赐进士第厯官礼部侍郎事迹具宋史儒林传是书以程子春秋传为本故其序直引伊川传序而无片语附益其于唐宋诸家之説亦多择善而从镕以已意不载各书之名体例畧与胡安国春秋传相似史称秦桧疑闶荐张九成出知筠州不赴卒而楼钥序是书则云以直道忤时宰一斥不复家食累年畧不以事物自撄日有定课风雨弗渝盖闶家居以后歴久始卒晚年精力尽在是书故当时学者甚重之书中大防虽宗程传而亦间有异同者如子纠齐桓长幼之次三传注疏并以纠为兄桓为弟与史记荀子所载同独程子见汉薄昭与淮南王书有齐桓杀弟之文遂谓纠为桓弟不知当薄昭时汉文于淮南为兄其避兄言弟特一时迁就之语未可据依闶则云子纠小白皆襄公弟纠于诸弟最长当立实足以正程传之失他如解卫人立晋解夫人氏之丧至自齐解取济西田诸条皆深得圣人微防其解及向戍盟于刘云凡因来聘而盟者必在国内刘王畿采地岂有来聘鲁而逺盟于刘者乎葢下文有刘夏传者以为春夏之夏与文四年夏逆妇姜于齐文同故误増于刘二字耳所见创辟而确凿尤为自来説春秋者所未及又如以子般卒为善终以州蒲为州满之讹考核精详亦非漫然立异者惟于地理少疎故如隠九年防防之防在琅邪华县东南隠十年取防之防在髙平昌邑县西南文十二年城诸及郓之郓在城阳姑幕南成四年城郓之郓在东郡廪丘县东闶乃混为一地未免牵合然在宋代春秋诗家中正大简严实可与张洽相匹非孙复崔子方辈所可几及故
　　钦定春秋传说彚纂采取最多特是有明以来其书久佚彚纂所録祗就元以后诸书引用闶说者随条摘入而海内究以未覩全书为憾今幸值
　　圣代右文搜罗秘籍是书之散见永乐大典内者复可荟萃成编谨按次排比是正讹舛其永乐大典原阙者则采各书所引闶说补之首尾完备复为全书考陈振孙书録解题马端临文献通考俱称是书十四卷今以卷帙繁重析为四十卷又宋史本传称闶有春秋集传而永乐大典实作集注与书録解题同当是宋本原题今并从之至所载经文多从左氏而亦有间从公谷者葢唐宋诸儒解经大都兼采三家固未可以汉世专门之学律之也乾隆四十九年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　原序
　　吾乡四明庆歴皇祐间杜杨二王及我高祖正议号五先生俱以文学行谊表率于乡杜先生又继之讲明经术名公辈起儒风益振厥后伊洛二程先生之兴得其传以归者惟故礼部侍郎高公公天资纯笃济以勤敏师友渊源学问精诣入上庠登舍选己有盛名诸公贵人争欲壻之拂衣而归建炎二年升补上舍绍兴改元德音免殿试赐同进士出身十三年高宗初建太学遴择名儒为四方所推服者为少司成公实应选士子云集凡学之规则皆所裁定明年三月车驾幸学讲易泰卦于上前擢贰卿将向用矣以直道忤时宰一斥不复家食累年中寿而殁洎端明汪公登从班奏言公学行出处之详始诏复次对官诸子而公之名愈显矣自顷王荆公废春秋之学公独耽玩遗经专以程氏为本又博采诸儒之説为之集注其説粹然一出于正然犹未行于世也仲子得全知黄州始取道藳刻之而属钥以序钥生长外家汪氏于公有连虽生晚不及承教然犹记拜公牀下窃闻之公旣投闲杜门屏居略不以事物自撄日有定课风雨弗渝此书之所以成也呜呼泰山孙公明复着尊王发微深欲明夫子襃贬之旨伊川先生则谓后世以史观春秋谓襃善贬恶而已至于经世之大法则不知也自有春秋以来未有发此秘者公亦曰仲尼惧先王经世之法坠地莫传欲立为中制俾万世可以通行故假周以立王法而托始于隐公焉且以文武之道期后王以周公之事业望鲁之子孙也以此推之春秋固非一王之法乃万世通行之法也其推明伊川之意类如此昔曾子毎诵夫子之言则必曰吾闻诸夫子子夏使西河之民疑女于夫子曾子罪之説者曰言其不称师也观公之序直引伊川之序不更一辞可谓称师而知所本矣伊川有序而传未成公之书成而未有序此当属之深于春秋者钥何人而敢与此黄州言之再四窃幸因得托名于不腐乃弗敢辞公讳闶字抑崇子孙能守家法其兴盖未艾也嘉定四年季冬己夘朔楼钥序

　　自序
　　昔伊川先生欲着春秋传而先为之序曰天之生民必有出类之才起而君长之治之而争夺息导之而生养遂教之而伦理明然后人道立天道成地道平二帝而上圣贤世出随时有作顺乎风气之宜不先天以开人各因时而立政暨乎三王迭兴三重旣备子丑寅之建正忠质文之更尚人道备矣天运周矣圣王旣不复作有天下者虽欲仿古之迹亦私意妄为而已事之谬秦至以建亥为正道之悖汉专以智力持世岂复知先王之道也夫子当周之末以圣人之不复作也顺天应时之治不复有也于是作春秋为百王不易之大法所谓考诸三王而不谬建诸天地而不悖质诸鬼神而无疑百世以俟圣人而不惑者也先儒之论曰游夏不能赞一辞辞不待赞也言不能与于斯耳斯道也惟顔子尝闻之矣行夏之时乘殷之辂服周之冕乐则韶舞此其准的也后世以史观春秋谓襃善贬恶而已至于经世之大法则不知也春秋大义数十其义虽大炳如日星乃易见也惟其微辞隐义时措从宜者为难知也或抑或纵或与或夺或进或退或微或显而得乎义理之安文质之中寛猛之宜是非之公乃制事之权衡揆道之模范也夫观百物而后识化工之神聚众材而后知作室之用于一事一义而欲窥圣人之用心非上智不能也故学春秋者必优游涵泳默识心通然后能造其微也后王知春秋之义则虽德非禹汤尚可以法三代之治自秦而下其学不传予悼夫圣人之志不明于后世也故作传以明之俾后之人通其文而求其义得其意而法其用则三代亦可复也是传也虽未能极圣人之蕴奥庶几学者得其门而入矣

　　钦定四库全书
　　春秋集注卷一
　　宋　高闶　撰
　　春秋者古史记事之名也凡古史必编年年有四时故错举以为记事之名盖欲后人以时思之而不忘非独鲁国然也此书乃仲尼约鲁史而修之观公羊传载雨星不及地尺而复则以为不修春秋之辞而晋韩宣子所见礼记载里克吴孟子之事皆谓之鲁春秋则知鲁旧有是书非仲尼作经而名之曰春秋也仲尼之道旣不行于天下将损益三代之制立为百王不易之大法而不欲载之空言然而之杞之宋其文献皆不足徴惟周监于二代而其礼尽在鲁鲁又周公之后吾父母之国而旧史春秋乃其行事之深切着明者故仲尼因而修之以明王道以正王法非但爲鲁设也
　　隐公一
　　周平王东迁之二年孝公薨四十八年惠公薨春秋不始于孝惠而始于隐何也以平王之所终也昔周有天下厯歳数百世修其德虽有辟王而王道尚行人心眷眷不忘故厉虽板荡而宣继中兴幽虽暴虐而诸侯不替朝事方平王东迁之始典刑尚在天下犹禀号令仲尼不忍遽絶之也不忍遽絶之者若曰犹有所待焉耳至于在位旣久恬于頽靡无振起之略诸侯以周室不足惮专肆擅横变法壊纪荡无禁制礼乐征伐各自己出乱臣贼子接迹海内夷狄强暴凭陵中夏是时楚熊通弑君自立莫讨其罪卒僭大号以抗天子平王正当中兴之时略无拨乱之志厯孝逾惠逮隐而死夫生犹可以有冀也死则复何望哉自是而后周之子孙日失其序徒以名位苟活于世故诗至黍离而降书至文侯之命而絶然则王者之迹熄适在隐公之时仲尼默观天运知三代循环之治至是而极惧先王经世之法坠地莫传欲立爲中制俾万世可以通行故假周以立王法而托始于隐公焉且以文武之道期后王以周公之事业望鲁之子孙也以此推之春秋固非一王之法乃万世通行之法也
　　元年
　　岁在己未是隐公之始年周平王之四十九年也春秋之义大一统今天下之统在周曷爲不用周平王之年曰人君嗣位必逾年称元者自古天子诸侯皆然非仲尼作春秋始爲此法也然诸侯嗣君得有其年不得有其正正朔必禀于天子故仲尼因鲁史修春秋以正月系之王而元年系之鲁盖托鲁史以立法故也元者始也董仲舒曰谓一为元者示大始欲正本也一元既建累而数之爲国之久新厯年之多少显然可见矣此记久明远万世可行之法也自秦惠王十四年以初自王改称元年汉文因之改后元年孝武又因事别建年号后世帝王遂因袭之数年一改以爲美事乃以改元之多寡爲享国之久长或于一岁之内有改元再三者又一国之中有前后重者甚至于不待逾年而自改元又复有改年为载者斯皆率意妄作又岂知春秋书元之义乃万世不易之法乎
　　春王正月
　　春秋托文以示义大要尊周而主鲁尊周者使天下知有天王也主鲁者略诸国而详鲁以尽作书之体也文既主鲁故元年春下书王正月若周史则不复称王矣然以建子爲正正月非春也圣人盖假天时以立义耳斯可见行夏之时者万世不易之法也在圣人之门惟顔子一人足以知此耳后世不知时变如秦始皇以建亥爲正魏明帝以建丑爲正唐武后以建子爲正或有以正月爲建寅月至十二月爲建丑月者又有以正月爲一月以至十二月爲腊月者斯皆率意妄作者也圣人伤文之胜耳目闻见事与时乱乃参酌三王而立爲中制故春秋虽书周事而断用夏时苟一时无事则书春王正月夏四月秋七月冬十月以明夏正据人所见而孟仲季皆得其正可以万世通行也夫春者天时也王正月者王正也诸侯当上奉天时下承王正知王正月之爲春则知王道即天道矣春秋因天命以正王道称天王以奉天命故先书春王正月以见王与天同大而二百四十二年之事皆天理王道也虽然天下之事不可悉纪故春秋常事不书非常则书隐之即位此非常事史法当书而不书者或曰摄也或曰让也春秋别嫌明微之书深察夫隐之立也名曰爲桓而其心则殆将窃名者耳岂有十一年之间居处鲁君也号令鲁君也偃然在位当天王之聘受滕薛之朝凡所行之事未见其所以爲摄亦未见其让而实已即位乃徒爲此名以召乱耳圣人所以不书者正王法于始也盖诸侯之立必由王命平王以降王命不行诸侯之嗣皆不请命其间近正者特承之以正而已如隐文成襄昭哀皆不请王命而承之以正者也隐独不书即位者入春秋之始圣人即以王法夺之而大义既立矣若文成襄昭哀例亦不书则与夫继故而不承以正者无以爲别故五公书之犹言继正而有所受之也如庄闵僖则旣无王命又皆继故而非承以正故不书即位者不正其始也桓宣定之书即位则着其自立之罪盖桓弑隐自立宣受弑贼之立定爲逐君者所立皆无王无君何命之受欲书其自即位也定之比宣则又有间矣春秋大率所书事同则辞同后人因谓之例然有事同而辞异者亦有事异而辞同者不可以例拘也
