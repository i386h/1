<!-- { "loadSidebar": true } -->
　　赵盾前会衞侯救陈今更与衞孙免加兵于其国故书侵以正主盟者之罪虽以陈背晋即楚亦以晋救之无功故也春秋之法君弑而贼未及讨则经不复重出其人圣人之意以为弑君之贼而使得偷生于嵗月之间是中国臣子亦复其君父故不复重出其名所以罪其臣子讨贼之缓且不忍以大恶之名再见于春秋也今赵盾弑君而孙免为衞卿乃反与之比以兵加人之国用见当时习于悖乱不知君臣大义直以赵盾为无罪之人故春狄因其自视若无罪而为之再见于此所以重其罪也非赦盾也
　　夏四月
　　秋八月螽
　　夏冬无事而书首月者存天道王法也秋螽书八月者惟八月有之非歴时也螽为农灾王道所重今以月书则为灾不久轻于以时书者矣然而圣人犹书以示后世者欲人君知以农为重也
　　冬十月
　　七年春衞侯使孙良夫来盟
　　此盟乃衞欲为晋致鲁盖鲁专事齐未与晋通故也何以知之宣公不义得国以是自疑而衞侯任其无咎故遣良夫来为此盟然而黑壤之会公卒见辱则知是盟之无信也是盟之无信亦公自疑贰尔视下文可见
　　夏公会齐侯伐莱
　　公方与衞盟将复从晋而又应齐侯之命兴兵以凌弱小之国此取辱之道也然非公本意故书公会
　　秋公至自伐莱
　　为齐兴兵逾时而归故以伐莱致
　　大旱
　　军旅之后必有凶牟盖征役怨嗟之气感动天地而旱干作矣书旱而不书雩着公无恤民之心也
　　冬公会晋侯宋公衞侯郑伯曹伯于黑壤
　　郑伯来服故为此会且盟焉而不书盟者公自弑立即齐之后惟与齐会未尝会他国也晋人以为讨而止公于是公不得与盟焉故止书会而已
　　八年春公至自会
　　古者国有凶荒则杀礼而不举公夏会伐莱而秋至冬会黑壤而此年春至其间大旱之不恤而区区以侵伐期会为急又为晋人所执幸以赂免故黑壤之盟不书而此以会致自是不敢如晋矣
　　夏六月公子遂如齐至黄乃复
　　不称有疾者大夫受命而出虽死以尸将命岂可以疾而废君命耶乃者无其上之辞复者事未毕而返之辞
　　辛巳有事于太庙仲遂卒于垂壬午犹绎万入去籥垂齐地公子遂未至齐国而旋未及鲁境而卒适与祭同日故不书祭名但书有事而已凡祭必七日戒三日齐故当祭不以凶事告又况卒于国郊之外岂宜遽讣于庙中乎此事之失虽不在主祭者然仲遂弑逆之罪虽死犹当讨之宣公以援立之故既不正其罪而即以为卿于其死也又当祭而告遽为之变君臣之恩其厚乃如此亦可谓非常矣称仲遂者着其生而赐族不称公子前见也此圣人存君臣之义也绎者明日之祭也孝子当尸不敢即弃故明日复祭此非正祭比卿丧为轻不可以轻而废重故檀弓记孔子之言曰卿卒不绎犹绎者可以己之辞也如卿佐之丧系一国之戚而不宜作乐则勿用可也今乃去其有声之籥而用其无声之舞是不知乐也夫手舞足是真乐也岂在声音之间哉盖仲既立公公固欲厚其终然而国人弗顺也诸臣弗与也故于卒虽为之变而妄意去留如此夫体貌大臣自有常礼苟其人不足以堪此则黜其位可也由一人而变常节此春秋之所以讥也
　　戊子夫人嬴氏薨
　　此文公之妄也何以称夫人薨援成风之例盖着其僭也然无贬辞者公羊子曰其余从同同
　　晋师白狄伐秦
　　晋不能纠合诸侯以攘夷狄乃外连白狄以伐秦直书而贬自见矣殽之役书晋人及姜戎此不言及者以传攷之白狄为主也经先晋者不与夷狄之会中国也中国而为夷狄所帅晋之辱也
　　楚人灭舒蓼
　　僖三年徐人取舒至是楚人灭舒蓼成十七年又灭舒庸襄二十五年又灭舒鸠盖羣舒之别种非二国也
　　秋七月甲子日有食之既
　　按长歴七月乙未朔则甲子乃三十日也食之既则为变大矣
　　冬十月己丑葬我小君敬嬴雨不克葬庚寅日中而克葬
　　五月而葬者礼之也妾而以夫人礼薨之葬之又别为之諡其为非礼甚矣礼曰庶人葬不为雨止非特庶人也自天子至于庶人皆当然尔何以知之凡丧之行必有潦车以载簑笠盖备雨也送葬者犹不避涂潦况自葬其亲乎且雨之迟久不可豫知或浃句弥月者有之今此经先书己丑葬而复书雨则是将窆而遇雨也夫丧事有进无退岂可停柩以待故书不克葬以讥其无备也平明而葬日中而虞礼也今以明日日中而葬则失虞祭之时矣敬嬴私事襄仲杀太子及其母弟经书子卒夫人姜氏归于齐而传谓而过市市人皆读者有伤切之意焉盖以秉彞不可灭也夫襄仲与敬嬴逆天理而拂人性之状矣仲嬴之卒相去八日仲死不得其地嬴死不得其时孰谓无天道乎
　　城平阳
　　惧晋故也方举大丧又城平阳重困民力也城义见隐公十年
　　楚师伐陈
　　陈以晋衞见侵复弃楚而从晋故楚以为讨称师称伐所以讥其始谋之失也然晋不能救陈陈遂复即楚此晋之辱也
　　九年春王正月公如齐公至自齐
　　公有母丧而以嵗之首月逺朝强齐非特见公之无哀亦不知有天王矣故书王正月以志之且齐鲁之相与如此可以不危矣然公毎如齐必书至焉以危之者盖非义相与危在其中矣
　　夏仲孙蔑如京师
　　左氏谓王使来徴聘也信斯言也益见王室之防矣且公亲弑立九年矣未通乎王乃自朝齐而使大夫聘天子颠倒甚矣
　　齐侯伐莱
　　狄比侵齐而齐不敢报莱不敢犯齐而齐亟伐之畏众强而虐防弱如此于此可以观惠公之政矣
　　秋取根牟【案根牟公羊以为邾邑杜预以为东夷国此注未有定论】
　　七年公会齐伐莱此齐侯再伐莱公虽不与伐而乘危敢根牟春秋所甚恶而其辞若缓者以内大恶故婉其辞也左昭八年传秋大搜于红自根牟至于商衞
　　八月滕子卒
　　自隠七年书滕侯卒至此始书滕子者滕昭公也鲁不会其葬而书其卒为下文起也
　　九月晋侯宋公衞侯郑伯曹伯会于扈晋荀林父帅师伐陈
　　复谋齐也齐与诸侯不睦而鲁独事之故公不与会陈不来会即楚故也据左氏晋荀林父以诸侯之师伐陈夫楚伐陈晋不能救今乃因诸侯之师而伐之晋之不义甚矣不书诸侯之师者诸侯不与伐陈也
　　辛酉晋侯黑臀卒于扈
　　诸侯非王事不出境今晋成公会于扈而卒非正也不言卒于会者诸侯散而晋侯以疾留其卒于扈不出晋地也凡立七年其子獳立是为景公不书葬者鲁专事齐不会其葬也然齐人愈得志矣
　　冬十月癸酉衞侯郑卒
　　衞成公立三十五年其子速立是为穆公
　　宋人围滕
　　宋文公兴师以伐有丧之国春秋恶之故贬以称人
　　楚子伐郑晋郤缺帅师救郑
　　楚子闻晋侯卒于扈以重兵来讨郑伯之贰于是郑复与楚平郑已与楚平救之无益也自是晋楚交伐郑
　　陈杀其大夫泄冶
　　泄冶无罪而书名何也冶以强諌激怒其君使虽丧乱在前弗肯回顾斯实无益于人之国故孟子不多宫之竒之谏而以百里奚为智魏郑公不愿为忠臣而愿为良臣盖谏者既死则必有亡国弑君之祸是以春秋特书其名为征舒弑君楚子灭陈之端以垂后世不容直言之戒观陈风株林泽陂之所刺则知宣公君臣宣淫无复忌惮亦已甚矣泄冶至此而强谏亦足以杀其身而已矣
　　十年春公如齐公至自齐
　　公频年朝齐勤亦至矣诸侯有会而谋齐者而公不与焉虽事天王亦不如是然不书王正月非若九年夏有仲孙蔑如京师之事以相形也公事齐虽勤而不与诸侯之事亦危道也
　　齐人归我济西田
　　按元年公会齐侯于平州公子遂如齐齐人取济西田盖公子遂杀子恶而立宣公故以济西田赂齐而齐人取之至是而归者公比年朝齐齐侯感公朝事之勤因其请而归之也夫鲁之分地先君受之于天子岂可失坠又况负弑逆之罪赂以免讨乎齐人取弑逆之赂以纵恶故其取其归皆谨书之然其他归田未有言我而此独曰我济西田者独此本鲁田也若哀八年归讙及阐定十年齐人来归郓讙隂田皆鲁侵诸侯而得之非周公之本封也既本他国之田故不言我葢以众暴寡以大侵小而得之者如有王者作则鲁在所予乎在所夺乎圣人所书以正王法尔郓讙阴田特书曰来归者夹谷之会孔子相焉质以礼义齐人自服而来归也他秪书归者皆因请而得之尔
　　夏四月丙辰日有食之
　　按长歴丙辰朔不书朔史失之也日食虽有常度亦人事所召有食之者
　　己巳齐侯元卒
　　齐惠公立十年卒其子无野立是为顷公
　　齐崔氏出奔衞
　　崔杼有宠于惠公高国畏其偪也而逐之以其世卿专权故书氏而以自奔为文
　　公如齐
　　公二年天王崩如弗闻也今闻齐侯卒而奔其丧是以事天子之礼事齐也
　　五月公至自齐
　　癸巳陈夏征舒弑其君平国
　　君通乎夏姬故其子弑之灵公立十五年其子午立是为成公成公既立不讨君父之贼则知灵公之恶播于国人而征舒杀之国人之所弗憝也
　　六月宋师伐滕
　　前围滕以伐人之丧贬而人之今伐滕而称师焉则正着其暴横加小国以其众也然滕子恃晋而不朝宋讨得其罪故称伐焉
　　公孙归父如齐葬齐惠公
　　公自奔其丧又使贵卿会葬不顾天王之礼阙然莫之供也比事攷辞其义自见而臣子私諡之罪亦无所逃
　　晋人宋人衞人曹人伐郑
　　郑复与楚平故晋会三国伐之当是时陈有弑君之乱曾不是图而有事于郑故楚之伐郑称爵晋与诸侯伐郑称人盖罪诸侯不先自正也
　　秋天王使王季子来聘
　　宣公弑嗣君而簒立天王不问其罪反使季子来聘又不见答失礼甚矣
　　公孙归父帅师伐邾取绎
　　自文公时邾鲁有隙宣公簒位而邾子首朝之自是絶迹鲁庭者又十年故归父帅师以讨其罪然以贵卿为将举大众而征伐不施于乱臣贼子而凌弱侵小近在附庸之国是为盗也故特书取绎以重其罪
　　大水
　　兵役怨气之所感也义见桓十一年
　　季孙行父如齐
　　文子初聘通嗣君也
　　冬公孙归父如齐
　　以伐邾故恐齐人以为讨遂谋伐莒焉甚矣鲁之惧齐也二嵗之间而公与大夫如齐者五
　　齐侯使国佐来聘
　　嗣子逾年即位始称君未逾年称子故葵丘之会称宋子盖齐桓方倡大义以尊中国诸侯之从者惟恐后故宋公虽在丧而来与会亦不深责怒其不获已而趋急务尔鲁之与齐与国也聘虽后时亦何害耶惠公之卒葬之既速又未逾年而以君命遽遣使来聘焉谋伐莒也然当凶衅而行吉礼忘哀思而结欢好盖有速成君之意故如其意而书曰齐侯以着其恶也
　　饥
　　国无三年之蓄曰国非其国也今以秋大水而冬即饥则其为国可知矣水旱螟螽天灾也然民有蓄积则未必饥书饥则不独天灾也见民无蓄积也非特民无也国亦无也非特国无也邻国亦无可告籴者矣前此不书饥者百姓尚足故也至是而百姓不足矣于是乎有税畆之事焉
　　楚子伐郑
　　是夏郑因晋帅三国见伐而复弃楚故楚子又伐郑据左氏载晋士会救郑及诸侯戌郑而春秋削之者责晋虽得郑而不能有之也故楚伐称爵


　　春秋集注卷二十二
<经部,春秋类,高氏春秋集注>
　　钦定四库全书
　　春秋集注卷二十三
　　宋　高闶　撰
　　宣公三
　　十有一年春王正月
　　一时无事书首月存天道王法也
