<!-- { "loadSidebar": true } -->
　　夏楚子陈侯郑伯盟于辰陵
　　楚子去冬伐郑因加兵于陈陈郑皆听服故为此盟书楚子于陈郑之上者所以悯中国之衰也
　　公孙归父会齐人伐莒
　　自四年公及齐侯平莒莒人不肯公伐莒取向至是齐侯召鲁同讨之故贬而人之人齐所以人归父也
　　秋晋侯会狄于欑函
　　书晋侯会者春秋内中国而外夷狄此与隐二年公会戎于潜同文所以同晋于内而离狄于外也陈郑诸夏之国而从楚众狄夷狄之国而从晋狄在欑函而晋侯亲往会之故圣人以狄主会为文所以罪中国不能自正也
　　冬十月楚人杀陈夏徴舒
　　楚子伐陈谓陈人无动将讨于少西氏故入陈然后杀征舒夫元恶大憝众所欲诛称人以杀葢众辞尔非与楚也彼弑君之贼固人人可得而杀之岂有蛮夷华夏之间哉然征舒弑君今已逾年国人不能讨天子方伯不能诛而反使楚入中国而杀之彼楚尚知弑君之当杀则中国如之何不能杀之耶圣人书此者非与楚人之能讨也伤中国之不自正也
　　丁亥楚子入陈
　　入者内弗受而强入之是时陈侯在晋故楚子不动干戈自入于陈然则人君可轻出乎虽然楚子入陈然后杀征舒而春秋之志入陈乃在杀征舒之后何也人之为善恶有名是而实非始邪而终正自众人观之或取其名而略其实或执其始而遗其终所以是非失当而邪正舛也圣人则不然楚之伐陈初欲县陈也闻谏而止遂以讨罪为名故春秋书杀征舒于前而掩县陈之恶书入陈于后不使全讨罪之美此断大小之狱必以情恶恶疾其始善善乐其终之义也书楚子者着楚之本爵楚入中国故日以恶之
　　纳公孙宁仪行父于陈
　　二子皆通于夏姬致征舒弑君然则二子之罪与征舒何异圣人特书此者与其纳也何以与其纳为其能诉于楚杀征舒而定陈也不系之陈者与其纳而不与其得纳也此乃其君之所由以弑者非复可以居陈之位也葢楚子杀征舒若能诛贼而出于正者由纳二臣以观之楚子杀征舒正为二臣杀之非为讨贼杀也楚子之情于此不能逃矣夫致陈之乱者此二子也已絶于陈矣故不系之陈而书纳纳淫乱之人于中国见中国不自正而楚得以肆行也
　　十有二年春葬陈灵公
　　灵公见弑于今三年因楚入讨贼陈人始得伸臣子之义故此书葬者贼已讨也又着其臣子私諡之罪
　　楚子围郑
　　去冬入陈今春围郑以二国背辰陵之盟而从晋故也易曰君子以作事谋始陈郑之始即楚是乃召楚以乱中国也然楚入陈而讨之书曰入入郑而赦之书曰围何也楚之入陈也欲县之人言其不可乃封陈侯其入郑也欲赦之人言其不可卒与郑平故封陈侯者非本谋也不善而能改也故书曰入与郑平者楚本谋也不为利言所诱故以围言之此君子所以谓楚庄王不絶乎夷狄也此所以屡称楚子以录之
　　夏六月乙卯晋荀林父帅师及楚子战于邲晋师败绩邲郑地郑既与楚平而晋后至诸大夫皆欲退而先縠佐荀林父独不可故以林父及楚子以明林父主战也夫晋欲救陈郑岂可以一大夫将不协心之属以与强暴新胜之楚交战乎徒取败防血肉坐灵非救难解纷之道也故不书救然中国之大夫及诸楚君而不嫌于抗者所以崇中国也故书林父以敌楚子晋既败绩陈郑于是乎服楚子矣
　　秋七月
　　冬十有二月戊寅楚子灭萧
　　萧子姓宋之附庸也楚既得陈郑又败晋师遂深入中国凭陵诸夏灭人之国故谨而日之
　　晋人宋人衞人曹人同盟于清丘
　　晋为楚所败故诸侯惧而同为此盟既又不旋踵而皆背之圣人恶其反覆故皆贬而人之
　　宋师伐陈衞人救陈
　　宋以楚子灭萧且为清丘之盟故请于晋以伐陈以讨其道楚师之罪此非所以报楚也故直以师称书衞救陈者所以罪宋也然衞方盟于清丘而反救陈凡救虽义事而有背盟之恶故贬称人
　　十有三年春齐师伐莒
　　莒恃晋而不事齐故齐兴师伐莒而晋不救之前称齐人而此云齐师者略其以师而伐人也
　　夏楚子伐宋
　　以其伐陈也晋衞曹复背清丘之盟而不救者楚人有辞于伐也故楚书本爵
　　秋螽
　　冬晋杀其大夫先縠
　　邲之役三帅皆欲还先縠固请战遂及于败至是以为讨然释赵旃魏锜不讨而独诛先縠为政不平杀者不受治矣况又族灭之恶之甚也故称国以杀
　　十有四年春衞杀其大夫孔逹
　　晋既讨邲之败而杀先縠矣以衞背清丘之盟而救陈也讨焉孔达自知不可免乃缢而死衞人因以説于晋故称国以杀罪累上也
　　夏五月壬申曹伯寿卒
　　曹文公立二十三年其子庐立是为宣公
　　晋侯伐郑
　　晋救郑而败于邲郑遂即楚夫郑背华即夷讨之正也故称晋爵然自文公没襄公仅能修先君之业灵公幼而赵盾为政其殆庶几矣成景之世文公之泽寖防干戈日寻积而至于蜀之盟而中国尽夷狄矣岂特失政而已乎至此而后知齐桓晋文之有功于中国也孔子曰防管仲吾其被髪左衽矣然则管仲之功终春秋之世犹或赖之
　　秋九月楚子围宋
　　国必自伐然后人伐之宋轻用兵至反见伐则自取之效也至是楚使申舟聘于齐曰无假道于宋申舟曰我则必死楚子曰杀汝我伐之及宋宋人杀之楚子闻之投袂而起遂再伐宋不书伐者罪之遂恃强以围之葢罪不在宋
　　葬曹文公
　　因鲁往会而着其臣子私諡之罪
　　冬公孙归父会齐侯于谷
　　齐侯在谷而归父往聘焉故不书如齐而书会于谷盖谋于齐侯而平楚宋也
　　十有五年春公孙归父会楚子于宋
　　归父归自齐又以楚子之尚围宋也而往聘之直以宋地者罪鲁见楚在宋境反与之聘也
　　夏五月宋人及楚人平
　　楚子自去秋围宋至今不解天下诸侯莫救者于是华元潜入其师劫其将子反请平子反惧告于其君而与之平凡书平皆以国举今宋楚之平称人者贬也何贬乎贬华元子反也
　　六月癸卯晋师灭赤狄潞氏以潞子婴儿归
　　夷狄悖乱诸侯驱之可也晋师灭赤狄又执其君此则甚矣故恶而日之后世轻诛夷狄以多杀尽殄为中国威此岂先王之志也哉诗曰薄伐玁狁至于太原此大雅之则也凡灭不氏此氏何也以赤狄有潞氏甲氏二种故也是时楚肆其强围宋逾年晋不能救而反灭狄利其土地亦怠于忧中国矣
　　秦人伐晋
　　自二年秦师伐晋晋不报秦今十四年矣此复来伐者乘晋兵逐争狄土而闚其虚也故贬而人之
　　王札子杀召伯毛伯
　　王孙苏与毛伯召伯争政使王子札杀之札者名也矫王命以杀大臣宜名之以着其罪然书札而不书王子则与内臣无异若柔溺翚挟之类矣书王子札则与王子虎同无以见其罪故变文以别之夫生杀之柄天子所持毛伯召伯王之卿士今王札子乃敢擅杀而定玉不能禁失政刑矣是以春秋恶而志之舜为天子瞽瞍杀人则臯陶执之何王子之有
　　秋螽
　　为灾故书
　　仲孙蔑会齐高固于无娄
　　齐侯在谷则公孙归父会之齐卿在无娄则仲孙蔑会之盖公主齐久矣幸晋楚之争而不我及忽焉而平楚宋俾归父请于齐侯齐侯则疑我之从楚也蔑于是会焉以修旧好
　　初税畆
　　古者天子有王借诸侯有公借盖借民力以治吾田而已谓之助而不税当是时也民知先公后己诗曰雨我公田遂及我私是也及其衰也有法以治之稼不善则非民又其甚也法不足以治之矣此宣公之时所以舍公田之不善乃履民之畆而税其善者也民日从事于战鬭而井田之法渐废此圣人所以书初税畆以议其坏法自便也云初者自是遂为常税矣
　　冬蝝生
　　书燠也秋螽未息而冬又生子冬非蝝生之时以是为异此履亩之符也
　　饥
　　蝝生以至于饥公之不恤民一至于此天时人事参而书之春秋之防防矣
　　十有六年春王正月晋人灭赤狄甲氏及留吁
　　晋师既灭潞今又并尽其余党斯已甚矣故士会董此役而贬称人且再书晋之灭狄恶其穷兵荒服无复顾怀中国之志也
　　夏成周宣榭灾【案经文公谷作灾左氏作火此从公谷】
　　国语曰先王之为台榭也台不过望氛气榭不过讲军实成周宣榭者宣王之榭也宣王中兴讲武于此焉而书其灾者圣人盖伤之也何则周室板荡中国防矣宣王嗣之南征荆舒北伐玁狁遂攘夷狄以复文武之境土天下喜于王化复行今周复衰夷狄横行平惠以降皆庸暗龌龊无能以王道兴起之者人思周室中兴仰止宣王受其所茇故因其灾而伤王者之不作使功烈不得着见于天下而王者之迹又从而煨烬之盖痛乎王道陵迟之甚也孟子曰夫明堂者王者之堂也王欲行王政则勿毁之矣况我宣王中兴讲武之屋而子孙当此衰防之际不思振旧而反为火所焚乎
　　秋郯伯姬来归
　　来归者见弃而归也不能乎舅姑之国而为夫所黜此罪伯姬也罪伯姬者乃所以罪其父母失教也君子之道造端乎夫妇是以春秋于内女夫人皆详志之
　　冬大有年
　　此一句在鲁史则为记祥瑞一经圣人之笔则非为祥瑞书也何则宣公不义得国又当饥年而重敛于民宜其不获时和嵗丰之应今乃大有年圣人从而录之者是为记异也所谓非常则书也然则春秋不书祥瑞乎曰春秋不以祥瑞训人盖示以天道也天犹父也君犹子也子有善父而宠赉之非父也子为不善父不谴责之非父也君有善天而祥瑞之非天也君为不善天不灾眚之非天也观天道之于人君父子而已子有善父亲之君有善天祚之子为不善父其谴之谴之犹不善废之弃之尔君为不善天其灾之灾之犹不善祸之灭之尔故春秋惟书灾异以明天道为百王法
　　十有七年春王正月庚子许男锡我卒
　　许昭公立三十年卒其子甯立是为灵公
　　丁未蔡侯申立
　　蔡文公立二十年卒其子固立是为景公
　　夏葬许昭公葬蔡文公
　　不月者畧之也许蔡与楚而背中国故略之且因鲁往会而着二国私諡之罪
　　六月癸卯日有食之
　　按长歴六月癸卯朔不书朔因旧史也日食虽有常度亦人事所召有食之者
　　已未公会晋侯衞侯曹伯邾子同盟于断道
　　诸侯同心疾齐故书同盟夫齐自晋文之卒自恃强大欲与晋争长不复与晋侯会晋欲伐之久矣患诸侯与之交通不同心尔鲁自文公末年宣公之立亦背晋事齐迨齐惠公卒始少怠焉然亦未尝不惧晋之见讨也今因诸侯皆有伐齐之志公始即晋而获同盟
　　秋公至自会
　　公弑君簒立而出与诸侯会逾时而还故书至以危之
　　冬十有一月壬午公弟叔肸卒
　　不曰公子而曰公弟者兄在则称公弟因兄之尊也兄亡复称公子是先君之子也肸尝命以为卿故以卿例书之宣公弑立而肸有伤乎恶与视也终身不食其禄故特书其卒以重宣公之恶且见宣公终命其子嗣为卿其称叔者乃起其生而赐族是谓子叔氏
　　十有八年春晋侯衞世子臧伐齐
　　晋衞先伐齐故齐人求成以缓诸国之师
　　公伐
　　自文公十二年来朝而不复至故伐之称公专罪公之凌小国也已不修德而欲人之朝已亦不思之甚矣
　　夏四月
　　一时无事书首月存天道王法也
　　秋七月邾人戕鄫子于鄫
