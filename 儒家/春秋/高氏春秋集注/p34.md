<!-- { "loadSidebar": true } -->
　　十有七年春王二月庚午邾子牼卒
　　宋人伐陈
　　七年鄬之会陈侯逃归自是十年不复与诸侯会而楚郑连年侵宋宋于是请于晋而伐之书伐许伐陈皆着楚之诎也【案此条从春秋传说彚纂补入】
　　夏衞石买帅师伐曹
　　秋齐侯伐我北鄙围桃高厚帅师伐我北鄙围防齐之君臣同来伐我分兵以围我二邑【案以上从春秋传说彚纂补入】其恃众暴寡如此况齐鲁频世婚姻之国也数年之间见伐不已见鲁政之衰矣【安其恃众暴寡以下从程端学春秋本义补入】
　　九月大雩
　　宋华臣出奔陈
　　华臣暴其宗室而乱宋政不有国讨失政刑矣君子违不适雠国陈乃宋讐而奔焉尤可诛也【案此条从春秋传说彚纂补入】
　　冬邾人伐我南鄙
　　邾之先君以伐鲁而为晋所执既归而卒嗣子在丧而复兴师伐我者叛晋与齐也齐人使之修先君之怨此祝柯之会所以复见执也【案此条从程端学春秋本义补入】
　　十有八年春白狄来
　　春秋书白狄于是焉止白狄之来与介葛卢同【案以上从春秋传说彚纂补入】罪中国不当与之交接也且宣八年晋师白狄伐秦是晋强而附晋伐秦也成八年秦人白狄伐晋是秦强而附秦伐晋也【案自罪中国以下从程端学春秋本义补入】
　　夏晋人执衞行人石买
　　秋齐师伐我北鄙
　　冬十月公防晋侯宋公衞侯郑伯曹伯莒子邾子滕子薛伯伯小邾子同围齐
　　曹伯负刍卒于师
　　楚公子午帅师伐郑
　　楚于是复争郑【案此条从程端学春秋本义补入】
　　十有九年春王正月诸侯盟于祝柯
　　盟者何平公修覇也虽盟焉楚闚于南齐易于后呉人且张一邾之防面从而背睽之盟奚益哉【案此条从程端学春秋本义补入】
　　晋人执邾子
　　既来同会又来同盟而乃执之非覇讨也故称人下书取邾田自漷水则知防人之君而夺其地此平公之覇政也【案此条从程端学春秋本义补入】
　　公至自伐齐
　　取邾田自漷水
　　邾之病鲁信有罪矣鲁以诸侯之力既执其先君又执其嗣君亦可已矣又取其田盖已甚矣晋劫邾使与鲁岂覇者之举哉【案以上从程端学春秋本义补入】书取田于至自伐齐之后明公独取之非诸侯取之専罪公之意【案以上从春秋传说彚纂补入】自漷水者随漷水以为界言其取之多也又罪其乱先王之疆理也【案自漷水以下四句从春秋本义补入】
　　季孙宿如晋
　　葬曹成公
　　夏衞孙林父帅师伐齐
　　十四年林父逐衞侯衎奔于齐故独伐齐林父逐君霸主所当讨而与之会伐则晋平霸业可知矣【案此条从春秋传说彚纂补入】
　　秋七月辛卯齐侯环卒
　　晋士匄帅师侵齐至谷闻齐侯卒乃还
　　八月丙辰仲孙蔑卒
　　齐杀其大夫高厚
　　齐高厚尝帅师伐我矣晋新行义于齐齐侯始立而欲亲晋故归罪于高厚而杀之以说于晋此明年所以与澶渊之盟也【案此条从春秋传说彚纂补入】
　　郑杀其大夫公子嘉
　　冬葬齐灵公
　　齐鲁累世婚姻之国前虽有怨今已易世故不废丧纪示不忘好【案此条从春秋传说彚纂补入】
　　城西郛
　　叔孙豹会晋士匄于柯
　　鲁犹惧齐故为柯之会以自固【案此条从春秋传说彚纂补入】
　　城武城
　　襄公四书城邑非本务也使民饥而散虽城之孰与守之【案此条从程端学春秋本义补入】
　　二十年春王正月辛亥仲叔速会莒人盟于向
　　向本莒邑宣四年取之者也莒鲁结好自是十五年不交兵速代父为卿未练而从政无复三年之丧也【案此条从春秋传说彚纂补入】
　　夏六月庚申公会晋侯齐侯宋公衞侯郑伯曹伯莒子邾子滕子薛伯伯小邾子盟于澶渊
　　齐以晋不伐其丧而感服居丧而出盟盖亦越礼畔道矣【案此条从春秋传说彚纂补入】
　　秋公至自会
　　仲孙速帅师伐邾
　　蔡杀其大夫公子燮蔡公子履出奔
　　陈侯之弟黄出奔楚
　　黄与履何以奔楚自理也黄以宠任太过权逼其卿庆氏谮之而陈侯不能为之辨明是以一国之大不能容一弟也【案此条从春秋传説彚纂补入】
　　叔老如齐
　　冬十月丙辰朔日有食之
　　季孙宿如宋
　　二十有一年春王正月公如晋
　　邾庶其以漆闾丘来奔
　　庶其叛其君又盗其土地来奔于鲁其罪大矣时公在晋而季氏遂纳其邑受其叛臣是之谓以利主逋逃恶自见也【案此条从程端学春秋本义补入】
　　夏公至自晋
　　秋晋栾盈出奔楚
　　盈不能防闲其母遂为范匄所逐既取奔亡复有作乱之志故特奔于楚焉以楚疆大今日可恃以逃难他日可挟以复归也【案此条从春秋传说彚纂补入】
　　九月庚戌朔日有食之
　　冬十月庚辰朔日有食之
　　连食两月变之大者歴家推歩之术皆一百七十三日始一交会去度逺则日食渐少无频食之理而此年九月十月二十四年七月八月频食下至汉晋以来亦或有之不可委之天数之常故圣人必以为谴异而书之以惊人君之或怠后世任数而不修徳徳未修而祸未至益以为天无心而数有定也惟天之仁又出灾异以申劝之且曰前既无騐此奚为哉亦数而已矣目习于见耳习于闻而不复思上帝之怒不足独当而下延祸于众庶于是斯民皆怨其上而民心离矣孟子曰王无罪嵗斯天下之民至焉为人君者可不戒哉【案此条从程端学春秋本义补入】
　　曹伯来朝
　　公会晋侯齐侯宋公衞侯郑伯曹伯莒子邾子于啇任范鞅欲使盈无所容于世故盈愤卒兴大乱此以私败公足为戒也【案此条从黄震日抄补入】
　　二十有二年春王正月公至自会
　　着不朝正于庙【案此条从程端学春秋本义补入】
　　夏四月
　　秋七月辛酉叔老卒
　　此叔肸之孙声伯之子其子弓嗣为大夫是为子叔敬子【案此条从春秋传说彚纂补入】
　　冬公防晋侯齐侯宋公衞侯郑伯曹伯莒子邾子薛伯伯小邾子于沙随
　　晋以一栾盈之故期年之间再合诸侯见晋失覇者之义不足以令诸侯矣齐侯于是终保栾盈明年伐衞遂伐晋也【案此条从赵汸春秋集注补入】
　　公至自会
　　楚杀其大夫公子追舒
　　追舒宠近小人故及于难然以楚国之力除一宠嬖之大夫顾岂难哉而康王始则与人之子图其父终则杀之轘其党于四竟由威柄失于上故刑不足以驭下也夫威柄既立则责谯足以折姧臣之锋及其失之则刀锯不足以当姧臣之罪其怨毒所钟遂于灵王之世楚之不亡者幸而已【案此条从春秋传说彚纂补入】
　　二十有三年春王二月癸酉朔日有食之
　　三月己巳伯匄卒
　　自悼公以来晋悼为婚姻国国恃以兴而鲁礼有加焉【案此条从春秋传说彚纂补入】
　　夏邾畀我来奔
　　葬孝公
　　陈杀其大夫庆虎及庆寅
　　书及着罪在庆虎以虎之罪而及寅也【案此条从春秋传说彚纂补入】
　　陈侯之弟黄自楚归于陈
　　二庆死则黄之归易矣谗诬不释则忠良不显奸宄不诛则淑善不遂君子小人相为伏见故陈讨二庆而公子黄返也【案此条从春秋传说彚纂补入】
　　晋栾盈复入于晋入于曲沃
　　曲沃即沃昭公分国以封沃沃盛强昭公防弱国人叛而归沃故诗人作杨之水椒杕杜之诗以见意然则沃者晋之腴饶强盛必叛之邑也今曲沃大夫不由君命而擅纳盈以曲沃乃盈旧所食之私邑故盈帅曲沃之甲以入晋不胜而反入曲沃焉故书入于曲沃见盈有叛心又见曲沃知有盈而不知有晋君也【案此条从春秋传说彚纂补入】
　　秋齐侯伐衞遂伐晋
　　齐侯因晋有栾氏之难而助之以报十八年之役也十八年诸侯同围齐者鲁之故也齐之所以数伐鲁者衞之故也故先伐衞晋不之问于是遂伐晋晋为盟主而衞其同盟也既伐同盟又伐主盟祸乱成于此矣【案此条从程端学春秋本义补入】
　　八月叔孙豹帅师救晋次于雍榆
　　己卯仲孙速卒
　　冬十月乙亥臧孙纥出奔邾
　　晋人杀栾盈
　　齐侯袭莒
　　以十八年莒子同诸侯围齐故也凡用兵者声言彼罪执辞以伐若乗人不备掩而取之则盗贼之为尔春秋独此书袭者罪齐侯以诸侯之尊为盗贼之事也【案此条从程端学春秋本义补入】
　　二十有四年春叔孙豹如晋
　　仲孙羯帅师侵齐
　　齐之伐晋也鲁使叔孙豹救之次于雍榆无功于晋故孟孝伯至此复帅师侵齐为晋报焉盖惧晋之疑也羯代速为卿未练而帅师无复三年之丧罪自见矣【案此条从春秋传说彚纂补入】
　　夏楚子伐呉
　　于此见楚弱而呉强也自襄公言之十一年失郑十四年伐呉自是舍郑而不取置栾盈而不事又十年而一再伐呉以是而知楚弱而势分于呉方急呉而缓中国也【案此条从程端学春秋本义补入】
　　秋七月甲子朔日有食之既
　　齐崔杼帅师伐莒
　　去年齐侯袭莒已与莒平今崔杼因帅师送使者如楚而遂伐莒是见利则乗齐人之无信也【案此条从春秋传说彚纂补入】
　　大水
　　八月癸巳朔日有食之
　　公会晋侯宋公衞侯郑伯曹伯莒子邾子滕子薛伯伯小邾子于夷仪
　　自盟于柯陵之后齐有轻晋之心会齐侯环卒而光新立乃受盟于澶渊及商任沙随之防晋失其令齐于是复贰明年乃伐衞遂伐晋又再加兵于莒晋侯为是故会于夷仪帅十二诸侯之师将以讨齐然会而不伐是有畏也国势不竞众志不一也曰水不克者特辞不能伐耳下书崔杼伐我西鄙盖知晋之无能为也【案以上从春秋传说彚纂补入】伯居丧出会覩文见义【案二句从程端学春秋本义补入】
　　冬楚子蔡侯陈侯许男伐郑
　　公至自会
　　诸侯救郑不书故以会致【案此条从春秋传说彚纂补入】
　　陈鍼宜咎出奔楚
　　叔孙豹如京师
　　襄公即位二十有四年如晋者五出会诸侯者十有三未尝朝天子也是时谷洛鬭毁王宫而齐侯叛晋求媚于天子故为王城之于是叔孙豹始如京师聘且贺焉【案此条从春秋传说彚纂补入】
　　大饥
　　二十有五年春齐崔杼帅师伐我北鄙
　　夏五月乙亥齐崔杼弑其君光
　　崔杼不能防闲其妻以淫于家又不絶其妻而行大逆于君齐庄背诸侯之盟数行侵伐崔杼因民之忿遂以宣淫之故弑之【案此条从春秋传说彚纂补入】
　　公会晋侯宋公衞侯郑伯曹伯莒子邾子滕子薛伯杞伯小邾子于夷仪
　　晋会诸侯以伐齐齐以庄公既弑为解因纳赂以求成焉故不书伐夫以义会诸侯而以奸终之有以知晋平之不竞矣【案此条从春秋传说彚纂补入】
　　六月壬子郑公孙舍之帅师入陈
　　去秋夷仪之会楚与陈蔡许三国同伐郑今嵗复会于夷仪郑虑楚之复来也故先帅师入陈以夺其心观左氏所载入人之国未有若子展子产之有礼者也故春秋无贬辞【案此条从春秋传说彚纂补入】
　　秋八月己巳诸侯同盟于重丘
　　公至自会
　　衞侯入于夷仪
　　楚屈建帅师灭舒鸠
　　冬郑公孙夏帅师伐陈
　　十有二月呉子遏伐楚盟于巢卒
　　二十有六年春王二月辛卯衞甯喜弑其君剽
　　衞孙林父入于戚以叛
