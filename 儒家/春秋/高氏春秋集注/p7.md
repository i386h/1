<!-- { "loadSidebar": true } -->
　　佗逾年之君也蔡人辄杀陈国之君可乎不曰陈侯而曰陈佗者盖以贼诛也陈厉公蔡出也故蔡人杀佗而立之蔡虽他国以私杀之然佗杀世子窃位天下之恶人皆得而诛之故书蔡人以见杀贼者天下之公也桓公亦一陈佗也
　　九月丁卯子同生
　　此桓之子也其称子者何明嫡嗣也喜有正也然春秋方疾桓之弑逆而欲讨其罪而絶之又岂当着其嫡嗣而喜有正乎曰此春秋之深意也顾学者未之思耳夫婚礼者将上以事宗庙而下以继后世也故君子重之子同之生月日谨之则以庙祀世系之重实在于此而诗刺庄公以为齐侯之子孙岂不悖哉夫隐桓以嫡庶不明而相篡夺今庄公之生人又疑之故春秋所书莫大乎此然则诗人之言妄乎曰不妄也襄公文姜之淫乱盖在同生之后当同之生齐鲁未尝乱也故特书之使国统着明焉观公羊同非吾子齐侯之子也之语正与春秋之意合况庄公母子夫妇男女之分慙德多矣不书其生则其事不见此之谓微而显当深攷之
　　冬纪侯来朝
　　纪侯所以称爵者志不在于朝桓也时惧齐故数来朝以求援耳然而不能内修其政以和辑其人民效死以守而区区求救于弑逆之人其不能保其国也宜矣是时纪侯方谋连婚于周以自重故欲求公以为之中也
　　七年春二月己亥焚咸丘
　　按左传昭六年三月郑人铸刑鼎士文伯曰火未出郑其有灾乎盖古者将有田事则焚莱故礼记曰季春出火为焚也然后简其车赋厯其卒伍而君亲誓社以习军旅今建丑之月而焚咸丘何哉咸丘乃鲁地之近齐者故孟子以咸丘蒙之问为齐东野人之语盖鲁为纪谋齐难先清野以备之故二月而焚咸丘所谓自焚也鲁自是失齐好
　　夏谷伯绥来朝邓侯吾离来朝
　　春秋之法诸侯不生名此二君何以名曰臣而弑君天理灭矣宜天下所不容也而两国反相继朝之奬乱助恶悖逆天道岁功不能成矣故名其二君而不书秋冬与四年同也然则十五年邾人葛人牟人来朝何以书秋冬乎曰四年与此年其义已明矣三国之来别立义也
　　八年春正月己卯烝
　　闭蛰而烝当在建亥之月周以建子为正正月己卯烝则是去年冬祭而今岁行之得为礼乎夫烝者备物之祭桓公以备物之祭数享宗庙可谓厚于其亲矣春秋书其烝祭之勤乃所以罪其弑逆之恶也若曰桓非不知有宗庙非不知有父兄苟知其有宗庙父兄曾不思弑隠之残忍何哉其书之之辞至缓其责之之意至深真圣人之文非精心极意者孰能知之
　　天王使家父来聘
　　谋纳后也盖天王亦欲结鲁以援纪也何以知天王之欲结鲁以援纪以下文书祭公来遂逆王后于纪是遂与纪为婚姻矣使诸侯知纪虽小国而天下之母出乎纪也又以纪自隠公已有婚姻之旧而天王自知王室之弱不能独援特为之结鲁以兼助纪也不然天王之使何为数数至鲁耶
　　夏五月丁丑烝
　　正月旣烝矣而非时复烝者见其厚祀之意也称其祀之厚乃所以责其弑逆之深诗猗嗟刺鲁庄公而盛称其有威仪技艺盖称之乃所以刺之春秋之文盖类于诗以意逆志是为得之
　　秋伐邾
　　桓自弑立恃其彊恶以凌小国小国皆畏而从之故纪也滕也邓也谷也郕也杞也或朝或会惟邾恃旧好而不顾至是遂伐之其曰伐邾必有辞焉邾不能奉辞以讨桓公弑逆之罪宜乎其反见伐也
　　冬十月雨雪
　　建酉之月未霜而雪书异也雨自上下者也
　　祭公来遂逆王后于纪
　　祭公受命逆后而先来鲁以谋纪难圣人特书祭公来而以逆后为遂事责其不防王命而轻天下之母也
　　九年春纪季姜归于京师
　　王者以天下为家旣逆为后则天尊地卑乾坤定矣覆载之间皆臣子也天王旣使祭公逆王后则王后所过之国皆当致其臣子之恭今乃曰纪季姜归于京师此岂待王后之礼也哉曰古者后夫人必娶嫡女故天子求后于诸侯诸侯对曰夫妇所生若而人若姑姊妹则曰先君之遗女若而人于诸侯则曰不腆先君之嫡若而人是以伯姬归于纪则叔姬为之娣今曰季姜则非嫡矣不可以母天下春秋所以严其名也以此为防而后世犹有以卑人为后者
　　夏四月
　　秋七月
　　使当时天子诸侯皆无轻动妄举常若此二时则圣人岂复作春秋耶
　　冬曹伯使其世子射姑来朝
　　曹伯初以桓弑逆不朝旣而以鲁伐邾之故畏鲁之强乃急使世子朝之按周官典命凡诸侯之适子誓于天子而摄其君则下其君之礼一等然则世子固有摄君之礼盖以朝于天子有时而不可后故老疾者使世子摄之急述职也诸侯间于王事则相朝又何摄之有按明年正月曹伯卒则此年冬固己有疾弑逆之人固不必朝幸而有疾不能来则亦已矣乃使世子朝是危道也
　　十年春王正月
　　桓公弑立积年无明王以讨之圣人不与大恶之人久居其位故十年复书王以谨其罪而先儒以为正终生之卒也若此年为正终生则前五年正月陈侯卒何为不正之哉
　　庚申曹伯终生卒
　　夏五月葬曹桓公
　　因鲁往会而着其臣子私諡之罪
　　秋公会衞侯于桃丘弗遇
　　弗者迁辞恶失信也衞侯先与公期旣而复与齐郑合谋将以伐我故公往会而弗遇此固衞侯之失信然亦见公以弑逆为诸侯所弃也在易屯之六三以阴居阳其身不正而轻躁妄动求应于五五应在二而弗见纳圣人戒之曰君子几不如舍往吝夫子以世人未达几之理也复于系辞赞之曰几者动之微吉之先见者也君子安其身而后动易其心而后语定其交而后求君子修此三者故全也夫桓公身负弑逆之罪而又轻躁妄动为人所弃与易相契圣人深为万世之戒也
　　冬十有二月丙午齐侯衞侯郑伯来战于郎
　　春秋之中诸侯加兵于鲁者为不少矣未有书来战者此不书侵伐我鄙而以来战为文者见彼曲我直我有辞也左氏载其事曰郑世子忽有功于齐齐人饩诸侯使鲁次之鲁以周班后郑郑忽怒请师于齐齐人以衞师助之盖以齐衞尝胥命故也夫我则有礼而彼反兴戎故特变文曰来战于郎郎鲁地地以鲁则鲁与战可知矣而不出主名者三国非义加兵于我故以三国自战为文也此郑主兵而序在齐衞下者名虽因郑而事实本齐齐侯知鲁援纪无所发怒故激郑而嫁其祸于鲁也夫鲁桓有弑逆之罪三国党之而不问乃区区以鲁班为讨此圣人所以深罪之

　　春秋集注卷五
<经部,春秋类,高氏春秋集注>
　　钦定四库全书
　　春秋集注卷六
　　宋　高闶　撰
　　桓公三
　　十有一年春正月齐人衞人郑人盟于恶曹
　　此即齐侯衞侯郑伯也而书人者圣人恶三国之不能讨弑君之贼以正人之国而徒残民焉以逞其欲则此盟不足为神所听故前书来战此夺其爵与公会衞侯于桃丘弗遇事义参见圣人之意深矣
　　夏五月癸未郑伯寤生卒
　　郑庄公立四十三年世子忽立是为昭公而不终于位自是五世兵革不息自入春秋攷之其存心处虑见庄公之积不善知其必有余殃矣
　　秋七月葬郑庄公
　　郑忽旣立不待五月而葬其父是生乱阶
　　九月宋人执郑祭仲
　　宋人怨郑久矣恨力不能报耳祭仲郑之权臣也君之废置尽在其手宋公诱而执之使废嫡立庶者盖欲郑之偿吾赂故尔祭仲身为郑卿国之安危所系不能慎重轻出其国旣见执于宋则当尽死节以拒宋乃所以报国也今就执而突遂归忽遂出则是祭仲纳突而逐忽其废置之权在祭仲矣诗刺祭仲谓之权臣而公羊氏因以为可与权岂不异哉虽然乱郑国者实由宋公故春秋夺其爵而贬称人也祭仲称字者非贤之也以天子之命卿故字之也春秋尊王命贵正卿乃所以大祭仲之罪而深责之也
　　突归于郑
　　突自外入篡其兄而曰归者见祭仲已立之也不曰祭仲立突者圣人原其情实自宋公逼之若书祭仲立突则罪归祭仲而未见祭仲之本意故蒙上文而书突归于郑以见宋公擅立诸侯之罪突外假彊大之势篡兄而自立故不书公子言不可以有国也
　　郑忽出奔衞
　　忽不称爵者未逾年也若称子则已葬矣其称郑忽以国系之明其正也旣立出奔而名之者见其失国也忽不能自固其位以至于亡由不能自固而进退之权在祭仲仲旣被执故突归为已立忽出为失国也
　　柔会宋公陈侯蔡叔盟于折
　　此盟谋定郑突也故宋公为主柔鲁大夫之未命者叔蔡侯弟也凡异母弟曰叔季许叔蔡季纪季皆诸侯之异母弟尔诸侯之弟国而字之言与君同体也鲁柔蔡叔敢与诸侯抗盟亦宋公陈侯自取之也春秋凡陪臣専征伐盟会者据左氏之文有禀其君命者有不禀其君命而自出者而经无明文以别之盖以当时陪臣非自己之専君命即辅其君以専天子之命圣人皆不与之也昔人论春秋无贤臣以为诸侯之视天子犹父也陪臣于诸侯亦犹子之于父则其视天子犹祖也人子孝于父者必欲其父孝于祖陪臣忠于诸侯者必欲诸侯忠于天子则忠孝两全矣今陪臣皆强公室而弱王室是弱祖而强其父也佐诸侯以敌天子是佐父以敌其祖也贻祖之怨成父之逆恶莫大焉故管仲相桓公霸诸侯一匡天下虽不自専惟辅其君一以専天子之命是亦挟父而叛其祖也春秋惟一管夷吾尔而犹若是谓之无贤臣也宜哉
　　公会宋公于夫钟
　　宋公以立突故多责赂于郑郑人不堪宋公怒为夫钟之会以谋之会者外为主公宋出也故往会宋公因为之请平焉盖十年郎之战由郑忽也故公怨忽而助突可谓喜于助乱者矣
　　冬十有二月公会宋公于阚
　　阚我地宋公不与郑平必欲得赂于是公又为阚之会复为突请焉呜呼公为郑之意亦可谓勤矣
　　十有二年春正月
　　一时无事书首月存天道王法也
　　夏六月壬寅公会纪侯莒子盟于曲池【按经文公谷作纪侯左氏作杞侯此从公谷】
　　曲池我地寻隐二年密之盟也纪有齐难故公寻旧盟以笃好
　　秋七月丁亥公会宋公燕人盟于谷丘
　　谷丘宋地宋公连燕人将以讨郑故公复往会而为之请平因与之盟也入春秋以来燕未尝预中国之会亦未尝交玉帛之使也其孤特僻陋可见于此矣幸而谷丘之盟与中国通曾未旋踵而反伐所与盟之国是以春秋贬之
　　八月壬辰陈侯跃卒
　　陈厉公立七年子免不得立立其弟林是为庄公不书葬者蔡人杀陈佗而立之不正尤甚于衞宣公也
　　公会宋公于虚
　　虚宋地用见宋益懈疎公而公强从之不已秖自辱也
　　冬十有一月公会宋公于
　　亦宋地公委宗社人民而六出与宋会盖公憾郑忽而欲定突是以不惮屈辱力为郑请然诸侯临莅一国之民民不可一日不治则国不可一日去之故先王之法诸侯无事不得出其四境朝事天子则出境天子巡狩则出境方伯率诸侯以征伐则出境亲迎则出境若无事而出境则诛春秋之时侵伐盟会无时无之诸侯未尝安居国中以治其民也强大之国则奔走之弱小之国则侵陵之未尝一岁而无出境之事也圣人悉书之以着其罪于罪之中又为之轻重焉盖当时王政不行天下无王诸侯不从事于盟会则又无以安其国故有相会而谋安天下者有相会而谋侵伐者各从其会以见其事以王法论之凡诸侯去其国家而擅相会者皆罪尔圣人又通以一时之权而较其轻重也今公区区为郑而数出会宋宋公亦为求贿而数与公会皆非为国为民其罪均尔
　　丙戌公会郑伯盟于武父
