<!-- { "loadSidebar": true } -->
　　公会齐侯于平州
　　春秋凡簒立者诸侯一与之会则他国不得复讨遂列于诸侯之会而以成君书之罪诸侯也非有王命则国人亦不得讨之恐滋乱也此当时大概然尔今宣公与齐侯虽同恶相济然实公欲为此会而不书及者讨贼之辞也凡乱臣贼子必深絶其党而为恶者孤矣故书会而不言及
　　公子遂如齐
　　此又如齐者谢得会也前年公子遂与叔孙得臣如齐请于齐侯归弑其君出其母而立宣公今年公子遂得为公冒丧逆女季孙行父又为之纳赂请会齐惠公新遭弑逆之变而助成弑嫡之谋不念出姜之戚而继为丧婚之好贪取济西之赂而遂定簒者之位废君臣兄弟夫妇之义是谓以乱济乱者也昔季子然问仲由冉求可谓大臣与孔子曰大臣以道事君不可则止今由与求可谓具臣矣然则从之者与曰弑父与君亦不从也公子遂与季孙行父叔孙得臣居大臣之位相与周旋于簒夺之事曾具臣之不若当时庶几于孔子之言者帷叔仲彭生耳自是禄去公室政在大夫鲁君遂失其民此春秋所以尽其辞也
　　六月齐人取济西田
　　此专罪齐也宣公不义得国故以先君封界之田赂齐此吾国之恶圣人为之辞曰齐人取之云尔若非我予之也齐受簒逆之赂而助之则其恶尤大春秋讨贼尤严于利其为恶而助之者所以孤其党也虽非强取要亦不义而得之所谓非其有而取之曰盗也鲁国本非宣公之所有也不义得国宜不能保其土故不云我其不书公纳赂者与郑伯假许田同义桓宣之计若出一轨春秋志之以见世平则正与法皆胜世变则乱与赂偕行自然之符可不戒诸
　　秋邾子来朝
　　首朝簒逆之贼此不待贬絶也故与滕侯朝桓之文异公羊子曰其余从同同此类是也
　　楚子郑人侵陈遂侵宋
　　十五年扈之会晋将为鲁讨齐十七年晋以诸侯之师伐宋以讨弑君之罪皆取赂而还于是郑伯以晋为不足与遂受盟于楚此虽晋有以取之然郑遽背中国而即夷狄又同楚子加兵陈宋是助夷狄以攻中国也罪不胜诛故称楚子而人郑伯所以甚郑伯之罪也非与楚子也两书侵者所以深罪郑伯此举之不义也既正此师为不义然后中国之师可举矣
　　晋赵盾帅师救陈
　　赵盾先自帅师救陈而后致中国同伐郑也然郑人连楚以侵陈与宋则晋何为独救陈曰楚郑之兵主在于陈因加于宋晋人逾宋而救陈救陈而师退是救宋也故举救陈则及宋举救宋则不及陈矣
　　宋公陈侯衞侯曹伯会晋师于棐林伐郑
　　此言赵盾救陈之师也　会晋者着诸侯为盾所致也不曰会晋赵盾者不与其以卑致尊也若列数诸侯而会赵盾则是诸侯会大夫之辞尔故止称师焉师众可以敌诸侯矣夫征伐自天子出非诸侯可得而专也诸侯专之犹不可况大夫乎自隐桓以来诸侯无大小皆专而行之及宣成而下大夫无内外皆专而行之棐林之会天下之事中国之政皆在赵盾矣
　　冬晋赵穿帅师侵崇
　　崇在西土秦与国也晋方病楚而欲得秦赵穿曰我侵崇崇急秦必救之吾以求成焉鸣呼此谬计也岂有欲求成而反加兵于他人之国乎适足以众晋之敌尔夫其谋之迂如此而当国者亦岂不为之裁正而从之乎意者穿已有逆心欲得兵权托于伐国以用其众尔故书侵以着其罪
　　晋人宋人伐郑
　　宋人怨郑伯与楚子之侵我也复请晋伐郑晋亦以前救之无功也遂连兵伐之夫晋以贪赂致诸侯之叛不能退而自责乃谋动干戈于外以遂宋之复怨况宋人弑君岂可与之合兵乎故虽讨得其罪亦皆贬而人之
　　二年春王二月壬子宋华元帅师及郑公子归生帅师战于大棘宋师贬绩获宋华元
　　大棘宋地春秋二十四战主客并书帅师者惟此及哀二年赵鞅罕达而已夫主于伐人则书帅师此主与客无辨何也盖郑公子归生兴师伐宋而来不称伐者背中国即夷狄为楚来无以为辞曲在郑也然元年秋郑人与楚子侵宋宋公既为棐林之役以报之是冬又与晋人伐郑一役而两报之遂起此役今郑师之来宋当明大义以谕之否则慎固封守使郑不得而犯焉华元乃遽帅师出与之战于是三军大败以至见获不能效死徒殄民辱国而已以见中国因夷狄之故而自相残如此故两书帅师以恶之书宋之及又书宋败深罪其不当与之战也上书宋华元矣下云获华元可也复云宋者以国系之重其以国事获也
　　秦师伐晋
　　此秦之师由晋侵崇以起之则恶在晋故秦称师称伐见此师之出有名也一侵一伐而秦晋之曲直可见矣圣人诛赵穿之意亦明矣
　　夏晋人宋人衞人陈人侵郑
　　郑为楚伐宋败其师获其大夫晋赵盾兴诸侯之师将为宋讨郑而不果者非力不足理曲故也晋惟以取赂释宋不讨以至于此故春秋着其失覊者之义既贬而人之又书侵以恶之所以甚赵盾也盾执晋政以主诸侯而二扈之盟贪宋齐之赂纵大恶而不治勤诸侯而无功故郑伯以晋为不足与道楚以伐陈宋自是楚与晋争晋不能竞反有弑逆之祸于是楚益自肆明年遂有问鼎之事
　　秋九月乙丑晋赵盾弑其君夷臯
　　诸侯以晋为盟主而晋国之政在赵盾盾之专制诸侯几二十年矣天下惟知晋之有赵盾而不知有灵公也灵公虽不德亦不堪盾之专权故有杀盾之志焉盾欲出奔而未越境其族子赵穿遂弑灵公而盾即复其位不复讨贼然则盾之臣节安在哉故圣人原其情而书之曰赵盾弑其君夷臯而不使赵穿尸其罪也诚使赵穿尸其罪则奸臣伪亡诈窜而隂使人弑其君者遂得以免其罪矣夫弑君之罪岂可计免乎况盾又使穿逆成公则其迹嫌矣故圣人正赵盾之罪以戒天下后世专权怀姧之臣也善乎西晋陈泰能明此义也方高贵乡公之见弑也抽戈者成济倡谋者贾充而当国者司马昭也昭虽流涕问策于陈泰泰曰惟斩贾充可以少谢天下尔昭问其次意在济也泰以为有进于此不见其次盖指昭也然则赵穿弑君而盾为首恶春秋之大义明矣以此为坊而邓扈乐之徒犹蒙归狱而受戮灵公立十四年赵盾使赵穿逆襄公之弟黑臀于周而立之是为成公不书葬者贼不讨也
　　冬十月乙亥天王崩
　　三年春王正月郊牛之口伤改卜牛牛死乃不郊犹三望
　　诸侯为天王崩斩衰而鲁本不当郊因丧纪而不郊可也今所以不郊者非为天王崩也牛口伤而改卜而牛又死故也且公弑君簒立无天道矣岂足对越在天乎祭天之牛或伤或死此天示变以警公也三望本因郊而设既不郊则三望之礼不备矣夫鲁僭郊礼久矣隐桓庄闵不书者圣人不敢无故斥言君父之过故因变异而言也
　　葬匡王
　　前期而葬者简也且以着王室之防罪诸侯之不王也
　　楚子伐陆浑之戎
　　僖二十二年秋秦晋迁陆浑之戎于伊川使杂居中国而天子置之不问至是楚子兴兵来讨其罪故称伐以见中国之不自正也然楚自南海长驱中原观兵周疆定王使人郊劳辄敢问鼎之轻重虽有窥周室之心而不敢辄动以先王之泽未竭夷狄犹有畏义之心焉故称本爵以正其狂僭之罪而不书问鼎者盖私问之也
　　夏楚人侵郑
　　按左传晋侯伐郑郑与晋平而经独书楚人侵郑者书楚人侵郑则知郑复从晋也郑本以晋不足与而从楚今晋成公初立而复从晋是郑伯之反正也故独书楚人侵郑以抑夷狄之强
　　秋赤狄侵齐
　　曰赤狄者见狄之种类已分矣
　　宋师围曹
　　宋文公即位三年武氏以曹师作乱圣人削而不书此年围曹以报武氏之乱而书之者夫武氏之乱非曹人所致也宋人不能反躬自治内睦九族而兴兵以围人之国不亦左乎盖宋惟有不赦之罪故书法如此
　　冬十月丙戌郑伯兰卒
　　葬郑穆公
　　观其葬之速则知其礼之不备也且着其臣子私諡之罪
　　四年春王正月公及齐侯平莒及郯莒人不肯公伐莒取向
　　莒郯相怨而郯乃鲁婚姻之国故公及齐侯平之公欲为郯平莒而挟齐以为重非平之道此莒之所以不服也肯者心以为然而后从之者也此见公之义不足以服莒之心矣曰莒人又见其不肯者非特其君也及齐侯者以公为主及郯者以莒为主齐鲁二大国以好平两小国之怨而且不能盖信不足故也不知自反而取邑以致忿于人则公之所为亦已甚矣公既无以得莒后书郯伯姬来归则郯亦不能固其好也虽然向吾故地桓十六年城向是也其后或入于莒岂鲁与莒有好而向还莒欤至此莒不肯平然后公复取向也
　　秦伯稻卒
　　共公立四年其子桓公立
　　夏六月乙酉郑公子归生弑其君夷
　　归生郑之正卿也公子宋以染指鼋鼎之故郑伯将杀之宋辄与归生谋先归生若即姧谋则宋之恶可遏灵公亦得而免矣既不以告又惧其谮而从之虽公子宋手弑其君而归生为国正卿纵其为逆意尤可诛故特书公子归生弑其君夷所以教天下后世之为人臣者也盖春秋之作常施于可疑而不施于所不疑宋之罪无疑也归生或疑于可免故治归生则宋罪自见非重归生而轻宋也以此为坊后世犹有失身而为逆贼所制如司马亮沈庆之辈者且传曰慎防又曰饮食必有讼又曰戱生患又曰轻则失巨郑伯轻戱于饮食之防而致杀身之祸圣人书之其示来世之意深矣灵公立一年郑人立穆公之庶子坚是为襄公
　　赤狄侵齐
　　以齐之疆而连年为狄所侵则惠公之无政可知矣
　　秋公如齐公至自齐
　　狄在齐境而公往朝之公之无政又可知矣故虽未逾时而书至以危之且为明年再如齐起也
　　冬楚子伐郑
　　中国诸侯不问郑国杀君之罪而夷狄加兵以讨之故书楚子伐郑所以病中国也且楚之病郑久矣侵伐之事始称荆次称人至此称楚子所以深罪郑也
　　五年春公如齐
　　公以不义得国故亟朝于齐盖当是时鲁益以弱故谨事大国以自固也
　　夏公至自齐
　　公春如齐而夏至者以齐人止公而强为高固请婚也故书至以危之
　　秋九月齐高固来逆子叔姬
　　时君之女也故称子以别之古者三十而娶五十而爵为大夫故大夫无出境亲迎者高固为齐正卿而始与鲁为婚又越境逆女非礼可知矣不曰逆女者大夫不敌于诸侯故但称子叔姬以见高固之自逆也齐许之来鲁与之婚高固之娶叔姬之嫁皆非礼也
　　叔孙得臣卒
　　此公子牙之后庄叔也内大夫卒无不日者以春秋鲁史故详之也仲遂杀嫡立庶往谋于齐而得臣有并使之罪故特不书曰以谨之而仲遂之恶不可胜诛特于绎立义故文起于此也
　　冬齐高固及子叔姬来
　　子叔姬来者归宁也归宁常事不书先儒谓壻有反马之礼是亦常事不书矣夫髙固已为齐之正卿非王事不当出境既未娶而为国卿又不可以国卿而有新婚反马之礼也故书齐髙固及子叔姬来以罪之子叔姬不冠夫氏者承上髙固及之也
　　楚人伐郑
　　去冬之伐称楚子所以讥郑也今只称人又罪其数犯中国也






　　春秋集注卷二十一
　　钦定四库全书
　　春秋集注卷二十二
　　宋　髙闶　撰
　　宣公二
　　六年春晋赵盾衞孙免侵陈
