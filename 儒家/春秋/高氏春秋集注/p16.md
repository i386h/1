<!-- { "loadSidebar": true } -->
　　贯泽之会江黄皆至则齐已强而楚人失援矣此书侵郑楚人惧也惧而侵郑者何楚失江黄矣能争郑犹可抗齐也以是见楚人欲与中国争衡也惟不得郑是以服于齐也
　　三年春王正月不雨
　　一时无他事惟首月书不雨见终春犹无雨也
　　夏四月不雨
　　自去冬不雨至于今而不书旱何也凡书旱者虽有时而雨犹以不足而旱也若直不雨则旱在其中矣连于首月总书之见其为灾之久而僖公以不雨为念也
　　徐人取舒
　　凡国不言取此舒国也而曰取舒取舒之后复有舒庸舒蓼舒鸠之类皆羣舒夷落杂居江淮之间者当时夷狄无城郭宗庙社稷之守故但以取为文诗曰荆舒是惩然则舒与荆同为中国之患徐人欲与中国盟会故取舒以自効厥后齐侯为牡丘之会盖为此也
　　六月雨
　　此记不雨之终也且建已之月万物始盛待雨而大古者以是月雩而祈雨则六月之雨尤为可喜国之大事不可不书亦见僖公忧喜在乎民也夫所谓王者岂能使阴阳无旱潦哉如以斯民为忧而已故歴书之以见急雨之意焉所谓务农重谷者也
　　秋齐侯宋公江人黄人会于阳谷
　　齐桓九合诸侯此其五也齐将伐楚旣得江黄二国共掎角乃为此会以谕诸侯故曰阳谷之会齐桓端委搢笏而诸侯皆谕乎桓公之志盖江黄再会而不怠可以大举伐楚也故但书会而已又异乎贯泽之盟也或曰侵蔡次陉之师诸侯皆在而江黄独不与焉安知其谋伐楚乎曰兵有聚而为正亦有分而为奇也此用兵之法自召陵退而执涛涂然后及江人黄人伐陈则知诸侯侵蔡次陉而二国不会自为掎角之势明矣
　　冬公子友如齐涖盟
　　凡鲁遣大夫往他国盟则曰涖盟此盖公有他故不与乎阳谷之会故使上卿如齐涖盟也亦足以见齐桓寛政优简于诸侯矣
　　楚人伐郑
　　此伐郑者惧齐也凡谓之伐必有辞焉知齐之定伐故有事乎郑以拒齐也楚以夷狄连三歳加兵于郑欲与中国抗衡则中国之衰可知已齐桓岂可已哉于是明年诸侯大举伐楚也
　　四年春王正月公会齐侯宋公陈侯衞侯郑伯许男曹伯侵蔡蔡溃遂伐楚次于陉
　　此齐侯大举伐楚所以攘夷狄而尊中国也曷为而先侵蔡乎曰侵者无名兴师也齐侯欲攘夷狄尊中国经营驰骤十数年矣岂如左氏所载直为蔡姬举哉今以伐楚会诸侯则诸侯之师实为楚动而齐侯以为蔡先附楚不与中国盟会者二十有三年乃先加兵于蔡圣人罪其行事之迹殆若怒蔡兴师而因以及楚尔故书曰公会齐侯宋公陈侯衞侯郑伯许男曹伯侵蔡盖明其以蔡故而勤诸侯也以蔡故而勤诸侯则是一人之私而非天下之公举也是之谓齐桓之谲但以伐楚之名正而掩其谲尔圣人实书之见私欲之为害如此然予其爵者正为下文遂事起也以蔡国区区尝团于楚而诸侯之师遽及其境彼何恃而不骇且溃乎蔡侯以是忿齐终身不与中国盟会虽然诸侯守国凿斯池也筑斯灭也与民守之效死而勿去可也今兵一及境而民遂溃散则君之不能守其民可知矣沈溃莒溃之类皆是也书遂者着齐侯怒蔡兴师因乘诸侯兵力以伐之不由天子之命也孟子曰春秋无义战彼善于此则有之矣齐侯伐楚不能为而非所谓为天吏而伐之也然楚乃蛮夷之国强暴僭逆凭陵中夏天王不能治而齐侯能奋中国之威一举而服之而天下不胥为左衽者乃其力也圣人于齐侯灭遂之后用兵侵伐皆贬称人至此称爵者予其有攘夷狄尊中国之功也是举也非止八国之师也盖自阳谷之后小国从令而行故不复举之自曹许以上乃书尔陉楚地齐侯以师压其境焉屈完所谓君之涉吾地是也是时楚国方强齐将绥之以德故次于陉以待之旣而楚使屈完来遂与之盟此见齐不遽加兵而楚已服矣
　　夏许男新臣卒
　　诸侯非卒于国都则书地此不书许男卒于师何也按成十三年曹伯庐卒于师襄十八年曹伯负刍卒于师盖陉地近许许师虽已次于陉许男遇疾而归矣曰卒者卒于其国之辞也新臣即许叔也立四十二年其子业立是为僖公
　　楚屈完来盟于师
　　此楚子使屈完来观师而屈完因求盟于师也曰来盟者彼欲之也见楚之服齐也虽然齐侯举义师以伐楚则当罪其僭窃王号侵灭小国也今反以包茅不入昭王不复责之则其辞游矣盖齐桓之行事亦与楚相似故管仲亦不敢以此责之也义旣不充辞又不胜故不敢决战而许之盟也彼齐国佐如师陈袁侨如会皆书如而此独称来者外夷狄之辞也楚于夷狄最彊未尝与中国为会然屈完之佐楚子能从善服义知尊中国非特楚国之民安而中国亦被其泽焉故春秋特书其族如吾中国之大夫且见楚亦世官也然不曰楚子使者前此未尝称楚爵若此称楚子是进夷狄也非所以攘夷狄也故専举屈完与齐国佐不同
　　盟于召陵
　　屈完来盟于师楚志也不许盟于师而许之盟于召陵齐志也召陵去陉一舍耳齐侯退而盟之虽冇诸侯之师不复与战以礼楚焉故复书盟于召陵以明齐侯尚德不尚力也由此言之齐侯此举求服夷狄而已非若后世必以战胜为功也二十八年晋楚战于城濮晋文公退三舍以避楚楚得臣从之不已而后战焉方其退舍而楚还则文公亦将不战矣吾以是知齐桓晋文之攘楚皆求服之而不求战胜也故春秋予之
　　齐人执陈袁涛涂【案袁涛涂左氏作辕公谷作袁此从公谷】
　　涛涂非有意于误军道区区为陈之意则忠矣申侯卖涛涂于齐侯齐侯不之察赏申侯而执涛涂况楚方受盟而退遽执同会之大夫齐侯之志骄矣于是知齐侯之不可为周公而为三王之罪人也周公东征而西怨南征而北怨今齐假道于陈惧以求免又执涛涂故扬子云曰昔在周公征于东方召伯述职蔽芾甘棠其思矣夫齐侯欲径陈陈不果纳执袁涛涂具斁矣夫雄盖得之此也贬而人之不亦宜乎
　　秋及江人黄人伐陈
　　此书及者非鲁及之也蒙上齐人执袁涛涂之文乃齐及之尔齐所以及江黄伐陈者讨其误军道之罪也夫陈侯方与诸侯同侵蔡同伐楚又同盟而齐侯遽执其大夫又率二国伐之不义莫大焉故蒙上文而人之盖江黄小国例称人若书齐人江人黄人伐陈则嫌与江黄同贬故变文称及盖齐侯知此举非义诸侯不肯从故俾江黄二国伐之俾江黄二国伐之亦齐侯之善经也何谓善经不以江人黄人伐楚而以江人黄人伐陈者不以江人黄人益楚之怒也爱江人黄人也此齐侯之善经也虽然伐陈非义也陈人亦未肯服罪故十有二月再会诸侯侵之
　　八月公至自伐楚
　　桓会不致于此致者以其事功为足乎扬也且师出逾二时矣又以见诸侯之师正为伐楚而起非为侵蔡也攷观齐侯伐楚之举或美或恶而可以知霸者之杂矣
　　葬许穆公
　　因鲁往会而着其臣子私諡之罪
　　冬十有二月公孙兹帅师会齐人宋人衞人郑人许人曹人侵陈
　　齐侯大举诸侯之兵假涂于陈陈人病之不欲其复过我国使之循海而归则齐侯之不修师律可知矣乃反执陈之大夫又及江黄加兵于其国今又大合诸侯之兵压其境圣人于此不曰伐而曰侵者所以深罪其无名也书公孙兹之帅师贬可知矣齐之首恶罪不胜诛也陈人行成遂归涛涂

　　春秋集注卷十四
　　钦定四库全书
　　春秋集注卷十五
　　宋　高闶　撰
　　僖公二
　　五年春晋侯杀其世子申生
　　诸侯世子皆誓于天子不可专杀也且父子人之大伦非他人所得间者今至于相杀则人伦废矣况世子至亲非其君自杀之则无敢杀者是故斥言晋侯所以深罪其听谗而忍杀其子也观宋苓之诗盖可见其好听谗矣然申生志安其父而陷之于大恶不容无讥故甚晋侯则申生之讥在其申矣何则父子之间虽以恩掩义义有不可已者舍恩从义可也曽子小杖则受大杖则走此以义爱其父者也若申生者知恩而已非君子所贵也使申生能自直献公慨然知自及虽居不安食不饱君子犹以为孝也直而不胜逃而免难俟其自悟父子之恩犹可全也申生不知出此二者而为臧获之计其不智甚矣非特陷父于不义自是晋国大乱庻孽觊觎互相簒杀至文公始定迹其祸端实由此尔或曰世子实有罪则如之何曰先以谗谮为虑可也若不免乎疑则加温辞以讯之勿盛怒以恐之使世子得尽其情可也世子辞尽而实有罪则亦教诲之而已若终不改焉诸侯则听命于天子天子则大防羣臣于朝而显议之羣臣有辨其谗谮则父子释然无疑可也然以为有罪必可废则废其爵位如尧之待丹朱俾终其天年以全吾父子之爱可也又何必杀为夫为人父而杀其子未有不由内宠者故春秋特书晋侯杀其世子以为后世之戒以此为坊而后世犹有以尧毋名门使奸臣逆探其意以成巫蛊之祸者
　　杞伯姬来朝其子
　　杞伯姬来者不宜来也朝其子者不当朝也先王之制诸侯未冠而即位谓之童子侯童子侯不朝盖不可以成人之礼接之也伯姬归杞方十三年如其有子必尚防穉又未嗣位如之何而胜朝乎若伯姬归宁而与其子偕来则亦常事不书矣今特书杞伯姬来而系之以朝其子盖无故而来以朝其子为名春秋别嫌辨疑与书子同生同意意在言外也
　　夏公孙兹如牟
　　按桓十五年牟人来朝盖小国也鲁必不使大夫往聘此书公孙兹如牟者直着其托聘使以图昏左氏以为娶是也盖大夫非君命不逾境今以聘行则其出为有名矣然小国不能自进于礼而我先聘之公孙兹虽可逃责于一身适自取卑辱耳
　　公及齐侯宋公陈侯衞侯郑伯许男曹伯防王世子于首止
　　齐侯九合诸侯此其六也凡鲁与一二国盟伐则有称防称及之异以辨起意之主若大防诸国盟伐皆盟主所召而往就之故悉不书及此书及者非内为主也殊防王世子故不言防齐侯而书及也齐桓恃平楚之功坐致天王之世子故圣人不与齐桓之致世子而以诸侯防王世子为文盖王世子天王之贰也不可以并诸侯之列也春秋之法尊君而卑臣抑强而扶弱君弱矣则扶而尊之臣强矣则抑而卑之岂特惩当时之变乱盖将以明天地之义也故殊防王世子所以示诸侯不可得而抗之且避不恭也然而世子出防非王命也天王以惠后故将废世子郑而立王子带齐侯以为议之于朝觐贡之以諌词从则王子安不从则废之是从违未可知也莫如为防以见世子使天下诸侯晓然皆知世子之为郑而共尊之吾从而与之盟则虽有惠后之爱天王不得行其私则世子终可不易矣此齐侯之志也虽然诸侯不以王命而敢防世子世子不以王命而出防诸侯此皆天王弱诸侯强以公义而胁天子天子以私惩而见制子诸侯君臣父子之间皆失正矣王世子位定是为襄王而许男居丧出防则又覩文见义也
　　秋八月诸侯盟于首止
