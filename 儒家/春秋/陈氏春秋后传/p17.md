<!-- { "loadSidebar": true } -->
　　防于沙随不见公则讥不在鲁也于是邾子莒子愬鲁于晋晋侯不见公书曰公不与盟讥鲁之辞也向也黒壤公不与盟则讳不书盟今也不讳则讥鲁之辞也于溴梁于祝柯尝为鲁执邾莒矣而鲁亟出师又纳其叛人于是邾莒愬于晋晋为有辞于鲁也而公遂不盟晋之不自强于主盟由重邱而后皆大夫尔以晋之不自强于主盟而复合诸侯于是刘子临之叔向请之诸夏犹有属焉而齐人不可郑人争承鲁人不与盟而列国之君大夫旅见于楚则晋之合诸侯由是止鄟陵之后参盟复作则鲁诚与有讥焉尔讥鲁所以徧刺天下之诸侯也
　　晋人执季孙意如以归公至自防蔡侯庐归于蔡陈侯吴归于陈
　　于是楚平王封陈蔡而复之隐太子之子庐归于蔡悼太子之子吴归于陈则其书曰陈侯蔡侯归何不予楚専封也归辞有三突归于郑篡公子之辞也蔡季自陈归于蔡宜得国公子之辞也卫侯郑归于卫尝失国之君之辞也此未尝有国也使之如失国辞然者不与楚専封也【从谷梁】
　　冬十月葬蔡灵公公如晋至河乃复吴灭州来
　　十有四年春意如至自晋
　　大夫不致【谷梁例】必见执也而后至亦危之也
　　二月曹伯滕卒夏四月秋葬曹武公八月莒子去疾卒冬莒杀其公子意恢
　　莒子卒郊公不慼国人欲立莒子之弟庚舆蒲余侯恶意恢而善于庚舆杀意恢逆庚舆于齐莒无大夫书杀意恢以非其罪也于是郊公奔齐庚舆虐而好劔立十年国人逐之齐人纳郊公而郊公出入皆不书则亦非其罪也以不罪莒郊公知郑忽卫蒯瞆之所以书也
　　十有五年春王正月吴子夷末卒二月癸酉有事于武宫籥入叔弓卒去乐卒事夏蔡朝吴出奔郑六月丁巳朔日有食之秋晋荀吴帅师伐鲜虞
　　尝外晋矣则荀吴何以无贬于初伐贬余实录而已尔
　　冬公如晋
　　十有六年春齐侯伐徐楚子诱戎蛮子杀之【公羊有传】戎蛮子嘉也不名名之则疑于蔡侯般【范甯楚子不名非中国故】
　　夏公至自晋秋八月己亥晋侯夷卒九月大雩季孙意如如晋冬十月葬晋昭公
　　十有七年春小邾子来朝夏六月甲戌朔日有食之秋郯子来朝八月晋荀吴帅师灭陆浑之戎
　　自是凡灭不复称人矣灭不书大夫者吴也吴无大夫也
　　冬有星孛于大辰楚人及吴战于长岸
　　此楚令尹阳匄也书人吴公子光也书国略之也楚之君大夫不见于春秋者十八年而吴入郢矣昭公之春秋莫辨于吴楚也五年吴尝败楚于鹊岸不书六年败楚于房钟不书书伐吴而已于是始书战则以吴楚敌言之也
　　十有八年春王三月曹伯须卒夏五月壬午宋卫陈郑灾【公羊有传】六月邾人入鄅秋葬曹平公冬许迁于白羽十有九年春宋公伐邾夏五月戊辰许世子止弑其君买【谷梁有传】
　　弑君天下之大恶也许悼公疟饮太子止之药而卒太子奔晋则其曰弑其君何春秋尝断斯狱矣于鲁曰公薨夫人姜氏孙于邾于莒曰莒弑其君宻州莒展舆出奔吴则二君之罪人得矣止不尝药悼公饮焉而卒则世子何罪弑君天下之大恶也而加诸无罪之子曰将为后人戒何以为春秋然则世子果何罪悼公疟饮世子止之药而卒世子奔晋世子诚不尝药尔何罪而奔晋春秋有以断斯狱矣止不书奔举重也公薨莒弑其君宻州二君之罪人未知其为谁也夫人孙于邾展舆出奔吴则罪人斯得曰世子止弑其君不言奔可也
　　己卯地震秋齐髙发帅师伐莒冬葬许悼公
　　凡异邦人杀吾君书葬【据鲁桓公】盗杀其君书葬【据蔡昭公】此世子弑君也而亦书葬世子贵之至而与盗同文亲之至而与异邦人同文春秋之恶恶未有甚于此者也
　　二十年春王正月夏曹公孙防自鄸出奔宋【谷梁有传】秋盗杀卫侯之兄絷
　　此齐豹也则曷为以贱辞书之夺之司寇则非大夫也盗贱者也以贱者而杀其君兄于是卫侯如死鸟则卫之失政甚矣
　　冬十月宋华亥向宁华定出奔陈
　　于是公子城公孙忌八子奔郑华亥向宁华定奔陈则其但书三子何凡奔罪也众不可以胜罪则罪其甚焉者尔入南里以叛乞师于楚为宋患之日久是以甚三子也
　　十有一月辛卯蔡侯庐卒
　　二十有一年春王三月葬蔡平公夏晋侯使士鞅来聘宋华亥向宁华定自陈入于宋南里以叛
　　于是晋荀吴齐苑何忌卫公子朝救宋围华氏于南里而华氏乞师于楚诸侯之戍出之不书围宋南里不以讨叛予晋也
　　秋七月壬午朔日有食之八月乙亥叔辄卒冬蔡侯朱出奔楚公如晋至河乃复
　　二十有二年春齐侯伐莒宋华亥向宁华定自宋南里出奔楚
　　再奔不书【据齐庆封来奔齐人来让奔吴定十四年卫公孟彄奔郑自郑奔齐之类】必尝入叛也而后书晋栾盈郑良霄犹及杀之矣书奔言佚贼也书奔犹可也书归【据定十三年晋赵鞅】甚矣
　　大搜于昌间夏四月乙丑天王崩六月叔鞅如京师葬景王王室乱
　　周乱不书【据子頽子带】书王室乱则天下无人纪矣昔者惠襄之世子頽乱郑虢讨之子带乱晋讨之春秋不书犹有臣子焉耳于是景王崩悼王即位既葬矣子朝欲簒子猛而立凡歴悼敬五年而后定而讫于佚贼则天下无人纪矣
　　刘子单子以王猛居于皇
　　以武氏子毛伯不称使则王在丧虽逾年犹未称王也【本公羊文九年传】此争立也则其遂称王何成猛之为王也景王崩太子夀早卒猛匄其母弟也而王爱庶子朝欲立之于是单刘奉猛尹召奉朝未知其谁宜立也成猛之为王则猛宜立者也是故春秋之谊苟宜立也则纠虽未得国成之为子纠猛虽未得京师成之为王猛
　　秋刘子单子以王猛入于王城
　　居于皇言失京师也入于王城言始得京师也凡以非顺辞也以虢公郑伯晋侯不书以则非子二子也非予二子是单旗刘蚠以大夫専废置君也以大夫専废置君则曷为无贬前言王室乱后言二子以王猛居于皇入于王城则二子有不得已焉者尔而非其罪也然则以单刘为功不逮郑虢则可以为罪则溢罚矣是故杀子朝于楚儋翩率子朝之徒以作乱敬王尝处于姑莸逾年卒克之子朝不书杀天王不书出是予单刘以复辟之谊也【子朝事在定六年】
　　冬十月王子猛卒【有传】
　　猛諡曰悼王则其曰王子猛卒何未逾年也未逾年之君虽尝有諡犹不列于庙次是故卫侯申【据诗归唁卫侯】虽諡曰戴公猛虽諡曰悼王均之为不成君也王猛矣其列曰王子猛何于其卒从其恒称尔春秋之谊苟废立也足以乱名实则不可弗辨苟非废立也无乱于名实则弗辨也是故成之为君则称王猛于其卒也从其恒称为王子猛不成之为君则称郑忽于其归也从其恒称为世子忽义不在焉则不没其实而已矣
　　十有二月癸酉朔日有食之
　　二十有三年春王正月叔孙婼如晋癸丑叔鞅卒晋人执我行人叔孙婼【有传】晋人围郊
　　郊天子之邑也向者子带之乱晋文公尝围温矣不书以其讨乱也围郊以伐子朝之党也则何以书讨乱非晋志也于是王师败于郊王猛卒敬王即位矣而籍谈荀跞之师军于隂于侯氏于谿泉次于杜逾年子朝立焉而后围郊则讨乱非晋志也是围天子之邑而已矣是故晋自交刚之役凡师书君大夫复贬人之
　　夏六月蔡侯东国卒于楚秋七月莒子庚舆来奔戊辰吴败顿胡沈蔡陈许之师于鸡父胡子髠沈子逞灭获陈夏齧
　　外域交相败不书必败中国而后书吴败顿胡沈蔡陈许自入春秋未之有也是故吴子贬称国
　　天王居于狄泉
　　于狄泉言未得京师也于是王猛卒敬王即位母弟匄也馆于子旅氏谓之东王子朝谓之西王书曰天王居于狄泉黜子朝也
　　尹氏立王子朝
　　此尹圉也【尹文公】曷为称尹氏亦非见大夫也于是敬王即位矣子朝入于尹尹圉为之杀刘佗召伯奂南宫极以成周人戍尹子朝入于王城则曷为但言尹氏犹曰独尹氏所欲立也将以王天下独尹氏立之则莫之与矣王子不名【据王季子】唯卒名之非卒也而名之者贬之也是故救卫名子突奔名子瑕立名子朝【王札子阙据传王子捷也】
　　八月乙未地震冬公如晋至河有疾乃复
　　二十有四年春王二月丙戌仲孙貜卒婼至自晋【有传】夏五月乙未朔日有食之秋八月大雩丁酉伯郁厘卒冬吴灭巢葬平公
　　二十有五年春叔孙婼如宋夏叔诣防晋赵鞅宋乐大心卫北宫喜郑防吉曹人邾人滕人薛人小邾人于黄父
　　传曰谋王室也于是天王谓之东王子朝谓之西王晋侯使涖问周故期以明年而后为黄父之防又明年而荀跞赵鞅之师出是故天王书出入而晋师克巩不书书克巩是讨子朝也
　　有鸜鹆来巢【有传】秋七月上辛大雩季辛又雩九月己亥公孙于齐次于阳州
　　公行书次自庄以来未之有也于是再见其再见何以昭公之失国不可不详其所如徃也
　　齐侯唁公于野井冬十月戊辰叔孙婼卒十有一月己亥宋公佐卒于曲棘十有二月齐侯郓
　　外取邑不书虽取诸我不书取郓将以居公也则何以书病齐侯也昭公孙于齐齐侯将纳公以梁邱据一言而遂不果鄟陵之盟将以合诸侯云尔而徒曰纳公三年而无成则是取郓而已矣是故取郓则书齐围成则书公
　　二十有六年春王正月葬宋元公三月公至自齐居于郓夏公围成秋公防齐侯莒子邾子伯盟于鄟陵此参盟也参盟自齐桓以来未之有也于是再见其再见何晋不复主盟矣齐徐郯莒尝盟于蒲隧【事在十六年】宋邾郳徐尝盟于虫【事在十九年传】则诸侯有不待伯主而自盟防久矣于是始书以晋之不复主盟也晋不复主盟而后齐専盟矣
　　公至自会居于郓九月庚申楚子居卒冬十月天王入于成周
　　言始得京师也昔者惠王出入皆不书襄王虽书出犹不书入也于是悼王自皇敬王自狄泉则曷为皆书入幸之也王室乱矣入无足讳焉尔于成周犹未得王都也
　　尹氏召伯毛伯以王子朝奔楚
　　尹氏独欲立子朝耳则其奔楚曷为兼言召伯毛伯敬王在外四年而后入则二子为之也然则曷为不以二子者首恶以二子首恶是有奉子朝者矣皆卿士也单刘奉猛毛召奉朝将又莫知其谁宜立也是故终始于尹氏以二卿序尹氏之下则从之者而已【据传二十三年子朝入于王城二十十四年召简公以甘桓公见子朝】
　　二十有七年春公如齐公至自齐居于郓夏四月吴弑其君僚
　　吴子孰弑吴公子光也夫称国以弑必贵戚也则尝有废立者也庶其绌长密州绌少光徒以篡焉尔则何以称国于是夀梦有四子而季子贤谒也余祭也夷昧也不以国与子而与弟凡为季子也季子不受则国宜之光者僚越光而代札是自祸也父子兄弟苟焉以其位为利至于相戕贼也天理絶矣是故贼不书主名以是为有国者大戒彼又何诛焉
　　楚杀其大夫郤宛秋晋士鞅宋乐祁犂卫北宫喜曹人邾人滕人防于扈
　　外大夫自为防
　　冬十月曹伯午卒邾快来奔公如齐公至自齐居于郓二十有八年春王三月葬曹悼公公如晋次于干侯夏四月丙戌郑伯宁卒六月葬郑定公秋七月癸巳滕子宁卒冬葬滕悼公
　　二十有九年春公至自干侯居于郓齐侯使髙张来唁公公如晋次于干侯夏四月庚子叔诣卒秋七月冬十月郓溃
　　三十年春王正月公在干侯【有传】夏六月庚辰晋侯去疾卒秋八月葬晋顷公冬十有二月吴灭徐徐子章羽奔楚
