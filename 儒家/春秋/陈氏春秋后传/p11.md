<!-- { "loadSidebar": true } -->
　　此秦伯晋赵盾也曷为贬称人亟战也【本谷梁】于是范山言于楚子曰晋君少不在诸侯北方可图也而秦晋亟战秦晋亟战而楚君将称君矣是故战必言及而不言及不以秦晋主此战也不以秦晋主此战犹曰夫人战焉耳略之也秦人白狄伐晋首从之辞也晋人及姜戎败秦师于殽敌辞也晋人秦人战于河曲略之之辞也
　　季孙行父帅师城诸及郓
　　十有三年春王正月夏五月壬午陈侯朔卒邾子蘧蒢卒自正月不雨至于秋七月太室屋坏【三传同】冬公如晋衞侯防公于沓狄侵衞十有二月己丑公及晋侯盟公还自晋郑伯防公于棐
　　十有四年春王正月公至自晋邾人伐我南鄙叔仲彭生帅师伐邾夏五月乙亥齐侯潘卒六月公防宋公陈侯衞侯郑伯许男曹伯晋赵盾癸酉同盟于新城
　　向也扈之盟不序诸侯此其复序何诸夏之志也晋救江无功救郑无功与秦亟战而楚浸强交聘于中国得蔡次厥貉矣而晋遂不竞于是公朝晋衞侯来防公还自晋郑伯来防诸夏之惧甚矣汲汲于晋而为此盟如之何勿序也以诸夏之汲汲于晋也而徒以赵盾主是盟书曰同盟同众辞也自幽以来未之有也则不予晋以主是盟之辞也
　　秋七月有星孛入于北斗公至自防晋人纳捷菑于邾弗克纳
　　此晋赵盾以诸侯之师曷为贬称人以晋为不竞也楚方交聘于上国得蔡次厥貉矣而晋区区纳亡公子于邾又以少陵长见辞于邾人自败秦于令盟于扈救郑战河曲赵盾皆不书由是讫灵公之篇兵车之防自参以上贬人之【十七年伐宋宣二年侵郑】赵盾为之也
　　九月甲申公孙敖卒于齐【有谷梁传】齐公子商人弑其君舍未逾年之君卒不书【据衞戴公】奔则但书名【据郑忽】舍未逾年何以得称君【本谷梁传】以弑罪罪商人也是故陈佗齐无知莒展舆逾年矣而不成君舍未逾年也而成君苟弑其君世子虽成君不君之苟见弑于其臣子虽未成君君之春秋之大义也
　　宋子哀来奔【有传】
　　奔大夫恒名之此其不名何昭公之大夫也
　　冬单伯如齐齐人执单伯
　　春秋书周大夫如吾大夫然内之也伯者作天下不知有王久矣于是鲁之请昭姬晋之命随防犹假宠于王室而文宣之际王卿士数有事于四方救江之役黒壤之盟王叔桓公在焉盖汲汲于晋葬僖公锡文公命赗含成风王季子来聘尤汲汲于鲁也而齐人执单伯以天子之使而见执于齐商人诸侯莫为之变焉则王室益不竞矣以天子之使而见执春秋所甚惧也王叔陈生尝相周矣晋悼公执之则何以不书传曰士鲂如京师言王叔之贰于戎也则是为京师执之也为京师执之而与执单伯同罪则溢罚矣
　　齐人执子叔姬
　　十有五年春季孙行父如晋三月宋司马华孙来盟【有传】此华耦也则其不名何昭公之大夫也
　　夏曹伯来朝齐人归公孙敖之丧六月卒丑朔日有食之鼓用牲于社单伯至自齐【有传】
　　吾大夫不至必见执而后至春秋书周大夫如吾大夫然故至单伯也
　　晋郤缺帅师伐蔡戊申入蔡【传例说在章指】
　　入不言伐言伐甚伐者也入未有书大夫者于是书郤缺始自是讫春秋入称人者邾也称国者吴越也邾吴越无大夫也是故自伐书阳处父入书郤缺侵书赵穿【宣元年】由是凡役书大夫虽大夫自为战书大夫【宣二年宋郑】甚者大夫与君战亦书大夫【宣十二年邲之战成二年鞌之战】是经之变文也
　　秋齐人侵我西鄙季孙行父如晋冬十有一月诸侯盟于扈【传例说在章指】
　　向也扈之盟赵盾为之则其不序诸侯犹曰大夫主是盟也此晋侯宋公衞侯蔡侯陈侯郑伯许男曹伯也则曷为不序散辞也新城之盟不可以不序徒以诸夏之志焉耳而晋侯不出于是楚伯成而顷王崩葬不见于春秋诸侯无统纪甚矣故终灵公之篇凡合诸侯皆散辞传曰无能为也
　　十有二月齐人来归子叔姬
　　内女来归凡三见于经此其言齐人来归子叔姬何非其罪也叔姬配昭公生舍昭公卒舍即位商人弑之于是执叔姬
　　齐侯侵我西鄙遂伐曹入其郛
　　一役而再有事不悉书也苟悉书也则以遂言之兵事言遂必天下之大故也此其言遂何齐始败夏盟也晋文公卒襄公能合诸侯灵虽不竞而新城之盟诸夏汲汲焉固结之则犹有属也而齐独为乱阶执天子之使加兵于鲁于是伐曹晋遂不竞而诸侯贰故悉书之也传曰谓诸侯不能也是故入郛皆不书【据隐五年邾郑伐宋入郛之类】于齐特书之侵我皆书人于是书齐侯异其文者异其事也
　　十有六年春季孙行父防齐侯于阳谷齐侯弗及盟【谷梁有传】夏五月公四不视朔【谷梁有传】六月戊辰公子遂及齐侯盟于郪丘秋八月辛未夫人姜氏薨毁泉台楚人秦人巴人灭庸
　　此楚子也灭犹未书君将也
　　冬十有一月宋人弑其君杵臼【有传】
　　弑未有称人者其称人何犹曰众人杀之焉耳孔父死于殇仇牧死于闵荡意诸死于昭宋为有臣子矣宋非无臣子则弑其君罪不在其臣子矣是故大夫未有书官者终昭公之篇大夫特书官而意诸不言及大夫而不书官则臣子何罪意诸而言及则昭公疑于殇闵然则宋公孰弑襄夫人也贼由夫人使之若众人然以是为君不君也是故立公子鲍而鲍免于首恶之名春秋无讥焉尔于是司城须奉昭公子以为乱而鲍杀之须母弟也杀母弟不书以是为鲍宜立者也
　　十有七年春晋人衞人陈人郑人伐宋【有传】
　　此晋荀林父衞孔达陈公孙宁郑石楚也曷为贬称人不予以讨贼之义也宋贼无主名宜若勿讨则其责诸侯以讨之何子弑父凡在宫者杀无赦臣弑君凡在官者杀无赦众人弑其君亦勿罪臣子而已矣贼奈何勿讨也贼可以勿讨则昭公书葬矣贼可以勿讨而书葬其惟鲁初葬灵乎二君之祸非其国臣子为之也
　　夏四月癸亥葬我小君声姜齐侯伐我西鄙六月癸未公及齐侯盟于谷诸侯防于扈【有传】秋公至自谷冬公子遂如齐
　　十有八年春王二月丁丑公薨于台下秦伯防卒夏五月戊戌齐人弑其君商人
　　商人之罪尝着于春秋曷为书弑如他君久矣其为君也春秋位号从主人不以正不正未尝有国虽郑忽不可不谓之世子尝有国虽商人不可不谓之君然则商人无罪欤以蔡般之见杀宜不名而名之则商人罪不容诛矣然则齐侯孰弑阎职邴歜也阎职邴歜微不称盗而称齐人所以罪商人也君商人人阎职邴歜其实各得其天矣
　　六月癸酉葬我君文公秋公子遂叔孙得臣如齐冬十月子卒【有传】
　　恶位未定则其称子卒何成之为在丧之君也凡君在丧恒称子犹未葬也则称子某【庄公子般襄公子野】于是公子遂杀恶而立宣公故成之为在丧之君以弑罪罪宣公也
　　夫人姜氏归于齐季孙行父如齐莒弑其君庶其弑未有书国者其称国何犹曰国其国也而以自弑焉尔称人罪不在臣子称国罪不在众人矣然则莒子孰弑太子仆也莒子生太子仆又生季佗爱季佗而黜仆而以自祸众人何罪焉故凡称国必易树子杀大臣者也树子吾贰也大臣吾股肱也亲莫亲于斯贵莫贵于斯贼由斯人是自贼也

　　陈氏春秋后传
　　钦定四库全书
　　春秋后传卷七　　　　宋　陈傅良　撰
　　宣公
　　元年春王正月公即位公子遂如齐逆女三月遂以夫人妇姜至自齐【有传说在章指】夏季孙行父如齐晋放其大夫胥甲父于衞公防齐侯于平州公子遂如齐六月齐人取济西田
　　外取邑不书虽取诸我不书【据传襄二十六年齐取我髙鱼】必有归之者也然后书是故济西田书取讙阐书取
　　秋邾子来朝楚子郑人侵陈遂侵宋
　　书遂伐楚言志不在蔡也书遂侵宋言志不在陈也【説在僖四年】南北之势于是始也后十五年而宋楚平后五十年而晋赵武楚屈建同盟于宋诸夏之君分为晋楚之从矣南北之势于是始故谨书之也自是讫春秋师再有事无言遂者矣言遂者非与国伐盟主【齐侯伐衞遂伐晋事在襄二十三年】则盟主伐与国也【晋士鞅侵郑遂侵衞传曰衞叛晋也事在定八年】
　　晋赵盾帅师救陈
　　书救陈何楚由是始伯也于是楚救皆不书【据传蒍贾救郑鬬椒救郑之类】
　　宋公陈侯衞侯曹伯防晋师于棐林伐郑
　　此晋赵盾以诸侯之师伐郑则其曰宋公陈侯衞侯曹伯防伐郑何大夫初用诸侯也灵公之世兵车之防自参以上贬人之于是黜赵盾以其用诸侯也春秋不以大夫用诸侯故书曰晋赵盾帅师救陈宋公陈侯衞侯曹伯防晋帅于棐林伐郑则不以大夫用诸侯之辞也【公羊曷为不言赵盾之师君不防大夫之辞也】
　　冬晋赵穿帅师侵崇晋人宋人伐郑
　　二年春王二月壬子宋华元帅师及郑公子归生帅师战于大棘宋师败绩
　　战未有书大夫者于是书宋华元郑公子归生大夫初主战也自此战皆书大夫战不书大夫者吴也吴无大夫也
　　获宋华元【说在获晋侯】秦师伐晋夏晋人宋人衞人陈人侵郑
　　此晋赵盾用诸侯之师曷为贬称人以晋为甚不竞也楚方图伯而晋以大夫用诸侯由是兵车之防自参以上皆贬之而自柳棼之役楚皆称子矣【九年】
　　秋九月乙丑晋赵盾弑其君夷臯【三传同】冬十月乙亥天王崩
　　三年春王正月郊牛之口伤改卜牛牛死乃不郊犹三望葬匡王楚子伐陆浑之戎
　　窥周室也
　　夏楚人侵郑秋赤狄侵齐宋师围曹冬十月丙戌郑伯兰卒葬郑穆公
　　四年春王正月公及齐侯平莒及郯莒人不肯公伐莒取向【有谷梁传】
　　秦伯稻卒夏六月乙酉郑公子归生弑其君夷【传例说在章指】首弑君者公子宋也则其蔽罪于归生何归生为正卿而宋有无君之心非归生孰禁之于归生乎谋先然而弗禁则贼由归生而已矣是故归生之弑公子宋啓之不以罪宋而罪归生喜之弑公子鱄啓之不以罪鱄而罪喜董史书赵盾孔子取焉盖有合于春秋
　　赤狄侵齐秋公如齐公至自齐冬楚子伐郑
　　五年春公如齐夏公至自齐秋九月齐髙固来逆叔姬【有传】
　　公自主之也于是公如齐髙固使齐侯止公请叔姬焉则髙固伉也【从谷梁传】
　　叔孙得臣卒冬齐髙固及子叔姬来
　　凡来讥也非归宁之辞
　　楚人伐郑
　　六年春晋赵盾衞孙免侵陈
　　赵盾之罪尝着于春秋其再见曷为无贬自宋万而下无讨贼者则九人而已矣
　　夏四月秋八月螽冬十月
　　七年春衞侯使孙良夫来盟夏公防齐侯伐莱秋公至自伐莱【传例说在章指】大旱冬公防晋侯宋公衞侯郑伯曹伯于黒壤【有传】
　　晋灵公之防同皆不序自黒壤而下复序诸侯何也垂陇之役初以大夫防盟自以大夫防盟而后不序诸侯不序诸侯犹责伯者也终灵公之篇则诸侯无贬矣以其不胜贬序之可也是故春秋自隐而下君恒称君贬人之故诸侯多贬辞焉自文而下大夫恒称大夫贬人之故大夫多贬辞焉诸侯不胜贬则政在大夫矣大夫不胜贬则陪臣执国命矣
　　八年春公至自防夏六月公子遂如齐至黄乃复【有公羊传】辛巳有事于太庙仲遂卒于垂
　　大夫卒恒称名则其兼字之何自是仲氏世为卿故讥之也【本刘氏】其不言公子仲遂蒙上文也大夫卒竟内不地【据定五年季孙意如卒于房】竟外地【据成十七年公孙婴齐卒于貍脤】
