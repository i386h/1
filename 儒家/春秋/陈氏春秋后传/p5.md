<!-- { "loadSidebar": true } -->
　　诸侯去国恒书奔此其不书奔何不以奔罪加纪侯也其不以奔罪加纪侯何罪齐也黄之防鲁为之求成不得免焉迁郱鄑郚纪之不絶如线也纪季以酅入于齐犹不得免焉则有去而已矣去国如纪侯庶几有辞焉故不以奔罪加纪侯也然则何以罪齐书曰纪侯大去其国未知纪之自亡与人之亡之与曰齐侯葬纪伯姬则齐亡之也
　　六月乙丑齐侯葬纪伯姬
　　内女不葬必有故也而后书葬纪伯姬在殡齐人取其国而葬伯姬于是特书葬不以往防也是故苟宜书葬虽不往防书之陈哀公在殡楚师灭陈舆嬖袁克葬之书曰葬陈哀公苟不宜书虽徃防不书楚葬康王襄公及陈侯郑伯许男送葬至于西门之外不书也逹例永足以观春秋矣
　　秋七月冬公及齐人狩于禚【有公羊传】
　　五年春王正月夏夫人姜氏如齐师秋郳犂来来朝传曰未王命也
　　冬公防齐人宋人陈人蔡人伐衞
　　此纳衞侯朔也则其不言纳何【据昭十二北燕伯】以朔入为重也入不书纳是故伐郑纳突伐衞纳朔书入而已矣凡防伐有诸侯在焉则其大夫称人有诸侯在焉而大夫不称人自齐国佐始
　　六年春王正月王人子突救衞
　　自伐郑以来王师不书其书救衞何救衞无功也救衞无功而后王命益不行于天下是故子突贵者也而系诸人人子突所以微王室也【本公羊】救不书必救而无功然后书而书救自子突始隠桓之诸侯防盟侵伐徒以定簒弑也卫州吁之乱防者五国宋督之乱防者四国袲之防伐郑以立突于是伐衞以立朔也以王子将而救衞救衞而克则是天子犹足废置诸侯矣昔者王尝以一军命曲沃伯为晋侯诗人美之而经不书以为天子宜废置诸侯也天子而犹得废置诸侯春秋可以无作而朔终以自立故曰救衞无功而后王命益不行于天下
　　夏六月衞侯朔入于衞
　　归君未有不言复者【据僖二十八年衞侯郑曹伯襄襄二十六年衞侯衎】归不言复者未得国也是故郑伯入于栎不言复衞侯入于夷仪不言复罪未得国也而不言复则非奔君也【据蔡侯庐陈侯吴】朔奔君也其不言复何朔害伋寿而后立衞人为之赋二子乘舟孔子取焉则其罪宜废又拒天子之师故入不言复与齐小白阳生同文公羊氏曰簒辞也
　　秋公至自伐衞螟冬齐人来归衞俘
　　七年春夫人姜氏防齐侯于防夏四月辛卯夜恒星不见夜中星陨如雨秋大水无麦苗【有公羊传】冬夫人姜氏防齐侯于谷
　　八年春王正月师次于郎以俟陈人蔡人
　　此吾君将也【据传公子庆父请公伐齐】何以称师庄之防齐皆讥也莫甚于及围郕是故一贬之师行不言次【成十六年我师次于督不书】必久而无功也而后言次吾师尝久外矣而庄公特书次以庄之不竞于齐也俟陈蔡不至及齐围郕郕降于齐师以正月甲午治兵及秋而还斯可以言次矣
　　甲午治兵夏师及齐师围郕郕降于齐师秋师还内书师未有详于此者书次书俟书治兵书还皆特笔也师还不书书还危不得还也【杜还师还与言至之义同】
　　冬十有一月癸未齐无知弑其君诸儿
　　此公孙无知也其曰无知何隐桓庄之春秋凡贼皆名之弑君者连称管至父则其专罪无知何君弑而无知受之则贼不在二子矣春秋诛利心是故连称管至父实弑齐襄无知与闻故者也而无知受之则无知为逆首公子弃疾实弑楚灵比与闻故者也而比受之则比为逆首苟以为利则万乘之国弑其君者必千乘之国千乘之国弑其君者必百乘之家此孟子所以深探其本而遏乱原也
　　九年春齐人杀无知
　　无知尝逾年则其曰齐人杀无知何是不成君之辞也向也州吁之弑衞人为之变不逾年卒讨之今也无知之弑齐人亦为之变逾年卒讨之是故无知不成君而雍廪得书人是国有臣子也春秋之初王道犹未坠人心犹止于礼义也卫诗为州吁作者七郑诗为叔段作者三为忽作者五齐诗为襄公作者六晋刺献公陈刺陈佗大抵隠桓庄之际皆有合于春秋以此攷见诸侯放恣而学士大夫清议之公廪廪然也以齐襄之不道诗人屡致意焉兾幸一悟而长恶不已至于遇弑然不忘讨贼之义故曰国犹有臣子也
　　公及齐大夫盟于蔇
　　传曰齐无君也
　　夏公伐齐纳子纠
　　称子何成纠之为子也未逾年之君称子襄公弑国人讨无知纠自鲁入小白自莒入未知其谁立也成纠之为子则纠宜立者也纠宜立则夫子何以不予召忽予管仲成纠之为子可也成管仲之为臣则不可也然则鲁宜纳与凡纳所宜纳皆不书【据宋纳齐孝公秦纳晋文公之类】必不宜纳也而后书襄公吾雠也而纳其亡公子以为德是纳不宜纳也
　　齐小白入于齐秋七月丁酉葬齐襄公八月庚申及齐师战于干时我师败绩【谷梁有传】
　　内不言败绩【本公羊传】讳也此其书败绩何以为不足讳也狐骀之败鲁于是乎始髽不书为襄公讳也曷为为襄公讳以鲁之救鄫之力索矣觌世子巫于晋犹无益于鄫而莒卒灭鄫于鲁何讥焉故讳之也于升陉书战不书败犹为僖公讳也曷为为僖公讳邾人灭须句为之伐邾取须句焉而反其君邾人来战是忿兵而已矣齐襄吾雠也而纳其亡公子以为德于是败焉是纳不宜纳也为公讳也是故战不言伐战而言伐败之若齐有辞焉则甚伐者也
　　九月齐人取子纠杀之
　　鲁杀纠也则其曰齐人取子纠杀之何罪小白也宋公使邾子用鄫子春秋舍宋而书邾以为皆国君也可以不受命矣而禀命于宋则邾为戎首【本杜预】鲁受命于齐而杀纠则其罪小白何春秋之法两下相杀不书虽世子也苟未嗣位杀之亦不书襄公弑国人讨无知纠自鲁入小白自莒入未知其谁立也小白得国而使鲍叔帅师临鲁以杀纠则是以千乘之国杀其兄焉耳讥不在鲁也
　　冬浚洙
　　十年春王正月公败齐师于长勺二月公侵宋三月宋人迁宿夏六月齐师宋师次于郎
　　其言次何以桓公之图伯而未集也外师未有书次者【据僖二十五年晋次阳樊宣十五年秦次辅氏之类】桓公所甚汲汲者鲁也苟不得鲁不可以合诸侯宿师于郎将以诎鲁尔而北杏之防不至鄄防不至则犹未得志于鲁也于是书次用见桓之未得志于诸侯也是故书齐师宋师次于郎以志齐伯之难书楚子蔡侯次于厥貉以志楚伯之难于此焉可以知人心矣不苟于从齐是人心犹有周也不苟于从楚是人心犹有晋也有王者作天下归往之矣齐一变至于鲁鲁一变至于道孔子所以有志于鲁也
　　公败宋师于乘丘秋九月荆败蔡师于莘以蔡侯献舞归
　　外域交相败不书【据襄十三年楚败吴师十四年吴败楚师之类】中国败外域不书【据僖二年虢公败戎于桑田僖八年晋败狄于采桑之类】必败中国也而后书春秋为内外而作也荆败蔡师于莘是内侵之始也吴败顿胡沈蔡陈许之师于鸡父则诸夏之不亡者寡矣是故书荆自此始而春秋以吴终焉圣人之所甚惧也称荆本其旧号也【小雅蛮荆商颂荆楚】齐桓公伯而敢于伐郑于是始书楚自防于邓诸侯惧楚矣而败邓不书败随不书败郧不书虽灭申灭邓灭息亦不书也败蔡师以蔡侯献舞归于是始书之是荆楚之日炽也春秋之法执君言以归灭国之君言以归徒败焉耳而言以归则是蔡服楚也是中夏之日衰也
　　冬十月齐师灭谭谭子奔莒
　　书灭始于此纪侯大去其国宋人迁宿未可以言灭必若齐桓而后可以言灭矣然则灭国自齐桓乎前乎此矣前乎此则曷为以首灭罪齐微桓公则灭国之祸不接迹于天下春秋之际灭国三十六五伯为之也诸侯失国恒名之则谭子何以不名凡奔非其罪不书奔非其罪莫甚于被兵者也是故齐鲁郑入许许男奔衞不书【隐十年】必国灭而后书国灭而后书奔者以不死社稷也奔非其罪莫甚于被兵者也虽不死社稷犹不名之也
　　十有一年春王正月夏五月戊寅公败宋师于鄑【传例说在章指】秋宋大水冬王姬归于齐
　　十有二年春王三月纪叔姬归于酅
　　纪亡矣曷为谓之纪叔姬存纪也国灭而复见者善辞也【据昭八年楚灭陈十一年灭蔡十三年蔡侯庐陈侯吴归陈蔡】未始复也而再见春秋所以録灭国也是故纪亡矣书纪叔姬陈亡矣书陈灾
　　夏四月秋八月甲午宋万弑其君捷及其大夫仇牧此南宫万也其曰宋万何隐桓庄之春秋凡贼皆名之死君事必大臣然后书于是大宰督死焉则何以不书督弑君之贼也然则荡意诸死于昭公何以亦不书昭称人以弑则是君无道也已为大臣而君无道徒死焉耳不足録也
　　冬十月宋万出奔陈
　　向也合四国之君而后华督免于讨今万得奔陈自是无讨贼者矣虽然犹有仇牧也
　　十有三年春齐侯宋人陈人蔡人邾人防于北杏【谷梁有传】春秋非主兵皆序爵也【据宋齐卫盟瓦屋宋陈蔡盟折之类】于是序齐于宋之上而独爵齐将予齐以伯也晋文公之简曰晋侯齐师宋师秦师【据传宋公在师】皆始伯之辞也自是无特相防者矣
　　夏六月齐人灭遂秋七月冬公防齐侯盟于柯
　　十有四年春齐人陈人曹人伐宋夏单伯防伐宋此齐桓公以王师伐宋则其曰单伯防伐宋何于是诸侯初用王师也春秋不以诸侯用王师故书曰齐人陈人曹人伐宋单伯防伐宋则不以诸侯用王师之辞也春秋之初王室犹甚威重也衞之定州吁也陈之妻郑忽也纪之求成于齐也皆欲假宠于王齐桓之兴亦必请王师而后专伐自伯者之令行天下诸侯不知有王矣
　　秋七月荆入蔡冬单伯防齐侯宋公卫侯郑伯于鄄十有五年春齐侯宋公陈侯卫侯郑伯防于鄄夏夫人姜氏如齐秋宋人齐人邾人伐郳【宋主兵也】郑人侵宋冬十月
　　十有六年春王正月夏宋人齐人衞人伐郑【宋主兵也】秋荆伐郑【说在十年荆败蔡师】冬十有二月防齐侯宋公陈侯衞侯郑伯许男滑伯滕子同盟于幽
　　诸侯初主盟也自是无特相盟者矣盟未有言同者于是言同盟以齐桓之初主盟也夫主盟者举天下而听于一邦也王者不作举天下而听于一邦古未之有也于是始书曰同盟同众辞也犹未予以专主是盟也再盟于幽之后天下知有齐桓而已矣内不言公讳之也
　　邾子克卒
　　向也曰邾仪父今也曰邾子已赐之爵也春秋之初诸侯犹禀命于天子大夫犹禀命于诸侯故滕侯称子薛侯称伯讫春秋不复焉而曲沃伯之为晋侯诗人为之赋无衣【据传王立晋哀侯立晋鄂侯又命曲沃伯为晋侯】则天子犹有黜陟也挟无骇终不书族则诸侯犹有予夺也春秋褒贬天下之君大夫而托鲁以寓王法莫备于隠桓庄之世是故于诸侯有绌其爵者【据伯卒称子】有虽爵而名之者【据邓谷】有字之者【据邾仪父】甚贬之者称人【据邾人葛人】于大夫有绌其族者【据华督南宫万】有虽族但名之者【据翚溺】有字之者【据宋孔父陈女叔】甚予之者称子【据季子髙子】齐晋伯而襃贬在桓文矣或曰夫子何以进退天下之君大夫襃贬非春秋意也且书杞伯屡矣独来盟称杞子书公子友屡矣独来归书季子一人之身而进退称焉以是为非春秋之意则春秋徒异同而已矣
　　十有七年春齐人执郑詹夏齐人殱于遂【谷梁有传】
　　于是遂因氏颔氏工娄氏须遂氏飨齐戍而杀之则其但曰齐人殱于遂何不以咎遂人也桓公伯诸侯而丧师于亡国之余自取之也
　　秋郑詹自齐逃来
