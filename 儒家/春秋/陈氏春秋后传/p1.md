<!-- { "loadSidebar": true } -->
　　钦定四库全书　　　　经部五
　　春秋后传　　　　　　春秋类
　　提要
　　【臣】等谨按春秋后传十二卷宋陈傅良撰傅良字君举【案傅良或作傅良诸本误有异同然其字曰君举则为傅説举于版祝之义故今定为传字】号止斋温州瑞安人乾道八年进士官至中书舎人寳谟阁待制諡文节事迹具宋史本传是编有其门人周勉跋称傅良为此书脱稿而病学者欲速得其书俾佣书传冩其已削者或留其帖于编増入是正者或揭去弗存是今所传已非傅良完本矣赵汸春秋集传自序于宋人説春秋者最推傅良称其以公谷之説参之左氏以其所不书实其所书以其所书推其所不书得学春秋之要在三传后卓然名家而惜其悮以左氏所録为鲁史旧文而不知防书有体夫子所据以加笔削者左氏亦未之见左氏书首所载不书之例皆史笔也非笔削之防公羊谷梁每难疑以不书义实与左氏异师陈氏合而求之殊失其本故于左氏所録而经不书者皆以为夫子所笔削则其不合于圣人者亦多云云考左氏为春秋作传非为防书作传其所云某故不书者不得经意或有之必以为别史例似非事寔况不修春秋二条公羊传尚有传闻不应左氏反不见均恐不足为傅良病惟以公谷合左氏为切中其失耳自王弼废象数而谈易者日増自啖助废三传而谈春秋者日盛故解五经者惟易与春秋二家着録独多空言易骋兹亦明效大騐矣傅良于臆説蠭起之日独能根据旧文研求圣人之微防楼钥序称其于诸生中择能熟诵三传者三人曰蔡防学曰胡宗曰周勉游宦必以一人自随遇有所问其应如响其考究可谓至详又其书虽多出新意而每传之下必注曰此据某説此据某文其征引可为至博以是立制世之枵腹而谈褒贬者庶有豸乎傅良别有左氏章指三十卷楼钥所序葢兼三书言之朱彛尊经义考注曰未见今永乐大典中尚存梗防然亦残阙不能成帙故不复裒録焉乾隆四十一年五月恭校上
　　总纂官【臣】纪昀【臣】陆锡熊【臣】孙士毅
　　总校官【臣】陆费墀

　　春秋后传左氏章指原序
　　春秋后传左氏章指二书故中书舎人止斋陈公傅良之所着也春秋之学不明久矣啖赵之后至于本朝而后有泰山孙先生复尊王之説弥彰公是刘先生敞权衡意林等书订证尤详伊川程先生颐虽无全书而一序所该圣人之大法备矣自王荆公安石之説盛行此道几废建炎绍兴之初髙宗皇帝复振斯文胡文定公安国承伊洛之余推明师道劝讲经筵然后其学复传学者以为标凖可谓大全矣东莱吕公祖谦又有集解行于世春秋之义殆无余蕴止斋生于东嘉天资絶人诵书属文一旦迥出诸老先生上敛然布衣声名四出六经之説流行万里之外而其学尤深于春秋钥非深于此者尝涉猎诸公之书非不明白然亦不过随文辨释间有前后相为明者亦不见体统所在钥自客授之初即从止斋游虽不得执经其门尝深叩之同在西掖时始以隐公后传数篇相示因为道春秋之所以作左氏之所以有功于经者其説卓然且曰自余之有得于此而欲著书于诸生中择其能熟诵三传者首得蔡君幼学蔡既壮又得二人焉曰胡宗曰周勉游宦必以一人自随遇有所问其应如响而此书未易成也未几去国而钥亦归虽若相忘于江湖而朋友之来必以此书为问虽亲炙之者跪以请则曰此某身后之书也既不幸卒于嘉泰三年而此书始出于笥中其壻林子燕最得其传又四年而后长子师辙与其徒汪龙友以二书来钥老矣如获希世之珍屏去他书穷昼夜读之始尽得其大意呜呼盛哉盖未有此书也先儒以例言春秋者切切然以为一言不差有不同者则曰变例窃以为未安公之书不然深究经防详阅世变盖有所谓隐桓庄闵之春秋有所谓僖文宣成之春秋有所谓襄昭定哀之春秋始焉犹知有天子之命王室犹甚威重自霸者之令行诸侯不复知有王矣桓公之后齐不竞而晋霸文公既亡晋不竞而楚霸悼公再霸而又衰楚兴而复防吴出而盟诸夏于越入吴而春秋终矣自杜征南以来谓平王东周之始王隐公逊国之贤君其説甚详而公以为不为平王亦不为隐公而为桓王其説为有据依又其大节目如诸侯改元前所未有齐鲁诸大国比数世间有世而无年至记厉王奔彘始有纪年古者诸侯无私史乗与梼杌春秋皆东迁之史也书齐郑盟于石门以志诸侯之合书盟于咸以志诸侯之散是春秋之终始也隐桓庄之际惟郑多特笔襄昭定哀之际惟齐多特笔诸侯専征而后千乗之国有弑其君者矣大夫专将而后百乗之家有弑其君者矣宋鲁卫陈蔡为一党齐郑为一党公防齐郑于中邱而后诸侯之师衡行于天下罪莫甚于郑庄宋鲁齐卫次之而父子兄弟之祸亦莫甚于五国是可为不臣者之戒矣齐桓公卒郑遂朝楚诸侯从楚郑为乱阶侵蔡遂伐楚以志齐桓之霸侵陈遂侵宋以志楚庄之霸足以见中外之盛衰矣书公孙兹帅师书公孙敖帅师书公子季友卒习见三家之所从始首止之盟郑伯逃归不盟则书以其背夏盟也厉之役郑伯逃归不书盖逃楚也中外之辨严矣自隠而下春秋治在诸侯自文而下治在大夫有天下之辞有一国之辞有一人之辞于干戈无不贬于玉帛之使则从其爵劝惩着矣文十年而外秦又三十年而外郑又五十余年而外晋外郑犹可也外晋甚矣贬不于甚则于事端余实录而已矣此皆先儒所未至僖之三十一年四卜郊不从乃免牲犹三望极言鲁之用天子礼乐以明堂位之言为不然恵公始乞郊而不常用僖公始作颂所以郊为夸引祝鮀之言为证此尤为前所未闻也若左氏或以为非为经而作惟公以为着其不书以见春秋之所书者皆左氏之力章指一书首尾专此意昔人以杜征南为邱明忠臣然多曲从其説非忠也公之章指谓君子曰者盖博采善言礼也者盖据史旧闻非必皆合于春秋或曰后人增益之或曰后人依仿之或以凡例义浅而不取或以例非左氏之意盖爱而知其恶者廼所以为忠也又言庄公元年至七年及十九年以后讫终篇多无传疑有佚坠公之求于传者详矣呜呼与止斋游前后三十年不得卒业于其门既兴殄瘁之悲而后得二书其间尚有欲质疑而不可得此所以抚卷三叹而不能自己也开禧三年冬至日四明楼钥序
　　先生为后传将脱稾而病朞歳而病革学者有欲速得其书俾佣书传写其已削者或留其帖于编増入是正者或揭去弗存也勉宦江陵还始得朋友订正之然已削者可刋帖于编而増入是正者不可复求矣惜哉勉从先生于桂阳于衡于潭日受经焉及后传且就先生每语友朋将面授勉使尽质所疑而后出已而睽隔函文不果质今订正犹先生之志云嘉定元年七月朔日门人周勉谨书

　　钦定四库全书
　　春秋后传卷一　　　　　宋　陈傅良　撰
　　隠公
　　春秋非始于平王始于桓王也平王东迁卫郑二武入相于周【卫武公十二年郑武公二十七年】诗人为之赋洪澳缁衣凡伯仍叔家父皆大雅旧人也故五十余年东诸侯无他故而秦亦列于国风当是时鲁隠之奉其弟轨宋穆之舎其子冯诸侯犹有让千乗之国者也卫石碏之讨州吁晋九宗五正嘉父之纳鄂侯宋孔父之死于殇公臣子犹知尊君亲上也鲁众仲之论族晋师服之述封建卫郑齐秦之诗则据经守古之士为多也郑庄公为卿士王贰于虢于是周郑交恶隐之三年平王崩桓王即位四年而郑始朝身为卿士而有志于叛王纠合诸侯于是入郕又入许释泰山之祀首为参盟成宋乱矣桓不胜忿自将以伐郑繻葛之败彛伦攸斁春秋所以作也是故克段于鄢盟于石门来归祊来渝平郑伯伐取之以璧假许田齐侯郑伯如纪终庄公之萹皆特笔也春秋数致意焉则是作经之始也夫子论六经系文侯之命于西周之末托春秋之始于隠公着其世次以伤周之不竞故曰如有用我者吾其为东周乎拨乱世反之正则其志诚在春秋也
　　元年
　　惟王者然后改元【本何休周语宣王三十二年立鲁孝公襄王十六年立晋文公则周策书旧文也】诸侯改元自汾王以前未有也是故鲁自周公至真公九世齐自太公至武公七世晋自唐叔至靖侯五世蔡自蔡仲至夷侯六世宋自微子至厘公八世陈自胡公至幽公六世皆大国也但有世而无年世家鲁真公十四年齐武公九年宋厘公十七年晋靖侯十七年楚熊勇六年陈幽公十三年始记厉王奔彘则纪年所由起也则作史改元皆共和之际【晋竹书纪年终宣王起殇叔盖宣王中兴诸侯复禀命至幽王而遂叛】他如吴至夀梦十九世越至勾践二十余世而后始有年燕自召公至昭王而后始有名秦自秦仲至文公而后始有史皆僻逺晚兴者也至于史法亦不尽循周制晋竹书曲沃庄伯十一年十一月则用夏正为岁首【庄伯十一年十一月隠公之元年正月也见杜预左传后序】而秦谱至宣公初志闰月不惟改元又改厯矣
　　春王正月【有传】
　　鲁谓之春秋者其书法以四时冠月也以夏时冠周月非周之旧典也西周之史言时皆夏时也言月皆周月也言时皆夏时于周官见之【季春出火非周三月季秋纳火非周九月仲夏斩隂木非周五月仲冬斩阳木非周十一月之类】言月皆周月于书见之【康诰三月召诰二月不言夏洛诰十二月不言春多方五月毕命六月不言秋伊训十有二月不言冬之类泰誓十有一年一月戊午盖追改旧序十三年春之讹説见章指】未有以夏时冠周月者也【惟诗以夏正数月至豳风于周正月则变文谓之一之日】以夏时冠周月则鲁史也夫子之修春秋每孟月书时以见鲁史每正月书王以存周正盖尊周而罪鲁也晋之乗楚之梼杌鲁之春秋皆东迁之史也古者诸侯无私史【本常州先生薛氏】有邦国之志则小史掌之而藏周室【太史公曰唯史记独藏周室以故灭惜哉】鲁人所谓周人御书晋人所谓辛有之二子董之晋于是有董史者也是故费誓系于周书汉汝江沱至于谭大夫下国之诗皆编入于南雅自三史作而国自为史矣
　　三月公及邾仪父盟于蔑【有传】
　　特相盟也特相防盟不书【据传僖二十四年晋侯防秦伯于王城僖二十八年晋侯齐侯盟于敛盂之类】唯内悉书之
　　夏五月郑伯克段于鄢【有传】
　　曰郑伯克段讥不在其臣子也【本谷梁目君例】克之为言胜也以千乗之国胜其弟云尔于鄢言在外也然则段无罪与先君之子称公子有谓称弟必篡若争国也而后但名之【据卫州吁陈佗之类】段不得列于子弟之称则段有罪矣段称弟则疑于佞夫段称公子则疑于御防
　　秋七月天王使宰咺来归恵公仲子之【有传疑非是说在章指】周大夫不名【据传宰周公孔毛伯卫之类】爵从其爵【据单伯刘子之类】未爵称字【据南季家父荣叔之类】必微者而后名之【据内史叔服官师刘夏之类】卒名之【据王子虎刘卷】舍是无名道矣而名之者贬也何贬乎宰咺命妾母也王人未有书官者于是特书宰有赗妾母者矣【据荣叔】必宰自为使而后贬贬其甚者也古者诸侯不再娶再娶亦妾也【或疑再娶非妾少姜卒公如晋及河晋使士文伯来辞曰非伉俪也请君母辱】于是隠将让桓以夫人之礼丧其母而赴于京师归赗盖命之也其曰恵公之仲子者修春秋之辞也
　　九月及宋人盟于宿
