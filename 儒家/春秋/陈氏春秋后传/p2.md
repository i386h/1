<!-- { "loadSidebar": true } -->
　　鲁宋合也及宋人皆微者也【本谷梁】微者虽接我不书【据传隐四年宋使来乞师之类】内微者亦不书【据传宣十八年公使如楚乞师昭二十七年公使子家子如晋之类】此何以书参盟之端见矣忧参盟故録其所从始也
　　冬十有二月祭伯来【有传】
　　来未有无辞者无辞以为称则但书来但书来所以外介狄也【据介葛卢白狄】祭伯寰内诸侯无天子之命而私交鲁【左氏谷梁同】祭伯内诸侯也而与介狄同文苟无辞虽王人一以是书之
　　公子益师卒
　　二年春公防戎于潜【谷梁有传】
　　防戎于潜春秋之始防吴黄池春秋之终此春秋之所以终始也
　　夏五月莒人入向
　　入君大夫将皆称人君将则书君自楚庄王入陈始大夫将则书大夫自晋郤缺入蔡始惟内大夫则书之
　　无骇帅师入极
　　入恒称人唯内书大夫帅师司空无骇也其曰无骇未命大夫也【传在八年】春秋之初鲁有无骇挟郑有宛詹纪有裂繻则犹有未命大夫也
　　秋八月庚辰公及戎盟于唐九月纪裂繻来逆女春秋之初大夫恒称人必有好事于诸侯则书其大夫已命字之未命名之各从其称无讥焉尔内女为夫人凡八见于经未有来逆者【本公羊传例逆女不书】书逆纪伯姬吾女遭人伦之变者也礼娶夫人之辞曰请君之玉女与寡人共有敝邑伯姬丧在殡纪侯失国齐人之鲁问不及焉故详之也【谷梁氏国例今不取】
　　冬十月伯姬归于纪
　　内女为夫人恒书归不书归者必有故也是故齐子叔姬不书归【文十五年出】郯伯姬不书归【宣十六年出】叔姬不书归【成五年出】以为尝失位也非有故也而不书归者非君夫人也【据宋荡伯姬】
　　纪子帛莒子盟于宻
　　纪子帛阙【杜预子帛裂繻字盖意之也不取】外特相盟也特相盟不书书纪莒志诸侯之合也
　　十有二月乙夘夫人子氏薨【无传谷梁氏隠之妻也】
　　夫人薨未有不者其不隠不以夫人之礼丧其妻也隠不以夫人丧其妻其曰夫人者修春秋之辞也
　　郑人伐卫
　　郑卫交怨也侵伐君将称君大夫称人【据诗卫州吁使公孙子仲将文元年卫孔达之类】用众焉称师大夫将则书其大夫自晋阳处父始
　　三年春王二月己巳日有食之三月庚戌天王崩夏四月辛夘尹氏卒【有传】
　　声子则曷为称君氏隠不以夫人之礼丧其母也于是隠将让桓不以声子伉仲子也隠不以夫人之礼丧其母其曰君氏者亦修春秋之辞也是故不曰子氏且不言曰子氏卒且言则疑于定姒夫奉桓为太子【谷传谓探先君之邪志以与桓非是本东莱吕氏】而谓已摄主隠之志也而卒遇弑终隠之篇春秋盖三致意焉隠桓之母俱不得为夫人而隠之妻得为夫人隠桓之母俱不得为夫人则嫡庶之义明隠妻得为夫人则君臣之分定嫡庶之义明则桓非太子君臣之分定则隠非摄主也吾鲁史也何敢斥言之致意于三辞斯可矣
　　秋武氏子来求赙【有传】
　　周大夫有爵称爵未爵称字但曰武氏子则见非大夫也微者虽王人不书【据传隠六年京师来告饥宣九年王使来征聘之类】此何以书天王崩鲁赙不入来求不可以不录也【书来求赙故不书】
　　八月庚辰宋公和卒冬十有二月齐侯郑伯盟于石门齐郑合也外特相盟不书必关于天下之大故也而后书莒纪无足道也齐郑合天下始多故矣天下之无王郑为之也天下之无伯齐为之也是故书齐郑盟于石门以志诸侯之合书齐郑盟于咸以志诸侯之散【事在定七年】是春秋之终始也【何氏所传闻之世外离会不书非是】夫子之作春秋于隠桓荘之际唯郑多特笔焉于襄昭定哀之际唯齐多特笔焉
　　癸未宋穆公
　　四年春王二月莒人伐取牟娄
　　外取邑不书【从公谷例】自隠以前则书之曷为自隠以前则书之春秋之初犹以取邑为重也【据传自桓十四年宋以诸侯伐郑取牛首而后皆不书】
　　戊申卫州吁弑其君完【有传】
　　公子州吁则曷为但称州吁隠桓荘之春秋凡贼皆名之于是公子初弑君卫人为之变终风日月之诗作于宫中击鼓作于国中也不逾年卒讨之是故州吁不称公子而石碏得书人东迁之初国犹有臣子矣合五国之众不能定州吁而杀于濮于濮言未得国也见卫之有臣子也
　　夏公及宋公遇于清宋公陈侯蔡人卫人伐郑
　　于是诸侯初防伐君将称君大夫称人先宋序爵也是定州吁之师也曷为君大夫各从其恒称春秋之达例三有同号者焉有同辞者焉有同文者焉号不足以尽意而后见于辞辞不足以尽意而后见于文以同文为犹未也而至于变文则特书也于是公子初弑君卫人为之变不逾年能讨之卫犹有臣子也而五国之君大夫伐郑以定州吁弑君天下之元恶也五国之君大夫有人心焉不若是甚矣书曰宋公陈侯蔡人卫人伐郑秋翚帅师防宋公陈侯蔡人卫人伐郑书之复书之终春秋才一再见焉特书之法严矣则君大夫各从其恒称是达例而已尔后卫不以卫主兵也
　　秋翚帅师防宋公陈侯蔡人卫人伐郑【有传】
　　公子翚则曷为但称翚以大夫而防伐于诸侯于是始故名之也外大夫则称人会伐未有言帅师者【据文三年叔孙得臣成八年叔孙侨如之类】特言帅师翚弑隠者也诸侯专征而后千乗之国有弑其君者矣大夫専将而后百乗之家有弑其君者矣
　　九月卫人杀州吁于濮
　　石碏非大夫则何以得书讨贼天下之大义也苟能讨虽微者得书异邦人得书【据蔡人杀陈佗】夷狄得书【据楚子杀陈夏徴舒书人】苟不能讨虽以四国之大夫伐宋不书其大夫【事见文十七年】疑于讨也而非讨则虽以十二国之君伐齐不书伐矣【事在襄二十五年】讨贼天下之大义春秋重以予人也
　　冬十有二月卫人立晋【有传】
　　公子晋也公子不称公子必尝争国者也卫人立晋则曷为以争国之辞书之卫之臣子可以讨贼不可以置君州吁为僇而晋受之上无天子下无君父是亦争国而已矣继故未有书立者贼不讨君不讥不在立也是故宋殇之弑也冯立闵之弑也御说立晋灵之弑也黑臀立厉之弑也周立皆不书也必若卫人贼讨君而后可以书立矣
　　五年春公矢鱼于棠【有传】夏四月卫桓公秋卫师入郕九月考仲子之官初献六羽【有传并公羊传】
　　仲子之宫别庙也古者妾祔于妾祖姑无妾祖姑则易牲而祔于女君别庙非礼也隠将让桓尝以夫人之礼丧仲子为是改筑而用备乐焉礼未之有也是故特书初
　　邾人郑人伐宋
　　先邾主兵也唯主兵虽小国叙大国之上【据桓十三年及齐侯宋公僖二年虞师晋师之类】非主兵也而小国叙大国之上则伯者为之也【据荘十六年许男滑伯文十四年许男曹伯文十五年邾子伯之类】世子长于小国之君甚矣【据襄十年齐世子光滕子薛伯伯小邾子传曰光先至故长于滕】
　　螟冬十有二月辛巳公子彄卒宋人伐郑围长葛宋郑交怨也伐国不言围邑【从谷梁例】自僖以前则书之曷为自僖以前则书之春秋之初犹以围邑为重也【据传自僖十八年邢狄围卫莵圃不书至二十六年书楚人伐宋围缗之后皆不书矣】
　　六年春郑人来渝平【有传】
　　渝平释憾而为平也平不书【据传明年宋及郑平宣七年郑及晋平之类谷梁外平不道非独外也文十六年及齐平襄二十年及莒平哀八年及齐平皆不书】必关于天下之故而后书书郑渝平以志诸侯之合书及郑平以志诸侯之散是春秋之所终始也
　　夏五月辛酉公防齐侯盟于艾
　　春秋之初宋鲁卫陈蔡一党也齐郑一党也于是郑始平鲁郑方交恶于王而亟平齐鲁将以合诸侯焉尔
　　秋七月冬宋人取长葛
　　七年春王三月叔姬归于纪
　　娣不书书纪叔姬吾女遭人伦之变者也纪侯失国叔姬托于纪季鲁问不及焉故详之也
　　滕侯卒夏城中丘齐侯使其弟年来聘秋公伐邾冬天王使凡伯来聘戎伐凡伯于楚丘以归
　　八年春宋公卫侯遇于垂
　　特相遇不书书宋卫将以为参盟也
　　三月郑伯使宛来归祊【有公羊传】
　　田邑皆书取【据防郜】此郑邑也则曷为谓之来归于是桓王即位四年矣而庄公始朝王不礼焉郑有志于叛王而合诸侯渝平归祊皆逊辞也纠合之道也
　　庚寅我入祊
　　入未有言我者言我交讥之辞也
　　夏六月己亥蔡侯考父卒辛亥宿男卒秋七月庚午宋公齐侯卫侯盟于瓦屋
　　诸侯初参盟也传曰诸侯之参盟于是始有参盟然后有主盟矣春秋之初宋鲁卫陈蔡一党也齐郑一党也郑有志于叛王而合诸侯于是渝平于鲁齐亦为艾之盟以平鲁为瓦屋之盟以平宋卫所谓成三国也东诸侯之交盛矣
　　八月蔡宣公九月辛夘公及莒人盟于浮来
　　公及大夫盟则不以大夫敌公【据齐大夫晋大夫之类】非大夫也则但称人
　　螟冬十有二月无骇卒
　　九年春天王使南季来聘三月癸酉大雨震电庚辰大雨雪【有传例説在章指】
　　记异也【本公羊】太史公曰孔子论六经记异而说不书得春秋之指矣
　　挟卒【有公羊传】夏城郎秋七月冬公防齐侯于防
　　十年春王二月公防齐侯郑伯于中丘
　　王师不书【据传隠元年伐卫五年伐曲沃桓四年围魏之类】于是宋不王郑伯复为左卿士以王命讨之防于中丘为师期也则何以书堕天子之令于是始也东迁之后诸侯专征矣小者修怨大者定簒弑虽然犹未衡行于天下也郑伯受命伐宋尔何为乎中丘之防郑有志于叛王而合诸侯故无王命而私防齐鲁齐鲁亦无王命而私防于郑而后诸侯之师始衡行于天下
　　夏翚帅师防齐人郑人伐宋
　　翚何以再不称公子隠桓庄之世吾大夫防伐恒名之此中丘诸侯也曷为防称君伐称人畧之也春秋举重一役而再有事不悉书【据襄十八年防于鲁济同围齐不书会昭三十二年盟于狄泉城成周不书盟之类】苟再见必前目而后凡也一役而再见但人之者畧之也郑伯卿也而首堕天子之令故畧之也
　　六月壬戌公败宋师于菅
　　外书伐不书败伐而败焉不足书也【据传宣九年楚伐郑郑败之栁棼成三年诸侯伐郑郑败之邱舆之类不言败】必交战也而后言战言败绩惟内师悉书之胜焉则书败某师败则但书战必防他国之君大夫也而后从外辞言战言败绩【桓十三年公会纪侯郑伯成二年季孙行父臧孙许叔孙侨如公孙婴齐会晋却克卫孙良父曹公子首】
　　辛未取郜辛巳取防
　　于是郑师入郜辛未归于我郑师入防辛巳归于我则曷为以内取书之蔽罪于鲁也春秋严义利之辨苟以为利书吾取而已是故郜防书取讥不在郑也济西田书取汶阳田书取邾田书取讥不在晋也必若郑伯以泰山之祊易许田而后可以言来归焉尔
　　秋宋人卫人入郑宋人蔡人卫人伐戴郑伯伐取之冬十月壬午齐人郑人入郕
　　此齐侯郑伯也入国虽君将贬人之于是入宋不书有王命也
　　十有一年春滕侯薛侯来朝
　　诸侯相朝初旅见也古者邻国世相朝是以有两君之好旅见非邦交之旧矣
