<!-- { "loadSidebar": true } -->
　　于是公犹在晋季孙宿内之也向者莒太子仆弑其君以其寳玉来奔纳诸宣公矣季文子使司寇出诸竟则不书公犹在晋而季孙宿纳庶其则何以书春秋诛叛人君臣之责也是故苟不纳之虽有公命不书苟纳之虽无公命必谨而书之
　　夏公至自晋秋晋栾盈出奔楚九月庚戌朔日有食之冬十月庚辰朔日有食之曹伯来朝公防晋侯齐侯宋公卫侯郑伯曹伯莒子邾子于商任【左曰锢栾氏也】
　　二十有二年春王正月公至自防夏四月秋七月辛酉叔老卒冬公防晋侯齐侯宋公卫侯郑伯曹伯莒子邾子薛伯伯小邾子于沙随【左曰复锢栾氏也】公至自防楚杀其大夫公子追舒
　　二十有三年春王二月癸酉朔日有食之三月己巳伯匄卒夏邾畀我来奔葬孝公陈杀其大夫庆虎及庆寅
　　于是陈侯如楚公子黄愬二庆于楚楚人召之庆氏以陈叛屈建从陈侯围陈遂杀庆虎庆寅故春秋未书叛而称国以杀犹是杀大夫焉尔叛必不能杀者也
　　陈侯之弟黄自楚归于陈晋栾盈复入于晋入于曲沃秋齐侯伐卫遂伐晋
　　此其书遂何齐始伐盟主也自袁娄以来齐世从晋于是始叛则晋伯之衰而诸侯贰矣晋之衰诸夏之忧也
　　八月叔孙豹帅师救晋次于雍榆
　　次而救匿其救之形也救而次宣其救之声也书救晋何晋遂失伯也以区区之鲁何救于晋则晋遂失伯非鲁故也书救晋则天下益多故矣盟于宋而南北之势成防于申而淮夷至战于鸡父而吴之败者六国于越入吴春秋终焉葢于是焉始故谨而书之也是故自救盟主他救皆不书【据传昭二十一年晋以诸侯之师救宋三十年楚沈尹戌救徐之类】
　　己卯仲孙速卒冬十月乙亥臧孙纥出奔邾晋人杀栾盈【有传公羊同】
　　讨乱不书杀栾盈何以书讨乱常事杀栾盈非常也栾盈亡大夫尔则曷为谓之非常晋为盟主而再合诸侯于商任于沙随以锢栾氏则是非常也盈之入也晋人大惧奉君以走固宫而盈以曲沃之甲乗公门矢及君屋葢仅焉克之而已书杀栾盈犹州吁无知是非常之辞也虽然栾盈复不言自锢乱臣也则以讨贼之辞书之郑良霄言自曷为书之如栾盈良霄虽亡大夫尔郑伯为之盟大夫盟国人良霄自墓门之渎入因马师颉介于襄库以伐旧北门书杀良霄如书杀栾盈亦非常之辞也甚矣文公而下诸侯无政大夫强也
　　齐侯袭莒
　　二十有四年春叔孙豹如晋仲孙羯帅师侵齐夏楚子伐吴秋七月甲子朔日有食之既齐崔杼帅师伐莒大水八月癸巳朔日有食之公防晋侯宋公卫侯郑伯曹伯莒子邾子滕子薛伯伯小邾子于夷仪冬楚子蔡侯陈侯许男伐郑公至自防陈鍼宜咎出奔楚叔孙豹如京师大饥
　　二十有五年春齐崔杼帅师伐我北鄙夏五月乙亥齐崔杼弑其君光
　　宋万鲁庆父奔而后得诛之则不书杀以是为佚贼也齐灭崔氏而尸杼于市则何以亦不书杀均之为佚贼也崔杼弑君偃然犹在位也而以家祸亡其宗如是而得书则臣子之不诚于君父者可以盗名矣是故郑人斵公子归生之棺而葬灵公齐人暴崔杼之尸而葬庄公春秋终不书葬则犹不葬也
　　公防晋侯宋公卫侯郑伯曹伯莒子邾子滕子薛伯伯小邾子于夷仪六月壬子郑公孙舍之帅师入陈秋八月己巳诸侯同盟于重邱
　　防无王人亦申言诸侯义同祝柯
　　公至自防卫侯入于夷仪
　　奔君恒名之此其不名何伯逆之也故书曰晋侯防于夷仪卫侯入于夷仪卫侯失国矣而伯纳之则异于他入者矣不名之非失国之辞也是故奔称卫侯衎有晋逆之则称卫侯奔称北燕伯欵有齐纳之则称北燕伯卫有二君俄而甯喜之弑械成则晋人为之也何谓二君衎入称侯剽弑称君是二君也国无二尊春秋之法也是故郑厉公入则忽虽尝谓之昭公晋文公入则圉虽尝谓之懐公皆不书杀以是为失国之君尔而书杀是有二尊也今夫衎列于诸侯之防十有三而后出其入也将焉名之剽列于诸侯之防七而后弑其弑也又将焉名之削一而存一是有予夺矣春秋不没其实而正不正不与存焉故必若郑忽晋圉则春秋所得而废苟若剽衎则春秋所不得而废【杜氏苏氏以郑伯遇于垂为郑子仪非是当从胡氏】
　　楚屈建帅师灭舒鸠
　　楚虽灭国尝称君将矣于是书大夫楚强也自是灭国晋书荀吴蔡书公孙姓郑书游速灭不称人矣灭不书大夫者吴也吴无大夫也
　　冬郑公孙夏帅师伐陈十有二月吴子遏伐楚门于巢卒
　　自入州来至是而书伐楚略之也于是吴子亲门于巢巢牛臣隐于短垣以射之则其但书门于巢卒何不以咎巢人也诸樊始通于上国争长于楚而丧身于匹夫是自取之也【本何休】
　　二十有六年春王二月辛卯卫甯喜弑其君剽【有传】道喜弑者公子鱄也则其専罪喜何喜为正卿喜不有无君之心则鱄为僇矣
　　卫孙林父入于戚以叛【有传】
　　宋鱼石入于彭城晋栾盈入于曲沃未可以书叛必若卫孙林父而后可以书叛书叛必不能讨者也【据二十九年季札遇卫将宿于戚闻钟声焉】春秋之季家有藏甲邑有百雉之城矣故书叛始于此凡叛贱者不书必卿佐而后书【据传成十七年齐髙无咎之子弱以卢叛襄二十九年齐髙止之子坚以卢叛之类】
　　甲午卫侯衎复归于卫【有传】
　　郑伯虽在栎尝与诸侯防于垂则君国矣是故杀忽不书杀子亹不书杀子仪不书以三子之不书杀知郑伯之已定也以剽之书弑知卫侯之犹未定也是故衎再见而后名之郑伯突入于栎不曰郑伯突复归于郑此其书复归何弑剽而后得国也
　　夏晋侯使荀吴来聘公防晋人郑良霄宋人曹人于澶渊【左曰尊公非是】秋宋公杀其世子痤晋人执卫甯喜
　　凡执他国之臣必命大夫而后书【据执甯喜北宫遗但书甯喜十八年执石买孙蒯但书石买之类】于是执甯喜以归卫侯如晋复执之则其但书甯喜何是之谓笔削也宋人执祭仲亦执厉公但书祭仲晋人执甯喜亦执献公但书甯喜苟书执郑突是不以逐君之罪罪宋也书执卫侯衎是以讨贼之义予晋也不以逐君之罪罪宋以讨贼之义予晋则放乎利而盗名者得志矣
　　八月壬午许男甯卒于楚冬楚子蔡侯陈侯伐郑葬许灵公
　　二十有七年春齐侯使庆封来聘夏叔孙豹防晋赵武楚屈建蔡公孙归生卫石恶陈孔奂郑良霄许人曹人于宋
　　晋楚初同主诸夏盟也晋楚尝盟矣防于泽之岁宋华元克合晋楚之成士燮防公子罢盟于宋西门之外不书犹曰特相盟也两君之好而非天下之大变也以诸侯分为晋楚之从而交相见也于是始则是南北二伯也天下之大变也于溴梁而无君臣之分于宋而无内外之辨昭定哀之春秋将以终于吴越焉尔矣
　　卫杀其大夫甯喜
　　甯喜犹晋里克也是故卫剽亦不书葬
　　卫侯之弟鱄出奔晋秋七月辛巳豹及诸侯之大夫盟于宋【有传】
　　于是晋楚争先乃先楚人则其书先晋何春秋不以荆蛮先中国也自宋以来晋不専主盟矣虢之盟读旧书加于牲上而已至鄟陵则齐主诸侯至臯鼬则鲁及诸侯晋之不足以主夏盟自宋始宋之盟赵孟之偷也孔子曰庭燎之百由齐桓公始也大夫之奏肆夏由赵文子始也是王霸之所以兴衰也豹云者防上文也侨如以夫人至自齐婼至自晋皆防上文也
　　冬十有二月乙亥朔日有食之
　　二十有八年春无冰夏卫石恶出奔晋邾子来朝秋八月大雩仲孙羯如晋冬齐庆封来奔十有一月公如楚于是公及宋公陈侯郑伯许男如楚诸夏之君旅见于楚始于此举鲁以见其余也外相如不志有异焉则志之是故书齐侯郑伯如纪可以书齐侯郑伯如纪曷为不书公及宋公陈侯郑伯许男如楚凡举鲁以见其余者则天下之辞也公朝于王所公如楚于以见王伯之盛衰故曰此天下之辞也
　　十有二月甲寅天王崩乙未楚子昭卒
　　二十有九年春王正月公在楚【谷梁有传】
　　吾君尝以正月在齐晋矣【据庄二十二年公如齐二十三年春至自齐文三年公如晋四年春至自晋之类】不书书在楚危在楚也【本何休】
　　夏五月公至自楚庚午卫侯衎卒阍弑吴子余祭凡称国以弑者必其臣子也称人者非但其臣子也犹曰众人弑之焉尔以为臣子则贱者也以为众人则匹夫也于是有称阍者焉称盗者焉阍所狎也盗所疏也阍身受其咎盗有受其咎者矣
　　仲孙羯防晋荀盈齐髙止宋华定卫世叔仪郑公孙段曹人莒人邾人滕人薛人小邾人城
　　防盟必有故也春秋书防盟而不言故属辞比事而功过分矣于是书城是合十二国诸侯之大夫为悼夫人也于澶渊书宋灾是合十三国诸侯之大夫为共姬也卫甯喜弑其君孙林父以邑叛蔡世子般弑其父吴楚之大夫交聘于中国天下亦多故矣晋为盟主而区区于宋是晋之已细也晋之已细然后有执齐庆封放陈招杀蔡侯般假讨贼之义以盟诸夏者如楚灵王者矣
　　晋侯使士鞅来聘子来盟
　　传曰书曰子贱之也凡来盟皆大夫也伯亲之故贱之也虽称子矣【僖二十三年】前乎此夷仪之防称伯后乎此卒复称伯来盟特称子见春秋之贬诸侯也春秋之褒贬君大夫莫备于隐桓庄之世寓王法也成襄而下舍子无削其爵者舍楚子防无生名之者经之变文也
　　吴子使札来聘
　　荆人来聘楚子使椒来聘秦人来归僖公成风之襚秦伯使术来聘春秋葢累而后进之也吴始通于上国则曷为书是大夫吴骤强也然则非贤札欤书札犹楚椒秦术则皆非命大夫之辞也必若屈完而后特书氏春秋公万世之是非不以私一人也
　　秋九月葬卫献公齐髙止出奔北燕
　　于是公孙虿公孙灶放髙止于北燕左曰书曰出奔罪髙止也春秋之法苟不足以免于罪虽放逐也以自奔书之是故鲁出叔孙侨如齐逐髙无咎放髙止但书奔而已矣
　　冬仲孙羯如晋
　　三十年春王正月楚子使防罢来聘夏四月蔡世子般弑其君固五月甲午宋灾宋伯姬卒天王杀其弟佞夫凡王杀不书【本何休据传庄王杀周公黒肩敬王杀召伯盈尹固之类】虽王子不书【据惠王杀子頺】甚者母弟亦不书【据襄王杀母弟带】必杀无罪也而后书于是灵王崩景王立儋括欲立王子佞夫佞夫弗知也尹氏刘氏杀佞夫括奔晋传曰天王杀其弟佞夫罪在王也
　　王子瑕奔晋
　　王子奔不书【据桓十八年王子克僖十二年王子带之类】必尝叛者也为天子讳叛也子瑕欲废景王者之党也则曷为不讳于是书天王杀其弟佞夫奔不足讳也
　　秋七月叔弓如宋葬宋共姬郑良霄出奔许自许入于郑郑人杀良霄冬十月葬蔡景公晋人齐人宋人卫人郑人曹人莒人邾人滕人薛人人小邾人防于澶渊宋灾故【有传】
　　诸侯之大夫不序自蜀盟以来未有也于是叔孙豹防晋赵武齐公孙虿宋向戌卫北宫佗郑罕虎则其复不序何晋不足以为盟主也晋之不足以主盟自宋始必再言故而后贬重絶晋也凡诸侯不序吾君在焉而书吾君大夫不序吾大夫在焉而书吾大夫与有讥也【据文七年公防诸侯晋大夫盟于扈九年公子遂防晋人宋人卫人许人救郑】不在鲁矣则不书吾君大夫传曰不书鲁大夫讳之也
