<!-- { "loadSidebar": true } -->
　　【胡氏】天子三公称公王者之后称公【州公诸侯而称公者毕公以父师而保厘东土卫武以列国而入相成周与后世出入均劳之义同此其所以称公也　　右外称公】
　　【胡氏】鲁侯爵而其君称公此臣子之词春秋従周之文而不革者也【杜氏鲁称公者臣子之心所欲尊号其君父公者五等之爵最长　愚按春秋鲁史故従臣子之辞　　右内称公】
　　【通旨凡称公者有定名有虚位天子三公称公王者之后称公此定名也鲁侯称公其子称公子其孙称公孙诸伯子男亦皆称公此虚位也定名辨等列之实虚位达臣下之情定名礼之质虚位礼之文
　　右总论内外书公】
　　书我君
　　【愚按春秋鲁史故而称我君以别于外诸侯也详见小君】
　　书子【内　子卒　子赤卒外　宋子　郑子】　之类
　　【胡氏】诸侯在丧称子继世不忍当也既不名终人子之事也逾年称君縁臣民之心也【公羊君存称世子君薨称子某既称子逾年称公　愚按未逾年之君称子未即位未成君也内外皆同】
　　书兄一　　　　弟十四
　　【三传】母兄称兄母弟称弟【胡氏】书盟书帅师而称兄弟者罪其有宠爱之私书出奔书归而称兄弟者责其薄友恭之义【谷梁诸侯之尊兄弟不得以属通范氏兄弟匹嫡之称臣不可以敌君　陆氏君臣重于兄弟也　胡氏公子其本当称者也曰兄弟者因事而书之者也兄弟先公之子不称公子贬也　孙氏天子得专杀故二百四十二年无天王杀大夫文此言杀其弟景王不能容一母弟不可不见　吕氏无亲亲之恩也　　　右贬】
　　【胡氏】称弟得弟道也【宣弑而非之也　张氏春秋书弟十一惟公弟叔书字贤之也
　　右褒】
　　书夫人　　　　　小君
　　【胡氏】邦君之妻邦人称之曰君夫人称诸异邦曰寡小君敌体之称也【谷梁小君也其曰君何也以其为公配可以言小君也陆氏夫人称小君言比君而小耳陈氏国君理阳道而出命正人于外故谓之君夫人理隂德而出命正人于内故亦谓之小君愚按夫人小君存殁之异也　　　右嫡夫人之称】
　　【胡氏】妾媵非敌其生亦以夫人之名号称之其殁亦以夫人之礼卒之非所以正其分也【髙氏】既以夫人之礼薨之复以小君之礼之书实以示讥也　　【右妾母僣称夫人小君】
　　书伯姬　　　叔姬　　　季姬　　　子叔姬【愚按内女嫁为诸侯夫人尊同则书于策伯叔季者字也姬者鲁之姓也古者之妇字居上而姓居下别于男子也加子者时君之子别于先君之女也其得失则各随其事而见焉】
　　书公子　　　　　公孙
　　【胡氏】凡公子公孙登名于史策皆贵戚之卿也不书官者不与其以公子故而自为卿也【张氏东迁以来王命不行诸侯不以天子之命为重故三命再命之制不复请于王自宋统承先王得自命官者或有司马司城之书而此外一切削之也　通旨大国三卿命于天子次国三卿二卿命于天子小国三卿一卿命于天子此礼之常也春秋以来列国之卿多不请而自命故皆削其官所以正王法也】
　　【未赐　族即族　　氏也】若鲁无骇　　　侠　　　柔
　　溺之类
　　【已赐族】　　　若鲁仲孙【仲庆父之后】叔孙【叔牙之后】季孙【季友之后】臧孙【臧僖伯后】之类
　　【皆以王父字为氏　杜氏诸侯位卑不得赐姓使其臣以王父字为氏】
　　【胡氏】未赐族而身为大夫则称名已赐族而世为大夫则称族按礼天子寰【音县】内诸侯世其禄而不嗣然则诸侯所置大夫嗣其位而不易岂礼也哉【左氏天子建德因生以赐姓胙之土而命之氏诸侯以字为諡因以为族胡氏诸侯之子为大夫则称公子其孙也则称公孙公孙之子与异姓之臣未赐族而身为大夫则称名无骇侠之类是也已赐族而世为大夫则称族如仲孙叔孙季孙之类是也】
　　【生而赐氏】　季友【公子友字季】　仲遂【公子遂字仲】
　　【胡氏】生而赐氏俾世其官经于其卒各以氏书者志变法乱纪之端贻权臣窃命之祸【季者其字也友者其名也大夫卒而书名则曷为书字鲁卿有生而赐氏者季友仲遂是也生而赐氏者何命之世为卿也季子忠贤在僖公有翼戴之勤襄仲弑逆在宣公有援立之力此二君者不胜私情欲以异赏报之也故皆生而赐氏　　张氏春秋无骇侠之卒与季友仲遂之卒实因卿大夫之告终以谨世变所以着无骇侠未赐氏不为薄而季友仲遂之恩过于厚】
　　书官【王朝】宰咺　　　宰渠伯纠　　　宰周公
　　【诸侯】司马　　　司城
　　【公羊】宰官也【胡氏】冡宰称宰王朝公卿书官【汪氏】有封邑书爵【胡氏】宰周公者以冡宰兼三公也【古者三公无其人则以六卿之有道者上兼师保之任冡宰或阙亦以三公下行端揆之职如咺者岂初得政犹未受封而纠则或以诸侯入相或既相而已封者乎刘氏春秋于大夫莫书其官至冡宰则书之此见任之最重】
　　右王朝书官
　　【程子】宋王者之后得自命官故独书尔不备书者省辞也因公子卬荡意诸不任二官之职华孙以逆族而主兵权所谓因事之变而书【亦犹鲁之郊禘云尔　胡氏公子卬荡意诸皆以官举者主兵者不能其官至于见杀守土者不能其官至于出奔而其君不免失身见弑之祸宜矣　司马掌兵之官称华孙者自督弑殇公诸侯受赂失职不讨使秉宋政及其后世继掌兵权春秋之所禁者啖子能守官书官张氏宋大夫书官者多矣惟三人以官举又皆在昭公之世岂非节义之士因乱世而后显愚按胡氏従程子以官为贬而纂疏取之张氏従啖子以官为褒而防通取之二説皆通】右唯宋书官
　　书爵【内诸侯】祭伯　　凡伯　　毛伯　　召伯
　　宰渠伯　温子　　单子　　刘子
　　【外诸侯】公【宋公】侯【齐侯之类】伯【郑伯之类】子【邾子之类】男【许男之类】
　　【汪氏】王朝公卿唯宰咺止书宰自余有封邑者皆以爵系封也【盖天子公卿书官有封邑则系爵　愚按天子三公称公卿则书官受封则书爵惟冡宰而有爵土之封则兼宰书之盖六卿之官惟冡宰备书于经其余则否用见任相之重也任之重则责之深矣余不尽书然寰内诸侯始则多书伯末则多书子何哉岂春秋之季王室日微境土日蹙不足以供其封邑故虽尹单卿士亦止封子耶】
　　【诸侯自降其爵】伯　　子　　滕子
　　【沙随程氏】春秋时小国事大国其朝觐贡赋之多寡随其爵之崇卑土小不足以附大国故甘心自降【本旨先代子孙也方东楼公始封与微子啓无异得郊祭用天子礼乐入春秋已失公爵降而曰侯后或称伯或称子都无定限足知其微弱僻陋　张氏国小力微故降爵以自侪于小国　朱子国最小初称侯已而称伯已而称子朝觐贡赋之事率以子男之礼従事圣人因实而书非贬之也滕国亦小初书侯已而书子程沙随云云滕国土小自降为子子孙一向微弱故终春秋之世常称子因其实而书之耳】
　　【僣号降従本爵】楚子　　吴子　　徐子
　　【赵氏】吴楚称子従本爵【胡氏四夷虽大皆曰子吴僣王矣其称子正名也　愚按古者封国四夷皆子以国小而易制也其后楚吴吞并隣国浸以强大僣号称王春秋皆降従本爵于徐越亦然】
　　书字
　　【胡氏】王朝大夫例称字南季　仍叔　家父　荣叔【之类刘氏古者字有曰伯仲叔季者有曰某父者有曰某子者惟其所称而称之　愚按王朝大夫四命与公之孤等故称字而不名也】
　　王朝下士进而书字王人子突
　　【胡氏王人微者子突其字也以下士之微超従大夫之例而书字者褒救卫也　愚按王朝下士书人大夫书字既书人又书字知其进之也】
　　列国之命大夫例称字单伯【鲁】　女叔【陈】　祭仲【郑公羊单伯吾大夫之命乎天子者也胡氏祭仲何以不名命大夫也命大夫而书字非贤之也乃尊王命贵正卿大祭仲之罪以深责之也谷梁其不名天子之命大夫也汪氏齐晋大国无命大夫盖强大而専命尔】
　　诸侯之兄弟例称字叔　许叔　蔡季　纪季【胡氏诸侯兄弟不贬则书字称字贤也何贤乎叔宣弑而非之也孙氏不曰公子以见叔无禄而卒也王氏生不登名于史策则非卿矣变名曰公弟合名与字卒之知其贤而得书也　愚按外诸侯之兄弟称字亦皆无禄者也特以母弟之故而见用尔若为卿而有禄则称公子公孙而名焉】
　　中国之附庸例称字邾仪父　　萧叔
　　【愚按附庸之君所以书字者以未王命也】
　　书名
　　【胡氏】王朝中士书名刘夏　　石尚
　　【愚按周礼王朝大夫四命则上士宜降与侯伯之卿等所以书名也】
　　诸侯大夫【即卿】书名无骇　髙傒【之类】
　　【愚按列国之命卿书字则未命于天子之卿宜书名也周礼侯伯之卿三命所以登名于史策欤】夷狄附庸书名郳黎来　　介葛卢
　　【胡氏夷狄附庸例书名郳黎来介葛卢是也郳国也黎来名也刘氏介葛卢中国之封沈于东夷而变焉故不得比仪父繁露附庸字者方三十里名者方二十里汪氏郳国小故与介同愚按此与胡氏异而张氏宗之兼载以备一説】
　　冡宰贬而书名宰咺　宰渠伯纠
　　【胡氏咺位六卿之长而承命以赗诸侯之妾纠位六卿之长而承命以聘弑君之贼故特贬而书名以见宰之非宰也】
　　诸侯兄弟贬则书名宋公之弟辰　秦伯之弟鍼【之类胡氏诸侯兄弟贬则书名若宋辰秦鍼之类是也愚按诸侯兄弟例称字则书名为贬可知然皆无禄者也详前】
　　书人
　　【胡氏】王朝下士称人王人【子突】救卫　公防王人齐侯【某某】盟于洮
　　【公羊王人微者胡氏下士也以王命行者虽下士之微序乎方伯公侯之上不以贱故轻之也尊君之义明矣】
　　列国微者称人宋人盟宿【之类】
　　【胡氏内称及外称人皆微者程子皆非卿也文集春秋大夫非三命之正卿姓氏不登于史策胡氏莒称人小国也孙氏小国卿大夫皆畧书人　愚按大国之卿三命书名大夫再命士一命则书人而子男之卿再命其大夫一命故皆书人所谓小国无大夫者不着其姓氏也】
　　将卑师少称人郑人伐卫【之类】
　　【张氏成公以前侵伐书人逺事难详不必皆微者也　愚按二説皆通】
　　诸侯之卿贬而称人晋人【云云】盟于翟泉　晋人围郊【之类】
　　【左氏卿不书罪之也胡氏诸国之卿贬而称人而王子亦与焉者此正其本之意　卿不书失卿职也既不书大夫之名氏又不称师而曰晋人围郊微之也所谓以其事而微之者也】
　　变于夷者进而称人荆人来聘　狄人伐卫【之类胡氏荆何以称人嘉其慕义自通故进之也陈氏荆人先诸夏修聘于上国进之也者忧之也何氏狄称人善能救齐有忧中国之心故进之　愚按前此皆以荆狄书外之也今书人故曰进之】
　　非伯讨而称人齐人执郑詹　晋人执卫侯【之类公羊称人而执非伯讨也】
