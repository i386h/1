<!-- { "loadSidebar": true } -->
　　【胡氏】讥宣公废助法而用税也【古者上下相亲上之于下惟恐民食之不给下之于上惟恐公田之不善故助法行而颂声作矣世衰道防上下交恶民惟私家之利而不竭力以奉公上惟邦赋之入而不恻怛以利下水旱凶灾相继而起公田之入薄矣所以废助法而税亩乎初者志变法之始也其后作兵甲用田赋至于二犹不足则皆宣公啓之也】　　右变法
　　【愚按税亩之説三传语晦故胡氏谓变法杜氏赵子谓増税今防通从变法而引公谷传注附胡氏恐非经意纂防从増税引杜氏释胡氏亦恐非传之本防朱子于论语集注取杜氏必有所见姑从之】
　　书用田赋一
　　【胡氏】先王制土籍田以力而砥其逺迩赋里以入而量其有无今用田赋军旅之征非矣【田以出粟为主而足食赋以出军为主而足兵今二犹不足而用田赋是重困农民而削其本何以为国书曰用田赋用者不宜用也】
　　【张氏】田一井之田赋者敛收财物也丘【十六井】有牛马之赋籍井而取之【不待及丘】非礼也【杜氏田赋之法用田财通出马一疋牛三头今欲别其田与家财各为一赋故曰用田赋张氏何氏曰田一井之田赋者敛收财物也若今敛民财以田为率不言井者城郭里巷皆有井嫌悉赋之许氏先王之法井邑未有赋也丘十六井乃有牛马之赋今以丘赋为不足也于是更用田赋籍田而取之不待及丘此非礼也古者田有税丘有赋田赋之实不书其详于传独孔子言丘亦足矣可见加赋于古今以何许之説观之可以得春秋之防矣　愚按张氏与左氏传注稍合姑载以偹一説】
　　书作丘甲一
　　【胡氏】作丘甲益兵也【古者九夫为井四井为邑四邑为丘四丘为甸甸地方八里旁加一里为成所取于民者出长毂一乘此司马法一成之赋也为齐难作丘甲益兵偹敌重困农民非为国之道其曰作者不宜作也周制一乘步卒七十二人甲士三人以二十五人为一甲凡三甲共七十五人然则一丘所出十有八人积四丘而具一乘耳今作丘甲即丘出一甲是一乘之中共百人为兵矣则未知其作者三甸而増一乘乎每乘而増一甲乎】
　　书作三军一　　　　　舍中军一
　　【左氏】初作三军三分公室而各有其一【三子各毁其乘杜氏足成三军】而季氏尽征之【季氏使其乘之人以其役邑入者无征不入者倍征正义并不入公室也】叔孙氏臣其子弟【使尽为臣正义一家之内有父子兄弟四品以父兄之税入公子弟之税入已大率半属公半属已】孟氏取其半焉【使半为臣若子若弟正义则于子弟中取其半或取予或取弟大率三分归公一分入已】
　　及其舍【中军】之也四分公室季氏择二二子各一皆尽征之而贡于公【杜氏罢中军季氏称左师孟氏称右师叔孙氏则自以其军为军名自此以后国人尽属三家随时献公而已正义四分公室三家自取其税而随时献公公室弥卑矣初作时三家各毁其乘足成三军今此唯舍中军之众属上下二军】
　　【胡氏】三军鲁之旧也废公室之三军而三家各有其一旧法亡矣是以谓之作【三军鲁之旧尔然车而谓之公车则臣下无私乘也徒而谓之公徒则臣下无私民也若有侵伐诸卿更帅以出事毕则将归于朝车复于甸甲散于丘卒还于邑将皆公家之臣兵皆公家之众不相繋也文宣以来政在私门襄公幼弱季氏益张云云】三军作舍皆自三家公不与焉公室益卑而鲁国之兵权悉归于季氏矣已则不臣亦能免乎书曰舍中军微词以着其罪也【兵权有国之司命三纲兵政之本原书其作舍而公孙于齐薨于干侯定公无正必至之理也已则不臣三纲沦替南蒯叛阳虎専季斯囚而三桓之子孙微矣亦能免乎云云李氏初作三军十二分其国民三家得七公得五国民不尽属公公室已卑矣今舍中军四分公室三家自取其税减已以贡于公国民不复属公公室弥卑矣作三军卑公室之渐舍中军卑公室之极愚按左氏传注谓鲁二军而三家各毁私乘以足成三军故曰政将及子胡氏则谓鲁本三军而三家专之非旧矣故书曰作二説不同备载以俟参考】
　　书治兵一
　　【公羊】治兵习战也【胡氏】讥黩武也【此治兵于郎也俟陈蔡而不至师露众役乆不用则有失伍离次逃亡溃散之虞故复申明军法以整齐之其志非善之也云云　详见搜狩】
　　书大阅一　【八月大阅】
　　【谷梁】简车徒也【胡氏】非特以不时【八月】非礼【书大】书也乃天未隂雨彻彼桑土绸缪牖戸之意【周制仲冬大阅书八月不时也王诸侯其礼不同书大阅非礼矣先王寓军政于四时之田训民御其偹预也惧郑忽畏齐人而阅兵车厉农失政甚矣何以保其国乎　愚按大阅之得名以农隙讲武车徒器械特盛于三时故也详搜】
　　【张氏】其不言公为国讲武非公之私欲也【愚按公观鱼于棠之类则公之私欲也故书公】
　　书搜五【秋搜于红　　　夏大搜于比蒲二春大搜于昌间　秋大搜于比蒲】狩四【公狩于郎
　　公及齐人狩于禚西狩获麟　若天王狩于河阳则异是】
　　【啖子】搜狩合礼者常事不书非时及越礼则书以示讥也【胡氏戎祀国之大事搜狩所以讲大事也用民以训军旅所以示之武而威天下取物以祭宗庙所以示之考而顺天下故仲春教振旅遂以搜仲夏教茇舍遂以苗仲秋教治兵遂以狝仲冬教大阅遂以狩然不时则伤农不地则害物　愚按四时皆指夏时言违此不时矣大野鲁搜狩地违此不地矣】
　　【胡氏】书搜或以非其时【愚按周之秋与春皆非搜之时也】或以非其地【红比蒲昌间皆非搜之常地】而大意在权臣专行公不与也【张氏不言公公不得与于搜尔孙氏公狩于郎政犹自公出也胡氏三纲军政之本古者春搜夏苗秋狝冬狩皆于农隙以讲武事而所主者明贵贱辨等列顺少长习威仪则皆纳民于轨物者而非驰射撃刺之末矣今鲁国其君则设两观乘大辂其臣则八佾舞于庭旅泰山以雍彻其宰则据大都执国命而军政之本亡矣何以搜为此春秋所书为后世戒之意也云云愚按言搜则余可以例观矣】附大搜
　　【胡氏大搜越礼也何氏人众器械有逾常礼　愚按二説皆通疑后説平易可取观杜氏释搜于红意左传于搜于红自根牟至于商卫革车千乘杜注曰根牟鲁东界商宋地鲁西界接宋卫也言千乘明大搜不言大者经文阙详其语意则亦以大为广大之大矣】
　　书焚一　【焚咸丘】
　　【杜氏】焚火田也讥尽物故书【胡氏咸丘地名也在礼夫子不合围诸侯不掩群夫子钓而不纲弋不射宿皆爱物之意也推此心以及物至于鸟兽若草木裕无淫猎之过矣书焚咸丘所谓焚林而田也程子如尽焚其地见其广之甚】
　　书城二十三
　　【胡氏】凡书城者完旧也【公羊】以重书也【何氏以功重也言当稍稍完偹若令大壊然后城之劳苦百姓空　谷虚国家与始作城无异　梁】凡城之志皆讥也【胡氏凡用民力必书其所兴作不时害义固为罪也虽时且义亦书见劳民为重事也城者御保民之所而城有制役有时大都不过三国之一邑无百雉之城制也鲁尝城费城郈而复堕焉则越礼而非制矣凡土功龙见而戒事火见而致用水昏正而栽日至而毕时也隠公城中丘城郎而皆以夏则妨农务而非时矣城不逾制役不违时又当分财用平板榦称畚筑程土功议逺迩畧基址揣厚薄仞沟洫具糇粮度有司量功命日不愆于素然后为之可也况失其时制无爱养斯民之意者其罪之轻重见矣】
　　书城中城二
　　【薛氏】中城者郛之内宫之外【张氏】城非春秋所贵而书城中城其儆守益微矣【谷梁】三家张也【胡氏百雉之城七里之郛设险之大端也谨于礼以为国辨尊卑分贵贱明等威异物采凡所以絶陵僣限隔上下者乃体险之大用也独城郛沟池之足恃乎汪氏西郛者国都外城之西郭则中城为国都外城之内城明矣夫诸侯有道守在四隣诸侯卑守在四境不务修政抚民而仅完国中之城以自守其能保乎】
　　【城他国而独举鲁】城楚丘　【愚按公谷胡氏谓不予専封诸儒非之是矣其畧见三城
　　详辨疑】
　　【左氏】诸侯城楚丘而封卫焉不书所防后也【杜氏诸侯既罢而鲁后至讳不及期故以独城为文张氏盖分板筑之役于诸侯而徃城之也附辨不言诸侯者离至不可得而序愚按三説小异然互相发附辨援公羊戍陈例尤为切要】
　　【杜氏】不言城卫卫未迁也【吕氏】楚丘不言卫卫不能有之而齐侯城之尔
　　【齐伯城以齐师宋师曹师城邢　　　附辨书有存与国三城楚丘　　诸侯城縁陵　详畧则圣人微意云云然皆所予非罪之也】
　　【胡氏】齐桓城三国而书词不同邢以自迁为文故再列三师而书城邢者美桓公得救患分灾之义无封国之嫌也淮夷病诸侯防于醎城縁陵而迁焉则其事专矣故前目后凡直书诸侯而不序也卫为狄所灭东徙渡河野处漕邑桓公使公子无亏戍以甲士归其祭服乗马凡为国之用其力尤勤其功尤大其事尤专而春秋责之尤重曰城楚丘而不书诸侯正王法也【楚丘卫邑桓公帅诸侯城之而封卫也不书桓公不与诸侯专封也吕氏卫不过迁徙其都春秋书灭国者往往地亡而人絶也城邢既为美楚丘縁陵独不为美乎】
　　【晋伯城以制贰国一】遂城虎牢
　　【胡氏】不系于郑责郑之不能有也【虎牢郑地岩险闻于天下有是险而不能守故不繋于郑】
　　【晋伯城以私母家一】仲孙羯防晋荀盈【某某】城
　　【胡氏】平公不能修文襄悼公之业尊奬王室而夏肄【也】是屏轻弃诸姬可谓知本乎城之役亦不待贬絶而可见矣【晋平公出也故合诸侯大夫以城古之建国立家者必亲九族然有父族而后及母族有母族而后及妻族此葛藟之诗所以次也】
　　【晋伯城以安王室一】仲孙何忌防韩不信【某某】城成周
　　【胡氏】天子有道守在四夷今至城王都可以不书乎不曰城京师而曰城成周者京师众大之称成周地名与列国等矣
　　【张氏】子朝余党多在王城敬王畏之徙都成周故因诸侯之大夫城而书成周以纪实也【愚按此説与胡氏不同疑得之】
　　书筑八【冬筑郿　秋筑鹿囿　冬筑郎囿　夏筑蛇渊囿　春筑防于郎　夏筑防于薛　冬筑防于
　　秦　筑王姫之馆于外】
　　【胡氏】筑创始也【愚按书筑邑则讥其时诎而举嬴筑囿防则讥其厉民以自乐筑馆则讥忘雠详目胡氏都邑而书筑创作邑也不视嵗之丰凶则非君人之心矣张氏冬虽用民力之时而下书大无麦禾其以筑郿之不时可知也】　　右筑邑
