<!-- { "loadSidebar": true } -->
　　春秋讨贼皆称人卫州吁弑君之贼执之者陈人涖之者卫人而主之者卫石碏也君子谓卫有人焉濮陈地水名谷梁谓于濮者讥失贼非也州吁弑桓公而代之为君矣而卫人不服故民未和位未定是时陈桓公方有宠于王而陈卫方睦欲朝陈使请于王而定其位故州吁如陈石碏老矣力不能讨欲假手于陈以讨之故使告于陈而陈人执之如讥失贼则当书陈人杀卫州吁如蔡人杀陈佗而后可也不称陈人而称卫人谓之失贼可乎书于濮者言陈人亦欲杀之也齐无知之弑襄公犹卫州吁之弑桓公左氏谓杀无知者雍廪史迁谓杀无知者雍林人【雍廪史记作雍林人盖地名或云齐大夫未闻】君子谓齐有人焉桓六年蔡人杀陈佗佗者陈之贼陈人佚之而蔡人讨之尚可谓陈有人乎史迁以陈佗为厉公则陈之君也【似别有据今不可考史迁必非臆造与左传不合】公谷二传皆以为陈君莫以为陈贼故不讥陈之失贼而止罪佗之淫而不君则似未得其实而春秋讨贼之大义于是乎不明盖陈之乱乆矣伏于隠之七年发于桓之五年而陈侯鲍病狂亦非一朝一夕故郑良佐如陈预知陈之将乱者盖履霜驯至于坚氷越嵗逾年足以养成其乱及陈侯疾革而乱作共传为蜚亡莫知其死日则是君死而臣不知一国皆狂岂独陈侯鲍哉故君子谓陈无人春秋特书蔡人杀陈佗者讥陈人之失贼也宣十一年陈夏征舒之乱是时楚子实先入陈而后讨贼春秋退入陈于后而进讨贼于前盖先褒之而后贬之先褒之者以为陈人力不能讨齐为大国晋为盟主亦长养弑君之贼而晏然不一兴师楚子独能讨而正之故先书讨贼以褒之然内实懐县陈之心而外托为讨贼之义故后书入复书纳以贬之人皆知称人为贬不知称人为褒讨贼称人者言人人皆欲讨之乃天下之公心也俗儒据孟子春秋无义战之説遂谓春秋有贬无褒固失之矣而莫知称爵为贬称人为褒尤失之【晋侯入曹楚子入陈皆贬也】栾范交恶而栾盈亡驷良交争而良霄死亦与讨贼同辞不亦甚乎凡大夫出奔非有君命不得反非君命而自外入者皆从讨贼辞且大夫出奔非大夫矣不得从杀大夫之例虽非弑君贼而栾盈兵乗公门良霄介于襄库是亦贼也故皆从讨贼辞虽然犹有説栾盈者栾书之孙弑君贼也积不善者必有余殃栾书幸免于戮而栾氏之族终灭于晋目之曰贼谁谓非宜良霄汰侈未闻逆迹故其死也子产襚之枕之股而哭之又殡而葬之明非贼也亦从讨贼辞者辞穷则同春秋固有辞同而事异者当分别观之【或云良霄不书叛者将以灭国非直叛也如其説则春秋书叛者其辠轻不书叛者其辠重颠倒甚矣且驷良交争而谓其有灭国之志不亦诬乎又云不言复入位未絶也亦非大夫出奔位已絶矣良霄之辠轻于栾盈其力亦弱于栾盈故不言复入】
　　闵公
　　元年秋八月季子来归
　　左传秋八月公及齐侯盟于落姑请复季友也齐侯许之使召诸陈公次于郎以待之季子来归嘉之也
　　公羊传其称季子何贤也【何注嫌季子不讨诛庆父有甚恶故复于托君安国贤之】其言来归何喜之也
　　谷梁传其曰季子贵之也其曰来归喜之也【范注大夫出使归不书执然后致不言归国内之人不曰来今言来者明夲欲遂去同他国之人言归者明实鲁人也以乱故出奔国人思之今得还故皆喜曰季子来归】
　　宣公
　　十有六年秋郯伯姬来归
　　左传秋郯伯姬来归出也
　　成公
　　五年春王正月叔姬来归
　　左传四年春伯来朝归叔姬故也
　　谷梁传妇人之义嫁曰归反曰来归
　　妇人之义嫁曰归反曰来归公子季友归自陈春秋曷为以妇人目之讥何讥尔庄公疾问后于叔牙对曰庆父材问于季友对曰臣以死奉般公曰乡者牙曰庆父材季友曰夫何敢是将为乱乎夫何敢是时季友义形于色俨然丈夫也遂酖叔牙而置庆父不问及庆父弑子般季友不讨贼君臣之义诛不得避兄庆父辠大于叔牙季友力能诛叔牙岂不能诛庆父既不能诛又不能死反出奔陈所谓以死奉般者言犹在耳庄公死而背之君臣之义安在哉于是向之俨然丈夫者今则赧然一妇人而已矣故春秋以妇人目之曰季子来归讥之也非嘉之也公羊以称子为贤尤失之凡先君之丈夫子女子子皆曰子故子叔姬与季子同称子何贤之有或曰季友死则鲁为庆父之鲁矣齐桓在则庆父焉敢盗有鲁乎齐桓不难于杀哀姜又何难于杀庆父而庆父不死者实季友保全之也或曰庆父掌兵权季友焉能诛之説者徒见后世汉有南北军唐有左右神防军遂因之而作乱不知古者兵防于野将归于朝有事则行无事则罢夲无权也且庆父惟庄二年一帅师伐于余丘于余丘者邾之邑耳伐邑厉且吝安得有兵权【于余丘为邑伐邑见于易杜预妄説以为国后人信之岂非惑】庆父所恃者独一哀姜为之内援哀姜通于庆父国人素知之故皆不服庆父外惧齐人之讨内畏国人之议故子般弑不敢自立而立齐之甥闵公则其无能为也亦明矣季友素得国人之心其来归也闵公请之齐桓复之国人皆喜以为季子既归庆父必去乃乆之不去庆父非不能去也谓去之不若留之使自毙及弑闵公然后加之以辠缢而杀之以説于国则季友之心尚可问乎其初庄公以为可以托孤也而任之其后闵公以为可以安国也请于盟主而复之季友一负庄公再负闵公人皆知其有大功于僖莫知其有大辠于鲁盖成风私事季友以其子僖公属之故季友处心积虑欲立僖公而鲁国之乱遂酿而成焉所谓天生季氏以贰鲁侯者实自此始故其子孙遂分公室逐昭公而全无顾忌者皆其世传之家法也我故表而出之以戒后世人臣怀二心以事其君者桓公
　　十有一年九月突归于郑
　　左传夏郑庄公卒初祭封人仲足有宠于庄公使为卿为公娶邓曼生昭公故祭仲立之宋雍氏女于郑庄公曰雍姞生厉公雍氏宗有宠于宋庄公故诱祭仲而执之曰不立突将死亦执厉公而求赂焉祭仲与宋人盟以厉公归而立之秋九月昭公奔卫己亥厉公立
　　公羊传突何以名挈乎祭仲也其言归何顺祭仲也
　　谷梁传曰突贱之也曰归易辞也祭仲易其事权在祭仲也死君难臣道也今立恶而黜正恶祭仲也
　　十有五年五月郑世子忽复归于郑【左十五年夏厉公出奔蔡六月乙亥昭公入】
　　公羊传其称世子何复正也【公侯在丧称子伯子男在丧称名故公羊子曰春秋伯子男一也辞无所贬言郑伯爵与子男为一等郑忽出奔而称名非贬也杜预乃云出则降名以赴妄矣郑忽在丧故从伯子男之礼何降之有哉又云入则逆以太子之礼亦非也公羊以称世子为复正得之杜预既葬免丧之説尤为悖逆人皆知之故不复辨】曷为或言归或言复归复归者出恶归无恶复入者出无恶入有恶入者出入恶归者出入无恶
　　谷梁传反正也
　　许叔入于许【何氏休曰春秋前失爵在字例也】
　　谷梁传许叔许之贵者也莫宜乎许叔其曰入何也其归之道非所以归也【按隠十一年左传郑伯使许大夫百里奉许叔以居许东偏乃使公孙获处许西偏至是公孙获去之久矣许叔乃得入于许】
　　秋九月郑伯突入于栎
　　左传秋郑伯因栎人杀檀伯而遂居栎
　　公羊传栎者何郑之邑曷为不言入于郑末言尔【末者浅也】曷为末言尔【据俱簒也】祭仲亡矣然则曷为不言忽之出奔言忽为君之微也祭仲存则存矣祭仲亡则亡矣【是时祭仲尚存】
　　十有七年秋八月蔡季自陈归于蔡
　　左传蔡桓侯卒【六月丁丑蔡侯封人卒】蔡人召蔡季于陈秋蔡季自陈归于蔡蔡人嘉之也
　　公羊无传【何氏休曰称字者蔡侯封人无子季次当立封人欲立献舞而疾害季季辟之陈封人死归反奔丧思慕三年卒无怨心故贤而字之】
　　谷梁传蔡季蔡之贵者也自陈陈有奉焉尔【陈以力助】
　　庄公
　　六年夏六月卫侯朔入于卫【桓公十有六年十有一月卫侯朔出奔齐】左传夏卫侯入放公子黔牟于周放跪于秦杀左公子泄右公子职乃即位【按桓十六年传十一月左公子泄右公子职立公子黔牟惠公奔齐】
　　公羊传卫侯朔何以名絶曷为絶之犯命也其言入何簒辞也【何注不书公子畱出奔者天子夲当絶卫不当复立公子畱因为天子讳微弱】
　　谷梁传其不言伐卫纳朔何也不逆天王之命也入者内弗受也何用弗受也为以王命絶之也朔之名恶也朔入逆则出顺矣朔出入名以王命絶之也
　　九年齐小白入于齐【或云小白兄也子纠弟也全无实据而以意説又云齐小白系之齐则小白当有齐也卫州吁齐无知皆当有国矣俗儒之论不通若此】
　　左传初襄公立无常鲍叔牙曰君使民慢乱将作矣奉公子小白出奔莒乱作管夷吾召忽奉公子纠来奔九年春雍廪杀无知夏公伐齐纳子纠桓公自莒先入
　　公羊传曷为以国氏当国也其言入何簒辞也谷梁传大夫出奔反以好曰归以恶曰入齐公孙无知弑襄公公子纠公子小白不能存出亡齐人杀无知而迎公子纠于鲁公子小白不让公子纠先入又杀之于鲁故曰齐小白入于齐恶之也
　　二十有四年冬赤归于曹
　　左氏无传【莫知赤为何人辞同突归于郑盖曹君也杜预以为僖公亦无所据当阙之而存其名】
　　僖公
　　二十有八年六月卫侯郑自楚复归于卫【是年四月出奔楚】左传卫侯闻楚师败惧出奔楚遂适陈使元咺奉叔武以受盟六月晋人复卫侯
　　冬卫元咺自晋复归于卫
　　左传冬卫侯与元咺讼不胜执卫侯归之于京师寘诸深室元咺归于卫立公子瑕
　　公羊传自者何有力焉者也此执其君其言自何为叔武争也
　　谷梁传自晋晋有奉焉尔复者复中国也归者归其所也
　　曹伯襄复归于曹
　　左传晋侯有疾曹伯之竖侯獳货筮史使曰以曹为解公説复曹伯遂防诸侯于许
　　谷梁传复者复中国也天子免之因与之防其曰复通王命也
　　三十年秋卫侯郑归于卫
　　左传晋侯使医衍酖卫侯兪货医使薄其酖不死公为之请纳玉于王与晋侯皆十瑴王许之秋乃释卫侯
　　成公
　　十有四年夏卫孙林父自晋归于卫【七年冬出奔晋】
　　左传十四年春卫侯如晋晋侯强见孙林父焉定公不可夏卫侯既归晋侯使郤犨送孙林父而见之卫侯欲辞定姜曰不可是先君宗卿之嗣也【宗卿犹宗臣汉之宗臣萧曹非同姓也杜预妄説故正之世夲孙氏出于卫武公至林父八世卫先公之子孙多矣皆谓之宗卿可乎】大国又以为请不许将亡虽恶之不犹愈于亡乎君其忍之安民而宥宗卿不亦可乎卫侯见而复之【复其位】
　　十有五年秋八月宋华元自晋归于宋【宋华元出奔晋实未尝至晋也盖挟晋以为重鱼石自止华元于河实惧华元以晋师讨之故虽未至晋直书归自晋则其情见乎辞矣説春秋者详其事覈其文乃得其情则其义可知也】
　　左传荡泽弱公室杀公子肥【泽为司马公孙寿之孙肥文公子】华元曰我为右师君臣之训师所司也今公室卑而不能正吾辠大矣不能治官敢赖宠乎乃出奔晋鱼石自止华元于河上【石为左师华元克合晋楚之成刼子反以解围有大功于宋故畏而止之】请讨许之乃反【何氏休谓华元为大夫山所谮出奔晋此凿空而为之説不足信也】
