<!-- { "loadSidebar": true } -->
　　公羊传何以书记异也此灾菽也曷为以异书异大乎灾也
　　谷梁传未可以杀而杀举重可杀而不杀举轻其曰菽举重也【赵匡曰百草未死豆苗先枯惟豆易凋非举重也如其然则陨霜杀菽乃常事耳安得以为灾而特书于策哉】
　　二年夏五月壬辰雉门及两观灾
　　哀公
　　三年夏四月甲午地震　五月辛卯桓宫僖宫灾左传夏五月辛卯司铎火火逾公宫桓僖灾孔子在陈闻火曰其桓僖乎【先儒服氏曰季氏出桓公又立僖公故不毁其庙】谷梁传言及则祖有尊卑由我言之则一也
　　四年六月辛丑亳社灾【亳公羊作蒲】
　　公羊传蒲社者何亡国之社也社者封也其言灾何亡国之社葢揜之揜其上而柴其下何以书记灾也
　　谷梁传亳社者亳之社也亳亡国也亡国之社以为庙屛戒也
　　十有三年冬十有一月有星孛于东方
　　公羊传孛者何彗星也其言于东方何见于旦也【日方出宿不见故言旦】
　　鲁论称子不语怪説者遂谓圣人不言灾异而春秋灾异皆书于策汉儒董胶西治公羊春秋始推隂阳灾异为儒者宗宣元之后刘中垒治谷梁春秋数其祸福传以洪范与胶西错互不合及其子歆治左氏春秋言五行传又颇不同宋儒尽斥之为妄由是学者絶口不言灾异愚以为文王演周易孔子述春秋天人之道粲然明备而春秋灾异洪范咎徴确然可信者焉可尽斥之为妄乎隐九年三月癸酉大雨震电庚辰大雨雪八日之间再有大变公羊以为失时又以为俶甚俶甚者盛隂之气大怒臣将弑君之象也吴孙亮太平二年二月甲寅大雨震电乙卯雪大寒两日之间一雷一雪晋安帝义熙六年正月景寅雷又雪并在一日之中信俶甚矣皆与隐九年三月同占若曰爲君失时贼臣将起先雷后雪者隂乘间隙起而害阳弑逆之祸成焉隐寻见弑亮亦被废安恭二帝皆强臣刘裕杀之盛隂大怒不益信乎晋愍帝建兴元年十一月己巳防稽大雨震电庚午大雪亦与隐同占是时西京孤危九州幅裂愍寻出降青衣行酒旋死于胡胡非盛隂之象哉庄七年夏四月辛卯夜恒星不见夜中星陨如雨公羊谓恒星不见夜中星反复见何邵公以为恒星者参伐狼注法度之星星反者房心复见于虚危斗虚危齐地言王者法度废絶齐霸将兴汉成帝永始二年二月癸未夜过中星陨如雨长一二丈绎绎未至地灭至鸡鸣止元延元年四月丁酉日晡时有流星大如长十余丈或如盂或如鸡子燿燿如雨下至昏止郡国皆言星陨燿燿有光绎绎不絶星陨之状一在夜一在日晡时未昏而星陨有光其灾尤重是歳赵昭仪害后宫皇子皆与庄七年夏四月同占其后王莽遂颛国柄王氏之兴萌于成帝谷永对曰星辰附离于天犹庶民附离王者王者失道纲纪废顿下将叛去故星叛天而陨以见其象臣闻三代丧亡者皆由妇人书云乃用妇人之言诗曰赫赫宗周褒姒灭之是时成帝赵后乱内王氏擅朝其后庄公亦内嬖哀姜外惑二叔哀姜亦杀庄之二子故星陨之变先见于七年虽天下之异亦鲁国之灾也若非齐桓抚而存之则鲁不国矣文十四年秋七月有星孛入于北斗昭十七年冬有星孛于大辰哀十三年冬十一月有星孛于东方刘中垒谓东方不言宿名者不加宿也刘歆谓东方即大辰不言大辰者旦而见与日争光星入而彗犹见故不言大辰汉末建安十一年正月星孛于北斗首在斗中尾贯紫宫及北辰其后魏受禅晋隆安四年二月己丑有星孛入北斗魁至三台三月遂经太微帝座端门占曰彗星入北斗经三台易主之象其后宋受禅初惠帝永兴二年十月丁丑有星孛于北斗占曰璿玑更授天子出走又曰强国发兵诸侯争权又曰星孛于斗【南斗亦同】王者疾病天下易政皆与文十四年秋七月同占故周内史叔服曰不出七年宋齐晋之君皆将死乱此天下易主之象也由是楚庄兴而观兵周疆遂败晋师于邲非所谓强国发兵诸侯争权欤晋太安二年三月彗星见东方此与哀十三年十一月同占占曰孛主兵丧咸宁三年五月星孛于东方明年吴亡犹哀十三年十一月星孛于东方后七年而吴亦亡此其应也春秋星孛于北则齐晋宋陈郑莒之国并弑其君星孛于东则楚灭陈越灭吴三家田氏簒有齐晋故汉文之末星孛西方后吴楚七国亦灭皆兵丧之应矣独昭十七年冬有星孛于大辰申须谓诸侯皆有火灾者大火谓之大辰辰为火房火灾曰丧然则孛主兵兼主丧欤孛气似彗彗有五苍赤黄白黑其占各异以状言之曰彗以义言之曰孛孛者恶气故主兵丧即彗也晏子春秋以为孛之灾更大于彗其言曷足信乎庶徴之恒寒春秋大雨雪大雨雹陨霜杀菽雨木冰皆恒寒之罚也木冰一曰木介亦曰树稼唐开元二十九年十一月二十二日雨木冰凝寒冻冽数日不解与成十六年正月同占宁王见而叹曰谚云树稼达官怕必有大臣当之是月王薨愚谓盛寒之歳冰雪封条久之乃解树枝如故寒歳皆然何足为异哉谷梁子曰木冰者根枝折也蜀景耀五年宫中大树无故自折晋太康五年九月南安暴雪树木摧折此所谓木冰洪范凶短折伤人曰凶禽兽曰短草木曰折不曰木折而曰木冰者冰隂木阳隂能胁阳故冰能折木言折则冰不见言冰则折可知此乃草妖非无故也若夫魏黄初六年正月晋太兴三年二月永和八年正月太元十四年十二月皆言雨木冰与唐开元二十九年十一月等此乃封条雪而指为雨木冰岂其然乎谷梁之説葢受之师矣其占则未有闻焉或曰小人乱邦之象是时鲁有侨如之乱葢其应欤吴孙权嘉禾三年九月朔陨霜杀谷説者谓诛罚不由君出政在臣下是时校事吕壹专作威福与汉元帝时石显用事永光元年九月二日陨霜杀稼同应春秋定元年冬十月乃夏之八月而陨霜杀菽汉与吴皆在九月明非杀之时而定元年较汉与吴更早一月菽乃谷之尤劲者而能杀之则稼与谷又不足言矣葢石显吕壹后皆伏诛而鲁自襄昭以后三家四分公室定公受国于季氏为寄食之君昭哀二公皆客死于外故当定即位之后夏之八月而有陨霜杀菽之灾葢隂寒残劲草君弱臣强之象也吴嘉禾四年七月雨雹与僖二十九年秋大雨雹同占説者谓僖专任公子遂犹孙吴专任吕壹宠异亚于公子遂抑或然乎刘中垒以为盛阳雨水温暖而汤热隂气胁之则为雹盛隂雨雪凝滞而冰寒阳气薄之则为霰霰者阳薄隂雹者隂胁阳春秋不书霰者犹月食则不然春秋不志霰而志雹者霰不为灾而雹能为灾也説者谓人君恶闻其过抑贤用邪则雹与雨偕信防杀无辠则雹下毁瓦破车杀牛马其为状也或如鸡子或如鳬卵或如弹丸或如拳或如斧或如杯或如马头伤麦害稼杀人其灾若是故季武子患之问于申丰而有雹可御乎之説申丰谓雹之为灾谁能御之圣人在上无雹虽有不为灾其所以然者葢先王有藏冰之道也今藏川池之冰弃而弗用则风能发之为雹而成灾然则隂胁盛阳而为冰风发寒冰而为雹非隂则冰不成无风则雹不发刘向之説必合于申丰之説而始明左氏所据者皆先典诸儒羣起而攻之则吾岂敢庶徴之恒燠春秋无冰陨霜不杀草李梅实皆恒燠之罚也桓十四年正月无冰成元年二月无冰襄二十八年春无冰刘中垒谓无冰为天下记异也周失之舒秦失之急故周衰无寒歳秦灭无燠年小燠不书无冰然后书京房易传曰禄不遂行兹谓欺厥咎燠其燠雨云四至而温臣安禄逸乐兹谓乱燠而生虫知辠不诛兹谓舒其燠夏则暑杀人冬则物华实吴孙亮建兴元年九月桃李华是时诸葛恪辅政息校官原逋责除关梁祟寛厚此舒缓之应魏文帝景元三年十月桃李华是时文帝深树恩德事崇优缓与建兴同占晋穆帝永和九年十二月桃李华是时简文辅政事多弛略其占亦同春秋不志华而志实者举其重焉尔十月为阳桃李华不足异也僖三十三年十二月乃夏之十月而李梅实与晋永和九年同占一则十二月而华一则十月而实説者谓臣下强也记曰不当华而华易大夫不当实而实易相室相室谓贵臣言当易而更之不可使久辅政鲁三桓始盛于僖而僖亦崇尚寛政委任三桓及仲遂故于其末年而有隂假阳威之应虽陨霜而不能杀柔脆之草乃根生之物复荣而实此不当实而实者也诚能抑而损之其不可者易之则政不在大夫矣春秋志日食兼志地震后世推日食之法至元郭守敬而始精至今日而益精则日食可推而得也独汉张平子造候风地动仪制作侔造化天下如有地动寻其方面即知震之所在合契若神则似地震亦可推而得矣其术千古不传莫知其故春秋志地震志灾欤抑志异欤昭二十三年八月乙未地震传称八月丁酉南宫极震三日之间鲁地震西周地亦震是时始分东西周王子朝为西敬王为东南宫极者西王之大臣也以震而死犹夷伯之庙者鲁大夫展氏之庙也僖十五年以震而灾则是鲁地震而夷伯之庙灾明矣曷为不书灾而书震且不书地震而独书震夷伯之庙大夫之庙灾春秋不志僖二十年西宫灾成三年新宫灾哀三年桓宫僖宫灾君之宫也故谨而书灾而夷伯之庙亦称灾则君臣无别矣君子恶其无别也故特书曰震夷伯之庙而地震亦见焉其实庙以震而灾与以火而灾等灾耳不书灾而书震者君臣之辞也且曰震又有恪恭震动警戒之辞是时季友立僖实秉国政遂世其卿故于季友之将死也震夷伯之庙以警戒之若曰有隐慝者人所不知天必诛之云尔【夷伯之庙震于十五年九月季友死于十六年三月】春秋志火灾其救之政吊之礼备详于传陈不救火许不吊灾君子是以知陈许之先亡也庄十一年宋大水二十年齐大灾襄九年宋灾昭十八年宋卫陈郑灾外灾不志以我往吊特谨而志之故澶渊之防明言其故曰宋灾然则救灾之政吊灾之礼非事之大者欤或以宋灾为小明言其故以讥之殊失春秋之义矣説见前余皆畧而不説惟説确然可信者数条仍存疑以待后之学者








　　春秋説卷十四
<经部,春秋类,惠氏春秋说>
　　钦定四库全书
　　春秋説卷十五
　　翰林院侍读惠士竒撰
　　桓公
　　三年冬有年【赵匡曰凡丰年告庙勤民而敬先故书之非也桓宣非有道之君安得勤民而敬先春秋十二公勤民敬先岂独桓宣二公哉】
　　公羊传有年何以书以喜书也大有年何以书亦以喜书也此其曰有年何仅有年也彼其曰大有年何大丰年也仅有年亦足以当喜乎恃有年也谷梁传五谷皆熟为有年
　　五年秋大雩
　　左传秋大雩书不时也凡祀啓蛰而郊【孔疏夏小正曰正月啓蛰言始发蛰也汉初以啓蛰为正月中雨水为二月节太初以后更以雨水为正月中惊蛰为二月节迄今不改则啓蛰当正月雨水龙见当四月小满始杀当八月秋分闭蛰当十月小雪传曰史伏而后蛰者毕此谓十月始蛰也至十一月则遂闭之犹二月惊蛰正月既啓之后二月惊而走出十月始蛰之后十一月则遂闭之也啓蛰正月中闭蛰十月中闭蛰以后冬至以前皆得烝祭以建卯之月犹可郊则知建子之月犹可烝也】龙见而雩【贾逵云言大别山川之雩葢以诸侯雩山川鲁得雩上帝月令云大雩帝用盛乐是雩帝称大雩也东方之星苍龙之宿昏见东方】始杀而尝闭蛰而烝过则书【郑康成云雩之正当在四月】
　　公羊传大雩者何旱祭也【何注君亲之南郊以六事自责使童男女各八人舞而呼雩】然则何以不言旱言雩则旱见言旱则雩不见何以书记灾也
　　庄公
　　七年秋大水无麦苖
　　左传秋无麦苖不害嘉谷也
