<!-- { "loadSidebar": true } -->
　　钦定四库全书　　　　　经部五
　　春秋説　　　　　　　　春秋类
　　提要
　　【臣】等谨案春秋説十五卷
　　国朝惠士竒撰士竒有半农易説已着録士竒父周惕长于説经力追汉儒之学士竒承其家考证益密于三礼核辨尤精是书以礼为纲而纬以春秋之事比类相从约取三传附于下亦间以史记诸书佐之大抵事实多据左氏而论断多采公谷毎条之下多附辨诸儒之説毎类之后又各以己意为总论大致出于宋张大亨春秋五礼例宗沈棐春秋比事而不立门目不设凡例其引据证佐则尤较二家为典核虽其中灾异之类反复辨诘务申董仲舒春秋隂阳刘向刘歆洪范五行之説未免过信汉儒物而不化然全书言必据典论必持平所谓原原本本之学非孙复等之枵腹而谈亦非叶梦得等之恃博而辨也乾隆四十六年二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀











　　钦定四库全书
　　春秋説卷一
　　翰林院侍读惠士竒撰
　　闵公
　　二年夏五月乙酉吉禘于庄公【纪年曰康王三年定乐歌吉禘于先王此王者防终之禘也故曰大禘则终王定乐歌即所谓禘乐】
　　左传夏吉禘于庄公速也【孔疏云襄十五年晋悼公卒十六年传称晋人荅穆叔云以寡君之未禘祀知三年防毕乃为禘也防毕而为禘祭新主入庙当与先君相接故因是而为大祭以审序昭穆故谓之禘禘者谛也言使昭穆之次审谛而不乱也庄公三十二年八月薨至此年五月唯二十二月防制未阕故书以示讥又云吉禘以三年为节仍计除防即吉之月十日而后行事无常月也是以传唯讥其速不曰非时】
　　公羊传其言吉何言吉者未可以吉也【何注云都未可以吉祭经举重不书禘于太庙嫌独庄公不当禘于太庙可禘者故加吉明太庙皆不当】曷为未可以吉未三年也三年矣曷为谓之未三年三年之防实以二十五月【何注云时庄公薨至是适二十二月礼士虞记云期而小祥曰荐此常事又期而大祥曰荐此祥事中月而禫是月也吉祭犹未配是月者二十七月也传言二十五月者在二十五月外可不讥】其言于庄公何未可以称宫庙也【时闵公以庄公在三年之中未可入太庙禘之于新宫故不称宫庙明皆非也】曷为未可以称宫庙在三年之中矣【当思慕悲哀未可以鬼神事之】吉禘于庄公何以书讥何讥尔讥始不三年也【既书吉禘又何不可称宫公羊之説非也説详于后】
　　谷梁传吉禘者不吉者也防事未毕而举吉祭故非之也
　　僖公
　　八年秋七月禘于太庙用致夫人【张氏洽曰周礼兵死者尚不入于兆况哀姜得辠于先君见诛于方伯而可以配祖庙秩烝尝乎愚谓公谷二传不见国史得之传闻未足信也故削之】
　　左传秋禘而致哀姜焉非礼也凡夫人不薨于寝不殡于庙不赴于同不祔于姑则弗致也【杜预云太庙周公庙致者致新死之主于庙而列之昭穆夫人淫而与弑不薨于寝礼不应致故僖公疑其礼至八年而后行之】
　　襄公
　　十有六年左传冬穆叔如晋聘且言齐故【杜预注云言齐再伐鲁】晋人曰以寡君之未禘祀【禘祀三年防毕之吉祭】与民之未息不然不敢忘【孔疏云闵二年五月吉禘于庄公以其时未可吉书吉以讥之此年正月晋已烝于曲沃仍云未禘祀明禘祀乃三年防毕之吉祭也】
　　昭公
　　十有五年二月癸酉有事于武宫籥入叔弓卒去乐卒事
　　左传十五年春将禘于武公戒百官二月癸酉禘叔弓涖事籥入而卒去乐卒事礼也
　　二十有五年左传将禘于襄公万者二人其众万于季氏臧孙曰此之谓不能庸先君之庙【论语孔子谓季氏八佾舞于庭是也不用之于先君之庙而用之于季氏之庭故曰是可忍也孰不可忍也】
　　禘之説有三一曰王者之大禘二曰防毕之吉禘三曰春夏之时禘皆大祭也王者之大禘惟王者得行之吉禘防毕乃行时禘或曰春或曰夏禘者阳之盛也夏之始可以承春故春夏皆得行焉春夏皆得行曷为谓之大祭宗庙之礼莫重于禘尝故祭统曰大尝禘四时之祭春秋为大故中庸言祭独举春秋祫尝谓之大尝祫禘谓之大禘故曰明乎郊社之礼禘尝之义治国其如示诸掌乎【中庸并举禘尝郊社祭统亦云然而赵匡以为妄説此非记礼者之妄赵匡之妄也】其义则郑康成言之备矣序爵辨贤尊尊亲亲治国之要也或问禘之説孔子畣以不知由是学者以为幽深逺其説略见于中庸曷尝幽深逺哉后之学者详焉禘之説又有二有禘祀有禘乐禘乐者祭统所谓大尝禘升歌清庙下而管象朱干玉戚以舞大武八佾以舞大夏此天子之乐也康周公故以赐鲁左传襄公十年荀偃士匄曰鲁有禘乐宾祭用之是也晋悼公卒于襄公十有五年冬及十有六年秋穆叔如晋聘且言齐再伐鲁而晋人以未禘祀为辞盖谓未行防毕之吉禘然则鲁有禘乐用之太庙亦僭用之于羣庙晋无禘乐惟有禘祀禘乐者天子之乐故曰不王不禘禘祀者三年防毕之吉祭晋主夏盟故僭行之而赵匡斥以为妄诸儒咸称其卓识马氏端临独以其説为不通安有鲁国本无此祭晋人本无此语而左氏凿空妄説乎吉禘于庄公不于太庙何也禘于太庙而致庄公焉因庄公而行吉禘故书曰吉禘于庄公庄公之防未满二十五月故书吉以讥之吉禘者新主入庙与先君相接因是而为大祭故不称宫明非新宫也则在太庙何疑在太庙曷为不书辟嫌也何嫌尔吉禘于太庙致庄公则嫌庄公不应致与禘于太庙用致夫人同夫人不应致故书致庄公不应吉故书吉用者谓用禘也用禘犹用郊也秋九月不可以用郊致夫人不可以用禘大禘则终王王者防终乃用之用禘而致夫人悖矣国之大事惟郊禘春秋屡书郊不屡书禘惟书此二禘皆讥也昭公十有五年禘于武宫时禘也不书禘而书有事有事者国之常事云尔常事不书非常然后书或曰禘惟一安得有三吉禘时禘皆春秋坏法乱纪者为之也春秋凡坏法乱纪之事如呉楚之君葬以臣召君与臣出其君皆不书于册曷为而独书此坏法乱纪之祭哉
　　桓公
　　八年春正月己卯烝
　　左传【桓公五年秋】始杀而尝闭蛰而烝过则书【杜预注云此周之春正月乃夏之冬十一月非为遇而书为下五月复烝书】
　　公羊传烝者冬祭也春曰祠【何注荐尚韭卵】夏曰礿【荐尚麦鱼】秋曰尝【荐尚黍豚】冬曰烝【荐尚稻鴈无牲而祭曰荐】常事不书此何以书讥何讥尔讥亟也【亟数也属十二月已烝今复烝也】
　　谷梁传烝冬事也春兴之志不时也
　　夏五月丁丑烝
　　公羊传何以书讥亟也【何注与上祀同为亟也】
　　谷梁传烝冬事也春夏兴之黩祀也志不敬也
　　十有四年秋八月壬申御廪灾乙亥尝
　　左传书不害也【杜预注不害谷故书】
　　公羊传御廪者何粢盛委之所藏也【何注黍稷曰粢在器曰盛委积也御者谓御用于宗庙廪者释治谷名礼天子亲耕东田千亩诸侯百亩后夫人亲西郊采桑以共粢盛祭服】御廪灾何以书记灾也乙亥尝何以书讥何讥尔讥尝也曰犹尝乎御廪灾不如勿尝而已矣【当废一时祭自责以奉天灾也】
　　谷梁传御廪之灾不志此其志何也以为唯未易灾之余而尝可也志不敬也何用见其未易灾之余而尝也曰甸粟而内之三宫三宫米而藏之御廪【范注三宫三夫人也夫人亲舂】夫尝必有兼甸之事焉壬申御廪灾乙亥尝以为未易灾之余而尝也【夫人亲舂是兼旬之事壬申乙亥相去四日日少而功多明未及易而尝○兼甸当作兼旬】
　　僖公
　　三十有三年左传凡君薨卒哭而祔祔而作主特祀于主【卒哭而祔新祔之主仍归于寝用防礼特祀之不同于庙】烝尝禘于庙【防三年不祭防毕而禘于庙时祭乃行】
　　文公
　　二年八月丁卯大事于太庙跻僖公【杜预云大事禘也僖公继闵公坐宜次闵下今升在闵上故书而讥之时未应吉禘其讥己明徒以逆祀故大其事异其文】左传秋八月丁卯大事于太庙跻僖公逆祀也【跻僖公为逆祀则定公八年冬从祀先公为顺祀可知矣】
　　公羊传大事者何大祫也大祫者何合祭也毁庙之主陈于太祖未毁庙之主皆升合食于太祖五年而再殷祭跻者何升也何言乎升僖公讥何讥尔逆祀也【此三年防毕之吉禘也公羊谓之祫者何注云三年防毕遭禘则禘遭祫则祫】谷梁传大事者何大是事也着祫尝【范注云祫合也尝秋祭】
　　宣公
　　八年夏六月公子遂如齐至黄乃复辛巳有事于太庙仲遂卒于垂壬午犹绎万入去籥【孔疏云有事禘也昭公十五年有事于武宫传称禘于武公则此有事非禘而何不书禘而书有事者禘事得常为下绎祭张本】左传有事于太庙襄仲卒而绎非礼也
　　公羊传万入去籥知其不可而为之也犹者何通可以已也【何注云礼大夫死为废一时之祭有事于庙而闻之者去乐卒事而闻之者废绎】
　　谷梁传是不卒者也【范注云遂与宣公共弑子赤】则其卒之何也以讥乎宣也其讥乎宣何也闻大夫之防则去乐卒事犹者可以已之辞也
　　昭公
　　十有五年二月癸卯有事于武宫籥入叔弓卒去乐卒事【孔疏闵二年吉禘于庄公僖八年禘于太庙皆书禘此传言禘于武公不书禘而书有事者本为叔弓卒起不论禘之是非故不书】
　　左传【见前】
　　公羊传其言去乐卒事何礼也君有事于庙闻大夫之防去乐卒事大夫闻君之防摄主而往大夫闻大夫之防尸事毕而往
　　谷梁传君在祭乐之中闻大夫之防则去乐卒事礼也君在祭乐之中大夫有变以闻可乎大夫国体也古之人重死君命无所不通
　　定公
　　八年冬从祀先公
　　左传冬十月顺祀先公而祈焉辛卯禘于僖公公羊传从祀者何顺祀也文公逆祀去者三人定公顺祀叛者五人【何注不言僖公者闵公亦得其顺】
　　谷梁传贵复正也
