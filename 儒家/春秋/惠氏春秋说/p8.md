<!-- { "loadSidebar": true } -->
　　春秋之初四方乱狱未闻告乱于宗周犹来告乱于宗国隠公四年春卫州吁弑其君卫人来告乱葢以鲁为列国之宗而来告也隠公不能防诸侯往而成之则宗国之微自隠公始桓公二年宋督之乱亦来告可知桓公乃假成之之名而取赂焉由是宗国益微不可复振矣宋两弑君【一宋督一宋万】晋一弑君【卓子】凡三书及所以旌死难之臣也鲁弑子赤曷为叔仲惠伯不书于春秋叔仲惠伯者子赤之傅也公子遂欲立宣公叔仲不可其不可奈何文公死子幼公子遂谓叔仲曰君幼如之何叔仲曰吾子相之老夫抱之何幼之有公子遂知其不可与谋故先杀叔仲而后弑子赤使叔仲生而存则子赤不可得而弑也叔仲可谓义形于色矣然则曷为不书于春秋春秋尊宗国君弑则隠而不书故叔仲惠伯亦不得牵连而书説者谓死无补于君故不书则孔父仇牧荀息有何补于君而书于册哉然则曷为不书卒书卒则无以表其节也且书卒则嫌与公子牙同故不书然则曷为不书刺大夫命于天子不得专杀故列国杀大夫虽有罪亦直书以讥之惟鲁杀大夫则书刺所以尊宗国故曰君臣未尝相弑也谓君不称弑臣不言杀也刺者有辠乃刺之虽无辠亦必有説【如不卒戍刺之】则又何説而刺叔仲惠伯乎此叔彭生死难之节所以不着于春秋虽阙于经而特详于传所以发潜徳之幽光也【或谓齐召忽傅子纠鲁叔仲傅子赤此两人之死皆所谓匹夫匹妇自经于沟渎而莫之知者其説信乎曰否不然子纠非君亦非适故召忽不得为死难之臣子赤乃文公之适文公薨而子赤既为君矣死君难义也或又从而訾之俗儒之好议论不乐成人之美如此哉】弑君曷为或称名或称国称国谓专国者晋之专国者栾书故称国栾书弑厉公犹赵盾弑灵公盾直称名书独隠其名而称国则晋之董史失其官矣董史失其官曷为孔子不正之孔子曰吾犹及史之阙文也又曰其文则史其义则丘窃取之然则其义安在称国者其义不称名者其文仍其文而存其义弑州蒲者栾书弑庶其者莒仆弑王僚者呉光皆称国独薛无史薛弑其君比则未有闻焉人皆知郤至之伐莫知栾书之奸左氏虽虚张郤至之伐仍不能掩其忠虽盛称栾书之美仍不能掩其恶成公十有七年十有二月晋杀其大夫郤锜郤犫郤至谷梁子曰自祸于是起矣三郤不死厉公不弑栾书所畏而忌者惟郤至耳杀三郤者非胥童乃栾书也鄢之战栾书请俟齐鲁之师郤至独以为不可楚有五间急击勿失于是败楚师于鄢陵栾书是以畏而忌之既战获楚公子发钩栾书阴诱发钩使谗郤至由是发钩如其言以告厉公公问栾书书曰臣固闻之且云郤至欲为难使郤犫缓齐鲁之师而已劝君战战败将纳孙周公惑之乃使郤至聘于周【时悼公在周】而书又阴使人説孙周使见郤至郤至不知其谋而见孙周公使觇之以为信遂使胥童杀三郤郤锜欲以其党攻公郤至不可至死不敢为难奉君命也可不谓忠乎栾书既杀三郤遂弑厉公乃纳孙周而立之是为悼公欲为难而纳孙周者书之志也顾以此诬郤至郤至死而其志得行处心积虑十余年而后成其奸甚矣故春秋数称晋栾书帅师一救郑【成公六年】一侵蔡【八年】一伐郑【九年】明专国也及厉公死【十有八年】而书乃弑君之贼其名絶不复见矣晋人不知其奸反颂其徳比之召公而书之恶仍不可掩故余殃终及其孙事详内外两传而我特斥其恶者所以诛奸谀于既死也谷梁谓弑君贱者穷诸人言称人者贱之文公十有六年冬宋人弑其君杵臼杵臼者宋昭公弑昭公者乃其君祖母王姬使帅甸攻而杀之古乗与甸通周礼稍人掌丘乗之政帅甸犹帅乗是时昭公田孟诸故襄夫人使稍人帅乗攻而杀之稍人乃下士谓之贱可以君祖母之尊又王姬之贵号令于其国国人莫敢不从而谓之贱可乎自古妇人不与国政妇人而与国政者未有不亡国败家者也宋平公杀其子可直斥宋公襄夫人杀其孙不可直斥君祖母直斥君祖母则名不正而言不顺辞穷故称人以贱之以君祖母王姬之尊且贵而与贱者同辞此春秋之特笔后世君母临朝而擅废置其君之柄者亦当以春秋为鉴焉宋昭公无道传无实迹晋厉公无道外传谓无徳而功烈多服之者众晋灵公不君既无徳亦无功服之者寡故力不能杀赵盾厉公力能杀栾书而惑于其奸犹豫不决灾及其身且赵盾数谏灵公而栾书未闻一言规诲故赵盾犹不失为贤大夫栾书之奸如后世魏之司马懿父子故愚表而出之以待后之学者文公十有四年九月齐公子商人弑其君舎此未逾年之君也曷为直称君逾年称君者缘孝子之心不忍当君位也在朝之臣固已北面稽首而君之矣一国之人亦莫不奉以为君其谁曰非君也然则里克杀其君之子奚齐曷为不直称君而曰君之子奚齐不正献公杀其世子又逐其二子而立奚齐国人哗然不服莫以为君在朝之臣亦未闻有君之者君之者惟荀息一人而已故春秋特书君之子言献公以为子国人不以为君也公羊谓弑未逾年君之号失之然则里克杀卓子曷为直称君逾年矣虽不正安得不称君【杀奚齐在僖公九年冬弑卓子在十年春王正月】左氏以为杀奚齐在僖公九年冬十月弑卓子在是年十一月似传误当舎传从经或云传据夏时经从周厯吾未之前闻哀公四年春盗弑蔡侯申蔡公孙辰出奔呉明弑蔡侯申者公孙辰也传称公孙翩明辰使翩弑之此连而书者与鲁庆父弑闵公宋万弑殇公同而经称盗何也蔡人以盗赴故称盗又蔡昭公将如吴明不在国而在涂则其称盗也亦宜传称文之锴杀公孙翩经书蔡杀其大夫公孙姓公孙霍明皆辰之党而辰独出奔讥失盗也左传谓蔡人逐之则庆父亦鲁人逐之可知不杀之而逐之是为逸贼宋万出奔陈宋人力不能讨也故羣公子奔萧公子御説奔亳宋万之党帅师围亳而萧叔大心与羣公子以曹师讨之仍不能杀万使万逸奔陈春秋犹书以示讥鲁季友力能讨庆父乃不讨而缓追逸贼使庆父出奔莒君子谓季友有无君之心当坐与闻乎弑之辠虽酖叔牙缢庆父其功未足以掩其辠也公羊以为亲亲之道既名为贼何谓亲亲失之甚矣谷梁子曰君弑不讨贼则志同志同则书重季友志立僖公其志同乎庆父故鲁之乱实季友养成之又为叔牙庆父立后是为三桓其后遂四分公室有王者作其能免于戮乎襄公二十有九年阍弑呉子余祭不称盗而称阍何也周礼墨者使守门劓者使守闗宫者使守内刖者使守囿髠者使守积皆刑人也守门谓之阍左传谓呉人伐越获俘焉以为阍明非刑人乃俘囚安知其非谍也故春秋备书之以为戒云【许世子止已见易説故于此不复説】
　　隠公【隠公三年周平王之五十一年】
　　三年三月庚戌天王崩【杜预曰周平王也襄二十九年传曰郑上卿有事使印段如周防今不书葬鲁不防】
　　左传三年春王三月壬戌平王崩赴以庚戌故书之
　　公羊传曷为或言崩或言薨天子曰崩诸侯曰薨大夫曰卒士曰不禄
　　八月庚辰宋公和卒
　　左传宋穆公疾召大司马孔父而属殇公焉使公子冯出居于郑【冯穆公子庄公】八月庚辰宋穆公卒殇公即位
　　谷梁传诸侯日卒正也
　　冬十有二月癸未宋缪公【缪左传作穆古通用】
　　公羊传葬者曷为或日或不日不及时而日渴葬也【渴犹急也】不及时而不日慢葬也【慢不以礼】过时而日隠之也【隠犹痛也】过时而不日谓之不能葬也当时而不日正也当时而日危不得葬也此当时何危尔宣公死缪公立【缪公者宣公之弟舍其子而立弟】缪公逐其二子庄公冯与左师勃曰吾立乎此摄也终致国乎与夷【宣公之子】庄公冯弑与夷故君子大居正宋之祸宣公为之也
　　谷梁传日葬故也危不得葬也【元年左传天子七月而葬同轨毕至诸侯五月同盟至大夫三月同位至士逾月外姻至】
　　四年春王二月戊申卫州吁弑其君完
　　五年夏四月卫桓公
　　左传夏葬卫桓公卫乱是以缓【卫人杀州吁而立晋乱定乃桓公】谷梁传月葬故也
　　七年春王三月滕侯卒【晋献公恵公未尝同盟而卒名赴于周也宿男同盟滕侯子来朝而卒不名国小而微不能上达于天子故不名君前臣名臣死赴于君必称名古今之通义也或云臣子赴君父以名夏殷之礼周人讳名其赴必不以名不以名者谓赴于同盟之国也安有赴于天子而不以名者乎其説不通】
　　左传七年春滕侯卒不书名未同盟也凡诸侯同盟于是称名故薨则赴以名告终称嗣也以继好息民谓之礼经
　　公羊传何以不名微国也微国则其称侯何不嫌也春秋贵贱不嫌同号美恶不嫌同辞
　　谷梁传滕侯无名少曰世子长曰君狄道也其不正者名也
　　八年夏六月己亥蔡侯考父卒
　　谷梁传诸侯日卒正也
　　辛亥宿男卒
　　谷梁传宿微国也未能同盟故男卒也
　　八年葬蔡宣公
　　公羊传卒何以名而葬不名卒从正【卒当赴告天子君前臣名】而葬从主人【不赴告天子故从臣子辞】卒何以日而葬不日卒赴【赴天子】而葬不告【不告天子】
　　谷梁传月葬故也【十有一年冬十有一月壬辰公薨不书传见前】
　　桓公
　　五年春正月甲戌己丑陈侯鲍卒
　　左传五年春正月甲戌己丑陈侯鲍卒再赴也于是陈乱文公子佗杀太子免而代之【佗桓公弟五父也免桓公太子】公疾病而乱作国人分散故再赴【陈乱先伏于隠之七年十二月作于桓之五年正月六年秋经书蔡人杀陈佗而立厉公甲戌己丑前后相距十六日日异月同杜预以为日异月亦异长厯焉足信乎】
　　公羊传曷为以二日卒之怴也【怴者狂齐人语】甲戌之日亡己丑之日死而得【死即尸见汉书谓甲戌亡不知所在己丑乃得其尸】君子疑之故以二日卒之也
　　谷梁传鲍卒何为以二日卒之春秋之义信以传信疑以传疑陈侯以甲戌之日出己丑之日得不知死之日故举二日以包也
　　夏葬陈桓公【明陈佗葬之而鲁防葬】
　　十年春王正月庚申曹伯终生卒夏五月葬曹桓公谷梁传桓无王其曰王何也正终生之卒也
　　十有一年夏五月癸未郑伯寤生卒【桓王十九年】秋七月葬郑庄公
　　十有二年八月壬辰陈侯跃卒【厉公也何休以为佗子】冬十有一月丙戌卫侯晋卒【上有丙戌此重书】
　　谷梁传再称日决日义也
　　十有三年三月葬卫宣公
　　十有四年冬十有二月丁巳齐侯禄父卒
　　十有五年三月乙未天王崩【桓王崩庄王立桓王在位二十三年崩鲁桓十六年庄王元年在位十有五年鲁庄之十有二年庄王崩鲁庄之十有三年厘王元年在位五年崩春秋崩葬皆阙杜预以为王室微弱不能下达诸侯非也或谓庄厘崩葬孔子削之其説尤悖为此説者以齐桓尊王为虚文春秋辨名实无实而有名故削之以齐桓尊王为虚文可也乃并其虚文而去之可乎如其説吾恐裂冠毁冕拔本塞源必将无所不至矣且不贬齐桓反削天王之崩葬不亦悖乎】夏四月己巳葬齐僖公
　　十有七年六月丁丑蔡侯封人卒秋八月癸巳葬蔡桓侯【春秋外诸侯卒称名临天下之辞及其葬也称公临一国之辞学者好异説以蔡桓称侯为得礼郢书燕説我无取焉经文之误其理易知故不复辨】
　　十有八年夏四月丙子公薨于齐冬十有二月己丑葬我君桓公
　　庄公【庄公元年庄王四年】
　　元年冬十月乙亥陈侯林卒
