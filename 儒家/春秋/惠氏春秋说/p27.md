<!-- { "loadSidebar": true } -->
　　左传秦庻长庻长武帅师伐晋以救郑【楚不能救郑而郑服于晋故秦人伐晋而声言救郑】鲍先入晋地士鲂御之少秦师而弗设备壬午武济自辅氏与鲍交伐晋师己丑秦晋战于栎晋师败绩易秦故也
　　十二年左传冬楚子囊秦庻长无地伐宋师于杨梁以报晋之取郑也【秦楚联兵伐宋】秦嬴归于楚楚司马子庚聘于秦为夫人宁礼也【秦楚结为婚姻】
　　十有四年夏四月叔孙豹防晋荀偃齐人宋人衞北宫括郑公孙虿曹人莒人邾人滕人薛人人小邾人伐秦
　　左传夏诸侯之大夫从晋侯伐秦以报栎之役也晋侯待于竟使六卿帅诸侯之师以进及泾不济叔向见叔孙穆子穆子赋匏有苦叶叔向退而具舟鲁人莒人先济郑子蟜见衞北宫懿子曰与人而不固取恶莫甚焉若社稷何懿子说二子见诸侯之师而劝之济济泾而次秦人毒泾上流师人多死郑司马子蟜帅郑师以进师皆从之至于棫林不获成焉荀偃令曰鸡鸣而驾塞井夷灶唯余马首是瞻栾黡曰晋国之命未是有也余马首欲东乃归下军从之伯游曰吾令实过悔之何及多遗秦禽乃命大还晋人谓之迁延之役
　　二十五年左传防于夷仪之嵗齐人城郏【皆在二十四年】其五月秦晋为成晋韩起如秦涖盟秦伯车如晋涖盟成而不结
　　二十六年左传春秦伯之弟鍼如晋修成叔向曰秦晋不和乆矣今日之事幸而集晋国赖之不集三军暴骨
　　昭公
　　元年夏秦伯之弟鍼出奔晋
　　公羊传仕诸晋也有千乘之国而不能容其母弟故君子谓之出奔【襄二十七年晋楚盟于宋先是秦晋修成至是秦鍼奔晋公羊以为仕诸晋信矣】
　　定公
　　四年左传冬蔡侯呉子唐侯伐楚五战及郢十一月庚辰呉入郢申包胥如秦乞师立依于庭墙而哭七日秦哀公为之赋无衣九顿首而坐秦师乃出五年左传六月申包胥以秦师至秦子蒲子虎帅车五百乘以救楚使楚人先与呉人战而自稷防之大败夫槩王于沂九月呉师败楚师于雍澨秦师又败呉师呉师居麇焚之而又战呉师败又战于公壻之谿呉师大败呉子乃归冬十月楚子入于郢【文十六年楚大饥戎伐其西南又伐其东南庸人帅羣蛮以叛楚百濮从之于是申息之北门不启楚人谋徙都阪高当是时楚其危哉秦人助楚灭庸而楚复安至是呉入郢昭王奔随楚已亡矣秦人救楚败呉而楚复国皆秦之大有造于楚者也】
　　春秋大国晋楚齐秦东诸侯皆畏楚而不畏秦者葢晋足以当秦东诸侯实赖晋为之蔽也楚无大国之蔽故志在中原由近及逺先肆虐于陈蔡而郑当其冲楚之虎视尤在郑郑服于楚东诸侯靡然从风楚遂横行于中原而莫之能禁秦岂无中原之志哉秦所忌者惟晋春秋之全晋强战国之三晋弱不足以当秦最近于秦秦蚕食诸侯先自近始欲伐近而恐逺者救之故秦逺交齐楚近攻三晋三晋亡而齐楚举之若拾遗矣晋所倚者亦惟秦故晋献与秦穆结为婚媾及晋献死而夷齐卓子弑秦先纳夷吾后纳重耳重耳霸诸侯亦因秦之力僖三十年秦晋围郑秦背晋而窃与郑盟且戍郑由是秦晋始有隙三十二年秦遂遣三帅袭郑及其还也晋襄要而击之防师于殽秦晋遂成讐敌春秋诸儒以秦誓编于书故盛称穆公之徳而春秋独于秦穆无善辞学者疑之秦用孟明所谓仡仡勇夫也既丧师于殽匹马只轮无反仍不悔过甫及三年复以愤兵而败于彭衙秦穆诚能询兹黄髪焉用此仡仡勇夫而大辱国哉故君子有取乎秦誓所谓不以人废言而春秋以其言行不相顾故无善辞文三年秦伯伐晋称人四年晋侯伐秦称爵安见其尊秦也惟二年晋人伐秦先且居为帅而经不书谓之崇徳春秋既人晋卿复人秦伯葢交讥之又何徳之崇而谓之崇徳乎令狐之役曲在晋两称人及十年秦伐晋康公自将春秋不书爵不称人直以秦为狄矣葢自殽之战秦穆之毒晋尤深思天下可以敌晋者惟楚于是遣楚囚鬬克归楚求成共谋伐晋始作秦誓旋遣楚囚诚所谓今之谋人姑将以为亲者其心忌克惟图报复而已虽楚頵殒命厥谋未就然秦卒与楚成其后文十六年秦人助楚灭庸成二年晋与鲁衞败齐师于鞌秦人助楚救齐而侵衞侵鲁遂与诸侯之大夫盟于蜀春秋惟城濮之战及温之防秦人与焉昔晋合秦以敌楚今楚合秦以敌晋实因殽之役晋襄激之使然由是阳桥之役晋畏其众而避之鲁衞惴惴然从之葢秦楚合而晋霸亦少衰矣及晋厉公立合诸侯伐秦且先使吕相絶秦是时秦桓公既与厉公为令狐之盟而又召狄与楚欲道以伐晋故声其罪以讨之于是诸侯朝王仍自京师从刘康公成肃公伐秦君子谓是师也名之正辞之顺春秋书之特详明与厉公以复霸也故我谓厉公非无道之主者以此其后悼公三驾伐郑而楚不能复救郑郑遂属晋秦人为之兴师声言救郑而败晋师于栎由是秦楚邦交益密又重之以婚姻故秦人侵晋楚子师于武城以为秦援晋人取郑秦楚联兵伐宋师于杨梁以报之而东诸侯宋衞鲁咸被秦兵之酷烈岂非秦穆之诏谋也哉襄十四年晋悼伐秦棫林之役迁延而退为诸侯笑逺不如晋厉麻隧之师诸侯皆睦于晋春秋诸儒褒悼而贬厉非公论也【左传褒贬皆春秋诸儒之论见于晋乘楚祷杌诸书而左氏取之故纪事皆实其论未公】及襄二十五年秦晋修成二十七年晋楚分为两伯天下益少事晋霸虽衰而秦晋之搆兵亦息矣当是时楚弱呉强呉楚交争中夏无盟主及呉伐楚入郢昭王奔随秦人救楚而败呉师昭王复国自是后秦不复见于春秋晋遂分裂为韩魏赵春秋一变为战国而秦愈强力战而并天下天下号为虎狼秦

　　春秋说卷六
<经部,春秋类,惠氏春秋说>
　　钦定四库全书
　　春秋说卷七
　　翰林院侍读惠士竒撰
　　隠公
　　七年夏齐侯使其弟年来聘【说者谓齐侯使其弟年来聘其后年子无知遂簒齐实由亲爱之己甚也春秋凢称弟者皆讥其不然乎文武贤亲并建姬姓之国五十三周之子弟苟不狂惑者莫不为天下之显诸侯曷尝不亲爱之哉乃云亲爱之己甚遂开簒弑之阶是必踈逺之而后可也其说悖矣春秋凢称弟者皆亲亲也说见十五卷】冬天王使凡伯来聘九年春天子【公谷作天王】使南季来聘
　　左传齐侯使夷仲年来聘结艾之盟也【艾盟在六年夏传曰始平于齐也】
　　公羊传其称弟何母弟称弟母兄称兄【何氏休曰聘者问也古者诸侯朝罢朝聘为慕贤考礼一法度尊天子不言聘公者礼聘受之于太庙孝子谦不敢以己当之归美于先君且重宾也又曰书者喜之也古者诸侯有较徳殊风异行天子聘问之较读为觉诗有觉徳行】
　　谷梁传诸侯之尊弟兄不得以属通其弟云者以其来接于我举其贵者也【范氏甯曰聘例凡时聘皆使卿执玉帛以相存问】南氏姓也季字也聘问也聘诸侯非正也【范氏甯曰周礼天子时聘以结诸侯之好殷頫以除邦国之慝问问以谕诸侯之志归脤以交诸侯之福贺庆以赞诸侯之喜致禬以补诸侯之灾许愼曰礼臣病君亲问之天子有下聘之义传云非正未详】
　　桓公
　　三年冬齐侯使其弟年来聘四年夏天王使宰渠伯纠来聘四年夏天王使仍叔之子来聘八年春天王使家父来聘【桓三年齐使来聘致夫人也成八年宋使来聘聘共姬也齐使在鲁逆女之后宋使在宋纳币之前经惟书聘传详其事春秋之通例也赵匡力攻左传不斥聘共姬独斥致夫人为妄甚矣赵匡之妄也左氏据鲁史为传安有鲁史无文而左氏凿空自造乎】
　　左传三年冬齐仲年来聘致夫人也四年夏周宰渠伯纠来聘父在故名五年仍叔之子弱也【经在从王伐郑前传在后又两书秋】
　　公羊传宰渠伯纠者何天子之大夫也其称宰渠伯纠何下大夫也【何氏休曰天子下大夫系官氏名且字系官者卑不得专官事也称伯者上敬老也礼君于臣不名者五诸父兄不名王札子是也上大夫不名祭伯是也盛徳之士不名叔肸是也老臣不名宰渠伯纠是也】仍叔之子者何天子之大夫也其称仍叔之子何讥何讥尔讥父老子代从政也【何氏休曰家采地父字也天子中大夫氏采故称字不称伯仲也】
　　谷梁传任叔之子者【任即仍】录父以使子也故防其君臣而着其父子不正父在子代仕之辞也
　　庄公
　　二十有三年春祭叔来聘夏荆人来聘二十有五年春陈侯使女叔来聘
　　左传二十五年春陈女叔来聘始结陈好也嘉之故不名
　　公羊传荆何以称人始能聘也
　　谷梁传祭叔来聘其不言使何也天子之内臣也不正其外交故不与使也荆人来聘善累而后进之其曰人何也举道不待再女叔来聘其不名何也天子之命大夫也
　　僖公
　　三十年冬天王使宰周公来聘三十有三年春齐侯使国归父来聘
　　左传三十年冬王使周公阅来聘飨有昌歜白黒形盐辞曰国君文足昭也武可畏也则有备物之飨以象其徳荐五味羞嘉谷盐虎形以献其功吾何以堪之三十三年春齐国庄子来聘自郊劳至于赠贿礼成而加之以敏臧文仲言于公曰国子为政齐犹有礼君其朝焉臣闻之服于有礼社稷之卫也
　　文公
　　四年秋卫侯使甯俞来聘九年冬楚子使椒来聘十有二年秋秦伯使术来聘
　　左传卫甯武子来聘公与之宴为赋湛露及彤弓不辞又不答赋使行人私焉对曰臣以为肄业及之也九年冬楚子使越椒来聘执币傲叔仲惠伯曰是必灭若敖氏之宗傲其先君神弗福也十二年秋秦伯使西乞术来聘且言将伐晋襄仲辞玉对曰不腆敝器不足辞也主人三辞宾答曰寡君愿徼福于周公鲁公以事君不腆先君之敝器使下臣致诸执事以为瑞节要结好命所以借寡君之命结二国之好是以敢致之襄仲曰不有君子其能国乎国无陋矣厚贿之
　　公羊传椒者何楚大夫也楚无大夫此何以书始有大夫也始有大夫则何以不氏许夷狄者不一而足也遂者何【遂与术通】秦大夫也秦无大夫此何以书贤缪公也【缪公卒于文六年是时康公六年】
　　谷梁传楚无大夫其曰萩【即椒】何也以其来我襃之也
　　宣公
　　十年秋天王使王季子来聘冬齐侯使国佐来聘左传秋刘康公来报聘【九年春王使来征聘夏孟献子聘于周王以为有礼厚贿之康公即季子刘其采】师伐邾取绎冬子家如齐伐邾故也国武子来报聘
　　公羊传王季子者何天子之大夫也其称王季子何贵也其贵奈何母弟也
　　谷梁传其曰王季王子也其曰子尊之也聘问也
　　成公
　　三年冬十有一月晋侯使荀庚来聘卫侯使孙良夫来聘四年春宋公使华元来聘八年春宋公使华元来聘十有一年春王三月晋侯使郤犫来聘十有八年晋侯使士匄来聘
　　左传三年冬十一月晋侯使荀庚来聘且寻盟卫侯使孙良夫来聘且寻盟四年春宋华元来聘通嗣君也【宋共公立】八年春宋华元来聘聘共姬也十一年春王三月公至自晋晋人以公为贰于楚故止公【时葬晋景公止公使送葬】公请受盟而后使归郤犫来聘且涖盟十八年夏公至自晋晋范宣子来聘且拜朝也【时悼公初立公如晋朝】君子谓晋于是乎有礼
　　公羊传【晋荀庚卫孙良夫】此聘也其言盟何聘而言盟者寻旧盟也
　　襄公
