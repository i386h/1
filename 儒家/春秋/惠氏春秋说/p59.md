<!-- { "loadSidebar": true } -->
　　古诸侯受命于王皆于王所是为寜侯谓有功德之侯不属于王所者是为不寜侯谓无功德而有辠之侯然则不属于王所而偃然在国受命于王者皆无功德而有辠之侯也觐礼天子赐舍之辞曰伯父女顺命于王所赐伯父舍侯氏受舍于朝乃庙门外之朝侯氏入觐出遂行三享三享毕告听事礼成降出天子赐侯氏以车服侯氏迎于舍门外再拜路先设西上四马次车而东重赐无数在车南使者奉箧服加命书于其上升自西阶东面太史是右侯氏升西面立太史述命侯氏降北面再拜稽首太史加书于服上侯氏受使者出侯氏送再拜此天子锡命诸侯受命有如此者其见于诗则小雅瞻彼洛矣大雅采菽韩奕皆锡命诸侯之诗也诸侯世子除三年之丧来见天子犹未爵命而服士服故瞻彼洛矣之首章曰韎韐有奭韎韐者士之祭服之韠而采菽诸侯来朝曰赤芾在股此诸侯既受爵命得服赤韨然则未爵命而君其国者皆服元士之服欤路车乘马衮及黼即觐礼所以赐侯氏者又曰彼交匪纾天子所予言以时来见非有解怠纾缓之心天子是以赐予之而韩奕乃韩侯入觐其诗首章曰韩侯受命王亲命之缵戎祖考无废朕命其卒章曰奄受北国因以其伯则知未入觐之先已防命为侯伯矣且云王亲命之则凡王命诸侯皆亲命也王锡韩侯侈陈其盛即觐礼所谓重赐无数在车南者古之锡命诸侯见于诗者又如此若夫诸侯薨天子追命则无闻焉惟周官太史大丧读诔小丧赐諡小丧谓诸侯丧其卿大夫之丧则小史赐諡读诔葢赐諡必有诔辞皆太史赐之小史读之春秋传昭七年衞襄公卒告丧于周且请命王使成简公如衞吊且追命之曰叔父陟恪在我先王之左右以佐事上帝此诔辞也然则诸侯薨天子追命葢赐諡读诔欤庄元年王使荣叔来锡桓公命公羊谓命者加我服谷梁亦云生服之死行之生不服死追锡之不正甚矣愚谓死而加服乃禭耳非命也锡命者锡之诔辞王之诔辞亦曰命所以尊之故小史读之曰诔天子赐之曰命桓公生不朝死乃命故特书以示讥文元年成八年天子皆来锡命未闻文成二公入觐于王惟成十三年一如京师而已故谷梁曰礼有受命无来锡命锡命非正也言天子命诸侯有往受而无来锡其论甚正或引汉时郡县之吏加爵赐金皆来锡而未尝往受以驳谷梁其不然乎其不然乎周官大宗伯王命诸侯则傧郑康成曰王将出命假祖庙立依前南乡【司几筵凡大朝觐大飨食凡封国命诸侯王位设黼依依前南乡】傧者进当命者延之命使登内史由王右以防命之【内史凡命诸侯及孤卿大夫则防命之】诸侯爵禄其臣则于祭焉祭统所谓明君爵有德而禄有功必赐爵禄于太庙是也古者襃德赏功必于祭日示不敢专説者谓王命诸侯不必在祭日特设祭以命之故洛诰王命周公后文武各一牛此特祭以命之之礼未有诸侯不顺命于王所而王遥使以命之者谷梁正论葢传自仲尼之徒矣古者天子立则辑瑞诸侯薨则归圭故虞帝受终文祖辑而复班诸侯谅闇三年更加爵命春秋天子不辑瑞诸侯不归圭传称僖十一年王使召武公内史过赐晋惠公命受玉惰我不知所受何玉也典瑞治德结好则以琬圭诸侯有德王命赐之使者执琬圭以致命焉晋惠及文成二公未闻有德王来锡命亦执琬圭以致之皆非礼也唐风无衣武公始并晋国为之请命乎天子天子使虢公命曲沃伯以一军为晋侯説者谓武公厚赂周僖王僖王乃赐之命故诗人刺之然则春秋三锡命岂可谓之礼哉
　　隐公
　　七年夏齐侯使其弟年来聘
　　左传齐侯使夷仲年来聘结艾之盟也【六年夏五月辛酉公防齐侯盟于艾】
　　公羊传其称弟何母弟称弟母兄称兄
　　谷梁传诸侯之尊弟兄不得以属通其弟云者以其来接于我举其贵者也
　　桓公
　　三年冬齐侯使其弟年来聘
　　左传冬齐仲年来聘致夫人也【春秋致女士昬礼所无足以补其阙俗儒赵匡斥为穿凿妄甚】
　　十有四年夏五【阙文】郑伯使其弟语来盟【案传夏五乃衍文非阙文】左传夏郑子人来寻盟且修曹之好【郑有子人氏以字为氏也是年春公防郑伯于曹】
　　宣公
　　十有七年冬十有一月壬午公弟叔肸卒
　　左传冬公弟叔肸卒公母弟也凡太子之母弟公在曰公子不在曰【弟】凡称弟皆母弟也【孔疏云公之母弟见经者郑段鲁公子友衞叔武实母弟而不称弟陈公子招昭元年称公子八年称弟弟更亲于众公子也母弟见于经者二十而传之所发六条而已佞夫称弟不闻反谋郑段去弟身为谋首推此而观则秦伯之弟鍼陈侯之弟黄衞侯之弟鱄出奔皆所以辠其兄陈招宋辰亦称弟者所以辠其弟也】
　　谷梁传其曰公弟叔肸贤之也其贤之何也宣弑而非之也非之则胡为不去也曰兄弟也何去而之与之财则曰我足矣织屦而食终身不食宣公之食君子以是为通恩也以取贵乎春秋
　　成公
　　十年春衞侯之弟黑背帅师侵郑
　　左传衞子叔黑背侵郑晋命也
　　襄公
　　二十年秋陈侯之弟黄出奔楚
　　左传蔡公子燮欲以蔡之晋蔡人杀之陈庆虎庆寅畏公子黄之偪愬诸楚曰与蔡司马同谋楚人以为讨公子黄出奔楚书曰陈侯之弟黄出奔楚言非其辠也
　　谷梁传其弟云者亲之也亲而奔之恶也
　　二十有三年陈侯之弟黄自楚归于陈
　　左传陈侯如楚公子黄愬二庆于楚楚人召之使庆乐往杀之庆氏以陈叛夏屈建从陈侯围陈陈人城板队而杀人役人相命各杀其长遂杀庆虎庆寅楚人纳公子黄
　　二十有七年夏衞侯之弟鱄出奔晋
　　左传衞甯喜专公患之公孙免余请杀之乃与公孙无地公孙臣谋使攻甯氏弗克皆死夏免余复攻甯氏杀甯喜及右宰谷尸诸朝子鲜曰逐我者出【孙林父】纳我者死赏罚无章何以沮劝君失其信而国无刑不亦难乎且鱄实使之【衞献公使子鲜为复辞敬姒强命之对曰君无信臣惧不免敬姒曰虽然以吾故也许诺初献公使与甯喜言甯喜曰必子鲜在不然必败故公使子鲜子鲜不获命于敬姒以公命与甯喜言曰苟反政由甯氏祭则寡人此所谓鱄实使之也子鲜与献公皆敬姒之子故左氏谓之同母弟而宋人力攻之异哉】遂出奔晋公使止之不可及河又使止之止使者而盟于河托于木门不乡衞国而坐木门大夫劝之仕不可终身不仕公丧之如税服终身
　　公羊传献公归杀甯喜公子鱄挈其妻子而去之将济于河挈其妻子而与之盟曰苟有履衞地食衞粟者昧视彼雉【何注云献公虽因喜得反诛之小负未为大恶而鱄深以自絶所谓守小信而忘大义也】
　　谷梁传专【即鱄】喜之徒也专之为喜之徒何也已虽急纳其兄与人之臣谋弑其君是亦弑君者也专其曰弟何也专有是信者君赂不入乎喜而杀喜是君不直乎喜也故出奔晋织絇邯郸终身不言衞专之去合乎春秋【郑康成曰专与甯喜约纳献公公由喜得入已与喜以君臣从事矣春秋拨乱重盟约献公背之而杀忠于己者是恶而难亲也专惧祸将及见几而作合于春秋不亦宜乎】
　　三十年五月天王杀其弟佞夫【佞夫灵王子景王弟】
　　左传初王儋季卒【灵王弟】其子括将见王而叹单公子愆期为灵王御士过诸廷闻其叹而言曰乌乎必有此夫入以告王且曰必杀之不慼而愿大视躁而足高心在他矣不杀必害王曰童子何知及灵王崩儋括欲立佞夫佞夫弗知戊子儋括围蔿逐成愆成愆奔平畤五月癸巳尹言多刘毅单蔑甘过巩成杀佞夫括瑕廖奔晋书曰天王杀其弟佞夫辠在王也
　　谷梁传诸侯且不首恶况于天子乎君无忍亲之义天子诸侯所亲者唯长子母弟耳天王杀其弟侫夫甚之也
　　昭公
　　元年夏秦伯之弟鍼出奔晋
　　左传秦后子有宠于桓如二君于景其母曰弗去惧选五月癸卯鍼适晋其车千乘书曰秦伯之弟鍼出奔晋辠秦伯也后子享晋侯造舟于河十里舍车自雍及绛归取酬币终事八反
　　公羊传秦无大夫此何以书仕诸晋也曷为仕诸晋有千乘之国而不能容其母弟故君子谓之出奔也
　　八年春陈侯之弟招杀陈世子偃师
　　左传见前
　　谷梁传乡曰陈公子招【元年】今曰陈侯之弟招何也曰尽其亲所以恶招也两下相杀不志乎春秋此其志何也世子云者唯君之贰也云可以重之存焉志之也
　　二十年秋盗杀衞侯之兄絷
　　公羊传母兄称兄兄何以不立有疾也何疾尔恶疾也
　　定公
　　十年冬宋公之弟辰曁宋仲佗石彄出奔陈
　　十有一年宋公之弟辰及仲佗石彄公子地自陈入于萧以叛
　　左传宋公子地嬖蘧富猎【地与辰皆宋景公弟而辰独称弟者其母弟也】十一分其室而以其五与之公子地有白马四公嬖向魋魋欲之公取而朱其尾鬛以与之地怒使其徒抶魋而夺之魋惧将走公闭门而泣之目尽肿母地辰【公之母弟】曰子分室以与猎也而独卑魋亦有颇焉子为君礼不过出竟君必止子公子地出奔陈公弗止辰为之请弗听辰曰是我迋吾兄也吾以国人出君谁与处冬母弟辰曁仲佗石彄出奔陈十一年春宋公母弟辰曁仲佗石彄公子地入于萧以叛秋乐大心从之大为宋患宠向魋故也
　　谷梁传宋公之弟辰未失其弟也及仲佗石彄公子地以尊及卑也【地乃辰兄仲佗石彄亦非卑者此谷梁不知其事而以意説】
　　十有四年秋宋公之弟辰自萧来奔
