<!-- { "loadSidebar": true } -->
　　公羊传定弋者何襄公之母也【定弋莒女也襄公者成公之妾子鄫世子巫亦莒之外孙与襄公同为舅出故知弋氏为莒女】
　　九年五月辛酉夫人姜氏薨秋八月癸未葬我小君穆姜
　　左传九年夏穆姜薨于东宫【穆姜滛侨如故幽于东宫事在成十六年】始往而筮之遇艮之八史曰是谓艮之随【谓艮之第二爻不变者是八也艮之随五爻皆变惟第二爻不变】随其出也君必速出姜曰亡【句】是于周易曰随元亨利贞无咎元体之长也亨嘉之防也利义之和也贞事之干也体仁足以长人嘉德足以合礼利物足以和义贞固足以干事然故不可诬也是以虽随无咎今我妇人而与于乱固在下位【谓幽于东宫固犹幽也】而有不仁不可谓元不靖国家不可谓亨作而害身不可谓利弃位而姣不可谓贞有四德者随而无咎我皆无之岂随也哉我则取恶能无咎乎必死于此弗得出矣
　　三十年五月甲午宋灾伯姬卒【左氏经作宋伯姬卒】秋七月叔弓如宋葬宋共姬
　　左传或叫于宋太庙曰譆譆出出【一作诎诎刘昌宗亦音出】鸟鸣于亳社如曰譆譆甲午宋大灾宋伯姬卒待姆也君子谓宋共姬女而不妇女待人妇义事也公羊传外夫人不书葬此何以书隠之也何隠尔宋灾伯姬卒焉其称諡何贤也何贤尔宋灾伯姬存焉有司复曰火至矣请出伯姬曰不可吾闻之也妇人夜出不见傅母不下堂傅至矣母未至也逮乎火而死
　　谷梁传取卒之日加之灾上者见以灾卒也其见以灾卒奈何伯姬之舍失火左右曰夫人少辟火乎伯姬曰妇人之义傅母不在宵不下堂左右又曰夫人少辟火乎伯姬曰妇人之义保母不在宵不下堂遂逮乎火而死妇人以贞为行者也伯姬之妇道尽矣详其事贤伯姬也外夫人不书葬此其言葬何也吾女也卒灾故隠而葬之也
　　昭公
　　十有一年五月甲申夫人归氏薨九月己亥葬我小君齐归
　　左传十一年五月齐归薨大搜于比蒲非礼也【胡女敬归之娣齐归襄公之妾昭公之母也】九月葬齐归公不慼晋士之送葬者归以语史赵史赵曰必为鲁郊侍者曰何故曰归姓也不思亲祖不归也叔向曰鲁公室其卑乎君有大丧国不废搜有三年之丧而无一日之慼国不恤丧不忌君也君无慼容不顾亲也国不忌君君不顾亲能无卑乎殆其失国
　　定公
　　十有五年秋七月壬申姒氏卒【谷梁作弋氏】九月辛巳【丁巳戊午皆在九月则九月不得有辛巳当在十月有日无月史阙文】葬定姒【谷梁作定弋】左传十五年秋七月壬申姒氏卒不称夫人不赴且不祔也葬定姒不称小君不成丧也
　　公羊传姒氏者何哀公之母也何以不称夫人哀未君也定姒何以书葬未逾年之君也有子则庙庙则书葬
　　谷梁传妾辞也哀公之母也
　　哀公
　　十有二年夏五月甲辰孟子卒
　　左传十二年夏五月昭夫人孟子卒昭公娶于吴故不书姓死不赴故不称夫人不反哭故不言葬小君孔子与吊适季氏季氏不絻放绖而拜公羊传孟子何昭公之夫人也其称孟子何讳娶同姓葢吴女也【谷梁传同范氏谓不书葬者隠公夫人从夫之让昭公夫人讳同姓二者不书葬余皆书葬】
　　春秋外诸侯书卒兼书葬外夫人之卒葬曷为惟内女书余皆不书或云不吊丧故不卒不防葬故不葬非也天王赗仲子秦人襚成风内夫人之丧天王及秦人皆来吊矣而我大夫独不吊外夫人之丧有是理乎天王使叔服防葬僖公又使召伯防葬成风一如防葬僖公之礼晋人亦防葬齐归不书于策则凡内夫人之葬诸侯之大夫来防者皆不书也宋共夫人之葬我大夫叔弓固往防之矣特以内女而书苟非内女则虽遣使防葬亦不书遂谓我大夫不防外夫人之葬其不然必也然则外诸侯之卒葬我大夫往则书不然则否俗儒之説亦岂可执以为例哉天子理阳道后理隂德阳事不得适见于天日为之食隂德不修适见于天月为之食是故日食则天子素服而修六官之职月食则后素服而修六宫之职故天子之与后犹日之与月也春秋书日食不书月食书天王之崩葬而王后则阙焉故外诸侯之卒葬皆书而阙外夫人此贵阳而贱隂之义见于易象与春秋者也外夫人不卒曷为独卒齐王姬或曰其嫁也我主之故比之内女信乎抑否乎曰否王姬者平王之孙雅有贤德诗人歌之列于召南曰何彼秾矣唐棣之华曷不肃雝王姬之车序言王姬下嫁车服不系其夫下王后一等犹执妇道以成肃雝之德故其卒也特书于春秋以其贤也然则贤之曷为不葬礼有崇卑恩有隆杀外夫人不卒内女以恩而卒内女之贤而有节者加隆焉而葬夫以王姬之贵而比之内女则已卑故主王姬者必为之别筑馆而不列于羣公子之舍虽以其贤而卒之然其恩已杀仍不葬以别于内女且示礼有崇卑恩有隆杀云尔书曰眚灾肆赦春秋特书肆大眚谓国有大灾则为之肆赦也春秋二百四十二年之中岂无肆赦曷为独见于庄之二十二年之正月又适当文姜之葬且以葬之月书于赦前而以葬之日书于赦后牵连书之而不分为两事哉牵连书之不分为两事者如襄三十年五月甲午宋灾宋伯姬卒以卒之日加于灾上者见以灾之日而卒犹以葬之日次于赦后者见以赦之后而葬故迟至七月而后葬此鲁人之志也文姜之辠大于哀姜等于唐之韦后韦后杀中宗其死不旋踵而文姜独安然为国母二十余年又肆意游敖全无顾忌神人之所共愤天地之所不容其死也春秋之所不葬特以庄公之母赴同祔姑不得不书其葬然不异其文则春秋命德讨辠之义不明故先大赦而后葬赵匡谓赦自赦葬自葬不相关也然则宋灾宋伯姬卒亦灾自灾卒自卒乎如伯姬不以灾而卒则文姜亦不以赦而葬矣杜预赵匡焉识春秋之义哉襄九年五月辛酉夫人姜氏薨八月癸未葬我小君穆姜穆姜者宣公之夫人成公之母也穆姜通于宣伯宣伯欲去季孟而取其室及晋楚战于鄢陵成公将行穆姜送公而使逐二子公以晋难告曰请反而听命姜怒公子偃及鉏趋过指之曰女不可是皆君也公儆备设守而后行及公防诸侯伐郑姜又命公如初公仍申守而行归自伐郑遂刺公子偃而幽穆姜于东宫至襄九年葢在东宫十二年矣幽于成之十六年终以幽而死哀姜薨于夷春秋以实书穆姜薨于东宫春秋曷为不以实书谷梁谓妇人弗目弗目则读春秋者莫知其以幽而死也岂穆姜虽失礼而幽成及襄所以事之者仍未失子道欤且穆姜亦自知其过乃曰我妇人而与于乱弃位而姣作而害身必死于此弗得出矣葢妇人之知礼而失德者也虽以幽死絶无怨言由此观之则子之防闲其母亦必有道矣苐庄公不敢以此行之于文姜者而成公独敢毅然行之于穆姜故后之人或以成公为不仁而皆以庄公为不子我以为两失之苟反其道则两得之或曰成公未为失也如成公失子道春秋安得无贬辞哉春秋有两定姒一襄公之母成公之妾一哀公之母定公之妾也皆諡为定如诚哀公之母定公之妾则适母系夫妾母系子不应以定为諡或以为定公夫人故系夫之諡又曷为而不称夫人乎襄公之母以子贵而妾母称夫人哀公之母以子立未逾年故妾母去夫人之号其说近之然以妾而系夫之諡则终不能无疑焉
　　庄公
　　二十有八年冬臧孙辰告籴于齐【是冬大无麦禾鲁语称国有饥馑卿出告籴古之制也臧文仲请于严公而以鬯圭与玉磬如齐告籴齐人归其玉而与之籴】
　　左传冬饥臧孙辰告籴于齐礼也
　　公羊传告籴者何请籴也何以不称使以为臧孙辰之私行也【鲁语臧文仲请告籴于齐公使往从者曰君不命吾子吾子请之其为选事乎文仲曰贤者急病而让夷今我不如齐非急病也然则君不命而文仲请之故公羊有私行之説】曷为以臧孙辰之私行君子之为国也必有三年之委一年不熟告籴讥也
　　谷梁传国无九年之畜曰不足无六年之畜曰急无三年之畜曰国非其国也一年不升告籴诸侯不正故举臧孙辰以为私行也诸侯无粟诸侯相归粟正也臧孙辰告籴于齐告然后与之言内之无我交也古者税什一丰年补败不外求而上下皆足一年不艾而百姓饥君子非之不言如为内讳也
　　【隠六年左传冬京师来告饥公为之请籴于宋衞齐郑礼也僖十三年左传冬晋荐饥使乞籴于秦秦伯谓百里与诸乎对曰天灾流行国家代有救灾恤邻道也行道有福秦于是输粟于晋自雍及绛相继命之曰泛舟之役】
　　定公
　　五年夏归粟于蔡
　　左传夏归粟于蔡以周亟矜无资【昭二十五年传夏防于黄父赵简子令诸侯之大夫输王粟宋乐大心曰我不输粟我于周为客若之何使客晋士伯曰同恤王室子焉得辟之右师不敢对受牒而退】
　　公羊传孰归之诸侯归之曷为不言诸侯归之离至不可得而序故言我也
　　谷梁传诸侯无粟诸侯相归粟正也孰归之诸侯也不言归之者专辞也义迩也
