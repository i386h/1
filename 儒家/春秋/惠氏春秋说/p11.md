<!-- { "loadSidebar": true } -->
　　春秋终始十三王始于平王之四十九年终于敬王之三十九年志崩九志葬五崩葬全阙者三凡十二王敬王享国四十四年崩葬在春秋后故不数而厘王三年齐桓始霸其崩也当鲁庄之十七年齐桓尊周室而春秋不志崩安见其尊周室也不志崩者诸侯不奔丧不志葬者诸侯不防葬庄王厘王惠王皆当齐桓之时庄王十二年鲁庄之九年齐桓得国鲁庄十二年庄王崩是时霸图方始未见信于诸侯及十三年防于北杏而诸侯犹疑之未暇谋王室也故前年庄王之崩春秋不志北杏之防皆诸侯而贬称人及厘王四年鲁庄之十六年诸侯同盟于幽霸业成矣【庄十五年当厘王三年诸侯防于鄄左传曰十五年春复防焉齐始霸也】乃有心于纠合全无志于尊周故鲁庄十七年厘王之崩春秋仍不志谷梁子曰不志崩失天下也周失天下其存者惟号与祭实赖齐桓扶持而推戴之乃庄厘两王未闻推戴及其崩也既不防葬复不奔丧则齐桓之志荒矣【何以知之以春秋不志崩知之鲁人不往故不志崩齐为盟主齐人往鲁人安敢不往而春秋焉得不书于策哉】传曰同者有同也同尊周也岂其然乎及鲁僖八年恵王之崩也始志于春秋故传曰盟于洮谋王室也则前此未暇谋王室益信而恵王之崩春秋惟志崩而不志葬则我不能无疑焉谷梁谓天王不志葬举天下而葬一人其义不疑也危不得葬故志葬此曲防齐桓而为之説如其説则惠王崩有太叔带之难襄王惧不立不发丧而告难于齐定位而后发丧冬王人来告丧难故也是以缓可谓危不得葬矣曷为而不志葬哉文九年庄叔如周葬襄王何氏休谓恶文公不自往而使大夫往防然则不志葬者皆鲁侯自往故不使大夫往防乎春秋何不一书之以为后法襄三十二年公薨滕子来防葬定十五年公薨邾子来奔丧滕子来防葬皆书于册何氏休又谓此以非礼书礼惟天子崩诸侯奔丧防葬而春秋二百四十二年自隠至哀未见有奔天子之丧而防其葬者则又何説曰此常事不书过时书不及时书我有往者则书庄二年葬桓王七年乃葬此过时书宣三年葬匡王四月而葬襄元年葬简王五月而葬昭二十二年葬景王三月而葬此不及时书襄二十八年左传郑使印段如周葬灵王此我无往者故不书昭二十二年叔鞅如周葬景王此我有往者故书我不知鲁无往者为礼乎抑鲁有往者为礼乎谷梁子曰周人有丧鲁人亦有丧周人往而鲁人不往周人曰吾臣也使人可也鲁人曰吾君也必亲之者也然则诸侯有丧未葬而天王崩不得奔丧亦不得遣使故将奔天王之丧有不及时而葬者礼惟祀上帝越绋行事奔丧必逾时而后返故不得越绋而行吾闻盟主防诸侯有背殡而往防之未闻天王崩有背殡而往奔之葢春秋徒知有盟主不知有天王久矣而汉儒之议礼者又云天子崩诸侯奔丧分为三部有先奔者有中来者有在后而防送者三部之外又有居其国竭尽所供以助丧事者春秋平王崩隠不归赙襄王崩文不贡金【货财曰赙求金犹求】安得有竭尽而供丧事者哉我以为天王之丧春秋不志葬并不志崩者伤天下之无王也【周衰礼坏左据春秋实事故天王之丧使大夫往身不自行杜预以为失礼之甚】春秋有临天下之辞有临一国之辞有临一家之辞临一家者大夫之事临一国者诸侯之事临天下者天子之事诸侯不生名死则名之【失国名如纪侯大减同姓名如卫侯燬】此临天下之辞也葬则虽伯子男皆称公此临一家一国之辞也至尊不名有天下之至尊故天王不名有一国之至尊故臣不名君有一家之至尊故子不名父鲁君薨称公而不名葢臣子不名君父从一家一国之辞亦如天王不名而不为僭焉左氏谓列国同盟故赴以名非也杂记曰君讣于他国之君曰寡君不禄不称薨亦不称名赴以名者惟赴于天子故春秋志诸侯之卒临之以天下而称名其有不名者恶无礼也子不名夷之宿男不名贱之秦伯不名狄之其后滕皆名秦惟防稻名余皆不名则秦之无礼为尤甚矣曷为楚子名而秦伯不名楚国有书其文甚美秦不好学焚书坑儒葢其家法然也秦穆悔过君子取之故秦誓编于书三良殉葬君子读黄鸟之诗而悲之故春秋卒楚庄而不卒秦穆后世称为虎狼秦又曰无道秦有以夫任好之卒不志于春秋也诸侯或日卒或月卒或时卒公谷二传皆有説其以二日卒者惟桓五年陈侯鲍而已是时陈乱故再赴再赴者一告乱一告丧也春秋惟一书王室乱【昭二十有二年】列国来告乱则直书其事而不书乱书乱则嫌与王室同且书乱则不日【昭八年春陈侯之弟招杀陈世子偃师不日夏四月辛丑陈侯溺卒乃书日陈佗之乱与此同】以乱非一朝一夕之事故不日【惟弑君日余不日】两书日则非乱明矣或曰两日之间有阙文我未之前闻也公羊谷梁皆有师传本之子夏必非臆説公羊谓以两日卒之怴也以甲戌之日亡己丑之日死而得汉儒谓有狂易之病蜚亡而死故甲戌日亡莫知所在己丑日乃得其尸【死加尸为尸汉书作死读为尸古文也】説者谓匹夫或有之人君必不然愚谓病而发狂何分贵贱古诸侯喑聋跛躄及恶疾皆不免所以尊君惟世子有恶疾则废陈侯非恶疾乃病狂亦谓之贞疾积有嵗年已非一日矣病狂之人不可以君国子民陈之臣当告于王免之而立其子则安得有陈佗之乱乎故春秋如其再赴之日而书之葢言君死不知其日所以辠其臣也春秋书卒于师者二【曹伯庐及负刍】卒于防者一【伯成】独僖四年夏许男新臣卒是时许男从齐桓伐楚故左传谓许穆公卒于师葬之以侯礼也凡诸侯薨于朝防加一等死王事加二等齐桓奉王命伐楚许男死于王事故男卒而葬之以侯先是微国滕侯宿男邾子皆卒而不葬许男卒葬兼书明齐桓请命于王而葬之是葬许男者齐桓也卒于防加一等卒于师加二等曷为不书卒于师且诸侯死于国不地死于外皆地许男卒而不地如死于国然疑许近楚许男疾作而窃归其国故不地亦不书卒于师此不信左传凿空而创为异説葢始于唐之赵匡以为左氏纪事皆妄诸儒翕然称之宋王介甫亦云三传皆不可信不信三传而顾信俗儒之异説其惑甚矣读春秋者当详玩经文之上下不可独摘一句而以私臆汨之成十三年曹伯庐从晋侯伐秦襄十八年曹伯负刍从晋侯围齐皆不地不地故书卒于师许男新臣从齐侯侵蔡蔡溃遂伐楚次于陉夏许男新臣卒是许男卒于陉也地在上故不重书非不地【犹日月在上不重书春秋之例皆然】礼君出疆有三年之戒以椑从必无疾作而归之理且事未终而返是逃归也逃归其国而死乃以侯礼葬之加二等以其死王事而旌之有是理哉谷梁谓内桓师欲曲防齐桓而反失之卒于陉与卒于师何以别乎不若左氏据国史作传确然可信后之学者勿疑可也啖赵春秋惟力攻左传全无发明虽宋儒称其卓识吾无取焉庄王六年鲁庄三年葬桓王或云缓葬或云改葬缓至七年学者疑之于是有却尸以求诸侯之説似改葬近之春秋书改卜曷为不书改葬曰改卜礼也改葬非礼也故不书改卜曷为礼改葬曷为非礼曰礼求吉之道三卜不吉故改卜卜葬之命曰无有近悔近悔者冡墓崩坏也古不修墓言慎于前不修于后修墓犹不可改葬可乎故曰非礼也何以知之以周礼知之春官冡人掌正墓位先王之葬居中以昭穆为左右迁而改之则昭穆乱矣墓位焉得正乎地官媒氏禁迁葬者谓禁民间之迁葬也大司徒以本俗六安万民三曰族坟墓是葬各以其族焉可迁又焉可改而冡人亦有族葬之法故迁葬者媒氏禁之墓大夫掌其禁焉春秋鲁改葬惠公郑改葬幽公齐改葬庄公皆不书以知此改葬非礼也余详礼説

　　春秋説卷二
<经部,春秋类,惠氏春秋说>
　　钦定四库全书
　　春秋説卷三
　　翰林院侍读惠士竒撰
　　隠公
　　三年夏四月辛卯尹氏卒【左作君氏説者谓君夫人氏吾不知君夫人氏隠之妻耶抑隠之母耶春秋正名不若是之无别也又云内诸侯之卒当称名则外诸侯滕子薛伯子等曷为皆不名而独疑尹氏哉】左夏君氏卒声子也不赴于诸侯不反哭于寝不祔于姑故不曰薨不称夫人故不言葬不书姓为公故曰君氏
　　公羊传尹氏者何天子之大夫也其称尹氏何贬曷为贬讥世卿世卿非礼也【何注尹氏世立王子朝齐崔氏世弑其君光】外大夫不卒此何以卒天王崩诸侯之主也【何注时天王崩鲁隠徃奔丧尹氏主傧赞诸侯与隠交接故恩録其卒范注云周礼大行人职曰若有大丧则诏相诸侯之礼尹氏时在职而诏相鲁人之吊者谷梁与此同而不言讥世卿似与公羊异】
　　文公
　　三年夏五月王子虎卒
　　左传夏四月乙亥王叔文公卒来赴吊如同盟礼也【僖二十九年经书王人称王子虎盟于翟泉卿不书皆称人】
　　公羊传王子虎者何天子之大夫也外大夫不卒此何以卒新使乎我也【文元年天王使叔服来防葬曰防葬礼也公羊谓叔服即王子虎谷梁亦云然】
　　谷梁传叔服也此不卒者也何以卒之以其来防葬我卒之也或曰以其尝执重以守也【范注僖二十四年天王出居于郑叔服执重任以守国】
　　定公
　　四年秋七月刘卷卒【是年三月公防刘子等于召陵四月公及诸侯盟于臯鼬似刘子不与盟云及臯鼬将长蔡于卫卫侯使祝佗私于苌苌説告刘子乃长卫侯于盟杜预遂以为刘子主盟注云即刘蚠也世族谱伯蚠刘蚠刘文公刘狄刘卷刘子为一人】
　　公羊传刘卷者何天子之大夫也外大夫不卒此何以卒我主之也【何氏休以为刘子主防故以恩礼卒之不日者尹氏主丧为重此主防轻】
　　谷梁传此不卒而卒者贤之也寰内诸侯也非列土诸侯此何以卒也天王崩为诸侯主也【范注昭二十二年景王崩尝以賔主之礼相接】
　　葬刘文公
　　公羊传外大夫不书葬此何以书録我主也
