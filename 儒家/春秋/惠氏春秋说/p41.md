<!-- { "loadSidebar": true } -->
　　左祭仲专郑伯患之使其壻雍纠杀之将享诸郊雍姬知之遂告祭仲祭仲杀雍纠尸诸周氏之汪公载以出曰谋及妇人宜其死也夏厉公出奔蔡六月乙亥昭公入
　　公羊突何以名夺正也【谷梁亦云讥夺正也】
　　十有六年十有一月卫侯朔出奔齐
　　左初卫宣公烝于夷姜生急子属诸右公子为之娶于齐而美公取之生寿及朔属寿于左公子夷姜缢宣姜与公子朔构急子公使诸齐使盗待诸华将杀之【京相璠曰今平阳县北一十里有故莘亭道阨限蹊要自卫适齐之道也县东有二子庙谓之孝祠】寿子告之使行不可曰弃父之命恶用子矣有无父之国则可也及行饮以酒寿子载其旌以先盗杀之急子至曰我之求也此何辠请杀我乎又杀之二公子故怨惠公十一月左公子泄右公子职立公子黔牟惠公奔齐
　　公羊卫侯朔何以名絶曷为絶之得辠于天子也其得辠于天子奈何见使守卫朔而不能使卫小众越在岱阴齐属负兹舍不即辠尔【越走也属托也天子有疾称负兹大夫称犬马士称负薪】
　　谷梁朔之名恶也天子召而不往也
　　庄公
　　十年冬十月齐师灭谭谭子奔莒
　　左齐侯之出也过谭谭不礼焉及其入也诸侯皆贺谭又不至冬齐师灭谭谭无礼也谭子奔莒同盟故也
　　公羊何以不言出国已灭矣无所出也
　　十有二年冬十月宋万出奔陈
　　左十二年秋宋万弑闵公于蒙泽立子防羣公子奔萧公子御说奔亳南宫牛猛获帅师围亳冬十月萧叔大心及戴武宣穆荘之族以曹师伐之杀南宫牛于师杀子防于宋立桓公猛获奔卫南宫万奔陈
　　二十有四年冬戎侵曹曹羁出奔陈
　　公羊曹羁者何曹大夫也曹无大夫此何以书贤也何贤乎曹羁戎将侵曹曹羁谏曰戎众以无义君请勿自敌也曹伯曰不可三谏不从遂去之故君子以为得君臣之义也
　　闵公
　　二年九月公子庆父出奔莒
　　左初公傅夺卜齮田公不禁秋八月辛丑共仲使卜齮贼公于武闱成季以僖公适邾共仲奔莒乃入立之以赂求共仲于莒莒人归之及宻使公子鱼请不许哭而往共仲曰奚斯之声也乃缢谷梁其曰出絶之也庆父不复见矣
　　僖公
　　五年秋八月楚人灭子奔黄
　　左传楚鬭谷于莬灭子奔黄于是江黄道栢【应劭曰阳安有道亭西平有栢亭安阳有江亭弋阳有黄城皆汉之汝南郡】皆姻也子恃之而不事楚又不设备故亡
　　十年春王正月狄灭温温子奔卫
　　左传十年春狄灭温苏子无信也苏子叛王即狄又不能于狄狄人伐之王不救故灭苏子奔卫
　　二十有八年夏四月卫侯出奔楚六月卫元咺出奔晋
　　左传卫侯闻楚师败惧出奔楚遂适陈使元咺奉叔武以受盟六月晋人复卫侯甯武子与卫人盟于宛濮卫侯先期入甯子先长牂守门以为使也与之乘而入公子歂犬华仲前驱叔武将沐闻公至喜捉髪走出前驱射而杀之公知其无辠也枕之股而哭之歂犬走出公使杀之元咺出奔晋
　　文公
　　六年冬十月晋杀其大夫阳处父晋狐射姑出奔狄左传六年春晋搜于夷使狐射姑将中军赵盾佐之阳处父至自温改搜于董易中军贾季【狐射姑】怨阳子之易其班也九月使续鞫居杀阳处父十一月丙寅晋杀续简伯贾季奔狄
　　七年夏四月晋先蔑奔秦
　　左传六年八月乙亥晋襄公卒灵公少晋人以难故欲立长君赵盾使先蔑士防如秦逆公子雍七年秦康公送公子雍于晋穆嬴日抱大子以啼于朝出朝则抱以适赵氏宣子与诸大夫皆患穆嬴且畏偪乃背先蔑而立灵公戊子败秦师于令狐至于刳首己丑先蔑奔秦士防从之
　　八年冬公孙敖如京师不至而复丙戌奔莒宋司城来奔
　　左传穆伯娶于莒曰戴已生文伯其娣声已生惠叔戴已卒又聘于莒莒人以声已辞则为襄仲聘焉七年冬徐伐莒莒人来请盟穆伯如莒涖盟且为仲逆及鄢陵登城见之美自为娶之仲请攻之公将许之叔仲惠伯谏公止之惠伯成之使仲舍之公孙敖反之复为兄弟如初八年冬穆伯如周吊丧不至以币奔莒从已氏焉宋襄夫人襄王之姊也昭公不礼焉夫人因戴氏之族以杀昭公之党司城荡意诸来奔效节于府人而出公以其官逆之皆复之亦书以官皆贵之也
　　十有二年春王正月郕伯来奔【郕公羊作盛】
　　左传郕大子朱儒自安于夫钟国人弗徇十二年春郕伯卒大子以夫钟与郕邽来奔公以诸侯逆之非礼也故书曰郕伯来奔不书地尊诸侯也【左氏据鲁史作郕无史故不详鲁以郕朱儒乃大子而其父卒当君郕者其来奔也遂以诸侯逆之此实事也固明言非礼矣赵匡驳之曰未嗣位而称伯名不正此驳春秋非驳左全无根据以意说经自赵匡始】
　　公羊传盛伯者何失地之君也何以不名兄弟辞也
　　十四年九月宋子哀来奔
　　左传宋高哀为萧封人以为卿不义宋公而出遂来奔书曰宋子哀来奔贵之也
　　公羊传宋子哀者何无闻焉尔【谷梁亦云其曰子哀失之也】
　　宣公
　　十年夏四月齐崔氏出奔卫
　　左传夏齐惠公卒崔杼有宠于惠公高国畏其偪也公卒而逐之奔卫书曰崔氏非其辠也且告以族不以名凡诸侯之大夫违告于诸侯曰某氏之守臣某失守宗庙敢告所有玉帛之使者则告不然则否
　　十有八年秋公孙归父如晋冬十月壬戌公薨于路寝归父还自晋至笙遂奔齐【笙二作柽】
　　左传公孙归父以襄仲之立公也有宠欲去三桓以张公室与公谋而聘于晋欲以晋人去之冬公薨遂逐东门氏子家还及笙檀帷复命于介既复命袒括髪即位哭三踊而出遂奔齐书曰归父还自晋善之也
　　公羊传还者何善辞也何善尔归父使于晋还自晋闻君薨家遣墠帷哭君成踊【成三日五踊之礼第三日朝踊暮不踊去事之杀也】反命乎介自是走之齐【不待报故曰奔】
　　成公
　　七年冬卫孙林父出奔晋
　　左传卫定公恶孙林父冬孙林父出奔晋卫侯如晋晋反戚焉
　　十有二年春周公出奔晋
　　左传十一年夏周公楚恶惠襄之偪也且与伯与争政不胜怒而出及阳樊王使刘子复之盟于鄄而入三日复出奔晋十二年春王使以周公之难来告书曰周公出奔晋凡自周无出周公自出故也【孔疏郑康成答孙皓曰凡自周无出者周无放臣之法辠大刑之小宥之无出法案书流宥五刑则宥者流之非不出也若以周礼无放流之文即云周无放臣之法礼三谏不从待放于郊周臣虽三谏不从终是不蒙王放执文害意为蔽何甚】
　　公羊传周公者何天子之三公也王者无外此其言出何自其私土而出也【左传周公自出谓自私土而出也王者无外故曰自周无出】
　　谷梁传周有入无出其曰出上下一见之也言其上下之道无以存也上虽失之下孰敢有之今上下皆失之矣
　　十有五年秋宋华元出奔晋宋鱼石出奔楚【鱼石出奔传言冬经不书冬】
　　左传夏六月宋共公卒秋八月葬宋共公荡泽【司马】弱公室杀公子肥右师华元出奔晋左师鱼石自止华元于河上请讨许之乃反使华喜公孙师帅国人攻荡氏杀子山鱼石向为人鳞朱向蔕鱼府出舍于睢上华元使止之不可冬十月华元自止之不可乃反决睢澨闭门登陴左师二司冦【向为人鳞朱】二宰【向蔕鱼府】遂出奔楚
　　十有六年冬十月乙亥叔孙侨如出奔齐
　　左传宣伯通于穆姜欲去季孟而取其室将行【鄢陵之战公将往】穆姜送公而使逐二子公以晋难告曰请反而听命姜怒公子偃公子鉏趋过指之曰女不可是皆君也公待于坏隤申宫儆备设守而后行是以后七月公防尹武公及诸侯伐郑将行姜又命公如初公又申守而行宣伯使告郤犫请止行父而杀之我毙蔑而事晋【时蔑守公宫】九月晋人执季文子于苕丘公还待于郓使子叔声伯请季孙于晋乃许鲁平赦季孙冬十月出叔孙侨如而盟之侨如奔齐召叔孙豹于齐而立之
　　十有七年秋齐高无咎出奔莒
　　左传齐庆克通于声孟子与妇人蒙衣乘辇而入于闳鲍牵见之以告国武子武子召庆克而谓之庆克乆不出而告夫人曰国子谪我夫人怒国子相灵公以防【防伐郑】高鲍【无咎牵】处守及还闭门而索客孟子诉之曰高鲍将不纳君而立公子角国子知之秋七月壬寅刖鲍牵而逐高无咎无咎奔莒
　　襄公
　　六年夏宋华弱来奔
　　左传宋华弱与乐辔少相狎长相优又相谤也子荡怒以弓梏华弱于朝平公见之曰司武而梏于朝难以胜矣遂逐之夏宋华弱来奔
　　十有四年夏四月已未卫侯衎出奔齐【依公羊经文】左传卫献公戒孙文子甯惠子食皆服而朝日旰不召而射鸿于囿二子从之不释皮冠而与之言二子怒孙文子如戚孙蒯入使公饮之酒使太师歌巧言之卒章蒯惧告文子文子曰君忌我矣弗先必死并帑于戚公使子蟜子伯子皮与孙子盟于丘宫孙子皆杀之四月己未子展奔齐公如鄄使子行于孙子孙子又杀之公出奔齐及竟公使祝宗告亡且告无辠定姜曰告亡而已无告无辠
　　十有七年九月宋华臣出奔陈
　　左传冬宋华阅卒华臣弱臯比之室使贼杀其宰华吴贼六人以铍杀诸卢门合左师之后左师惧曰老夫无辠贼曰臯比私有讨于吴遂幽其妻曰畀余而大璧宋公闻之曰必逐之左师曰不如盖之乃舍之十一月甲午国人逐瘈狗瘈狗入于华臣氏国人从之华臣惧遂奔陈
　　二十年秋蔡公子履出奔楚陈侯之弟黄出奔楚【黄二作光】
　　左传蔡公子燮欲以蔡之晋蔡人杀之公子履其母弟也故出奔楚陈庆虎庆寅畏公子黄之偪愬诸楚曰与蔡司马同谋楚人以为讨公子黄出奔楚书曰陈侯之弟黄出奔楚言非其辠也
　　谷梁传诸侯之尊弟兄不得以其属通其弟云者亲之也亲而奔之恶也
　　二十有一年春王正月邾庶其以漆闾丘来奔秋晋栾盈出奔楚
　　左传二十一年春邾庶其以漆闾丘来奔季武子以公姑姊妻之皆有赐于其从者庶其非卿也以地来虽贱必书重地也栾桓子娶于范宣子生怀子范鞅以其亡也怨栾氏【黡逐鞅在十四年】故与栾盈为公族大夫而不相能桓子卒栾祁与其老州賔通几亡室矣怀子患之祁惧其讨也愬诸宣子范鞅为之征怀子好施士多归之宣子畏其多士也信之使城着而遂逐之秋栾盈出奔楚
　　谷梁传以者不以者也来奔者不言出举其接我者也漆闾丘不言及大小敌也
　　二十有三年夏邾畀我来奔【畀公羊作鼻】冬十月乙亥臧孙纥出奔邾
　　左传孟孙恶臧孙季孙爱之八月己夘孟孙卒【孟庄子仲孙速】孟氏闭门告于季孙曰臧氏将为乱不使我葬季孙不信臧孙闻之戒冬十月孟氏将辟借除于臧氏臧孙使正夫助之除于东门甲从已而视之孟氏又告季孙季孙怒命攻臧氏乙亥臧纥斩鹿门之闗以出奔邾
　　公羊传邾娄鼻我者何邾娄大夫也朱娄无大夫此何以书以近书也
　　谷梁传其日正臧孙纥之出也蘧伯玉曰不以道事其君者其出乎
　　二十有七年夏卫侯之弟鱄出奔晋
