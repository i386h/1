<!-- { "loadSidebar": true } -->
　　春秋东诸侯之党齐衞为魁桓三年齐侯卫侯胥命于蒲伤天下之无王也定七年齐侯卫侯结谋于琐【琐即沙声之转】伤天下之无霸也由是齐卫联兵伐晋一次五氏一次垂葭是时晋霸既衰诸侯叛晋而齐卫之邦交尤宻故定十三年晋有范中行之乱齐衞防于牵于洮谋救范中行哀元年齐卫遂联兵伐晋哀四年齐衞复联兵伐晋防鲜虞纳荀寅于柏人则齐衞之救范中行者不可谓不力矣独哀三年齐衞联兵围戚以救范氏是时衞蒯聩在戚而齐衞围之故公谷二传以为衞辄拒父而左氏不言传曰齐衞围戚求援于中山中山者晋之讐不服晋晋数伐之中山亦伐晋以报之故齐衞围戚而求援焉则戚是时属晋不属衞也案戚乃衞孙氏邑或属衞或属晋文元年晋师围戚取之至八年复归之衞成七年孙林父出奔晋则戚随属晋衞侯如晋晋反戚于衞襄二十六年孙林父以戚如晋则戚又属晋二十九年呉公子札自衞如晋将宿于戚则戚乃衞晋间之地故其属无常昭七年衞襄公卒晋范献子如衞吊且反戚田则戚又属衞哀二年齐人输范氏粟郑子姚子般送之士吉射逆之晋赵鞅御之遇于戚将战邮无恤御简子衞太子为右郑人击简子中肩衞太子蒯聩救之以戈郑师北太子复伐之郑师大败获齐粟千车先是晋赵鞅纳蒯聩于戚故为简子车右而败郑师经书战于鐡者鐡乃戚城南之丘明鐡之战实在戚则戚是时仍属晋矣哀元年夏齐衞救邯郸围五鹿葢范氏之党赵稷渉賔以邯郸叛故齐衞围五鹿以救邯郸则三年齐衞围戚救范氏也元年秋齐侯衞侯谋救范氏而防于干侯鲁师齐师衞孔圉鲜虞人伐晋取棘蒲然则齐衞元年两伐晋一围五鹿一取棘蒲而中山及鲁亦与焉至是齐衞复伐晋围晋之戚而求援于中山乃救范氏非拒蒯聩益信矣及五年范中行之乱既平赵鞅以衞救范氏故伐衞六年晋治范氏之乱伐鲜虞则齐衞中山皆以救范氏而伐晋故赵鞅亦报伐衞及中山于衞世子何与乎是时晋失诸侯而赵氏与范中行争国各据邑以叛兴兵相攻诸侯皆助范中行而伐晋左氏据国史纪事前后详密公谷不信国史而以意逆之得失常参半见经前有纳戚后有围戚之文又围戚之师衞石曼姑也遂疑曼姑为子围父如其然则齐国夏何为者哉四年国夏伐晋取晋八邑而纳荀寅于栢人者中山之力居多故三年围戚国夏主兵而求援于中山也人虽甚不肖苟非两足之禽未有子围其父愿为戎首以助之者吾知其必不然矣杜预注左传不详考其事之始终夲末又引公谷之说以乱之故自汉至今其义未明愚特备录经传于前复加详说于后以辨羣儒之惑而待后之学者昭二十六年炊鼻之战季氏以臣拒君经书公围成而不言战以其不可以训故不言春秋不言臣拒君而独书子围父灭天理絶人伦君子不忍言策书所不载后之学者详焉或问曰齐国夏衞石曼姑帅师围戚曼姑不知蒯聩在戚欤抑明知之而佯若不知欤曰非然也蒯聩在晋不在戚也何以知蒯聩在晋欤哀十六年蒯聩自戚入于衞十七年晋赵鞅使告于衞曰君之在晋也志父为主以此知蒯聩在晋也哀二年蒯聩既以勇力持矛而为赵鞅车右矣三年赵鞅围邯郸蒯聩亦必从之则蒯聩在晋不在戚又何疑且晋取戚而蒯聩居之实赵鞅为主故齐衞伐赵鞅而围戚其事与其文甚明又何必哓哓焉复为之辨哉
　　襄公
　　二十有七年夏叔孙豹防晋赵武楚屈建蔡公孙归生衞石恶陈孔奂郑良霄许人曹人于宋秋七月辛巳豹及诸侯之大夫盟于宋
　　左传宋向戌善于赵文子又善于令尹子木欲弭诸侯之兵以为名如晋告赵孟晋人许之如楚楚亦许之如齐齐亦许之告于秦秦亦许之皆告于小国为防于宋五月甲辰晋赵武至于宋丙午郑良霄至戊申叔孙豹齐庆封陈须无衞石恶至甲寅晋荀寅从赵武至丙辰邾悼公至壬戌楚公子黒肱先至成言于晋丁卯宋向戌如陈从子木成言于楚戊辰滕成公至子木谓向戌请晋楚之从交相见也庚午向戌复于赵孟壬申左师复言于子木曰释齐秦他国请相见也秋七月庚辰子木至自陈【据楚屈建在陈与盟不与防而经书于防者是防也晋楚为主故屈建虽不与于防而亦书】陈孔奂蔡公孙归生至曹许之大夫皆至【曹许无大夫故称人】以藩为军晋楚各处其偏伯夙【荀盈】谓赵孟曰楚氛甚恶惧难赵孟曰吾左还入于宋若我何辛巳将盟于宋西门之外楚人衷甲季武子使谓叔孙以公命曰视邾滕既而齐人请邾宋人请滕皆不与盟【齐本不舆防焉得与盟宋为地主与盟可知然则不与盟者乃邾滕也】叔孙曰邾滕人之私也【邾私属于齐滕私属于宋】我列国也何故视之宋衞吾匹也乃盟【邾滕人之私属故不与盟鲁非人之私属何故视之季武子所以欲视邾滕者以邾滕既至必与盟故欲视之以轻其贡赋耳既而邾滕皆不与盟鲁又安得视之哉】晋楚争先【欲争先故衷甲】乃先楚人书先晋晋有信也
　　襄二十七年夏叔孙豹防晋楚蔡衞陈郑许曹八国之大夫于宋秋盟于宋宋为地主鲁徃防之与盟者十国传称齐庆封邾悼公滕成公皆至而不序于防亦不与于盟是盟也晋楚二伯主盟中夏而诸侯之从者更相朝独释齐秦两大国故齐庆封虽至而不序曹许之大夫称人而不名邾滕尤防其君亲至而防盟皆不与然则大国释齐秦小国亦释邾滕矣传称季武子使谓叔孙以公命曰视邾滕叔孙曰我列国也何故视之岂邾滕非列国欤且曰邾滕人之私也春秋之滕薛小邾实私属于齐宋故襄二年秋防于戚邾人至而滕薛小邾不至晋荀防谓鲁仲孙蔑曰滕薛小邾之不至皆齐故也防将复于寡君而请于齐若不得请事将在齐故是年冬复防于戚因知武子之言而滕薛小邾与齐崔杼偕至则滕薛小邾齐之私属也而邾无闻焉定元年诸侯之大夫防城成周宋仲防不受功曰滕薛郳我役也则滕薛小邾亦私属于宋矣故宋之盟薛郳不至邾滕虽至亦不登于防盟之列也哀七年公伐邾入其国以其君来邾茅夷鸿请救于呉曰鲁赋八百乘君之贰邾赋六百乘君之私则是春秋小国皆大国之私邾旧属齐滕旧属宋故齐宋请邾滕请为其属犹鲁之请属鄫也襄四年公如晋请属鄫晋侯不许孟献子曰寡君愿事君无失官命以鄫无赋于司马故愿借助于鄫晋侯许之是以五年夏叔孙豹鄫世子巫如晋比诸鲁大夫焉既而以属鄫为不利故于是年秋戚之防鄫人在列仍使鄫大夫听命于防然则宋之防邾滕不与者明为齐宋之私属而不复听命于防矣絶小国于防而以为己私自宋之盟始又不请于君而出自大夫之命则是盟也大夫之私盟也安得谓晋楚二伯主盟中夏哉故春秋正其名曰诸侯之大夫卑之也且辠之也如从前目后凡之例则当书诸侯之大夫盟于宋而再称豹者豹若从季孙之言而视邾滕则大辱国矣故再称豹言其不辱君命也左传以为违命而舍族其不然乎晋楚之成创自钟仪继之籴茷由是宋华元如楚遂如晋合晋楚之成至成十二年晋士燮防楚公子罢许偃盟于宋西门之外是年公防晋侯衞侯于琐泽郑伯如晋听成春秋不书盟而书防者言晋楚之成成于琐泽之防也晋楚既成之后晋郤至如楚聘楚公子罢亦如晋报聘而盟于赤棘鲁不与故不书琐泽之防鲁亦与焉晋楚之成实始于此既而有鄢陵之战以败其成自此晋楚交争防无宁嵗自成十六年至襄十一年前后十三年而郑始服楚不能争晋楚之搆兵乃息及晋悼卒晋平立晋霸益衰襄二十六年冬楚子伐郑郑知晋楚将平诸侯将和故不御冦而楚师亦退宋向戌遂造为弭兵之说告于晋楚及齐秦而防诸侯之大夫于宋于是有晋楚二伯之名而天下之兵亦少戢矣齐不与盟亦朝于晋【襄二十八年】是时诸侯犹未叛晋也晋楚争先楚人衷甲以胁晋晋畏楚乃先楚人晋少懦矣焉能禁楚氛之甚恶乎左传谓晋有信故书先晋则似不然防盟序爵且先诸夏而后蛮夷假令楚有信又安得书先楚也谷梁谓豹云者恭也是则然矣而归美于晋赵武其失与左氏同晋楚分为二伯而大夫主盟不恭孰甚焉故春秋特正其名曰诸侯之大夫以此不然详于防而略于盟可也又何必复书诸侯之大夫哉【襄九年同盟于戏十一年同盟于京城北又防于萧鱼皆不言诸侯】自宋盟之后鲁为宗国宋为上公皆徃朝于楚供其职贡从其时命重其币帛贺其福而吊其凶小国之君奔走于两大国防涉山川防犯霜露敢惮勤劳事楚尤苦于事晋此春秋之一变也及楚康卒郏敖立郏敖弑楚灵立昭之四年楚使椒举如晋犹假宋之盟而求诸侯于晋晋许之而诸侯麇至由是防于申而伐呉灭赖昭八年灭陈十一年灭蔡是时晋平公卒昭公立晋失其霸坐视陈蔡之亡而不能救楚遂横行而莫之禁此春秋之又一变也十三年楚灵弑于干谿楚平立晋昭防诸侯于平丘而陈蔡复国实楚复之非晋之力二十六年楚平卒楚昭立三十卒晋顷卒晋定立晋霸失而楚亦衰呉遂兴哀十三年黄池之防呉晋分为两伯春秋于是乎遂终
　　桓公
　　十有四年冬十有二月宋人以齐人蔡人衞人陈人伐郑
　　左传十二年公欲平宋郑【宋立厉公多责赂于郑郑不堪命故不平】秋公及宋公盟于句渎之丘【即谷丘也句古侯反渎音豆句渎反为谷故句渎之丘即谷丘反切之学实萌于此】宋成未可知也故又防于虚冬又防于宋公辞平故与郑伯盟于武父遂帅师而伐宋战焉宋无信也十四年冬宋人以诸侯伐郑报宋之战也焚渠门入及大逵伐东郊取牛首以大宫之椽归为卢门之椽
　　公羊传以者何行其意也【何注以已从人曰行言四国行宋意也】谷梁传以者不以者也民者君之本也使人以其死非正也
　　僖公
　　二十有六年夏公子遂如楚乞师冬公以楚师伐齐取谷
　　左传二十六年夏东门襄仲臧文仲如楚乞师冬公以楚师伐齐取谷凡师能左右之曰以寘桓公子雍于谷易牙奉之以为鲁援楚申公叔侯戌之
　　定公
　　四年冬十有一月庚午蔡侯以呉子及楚人战于柏举楚师败绩楚囊瓦出奔郑庚辰呉入郢【是年三月公防刘子晋侯等十六国诸侯齐国夏于召陵侵楚】
　　左传三年冬蔡侯如晋以其子干与其大夫之子为质焉而请伐楚四年春三月刘文公合诸侯于召陵谋伐楚也晋荀寅求货于蔡侯弗得言于范献子乃辞蔡侯楚自昭王即位无嵗不有呉师蔡侯因之以其子干与其大夫之子为质于呉冬蔡侯呉子唐侯伐楚五战及郢庚辰呉入郢
　　公羊传呉何以称子夷狄也而忧中国其忧中国奈何蔡昭公朝楚有美裘囊瓦求之不与为是拘昭公数年然后归之于其归焉用是乎河曰天下诸侯苟有能伐楚者寡人请为之前列【案左呉伐楚未闻蔡为前列也蔡侯归自楚及汉执玉而沈曰余所有济汉而南者有若大川明沈玉于汉亦非河且誓不复济汉岂请呉伐楚实未尝与之偕伐欤】楚人闻之怒为是兴师使囊瓦将而伐蔡【案左传沈人不防于召陵晋使蔡伐之夏蔡灭沈秋楚为沈故围蔡似公羊未知其事也】蔡请救于呉于是兴师而救蔡【谷梁传同故不复録】
