<!-- { "loadSidebar": true } -->
　　十有五年春二月天王使家父来求车
　　左传非礼也诸侯不贡车服天子不私求财公羊传何以书讥何讥尔王者无求求车非礼也谷梁传古者诸侯时献于天子以其国之所有故有辞让而无征求求车非礼也求金甚矣
　　文公
　　八年秋八月戊申天王崩　九年春毛伯来求金【案八年传穆伯如周吊防不至以币奔莒故毛伯来求金犹求赙也】
　　左传毛伯衞来求金非礼也不书王命未葬也公羊传毛伯者何天子之大夫也何以不称使当防未君也逾年矣何以谓之未君即位矣而未称王也未称王何以知其即位以诸侯之逾年即位亦知天子之逾年即位也以天子三年然后称王亦知诸侯于其封内三年称子也逾年称公矣则曷为于其封内三年称子缘民臣之心不可一日无君缘终始之义一年不二君不可旷年无君缘孝子之心则三年不忍当也毛伯来求金何以书讥何讥尔王者无求求金非礼也然则是王者与曰非也非王者则曷为谓之王者王者无求曰是子也继文王之体守文王之法度文王之法无求而求故讥之也
　　谷梁传求车犹可求金甚矣【凯曰求俱不可在防尤甚】
　　周礼太宰以九贡致邦国之用一曰祀贡二曰嫔贡三曰器贡四曰币贡五曰材贡六曰货贡七曰服贡八曰斿贡九曰物贡注云嫔故书作賔賔贡皮帛服贡祭服货贡金玉而内府受良器以待邦国之大用疏云良器谓车乗及礼器之善者然则器贡有车明矣司书以九贡之法致邦国之财用疏云即小行人春入贡是为嵗之常而大行人则云侯服嵗壹见其贡祀物甸服二嵗壹见其贡嫔物男服三嵗壹见其贡器物采服四嵗壹见其贡服物卫服五嵗壹见其贡材物要服六嵗壹见其贡货物此因朝而贡非嵗之常然则车服金玉器善货良入于内府皆小行人春贡而秋献焉左氏谓诸侯不贡车服似失之地官土训掌道地图以诏地事以辨地物而原其生以诏地求注云辨地物者别其有无原其生者其生有时以此二者告王之求地所无及物未生则弗求也故齐桓伐楚包茅是徴徴犹求也包茅楚产即所谓地求由是而知王者之于诸侯自有求之之道矣公羊谓王者无求岂其然乎周语甸服者祭侯服者祀賔服者享要服者贡荒服者王有不祭则脩意有不祀则脩言有不享则脩文有不贡则脩名有不王则脩徳序成而有不至则脩刑于是乎有刑不祭伐不祀征不享让不贡告不王于是乎有刑罚之辟有攻伐之兵有征讨之备有威让之令有文告之辞陵夷至于春秋而九贡之法不行于邦国矣诸侯皆不祭不祀不享不贡不王而天子亦不能脩意脩言脩文脩名脩徳脩刑故鲁桓无王不贡车服未闻天王有威让之令文告之辞也惟遣使来求而已孔子脩春秋窃取周官土训以诏地求之义而书于册曰天王使家父来求车所以辠桓公也春秋多微辞主人习其读而问其传亦未知已之有辠焉岂独定哀之间为然哉隠公三年平王崩鲁不奔防亦不归赙宰咺赗仲子荣叔赗成风而天王之防顾不归赙则隠之无王不亦甚乎徐州之土未闻产金地所无而毛伯来求非周官土训地求之义也隠不归赙桓不贡车文不贡金各于其来求而一见无辞让而但有徴求【谷梁所谓辞让者谓威让之令文告之辞赵匡驳之曰天子受贡常礼也亦何所让葢不明其义妄为之説】岂非王室卑微无征讨之备欤其后征求亦絶不复见于经惟见于宣九年传王使来征聘而经不书明天王之命不能复行于诸侯天王之尊侪于列国由是君臣大义晦而不明此春秋之所由作也三传不能发明其义故正之余详礼説求赙求金皆不称使或曰未葬或曰未三年二説孰是曰天子谅阴三年不言王言谓之命谅阴不言焉得爵命大夫及遣使诸侯哉既葬除防杜预之説悖矣其称武氏子何也此古之门子将代父当门者故曰武氏子谅阴不言求赙求金可乎曰不可不可则曷为书于册书于册者以为王者之于诸侯本有求之之道也如无求之之道则不书有求之之道而或失之则书以示讥葢讥周也而辠鲁之情益显焉此圣人之特笔游夏之徒不能赞一辞者也
　　隠公
　　十有一年冬十有一月壬辰公薨
　　左传羽父请杀桓公将以求太宰公曰为其少故也吾将授之矣使营菟裘【郡国志曰梁父有菟裘聚】吾将老焉羽父惧反谮公于桓公而请弑之公之为公子也与郑人战于狐壤止焉郑人囚诸尹氏赂尹氏而祷于其主钟巫遂与尹氏归而立其主十一月公祭钟巫齐于社圃馆于寪氏壬辰羽父使贼弑公于寪氏立桓公而讨寪氏有死者不书不成防也
　　公羊传何以不书隠之也何隠尔弑也弑则何以不书【何注据桓公书】春秋君弑贼不讨不书葬以为无臣子也子沈子曰君弑臣不讨贼非臣也不复雠非子也葬生者之事也春秋君弑贼不讨不书葬以为不系乎臣子也公薨何以不地不忍言也隠何以无正月隠将让乎桓故不有其正月也谷梁传公薨不地故也隠之不忍地也其不言葬何也君弑贼不讨不书葬以辠下也隠十年无正隠不自正也元年有正所以正隠也
　　桓公
　　十有八年夏四月丙子公薨于齐丁酉公之防至自齐【杜注丁酉五月一日】冬十有二月己丑葬我君桓公
　　左传十八年春公防齐侯于泺遂及文姜如齐齐侯通焉公谪之以告夏四月丙子享公使公子彭生乗公公薨于车鲁人告于齐曰寡君畏君之威不敢宁居来脩旧好礼成而不反无所归咎恶于诸侯请以彭生除之齐人杀彭生
　　公羊传贼未讨何以书雠在外也雠在外则何以书葬君子辞也【庄元年传齐侯使公子彭生搚干而杀之注云搚折声也扶上车以手搚拆其干】
　　谷梁传其地于外也薨称公举上也葬我君接上下也君弑贼不讨不书此其言何也不责逾国而讨于是也桓公而后举諡諡所以成徳也于卒事乎加之矣
　　庄公
　　三十有二年冬十月乙未子般卒公子庆父如齐【乙未左传作己未】
　　左传八月癸亥公薨于路寝子般即位次于党氏冬十月己未共仲使圉人荦贼子般于党氏成季奔陈立闵公
　　公羊传子卒云子卒此其称子般卒何君存称世子君薨称子某既葬称子逾年称公子般卒何以不书葬未逾年之君也有子则庙庙则书无子不庙不庙则不书葬【闵元年谓庆父弑子般季子不探其情归狱于仆人邓扈乐扈谓扈养即圉人乐与荦同音即圉人荦也】
　　谷梁传子卒日正也不日故也有所见则日【注云不待不日而弑见】此奔也其曰如何也讳莫如深深则隠苟有所见莫如深也
　　闵公
　　二年秋八月辛丑公薨九月夫人姜氏孙于邾公子庆父出奔莒
　　左传初公傅夺卜齮田秋八月辛丑共仲使卜齮贼公于武闱成季以僖公适邾共仲奔莒乃入立之闵公哀姜之娣叔姜之子也故齐人立之共仲通于哀姜哀姜欲立之闵公之死也哀姜与知之故孙于邾齐人取而杀之于夷以其尸归僖公请而之
　　公羊传公薨何以不地隠之也何隠尔弑也孰弑之庆父也杀公子牙今将尔季子不免庆父弑二君何以不诛将而不免遏恶也既而不可及缓追逸贼亲亲之道也
　　谷梁传不地故也其不书不以讨母子也孙之为言犹孙也讳奔也其曰出絶之也庆父不复见矣
　　文公
　　十有八年冬十月子卒夫人姜氏归于齐季孙行父如齐
　　左传文公二妃敬嬴生宣公敬嬴嬖而私事襄仲宣公长而属诸襄仲襄仲欲立之叔仲不可仲见于齐侯而请之齐侯新立而欲亲鲁许之冬十月仲杀恶及视而立宣公书曰子卒讳之也仲以君命召惠伯其宰公冉务人止之曰入必死叔仲曰死君命可也公冉务人曰若君命可死非君命何听弗听乃入杀而埋之马矢之中公冉务人奉其帑以奔蔡既而复叔仲氏夫人姜氏归于齐大归也
　　公羊传子卒者孰谓谓子赤也何以不日隠之也何隠尔弑也弑则何以不日不忍言也
　　谷梁传子卒不日故也夫人姜氏归于齐恶宣公也
　　襄公
　　三十有一年秋九月癸巳子野卒
　　左传六月辛巳公薨于楚宫立胡女敬归之子子野次于季氏秋九月癸巳卒毁也
　　谷梁传子卒日正也
　　昭公
　　二十有二年冬十月王子猛卒
　　左传十一月乙酉王子猛卒【即悼王传所谓单子逆悼王是也】不成防也己丑敬王即位
　　公羊传此未逾年之君也其称王子猛卒何不与当也不与当者不与父死子继兄死弟及之辞也【经两书王猛又书居于皇入于王城皆刘单二子以之故以为不当】
　　谷梁传此不卒者也【注云未成君】其曰卒失嫌也【以经书王猛为嫌】
