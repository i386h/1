<!-- { "loadSidebar": true } -->
　　公羊传卫侯未至【据归在下】其称国以杀何道杀也谷梁传称国以杀辠累上也以是为讼君也卫侯在外其以累上之辞言之何也待其杀而后入也公子瑕累也以尊及卑也【赵匡曰公子瑕即元咺所立瑕立而自秉国权故其弑也反在元咺之下以咺辠重于瑕也】
　　文公
　　六年冬十月晋杀其大夫阳处父
　　左传六年春晋搜于夷舍二军【僖三十一年晋搜清原作五军今舍二军复三军之制】使狐射姑将中军赵盾佐之阳处父至自温【往年聘卫过温】改搜于董易中军阳子成季之属也故党于赵氏且谓赵盾能曰使能国之利也是以上之贾季怨阳子之易其班也【贾季狐偃子射姑】而知其无援于晋也九月贾季使续鞫居杀阳处父书曰晋杀其大夫侵官也
　　公羊传晋杀其大夫阳处父则狐射姑曷为出奔射姑杀也射姑杀则其称国以杀何君漏言也其漏言奈何君将使射姑将阳处父谏曰射姑民众不説不可使将于是废将阳处父出射姑入君谓射姑曰阳处父言曰射姑民众不説不可使将射姑怒出刺阳处父于朝而走
　　谷梁传称国以杀辠累上也襄公已葬其以累上之辞言之何也君漏言也上泄则下闇下闇则上聋且闇且聋无以相通夜姑杀者也夜姑之杀奈何曰晋将与狄战使狐夜姑为将军赵盾佐之阳处父曰不可古者君之使臣也使仁者佐贤者不使贤者佐仁者今赵盾贤夜姑仁其不可乎襄公曰诺谓夜姑曰吾始使盾佐女今女佐盾矣夜姑曰敬诺襄公死处父之主竟上事夜姑使人杀之君漏言也故士造辟而言诡辞而出曰用我则可不用我则无乱其德
　　七年夏四月宋人杀其大夫
　　左传夏四月宋成公卒于是公子成为右师【庄公子】公孙友为左师【目夷子】乐豫为司马【戴公孙】鳞矔为司徒【桓公孙】公子荡为司城【桓公子】华御事为司防【华元之父】昭公将去羣公子穆襄之族率国人以攻公杀公孙固公孙郑于公宫六卿和公室乐豫舍司马以让公子卬【昭公之弟】昭公即位而葬书曰宋人杀其大夫不称名众也且言非其辠也
　　公羊传何以不名宋三世无大夫三世内娶也【三世谓慈父王臣杵臼】
　　谷梁传称人以杀诛有辠也
　　八年冬十月宋杀其大夫司马
　　左传宋襄夫人襄王之姊也昭公不礼焉夫人因戴氏之族【华乐皇皆戴族】以杀襄公之孙孔叔公孙钟离及大司马公子卬皆昭公之党也司马握节以死故书以官司城荡意诸来奔【经书宋司城来奔称其官而不名贵之】效节于府人而出公以其官逆之皆复之亦书以官皆贵之也
　　公羊传司马者何司城者何皆官举也曷为以官举宋三世无大夫三世内娶也
　　谷梁传司马官也其以官称无君之辞也
　　九年二月晋人杀其大夫先都三月晋人杀其大夫士縠及箕郑父
　　左传夷之搜晋侯将登箕郑父先都而使士縠梁益耳将中军先克曰狐赵之勲不可废也从之先克夺蒯得田于菫隂【七年晋御秦师于菫隂以军事夺其田也先克中军佐】故箕郑父先都士縠梁益耳蒯得作乱九年春王正月己酉使贼杀先克乙丑晋人杀先都梁益耳三月甲戌晋人杀箕郑父士縠蒯得
　　谷梁传称人以杀诛有辠也郑父累也
　　十年夏楚杀其大夫宜申
　　左传子西【宜申】与子家谋弑穆王穆王闻之五月杀鬬宜申及仲归【仲归子家】
　　宣公
　　九年冬十月陈杀其大夫泄冶
　　左传陈灵公与孔寜仪行父通于夏姬皆衷其衵服以戏于朝泄冶谏曰公卿宣淫民无效焉且闻不令君其纳之公曰吾能改矣公告二子二子请杀之公弗禁遂杀泄冶孔子曰诗云民之多辟无自立辟其泄冶之谓乎
　　谷梁传称国以杀其大夫杀无辠也泄冶之无辠如何陈灵公通于夏徴舒之家公孙寜仪行父亦通于其家或衣其衣或衷其襦以相戏于朝泄冶闻之入谏曰使国人闻之则犹可使仁人闻之则不可君愧于泄冶不能用其言而杀之
　　十有三年冬晋杀其大夫先縠　十有四年春卫杀其大夫孔达
　　左传秋赤狄伐晋及清先縠召之也冬晋人讨邲之败与清之师归辠于先縠而杀之尽灭其族君子曰恶之来也已则取之其先縠之谓乎清丘之盟晋以卫之救陈也讨焉【十二年晋原縠宋华椒衞孔逹曹人同盟于清丘曰恤病讨贰陈贰于楚宋为盟故伐陈衞人救之故晋人来讨】使人弗去曰辠无所归将加而师十四年春孔达缢而死卫人以说于晋而免
　　成公
　　八年夏晋杀其大夫赵同赵括
　　左传晋赵庄姬为赵婴之亡故【事在五年】谮之于晋侯曰原屛将为乱栾郤为徴六月晋讨赵同赵括武从姬氏畜于公宫以其田与祁奚韩厥言于晋侯乃立武而反其田焉
　　十有五年秋八月宋杀其大夫山
　　左传秋八月葬宋共公于是华元为右师鱼石为左师荡泽为司马【泽乃公孙寿之孙】华喜为司徒公孙师为司城向为人为大司宼鳞朱为少司宼向带为太宰鱼府为少宰荡泽弱公室杀公子肥华元出奔晋鱼石自止华元于河上请讨许之乃反使华喜公孙师率国人攻荡氏杀子山书曰宋杀大夫山言背其族也
　　十有七年十有二月晋杀其大夫郤锜郤犫郤至十有八年春王正月晋杀其大夫胥童齐杀其大夫国佐
　　左民不与郤氏胥童道君为乱故皆书曰晋杀其大夫　齐为庆氏之难【前年国佐弑庆克】故甲申晦齐侯使士华免以戈杀国佐于内宫之朝师逃于夫人之宫书曰齐杀其大夫国佐弃命专杀以谷叛故也
　　襄公
　　二年冬楚杀其大夫公子申　五年秋楚杀其大夫公子壬夫
　　左传楚公子申为右司马多受小国之赂以偪子重子辛楚人杀之故书曰楚杀其大夫公子申楚人讨陈叛故曰由令尹子辛实侵欲焉乃杀之书曰楚杀其大夫公子壬夫贪也君子谓楚共王于是不刑诗曰周道挺挺我心扃扃讲事不令集人来定已则无信而杀人以逞不亦难乎夏书曰成允成功
　　十有九年八月齐杀其大夫髙厚郑杀其大夫公子嘉　二十年秋蔡杀其大夫公子湿【湿一作燮】
　　左传秋八月齐崔杼杀髙厚于洒蓝而兼其室书曰齐杀其大夫从君于昏也【齐侯出其世子光而立其少子牙使高厚傅之齐侯疾病崔杼逆光而立之光杀牙杼杀高厚】郑子孔之为政也专国人患之乃讨西宫之难【事在十年】与纯门之师【前年】子孔当辠以其甲及子革子良氏之甲守甲辰子展子西率国人伐之杀子孔而分其室书曰郑杀其大夫专也蔡公子燮欲以蔡之晋【燮庄公子之晋者欲背楚】蔡人杀之初蔡文侯欲事晋曰先君与于践土之盟【文侯之父庄公也名甲午】晋不可弃且兄弟也畏楚不能行而卒【宣十七年文侯卒】楚人使蔡无常公子燮求从先君以利蔡不能而死书曰蔡杀其大夫公子燮言不与民同欲也
　　二十有二年冬楚杀其大夫公子追舒　二十有三年夏陈杀其大夫庆虎及庆寅
　　左传楚观起有宠于令尹子南【追舒】未益禄而有马数十乘楚人患之王将讨焉子南之子弃疾为王御士王每见之必泣弃疾曰君三泣臣矣敢问谁之辠也王曰令尹之不能尔所知也国将讨焉尔其居乎对曰父戮子居君焉用之泄命重刑臣亦不为王遂杀子南于朝轘观起于四竟三日弃疾请尸王许之既葬遂缢而死【二庆事见第一卷】
　　谷梁传称国以杀辠累上也及庆寅庆寅累也
　　二十有七年夏衞杀其大夫甯喜
　　左传【二十年】卫甯惠子疾召悼子【甯喜】曰吾得罪于君悔而无及也名藏在诸侯之策曰孙林父甯殖出其君君入则掩之若能掩之则吾子也若不能犹有鬼神吾有馁而已不来食矣悼子许诺惠子遂卒【二十五年】卫献公入于夷仪使与甯喜言甯喜许之【二十六年】二月辛卯杀子叔及太子角甲午卫侯入【二十七年】卫甯喜专公患之公孙免余与公孙无地公孙臣谋使攻甯氏弗克皆死夏免余复攻甯氏杀甯喜及右宰谷尸诸朝【喜与谷皆大夫曷为喜书縠不书弑君纳君者甯喜一人而已右宰谷从人者也焉足书杜预谓縠不书非卿也失之】
　　公羊传卫甯殖与孙林父遂卫侯而立公孙剽甯殖病将死谓喜曰黜公者非吾意也孙氏为之我即死女能固纳公乎喜曰诺甯殖死喜立为大夫使人谓献公曰吾欲纳公请使公子鱄约之公子鱄不得已而与之约归至杀甯喜
　　谷梁传称国以杀辠累上也甯喜弑君其以累上之辞言之何也尝为大夫与之渉公事矣甯喜由君弑君而不以弑君之辠辠之者恶献公也
　　昭公
　　二年秋郑杀其大夫公孙黑　五年春王正月楚杀其大夫屈申　八年秋陈人杀其大夫公子过左传秋郑公孙黑将作乱欲去游氏而代其位【黑为游楚所伤故欲去其族】伤疾作而不果驷氏与诸大夫欲杀之子产在鄙闻之惧弗及乘遽而至使吏数之曰不速死司宼将至七月壬寅缢尸诸周氏之衢加木焉　五年春楚子以屈申为贰于呉乃杀之陈哀公元妃生悼太子偃师二妃生公子畱下妃生公子胜二妃嬖畱有宠属诸司徒招与公子过哀公有废疾公子招公子过杀悼太子而立畱哀公缢胜愬之楚畱奔郑公子招归辠于公子过而杀之
　　十有二年五月楚杀其大夫成熊　十有四年冬莒杀其公子意恢【熊一作防一作然一作虎】
　　左传楚子谓成虎若敖之余也遂杀之或谮成虎于楚子成虎知之而不能行书曰楚杀其大夫成虎【经作熊误】懐宠也【十四年】秋八月莒着丘公卒郊公不慼国人弗顺欲立着丘公之弟庚与【一作舆】蒲余侯恶公子意恢而善于庚与郊公恶公子铎而善于意恢公子铎因蒲余侯而与之谋曰尔杀意恢我出君而纳庚与许之冬十二月蒲余侯兹夫杀莒公子意恢郊公奔齐公子铎逆庚与于齐齐隰党公子鉏送之有赂田
　　谷梁传言公子而不言大夫莒无大夫也莒无大夫而曰公子意恢意恢贤也曹莒皆无大夫其所以无大夫者其义异也
　　二十有七年夏四月楚杀其大夫郤宛
　　左传郤宛直而和国人说之鄢将师为右领与费无极比而恶之令尹子常贿而信谗无极谮郤宛焉子常召鄢将师而告之将师退遂令攻郤氏且爇之子恶闻之【郤宛】遂自杀也国人弗爇令尹炮之尽灭郤氏之族党杀阳令终与其弟完及佗与晋陈及其子弟晋陈之族呼于国曰鄢氏费氏自以为王专祸楚国弱寡王室防王与令尹以自利也令尹尽信之矣国将如何令尹病之
　　哀公
　　二年十有一月蔡杀其大夫公子驷　四年夏蔡杀其大夫公孙姓公孙霍
　　左传呉泄庸如蔡纳聘而稍纳师师毕入众知之蔡侯告大夫杀公子驷以说哭而迁墓蔡迁于州来四年春蔡昭侯将如呉诸大夫恐其又迁也承公孙翩逐而射之入于家人而卒以两矢门之众莫敢进文之锴后至执弓而先翩射之中肘锴遂杀之故逐公孙辰而杀公孙姓公孙旴【旴经作霍】
