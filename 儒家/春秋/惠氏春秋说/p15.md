<!-- { "loadSidebar": true } -->
　　桓十一年突归于郑郑忽出奔卫郑忽者郑伯也曷为不称爵而直称名未逾年之君也【十有一年夏五月癸未郑伯寤生卒秋七月葬郑庄公】故出奔则名既葬矣可以除丧乎既葬除丧此杜预短丧之説春秋之辠人也一年不二君故不称爵诸侯失国名称出奔明失国也故名【卫侯衎出奔齐】突归于郑簒也归者出入无恶曷为称归祭仲挈之归也曷为祭仲挈之归是时突在宋故宋人诱祭仲而执之曰不立突将死亦执突而求赂焉祭仲与宋人盟以突归而立之然则归无恶乎恶在仲而不在突也宋虽彊暴必不能灭郑又焉能出忽而立突乎祭仲以死争则突必不归忽必不出突之归也仲实挈之忽之出也仲实逐之则恶在仲矣十五年郑伯突出奔蔡郑世子忽复归于郑曷为不称郑伯而称世子忽突争国两称郑伯则无以辨其孰为适孰为簒也故特正之以世子之名世子者诸侯之适子誓于天子则下其君之礼一等未誓则以皮帛继子男我不知世子忽誓于天子乎抑未誓于天子乎忽之母邓曼突之母雍姞我不知邓曼为贵乎抑雍姞为贵乎故必正其名曰世子则子之适庶明而其母之贵贱亦明矣郑伯突入于栎犹卫侯衎入于夷仪突名而衎不名者衎正而突不正也卫侯衎复归于卫春秋谨而书之郑伯突复归于郑曷为阙而不书且傅瑕弑子仪【昭公弑子亹死子仪立】喜弑子叔【卫侯衎出奔卫人立公孙剽子叔其氏也】死皆无諡亦不成丧其事又相类也辛夘剽弑甲午衎归书之若是之详且谨焉子仪在位十四年矣曷为而独畧之略之者以为郑忽弑不书【桓十七年郑髙渠弥弑昭公而立公子亹十八年齐人杀子亹而轘髙渠弥春秋皆不书】则子仪之弑又焉足书且忽正故书复归以明其反正突不正其复归也阙而不书【庄十四年六月甲子傅瑕杀郑子而纳厉公】则春秋之谨严益见矣齐小白入于齐犹晋重耳归于晋曷为一书一不书齐两公子交争故书入入者簒辞也晋重耳归于晋孰与之争哉世子申生死则当立者非重耳而谁故献公死而秦伯欲纳之重耳辞焉且云父死之谓何又因以为利非孝子仁人而能若是乎在外十九年及夷吾死而后归则得国之正莫正于重耳故春秋不书晋人杀子圉而特书齐人杀子纠一正一不正一书一不书春秋之大义炳如矣竹书周襄王十六年晋杀子圉非不告也左传谓不告故不书似失之所谓谲而不正者在得国之后不在得国之初也观春秋之所不书则其书于策者其义不尤显乎诸侯及大夫出奔归为善入为恶复入恶尤甚复归善恶防其国逆之其君召之天王命之盟主纳之故书归否则书入复归者诸侯复其国大夫复其位卫侯郑再失国曷为先书复归后书归其先归也晋人复之故书复其后归也鲁僖请之天王许之故书归则归为善矣大夫之入也曷为或言叛或不言叛叛者据邑以抗其君也卫孙林父据戚宋公母弟辰据萧宋华亥据南里晋赵鞅据晋阳故皆书入以叛襄二十三年栾盈复入于晋入于曲沃成十八年宋鱼石复入于彭城曷为不言叛栾盈不言叛者能入曲沃不能据而有之也故晋人杀之楚子伐宋取彭城以封鱼石而春秋不登叛人故彭城仍系之宋则鱼石安得据彭城以为已有哉地者君之邑也臣之禄也专禄以周旋据邑以犯上天下之恶莫大焉公谷二传创为以地正国之説于是后世防扈之臣假托春秋兴兵犯顺欲除君侧之恶人实公谷二传作之俑也韩魏皆叛人之党故赵鞅得归于晋有王者作赵鞅焉能免于戮乎一説春秋之例归为善突归于郑赤归于曹楚公子比归于楚晋赵鞅归于晋未见归之为善也故曰春秋无达例【僖十七年十二月乙亥齐侯小白卒谷梁子曰此不正其日之何也其不正前见矣谓前书齐小白入于齐也三十二年十二月己夘晋侯重耳卒重耳之归于晋也春秋不书盖小白不正而重耳正故一则见于前一则前不见其卒皆日之春秋之义炳如日星而刘原父驳之谓重耳亦不正则又何説而谓之不正哉必曰未闻天王之命也春秋之无王乆矣假令有王者起不立重耳而谁立乎○僖三十年卫侯郑归于卫説者谓卫侯郑因鲁僖行贿以免故不书复归而书归此俗儒之臆説未足以乱经亦足以惑人按周礼典瑞职谷圭以和难鲁僖纳玉于王与晋侯皆十瑴是十瑴之玉即和难之圭卫侯有难鲁僖和之乃行礼非行贿也且王许之矣前此复归未闻王命今王命许之归故直书归而不书复归易曰自下讼上患至掇也元咺之谓欤咺讼而胜复归自晋逆料卫侯必死而立瑕杀之不亦宜乎】一説入逆辞归顺辞赵鞅叛为逆而归为顺也【竹书周襄王十六年晋杀子圉乃乙酉嵗晋文公元年春秋不书列国之史固书之矣非不告也亦非晋人讳之】
　　成公
　　六年二月辛巳立武宫
　　左传季文子以鞌之功立武宫非礼也听于人以救其难不可以立武立武由已非由人也【杜预注宣十二年潘党劝楚子立武军楚子答以武有七德非己所堪其为先君宫告成事而已今鲁倚晋之功故讥之又云作先君武公宫非也传明言立武立武者谓章武功与鲁武公何渉楚庄所谓作先君宫以告成事鲁之先君岂独武公哉失之甚矣孔疏服防云鞌之战祷武公以求胜故立其宫按定元年传昭公出季平子祷于炀公故立炀宫此若为祷而立何以传不言祷无据之説必不可从】公羊传武宫者何武公之宫也【服杜注皆夲此殊失左传义】立者何立者不宜立也立武宫非礼也
　　谷梁传立者不宜立也
　　定公
　　元年九月立炀宫
　　左传昭公出故季平子祷于炀公九月立炀宫【炀公者伯禽子鲁之祧庙礼所谓有祷焉祭之者也】
　　公羊传炀宫者何炀公之宫也立者何立者不宜立也立炀宫非礼也
　　谷梁传立者不宜立也
　　春秋有事同而辞异有事异而辞同武宫炀宫其事异也皆书立其辞同也曷为其事异记礼者皆孔子之徒虽互有得失各夲师传必非臆造明堂位曰鲁公之庙文世室也武公之庙武世室也武公者孝公之父隠公之曾祖成公之九世祖【或云十一世是并数桓闵兄弟各为一世】至僖公而庙毁不知其何以得列于世室而不祧今无可考祭法曰诸侯五庙一坛一墠去祖为坛去坛为墠去墠为鬼坛墠有祷焉祭之无祷乃止炀公者伯禽之子也至昭定时久已为鬼似祷所不及康成谓鬼主在祧故季氏祷之而立宫焉武公既列于世室世世不祧又何故而毁之至成公而复立或记礼者之曲为附防我固不得而知然成公六年所立者我知其必非武公之宫也【武公之宫公羊之説杜预据以注左传失之矣】何以知之以左传知之左传曰季文子以鞌之功立武宫非礼也听于人以救其难不可以立武立武由已非由人也然则立武宫犹立武军所以章明武功云尔如立武宫以为武公之宫则立武军亦以为武公之军可乎宣十二年楚庄败晋师于邲潘党欲筑武军【筑犹立也筑宫立军是一事非两事】楚庄乃谓武非吾功则是楚未尝立武也祀于河作先君宫告成事而已河非楚地安得有宫盖军行载迁主于齐车故为帷宫以祀迁主告成事焉楚不立武以章邲之功鲁借人之力顾立武以章鞌之功故春秋书以示讥説者遂指为武公之庙以鞌之功而立之不亦异乎且季平子祷于炀公吾闻之矣未闻季武子祷于武公又何由而立其宫哉以此知事异而辞同也曷为其辞同立者不宜立其事虽异其不宜立则同故其辞同三传幸存三礼残阙后之学者不能信而好之择其善而从之疑则阙之徒据孟子尽信书则不如无书之説于是力排而痛诋以为礼记皆汉人伪造以求购金则大学中庸皆不足信后世俗儒之议论甚于秦灰矣呜呼【帷宫见周礼○啖助不信左传而力攻之谓传意以为武军之宫如楚所立者不知楚实未尝立武也又云若以鞌战之故不应经五年方立则武公之宫曷为自宣王十二年至定王二十二年阅歴十二公而后立哉】









　　春秋説卷三
　　钦定四库全书
　　春秋説卷四
　　翰林院侍读惠士竒撰
　　庄公
　　二十有二年春王正月陈人杀其公子御防
　　谷梁传公子而不言大夫公子未命为大夫也其曰公子何也公子之重视大夫命以执公子【执一作视】
　　二十有六年夏曹杀其大夫【左氏无传】
　　公羊传何以不名众也曷为众杀之不死于曹君者也【二十四年冬戎侵曹曹伯为戎所杀诸大夫不仗节死义独退求生后嗣子立而诛之为得其罪】君死乎位曰灭曷为不言其灭【据上戎侵曹无灭文】为曹覊讳也何以不言战为曹覊讳也
　　谷梁传言大夫而不称名姓无命大夫也无命大夫而曰大夫贤也为曹覊崇也
　　僖公
　　七年夏郑杀其大夫申侯
　　左传【四年夏】陈辕涛涂谓郑申侯曰师出于陈郑之间国必甚病若出于东方观兵于东夷循海而归其可也申侯曰善涛涂以告齐侯许之申侯见曰师老矣若出于东方而遇敌惧不可用也若出于陈郑之间共其资粮屝屦其可也齐侯説与之虎牢执辕涛涂秋伐陈讨不忠也【五年夏】陈辕宣仲怨郑申侯之反已于召陵故劝之城其赐邑曰美城之大名也子孙不忘吾助子请乃为之请于诸侯而城之美遂谮诸郑伯曰美城其赐邑将以叛也申侯由是得罪七年春齐人伐郑夏郑杀申侯以説于齐且用陈辕涛涂之谮也
　　公羊传其称国以杀何称国以杀者君杀大夫之辞也
　　谷梁传称国以杀大夫杀无罪也
　　十年夏晋杀其大夫里克　十有一年春晋杀其大夫防郑父
　　左传夏四月周公忌父王子党会齐隰朋立晋侯【夷吾】晋侯杀里克以説于是防郑聘于秦且谢缓赂故不及
　　公羊传里克弑二君则曷为不以讨贼之辞言之惠公之大夫也然则孰立惠公里克也里克弑奚齐卓子逆惠公而入里克立惠公则惠公曷为杀之惠公曰尔既杀夫二孺子矣又将图寡人为尔君者不亦病乎于是杀之然则曷为不言惠公之入晋之不言出入者踊为文公讳也【踊豫也齐人语若关西言浑矣文公惠公出奔不子当絶还入为簒故出入浑皆不书】齐小白入于齐则曷为不为桓公讳桓公之享国也长美见乎天下故不为之讳夲恶也文公之享国也短美未见乎天下故为之讳夲恶也
　　谷梁传称国以杀辠累上也里克弑二君与一大夫其以累上之辞言之何也其杀之不以其辠也其杀之不以其辠奈何里克所为弑者为重耳也夷吾曰是又将杀我乎故杀之不以其辠也左传【十年】防郑之如秦也言于秦伯曰吕甥郤称冀芮实为不从若重问以召之臣出晋君君纳重耳蔑不济矣冬秦伯使泠至报问且召三子郤芮曰币重而言甘诱我也遂杀防郑祁举及七舆大夫【服防注云下军之舆帅七人属申生者前申生将下军今七舆大夫为申生报怨栾盈将下军故七舆大夫与栾氏】左行共华右行贾华叔坚骓歂累虎特宫山祁皆里防之党也十一年春晋侯使以防郑之乱来告
　　二十有五年夏宋杀其大夫【左氏无传当阙疑】
　　公羊传何以不名宋三世无大夫三世内娶也谷梁传其不称名姓以其在祖之位尊之也
　　三十年秋卫杀其大夫元咺及公子瑕
　　左传【二十八年】元咺归于卫立公子瑕【三十年】卫侯使赂周歂冶厪曰苟能纳我吾使尔为卿周冶杀元咺及子适子仪公入祀先君周冶既服将命周歂先入及门遇疾而死冶厪辞卿
