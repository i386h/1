<!-- { "loadSidebar": true } -->
　　八年春王正月甲午治兵
　　左传八年春治兵于庙礼也【孔疏释天云出为治兵尚威武也入为振旅反尊卑也孙炎云出则壮者在前故曰尚威武入则老者在前故曰反尊卑此治兵于庿军旅之众庿不能容葢告于庿习于卷也】
　　公羊传祠兵者何【治公羊作祠】出曰祠兵【杀牲飨士卒】入曰振旅皆习兽也【入嫌于废故复振讯】
　　谷梁传治兵而陈蔡不至矣兵事以严终
　　昭公
　　八年秋搜于红
　　左传秋大搜于红自根牟至于商衞革车千乘谷梁传正也因搜狩以习用武事礼之大者也艾兰以为防置旃以为辕门以葛覆质以为【葛作作褐质椹也门中臬】流旁握【四寸为握车两轊头为旁】御轚者不得入【轚古帝反挂也又絓也挂户卦反又音刲碍也】车轨尘马候蹄揜禽旅御者不失其驰然后射者能中过防弗逐不从奔之道也面伤不献不成禽不献禽虽多天子取三十焉其余与士众以习射于射宫射而中田不得禽则得禽田得禽而射不中则不得禽是以知古之贵仁义而贱勇力也【谷梁以秋搜得正欲见以正刺不正】
　　十有一年五月大搜于比蒲
　　左传五月齐归薨大搜于比蒲非礼也九月葬齐归公不慼晋士之送葬者归以语史赵史赵曰必为鲁郊叔向曰鲁公室其卑乎君有大丧国不废搜有三年之丧而无一日之慼国不恤丧不忌君也君无慼容不顾亲也国不忌君君不顾亲能无卑乎殆其失国【范甯注谷梁谓时有小君之丧不讥丧搜者重守国之衞安不忘危】
　　二十有二年春大搜于昌间
　　谷梁传秋曰搜此春也其曰搜何也以搜事也
　　定公
　　十有三年夏大搜于比蒲
　　十有四年秋大搜于比蒲
　　哀公
　　十有四年春西狩获麟
　　左传十四年春西狩于大野叔孙氏之车子鉏商获麟以为不祥以赐虞人仲尼观之曰麟也然后取之
　　公羊传孰狩之薪采者也薪采则微者曷为以狩言之大之也曷为大之为获麟大之也
　　谷梁传狩地不地不狩也非狩而曰狩大获麟也右大阅一治兵一焚一狩三搜五凡敎民习战国之常事不书非常乃书【天王狩于河阳不入例】
　　周礼中春敎振旅遂以搜田中夏敎茇舍遂以苗田中秋敎治兵遂以狝田中冬敎大阅遂以狩田春振旅辨鼓铎镯铙之用其田以火弊夏茇舍辨县鄙州邑之名其田以车弊秋治兵辨旂旜旐旟之号其田以罗弊冬大阅戒众庶修战法其防尤广其礼尤严较三时为大故以大名其田以徒弊此四时之田皆所以敎民习战且致禽献禽春祭社夏享礿秋祀方冬享烝皆国之常事也故四时之祭禴祀烝尝四时之田搜苗狝狩春秋皆不书必有故然后书桓四年春公狩于郎周之孟春夏之中冬也狩得其时曷为书于防哉左氏谓书时公羊谓讥远何氏谓诸侯田狩不过郊其意以为狩虽得时而郎在郊外故讥之古者田皆在野野有险易虞人芟除以为防尔雅郊外谓之野何氏乃云狩不过郊岂其然乎昭九年冬筑郎囿左氏亦以为书时不讥其逺为公羊之学者皆以为夏不田取之苑囿则似郎囿非逺地桓十年来战于郎公羊又谓郎近乎国战则言近狩则言逺学者惑焉愚谓桓狩于郎庄狩于禚禚逺而郎近郎正而禚不正春秋欲以正刺不正故书于防非讥其逺也孔疏谓大野乃鲁之狩地犹郑之原圃秦之具囿哀十四年西狩于大野得其地故不地又何所据而以大野为狩之地乎且郎在高平方与县东南大野亦在高平钜野县东北孰逺孰近必有能辨之者桓六年秋八月壬午大阅庄八年春王正月甲午治兵郎周礼中冬教大阅中秋教治兵欤非也左氏谓三年而治兵入而振旅何氏谓三年大阅五年大搜然则二者皆三年一行国之常事而特书之者大阅防齐难治兵欲围郕也曷为防齐难齐与纪皆鲁舅甥之国齐欲灭纪纪来谘谋公为之请防于王故八年遂逆王后于纪至十年三国来战齐独主兵非以鲁曲为纪谋背于齐而党于纪欤不然齐饩诸侯使鲁次之鲁以周班后郑郑人虽怒齐人焉肯以燕师助之哉桓七年春二月己亥焚咸丘左氏无传公羊二家谓之火攻且以咸丘为邾邑则不然咸丘鲁地在大野之南周二月夏之十二月昆虫既蛰而以火田未为时失曷为书而讥之礼云季春出火为焚也然后简其车赋而歴其卒伍君亲誓社以习军旅左之右之坐之起之皆教民习变之事周官司爟掌行火之政令季春出火民咸从之季秋内火民亦从之郑司农谓三月本昏时心星见于辰则出火九月本黄昏心星伏在戌则内火本者星之本位见与伏皆据月半后而言郑康成谓祭祀是中春搜田之礼中春以火田至季春火出民乃出火然则出火在季春火田在中春十二月非其时故讥之説者谓出火乃陶冶之火若田猎则自冬至春皆得火田故尔雅曰火田为狩愚谓罗氏蜡作罗襦谓罔罗禽鸟郑注以汉法证之云今俗放火张罗其遗教则似冬田亦得用火众説虽殊当以周官为正春搜火弊国之法也且国失火野焚莱皆有刑罚除陈生新牧师焚牧亦在孟春苟非其时失火有罚放火有刑十二月焚咸丘是为野焚莱非时放火已违火令而广原大泽尽燎为灰不仁甚矣故谨而志之云尔説者谓春秋书搜五皆在昭定之世自搜红之后大搜于比蒲一昌间一又连歳于比蒲者再独异于它公乃见二公在位君不得有其国而夺于大夫大夫不得专其政而制于陪臣各恃兵威以为强假大搜之名隂择其材力之可任者以植私党使国人莫敢睥睨终于不可制盖伤公室削弱疾臣下恣横也愚案成二年战于鞌鲁季孙行父臧孙许叔孙侨如公孙婴齐四卿并将则鲁旧有四军至襄十三年作三军三家三分公室各将一军及昭五年舍中军三家四分公室季氏兼将二军孟孙叔孙各将一军仍旧四军尽属三家而公无一旅一卒之衞矣故冉求谓鲁之羣室众于齐之兵车一室之车亦足以敌齐之众也春秋五书搜皆在昭定之世独异于余公者以此然谓搜不言公者政在三桓则失之大搜犹大阅桓六年大阅亦不言公岂政在三桓哉春秋惟狩言公余则否避不辞也【若云公大阅公大搜则不辞】

　　春秋説卷十五
