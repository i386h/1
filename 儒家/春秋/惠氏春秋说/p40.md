<!-- { "loadSidebar": true } -->
　　谷梁传为之中者归之也【八年冬逆王后传其不言使焉何也不正其以宗庙之大事即谋于我故弗与使也】
　　十有三年春二月公防纪侯郑伯己巳及齐侯宋公卫侯燕人战齐师宋师卫师燕师败绩
　　左传宋多责赂于郑【立突赂】郑不堪命故以纪鲁及齐与宋卫燕战不书所战后也
　　谷梁传其言及者由内及之也其曰战者由外言之也战称人败称师重众也其不地于纪也【公羊谓不地者近也恶乎近近乎围何氏遂以龙门之战当之未可信也】
　　十有七年春正月丙辰公防齐侯纪侯于黄【庄王二年也鲁庄元年齐师迁纪庄王四年】
　　左传十七年春盟于黄平齐纪且谋卫故也【前年十一月卫侯朔出奔齐】
　　春秋诸侯失国或言灭或言亡或言执或言奔未有言去者特言去其国唯纪侯一人而已大夫士有去国之礼而诸侯无闻故曰国君死社稷国灭君死之正也去之非正也且齐纪同姓之国齐灭同姓而变文言去故公羊创为复雠之说春秋为贤者讳故不言灭而言去齐襄无道而称其贤学者皆知其非矣晋灭虞齐灭纪皆同姓也虞公变文言执可谓之辠虞纪侯变文言去不可谓之辠纪故我以为纪侯之去纪犹豳公之去豳春秋诸侯失国未有若纪侯去之之善者也纪侯非轻于去国盖尝百计以图存矣始则求婚于鲁继而纳女于周以为鲁乃周之宗国足以为援而天王之命或能行于甥舅之齐故桓六年防于成而谘谋齐难及来朝欲请王命而求与齐成公告不能者非公无宠于王而不为之请盖以衰周之命不能行于强大之齐也桓八年祭公来遂逆王后于纪乃桓王之十六年纪季姜为桓王后鲁实为之媒明鲁请于王故祭公来谋于我遂逆王后于纪焉桓王在位二十三年鲁桓之十五年桓王崩其子庄王立纪季姜为庄王母鲁庄元年当庄王四年齐师迁纪虽以天王之尊不能存其母氏之国坐视齐师迁纪而莫敢救之则纪之纳女于周仅可延数年之国脉而已衰周之命焉能行于强大之齐哉齐之欲灭纪也始于僖终于襄必欲灭之而后己鲁桓五年齐僖与郑袭之十三年又合宋卫燕三国伐之其袭之也纪知之而先为之备故不克其伐之也是时宋多责赂于郑而郑不从故郑与鲁纪合而败齐宋之师于纪纪亦因此得全而鲁桓前防于成后防于黄皆谋平齐纪而终不免齐之处心积虑欲灭纪者葢非一朝一夕矣自桓五年至庄四年绵歴十七年而后纪侯卒违齐难而去国非不能下之也与其下之而臣于齐不若去之而为寓公于他国非不能死之也与其死之而争鬭其民不若去之以安民故以成败论则豳公去豳而兴纪侯去纪而灭似拟之非其伦然以其心言虽一灭一兴其心一也君子悯其亡悲其去故书之特详愚于纪侯去国既论列于前复次第其始终本末以待后之学者



　　春秋说卷九
<经部,春秋类,惠氏春秋说>
　　钦定四库全书
　　春秋说卷十
　　翰林院侍读惠士竒撰
　　庄公
　　三年冬公次于滑【滑公谷作郎】
　　左冬公次于滑将防郑伯谋纪故也郑伯辞以难【郑伯谓厉公非谓郑子也桓十三年公防纪郑而败齐宋卫燕之师于纪厉公之力居多故荘公次于滑而欲防厉公将谋救纪时突在栎故辞】凡师一宿为舍再宿为信过信为次【桓十五年厉公入栎公防宋卫陈于袲将纳厉公而不克十六年复伐郑仍欲纳之十七年昭公弑十八年郑子立】
　　公羊其言次于郎何刺欲救纪而后不能也谷梁次止也有畏也欲救纪而不能也
　　八年春王正月师次于郎以俟陈人蔡人【甲午治兵夏师及齐师围郕郕降于齐师似与次郎为一事而左氏无志以存疑】
　　公羊次不言俟此其言俟何托不得已也【本欲围郕托俟陈蔡】
　　十年夏六月齐师宋师次于郎
　　左夏六月齐师宋师次于郎宋师不整公子偃自雩门窃出蒙臯比而先犯之公从之大败宋师于乘丘齐师乃还
　　公羊其言次于郎何伐也伐则其言次何齐与伐而不与战故言伐也我能败之故言次也
　　三十年夏师次于成【左作次于成】
　　谷梁次止也有畏也欲救鄣而不能也【秋七月齐人降鄣】不言公耻不能救鄣也
　　僖公
　　元年春王正月齐师宋师曹师次于聂北救郉左诸侯救邢邢人溃出奔师师遂逐狄人人具邢器用而迁之师无私焉
　　谷梁言次非救也非救而曰救何也遂齐侯之意也是齐侯欤齐侯也何用见其是齐侯也曹无师曹师者曹伯也【左亦称诸侯杜预以为大夫妄甚矣】其不言曹伯何也以其不言齐侯不可言曹伯也其不言齐侯何也以其不足乎扬不言齐侯也
　　十有五年公防齐侯宋公陈侯卫侯郑伯许男曹伯盟于牡丘遂次于匡公孙敖帅师及诸侯之大夫救徐
　　左十五年春楚人伐徐徐即诸夏故也三月盟于牡丘寻葵丘之盟且救徐也孟穆伯帅师及诸侯之师救徐诸侯次于匡以待之
　　文公
　　十年冬楚子蔡侯次于厥貉
　　左陈侯郑伯防楚子于息冬遂及蔡侯次于厥貉将以伐宋宋华御事逆楚子劳且听命遂道以田孟诸
　　襄公
　　元年夏晋韩厥帅师伐郑仲孙蔑防齐崔杼曹人邾人人次于鄫【鄫公羊作合】
　　左元年夏五月晋韩厥荀偃帅诸侯之师伐郑入其郛败其徒兵于洧上于是东诸侯之师次于鄫以待晋师晋师自郑以鄫之师侵楚焦夷及陈晋侯卫侯次于戚以为之援
　　二十有三年秋齐侯伐卫遂伐晋八月叔孙豹帅师救晋次于雍榆
　　左二十三年秋齐侯伐卫自卫遂伐晋取朝歌为二队入孟门登大行张武军于荧庭戍郫邵封少水乃还八月叔孙豹帅师救晋次于雍榆礼也公羊传曷为先言救而后言次先通君命也谷梁言救后次非救也
　　定公【昭公二十有五年九月已亥公孙于齐次于阳州二十有八年二十有九年公两如晋次于干侯皆非用师也故不列于例】
　　九年秋齐侯卫侯次于五氏
　　左传九年秋齐侯伐晋夷仪晋车千乗在中牟卫侯将如五氏乃过中牟中牟人欲伐之卫褚师圃曰卫虽小其君在焉未可胜也不如从齐乃伐齐师败之齐侯致禚媚杏于卫【昔晋人伐卫齐为卫故伐晋冠氏防车五百因与卫地自济以西禚媚杏以南书社五百此哀十五年与此合然冠氏未详】
　　十有三年春齐侯卫侯次于垂葭【葭公羊作瑕】
　　左十三年春齐侯卫侯次于垂葭实郥氏使师伐晋将济河诸大夫皆曰不可邴意兹曰可锐师伐河内必数日而后及绛绛不三月不能出河则我既济水矣乃伐河内齐侯皆敛诸大夫之轩唯邴意兹乘轩齐侯欲与卫侯乘与之宴而驾乘广载甲焉使告曰晋师至矣齐侯曰比君之驾也寡人请摄乃介而与之乘驱之或告曰无晋师乃止【言齐侯畏晋曲尽形容故谷梁曰次止也有畏也杜预乃云齐侯轻故不成功陋甚矣】
　　十有五年夏郑罕达帅师伐宋齐侯卫侯次于渠蒢【公羊作籧篨】
　　左郑罕达败宋师于老丘齐侯卫侯次于籧挐谋救宋也
　　易师之六四曰师左次无咎行师之法欲右背高故城濮之战楚师背而舍晋侯患之背者右背山陵而师在其左故曰左次次犹舍也一宿为舍再宿为信过信为次虽非行师亦然昭公次于阳州次于干侯是也一宿再宿不书过信乃书谷梁曰次止也宿非止而何赵匡谓春秋书次皆辠兴师训次为兴失之矣一宿再宿不书者师无不宿之理故不书易曰左次无咎未失常也常不书失常则书赵匡谓经无信舍之文是不识春秋之义者也信舍乃行师之常又安得书于防哉谷梁曰次有畏也此以情言非以为例定十三年齐侯卫侯次于垂葭将伐晋也其畏晋也实甚矣文十年楚子蔡侯次于厥貉将伐宋也何畏之有故曰春秋无达例僖元年三国救郉之师皆诸侯也左有明文矣春秋之例君将不称帅师未闻君在不称师且三皆言诸侯在焉杜预泥于将卑师众称师之说而救郉之师又曰诸侯无所适从遂创为异说乃云实大夫而曰诸侯总众国之辞以大夫而总众国可也遂以大夫为诸侯可乎赵匡信杜预而驳公羊曰按齐宋曹三国君实不在但使师救尔我不知所案者案何书而知三国君实不在哉又不知所云以师救者何人而名氏无闻也贬之欤抑卑之欤救郉义师也诸侯不往而顾使卑者往是时桓德未衰曷为宴安若此且城郉与救郉皆师也皆曰诸侯诸侯皆使卑者恶在其能分灾救患乎易曰师贞丈人吉丈人尊严之称而以卑者当之其不然也必矣且次于匡经序诸侯次于聂北亦称诸侯同一桓师前后不应顿异我是以知三国之师皆君也赵匡全无根据力攻三以伸其异说不亦妄乎荘三年公次于滑将防郑伯谋纪故也先是桓十一年宋以赂而立郑厉公因是多责赂于郑而郑不堪命遂与鲁合故十二年鲁桓再防宋公以平宋郑而宋卒辞平鲁郑遂战于宋十三年齐与宋卫燕袭纪欲灭之鲁郑遂救纪而败齐宋卫燕之师于纪纪之所以苟延数年而不灭者鲁郑之力也鲁初与郑盟于武父【十二年】又防于曹以修前好郑伯又使弟语来盟【皆在十四年】则鲁郑之邦交可谓宻矣十五年夏郑厉公以雍纠之难出奔蔡昭公复归于郑是年秋厉公因栎人杀檀伯而入居于栎故鲁桓于是年冬明年春夏三防诸侯而再伐郑欲纳厉公而弗克则鲁之惓惓于厉公者不可谓不至也及十八年昭公弑郑子立而春秋不书则鲁之厚于厉公薄于昭公并无恩于郑子可知矣及庄元年齐师迁纪三年纪季以入于齐荘公次于郑之滑将防郑厉公而谋救纪葢以桓十三年纪之战公后其期故经不书战地而卒败齐宋卫燕之师者厉公之力居多故荘公次于滑欲与之谋救纪时厉公在栎而辞以难言己方在难何暇救人则所称郑伯者乃厉公必非郑子也郑子不见于经惟庄四年一书齐侯陈侯郑伯遇于垂所谓郑伯者指厉公亦非郑子何以知之子仪之守郑犹夷叔之守卫故经皆称子而不称侯伯【桓十八年庄十四年称郑子僖二十八年经称卫子】至庄十四年傅瑕杀郑子而纳厉公春秋亦不书者子仪十四年在位而立于祭仲杀于傅瑕虽十四年摄行政事而未尝一日为君故不称君而死无諡且其立及其死也不告于王故不书其所以不告于王者昭公以嫡立厉公虽以篡立而数与诸侯防盟征伐则知其立也必告于王及同盟之国而得列于诸侯故虽失国而经书郑伯且不惟一书而已出奔书入于栎书遇于垂书子仪之立郑无君摄也又不与于防盟征伐诸侯亦莫以为君以此知其立也不告于王及同盟之国则荘四年经书郑伯必非郑子益明矣后世读春秋者亦知之而不能明言其始终本末及其所以然故学者疑而未定愚特详录之以待后之学者考而正焉
　　桓公
　　十有一年九月郑忽出奔卫
　　左十一年夏郑荘公卒初祭封人仲足有宠于荘公庄公使为卿为公娶邓曼生昭公故祭仲立之宋雍氏女于郑荘公曰雍姞生厉公雍氏宗有宠于宋庄公故诱祭仲而执之曰不立突将死亦执厉公而求赂焉祭仲与宋人盟以厉公归而立之秋九月丁亥昭公奔卫己亥厉公立
　　公羊忽何以名春秋伯子男一也辞无所贬【春秋合伯子男为一皆从子诸侯在丧公侯降称子则伯子男降称名非贬也】
　　谷梁郑忽者世子忽也其名失国也
　　十有五年五月郑伯突出奔蔡
