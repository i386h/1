<!-- { "loadSidebar": true } -->
　　【八年春王三月曹伯须卒左传先书春王二月乙卯周毛得杀毛伯过然后书三月曹平公卒此鲁春秋旧文而左氏因之者也然则春三月书王亦鲁春秋之旧非孔子加之明矣】二十年春王正月【左传书二月己丑日南至亦鲁春秋旧文】二十有一年春王三月【案二十二年春齐侯伐莒经不书王月左传独书春王二月甲子齐北郭啓伐莒莒败之然后齐侯伐莒明在王三月经不书者阙文也】二十有三年春王正月　二十有四年春王二月　二十有六年春王正月　二十有八年春王三月　三十年春王正月　三十有一年春王正月　三十有二年春王正月【昭书王月者十九年不书王月者十三年】
　　定公
　　元年春王三月　夏六月癸亥公之防至自干侯戊辰公即位　二年春王正月　三年春王正月　四年春王二月　五年春王三月　六年春王正月七年春王正月　八年春王正月　九年春王正月十年春王三月　十有五年春王正月【定在位十五年书王】
　　【月者十一年不书者四年而已】
　　左传元年夏叔孙成子逆公之防于干侯防及壊隤公子宋先入从公者皆自坏隤反六月癸亥公之丧至自干侯戊辰公即位
　　公羊传定何以无正月【元年必书正月虽不书即位亦然其余或书二月或三月】正月者正即位也定无正月者即位后也即位何以后昭公在外得入不得入未可知也曷为未可知在季氏也定哀多微辞主人习其读而问其传则未知己之有辠焉尔癸亥公之防至自干侯则曷为以戊辰之日然后即位正棺于两楹之间然后即位【何注正棺者象既小敛夷于堂礼小敛于戸内夷于两楹之间天子五日小敛七日大敛诸侯三日小敛五日大敛卿大夫二日小敛三日大敛夷而经殡而成服】子沈子曰定君乎国然后即位即位不日此何以日录乎内也
　　谷梁传不言正月定无正也定之无正何也昭公之终非正终也定之始非正始也昭无正终故定无正始不言即位防在外也戊辰公即位谨之也内之大事日即位君之大事也其不日何也以年决者不以日决也此则其日何也着之也何着焉逾年即位厉也于厉之中又有义焉未殡虽有天子之命犹不敢况临诸臣乎周人有防鲁人有防周人吊鲁人不吊周人曰固吾臣也使人可也鲁人曰吾君也亲之者也使大夫则不可也故周人吊鲁人不吊以其下成康为未久也君至尊也去父之殡而往吊犹不敢况未殡而临诸臣乎
　　哀公
　　元年春王正月公即位　二年春王二月　四年春王二月　八年春王正月　九年春王二月　十年春王二月【案十二年春用田赋经不书王月左传独称十二年春王正月用田赋此传中之经乃知经无王月者阙文非不书也　哀自元年迄十四年获麟之歳书王月者六年而已】
　　后汉陈宠曰冬至之节阳气始萌故十一月有兰射干芸荔之应天以为正周以为春十二月阳气上通雉雊鸡乳地以为正殷以为春十三月阳气已至天地已交万物皆出蛰虫始振人以为正夏以为春三微成著以通三统统者统一年之事王者三正递用循环无穷三礼义宗曰三微者三正也十一月阳气微而未着其色赤周尚赤夜半为朔十二月万物始牙其色白殷尚白鸡鸣为朔十三月万物始逹其色黑夏尚黑【黒犹青一作青】平旦为朔故曰三微三微而成著三着而成体王者奉而成之是以春秋春三月皆书王谓王者奉三微之月以通三统故曰三正春正月者周之正春二月者殷之正春三月者夏之正然则三正昉于夏殷周之三代乎曰否前此矣夏书甘誓曰威侮五行怠弃三正如三正昉于夏殷周之三代则夏时焉得有三正哉三正者以人道言之曰正道以歳言之曰正朔是为三才之正三王之春古帝王奉顺三微敬承天意怠弃者言不能奉顺而敬承之也春秋二百四十二年或有春无月或有月无王而有月无王之歳适皆见于桓之篇于是谷梁独发桓无王之论其论以为桓弟弑兄臣弑君天王不能讨故曰桓无王然则春秋贬桓欤抑贬王欤如以为贬王则春秋子弑父臣弑君天王皆不能讨曷为独贬于桓之篇如以为贬桓则于天王何与而顾削去春王之号哉且春秋二百四十二年无王一百有八【谷梁杨疏】虽有月无月不同其无王则一也或云余公无王者为无月不得称王则桓九年亦有春无月不得称王又与余公等矣我不知所谓贬者以无王为贬乎抑以有月为贬乎十一公皆无王独桓有月遂曰桓无王我不知其说也然则桓何以独无王而有月欤曰不知也或史阙文或史误文或后人乱之皆不可知无所据而徒以意说则我岂敢史有误文曷为桓十三年皆误春秋十二公其文皆有阙误岂独桓十三年六经皆秦火之余又古变篆篆变安保其必无阙误且无乱之者哉谷梁正论我皆从之独此不能无疑后之学者详焉【赵匡谓桓之有王是谬増加我不知何人谬増何所据而为此说】
　　庄公
　　二十有九年春新延廏
　　左传二十九年春新作延廏【经传不同必有一误】书不时也凡马日中而出日中而入
　　公羊传新延廏者何脩旧也【何注缮故曰新有所増益曰作始造曰筑】脩旧不书此何以书讥何讥尔凶年不脩
　　谷梁传延廏者法廏也其言新有故也有故则何为书古之君人者必时视民之所勤民勤于力则功筑罕民勤于财则贡赋少民勤于食则百事废矣【力疲财匮食乏曰勤】冬筑微春新延廏以其用民力为己悉矣
　　僖公
　　二十年春新作南门【水经注沂水北对稷门圉人荦投葢处僖公更新而高大之故曰高门亦曰雩门门南隔水有雩坛曽点所欲风舞处今门基犹在高八丈余】
　　左传二十年春新作南门书不时也凡啓塞从时【服注云阖扇所以开键闭所以塞月令仲春脩阖扇孟冬脩键闭从时从此时也杜预更为别说谓新作南门乃脩饰使高大耳非急务也故讥之】
　　公羊传何以书讥何讥尔门有古常也
　　谷梁传作为也有加其度也言新有故也非作也南门者法门也
　　成公
　　元年三月作丘甲
　　左传为齐难故作丘甲
　　公羊传何以书讥何讥尔讥始丘使也
　　谷梁传作为也丘为甲也丘甲国之事也丘作甲非正也丘作甲之为非正何也古者立国家百官具农工皆有职以事上古者有四民有士民有商民有农民有工民夫甲非人人之所能为也丘作甲非正也
　　襄公
　　十有一年春王正月作三军
　　左传十一年春季武子将作三军【孔疏诗鲁颂閟宫称僖公能复周公之宇云公徒三万笺云大国三军合三万七千五百人言三万者举成数也则僖公复古制亦三军矣】告叔孙穆子曰请为三军各征其军穆子曰政将及子子必不能武子固请之穆子曰然则盟诸乃盟诸僖闳诅诸五父之衢正月作三军三分公室而各有其一三子各毁其乗季氏使其乗之人以其役邑入者无征不入者倍征【役谓力役若唐之丁邑谓赋税若唐之租调】孟氏使半为臣若子若弟叔孙氏使尽为臣不然不舍
　　公羊传三军者何三卿也作三军何以书讥何讥尔古者上卿下卿上士下士【何注古者诸侯有司徒司空上卿各一下卿各二司马事省上下卿各一上士相上卿下士相下卿足以为治至是乃益司马作中卿官】谷梁传作为也古者天子六师诸侯一军作三军非正也【范注鲁有二军今作三军増置中军】
　　昭公
　　五年春王正月舍中军
　　左传五年春王正月舍中军卑公室也毁中军于施氏成诸臧氏初作中军三分公室而各有其一季氏尽征之叔孙氏臣其子弟孟氏取其半焉及其舍之也四分公室季氏择二二子各一皆尽征之而贡于公以书使杜泄告于殡【四年冬十二月乙卯叔孙豹卒】曰子固欲毁中军既毁之矣故告杜泄曰夫子唯不欲毁也故盟诸僖闳诅诸五父之衢受其书而投之帅士而哭之
　　公羊传舍中军者何复古也然则曷为不言三卿五亦有中三亦有中
　　谷梁传贵复正也
　　定公
　　二年冬十月新作雉门及两观【是年夏五月壬辰雉门及两观灾】公羊传其言新作之何脩大也脩旧不书此何以书讥何讥尔不务乎公室也【风俗通曰鲁昭公设两观于门是谓之阙广雅曰阙谓之象魏尔雅曰观谓之阙说文曰阙门观也】
　　谷梁传言新有旧也作为也有加于其度也此不正其以尊者亲之何也虽不正也于美犹可也【谷梁谓雉门尊故云尔】
