<!-- { "loadSidebar": true } -->
　　公羊传无苖则曷为先言无麦而后言无苖一灾不书待无麦然后书无苖
　　谷梁传麦苖同时也
　　二十有八年冬大无麦禾【服氏曰隂阳不和土气不养故禾麦不成也得齐之籴救民之急故不至于饥】
　　谷梁传大者有顾之辞也于无禾及无麦也【谷梁以无麦苗为同时故以大无麦禾为异时】
　　三十有一年冬不雨
　　僖公
　　二年冬十月不雨
　　谷梁传不雨者勤雨也
　　三年春王正月不雨夏四月不雨六月雨
　　左传三年春不雨夏六月雨自十月不雨至于五月不曰旱不为灾也
　　谷梁传一时言不雨者闵雨也闵雨者有志乎民者也雨云者喜雨也喜雨者有志乎民者也
　　十有一年秋八月大雩
　　谷梁传雩月正也雩得雨曰雩不得雨曰旱【龙见而雩常事不书】
　　十有三年秋九月大雩
　　二十有一年夏大旱
　　左传夏大旱公欲焚巫尫臧文仲曰非旱备也修城郭贬食省用务穑劝分此其务也巫尫何为天欲杀之则如勿生若能为旱焚之滋甚公从之是歳也饥而不害
　　谷梁传旱时正也
　　文公
　　二年自十有二月不雨至于秋七月
　　公羊传何以书记异也大旱以灾书此亦旱也曷为以异书大旱之日短而云灾故以灾书此不雨之日长而无灾故以异书也
　　谷梁传歴时而言不雨文不忧雨也不忧雨者无志乎民也
　　十年自正月不雨至于秋七月
　　十有三年自正月不雨至于秋七月
　　宣公
　　七年秋大旱
　　十年冬饥【是年秋大水】
　　公羊传何以书以重书也
　　十有五年冬饥【是年冬螽】
　　左传冬蝝生饥幸之也
　　十有六年冬大有年
　　谷梁传五谷大熟为大有年
　　成公
　　三年秋大雩
　　七年冬大雩
　　谷梁传雩不月而时非之也冬无为雩也
　　襄公
　　五年秋大雩
　　左传秋大雩旱也【有过雩有旱雩故释之】
　　八年秋九月大雩
　　左传秋九月大雩旱也
　　十有六年秋大雩
　　十有七年九月大雩
　　二十有四年冬大饥【是年秋大水】
　　谷梁传五谷不升为大饥一谷不升谓之嗛二谷不升谓之饥三谷不升谓之馑四谷不升谓之康五谷不升谓之大侵大侵之礼君食不兼味台榭不涂弛侯廷道不除百官布而不制鬼神祷而不祀此大侵之礼也
　　二十有八年秋八月大雩【是年春无冰宋郑饥】
　　左传秋八月大雩旱也
　　昭公
　　三年八月大雩
　　左传八月大雩旱也
　　六年秋九月大雩
　　左传秋九月大雩旱也
　　八年秋大雩
　　十有六年九月大雩
　　左传九月大雩旱也郑大旱使屠击祝款竖柎有事于桑山斩其木不雨子产曰有事于山蓺山林也而斩其木其辠大矣夺之官邑
　　二十有四年秋八月大雩【是年夏五月乙未朔日食昭子曰旱也日过分而阳犹不克克必甚能无旱乎阳不克莫将积聚也】
　　左传秋八月大雩旱也
　　二十有五年秋七月大雩季辛又雩
　　左传秋书再雩旱甚也
　　公羊传又雩者何又雩者非雩也聚众以逐季氏也
　　谷梁传季者有中之辞也又有继之辞也
　　定公
　　元年九月大雩【左氏无传杜预谓过雩非也襄八年九月大雩昭六年九月大雩左氏皆以为旱则此亦旱可知】
　　谷梁传雩月雩之正也秋大雩非正也冬大雩非正也秋大雩之为非正何也毛泽未尽人力未竭未可以雩也【谷梁之意以为雩月正雩时非正经书秋雩乃周之七月夏之五月故曰毛泽未尽人力未竭】雩月雩之正也月为雩之正何也其时穷人力尽然后雩雩之正也【经书八月雩乃夏之六月书九月雩乃夏之七月故曰其时穷力尽然则经书秋雩乃周之七月夏之五月益信】何谓其时穷人力尽是月不雨则无及矣是年不艾则无食矣是谓其时穷人力尽也雩之必待其时穷人力尽何也雩者为旱求求者请也古之人重请何重乎请人之所以为人者让也请道去让也则是舍其所以为人也是以重之焉请哉请乎应上公古之神人有应上公者通乎隂阳君亲帅诸大夫道之而以请焉夫请者非可诒托而往也必亲之者也是以重之
　　七年秋大雩　九月大雩
　　四时备曰年五谷熟亦曰年春秋纪年之书也一书有年一书大有年皆告庙而以喜书二百四十二年仅两见而已一见于桓三年一见于宣十六年葢必人君有道而后三时不害民和年丰乃足以为喜而书于防桓宣二君皆非有道而有年且大有年曷足以为喜而志之哉公羊曰恃有年也国无道而恃有年喜之欤抑幸之欤一谷不升谓之嗛二谷不升谓之饥五谷不升谓之大饥庄七年秋无麦苖不书饥者五月无苗犹可复种不害嘉谷秋而无麦一谷不升可谓之嗛未可谓之饥也故不书饥二十八年冬大无麦禾八月无禾追书无麦五谷不升卿出告籴是为大荒【説见前】大荒者大饥也曷为不言饥饥而不害故亦不言饥齐桓之德也人皆谓臧孙告籴急病让夷我独谓齐桓恤邻分灾救患则桓德之及人远也僖十九年诸侯盟于齐是时小白之卒己三年矣陈穆公请修好于诸侯以无忘齐桓之德则桓德之及人不亦远乎礼有雩禜祭水旱也周官大祝六祈有禜无雩葢言禜则兼雩言雩不兼禜故春秋不书禜而书雩礼有六禜山川日月星辰禜祭山川者水旱疠疾之为害禜祭日月星辰者雪霜风雨之不时雩则惟为旱祷祭法祭时祭寒暑祭日祭月祭星祭水旱祭四方分为七其实寒暑即时故禜礼惟六王肃以为六宗失之俗儒谓康成破宗为禜非也説文引祭法亦作禜不作宗岂康成破字哉禜为营域祭皆有坛故有雩坛鲁之南门一名雩门水经注雩门南隔水有坛曾点所谓风乎舞雩即其处也然则禜即坛名犹泰昭王宫夜明皆坎坛之号雩者为旱求雨故兼言水旱董胶西曰雩求雨之术吁嗟之歌兼哭泣以成发气故发气吁嗟其名为雩周官司巫国有大旱帅巫而舞雩天子雩上帝诸侯雩上公舞师敎皇舞帅而舞旱暵之事女巫旱暵则舞雩求之阴故舞用羽巫用女稻人旱暵共其雩敛稻者水谷尤急水故旱而雩稻人共发敛之事而党正春秋祭荣注云雩禜祭水旱之神为坛位如祭社稷然则雩亦可名为禜矣正雩在夏之四月龙见而雩龙星谓角亢立夏后昬见东方五礼精义曰自周以来恒星差度今之龙见或在五月以祈甘雨于时已晚于是议者请孟夏大雩必在立夏之后乃得龙见之节而春秋以为常祀故夏之正雩不书冬则农事成无为求雨故春夏及冬三时皆不雩谷梁谓冬雩秋雩皆过也冬雩诚过矣曷为秋雩亦谓之过哉谷梁谓雩月正雩时非正雩在周之八月九月者春秋皆书月雩在周之七月者春秋皆书时书时者言毛泽未尽人力未竭未可以雩书月则时穷力尽矣请而得雨则书雩请而不得雨则书旱及大旱甚则书饥及大饥古之人重请雩者请雨故必时穷力尽而后请焉郑康成谓周之秋三月中而旱皆得修雩祀不必时穷力尽也抑或然乎春秋有冬雩而无春雩明春无雩理而党正春秋祭禜非皆雩禜也故我谓言禜则兼雩言雩不兼禜者以此雩祀山川百源及百辟卿士春秋不徒书雩必书大雩説者谓即月令大雩帝用盛乐为坛南郊之旁雩五精之帝配以先帝则惟天子得行之云汉之诗曰旱既大甚蕴隆虫虫传云蕴蕴而暑隆隆而雷虫虫而热皆旱暵之象四章羣公先正五章涤涤山川则先百辟后山川也独二章云不殄禋祀自郊徂宫上下奠瘗靡神不宗传云上祭天下祭地奠其礼瘗其物国有凶荒则索鬼神而祭笺云宫谓庿从郊至庿然则大雩兼祭天地宗庿徧及羣神司徒荒政十有二曰索鬼神谓修废祀所谓靡神不宗而后世之议礼者以为雩惟祀上帝悉罢从祀羣神之位失之甚矣此惟天子则然乃谓鲁之雩祀亦然则不能无疑焉谷梁谓时非大旱则不雩大旱乃雩故曰大雩且雩者乃请于上公非上帝也愚谓鲁得郊天雩坛在南后世改在东非是君亲帅羣臣而请葢请于上公以逹上帝云尔雩索鬼神靡神不举故以大名岂必雩帝然后谓之大哉大水用攻大旱用请春秋繁露曰大水者阴灭阳卑胜尊也故鸣鼓攻之朱丝胁之大旱者阳灭阴尊压卑也虽大甚拜请之而已无敢有加公羊谓救水以鼔众非攻也而考异邮分旱为四部一雩礼一祷礼一旱不为灾一旱气所由备见月令孔疏故不着
　　庄公
　　元年冬王使荣叔来锡桓公命
　　公羊传锡者何赐也命者何加我服也【何注礼百里不过九命七十里不过七命五十里不过五命】其言桓公何追命也
　　谷梁传礼有受命无来锡命锡命非正也生服之死行之礼也生不服死追锡之不正甚矣
　　僖公
　　十一年传春天王使召武公内史过赐晋侯命【十年夏四月周公忌父王子党防齐隰朋立晋侯乃惠公夷吾也王立之故复赐命】受玉惰【执玉卑拜不稽首】过归告王曰晋侯某无后乎王赐之命而惰于受瑞先自弃也已何以长世
　　二十八年传五月丁未献楚俘于王驷介百乘徒兵千郑伯傅王用平礼也己酉王享醴命晋侯侑【侑以束帛】王命尹氏及王子虎内史叔兴父防命晋侯为侯伯赐之大辂之服戎辂之服彤弓一彤矢百玈弓矢千秬鬯一卣虎贲三百人曰王谓叔父敬服王命以绥四国纠逖王慝晋侯三辞从命曰重耳敢再拜稽首奉扬天子之丕显休命受策以出出入三觐
　　文公
　　元年夏天王使毛伯来锡公命
　　左传王使毛伯衞来锡公命叔孙得臣如周拜公羊传锡者何赐也命者何加我服也
　　成公
　　八年秋七月天子使召伯来锡公命
　　左传秋召桓公来赐公命
　　公羊传其称天子何元年春王正月正也其余皆通矣
　　谷梁传曰天子何也曰见一称也
　　襄公
　　十四年传秋王使刘定公赐齐侯命【十二年灵王求后于齐齐侯许昏王使阴里结之十五年刘夏逆王后于齐故十四年先赐之命】曰昔伯舅太公右我先王股肱周室师保万民世胙大师以表东海王室之不坏繄伯舅是赖今余命女环【灵公名】兹率舅氏之典纂乃祖考无忝乃舅敬之哉无废朕命
　　昭公
　　七年传秋八月衞襄公卒衞齐恶告丧于周且请命王使成简公如衞吊且追命襄公曰叔父陟恪在我先王之左右以佐事上帝余敢忘高圉亚圉【竹书殷祖乙十五年命邠侯高圉盘庚十九年命邠侯亚圉】
　　右锡命七见于经者三见于传者四
