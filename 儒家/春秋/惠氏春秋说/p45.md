<!-- { "loadSidebar": true } -->
　　左传公疾问后于叔牙对曰庆父材问于季友对曰臣以死奉般公曰乡者牙曰庆父材成季使以君命命僖叔待于鍼巫氏使鍼季酖之曰饮此则有后于鲁国不然死且无后饮之归及逵泉而卒立叔孙氏
　　公羊传何以不称弟杀也杀则曷为不言刺为季子讳杀也曷为为季子讳杀季子之遏恶也不以为国狱缘季子之心而为之讳季子之遏恶奈何庄公病将死以病召季子季子至而授之以国政曰寡人即不起此病吾将焉致乎鲁国季子曰般也存君何忧焉公曰庸得若是乎【庸犹佣佣无节目】牙谓我曰鲁一生一及君已知之矣庆父也存季子曰夫何敢是将为乱乎夫何敢俄而牙弑械成季子和药而饮之饮之无傫氏至乎王堤而死公子牙今将尔辞曷为与亲弑者同君亲无将将而诛焉然则善之欤曰然季氏杀母兄何善尔诛不得辟兄君臣之义也然则曷为不直诛而酖之行诛乎兄隐而逃之使托若以疾死然亲亲之道也
　　僖公
　　十有六年三月壬申公子季友卒秋七月甲子公孙兹卒【兹公羊作慈】
　　公羊传其称季友何贤也【公孙兹者公子牙之子叔孙戴伯也】谷梁传大夫曰卒正也称公弟叔仲贤也大夫不言公子公孙疏之也
　　文公
　　十年春王三月辛夘臧孙辰卒
　　十有四年九月甲申公孙敖卒于齐【十有五年夏齐人归公孙敖之丧】
　　左传穆伯之从己氏也【八年穆伯如周吊丧不至以币奔莒从己氏焉】鲁人立文伯【传所谓谷也食子】穆伯生二子于莒而求复文伯以为请襄仲使无朝听命复而不出二年而尽室以复适莒文伯疾而请曰谷之子弱【孟献子】请立难也【传所谓难也收子】许之文伯卒立惠叔穆伯请重赂以求复惠叔以为请许之将来九月卒于齐告丧请葬弗许惠叔犹毁以为请立于朝以待命许之取而殡之齐人送之书曰齐人归公孙敖之丧为孟氏且国故也
　　谷梁传奔大夫不言卒而言卒何也为受其丧不可不卒也其地于外也
　　宣公
　　五年秋九月叔孙得臣卒【公子牙之孙庄叔】
　　八年夏六月公子遂如齐至黄乃复辛巳有事于太庙仲遂卒于垂壬午犹绎万入去籥
　　左传有于太庙襄仲卒而绎非礼也
　　公羊传其言至黄乃复何有疾也何言乎有疾乃复讥何讥尔大夫以君命出闻丧徐行而不反仲遂者何公子遂也何以不称公子【此问非说见后】贬曷为贬为弑子赤贬然则曷为不于其弑焉贬于文则无辠于子则无年
　　谷梁传为若反命而后卒也此公子也其曰仲何也疏之也何为疏之也是不卒者也不疏则无用见其不卒也则其卒之何也以讥乎宣也其讥乎宣何也闻大夫之丧则去乐卒事
　　十有七年冬十有一月壬午公弟叔肸卒
　　左传冬公弟叔肸卒公母弟也凡大子之母弟公在曰公子不在曰弟凡称弟皆母弟也
　　谷梁传其曰公弟叔肸贤之也其贤之何也宣弑而非之也非之则胡为不去也曰兄弟也何去而之与之财则曰我足矣织屡而食终身不食宣公之食君子以是为通恩也以取贵乎春秋
　　成公
　　四年夏四月甲寅臧孙许卒
　　十有五年三月乙巳仲婴齐卒
　　公羊传仲婴齐者何公孙婴齐也公孙婴齐则曷为谓之仲婴齐为兄后也为兄后则曷为谓之仲婴齐为人后者为之子也为人后者为其子则其称仲何孙以王父字为氏也【战国卫南文子者子南之子犹鲁仲婴齐者仲遂之子皆子以父字为氏也岂必至孙而后以王父字为氏哉公羊创为以孙祢祖及以兄为父之论大乱人伦不可以不辨】然则婴齐孰后后归父也归父使于晋而未反何以后之叔仲惠伯傅子赤者也文公死子幼公子遂谓叔仲惠伯曰君幼如之何愿与子虑之叔仲惠伯曰吾子相之老夫抱之何幼君之有公子遂知其不可与谋退而杀叔仲惠伯弑子赤而立宣公宣公死成公幼于是遣归父之家归父还自晋至柽闻君薨家遣反命乎介走之齐鲁人徐伤归父之无后也于是使婴齐后之也【是时鲁之为政者季孙行父也非臧孙许宣言于朝者亦行父也非诸大夫公羊未得其实故删去之】
　　谷梁传此公孙也其曰仲何也子由父疏之也
　　十有七年十有一月壬申公孙婴齐卒于貍脤【婴齐之子叔老叔老之子叔弓】
　　左传十七年冬诸侯伐郑十月庚午围郑楚公子申救郑师于汝上十一月诸侯还声伯还自郑壬申至于貍脤而卒
　　公羊传非此月日也曷为以此月日卒之【据下丁巳朔知壬申在十月】待君命然后卒大夫曷为待君命然后卒大夫前此者婴齐走之晋【案左传公防诸侯伐郑次于督不敢过郑是时子叔声伯从公未闻走之晋】公防晋侯将执公婴齐为公请【案左晋人执季文子于苕丘公还待之郓使子叔声伯请季孙于晋】公许之反为大夫【案左传声伯夣渉洹或与己琼瑰食之泣而为琼瑰盈其懐惧不敢占也还自郑至貍脤而占之且曰三年矣无伤也言之之而卒】归至于貍轸而卒无君命不敢卒大夫公至曰吾固许之反为大夫然后卒之谷梁传十一月无壬申壬申乃十月也致公而后录臣子之义也【经书十一月公至自伐郑婴齐卒在十月】其地未逾竟也
　　襄公
　　五年十有二月辛未季孙行父卒
　　左传季文子卒大夫入敛公在位【孔疏丧大记云大夫之丧将大敛既铺绞紟衾衣君至主人迎先入门右巫止于门外君释菜祝先入升堂君即位于序端士丧礼君若有赐焉则视敛既布衣君至君升自阼阶西乡刘又引记云君既即位于序端卿大夫即位于堂廉楹西北面东上主人房外南面主妇尸西东面迁尸卒敛宰告主人降北面于堂下君抚之主人拜稽颡君降升主人冯之命主妇冯之士之丧将大敛君不在其余礼犹大夫也】宰庀家器为葬备无衣帛之妾无食粟之马无藏金玉无重器备君子是以知季文子之忠于公室也相三君矣而无私积可不谓忠乎
　　十有九年八月丙辰仲孙蔑卒
　　二十有二年秋七月辛酉叔老卒【叔老字齐子】
　　二十有三年八月己夘仲孙速卒
　　左传孟庄子疾公鉏谓季孙曰孺子秩固其所也若羯立则季氏信有力于臧氏矣【臧氏立悼子纥而废公鉏弥】弗应己卯孟孙卒公鉏奉羯立于户侧【丧大记大夫之丧主人坐于东方此立于户侧在室户之东西面立也不云坐而云立者以季孙来故立】季孙至入哭而出曰秩焉在公鉏曰羯在此矣季孙曰孺子长公鉏曰何长之有唯其才也且夫子之命也遂立羯秩奔邾
　　三十有一年秋九月己亥仲孙羯卒
　　左传秋九月己亥孟孝伯卒
　　昭公
　　四年冬十有二月乙夘叔孙豹卒
　　左传初穆伯去叔孙氏【避侨如之难】及庚宗遇妇人使私为食而宿焉适齐娶于国氏生孟丙仲壬及宣伯奔齐【侨如】鲁人召之不告而归【宣伯奔齐在成十六年明穆伯去叔孙氏在其前也岂宣伯通于穆姜豹知其将为乱而先避去欤案成十六年秋七月公防诸侯伐郑次于郑西不敢过郑子叔声伯使叔孙豹请逆于晋师是时宣伯犹在鲁也及冬十月宣伯奔齐而豹先在齐乆矣豹先在齐子叔声伯何由使豹请逆于晋师哉十六年秋伐郑传称诸侯经书齐国佐明豹从国佐在师故声伯得使之豹虽去鲁非背叛之臣不忘宗国为鲁请逆义也合成十六年昭四年传观之则先儒服氏之说信矣鲁人召豹必在成十六年冬杜预之说妄甚后之学者详焉】既立所宿庚宗之妇人献以雉问其姓对曰余子长矣能奉雉而从我矣召而见之遂使为竖有宠长使为政叔孙归未逆国姜公孙明取之故怒其子长而后使逆之田于丘莸遂遇疾焉竖牛欲乱其室而有之杀孟丙而逐仲壬奔齐疾急命召仲牛许而不召杜泄见告之饥渇授之戈对曰求之而至又何去焉竖牛曰夫子疾病不欲见人使寘馈于个而退牛弗进则置虚命彻十二月癸丑叔孙不食乙夘卒牛立昭子而相之
　　七年冬十有一月癸未季孙宿卒
　　左传七年夏四月甲辰朔日有食之晋侯问于士文伯曰谁将当日食对曰鲁卫恶之卫大鲁小公曰何故对曰去卫地【豕韦】如鲁地【降娄】于是有灾鲁实受之其大咎其卫君乎鲁将上卿秋八月卫襄公卒冬十一月季武子卒晋侯谓伯瑕曰吾所问日食从矣可常乎对曰不可六物不同同如异终公曰何谓六物对曰嵗时日月星辰是谓也公曰何谓辰对曰日月之防是谓辰故以配日
　　十有五年二月癸酉有事于武公籥入叔弓卒去乐卒事
　　左传十五年春将禘于武公戒百官梓慎曰禘之日其有咎乎吾见赤黑之祲非祭祥也丧氛也其在涖事乎二月癸酉禘叔弓涖事籥入而卒去乐卒事礼也
　　公羊传其言去乐卒事何礼也君有事于庙闻大夫之丧去乐卒事大夫闻君之丧摄主而往大夫闻大夫之丧尸事毕而往【大夫祭日賔尸】
　　谷梁传君在祭乐之中闻大夫之丧则去乐卒事礼也君在祭乐之中大夫有变以闻可乎大夫国体也古之人重死君命无所不通
　　二十有一年八月乙亥叔辄卒【叔弓之子伯张哭日食有】二十有三年春王正月癸丑叔鞅卒【穆伯弓之子】
　　二十有四年春王二月丙戌仲孙貜卒【孟僖子】
　　二十有五年冬十月戊辰叔孙婼卒【婼公羊作舍】
　　二十有九年夏四月庚子叔诣卒【叔诣叔辄之子】
　　谷梁传季孙意如曰叔倪无病而死此皆无公也是天命也非我辠也【诣二作倪】
　　定公
　　五年六月丙申季孙意如卒秋七月壬子叔孙不敢卒【叔孙婼之子叔孙成子】
　　左传五年六月季平子行东野还未至卒于房阳虎将以璵璠敛仲梁怀弗与曰改步改玉【玉藻君与尸行接武大夫继武士中武注云尊者尚徐接武蹈平迹继武迹相及也中武迹间容迹是君臣步不同公侯佩山玉大夫佩水苍玉是君臣玉不同】阳虎欲逐之告公山不狃不狃曰彼为君也子何怨焉既葬桓子行东野及费子泄为费宰【公山不狃】逆劳于郊桓子敬之劳仲梁怀仲梁懐弗敬子泄怒谓阳虎子行之乎
