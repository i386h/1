<!-- { "loadSidebar": true } -->
　　集说【何氏休曰王者千里畿内租税足以供费四方各以其职来贡足以尊荣当以至廉无为率先天下不当求求则诸侯贪大夫鄙士庶盗窃　孙氏复曰天王使家父来求车者诸侯贡赋不入周室材用不足也　刘氏绚曰世之治也天子命贡赋于天下而无敢不从无有求也诸侯奉贡赋于天子而无敢不共不至于来求也世乱反此书此以见王室之微而着诸侯之辜也　叶氏梦得曰古者车有器贡用有货贡诸侯不贡而伐之正也不能伐之又从而求焉器不足而求车用不足而求金非所以王天下也　张氏洽曰古者诸侯有功则车服以庸盖王之五路自同姓以下其用之皆有等差非诸侯所得而私为况可以天子之尊而下求于列国乎上越礼以求之下违法而供之则示贪风于天下其失自上非小故也故特书示讥家父为大夫无所正救奉使侯国自取辱命之罪具见矣　家氏翁曰以天王之尊而徴需猥及于不禀命之侯始而求赙继而求车继而求金以求书者见成周号令不行于当时而逊词以有求深责诸侯之无王也　吴氏曰车重器也天子可以之锡下诸侯不可以之贡上也使当贡之物诸侯不供而天子乏用犹不当遣使以私求况诸侯不当贡之物而可求乎哉　赵氏恒曰左氏言诸侯不贡车服而周官却有服贡先儒谓周礼后出虽左氏亦未之知也然此不须问其当贡与否虽当贡者不至亦不当来求如赙岂非诸侯所宜归然不归岂可求也胡氏谓以丧事求货财已为不可况车服乎当时诸侯虽不臣恐职贡亦未必不至不然则包茅不入齐桓安得假之以伐楚乎大抵此求车是为桓王丧具乃在服贡之外　张氏溥曰武氏子来求赙不称使当丧未君非王命也家父称使则王命矣天子五路不出列国诸侯九贡不供王车求之何为至文公九年顷王使毛伯求金世弥降则求弥下悲哉】
　　三月乙未天王崩
　　集说【何氏休曰桓王也　赵氏匡曰此后庄王僖王不书崩见王室不告鲁之不赴着诸侯之不臣也　俞氏皋曰周桓王崩太子佗立是为庄王赵氏曰周嗣王即位皆不书不能令于天下也诸侯之不臣而莫之臣也哀王道积微而莫之兴也　赵氏汸曰七年而后克葬则诸侯不王之罪大矣】
　　夏四月己巳葬齐僖公
　　集说【王氏葆曰桓负大恶王非惟不讨而八年之间三遣使来聘恩礼厚矣今王崩来赴鲁无奔丧防葬之事齐僖之存干戈岁防卒则防葬如礼比事以观不贬而恶自见　高氏闶曰鲁不供天王之丧而防齐僖之葬其顚倒甚矣】
　　五月郑伯突出奔蔡
　　左传【祭仲专郑伯患之使其壻雍纠杀之将享诸郊雍姬知之谓其母曰父与夫孰亲其母曰人尽夫也父一而已胡可比也遂告祭仲曰雍氏舍其室而将享子于郊吾惑之以告祭仲杀雍纠尸诸周氏之汪公载以出曰谋及妇人宜其死也夏厉公出奔蔡】
　　公羊【突何以名夺正也】
　　谷梁【讥夺正也】
　　胡传【案左氏祭仲专郑伯患之使其壻雍纠杀之雍姬知之以告仲仲杀雍纠公出奔蔡是祭仲逐之也没而不书其义何也陆淳曰逐君之臣其罪易知也君而见逐其恶甚矣圣人之教在乎端本清源故凡诸侯之奔皆不书所逐之臣而以自奔为名所以警乎人君其说是也】
　　集说【杜氏预曰突既簒立权不足以自固又不能倚任祭仲反与小臣造盗贼之计故以自奔为文罪之也　孔氏颖达曰凡诸侯出奔皆被逐而出非自出也旧史书臣以逐君仲尼修春秋责其不能自固皆以自奔为文衞献公出奔不名郑伯突及北燕伯欵蔡侯朱等皆书名者从彼告词故释例曰衞赴不以名而燕赴以名随赴而书之　孙氏复曰突厉公也簒忽立国人不与故出奔蔡凡诸侯不能嗣守先业以堕厥绪荒怠淫虐结怨于民上下乖离播越失地自取奔亡之祸者皆生而名之此年郑伯突出奔蔡昭二十一年蔡侯朱出奔楚二十三年莒子庚舆来奔哀十年邾子益来奔之类是也　刘氏敞曰突何以名奔而名者见有君也忽未入则其曰有君何忽虽未入国固其国也　苏氏辙曰诸侯不生名突之名失地也突将杀祭仲不克而出诸侯之出奔必有出之者矣言其出不言其出之者何也君实有国而出于臣臣虽有罪而君至于失国自取之也程子曰避祭仲而出非国人出之也　陈氏傅良曰春秋之法苟其道足以失国虽有权臣亦以自致之文书之是故郑祭仲杀雍纠而突出衞孙林父杀子蟜子伯子皮而衎出燕大夫杀外嬖而欵出书奔而已矣　张氏洽曰凡为国君而失位出奔者春秋皆以自出书之其书爵不名者罪轻恶浅虽曰失道而其位为未絶若突以庶孽夺嫡固不可以有国又为反覆盗贼之计以自取亡盖王法之所当诛故特书其名以絶之也　陈氏深曰突既欲杀祭仲而不克故畏而出奔称郑伯着其已簒立而郑之臣子尝君之也　汪氏克寛曰春秋书君出奔者十有二郑突衞朔燕欵蔡朱莒庚舆邾益皆书名啖氏所谓君奔例书名言其失地非复诸侯也郑忽曹羁莒展舆不称爵者忽羁未成君展舆虽逾年而以弑立不可称爵也衞郑不名则以叔武摄而位未絶也衞衎位已絶而不名者着衎之立以正非突朔之比而剽之簒实逆非如忽黔牟可以两君言之也郕朱儒不名小国记录简略耳】
　　【案逐突者祭仲也不书仲逐其君而书郑突出奔者春秋诛讨乱贼严君臣之大分不使贼臣得以逞志于其君故以自奔为文也胡本陆氏淳谓所以警乎人君岂逐君者其罪尚可贷乎于义颇有未安然相沿已久今仍存之郑突书名或以为絶之或以为从赴二说俱通】
　　郑世子忽复归于郑
　　左传【六月乙亥昭公入】
　　公羊【其称世子何复正也】
　　谷梁【反正也】
　　胡传【忽尝嗣位君其国归而独称世子则亡其君位明矣其称复归者谓既絶而复归也然诸侯失国出奔归而称复则可大夫失位出奔归而称复则不可古者诸侯世国大夫不世官或曰复厌词也】集说【杜氏预曰忽实居君位故今还以复其位之例为文也　陆氏淳曰复归之正者莫过于郑忽孙氏复曰乡曰郑忽出奔衞今曰郑世子忽复归于郑者明忽世嫡当嗣也　刘氏敞曰公羊以谓复】
　　【归者出恶归无恶归者出入无恶非也如忽之奔盖有不得已亦何恶乎若以为恶犹有可诿未知突之簒国亦何故出入无恶乎　苏氏辙曰忽尝为君矣其出也称郑忽其复归也称郑世子忽何也于其出言其不能君也于其复归言其所恃以反国者惟世子也舍是无足以归者矣突既出则忽之归无难矣孙氏觉曰春秋之法易者曰归难者曰入复其位曰复归复其恶曰复入郑突因祭仲之援逐世子忽】
　　【出奔而复归焉盖易也故书曰突归于郑忽尝有郑伯之位突见逐而出奔忽归无难而位又复也故书曰郑世子忽复归于郑齐小白外有纠之争立内无大臣之为援遽以兵归而夺国焉归之难也故书曰齐小白入于齐宋鱼石既奔于楚借楚而入于彭城明年宋尝防数国之师而围之出奔尝有恶矣入又据其邑以叛复其恶而不悛也故曰宋鱼石复入于彭城春秋以一字定其难易之迹故有书归复归书入复入四者之异然其事之善恶迹之顺逆则皆随其所书而可见矣　程子曰称世子本当立者不能保其位故不称爵　陈氏傅良曰忽尝不称世子此其加世子何从其恒称也以其失国也不称子以其归国也称世子春秋无加损焉正其名实而已矣赵氏与权曰突忽之出入惟祭仲之为听权臣擅国命而废置其君举国之人莫之违祭仲之事不可以训也　李氏廉曰诸侯失国复归者四郑忽衞侯郑曹伯襄衞侯衎是也　汪氏克寛曰前先书突归而继书忽奔者以忽之出由突之入也此先书突奔而继书忽归者明忽之归由突之出也忽与突之强弱见矣突之归不系国而忽称世子嫡庶之名分辨矣】
　　许叔入于许
　　谷梁【许叔许之贵者也莫宜乎许叔其曰入何也其归之道非所以归也】
　　胡传【许太岳之裔先王建国廹于齐郑不得奉其社稷未闻可灭之罪也则当伸大义以直词上告诸天王下赴诸方伯求复其国粪除宗庙孰能与之争今乃因乱窃入则非复国之义故书入于许入云者难词也】
　　集说【杜氏预曰许叔庄公弟也隐十一年郑使许大夫奉许叔居许东偏郑庄公既卒乃入居位许人嘉之以字告也　范氏甯曰许国之贵莫过许叔叔之宜立又无与二而进无王命退非父授故不书归　孔氏颖达曰入者自外之词本其所自之处言其自许东偏而入于许国非从外国入也郑庄公以十一年卒许叔今始入者盖郑突不使其复忽既得位亲仁善邻存许以徳许人冀其为已之援故此年始得入也小白阳生入皆称名此叔称字故云许人嘉之以字告也　陆氏淳曰啖氏云言入志非其正也字之善兴复也此言取国者皆有倾夺唯许叔有克复之功无伤义之责故可善也　刘氏敞曰许叔者何许公子也何以字贤也何贤尔宜为君也宜为君则其称入何难也何难焉尔郑几灭之迨其乱而后能入也　孙氏觉曰许尝为郑所有于此之时郑有争国之乱许叔得乘其势入许而复其国圣人美之特书其字曰许叔不书其爵者未尝有爵也不曰归者有郑之难不可以安而归也纪季以酅入齐则书季许叔入许则书叔皆贤之也纪季能全其祀许叔能复其国皆诸侯之弟而其兄奔亡存祀复国之善同故其贤一也陆淳论之曰入继之美者莫过于季兴复之善者莫过于许此说是也　苏氏辙曰叔之不称公子将为君也不名而字无与争国者也凡将君而非争者皆字许叔蔡季是也　叶氏梦得曰叔字也许叔何以得字贤之也郑庄公入许许叔复之君子以是为贤也何以不言许男得国而未君也蔡侯庐陈侯吴得称爵王命复之则君也许叔未受命可以复许未可以君许必君命而后得爵也何以言入难也国已分矣乘人之乱而幸得焉其复之道为难也　陈氏傅良曰凡入皆讥也则其曰许叔何以是为宜入也入未有书字者虽公子也弗谓公子此其曰许叔所以别有罪也叔不书字则疑于齐小白阳生莒去疾　张氏洽曰诸侯进以正乃可以正邦国因乱窃入已之不正无以正乎人故书入以见义有所不受　家氏翁曰许叔之入入之善者也衞朔之入郑突之入入之恶者也　郑氏玉曰入有二义一曰逆辞一曰难辞以经文观之既系之国复着其字则入非有所贬乃所以见其难耳　李氏廉曰诸侯入国例七许叔宜复国而不得其道故书字书入齐小白阳生莒去疾可以有国而无君父之命故虽以国氏不书公子而书入郑突衞朔乱伦失正已失国而又复春秋以其逆也故书爵书名书入独衞献入夷仪春秋俟其改过也故书爵书入而不名胡氏于许叔小白去疾皆曰难词则阳生衞献亦可入此例于衞朔曰逆词则郑突亦可入此例公羊注以为许叔本小国春秋前失爵在字例凡入者出入皆恶明当诛是盖不知入许之本末而妄为此说】
　　【案许叔有兴复之美故书字乘人之乱无王命而复国故书入或以为不必俟王命而疑胡传为迂非春秋尊王之义也】
　　公防齐侯于艾【艾公作鄗谷作蒿】
