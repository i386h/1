<!-- { "loadSidebar": true } -->
　　附录左传【夏四月齐侯卫侯救邯郸围五鹿　吴之入楚也使召陈懐公懐公朝国人而问焉曰欲与楚者右欲与呉者左陈人从田无田从党逢滑当公而进曰臣闻国之兴也以福其亡也以祸今吴未有福楚未有祸楚未可弃呉未可从而晋盟主也若以晋辞呉若何公曰国胜君亡非祸而何对曰国之有是多矣何必不复小国犹复况大国乎臣闻国之兴也视民如伤是其福也其亡也以民为土芥是其祸也楚虽无徳亦不艾杀其民吴日敝于兵暴骨如莽而未见徳焉天其或者正训楚也祸之适呉其何日之有陈侯从之及夫差克越乃修先君之怨秋八月吴侵陈修旧怨也】
　　秋齐侯衞侯伐晋
　　左传【齐侯衞侯防于干侯救范氏也师及齐师衞孔圉鲜虞人伐晋取棘蒲】
　　【棘蒲晋地今赵州城中有棘蒲社】
　　集说【许氏翰曰晋为霸主而诸侯至于合从以伐之春秋特书以着列国之无霸也楚得专封王道尽矣晋受众伐霸綂亡矣王道既尽霸綂复亡春秋之变至是而穷矣　髙氏闶曰五氏垂葭之役圣人书次以存晋晋至是益衰圣人不复以盟主待之矣以传考之鲁及鲜虞之师在焉春秋以齐衞首恶故没鲁而略鲜虞也盖晋自召陵之役不能得楚而蔡昭公以吴子胜于是齐衞郑背之已而我睦齐郑宋人效之俱叛晋者也文公之业扫地尽矣至于黄池之防吴人争长虽欲为成景悼厉之世且不可得矣悲夫　陈氏傅良曰伐夷仪不书书次五氏伐河内不书书次垂葭公防齐衞于牵帅狄师袭晋战于绛中犹不书也诸侯之无霸春秋诚有不忍书也必于是而后书春秋盖将终焉是故春秋之初诸侯无王者齐郑宋鲁衞为之也春秋之季诸侯无霸者亦齐郑宋鲁衞为之也　家氏翁曰据传救范中行也齐景公辅范中行以抗君奨衞辄以捍父所谓日暮途穷倒行逆施者也　李氏亷曰自晋文兴伯以来除秦晋之争外与国伐晋者止三文元年衞人伐晋襄二十四年齐侯伐衞遂伐晋虽一时诸侯之玩伯然春秋于衞书人于齐书遂尚未絶晋也至是而直书二国伐晋晋无异于列国矣故此条陈氏许氏得之　汪氏克寛曰前此齐衞五氏之次伐夷仪垂葭之次伐河内盖皆遣偏师伐晋而二君次止为之援春秋皆不书伐非讳之也二君实未尝亲帅师以攻晋但顿兵次止以观其可攻与否故皆书次以着其无名妄勲之罪今此竝书齐侯衞侯而以伐晋为文者着伯綂之絶而受诸侯之兵且诛齐衞之党叛臣而陵霸国也夫范中行晋之卿也卿叛而不能制岂足为诸侯盟主乎无惑乎齐衞之同伐矣然天下之恶一也不令之臣实人人之所同恶今乃弃君助臣不亦傎乎书曰齐侯衞侯伐晋交贬之也自是晋不复能有为又十三年吴人主防于黄池而春秋终矣】
　　附录左传【吴师在陈楚大夫皆惧曰阖庐惟能用其民以败我于柏举今闻其嗣又甚焉将若之何子西曰二三子恤不相睦无患吴矣昔阖庐食不二味居不重席室不崇坛器不彤镂宫室不观舟车不饰衣服财用择不取费在国天有菑疠亲廵其孤寡而共其乏困在军熟食者分而后敢食其所尝者卒乘与焉勤恤其民而与之劳逸是以民不罢劳死知不旷吾先大夫子常易之所以败我也今闻夫差次有台榭陂池焉宿有妃嫱嫔御焉一日之行所欲必成玩好必从珍异是聚观乐是务视民如雠而用之日新夫先自败也已安能败我】
　　冬仲孙何忌帅师伐邾
　　集说【髙氏闶曰观定公之末邾之事鲁至矣去歳邾子来奔丧今逾年而遽伐之盖鲁人谋邾利取其田不复知有礼义也　黄氏仲炎曰邾子方朝鲁又奔鲁丧所以奉鲁者至矣无故而伐之何哉盖乱世之人行如禽兽弱之肉彊之食也　赵氏鹏飞曰定公之世抚邾为厚自拔之盟疆埸宁谧未尝以一兵相遗也邾亦事鲁为勤防公于比蒲朝公于鲁定公之薨讣及其庭倒屣而奔丧其亦腆矣邾鲁之好实出定公之志诸大夫不欲也故公未瞑目而城漆哀公即位席未即温而仲孙何忌伐邾何先君抚之厚而嗣君虐之速哉非公意也诸大夫之意也明年三大夫竝出而取其田终哀公之世虐之无所不至邾何负于鲁哉以邾迩于鲁利其土地也　家氏翁曰定公之薨邾子奔丧戚死者以感动生者冀其不爲侵暴尔曽防何日何忌以兵伐之自是三家更将迭出殆无虚歳皆季氏利邾之土疆期尽乃已仲与叔羽翼之也】
　　附录左传【冬十一月晋赵鞅伐朝歌】
　　【戊敬王二申十七年】二年【晋定十九年齐景五十五年衞灵四十二年蔡昭二十六年郑声八年曹阳九年陈闵九年僖十三年宋景二十四年秦惠八年楚昭二十三年吴夫差三年】
　　春王二月季孙斯叔孙州仇仲孙何忌帅师伐邾取漷东田及沂西田癸巳叔孙州仇仲孙何忌及邾子盟于句绎【漷火虢反又音郭　书盟止此　句绎杜注邾地应在今山东兖州府邹县境】
　　左传【春伐邾将伐绞邾人爱其土故赂以漷沂之田而受盟】
　　【绞杜注邾邑当在兖州府滕县境】
　　谷梁【取漷东田漷东未尽也及沂西田沂西未尽也三人伐而二人盟何也各盟其所得也】胡传【曷爲列书三卿哀公得国不张公室三卿竝将鲁众悉行伐国取地以盟其君而已不与焉适越之辱兆矣定公之薨邾子来奔丧事鲁恭矣而不免于见伐徒自辱焉不知以礼爲国之故也邾在邦域之中不加矜恤而诸卿相继伐之既取其田而又彊与之盟不知以义睦邻之故也故详书以着其罪三人伐则曷为乎二人盟盟者各盟其所得也莫彊乎季孙何独无得季氏四分公室有其二昭公伐意如叔孙氏救意如而昭公孙阳虎囚桓子孟孙氏救桓子而阳虎奔今得邾田盖季氏以归二家而不取也】
　　集说【石氏介曰定哀之世吴楚争彊越又寖起诸侯见伐者数四也晋衞齐又数侵伐鲁既叛晋又结怨于齐所与厚者邾滕杞而已鲁公之立邾未尝废朝薨未尝无防而前年仲孙何忌帅师伐邾今又三大夫取其田要之盟又四年而公又亲入以其君来此邾人所以弗堪致吴之伐我齐取我田也内之恶见矣时政皆在三子不由公出　师氏恊曰前此尝取邾田自漷水矣今又取其漷东之田犹以为未足故又取沂西之田则其贪欲无厌必至于尽取而后已可知也以区区之邾国而鲁两纳其叛人之邑三取其田时无王霸彊陵弱之乱至于如此　髙氏闶曰定公之薨邾子来奔丧非能行礼也知三家者欲并其地故事鲁不敢不恭然卒不免故元年伐邾至是三卿同伐而取漷沂之田入春秋未有伐国取田者也　陈氏傅良曰自是内外盟皆不书不足书也是故七年鄫衍盟吴不书八年莱门盟吴不书甚者十二年防于郧虽三国盟亦不书　家氏铉翁曰三卿自将不假他族为帅兵皆其兵将皆其将国愈不可为矣书取漷东田及沂西田着鲁人逐利而不知止也三家俱出二氏独盟见季氏灭邾乃已此春秋所以诛也　郑氏玉曰季氏志在灭邾二田不足其欲故以田与叔仲使二氏与邾盟季氏不盟者一则不屑与盟以示其汰二则包藏祸心欲入邾而未肯盟也　汪氏克寛曰内臣竝使始于文十八年公子遂叔孙得臣之如齐而未尝竝将也内臣竝将始于成二年季孙行父臧孙许叔孙侨如公孙婴齐之战鞌而未尝竝防也内臣竝防始于襄十四年季孙宿叔老之防吴而未尝竝盟也今此三卿竝将以伐国取地二卿又竝盟他国之君是鲁之诸卿与列国诸侯无异大夫之彊僭极于此时矣前此昭十一年仲孙貜尝盟邾子而非鲁志也定三年何忌盟拔虽鲁之志而一卿独盟之耳今三卿以兵攻之夺取其地而二卿又胁之以盟陵弱之暴岂不太甚乎盟蔑与句绎爲春秋书盟之始终于此可以考世变矣郝氏敬曰季孙不盟志未厌也明年遂复图邾】
　　【案邾者鲁之附庸最近且亲不待讲好修睦而自有一体之谊此而疑贰则天下之邦交其何礼义忠信之有故春秋书盟始于蔑而终于句绎也】
　　夏四月丙子衞侯元卒
　　左传【初衞侯游于郊子南仆公曰余无子将立女不对他日又谓之对曰郢不足以辱社稷君其改图君夫人在堂三揖在下君命祗辱夏衞灵公卒夫人曰命公子郢爲大子君命也对曰郢异于他子且君没于吾手若有之郢必闻之且亡人之子辄在乃立辄】
　　集说【季氏本曰衞灵公无道之君也主威不立盗杀其兄家政不修妻逐其子事无名而兴远役行无信而召敌兵不亡幸矣　王氏樵曰甚矣衞灵公之惽也彼不耻召宋朝固不难逐蒯聩也蒯聩之奔于今四年惟罪状未明故太子之位犹未絶而所欲立者犹未定也死而乃以遗命立郢宜郢之不肯居而后日蒯聩与辄之争有所借口也非灵公之罪而何哉】
　　滕子来朝【滕朝止此诸侯来朝亦止此】
　　集说【汪氏克寛曰哀公新立故滕顷公来朝自襄六年成公朝鲁三十一年防葬定十五年顷公再防葬至是复朝不朝之中七十有三年矣诸国之朝滕曹邾居多之朝七而止于成十八年曹之朝五而止于襄二十一年小邾之朝亦五而止于昭十七年邾之朝七而止于定十五年滕之朝五始于隠十一年而止于是年滕与鲁皆侯国而自隠至哀栖栖于两观之间盖防弱甚矣】
　　晋赵鞅帅师纳衞世子蒯聩于戚
　　左传【六月乙酉晋赵鞅纳衞大子于戚宵迷阳虎曰右河而南必至焉使大子絻八人衰绖僞自衞逆者告于门哭而入遂居之】
　　胡传【世子不言纳位其所固有国其所宜君谓之储副则无所事乎纳矣凡公子出奔复而得国者其顺且易则曰归有奉焉则曰自其难也则曰入不称纳矣况世子哉今赵鞅帅师以蒯聩复国而书纳者见蒯聩无道爲国人之所不受也国人不受而称世子者罪衞人之拒之也所以然者縁蒯聩出奔灵公未尝有命废之而立他子及公之卒大臣又未尝谋于国人数蒯聩之罪选公子之贤者以主其国乃从辄之所欲而君之以子拒父此其所以称世子也人莫不爱其亲而志于杀莫不敬其父而忘其丧莫不慈其子欲其子之富且贵也而夺其位蒯聩之于天理逆矣何疑于废黜然父虽不父子不可以不子辄乃据国而与之争可乎故特系纳衞世子蒯聩于戚于赵鞅帅师之下而鞅不知义灵公与衞国大臣不能早正国家之本以致祸乱其罪皆见矣】
