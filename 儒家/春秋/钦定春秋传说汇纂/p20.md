<!-- { "loadSidebar": true } -->
　　谷梁【伐国不言围邑此其言围何也久之也伐不逾时战不逐奔诛不填服】
　　胡传【围者缳其城邑絶其往来之使禁其樵采之途城守不下至于经年而不解诛乱臣讨贼子可也长葛郑邑何罪乎书围于此而书取于后宋人之恶彰矣】
　　集说【范氏甯曰宋以此冬围之至六年冬乃取之古者师出不逾时重民之命爱民之财乃暴师经年仅而后克无仁隐之心而有贪利之行故围伐兼举以眀之　赵氏匡曰伐国而围邑皆书之不可偏遗也公羊曰强也夫一邑之强亦何防为而特书乎刘氏敞曰公羊以谓邑不言围非也围之为义施于堑守而已无择于国与邑也茍有告者则书之何为不言乎且春秋之所以不择于国与邑而悉书之者为害民伤财也何谓邑不言围　杜氏谔曰春秋书围四十四伐国而言围者九此为之首书伐书围书取恶之也　程子曰伐国而围邑肆其暴也　髙氏闶曰围人城邑者其兵必众而称人者贬之也家氏翁曰宋穆公受国于宣公及其卒也复以归宣公之子而使己子冯出居于郑殇公不仁日以杀冯为事輙率诸侯伐郑以有东门之役自是兵连不解宋殇实为祸首书伐书围责其暴也　吴氏曰前书莒人伐取牟娄一加兵即取其邑取之易也宋虽加兵于郑之邑而取之难故围之经年乃得取李氏廉曰伐国围邑四而有二例伐郑围长葛伐宋围缗皆着其暴也齐侯伐郑围新城则又以着其】
　　【无贪地之心辞同而义异矣或曰外伐之围邑仅四鲁一国而被伐围邑亦四何也赵子曰内事详故悉书外事不告则不书矣】
　　【甲桓王子三年】六年【齐僖十四年晋哀侯光元年衞宣二年蔡宣三十三年郑庄二十七年曹桓四十年陈桓二十八年杞武三十四年宋殇三年秦文四十九年楚武二十四年】
　　春郑人来输平【输左作渝】
　　左传【更成也】
　　公羊【输平者何输平犹堕成也何言乎堕成败其成也曰吾成败矣吾与郑人末有成也吾与郑人则曷为末有成狐壤之战隐公获焉然则何以不言战讳获也】
　　谷梁【输者堕也平之为言以道成也来输平者不果成也】
　　胡传【输者纳也平者成也郑人曷为纳成于鲁以利相结解怨释雠离宋鲁之党也公之未立与郑人战于狐壤止焉元年及宋于宿四年遇于清其秋防师伐郑即宋鲁为党与郑有旧怨明矣五年郑人伐宋入其郛宋来告命鲁欲救之使者失辞公怒而止郑伯知其有间可乗也是以来纳成尔然则善之乎曰平者解怨释雠固所善也输平者以利相结则贬矣曷为知其相结之以利也后此郑伯使宛来归祊而鲁入其地防郑人伐宋得郜及防而鲁又取其二邑是知输平者以利相结乃贬之也】集说【杜氏预曰和而不曰平　孔氏颖达曰渝变也变更前恶而复为和好变即更之义成即平之训故传解渝平谓之更成自狐壤以来与郑不和今日复和故曰更成言更复狐壤以前之好也　孙氏复曰郑人来输诚于我平四年翚防诸侯伐郑之怨也平者释憾之辞　孙氏觉曰输者纳也郑人请和来纳其平　叶氏梦得曰输犹输粟然有物以将之也和而不曰平来外辞也何以不言及郑平方请未平也人微者也　程氏迥曰输如吕刑输而孚之输我无欲平之意而郑输其平于我　陈氏傅良曰渝平释憾而为平也平不书必闗于天下之故而后书书渝平以志诸侯之合书及郑平以志诸侯之散是春秋之所终始也　张氏洽曰郑庄之纳平非有讲信修睦之心而深为合党敌宋之计是以不惮屈已求和于鲁继以纳祊而未即求许所以为败宋入许之权舆鲁隐亦入于其术中而不悟也故惟胡氏之说为得春秋之防　吕氏大圭曰春秋书平者六而此独书来输何也曰平者解雠释怨之辞也平之义则一而情异矣宋人及楚人平则宋欲之也及齐平则两相下也宋及楚平盖出扵不得已也鲁及齐平则齐知敬鲁而鲁亦不欲加兵于齐也若夫来输平则直出于郑伯之意尔言来输则有自屈损之意岂诚敬鲁畏鲁欲与鲁释其旧憾哉特以鲁宋方合而幸其有可乗之隙于是乎自屈损以求成尔呉氏曰来者彼来求我非我往求彼也输谓输写其情平谓两国昔有忿怨如地之不平今悉刬削而使之平也输平犹曰纳欵也上年鲁甞同宋卫伐郑今郑释其怨而求和于鲁故曰来输平　齐氏履谦曰渝当依公谷作输彼欲而求成于我曰输我欲而往平于彼曰暨两相欲曰及郑人来输平是彼欲而求成于我也宋及楚平是两相欲也暨齐平是我欲而往平于彼也　汪氏克寛曰经书平者凡六惟此言输平输之为言必有货赂行乎其间而非虚言求平矣乃郑志而非鲁志茍不以利啗鲁则鲁必不従也　刘氏实曰输纳也此必有挟而来谓之输平谓平其前日之怨尔曰来输平见我无所欲郑人有所挟而来请和于我尔岂非欲离宋鲁之交而为他日败宋之计乎　张氏溥曰郑庄岁与宋战务孤宋援特来输平鲁遂雠宋而专従郑虽郑庄之狡善于离合人国抑在鲁未可谓信也盟宿遇清守信不固郑始得而用之不然胡为乎十一年之中五年党宋六年党郑也哉】
　　【案输平渝平三传互异左氏以渝平为更成公谷以输平为堕成考前年公子翚伐郑有憾而未平则更成之説于义为近但左氏谓变前恶而为和好则渝与平为二意叶氏胡氏诸儒多主公谷作输而训输为纳言其纳平于我而变更前恶之意亦在其中矣文従公谷义従左氏似为得之故三传并存焉】附录左传【翼九宗五正顷父之子嘉父逆晋侯于随纳诸鄂晋人谓之鄂侯】
　　【鄂杜注晋别邑今在平阳府乡宁县南】
　　夏五月辛酉公防齐侯盟于艾【艾五盖反　此齐鲁交好之始　艾杜注泰山牟县东南有艾山今在山东青州府防阴县西北】
　　左传【夏于艾始平于齐也】
　　集说【杜氏预曰春秋前鲁与齐不平今弃恶结好陈氏傅良曰春秋之初宋鲁卫陈蔡一党也齐郑一党也于是郑始平鲁郑方交恶于王而亟平齐鲁将以合诸侯焉尔　赵氏鹏飞曰艾之郑故也自石门之而知齐郑为与国齐将救郑则地隔于鲁不求鲁无以救郑郑来渝平齐为之谋也故郑使反命而齐为艾之盟　陈氏深曰公与齐防四十一始扵艾终于定十二年盟黄　吴氏曰前此鲁未尝与齐交因郑输平之后而公始与齐盖郑庄之谋也齐侯与鲁为为郑结鲁也　程氏端学曰外为主称防此类是也　李氏廉曰齐大师之后受地于王方百里者五东方之国莫大焉自师尚父十二世至僖公已称东州之小伯宋以先伐之后爵居上公方与鲁为好未可间也故假郑以求鲁鲁一溺于输平之利再狥于于艾之盟三诱于祊田之归四惑于不王之告而鲁与齐郑之交固矣又曰书公防齐侯盟者四艾齐僖小伯之初也柯与扈齐桓图伯之初也于黄齐景争伯之初也春秋皆书防眀齐志也汪氏克寛曰宋殇既合五国之师伐郑又出师围邑经年而取之郑之怨宋深矣去年与邾伐宋末足】
　　【以释怨故特平齐鲁以为他日伐宋之谋鲁与齐而曰郑庄合齐鲁者以三年齐郑盟石门知齐郑合党故也不书及而书防则非鲁志而齐欲为也书于艾志齐僖小伯之始书于黄志齐景争伯之终前乎于艾虽石门然未与鲁平则党与未盛也后乎于黄虽次垂葭防牵防洮次蕖除伐晋伐宋而无盟矣凡书皆春秋所恶比事以观而世变可知矣　季氏本曰诸侯修睦以惇信眀义为本者也鲁尝与宋宿矣齐甞与郑石门矣至此则鲁离宋党而与齐为艾之盟又二年齐离郑党而与宋为瓦屋之盟又二年齐鲁复离宋党而与郑为中丘之倐离忽合倐合忽离不过为结党行私计尔信义何有焉此之所以不足贵也】
　　附录左传【五月庚申郑伯侵陈大获往岁郑伯请成于陈陈侯不许五父谏曰亲仁善邻国之寳也君其许郑陈侯曰宋卫实难郑何防为遂不许君子曰善不可失恶不可长其陈桓公之谓乎长恶不悛従自及也虽欲救之其将防乎商书曰恶之易也如火之燎于原不可乡迩其犹可扑灭周任有言曰为国家者见恶如农夫之务去草焉芟夷蕴崇之絶其本根勿使防殖则善者信矣】
　　秋七月
　　公羊【此无事何以书春秋虽无事首时过则书首时过则何以书春秋编年四时具然后为年】胡传【四徳备而后为干故易曰乾元亨利贞一徳不备则乾道熄矣四时具而后成岁故春秋虽无事首时过则书一时不具则嵗功亏矣既书时又书月者时天时也月王月也书时又书月见天人之理合也易不云乎君子行此四徳者故曰乾元亨利贞若夫上下异致天人殊观圣学不传而春秋之义见矣】
　　集说【何氏休曰过厯也春以正月为始夏以四月为始秋以七月为始冬以十月为始厯一时无事书其首月眀王者当奉顺四时之正也有事不月者人道正则天道正矣　杜氏预曰虽无事而书首月具四时成嵗也　程子曰无事书首月天时王月备而后成岁也　黄氏震曰无事亦书首月备四时也赵木讷曰或不书者传授脱之　程氏端学曰凡夏秋冬无事必书首月本与春无事书首月同义但春以一嵗之始王所颁之正朔而多一王字尔　刘氏实曰四时具然后成嵗一时不具嵗功不成故无事而亦书时示王者当奉若天道体干之四徳尔时天时月王月也厯一时无事而书始月示国君当谨守王度奉正朔与其法制禁令尔诸侯之奉王朔犹王之奉天道天人合而上下一此春秋书时月之防也】
　　冬宋人取长葛【左传作秋】
　　左传【秋宋人取长葛】
　　公羊【外取邑不书此何以书久也】
　　谷梁【外取邑不志此其志何也久之也】
　　胡传【宋人恃强围邑久役大众取非所有其罪着矣在王朝不防施九伐之威在列国不防修连帅之职郑人土地天子所命先祖所受不防保有而失之是上无天王下无方伯而郑亦无君也宋人强取以王法言不可胜诛以天理言不善之积着矣初穆公属国于与夷使其子冯出居于郑殇公既立忌冯而伐郑不亦逆天理乎春秋序宋主兵以殇之罪重也眀年郑人伐宋序邾为首以郑伯之罪也至是宋又举兵伐郑而围其邑肆行暴虐不善之积已着而不可解矣】
