<!-- { "loadSidebar": true } -->
　　左传【初子驷与尉止有争将御诸侯之师而黜其车尉止获又与之争子驷抑尉止曰尔车非礼也遂弗使献初子驷为田洫司氏堵氏侯氏子师氏皆丧田焉故五族聚羣不逞之人因公子之徒以作乱于是子驷当国子国为司马子耳为司空子孔为司徒冬十月戊辰尉止司臣侯晋堵女父子师仆帅贼以入晨攻执政于西宫之朝杀子驷子国子耳刦郑伯以如北宫子孔知之故不死书曰盗言无大夫焉子西闻盗不儆而出尸而追盗盗入于北宫乃归授甲臣妾多逃噐用多丧子产闻盗为门者庀羣司闭府库慎闭藏完守备成列而后出兵车十七乘尸而攻盗于北宫子蟜帅国人助之杀尉止子师仆盗众尽死侯晋奔晋堵女父司臣尉翩司齐奔宋子孔当国为载书以位序听政辟大夫诸司门子弗顺将诛之子产止之请为之焚书子孔不可曰为书以定国众怒而焚之是众为政也国不亦难乎子产曰众怒难犯专欲难成合二难以安国危之道也不如焚书以安众子得所欲众亦得安不亦可乎专欲无成犯众兴祸子必从之乃焚书于仓门之外众而后定】
　　集説【杜氏预曰非国讨当两称名氏杀者非卿故称盗以盗为文故不得言其大夫　孔氏颖逹曰若国家讨而杀之则举国名言杀其大夫若非国讨两下相杀则两书名氏王札子杀召伯毛伯是也此非国讨亦当两书名氏但杀之者尉止司臣之徒皆非卿也非卿则名氏不合见经故称之为盗凡言其者是其所有也君是臣之君故书弑其君臣是君之臣故书杀其大夫盗者宼贼之名贱之不系于国被杀者非盗之所有既以盗为文故不得言其大夫孙氏复曰盗者微贱之称盗一日而杀三卿故列数之恶郑伯失刑政也　刘氏敞曰谷梁曰称盗以杀大夫弗以上下道恶上也非也若以盗者指其君乎杀其臣而谓之盗是不正名也若以盗者固盗贼乎称盗乃宜矣又何云弗以上下道也如谷梁之意以上下道则曰盗杀其大夫乎则是大夫为盗之臣盗为大夫之君乃可耳　胡氏铨曰盗乘衅而至者也苟无衅隙盗岂敢犯哉三子者不能佐时忧国日寻干戈何异负贩小人而乘君子之噐乎如此则盗之招也杀之何悔哉　王氏葆曰易曰小人而乘君子之噐盗思夺之矣上慢下暴盗思伐之矣郑三卿之祸其近是乎　髙氏闶曰为大夫而见杀扵盗则其所以在人上者可知也　张氏洽曰郑之从楚以劳列国皆公子騑之罪也郑成公卒之初诸大夫欲从晋矣公子騑以官命未改止之及鄵之役僖公如防以从盟主而騑弑之及楚子囊伐郑子展欲坚守以待晋而騑请从楚以任其咎故公子騑者弑君之贼也而公子发公孙辄惟騑是从恶积而不可掩郑不能讨而盗得杀之所谓上慢下暴而致宼至孔子以为盗之招也】
　　【案郑三卿之死经书盗杀胡本程子説以为失卿职者非也身为国卿而骈首受戮于盗则不能其职明矣何待削其大夫而始为当官失职者之戒乎杜注孔疏谓以盗为文故不得言其大夫于义为长】
　　戍郑虎牢楚公子贞帅师救郑
　　左传【诸侯之师城虎牢而戍之晋师城梧及制士鲂魏绛戍之书曰戍郑虎牢非郑地也言将归焉郑及晋平楚子囊救郑十一月诸侯之师还郑而南至于阳陵楚师不退知武子欲退曰今我逃楚楚必骄骄则可与战矣栾黡曰逃楚晋之耻也合诸侯以益耻不如死我将独进师遂进己亥与楚师夹颍而军子蟜曰诸侯既有成行必不战矣从之将退不从亦退退楚必围我犹将退也不如从楚亦以退之宵渉颍与楚人盟栾黡欲伐郑师荀防不可曰我实不能御楚又不能庇郑郑何罪不如致怨焉而还今伐其师楚必救之战而不克为诸侯笑克不可命不如还也丁未诸侯之师还侵郑北鄙而归楚人亦还梧杜注郑旧地也案隋书荥阳县有梧桐涧疑即梧也　阳陵杜注郑地今在河南开封府许州西北】
　　公羊【孰戍之诸侯戍之曷为不言诸侯戍之离至不可得而序故言我也诸侯已取之矣曷为系之郑诸侯莫之主有故反系之郑】
　　集説【刘氏敞曰此非郑地矣曷为系之郑反之也曷为反之不土其地正也不土其地则戍之何诸侯以义反之矣而未入也又曰向者郑虎牢也而不言郑不使郑得专之意也今者非郑虎牢也而系之郑不取于郑之意也故义可以取虽过千乘君子不以为非义所不取虽已失之犹予使得名焉取之以义予之以义虽用天下可也况其下乎又曰谷梁曰其曰郑虎牢决郑乎虎牢也非也城人之邑戍人之都势必系其国而言有不系其国者乃变例也如其系国矣此乃常文又何决哉　苏氏辙曰诸侯既城虎牢非郑地矣而系之郑诸侯将服郑而归之故致其意也郑之虎牢宋之彭城一也　陈氏傅良曰向也曰虎牢今也曰郑虎牢何不系之郑者为天下城之也系之郑者为郑戍之也是故楚丘不系之卫缘陵不系之杞梁山沙鹿不系之晋皆非一国之辞也郱鄑郚系之纪彭城繋之宋皆一国之辞也又曰楚数救郑矣不书于是始书以为晋悼复伯楚欲救而不能也是故书救陈见晋之终失陈书救郑见楚之终失郑云尔　赵氏鹏飞曰孰戍之伐郑之诸侯戍之也説者以为鲁独戍之鲁敢以单师抗楚哉　家氏翁曰胡文定谓春秋善楚之救殆不然也唐之叛将有乞援于外而抗其君者与诸侯乞援于楚何异即是而观救之善不善判矣　汪氏克寛曰前书晋悼救陈而陈卒属于楚此书楚救郑而郑遂服于晋得郑而弃陈悼公盖惑于诸大夫之言以为陈近于楚是以计近功而亏大义急于此而缓于彼也季氏本曰楚本争郑春秋何尝以救许楚乎纪其实而已　陈氏宗之曰左氏曰非郑地也言将归焉盖既欲驻师扼险以逼之亦欲兼断荆楚之路为郑屏蔽郑服则将归焉德威竝行以示懐纳扵郑城而不戍犹不城也楚来争郑徐合诸侯以救之无及于楚而勦民犹不救也此戍虎牢之意也戍则当宿兵峙粮据险退可守进可战郑服则保郑以拒楚郑贰则我扼其要而制其肩膂南向足以御楚而反向足以临郑矣　严氏启隆曰诸侯伐郑而郑不下于是乎顿兵虎牢为久驻计故亦曰戍非遣兵徃戍之戍若戍陈者比也戍之与围其用不一围则劳而戊则逸是以我兵方戍而郑即平昔日之城所以为今日之戍地也晋师城梧及制梧与制皆虎牢之旁邑城之所以翼虎牢其事细故史不书是时晋之计主于扰郑而使自服故进无偪之之兵亦主于肄楚而使自疲故遇亦无胜之之意】
　　【案胡传谓虎牢系郑为罪诸侯非也既灭虎牢而不戍何贵乎城诸侯合兵以戍之所以庇郑而抗楚三驾之绩实本于此何罪之有焉又谓楚师救郑春秋以救许楚亦非也此年书楚救郑与僖二十八年书楚救卫义同盖以见晋伯之方兴而楚不能争耳今故不主胡氏説】
　　公至自伐郑
　　集説【季氏本曰郑虽未服而诸侯已戍虎牢则伐郑之功也故以此饮至】
　　附录左传【王叔陈生与伯舆争政王右伯舆王叔陈生怒而出奔及河王复之杀史狡以说焉不入遂处之晋侯使士匄平王室王叔与伯舆讼焉王叔之宰与伯舆之大夫瑕禽坐狱于王庭士匄听之王叔之宰曰筚门闺窦之人而皆陵其上其难为上矣瑕禽曰昔平王东迁吾七姓从王牲用备具王赖之而赐之骍旄之盟曰世世无失职若筚门闺窦其能来东厎乎且王何赖焉今自王叔之相也政以贿成而刑放于宠官之师旅不胜其富吾能无筚门闺窦乎唯大国图之下而无直则何谓正矣范宣子曰天子所右寡君亦右之所左亦左之使王叔氏与伯舆合要王叔氏不能举其契王叔奔晋不书不告也单靖公为卿士以相王室】
　　【已灵王亥十年】十有一年【晋悼十一年齐灵二十年卫献十五年蔡景三十年郑简四年曹成十六年陈哀七年杞孝五年宋平十四年秦景十五年楚共二十九年吴夀梦二十四年】
　　春王正月作三军
　　左传【十一年春季武子将作三军告叔孙穆子曰请为三军各征其军穆子曰政将及子子必不能武子固请之穆子曰然则盟诸乃盟诸僖□诅诸五父之衢正月作三军三分公室而各有其一三子各毁其乘季氏使其乘之人以其役邑入者无征不入者倍征孟氏使半为臣若子若弟叔孙氏使尽为臣不然不舍】
