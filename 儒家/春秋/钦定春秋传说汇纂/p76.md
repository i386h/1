<!-- { "loadSidebar": true } -->
　　集説【何氏休曰旧故也缮故曰新有所増益曰作始造曰筑　杜氏预曰言新皆旧物不可用更造之辞　范氏甯曰周礼天子十二闲马六种邦国六闲马四种每廏一闲言法廏者六闲之旧制也　孔氏颖达曰马之所处谓之廏延是廏之名名之曰延其义不可知也　杨氏士勋曰不言作者僖二十年新作南门传曰作为也有加其度也彼谓加其度更増大之故云作此直改新故不言作周礼校人辨六马之属种马一物戎马一物齐马一物道马一物田马一物驽马一物是也郑云玉路驾种马戎路驾戎马金路驾齐马象路驾道马田路驾田马驽马给官中之役是天子六种之马分为左右廏故十二闲也又云邦国六闲马四种家四闲马二种郑云诸侯齐马道马田马各一闲驽马则分为三大夫则田马一闲驽马则分为三是天子十二闲马六种邦国六闲马四种也　赵氏匡曰左传云新作延廏若新作但当云作延廏不当云新　刘氏敞曰春秋二百四十二年所兴作修旧多矣不必书也而延廏南门盖微耳何故独书哉又新宫灾宣公之庙也太室屋壊鲁公之庙也灾与壊不能不修而经无修之文雉门及两观灾记新作焉以此数者参之修旧不足书其书者皆非礼之制不务公室者也又曰昔僖公修泮宫诗人颂之而春秋不书何哉泮宫者诸侯之学也僖公修之得其时制则诸侯之事也不可胜书故春秋不书也春秋以制度弼其上为法而诗人以恩厚爱其君为事诗有过厚而春秋无虚美此其所以异也然则其书延廏南门何哉延廏者天子之廏非诸侯之廏也南门者天子之门非诸侯之门也延廐之僣非荘公也过在可革而不革故曰新南门之僣自僖公始罪在不可为而为故曰新作夫春秋之记略常事简小事谨大事所以经后世非史官之任也　孙氏觉曰廐者马之所在不可以不修然荘公不务治其国家一无麦禾告籴他国又兴作以劳民盖荘公之新延廏于春秋兴作之罪又甚焉　王氏葆曰飬马欲其富故马廏谓之延延长也犹库藏欲其有余而谓之长府也　程氏端学曰新者彻其旧而一新之也延马廏名国虽无饥用民必在农隙去年大无麦禾告籴于齐上下困乏可知矣今春正当赈给劝耕惠鲜穷困而夺其力伤其财见荘公之无志于救荒而厉民以畜马有国家者知所鉴矣　汪氏克寛曰兴工作比聚失业之人亦荒政之一事也而春秋书筑郿新延廏以讥荘公何哉夫国有储蓄仓廪实府库充则兴工作以聚穷民使无转徙之患亦云可也今大无麦禾仓廪虚竭乞籴于邻邦以救朝夕之急而犹兴不急之役何荘公之不知务乃至此极耶湛氏若水曰当春农作方兴而举工作焉是之谓小不时上年大无麦禾而与筑郿相继而兴焉是之谓大不时　王氏锡爵曰礼凶年马不食谷驰道不修去冬大无麦禾而今春新延廏廏有肥马民有饥色矣其时若告籴之臧孙辰何曽无一谏耶】
　　夏郑人侵许
　　左传【夏郑人侵许凡师有钟鼓曰伐无曰侵轻曰袭】
　　集説【髙氏闶曰许郑邻也诸侯救郑而许不至故侵之　张氏洽曰许郑世雠也然许自盟幽之后不与于齐桓之防郑人侵之或齐之命与自后许始从中国】
　　秋有蜚【蜚扶味反】
　　左传【为灾也】
　　公羊【何以书记异也】
　　谷梁【一有一亡曰有】
　　集説【刘氏向曰蜚色青非中国所有南越盛暑男女同川滛风所生为虫臭恶公取齐滛女故蜚至天戒以为将生臭恶闻于四方也　刘氏歆曰负蠜性不食谷食谷为灾介虫之孽　啖氏助曰左氏云凡物不为灾不书春秋纪异多矣何必为灾乃书刘氏敞曰蜚之为物状若牛而白首一目虬尾行水则竭行草则死见则其国大疫　罗氏愿曰负蠜今谓之蜚盘虫好以清旦集稻上食稻花田家率以蚤作掇拾置他所日出则散去既食稲花又其气臭恶能熯稲使不蕃春秋书之当由此尔　张氏洽曰书有言本无也　汪氏克寛曰尔雅通志本草皆以蜚为虫山海经以蜚为兽但负盘常有当如书螽书螟不当书有姑并识以俟参考　王氏樵曰尔雅蜚胪肥郭璞注蜰即负盘臭虫刘歆以为负蠜江休复杂志唐彦猷有旧本山海经説蜚处渊则涸行木则枯疑春秋所书即此物若是负蠜不当书有谓之多可也】
　　【案春秋灾异竝书蜚之为物鲁本无而今有之则异也能食稲花使稲不蕃则灾也若刘氏敞所谓一目而虬尾者则山海经所载姑竝存之】
　　冬十有二月纪叔姬卒
　　集説【何氏休曰国灭卒者从夫人行待之以初也杜氏预曰纪国虽灭叔姬执节守义故系之纪贤而录之　杨氏士勋曰内女嫁于大夫则不书卒为媵亦如之今既书卒故知贤也　家氏翁曰灭国不葬此以贤叔姬故特书葬娣媵不葬此以贤叔姬故与伯姬俱得葬春秋以叔姬秉节守义不为国亡而变其所守特录之以垂训后世　呉氏曰叔姬娣也鲁纪之待叔姬与叔姬之自待其身皆与伯姬同春秋备书之此盖荘公以为姑而为服大功之服也欤叔姬荘十二年归酅此卒于酅也纪灭而犹系之纪盖国亡无所依托虽寄寓于酅以待死其为纪国夫人之娣则如初也　季氏本曰不书日国亡无讣者也犹书卒者鲁人闻而徃吊恩礼有加焉】
　　【案纪叔姬书卒先儒皆以为贤其守节此不昜之论也胡传独以为卒叔姬者见纪侯之异于太王则非春秋之防矣】
　　城诸及防
　　左传【书时也凡土功龙见而毕务戒事也火见而致用水昏正而栽日至而毕】
　　谷梁【可城也】
　　集说【杜氏预曰今九月周十一月角亢晨见东方三务始毕戒民以土功之事大火心星次角亢而见者致筑作之物十月定星昏而中树板榦而兴作日南至微阳始动而息　孔氏颖逹曰此言城诸及防文十二年城诸及郓定十四年城莒父及霄防十年传晋师城梧及制同时城二邑者皆言及谷梁传曰以大及小也何休云诸君邑防臣邑言及别君臣之义贾逵云言及先后之辞杜不为注先后之辞是也　杨氏士勋曰左氏之例城有时与不时隐七年传云凡城之志皆讥也此云可城也者传以得土功之节者则讥之浅失土功之时者责之深故传曰可城也不谓此城无讥也　啖氏助曰谷梁云以大及小也此但依先后次第何小大乎　刘氏敞曰言及先诸而后防也　家氏翁曰鲁国比嵗凶饥而荘公轻用民力不惟城一邑又并城二邑故虽时而必书所以讥也　呉氏曰凡书土功虽时非善之也愈于非时者尔其间亟兴土功而亟书之不系乎时与不时皆贬也前年冬筑郿大饥而告籴此年春新延廏于是又城诸防岂不为亟而讥之乎　汪氏克寛曰左氏以谓书时也谷梁以谓可城特拘于常例农隙之时而不知荘公之城非其时也　卓氏尔康曰城邑筑聚为扞圉而设本非无故非时书时亦书奠土劳民国家所重不得不书也】
　　附录左传【樊皮叛王】
　　【丁惠王十已三年】三十年【齐桓二十二年晋献十三年卫懿五年蔡穆十一年郑文九年曹僖七年陈宣二十九年杞惠九年宋桓十八年秦宣十二年楚成八年】
　　春王正月
　　附录左传【春王命虢公讨樊皮夏四月丙辰虢公入樊执樊仲皮归于京师】
　　夏师次于成【左无师字】
　　谷梁【次止也有畏也欲救鄣而不能也不言公耻不能救鄣也】
　　集説【杜氏预曰齐将降鄣故设备　陈氏傅良曰此其书次何以是为不足书也甚矣荘之不竞于齐也君父死焉不能讨谋纪而齐灭纪及齐围郕而郕降于齐于是次成齐人降鄣虽罪齐桓也讫荘公之身不可以不贬也　张氏洽曰任公辅曰人微师少不见于经当从公谷书师　汪氏克寛曰赵氏谓鲁欲防齐围鄣至成待命夫欲救患而不能谋陵弱而为援皆罪也然鄣乃纪之附庸观鲁之加恩礼于纪叔姬则未必合兵以灭鄣盖鲁荘有姑息之爱妇人之仁而畏齐强盛不敢援鄣故佯为救鄣之虚名犹次滑之意耳　湛氏若水曰着妄动之兵也夫鄣纪之遗邑也公念伯姬之亲叔姬之贤欲存之以为纪后则当请之于齐不获则声罪决战以存之可也欲救鄣而兵出畏齐而不前次于成焉非妄动而何】附录左传【楚公子元归自伐郑而处王宫鬪射师谏则执而梏之　秋申公鬪班杀子元鬪谷于菟为令尹自毁其家以纾楚国之难】
　　秋七月齐人降鄣【降户江反鄣音章　鄣杜注纪附庸国东平无盐县东非有鄣城今东平州东六十里有鄣城集即鄣故城也】
　　谷梁【降犹下也】
　　胡传【降者胁服之辞前书郕降于齐师意责鲁也此言齐人降鄣専罪齐也鄣者纪之附庸微乎微者也齐人不道肆其强力胁使降附不书鄣降而曰降鄣者以齐之强故罪之深以鄣之微故责之薄春秋之法扶弱抑强明道义也霸者之政以强临弱急事功也故曰五覇三王之罪人仲尼之徒无道桓文之事者】
　　集説【杜氏预曰小国孤危不能自固盖齐遥以兵威胁使降附　孔氏颖逹曰计纪侯去国至此二十七年则邑不得独存此盖附庸小国若邿鄟者也不言侵伐盖以兵威胁使降附　赵氏匡曰凡服从内附曰降不言鄣降降由于齐　孙氏复曰案八年师及齐师围郕郕降于齐师先言围而后言降此直书齐人降鄣者恶齐强胁且见鄣微弱不能伉齐之甚也　刘氏敞曰公羊曰降之者取之也不言取之为桓公讳也非也取之固曰取之降之固曰降之迁之固曰迁之非可相假借为讳避也多见其惑也孙氏觉曰春秋书降者二降服之名也八年郕降于齐师不曰齐师降郕而曰郕降者是时齐鲁之师相防围郕郕不降于鲁而自降齐耳今书齐人降鄣非鄣欲降也齐强降之耳　苏氏辙曰鄣纪之附庸也齐人力降之复为附庸故不言灭纪已入齐鄣无所附故不言取　万氏孝恭曰以齐桓之贤尝有存亡继絶之功得鄣之地不足以为广并鄣之众不足以为强乃必降而有之使纪之土地人民无复孑遗圣人所以书降鄣而深致其诛贬也　湛氏若水曰五覇假之也犹将假仁义而为之恤小尊王皆其事今鄣无罪以势降取之是强陵弱众暴寡利人之有下负恤小之义上冒无王之罪何仁义之假乎】
　　八月癸亥葬纪叔姬
　　谷梁【闵纪之亡也】
　　胡传【灭国不葬此何以葬贤叔姬也纪侯既卒不归宗国而归于酅所谓秉节守义不以亡故而睽妇道者也故系之于纪而録其卒葬先儒谓贤而得书是也贤而得书所以为后世劝也】
　　集説【杜氏预曰以贤录也无臣子故不作諡　刘氏敞曰灭国不葬此何以葬顺纪季而贤叔姬也何贤乎叔姬纪侯大去其国叔姬从焉纪侯卒叔姬归于酅妇人从人者也从不失节以是为贤也　孙氏觉曰叔姬之卒又录其葬以为于丧灭之中能以节义自守故嘉之也　髙氏闶曰复系之纪不以酅昜纪也　张氏洽曰纪叔姬从一而终不以存亡贰其心故详录其生死又纪鲁之徃葬皆以正夫人之礼书之所以明妇行以示后法也　家氏翁曰娣媵不葬此以贤叔姬故与伯姬俱得葬　汪氏克寛曰春秋国灭而书葬者三书齐侯葬纪伯姬以见齐侯廹灭纪国夫人在殡而不及葬也书葬陈哀公以见楚虽灭陈而陈人尚能葬其君也惟纪叔姬则以其贤故因鲁人往葬而特书之然国灭而葬其君夫人若娣媵皆闵其亡灭而存之之意也故朱子纲目书魏葬汉献帝晋葬魏元帝宋葬晋恭帝亦圣人存亡继絶之遗防也　张氏溥曰叔姬不归鲁而归酅死则仍系之纪其志也春秋贤之甚书之详桓荘二姜可以感矣】
　　【案叔姬书葬既以见叔姬之贤亦因鲁之往葬也公羊谓徒葬乎叔者非也】
