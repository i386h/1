<!-- { "loadSidebar": true } -->
　　集说【杜氏预曰江黄楚与国也始来服齐故爲合诸侯　张氏洽曰齐桓谋楚先服此二国皆廹近楚之境者所以远交而孤楚之势此桓公服楚之规模也唯宋与盟不烦诸侯也　赵氏鹏飞曰桓公之谋诚可谓远矣北杏至是二十有四年诸侯服从搂而伐楚何患不克而必待江黄之来而谋始定何哉盖师出万全伯主之举也诸侯之师固足以鬬其前而楚彊且锐无以拒其后则未足以制其死命故必来其与国之近于楚者俾爲掎角之援则腹背受敌进不能胜退不能守尚何恃而不屈哉此桓公所以必得江黄而后伐楚也今其至也必盟以结其心江黄之心固则伐楚之功成矣　赵氏与权曰楚强于江汉若徐若舒蓼皆属之江黄介其间以弱役强闻侯国有伯而危者安亡者存故不远而来愿就盟焉桓公之伯亦盛矣惜乎爲德不终卒灭于楚亦可伤也齐亦病矣　李氏廉曰江黄始至于贯又至于阳谷又从齐侵陈黄亡于僖之十二年江亡于文之四年　汪氏克寛曰贯泽阳谷之盟会公谷谓诸侯皆在而止言齐宋江黄以包之今考春秋会盟未有诸侯在会而经不书者盖列国诸侯之大者莫大乎齐宋齐则伯主而宋则上公也与国之远者莫远乎江黄皆荆楚之羽翼也齐宋会盟而江黄与焉则天下诸侯之无不从者可知矣二传盖推言其势之若是非诸侯之果皆与盟也读者当不以辞害意　季氏本曰江黄楚之东北境可出兵以截齐后者也得江黄则师无左顾之忧矣】
　　附录左传【齐寺人貂始漏师于多鱼　虢公败戎于桑田晋卜偃曰虢必亡矣亡下阳不惧而又有功是天夺之鉴而益其疾也必易晋而不抚其民矣不可以五稔】
　　【多鱼杜注地名阙　桑田杜注虢地在农陜县东北今河南陜州灵宝县西二十王里稠桑驿卽其地也】
　　集说【王氏锡爵曰虢之亡固不系于败戎也是时下阳旣失卽画地而守之其能爲晋御哉】
　　冬十月不雨
　　公羊【何以书记异也】
　　谷梁【不雨者勤雨也】
　　集说【杜氏预曰一时不雨则书首月　范氏甯曰言不雨是欲得雨之心勤也明君之恤民　孙氏觉曰春秋之法一时不雨则书过时不雨则加自文以别之僖公三时不雨而首时皆志者谷梁谓之闵雨僖公有恤民之心一时不雨则忧其灾及于物春秋据旧史书之以见其有志于民也　张氏洽曰书此以见鲁国上下皆以无雨爲忧也止书首时自酉至亥三月皆不雨也　赵氏鹏飞曰书不雨者二书一时不雨或累月不雨者讥其无闵雨之心也书月不雨者喜其有忧民之心也庄三十一年书冬不雨一时不雨也一时不雨而公不问荒于政矣文二年自十二月不雨至于秋七月十年自正月不雨至于秋七月十三年自正月不雨至于秋七月累月不雨也累数月不雨而公不知怠于政矣惟僖公之世三书不雨才一月必书见僖公有忧民之心而闵雨也故三年六月雨亦书夫其得雨必书不雨必书则公之念民深矣】
　　楚人侵郑
　　左传【楚人伐郑鬬章囚郑聃伯】
　　集说【张氏洽曰楚自庄三十年楚頵已长杀子元用子文爲令尹兵势浸强故比年侵伐郑若非齐桓专以图楚爲事必未能制之于召陵而执宋公盟诸侯之事不在僖十九年之后矣　家氏翁曰会于柽谋救郑楚人比岁侵郑而师不出何哉王师不讨有罪几百年矣以伐楚爲先务可谓天下之至难必万全而后动明年楚伐郑师乃出春秋不以缓爲讥矜其难也】
　　【甲惠王二子十年】三年【齐桓二十九年晋献二十年衞文三年蔡穆十八年郑文十六年曹昭五年陈宣三十六年杞惠十六年宋桓二十五年秦穆三年楚成十五年】
　　春王正月不雨夏四月不雨
　　公羊【何以书记异也】
　　谷梁【不雨者勤雨也一时言不雨者闵雨也闵雨者有志乎民者也】
　　胡传【谷梁子曰不雨者勤雨也每时而一书闵雨也闵雨者有志乎民者也歴时而总书不忧雨也不忧雨者无志乎民者也案诗称僖公俭以足用寛以爱民务农重谷则诚贤君也其有志乎民审矣故冬不雨而书春不雨而书夏不雨而书以着其勤也文公以练祭则缓于作主以宗庙则大室屋坏以赋政则四不视朔以邦交则三不会盟其无志乎民亦审矣故自十有二月不雨至于秋七月而书自正月不雨至于秋七月而书以着其慢也】
　　集说【杜氏预曰一时不雨则书首月　范氏甯曰闵忧也经一时辄言不雨忧民之至　高氏闶曰不雨八越月而不书旱何也凡书旱者虽有时而雨犹以不足爲旱也若直不雨则旱在其中矣连于首月书之见其爲灾之久而僖公以不雨爲念也　张氏洽曰愚案春秋传心之要典三时不雨则饥馑荐臻民命阽危此云汉所以编于诗而去冬及今年春夏之不雨虽记阳亢时灾然书法异于文公亦因以着其君尚忧民之忧也　赵氏鹏飞曰正月今之十一月四月今之二月此时虽不雨无害于农而必书者又见僖公之念雨也　汪氏克寛曰有志乎民者心在于民而忧民事也无志乎民者心不在于民而不忧民事也何休谓僖公饬过求已循省百官放佞臣郭都等理寃狱四百余人精诚感天不雩而得澍雨其事虽不可考然以经意观之则僖公必能悔过修政以消天变矣故曰春秋传心之要典书法之不同君心之所由着也或谓春秋每年备四时僖公之经间无异事则离其首月而各书不雨文公之经自有异事故不复出首月不雨之文谷梁贤僖公而生此说今考僖公冬不雨之下书楚人侵郑夏不雨之下书徐人取舒非无异事也文公十三年春正月以首时书而亦不书春王正月不雨且圣人再书正月不以爲烦何独于不雨则总书之乎谷梁子之言必有所受矣】
　　徐人取舒【徐杜注徐国在下邳僮县东南括地志徐城县西四十里有大徐城卽古徐国也今江南鳯阳府泗州北八十里有古徐城相传爲徐偃王筑舒杜注舒国庐江舒县今江南庐州府庐江县西舒县古城是】
　　集说【刘氏敞曰舒者何附庸之国也杜氏倒曰胜国而不用大师亦曰取非也成国重于附庸附庸重于都邑春秋凡记祸乱宜分别此三等之异知其罪有大小轻重浅深者也今顾不然反爲不道者记师行难易而已何益于襃贬哉又曰公羊云易也非也若实灭国岂得言取变灭言取是轻灭国之科同于取邑春秋岂爲尔乎　孙氏觉曰舒者附庸之国服属于楚徐人自楚取之使属徐也　许氏翰曰舒盖荆与国徐人取之盖倚齐鲁　赵氏鹏飞曰齐桓自庄二十六年伐徐意徐遂服于齐也徐服于齐则取舒之谋齐谋也舒隶于庐而廹近楚诗曰荆舒是惩则楚之与国也齐之爲谋袭其不备而取之夺楚援也其后楚疾于徐而两伐之齐桓公爲合八国之君于匡而使大夫救徐则楚之伐盖愤徐灭其与国而桓公救之亦以其有取舒之功也　李氏廉曰外灭国书取者惟此左氏公羊皆以爲易赵氏以爲不絶其祀也夫用兵虽有难易而灭人之罪无重轻何得以易而减其灭罪乎以爲不絶其祀则书降书迁足矣以爲舒自取灭亡则书溃书亡足矣何得称取称取者与鲁兵书灭曰取同文盖徐始见经而得书人始灭国而得书取是必末减之辞故先儒林氏以爲舒者楚之党徐人取舒爲齐桓通伐楚之径也春秋以其效顺于侯国也故书人书取此说疑得之】
　　【案徐人取舒公羊以书取爲易苏氏辙以书人爲羡文皆非也惟李氏亷会通最合经旨】
　　六　雨月
　　左传【春不雨夏六月雨自十月不雨至于五月不曰旱不爲灾也】
　　公羊【其言六月雨何上雨而不甚也】
　　谷梁【雨云者喜雨也喜雨者有志乎民者也】
　　胡传【雨云者喜雨也闵雨与民同其忧喜雨与民同其乐此君国子民之道也观此义则知春秋有惧天灾恤民隐之意遇天灾而不惧视民隐而不恤自乐其乐而不与民同也国之亡无日矣】集说【何氏休曰所以详录贤君精诚之应也僖公饬过求己六月澍雨明天人相与报应之际不可不察其意　杨氏士勋曰春秋上下时雨不书非常乃录今辄书六月雨者欲明僖公得雨则心喜故也心喜是于民情深故特录之　刘氏敞曰不雨言不雨此其曰六月雨何乐之也忧之故乐之也忧以天下乐以天下又曰文公之书不雨自十二月至于秋七月其于民如此之慢也僖公之书不雨歴一时则书之其于民如此之闵也不独书六月雨而已又先书四月不雨所以见有志乎民汲汲之甚也　高氏闶曰建巳之月万物始盛待雨而大古者以是月雩而祈雨则六月之雨尤爲可喜　张氏洽曰得雨而喜见僖公乐民之乐异于文公之不勤矣所以此书雨而彼不书也　李氏廉曰一经书雨此爲特笔与他公之止书不雨者异矣而何氏以例之宣公大有年皆以爲改过之应恐宣公不可同于僖公也】
　　秋齐侯宋公江人黄人会于阳谷【阳谷杜注齐地在东平须昌县北今山东兖州府阳谷县东北三十里阳谷故城是也】
　　左传【谋伐楚也】
　　公羊【此大会也曷爲末言尔桓公曰无障谷无贮粟无易树子无以妾爲妻】
　　谷梁【阳谷之会桓公委端搢笏而朝诸侯诸侯皆谕乎桓公之志】
　　胡传【案左氏谋伐楚也或曰侵蔡次陉之师诸侯皆在江黄独不与焉则安知其爲谋伐楚乎曰兵有聚而爲正亦有分而爲奇诸侯之师同次于陉所谓聚而爲正也江人黄人各守其地所谓分而爲奇也次陉大众厚集其阵声罪致讨以震侯国之威江人黄人各守其境按兵不动以爲八国之援此克敌制胜之谋也退于召陵而盟礼定循海以归而涛涂执然后及江人黄人伐陈则知侵蔡次陉而二国不会自爲掎角之势明矣此大会而末言者善是谋也】
　　集说【张氏洽曰去年盟以定其交矣今岁再会申伐楚之约也　赵氏鹏飞曰贯之盟盟之而已伐楚之谋初未以谕江黄也阳谷之会江黄听命于齐爲伐楚之援也江居新息而黄居弋阳二国在楚之东南而陉近蔡禁兵至陉则二国在楚兵之后各按兵不动爲掎角之势齐与诸侯鬭其前则江也黄也蹑其后今日阳谷之会受其谋也然则何爲不命之于贯而复爲是防耶盖贯之盟二国新至不保其无携也故盟以结之伐楚之谋不可泄也今伐楚之谋已集会而命之授以成算故明年遂兴伐楚之师焉李氏廉曰阳谷之会公谷胡传皆以爲不盟疑亦可入胥命萧鱼之例　汪氏克寛曰二年楚侵郑故】
　　【又曰公羊云无障谷无贮粟所谓障谷贮粟卽孟子云曲防遏籴谷梁所云雍泉讫籴也　金氏贤曰会于柽盟于贯会于阳谷万全而后举不敢以易也】
　　【案阳谷之会以爲谋伐楚者左氏也公谷则皆无此意然下与伐楚事相近疑左氏说是故胡传张注竝主是说盖伐楚救郑之谋已定于会柽诸侯惟宋最大江黄最远故再爲贯与阳谷之好以坚其信】
　　冬公子友如齐涖盟【谷作公子季友涖公谷作莅后同】
　　左传【齐侯爲阳谷之会来寻盟冬公子友如齐涖盟】
　　公羊【莅盟者何往盟乎彼也其言来盟者何来盟于我也】
　　谷梁【莅者位也】
