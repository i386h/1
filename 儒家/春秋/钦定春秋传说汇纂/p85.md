<!-- { "loadSidebar": true } -->
　　集说【孔氏颖达曰不言城夷仪而言城邢邢已迁也言城楚丘不言城衞衞未迁也　孙氏复曰此会柽诸侯城楚丘也不言诸侯者桓公怠于救患诸侯不一也然则善与非善也与其亡而存之不若未亡而救之之善也　刘氏敞曰桓公之封衞德莫大焉虽衞人亦自以谓桓公之于我德莫大焉春秋书之曾无以异于常诸侯尔彼衞已灭矣无王命而擅封之是擅王命也擅王命诸侯之大罪也故以小惠评之则桓公爲有德以大法论之则诸侯无专封也又曰齐桓城楚丘盖城者非独鲁也而独书鲁者以彼之爲未足以爲功故反循吾之常义而称城焉尔晋文使诸侯朝王盖朝者亦非独鲁也而独书鲁者以彼之爲未足以爲功故反循吾之常道而称朝焉尔春秋贵义不贵惠贵正不贵功略小善而优大节以正待人而已矣　高氏闶曰宋子鱼曰齐桓存三亡国义士犹或薄之斯可见当时已不与齐桓之封也茍桓公旣逐狄人请命于天子而城之旣城矣请命于天子而封之如是则天王命诸侯城楚丘以封衞而桓公之德在其中矣诗曰王命仲山甫城彼东方又曰经营四方吿成于王以此言之凡城必由天子之命及其成也又吿于王可也岂得自专哉　朱子曰诗录木瓜卽春秋序绩之意亦以善衞人之情也岂以齐桓之事尽可法哉　陈氏傅良曰诸侯城楚丘而封衞其以鲁辞书之但曰城楚丘何诸侯之义不得专封不以专封衞累桓公也以鲁辞书之使之若诸侯同欲然　张氏洽曰案衞灭之后齐桓公立戴公以庐于漕其年戴公卒文公立桓公城楚丘而封之今此书城楚丘盖分板筑之役于诸侯而鲁往城之也桓公拯救衞人之功至使衞国忘亡而春秋无一辞以美之者桓公虽有存亡继絶之大德而不免专天子之大权衞虽当封而周室尤不可以不尊故于此略齐桓之功而止书鲁人之往城所以抑伯权而尊王室其义微矣　吕氏大圭曰狄之再伐邢也齐救之旣迁也齐城之前有救患之师后无专封之失此春秋之所予也书狄入衞而不书救则前无救患之师矣书城楚丘而衞不书迁则后有专封之失矣此春秋之所夺也　汪氏克寛曰不言桓公又不书诸侯者略之使若鲁自城尔又曰僖二十八年子玉吿于晋请复衞侯而封曹宣十一年楚复封陈盖毁其宗庙失其爵位而复命爲诸侯皆谓之封夫诸侯有国受之天子继世嗣位则承之先君非受之天子承之先君而伯者命之则爲专封矣又曰衞之灭也春秋不书灭戴公庐于漕而不言迁桓公使公子无亏戍以甲士归其祭服乘马而不书救凡皆所以隐桓公之封衞盖其功不足以掩过是以略其事而微其功也夫城邢城杞皆以国书惟城缘陵不系国此不系衞则城缘陵之例也城邢序三国之师城杞序十一国之大夫城缘陵诸侯以凡举惟戍陈归粟于蔡不言诸侯此不言诸侯则戍陈归粟于蔡之例也然曰戍曰归粟虽若鲁事犹目陈蔡而楚丘之书法与鲁邑无异则深讳齐桓之专封而备责之也欤葵丘之命曰无有封而不吿桓公不得逭其责矣　卓氏尔康曰不言齐不举诸侯苐曰城楚丘者尔时齐桓公以伯命令诸侯版筑畚插各自受功各自令众诸侯奉齐之命苐从本国往衞非与诸侯同行不得书诸侯也】
　　【案邢自迁而城之则是助其版筑桢榦未有以见其专封也故邢书迁书城城楚丘而迁衞焉专封着矣故书城而不书迁然书城邢而不书城夷仪则亦不与专封之意也】
　　夏五月辛巳葬我小君哀姜
　　公羊【哀姜者何庄公之夫人也】
　　集说【高氏闶曰十有一月而葬外薨也丧至五月而葬也　吴氏澂曰哀姜有罪齐桓以伯令诛之者义也然姜实庄公之正配僖公之适母也子无绌母之道故僖以小君之礼葬之也　程氏端学曰姜氏淫逆得罪宗庙其死也不葬于其地而以归鲁鲁人受之葬之以礼又别爲之諡僖公知有母而不知有宗庙矣其十一月而葬非所论也　季氏本曰先儒皆谓哀姜僖公之嫡母子无绌母之义得用小君之礼窃意旣得罪于夫宜絶于宗庙以私礼葬可也以小君礼祔不可也】
　　虞师晋师灭下阳【公谷作夏阳　晋始见经　下阳杜注虢邑在河东大阳县今大阳废县在山西平阳府平陆县东北十五里又三十里爲故下阳城】
　　左传【晋荀息请以屈产之乘与埀棘之璧假道于虞以伐虢公曰是吾宝也对曰若得道于虞犹外府也公曰宫之奇存焉对曰宫之奇之爲人也懦而不能强谏且少长于君君昵之虽谏将不听乃使荀息假道于虞曰冀爲不道入自顚軨伐鄍三门冀之旣病则亦唯君故今虢爲不道保于逆旅以侵敝邑之南鄙敢请假道以请罪于虢虞公许之且请先伐虢宫之奇谏不听遂起师夏晋里克荀息帅师会虞师伐虢灭下阳先书虞贿故也】
　　【屈产公羊谓屈产爲地名今山西平阳府石楼县东南四里有屈产泉　埀棘杜注晋地　冀杜注国名平阳皮氏县东北有冀亭在今山西平阳府河津县东北十五里　顚軨杜注河东大阳县东北有顚軨坂今平陆县东北七十里　鄍杜注虞邑今山西平阳府平陆县东北二十五里有故鄍城】
　　公羊【虞微国也曷爲序乎大国之上使虞首恶也曷爲使虞首恶虞受赂假灭国者道以取亡焉其受赂奈何献公朝诸大夫而问焉曰寡人夜者寝而不寐其意也何诸大夫有进对者曰寝不安与其诸侍御有不在侧者与献公不应荀息进曰虞郭见与献公揖而进之遂与之入而谋曰吾欲攻郭则虞救之攻虞则郭救之如之何愿与子虑之荀息对曰君若用臣之谋则今日取郭而明日取虞尔君何忧焉献公曰然则奈何荀息曰请以屈产之乘与埀棘之白璧往必可得也则宝出之内藏藏之外府马出之内廐系之外廐尔君何丧焉献公曰诺虽然宫之奇存焉如之何荀息曰宫之奇知则知矣虽然虞公贪而好宝见宝必不从其言请终以往于是终以往虞公见宝许诺宫之奇果谏记曰唇亡则齿寒虞郭之相救非相爲赐则晋今日取郭而明日虞从而亡尔君请勿许也虞公不从其言终假之道以取郭还四年反取虞虞公抱宝牵马而至荀息见曰臣之谋何如献公曰子之谋则已行矣宝则吾宝也虽然吾马之齿亦已长矣盖戏之也夏阳者何郭之邑也曷爲不系于郭国之也曷爲国之君存焉尔】谷梁【非国而曰灭重夏阳也虞无师其曰师何也以其先晋不可以不言师也其先晋何也爲主乎灭夏阳也夏阳者虞虢之塞邑也灭夏阳而虞虢举矣虞之爲主乎灭夏阳何也晋献公欲伐虢荀息曰君何不以屈产之乘埀棘之璧而借道乎虞也公曰此晋国之宝也如受吾币而不借吾道则如之何荀息曰此小国之所以事大国也彼不借吾道必不敢受吾币如受吾币而借吾道则是我取之中府而藏之外府取之中廏而置之外廏也公曰宫之奇存焉必不使受之也荀息曰宫之奇之爲人也达心而懦又少长于君达心则其言略懦则不能彊谏少长于君则君轻之且夫玩好在耳目之前而患在一国之后此中知以上乃能虑之臣料虞君中知以下也公遂借道而伐虢宫之奇谏曰晋国之使者其辞卑而币重必不便于虞虞公弗听遂受其币而借之道宫之奇谏曰语曰唇亡则齿寒其斯之谓与挈其妻子以奔曹献公亡虢五年而后举虞荀息牵马操璧而前曰璧则犹是也而马齿加长矣】
　　胡传【案孟子晋人以埀棘之璧与屈产之乘假道于虞以伐虢宫之奇谏百里奚不谏然则晋人造意以虞首恶何也贪得重赂遂其强暴灭兄弟之国以及其身而亡其社稷所以爲首乎春秋圣人律令也观此义可以见法矣唐高宗赐其臣长孙无忌金宝缯锦欲以立武昭仪虽无忌终不顺防君子犹讥其没于利而不反君赐也矧受他人之赂遂其强暴者乎国而曰灭下阳邑尔其书灭何也下阳虞虢之塞邑犹秦有潼关蜀有剑岭皆国之门户也潼剑不守则秦蜀破下阳旣举而虞虢亡矣春秋此义以天下爲家以城郭沟池爲固以山川丘陵爲险设之以守国而待暴客者也其衰世之意邪】
　　集说【陆氏淳曰淳闻于师曰晋侯贪而忘亲灭人之国其罪易知也虞君职爲上公受人之赂遂其强暴以取灭亡其恶至矣故圣人以爲首焉此与齐国夏首围戚义同　徐氏彦曰虢之灭由于下阳之亡郢之入由于州来之亡故皆书灭　刘氏敞曰夏阳虢之邑也其言灭何国举也国举矣则曷爲书夏阳言虢之所以爲虢者恃夏阳也且君存焉灭国多矣何爲独言乎虢之恃夏阳见非独虢之恃夏阳也虞亦恃焉灭夏阳二国丧矣　程子曰虞假道而助晋伐虢虢之亡虞实致之故以虞爲主下阳邑也虢之亡由此故卽书灭　高氏闶曰不曰虞人晋人而曰师者着其恃众以凌虐也取邑而言灭者下阳虢之所保下阳取而虢亡不待殒其社稷也圣人书郑伯入于栎而不书入郑书虞晋灭下阳而不书灭虢观物有要矣　胡氏宁曰春秋诛恶皆罪其与之爲恶者故以齐首石曼姑以宋首州吁以虞首晋以子家首子公先儒以灭汉者张禹非王氏亡唐者李勣非武后得春秋之意矣　张氏洽曰虞周大王子仲雍所封虢文王弟虢叔之后晋成王弟唐叔之后又曰晋武公以曲沃伯簒晋献公嗣立浸以兵吞噬近地之小国晋与虞虢爲邻自庄公末因虢人侵晋而谋于士蔿以图虢今始与虞伐之盖先以重赂间虞虢之交使虞人不知其谋忘辅车相依之势反道晋以灭下阳下阳者控制虞虢之要地晋取下阳而二国举矣故春秋于此书灭以虞首兵所以见虞之自取灭亡也　吕氏大圭曰州吁吿于宋而后伐郑序宋主兵晋请于虞而后伐虢序虞爲首盖从州吁之请者宋也则伐郑之役宋实爲之衞不能以自必也从晋人之请者虞也则伐虢之师虞实主之晋亦不能以自必也　赵氏鹏飞曰晋纳赂于虞特假道而已初不会虞同伐虢也虞公利虢危从晋而要利焉则伐虢者晋而灭虢者虞也故圣人序虞爲首以正其罪　家氏翁曰晋灭姬姓诸侯又天子之上公王不命伯主以救伯主亦视非己责桓公知邢衞同盟当救置虞虢不问春秋于桓有责也　李氏廉曰春秋书灭下阳罪虢之不能守险书城虎牢罪郑之不能保险】
　　【案战国防魏谓赵王曰晋人欲亡虞而先伐虢荀息以马与璧假道于虞晋人伐虢反而收虞故春秋书之以罪虞公然则圣经罪虞之意其说已着于当时矣】
　　秋九月齐侯宋公江人黄人盟于贯【公作贯泽　江杜注江国在汝南安阳县括地志云安阳故城在新息县西南八十里新息今河南汝宁府息县是也　贯杜注宋地梁国防县西北有贳城贳与贯字相似今山东兖州府曹县西南十里防泽故城卽古贳国也】
　　左传【秋盟于贯服江黄也】
　　公羊【江人黄人者何远国之辞也远国至矣则中国曷爲独言齐宋至尔大国言齐宋远国言江黄则以其余爲莫敢不至也】
　　谷梁【贯之盟不期而至者江人黄人也江人黄人者远国之辞也中国称齐宋远国称江黄以爲诸侯皆来至也】
　　胡传【案左氏盟于贯服江黄也荆楚天下莫强焉江黄者其东方之与国也二国来定盟则楚人失其右臂矣乐毅破齐先结韩赵孔明伐魏申好江东虽武王牧野之师亦誓友邦远及庸蜀彭濮八国之人共爲掎角之势也桓公此盟其服荆楚之虑周矣】
