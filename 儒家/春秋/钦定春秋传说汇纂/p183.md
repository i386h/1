<!-- { "loadSidebar": true } -->
　　集说【胡氏宁曰孙林父宋辰赵鞅荀寅皆据外邑以自保故书叛鱼石栾盈将以乱国故书复入陈氏傅良曰奔大夫复不书庄闵以上有书归若入者矣则皆不书奔者也奔而言归自卫元咺始咺讼其君者也虽然归犹言自也若宋鱼石晋栾盈是贼而已矣故鱼石不言自楚栾盈不言自齐　李氏亷曰经书复入者止鱼石栾盈大夫无继世故称复者已絶之辞称入者甚逆之辞　汪氏克寛曰诸侯失国而诸侯纳之春秋皆不书惟书纳顿子纳北燕伯讥纳者之非正也况纳大夫乎楚庄纳宁行父于陈使之复为大夫春秋犹讥之况纳叛臣而据地以逼其君乎书伐书复入而不言纳见鱼石之复入由楚郑之伐也　余氏光曰楚与郑伐宋取彭城置宋亡臣而以三百乗戍之塞吴晋交通之路】
　　公至自晋
　　晋侯使士匄来聘
　　左传【公至自晋晋范宣子来聘且拜朝也君子谓晋于是乎有礼】
　　集说【许氏翰曰公朝始至而聘使继至晋悼之下诸侯肃矣此列国之所以睦而叛国之所以服也】
　　秋伯来朝
　　左传【秋祀桓公来朝劳公且问晋故公以晋君语之伯于是骤朝于晋而请为昏】
　　附録左传【七月宋老佐华喜围彭城老佐卒焉】
　　八月邾子来朝
　　左传【八月邾宣公来朝即位而来见也】
　　集说【汪氏克寛曰成公末年邾相继来朝盖皆谋从晋耳　季氏本曰杞邾相继来朝盖晋悼公初立尤厚于鲁故二君来修旧好欲依附鲁耳】
　　筑鹿囿
　　左传【筑鹿囿书不时也】
　　公羊【何以书讥何讥尔有囿矣又为也】
　　谷梁【筑不志此其志何也山林薮泽之利所以与民共也虞之非正也】
　　集说【孙氏觉曰春秋兴作皆书虽城池之固门廐之急无遗焉重民力也况耳目之翫一身之娱哉许氏翰曰大夫擅国威权日去而公务自娱于鸟兽草木是谓冥豫在上何可长也　高氏闶曰前此】
　　【未有书筑囿者是后昭九年筑郎囿定十三年筑蛇渊囿人君之示子孙也可不谨哉　家氏翁曰成公之世内有彊家肘腋之虞外有晋楚莫适所从而犹筑囿从畋无怪公室日卑也　李氏亷曰筑囿三始于此年成公自朝晋而归士匄来聘杞邾交朝盖晋悼之初欲亲鲁以成伯业故致此耳而成公遽自以为安肆意于苑囿之乐所谓国家闲暇及是时般乐怠傲者也　汪氏克寛曰古之圣王台池园囿与民同乐今筑墙为囿为阱于国中以厉民此岂君人者之心乎】
　　己丑公薨于路寝
　　左传【己丑公薨于路寝言道也】
　　谷梁【路寝正也男子不絶妇人之手以齐终也】
　　集说【李氏防曰成公在位十有八年自鞍战以后汶阳未归之前鲁事晋甚谨自汶阳归齐之后鲁之于晋嫌隙已生然方其事晋也东雠于齐南屈于楚丘甲作而兵政变四卿将而公室弱鲁已无一事之可取矣及其得罪于晋也防葬而见止来聘而及盟沙随困苕丘执而辱于外侨如谗夫人失德而乱于内鲁自隐公以来未有如是者也及其末年幸悼公之兴国家无事而又一时诸臣如季文子孟献子子叔声伯臧宣叔臧武仲皆贤智之资故能维持协賛以绥内难不然鲁盖不可为矣】
　　冬楚人郑人侵宋
　　左传【冬十一月楚子重救彭城伐宋宋华元如晋告急韩献子为政曰欲求得人必先勤之成霸安疆自宋始矣晋侯师于台谷以救宋遇楚师于靡角之谷楚师还】
　　【靡角杜注宋地】
　　集说【李氏防曰齐桓霸业始于平宋乱晋文霸业始于释宋围悼公霸业又始于彭城之救宋故曰成伯安疆自宋始矣前则楚郑皆称爵而书伐今则楚郑皆称人而书侵晋之势渐盛而楚之势渐衰矣汪氏克寛曰前书楚郑伐宋鱼石入彭城此书楚郑侵宋而不曰救彭城彭城不可救也比事考之党】
　　【叛臣之迹见矣荆楚不足责也郑何崇奸甚乎故特贬而人之序郑于楚下以着其恶然晋悼公一出师而楚师还异于楚师至而诸侯亟还者矣】
　　晋侯使士鲂来乞师【鲂音房公作彭经书乞师止此】
　　左传【晋士鲂来乞师季文子问师数于臧武仲对曰伐郑之役知伯实来下军之佐也今彘季亦佐下军如伐郑可也事大国无失班爵而加敬焉礼也从之】
　　集说【许氏翰曰悼公复兴伯业而乞师以救宋犹遵厉公故事元年而后遂无乞师则召兵而已矣】
　　十有二月仲孙蔑防晋侯宋公卫侯邾子齐崔杼同盟于虚朾【杼直吕反虚起居反朾他丁反虚朾杜注阙或云即宋之虚也】
　　左传【十二月孟献子防于虚朾谋救宋也宋人辞诸侯而请师以围彭城孟献子请于诸侯而先归防葬】
　　集说【许氏翰曰襄公不防在丧故也悼公所以仁诸侯也　高氏闶曰诸侯师至而楚郑之师已退故宋人辞诸侯而请其师以围彭城而先为此盟也陈氏傅良曰崔杼尝奔卫不言归其再见何齐纳以为大夫也向也曰崔氏今曰崔杼则已为大夫也前年逐高无咎今年杀国佐而杼当国已而杀高厚齐无世臣矣于是伐莒伐鲁皆杼帅师焉而后弑齐之祸灵公为之也　家氏翁曰楚伐宋纳鱼石复侵宋间晋难也悼防师虽未战足以伐楚人之谋书同盟言诸侯同欲也　李氏亷曰晋悼公同盟四虚朾鸡泽戏亳城北　汪氏克寛曰诸侯同心惧楚而谋救宋故书同盟】
　　丁未葬我君成公
　　左传【丁未葬我君成公书顺也】
　　集说【杜氏预曰薨于路寝五月而葬国家安靖世适承嗣故曰书顺】

　　钦定春秋传说彚纂卷二十四
　　钦定四库全书
　　钦定春秋传说彚纂卷二十五
　　襄公
　　集说【杨氏士勋曰鲁世家襄公名午成公之子定姒所生周简王十四年即位諡法因事有功曰襄】
　　【已简王十丑四年】元年【晋悼公周元年齐灵十年卫献五年蔡景二十年郑成十三年曹成六年陈成二十七年杞桓六十五年宋平四年秦景五年楚共十九年吴寿梦十四年】
　　春王正月公即位
　　谷梁【继正即位正也】
　　集说【孔氏颖达曰九年传曰防于沙随之嵗寡君以生晋侯曰十二年矣知于是公年四嵗】
　　仲孙蔑防晋栾黡宋华元衞甯殖曹人莒人邾人滕人薛人围宋彭城
　　左传【春己亥围宋彭城非宋地追书也于是为宋计鱼石故称宋且不登叛人也谓之宋志彭城降晋晋人以宋五大夫在彭城者归寘诸瓠丘齐人不防彭城晋人以为讨二月齐太子光为质于晋瓠丘杜注晋地河东东垣县东南有壶丘案壶丘亦曰阳壶寰宇志曰古阳壶城南临大河今绛州垣曲县东南阳壶城是也属山西平阳府】
　　胡传【案左氏曰非宋地追书也然则书围彭城者鲁史旧文也曰围宋彭城者仲尼亲笔也楚已取】
　　【彭城封鱼石戍之三百乘矣则曷为繋之宋楚不得取之宋鱼石不得受之楚虽专其地君子不登叛人所以正疆域固封守谨王度也】
　　集说【杜氏预曰鲁与谋于虚朾而书防者禀命霸主非匹敌故　陆氏淳曰公羊曰不与楚专封也赵子曰案此是楚取彭城令鱼石守之耳岂名封国乎谷梁曰繋彭城于宋者不与鱼石正也赵子曰与叛臣岂疑其为正哉意不应如此　刘氏敞曰楚为不道奬乱助恶使臣叛其君春秋所恶也虽得其地春秋不与也凡诸侯受封于天子固有常分彊者不得独兼弱者不得独失有王者作彊者将损之弱者将益之故宋虽失彭城犹未为非宋也彭城言宋大鼎言郜齐寳言卫取非其所有据非其所安可不戒哉　师氏协曰苟书彭城而不书宋则无以见鱼石之不臣楚子之奬乱与夫诸侯讨叛之功矣　孙氏觉曰蒯聩出奔七年于外矣卫侯元卒而辄已立为君于蒯聩之纳也必曰世子蒯聩若曰是乃世子也辄安得为君乎彭城已入于楚而以之居鱼石矣于其围之必曰宋彭城若曰彭城乃宋邑鱼石安得受之于楚乎　张氏洽曰案楚已取彭城封鱼石今彭城非复宋地尚系之宋传曰诸侯为宋讨鱼石故称宋且不登叛人也　赵氏鹏飞曰伐叛讨逆霸主之事也悼公之兴首合诸侯之大夫为宋围彭城讨鱼石得其职矣宜列国和防而愿奉其役也然鱼石之在彭城实楚置之以逼宋前年伐宋取彭城也则彭城非宋之有乆矣圣人书之必系之宋者正名定分如鼎取于宋必系之郜名分正则天下定此春秋之教也齐国夏卫石曼姑围戚不系之卫而此围彭城必系之宋何也盖围戚者围蒯聩也蒯聩虽见黜于父实卫之世子非叛人也则戚固其邑矣何必繋之卫哉彭城为楚所夺以封其叛人楚不得取之宋鱼石不得受之楚是其邑本宋邑也故必繋之宋焉予夺之义于是甚明观乎此而知圣人重名分也　家氏翁曰书诸侯之大夫围宋彭城褒之也为宋围彭城同盟之义也　季氏本曰鱼石倚楚为援据邑要君非人臣之礼晋侯始起即合诸侯讨之可谓急于为义矣　黄氏正宪曰晋悼初政励精韩厥当国善谋重以楚党逆臣为恶故冬防虚朾春围彭城而鲁襄甫即位仲孙蔑即称师助义可不谓贤大夫哉北方积衰之世实頼此复振矣】
　　夏晋韩厥帅师伐郑仲孙蔑防齐崔杼曹人邾人杞人次于鄫【厥公作屈鄫公作合　鄫杜注郑地在陈留襄邑县东南】
　　左传【夏五月晋韩厥荀偃帅诸侯之师伐郑入其郛败其徒兵于洧上于是东诸侯之师次于鄫以待晋师晋师自郑以鄫之师侵楚焦夷及陈晋侯卫侯次于戚以为之援】
　　【洧上杜注洧水出密县东南至长平入颍长平在今西华县属河南开封府】
　　胡传【楚人释君而臣是助事已悖矣晋于是乎降彭城以鱼石等归遂伐郑而诸侯次于鄫此皆放于义而行者也书楚子辛救郑而经不书者郑无可救之善楚不得有能救之名经所以削之不言救也】
　　集说【苏氏辙曰诸侯之师防晋伐郑故次于鄫以待之　髙氏闶曰晋以韩厥已足以当郑不欲重勤东诸侯之师故使次于鄫以震郑心且备楚师之出也　赵氏鹏飞曰伯主之伐郑者屡矣必连诸候之师扼之非以郑之彊大也畏楚也使郑外无楚援则偏师可以入其郛何以多为今晋之图郑亦可谓有谋矣以韩厥独攻其前以五国之兵援其后楚兵不出则一韩厥足以夺郑而有余楚兵出则五国之师足以鬭楚而不慑此皆所以谨用诸侯而不忍轻鬭其民也故圣人书伐书次美其得问罪之举説者徒见楚师侵宋乃曰次于鄫以救宋且楚至秋而后侵宋岂于此先次而豫救之不原所书之序矣况鄫郑地也岂次于郑而救宋耶不足据也　戴氏溪曰韩厥身伐郑而诸侯不与焉亦见悼公图伯之初使大夫身亲其劳不敢勤诸侯之师也　汪氏克寛曰郑弃北方而从荆蛮助叛臣以逼其君皆非义也晋悼公既禽五大夫于是伐郑以讨其从楚纳鱼石之罪然不重勤诸侯而使韩厥以偏师伐之皆合于义者也又曰自鄢陵之战楚子救郑楚子重救郑楚公子申救郑皆不书义与此同又曰齐桓伐楚次于陉不欲速战以胜楚晋悼伐郑而使诸侯之师次于鄫不欲速围以虐郑皆霸者不轻用兵而重民命之意也故文定传曰伐而书次其次为善　罗氏喻义曰次止也料前军能独当郑诸侯之师且止晋悼举止安闲同符齐桓伯亦有真也】
　　秋楚公子壬夫帅师侵宋
　　左传【秋楚子辛救郑侵宋吕留郑子然侵宋取犬丘】
