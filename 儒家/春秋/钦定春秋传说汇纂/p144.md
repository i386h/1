<!-- { "loadSidebar": true } -->
　　【案胡传谓列数诸侯于帅师之下而又书大夫之名氏则臣疑于君而不可以为训其曰会晋师乃谨礼于微之意此盖本公羊君不会大夫之说而考之春秋则有所未合也谓臣不可疑于君故君不会大夫则会师既然会盟亦宜然乃文十四年盟新城以晋赵盾列数于诸侯之下而不嫌其疑于君何耶僖二十五年盟洮则有莒庆二十六年盟向则有衞速成十五年盟戚则有齐国佐定四年召陵侵楚则有齐国夏皆以君会大夫经文列叙而无异辞何其不谨于礼耶然则此书晋师而不书赵盾者其义安在盖师与大夫等耳好会以同会之人为主征伐则同行之师竝重义系之大夫则必书大夫义系之师则师可书不必大夫也杜氏预以为兵会非好会者是也谷梁谓袲之役先地后伐为疑辞此则着其美胡氏亦从之赵氏匡所驳甚明今故不録公谷及胡氏说】
　　冬晋赵穿帅师侵崇【崇公作柳　侵书赵穿而后凡役书大夫　崇杜注秦之与国】左传【晋欲求成于秦赵穿曰我侵崇秦急崇必救之吾以求成焉冬赵穿侵崇秦弗与成】胡传【崇在西土秦所与也晋欲求成于秦不以大义动之而伐其与国则为谖已甚比诸伐楚以救江异矣而传谓设此谋者赵穿也意者赵穿已有逆心欲得兵权托于伐国以用其众乎不然何谋之迂而当国者亦不裁正而从之也穿之名姓自登史防弑君于桃园而上卿以志同受恶其端又见于此书侵以见所以求成者非其道矣】
　　集说【孙氏复曰崇秦与国　髙氏闶曰晋欲得秦而反加兵于他人之国适足以众晋之敌耳此谬计也　刘氏敞曰公羊曰柳者天子之邑也不系乎周者不与伐天子也非也信如公羊之言柳为天子之邑赵穿伐之晋罪大矣春秋曽无文贬之乎　家氏翁曰晋欲求成于秦发一介之使述先君之好而秦成合矣今侵崇以求之秦愈怒而兵愈不可解矣盖穿志于作难托伐崇以专兵也　程氏端学曰书此见大夫专兵侵伐亦以序晋灵见弑之渐　严氏啓隆曰秦自败殽以来深结于楚秦晋相恶者数年穆公作誓不复东征二国之兵稍息已而复生衅于令狐战伐无已其雠已深今方南御楚退而思求好于秦秦晋之交合则秦楚之好疎我无西顾之忧楚断同雠之臂斯亦制楚一大机也胡为曲狥穿谋侵崇致怨自此一失明年即有围焦之师至八年而晋师白狄伐秦十五年而秦人伐晋成九年而秦人白狄伐晋十三年而晋厉公合八国以伐秦悼公既伯秦数出师以挠之我雠愈深彼交愈固至于吴师入郢秦哀公为之赋无衣楚眞得力于秦矣】
　　晋人宋人伐郑
　　左传【晋人伐郑以报北林之役于是晋侯侈赵宣子为政骤谏而不入故不竞于楚】
　　谷梁【伐郑所以救宋也】
　　胡传【宋人弑君既列于会在春秋衰世已免诸侯之讨矣论春秋王法则其罪固在法所不赦也而晋人与之合兵伐郑是谓以燕伐燕庸愈乎其书晋人宋人非将卑师少盖贬而人之也以贬书伐者若曰声罪致讨而已有瑕则何以伐人矣】
　　集说【孙氏复曰郑未服也　髙氏闶曰宋怨郑与楚之侵也复请晋伐郑晋亦以前救之无功也遂连兵伐之夫晋以贪赂致诸侯之叛不能退而自责乃谋动干戈于外以遂宋之复怨况宋人弑君岂可与之合兵乎　家氏翁曰秋伐郑爵之今伐郑人之何哉曰郑即楚讨之公也晋受宋赂而辅之簒复偕宋伐郑私也故伐郑则爵之为宋伐郑则人之盖郑可伐也为宋而伐郑则不可也　程氏端学曰赵盾合四国诸侯而不能服郑之心为晋宋者盍反已而思乎伐之不服而又伐之兵不以义其能振乎吴氏澂曰棐林之会晋合四国以伐郑而无功故至于再伐不复可致三国伐郑者为宋也故独与宋连兵　李氏廉曰春秋讨宋之文一见于四国之伐书人再见于诸侯之会不序三见于赵盾之救不书至是而四贬焉春秋之法严矣】
　　【甲匡王寅六年】二年【晋灵十四年齐惠二年衞成二十八年蔡文五年郑穆二十一年曹文十一年陈灵七年桓三十年宋文四年秦共二年楚荘七年】
　　春王二月壬子宋华元帅师及郑公子归生帅师战于大棘宋师败绩获宋华元【战皆书大夫帅师自此始大棘杜注陈留襄邑县今河南归徳府睢州州西曲棘里有棘城又宁陵县西南七里有大棘城亦与睢相近】
　　左传【二年春郑公子归生受命于楚伐宋宋华元乐吕御之二月壬子战于大棘宋师败绩囚华元获乐吕及甲车四百六十乗俘二百五十人馘百人狂狡辂郑人郑人入于井倒防而出之获狂狡君子曰失礼违命宜其为禽也戎昭果毅以聼之之谓礼杀敌为果致果为毅易之戮也将战华元杀羊食士其御羊斟不与及战曰畴昔之羊子为政今日之事我为政与入郑师故败君子谓羊斟非人也以其私憾败国殄民于是刑孰大焉诗所谓人之无良者其羊斟之谓乎残民以逞宋人以兵车百乗文马百驷以赎华元于郑半入华元逃归立于门外告而入见叔牂曰子之马然也对曰非马也其人也既合而来奔宋城华元为植廵功城者讴曰睅其目皤其腹弃甲而复于思于思弃甲复来使其骖乗谓之曰牛则有皮犀兕尚多弃甲则那役人曰从其有皮丹漆若何华元曰去之夫其口众我寡】
　　胡传【两军接刃主将见获其负明矣又书师败绩辞不赘乎此明大夫虽贵与师等也故将尊师少称将不称师师众将卑称师不称将将尊师众竝书于防者示人君不可轻役大众又重将帅之选其义深矣或曰元帅三军之司命而轻重若是班乎自行师而言则以元帅为司命自有国而言则以得众为邦本郑使髙克将兵御狄于境欲逺克也而不恤其师楚以六卒实从得臣恐丧师也而不恤其将故经以弃师罪郑以杀其大夫责楚明此义然后知王者之道轻重之权衡矣】
　　集说【杜氏预曰得大夫生死皆曰获　徐氏彦曰宋郑皆言帅师者其将皆尊其师皆众故也　陆氏淳曰谷梁曰尽其众以救其将以三军敌华元华元虽获不病矣赵子曰案军败身获而云不病此说非也但縁师先败绩身乃见获依次第书之有何襃贬乎若欲襃贬之乃足见其不身先士卒尔何得云善也晋侯夷吾之见获为马防泞中师实不败各依事实而言无烦曲说　孙氏复曰宋师败绩获宋华元恶郑公子归生与楚比周既败宋师又获其帅可谓甚矣　刘氏敞曰战而言及之者主之者也犹曰宋华元为志乎为此战也云尔　髙氏闶曰元年秋郑人与楚子侵宋宋人既为棐林之役以报之是冬又与晋人伐郑一役而两报之遂起此役今郑师之来宋当明大义以喻之否则慎固封守使郑不得而犯焉华元乃遽帅师出与之战于是三军大败以至见获不能效死徒殄民辱国而已　张氏洽曰宋以弑君致寇而不服罪故书宋及　吕氏大圭曰春秋书战三十四惟晋赵鞅郑罕逹战于铁及此年战于大棘皆称帅师者其众敌也春秋书获者七惟齐国书及此年宋华元书败绩者身见获而师又败也大夫生死皆言获郑获宋华元生也吴获陈夏齧吴获齐国书死也盖存之杀之皆在既获之后耳　赵氏鹏飞曰郑伐宋而以宋主之春秋被伐者为主例之常也楚未尝伐郑郑穆无衅而从楚晋再伐而不反固已悖矣今乃为楚伐宋可胜责乎华元兵败身获而无贬辞伤其力不敌而责晋之不救也书败书获甚楚郑也　俞氏皋曰此郑伐宋也而书宋及何也宋之报复无已故郑有此师宋不谕以辞命而与之战故书及以责焉　吴氏澂曰郑附楚侵陈宋晋为宋故再伐郑而皆无功郑受楚命一战宋而乃大胜楚之气益张矣　汪氏克寛曰文定于韩之战云书伐书及者两俱有罪经不书伐专罪晋也今考此亦不书归生伐宋则春秋责宋之意重于责郑矣　金氏贤曰宋郑勤民报怨侵伐不已故皆书帅师以着其劳民之罪　季氏本曰归生帅师伐宋报复之兵也而听于楚命不义甚矣华元不能反已息争而轻与之战至于丧师辱身岂为善谋国哉　黄氏正宪曰左传云囚华元获乐吕而经无乐者元大将而乐偏裨也】
　　【案谷梁以战于韩不书师败绩而书获为晋侯失民此先书师败绩而后书获为华元得众赵氏匡驳之而李氏廉以为亦有理今求之全经凡不书败其师而书获其君与将者二战韩与襄八年郑获蔡公子燮也先书败其师而后书获其君与将者五是役与荘十年荆败蔡师以蔡侯归僖元年鲁败莒师获莒拏昭二十三年吴败顿胡沈蔡陈许之师胡子沈子灭获陈夏齧哀十一年齐师败绩获齐国书也蔡燮固未闻其所以失民者献舞夏齧国书亦未闻其有得众之实似当以师将竝重之义为长今故删谷梁而主胡传】
　　秦师伐晋
　　左传【秦师伐晋以报崇也遂围焦】
　　【焦杜注晋河外邑括地志陜县有故焦城今在河南府陜州城内】
　　胡传【案左氏以报崇也遂围焦晋用大师于崇乃赵穿私意而无名也故书侵秦人为是兴师而报晋则问其无名之罪也故书伐世岂有欲求成于彊国而侵其所与可以得成者乎穿之情见矣宣子当国算无遗防独懵于此哉其从之也而盾之情亦见矣春秋书事笔削因革必有以也一侵一伐而不书围焦所以诛晋卿上侵之意其所由来者渐矣】
　　集说【吕氏大圭曰晋文之伯秦与有功晋伯之衰秦与有罪城濮之战秦从晋以弱楚故晋伯而楚衰自文十六年秦党楚以灭庸而秦为楚役楚方陵驾北方而秦复兴师以伐晋是故楚伯而晋衰晋文之欲与楚争也必得秦而后敢战此固伯者之虑也楚荘之雄也通秦以轧晋而秦为楚役矣次于厥貉之后楚方有陵驾诸侯之心同盟新城之后诸侯方有惧楚之志盖至于今则郑复背晋以从楚党楚以侵陈晋方与楚争则通秦以轧楚可也否则置秦勿问可也而盾之族子曰穿乃兴侵崇之谋是啓秦之争也宋方败于郑而晋复劳于秦非自致之而谁耶张氏洽曰欲求成而反召兵所以深着赵穿之妄动干戈而欲窃兵权诛其意也　赵氏鹏飞曰秦晋自河曲之战于今七年无疆埸之虞盖亦厌战尔赵穿无衅而侵崇无损于秦而犯秦怒秦于是有报怨之师书秦曰师曲在晋也】
　　夏晋人宋人衞人陈人侵郑
　　左传【夏晋赵盾救焦遂自阴地及诸侯之师侵郑以报大棘之役楚鬭椒救郑曰能欲诸侯而恶其难乎遂次于郑以待晋师赵盾曰彼宗竞于楚殆将毙矣姑益其疾乃去之】
　　【阴地杜注晋河南山北自上洛以东至陆浑案上洛今西安府洛南县陆浑今河南府嵩县其地南阻终南北临大河所谓河南山北也又河南府卢氏县东北有阴地城】
　　胡传【案左氏赵盾及诸侯之师侵郑以报大棘之役初郑归生受命于楚以伐宋经不书伐而以宋华元主大棘之战者盖楚人有辞于宋矣师之老壮在曲直晋主夏盟盾既当国合诸侯之师何畏乎楚何避乎鬭椒然力非不足而去之者以理曲也故卿不氏而称人师书侵而不言伐易于讼卦之象曰君子作事谋始始而不谋将至于兴师动众有不能定者矣晋惟取赂释宋而不讨至以列国之大不能服郑不竞于楚可不慎乎春秋行事必正其本为末流之若此也其垂戒明矣】
