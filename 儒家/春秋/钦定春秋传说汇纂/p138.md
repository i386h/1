<!-- { "loadSidebar": true } -->
　　集说【杨氏士勋曰伐入两举者伐而不即入故两举之也庄二十八年伐战两举者初伐其竟内战在国都故亦两举之也　赵氏匡曰入而言伐言伐之不服而后入也所以兼恶蔡言晋本不欲入故与诸入不同也　陆氏淳曰公羊云入不言伐此言伐何兵至即入也赵子曰若如此则当书云戊申郤缺帅师伐蔡入之此既先伐而后言入则非即入可知也　髙氏闶曰蔡侯既与楚子次于厥貉故不与新城之盟晋郤缺伐之斯有名矣凡伐不言入伐之不服然后入焉见蔡虽附楚楚人不之救也足以知楚之不足恃矣此虽蔡人自取之亦所以甚晋也然晋曽不修所以服楚而暴小国以争诸侯欲使区区之蔡捍楚之强而不贰则亦难矣故言伐言入甚之也陈氏傅良曰自伐书阳处父入书郤缺侵书赵穿以后凡役书大夫　张氏洽曰君弱不可以怠修徳以来蔡上也缺乃以兵伐而入其国徒示威武暴及其都民而蔡终不心服谓之能佐覇主服诸侯可乎言伐言入甚之也　家氏翁曰晋文践土于温翟泉之会蔡皆与会楚次厥貉蔡为罪首以附之郤缺伐之斯有名矣然齐桓溃蔡而后临楚意不専在蔡也今晋不能敌楚虽入蔡而不有益见其无能为耳】
　　【案蔡背晋即楚而晋伐之蔡受伐不服而晋入之故赵氏匡以为兼恶蔡也然晋为盟主不能攘楚以庇蔡而加兵于蔡既伐之复入之则未免于暴矣髙氏闶张氏洽以言伐言入为甚晋不亦宜乎李氏庶谓晋人用师有节而春秋予之则非也】
　　秋齐人侵我西鄙
　　谷梁【其曰鄙远之也其远之何也不以难介我国也】
　　集说【髙氏闶曰齐商人簒弑又执我命大夫罪不胜诛而反加兵于我故贬而人之也　赵氏鹏飞曰商人大逆无道弑舍而执其母又执单伯亦可以已矣今才释单伯而又伐我西鄙呜呼春秋之公义汨丧齐之罪诸侯不讨幸也而反怙逆以伐人可胜诛乎防春秋乱臣贼子何惧哉　吴氏澂曰鲁无得罪于齐齐之兴师无名故曰侵】
　　季孙行父如晋
　　左传【秋齐人侵我西鄙故季文子告于晋】
　　集说【苏氏辙曰复为齐故也　髙氏闶曰一嵗再如晋皆为齐故】
　　冬十有一月诸侯盟于扈
　　左传【冬十一月晋侯宋公卫侯蔡侯陈侯郑伯许男曹伯盟于扈寻新城之盟且谋伐齐也齐人赂晋侯故不克而还于是有齐难是以公不会书曰诸侯盟于扈无能为故也】
　　集说【杜氏预曰将伐齐晋侯受赂而止故总曰诸侯言不足序列　赵氏匡曰左氏云凡诸侯会公不与则不书案诸侯会公不与而列会者非一则知左氏之说非也　程子曰此盟为齐乱也鲁以备齐不在会故不序又称诸侯者众辞见众国无能为也陈氏傅良曰此国君也曷为不序散辞也新城之盟不可以不序徒以诸夏之志焉耳而晋侯不出于是楚伯成而顷王崩不见于春秋诸侯无统纪甚矣故终灵公之篇凡合诸侯皆散辞曰无能为也家氏翁曰八国讨齐之弑君者今以赂释晋灵防弱赵盾导以贿也不书晋会诸侯削晋覇也　呉氏澂曰晋侯伯主也而与诸侯同称诸侯不以覇主畀晋灵也　汪氏克寛曰此年盟扈欲讨齐而不果十七年会扈欲讨宋而不能皆以赂而弃讨贼之义故皆略诸侯而不序左氏一则曰无能为一则曰无功皆谓其废天讨而纵乱贼也】
　　十有二月齐人来归子叔姬
　　胡传【不言齐子叔姬来归而曰齐人来归子叔姬者见子叔姬无罪齐人自絶而归之尔春秋深罪齐人以商人为君而不知其恶故其执其归与弑其君商人皆称齐人深责之也】
　　集说【杜氏谔曰春秋书女来归者三郯伯姬杞伯姬直曰来归此子叔姬曰齐人来归盖讥在齐也商人弑其子又絶其母罪不容诛矣　石氏介曰子叔姬先书被执次书来归非郯之比夫商人弑君自立又虐其国君之母天子不能讨诸侯不能伐季孙行父再如晋诸侯为是盟于扈皆无能为而退徒得单伯之至子叔姬之归而已而兴兵以侵鲁者未已也于以见晋伯之不竞也于以见诸侯有弑君者而莫之讨也于以见齐之横而鲁之弱也　刘氏敞曰其言来归何出也郯伯姬来归则何以不称人称人以归者归无罪者也不称人以归者归有罪者也又曰公羊曰其言来何闵之也非也加来何以为闵不加来何以不闵此直来归耳无强说也又曰谷梁曰父母于子虽有罪犹欲其免也非也郯伯姬来归者此有罪见出者也齐人来归子叔姬者此无罪齐人强出之者也　程子曰执之书故来归不得不书髙氏闶曰晋合诸侯盟于扈受齐赂而不伐齐故齐人自归子叔姬以解诸侯之意　家氏翁曰父】
　　【母志归其女情之不容已者国君志讨邻贼亦义之不容已者也况鲁甥以弑殒鲁女以执辱霸主不能讨鲁国所当问文公诚能赫然发愤请命天王大兴师徒问齐人弑舍之罪纵未能以商人为戮亦足以伸大义于天下乃卑躬下气以请叔姬置讨贼之公义笃归女之私情书齐人执子叔姬齐人归子叔姬其执其释在人闵姬而病鲁也】
　　【案左氏误以单伯为周大夫故单伯之至则曰来致命叔姬之归则曰王故也今竝删之】
　　齐侯侵我西鄙遂伐曹入其郛【郛音孚】
　　左传【齐侯侵我西鄙谓诸侯不能也遂伐曹入其郛讨其来朝也季文子曰齐侯其不免乎已则无礼而讨于有礼者曰女何故行礼礼以顺天天之道也已则反天而又以讨人难以免矣诗曰胡不相畏不畏于天君子之不虐防贱畏于天也在周颂曰畏天之威于时保之不畏于天将何能保以乱取国奉礼以守犹惧不终多行无礼弗能在矣】
　　集说【啖氏助曰公羊云入郛不书此何以书动我也案因其侵伐我遂入曹故得详其事非为其动我也　刘氏敞曰公羊曰入郛不书非也入郛殆矣几乎入矣势不轻于围岂得不书乎　许氏翰曰鲁尽礼于晋而见侵弗恤曹修礼于鲁而被伐莫救夫岂特齐之暴戾无道皆晋灵赵盾之失职也　髙氏闶曰商人弑君自立诸侯会于扈谋伐之晋取赂而还是成商人为君也故自此遂书齐侯商人知诸国之无能为益无顾忌肆其威暴且恚鲁仗晋以谋已故一嵗而再侵鲁恶鲁而及曹非理甚矣凡伐不言入入其郛者甚之也　赵氏鹏飞曰单伯至自齐齐人侵我西鄙今齐人归子叔姬齐人复侵我西鄙归吾人而伐吾国必有以责赂也曰吾归尔人而尔不吾赂是以称兵于鲁焉且侵鲁犹可也曹何负于齐哉徒以曹伯尝两朝鲁为鲁与国也所谓小人以其所不爱及其所爱也商人之滔天也极矣宜其不旋踵而取祸也　家氏翁曰扈之盟逡廵引退反益商人之暴书侵伐着晋之无能为也　李氏亷曰齐鲁之争齐桓未覇之先有长勺次郎之役晋文未覇之先有至酅取谷之役至此而齐三弱鲁矣虽以子叔姬无宠之故而实晋覇之不振也陈氏云兵事书遂必天下之大故此语亦有见书侵书伐书入郛皆特笔则此书遂固不可与齐桓之侵蔡遂伐楚例论而又有甚于楚之侵陈遂侵宋晋之侵郑遂侵卫者矣外兵事书遂者五而齐独两见焉晋之失覇非齐为之欤】
　　【庚匡王戌二年】十有六年【晋灵十年齐懿二年卫成二十四年蔡文公申元年郑穆十七年曹文七年陈灵三年桓二十六年宋昭九年秦康十年楚庄三年】
　　春季孙行父会齐侯于阳谷齐侯弗及盟
　　左传【十六年春王正月及齐平公有疾使季文子会齐侯于阳谷请盟齐侯不肯曰请俟君间】公羊【其言弗及盟何不见与盟也】
　　谷梁【弗及者内辞也行父失命矣齐得内辞也】
　　集说【程子曰鲁齐既先约盟而公称疾不往乃使季孙行父会故齐侯不及盟　王氏葆曰弗者迁词若曰我本欲及齐盟而齐弗及我盟也上既曰会齐侯则是齐许之会非絶鲁也六月公子遂及齐侯盟可知矣　张氏洽曰文公即位之元年以会覇主为惮而付之公孙敖以取晋怒鲁之不得志于晋者数十年今齐之乱公能修明刑政告天子方伯以讨其罪则虽大国必畏之矣既不能然反使商人得以彊大而威我亲戚命使执辱于齐　鄙被兵与国防伐此有志者因心衡虑而图之之　也文公方且宴安于其国复使其臣犯分求盟以平累日之隙抑何不思之甚哉　李氏亷曰酅之弗及鲁畏齐而弗敢及也阳谷之弗及齐弱鲁而弗见及也　汪氏克寛曰齐懿之不与行父盟非果能以大夫不可抗诸侯之礼责鲁而不盟也特以势轧鲁而胁文公之亲至及襄仲纳赂则贪于利而不复责文公之不至矣故直书曰齐侯弗及盟不以商人之侮辱为耻也然平丘之盟则书公不与盟此不曰行父弗及盟而书齐侯则季孙亦不能无责矣】
　　夏五月公四不视朔
　　左传【夏五月公四不视朔疾也】
　　公羊【公曷为四不视朔公有疾也何言乎公有疾不视朔自是公无疾不视朔也然则曷为不言公无疾不视朔有疾犹可言也无疾不可言也】
　　谷梁【天子告朔于诸侯诸侯受乎祢庙礼也公四不视朔公不臣也以公为厌政以甚矣】胡传【天子班朔于诸侯诸侯每月奉以告庙出视朝政文公四不视朔公羊子以为有疾也不言疾自是公无疾不视朔也此见圣人所书之意若后复视朔者必于此书公有疾与昭公如晋之事比矣文公厌政备见于经闰不告朔不视无雨不闵会同不与庙壊不修作主不时事神治民之怠也则其心放而不知求久矣】
