<!-- { "loadSidebar": true } -->
　　左传【晋栾书救郑与楚师遇于绕角楚师还晋师遂侵蔡楚公子申公子成以申息之师救蔡御诸桑隧赵同赵括欲战请于武子武子将许之知庄子范文子韩献子谏曰不可吾来救郑楚师去我吾遂至于此是迁戮也戮而不已又怒楚师战必不克虽克不令成师以出而败楚之二县何荣之有焉若不能败为辱已甚不如还也乃遂还于是军帅之欲战者众或谓栾武子曰圣人与众同欲是以济事子盍从众子为大政将酌于民者也子之佐十一人其不欲战者三人而已欲战者可谓众矣商书曰三人占从二人众故也武子曰善钧从众夫善众之主也三卿为主可谓众矣从之不亦可乎】
　　【绕角杜注郑地杜佑通典汝州鲁山县东南有绕角城　桑隧杜注汝南朗陵县东有桑里】
　　胡传【荆楚僭号称王圣人不赦者大一统以存周使民着于君臣之义也郑能背楚即晋是改过迁善出幽谷而迁乔木也婴齐为是帅师又因其丧而伐之不义甚矣经所以深恶之也书卿帅师伐郑于文无贬辞何以知其深恶楚也下书栾武子帅师救郑则知之矣凡书救者未有不善之也而伐者之罪着矣案左氏晋楚遇于桑隧军帅之欲战者八人武子遂还则无功也亦何善之有曰此春秋之所以善栾书也两军相加兵刃既接折馘执俘计功受赏此非仁人之心王者之事故舞干而苗格者舜也因垒而崇降者文也次于陉而屈完服者齐桓也防于萧鱼而郑不叛者晋悼也武子之能不迁戮而知还也亦庶防哉】
　　集说【髙氏闶曰楚伐郑丧而悼公不葬晋救虽至已苦兵矣然而不肯背虫牢之盟是以善其救也家氏翁曰是役也军帅欲战者多三卿不可栾书因之以还春秋许之以救其无逗挠之责乎曰晋】
　　【楚先遇于绕角楚师还郑既免矣移兵指蔡复与楚遇于桑隧晋乃引还则蔡亦免矣故无责　汪氏克寛曰公羊作栾书侵郑今考明年楚复伐郑而诸侯又救郑则非侵郑明矣然此书栾书帅师救郑不二年又书栾书帅师伐郑书救以着其恤与国之善书伐以着其虐与国之恶使晋能修其徳政以懐郑使之不叛助之守御以保郑而使之不至于叛则为尽善矣】
　　【丁简王丑二年】七年【晋景十六年齐顷十五年卫定五年蔡景八年郑成公睔元年曹宣十一年陈成十五年桓五十三年宋共五年秦桓二十一年楚共七年呉夀梦二年】
　　春王正月鼷鼠食郊牛角改卜牛鼷鼠又食其角乃免牛【鼷音奚】
　　胡传【许翰曰小害大下贼上食而又食三桓子孙相继之象也宣公有虞三桓之志至成始弗戒矣理或然也】
　　集说【刘氏向曰鼠小虫性盗窃鼷又其小者也牛大畜祭天尊物也角兵象在上君威也小小鼷鼠食至尊之牛角象季氏乃窃盗之人将执国命以伤君威而害周公之祀也改卜又食天重谴之也　杜氏预曰称牛未卜日免放也　杨氏士勋曰僖三十二年夏四月四卜郊不从乃免牲犹三望彼不云不郊此既云免牛又云不郊者彼免牲与三望同时故略去不郊之文此春免牛夏乃三望故备言之　刘氏敞曰谷梁曰其缓辞也非也前云鼷鼠食郊牛角者文不可言其角非不缓也今云其角者亦文当如此非故缓也又曰所以免有司之过也亦非也春秋记灾异刺讥时君且明鬼神享徳所以钩深致逺者微矣岂为免有司之过乎乃免牛谷梁曰免牛者为之缁衣绣裳有司奉送至于南郊未必然也虽礼典散灭不可考校至于牛衣人服如何袭被乎凡郊牛稷牛必皆在涤三月涤者牢也今既有伤则不复在涤是为免之其不免者是留以须后郊非礼不敬故春秋亦讥焉　罗氏愿曰牛有力之畜何至为鼷所食盖将祭之牺皆系于牢设楅衡以制其角故鼷得以制之　赵氏鹏飞曰鼷鼠食郊牛角者三改卜牛而又食者惟此而已鲁郊僭也天岂享僭防鼷鼠之害说者以为养牲不谨非也鼷鼠岂人致之而亦岂人所能驱之天意不允于鲁也故遗其害而着其谴鲁不之察又改卜焉违天不祥宜其又食也　黄氏震曰孙炎曰鼷鼠如鼠狼郑夹漈曰草鼠而微黄愚闻之师曰甘口鼠也噬人畜不知痛　家氏翁曰春秋于鲁郊或讥失礼或以记异宣三年成七年定十五年哀元年四书牛伤皆记异也　程氏端学曰是时成公幼弱三桓擅政兵烦税重神怒人怨况僭郊乎鼷鼠食郊牛角天示谴也不知变惧而又食其角天谴深矣圣人书此为后世鉴与卜郊不从及郊牛伤大意略同　季氏本曰免牛者卜而免之也免牛所以免郊也意在不郊不敢斥言故以免牛为卜耳】
　　呉伐郯【郯音谈呉始见经】
　　左传【春呉伐郯郯成】
　　集说【孙氏复曰呉本子爵始见于经曰呉者恶其僭号也　许氏翰曰呉自夀梦得申公巫臣而为楚患伐郯之役兵连上国于是始见于春秋志入州来着十五国之所以防钟离也　项氏安世曰楚初主盟于蜀而呉已伐郯入州来异时入郢之祸已兆于此矣　赵氏鹏飞曰楚始通诸侯称荆呉始通诸侯遂称呉皆其自称也太伯避位奔荆蛮自称勾呉后世因而不改故亦曰呉其后书呉子说者以为圣人降而书子非也胡传援国语呉本伯爵此则国语之失彼徒见呉伯之后因以为伯爵耳秦本伯爵亦自称伯圣人不贬也何独于呉贬之　家氏翁曰呉太伯之后以号举为其踵楚僣王号也呉与楚敌已久今始书志其为患也郯国虽小尚有典刑昭十七年郯子来朝圣人访之以官名书呉伐郯贵郯贱呉也　李氏防曰呉自太伯奔呉五世至周章而武王克殷因封之呉又十四世至夀梦而始大僭称王此即夀梦之二年也盖成公二年楚申公巫臣奔晋求通呉以罢楚于是呉兵始及上国矣此为书呉之始终春秋书伐郯伐陈入州来入郢灭州来灭巢灭徐战长岸鸡父皆书国虽防钟离防善道防柤防向防鄫防槖皋亦书国惟襄五年于戚始书呉人襄十二年始书呉子卒二十九年始书呉子札聘至柏举书子已同于列国至黄池书子则主诸侯之辞矣后七世而亡于越】
　　附录左传【郑子良相成公以如晋见且拜师】
　　夏五月曹伯来朝
　　左传【夏曹宣公来朝】
　　集说【赵氏鹏飞曰曹之于诸侯未为小国特势不足尔论其名上与卫郑同列而无愧较其实则下与邾莒未有以大相过也如征役则上同于卫郑而朝觐则下比于邾莒呜呼曹伯盖亦难矣三年鞌之战曹固与齐无憾也徒受晋鲁之役而有公子首之行伐郑救郑无敢不从此其名与郑衞同也而其实势不支故郑衞未尝朝鲁而曹屡朝之此其实与邾莒比也　汪氏克寛曰盖成公嗣位而始来朝也】
　　不郊犹三望
　　集説【杜氏预曰书不郊间有事三望非礼　范氏甯曰郊者用牲今言免牲则不郊显矣若言免牛亦不郊而经复书不郊盖为三望起尔　高氏闶曰三望因郊而设不郊则望祭之礼不偹矣正祭已废而举其从祀此僖公之举也祭从先祖盖有惑焉汪氏克寛曰经书犹三望者三僖三十一年书免牲而繋以犹三望不言不郊者免牲则知不复郊矣宣三年牛死乃不郊而繋以犹三望不言免牲者牛死无牲可免故必言不郊此年既书免牛又书不郊因间有呉曹二事不可但言犹三望故以不郊起之也案僖公三十一年犹三望胡传本公羊以三望为泰山河海谓河海不在其封鲁不当祀今又引朱长文之说以为天子有四望泰山鲁所当祭三望僭天子礼则是泰山之外犹有三望也与前说不合故删胡】
　　秋楚公子婴齐帅师伐郑公防晋侯齐侯宋公衞侯曹伯莒子邾子杞伯救郑八月戊辰同盟于马陵【马陵杜注卫地阳平元城县东南有地名马陵隋开皇六年析元城县地置马陵县大业初省今直大名府治东南十五里有马陵城】
　　左传【秋楚子重伐郑师于汜诸侯救郑郑共仲侯羽军楚师囚郧公钟仪献诸晋八月同盟于马陵寻虫牢之盟且莒服故也晋人以钟仪归囚诸军府】
　　胡传【楚人军旅数起频年伐郑以其背已而从诸夏也与荘之欲讨徴舒而入陈亦异矣书大夫之名氏书帅师书伐而无贬辞者所谓不待贬絶而罪自见者也晋合八国之君亲徃救郑故特书以羙之言救则楚罪益明矣前此晋遣上将诸国不与焉此则其君自行而防合诸国则楚人暴横凭陵诸夏之势益张亦可见矣故盟于马陵而书同盟者同病楚也】
　　集说【杜氏预曰莒本属齐齐服故莒从之　程子曰诸侯同心病楚　王氏葆曰齐桓之救徐先盟于牡丘所以盟者为救徐设也晋景之救郑后盟于马陵非特为救郑也有宋莒在焉宋以五年辞防鲁卫受晋命侵之莒自晋文之卒至是始与盟约故知其因马陵之防以固结之耳　高氏闶曰去冬栾书救郑而楚师还未得志于郑故复伐之　赵氏鹏飞曰楚师两伐郑以郑之叛已也郑岂楚之与哉邻于楚境楚一得之遂为固有郑受晋盟则兵屡扼之前日伐郑晋以一大夫帅师救之今之伐郑以九国之君援之其所以为郑援者日加则知楚日炽也审矣家氏翁曰晋前此救郑皆以大夫帅偏师至是合九国之师自将以行春秋爵诸侯而书救郑襃之也　李氏防曰晋景公之编书同盟者五惟此盟无讥焉则以二救之善也栾武子之徳在民其此也夫若非此二举则盟蜀之后晋之伯业丧矣惜乎虫牢不能谨于义于蒲不能谨于信是以马陵虽善而竟不能复文襄之业也然彼善于此君子犹取之　汪氏克寛曰谷梁于新城断道鸡泽平丘皆曰同外楚疏谓传省文举上下以包其余则知晋伯同盟大抵皆同外楚也】
　　公至自防
　　集说【髙氏闶曰诸侯防而楚师退故不以救郑至】
　　呉入州来【州来杜注楚邑淮南下蔡县是也哀二年蔡昭侯自新蔡迁于州来谓之下蔡汉置下蔡县今夀州北三十里有蔡国城】
　　左传【楚围宋之役师还子重请取于申吕以为赏田王许之申公巫臣曰不可此申吕所以邑也是以为赋以御北方若取之是无申吕也晋郑必至于汉王乃止子重是以怨巫臣子反欲取夏姬巫臣止之遂取以行子反亦怨之及共王即位子重子反杀巫臣之族子阎子荡及清尹弗忌及襄老之子黒要而分其室子重取子阎之室使沈尹与王子罢分子荡之室子反取黒要与清尹之室巫臣自晋遗二子书曰尔以谗慝贪惏事君而多杀不辜余必使尔罢于奔命以死巫臣请使于呉晋侯许之呉子寿梦说之乃通呉于晋以两之一卒适呉舍偏两之一焉与其射御教呉乗车敎之战陈敎之叛楚寘其子狐庸焉使为行人于呉呉始伐楚伐巢伐徐子重奔命马陵之防呉入州来子重自郑奔命子重子反于是乎一嵗七奔命蛮夷属于楚者呉尽取之是以始大通呉于上国】
　　集说【孙氏复曰呉乗楚伐郑故入州来州来微国刘氏敞曰左氏以谓州来楚邑非也州来小国世服于楚未尝特与诸侯盟防谓州来真楚邑则背于经矣　王氏葆曰州来楚与国也　高氏闶曰呉楚争彊始见于此州来属楚呉以兵入之着楚虽恃彊而呉敢与之敌也　陈氏傅良曰吴楚交兵不书至是始书之始大通呉于上国晋人为之也盟于蒲景公将始防呉呉不至于钟离而后至盟于鸡泽悼公又逆呉子呉不至于戚而后至呉不敢自列于诸夏而晋求之急将以罢楚也楚罢晋亦不复伯矣入州来不可不录其始也　李氏防曰至昭十三年呉灭州来　严氏启隆曰州来迤北则鲁迤南而西则楚呉得州来可以窥楚楚控州来可以御呉故州来呉楚之扼吭也】
　　冬大雩
