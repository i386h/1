<!-- { "loadSidebar": true } -->
　　胡传【楚都于郢距徐亦逺而举兵伐徐暴横凭陵之罪着矣徐在山东与齐密迩以封境言之不可以不速救以形势言之非有餽粮越险之难也今书盟于牡丘见诸侯救患之不协矣书次于匡见霸主号令之不严矣书大夫帅师而诸侯不行见桓徳益衰而志怠矣凡兵而书救未有不善之也救而书次则尤罪其当速而故缓失用师之义矣】
　　集説【杜氏预曰敖庆父之子　啖氏助曰凡救当奔命而徃救次失救道也　孙氏复曰言次言救者恶诸侯缓于救患也诸侯既约救徐而遣大夫徃此缓于救患可知也　叶氏梦得曰公孙敖吾大夫之三命者也以敖主兵内辞也大夫何以不序无功不足序也楚遂败徐齐自是不复救人矣　陈氏傅良曰桓公合八国之众以救徐而仅使大夫将桓志荒矣卒不竞于楚故救而言次甚讥之也有诸侯在而使大夫将始于牡丘桓公为之也有诸侯在而使大夫盟始于鸡泽悼公为之也　赵氏鹏飞曰师之出次仁义存焉尔伐国问罪而不次是忿兵也兵忿者暴非所以为义故伐楚之师次于召陵义也须其服而已赴危救患而次是疑兵也兵疑者怯非所以为仁今救徐之师次于匡非仁也幸其自退而已楚之伐徐以其取舒也舒楚之与国徐人掩而取之为齐也桓公招江黄取舒庸皆夺楚之援耳前年楚灭黄齐不敢救于是扬兵而伐徐齐兵合诸侯于牡丘徒次而不进是幸其自退也且正月伐徐而三月出次固已缓矣尚何次耶次于匡而楚不退于是命大夫帅师以救之是示怯于楚也宜徐有娄林之败也李氏防曰经书盟而后救者牡丘救而后盟者马陵一则督率于未然一则戒惧于己然也又曰经书】
　　【诸侯之大夫三救徐盟袁侨盟于宋也大夫之専始于齐桓成于晋悼极于晋平又曰许氏曰遂救许遂之善者也以其进也遂次于匡遂之不善者也以其止也　汪氏克寛曰桓公倡霸四十余年未尝命大夫为主将今诸侯不亲将而大夫帅师则救徐之役特聊且应之而不冀其成功也又曰四年公孙兹帅师及诸侯之师侵陈列序诸国则书防此不言会而言及既防而后及也非主鲁之辞也与襄三年书叔孙豹及诸侯之大夫及袁侨盟之意同不独言大夫若曰受命其君故书诸侯以统之葢当时诸侯虽以其权畀之大夫而春秋之法必欲其权系于诸侯也】
　　夏五月日有食之
　　左传【不书朔与日官失之也】
　　集説【赵氏鹏飞曰日朔不书俱失也】
　　秋七月齐师曹师伐厉【厉杜注楚与国义阳随县北有厉乡今湖广徳安府随州北四十里有厉山厉乡在山下】
　　左传【秋伐厉以救徐也】
　　集説【张氏洽曰兵法攻所必救厉在徐楚之间功楚之必救以觧徐也然继此楚败除于娄林则厉在所不必救明年不克救徐而还况同盟不同心而宋已伐同役之曹矣　汪氏克寛曰此伐厉以救徐与伐楚救江正同然春秋不书以救者厉近徐而楚逺江则齐桓之用兵犹愈于阳处父也　姜氏宝曰诸侯志怠不欲重烦而曹共之位齐所定也故独劳之尔】
　　八月螽【公作】
　　谷梁【螽虫灾也甚则月不甚则时】
　　集説【赵氏鹏飞曰书灾也】
　　九月公至自防
　　集説【高氏闶曰以会致者始于此春秋致会凡二十有七公自正月如齐因而防盟暴师于外已逾三时而以会致见救徐之无功也　赵氏鹏飞曰无功而反饮至何辞　黄氏震曰至自防欲救徐不能楚师未退而先返也　李氏防曰不以徐至者诸侯不亲行也】
　　季姬归于鄫
　　集説【杜氏预曰来宁不书此书者以明中絶　苏氏辙曰鄫子既朝乃使归之故书曰归于鄫　陈氏傅良曰内女嫁恒书归不书归必有故也季姬来宁公怒而止之故不书归至是而后言归也　卓氏尔康曰季姬见止于鲁为鄫子不朝故尔鄫子既来朝归而以季姬请故复以季姬归鄫明前此非遂絶鄫而离昏也】
　　己卯晦震夷伯之庙
　　左传【震夷伯之庙罪之也】
　　谷梁【震雷也夷伯鲁大夫也因此以见天子至于士皆有庙天子七庙诸侯五大夫三士二故徳厚者流光徳薄者流卑是以贵始徳之夲也始封必为祖】
　　胡传【震者雷电击夷伯之庙也不曰夷伯之庙震而曰震夷伯之庙者天应之也天人相感之际微矣】
　　集説【杜氏预曰夷伯鲁大夫伯字大夫既卒书字孔氏颖逹曰公羊谷梁传皆以晦为冥谓昼日闇冥也杜以长歴推己卯晦九月三十日春秋值朔书朔值晦书晦无义例也説文云震霹雳振物者电隂阳激曜也然则震是霹雳而言雷电击之者霹雳有声有光雷电之大者尔故言雷电以眀之　赵氏匡曰公谷并云晦冥也据十六年戊申朔陨石于宋五成十六年甲午晦晋楚战于鄢陵并书晦朔则知晦者晦朔之晦尔古史之体应合书日而遇晦朔必书之以为歴数之证谷梁成十六年传云事遇晦书晦何得于此独名晦冥乎公羊又云夷伯季氏之孚微者称夷伯大之也天戒之故大之案襃贬当以义类岂有为天所罚翻乃书字反于理甚矣大夫既死不更称名尔原仲亦是也　刘氏敞曰左氏云展氏有隐慝如此则夷为展氏之諡非也春秋国史也君前臣名纵不可名之犹当系字于氏寜有称其諡遂舍其族哉经曰桓王不系周者王至尊也又曰吉禘于庄公不系鲁者君至尊也惟此二者可以爵諡通其余虽大国必系諡于国别内外也虽贵臣必系字于氏别尊卑也齐桓晋文皆系国原仲高子皆系氏臣无举諡于君侧者也　张氏洽曰震为雷凡霆击之怒皆震之发也正防曰凡隂气凝聚阳在内者不得出则奋激而为雷霆不善之积葢亦知此程子以为夷伯之庙震而言震夷伯之庙天应之也然天之怒击每在于恶稔而人诛不加之后春秋书震者惟此事尔诗云敬天之怒无敢戯豫敬天之渝无敢驰驱昊天曰明及尔出王昊天曰旦及尔游衍君子知天之日监而畏其威如此所以事天也案春秋全经未有书大夫之諡者夷当依刘氏敞作氏】
　　冬宋人伐曹
　　左传【讨旧怨也】
　　集説【许氏翰曰同盟始自相攻桓不能已矣　张氏洽曰庄十四年曹从齐桓伐宋宋至今憾之今诸侯始贰曹方有王事而襄公乘虚伐之尚可继桓而圗霸乎故永嘉薛氏以为伐厉而宋人内叛此则桓徳之衰襄志之私皆可见矣　赵氏鹏飞曰自齐桓之霸至是三十年诸侯无有擅相侵伐者服于桓也今桓徳衰矣宋人加兵于曹虽不究所以加兵之故而诸侯贰桓不能制其侵伐矣　家氏翁曰宋襄于桓之方存已有图覇之心其后执滕围曹张夲于此春秋所讥也　李氏亷曰自曹庄公以齐命防伐宋遂与宋人为不释之憾夫伐宋非独一曹而独雠曹之深者曹在宋之宇下非他国比也十九年围曹宣三年围曹至曹阳之衰宋景用师尤亟衰三年有乐髠之伐六年有向巢之伐七年书人以围八年书公以入而曹亡于宋矣郑子产曰曹畏宋岂非壤地相接必欲吞噬而后已乎】
　　楚人败徐于娄林【败必迈反　娄林杜注徐地下邳僮县东南有娄亭今在江南鳯阳府虹县东北】
　　左传【楚败徐于娄林徐恃救也】
　　集説【高氏闶曰齐桓大合诸侯以救徐固有余力而师出三时无功而返故书楚人败徐于娄林以罪之　张氏洽曰书以见楚兵之独胜而救徐之威不立伐厉之谋无补也　赵氏鹏飞曰八国之大夫救徐而徐不免于败则大夫果用命乎八国之君畏楚而次于匡君畏之尚何以责其臣宜其逗挠不进也则夫楚败徐者大夫之罪而大夫不进者诸侯之罪也　程氏端学曰以八国之众不能敌楚千里之孤兵春秋书诸侯之盟之次大夫之帅师于前书齐曹伐厉宋人伐曹于中书楚人败徐于后则齐桓之无志诸侯之觧体救徐之不力其情自见矣此皆以力假仁之效也　汪氏克寛曰徐自庄二十六年见经僖三年取舒十七年伐英氏昭五年伐吴皆称人昭四年防申楚人执之三十年奔楚皆称子独此年与文七年伐莒并举号】
