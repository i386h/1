<!-- { "loadSidebar": true } -->
　　左传【夏许悼公疟五月戊辰饮大子止之药卒大子奔晋书曰弑其君君子曰尽心力以事君舍药物可也】
　　谷梁【止不弑而曰弑责止也止曰我与夫弑者不立乎其位以与其弟虺哭泣歠飦粥嗌不容粒未逾年而死故君子即止自责而责之也】
　　胡传【案左氏许悼公疟戊辰饮世子止之药卒书曰弑其君者止不尝药也古者医不三世不服其药夫子之所愼者三疾居其一季康子馈药曰丘未逹不敢尝敬愼其身如此也而于君父可忽乎君有疾饮药臣先尝之父有疾饮药子先尝之盖言愼也止不择医而轻用其药药不先尝而误进于君是有忽君父之心而不愼矣自小人之情度之世子弑君欲速得其位而止无此心故曰我与夫弑者不立乎其位哭泣歠飦粥嗌不容粒未逾年而卒无此心故被以大恶而不受自君子聼之止不尝药是忽君父之尊而不愼也而止有此心忽君父之尊而不愼此簒弑之萌坚冰之渐而春秋之所谨也有此心故加以大恶而不得辞书许世子止弑君乃除恶于微之意也而或者顾以操刃而杀与不躬进药及进药而不尝三者罪当殊科疑于三传之说则误矣必若此言夫人而能爲春秋奚待于圣笔乎墨翟兼爱岂其无父杨朱爲我岂其无君孟轲氏辞而辟之以爲禽兽逼人人将相食后世推明其功不在禹下未有讥其过者知此说则知止不尝药春秋以爲弑君之意矣】
　　集说【刘氏敞曰谷梁云日弑正卒也非也州吁无知督万商臣赵盾归生夏征舒崔抒甯喜弑君皆书日可云皆正卒乎春秋襃贬岂不明恃日月而后见之此泥而不通也　苏氏辙曰许悼公疟饮世子止之药而卒其以弑书之何也止虽不志乎弑其君由止以卒则亦止弑之也君由止以卒而不以弑君书之则臣将轻其君子将轻其父乱之道也故止之弑君虽异乎楚商臣蔡般也而春秋一之所以隆君父也今律过失杀人以赎论过失杀朞尊减杀人二等过失杀大父母减杀人一等而和御药误不如法者死父子之亲许以情论至于君臣则情不胜法此盖春秋之遗意也　胡氏宁曰悼公不起是饮非其药而致卒也止不尝药是有忽君父之心而不敬也乐正子下堂伤足而有忧色跬歩之间犹不敢忘父母况父母之疾而可轻之乎　陈氏傅良曰哀姜庆父弑闵公书曰公薨夫人姜氏孙于邾公子庆父出奔莒则罪人斯得矣许悼公饮世子止之药而卒世子奔晋世子止诚不尝药尔春秋将爲后人戒书曰世子止弑其君不言奔可也　张氏洽曰药剂所以致人之死者非一端姑以疟言之今之治疟以砒煆而饵之多愈然煅不得法而反杀人者多矣悼公之死必此类也然止以弑书何也孟子曰杀人以梃与刃有以异乎曰无以异也以刃与政有以异乎曰无以异也进药而药杀可不谓之弑哉其所以异于商臣蔡般者过与故不同耳心虽不同而春秋之文一施之者以臣子之于君父不可过也　万氏孝恭曰许止之事虽若可恕万一后世臣子幸君父之疾进药以毙之而自附于不知尝药之义是啓之爲乱原也　李氏廉曰春秋加赵盾弑君训人以臣道也加许止弑君训人以子道也二事相类然晋灵公不书葬而许悼公书葬者许止自责逾年而卒其心可知矣赵盾力能讨贼而不讨春秋不得不终诛之也若陈氏因左氏止奔晋之说而疑止眞弑父则又恐未可以一家一句而尽废诸传之文也　汪氏克寛曰悼公在位二十四年世子止之弟斯立是爲元公金氏贤曰自左氏之说而观之则是药不由医止所进也悼公之死药所致也胡文定公谓忽其君父者是矣自谷梁之说而观之止痛父之死咎巳之深岂有杀其君父之心哉特以未逹药性制之不精用之不当以误之耳欧阳文忠公谓止实弑君者误矣或曰药以误君固有罪矣然与弑其父者殊科书弑可乎曰药出于止而君死于药非弑而何书以大恶非彊加之也故书曰许世子止弑其君买】
　　【案许止弑君三传不同要之皆以爲非弑而公羊听止赦止之说更爲允当盖止之非弑有属辞比事而知之者春秋世子弑君者三楚商臣蔡般皆立乎其位而止则弗立乎其位者也此比事而可知者也许与陈蔡皆密迩于楚楚防能假讨贼之名以灭陈蔡何弃疾独释许不问乎况白羽既迁楚方引许以自近也此属辞而可知者也止之非弑亦明矣圣人所以书弑者盖以悼公之死由于世子之药则止虽非弑而弑君之罪止有不得而辞者故加弑焉所以教天下之爲臣子者也诸儒纷纷谓止实进毒以弑其君不亦过乎左氏以爲止奔晋谷梁以爲止未逾年而死二说不同今无所考姑两存之】
　　己卯地震
　　集说【汪氏克寛曰经书地震者五昭公之世再见此年及二十三年是也夫地道安静以震动爲反常之异臣道恭顺以悖逆爲犯上之恶是时季孙彊僭巳甚天之示变欲人君之有所警而以德销之也昭公漫不知省遄及于难悲夫】
　　附录左传【楚子爲舟师以伐濮费无极言于楚子曰晋之伯也迩于诸夏而楚辟陋故弗能与争若大城城父而寘大子焉以通北方王收南方是得天下也王说从之故大子建居于城父令尹子瑕聘于秦拜夫人也】
　　【濮案百濮叛楚杜注夷也昭元年赵孟曰吴濮有衅杜注建宁郡南有濮夷此年楚子伐濮杜注南夷三注不同盖种族不同而约言其地当在楚之西南境】
　　秋齐高发帅师伐莒
　　左传【秋齐高发帅师伐莒莒子奔纪鄣使孙书伐之初莒有妇人莒子杀其夫已爲嫠妇及老托于纪鄣纺焉以度而去之及师至则投诸外或献诸子占子占使师夜缒而登登者六十人缒絶师鼓噪城上之人亦噪莒共公惧啓西门而出七月丙子齐师入纪】
　　【纪鄣杜注莒邑也东海赣榆县有纪城寰宇记云在县东北七十五里今山东莒州即江南赣榆县界也】
　　集说【高氏闶曰莒不事齐故　汪氏克寛曰齐景争伯之心不下于僖桓而徒计近功汲汲焉有事于徐莒以晏子之贤爲之辅佐而亦不能有所匡正则所谓以其君显者何足称哉】
　　冬葬许悼公
　　公羊【贼未讨何以书葬不成于弑也曷爲不成于弑止进药而药杀也止进药而药杀则曷爲加弑焉尔讥子道之不尽也其讥子道之不尽奈何曰乐正子春之视疾也复加一饭则脱然愈复损一饭则脱然愈复加一衣则脱然愈复损一衣则脱然愈止进药而药杀是以君子加弑焉尔曰许世子止弑其君买是君子之听止也葬许悼公是君子之赦止也赦止者免止之罪辞也】
　　胡传【何以书葬谷梁子曰不使止爲弑父也其说曰子既生不免乎水火母之罪也羁贯成童不就师傅父之罪也就师学问无方心志不通身之罪也心志既通而名誉不闻友之罪也名誉既闻有司不举有司之罪也有司举之王者不用王者之过也许世子止不知尝药累及许君也观止自责可谓有过人之质矣乃至以弑君获罪此爲人臣子而不知春秋之义者也古者太子自其初生固举以礼有司端冕见之南郊过阙则下过庙则趋爲赤子而其教已有齐肃敬愼之端矣此春秋训臣子除恶于微积善于早之意也】
　　集说【家氏翁曰或问蔡般之弑景许止之弑悼皆书葬同乎否乎曰其弑异其葬乌得而同　姚氏舜牧曰悼公书弑着世子止有弑君之事是谨严春秋悼公书葬明世子止无弑君之心是忠恕春秋】附录左传【是嵗也郑驷偃卒子游娶于晋大夫生丝弱其父兄立子瑕子产憎其爲人也且以爲不顺弗许亦弗止驷氏耸他日丝以告其舅冬晋人使以币如郑问驷乞之立故驷氏惧驷乞欲逃子产弗遣请以卜亦弗予大夫谋对子产不待而对客曰郑国不天寡君之二三臣札瘥夭昏今又丧我先大夫偃其子防弱其一二父兄惧队宗主私族于谋而立长亲寡君与其二三老曰抑天实剥乱是吾何知焉谚曰无过乱门民有兵乱犹惮过之而况敢知天之所乱今大夫将问其故抑寡君实不敢知其谁实知之平丘之防君寻旧盟曰无或失职若寡君之二三臣其即世者晋大夫而专制其位是晋之县鄙也何国之爲辞客币而报其使晋人舍之　楚人城州来沈尹戌曰楚人必败昔吴灭州来子旗请伐之王曰吾未抚吾民今亦如之而城州来以挑吴能无败乎侍者曰王施舍不倦息民五年可谓抚之矣戍曰吾闻抚民者节用于内而树德于外民乐其性而无宼雠今宫室无量民人日骇劳罢死转忘寝与食非抚之也　郑大水龙鬬于时门之外洧渊国人请爲禜焉子产弗许曰我鬬龙不我觌也龙鬬我独何觌焉禳之则彼其室也吾无求于龙龙亦无求于我乃止也　令尹子瑕言蹶由于楚子曰彼何罪谚所谓室于怒市于邑者楚之谓矣舍前之忿可也乃归蹶由】
　　【洧渊杜注洧水出荥阳密县至长平入颍案今洧水自密县东流经新郑县南门又东防溱水谓之双洎河即洧渊也】
　　【己景王二卯十三年】二十年【晋顷四年齐景二十六年卫灵十三年蔡平八年郑定八年曹悼二年陈惠八年平十四年宋元十年秦哀十五年楚平七年吴僚五年】
　　春王正月
　　附录左传【二十年春王二月己丑日南至梓愼望氛曰今兹宋有乱国几亡三年而后弭蔡有大丧叔孙昭子曰然则戴桓也汰侈无礼已甚乱所在也　费无极言于楚子曰建与伍奢将以方城之外叛自以爲犹宋郑也齐晋又交辅之将以害楚其事集矣王信之问伍奢伍奢对曰君一过多矣何信于谗王执伍奢使城父司马奋扬杀大子未至而使遣之三月大子建奔宋王召奋扬奋使城父人执已以至王曰言出于余口入于尔耳谁告建也对曰臣告之君王命臣曰事建如事余臣不佞不能苟贰奉初以还不忍后命故遣之既而悔之亦无及已王曰而敢来何也对曰使而失命召而不来是再奸也逃无所入王曰归从政如他日无极曰奢之子材若在吴必忧楚国盍以免其父召之彼仁必来不然将爲患王使召之曰来吾免而父棠君尚谓其弟员曰尔适吴我将归死吾知不逮我能死尔能报闻免父之命不可以莫之奔也亲戚爲戮不可以莫之报也奔死免父孝也度功而行仁也择任而往知也知死不辟勇也父不可弃名不可废尔其勉之相从爲愈伍尚归奢闻员不来曰楚君大夫其旰食乎楚人皆杀之员如吴言伐楚之利于州于公子光曰是宗爲戮而欲反其雠不可从也员曰彼将有他志余姑爲之求士而鄙以待之乃见鱄设诸焉而耕于鄙】
　　集说【杜氏预曰是岁朔旦冬至之岁也当言正月己丑朔日南至时史失闰闰更在二月后故经因史而书正月传更具于二月记南至日以正歴也孔氏颖逹曰厯法十九年爲一章章首之岁必周之正月朔旦冬至僖五年正月辛亥朔日南至是章首之歳年也计僖五年至往年合一百三十三年是爲七章今年复爲章首故曰是歳朔旦冬至之岁也朔旦冬至谓正月之朔当言正月己丑朔日南至今传乃云二月己丑日南至是错名正月爲二月也厯之正法往年十二月后宜置闰月即此年正月当是往年闰月此年二月乃是正月故朔日己丑日南至也时史失闰往年错不置闰闰更在二月之后传于八月之下乃云闰月戊辰杀宣姜是闰在二月后也时史以闰月爲正月故经因史而书正月从其误而书之传以经之正月实非正月更于二月记南至之日以正厯之失也】
