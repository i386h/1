<!-- { "loadSidebar": true } -->
　　【庙亲尽则毁桓僖不毁三家者存之僭天子也圣人因其灾而竝录之君子于是乎知有天道也　黄氏仲炎曰桓亲尽而庙不毁者盖三桓私于其祖也僖亦亲尽也僖何以不毁以其存桓不得不存僖也故春秋因二宫之灾以着三家之非礼焉尔　家氏翁曰季氏悖礼僭上罪不胜诛故天灾桓僖庙以示警戒　李氏亷曰左氏载此年救火之事如南宫敬叔至命周人出御书子服景伯至命宰人出礼书季桓子命藏象魏曰旧章不可亡也此亦见鲁为儒书之国　汪氏克寛曰家语记孔子对陈侯之言曰礼祖有功而宗有徳故不毁其庙焉今桓僖之亲尽矣又功徳不足以存其庙而鲁不毁是以天灾加之盖桓公簒立无功徳可言季氏存桓僖初非以其有功徳实所以隆私恩焉耳又家语记孔子在齐闻周先王庙灾曰此必僖王之庙今考景王之时上距僖王已八世僖王在位日浅亦无功徳可称其庙亦在当毁故天灾及之与鲁桓僖之庙灾无以异也然晋之悼公朝于武宫晋顷公时献俘于文宫则当时诸侯之祖庙亲尽而不毁者无国无之故春秋特书桓僖灾以示戒欤　季氏本曰二宫之灾公羊以为复立非也若复立当如雉门两观书新作矣】
　　季孙斯叔孙州仇帅师城啓阳【啓公作开　啓阳杜注琅琊开阳县今山东沂州北十五里有开阳故城本鄅国后属鲁名啓阳也】
　　集说【杜氏预曰鲁党范氏故惧晋比年四城　许氏翰曰所城近敌故帅师焉地震庙灾变异弗图而取田城邑兵役相继可谓不畏天命矣中失而外键本亡而末务此鲁之季世也　季氏本曰啓阳故鄅国也昭十八年邾人袭鄅鄅子从帑于邾其地在邾东鄙则近于费鲁既取漷东沂西田邾人不得不以啓阳让鲁矣故城之季孙以叔孙附已故与同城而地则季孙得之】
　　宋乐髠帅师伐曹
　　集说【许氏翰曰宋始窥曹曹不量力而奸彊国不修徳而图大功则适足以取亡而已此年乐髠伐六年向巢伐七年围八年入而以曹伯阳归　髙氏闶曰曹本属宋既而叛之　薛氏季宣曰讨乐大心之乱也　李氏亷曰此盖曹公孙彊为政之时也季氏本曰曹奉乐大心入萧以叛宋方有乱故且从齐盟未暇致讨今闻齐景耄而无畏于齐修曹之怨也】
　　附录左传【刘氏范氏世为婚姻苌事刘文公故周与范氏赵鞅以为讨六月癸卯周人杀苌】
　　秋七月丙子季孙斯卒
　　左传【秋季孙有疾命正常曰无死南孺子之子男也则以告而立之女也则肥也可季孙卒康子即位既葬康子在朝南氏生男正常载以如朝告曰夫子有遗言命其圉臣曰南氏生男则以告于君与大夫而立之今生矣男也敢告遂奔衞康子请退公使共刘视之则或杀之矣乃讨之召正常正常不反】集说【李氏廉曰朱子曰康子夺嫡即此】
　　蔡人放其大夫公孙猎于吴
　　集説【杜氏预曰公子驷之党　髙氏闶曰放大夫者国也而称人众人逐之也其放之于吴召乱之道也厥后蔡乱以公孙氏岂猎之党欤】
　　冬十月癸卯秦伯卒
　　叔孙州仇仲孙何忌帅师围邾
　　集说【许氏翰曰句绎之盟逾年而渝之师围其国虽云邾政不修有以致宼鲁之弃信亦已甚矣赵氏鹏飞曰前年伐其国夺其地盟其君今又围邾邾何慊于鲁哉虐邾甚矣　李氏亷曰来防来朝来奔丧犹不免伐取漷沂田受绎盟犹不免围不至于以邾子益来不止也小国困于水火甚矣诸侯无伯冝哉】
　　附录左传【冬十月晋赵鞅围朝歌师于其南荀寅伐其郛使其徒自北门入已犯师而出癸丑奔邯郸十一月赵鞅杀士皋夷恶范氏也】
　　【庚敬王二戍十九年】四年【晋定二十一年齐景五十七年衞出二年蔡昭二十八年郑声十年曹阳十一年陈闵十一年僖十五年宋景二十六年秦悼公元年楚昭二十五年吴夫差五年】
　　春王二月庚戌盗杀蔡侯申【二月公作三月杀公谷作弑】
　　左传【四年春蔡昭侯将如吴诸大夫恐其又迁也承公孙翩逐而射之入于家人而卒以两矢门之众莫敢进文之锴后至曰如墙而进多而杀二人锴执弓而先翩射之中肘锴遂杀之故逐公孙辰而杀公孙姓公孙旴】
　　集说【孔氏颖达曰宣十七年蔡侯申卒是文侯也蔡世家云文侯申生景侯固固生灵侯般般生隠大子今昭侯申是隐大子之子杜世族谱亦然计昭侯是文侯孙乃与髙祖同名周人以讳事神二申必有误者俱是经文未知敦是又曰公孙辰公孙姓公孙霍虽竝是弑君之党而非弑君之首首是公孙翩翩贱故称盗不言弑其君者贱此盗也盗贱不得有其君故以盗为文不得言弑其君　石氏介曰一国之君行有军从居有衞兵而为贼所杀蔡之无臣子甚矣　刘氏敞曰谷梁曰称盗以弑君不以上下道道也非也盗即微者尔辟称人故云盗也　杜氏谔曰蔡侯为一国之君不能自正而为贱者所杀其贬可知也　赵氏鹏飞曰宣十七年书蔡侯申卒葬蔡文公自文至是才五世不宜与五世祖同其名传者误也阍弑吴子书弑而此书杀阍盗均臣呉子蔡侯均君不宜彼书弑而此书杀亦字误矣要之百千歳后更篆为隶更隶为楷不能无误也因其误而为之说则凿矣然蔡侯一国之君而盗得杀之蔡亦有臣子乎春秋书之以责臣子更弑为杀非义也蔡侯申既误则以弑为杀其误可知矣　家氏翁曰弑蔡侯者公孙翩非贱者而书盗讨之也弑其君以求説于楚是盗也首恶者不名乱党众不容悉书槩目之曰盗也　季氏本曰杀公谷作弑是也　王氏樵曰谷梁所谓不以上下道道者如阍不得君其君之比则可也称盗者直言其人盗贼耳非不以上下道道而然也称盗杀者以千乘之君为盗所杀欲以见义故不言弑亦非内其君而外弑者不以弑道道也张洽谓弑者积渐之名蔡昭不道上得罪于大国下无道于其民忠谋不用无罪见杀故翩之事成于一旦春秋以盗杀书之所以见其防于独夫也此说尤穿凿昭侯盖亦足哀耳何诋之深乎盗贼之名一也谷梁有三盗之说亦非也公羊以贱乎贱者为罪人亦无据】
　　【案杜氏预以称盗为贱孔氏颖达畅言之石氏介谓蔡无臣子家氏翁谓乱党众不容悉书皆是也胡传专责蔡侯而于杀君者有恕辞不可以训故删之】
　　蔡公孙辰出奔吴
　　集说【陈氏傅良曰书公薨夫人姜氏孙于邾公子庆父出奔莒则夫人庆父与闻乎弑矣书盗杀蔡侯申蔡公孙辰出奔吴则辰与闻乎杀矣　季氏本曰蔡昭侯之弑辰为正卿必踪迹可疑者也故奔吴】
　　葬秦惠公
　　宋人执小邾子
　　集说【许氏翰曰天下无霸故宋人得以执小邾子伐郑入曹而无所忌　赵氏鹏飞曰小邾子固防尔微国必不敢犯宋宋执之非罪也书人以执其贬可知　李氏亷曰伐曹执邾之役盖齐景圗霸无成而宋亦有志于争权也当合宋襄执滕用鄫子围曹等看　汪氏克寛曰称人以执非伯讨也不称名无罪也以私怨擅执小国之君又不归诸京师其罪大矣】
　　晋蔡杀其大夫公孙姓公孙霍
　　晋人执戎蛮子赤归于楚【蛮公作曼音蛮书执止此】
　　左传【夏楚人既克夷虎乃谋北方左司马眅申公寿余叶公诸梁致蔡于负函致方城之外于缯关曰吴将泝江入郢将奔命焉为一昔之期袭梁及霍单浮余围蛮氏蛮氏溃蛮子赤奔晋隂地司马起丰析与狄戎以临上雒左师军于菟和右师军于仓野使谓隂地之命大夫士蔑曰晋楚有盟好恶同之若将不废寡君之愿也不然将通于少习以听命士蔑请诸赵孟赵孟曰晋国未宁安能恶于楚必速与之士蔑乃致九州之戎将裂田以与蛮子而城之且将为之卜蛮子聼卜遂执之与其五大夫以畀楚师于三户司马致邑立宗焉以诱其遗民而尽俘以归】
　　【负函杜注楚地当在今信阳州　缯闗杜注楚地梁霍杜注梁河南梁县西南故城梁南有霍阳山皆蛮子邑　隂地杜注河南山北自上雒以东至陆浑　丰杜注楚邑析南有豊乡今河南南阳府淅川县西南有丰乡城其地与郧阳相接　析杜注楚邑析县属南乡郡今淅川县及内乡县之西北境皆析地也　菟和杜注莬和山在上洛东今陜西西安府商州东有莬和山通襄汉之道仓野杜注在上洛县今商州东南有仓野聚　少习杜注商县武闗也武闗在今西安府商州东少习山下故亦名曰少习　三户杜注丹水县北有三户亭汉桓帝河间孝王子博封三户亭侯即此今河南南阳府淅川县西南有三户城】
　　公羊【赤者何戎曼子之名也其言归于楚何子北宫子曰辟伯晋而京师楚也】
　　胡传【其曰晋人云者罪之也文公执曹伯则曰畀宋人今此曷云归于楚归于楚者犹曰京师楚也晋主夏盟为日乆矣不竞至此春秋所恶】
　　集说【陈氏岳曰霸主执列国之君归于京师正也今执而与楚宜书如曹伯畀宋人乃书与归于京师文无异是责晋不当执不宜归于楚而归于楚明矣　髙氏闶曰诸侯有罪方伯请命于天子问罪然后执而归诸京师正也不请王命而执之归于京师若晋侯执曹伯归于京师其罪为轻若晋侯入曹执曹伯畀宋人执诸侯畀诸侯其罪己重今晋为列国盟主而执戎蛮子归于楚以君臣言则楚为君矣以彊弱言则楚为伯矣　家氏翁曰戎蛮虽迩于楚亦尝服属诸夏昭十六年楚乘其乱诱其君而杀之楚实无道戎之叛之宜也于是自防归晋晋人倘畏楚之盛彊拒而弗纳可也聼其去而适他国亦可也乃诈而执之以归于楚晋之罪大矣故书人以贬之季氏本曰蛮为楚所陵自防投晋晋反助楚为虐人谁頼之】
　　城西郛
　　集説【杜氏预曰备晋也】
　　六月辛丑亳社灾【亳歩各切公作蒲】
　　公羊【蒲社者何亡国之社也社者封也其言灾何亡国之社盖揜之揜其上而柴其下蒲社灾何以书记灾也】
　　谷梁【亳社者亳之社也亳亡国也亡国之社以为庙屏戒也其屋亡国之社不得达上也】集説【杜氏预曰天火也亳社殷社诸侯有之所以戒亡国　杨氏士勋曰周礼建国之神位左宗庙右社稷彼谓天子诸侯之正社稷受霜露者周礼又云决隂事于亳社明不与正同处明一在西一在东故左氏曰间于两社为公室辅是也　程子曰书曰汤既胜夏欲迁其社不可作夏社国既亡则社自当迁汤存之以为后戒故但屋之则与迁之无异既为亡国之社则自王都至国都皆有之使为戒也记曰丧国之社屋之不受天阳也又曰亳社北牖使隂明也鲁有亳社灾屋之故有灾此制计之必始于汤也家氏翁曰或曰此周之亳社灾为天　下记异亦通　汪氏克寛曰亡国之社灾戒鲁之危亡也七年左传云以邾子益来献于亳社则新作亳社之屋可知矣不书新作亳社者以其当作故不志也　邵氏宝曰汤作夏社为后戒也周存亳社其犹汤之志欤凡都邑皆有之盖旧社云尔】
　　秋八月甲寅滕子结卒
　　集说【汪氏克寛曰在位二十三年子虞毋嗣是为隐公】
　　冬十有二月葬蔡昭公
　　集说【髙氏闶曰国乱故缓】
　　葬滕顷公
　　附录左传【秋七月齐陈乞施衞甯跪救范氏庚午围五鹿九月赵鞅围邯郸冬十一月邯郸降荀寅奔鲜虞赵稷奔临十二月施逆之遂堕临国夏伐晋取邢任栾鄗逆畤隂人盂壶口防鲜虞纳荀寅于柏人】
