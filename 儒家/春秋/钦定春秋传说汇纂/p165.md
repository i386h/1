<!-- { "loadSidebar": true } -->
　　【莘杜注齐地　靡笄杜注山名史记晋平公元年伐齐战于靡下徐广曰靡当作歴志曰歴山即左传所谓靡笄之山也今名千佛山在山东济南府南十里　华不注杜注山名伏琛云不音跗与诗鄂不韡韡之不同谓花蒂也言此山孤秀如华跗之着于水也今在山东济南府城北　华泉京相璠曰华不注山下泉水也　徐关今淄川县有古徐关　石窌杜注邑名济北卢县东有地名石窌隋初为卢县之长清镇防置长清县今仍之古城在县东南三十里　丘舆杜注齐邑当在益都县界　马陉杜注齐邑在今益都县西南】
　　胡传【大国三军次国二军鲁虽大国而四卿竝将是四军也当此时旧制犹存尺地皆公室之土也一民皆公室之兵也上卿行父与侨如婴齐各帅一军防战而臧孙许如晋乞师又逆晋师为之道本不将兵特往来晋鲁两军之间预谋议耳成公初立主幼国危为季孙一怒埽境内兴师而四卿竝出肆其愤欲虽无人乎成公之侧有不恤也然后政自季氏出矣将称元帅略其副属辞之体也而四卿皆书者岂特为详内録哉坚冰之戒亦明矣经之大例受伐者为主而此以四国及之者以一笑之微残民毒众几获其君而怒犹未怠焚雍门之茨侵车东至海故以四国主之为愤兵之大戒见诸行事深切着明矣】集説【董氏仲舒曰顷公齐桓之孙伯主之余业即位九年未尝一与防同之事有怒鲁衞之志伐鲁入其北郊伐衞败之新筑大国往聘慢而不敬晋鲁俱怒合四国之众大困之于鞌大辱身几亡国为天下笑　赵氏匡曰公羊云曹无大夫书公子手忧内也谷梁云以吾四大夫在焉举其贵也此尤鄙近春秋岂党内而专轻重于外乎　刘氏敞曰公羊曰曹无大夫公子手何以书忧内也非也春秋不王鲁吾既言之矣且曹何以独无大夫乎若曹以小国故无大夫郑亦伯也亦无大夫乎且春秋之正诸侯也以王爵不以土地广狭也曹郑同侪一有大夫一无大夫何哉　陈氏傅良曰凡帅非卿不书虽卿也非元帅亦不书书鲁四卿是各自帅也自文季年而无使介至是而无将佐鲁三家之势成矣于是卫书良夫曹书公子首而赏鞌之功晋于是有六卿征伐在大夫不独鲁也以四国之臣战齐君甚矣　张氏洽曰兵法争恨小故不忍忿怒者谓之忿兵今晋为盟主兴师讨齐非有救乱诛暴之名而起于郤克一怒之愤故春秋不以齐为主见晋鲁衞曹之大夫为志乎是战虽得一朝之胜不足道也　赵氏鹏飞曰鞌之战以四国之七大夫而敌一齐侯虽顷公横逆有以召天下之兵而大夫之专恣亦甚矣骄傲不悛以犯诸侯之怒者齐也威丙下移而啓大夫之横者四国也齐侯不义而四国之君不智春秋盖同一贬焉家氏翁曰鲁诸卿俱帅师又见昭十年伐莒哀二年伐邾三家专兵丘甸卒乘悉为所有其君孤立于上国益不可为而春秋终矣战鞌乃鲁卿擅兵之始也又曰凡内大夫帅师惟主帅得书今四卿并书见羣下知有季孙不知有公室三家自是愈专而公室微矣　李氏廉曰春秋列书将佐始此自此以后昭十年伐莒书三卿哀二年伐邾书三卿成六年侵宋书二卿定八年侵衞书二卿　汪氏克寛曰齐桓伐衞与衞人战则先书伐而后书战此不书四国伐齐者以郤克志在释己私忿非能声齐顷陵弱犯寡之罪而讨之也然齐自翟泉以来不与晋之防盟者逾四十年而袁娄以后迨于悼公之终歴三十余载无会之不同无役之不与则亦以鞌之败衂有以挫其气而摧其彊故耳晋氏世伯合诸侯以加兵于齐者三鞌之战虽能胜齐然恃力而不能服之以义惟平阴之役合十有二国之君以讨其暴横凭陵之恶故春秋书同围齐以予之至于夷仪之会虽曰讨之以义而徇于利不能成讨齐之功故春秋书同盟重丘以贬之也　王氏锡爵曰齐之君臣恃勇轻敌而不免于败晋之将佐忍伤致死而卒能胜之所谓两敌相当贵于忍也】
　　【案四国战齐于鞌诸大夫兴大众以雪一笑之耻故説者多以为忿兵然是时楚氛孔炽齐以东方之大国亦与楚通矣晋将复修伯业若不得齐则鲁卫曹邾皆有依违观望之意故盟于断道谋楚即以谋齐及爰娄既盟而齐不背晋者二十余年楚亦少敛其锋晋人世伯之绪頼以不坠则鞌之战亦安可少哉】
　　秋七月齐侯使国佐如师己酉及国佐盟于袁娄【谷作爰娄
　　袁娄张氏洽曰临淄县西有袁娄或曰在淄川境】
　　左传【秋七月晋师及齐国佐盟于袁娄使齐人归我汶阳之田】
　　公羊【师还齐侯晋郤克投防逡廵再拜稽首马前逢丑父者顷公之车右也面目与顷公相似衣服与顷公相似代顷公当左使顷公取饮顷公操饮而至曰革取清者顷公用是佚而不反逢丑父曰吾頼社稷之神灵吾君已免矣郤克曰欺三军者其法奈何曰法斮于是斮逢丑父己酉及齐国佐盟于袁娄曷为不盟于师而盟于袁娄前此者晋郤克与臧孙许同时而聘于齐萧同侄子者齐君之母也踊于棓而闚客则客或跛或眇于是使跛者迓跛者使眇者迓眇者二大夫出相与踦闾而语移日然后相去齐人皆曰患之起必自此始二大夫归相与率师为鞌之战齐师大败齐侯使国佐如师郤克曰与我纪侯之甗反鲁衞之侵地使耕者东亩且以萧同侄子为质则吾舍子矣国佐曰与我纪侯之甗请诺反鲁衞之侵地请诺使耕者东亩是则土齐也萧同侄子者齐君之母也齐君之母犹晋君之母也不可请战壹战不胜请再再战不胜请三三战不胜则齐国尽子之有也何必以萧同侄子为质揖而去之郤克眣鲁衞之使使以其辞而为之请然后许之逮于袁娄而与之盟】
　　谷梁【鞌去国五百里爰娄去国五十里一战緜地五百里焚雍门之茨侵车东至海君子闻之曰夫甚甚之辞焉齐有以取之也齐之有以取之何也败衞师于新筑侵我北鄙敖郤献子齐有以取之也爰娄在师之外郤克曰反鲁衞之侵地以纪侯之甗来以萧同侄子之母为质使耕者皆东其亩然后与子盟国佐曰反鲁衞之侵地以纪侯之甗来则诺以萧同侄子之母为质则是齐侯之母也齐侯之母犹晋君之母也晋君之母犹齐侯之母也使耕者尽东其亩则是终土齐也不可请一战一战不克请再再不克请三三不克请四四不克请五五不克举国而授于是而与之盟】
　　【雍门齐记古齐城周五十里有十三门其西曰雍门】
　　胡传【齐国佐如师与楚屈完来一也然陉之役则曰来盟于师盟于召陵鞌之战则曰及国佐盟于袁娄何也荆楚暴横凭陵诸夏齐桓公仗义声罪致讨威行江汉之上不待加兵而楚人帖服其书来盟于师者楚人自服而求盟也盟于召陵者桓公退舍礼与之盟也在春秋时斯为善矣若夫袁娄则异于是齐虽侵虐未若荆楚之暴也诸国大夫含愤积怒欲雪一笑之耻至于杀人盈野非有击彊扶弱之心国佐如师将以赂免非服之也晋大夫又不以徳命使齐人尽东其亩而以萧同叔子为质夫萧同叔子齐君之母也则亦悖矣由是国子不可请合余烬背城借一揖而去之郤克使鲁卫之使以其辞为之请逮于袁娄而与之盟则汲汲欲盟者晋也故反以晋人及之若此类见曲直之绳墨矣是故制敌莫如仗义天下莫大于理而彊有力不与焉亦可谓深切着明矣】
　　集説【刘氏敞曰齐侯使国佐如师公羊曰君不行使乎大夫此其行使乎大夫何佚获也非也君不行使乎大夫者谓安平无事耳今两国治戎将在军君命有所不受苟君命有所不受其重且专也可知矣行使何伤又诸侯会晋师于棐林实赵盾之师言晋师者君不防大夫也君不会大夫故可言晋师不可言赵盾今此亦言晋师足矣乃其常文何以为不行使大夫乎　髙氏闶曰国佐受成命于君而可否在晋之大夫非服晋而往也直畏晋彊赂晋而请盟尔故不曰来盟而曰齐侯使如师师在齐境故书如陈氏傅良曰屈完不言使而退盟之于召陵以礼于楚使国佐言使而进盟之于袁娄以偪齐君桓公】
　　【之所不敢而四国之臣敢为之甚矣鞌战之忿也张氏洽曰郤克挟主盟之势以行其私愤一旦战胜而以不义求多于齐反为国佐以理折之其气遂馁书曰齐侯使国佐如师言齐非有诚服之心也曰及国佐盟于袁娄言汲汲在晋齐不得已而盟也　家氏翁曰召陵之师诸侯皆在兵力甚彊而桓公乃能以不战服楚退师而礼与之盟鞌之战郤克既败齐师极其兵力之所至迨于袁娄去国都五十里进师将及其城而彊与之盟退而盟盟之以其礼也进而盟盟之以其力也春秋书来盟及盟一字襃败深切着明矣　吴氏澂曰齐师既败于鞌使国佐来纳赂以求成故书如师晋之义既不足以服齐之心故国佐径去四国进师追及国佐近偪齐都而与盟袁娄此晋之无义又无礼也　程氏端学曰齐侯自恃其彊以伐人及其穷蹙则使重臣求免四国大夫专兵雪忿偶得一胜则逞无穷之欲二者皆足为永鉴矣　李氏廉曰此条三传略同公羊序事与谷梁相出入但以使齐为臧孙许及郤克斮丑父等小不合又左氏作萧同叔子以为同叔萧君之字其子齐君之母也此説得之公羊作萧同侄子以萧同为国名侄子者萧同君侄娣之子嫁于齐生顷公谷梁作萧同侄子之母以为萧国也同姓也侄子字也其母更嫁齐惠公生顷公楚人灭萧随母在齐其説无据汪氏克寛曰齐桓末年公孙敖帅师及诸侯之大夫救徐征伐自大夫出矣而未尝盟防也晋文末年翟泉之盟以诸侯之大夫上盟王子虎礼乐自大夫出矣而非征伐也今此鲁以四卿帅师会伯国之上卿与衞曹之卿大夫败齐侯于鞌又盟齐国佐于袁娄而礼乐征伐皆自大夫出矣厥后晋悼以复伯之贤首以诸侯之大夫围彭城城虎牢盟陈袁侨征伐盟防悉付之大夫而萧鱼之后凡役皆以大夫矣翟泉之大夫贬称人此不胜贬则从同同也】附录左传【公防晋师于上鄍赐三帅先路三命之服司马司空舆师候正亚旅皆受一命之服上鄍杜注地阙当在阳谷县境盖齐衞境上之邑也】
　　八月壬午宋公鲍卒
　　左传【八月宋文公卒始厚葬用蜃炭益车马始用殉重器备椁有四阿棺有翰桧君子谓华元乐举于是乎不臣臣治烦去惑者也是以伏死而争今二子者君生则纵其惑死又益其侈是弃君于恶也何臣之为】
　　庚寅衞侯速卒【速公作遫】
　　左传【九月衞穆公卒晋三子自役吊焉哭于大门之外衞人逆之妇人哭于门内送亦如之遂常以葬】
