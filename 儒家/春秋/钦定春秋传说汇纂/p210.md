<!-- { "loadSidebar": true } -->
　　附录左传【二月癸卯齐人葬庄公于北郭　夏四月葬楚康王公及陈侯郑伯许男送葬至于西门之外诸侯之大夫皆至于墓楚郏敖卽位王子围爲令尹郑行人子羽曰是谓不宜必代之昌松栢之下其草不殖】
　　夏五月公至自楚
　　左传【公还及方城季武子取卞使公冶问玺书追而与之曰闻守卞者将叛臣帅徒以讨之旣得之矣敢告公冶致使而退及舍而后闻取卞公曰欲之而言叛只见疏也公谓公冶曰吾可以入乎对曰君实有国谁敢违君公与公冶冕服固辞彊之而后受公欲无入荣成伯赋式微乃归五月公至自楚公冶致其邑于季氏而终不入焉曰欺其君何必使余季孙见之则言季氏如他日不见则终不言季氏及疾聚其臣曰我死必无以冕服敛非徳赏也且无使季氏葬我】
　　集说【孙氏复曰公留于楚者七月　刘氏敞曰谷梁曰喜之也致君者殆其徃而喜其反非也公如晋如齐而致者多矣又何喜乎且春秋公出不必尽致也是爲臣子或喜或不喜者邪　邵氏宝曰季氏之势盛矣襄公之不敢归畏武子也况昭公之于平子乎公冶有子家之节而才识弗逮】
　　庚午衞侯衎卒
　　附录左传【葬灵王郑上卿有事子展使印段徃伯有曰弱不可子展曰与其莫徃弱不犹愈乎诗云王事靡盬不遑啓处东西南北谁敢宁处坚事晋楚以蕃王室也王事无旷何常之有遂使印段如周】
　　阍弑吴子余祭【阍音昏祭侧界反】
　　左传【吴人伐越获俘焉以爲阍使守舟吴子余祭观舟阍以刀弑之】
　　公羊【阍者何门人也刑人也刑人则曷爲谓之阍刑人非其人也君子不近刑人近刑人则轻死之道也】
　　谷梁【阍门者也寺人也不称名姓阍不得齐于人不称其君阍不得君其君也礼君不使无耻不近刑人不狎敌不迩怨贱人非所贵也贵人非所刑也刑人非所近也举至贱而加之吴子吴子近刑人也阍弑吴子余祭仇之也】
　　胡传【左氏以爲伐越获俘焉以爲阍使守舟吴子观舟阍以刀弑之亦迩怨之失也】
　　集说【程氏迥曰谓之弑盖其君也不曰其君贱阍也盗杀蔡侯申书杀阍书弑何也以阍食庶人在官者之禄也　家氏翁曰春秋所以书言祻生于所忽也吴之诸君往往轻以蹈祸遏卒于巢余祭死于阍僚死于专诸春秋之书良以垂戒示后焉耳】
　　附录左【郑子展卒子皮卽位于是郑饥而未及麦民病子皮以子展之命饩国人粟戸一钟是以得郑国之民故罕氏常掌国政以爲上卿宋司城子罕闻之曰邻于善民之望也宋亦饥请于平公出公粟以贷使大夫皆贷司城氏贷而不书爲大夫之无者贷宋无饥人叔向闻之曰郑之罕宋之乐其后亡者也二者其皆得国乎民之归也施而不徳乐氏加焉其以宋升降乎】
　　仲孙羯防晋荀盈齐高止宋华定衞世叔仪郑公孙段曹人莒人滕人薛人小邾人城【仪公作齐莒人下公谷有邾人】左传【晋平公出也故治六月知悼子合诸侯之大夫以城孟孝伯会之郑子太叔与伯石往子太叔见太叔文子与之语文子曰甚乎其城也子太叔曰若之何哉晋国不恤周宗之阙而夏肄是屏其弃诸姬亦可知也已诸姬是弃其谁归之吉也闻之弃同即异是谓离徳诗曰协比其邻昏姻孔云晋不邻矣其谁云之　齐髙子容与宋司徒见知伯女齐相礼賔出司马侯言于知伯曰二子皆将不免子容専司徒侈皆亡家之主也知伯曰何如对曰専则速及侈将以其力毙専则人实毙之将及矣】胡传【晋平公出也故合诸侯之大夫以城古之建国立家者必亲九族然有父族而后及母族有母族而后及妻族此葛藟之诗所爲次也晋主夏盟令行列国平公不能修文襄悼公之业尊奬王室恤宗周之阙而夏肄是屏轻弃诸姬可谓知本乎平王唯不抚其民而远屯戍于母家周人怨思焉扬之水所以降爲国风不得列于雅也城之役亦不待贬絶而可见矣】
　　集说【许氏翰曰齐桓城衞而诸侯归心者桓公之志公天下也晋平城而人疾其役其志私也动又不时能无携乎　陈氏傅良曰合十一国诸侯之大夫而书城爲悼夫人也合十二国诸侯之大夫于澶渊而书宋灾故爲共姬也衞甯喜弑其君孙林父以邑叛蔡世子般弑其父吴楚之大夫交聘于列国天下亦多故矣晋爲盟主而区区于宋是晋之已细也晋之已细而后有执齐庆封放陈招杀蔡侯般假讨贼之义以盟诸侯如楚灵王者矣　李氏廉曰僖公爲成风伐邾而春秋不予以救患之义平公爲悼夫人城而春秋不予以保小之仁则于公私之际审矣　汪氏克寛曰齐桓恤而城缘陵虽僭天子封国之权而得方伯救患之义事虽专而心则公也故春秋书曰诸侯城缘陵略诸侯而不序且不曰城而曰城缘陵所以隠其专也晋平治而城之以大夫合天下之众而修其私亲之城郭初非救灾恤患之举心旣私而事亦悖矣故春秋列序十有一国之大夫而曰城所以着其失也案晋平以母家之私烦诸侯以城伯业所由隳也晋女叔及郑衞之大夫皆讥之故经书城以示贬谷梁以爲变之正者非也】
　　晋侯使士鞅来聘
　　左传【范献子来聘拜城也公享之展庄叔执币射者三耦公臣不足取于家臣家臣展瑕展玉父爲一耦公臣公巫召伯仲顔庄叔爲一耦鄫鼓父党叔爲一耦】
　　集说【高氏闶曰谢城且使我归田也　李氏廉曰观拜城之使卽私情之不足以令诸侯可知矣】
　　子来盟
　　左传【晋侯使司马女叔侯来治田弗尽归也晋悼夫人愠曰齐也取货先君若有知也不尚取之公告叔侯叔侯曰虞虢焦滑霍扬韩魏皆姬姓也晋是以大若非侵小将何所取武献以下兼国多矣谁得治之夏余也而卽东夷鲁周公之后也而睦于晋以杞封鲁犹可而何有焉鲁之于晋也职贡不乏玩好时至公卿大夫相继于朝史不絶书府无虚月如是可矣何必瘠鲁以肥且先君而有知也毋宁夫人而焉用老臣文公来盟书曰子贱之也】
　　【扬杜注属平阳郡】
　　集说【高氏闶曰晋使鲁归前所侵田故书子来盟于士鞅来聘之下　家氏翁曰入春秋爵屡升降姑阙疑　李氏廉曰此非前定之盟亦非因朝而盟盖晋之治田非出于公义鲁之归田未必出于诚心故子亲来以要结之耳　汪氏克寛曰自庄二十七年称伯至僖二十三年二十七年两称子自后竝称伯惟此年来盟称子厥后终春秋称伯】
　　吴子使札来聘【吴始聘　吴始君臣竝见】
　　左传【吴公子札来聘见叔孙穆子说之谓穆子曰子其不得死乎好善而不能择人吾闻君子务在择人吾子爲鲁宗卿而任其大政不愼举何以堪之祸必及子请观于周乐使工爲之歌周南召南曰美哉始基之矣犹未也然勤而不怨矣爲之歌邶鄘衞曰美哉渊乎忧而不困者也吾闻衞康叔武公之徳如是是其衞风乎爲之歌王曰美哉思而不惧其周之东乎爲之歌郑曰美哉其细已甚民弗堪也是其先亡乎爲之歌齐曰美哉泱泱乎大风也哉表东海者其大公乎国未可量也爲之歌豳曰美哉荡乎乐而不淫其周公之东乎爲之歌秦曰此之谓夏声夫能夏则大大之至也其周之旧乎爲之歌魏曰美哉沨沨乎大而婉险而易行以徳辅此则明主也爲之歌唐曰思深哉其有陶唐氏之遗民乎不然何忧之远也非令徳之后谁能若是爲之歌陈曰国无主其能久乎自郐以下无讥焉爲之歌小雅曰美哉思而不贰怨而不言其周徳之衰乎犹有先王之遗民焉爲之歌大雅曰广哉熙熙乎曲而有直体其文王之徳乎爲之歌颂曰至矣哉直而不倨曲而不屈迩而不偪远而不携迁而不复而不厌哀而不愁乐而不荒用而不匮广而不宣施而不费取而不贪处而不底行而不流五声和八风平节有度守有序盛徳之所同也见舞象箾南籥者曰美哉犹有憾见舞大武者曰美哉周之盛也其若此乎见无韶者曰圣人之也而犹有慙徳圣人之难也见舞大夏者曰美哉勤而不徳非禹其谁能修之见舞韶箾者曰徳至矣哉大矣如天之无不帱也如地之无不载也虽甚盛徳其蔑以加于此矣观止矣若有他乐吾不敢请已其出聘也通嗣君也故遂聘于齐说晏平仲谓之曰子速纳邑与政无邑无政乃免于难齐国之政将有所归未获所归难未歇也故晏子因陈桓子以纳政与邑是以免于栾高之难聘于郑见子产如旧相识与之缟带子产献纻衣焉谓子产曰郑之执政侈难将至矣政必及子子爲政愼之以礼不然郑国将败适衞说蘧瑗史狗史防公子荆公孙发公子朝曰衞多君子未有患也自衞如晋将宿于戚闻钟声焉曰异哉吾闻之也辩而不徳必加于戮夫子获罪于君以在此惧犹不足而又何乐夫子之在此也犹燕之巢于幕上君又在殡而可以乐乎遂去之文子闻之终身不听琴瑟适晋说赵文子韩宣子魏献子曰晋国其萃于三族乎说叔向将行谓叔向曰吾子勉之君侈而多良大夫皆富政将在家吾子好直必思自免于难】
　　【邶孔氏颖达曰自纣城而北谓之邶今邶城在衞辉府东北　鄘孔氏颖逹曰自纣城而南谓之鄘今鄘城在新乡县西　豳杜注周之旧国在新平漆县东北郑氏诗谱云豳属扶风恂邑案漆县今邠州恂邑今三水邠州东北有豳亭豳谷三水有城皆是也　郐杜注在荥阳宻县东北今密县东北五十里有郐城】
