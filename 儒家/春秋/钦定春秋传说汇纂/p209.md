<!-- { "loadSidebar": true } -->
　　附录左传【夏齐侯陈侯蔡侯北燕伯伯胡子沈子白狄朝于晋宋之盟故也齐侯将行庆封曰我不与盟何爲于晋陈文子曰先事后贿礼也小事大未获事焉从之如志礼也虽不与盟敢叛晋乎重丘之盟未可忘也子其劝行】
　　【北燕杜注燕国今蓟县孔疏谱云北燕姬姓召公奭之后也案蓟县辽改蓟北县又改析津县金改大兴县今京城东偏卽其地也　胡杜注归姓之国汝隂县西北有胡城今颍州是也】
　　夏衞石恶出奔晋
　　左传【衞人讨甯氏之党故石恶出奔晋衞人立其从子圃以守石氏之祀礼也】
　　集说【季氏本曰衞侯既杀甯喜羣臣必有后言石恶用事之臣宗彊党附尤衞侯所疑以逼而奔耳】
　　邾子来朝
　　左【邾悼公来朝时事也】
　　集说【高氏闶曰邾自晋执其君鲁取其田益微弱矣至是悼公来朝】
　　秋八月大雩
　　左传【秋八月大雩旱也】
　　集说【高氏闶曰春无冰秋旱此皆人事所召而僭用大礼以祈之不亦悖乎】
　　附录左传【蔡侯归自晋入于郑郑伯享之不敬子产曰蔡侯其不免乎曰其过此也君使子展迋劳于东门之外而傲吾曰犹将更之今还受享而惰乃其心也君小国事大国而惰傲以爲己心将得死乎若不免必由其子其为君也淫而不父侨闻之如是者恒有子祸】
　　仲孙羯如晋
　　左【孟孝伯如晋告将爲宋之盟故如楚也】
　　附录左传【蔡侯之如晋也郑伯使游吉如楚及汉楚人还之曰宋之盟君实亲辱今吾子来寡君谓吾子姑还吾将使驲奔问诸晋而以告子太叔曰宋之盟君命将利小国而亦使安定其社稷鎭抚其民人以礼承天之休此君之宪令而小国之望也寡君是故使吉奉其皮币以岁之不易聘于下执事今执事有命曰女何与政令之有必使而君弃而封守防渉山川蒙犯霜露以逞君心小国将君是望敢不唯命是听无乃非盟载之言以阙君徳而执事有不利焉小国是惧不然其何劳之敢惮子太叔归复命告子展曰楚子将死矣不修其政徳而贪昧于诸侯以逞其愿欲久得乎周易有之在复之颐曰迷复凶其楚子之谓乎欲复其愿而弃其本复归无所是谓迷复能无凶乎君其徃也送葬而归以快楚心楚不防十年未能恤诸侯也吾乃休吾民矣裨灶曰今兹周王及楚子皆将死岁弃其次而旅于明年之次以害鸟帑周楚恶之】
　　集说【王氏锡爵曰太叔知楚子之死以理裨灶知楚子之死以数要之有是理卽有是数也】附录左传【九月郑游吉如晋告将朝于楚以从宋之盟子产相郑伯以如楚舍不爲坛外仆言曰昔先大夫相先君适四国未尝不爲坛自是至今亦皆循之今子草舍无乃不可乎子产曰大适小则爲坛小适大苟舍而已焉用坛侨闻之大适小有五美宥其罪戾赦其过失救其菑患赏其德刑敎其不及小国不困懐服如归是故作坛以昭其功宣告后人无怠于徳小适大有五恶说其罪戾请其不足行其政事共其职贡从其时命不然则重其币帛以贺其福而吊其凶皆小国之祸也焉用作坛以昭其祸所以告子孙无昭祸焉可也】
　　冬齐庆封来奔
　　左传【齐庆封好田而耆酒与庆舍政则以其内实迁于卢蒲嫳氏易内而饮酒数日国迁朝焉使诸亡人得贼者以告而反之故反卢蒲癸癸臣子之有宠妻之庆舍之士谓卢蒲癸曰男女辨姓子不辟宗何也曰宗不余辟余独焉辟之赋诗断章余取所求焉恶识宗癸言王何而反之二人皆嬖使执寝戈而先后之公膳日双鸡饔人窃更之以鹜御者知之则去其肉而以其洎馈子雅子尾怒庆封告卢蒲嫳卢蒲嫳曰譬之如禽兽吾寝处之矣使析归父告晏平仲平仲曰婴之众不足用也知无能谋也言弗敢出有盟可也子家曰子之言云又焉用盟告北郭子车子车曰人各有以事君非佐之所能也陈文子谓桓子曰祸将作矣吾其何得对曰得庆氏之木百车于庄文子曰可慎守也已卢蒲癸王何卜攻庆氏示子之兆曰或卜攻雠敢献其兆子之曰克见血冬十月庆封田于莱陈无宇从丙辰文子使召之请曰无宇之母疾病请归庆季卜之示之兆曰死奉而泣乃使归庆嗣闻之曰祸将作矣谓子家速归祸作必于尝归犹可及也子家弗听亦无悛志子息曰亡矣幸而获在吴越陈无宇济水而戕舟发梁卢蒲姜谓癸曰有事而不告我必不捷矣癸告之姜曰夫子愎莫之止将不出我请止之癸曰诺十一月乙亥尝于太公之庙庆舍涖事卢蒲姜告之且止之弗听曰谁敢者遂如公麻婴爲尸庆奊爲上献卢蒲癸王何执寝戈庆氏以其甲环公宫陈氏鲍氏之圉人爲优庆氏之马善惊士皆释甲束马而饮酒且观优至于鱼里栾髙陈鲍之徒介庆氏之甲子尾抽桷击扉三卢蒲癸自后刺子之王何以戈击之解其左肩犹援庙桷动于甍以俎壶投杀人而后死遂杀庆防麻婴公惧鲍国曰羣臣爲君故也陈须无以公归税服而如内宫庆封归遇告乱者丁亥伐西门弗克还伐北门克之入伐内宫弗克反陈于岳请战弗许遂来奔献车于季武子美泽可以鉴展庄叔见之曰车甚泽人必瘁宜其亡也叔孙穆子食庆封庆封泛祭穆子不说使工爲之诵茅鸱亦不知旣而齐人来让奔吴吴句余予之朱方聚其族焉而居之富于其旧子服惠伯谓叔孙曰天殆富人庆封又富矣穆子曰善人富谓之赏人富谓之殃天其殃之也其将聚而歼旃鱼里杜注里名当在今青州府临淄境　岳杜注里名　朱方杜注吴邑顔师古曰汉丹徒县吴朱方也唐爲润州治宋改军名鎭江徽宗升军爲府明爲鎭江府自唐迄明皆以丹徒爲附郭今仍之】
　　集说【家氏翁曰卢蒲癸王何庄公之幸臣也杀庆舍逐庆封而戮崔杼庄之弑也幸臣与之俱死者十人今爲之讨贼亦幸臣也身爲国君以幸臣爲羽翼庄固可鄙矣而卿大夫无能爲君讨贼复雠者而幸臣乃能之亦卿大夫之耻也　王氏贯道曰崔杼弑君庆封与之爲比乃乘其家乱而灭之以当国欲不亡得乎鲁敢受乱是召乱也　王氏锡爵曰癸何嬖人尔区区懐其君煦育之恩谋除庆氏而同朝之贤卿大夫顾不闻有敛手以冲乱臣之胷者如申鲜虞所讥君昏不能匡危不能救死不能死独闾丘婴乎哉君子曰千乘之齐有二嬖人而已亦足悲夫】
　　附录左传【癸巳天王崩未来赴亦未书礼也　崔氏之乱防羣公子故鉏在鲁叔孙还在燕贾在句渎之丘及庆氏亡皆召之具其器用而反其邑焉与晏子邶殿其鄙六十弗受子尾曰富人之所欲也何独弗欲对曰庆氏之邑足欲故亡吾邑不足欲也益之以邶殿乃足欲足欲亡无日矣在外不得宰吾一邑不受邶殿非恶富也恐失富也且夫富如布帛之有幅焉爲之制度使无迁也夫民生厚而用利于是乎正徳以幅之使无黜嫚谓之幅利利过则爲败吾不敢贪多所谓幅也与北郭佐邑六十受之与子雅邑辞多受少与子尾邑受而稍致之公以爲忠故有宠释卢蒲嫳于北竟求崔杼之尸将戮之不得叔孙穆子曰必得之武王有乱臣十人崔杼其有乎不十人不足以葬旣崔氏之臣曰与我其拱璧吾献其柩于是得之十二月乙亥朔齐人迁庄公殡于大寝以其棺尸崔杼于市国人犹知之皆曰崔子也邶殿杜注齐别都】
　　十有一月公如楚【诸夏之君始旅见于楚】
　　左传【爲宋之盟故公及宋公陈侯郑伯许男如楚公过郑郑伯不在伯有迋劳于黄崖不敬穆叔曰伯有无戾于郑郑必有大咎敬民之主也而弃之何以承守郑人不讨必受其辜济泽之阿行潦之苹藻寘诸宗室季兰尸之敬也敬可弃乎】
　　【黄崖杜注荥阳宛陵县西有黄水水经注黄水出秦山南黄泉流迳华城西又东南与上水合卽春秋所谓黄崖也今黄水在新郑县东二十里】
　　集说【陈氏傅良曰列国之君旅见于楚始于此举鲁以见其余也　汪氏克寛曰僖十八年郑文公始朝于楚二十二年郑伯又如楚二十四年宋成公亦如楚自是而后郑伯屡朝于楚而陈许诸君朝楚传亦间见盖至于今年而列国之诸侯旅朝于楚以事天子之礼事之矣迨昭九年而诸侯之大夫亦旅见于楚矣迄哀之四年而晋亦京师楚矣世变至是圣人盖伤之甚矣】
　　十有二月甲寅天王崩
　　左传【王人来告丧问崩日以甲寅告故书之以徴过也】
　　集说【汪氏克寛曰不书葬诸侯不防也】
　　乙未楚子昭卒
　　左传【及汉楚康王卒公欲反叔仲昭伯曰我楚国之爲岂爲一人行也子服惠伯曰君子有远虑小人从迩饥寒之不恤谁遑其后不如姑归也叔孙穆子曰叔仲子专之矣子服子始学者也荣成伯曰远图者忠也公遂行宋向戌曰我一人之爲非爲楚也饥寒之不恤谁能恤楚姑归而息民待其立君而爲之备宋公遂反】
　　胡传【甲寅天王崩乙未楚子昭卒相距四十二日则闰月之騐也然不以闰书见丧服之不数闰也齐景公葬书闰月明杀恩之非礼也】
　　集说【吕氏本中曰此明闰月之騐然不书闰者承前月而受其余日故书闰月之日系前月之下史防常体又有定例故不必每月发传此范甯之说也杜预以十二月无乙未日误孔颖逹以爲甲寅乙未不得同月是皆不知闰月之日系前月之下耳】
　　附录左传【楚屈建卒赵文子丧之如同盟礼也】
　　【丁景王巳元年】二十有九年【晋平十四年齐景四年衞献三十三年蔡景四十八年郑简二十二年曹武十一年陈哀二十五年文六年宋平三十二年秦景三十三年楚郏敖麇元年吴余祭四年】
　　春王正月公在楚
　　左传【二十九年春王正月公在楚释不朝正于庙也楚人使公亲襚公患之穆叔曰祓殡而禭则布币也乃使巫以桃茢先祓殡楚人弗禁旣而悔之】
　　公羊【何言乎公在楚正月以存君也】
　　谷梁【闵公也】
　　胡传【案左氏楚人使公亲襚夏四月送楚子葬至于西门之外还及方城季武子取卞以自封使公冶告曰闻守卞者将叛臣帅师徒以讨旣得之矣公曰欲而言叛只见疏也吾不可以入矣将适诸侯有赋式防者乃归故特于岁首朝正之时而书曰公在楚使后世臣子戴天履地视君父之危且困者必有天威不违顔咫尺食坐见于羹墙之意而不以顷刻忘也此义一行岂敢有顾其身与妻子与其家而不恤国朋附权臣以图富贵而背其君者乎】
　　集说【董氏仲舒曰公在楚臣子思君无一日无君之意　范氏甯曰闵公爲楚所制故存録　孔氏颖逹曰释例曰襄二十九年春正月公在楚凡公之行始则书所如还则书公至今中复书公在楚者明国之守臣每月亦以公不朝之故告于庙也每月必告而特于正月释之者盖岁之正也月之正也日之正也三始之正嘉礼所重人理所以自新故特显以通他月也　陈氏岳曰如晋而不朝正者常也故不书如楚不朝正者非常也故书　高氏闶曰公在齐晋多矣阙朝正之礼亦不少矣但书公如齐如晋而义自见也今书公在楚则圣人之旨深矣二十八年十一月公如楚十二月甲寅天王崩乙未楚子昭卒公不笃君臣之义以奔天王之丧而以俟楚子之葬久留于楚迨夏乃归故圣人特于朝正之时书公所在与昭公失国在干侯同且以责季氏之无君也金氏贤曰公羊子曰何以言乎公在楚正月以存君也谷梁子曰闵公也胡文定公曰特书所在以存君也愚谓存君也闵公也亦罪公也公何以在楚朝楚也公在位三十年未闻有在京师者故曰亦罪公也】
