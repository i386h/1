<!-- { "loadSidebar": true } -->
　　集说【程子曰秦逞忿以伐晋晋畏而避之其见报乃常情也秦至此能悔过矣故不复报晋圣人取其能迁善也称晋侯不复加讥见秦宜得报而自悔不复修怨乃其善也　朱子曰谓书晋侯而以常情待晋襄书秦人而以王事责秦穆恐未必如此程子所谓微辞隐义未易言也　张氏洽曰晋襄以王官之役不报爲耻未若商臣之得志于江爲耻之大也报秦而不诛商臣使乱臣贼子得以夷灭小弱逞其凶毒晋襄之爲盟主末矣比事书之深罪晋侯不以江亡爲耻而敌秦怨也　赵氏鹏飞曰三年秦人伐晋虽报三败之辱其实非义举也三败秦自败何报之有秦报之非似晋报之爲是矣虽然圣人岂欲人之兴戎交怨而不释哉实均罪人也然曲直施报之文不辨则无以寓夫襃贬故于秦书人而晋书侯其曲直是非之理判矣　李氏廉曰秦穆晋襄五年之间交兵者五止此】
　　【案伐秦之役经书晋侯张氏洽以爲深罪襄公者是也自战殽以来晋屡胜秦及秦伯济河焚舟而晋避不出两国胜负亦相当矣今又伐秦是日寻干戈以相雠也况救江则遣大夫伐秦则君亲之故书晋侯伐秦于灭江之下以见其急于修怨而缓于恤患也赵氏鹏飞以晋报爲是盖以秦晋交兵衅起自秦故晋无讥尔其说亦通胡氏安国谓春秋以常情待晋襄以王事责秦穆不责晋侯者正所以深善秦伯则朱子亦疑其说矣今故不録】
　　衞侯使甯俞来聘
　　左传【衞甯武子来聘公与之宴爲赋湛露及彤弓不辞又不荅赋使行人私焉对曰臣以爲肄业及之也昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功王于是乎赐之彤弓一彤矢百玈弓矢千以觉报宴今陪臣来继旧好君辱贶之其敢干大礼以自取戾】集说【赵氏鹏飞曰礼诸侯歳相问也殷相聘也殷众也殷见曰同十有二年五服尽朝故曰殷见殷见既毕诸侯更遣大夫以交聘于邻邦是之谓殷相聘今殷见则亡而殷聘则存所亡者在周而所存者在诸侯则知诸侯彊而周室微矣子太叔曰文襄之霸也其务不烦令诸侯三歳一聘五歳一朝则三歳之聘本于文襄今襄公未没诸侯其敢违之则甯俞之聘霸主令也霸主之令则然矣周公之典安在哉此圣人书之以伤周道也　吴氏曰案左氏所载晋文公之季年诸侯朝晋卫成公独不朝又使孔逹侵郑伐緜訾及匡晋襄公既祥使告于诸侯而伐衞围戚取之卫不服罪而孔逹敢伐伯主其明年晋会诸侯于垂陇将伐卫幸得陈侯爲之请成执孔逹以説于晋而衞遂得免于晋伐自孔逹遭执之后盖甯俞代之爲政至次年春衞从晋伐沈自此衞服伯主而无事矣至次年春晋遂归孔逹其夏卫侯朝晋至秋而来聘鲁焉事大睦邻以安社稷或者皆出甯俞之谋也夫子称其知可及者盖如此】
　　冬十有一月壬寅夫人风氏薨
　　左传【冬成风薨】
　　胡传【风氏僖公之母庄公妾也而称夫人自是嫡妾乱矣语曰邦君之妻邦人称之曰君夫人称诸异邦曰寡小君盖敌体之称也若夫妾媵则非敌矣其生亦以夫人之名称号之其卒亦以夫人之礼卒葬之非所以正其分也以妾媵爲夫人徒欲尊宠其所爱而不虞卑其身以妾母爲夫人徒欲崇贵其所生而不虞贱其父卑其身则失位贱其父则无本越礼至是不亦悖乎夫礼庶子爲君爲其母无服不敢贰尊者也春秋于成风记其卒葬各以实书不爲异辞者谨礼之所由变也】
　　集説【陆氏淳曰啖子曰自成风之后妾母皆僭用夫人之礼　程子曰自成风以后妾母称夫人嫡妾乱矣仲子始僭尚未敢同嫡也　苏氏辙曰僖公之妾母也凡鲁君之妾母其生也称夫人其没皆以夫人之礼成之而天子诸侯亦以夫人之礼礼之考之旧典则非礼也然春秋书之不爲异词者君臣之礼也　朱子曰僖公成风与晋简文帝郑太后一也皆所以着妾母之义　陈氏傅良曰夫人某氏嫡称也丧之以夫人之礼也隐公之丧桓母犹有疑焉是故别庙也祔姑称諡伉然如夫人则自文公之丧成风始　薛氏季宣曰妾母爲夫人僭也僭则何以取乎春秋不没其实也　黄氏仲炎曰惠公仲子而不称夫人是当时犹不以夫人称之也今以夫人称成风则已甚矣或曰子爲君而不得尊其母可乎曰爲人子以所当得者加于其亲而亲安之则孝在是矣苟以其所不当得者加于其亲使其亲无以安之可谓孝乎　齐氏履谦曰哀姜以罪诛死虽还其丧而葬之于谊不可以入宗庙故僖公縁此谊尊成风爲夫人以妾乱嫡非所以正名分尊君父也至其后世宣母敬嬴襄母定姒昭母齐归哀母弋氏皆援例以立失礼自成风始也春秋惟弋氏文独异说者以爲哀未逾年余并同夫人书之不没其实而已　陈氏际泰曰归仲子之赗考仲子之宫已有夫人之实特未被以夫人之名尔踵事增华变本加厉又何怪焉礼之失也自成风昉也成风之爲夫人也自仲子昉也】
　　【已襄王三亥十年】五年【晋襄六年齐昭十一年衞成十三年蔡庄二十四年郑穆六年曹共三十一年陈共十年桓十五年宋成十五年秦穆三十八年楚穆四年】
　　春王正月王使荣叔归含且赗【含户暗反】
　　公羊【含者何口实也其言归含且赗何兼之也】
　　谷梁【含一事也赗一事也其曰且志兼也】
　　胡传【珠玉曰含车焉曰赗归含且赗者厚礼妾母也不称天王者弗克若天也春秋系王于天以定其名号者所履则天位也所治则天职也所敇而惇之者则天之所叙也所自而庸之者则天之所祑也所赏所刑者则天之所命而天之所讨也夫妇人伦之本王法所尤谨者今成风以妾僭嫡王不能正又使大夫归含赗焉而成之爲夫人则王法废人伦乱矣是谓弗克若天而悖其道非小失尔故特不称天以谨之也】
　　集説【杜氏预曰珠玉曰含含口实车马曰赗成风庄公之妾天子以夫人礼赗之　范氏甯曰荣叔天子之上大夫也荣采地叔字　孔氏颖达曰公羊传曰兼之非礼也贾服云含赗当异人今一人兼两使故书且以讥之案礼杂记诸侯相吊之礼含禭赗临同日而毕与介代有事焉不言遣异使也言且者见有二礼而已宰咺言来归此不言来者谷梁传曰其不言来者不周事之用也赗以早而含以晚其意以爲含者所以实口当及未殡而至以其至晚故不言来以责王也案杂记含者执璧将命坐委于殡东南有苇席既葬蒲席然则含禭者所以助丧尽恩示其有礼而己旣葬犹尚致之不必以济其用天子之与邻国莫不道路长逺赴者犹尚不至责其未殡而来此是礼之不通也且来者自外之文非是襃贬之意宰咺言来岂周事之用者乎　赵氏匡曰公谷皆云兼之非礼也据礼含赗禭止一人兼行尔若毎事湏一人则罄王朝之臣不足以充丧礼之使也　刘氏敞曰王使荣叔归含且赗不知者乃以谓天子赗人之妾小过尔而讥之深求车杀母弟大恶也而讥之略是不及知春秋正人伦之意也君臣也父子也夫妇也治之三纲也道莫先焉桓以臣弑君而王命之成风以妾僭嫡而王成之于三纲废矣是失人之所以爲人也王之无天不亦明乎　程子曰天子成妾母为夫人乱伦之甚失天理矣不称天义已明称叔存礼也　陈氏傅良曰赗常事不书惟赗仲子成风特书之则遂命爲夫人也春秋之初犹以爲非常事也宣之敬嬴襄之定姒昭之齐归虽命爲夫人不复书矣孟子卒不赴于京师孔子曰夫人之不命于天子自昭公始也　汪氏克寛曰礼经天子诸侯于妾无服而周官职丧掌诸侯之丧及卿大夫士凢有爵者之丧亦不及邦国夫人之防也今王臣含赗则是鲁以成风之丧赴于京师矣夫人之丧犹不当赴于王况妾母乎王之赐以含赗其责已深而鲁之往赴其罪亦不可揜春秋王礼之施于鲁者惟桓文二公爲数且盛而紊凟三纲有知此者亦可悲夫】
　　【案鲁弑君始桓僭嫡始成风王不能正而又成之故锡命归含赗会葬王皆不称天以谨其始僭嫡不谨之于仲子者仲子不称夫人又别立宫未全乎僭故于其归赗也名宰而已或疑王不称天爲阙文则荣叔归含赗偶一阙焉可也不应召伯会葬又阙】
　　三月辛亥葬我小君成风
　　公羊【成风者何僖公之母也】
　　胡传【仲子虽聘非惠公之嫡也春秋之初尚以爲疑故别爲立宫而羽数特异此虽非礼之正然不袝于姑犹有辨焉至是成风书葬乃有二夫人祔庙而乱伦易纪无复辨矣故礼之失自成风始也】集说【何氏休曰风氏也任宿颛臾之姓　孙氏复曰成諡也　程氏端学曰小君者嫡夫人之称而妾母称之又私諡焉乱礼甚矣　汪氏克寛曰后世以妾母爲正嫡至于襄事乃黜正嫡而嬖妾合葬焉如中宗之葬干陵严善思谏而弗止循袭而莫知其失矣孰有如汉之孝文自谓侧室之子而不以爲嫌者乎】
　　王使召伯来会葬【召谷作毛】
　　左传【召昭公来会葬】
　　谷梁【会葬之礼于鄙上】
　　胡传【王臣下聘桓公冢宰书名示贬而大夫再聘则无讥焉或以爲从同同也或以爲同则书重也成风薨王使荣叔归含且赗既不称天矣及使召伯来会葬又与贬焉何也归含且赗施于妾母已稠叠矣又使卿来会葬恩数有加焉是将祔之于庙也而致礼于成风尽矣聘一也含赗而又葬则其事益隆乱人伦废王法甚矣再不称天者圣人于此尤谨其戒而不敢略也】
　　集说【杜氏预曰召伯天子卿也召采地伯爵　范氏甯曰从竟至墓主爲送葬来　刘氏敞曰左氏曰礼也非也礼庶子爲君爲其母无服不敢贰尊者也妾母称夫人王不能正而又使公卿会葬何礼之有　杜氏谔曰薨而赗含尚曰不可况又使卿会葬乎故复去天以示义　程子曰天子以妾母同嫡乱天理也故不称天圣人于此尤谨其戒　苏氏辙曰诸侯必有使来会葬者矣以微故不録王人虽微必书石尚归脤是也而况召伯乎　陈氏傅良曰王不称天于追锡桓公见之至是再见以夫人之礼防成风也庄僖之际天下知有盟主而已而襄王之季年更有事于诸侯于是叔服会葬毛伯锡命尤汲汲于鲁也尤汲汲于鲁而何爲乎成风一人赗含之一人葬之以是怀诸侯吾见周之益陵夷矣宰咺尝以赗妾母贬则召伯何以不贬王公一体也宰书名则王不待贬而自见王不称天则召伯不待贬而自见也桓以少簒长成风以庶乱嫡王道熄矣而庄襄不能正又从而襃赏之是以天命施之天讨也故皆不称天　家氏翁曰天子之于诸侯有会葬之礼非所以施之妾母也元年书叔服此年书召伯五年之间后先两会葬或称天王或王不称天比事而观着义岂不甚明乎　汪氏克寛曰春秋君夫人葬惟僖公及成风王使大夫来会　湛氏若水曰会葬之礼诸侯所以尊天子天子荅施于诸侯犹之可也而施于妾母是成其夫人而敎人以妾僭嫡矣紊名分逆天理莫此之甚者也故春秋既书王使荣叔归含且赗又书王使召伯来会葬则王之不王其过自不可揜矣】
　　夏公孙敖如晋
　　集説【髙氏闶曰王含且赗又来防葬矣舍天王而谨事晋不待贬而恶见也　吴氏曰三年之冬公朝晋今又使卿徃聘焉鲁之谨于事霸主也鲁臣如晋聘者二十四致襚会葬者又四焉始于公子遂而终于季孙斯仲孙何忌或疎或数或无所爲或有所爲考其时与事而得失见矣】
　　秦人入鄀【鄀音若】
　　左传【初鄀叛楚即秦又贰于楚夏秦人入鄀】
