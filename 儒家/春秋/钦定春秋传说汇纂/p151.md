<!-- { "loadSidebar": true } -->
　　胡传【以浅言之属辞比事春秋教也当岁首月公朝于齐夏使大夫聘于京师此皆比事可攷不待贬絶而恶自见者也宣公享国九年于周才一往聘其在齐则又再朝矣经于如齐每行必致深罪之也下逮战国周衰甚矣齐威王往朝于周而天下皆贤之况春秋时乎而宣公不能也故聘觐之礼废则君臣之位失诸侯之行恶而倍畔侵陵之败起矣此经书君如齐臣如周之意而特书王正月以表之也】集説【孙氏复曰仲孙蔑公孙敖之孙　髙氏闶曰传言王使征聘信斯言也益见王室之微矣　陆氏九渊曰宣公即位九年两朝于齐乃一使其大夫聘于周室王迹既熄纲常沦斁逆施倒置恬不为异春秋之作其得已哉直书于防比而读之而无惧心者吾不知矣　赵氏鹏飞曰凡鲁大夫如京师未有无其事僖三十年公子遂如京师荅宰周公之聘也文元年叔孙得臣如京师拜召伯之锡命也八年公孙敖如京师奔襄王之丧也九年叔孙得臣如京师荅毛伯之求金也昭二十二年叔鞅如京师葬景王也无事而如京师者惟仲孙蔑与叔孙豹尔其故何哉蔑之如京师畏晋也豹之如京师畏齐也春秋二百四十二年大夫如周者七盖亦疎矣而如必以事无事而聘者二皆出其所私安则视周为弱而不恤急则倚周为援以自固其罪可恕乎　汪氏克寛曰前此五年如齐止书春后此十年如齐亦止书春惟此年如齐书王正月盖所以着君朝于邻国臣聘于京师其所厚者薄而其所薄者厚不知大一统之义亦犹襄二十九年书公在楚系之春王正月而上书天王崩楚子卒下书五月公至自楚所以着其不奔天王之丧而朝于楚俾俟送葬而后归其于大一统之义何如也或谓僖公十年十五年如齐襄公八年二十一年如晋皆书春王正月岂有他义乎吁是不然僖襄如齐晋而王室无嘉好丧葬之事则王正月之书乃常例也其与公如齐仲孙蔑如京师天王崩而公在楚者异矣】
　　齐侯伐莱
　　集説【许氏翰曰赤狄比侵齐不敢报莱不伐齐而齐亟伐之可以观惠公畏彊陵弱矣　陆氏九渊曰莱微国也三年之问两勤兵于莱齐侯之志可见于此矣　戴氏溪曰莱于齐为近故齐必欲服之观夹谷之会莱人以兵刧鲁侯则莱之属齐有自来矣李氏廉曰东莱有莱山从齐之小国也齐自七年会鲁伐之今年又自伐之卒于襄六年而灭之矣】
　　秋取根牟【根牟杜注东夷国也琅琊阳都县东有牟乡今在山东青州府沂水县南】
　　集説【杨氏士勋曰公羊谓母丧未期而取邑故讳不系邾娄也若言讳不系邾娄居母之丧纵非邾邑岂容无讳或当如左传以根牟为国名也　孙氏复曰根牟微国内灭国曰取此年取根牟成六年取鄟襄十三年取邿是也　刘氏敞曰左氏曰言易也非也根牟虽小不以兵革不能取也能取其国何谓易乎不分别国邑取灭之名而苟记其难易而已岂春秋意哉　陈氏傅良曰取言公取不言公非公命也自宣而下征伐在大夫矣　汪氏克寛曰根牟盖小国内讳灭故书取与鄟邿同昭八年搜于红自根牟至于商衞即所取根牟地】
　　八月滕子卒
　　左传【滕昭公卒】
　　集説【髙氏闶曰自隐七年书滕侯卒至此始书滕子陆氏九渊曰名不登载书简牍则不名　季氏本曰此滕昭公也书卒鲁往吊也】
　　【案滕昭卒不日或小国礼不备赴不以日或史阙也】
　　九月晋侯宋公衞侯郑伯曹伯会于扈晋荀林父帅师伐陈
　　胡传【案左氏讨不睦也陈侯不会荀林父以诸侯之师伐陈晋侯卒乃还则知经所书者与晋罪陈之辞也会于扈以待陈而陈侯不会然后林父以诸侯之师伐之也则几于自反而有礼矣不书诸侯之师而曰林父帅师者在会诸侯皆以师听命而林父兼将之也则其众辑矣晋主夏盟又尝救陈所宜与也而惟楚之即夫岂义乎】
　　集説【胡氏铨曰郑自晋灵以来服属于楚至晋成继立始叛楚而归晋自宣三年至于是郑无岁不有楚师然不敢叛晋者惟晋成是赖故黑壤及此扈之会郑皆在焉　陆氏九渊曰前年陈受楚伐势必向楚扈之会乃为陈也陈不即晋荀林父能并将诸侯之师以伐陈春秋盖善之　赵氏鹏飞曰晋合诸侯于扈而以荀林父伐陈盖会以求陈陈不至于是兵之则兵为有词陈灵叛晋即楚楚灭舒蓼陈惧而归晋既而楚师伐陈则陈复为楚陈之从违晋楚之间虽非得已然亦失所归矣扈之会诸侯皆在而陈不与则林父之兵宜其不免哉圣人列序诸侯而继书伐陈则责陈也深矣　汪氏克寛曰黑壤之会讨鲁而宣公以赂免扈之防谋齐陈而二国不会盖晋成为弑君者所立不能致讨侵陈之役奄然以元恶主兵是以外不足以却荆楚内不足以服诸侯今此谋齐而簒立之鲁宣独事齐而不会无所忌惮故成公世伯仅能两会诸侯卒无成功春秋于荀林父之讨陈书帅师书伐虽曰与晋而不能芘陈其失亦着矣】
　　辛酉晋侯黑臀卒于扈
　　左传【会于扈讨不睦也陈侯不会晋苟林父以诸侯之师伐陈晋侯卒于扈乃还】
　　公羊【扈者何晋之邑也诸侯卒其封内不地此何以地卒于会故地也未出其地故不言会也】谷梁【其地于外也】
　　集説【范氏甯曰外谓国都之外诸侯卒于路寝则不地　孙氏觉曰春秋诸侯卒皆不地外事则略也卒于外者八书地者三晋侯卒于扈郑伯卒于鄵宋公卒于曲棘不言于师于会而以地言者在其封内也卒于封内书地卒于会书会卒于师书师以地为重则于会于师又可知也　陈氏傅良曰诸侯卒虽不出竟地之　家氏翁曰鲁事齐尝为晋所辱黑壤之会不预盟扈遂与晋絶不书葬鲁不会也汪氏克寛曰诸侯卒于师曰师曹伯庐及负刍是也卒于会曰会伯成是也于他国则如许男甯蔡侯东国卒于楚吴子遏卒于巢是也于封内则如郑伯髠顽卒于鄵宋公佐卒于曲棘是也晋成公不言卒于会盖会礼已毕故不言会尔】
　　【案杜氏预以扈为郑地故有卒于境外之説公羊以扈为晋地与郑伯卒鄵宋公卒曲棘皆以为封内不地而各自立义似较杜氏为长考竹书纪年晋出公二十二年河流絶于扈意者扈本郑地而后入于晋乎今故从公羊而删杜氏焉谷梁所谓于外者范氏甯以为国都之外是也但以其日为未逾境是以日月为例也不可从】
　　冬十月癸酉衞侯郑卒
　　胡传【晋成公何以不葬鲁不会也衞成公何以不葬亦鲁不防也衞成事晋甚谨而鲁宣公独深向齐衞欲为晋致鲁故谋黑壤之会而特使孙良夫来盟以定之也及会于黑壤而晋人止公赂然后免是以扈之会皆前日诸侯而鲁独不往二国继以丧赴亦皆不会此所谓无其事而阙其文者也或曰二君皆有贬焉故不书葬误矣鲁人不会亦无贬乎书卒而以私怨废礼忘亲其罪已见春秋文简而直视人若日月之无私照也曲生意义失之逺矣】
　　宋人围滕
　　左传【冬宋人围滕因其丧也】
　　胡传【围国非将卑师少所能办也必动大众而使大夫为主帅明矣然而称人是贬之也滕既小国又方有丧所宜矜哀吊恤之不暇而用兵革以围之比事以观知见贬之罪在不仁矣】
　　集説【杜氏谔曰诸侯擅兵围人之国况又因其丧故从书人之贬　家氏翁曰匪惟乘滕之丧亦乘晋之丧晋政不竞诸侯擅相侵伐贬宋亦以讥晋也　金氏贤曰宋以柔巽卑屈俛仰晋楚五六年间幸无兵革不能及是时明其政刑彊于为善乃乘小国之丧而围之其为不仁亦甚矣春秋人之者贱之也】
　　楚子伐郑晋却缺帅师救郑【自是晋楚交伐郑】
　　左传【楚子为厉之役故伐郑晋却缺救郑郑伯败楚师于柳棼国人皆喜唯子良忧曰是国之灾也吾死无日矣】
　　【柳棼杜注郑地】
　　胡传【楚兵加郑数矣或称人或称爵何也郑自晋成公初立舍楚而从霸主正也楚人为是兴师而加郑不义矣故宣公三年书人书侵罪之也次年郑公子归生弑其君诸侯未有声罪致讨者而楚师至焉故特书爵与之也然兴师动众贼则不讨惟服郑之为事则非义举矣故又次年传称楚子伐郑而经书人再贬之也至是称爵岂与之乎案公羊例君将不言帅师书其重者也至此书爵见其陵暴列国以重兵临郑矣何以知其非与之乎曰下书晋却缺帅师救郑则知其非与之也由此观春秋书法皆以一字为褒贬深切着明矣】
　　集説【陆氏九渊曰伐陈救郑晋之诸臣犹未忘文公之伯业春秋盖善之　家氏翁曰五年楚伐郑荀林父救之不书今书救何也曰楚之初伐郑也人谓之讨弑君者既而但欲郑之归已故许之以救汪氏克寛曰五年晋荀林父救郑经不书者以是时郑方有弑君之乱所当讨而不当救故不书救今】
　　【此书却缺之救据明年传载郑讨归生之罪斵其棺而逐其族盖此时归生已毙矣故书救以与晋也】
　　陈杀其大夫泄冶【泄公縠作泄冶音也】
　　左传【陈灵公与孔宁仪行父通于夏姬皆衷其衵服以戏于朝泄冶谏曰公卿宣淫民无效焉且闻不令君其纳之公曰吾能改矣公告二子二子请杀之公弗禁遂杀泄冶】
　　谷梁【称国以杀其大夫杀无罪也泄冶之无罪如何陈灵公通于夏征舒之家公孙宁仪行父亦通其家或衣其衣或衷其襦以相戏于朝泄冶闻之入谏曰使国人闻之则犹可使仁人闻之则不可君愧于泄治不能用其言而杀之】
　　胡传【称国以杀者君与用事大臣同杀之也称其大夫则不失官守而杀之者有专輙之罪矣泄冶无罪而书名何也冶以谏杀身者也杀谏臣者必有亡国弑君之祸故书其名为征舒弑君楚子灭陈之端以垂后戒此所谓义系于名而书其名者也】
