<!-- { "loadSidebar": true } -->
　　谷梁【继弑君不言卽位正也】
　　集说【何氏休曰僖公继成君闵公继未逾年君礼诸侯臣诸父兄弟以臣之继君犹子之继父也其服皆斩衰故传称臣子一例　刘氏敞曰左传曰不称公卽位公出故也非也去年八月闵公遭弑僖公自邾入爲君至此久矣国内已麤定不应犹以出奔之故不行卽位礼也又曰公出复入不书讳之也讳国恶礼也案御孙谓庄公曰君举必书书而不法后嗣何观以御孙之说论之君之不法无所不书也旣无所不书则是讳国恶者非史官之事春秋之意也】
　　齐师宋师曹师次于聂北救邢【左作曹伯　聂北杜注邢地今山东东昌府聊城县东北有聂城齐之西界近邢地也】
　　公羊【救邢救不言次此其言次何不及事也】
　　谷梁【救不言次言次非救也非救而曰救何也遂齐侯之意也是齐侯与齐侯也其不言齐侯何也以其不足乎扬不言齐侯也】
　　胡传【三国称师见兵力之有余也聂北书次讥救邢之不速也春秋大义伐而书次其次爲善遂伐楚次于陉美之也救而书次其次爲贬救邢次于聂北讥之也圣人之情见矣故救患分灾于礼爲急而好攻战乐杀人者于罪爲大】
　　集说【范氏甯曰小国君将称君卿将称人不得称师言师则是曹伯也曹君不可在师下故知是齐侯　孔氏颖达曰公羊称不与诸侯专封故变称师尔此时方始救邢邢本不灭何以言其封也　啖氏助曰救者救其患难凡救患皆爲美也凡救当奔命而往救次失救道也救邢之师先书次于聂北讥不速救而下书救邢言有成事竟得其援救晋之师君命往救而叔孙次止先书救明鲁君之命下书次雍榆罪叔孙之慢命也　赵氏匡曰公羊云邢已亡矣盖狄灭之案邢实未亡何得云亡又云不言狄灭之爲桓公讳也若实讳前年狄入衞何得书乎又云曷爲不与实与而文不与凡春秋得变之正皆变文以许之乃是文与何得云不与　刘氏敞曰曷爲先言次而后言救讥何讥尔次于聂北救邢言以爲名而已矣非救人之道也又曰谷梁曰曹无师曹师者曹伯也其不言曹伯以其不言齐侯不可言曹伯也非也曰次于聂北救邢者其刺桓公之意已见矣何至又更齐侯曰齐师哉先王之制大国三军其次二军小国一军军卽师也曹又次国不宜独无师　程子曰齐未尝兴大众此称师责其众可救而徒次以爲声援致邢之不保其国也　高氏闶曰救急辞也次缓辞也急而得缓辞着其救难不速也　陈氏傅良曰救不言次言次无志于救也桓公宿师聂北玩宼以待其弊故言次讥之　张氏洽曰次于聂北者屯兵便利以援邢而惧狄桓公用兵之规每主于持重故不遽决于一战而持久以待之春秋书次虽所以讥其缓而不书以则予其终有全邢之功也　黄氏仲炎曰邢有狄患三年矣齐尝一救之不足以退狄师也至此再救之以三国之师沛然有余力矣而犹待于聂北之次邢不胜困以迁其国然后城之此谓不诚于救者也不诚于救而不得不救者孟子所谓假仁者也　家氏翁曰桓公存三亡国惟救邢最力使其疾驱而往尚能存之于未溃惟其有聂北之次而邢遂溃矣然狄入衞毁其宗社国君死焉邢则其君尚在率百姓而去之谓非救之功不可也故先书次以讥其缓继书救书城再叙三国以美其救不没其实也　吴氏澂曰庄三十二年狄伐邢闵元年齐救邢盖齐师进而狄退故不言战狄师虽不逼邢然两年之间以兵蹂践邢衞之境二年冬破衞则狄势愈张旣入衞又移师于邢故桓率诸侯次聂北救邢邢不能支狄众溃而出奔就诸侯之师诸侯遂以师逐狄人而退之　郑氏玉曰曹伯公谷作曹师以下文城邢书曹师则此当从公谷　李氏廉曰救兵书师所以矜其盛公羊以爲讳齐侯谷梁以爲微齐侯皆非　汪氏克寛曰救而书次者三次聂北救邢次匡救徐皆讥其怠于进兵而救患之不亟也救晋次雍榆则讥其怯于赴敌而救患之不勇也书次虽同而立义有轻重次而救见其终能救救而次则遂不能救矣】
　　【案春秋据事直书释经者因文考实以见襃贬之意若文旣不与何由知其实与乎公羊谓实与而文不与者非也楚丘缘陵亦同】
　　夏六月邢迁于夷仪【公作陈仪后同　夷仪杜注邢地今直隶顺德府邢台县西有夷仪城元和志云在县西一百四十里俗譌爲随宜城是也】
　　左传【诸侯救邢邢人溃出奔师师遂逐狄人具邢器用而迁之师无私焉夏邢迁于夷仪】公羊【迁者何其意也迁之者何非其意也】
　　谷梁【迁者犹得其国家以往者也其地邢复见也】
　　集说【何氏休曰其意自欲迁时邢创畏狄兵更欲依险阻书者讥之也王者封诸侯必居土中所以敎化者平贡赋者均在德不在险其后爲衞所灭是也　孔氏颖达曰传称师逐狄人具邢器用而迁之则是诸侯迁邢也而文作邢自迁者以邢迁如归故以自迁爲文邢迁于夷仪许迁于白羽者皆是其国之意自欲迁之宋人迁宿齐人迁阳者他人强迁其国之意不欲迁也　陈氏傅良曰自迁不书有迁之者而后书书曰某人迁某罪迁之者也书曰某迁于某罪迁者也以齐晋之伯也而狄伐邢邢迁于夷仪狄围衞衞迁于帝丘桓文亦受其咎矣　张氏洽曰因邢之欲迁而迁以定之与前郱鄑郚阳宿之逼迁强取者不同】
　　齐师宋师曹师城邢
　　左传【诸侯城之救患也凡侯伯救患分灾讨罪礼也】
　　公羊【此一事也曷爲复言齐师宋师曹师不复言师则无以知其爲一事也】
　　谷梁【是向之师也使之如改事然美齐侯之功也】
　　胡传【书邢迁于夷仪见齐师次止缓不及事也然邢以自迁爲文而再书齐师宋师曹师城邢者美桓公志义卒有救患之功也不以王命兴师亦圣人之所与乎列国衰微至于迁徙奔亡诸侯有能救而存之则救而存之可也以王命兴师者正能救而与之者权】
　　集说【高氏闶曰始缓于救邢过也卒能救邢功也圣人不以功掩过亦不以过掩功功过不相掩是之谓王法　张氏洽曰案邢虽已迁无力自城诸侯若不城之终未能以自定必遗后患桓公因其旣迁命三师爲之板筑使之足以守而居之安合于救患分灾之礼故再叙三师以见入春秋以来悉力存亡惟有此举得南仲城朔方仲山甫城东方之遗制吴氏澂曰邢卽夷仪邢旣迁则夷仪乃邢国故不曰城夷仪而曰城邢也　李氏廉曰齐伯之编外城三邢也楚丘也缘陵也独城邢爲美晋伯之编外城三虎牢也也成周也独成周无讥　汪氏克寛曰狄伐邢而桓公能救邢邢迁夷仪而桓公能城邢狄围衞而至于迁文公不能救而城之桓文之优劣见矣】
　　秋七月戊辰夫人姜氏薨于夷齐人以归
　　公羊【夷者何齐地也齐地则其言齐人以归何夫人薨于夷则齐人以归夫人薨于夷则齐人曷爲以归桓公召而缢杀之】
　　谷梁【夫人薨不地地故也】
　　胡传【夫人薨不地其曰薨于夷故也桓公召而杀之也齐爲盟主义得举法是伯者之所以行乎诸侯也】
　　集说【陆氏淳曰淳闻于师曰哀姜之丑行亦已甚矣齐爲霸主安得而舍之书曰齐人以归所以爲桓公讳也　高氏闶曰但书薨于夷则夫人不得其死昭然可见　胡氏宁曰齐人旣杀姜氏鲁人请于齐而桓公许之然后以夫人丧礼往逆之其曰以归不必在薨之月也　张氏洽曰书薨于夷者讳国之恶也言齐人以归则爲鲁诛其罪而以丧归齐可知矣自文姜弑桓公得逃致辟而淫纵益甚使鲁国三四十年间浊乱昏迷卒成再弑其君之祸至此齐桓举方伯之职庆父哀姜皆诛死不赦然后三纲稍明人伦粗正此纵罪诛恶失得之明验也　吴氏澂曰自齐桓旣伯之后诸侯无敢有弑君者仅鲁有弑闵一事然乱贼遄诛无得幸免伯政之有功于世道也哀姜襄女桓公以义夺恩必杀无赦与石碏杀厚义同　汪氏克寛曰以归之义文定及程沙随皆谓齐以丧归鲁窃详以归之后越一百七十日始至无是理也经凡言以归者归其国也戎伐凡伯于楚丘以归杞伯逆叔姬之丧以归是也凡言归者归于鲁也王使荣叔归舍且赗齐人归公孙敖之丧是也当从左氏谓齐以其丧归也公谷又谓以归于夷然于夷在以归之上则自夷而以归盖杀之于夷而以丧归齐国然后鲁请而归于鲁尔不然何以曰夫人氏之丧至自齐而不言至自夷与至自干侯同文乎书齐人以归所以着齐人杀之也不曰齐侯而曰齐人讨贼之词也左氏谓齐人杀哀姜爲己甚然先儒谓武后簒唐唐之臣子犹当废爲庶人而戮之况齐桓而不可杀哀姜乎　金氏贤曰哀姜与弑二君几于亡国罪大恶极齐桓诛之于夷是也而以其尸归于齐非也齐桓以其尸归于齐此鲁僖之所以请也鲁僖之请子无雠母之义似也然夫人得罪宗社义所不容絶而不请是能权恩义之轻重而归之以正也齐桓卽其死所以葬之勿许鲁请是伯主之所以行乎诸侯也今诛于夷而复归于齐因鲁请而遂致于鲁使已絶之人复享小君之礼配庄公之祀则典礼紊而大义乖矣　陈氏际泰曰哀姜之罪降于文姜而哀姜不免焉桓何以独寛于前也曰方经营之初而未之逮也】
　　楚人伐郑【荆始书楚】
　　左传【楚人伐郑郑卽齐故也】
　　胡传【楚称人浸强也】
　　集说【社氏预曰荆始改号曰楚　孔氏颖达曰此前常呼爲荆此后遂称爲楚据其见经爲言故云荆始改号庄二十八年仍书荆伐郑自尔至今不知何年改　孙氏复曰庄十年荆败蔡师于莘始见于经十四年入蔡称荆二十三年来聘始进称人二十八年伐郑称荆今曰楚人伐郑者以其兵众地大渐通诸夏复其旧封比之小国也故自此十数年侵伐用兵皆称人焉　张氏洽曰荆至是称楚者盖荆乃州之名也商颂称奋伐荆楚则楚亦其国之旧名但自武文以来虽骎骎强盛而未暇正其国之号名故以州称及熊頵卽位令尹子文得政改号曰楚自此称号称人则浸强矣然终齐桓世虽伐灭小国止称人者以桓之力犹足以制之也及桓没而宋襄霸然后始列于会盟偃然主诸侯而春秋有以爵书者矣汪氏克寛曰或谓前此称荆人则爲进之此称人则以爲浸强何也盖来聘嘉其慕义故曰进之侵伐】
　　【着其陵暴故曰浸强也　赵氏恒曰此荆称楚人之始称楚其自改也人则春秋人之前乎此者举号以爲常中间虽或称人乃因其慕义而进之也自此称人以爲常无复举号矣又其后称子以爲常中间称人乃贬辞也】
　　八月公会齐侯宋公郑伯曹伯邾人于柽【柽勅呈反公作朾　柽杜注宋地陈县西北有柽城陈县今河南开封府陈州州境有荦城卽柽城也】
　　左传【盟于荦谋救郑也】
　　集说【孔氏颖达曰经书会于柽传言盟于荦荦卽柽也而经不书盟释例曰盟于邓盟于荦盟于戚公旣在会而不书其盟以理推之防在盟前知其后盟也盖公还吿会而不吿盟也　张氏洽曰今案楚人伐郑桓公不遽救而会诸侯谋之盖楚方强而谋制楚十全之防也　家氏翁曰经言其会传言其盟其会也谋救郑其盟也与诸侯定要束将伐楚召陵之师权舆于此　陈氏深曰是时楚伐郑其势方强齐会诸侯合谋救之愼重而不轻举也】
　　九月公败邾师于偃【败必迈反偃公作缨　偃当在山东兖州府费县南】
　　左传【虚丘之戍将归者也】
　　【虚丘杜注邾地服防以爲鲁地当在今山东兖州府费县界】
　　胡传【柽之会谋救郑而公与邾人咸与焉则是志同而谋协也今旣会邾人于柽又败邾师于偃此直书其事而义自见也诈战曰败败之者爲主】
