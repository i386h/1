<!-- { "loadSidebar": true } -->
　　衞世子蒯聩出奔宋【蒯苦怪反聩五怪反】
　　左传【衞侯为夫人南子召宋朝会于洮大子蒯聩献盂于齐过宋野野人歌之曰旣定尔娄猪盍归吾艾豭大子羞之谓戏阳速曰从我而朝少君少君见我我顾乃杀之速曰诺乃朝夫人夫人见大子大子三顾速不进夫人见其色啼而走曰蒯聩将杀余公执其手以登台大子奔宋尽逐其党故公孟彄出奔郑自郑奔齐大子告人曰戏阳速祸余戏阳速告人曰大子则祸余大子无道使余杀其母余不许将戕于余若杀夫人将以余说余是故许而弗为以纾余死谚曰民保于信吾以信义也】
　　胡传【世子国本也以宠南子故不能保世子而使之去国以欲杀南子故不能安其身至于出奔是轻宗庙社稷之所付托而恣行矣春秋両着其罪故特书世子其义不系于与蒯聩之世其国也而灵公无道不能正家以危其国本至使父子相残毁灭天理之所由着矣】
　　集说【刘氏敞曰左氏叙蒯聩事曰蒯聩欲杀夫人夫人啼而走公执其手以登台大子出奔宋予谓蒯聩虽不善谋安有此事哉且杀夫人蒯聩独得全乎彼所羞者以夫人名恶也如杀其母为恶愈大反不知可羞乎盖蒯聩闻野人之歌其心慙焉则以谓夫人夫人恶其斥已滛则啼而走言太子杀余以诬之灵公惑于南子所言必听从故外则召宋朝内则逐公叔戌赵阳彼不耻召宋朝固亦不难逐蒯聩矣此其眞也不当如左氏所记又蒯聩出乃奔宋宋南子家也蒯聩负杀南子之名而走又入其家使眞有此事者敢乎哉此亦一证也　刘氏绚曰蒯聩出奔春秋不去其世子者衞侯之罪也南子之恶亦已甚矣其欲去世子之意亦已明矣如哀姜乱鲁骊姬乱晋若此比者不鲜矣而灵公听南子之谮谓蒯聩欲弑其母不能为辨明以致其出奔岂非灵公之罪乎自古谗妇之诬其子者多矣　张氏洽曰考二刘之言足以知左氏所记乃南子之谗言而非当时之实録也　李氏亷曰此条公谷亦无杀母之事张氏取二刘之说极得事情谢氏亦曰骊姬害晋南子害衞其情一也然则申生蒯聩之贤否虽异而晋献衞灵之听谗则同故皆书世子　汪氏克寛曰二刘张氏之说固善然皆泥于书世子之义故疑左氏之说然楚商臣蔡般弑君而书世子岂亦与之乎窃考蒯聩忘父之丧而致他人使之谗忘子之亲至廹以兵而必夺之位其于人伦天理泯灭几尽则其耻南子之滛行而欲杀之固有是事朱子集注于论语二章皆以蒯聩欲杀母得罪于父则左传未可尽废也详观经文书赵鞅帅师纳衞世子于戚不曰世子复归而书纳则蒯聩有罪明矣何休乃云子虽见逐无去父之义舍其大而论其细何居　郑氏玉曰蒯聩无弑母之事二刘辨之详矣或者犹有疑于戏阳速之言不知谗人何所不至闻夫人之啼知其欲归罪大子卽迎合夫人之意诬太子以证其事此奸人之所为世常有之大子告人曰戏阳速祸余谓其诬已也此等之言何足信哉　王氏樵曰案传曰男女有别夫妇有义而后父子亲父子亲而后君臣正岂不信哉衞灵公以宠南子恣其所欲为之召宋朝而蒯聩至于欲杀夫人弗克而出奔身死而以孙为嗣致据国拒父沿及再世皆父不父而子不子则以南子故也君人者治教所出治莫先于刑家敎莫先于大子许世子止不知尝药累及许君父子无相去之义况世子乎书曰衞世子蒯聩出奔宋其以首恶罪灵公而以乱易乱为蒯聩之不子而不可以复世其国也岂不深切着明矣夫】
　　【案朱子论语集注固引胡氏说载蒯聩欲杀母事然二刘之论似得当时事情张氏洽朱门高弟亦有取焉今故竝存之以俟再考】
　　衞公孟彄出奔郑
　　集说【髙氏闶曰比年志公孟帅师此衞国用事之卿灵公疑其为蒯聩之党而逐之屡书大夫之奔着灵公之无道也】
　　宋公之弟辰自萧来奔
　　集说【高氏闶曰宋公不能容一弟旣使为奔亡之臣又使为叛逆之臣奔而入叛叛而复奔三书宋公之弟皆以罪宋公也　胡氏铨曰书公弟见宋公失兄之道也书自萧罪辰据邑以叛也书来奔罪鲁纳叛臣也　汪氏克寛曰郑庄公之弟段出奔共则书郑伯克段而不言弟所以责郑庄志杀其弟无亲亲之恩也宋辰出奔屡书弟者又以责宋景之宠嬖臣而乖兄弟之义也　金氏贤曰春秋三称宋公之弟者非爱辰也非恕辰也盖累乎其兄之辞也】
　　大搜于比蒲【比音毗书搜止此】
　　集说【孙氏觉曰春秋田狩之事公行者必书公公观鱼于棠公狩于郎隠桓之时政犹自公出也自昭之搜红政在三桓搜田之礼虽公自行皆曰大搜而不曰公焉所以见公之不得为政而大夫专国也张氏洽曰搜而邾子来会则公亲搜矣而不书公以军政不属公而专于三家则季叔孟孙氏之所为】
　　【也　汪氏克寛曰哀二年三卿竝将伐邾兵权仍在三家且不念邾子会公来朝奔丧之勤而取漷沂之田则公不得与兵政可知矣】
　　邾子来会公
　　集说【杜氏预曰会公于比蒲来而不用朝礼故曰会孔氏颖达曰庄二十三年公及齐侯遇于谷萧叔朝公就遇处行朝礼故曰朝此就搜处行会礼而不用朝礼故曰会也言不用朝礼辨其与萧叔文异　石氏介曰诸侯相见于郤地曰会考礼正刑一德以尊天子春秋会礼非复如古之制也今公搜国内而邾子就会之非礼甚矣遇非所朝之地而萧叔朝公于谷搜非所会之地而邾子会公于搜会者旣非受者亦失交讥之也　陈氏傅良曰自舍中军公不与兵政者四十年矣于是在比蒲则以季孙斯叔孙州仇之堕费郈也故曰政逮于大夫四世矣故夫三桓之子孙微矣　黄氏仲炎曰邾子来会公者会公于比蒲也其不言公搜于比蒲者公虽在比蒲而治兵之事实三家主之公不与也　李氏廉曰公及齐遇谷而萧叔朝公大搜于比蒲而邾子来会公皆非其所也　汪氏克寛曰文十三年衞侯会公于沓郑伯会公于棐皆书地此不书地则知来会于比蒲无疑也】
　　城莒父及霄【莒父鲁邑案莒系以父鲁人语音如梁父亢父刚父是也今莒州地　霄鲁邑在今莒州境】
　　集说【杜氏预曰公叛晋助范氏故惧而城二邑也此年无冬史阙文　孔氏颖达曰城邑之由传无其说以传称公会齐侯衞侯谋救范中行氏知为叛晋之故惧而城此二邑也　赵氏鹏飞曰城莒父及霄以城二邑书也一时而城二邑劳民甚矣　家氏翁曰讥劳民城诸防城诸郓同例又曰何休云是年孔子以大司宼摄相事齐人馈女乐孔子去不书冬者贬也此牵合之说夫圣人岂以去位之故而削冬不纪乎　汪氏克寛曰搜比蒲城莒父及霄其事盖皆在冬但脱冬一字耳】
　　附録左传【冬十二月晋人败范中行氏之师于潞获籍秦高彊又败郑师及范氏之师于百泉百泉衞地在今河南衞辉府辉县西北苏门山下衞源也一曰百门陂亦曰百门泉】
　　【丙敬王二午十五年】十有五年【晋定十七年齐景五十三年衞灵四十年蔡昭二十四年郑声六年曹阳七年陈闵七年僖十一年宋景二十二年秦惠六年楚昭二十一年吴夫差元年】
　　春王正月邾子来朝【邾朝止此】
　　左传【十五年春邾隐公来朝子贡观焉邾子执玉高其容仰公受玉卑其容俯子贡曰以礼观之二君者皆有死亡焉夫礼死生存亡之体也将左右周旋进退俯仰于是乎取之朝祀丧戎于是乎观之今正月相朝而皆不度心已亡矣嘉事不体何以能乆髙仰骄也卑俯替也骄近乱替近疾君为主其先亡乎】
　　集说【汪氏克寛曰邾子以去年来会为未成礼故复来朝未几奔鲁之丧其卑屈亦甚矣】
　　鼷鼠食郊牛牛死改卜牛
　　公羊【曷为不言其所食漫也】
　　集说【范氏甯曰不言所食食非一处而至死　赵氏匡曰常怪鼷鼠食郊牛致死上元二年因避地旅于会稽时牛灾小鼠噬牛才伤皮肤无有不死者戴氏溪曰鲁之僭郊自僖公始其说可信盖僖公之前春秋未尝书郊此其证也然而鲁之先公犹畏天灾故因灾而不郊者间有之若定之终哀之始盖习玩旣乆虽天灾亦不知所畏矣　黄氏震曰高氏集注曰鲁不当郊郊牛死伤废牛可也而改卜牛是违天也】
　　二月辛丑楚子灭胡以胡子豹归
　　左传【吴之入楚也胡子尽俘楚邑之近胡者楚旣定胡子豹又不事楚曰存亡有命事楚何为多取费焉二月楚灭胡】
　　胡传【灭人之国其罪大矣然胡子豹乗楚之约尽俘其邑之近胡者所谓国必自灭而后人灭之非灭之者独有罪也国君造命不可委命者旣以为有命而又贪生忍辱不死于社稷则是不知命矣书以归罪豹之不能死位而与归也】
　　集说【家氏翁曰召陵之会顿胡之君皆在曰以侵楚也是后楚有吴患不能报去年灭顿今年灭胡所以报召陵之怨盖吞噬小国以快其宿憾也】
　　夏五月辛亥郊
　　公羊【曷为以夏五月郊三卜之运也】
　　集说【髙氏闶曰鲁郊当在孟春今以改卜牛在涤三月故至五月乃郊　赵氏鹏飞曰五月非郊之时以改卜牛也帝牛在涤三月至是养牲始成故五月而郊　李氏廉曰此以牛死改卜而致失时也汪氏克寛曰不书卜郊徐彦防云言郊则知卜吉可知夫正月改卜牛若在涤三月则当以四月郊今郊以五月盖卜以四月郊而不吉又卜五月必从而后郊也故但书改卜牛不书卜郊经于卜郊不从则书之以讥渎卜卜而从则但书郊之过时以讥其慢耳尝考史记云定公十四年鲁郊不致膰俎于大夫今春秋不书十四年郊则郊之不见于经者多矣惟因其失礼之中又失礼者则书以示贬而因见鲁郊之僭也】
　　壬申公薨于高寝
　　左传【夏五月壬申公薨仲尼曰赐不幸言而中是使赐多言者也】
　　谷梁【高寝非正也】
　　集说【杜氏预曰高寝宫名不于路寝失其所　许氏翰曰内卒凡十一公得正而薨者唯庄宣成赵氏鹏飞曰定公乘昭公之后政在季氏粗能收揽国柄亲盟亲会亲兵鲁民粗知有君其贤于昭公逺矣一用孔子相夹谷之会齐人慑屈来归侵地惜乎用之不乆抑亦天未欲平治天下乎　李氏廉曰定公在位十有五年当其初立受国于季孙意如而不能正其罪其异于桓宣者无几矣阳虎旣奔之后三桓亦微孔子为政纲纪麤立正当可以有为之时然竟不能使夫子得遂行其道则鲁何赖哉李氏曰会于夹谷而致侵田之归行乎季孙而有堕都之谋虽仅能明礼义之教雉门两观之作而僭礼未之改宝玉大弓之窃而分器莫之保惽于女乐政归彊家此定公有圣人而不能用也其言得之矣至其末年会牵会洮城莒父城霄无非助乱劳民之举鲁之益弱宜哉】
　　郑罕达帅师伐宋【罕公作轩】
　　左传【郑罕达败宋师于老丘】
　　【老丘杜注宋地今河南陈留县北四十五里有老丘城】
　　集说【杜氏预曰宋公子地奔郑郑人为之伐宋欲取地以处之　许氏翰曰宋大国也至于景公而郑能困之则桓魋之为也无竞维人岂不信哉　王氏葆曰郑纳宋叛人已可罪矣又伐大国以居叛人此不待贬黜而罪恶见　李氏亷曰自罕达伐宋之后有哀七年皇瑗之侵九年雍丘之取其秋宋公伐郑十年夏宋人伐郑十二年宋向巢伐郑卒至十三年罕达取于嵒之师而后已焉二国之搆怨如此正与隐公初年公子冯之事相类】
　　齐侯衞侯次于渠蒢【渠蒢公作蘧蒢渠蒢杜注宋地】
　　左传【齐侯衞侯次于蘧挐谋救宋也】
