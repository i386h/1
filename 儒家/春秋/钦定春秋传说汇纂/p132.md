<!-- { "loadSidebar": true } -->
　　左传【冬楚子越椒来聘执币傲叔仲恵伯曰是必灭若敖氏之宗傲其先君神弗福也】胡传【楚僭称王春秋之始独以号举中间来聘改而书人渐进之矣至是其君书爵其臣书名而称使遂与诸侯比者义安在乎春秋立法谨严而宅心忠恕严于立法故僣号称王则深加贬黜恕以宅心故思善悔过则进之而不拒此慎用刑重絶人之意也噫春秋之为春秋非圣人莫能修之者乎】集说【陆氏淳曰公羊云椒者何楚大夫也楚无大夫此何以书始有大夫也案例凡未命之卿来鲁皆书名无他义又曰谷梁云楚无大夫其曰萩何也以其来我襃之也圣人设敎岂以来我则襃之　孙氏复曰楚子执宋公伐宋复贬称人者二十年至此称爵者以其慕义使椒再来修聘进之也椒楚大夫未命故不氏　苏氏辙曰楚自僖公以来虽交通诸侯而朝聘不常盟防不继故书其君臣皆曰人而已至是齐晋日衰楚人接迹于列国于是书其君臣与诸侯比然椒犹不氏盖渐进之也　张氏洽曰伐郑而聘鲁亦逺交近攻之意也　李氏廉曰晋文襄之盛秦楚未尝得以爵通也至是椒聘书子术聘书伯虽曰能聘而列国之无伯亦可见矣　汪氏克寛曰熊恽商臣负覆载不容之恶而春秋予其慕义盖録其一节之善所谓与其洁也不保其往也或谓春秋书荆楚来聘始书人次书君臣继书大夫之名氏非渐进之也实以着其浸彊耳今考庄二十三年荆人来聘之先败蔡虏蔡侯入蔡伐郑来聘之后终庄公之世仅一伐郑椒聘之先灭江灭六椒聘之后虽次厥貉而伐麇围巢终文公之世其患未及于列国则非因来聘而浸彊矣然则经书人书君大夫亦与其能以礼义自通而进之耳防罢之聘则鲁既朝楚楚遂报聘全用诸侯之礼然书名书氏则自婴齐会蜀而已然矣】
　　【案楚君书爵楚臣书名先儒皆谓春秋予其慕义而谷梁襃之之说陆氏淳不以为然者盖楚能以礼交诸侯则进之乃乐与人为善之意非因其来鲁而襃之也故当从陆氏】
　　秦人来归僖公成风之襚【襚音遂】
　　左传【秦人来归僖公成风之襚礼也诸侯相吊贺也虽不当事苟有礼焉书也以无忘旧好】谷梁【秦人弗夫人也即外之弗夫人而见正焉】
　　胡传【秦人归襚而曰僖公成风者非兼襚也亦犹平王来赗仲子而谓之恵公仲子尔仲子恵公之妾也然则风氏亦庄公之妾曷不书曰来归庄公成风之襚乎曰宠爱仲子以妾为妻者恵公也故书恵公仲子所以正后世为人夫者当明夫道不可乱嫡妾之分以卑其身尊崇风氏立为夫人者僖公也故书僖公成风所以正后世之为人子者当明子道不可行僭乱之礼以贱其父圣人垂戒之义明矣】集说【杜氏预曰衣服曰襚秦辟陋故不称使　孙氏复曰秦人来归禧公成风之襚正也书者以见周室陵迟典礼错乱秦人之不若也案四年十有一月壬寅夫人风氏薨五年春王正月王使荣叔归含且赗三月辛亥葬我小君成风王使召伯来防葬此年秦人来归僖公成风之襚不及事也其言正者妾母称夫人非正也妾母称夫人自僖公始天子不能正而秦人能之故曰秦人来归僖公成风之襚　刘氏敞曰其言僖公成风何母以子贵母以子贵则何以不称夫人不与得称夫人也曷为不与得称夫人为父后者为妾母无服以尊者为一体不得遂也又曰杜云追赠僖公并及成风非也僖公成风即妾母系子而言耳诸侯无二嫡故妾母繋子为重所谓母以子贵者也又曰公羊曰兼之非礼也非也僖公成风犹惠公仲子耳若以谓两人者岂可叙母于子下哉礼曰妇人三从是谓妇人无専行耳如遂令母在子下不可谓知礼　孙氏觉曰成风以妾母僭称夫人书薨书葬皆用夫人之礼于是秦人归襚圣人正其法曰僖公成风犹曰成风之所以为夫人以僖公之失礼也　程子曰过时始至故曰来归虽子母先君后夫人体当然也　苏氏辙曰鲁之丧诸侯盖有来襚者矣而独书秦始通也秦人秦之防者也襚衣服也僖公成风之丧久矣而不以缓为讥者亦以其始通録之也成风之不称夫人何也非薨非名有所不必尽也　髙氏闶曰秦晋方不睦而鲁数与晋通故秦人归襚以观鲁之情也　朱子曰恵公仲子想是恵公之妾僖公成风却是僖公之母不可一例论　张氏洽曰是时秦楚交病列国秦欲伐晋而归襚于鲁犹楚欲图北方而来聘也　郑氏玉曰成风薨葬圣人以鲁之臣子不敢违其国制皆以夫人书之此因史之旧及秦人归襚始书曰僖公成风所以正嫡妾之分眀其夫人之非也此修春秋之文也圣人笔削可见矣　李氏亷曰秦称人而不称使书法与荆人来聘同　季氏本曰秦与晋为雠知鲁善于晋恐为之合诸侯故寻防温旧好以结鲁耳眀年伐晋非逺交近攻之计欤十二年使术来聘而寻有河曲之战亦此意也】
　　葬曹共公
　　【甲顷王辰二年】十年【晋灵四年齐昭十六年卫成十八年蔡庄二十九年郑穆十一年曹文公夀元年陈共十五年桓二十年宋昭三年秦康四年楚穆九年】
　　春王三月辛卯臧孙辰卒
　　集说【张氏洽曰文仲鲁之名大夫也知柳下恵之贤而不与立自庄公末已与闻国政而四十余年间鲁政多疵文公尤甚　汪氏克寛曰哀伯之孙文仲也其子许嗣为大夫是为宣叔】
　　夏秦伐晋
　　左传【春晋人伐秦取少梁夏秦伯伐晋取北征】
　　【少梁杜注冯翊夏阳县今陜西西安府韩城县南二十里有少梁城　北征路史北徴古□国汉置征县今陜西西安府澄城县西南二十一里有北征古城】
　　胡传【説者谓秦伐晋盖阙文者据左氏少梁北征之师两国相攻无他得失言之也然晋取少梁事不经见固未可据程氏以谓晋舍适嗣而外求君罪也旣而悔之正矣秦不顾义理是非惟以报复为事以此黜秦义固然矣或者犹有深许晋人悔过能改终不遂非之意故重贬秦伯以见乎】
　　集说【孙氏复曰晋自令狐之战不出师者三年其厌战之心亦可见也而秦不顾人命见利而动又起此役故曰秦伐晋以黜之　孙氏觉曰以其易世相雠交攻不已故不称其人但曰秦以黜之　陈氏傅良曰自灭庸以后秦为楚役自晋主诸夏之盟舍秦无加兵于晋者也防于夷仪之岁秦晋成而不结又明年盟于宋而南北之势成楚子曰释齐秦他国请相见也是战国之萌也于次国风退秦于魏唐之后于序书系秦于周末于作春秋由韩原之后秦师无君大夫皆夫子所以深致意于秦也案秦伐晋以号举先儒多以为罪秦者此不易之定论也夫秦晋互相侵伐而经独罪秦何耶晋为盟主尊周攘楚天下頼焉城濮之战秦实辅之既而背盟以结郑又袭郑而灭滑是衅起自秦也殽之役则方伯之职所不容已者乃因是相雠连兵不已且结楚以为援而向之辅晋以攘楚者今且附楚以谋晋矣秦晋之衅深而晋人力疲于西陲秦楚之交合而楚人逞志于南服以致陈蔡郑许震慑相从江蓼庸萧灭亡相继晋之所以不竞而楚之所以终彊者秦为之也春秋所以独罪秦也苏氏辙家氏翁王氏樵皆主阙文之说而黄氏仲炎尤畅言之谓此年秦伐晋成三年郑伐许昭十二年晋伐鲜虞皆脱人字以夏五阙月为比似亦有理】
　　楚杀其大夫宜申
　　左传【初范巫矞似谓成王与子玉子西曰三君皆将强死城濮之役王思之故使止子玉曰毋死不及止子西子西缢而县絶王使适至遂止之使为商公沿汉泝江将入郢王在渚宫下见之惧而辞曰臣免于死又有谗言谓臣将逃臣归死于司败也王使为工尹又与子家谋弑穆王穆王闻之五月杀鬬宜申及仲归】
　　【商杜注楚邑上雒商县隋改商州今属陜西西安府】
　　胡传【案左氏宜申与仲归谋弑穆王而诛则是讨弑君之贼也曷为称国以杀又书其官而不曰楚人杀宜申乎曰穆王者即楚世子商臣也而春秋之义微矣】
　　集说【刘氏敞曰称国以杀大夫者罪累上也宜申之罪奈何宜申之为人臣也出则亡其众处则乱其命足以杀其身而已矣　家氏翁曰宜申谋弑穆王而称国以杀何哉盖商臣之罪楚人皆得讨之宜申于楚成为弟安知不为先君讨贼以死故春秋不以无将罪之　吴氏澂曰商臣弑君父天地所不容宜申为工尹不能与同列共谋讨贼乃北面事之越十年君臣之分已定而乃谋弑其义不足称也然其谋不遂而身见戮圣人不以其当受今将之诛而以国杀大夫为文其意深矣】
　　自正月不雨至于秋七月
　　谷梁【歴时而言不雨文不闵雨也不闵雨者无志乎民也】
　　集说【汪氏克寛曰正月之上不系王者盖毎岁之首必书王所以着一岁十二月皆承天子之正朔故此年及十三年总书不雨但纪月数而已非若岁首正月之比也圣人书法各有微意游夏不能赞一辞谓此类也或者犹以桓公之正月不书王为阙文岂未深考耶】
　　及苏子盟于女栗【女栗杜注地名阙】
　　左传【秋七月及苏子盟于女栗顷王立故也】
　　集说【杜氏预曰苏子周卿士王新立故与鲁盟亲诸侯僖十年蘓子奔卫今复见盖王复之　赵氏匡曰公及之也不书公讳独与天子大夫盟　陆氏淳曰畿内诸侯皆曰子殷制已然箕子微子是也周因之王臣称子皆畿内诸侯也苏子刘子单子尹子是也　刘氏敞曰孰及之公也公则曷为不言公不与公盟也曷为不与公盟古者内诸侯不外交外诸侯不内交有至尊在不贰之也　王氏葆曰不书公讳与王臣盟也襄王丧公未尝往顷王既立公又不朝乃及王臣为不相信之盟臣子之义安在哉家氏翁曰顷王即位诸侯莫有朝京师者王命苏子盟鲁文公傥知事君之道辞不敢盟躬觐于京师而请职事焉可也今及苏子盟不恭甚矣春秋虽为鲁讳而贬鲁之意深矣或疑苏子外交夫苏子乃流离困踬之人何有于外此实王使之盟耳　金氏贤曰苏子王卿士也苏子之来王使之也春秋不书使而书及为王讳也春秋何讳乎王盖顷王初立不能修明王度以朝诸侯而乃使大夫盟辱也故讳而书及及者我所欲也若鲁及之耳然不书公及者为公讳也公不能恪共臣职朝于京师而乃盟其王臣罪也故讳之而天王之不王鲁侯之不臣槩可见矣】
　　冬狄侵宋
　　集说【髙氏闶曰狄侵诸大国独宋未尔自宋乱之后狄既侵之楚次厥貉又将来伐则国几亡矣】
　　楚子蔡侯次于厥貉【厥公作屈音同貉音麦　厥貉杜注地阙当在陈州项城县】左传【陈侯郑伯防楚子于息冬遂及蔡侯次于厥貉将以伐宋宋华御事曰楚欲弱我也先为之弱乎何必使诱我我实不能民何罪乃逆楚子劳且听命遂道以田孟诸宋公为右盂郑伯为左盂期思公复遂为右司马子朱及文之无畏为左司马命夙驾载燧宋公违命无畏抶其仆以徇或谓子舟曰国君不可戮也子舟曰当官而行何彊之有诗曰刚亦不吐柔亦不茹毋纵诡随以谨罔极是亦非辟彊也敢爱死以乱官乎厥貉之防麇子逃归】
　　【孟诸杜注宋大薮也在梁国睢阳县东北今河南归德府商丘县东北有孟诸泽虞城县北有孟诸台　期思杜注弋阳期思县案期思古蒋国楚灭之汉置县属汝南郡隋属光州兵乱后废今在固始县西北七十里】
