<!-- { "loadSidebar": true } -->
　　集说【杜氏预曰不果救故书次　赵氏鹏飞曰欲救宋而不能也且郑非彊国合齐衞以敌之何惧而不救呜呼是则有其故矣齐景初求诸侯郑先附之旣而得衞得鲁皆郑谋之最后宋亦附齐前年洮之盟是也今郑伐宋欲救宋则失乆好之郑欲勿救则失新附之宋故出兵以观望于二国之间此齐侯之奸谋也】
　　邾子来奔丧【诸侯始奔丧】
　　公羊【其言来奔丧何奔丧非礼也】
　　谷梁【丧急故以奔言之】
　　集说【杜氏预曰诸侯奔丧非礼　孔氏颖达曰昭三十年传曰诸侯之丧士吊大夫送葬诸侯亲自奔丧会葬皆非礼公羊亦云奔丧非礼也　刘氏绚曰当周之衰天子崩葬诸侯皆无奔丧会葬之事而邾滕反行于彊大之国非礼明矣　赵氏鹏飞曰邾自昭公之世为鲁所虐定公为拔之盟终其世不犯于邾邾人德之故来会来朝今又忘其卑屈而奔丧焉于礼虽非而于情则甚恻矣大之比小春秋鲜能定公有之而邾人奔丧滕子会葬说者皆责邾子之非而吾于此见定公之仁也】
　　秋七月壬申姒氏卒【姒谷作弋】
　　公羊【姒氏者何哀公之母也何以不称夫人哀未君】
　　谷梁【妾辞也哀公之母也】
　　集说【啖氏助曰自成风之后妾母皆僭用夫人礼故书薨书夫人着其非礼也哀公母定姒卒时子未逾年虽行丧礼不可加于母故书卒子旣未成君故不称夫人也　刘氏敞曰左氏云不称夫人不赴且不袝也非也安有夫人卒而不称夫人者乎凡夫人始卒则史书之书之固云夫人矣不待赴祔而书其夫人也此姒氏要为哀公之母定公之妾哀公未成君故亦未敢谓其母夫人耳　胡氏宁曰姒氏不称夫人为正名孟子不称夫人为隠恶姒氏定公妾也公羊据鲁失礼言之尔论春秋之法哀虽已君岂得称夫人乎来仲子会葬成风深贬天王而名冢宰则知哀虽已君亦不得称夫人矣　陈氏傅良曰自成风讫于宣防子苟为君则其母为夫人书葬定姒则是哀公以夫人葬其母犹宣襄也则何以卒不称夫人葬不称小君徒以丧在殡不及尊其母焉耳】
　　八月庚辰朔日有食之
　　九月滕子来会葬
　　集说【杜氏预曰诸侯会葬非礼也　范氏甯曰邾滕鲁之属国近则来奔丧逺则来会葬同之王者书非礼　薛氏季宣曰鲁至弱也而二君为非礼之会况彊大乎　赵氏鹏飞曰以大夫正也亲会之非礼也　家氏翁曰周衰小国以事王者之礼事大国鲁君尝奔齐晋之丧会楚之葬春秋不书讳之也邾滕二君来奔丧会葬而皆书者非嘉其来志其礼之僭也】
　　丁巳葬我君定公雨不克葬戊午日下昃乃克葬【昃谷作稷】左传【葬定公雨不克襄事礼也】
　　谷梁【葬旣有日不为雨止礼也雨不克葬丧不以制也】
　　集说【赵氏匡曰乃急辞也案凡称乃缓辞也不得云急详经意讥臣子缓慢耳　孙氏复曰雨不克葬讥不能葬也葬不为雨止戊午日下昃乃克葬言无备之甚也　高氏闶曰葬敬嬴言日中而克葬此言日下昃乃克葬日中则裕于日昃矣君子之于亲不忍一日离也故葬日虞所以宁亲也日下昃则失虞之时矣　家氏翁曰左氏以翼日葬为得礼谷梁以涂车蓑笠不具为非制二者在孝子慈孙之诚敬何如耳雨而无害于力役葬可也或天变骇异雨甚水至不可卽土左氏之说亦未为失然国君之葬宜无不备雨不克葬明日乃克葬谓之无贬不可也】
　　辛巳葬定姒
　　公羊【定姒何以书葬未逾年之君也有子则庙庙则书葬】
　　胡传【公羊曰有子则庙庙则书葬曾子问竝有丧则如之何子曰葬先轻而后重其奠也其虞也先重而后轻】
　　集说【礼记曾子问篇注同时有父母或祖父母之丧葬则先母而后父奠则先父而后母葬是夺情之事故先轻奠是奉养之事故先重虞祭亦奠之类也　杜氏预曰辛巳十月三日有日无月　徐氏彦曰定公五月薨定姒七月卒非其竝有丧礼是以先葬定公后葬定姒若其同月当定姒先葬矣　刘氏敞曰左氏云不称小君不成丧也非也若姒氏实夫人固当书夫人姒氏薨已而曰葬定姒不称小君明不成丧以责臣子可也今曰姒氏卒此非夫人也非夫人而书葬定姒宜矣何足以见不成丧乎欲责不成丧而薨不称夫人是适足贬小君之尊而不足见臣子之罪也　王氏樵曰诸家皆以哀未逾年之君故定姒止书卒葬而不书夫人以薨小君以葬此皆因诸侯僭礼而为之辞其实子虽逾年成君亦不得夫人其妾母也自成风以来妾母皆僭用夫人之礼故春秋亦从而书夫人薨书葬小君以着其非礼姒氏哀公之母定公之妾已君未君皆不得称夫人卒曰姒氏卒葬曰葬定姒皆正名也非以未逾年不称夫人小君而已逾年则可称也】
　　冬城漆
　　集说【杜氏预曰邾庶其邑　张氏洽曰城漆谋伐邾也定公之丧邾子来奔事鲁谨矣哀公初立不务善邻而以土地之故劳民力啓民怨二年取其田七年俘其君卒使吴人乘间以伐其国齐人问罪而取讙阐利未得而害随之谋国如此其不终也宜哉汪氏克寛曰左氏云书不时告夫他国有事或过时而告于鲁岂有鲁国城邑过时而告于庙可以揜其罪乎此非人情也】

　　钦定春秋説彚纂卷三十五
<经部,春秋类,钦定春秋传说汇纂>
　　钦定四库全书
　　钦定春秋传说彚纂卷三十六
　　哀公
　　集说【杨氏士勋曰公名蒋定公之子敬王二十六年即位十四年西狩获麟春秋终矣二十七年薨諡法恭仁短折曰哀】
　　【丁敬王二未十六年】元年【晋定十八年齐景五十四年卫灵四十一年蔡昭二十五年郑声七年曹阳八年陈闵八年僖十二年宋景二十三年秦惠七年楚昭二十二年吴夫差二年】
　　春王正月公即位
　　集说【赵氏鹏飞曰继正】
　　楚子陈侯随侯许男围蔡
　　左传【春楚子围蔡报柏举也里而栽广丈高倍夫屯昼夜九日如子西之素蔡人男女以辨使疆于江汝之间而还蔡于是乎请迁于吴】
　　集说【杜氏预曰随世服于楚吴之入楚昭王奔随随人免之卒复楚国楚人徳之使列于诸侯故见经定六年郑灭许此复见者盖楚封之　家氏翁曰入郢者吴也挞平王之墓者亦吴也楚不能报之于强吴而搂二三小国以释憾于蔡谓之复雠而雠卒不能复也前年灭顿去年灭胡今又以兵加蔡其志在于蚕食小国以爲利春秋奚取哉　李氏亷曰楚蔡之交兵止于此　汪氏克寛曰楚昭围蔡未足】
　　【以爲善文定以宋髙宗不复金国之雠故拳拳以复雠爲说此朱子所谓以义理穿凿者也　王氏樵曰今案蔡人男女以辨则是降也使疆于江汝之间则迁其国也而独书围蔡何也灭不言入陈尝县之矣而不书曰灭入不言围郑入自皇门至于逵路矣而但书曰围不使楚尽其虐而满其辞也圣人之防意也胡康侯谓蔡尝以吴师入郢昭王奔随坏宗庙徙陈器挞平王之墓楚至是而报之而春秋书之略者见蔡宜得报而楚子复雠之事可恕也噫此亦大失春秋之防矣入郢者吴也坏宗庙徙陈器挞其父之墓处其宫而欲妻其母者又吴也不能报吴而释憾于蔡楚既可笑矣乃春秋亦从而成之谓蔡宜得报而楚之复雠爲可恕不亦悖乎且诱杀蔡侯般而灭其国用隠大子于冈山以一裘之故拘昭侯于南郢数年而后归蔡之雠楚岂下于入郢使若所爲者蔡人亲爲之始可谓楚宜得报而蔡之复雠爲可恕今事出于吴而蔡无与蔡不能报而天假手于吴出乎尔者反乎尔正可以爲强而无道之戒乃以复雠恕之孰谓者秋有是法哉】
　　附录左传【吴王夫差败越于夫椒报檇李也遂入越越子以甲楯五千保于防稽使大夫种因吴大宰嚭以行成吴子将许之伍员曰不可臣闻之树徳莫如滋去疾莫如尽昔有过浇杀斟灌以伐斟鄩灭夏后相后缗方娠逃出自窦归于有仍生少康焉爲仍牧正惎浇能戒之浇使椒求之逃奔有虞爲之庖正以除其害虞思于是妻之以二姚而邑诸纶有田一成有众一旅能布其徳而兆其谋以收夏众抚其官职使女艾谍浇使季杼诱豷遂灭过戈复禹之绩祀夏配天不失旧物今吴不如过而越大于少康或将丰之不亦难乎句践能亲而务施施不失人亲不弃劳与我同壤而世爲仇雠于是乎克而弗取将又存之违天而长宼雠后虽悔之不可食已姬之衰也日可俟也介在蛮夷而长宼雠以是求伯必不行矣弗听退而告人曰越十年生聚而十年教训二十年之外吴其爲沼乎三月越及吴平吴入越不书吴不告庆越不告败也】
　　【夫椒杜注吴郡吴县西南大湖中椒山通典包山一名夫椒山即西洞庭山也今在江南蘓州府呉县西南　防稽杜注上防稽山也在防稽山隂县南水经注防稽之山古防山也亦谓之茅山又曰栋山周礼所谓扬州之镇也在今绍兴府防稽县东南十二里　虞杜注梁国有虞县今河南归徳府虞城县南三里有故虞城本旧县址古虞国也纶杜注虞邑今虞城县东南三十五里有故纶城是也】
　　鼷防食郊牛改卜牛夏四月辛巳郊【郊牛下谷有角字】
　　谷梁【此该之变而道之也于变之中又有言焉鼷防食郊牛角改卜牛志不敬也郊牛日展斛角而知伤展道尽矣郊自正月至于三月郊之时也夏四月郊不时也五月郊不时也夏之始可以承春以秋之未承春之始盖不可矣九月用郊用者不宜用者也郊三卜礼也四卜非礼也五卜彊也卜免牲者吉则免之不吉则否牛伤不言伤之者伤自牛作也故其辞缓全曰牲伤曰牛未牲曰牛其牛一也其所以爲牛者异有变而不郊故免卜牛也已牛矣其尚卜免之何也礼与其亡也宁有尝置之上帝矣故卜而后免之不敢专也卜之不吉则如之何不免安置之系而待六月上甲始庀牲然后左右之子之所言者牲之变也而曰我一该郊之变而道之何也我以六月上甲始庀牲十月上甲始系牲十一月十二月牲虽有变不道也待正月然后言牲之变此乃所以该郊郊享道也贵其时大其礼其飬牲虽小不备可也子不志三月卜郊何也郊自正月至于三月郊之时也我以十二月下辛卜正月上辛如不从则以正月下辛卜二月上辛如不从则以二月下辛卜三月上辛如不从则不郊矣】
　　胡传【昔者周公郊祀后稷以配天此成王谅隂之时位冢宰摄国政行天子之事也鲁何以得郊成王追念周公有大勲劳于天下而欲尊鲁故赐以重祭得郊禘大雩然则可乎孔子曰鲁之郊禘非礼也周公其衰矣欲尊鲁而赐以人臣不得用之礼乐岂所以康周公也哉天子祭天地诸侯祭社稷大夫祭五祀庶人祭先祖此定礼也今鲁得郊以爲常事春秋欲削而不书则无以见其失礼尽书之乎则有不胜书者故圣人因其失礼之中又有失焉者则书于防所谓由性命而发言也圣人奚容心哉因事而书以志其失爲后世戒其垂训之义大矣】
　　集说【髙氏闶曰鲁不当郊故天示变以警之而改卜牛是违天也虽改卜牛犹非郊时况公斩然在衰绖之中辄行天子之礼以见上帝可乎　李氏亷曰春秋书郊止此故谷梁于此备言之其义有得有失　汪氏克寛曰定公之薨未及小祥而僭行天子之郊礼释凶服而从吉则爲不孝于亲矧郊之祭也丧者不敢哭凶服不敢入国门今在丧而蒇事则爲不敬于天一举而犯三不韪焉春秋书郊之失礼未有甚于此者也宣三年匡王未葬而不郊犹三望虽曰废郊其罪与哀公等尔】
