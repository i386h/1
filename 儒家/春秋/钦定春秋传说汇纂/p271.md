<!-- { "loadSidebar": true } -->
　　胡传【吴自柏举以来凭陵列国黄池之会遂及两伯可谓彊矣而春秋继书于越入吴所谓因事属辞垂戒后世而见深切着明之义也曾子曰戒之戒之出乎尔者反乎尔老氏曰佳兵不祥之器其事好还夫以力胜人者人亦以力胜之矣吴尝破越遂有轻楚之心及其破楚又有骄齐之志既胜齐师复与晋人争长自谓莫之敌也而越已入其国都矣吴侵列国而越灭之越又不监而楚灭之楚又不监而秦灭之秦又不监而汉灭之老氏曾子其言岂欺也哉春秋初书于越入吴在柏举之后再书于越入吴在黄池之后皆因事属辞垂戒后世不待贬絶而见深切着明之义也而可废乎】
　　集说【孙氏复曰吴子方会越乘其无备而入之也薛氏季宣曰吴子不戒争中国之诸侯而越卒入吴所谓无逺虑有近忧矣吴子忘不共戴天之耻而求诸侯于外此越之所以伯诸侯乎】附录左传【秋七月辛丑盟吴晋争先吴人曰于周室我为长晋人曰于姬姓我为伯赵鞅呼司马寅曰日旰矣大事未成二臣之罪也建鼓整列二臣死之长幼必可知也对曰请姑视之反曰肉食者无墨今吴王有墨国胜乎大子死乎且夷德轻不忍久请少待之乃先晋人吴人将以公见晋侯子服景伯对使者曰王合诸侯则伯帅侯牧以见于王伯合诸侯则侯帅子男以见于伯自王以下朝聘玉帛不同故敝邑之职贡于吴有丰于晋无不及焉以为伯也今诸侯防而君将以寡君见晋君则晋成为伯矣敝邑将改职贡鲁赋于吴八百乘若为子男则将半邾以属于吴而如邾以事晋且执事以伯召诸侯而以侯终之何利之有焉吴人乃止既而悔之将囚景伯景伯曰何也立后于鲁矣将以二乘与六人从迟速惟命遂囚以还及户牖谓大宰曰鲁将以十月上辛有事于上帝先王季辛而毕何世有职焉自襄以来未之改也若不会祝宗将曰吴实然且谓鲁不共而执其贱者七人何损焉大宰嚭言于王曰无损于鲁而祗为名不如归之乃归景伯吴申叔仪乞粮于公孙有山氏曰佩玉繠兮余无所系之旨酒一盛兮余与褐之父睨之对曰梁则无矣麤则有之若登首山以呼曰庚癸乎则诺王欲伐宋杀其丈夫而囚其妇人大宰嚭曰可胜也而弗能居也乃归】
　　【户牖杜注陈留外黄县西北东昏城是今东昏故城在开封府兰阳县东北】
　　秋公至自会
　　晋魏曼多帅师侵衞【魏下公无曼字霸国侵伐止此】
　　集说【许氏翰曰晋以范中行之难伐衞伐鲜虞间齐之难而一侵之又再侵衞而诸侯卒莫之宗师虽数出能侵而已　家氏翁曰此霸国侵伐之终事也晋之盛威行天下今其衰也赵鞅魏曼多数修怨于衞衞卒不服岂力不足哉鞅曼多志不在求诸侯志于怙权自私而已　李氏廉曰晋事止于此李氏曰读隐桓之春秋而知王泽之竭也读昭定哀之春秋而知伯烈之坏也晋霸复盛于悼公浸衰于平昭而遂废于顷定夫晋以奕世九君之业岂无积累之功着在列国至顷定一坏而不可复收呜呼废兴存亡未有无故而然者也千寻之木物能蠧之必其中先腐壊戕蚀而后蠧生焉尝原晋事之颠末而察其所由失矣或曰晋之微也有楚弗攘有吴弗抑二彊竝立伯权遂弱自召陵拥十八国之众不能振旅至于戎蛮之执晋俛焉北面而事楚以京师之礼自吴灭巢灭徐伐陈伐齐晋不能谁何迄乎黄池之防吴哆然操方伯之令而下以列国命晋春秋由是絶笔焉则晋之失伯实吴楚之张也曰诸侯苟合吴楚岂能间乎其端在诸侯之先贰当时以齐景衞灵宋景之君其国皆彊勠力周旋何患于吴楚今也齐景公有抑晋代　之志宋卫鲁郑之君无非攘臂以从齐者也盖晋　行人叔孙婼与邾大夫坐而失鲁执宋仲几乐祁犂而失宋涉佗成何诟衞而失衞荀寅辞蔡而失蔡假羽旄于郑而失郑是以齐得以尽取诸侯郑则与齐盟于咸会于安甫矣衞则与齐盟于沙次于五氏矣鲁则与齐防于牵宋则与齐会于洮矣终而齐侯衞侯且伐晋矣则晋之失伯乃诸侯之离也曰晋国苟治诸侯安得背乎其原在大夫之先叛使六卿诸臣如先大夫之肃皆尽忠以辅公何忧乎齐衞今也彊家多门各求封殖而削弱之祸独归宗国自赵鞅取衞贡五百家动晋阳之甲自韩不信执宋命卿不顾践土之盟自魏舒南面涖政敢干位以命大事而赵籍魏斯韩防为诸侯之萌已成矣则晋之失伯乃大夫之擅也曰晋之礼义素明则大夫岂得擅乎利胜而义微此上下之所以不夺不餍也范鞅请冠而鲁使防执赵鞅受杨楯而宋卿贾祸邯郸争贡而三卿乱国或取季孙之贿而昭公弗纳或求蔡侯之货而伐楚之师徒出或索十牢而吴人借为口实孟子曰上下交征利而国危矣晋伯之衰又谁咎欤此春秋所以谨义利之辨察天理人欲之分正君臣上下之位而示后世以防微杜渐反本澄源之道也】
　　葬许元公
　　九月螽
　　集说【黄氏震曰高氏集注曰去嵗十有二月螽今年九月螽十二月又螽为灾甚矣愚按左氏传凡十二月螽皆以为司厯之过若以此月为螽犹未蛰则以秋为冬差一时也民时乱而农功失司厯之过一至此乎天下宁有此理哉况螽乃灾异非侯虫之常以时而蛰者也螽即蝗也蝗蝻在地冬雪乃深入今冬燠而有螽将蔓延为来嵗之灾尤灾之甚者也】
　　冬十有一月有星孛于东方【孛音佩又音勃】
　　公羊【孛者何彗星也其言于东方何见于旦也何以书记异也】
　　集说【高氏闶曰不言宿名者董仲舒刘向以为不加宿也文十四年有星孛于北斗昭十七年有星孛于大辰皆言所次而此独不言则不加宿可知也盖着人事所召也　家氏翁曰天欲旦太阳将升而孛见焉妖星干太阳骇常之变也　汪氏克寛曰星孛东方乃东方悖乱吴争彊而越灭之之征也】
　　盗杀陈夏区夫【区乌侯反公作彄苦侯反】
　　集说【高氏闶曰区夫征舒之后征舒弑逆楚人杀之而陈人犹使世执国政春秋因其为盗所杀而书之与华孙同意盗杀蔡侯申盗杀陈夏区夫当春秋之季世变之极至于盗兴而专杀国君卿大夫则乱已极矣　赵氏鹏飞曰春秋书盗者四杀君者一杀兄者一杀大夫者二以盗之贱而及君大夫之贵其国无政刑矣】
　　十有二月螽
　　集说【吕氏本中曰此年九月螽十二月又螽比年十月螽阴阳错乱甚矣当世君臣亦可以自省矣许氏翰曰春秋书鲁人事至用田赋书鲁天灾至于二年三螽见其重赋害民伤和致异民力已穷天】
　　【命已去君子之心于鲁已矣】
　　附录左传【吴及越平】
　　【庚敬王三申十九年】十有四年【晋定三十一年齐简四年衞出十二年蔡成十年郑声二十年陈闵二十一年闵六年宋景三十六年秦悼十一年楚惠八年吴夫差十五年】
　　春西狩获麟
　　左传【十四年春西狩于大野叔孙氏之车子鉏商获麟以为不祥以赐虞人仲尼观之曰麟也然后取之】
　　【大野杜注在高平钜野县东北大泽是也元和志大野泽一名钜野今山东兖州府嘉祥县西有获麟堆盖嘉祥本钜野分置也】
