<!-- { "loadSidebar": true } -->
　　【案庆封弑君之贼法所当讨故书执书杀明其罪之可杀也楚围身爲弑逆怀恶而讨故不书楚子所以别于杀征舒也公谷以不书伐防伐钟离爲不与专封则失之矣旣书伐呉则庆封所受之邑亦何必更言伐乎】
　　遂灭赖【赖公谷作厉】
　　左传【遂以诸侯灭赖赖子面缚衔璧士袒舆榇从之造于中军王问诸椒举对曰成王克许许僖公如是王亲释其缚受其璧焚其榇王从之迁赖于鄢楚子欲迁许于赖使鬭韦与公子弃疾城之而还申无宇曰楚祸之首将在此矣召诸侯而来伐国而克城竟莫校王心不违民其居乎民之不处其谁堪之不堪王命乃祸乱也】
　　谷梁【遂继事也】
　　集説【赵氏鹏飞曰呜呼楚一出而伐呉执杀庆封灭赖一至此哉晋平嗣霸偷安苟且坐视而不救天下何赖彼盖以晋楚交好爲利吾窃以爲害矣家氏翁曰遂灭赖着楚之暴也齐桓侵蔡遂伐楚遂事之正也楚防怙其彊横劫诸侯而灭无罪之国书遂所以诛也遂之爲义要当随事以求经意执一例则拘矣】
　　九月取鄫
　　左传【九月取鄫言易也莒乱着丘公立而不抚鄫鄫叛而来故曰取凡克邑不用师徒曰取】集説【刘氏敞曰公羊曰讳灭也非也莒已灭鄫矣此又能重灭之乎公羊本谓鄫未灭故因而爲之辞耳　黄氏仲炎曰春秋国言灭邑言取鄫国也自襄六年见灭于莒遂爲莒邑至是鲁乘莒乱而有之故言取也书取鄫者明鲁人苟贪其土无兴灭继絶之义也】
　　附录左传【郑子产作丘赋国人谤之曰其父死于路已爲虿尾以令于国国将若之何子寛以告子产曰何害苟利社稷死生以之且吾闻爲善者不改其度故能有济也民不可逞度不可改诗曰礼义不愆何恤于人言吾不迁矣浑罕曰国氏其先亡乎君子作法于凉其敝犹贪作法于贪敝将若之何姬在列者蔡及曹滕其先亡乎偪而无礼郑先衞亡偪而无法政不率法而制于心民各有心何上之有冬呉伐楚入棘栎麻以报朱方之役楚沈尹射奔命于夏汭箴尹宜咎城钟离防啓彊城巢然丹城州】
　　【来东国水不可以城彭生罢赖之师】
　　【栎杜注楚东鄙邑汝隂新蔡县东北有栎亭今河南汝宁府新蔡县北二十里有野栎店卽古栎城也若郑之栎邑则河南阳翟县与此不同　麻杜注楚东鄙邑魏收志砀郡安阳县治麻城索隐襄城县有麻城未知孰是案今江南徐州砀山县有安阳城卽故麻城以楚之东鄙言之安阳之说爲近　夏汭杜注汉水曲入江今夏口也应劭曰夏水冬竭夏流故谓之夏荆州记夏口入江处谓之夏汭盖夏水之尾也汉末谓之夏口亦曰汉口亦曰沔口沔之下流爲汉夏水亦防三水共出此口也章怀太子曰夏口实在江北唐置鄂州而夏口之名移于江南沔水入江之口亦止谓汉口矣今在湖广武昌府江夏县】
　　冬十有二月乙卯叔孙豹卒
　　左传【初穆子去叔孙氏及庚宗遇妇人使私爲食而宿焉问其行告之故哭而送之适齐娶于国氏生孟丙仲壬梦天压已弗胜顾而见人黒而上偻深目而豭喙号之曰牛助余乃胜之旦而皆召其徒无之且曰志之及宣伯奔齐馈之宣伯曰鲁以先子之故将存吾宗必召女召女何如对曰愿之久矣鲁人召之不告而归旣立所宿庚宗之妇人献以雉问其姓对曰余子长矣能奉雉而从我矣召而见之则所梦也未问其名号之曰牛曰唯皆召其徒使视之遂使爲竖有宠长使爲政公孙明知叔孙于齐归未逆国姜子明取之故怒其子长而后使逆之田于丘莸遂遇疾焉竖牛欲乱其室而有之彊与孟盟不可叔孙爲孟钟曰尔未际飨大夫以落之旣具使竖牛请日入弗谒出命之日及賔至闻钟声牛曰孟有北妇人之客怒将往牛止之賔出使拘而杀诸外牛又彊与仲盟不可仲与公御莱书观于公公与之环使牛入示之入不示出命佩之牛谓叔孙见仲而何叔孙曰何爲曰不见旣自见矣公与之环而佩之矣遂逐之奔齐疾急命召仲牛许而不召杜泄见告之饥渴授之戈对曰求之而至又何去焉竖牛曰夫子疾病不欲见人使寘馈于个而退牛弗进则置虚命彻十二月癸丑叔孙不食乙卯卒牛立昭子而相之公使杜泄葬叔孙竖牛赂叔仲昭子与南遗使恶杜泄于孝孙而去之杜泄将以路葬且尽卿礼南遗谓季孙曰叔孙未乘路葬焉用之且冢卿无路介卿以葬不亦左乎季孙曰然使杜泄舍路不可曰夫子受命于朝而聘于王王思旧勲而赐之路复命而致之君君不敢逆王命而复赐之使三官书之吾子爲司徒实书名夫子爲司马与工正书服孟孙爲司空以书勲今死而弗以是弃君命也书在公府而弗以是废三官也若命服生弗敢服死又不以将焉用之乃使以葬季孙谋去中军竖牛曰夫子固欲去之庚宗杜注鲁地今山东兖州府泗水县有庚宗亭　丘莸杜注地名】
　　集説【许氏翰曰豹卒而毁中军则公若寄矣以是知豹之有力于公室所谓剥之无咎者欤】
　　【甲景王子八年】五年【晋平二十一年齐景十一年衞襄七年蔡灵六年郑简二十九年曹武十八年陈哀三十二年文十三年宋平三十九年秦景四十年楚灵四年呉夷末七年】
　　春王正月舍中军
　　左传【五年春王正月舍中军卑公室也毁中军于施氏成诸臧氏初作中军三分公室而各有其一季氏尽征之叔孙氏臣其子弟孟氏取其半焉及其舍之也四分公室季氏择二二子各一皆尽征之而贡于公以书使杜泄告于殡曰子固欲毁中军旣毁之矣故告杜泄曰夫子唯不欲毁也故盟诸僖闳诅诸五父之衢受其书而投之帅士而哭之叔仲子谓季孙曰带受命于子叔孙曰葬觧者自西门季孙命杜泄杜泄曰卿丧自朝鲁礼也吾子爲国政未改礼而又迁之羣臣惧死不敢自也旣葬而行仲至自齐季孙欲立之南遗曰叔孙氏厚则季氏薄彼实家乱子勿与知不亦可乎南遗使国人助竖牛以攻诸大库之庭司宫射之中目而死竖牛取东鄙三十邑以与南遗昭子卽位朝其家众曰竖牛祸叔孙氏使乱大从杀适立庶又披其邑将以赦罪罪莫大焉必速杀之竖牛惧奔齐孟仲之子杀诸塞关之外投其首于宁风之棘上仲尼曰叔孙昭子之不劳不可能也周任有言曰爲政者不赏私劳不罚私怨诗云有觉德行四国顺之初穆子之生也庄叔以周易筮之遇明夷之谦以示卜楚丘曰是将行而归爲子祀以谗人入其名曰牛卒以馁死明夷日也日之数十故有十时亦当十位自王已下其二爲公其三爲卿日上其中食日爲二旦日爲三明夷之谦明而未融其当旦乎故曰爲子祀日之谦当鸟故曰明夷于飞明而未融故曰垂其翼象日之动故曰君子于行当三在旦故曰三日不食离火也艮山也离爲火火焚山山败于人爲言败言爲谗故曰有攸往主人有言言必谗也纯离爲牛世乱谗胜胜将适离故曰其名曰牛谦不足飞不翔垂不峻翼不广故曰其爲子后乎吾子亚卿也抑少不终】
　　【大库之庭杜注鲁城内有大庭氏之虚于其上作库孔疏炎帝号神农氏一曰大庭氏　宁风杜注齐地】
　　胡传【案左氏舍中军卑公室也初作三军三分公室而各有其一及其舍之也四分公室季氏择二二子各一皆尽征之而贡于公然则三军作舍皆自三家公不与焉公室益卑而鲁国之兵权悉归于季氏矣兵权有国之司命三纲兵政之本原书其作舍而公孙于齐薨于干侯定公无正必至之理也已则不臣三纲沦替南蒯叛阳货专季斯囚而三桓之子孙微矣亦能免乎书曰舍中军微词以着其罪也】集说【孔氏颖达曰初作三军季氏尽征之竝不入公室也叔孙氏臣其子弟以一家之内有父兄子弟四品以父兄之税入公子弟之税入已大率半属公半入已孟氏则于子弟中取其半或取子或取弟大率三分归公一分入已十二分其国民三家得七公得五国民不尽属公公室已年矣今舍中军四分公室三家自取其税而随时献公公室弥卑矣初云作三军今不云舍三军者初作时三家各毁其乘足成三军今此唯舍中军之众属上下二军季氏因叔孙家祸退之使同孟孙独取其半爲专已甚又择取善者是专之极故传言择二以见之　杜氏谔曰鲁之军法或作或舍皆出于季氏而洊乱旧制安可谓复古复正乎作与舍其实皆讥　髙氏闶曰自是公室有贡而已无复有民矣　张氏洽曰季宿自承行父爲政卽城费以保障私家爲窃兵权之计自作三军之初叔孙豹已知其必改而以盟诅要之今叔孙死未期年而改更前制蔑公室以归私家利昭公之犹有童心而穆叔旣卒鲁遂无人春秋舍中军之书殆着坚冰之已成也　家氏翁曰前作三军者非公作也三家之作也此言舍中军者非公舍也三家舍也作之非公舍之又非公国人尽属于三家公室其贫乎当是时诸侯大夫狂恣犯上未有若季氏之甚者使非家臣内叛有以掣其簒弑之肘则田常所爲不在齐而在鲁祸不止于干侯之出也又曰舍中军非复爲二军乃析三军爲四季氏有其二孟叔各有其一而孟则羯亡貜始立叔则豹卒婼未安于位皆惟季氏所欲爲书作于前书舍于后变更军制之罪见矣左传卑公室也得书法之旨　汪氏克寛曰襄二十九年享范献子公臣不能具三耦则公室已无民矣今季孙复舍中军以国民四分之而已取其半非独欲弱公室亦欲乘叔孙婼之未定其位弱仲叔二家而彊已也经书舍中军而不言其故至十年伐莒列书三卿比事以观而罪自见矣公羊以爲复古谷梁以爲复正非也苟曰后此不立三卿不设三军则季孙意如叔弓仲孙貜帅师伐莒及哀二年季孙斯叔孙州仇仲孙何忌帅师伐邾何以三卿竝将而三军竝出耶荀悦云春秋之义舍中军则善之皆惑于公谷之说而未之考也　严氏啓隆曰问季欲弱二氏何不直去二氏曰势不可也鲁之立国与齐晋异晋之争政者八卿也故首去郤次去栾次去范中行次去知而后成其爲韩赵魏齐之争政者二相也故杼与厚争而杀厚封与杼争而杀杼陈鲍与栾髙争而去栾高陈与鲍争而去鲍鲁三家如鼎足不可以骤革故敖虽奔鲁人仍立其子谷侨如虽奔鲁人仍立其弟豹一旦斥逐国之人必有哗然其不协者矣故季之仅出于弱非谋之迂势不可也世言季氏弱公宜降于簒国一等而不知诛其意乃与弑君者无轻重之异诛乱讨贼宿其可以末减哉】
　　楚杀其大夫屈申
　　左传【楚子以屈申爲贰于呉乃杀之以屈生爲莫敖使与令尹子荡如晋逆女过郑郑伯劳子荡于汜劳屈生于菟氏晋侯送女于邢丘子产相郑伯防晋侯于邢丘】
　　【汜杜注郑地僖二十四年王适郑处于汜卽此菟氏杜注郑地寰宇记菟氏城在开封府尉氏县西北四十里】
　　集说【刘氏敞曰称国以杀大夫者罪累上也屈申之累上奈何楚人雠呉而疑屈申谓屈申贰于呉也而杀之然则屈申之罪何屈申之爲人臣也君弑则不能讨国乱则不能去北面而事宼雠足以杀其身而已矣　苏氏辙曰称国以杀言无罪也　季氏本曰案左氏楚子以其贰于呉杀之然非其罪故不去其大夫】
　　公如晋
　　左传【公如晋自郊劳至于赠贿无失礼晋侯谓女叔齐曰鲁侯不亦善于礼乎对曰鲁侯焉知礼公曰何爲自郊劳至于赠贿礼无违者何故不知对曰是仪也不可谓礼礼所以守其国行其政令无失其民者也今政令在家不能取也有子家羁弗能用也奸大国之盟陵虐小国利人之难不知其私公室四分民食于他思莫在公不图其终爲国君难将及身不恤其所礼之本末将于此乎在而屑屑焉习仪以亟言善于礼不亦远乎君子谓叔侯于是乎知礼】
