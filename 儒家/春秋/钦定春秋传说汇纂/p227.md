<!-- { "loadSidebar": true } -->
　　【讨之如是则大夫非鲁之大夫也季氏之大夫也师非鲁之师也季氏之师也如是而欲讨蒯不思之甚也　家氏翁曰南蒯不书叛何也曰蒯号于人曰吾以尊公室其心迹未着乌得正其罪卒之以费奔齐于是为叛臣矣曰家臣尊公室可乎曰可诸侯之臣皆天子之臣也大夫之臣皆诸侯之臣也当时有谓家臣不当言彊公室者乃乱贼之党之悖辞而传者有取焉不敢谓然也　汪氏克寛曰经书帅师围内邑者五围棘者复汶阳田而棘不服也围费围郓两围郈者家臣彊而以邑叛也复本国之邑而书之如攻他国之邑者讥不能修徳以服其民也讨本邑之叛而书之如复旧邑者讥其不能正已以驭其臣也故曰治人不治反其智其身正而天下归之】
　　夏四月楚公子比自晋归于楚弑其君防于干谿【谿谷作溪】左【楚子之为令尹也杀大司马防掩而取其室及即位夺防居田迁许而质许围蔡洧有宠于王王之灭蔡也其父死焉王使与于守而行申之防越大夫戮焉王夺闘韦龟中犫又夺成然邑而使为郊尹蔓成然故事蔡公故防氏之族及防居许围蔡洧蔓成然皆王所不礼也因羣丧职之族启越大夫常夀过作乱围固城克息舟城而居之观起之死也其子从在蔡事朝呉曰今不封蔡蔡不封矣我请试之以蔡公之命召子干子晳及郊而告之情彊与之盟入袭蔡蔡公将食见之而逃观从使子干食坎用牲加书而速行已徇于蔡曰蔡公召二子将纳之与之盟而遣之矣将师而从之蔡人聚将执之辞曰失贼成军而杀余何益乃释之朝呉曰二三子若能死亡则如违之以待所济若求安定则如与之以济所欲且违上何适而可众曰与之乃奉蔡公召二子而盟于邓依陈蔡人以国楚公子比公子黒肱公子弃疾蔓成然蔡朝呉帅陈蔡不羮许叶之师因四族之徒以入楚及郊陈蔡欲为名故请为武军蔡公知之曰欲速且役病矣请藩而已乃藩为军蔡公使须务牟与史猈先入因正仆人杀太子禄及公子罢敌公子比为王公子黒肱为令尹次于鱼陂公子弃疾为司马先除王宫使观从从师于干谿而遂告之且曰先归复所后者劓师及訾梁而溃王闻羣公子之死也自投于车下曰人之爱其子也亦如余乎侍者曰甚焉小人老而无子知挤于沟壑矣王曰余杀人子多矣能无及此乎右尹子革曰请待于郊以聼国人王曰众怒不可犯也曰若入于大都而乞师于诸侯王曰皆叛矣曰若亡于诸侯以聼大国之图君也王曰大福不再祗取辱焉然丹乃归扵楚王沿夏将欲入鄢芋尹无宇之子申亥曰吾父再奸王命王弗诛惠孰大焉君不可忍惠不可弃吾其从王乃求王遇诸棘闇以归夏五月癸亥王缢于芋尹申亥氏申亥以其二女殉而葬之】
　　【中犫杜注邑名　息舟杜注楚邑　鱼陂杜注竟陵县城西北有甘鱼陂战国防冷向曰楚北有符离之塞南有甘鱼之口是也今在湖广安陆府景陵县西北　夏杜注汉别名】
　　公羊【灵王为无道作干谿之台三年不成楚公子弃疾胁比而立之然后令于干谿之役曰比已立矣后归者不得复其田里众罢而去之灵王经而死】
　　胡传【楚师伐徐楚子防次于干谿为之援公子弃疾君陈蔡主方城之外有观从者率羣失职以弃疾命召比于晋既至胁比而立之令于干谿曰先至者复其田里师溃而归楚子经而死或曰昭元年楚防弑立比出奔晋十三年比归而防缢于棘闱则比未尝一日北靣事防为之臣防又弑立固非比之君矣而书曰比弑其君防何也曰凡去国出奔而君不以为臣则晋于栾盈是也臣不以为君则公子鱄于卫是也若去国虽久而爵禄有列于朝出入有诏于国不扫其坟墓不收其田里不系累其宗族即君臣之分犹在也比虽奔晋而晋人以羇待比以国底禄固楚之亡公子也楚又未尝锢之如晋之于栾盈比又未尝不向楚而坐如子鲜之于卫安得以为比非楚臣而防非比之君乎春秋书比弑其君防明于君臣之义也或曰防弑郏敖以立比之获罪岂其无讨贼之心而徒贪夫位欤曰春秋罪比不明乎君臣之义不责其无讨贼之心夫比虽当次及之序而弃疾亦居楚国之常以取国言之比具五难而弃疾有五利此事之变也为比者宜乎效死不立若国有所归为曹子臧鲁叔肸不亦善乎不然身居令尹都贵戚之卿为社稷镇乱不自已亦可也今乃胁于势而忘其守怵于利而忘其义被之大恶欲辞而不可得矣为人臣而不知春秋守经事而不知其宜遭变事而不知其权者若此类是也悲夫圣人垂戒之意明矣】集説【陆氏淳曰淳闻于师曰不书复入而言归者明非始谋也以之首恶罪其从乱且敢有其位也所谓原情定罪　孙氏复曰先言归者明比不与谋也后言弑者正比之罪也　蘓氏辙曰比将为君不曰楚比而曰公子比何也比之归非其谋也乱始于观从而成于弃疾以比为名而已为君非比志也比虽不志于君廹于观从弃疾而以身许之以致防死则比虽不弑而弑君之名比尸之矣比之归也防犹在楚其不曰入何也观从召之蔡人与之楚人不拒则比之归无难矣　髙氏闶曰先书比归者明在外本无弑君之心也及其以弃疾之请遂有得位之心故复言弑者正比之首恶也既曰归于楚又曰弑于干谿者非比亲弑之也加之罪耳比奔晋十三年矣其能一旦自外归而弑其君乎然弃疾胁比而立防自缢而死若比不从弃疾之胁则防未必死弃疾不得比则无以济其乱比见利而动遽欲为君则成防之缢者比也比效死不立则可矣既立又焉得避是名哉若使人之受其名也已享其利则后世奸人苟有借口以济其私者莫不皆寘力焉故圣人正名比之弑君所以絶后世奸人之祸也　家氏翁曰始防之簒有能仗大义而杀之求郏敖之后而立之则杀者为义簒者为贼从讨州吁无知之例可也及今而后杀之又代居其位不得谓之讨赋矣比虽未尝事防然防兄也比弟也防君楚国比自外归为君而防死不曰弑君可乎　汪氏克寛曰公羊云归无恶于弑立夫弑逆大恶圣人不以妄加于人岂以无恶而称弑乎谷梁亦云言归非弑也弑君者日不日比不弑也然里克商人陈乞之弑皆不日岂皆不弑乎谷梁于许买之弑则曰日弑正卒也正卒则正不弑也或日或不日皆曰不弑若何而名之哉今考之经齐连称管至父弑诸儿而立无知为君则书曰无知弑君晋夷皋州蒲既弑而后公子黒臀公孙周归于晋以为君则不书黒臀与周为弑君也春秋以弑防之罪归狱于比者盖楚共之子长则康王次防次比次黒肱次弃疾弃疾因防无道而谋代其位以已次居幼不足以服国人故胁比而君之而防之殒实在比立之后叔向谓比渉五难以弑旧君当时盖亦以比为首恶矣隋炀无道其臣司马徳戡裴防通等与宇文智及弑帝推智及之兄化及而立之虽化及闻谋变色流汗迎入朝堂战栗不能言而邵子经世书朱子纲目皆书化及弑君且不以炀帝为弑君父之贼而末减也其得春秋书楚比之义矣案左氏以为田猎于干谿公羊以为筑干谿之台二説不同今无所考姑竝存之】
　　楚公子弃疾杀公子比【弑公作弑】
　　左传【观从谓子干曰不弑弃疾虽得国犹受祸也子干曰余不忍也子玉曰人将忍子吾不忍俟也乃行国每夜骇曰王入矣乙卯夜弃疾使周走而呼曰王至矣国人大惊使蔓成然走告子干子晳曰王至矣国人弑君司马将来矣君若早自图也可以无辱众怒如水火焉不可为谋又有呼而走至者曰众至矣二子皆自弑丙辰弃疾即位名曰熊居葬子干于訾实訾敖杀囚衣之王服而流诸汉乃取而葬之以靖国人使子旗为令尹楚师还自徐吴人败诸豫章获其五帅平王封陈蔡复迁邑致羣赂施舍寛民宥罪举职召观从王曰唯尔所欲对曰臣之先佐开卜乃使为卜尹使枝如子躬聘于郑且致犫栎之田事毕弗致郑人靖曰闻诸道路将命寡君以犫栎敢请命对曰臣未闻命既复王问犫栎降服而对曰臣过失命未之致也王执其手曰子母勤姑归不谷有事其告子也他年芋尹申亥以王柩告乃改葬之初灵王卜曰余尚得天下不吉投诟天而呼曰是区区者而不余畀余必自取之民患王之无厌也故从乱如归初共王无冡适有宠子五人无适立焉乃大有事于羣望而祈曰靖神择于五人者使主社稷乃徧以璧见于羣望曰当璧而拜者神所立也谁敢违之既乃与巴姬密埋璧于太室之庭使五人齐而长入拜康王跨之灵王肘加焉子干子晳皆逺之平王弱抱而入再拜皆厌纽闘韦属成然焉且曰弃礼违命楚其危哉子干归韩宣子问于叔向曰子干其济乎对曰难宣子曰同恶相求如市贾焉何难对曰无与同好谁与同恶取国有五难有宠而无人一也有人而无主二也有主而无谋三也有谋而无民四也有民而无徳五也子干在晋十三年矣晋楚之从不闻达者可谓无人族尽亲叛可谓无主无衅而动可谓无谋为羇终世可谓无民亡无爱征可谓无徳王虐而不忌楚君子干渉五难以弑旧君谁能济之有楚国者其弃疾乎君陈蔡城外属焉苛慝不作盗贼伏隐私欲不违民无怨心先神命之国民信之芈姓有乱必季实立楚之常也获神一也有民二也令徳三也宠贵四也居常五也有五利以去五难谁能害之子干之官则右尹也数其贵宠则庶子也以神所命则又逺之其贵亡矣其宠弃矣民无懐焉国无与焉将何以立宣子曰齐桓晋文不亦是乎对曰齐桓卫姬之子也有宠于僖有鲍叔牙賔须无隰朋以为辅佐有莒卫以为外主有国髙以为内主从善如流下善齐肃不藏贿不从欲施舍不倦求善不厌是以有国不亦宜乎我先君文公狐季姬之子也有宠于献好学而不贰生十七年有士五人有先大夫子余子犯以为腹心有魏犫贾佗以为股肱有齐宋秦楚以为外主有栾郤狐先以为内主亡十九年守志弥笃惠懐弃民民从而与之献无异亲民无异望天方相晋将何以代文此二君者异于子干共有宠子国有奥主无施于民无援于外去晋而不送归楚而不逆何以冀国】
　　公羊【比己立矣其称公子何其意不当也其意不当曷为加弑焉尔比之义宜乎效死不立大夫相杀称人此其称名氏以弑何言将自是为君也】
