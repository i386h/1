<!-- { "loadSidebar": true } -->
　　左传【初楚子将以商臣爲大子访诸令尹子上子上曰君之齿未也而又多爱黜乃乱也楚国之举恒在少者且是人也蠭目而豺声忍人也不可立也弗听既又欲立王子职而黜大子商臣商臣闻之而未察告其师潘崇曰若之何而察之潘崇曰享江芈而勿敬也从之江芈怒曰呼役夫宜君王之欲杀女而立职也告潘崇曰信矣潘崇曰能事诸乎曰不能能行乎曰不能能行大事乎曰能冬十月以宫甲围成王王请食熊蹯而死弗听丁未王缢諡之曰灵不瞑曰成乃瞑穆王立以其为大子之室与潘崇使为大师且掌环列之尹】
　　集说【何氏休曰楚无大夫言世子者甚恶世子弑父之祸也不言其父言其君者君之于世子有父之亲有君之尊言世子者所以明有父之亲言君者所以明有君之尊又责臣子当讨贼也　啖氏助曰楚僭号已乆世子必不誓于天子今以商臣之逆故特书世子以明其罪　刘氏敞曰谷梁曰日髠之卒所以谨商臣之弑也非也即不日者乃不谨商臣之弑乎　王氏葆曰頵亦弑其兄熊囏而得位者终不免商臣之祸天道好还岂不昭然　陈氏傅良曰楚国未志其志頵何世子弑君不可以楚不志也　家氏翁曰子上之言忠矣楚成能用之岂有是乎有国家者可不知所戒　王氏锡爵曰传谓諡灵弗瞑改成乃瞑君薨举諡常在葬时安得諡于未殡之日此左氏之凿也】
　　【案唐郭瑜对世子谓春秋义存襃贬以善恶为劝戒故商臣千载而恶名不灭此正合于圣人之旨所谓春秋成而乱臣贼子惧也天性仁爱故卒不忍读耳非瑜误陈经义以春秋为可废也胡深贬其说谓身后恶名不足以系乱贼之邪志而惩于为恶又曲引董子之论寛簒弑严首恶累数楚成之罪而以商臣爲不待贬是乱春秋之名分失轻重之权衡也故不录】
　　公孙敖如齐
　　左传【穆伯如齐始聘焉礼也凡君即位卿出竝聘践修旧好要结外援好事邻国以衞社稷忠信卑让之道也忠徳之正也信徳之固也卑让徳之基也】
　　集说【何氏休曰书者讥防娶吉凶不相干　髙氏闶曰防晋归而复聘齐鲁人于是两事齐晋且圗婚于齐故也　汪氏克寛曰左氏于凡诸侯朝聘悉以为礼既不察其不能谨天下之通防又不考其尊周交邻之疏数僖公三十年宰周公来聘而公子遂报聘于京师且初聘于晋此年毛伯锡命则得臣徃拜而敖亦初聘于齐比事以观不贬而恶自见】
　　【案诸侯在防惟不亲与于会盟耳若使臣以徃未为不可邦交有常期徃来有定礼三年之乆安能杜卦疆絶賔礼耶权衡驳左氏太过惟汪氏以尊周交邻之疏数为言似亦有理故与左氏竝存】附录左传【殽之役晋人既归秦帅秦大夫及左右皆言于秦伯曰是败也孟明之罪也必杀之秦伯曰是孤之罪也周芮良夫之诗曰大风有隧贪人败类听言则对诵言如醉匪用其艮覆俾我悖是贪故也孤之谓矣孤实贪以祸夫子夫子何罪复使爲政】
　　【丙襄王二申十七年】二年【晋襄三年齐昭八年衞成十年蔡庄二十一年郑穆三年曹共二十八年陈共七年桓十二年宋成十二年秦穆三十五年楚穆王商臣元年】
　　春王二月甲子晋侯及秦师战于彭衙秦师败绩【彭衙杜注冯翊郃阳县西北有彭衙城在今陜西西安府白水县东北六十里汉于此置衙县】
　　左传【二年春秦孟明视帅师伐晋以报殽之役二月晋侯御之先且居将中军赵衰佐之王官无地御戎狐鞫居爲右甲子及秦师战于彭衙秦师败绩晋人谓秦拜赐之师战于殽也晋梁御戎莱驹爲右战之明日晋襄公缚秦囚使莱驹以戈斩之囚呼莱驹失戈狼瞫取戈以斩囚禽之以从公乘遂以爲右箕之役先轸黜之而立续简伯狼瞫怒其友曰盍死之瞫曰吾未获死所其友曰吾与女爲难瞫曰周志有之勇则害上不登于明堂死而不义非勇也共用之谓勇吾以勇求右无勇而黜亦其所也谓上不我知黜而宜乃知我矣子姑待之及彭衙既陈以其属驰秦师死焉晋师从之大败秦师君子谓狼瞫于是乎君子诗曰君子如怒乱庶遄沮又曰王赫斯怒爰整其旅怒不作乱而以从师可谓君子矣秦伯犹用孟明孟明増修国政重施于民赵成子言于诸大夫曰秦师又至将必辟之惧而增徳不可当也诗曰毋念尔祖聿修厥徳孟明念之矣念徳不怠其可敌乎】
　　集说【何氏休曰称秦师者愍其众恶其将前以不用贤者之言匹马只轮无反者今复重师败绩师敌君不正者贱之不嫌得敌君　刘氏敞曰战而言及者主之者也犹曰晋侯为志乎爲此战也　程子曰越国袭人秦罪也忘亲背恵晋恶也秦经人之国以袭人虽忿无以为辞矣故其来不称伐晋不谕秦而与战故书晋及忿以取败故书败绩　黄氏仲炎曰秦穆公反自殽陵悔过自誓未几寻怨再致彭衙之衂是虽悔其非而未尝改也悔而不改何取于悔哉晋襄得志于殽可以已矣当秦兵再至则修文告以郤之若展禽所以犒齐师者秦必愧而反矣不此之圗而逞志于再战是则晋襄之罪也盖秦穆愤于败而不能平晋襄狃于胜而不能屈血气用事而无理义以养其心终于稔怨结雠黩武残民而已春秋书秦晋之战所以爲世之不能惩忿窒欲者之戒严矣哉　赵氏鹏飞曰前日殽之役兵端实起于秦秦不入滑则晋不败秦也殽之败穆公归而悔过自咎可谓贤矣然悔其败而治戎练卒以圗再举则是祸方深矣何悔之有其后三十年秦晋之战无虚歳兵连祸结荼毒生民皆起于秦穆之悔不悔于徳而悔于力其所以悔者非其道也　程氏端学曰秦穆邀利以取败不自悔责而事报复又取败绩其罪着矣晋襄公忘防而主乎此战虽胜无足道矣　汪氏克寛曰王氏云彭衙秦地而晋师在焉亦知晋之欲战矣案胡传谓敌加于己己有罪焉则引咎责躬己无罪而不义见加则谕之以辞命犹不得免焉亦告之天子方伯若遽然兴师与战是谓以桀攻桀斯言也可谓濶于事情矣当时周室衰防虽告于天子岂能止侵伐之暴胡氏固尝有言天子能治诸侯则春秋不复作矣若谓告于方伯则晋固霸主也自襄王彤弓之赐文固始霸襄实继霸邻国有相侵伐者晋犹当起而问之况敌加于己乎敌加于己必待告于天子方伯而后应焉则敌已造其国都而宗社墟矣胡氏之说今无取焉】
　　丁丑作僖公主
　　左传【丁丑作僖公主书不时也】
　　公羊【作僖公主者何爲僖公作主也主者曷用虞主用桑练主用栗用栗者蔵主也作僖公主何以书讥何讥尔不时也】
　　谷梁【作爲也爲僖公主也立主防主于虞吉主于练作僖公主讥其后也作主坏庙有时日于练焉坏庙坏庙之道易檐可也改涂可也】
　　胡传【作主者造木主也既葬而反虞虞主用桑期年而练祭练主用栗用栗者蔵主也何以书僖公薨至是十有五月然后作主慢而不敬甚矣夫慢而不敬积恶之原也以为无伤而不去至于恶积而不可揜所以谨之也】
　　集说【何氏休曰礼平明而葬日中而反虞以阳求隂谓之虞者亲防已下圹皇皇无所亲求而虞事之虞犹安神也用桑者取其名所以副孝子之心期年练祭埋虞主于两阶之间易用栗也夏后氏以松殷人以柏周人以栗礼士虞记桑主不文吉主皆刻而諡之藏于庙室中常所当奉事也礼作练主当以十三月　刘氏敞曰讥不时也其不时奈何古者盖葬而虞期而练防事即逺天下之达礼也过之者犹不及也又曰公羊曰刺欲久防而后不能非也公自惰缓不作主尔何以知其欲久防　杜氏谔曰十二公作主祔庙未尝书之今书作僖公主必有所讥也高氏闶曰周人卒哭而祔祔而易主是谓虞主既期而练练而易主是谓练主僖公薨十有五月非虞练之时而方作主犹未祔庙也犹未祔庙者欲跻之故也　张氏洽曰事亡如事存故作主以象神而祭之礼既葬作主于墓不终日而虞祭不忍一日忘亲也僖公元年四月葬今乃作主慢而违礼甚矣　家氏翁曰逆祀有萌议论未定缓于作主以是故也汪氏克寛曰左氏云卒哭而祔服氏云造木主立几筵焉特祀在寝三年丧毕遭烝尝乃于庙郑氏又】
　　【云惟祔与练祭在庙祭讫主反于寝其大祥与禫祭其主自然在寝祭之谷梁谓吉主于练于练焉坏庙则待练而始祔今考檀弓云殷旣练而祔周卒哭而祔孔子善殷窃谓祔庙则当吉祭苟卒哭而迁庙遽用吉祭不近人情故文定取谷梁言练祭易栗主而后祔庙也】
　　三月乙巳及晋处父盟【因朝而盟始此】
　　左传【晋人以公不朝来讨公如晋夏四月己巳晋人使阳处父盟公以耻之书曰及晋处父盟以厌之也适晋不书讳之也】
　　公羊【此晋阳处父也何以不氏讳与大夫盟也】
　　谷梁【不言公处父伉也爲公讳也何以不言公之如晋所耻也出不书反不致也】
　　胡传【及处父盟者公也其不北于晋也讳不书公者抑大夫之伉不使与公爲敌正君臣之分也适晋不书反国不致爲公讳耻存臣子之礼也凡此类笔削鲁史之旧文众矣】
　　集说【杜氏预曰处父爲晋正卿不能匡君以礼而亲与公盟故贬其族族去则非卿故以微人常称爲耦以直厌不直不地者盟晋都　孔氏颖达曰春秋卿则书名氏贱者则称人外卿之贬例皆称人鲁卿之贬乃去其族去族与称人相类即是不爲卿也处父爲晋正卿不能匡君以礼君使盟鲁即从君命亲与公盟故贬去其族然则不贬处父称人者贬之称人则恶名不见贬其族留其名所以恶处父也释例曰随此称人则所罪之名不章故特书处父也翟泉澶渊亦会公侯所以称人者以其众卿非一依例总贬　陆氏淳曰淳闻于师曰凡大夫与公盟若非彼彊逼我而盟例但书人言非大夫之罪也今晋逼公令与大夫盟故特书其名以见其罪　刘氏敞曰谷梁曰何以知其与公盟以其日也非也公盟不日者多矣何以能必之　杜氏谔曰髙傒之盟主在于公而此主在处父也　髙氏闶曰凡盟必书地惟他国大夫来鲁盟及鲁大夫往他国盟不地盖各于国中故也　陈氏傅良曰朝而遂盟之于是始凡讳国恶耻在公则但书其事不书公者恒辞也讳在其事则但书公不书其事公防晋侯于黒壤爲公不与盟故不书盟公如晋爲止公送葬故不书葬甚讳之也张氏洽曰盟于晋之都而君不出耻甚矣故讳之赵氏孟何曰齐晋伯业盛时未尝使诸侯受盟于其国鲁闵公襄公童子侯也桓公出盟闵于落姑悼】
　　【公出盟襄于长樗不敢以非礼加于列国也鲁君如伯国受盟自文公始而晋襄怒其不朝使其大夫盟公以耻之晋卑诸侯甚矣　家氏翁曰鲁防未除晋责之以朝鲁当以礼拒之而冒防而朝所以愈受欺于彊国春秋去处父族非特爲鲁讳亦责晋也李氏亷曰处父之伉与髙傒之伉一也处父去氏而髙傒存族者彼于防而此于晋也何氏曰亲就其国耻不得其君故使若得其君也又曰处父系国而去氏荀庚良夫等系氏而去国者此兼罪晋侯之失彼止罪大夫之専也　汪氏克寛曰抑大夫之伉与及髙傒荀庚孙良夫郤犨孙林父向戌同晋时以处父辱公故又去氏】
　　夏六月公孙敖会宋公陈侯郑伯晋士縠盟于垂陇【縠户木反谷作谷垂陇公谷作垂敛　垂陇杜注郑地荥阳县东有陇城京相璠曰荥阳东二十里今在河南开封府荥泽县东北】
　　左传【公未至六月穆伯防诸侯及晋司空士谷盟于垂陇晋讨卫故也陈侯爲卫请成于晋执孔逹以说】
　　谷梁【内大夫可以会外诸侯】
