<!-- { "loadSidebar": true } -->
　　【书救之始吴救陈为春秋之终世变又可知矣　刘氏敞曰王人者何微者也子突者何字也曷为字贵之也曷为贵之以其任之重贵之也任之重则曷为贵之诸侯乱命纳衞侯朔君子曰子突见正焉又曰子突讨则不能服救则不能定春秋曷为贵之曰天下方无道贱夺贵少陵长天子不能禁者凡以纪纲失而赏罚不明也幸而发愤赫然以诛衞为事而诸侯成同类党同行沮逆天子之命前虽贬之称人未足以效王所为之是也故复托正于子突子突正则王正矣　程子曰王人微者例不书字子突救衞而字之善之也善子突则善王命也　陈氏傅良曰自伐郑以来王师不书其书救衞何救衞无功也救衞无功而后王命益不行于天下昔者王尝以一军命曲沃伯为晋侯诗人美之而经不书以为天子宜废置诸侯也天子而犹得废置诸侯春秋可以无作而朔终以自立故曰救衞无功而后王命益不行于天下　张氏洽曰救衞者奉天王之命以存黔牟而拒朔也朔搆兄簒国天讨之所当加而子突能奉王命以救之春秋一经王旅之出而合司马九伐之法者惟此一事所以虽微者帅师而书字以襃之也　家氏翁曰诸侯有国虽受之于父而其父若祖实受之于王故诸侯世子之立必禀于王或无嫡嗣以庶子为嗣亦必王命之而后得继承于其国朔谮杀其兄而簒居其位旋为国人所逐二传谓朔实得罪于王以奔黔牟之立尝请命于王而王许之立矣今五国悖义乱常败王师而纳朔于衞是之谓逆春秋人五国而尊王人所以正五国无王之戮而衞朔之罪亦无所逃矣　李氏亷曰通经书王人三胡氏曰王朝下士书人故救衞之王人与盟洮之王人皆下士也但救衞为义事则特书字盟洮不过奉命而出则但序公侯之上以尊王命耳至于翟泉之王人左氏以为王子虎则本非下士但春秋贬之而同于下士之例此变文也又曰通经书救二十三】
　　【案左氏以子突为字徐干本谷梁以子突为名名字虽殊其以为襃救衞则一也孔氏颖达谓二字而子在上者皆是字于理为近先儒多从之故当主左氏而谷梁及徐干之说亦附见焉或以名字非襃贬所在则恐非经意程子固亦以书字为襃也】
　　夏六月衞侯朔入于衞
　　左传【夏衞侯入放公子黔牟于周放跪于秦杀左公子泄右公子职乃即位】
　　公羊【衞侯朔何以名絶曷为絶之犯命也其言入何簒辞也】
　　谷梁【其不言伐衞纳朔何也不逆天王之命也入者内弗受也何用弗受也为以王命絶之也朔之名恶也朔入逆则出顺矣朔出入名以王命絶之也】
　　胡传【入有二义一难词也一逆词也朔借诸侯之力连五国之师距王官之微者以复归于衞其势宜无难矣而书入者逆王命也春秋大义在于天下为公选贤与能而不拘大人世及之礼虽以正取国未之贵也况杀其兄又逆王命乎故衞朔书名书入以着其恶王人书字书救以着其善外则诸侯书人内则庄公书至而春秋之情见矣】
　　集説【孔氏颖达曰凡诸侯外纳有三一者以言语告请得入蔡季归于蔡是也二者兴师送入其国楚人围成纳顿子于顿是也三者所纳之君别在他国而诸侯师伐彼国令其得入今公及诸侯伐衞是也　孙氏复曰衞侯朔得入于衞天子之威命尽矣公与诸侯之罪不容诛矣故言伐言救言入以着其恶　刘氏敞曰何以名絶曷为絶杀世子伋簒公子黔牟入者何逆辞也又曰传曰君子以二公子之立黔牟为不度非也王人子突救衞春秋贵之则是黔牟王所欲立也簒王所立朔则有罪今朔不见贬而黔牟顾先防恶岂春秋意哉又曰朔故尝有国矣入而不言复者不与复之意也为诸侯受之君君所不命而自取之虽有邻国之助大乱之道也为此乃非所以复也　张氏洽曰名之又书入与郑伯突同簒逆之罪　李氏亷曰春秋书奔君复国皆称复归郑世子忽衞侯郑衞侯衎皆与其复也衎初入夷仪不称归未得国也独衞侯朔之入衞与郑伯突入栎同文故谷梁曰簒辞也然春秋于诸侯继世有父命则得书即位齐景公逐阳生而立孺子荼与衞宣之杀伋夀而立朔一也陈乞之迎阳生与泄立黔牟一也春秋以陈乞君荼而阳生书入说者谓荼有父命则朔独无父命乎由是观之则虽有父命而乱伦失正又当以君命为重矣　邵氏寳曰于衞朔见君命之重于齐荼见父命之重】
　　秋公至自伐衞
　　公羊【曷为或言致防或言致伐得意致防不得意致伐衞侯朔入于衞何以致伐不敢胜天子也】谷梁【恶事不致此其致何也不致则无用见公之恶事之成也】
　　集説【苏氏辙曰朔入而公至虽不言纳而公之罪亦明矣　张氏洽曰书至盖公至自唐之意王诛若行齐鲁宋衞皆当诛故书至以危之也　家氏翁曰出而至必告于庙礼也今公辅朔之簒而纳之于衞又败王师以归一举而二罪从之将何辞以告书至自伐衞不与其至也　吴氏澂曰庄之出十有九其致者五讥也不致者十有四常事不书　汪氏克寛曰师出经年黩武以抗王师考其时而恶自着】
　　螟
　　冬齐人来归衞俘【俘公谷作寳】
　　左传【齐人来归衞寳文姜请之也】
　　公羊【此衞寳也则齐人曷为来归之衞人归之也衞人归之则其称齐人何让乎我也其让乎我奈何齐侯曰此非寡人之力鲁侯之力也】
　　谷梁【以齐首之分恶于齐也使之如下齐而来我然恶战则杀矣】
　　胡传【俘者二传以为寳案商书称遂伐三朡俘厥寳玉则俘者正文也寳者释辞也言齐归衞寳则知四国皆受朔之赂矣春秋特书此事结正诸侯之罪也夫以弟弑兄臣弑君簒居其位上逆天王之命人理所不容矣彼诸侯者岂其弗察而援之甚力则未有以验其丧心失志迷惑之端也及书齐人归寳然后知其有欲货之心而后动于恶也世衰道微暴行交作徇于货寳贿赂公行使君臣父子兄弟终去仁义懐利以相与不至于簒弑夺攘则不厌也春秋书此结正诸侯之罪垂戒明矣】
　　集説【孙氏复曰此衞寳也其言齐人归之者齐本主兵伐衞故衞寳先入于齐齐人归之鲁人受之其恶一也　刘氏敞曰衞寳者何衞之寳也古者分同姓以寳玉展亲分异姓以逺方之职贡使无忘服此衞之寳则齐人曷为来归之齐以不义取之衞以不义失之公之纳朔也力故齐人归于我也又曰郜之鼎虽在宋犹谓之郜鼎衞之寳虽在齐犹谓之衞寳尊天子之命贵先祖之守也天子所命先祖所守而防之犹防其土也茍防其土则奚君矣　髙氏闶曰朔之奔齐侯容之其入也齐侯连诸侯纳之故以寳赂齐而齐以分于四国焉故主齐言之而曰来归衞寳则同党之罪各有所归而齐为首恶　胡氏铨曰诸侯逆王而纳朔志乃在于卫俘盖志于利则叛其君矣春秋书齐人归俘以见诸侯之逆王命盖本志于利也　家氏翁曰桓庄二公皆党簒逆以要厚赂宋之鼎卫之寳其事之尤著者也　李氏亷曰春秋严贿赂之祸鲁齐陈郑之立督也以郜鼎也鲁齐宋陈蔡之纳朔也以卫宝也晋平公以十一国防夷仪而与崔抒成也以宗器乐器也是三役者皆定簒弑也春秋于郜鼎书取蔽罪于鲁也于卫俘书来归首恶于齐也重邱之盟书同以同情罪伯主及诸侯则不必书所赂矣】
　　附録左传【楚文王伐申过邓邓祁侯曰吾甥也止而享之骓甥甥养甥请杀楚子邓侯弗许三甥曰亡邓国者必此人也若不早图后君噬齐其及图之乎图之此为时矣邓侯曰人将不食吾余对曰若不从三臣抑社稷实不血食而君焉取余弗从还年楚子伐邓十六年楚复伐邓灭之】
　　【甲庄王午十年】七年【齐襄十一年晋缗十八年衞惠十三年蔡哀八年郑厉十四年子仪七年曹庄十五年陈宣六年靖十七年宋闵五年秦武十一年楚文三年】
　　春夫人姜氏防齐侯于防
　　左传【文姜防齐侯于防齐志也】
　　谷梁【妇人不防防非正也】
　　集説【杜氏预曰文姜数与齐侯防至齐地则奸夫人至鲁地则齐侯之志　黄氏震曰岷隐曰春防于防犹鲁地也冬防于谷则齐地也一歳再防稔恶已极无知之祸行且及矣　陈氏深曰师氏曰凡夫人与齐侯防享一一书之而不遗所以着其已甚也】
　　夏四月辛卯夜恒星不见夜中星陨如雨【辛卯夜谷夜作昔见音现陨于闵反公作霣凡霣字后同】
　　左传【恒星不见夜明也】
　　公羊【何以书记异也】
　　胡传【恒星者列星也如两者言众也人事感于下则天变动于上前此者五国连衡旅拒王命后此者桓文更覇政归盟主而王室遂虚其为法度废絶威信凌迟之象着矣】
　　集説【何氏休曰列星天之常宿分守度周之四月夏之二月昏参伐狼注之宿当见参伐主斩艾立义狼注主持衡平也皆灭者法度废絶威信凌迟之象　杜氏预曰日光不匿恒星不见而云夜中者以水漏知之　孔氏颖达曰夜者自昏至旦之总名但此经下言夜中则此言夜者夜未至中谓初昏之后耳非竟夜不见星也谷梁夜作昔传曰日入至于星出谓之昔不见者可以见也必如彼言星出以前名之曰昔则名昔之时法当未有星矣何怪其不见而书为异也明经所言夜者夜昏之后星应见之时而不见耳公羊传曰恒星者何列星也言天官列宿常见之星也于时周之四月则夏之仲春月令仲春之月日在奎昏弧中郑康成云弧在舆鬼南则于时南方之星尽当列见谓常见之星者谓南方星也又曰漏者昼夜百刻于时春分之月夜当五十刻二十五刻而夜半也　啖氏助曰星陨如雨谓奔流者众如雨之多李陵云谋臣如雨皆言多耳　孙氏复曰恒星星之常见者也常见而不见此异之大者陨坠也夜中星陨如雨谓陨坠者众也　刘氏敞曰如雨者言众多不可为数也左氏云与雨偕也非也谷梁注以如犹而也言星陨且雨也亦非也春秋记星陨为异耳夜中而雨何足记乎谷梁云着于上见于下谓之雨以言雨螽可也以言雨雪则何着于上之有又曰着于下不见于上谓之陨以言陨石可也以言星陨则何不见于上之有公羊説不修春秋曰雨星不及地尺而复君子修之曰星陨如雨此妄语也若实尺而复无为不书　苏氏辙曰星陨如雨众也案歴代天文志记众星同陨者以为星陨如雨盖无足怪也　朱子曰日见于昼星明于夜天道常理今夜有日光常星不见此隂不隂阳不阳君不君臣不臣之应也　张氏洽曰盖王运将终而伯綂方作之祥自此尧舜禹汤文武之纪纲法度扫灭殆尽矣　吴氏澂曰恒星谓有名之经星星谓无名之众星夜无日光则暗而星见昼有日光则明而星不见恒星不见者夜明如昼故也大星之常见者不见则小星之无名者亦无也陨谓自天而陨也　李氏亷曰经书星陨陨石陨霜于陨字有先后之异者盖星在天有象先见星而后见其陨石与霜皆陨而后见也　汪氏克寛曰经星没而不见乃天地常经泯灭之象众星奔流乃诸侯放恣互相凌驾之证也是时王纲废弛列国争衡故天变应之经书星变者四皆变之大者也】
　　【案星陨如雨言其陨之多也三传之说俱有未协刘氏敞皆驳之其义甚精】
　　秋大水无麦苖
　　公羊【何以书记灾也】
　　谷梁【髙下有水灾曰大水麦苖同时也】
　　胡传【书大水畏天灾也无麦苖重民命也畏天灾重民命见王者之心矣忽天灾而不惧轻民命而不图国之亡无日矣春秋所以谨之也】
