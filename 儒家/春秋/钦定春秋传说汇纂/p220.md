<!-- { "loadSidebar": true } -->
　　集说【汪氏克寛曰昭公如晋凡七至晋而见止者一及河而不至者五惟此年得善往返然以莒人之愬几不免于辱盖昭公习于威仪之节而不知礼之本是以晋平虽称其善于礼犹欲止而讨之也】附录左传【晋韩宣子如楚送女叔向爲介郑子皮子大叔劳诸索氏大叔谓叔向曰楚王汰侈已甚子其戒之叔向曰汰侈已甚身之灾也焉能及人若奉吾币帛愼吾威仪守之以信行之以礼敬始而思终终无不复从而不失仪敬而不失威道之以训辞奉之以旧法考之以先王度之以二国虽汰侈若我何及楚楚子朝其大夫曰晋吾仇敌也苟得志焉无恤其他今其来者上卿上大夫也若吾以韩起爲阍以羊舌肸爲司宫足以辱晋吾亦得志矣可乎大夫莫对防啓彊曰可苟有其备何故不可耻匹夫不可以无备况耻国乎是以圣王务行礼不求耻人朝聘有珪享頫有璋小有述职大有廵功设机而不倚爵盈而不饮宴有好货飱有陪鼎入有郊劳出有赠贿礼之至也国家之败失之道也则祸乱兴城濮之役晋无楚备以败于邲邲之役楚无晋备以败于鄢自鄢以来晋不失备而加之以礼重之以睦是以楚弗能报而求亲焉旣获姻亲又欲耻之以召宼雠备之若何谁其重此若有其人耻之可也若其未有君亦图之晋之事君臣曰可矣求诸侯而麇至求昏而荐女君亲送之上卿及上大夫致之犹欲耻之君其亦有备矣不然奈何韩起之下赵成中行呉魏舒范鞅知盈羊舌肸之下祁午张趯籍谈女齐梁丙张骼辅跞苗贲皇皆诸侯之选也韩襄爲公族大夫韩须受命而使矣箕襄邢带叔禽叔椒子羽皆大家也韩赋七邑皆成县也羊舌四族皆彊家也晋人若丧韩起杨肸五卿八大夫辅韩须杨石因其十家九县长毂九百其余四十县遗守四千奋其武怒以报其大耻伯华谋之中行伯魏舒帅之其蔑不济矣君将以亲易怨实无礼以速宼而未有其备使羣臣往遗之禽以逞君心何不可之有王曰不谷之过也大夫无辱厚爲韩子礼王欲敖叔向以其所不知而不能亦厚其礼韩起反郑伯劳诸圉辞不敢见礼也　郑罕虎如齐娶于子尾氏晏子骤见之陈桓子问其故对曰能用善人民之主也】
　　【索氏杜注河南成皋县东有大索城今荥阳东北三十里有京城大索城在京城西二十里其东北四十里爲小索城　圉杜注郑地汉置圉县后魏曰圉城县周显德三年征淮南驻师于圉城鎭卽此今在县南五十里】
　　夏莒牟夷以牟娄及防兹来奔【防杜注城阳平昌县西南有防亭今平昌故城在安丘县西南六十里　兹杜注姑幕县东北有兹亭今山东青州府诸城县西北有姑幕故城兹亭在其境】
　　左传【牟夷非卿而书尊地也】
　　公羊【莒牟夷者何莒大夫也莒无大夫此何以书重地也其言及防兹来奔何不以私邑累公邑也】谷梁【以者不以者也来奔者不言出及防兹以大及小也莒无大夫其曰牟夷何也以其地来也以地来则何以书也重地也】
　　胡传【邾莒之大夫名姓不登于史策微也牟夷莒大夫曷爲以姓氏通重地也以地叛虽贱必书地以名其人终爲不义弗可灭矣其书来奔是接我以利而我入其利两讥之也爲国以义不以利如以利则上下交征而国必危矣为已以义不以利如以利则患得患失亦无所不至矣春秋于三叛人虽贱特书其名以惩不义惧淫人爲后戒也邑而言及者公羊所谓不以私邑累公邑是也】
　　集説【许氏翰曰卿会虢方盟而伐莒取郓公如晋未返而受莒牟娄及防兹恶季氏之专也　家氏翁曰庶其牟夷邾莒之盗也季孙宿鲁之盗也襄二十一年公如晋庶其以地来奔季氏纳之今公如晋在行牟夷复以地来奔季氏又纳之季氏乘鲁君之出招纳邾莒之叛人叛邑以爲已之私有不曰鲁之内盗可乎襄公如楚还及方城季孙宿取卞使人以告公惧不敢入几欲适诸侯今公在晋而宿所爲复尔盖置其君于陷穽罟擭之地将使晋人执之而已得以遂其窃国之计意如逐君之谋实兆于宿矣汪氏克寛曰三叛之受皆非鲁君之意黑肱之来乃昭公已孙定公未立之时盖水流湿火就燥季孙】
　　【有叛君之心是以纳叛人也】
　　秋七月公至自晋
　　左传【莒人愬于晋晋侯欲止公范献子曰不可人朝而执之诱也讨不以师而诱以成之惰也爲盟主而犯此二者无乃不可乎请归之间而以师讨焉乃归公秋七月公至自晋】
　　集説【汪氏克寛曰歴三时乃得归书至危之也】
　　戊辰叔弓帅师败莒师于蚡泉【蚡扶粉反公作濆谷作贲　蚡泉杜注鲁地】左传【莒人来讨不设备戊辰叔弓败诸蚡泉莒未陈也】
　　集説【刘氏敞曰公羊曰濆泉者直泉也非也此地名尔岂谓战而泉涌乎战而泉涌固当举战地于上而后书曰有濆泉不得引濆泉以爲战地也　髙氏闶曰书败莒师幸鲁之胜乃所以罪之也　郑氏玉曰晋人方以纳牟夷之故欲止公而叔弓又败莒师不顾霸讨以成君祸比事而观罪可知矣】
　　秦伯卒
　　集説【家氏翁曰史失其名春秋因之非贬也　湛氏若水曰来赴故书之其不名者赴之略故史书之略耳是无关于窃取之义焉公羊以爲匿嫡之名非矣】
　　冬楚子蔡侯陈侯许男顿子沈子徐人越人伐呉【越始见经】左传【冬十月楚子以诸侯及东夷伐呉以报棘栎麻之役防射以繁扬之师防于夏汭越大夫常寿过帅师防楚子于琐闻呉师出防啓彊帅师从之遽不设备呉人败诸鹊岸楚子以驲至于罗汭呉子使其弟蹶由犒师楚人执之将以衅鼓王使问焉曰女卜来吉乎对曰吉寡君闻君将治兵于敝邑卜之以守曰余亟使人犒师请行以观王怒之疾徐而爲之备尚克知之兆告吉曰克可知也君若驩焉好逆使臣兹敝邑休怠而忘其死亡无日矣今君奋焉震电冯怒虐执使臣将以衅鼓则呉知所备矣敝邑虽羸若早修完其可以息师难易有备可谓吉矣且呉社稷是卜岂爲一人使臣获衅军鼓而敝邑知备以御不虞其爲吉孰大焉国之守其何事不卜一臧一否其谁能常之城濮之兆其报在邲今此行也其庸有报志乃弗杀楚师济于罗汭沈尹赤会楚子次于莱山防射帅繁扬之师先入南怀楚师从之及汝清呉不可入楚子遂观兵于坻箕之山是行也呉早设备楚无功而还以蹶由归楚子惧呉使沈尹射待命于巢防啓彊待命于雩娄礼也】
　　【琐杜注楚地当在今江南寿州霍丘县东　鹊岸杜注庐江舒县有鹊尾渚今江南太平府繁昌县西南大江中有鹊洲盖自铜陵鹊头山至三山爲鹊尾故江曰鹊江岸曰鹊岸　南怀汝清杜注皆楚界应在今江淮间　坻箕之山今江南无爲州巢县南三十七里有踟蹰山舆地志以爲卽坻箕山也】
　　集説【苏氏辙曰越于是始见而与徐称人何也不可云沈子徐越伐呉故也犹戚之防呉以鄫故称人也　赵氏鹏飞曰呉自襄十四年至是凡四受楚兵其间惟呉遏伐楚而卒于道实未有以报楚也而楚兵无歳不行于呉境呉非怯也养锋戢鋭以坐敌楚师故栢举之役一战及郢楚几不祀用是知僚与阖闾非怯乎楚其爲谋深矣若楚灵者其亦暴而无策欤若夫越初见于经而书人便文尔与戚之防呉人鄫人同非襃贬　家氏翁曰胡文定以爲楚伐呉执齐庆封杀之讨罪也呉不当报楚于是复爲此役师出有名愚以爲未然楚防簒弑之罪未讨乃云爲齐讨贼春秋不以乱治乱以贼治贼也　李氏廉曰此爲楚通越制呉之始昭三十二年书呉伐越定五年书于越入呉十四年书于越败呉于欈李哀元年呉夫差败越于夫椒句践行成旣归国十年生聚十年敎训至黄池之后又书于越入呉至哀二十年而越灭呉矣越惟此条书人　季氏本曰呉自襄十四年至是四受楚兵养鋭旣久而州来之灭长岸鸡父之兵渐奋起焉至于栢举一战及郢矣然则以兵侮人岂非自侮耶】
　　【案伐呉之役胡传以爲善楚而进越不知楚防身负大恶王法所不宥也而恃彊逞暴合诸侯以爲修怨之师何善之有焉越从楚以伐呉是甘爲簒贼役也圣人亦何爲而进之乎此説之不可通者也】附录左传【秦后子复归于秦景公卒故也】
　　【乙景王丑九年】六年【晋平二十二年齐景十二年衞襄八年蔡灵七年郑简三十年曹武十九年陈哀三十三年文十四年宋平四十年秦哀公元年楚灵五年呉夷末八年】
　　春王正月杞伯益姑卒
　　左传【六年春王正月文公卒吊如同盟礼也】
　　集説【髙氏闶曰卽襄二十九年所书子是也至是复称伯者岂其后复振欤】
　　葬秦景公【秦始书葬】
　　左传【大夫如秦葬景公礼也】
　　附录左传【三月郑人铸刑书叔向使诒子产书曰始吾有虞于子今则已矣昔先王议事以制不爲刑辟惧民之有争心也犹不可禁御是故闲之以义纠之以政行之以礼守之以信奉之以仁制爲禄位以劝其从严断刑罚以威其淫惧其未也故诲之以忠耸之以行敎之以务使之以和临之以敬涖之以彊断之以刚犹求圣哲之上明察之官忠信之长慈惠之师民于是乎可任使也而不生祸乱民知有辟则不忌于上竝有争心以征于书而徼幸以成之弗可爲矣夏有乱政而作禹刑商有乱政而作汤刑周有乱政而作九刑三辟之兴皆叔世也今吾子相郑国作封洫立谤政制参辟铸刑书将以靖民不亦难乎诗曰仪式刑文王之德日靖四方又曰仪刑文王万邦作孚如是何辟之有民知争端矣将弃礼而征于书锥刀之末将尽争之乱狱滋丰贿赂竝行终子之世郑其败乎肸闻之国将亡必多制其此之谓乎复书曰若吾子之言侨不才不能及子孙吾以救世也旣不承命敢忘大惠士文伯曰火见郑其火乎火未出而作火以铸刑器藏争辟焉火如象之不火何爲】
　　夏季孙宿如晋
　　左传【夏季孙宿如晋拜莒田也晋侯享之有加笾武子退使行人告曰小国之事大国也苟免于讨不敢求贶得贶不过三献今豆有加下臣弗堪无乃戾也韩宣子曰寡君以爲驩也对曰寡君犹未敢况下臣君之隶也敢闻加贶固请彻加而后卒事晋人以爲知礼重其好货】
　　集説【髙氏闶曰谢前年取莒牟夷叛邑盖莒旣伐鲁则鲁有辞是以晋受季孙之聘而不见讨也卓氏尔康曰鲁受莒牟夷之奔时公在晋宿实主之及莒愬晋公几爲晋所止以范献子之言得归故武子如晋谢归公且侦晋也】
　　葬文公
　　宋华合比出奔衞
　　左传【宋寺人柳有宠大子佐恶之华合比曰我杀之柳闻之乃坎用牲埋书而告公曰合比将纳亡人之族旣盟于北郭矣公使视之有焉遂逐华合比合比奔衞于是华亥欲代右师乃与寺人柳比从爲之征曰闻之久矣公使代之见于左师左师曰女夫也必亡女丧而宗室于人何有人亦于女何有诗曰宗子维城毋俾城壊毋独斯畏女其畏哉】
　　胡传【宋公宠信阍寺杀世适痤而父子之恩絶逐华合比而君臣之义暌刑人之能败国亡家亦可畏矣犹有任赵高以亡秦信恭显十常侍以亡汉宠王守澄田令孜以亡唐而不知鉴覆车之辙不亦悲夫凡此类直书而义自见矣】
　　集説【许氏翰曰经书宋公杀其世子痤宋华合比出奔衞皆着寺人谗慝败国以爲世戒而秦汉以来庸君衰季溺心嬖习远去忠良乱亡相属若出一轨春秋之义恶可一日而不明哉　家氏翁曰伊戾与柳所以谮太子与右师皆坎用牲埋书以售其憸谋后先如出一辙而华亥之比柳与向戌之比伊戾适以相似而平公不之悟也嗟夫阉官祸人国家必外廷臣与之合而其谮乃售伊柳戌亥之事后世往往有之可不戒哉】
