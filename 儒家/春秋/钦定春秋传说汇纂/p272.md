<!-- { "loadSidebar": true } -->
　　公羊【麟者仁兽也有王者则至无王者则不至有以告者曰有麕而角者孔子曰孰为来哉孰为来哉反袂拭面涕沾袍顔渊死子曰噫天丧予子路死子曰噫天祝予西狩获麟孔子曰吾道穷矣】集説【杜氏预曰冬猎曰狩盖虞人修常职故不书狩者大野在鲁西故言西狩　孔氏颖逹曰公羊传曰麟者仁兽也何休云一角而戴肉设武备而不为害所以为仁也郑氏诗笺云麟角之末有肉示有武而不用释兽云麐麕身牛尾一角李巡曰麟瑞应兽名孙炎曰灵兽也京房易传曰麟麕身牛尾狼额马蹄有五采腹下黄高丈二广雅云麒麟狼头肉角含仁懐义音中钟吕行步中规折旋中矩游必择土翔必有处不履生虫不折生草不羣不旅不入防穽不入罗网文章斌斌説文云麒仁兽从鹿其声麟大牝鹿也从鹿粦声释文云冬猎为狩周之春夏之冬故称狩也桓四年公狩于郎庄四年公及齐人狩于禚禚郎二者公亲行皆书公狩此狩不书公卿者盖是虞人贱官自修常职公卿不行故不书狩者名氏此狩常事本不合书书之为获麟故也传称狩于大野大野之泽在鲁国之西故言西狩得用曰获定九年传例也杜以获麟之义惟此而已先儒穿凿妄生异端説公羊者云麟是汉将受命之瑞周亡天下之异夫子知其将有六国争彊秦项交战然后刘氏乃立夫子故为之陨泣案此时去汉二百七十有余年矣汉氏起于匹夫先无王迹前期三百许嵗天已豫见征兆其为灵命何太逺乎言既不经事无所据説左氏者云麟生于火而游于土中央轩辕大角之兽孔子作春秋春秋者礼也修火德以致其子故麟来而为孔子瑞也贾逵服防頴容等皆以为孔子自卫反鲁考正礼乐修春秋约以周礼三年文成致麟麟感而至取龙为水物故以为修母致子之应若然龙为水物以其育于水耳麟生于火岂其产于火乎孔子之作春秋门徒尽知之矣丘明亲承圣旨目见获麟丘明何以不言弟子何以不説子思孟轲去圣尤近荀卿著书尊崇礼德麟若应孔子而来著书无容不述何乃经传羣籍了尔不言以其既妖且妄故杜悉无所取　赵氏匡曰公羊谷梁二传以经不言狩人之名故有薪采引取之説不知举兽获之义是以尔也　刘氏敞曰公羊曰春秋何以始乎隐祖之所逮闻非也圣人作经为天子法不苟记祖所逮而已且如所言祖者谓曾祖乎高祖乎如谓曾祖孔子曾祖防叔则孔父三世之孙如谓高祖孔子高祖祁父亦孔父二世之孙孔父死于桓二年其孙不得见隐审矣计防叔祁父之时应在闵僖之间春秋则当起于闵僖不宜始隐公也又曰谷梁曰不言其来不外麟也不言有不使麟不恒有也皆非也谓之获麟矣则不得言其来不得言其有记事之理也何説乎即以言其来为外之季子来归亦外之耶即以言其有为使不恒有大有年亦使不恒有耶故守一而废百谓之章句之儒去道逺矣　朱子曰春秋获麟某不敢指定是书成感麟亦不敢指定是感麟作大槩出非其时被人杀了是不祥　李氏廉曰感麟而作春秋之説杜氏何氏程子谢氏吕氏张氏诸家多同絶笔获麟之説诸家皆不过以为所感而起因以为终而何氏独以为春秋之成文致太平托言太平而瑞应至故就以麟终焉此其异也文成致麟之説本于范氏而胡氏因之其意直以为孔子自衞反鲁即修春秋经成道备嘉瑞应焉而以天道终之比于关雎之应而能事毕矣盖亦祖于何休之遗意也　汪氏克寛曰説左氏者以春秋感麟而作作起获麟而文止于所起学公谷者以谓春秋文成致麟窃疑圣人作经絶笔于获麟之一句则非经成而麟至矣苟曰经成而后麟至则春秋笔絶于哀公十三年十二月螽殊无意义特世儒推尊孔子作经之效至于如是之盛故曰文成致麟耳春秋成而乱臣贼子惧圣人之道虽不行于当时而大行于后世矣为人君而法乎春秋则可以命德而讨罪跻斯世于至治为人臣而学乎春秋则可以善善而恶恶尊主而庇民其义得行则天理流行人欲壅遏孟子论孔子作春秋之功以为一治岂不信哉　季氏本曰周道衰废人欲横流乱贼接迹拨乱反正孔子作春秋以明王法虽无麟固将作矣孔子之卒在后二年苟非平日所尝用心岂能详哉故文成致麟之説元凯断其妖妄兹不复论若必谓感麟始作则理亦未尽焉　陈氏际泰曰西狩获麟其论者非一家一曰麟获而孔子始作春秋获麟之嵗距孔子之卒为时几何而汲汲操笔乎且麟不获孔子终不作春秋否也一曰文成而麟至麟而获也乌在其为瑞而可以应文成也春秋以天道终又非也春秋以天道终是即文成麟至之説而益张大之凡此皆尊圣人之过而不得其实计孔子之作春秋或在定公之末年或在哀公之初年与夫哀十年之前后俱未可知也】
　　【案吾夫子以道不行而有乘桴之叹凤不至图不出而有已矣之嗟盖天下之莫宗久已知之其欲从事于属辞比事以垂世立教者非一日矣春秋一书岂必感麟而后作乎若夫文成致麟修母致子应孔子而来之说尤为不经胡传乃谓箫韶九奏凤仪于庭鲁史成经麟出于野不亦谬乎古昔盛时治化翔洽休征毕至爰有麟凤以昭太平之祥今见戕于虞人似亦不足以为瑞也善乎朱子之言曰某不敢指定是书成感麟亦不敢指定是感麟作此真通儒卓识可以一洗纷纷穿凿之论矣至于絶笔获麟杜氏预谓感麟而作固所以为终也郑氏樵谓终于获麟圣人初无意也欧阳氏修谓孔子得鲁史记自隐公至于获麟遂删修之义在春秋不在起止诸家所见不同皆非笃论也麟获于哀公十四年春秋成于是年之九月越二年而孔子卒夫国史编年之体案年书事至于年终乃止则哀公十四年之事鲁史自当备录必不仅书获麟而遽止也史家记录时事必阙其近数年以俟异日之采缉若谓孔子作春秋亦阙其近数年则当至十四年冬而止或至十三年冬而即止何为忽止于十四年春乎是当仍以朱子为防矣朱子曰大槩出非其时被人所杀是不祥盖麟为仁兽圣王之嘉瑞也今出非其时而虞人戕之圣心能无伤乎然则感其不祥而遂絶笔焉圣人亦非无所寓意也今故遵朱子为定论而凡谓感麟而作与夫文成致麟者皆不录】

　　钦定春秋传説彚纂卷三十七
　　钦定四库全书
　　钦定春秋传说彚纂卷三十八
　　附录经传
　　【案圣经絶笔获麟弟子欲记孔子之卒采鲁史以续之至十六年四月而止左氏则终于悼公之四年大全于获麟以后经传皆删而不录今考韩赵魏共灭知伯左传以是终通鉴以此始故仍附录于后】
　　小邾射以句绎来奔
　　左传【小邾射以句绎来奔曰使季路要我吾无盟矣使子路子路辞季康子使冉有谓之曰千乘之国不信其盟而信子之言子何辱焉对曰鲁有事于小邾不敢问故死其城下可也彼不臣而济其言是义之也由弗能】
　　集説【杜氏预曰自此以下至十六年皆鲁史记之文弟子欲存孔子卒故并录以续孔子所修之经丘明亦随而传之终于哀公以卒前事其异事则皆略而不传】
　　夏四月齐陈恒执其君寘于舒州【舒州史记田常执公于徐州崔骃曰即春秋舒州也案舒州今山东兖州府滕县东南薛城是后汉郡国志云薛城在春秋之季曰徐州竹书纪年云邳迁于薛改名徐州亦曰舒州】
　　左传【齐公之在鲁也阚止有宠焉及即位使为政陈成子惮之骤顾诸朝诸御鞅言于公曰陈阚不可并也君其择焉弗听子我夕陈逆杀人逢之遂执以入陈氏方睦使疾而遗之潘沐备酒肉焉飨守】
　　【囚者醉而杀之而逃子我盟诸陈于陈宗初陈豹欲为子我臣使公孙言己巳有丧而止既而言之曰有陈豹者长而上偻望视事君子必得志欲为子臣吾惮其为人也故缓以吿子我曰何害是其在我也使为臣他日与之言政说遂有宠谓之曰我尽逐陈氏而立女若何对曰我远扵陈氏矣且其违者不过数人何尽逐焉遂吿陈氏子行曰彼得君弗先必祸子子行舎扵公宫夏五月壬申成子兄弟四乗如公子我在幄出逆之遂入闭门侍人御之子行杀侍人公与妇人饮酒扵檀台成子迁诸寝公执戈将击之大史子余曰非不利也将除害也成子出舎于库闻公犹怒将出曰何所无君子行抽劒曰需事之贼也谁非陈宗所不杀子者有如陈宗乃止子我归属徒攻闱与大门皆不胜乃出陈氏追之失道于弇中适丰丘丰丘人执之以吿杀诸郭关成子将杀大陆子方陈逆请而免之以公命取车于道及耏众知而东之出雍门陈豹与之车弗受曰逆为余请豹与余车余有私焉事子我而有私扵其雠何以见鲁卫之士东郭贾奔衞庚辰陈恒执公于舒州公曰吾早从鞅之言不及此】
　　【丰丘杜注陈氏邑】
　　集说【王氏世贞曰迹成子之兄弟如公而迁公于寝也岂不昭然叛逆事哉而犹闻公怒而将出若有廹于所遭之不幸者盖姑以是激私党之怒以济其谋焉耳非其情也意如之受伐请以五乗亡弥牟之拒辄欲自北门出奸雄饰诈大都如此】
　　庚戌叔还卒
　　五月庚申朔日有食之
　　陈宗竖出奔楚
　　宋向魋入于曹以叛【曹杜注哀八年宋灭曹以爲邑】
　　左传【宋桓魋之宠害于公公使夫人骤请享焉而将讨之未及魋先谋公请以鞌易薄公曰不可薄宗邑也乃益鞌七邑而请享公焉以日中为期家备尽往公知之吿皇野曰余长魋也今将祸余请即救司马子仲曰有臣不顺神之所恶也而况人乎敢不承命不得左师不可请以君命召之左师每食击钟闻钟声公曰夫子将食既食又奏公曰可矣以乗车往曰迹人来吿曰逢泽有介麇焉公曰虽魋未来得左师吾与之田若何君惮吿子野曰尝私焉君欲速故以乘车逆子与之乘至公吿之故拜不能起司马曰君与之言公曰所难子者上有天下有先君对曰魋之不共宋之祸也敢不唯命是聴司马请瑞焉以命其徒攻桓氏其父兄故臣曰不可其新臣曰从吾君之命遂攻之子颀骋而吿桓司马司马欲入子车止之曰不能事君而又伐国民不与也只取死焉向魋遂入于曹以叛】
　　【逢泽杜注地理志云在荥阳开封县东北远疑非孔氏颖逹曰汉书地理志臣瓉案汲郡古文梁惠王废逢忌之薮以赐民今浚仪县有逢忌陂是也宋都睢阳去开封四百余里故杜以远疑盖宋都之旁别有逢泽也今河南开封府祥符县南有蓬池与尉氏县接壤古逢泽也】
　　莒子狅卒
　　六月宋向魋自曹出奔衞宋向巢来奔
　　左传【六月使左师巢伐之欲质大夫以入焉不能亦入于曹取质魋曰不可既不能事君又得罪于民将若之何乃舎之民遂叛之向魋奔衞向巢来奔宋公使止之曰寡人与子有言矣不可以絶向氏之祀辞曰臣之罪大尽灭桓氏可也若以先臣之故而使有后君之惠也若臣则不可以入矣司马牛致其邑与珪焉而适齐向魋出于衞地公文氏攻之求夏后氏之璜焉与之他玉而奔齐陈成子使为次卿司马牛又致其邑焉而适吴吴人恶之而反赵简子召之陈成子亦召之卒扵鲁郭门之外阬氏葬诸丘舆丘舆杜注泰山南城县西北有舆城今山东兖州府费县西舆城是也】
　　齐人弑其君壬于舒州
　　左传【甲午齐陈恒弑其君壬于舒州孔丘三日齐而请伐齐三公曰鲁为齐弱久矣子之伐之若之何对曰陈恒弑其君民之不与者半以鲁之众加齐之半可克也公曰子吿季孙孔子辞退而吿人曰吾以从大夫之后也故不敢不言】
