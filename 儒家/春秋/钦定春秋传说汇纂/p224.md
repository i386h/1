<!-- { "loadSidebar": true } -->
　　附録左传【周甘人与晋阎嘉争阎田晋梁丙张趯率隂戎伐颖王使詹桓伯辞扵晋曰我自夏以后稷魏骀芮岐毕吾西土也及武王克商蒲姑商奄吾东土也巴濮楚邓吾南土也肃慎燕亳吾北土也吾何迩封之有文武成康之建母弟以蕃屏周亦其废队是为岂如弁髦而因以敝之先王居梼杌于四裔以御螭魅故允姓之奸居于州伯父惠公归自秦而诱以来使偪我诸姬入我郊甸则戎焉取之谁之咎也后稷封殖天下今戎制之不亦难乎伯父图之我在伯父犹衣服之有冠冕木水之有夲原民人之有谋主也伯父若裂冠毁冕拔夲塞原专弃谋主虽戎狄其何有余一人叔向谓宣子曰文之伯也岂能改物翼戴天子而加之以共自文以来世有衰徳而暴灭宗周以宣示其侈诸侯之贰不亦宜乎且王辞直子其图之宣子説王有姻防使赵成如周吊且致阎田与禭反颍俘王亦使賔滑执甘大夫襄以説于晋晋人礼而归之】
　　【阎田杜注以阎嘉为晋阎县大夫则阎当属晋左氏载甘人与嘉争则阎盖与甘相近之地　隂戎杜注陆浑之戎陆浑故城在今河南河南府嵩县北二十里僖二十二年秦晋迁陆浑之戎于伊川是也颍杜注周邑　骀杜注骀在始平武功县所治厘城今县属陕西西安府干州古厘城在县南八里明置邰城驿于此　蒲姑杜注乐安博昌县北有蒲姑城史记作薄姑今山东青州府博兴县东南十五里有薄姑故城　肃慎杜注在元菟北三千余里韦昭曰肃慎去扶余千里孔疏元菟在辽东北金为上京防寕府今属盛京】
　　夏四月陈灾【灾公谷作火】
　　左传【夏四月陈灾郑禆灶曰五年陈将复封封五十二年而遂亡子产问其故对曰陈水属也火水妃也而楚所相也今火出而火陈逐楚而建陈也妃以五成故曰五年嵗五及鹑火而后陈卒亡楚克有之天之道也故曰五十二年】
　　公羊【陈已灭矣其言陈火何存陈也】
　　谷梁【国曰灾邑曰火火不志此何以志闵陈而存之也】
　　胡传【凡外灾告则书今楚已灭陈夷于属县使穿封戌为公矣必不遣使告于诸侯言亡国之有天灾也何以书于鲁国之防乎当是时叔弓与楚子防于陈则目击其事矣虽彼不来告此不徃吊叔弓使毕而归语陈故也鲁史遂书之耳或曰国史所书必承赴告岂有凭使人之言而载之于史者曰周景王崩有尹单猛朝之变固无赴告矣叔鞅至自京师言王室之乱也春秋承其言遂书于防亦此类耳仲尼作经存而弗革者盖兴灭国继絶世以尧舜三代公天下之心为心异于孤秦罢侯置守欲私一人以自奉者所以归民心合天徳也谷梁以为存陈得其防矣】
　　集説【刘氏敞曰何休谓陈为天所存非也此自圣人欲存之故录尔安知天意　髙氏闶曰陈虽为楚所灭而土地居民犹在焉圣人不与楚灭之也故还系之陈如邶鄘二国既为卫所并圣人还存邶鄘之风亦不与卫人并诸侯而存天子之建国也　朱子曰汉建安二十五年之初汉尚未亡通鉴便作魏黄初元年夺汉太速与魏太遽大非春秋存陈之意家氏翁曰陈已为楚所县俾其臣僭爵以居之而犹书陈灾者以盛徳之后见翦于楚特着义存之耳不与楚得陈也】
　　【案陈已灭而经书陈灾公谷皆以为存陈而胡传因之盖不与楚之灭陈也公羊又谓执人之罪人杀人之贼葬人之君则楚之灭陈似不失为仗义之师矣殊非经防】
　　附録左传【晋荀盈如齐逆女还六月卒于戯阳殡于绛未葬晋侯饮酒乐膳宰屠蒯趋入请佐公使尊许之而遂酌以饮工曰女为君耳将司聪也辰在子卯谓之疾日君彻宴乐学人舍业为疾故也君之卿佐是谓股肱股肱或亏何痛如之女弗闻而乐是不聪也又饮外嬖嬖叔曰女为君目将司明也服以旌礼礼以行事事有其物物有其容今君之容非其物也而女不见是不明也亦自饮也曰味以行气以实志志以定言言以出令臣实司味二御失官而君弗命臣之罪也公説彻酒初公欲废知氏而立其外嬖为是悛而止秋八月使荀跞佐下军以説焉】
　　秋仲孙貜如齐【貜俱缚反】
　　左传【孟僖子如齐殷聘礼也】
　　集説【杜氏预曰自叔老聘齐至今二十年礼意久旷今修盛聘以无忘旧好　孙氏复曰貜仲孙羯子】
　　冬筑郎囿
　　左传【冬筑郎囿季平子欲其速成也叔孙昭子曰诗曰经始勿亟庶民子来焉用速成其以勦民也无囿犹可无民其可乎】
　　集説【许氏翰曰公内制于彊臣外轻于大国乱亡危辱兆矣是之弗虑而筑郎囿知公之志日以荒也　张氏洽曰以左传观之有以见意如逢其君以耳目之娱而窃其权昭公安之而不悟也人君于此可不戒哉　家氏翁曰桓四年公狩于郎庄三十一年筑台于郎今复筑郎以为囿非以为讲武之处特以为防观之地耳是时三家用事鲁君拥虗器而犹兴筑囿之役其为季氏民乎　俞氏皋曰创立例书筑囿有垣之苑也勦民力以为耳目之娱故书以为后世戒左氏书时之説非也观叔孙昭子之言可知矣】
　　【已景王十已三年】十年【晋平二十六年齐景十六年卫灵三年蔡灵十一年郑简三十四年曹武二十三年杞平四年宋平四十四年秦哀五年楚灵九年呉夷末十二年】
　　春王正月
　　附録左传【十年春王正月有星出扵婺女郑禆灶言于子产曰七月戊子晋君将死今兹嵗在颛顼之虗姜氏任氏实守其地居其维首而有妖星焉告邑姜也邑姜晋之妣也天以七纪戊子逢公以登星斯于是乎出吾是以讥之】
　　夏齐栾施来奔【齐公作晋】
　　左传【齐惠栾髙氏皆耆酒信内多怨彊于陈氏而恶之夏有告陈桓子曰子旗子良将攻陈鲍亦告氏桓子授甲而如鲍氏遭子良醉而骋遂见文子则亦授甲矣使视二子则皆将饮酒桓子曰彼虽不信闻我授甲则必逐我及其饮酒也先伐诸陈鲍方睦遂伐栾髙氏子良曰先得公陈鲍焉徃遂伐虎门晏平仲端委立于虎门之外四族召之无所徃其徒曰助陈鲍乎曰何善焉助栾髙乎曰庸愈乎然则归乎曰君伐焉归公召之而后入公卜使王黑以灵姑銔率吉请防三尺焉而用之五月辰战于稷栾髙败又败诸庄国人追之又败诸鹿门栾施髙彊来奔陈鲍分其室晏子谓桓子必致诸公让徳之主也譲之谓懿徳凡有血皆有争心故利不可彊思义为愈义利之夲也蕴利生孽姑使无蕴乎可以滋长桓子尽致诸公而请老于莒桓子召子山私具幄幕器用从者之衣屦而反棘焉子商亦如之而反其邑子周亦如之而与之夫于反子城子公公孙防而皆益其禄凡公子公孙之无禄者私分之邑国之贫约孤寡者私与之粟曰诗云陈锡载周能施也桓公是以霸公与桓子莒之旁邑辞穆孟姬为之请髙唐陈氏始大】
　　【稷杜注祀后稷之处六国时齐有稷下舘在今山东青州府临淄县古临淄城西　棘杜注子山故邑齐国西安县东有防里亭后汉志作棘里今临淄县西北有棘里亭　夫于杜注济南于陵县西北有于亭今于陵城在长山县南二十里属山东济南府】
　　集説【蘓氏辙曰齐栾施髙彊皆嗜酒而恶陈氏鲍氏陈鲍及其醉而攻之不胜遂来奔髙彊不书非卿也　王氏葆曰公羊以为晋臣盖见晋有栾氏而误尔　髙氏闶曰鲁方通聘而受其奔亡之臣非义也　湛氏若水曰书齐栾施来奔罪纳亡也】
　　秋七月季孙意如叔弓仲孙貜帅师伐莒【意公作隐后同】左传【秋七月平子伐莒取郠献俘始用人于亳社臧武仲在齐闻之曰周公其不飨鲁祭乎周公飨义鲁无义诗曰徳音孔昭视民不佻佻之谓甚矣而壹用之将谁福哉】
　　【郠杜注莒邑当在沂水县界】
　　集説【杜氏预曰三大夫皆卿故书之季孙为主二子从之　王氏沿曰三子伐莒皆书者恶其专国而公不得为政也　王氏葆曰经书三卿而传止书平子则季孙主兵也　髙氏闶曰是时鲁间晋之衰故三卿帅师同伐莒欲一举灭之而三卿擅以为己功也　陈氏傅良曰舍中军矣曷为书三卿帅师四分公室叔弓为意如贰也襄十年作三军而三分公室三家各将其一昭五年舍中军而四分公室季氏择二二子各一于是伐莒叔弓佐意如序于仲孙貜之上而叔孙婼守自是迄春秋鲁有四卿而权归三家也　赵氏鹏飞曰鲁乗莒乱取郓田纳牟邑而取牟娄及防兹无怪莒有蚡泉之师也叔弓且败之矣今又三大夫并出此固皆意如之为也　家氏翁曰叔弓非叔孙氏乃临事所置之帅】
　　【案胡传谓三家四分公室季孙身为主将二子各帅一军为之副盖不知叔弓为叔肸后而误以为叔孙氏也项氏安世遂以为叔孙舍贤犹使公臣帅家徒则亦因胡传而迁就之耳当以陈氏傅良之説为正】
　　戊子晋侯彪卒
　　左传【戊子晋平公卒郑伯如晋及河晋人辞之游吉遂如晋】
　　九月叔孙舍如晋葬晋平公
　　左传【九月叔孙婼齐国弱宋华定卫北宫喜郑罕虎许人曹人莒人邾人滕人薛人人小邾人如晋葬平公也郑子皮将以币行子产曰丧焉用币用币必百两百两必千人千人至将不行不行必尽用之几千人而国不亡子皮固请以行既葬诸侯之大夫欲因见新君叔孙昭子曰非礼也弗聼叔向辞之曰大夫之事毕矣而又命孤孤斩焉在衰绖之中其以嘉服见则丧礼未毕其以丧服见是重受吊也大夫将若之何皆无辞以见子皮尽用其币归谓子羽曰非知之实难将在行之夫子知之矣我则不足书曰欲败度纵败礼我之谓矣夫子知度与礼矣我实纵欲而不能自克也昭子至自晋大夫皆见髙彊见而退昭子语诸大夫曰为人子不可不慎也哉昔庆封亡子尾多受邑而稍致诸君君以为忠而甚宠之将死疾于公宫辇而归君亲推之其子不能任是以在此忠为令徳其子弗能任罪犹及之难不慎也丧夫人之力弃徳旷宗以及其身不亦害乎诗曰不自我先不自我后其是之谓乎】
　　集説【李氏亷曰平公在位二十五年有湨梁祝柯澶渊商任沙随夷仪重丘澶渊于宋澶渊于虢之防盟是时承悼公之后诸侯亦和但除祝柯围齐无贬之外其余皆无足取也】
　　十有二月甲子宋公成卒【成公作戍】
　　左传【冬十二月宋平公卒初元公恶寺人柳欲杀之及丧柳炽炭于位将至则去之比葬又有宠】集説【孙氏复曰此年无冬者脱也　汪氏克寛曰何休谓昭公取呉孟子之年故贬之非也桓公四年七年削秋冬而贬之则皆不书事与月此年书十二月宋公卒而脱冬一字则传受承误而漏之耳况经无取孟子之文安得妄説耶】
　　【庚景王十午四年】十有一年【晋昭公夷元年齐景十七年卫灵四年蔡灵十二年郑简三十五年曹武二十四年平五年宋元公佐元年秦哀六年楚灵十年呉夷末十三年】
　　春王二月叔弓如宋葬宋平公【二月公作正月】
　　左传【十一年春王二月叔弓如宋葬平公也】
　　集説【髙氏闶曰卿共盟主之葬犹可言也卿共同列之葬非礼甚矣】
　　夏四月丁巳楚子防诱蔡侯般杀之于申【防谷或作干般音班】左传【景王问于苌曰今兹诸侯何实吉何实凶对曰蔡凶此蔡侯般弑其君之嵗也嵗在豕韦弗过此矣楚将有之然壅也嵗及大梁蔡复楚凶天之道也楚子在申召蔡灵侯灵侯将徃蔡大夫曰王贪而无信唯蔡于感今币重而言甘诱我也不如无徃蔡侯不可三月丙申楚子伏甲而飨蔡侯于申醉而执之夏四月丁巳杀之刑其士七十人】
　　公羊【楚子防何以名絶曷为絶之为其诱讨也此讨贼也虽诱之则曷为絶之懐恶而讨不义君子不子也】
