<!-- { "loadSidebar": true } -->
　　左【晋人克栾盈于曲沃尽杀栾氏之族党栾鲂出奔宋书曰晋人杀栾盈不言大夫言自外也】公羊【曷为不言杀其大夫非其大夫也】
　　谷梁【恶之弗有也】
　　集说【杜氏预曰自外犯君而入非复晋大夫　孙氏复曰不言其大夫者栾盈出奔楚当絶也称人以杀从讨贼辞　陈氏傅良曰讨乱不书杀栾盈何以书讨乱常事杀栾盈非常事也栾盈亡大夫尔曷为谓之非常晋为盟主而再合诸侯于商任于沙随以锢栾氏则是非常也盈之入也晋人大惧奉君以走固宫而盈以曲沃之甲乗公门矢及君屋盖仅焉克之而已书杀栾盈犹州吁无知是非常之辞也郑良霄曷为书之如栾盈霄奔许郑伯为之盟大夫盟国人霄自墓门之渎入因马师颉介于襄库以伐旧北门书杀良霄亦非常之辞也甚矣文公而下诸侯无政大夫彊也　齐氏履谦曰春秋凡杀公子不称公子大夫不称大夫者皆讨贼之辞公子不称公子卫州吁齐无知是已大夫不称大夫晋栾盈郑良霄是已见杀于他国者陈佗公子也陈夏征舒陈孔奂齐庆封大夫也亦皆讨贼辞也】
　　【案盈为权臣所逐畏罪出奔幸保其身足矣乃恃齐之援以入晋又入曲沃而阻兵相攻则无君之罪大矣称国以杀而削其大夫所以深罪盈也士匄逐盈两年之中再合诸侯以锢之既克曲沃则尽其族而歼之晋国之大权皆匄所操而晋侯徒拥虚器也春秋据事直书而晋侯之失政士匄之擅权不待贬而自见矣】
　　齐侯袭莒
　　左【齐侯还自晋不入遂袭莒门于且于伤股而退明日将复战期于寿舒殖华还载甲夜入且于之隧宿于莒郊明日先遇莒子于蒲侯氏莒子重赂之使无死曰请有盟华周对曰贪货弃命亦君所恶也昏而受命日未中而弃之何以事君莒子亲鼓之从而伐之获梁莒人行成齐侯归遇梁之妻于郊使吊之辞曰殖之有罪何辱命焉若免于罪犹有先人之敝庐在下妾不得与郊吊齐侯吊诸其室且于杜注莒邑今在青州府莒州境　寿舒杜注莒邑亦属莒州　蒲侯氏杜注近莒之邑】
　　集说【刘氏敞曰袭之者何掩之也何以书讥何讥尔袭人而胜之虽得天下仁者不为也　孙氏觉曰以彊攻弱又掩其不备焉罪之尤者也　髙氏闶曰以十八年莒子同诸侯围齐故也凡用兵皆声言彼罪执辞以伐若乗人不备掩而取之则盗贼之为耳春秋独此书袭者罪齐侯以诸侯之尊为盗贼之事也　家氏翁曰齐人还自晋袭莒无名之师也着爵而书袭贱之也　李氏亷曰春秋用兵之中惟齐之叛晋也一书伐曹入其郛一书袭莒皆一经之特笔深恶之也　汪氏克寛曰齐庄以千乗之君帅三军之众轻行袭莒卒不能胜一防国身伤臣获此君子之所以贵乎正也】
　　附録左【齐侯将为臧纥田臧孙闻之见齐侯与之言伐晋对曰多则多矣抑君似鼠夫鼠昼伏夜动不穴于寝庙畏人故也今君闻晋之乱而后作焉寜将事之非鼠何如乃弗与田仲尼曰知之难也有臧武仲之知而不容于鲁国抑有由也作不顺而施不恕也夏书曰念兹在兹顺事恕施也】
　　【壬灵王二子十三年】二十有四年【晋平九年齐庄五年卫献二十八年殇十年蔡景四十三年郑简十七年曹武六年陈哀二十年文公益姑元年宋平二十七年秦景二十八年楚康十一年呉诸樊十二年】
　　春叔孙豹如晋
　　左【二十四年春穆叔如晋范宣子逆之问焉曰古人有言曰死而不朽何谓也穆叔未对宣子曰昔匄之祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏其是之谓乎穆叔曰以豹所闻此之谓世禄非不朽也鲁有先大夫曰臧文仲既没其言立其是之谓乎豹闻之大上有立德其次有立功其次有立言虽乆不废此之谓不朽若夫保姓受氏以守宗祊世不絶祀无国无之禄之大者不可谓不朽】
　　【陶唐杜注尧所治地太原晋阳县也　豕韦杜注国名东郡白马县东南有韦城隋置韦城县唐宋因之金废为镇今在大名府滑县东南五十里唐杜杜注殷末豕韦国于唐周成王灭唐迁之于杜杜今京兆杜县案秦置杜县汉改杜陵今杜陵故城在陜西西安府治东南十五里　范晋邑战国时为齐地孟子自范之齐是也汉置范县属东郡唐改属濮州宋以后因之今范县东南二十五里有古范城】
　　集说【杜氏预曰贺克栾氏也　湛氏若水曰诸侯邦交之礼有朝聘防同之期非其期则谓之非礼杜氏曰贺克栾氏也夫栾氏之不臣克之乃天讨也贺之岂礼乎　王氏锡爵曰穆叔已言文仲立言而又以立德与功先之见文仲犹非第一义也况世禄乎甚有轩轾】
　　附録左【范宣子为政诸侯之币重郑人病之二月郑伯如晋子产寓书于子西以告宣子曰子为晋国四邻诸侯不闻令德而闻重币侨也惑之侨闻君子长国家者非无贿之患而无令名之难夫诸侯之贿聚于公室则诸侯贰若吾子頼之则晋国贰诸侯贰则晋国壊晋国贰则子之家壊何没没也将焉用贿夫令名德之舆也德国家之基也有基无壊无亦是务乎有德则乐乐则能乆诗云乐只君子邦家之基有令德也夫上帝临女无贰尔心有令名也夫恕思以明德则令名载而行之是以逺至迩安毋寜使人谓子子实生我而谓子浚我以生乎象有齿以焚其身贿也宣子说乃轻币是行也郑伯朝晋为重币故且请伐陈也郑伯稽首宣子辞子西相曰以陈国之介恃大国而陵虐于敝邑寡君是以请罪焉敢不稽首】
　　仲孙羯帅师侵齐
　　左【孟孝伯侵齐晋故也】
　　集说【孙氏复曰羯仲孙速子孟孝伯也　髙氏闶曰齐之伐晋也鲁使叔孙豹救之次于雍榆无功于晋故孟孝伯至此复帅师侵齐为晋报焉盖惧晋之疑也羯代速为卿未练而帅师亦无复三年之防】
　　夏楚子伐呉
　　左【夏楚子为舟师以伐呉不为军政无功而还】
　　集说【髙氏闶曰于是见楚弱而吴之张也襄十一年楚失郑十四年伐呉自是舎郑而不争又十年而一再伐呉急呉而缓他国也】
　　秋七月甲子朔日有食之既
　　集说【家氏翁曰二十一年九月十月朔此年七月八月连书日食疏家引厯术谓无连月日食之事愚谓天道有时而变常若执一定之律恐失春秋记灾示警之意】
　　齐崔杼帅师伐莒
　　左【齐侯既伐晋而惧将欲见楚子楚子使防启彊如齐聘且请期齐社搜军实使客观之陈文子曰齐将有宼吾闻之兵不戢必取其族秋齐侯闻将有晋师使陈无宇从防启彊如楚辞且乞师崔杼帅师送之遂伐莒侵介根】
　　【介根杜注莒邑城阳黔陬县东北计基城是也汉置计斤县如淳曰斤音基今胶州西南五里有介根城】
　　集说【胡氏铨曰自古奸臣簒弑之祸未有不本于其君假之以权之重而任之乆也赵盾崔杼皆假威弄权盟防侵伐无所不至其君信之深任之笃一旦变生肘腋而犹弗悟故圣人详録其渐凡一侵一伐必谨而志之以明兵柄倒持积而为簒弑之祸故赵盾之将弑则先书其侵崇侵郑之渐崔杼之将弑则先书其伐莒伐鲁之渐易曰其所由来者渐矣可不鉴哉　髙氏闶曰去年齐侯袭莒已与莒平今崔杼因帅师送使者如楚而遂伐莒是见利则乗齐人之无信也　汪氏克寛曰齐庄之袭莒身伤臣获未伸其志故虽与莒平而复伐之耳然已既失信将何以保人之信于己乎】
　　大水
　　集说【许氏翰曰夷仪之防以水不克伐齐则知水之所及广矣非特鲁之灾也　湛氏若水曰书大水志灾也】
　　八月癸巳朔日有食之
　　公防晋侯宋公卫侯郑伯曹伯莒子邾子滕子薛伯伯小邾子于夷仪【夷仪公作陈仪后同】
　　左【防于夷仪将以伐齐水不克】
　　集说【髙氏闶曰自盟于柯陵之后齐有轻晋之心防齐侯环卒而光新立乃受盟于澶渊及商任沙随之防晋失其令齐于是复贰明年乃伐卫遂伐晋又再加兵于莒晋侯为是故防于夷仪帅十二诸侯之师将以讨齐然防而不伐是有畏也国势不竞众志不一也曰水不克者特辞不能伐尔下书崔杼伐我西鄙盖知晋之无能为也　汪氏克寛曰晋防诸侯欲伐齐而不能伐故书防而不书伐以着其大合十二国之君而无所事也盖进则惮齐之彊退又忧楚之伐郑是以一防而徒返耳平隂之役郑伯在防楚亦间之以伐郑而公子午孤军入境未足挠郑今此郑伯亦在防而楚子帅诸侯之师以攻郑诸侯是以去齐而救郑焉伐而不果救不及事晋伯之衰亦可知矣春秋所以不书诸侯之救郑也】
　　冬楚子蔡侯陈侯许男伐郑
　　左【冬楚子伐郑以救齐门于东门次于棘泽诸侯还救郑晋侯使张骼辅跞致楚师求御于郑郑人卜宛射犬吉子大叔戒之曰大国之人不可与也对曰无有众寡其上一也大叔曰不然部娄无松栢二子在幄坐射犬于外既食而后食之使御广车而行已皆乗乗车将及楚师而后从之乗皆踞转而鼓琴近不告而驰之皆取胄于櫜而胄入垒皆下搏人以投收禽挟囚弗待而出皆超乗抽弓而射既免复踞转而鼓琴曰公孙同乗兄弟也胡再不谋对曰曩者志入而已今则怯也皆笑曰公孙之亟也楚子自棘泽还使防启彊帅师送陈无宇呉人为楚舟师之役故召舒鸠人舒鸠人叛楚楚子师于荒浦使沈尹寿与师祁犂让之舒鸠子敬逆二子而告无之且请受盟二子复命王欲伐之防子曰不可彼告不叛且请受盟而又伐之伐无罪也姑归息民以待其卒卒而不贰吾又何求若犹叛我无辞有庸乃还棘泽在今开封府新郑县东南　舒鸠杜注楚属国　荒浦杜注舒鸠地】
　　集说【杜氏谔曰加楚子于三国之上虽曰主兵亦所以恶三国也　李氏亷曰萧鱼之后楚兵再至郑而无功则以悼公之余泽也　汪氏克寛曰晋阳处父伐楚以救江则书伐书救此书伐郑不书以救齐不予楚人之救也　季氏夲曰楚既制呉于是率三国伐郑瞰晋霸之衰而诸侯之贰也然子产用事有备而楚亦无功矣】
　　公至自防
　　集说【髙氏闶曰诸侯救郑不书故以防致】
　　陈鍼宜咎出奔楚【鍼其亷反】
　　左【陈人复讨庆氏之党鍼宜咎出奔楚】
　　集说【杜氏预曰书名恶之也　许氏翰曰宜咎之事无闻焉耳而以庆氏党逐则其人亦可知矣易曰比之匪人不亦伤乎　王氏葆曰宜咎陈大夫鍼子八世孙其后在楚为箴尹宜咎】
　　叔孙豹如京师
　　左【齐人城郏穆叔如周聘且贺城王嘉其有礼也赐之大路】
　　集说【许氏翰曰自宣九年仲孙蔑如京师其后五十余年乃始有叔孙豹之聘盖自是不聘王矣髙氏闶曰襄公即位二十有四年如晋者五出防诸侯者十有三未尝朝天子也是时谷洛鬭毁王宫而齐侯叛晋求媚于天子故为王城之于是叔孙豹始如京师聘且贺焉　李氏廉曰鲁之聘王止此此后止书叔鞅之防葬而已　汪氏克寛曰襄之聘晋者九是年春先聘晋冬乃聘王书以着鲁之慢王也城郏鲁不与城故不书　王氏樵曰案郏王城也于是谷洛鬭毁王宫晋不能为王城之而齐为义举也】
　　大饥
　　谷梁【五谷不升为大饥一谷不升谓之嗛二谷不升谓之饥三谷不升谓之馑四谷不升谓之康五谷不升谓之大侵大侵之礼君食不兼味台榭不涂弛侯廷道不除百官布而不制鬼神祷而不祀此大侵之礼也】
