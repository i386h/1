<!-- { "loadSidebar": true } -->
　　集説【啖氏助曰凡昏姻合礼者皆不书如鲁往他国亲迎皆常事不书他国来亦如之凡书者皆讥也　陆氏淳曰公羊云亲迎礼也案合礼则常事不书故知谷梁讥逆女于齐是也　刘氏敞曰此何以书讥何讥尔讥以雠之子共宗庙也又曰杜氏云礼也非也若其当礼则常事尔法当不书书之是非常者也　陈氏傅良曰亲逆女不书惟荘公特书之则以娶齐女也于是荘公生三十七年而在位二纪矣制于其母必齐女也而后娶齐人重要之为之亲纳币而观社遇于谷盟于扈一嵗而三见于齐丹桓宫楹刻其桷以饰夫人夫人犹逾时然后入大夫宗妇以币觌此何礼也是故书逆书至而后书入夫人未有言入者入难辞也书逆以病荘公也书入以恶哀姜也亦以讥齐桓也春秋之书夫人未有详于此者也　呉氏曰亲迎常事不书公纳币越三年而后得亲迎以非常而书故致之以示讥也】
　　秋公至自齐
　　谷梁【迎者行见诸舍见诸先至非正也】
　　胡传【谷梁子曰亲迎常事也不志此其志何也不正其亲迎于齐也或曰常事不志嵗事之常也亲迎可以常乎则其説误矣所谓常者其事非一有月事之常则视朔是也有时事之常则搜狩是也有嵗事之常则郊祀雩祭之类是也有合礼之常则昏姻纳币逆女至归之类是也凡此类合礼之常则不志矣其志则于礼不合将以为戒者也若夫崩薨卒葬即位之类不以礼之合否而皆书此人道始终之大变也其于亲迎异矣】
　　集説【孙氏觉曰荘公亲迎于齐当与夫人偕至夫人未至而荘公先还告至于庙春秋志其告庙之实且罪其先夫人而至也谷梁曰先至非正此説是也　张氏洽曰王裒读蓼莪之诗而哀痛终其身荘公思妃耦之合两年之间三至齐廷而念不及其父春秋所以详书而诛其心也欤】
　　八月丁丑夫人姜氏入
　　左传【秋哀姜至】
　　公羊【其言入何难也其言日何难也其难奈何夫人不偻不可使入与公有所约然后入】谷梁【入者内弗受也日入恶入者也何用不受也以宗庙弗受也其以宗庙弗受何也娶雠人子弟以荐舍于前其义不也受也】
　　胡传【何以不致不可见乎宗庙也姜氏齐防公之女入者不顺之辞以宗庙为弗受也昏义以正始为先而公不与夫人皆至姜氏不从公而入已失夫妇之正弑闵孙邾之乱兆矣荘公不胜其母越礼逾时俟雠人之女荐舍于宗庙以成好合卒使宗嗣不立弑逆相仍几至亡国故春秋详书其事以着荘公不孝之罪为后戒也】
　　集説【何氏休曰偻疾也齐人语约约逺媵妾也夫人稽防不肯疾顺公不可使即入公至后与公约定八月丁丑乃入故为难辞也　孙氏复曰公亲迎于齐不俟夫人而至失夫之道也妇人从夫者也夫人不从公而入失妇之道也夫不夫妇不妇何以为国非所以奉先公而绍后嗣也不乱何待　张氏洽曰妻者齐也书八月丁丑入见后公而至之日多也家氏翁曰不书至或谓其娶雠女不敢以见于庙彼丹楹刻桷崇奢丽以夸示之何以能知愧而不使见于庙乎谷梁所谓宗庙有弗受焉尔　呉氏曰凡卿为君逆夫人本非礼也犹且以夫人同至公亲往逆而不与同至失礼甚矣　王氏元杰曰昏礼莫重于亲迎入国莫严于庙见见而告至礼之常也荘公于齐不共戴天况娶其女以奉祀何以见先君乎易归妹之上九承筐无实程氏曰当归妹之终篚筐旣空不可以承祭祀无终之象见矣夫妇大伦之本而公不与夫人偕至越礼败度非小失也且荘公待年越礼娶雠人女丹楹刻桷以夸耀之岂告至之礼而独阙焉春秋变文书入义不可入而入宗庙有所不受削其告至之辞也然书至之辞缓书入之辞厉恶之深而恶之极也圣人之情见矣】
　　戊寅大夫宗妇觌用币
　　左传【公使宗妇觌用币非礼也御孙曰男贽大者玉帛小者禽鸟以章物也女贽不过榛栗枣脩以告防也今男女同贽是无别也男女之别国之大节也而由夫人乱之无乃不可乎】
　　公羊【觌者何见也用者何用者不宜用也见用币非礼也然则曷用枣栗云乎腶脩云乎】谷梁【觌见也男子之贽羔鴈雉腒妇人之贽枣栗腶脩用币非礼也用者不宜用者也】胡传【公事曰见私事曰觌见夫人礼也曷为以私言之夫人不可见乎宗庙则不可以临羣臣故以私言之也觌用币何以书男贽大者玉帛小者禽鸟以章物也女贽不过榛栗枣脩以告防也今男女同贽是无别也公子牙庆父之乱兆矣春秋详书正始之道也】
　　集説【杜氏预曰宗妇同姓大夫之妇礼小君至大夫执贽以见明臣子之道荘公欲奢夸夫人故使大夫宗妇同贽俱见　刘氏敞曰谷梁曰礼大夫不见夫人非也君祭于庙大夫夫人俱在其中可得勿见乎然则不见者殆谓不常见尔今夫人始至而大夫见之是礼然矣何谓非礼乎　髙氏闶曰特牲馈食则宗妇统于主妇此曰宗妇则凡宗族之妇盖主妇在其中矣　胡氏宁曰大夫宗妇觌讥同见也故不称及用币讥同贽故特书用若大夫不觌只书宗妇觌足矣以丹楹刻桷等事考之其使大夫觌宜有之矣　张氏洽曰夫人至大夫见于宗庙妇见于内礼也今竝觌同贽特书以讥其失男女之别　呉氏曰楚懐王客死于秦其子顷防王迎妇于秦司马氏痛之曰忍其父而昏其雠彼父但为秦所拘防而已未尝被杀司马氏犹痛之况鲁荘之父为齐所杀而又娶其女则忍父昏雠之罪奚啻数十倍于楚顷防也哉方且饰桓宫用觌币以夸富盛于齐女荘之庸愚一至此极异日滛纵弑逆之祸殆势之所必至也　齐氏履谦曰荘公冒丧纳币二年之间三至齐廷又遇于谷盟于扈越礼不顾如此其急而齐人有疑如此其缓亲逆而不与俱入既至而觌见有加圣人备书于经则不惟见夫人之伉而荘公不能正身率礼遂使嗣子受祸几至亡国其是非得失之迹设施于前而成败吉凶之故效騐于后此春秋所以为耸善抑恶之书见诸行事深切着明　汪氏克寛曰男女有别人伦之本也荘公以大夫宗妇同贽俱觌而致哀姜通共仲弑嗣君之祸唐髙宗以百官命妇同宴于麟徳殿而致武后滛毒遂移唐祚嫌疑之际可不慎夫春秋书娶夫人惟哀姜最详自盟防纳币于始至宗妇觌用币于终见于经书其事十有四以其礼之非常故辞繁而不杀也】
　　【案古者仕于其国有见小君之礼则夫人始至而大夫见之固亦礼之所有矣谷梁传谓礼大夫不见夫人与诸传不合疑刘氏敞之驳为是再考公羊及胡传皆以宗妇为大夫之妻盖兼异姓者言之杜氏预以为同姓大夫之妇其説不同孔氏頴达曰防二年葬齐姜传称齐侯使诸姜宗妇来送葬诸姜是同姓之女知宗妇是同姓大夫之妇故应以杜氏为正】
　　附录左传【晋士蒍又与群公子谋使杀防氏之二子士蒍告晋侯曰可矣不过二年君必无患】
　　大水
　　集説【何氏休曰夫人不制隂气盛故明年复大水也张氏洽曰夫人姜氏入而大水应之天人感应之速如此春秋所以书也　吕氏祖谦曰政有不得于此则灾变见乎彼理之必然也人君覩此而知所戒惧则危亡之祸何从而至哉春秋之世多水灾其必有所为矣　汪氏克寛曰荘公娶雠女又奢僭以夸示之故有隂沴之应唐髙宗立太宗才人武氏为昭仪而万年宫夜大雨水几溺其身天人相感之际焉可诬也】
　　冬戎侵曹曹羁出奔陈赤归于曹
　　集説【杜氏预曰羁盖曹世子也先君既葬而不称爵者微弱不能自定曹人以名赴　赵氏匡曰羁未逾年之君出奔不书爵言不能嗣先君也　陈氏岳曰戎既侵曹而羁曰奔是曹惧戎而出其君明矣羁既出赤乃入是戎出羁而纳赤亦明矣讵可谓羁大夫欤　刘氏敝曰曹羁何以名贬曷为贬羁不子也又曰赤者何曹之庻公子也此曹之庻公子曷为不系曹贬曷为贬曹非赤之所可号归非赤之所可名归非赤之所可名则其曰赤归于曹何易也何易尔易乎戎也又曰曹羁出奔陈赤归于曹赤之为者与郑伯突无以异突因宋赤因戎皆夺其君然而春秋一贬之无上下之异者春秋治治不治乱者也使郑忽曹羁事亲而孝为上而礼在丧而哀临事而恭大夫顺之国人信之虽有宋戎之众突赤之孽何缘而起然而君臣交争兄弟为讐者上有失故下得也苏氏辙曰羁曹荘公世子既葬而不称爵不能君也公羊曰羁曹大夫也曹无大夫羁之书三谏而去贤之也以为曹无大夫则二十六年曹杀其大夫何也以为有大夫乎则贤羁而不氏何也故曹羁者曹之世子而非大夫也赤曹公子归为君者也羁出则赤归无难矣　薛氏季宣曰羁者曹之嗣赤者子之非正者戎间曹之兄弟争国侵其疆场而羁奔赤反亦曹羁无立之罪也　陈氏傅良曰君在丧称子其曰曹羁不能为子也侵浅事也以千乘之国不能守不可以言子矣然奔君未有言故者言故犹愈于自奔也　家氏翁曰忽与羁皆系之于国以其为当立者也突挟乱臣赤挟戎皆去其公子之号所以诛也　呉氏澂曰上年十一月曹荘公卒今年三月葬则羁以世子嗣位葬其先君至是冬在位期年矣为戎所逐而出不书爵而书名义与郑忽同　程氏端学曰王氏曰宋执祭仲立突而逐忽故先书突而后言忽明郑有君突簒之也今后言赤而先书羁明曹无君赤乃国人所逆耳愚案逆与不逆未可知今以经文观之王氏先后之説庶矣　汪氏克寛曰突归于郑郑忽出奔卫莒去疾入于莒莒展舆出奔吴与此书法相似然去疾以国氏而突赤不氏国去疾正而突赤不正也忽展舆皆以突去疾入而后出今羁闻赤入而先奔则弱不能立又甚矣　邵氏实曰突恃强援而入羁畏强敌而出入之先者恃之至也出之先者畏之至也】
　　郭公
　　胡传【此郭公也义不可晓而先儒或以为郭亡者于传有之齐桓公之郭问父老曰郭何故亡曰以其善善而恶恶也公曰若子之言乃贤君也何至于亡父老曰郭君善善不能用恶恶不能去所以亡也攷其时与事谓之郭亡理或然也夫善善而不能用则无贵于知其善恶恶而不能去则无贵于知其恶未之或知者犹有所觊也夫既或知之矣不能行其所知君子所以髙举逺引小人所以肆行而无忌惮也然则非有能亡郭者郭自亡尔】
　　集説【杜氏预曰盖经阙误也自曹羁以下公羊谷梁之説既不了又不可通之于左氏故不采用赵氏匡曰公谷皆云赤者盖郭公也案郭公自是阙文赤者曹公子也文义都不相闗传误甚矣　刘氏敞曰郭公者何无闻焉尔或曰是郭亡也孰亡之盖齐灭之齐灭则其曰亡何郭公善善而不能用恶恶而不能去非有能亡郭者也郭自亡也　孙氏觉曰春秋书梁亡言梁之自亡也管子载郭亡之迹盖亦曰郭自亡尔公与亡字相近疑经书郭公为郭亡也然疑误之事圣人阙之善善恶恶之説足以训后世且当存之　苏氏辙曰阙文也公羊谷梁曰郭公赤也失国而归于曹也使郭公失国而归曹将书曰郭公赤出奔曹先书赤归于曹而继之以郭公非词也汪氏克寛曰说文亡字从人从乚与公字相似故传误　张氏溥曰或云春秋时无郭国疑即东虢也】
　　【壬惠王子八年】二十有五年【齐桓十七年晋献八年卫惠三十一年蔡穆六年郑文四年曹僖二年陈宣二十四年惠四年宋桓十三年秦宣七年楚成三年】
　　春陈侯使女叔来聘【女音汝　此诸侯交聘之始】
　　左传【陈女叔来聘始结陈好也】
　　谷梁【其不名何也天子之命大夫也】
