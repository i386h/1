<!-- { "loadSidebar": true } -->
　　集说【程子曰诸国同心欲伐齐故书同盟　陈氏傅良曰同盟至新城而再见断道之后不曰同盟者寡矣　赵氏鹏飞曰初晋为清丘之盟以求诸侯而以大夫主之诸侯亦以大夫聼命宜其不足以结信也陈人不防宋师伐之而卫人叛盟伐宋卒之召楚人之兵围宋者九月不解而宋与楚平其失皆本于清丘之防晋景不亲之而以大夫为会也今楚兵虽退而宋已为楚北方无宋藩篱益薄矣晋侯惧而复为断道之盟所以固鲁卫曹邾之心也楚方虎视列国宋既屈而为楚诸侯危矣幸晋景能收其余以为宗主故皆举其爵而予之以振霸主之余烬也家氏翁曰爵五国之君贵之也是时楚焰大张晋孱日甚清丘断道两盟皆幸其犹能同也　李氏廉曰此盟诸皆以为谋齐而谷梁独以为外楚盖拘于同尊同外之例恐非事实然此举出于宋及楚平之后而徴会于齐则初意为盟诚因惧楚但郤克既怒齐遂就起伐齐之谋耳谷说亦不为无据　汪氏克寛曰鲁卫曹邾皆廹于齐故同有伐齐之心而晋又欲讨其贰防逢其适观明年晋卫伐齐又二年四国与齐战鞌则此盟为同谋伐齐可知矣鞌战邾人不与者国小不能以兵从也　黄氏正宪曰鲁卫曹邾皆相邻之国是时宋与楚平若以宋为向导而东侵则四国实为门户而唇齿相依者也断道之盟不可已也矣】
　　【案断道之盟诸传以为谋齐谷梁以为外楚考其情事二说并可用也宋楚既平南风方竞曹卫适当其冲晋为盟主合诸侯以共筹之则外楚者其本谋也郤克征会而齐侯不至仅使四大夫如防晋人怒而执之则伐齐之举亦即于此盟定其谋也故李氏廉兼取二说】
　　附录左传【秋八月晋师还　范武子将老召文子曰燮乎吾闻之喜怒以类者觧易者实多诗曰君子如怒乱庶遄沮君子如祉乱庶遄已君子之喜怒以己乱也弗己者必益之郤子其或者欲己乱于齐乎不然余惧其益之也余将老使郤子逞其志庶有豸乎尔从二三子唯敬乃请老郤献子为政】
　　秋公至自会
　　集说【汪氏克寛曰宣公会盟两书至黑壤之会事齐而不事晋危晋之见讨而不得释也断道之盟背齐而与晋谋伐齐危齐人之见讨也宣自即位以来卑屈事齐惟恐获戾末年遽有伐之之意初乞师于楚寻复求助于晋齐近于鲁而远借援于大国以间朝夕之好岌岌乎其殆哉】
　　冬十有一月壬午公弟叔肸卒【肸许乙反】
　　左传【冬公弟叙肸卒公母弟也凡大子之母弟公在曰公子不在曰弟凡称弟皆母弟也】谷梁【其曰公弟叔肸贤之也其贤之何也宣弑而非之也非之则胡为不去也曰兄弟也何去而之与之财则曰我足矣织屦而食终身不食宣公之食君子以是为通恩也以取贵乎春秋】
　　胡传【称弟得弟道也称字贤也何贤乎叔肸宣弑而非之也非之则胡为不去也兄弟无絶道故虽非之而不去也与之财则曰我足矣终身不食宣公之禄君子以是为通恩也论情可以明亲亲言义可以厉不轨所以取贵乎春秋书曰公弟而称字以表之也公子为正大夫而书卒贵也不为大夫而特书卒贤也或以为叔肸宠弟在宣公有私亲之爱故生而赐氏俾世其卿则其说误矣诚使叔肸有宠生而赐氏则是贵戚用事之卿岂有不见于经者齐年郑语在外之见于经者季友仲遂在内之见于经者势必与闻政事执国命矣况宣公之时烦于聘问会朝之礼遂蔑季孙归父交于邻国众矣而独叔肸不与焉其非生而赐氏俾世其卿亦明矣】
　　集说【杨氏士勋曰卫侯之弟鱄去君传云合于春秋此不去君传亦取贵于春秋者易称君子之道或出或处或黙或语鱄以卫侯恶而难亲恐罪及已故弃之而去使君无杀臣之恶兄无害弟之愆故得合于春秋此叔肸以君有大逆不可受其禄食又是孔懐之亲不忍奋飞使君臣之节两通兄弟之情俱畅故亦取贵于春秋叔肸书字鱄直称名者叔肸内可以明亲亲外足以厉不轨比鱄也贤乎远矣故贵之称字鱄虽合于春秋无大善可应故直书名而已陆氏淳曰啖氏云叔肸非卿也卒而书之嘉其行合于义故特曰公弟明其得弟道也　陈氏傅良曰公弟者何非见大夫也非大夫而卒贤之也贤之所以恶宣公也　黄氏仲炎曰其曰公弟犹曰公子也以先君之子称之故曰公子以今君之兄弟称之故曰公弟　赵氏鹏飞曰内臣卒者二十有三未有书公弟而且字之者今公弟叔肸卒春秋之变文惟此一而已肸耻食污君之禄而不仕是以圣人异之书曰公弟且字之以别其贤也　程氏端学曰此记叔肸之始也肸文公子惠伯也肸之子公孙婴齐婴齐之子叔老老之子叔弓弓之子叔輙叔鞅輙之子叔诣叔弓之曾孙叔还　李氏廉曰兄弟先公之子当称公子诸侯之兄弟当称字其称弟称名若齐年郑语卫黑背陈招之类者罪其兄有宠爱之私亦罪其人之恃宠而当国也陈光秦鍼宋辰卫鱄佞夫之类罪其兄薄友爱之义亦罪其人之不能尽道以取祸也蔡季许叔纪季蔡叔鲁季子等称字者春秋之正例无贬辞也无贬即贤之也其不称公子者不以贵戚累之其不称弟者不以私与薄累其兄也止系国者言与国一体也季子不可称国则以子系之美之也叔肸书字而书弟所以异于其余称弟者也　汪氏克寛曰佞夫齐年郑语宋辰秦鍼陈光招卫黑背鱄称弟不称字许叔蔡叔蔡季纪季称字不称弟又曰成二年书公孙婴齐帅师自是终春秋之世世为大夫盖叔肸辞禄不受而宣公以母弟懿亲命其子为大夫也】
　　【案季友叔肸皆内兄弟之贤者也友有定乱之勲肸有通恩之美春秋于其卒也书名书字以襃之未可以仲遂为比也友称公子而肸称公弟者友卒于僖公之时不得以弟称也胡传于仲遂季友皆以为生而赐氏俾世为卿于叔肸则极辨其非今考叔肸卒后未逾三年而其子婴齐帅师厥后世为大夫盖肸不受禄而宣公加恩于子孙则赐氏之说亦未可断以为必无也胡传相沿已久姑存之以俟考】
　　【庚定王十午六年】十有八年【晋景九年齐顷八年卫穆九年蔡景公固元年郑襄十四年曹宣四年陈成八年杞桓四十六年宋文二十年秦桓十四年楚庄二十三年】
　　春晋侯衞世子臧伐齐
　　左传【十八年春晋侯卫大子臧伐齐至于阳谷齐侯会晋侯盟于缯以公子彊为质于晋晋师还蔡朝南郭偃逃归】
　　胡传【保国以礼为本者也齐顷公不谨于礼自已致宼所谓国必自伐而后人伐之矣】集说【薛氏季宣曰齐不与于诸侯之会而伐之也书卫之世子代父掌兵非子道也　赵氏孟何曰晋文公卒齐不复从晋盟晋是以不竞于楚而歴三君问不及齐齐东方大国也晋不得齐则诸侯不附景公为断道之会始征防于齐而齐侯不至于是自将以伐齐庶乎知所伐矣　家氏翁曰齐自懿惠以来比世再簒怙彊妄行渔猎小国其罪亚于楚晋景懦无立志忽兴师伐齐亦足耸听春秋何贬焉吴氏澂曰防朝与伐国皆非世子之所宜也　汪氏克寛曰齐自翟泉以来不与于晋之会盟而恃其彊大侵暴小国是以晋景欲振奕世之伯业始则君率卫以伐齐既而正卿举合境之兵偕鲁卫曹以战齐盖非专以妇人笑客之故也　金氏贤曰断道之盟欲以外楚义也顷公不与曲在齐矣故书晋侯以许其伐　黄氏正宪曰齐自翟泉以来恃彊轻晋鲁防无娄因晋征齐也而竟置不报故断道之盟亦不与焉此晋之所以不图楚而谋齐也】
　　【案晋为盟主征防于齐而齐不至晋侯伐之宜矣胡传谓上卿执国命取必于君以行其私春秋书之以见伐者之罪今考左氏所载郤献子请伐齐晋侯弗许请以其私属又弗许则阳谷之役岂肯亲帅大众而为郤克报怨乎若四国战鞌则郤克之逞志于齐也】
　　公伐杞
　　集説【徐氏彦曰公伐莒莱邾凡近鲁小国无不被伐公之恶也悉矣　高氏闶曰自文十六年来朝而不复至故伐之己不修德而欲人朝已亦不思之甚矣　赵氏鹏飞曰杞世婚于鲁杞桓公鲁出而且娶于鲁僖文之世各一来朝惟宣公杀恶及视以自立杞伯盖以宣为僖文之罪人未尝朝焉宣公憾之故躬擐甲兵以伐君子不以杞被伐为不幸适所以张杞桓之义也　李氏廉曰自此以前侵伐十四凡九书公自此以后侵伐十二惟四书公】
　　夏四月
　　附录左传【夏公使如楚乞师欲以伐齐】
　　秋七月邾人戕鄫子于鄫【戕音墙鄫谷作缯】
　　左传【秋邾人戕鄫子于鄫凡自虐其君曰弑自外曰戕】
　　公羊【戕鄫子于鄫者何残贼而杀之也】
　　谷梁【戕犹残也捝杀也】
　　胡传【戕者残贼而杀之也于鄫者刺臣子不能救君难也重门击柝廉陛等威侍卫守御之严奚至于坐使其君为邾人残贼杀之而莫御乎邾人盖尝执鄫子用之则不共戴天之世雠也既不能复又使邾人得造其国都而戕杀其君曰于鄫者所以深责鄫之臣子至此极也】
　　集说【何氏休曰支解节断之故变杀言戕戕则残贼恶无道也言于鄫者刺鄫无守备　薛氏季宣曰戕者杀异国之君也邾力足以加鄫而屡无道于鄫则鲁以彊大加邾盖出乎尔者也　汪氏克寛曰邾称人盖邾子而贬之也使果微者则当书曰盗杀鄫子某今曰邾人则为邾子明矣邾文公用鄫子邾定公戕鄫子皆黜称人恶其奕世凶虐灭人理而悖天常也蔡灵蔡昭见杀则录其名而鄫之二君不名盖无罪而受祸尔】
　　甲戌楚子旅卒【旅谷作吕楚始书卒】
　　左传【楚庄王卒楚师不出旣而用晋师楚于是乎有蜀之役】
　　【蜀杜注鲁地泰山博县西北有蜀亭在今山东济南府秦安州西】
　　公羊【何以不书葬呉楚之君不书葬辟其号也】
　　胡传【楚僭称王不书葬者恐民之惑而避其号是仲尼削之也】
　　集说【何氏休曰旅即庄王也葬从臣子辞当称王故絶其葬　孔氏颖逹曰礼坊记曰天无二日国无二王示民有君臣之别春秋不称楚越之王丧恐民之惑也郑康成云楚越之君僭号称王不称其丧谓不书葬也　孙氏复曰不书葬者贬之也吴楚僭极恶重王法所诛故皆不书葬以贬之　高氏闶曰前此不书楚子之卒此书之者以楚入为害甚于前日列国不能自正乃相为朝聘相与盟誓相通问好故自此详志其卒也　家氏翁曰楚入春秋百年武文成穆未有窥周室之心也楚庄睥睨周鼎欲遂僭王之夙心故春秋书法为之一变其存也书之曰子其殁也卒之曰子而不葬抑之也示共主在周虽欲僭而莫得也论者乃谓春秋进之是以爵之贵之是以终之非知春秋者也　汪氏克寛曰鲁史必书楚王某卒圣人革其僭号故曰楚子某卒又曰楚至僖二十一年成王会盂始书子至庄王始书卒呉至襄十二年寿梦始书子书卒徐至昭四年驹王章羽书子又曰朱子纲目于七雄称王皆书曰某君汉以后僭国称帝者皆书曰某主盖取法于春秋吴楚书子之义也然吴楚称子特从天子所封之本爵而黜其僭号也后世僭国非有朝廷封爵而自称皇帝故但曰某主耳　王氏锡爵曰楚庄亦一时之雄也然肆其彊暴而宋陈郑皆被其毒所为贪欲之事非有假仁义以正天下之功说者乃以桓文竝称岂不误哉】
　　【案楚不书葬胡从公羊以为避其号者是也谓楚吴徐皆降称子与滕侯杞伯之称子同例则义有未安盖滕杞爵本侯伯为时王所黜故皆书子非圣人降之也楚吴徐僭号称王乃时王之所不能禁者于是从其始封之爵而书子以正其僭逆之罪亦非圣人降之也必谓春秋进退诸侯则先已自蹈于僭何以正人之僭乎今故删节胡传】
　　公孙归父如晋
