<!-- { "loadSidebar": true } -->
　　胡传【大辰心也心爲明堂天子之象其前星太子后星庶子孛星加心象天子适庶将分争也后五年景王崩王室乱刘子单子立王猛尹氏召伯立子朝歴数载而后定至哀十三年有星孛于东方不言宿名者不加宿也当是时吴人僭乱慿陵上国日敝于兵骨如莽其戾气所感固将壅吴而降之罚也故氛祲所指在于东方假手越人吴国遂灭天之示人显矣史之有占明矣】
　　集说【杜氏预曰大辰房心尾也妖变非常故书　孔氏颖逹曰释天云大辰房心尾也大火谓之大辰李廵云大辰苍龙宿之体最爲明故曰房心尾也大火苍龙宿心以候四时故曰辰孙炎曰龙星明者以爲时候故曰大辰大火也心在中最明故时候主焉公羊传曰孛者何彗星也彗爲箒也言其状似埽箒光芒孛孛然妖变之星非常所有故书之传称孛于大辰西经直书于大辰者虽在其星之西仍在大辰分度之内故直云于大辰　孙氏复曰孛彗之属孛于大辰者在大辰也大辰大火　许氏翰曰星孛大辰火灾应之天地之符也大辰明堂当宋之分故王室乱宋亦乱卫陈郑灾气所溢也卫乱君奔陈败卿获唯郑有令政而无后灾是知祸福之可转也余氏光曰季氏曰古者厯象日月星辰所重在于敬授人时故温凉寒暑得其正而后作成讹易顺其常时有愆忒则生育违气有氛祲则淫邪作非细故也是以圣人修政务求合天君臣一徳罔敢不诚观允厘百工庶绩咸熙之言可以见其所重在此因时自考非苟应虚文而已至于星之有名或以其形或以其位或以其事或以其人星本无名名因象立上别三垣下分列宿所以定天体纪日躔初无预于占验也故不言事应而事应具存焉春秋时始以辰爲商星参爲晋星龙爲宋郑之星鹑火爲周分而分野之说因之以起循至战国游谈之士附爲惑世之言凡占休咎类主星名殊不知名星之次杂出无伦而事变无穷亦非星名所能尽纪其说有不可通者而率以私智推求偶有神合遂谓天常是先王敬授人时之实理反爲术家之所晦矣故彗孛之流氛祲之大者其爲咎征明矣而王室嫡庶分争在五年之后乃其偶合者耳岂专属加心之应哉】
　　楚人及吴战于长岸【长岸杜注楚地今江南太平府当涂县西南三十里有西梁山与东梁山夹江相对如门之辟亦曰天门山郡国志天门山一名娥眉山春秋楚获吴乘舟余皇处也】左传【吴伐楚阳匄爲令尹卜战不吉司马子鱼曰我得上流何故不吉且楚故司马令我请改卜令曰鲂也以其属死之楚师继之尚大克之吉战于长岸子鱼先死楚师继之大败吴师获其乘舟余皇使随人与后至者守之环而堑之及泉盈其隧炭陈以待命吴公子光请于其众曰丧先王之乘舟岂惟光之罪众亦有焉请籍取之以救死众许之使长鬛者三人潜伏于舟侧曰我呼余皇则对师夜从之三呼皆迭对楚人从而杀之楚师乱吴人大败之取余皇以归】
　　胡传【言战不言败胜负敌也楚地五千里带甲数十万战胜诸侯威服天下本非吴敌也惟不能去谗贱货使费无极以谗胜囊瓦以货行而策士竒才爲敌国用故日以侵削至鸡父之师七国皆败柏举之战国破君奔几于亡灭吴日益彊而楚削矣是故爲国必以得贤爲本劝贤必以去谗贱货爲先不然虽广土众民不足恃也攷其所书本末彊弱之由其爲后世戒明矣】
　　集说【刘氏敞曰谷梁云进楚子故曰战非也战则云战败则云败岂择于吴楚哉　陈氏傅良曰此楚令尹阳匄也书人吴公子光也书国畧之也楚之君大夫不见于春秋者十八年而吴入郢矣五年呉尝败楚于鹊岸不书六年败楚于房钟不书书伐吴而已于是始书战则以吴楚敌言之也　汪氏克寛曰楚先胜吴吴后复胜楚　季氏本曰长岸杜元凯以爲楚地盖吴兵至楚境而御之也】
　　【丁景王二丑十一年】十有八年【晋顷二年齐景二十四年卫灵十一年蔡平六年郑定六年曹平四年陈惠六年平十二年宋元八年秦哀十三年楚平五年吴僚三年】
　　春
　　附录左传【十八年春王二月乙卯周毛得杀毛伯过而代之苌曰毛得必亡是昆吾稔之日也侈故之以而毛得以济侈于王都不亡何待】
　　集说【王氏锡爵曰毛得之必亡也论其理则然恶在其爲昆吾稔之日哉脱非乙卯得遂保有其位乎则将谓不道而杀人者遇良日焉而可爲哉】
　　王三月曹伯须卒
　　左传【三月曹平公卒】
　　夏五月壬午宋卫陈郑灾
　　左传【夏五月火始昏见丙子风梓愼曰是谓融风火之始也七日其火作乎戊寅风甚壬午大甚宋卫陈郑皆火梓愼登大庭氏之库以望之曰宋卫陈郑也数日皆来告火禆灶曰不用吾言郑又将火郑人请用之子产不可子大叔曰寳以保民也若有火国几亡可以救亡子何爱焉子产曰天道逺人道迩非所及也何以知之灶焉知天道是亦多言矣岂不或信遂不与亦不复火郑之未灾也里析告子产曰将有大祥民震动国几亡吾身泯焉弗良及也国迁其可乎子产曰虽可吾不足以定迁矣及火里析死矣未葬子产使舆三十人迁其柩火作子产辞晋公子公孙于东门使司宼出新客禁旧客勿出于宫使子寛子上廵羣屛摄至于大宫使公孙登徙大使祝史徙主祏于周庙告于先君使府人库人各儆其事商成公儆司宫出旧宫人寘诸火所不及司马司宼列居火道行火所焮城下之人伍列登城明日使野司宼各保其征郊人助祝史除于国北禳火于防回禄祈于四鄘书焚室而寛其征与之材三日哭国不市使行人告于诸侯宋卫皆如是陈不救火许不吊灾君子是以知陈许之先亡也】
　　公羊【何以书记异也何异尔异其同日而俱灾也外异不书此何以书爲天下记异也】谷梁【其志以同日也】
　　胡传【禆灶所言盖以象推非妄也而郑不复火者子产当国方有令政此以德消变之验矣是知吉凶祸福固冇可移之理古人所以必先人事而后言命也】
　　集说【杜氏预曰来告故书　孔氏颖逹曰传称皆来告火知是来告故书也春秋书他国之灾皆是来告而书公羊传曰异其同日而俱灾爲天下记异也谷梁亦云其志以同日也杜因此传有来告之文故显而异之　孙氏复曰宋卫陈郑同日而灾也宋卫陈郑同日而灾异之甚者　刘氏敞曰四国同日而俱灾非人力所爲也谷梁曰人有谓郑子产曰某日有灾子产曰天者神子恶知之是人也同日而爲四国灾此非智者之语何足爲说也】
　　【案四国皆来告火故春秋书其事杜注是也然同日而四国俱灾其异甚矣公谷之说亦可竝存】
　　六月邾人入鄅【鄅杜注琅琊开阳县水经注开阳在祊之东南沂水迳其南故鄅国也今山东兖州府沂州北十五里有开阳故城】
　　左传【六月鄅人借稻邾人袭鄅鄅人将闭门邾人羊罗摄其首焉遂入之尽俘以归鄅子曰余无归矣从帑于邾邾庄公反鄅夫人而舍其女】
　　集说【赵氏鹏飞曰春秋小国眞蜂虿也晞大阳之温则肆其毒邾子见削于鲁亦甚矣今少安其巢则毒螫之心生鄅何慊于邾邾人乘其不虞而纵兵入其郛盖以前日失郓失鄫失漷东田故侥幸于鄅庶或掩其不备取此以偿彼也是诚可疾故曰邾人入鄅书人书入贱之也　汪氏克寛曰书以恶邾且爲宋公伐邾起也　季氏本曰鄅宋姻也宋爲大国近在邾南事大犹恐获戾而无故入鄅非召兵之道乎】
　　秋葬曹平公
　　左传【秋葬曹平公往者见周原伯鲁焉与之语不说学归以语闵子马闵子马曰周其乱乎夫必多有是说而后及其大人大人患失而惑又曰可以无学无学不害不害而不学则苟而可于是乎下陵上替能无乱乎夫学殖也不学将落原氏其亡乎】
　　附録左传【七月郑子产爲火故大爲社祓禳于四方振除火灾礼也乃简兵大搜将爲搜除子大叔之庙在道南其寝在道北其庭小过期三日使除徒陈于道南庙北曰子产过女而命速除乃毁于而乡子产朝过而怒之除者南毁子产及冲使从者止之曰毁于北方火之作也子产授兵登陴子大叔曰晋无乃讨乎子产曰吾闻之小国忘守则危况有灾乎国之不可小有备故也既晋之边吏让郑曰郑国有灾晋君大夫不敢宁居卜筮走望不爱牲玉郑之有灾寡君之忧也今执事然授兵登陴将以谁罪边人恐惧不敢不告子产对曰若吾子之言敝邑之灾君之忧也敝邑失政天降之灾又惧谗慝之间谋之以啓贪人荐爲敝邑不利以重君之忧幸而不亡犹可说也不幸而亡君虽忧之亦无及也郑有他竟望走在晋既事晋矣其敢有二心】
　　集说【王氏锡爵曰禆灶请禳子产既拒之曰天道逺人道迩不可谓非正论而兹复大爲社祓禳于四方以振除火灾何欤】
　　冬许迁于白羽
　　左传【楚左尹王子胜言于楚子曰许于郑仇敌也而居楚地以不礼于郑晋郑方睦郑若伐许而晋助之楚丧地矣君盍迁许许不专于楚郑方有令政许曰余旧国也郑曰余俘邑也叶在楚国方城外之蔽也土不可易国不可小许不可俘雠不可啓君其图之楚子说冬楚子使王子胜迁许于析实白羽】集说【杜氏预曰自叶迁也　孔氏颖逹曰成十五年许迁于叶自是以后许常以叶爲都九年许迁于夷是自叶迁于夷也十三年传曰楚之灭蔡也灵王迁许胡沈道房申于荆焉平王即位既封陈蔡而皆复之礼也注云荆荆山也灭蔡在十一年许又从夷迁于荆山平王复之复其本国许又归于叶也故知此年迁于白羽是其自叶迁也且传云叶在楚方城外之蔽明其欲迁之时许在叶也案传王子胜言于楚子使之迁许则是楚人迁许非许自迁楚虽发意迁许许亦畏郑乐迁故以自迁爲文若许不乐迁楚彊迁之当云楚人迁许如宋人迁宿齐人迁阳之类不得云许迁于白羽其以自迁爲文知许人自乐迁也　胡氏宁曰本所以存许非彊之也　汪氏克寛曰复封陈蔡而许亦迁叶故今自叶而迁许至是三迁矣】
　　【戊景王二寅十二年】十有九年【晋顷三年齐景二十五年卫灵十二年蔡平七年郑定七年曹悼公午元年陈惠七年平十三年宋元九年秦哀十四年楚平六年吴僚四年】
　　春
　　附录左传【十九年春楚工尹赤迁隂于下隂令尹子瑕城郏叔孙昭子曰楚不在诸侯矣其仅自完也以持其世而已　楚子之在蔡也郹阳封人之女奔之生大子建及即位使伍奢爲之师费无极爲少师无宠焉欲谮诸王曰建可室矣王爲之聘于秦无极与逆劝王取之正月楚夫人嬴氏至自秦隂杜注隂县属南乡郡今湖广襄阳府光化县西汉水西岸有古隂县城即下隂邑也　郹阳杜注蔡邑当在新蔡境】
　　宋公伐邾
　　左传【鄅夫人宋向戌之女也故向宁请师二月宋公伐邾围虫三月取之乃尽归鄅俘邾人郳人徐人防宋公乙亥同盟于虫】
　　【虫杜注邾邑当在济宁州东境】
　　胡传【案左氏宋公伐邾围虫取之而经不书围与取何也初鄅人借稻邾人袭鄅尽俘之鄅子曰余无归矣从帑于邾邾子反其夫人而舍其女夫人宋向戌之女也故向宁请师围虫取之尽归鄅俘此所谓声罪执言之兵归鄅之俘其善意也故书伐邾而释其取邑之罪此亦善善长恶恶短之义】集说【髙氏闶曰天下无霸而宋元于此一正入鄅之乱是以春秋録而进之　家氏翁曰凡书爵而书侵伐者多贬此继邾人入鄅而书宋公伐邾则与宋公之讨有罪也　卓氏尔康曰邾以蕞尔小邦而侵鲁鄙用鄫子黠骜素甚故宋元亲讨之以惩其暴横不苐爲向戌报女怨也】
　　夏五月戊辰许世子止弑其君买
