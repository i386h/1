<!-- { "loadSidebar": true } -->
　　集説【杜氏预曰陈国小每盟防皆在衞下齐桓始伯楚亦始强陈介于二大国而爲三恪故齐桓自此年进之以在衞上遂终于春秋　杨氏士勋曰重发传者诸侯至此方信齐桓故更发之也　许氏翰曰十三年十四年会至是又防三合诸侯而不盟以示重慎是以盟则众信莫敢渝也　吕氏祖谦曰庄九年齐桓公自莒入齐十五年始伯乡者説左传须分三节看五伯未兴以前是一节五伯迭兴之际是一节五伯既衰之后是一节五伯桓公爲盛则桓公之有大功于天下固可知也然看得桓公之有大功又须看得他有可憾者当王纲解纽国自爲政彊者凌弱众者暴寡当时之人思大国之正已如褰裳之诗此时得桓公出来总集天下之势整顿天下之事岂非有大功于当世然所谓犹有可憾者盖五伯未出先王之遗风余泽天下之人犹有可见者伯主一出则天下之人见伯者之功无复见先王之泽矣张氏洽曰传以爲齐桓始白盖指诸侯始定而言然鲁未信服而自是之后宋人犹或主兵衞郑未免复】
　　【叛盖齐之伯业骎骎向定而诸侯之心犹未一也汪氏克寛曰是后惟召陵侵楚陈序衞下盖陈在丧称子故也】
　　【案齐先于宋左氏谓齐始伯也刘氏敞驳之以爲齐桓之伯当自十六年盟幽始不知鄄之会伯之始也幽之盟伯之成也张氏洽之说于情事爲近】
　　夏夫人姜氏如齐
　　谷梁【妇人既嫁不逾竟逾竟非礼也】
　　集説【孙氏复曰齐侯既死文姜不安于鲁故如齐孙氏觉曰姜氏但归宁尔然经书之与齐襄之事等者盖妇人以夫家爲归一适其夫则终身不返父母殁虽兄弟不徃所以预爲之嫌而防逆乱之将萌也齐桓虽无齐襄之事盖非礼之迹同也姜氏之恶不可胜诛矣然爲齐桓者不得无罪　苏氏辙曰礼夫人父母在则归宁殁则使大夫归宁兄弟文姜之于齐桓兄弟也亲行非礼也　许氏翰曰鄄之再会鲁尚未从桓公未能比近无以示逺务求合于鲁是以受文姜以昭亲亲而齐鲁之交卒合然而礼防一失夫人复啓越境之恣遂成如莒之奸　张氏洽曰文姜不如齐八年矣至此复如齐桓公欲求鲁好以定伯业而不之拒也文姜播恶于襄公之世桓公絶之义也以欲求鲁之故而不鉴覆车之辙岂未闻行一不义虽得天下不爲之法乎春秋特书以累桓也　张氏溥曰宗国鲁爲大王者之后宋爲大齐不得宋鲁伯必不成再防鄄齐宋合矣鲁于齐北杏不至盟柯则平矣十四年伐宋防鄄仅使单伯公不亲至十五年鄄之会鲁无人焉桓知鲁君臣尚未协也姜氏如齐而后同盟于幽齐鲁之雠始于淫人其交之合亦以淫人春秋无暇责鲁庄且以累齐桓矣】
　　秋宋人齐人邾人伐郳【郳公作儿】
　　左传【诸侯爲宋伐郳】
　　胡传【伯者之先诸侯专征也非伯者而先诸侯主兵也】
　　集説【杜氏预曰郳附庸属宋而叛故齐桓爲之伐郳范氏甯曰宋主兵故序齐上也班序上下以国大小爲次征伐则以主兵爲先春秋之常也　刘氏敞曰宋序齐上何主兵者也又曰诸侯之相伐则必推主兵者上之是以宋先序　赵氏鹏飞曰郳叛宋而宋伐之连齐人者胁伯主之命也郳者邾之所自出惧其叛而入于邾也故同邾人伐之　汪氏克寛曰石氏谓郳有二郳黎来乃小邾国三国伐郳乃宋之附庸今考伐郳而后经不书郳惟书小邾城成周之役经书小邾人而宋仲几曰郳吾役也昭二十年传称郳申杜氏云小邾穆公子必有所据则郳爲小邾明矣】
　　【案郳之役宋实主兵故齐序宋下伐郑伐徐亦同胡传谓二十七年盟幽然后成伯则三十二年梁丘之遇宋先于齐亦将疑齐未成伯耶】
　　郑人侵宋
　　左传【郑人间之而侵宋】
　　胡传【侵伐之义三传不同左氏曰有钟鼓曰伐无钟鼓曰侵先儒或非其说以爲声罪致讨曰伐无名行师曰侵未有以易之者也然考五经皆称侵伐在易谦之六五曰利用侵伐征不服也书之泰誓曰我武维侵于之疆诗之皇矣曰依其在京侵自阮疆周官大司马以九伐之法正邦国而曰贼贤害民则伐之负固不服则侵之而以爲无名行师可乎然则或曰侵或曰伐何也声罪致讨曰伐潜师掠境曰侵声罪者鸣钟击鼓整众而行兵法所谓正也潜师者衔枚卧鼓出人不意兵法所谓竒也】集説【郑氏康成曰伐者兵入其境侵者加兵其境而已　陈氏傅良曰据左氏説则齐侯侵蔡晋侯侵楚皆用大师而总数国若无钟鼓何以行师则左氏之例非矣公羊曰觕者曰侵精者曰伐以谓深者爲精浅者爲觕前后有侵师至破其国伐师不深者颇多则公羊之例又非矣谷梁云苞人民殴牛马曰侵斩树木坏宫室曰伐齐桓伐楚不战而服无坏宫室伐树木之事又岂二百四十二年行师悉皆如此暴乱乎则知谷梁亦非也　张氏洽曰间诸侯伐郳而侵宋不诚于服齐而背二鄄之防郑之反覆于齐楚之间盖始于此　黄氏震曰郳叛宋故齐爲宋伐郳郑以宋旧怨间之故反侵宋是背齐盟也故明年宋齐衞伐郑郑突处栎者二十年一旦得志遽兴修怨之师犹未知世有伯主也　汪氏克寛曰侵伐二字必皆当时行师之名其义之是非系乎事之得失不以是爲襃贬也然有当书伐而书侵当书侵而书伐者春秋之变例也】
　　冬十月
　　【癸僖王卯四年】十有六年【齐桓八年晋缗二十七年武公称三十八年衞惠二十二年蔡哀十七年郑厉二十三年曹庄二十四年陈宣十五年共三年宋桓四年秦武二十年楚文十二年】
　　春王正月
　　夏宋人齐人衞人伐郑【南北争郑于是始】
　　左传【诸侯伐郑宋故也】
　　集説【孔氏颖逹曰往年齐桓始霸未敢即尸其任救患讨罪今爲宋伐郑仍使宋自报怨故宋主兵序于齐上也隐五年邾人郑人伐宋附庸在伯爵之上是以主兵爲先也　孙氏复曰郑背鄄之会侵宋故齐桓帅诸侯伐之齐序宋下与伐郳同　张氏洽曰伐郑不止爲宋而已盖郑不服则诸侯之心未一也　家氏翁曰郑突以庶簒嫡齐桓始霸当声突旧恶请于王以正其罪宣示逺近以警羣听今爲宋而伐郑非名也　汪氏克寛曰此伐郑与二十六年伐徐皆以齐序宋下宋主兵也】
　　秋荆伐郑
　　左传【郑伯自栎入缓告于楚秋楚伐郑及栎爲不礼故也】
　　集説【王氏葆曰齐方图覇楚亦浸强北侵不已陈蔡郑许适当其冲郑之要害尤在所先故郑者齐楚必争之地也　张氏洽曰自桓二年郑已惧楚而会邓至此三十余年而后受兵楚之威不轻用盖如此　赵氏鹏飞曰楚十四年入蔡十六年伐郑齐桓公虽患之力未能制也　李氏廉曰郑桓始寄帑于虢鄫得十邑而国之前华后渭左洛右济主苤騩而食溱洧实春秋要领之国而南北之枢纽也故楚祸及郑始此而终春秋爲霸主之轻重焉又曰经书荆伐郑二始此年楚人伐郑四始僖元年书楚子伐郑五始宣四年书大夫伐郑四始成六年楚会诸侯伐郑二始襄二十四年】
　　附録左传【郑伯治与于雍纠之乱者九月杀公子阏刖强鉏公父定叔出奔衞三年而复之曰不可使共叔无后于郑使以十月入曰良月也就盈数焉君子谓强鉏不能衞其足】
　　冬十有二月会齐侯宋公陈侯衞侯郑伯许男滑伯滕子同盟于幽【公作公防许男下公谷有曹伯　滑杜注滑国河南缑氏县今河南开封府偃师县南二十里有缑氏故城古滑国也　幽杜注宋地当在今河南归徳府考城县境】
　　左传【冬同盟于幽郑成也】
　　公羊【同盟者何同欲也】
　　谷梁【同者有同也同尊周也】
　　胡传【防者公也不书公讳也其讳公何也程氏曰齐桓始霸伏义以盟而鲁首叛盟故讳不称公恶失信也其曰同盟何也程氏曰上无明王下无方伯列国交争桓公始霸天下与之故书同盟志同欲也自古皆有死民无信不立故圣人以信易食荅子贡之问君子以信易生重桓王之失春秋之讳公与是盟也岂不以信之重于生与食乎先儒或以爲不书公者讳与雠盟误矣果以桓爲雠而讳与盟者曷不于柯之盟讳之也】
