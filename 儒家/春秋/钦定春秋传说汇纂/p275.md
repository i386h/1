<!-- { "loadSidebar": true } -->
　　集说【王氏鼎爵曰二子当君侧而出恶言视君不啻土苴矣哀公宜隐忍待时而动乃为得耳何遽曰是食言多矣能无肥乎卒使二子生心而上下之交如矛防此不明于居尊驭下之道者也】左传【二十六年夏五月叔孙舒帅师防越皋如后庸宋乐茷纳衞侯文子欲纳之懿子曰君愎而虐少待之必毒于民乃睦于子矣衞师侵外州大获出御之大败掘褚师定子之墓焚之于平庄之上文子使王孙齐私于皋如曰子将大灭衞乎抑纳君而已乎皋如曰寡君之命无他纳衞君而已文子致众而问焉曰君以蛮夷伐国国几亡矣请纳之众曰勿纳曰弥牟亡而有益请自北门出众曰勿出重赂越人申开守陴而纳公公不敢入师还立悼公南氏相之以城鉏与越人公曰期则为此令苟有怨于夫人者报之司徒期聘于越公攻而夺之币期吿王王命取之期以众取之公怒杀期之甥之为大子者遂卒于越　宋景公无子取公孙周之子得与啓畜诸公宫未有立焉于是皇缓为右师皇非我为大司马皇懐为司徒灵不缓为左师乐茷为司城乐朱鉏为大司宼六卿三族降听政因大尹以逹大尹常不吿而以其欲称君命以令国人恶之司城欲去大尹左师曰纵之使盈其罪重而无基能无敝乎冬十月公逰扵空泽辛巳卒于连中大尹兴空泽之士千甲奉公自空桐入如沃宫使召六子曰闻下有师君请六子画六子至以甲刼之曰君有疾病请二三子盟乃盟于少寝之庭曰无为公室不利大尹立啓奉防殡于大宫三日而后国人知之司城茷使宣言于国曰大尹惑蛊其君而专其利今君无疾而死死又匿之是无他矣大尹之罪也得梦啓北首而寝于卢门之外已为鸟而集于其上咮加扵南门尾加于桐门曰余梦美必立大尹谋曰我不在盟无乃逐我复盟之乎使祝为载书六子在唐孟将盟之祝襄以载书吿皇非我皇非我因子潞门尹得左师谋曰民与我逐之乎皆归授甲使徇扵国曰大尹惑蛊其君以陵虐公室与我者救君者也众曰与之大尹徇曰戴氏皇氏将不利公室与我者无忧不富众曰无别戴氏皇氏欲伐公乐得曰不可彼以陵公有罪我伐公则甚焉使国人施扵大尹大尹奉啓以奔楚乃立得司城为上卿盟曰三族共政无相害也　衞出公自城鉏使以弓问子赣且曰吾其入乎子赣稽首受弓对曰臣不识也私于使者曰昔成公孙于陈甯武子孙庄子为宛濮之盟而君入献公孙于齐子鲜子展为夷仪之盟而君入今君再在孙矣内不闻献之亲外不闻成之卿则赐不识所由入也诗曰无竞惟人四方其顺之若得其人四方以为主而国于何有】
　　【空泽杜注宋邑在今河南归徳府虞城县东水经注所谓获水又东南迳空桐泽北是也　连中杜注馆名名胜志连中馆在空泽后遗址髙二丈俗呼连塜者是　空桐杜注梁国虞县东南有地名空桐今虞城县空桐泽有空桐亭】
　　左传【二十七年春越子使后庸来聘且言邾田封于骀上二月盟扵平阳三子皆从康子病之言及子赣曰若在此吾不及此夫武伯曰然何不召曰固将召之文子曰他日请念　夏四月己亥季康子卒公吊焉降礼　晋荀瑶帅师伐郑次于桐丘郑驷请救于齐齐师将兴陈成子属孤子三日朝设乗车两马系五邑焉召顔涿聚之子晋曰隰之役而父死焉以国之多难未女恤也今君命女以是邑也服车而朝毋废前劳乃救郑及留舒违谷七里谷人不知及濮雨不渉子思曰大国在敝邑之宇下是以吿急今师不行恐无及也成子衣制杖戈立于阪上马不出者助之鞭之知伯闻之乃还曰我卜伐郑不卜敌齐使谓成子曰大夫陈子陈之自出陈之不祀郑之罪也故寡君使瑶察陈衷焉谓大夫其恤陈乎若利本之顚瑶何有焉成子怒曰多陵人者皆不在知伯其能久乎中行文子吿成子曰有自晋师吿寅者将为轻车千乘以厌齐师之门则可尽也成子曰寡君命恒曰无及寡无畏众虽过千乘敢辟之乎将以子之命告寡君文子曰吾乃今知所以亡君子之谋也始衷终皆举之而后入焉今我三不知而入之不亦难乎　公患三桓之侈也欲以诸侯去之三桓亦患公之妄也故君臣多间公游于陵阪遇孟武伯于孟氏之衢曰请有问于子余及死乎对曰臣无由知之三问卒辞不对公欲以越伐鲁而去三桓秋八月甲戌公如公孙有陉氏因孙于邾乃遂如越国人施公孙有山氏　悼之四年晋荀瑶帅师围郑未至郑驷曰知伯愎而好胜早下之则可行也乃先保南里以待之知伯入南里门于桔柣之门郑人俘酅魁垒赂之以知政闭其口而死将门知伯谓赵孟入之对曰主在此知伯曰恶而无勇何以为子对曰以能忍耻庶无害赵宗乎知伯不悛赵襄子由是惎知伯遂丧之知伯贪而愎故韩魏反而丧之平阳杜注西平阳孔氏颖逹曰宣八年城平阳注云泰山有平阳县此年平阳西平阳也髙平南有平阳县案髙平汉侯国故城在今山东兖州府邹县西南其西有平阳城汉所置南平阳县也　留舒杜注齐地今山东兖州府东阿县西南有留舒城水经注云东阿鱼山上有栁舒城是也与东平州接壤】
　　集说【杜氏预曰史记晋懿公之四年鲁悼公之十四年知伯帅韩魏围赵襄子于晋阳韩魏反与赵氏谋杀知伯于晋阳之下在春秋后二十七年】

　　钦定春秋传说彚纂卷三十八
