<!-- { "loadSidebar": true } -->
　　集说【杜氏预曰诸侯每月必聴政因朝于庙今公以疾阙不得视二月三月四月五月朔也　孔氏颖逹曰此后有不告朔者亦不复书其讥已明矣不复讥也　杜氏谔曰六年闰月不告月犹朝于庙夫子录之是幸其礼不尽废也今又书不视朔是未尝朝庙聴政礼废甚矣　孙氏觉曰视朔之礼废自文公始不曰始不视朔者或行而或废也　髙氏闶曰朔者天子之所颁也诸侯上禀天子之命下授万民之时故其奉王朔告于庙则谓之告朔退而视朝以授民则谓之视朔前此未有书不视朔者若其有疾则亦常事尔此特书者见公之非有疾而然也盖欲符季孙行父之言使齐不疑耳　张氏洽曰春秋防显志晦之法无往不寓以见讳国恶而不没实之意文公以疾不视朔春秋不用昭公有疾乃复之例书公有疾四不视朔而特书公四不视朔盖文公自是因循不讲告朔之礼以致他公不复举行所以定哀之时圣人有我爱其礼之言羊存而礼废其必始于此欤　黄氏仲炎曰视朔者朔日视朝也朔者一月之始也朔不视朝则一月废朝可知矣书夏五月公四不视朔以见文公自正月至五月废朝也　家氏翁曰齐商人既归子叔姬于鲁遂以兵加之且欲邀公为盟公惧为齐辱托疾使二臣会盟前书阳谷之会后书郪丘之盟其问书四不视朔着公不欲自出耳　齐氏履谦曰谒上曰告临下曰视闰不告月简宗庙也四不视朔厌朝政也　李氏防曰文公不视朔左氏以为有疾而公谷以为无疾三传说皆通盖此时本以疾而诈齐自是遂因循废之尔朱子曰鲁自文公始不视朔则此后不复告朔可知前闰月之不吿犹行朝庙之礼也于是朝庙亦不举矣　汪氏克寛曰告朔乃诸侯所以奉天子之政令当时诸侯既不禀命于天子而自立又不朝于天子而述职其所以承天子之命而授之民者惟有此耳水木本原之义冺灭而仅存者也文公昉废此礼而不行实有无王之心非特怠于事神治民而已也公羊左氏以为公有疾谷梁以为无疾今考四不视朔实在齐侯不及盟之后公子遂盟郪丘之前盖公性怠惰又惧商人之辱巳故因防疾而托之以不聴政遂辞齐而不会然二百四十二年岂无因疾不视朔者而皆不书庄公七月有疾八月薨亦不书八月不视朔是文公之疾非果不能视事也子贡欲去告朔之羊盖沿袭之弊以是为不急之务或废或行至春秋之末虽贤者以为当废春秋特笔以罪文公讥其作俑耳】
　　六月戊辰公子遂及齐侯盟于郪丘【郪音西公作犀丘谷作师丘公羊疏作菑丘　郪丘杜注齐地当在山东东昌府东阿县境】
　　左传【公使襄仲纳赂于齐侯故盟于郪丘】
　　谷梁【复行父之盟也】
　　集说【王氏葆曰此盟鲁有畏而彊欲与之盟也然行父请盟则弗及仲遂纳赂则俯从商人之为君可知矣见弑于近习宜哉　髙氏闶曰春秋书公四不视朔非特讥公之怠亦以见公子遂得盟之由则知此盟非齐侯之欲故明年齐侯复伐西鄙仅少纾而已　家氏翁曰齐鲁皆千乘之国齐能伐鲁鲁岂不能扞齐况直而壮者在鲁曲而老者在齐彼以其力我以其义吾何慊于彼而行父襄仲乞盟不得至纳赂求盟鲁之君臣有愧甚矣　李氏亷曰内大夫特及诸侯盟者三郪丘赤棘防特会盟者一祲祥二大夫及盟者一句绎】
　　秋八月辛未夫人姜氏薨
　　集说【杜氏预曰僖公夫人文公母也】
　　毁泉台
　　左传【有蛇自泉宫出入于国如先君之数秋八月辛未声姜薨毁泉台】
　　公羊【泉台者何郎台也郎台则曷为谓之泉台未成为郎台既成为泉台毁泉台何以书讥何讥尔筑之讥毁之讥先祖为之已毁之不如勿居而已矣】
　　谷梁【丧不贰事贰事缓丧也以文为多失道矣自古为之今毁之不如勿处而已矣】
　　胡传【先祖为之非矣然台之存毁非安危治乱之所繋也虽勿居可也而必毁之是暴扬其失有轻先祖之心此履霜之渐弑父与君之萌春秋之所谨也故书】
　　集说【孙氏复曰毁泉台恶劳民也筑之劳毁之劳既筑之又毁之可谓劳矣　刘氏敞曰臧文仲祀爰居而文公毁泉台此皆迷民以怪者也爰居之不书展禽之力矣君子慎所以导民乎　孙氏觉曰毁者全除之与堕异也先君为之是而毁之是毁先君之美也为之非而毁之是暴先君之恶也公羊之说得之　齐氏履谦曰毁泉台谷梁氏曰丧不贰事贰事缓丧也昭十一年大搜于比蒲左氏亦曰君有大丧国不废搜有三年之丧而无一日之慼二传正相发明　郑氏玉曰鲁因蛇妖毁泉台以惑众固有罪矣苟不因蛇妖而毁之亦徒劳百姓之力彰先祖之过而已何益于政治哉　汪氏克寛曰或者谓先君筑之非则今毁之是文公毁之为庄公灭恶孝之大者夫孟献子以其兄所为之室尚曰毁之重劳且不敢间况以国君而劳民以毁先君之所筑者乎】
　　楚人秦人巴人灭庸
　　左传【楚大饥戎伐其西南至于阜山师于大林又伐其东南至于阳丘以侵訾枝庸人帅羣蛮以叛楚麇人率百濮聚于选将伐楚于是申息之北门不启楚人谋徙于阪髙蒍贾曰不可我能往寇亦能往不如伐庸夫麇与百濮谓我饥不能师故伐我也若我出师必惧而归百濮离居将各走其邑谁暇谋人乃出师旬有五日百濮乃罢自庐以往振廪同食次于句澨使庐戢棃侵庸及庸方城庸人逐之囚子防三宿而逸曰庸师众羣蛮聚焉不如复大师且起王卒合而后进师叔曰不可姑又与之遇以骄之彼骄我怒而后可克先君蚡冐所以服陉隰也又与之遇七遇皆北唯禆鯈鱼人实遂之庸人曰楚不足与战矣遂不设备楚子乘驲会师于临品分为二队子越自石溪子贝自仞以伐庸秦人巴人从楚师羣蛮从楚子盟遂灭庸】
　　【阜山湖广郧阳府房县南五十里有阜山　大林杜注楚邑湖广荆门州西北有长林城　阳丘杜注楚邑　訾枝杜注楚邑庄子云尧伐丛枝即訾枝也　选杜注楚地当在湖广荆州府枝江县南境　阪髙杜注楚险地当在湖广襄阳府西境句澨杜注楚西界地当在襄阳府均州西　方城杜注庸地上庸县东有方城亭今郑阳府竹山县东四十五里有方城是也　陉隰杜注地名荆州府东多溪山之险故名　禆鯈鱼杜注庸三邑鱼鱼复县今巴东永安县案四川夔州府奉节县即古鱼复县以县东鱼复浦得名蜀汉曰永安　临品杜注地名当在襄阳府均州界　石溪杜注入庸道当在均州界　仞杜注入庸道当在均州界】
　　集说【髙氏闶曰楚率秦巴以灭庸则秦又聼服于楚矣夫城濮之役秦人在焉遂与列国盟会晋襄因殽之役报复不已自是失秦使其协和以攘楚且讨其弑君父之罪盖有余力而晋反弃秦以资楚此晋国所以不振也　张氏洽曰庸乘饥馑帅蛮危楚楚一畏徙则无以保其国然御变待敌亦制服之而已夷人宗社岂王法之所容乎楚子克庸而遂灭之其罪大矣是以人楚子而罪其灭也　戴氏溪曰秦楚相逺其所以得伐庸者由巴蜀以通道　赵氏鹏飞曰楚成王穆王求诸侯直与列国争锋今荘王之兴西连巴秦绕出周晋之后西南既合而北趋晋则列国诸侯在其掌握矣然则蒍贾之谋乃转败为成而饥馑兵革之来适为庄王彊楚之资也】
　　【案胡谓庸有取灭之道而蒍贾善谋国故列书三国楚不称师盖减楚之罪辞此说非也啖氏助曰凡灭国直书灭罪来灭者其于见灭者言力屈而死故也今直书灭庸是罪楚不罪庸矣又曰凡书灭又书其君奔者则两罪之责其不死社稷也攷庄十年齐灭谭谭子奔莒是两罪之也而齐反称师庄十三年齐灭遂不书其君奔是専罪齐也而齐反称人安见称人不称师为减楚罪乎若谓左氏称秦人巴人实从楚师乃列称三国略无差等以此证经减楚罪是又不善读而敢于疑经矣楚子在行乃与秦巴卑将同列称人是贬楚也且庸介于楚秦巴三国之间安知非三国共分其地故列而称之也哉圣人以兴灭继絶为心乃因楚一时之谋许其覆人宗祀而不之罪遂使利归彊楚谤分他国必不然矣今主张氏洽说而胡传无取焉】
　　冬十有一月宋人弑其君杵臼【公作处臼】
　　左传【宋公子鲍礼于国人宋饥竭其粟而贷之年自七十以上无不馈诒也时加羞珍异无日不数于六卿之门国之材人无不事也亲自桓以下无不恤也公子鲍美而艶襄夫人欲通之而不可乃助之施昭公无道国人奉公子鲍以因夫人于是华元为右师公孙友为左师华耦为司马鳞矔为司徒荡意诸为司城公子朝为司宼初司城荡卒公孙寿辞司城请使意诸为之既而告人曰君无道吾官近惧及焉弃官则族无所庇子身之贰也姑纾死焉虽亡子犹不亡族既夫人将使公田孟诸而杀之公知之尽以寳行荡意诸曰盍适诸侯公曰不能其大夫至于君祖母以及国人诸侯谁纳我且既为人君而又为人臣不如死尽以其寳赐左右而使行夫人使谓司城去公对曰臣之而逃其难若后君何冬十一月甲寅宋昭公将田孟诸未至夫人王姬使帅甸攻而杀之荡意诸死之文公即位使母弟湏为司城华耦卒而使荡虺为司马】
　　胡传【此襄夫人使甸杀之也而书宋人者昭公无道国人之所欲弑也君无道而弑之可乎诸侯杀其大夫虽当于罪若不归司宼犹有専杀之嫌以为不臣矣况于北面归戴奉之以为君也故曰人臣无将将而必诛昭公无道圣人以弑君之罪归宋人者以明三纲人道之大伦君臣之义不可废也然则有土之君可以肆于民上而无诛乎诸侯无道天子方伯在焉臣子国人其何居死于其职而明于去就从违之义斯可矣荡意诸亦死职春秋削之不得班于孔父仇牧荀息何也三子闲其君而见杀春秋之所取也意诸知国人将弑其君而不能止知昭公之将见杀而不能正坐待其及而死之所谓匹夫匹妇自经于沟渎而莫之知也奚得与死于其职者比乎圣人所以独取髙哀之去而书字以襃之也】集说【陆氏淳曰左氏说被杀之由云夫人使公田孟诸而杀之公知之尽以寳行赵子曰传例自云君无道也凡无道之人例皆彊暴为人所畏祖母有何威权而能坐杀之乎若潜谋搆祸犹或可疑今乃云公知之载寳以行尽赐左右而端然待死推之人理未之有也　刘氏敞曰公羊例云大夫弑君称名氏贱者穷诸人大夫相杀称人贱者穷诸盗非也大夫弑君有称名氏者有独称名者有称人者所谓贱者也至于盗则皆盗贼矣非所谓贱乎贱者也大夫相杀正当明其罪王札子杀召伯毛伯是也称人者其有罪者也其文意分明可不讲而得又何纷纷乎髙氏闶曰不书贼不讨也　吕氏大圭曰称人以弑则其国人咸有罪焉宋人弑其君杵臼国人利公子鲍之惠奉而欲立之因昭公田孟诸郊甸之师攻而杀之是宋国之人皆欲弑之也齐人弑其君商人亦齐人利商人之恵纵其弑舍而君之及邴歜阎职弑懿公而国人又莫之讨是齐国之人皆有罪也莒人弑其君宻州以莒子虐国人攻而弑之是莒国之人皆有弑君之心也　赵氏鹏飞曰称人以弑失贼之辞也　汪氏克寛曰昭公无道久失众心故襄夫人使人因众恶而戮之书曰宋人弑其君既足着昭公无道之实又斥宋人大恶之罪而襄夫人以君祖母纵国人之弑其君其与弑之罪不书而自见矣】
