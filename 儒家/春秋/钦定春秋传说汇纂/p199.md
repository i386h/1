<!-- { "loadSidebar": true } -->
　　集说【杜氏预曰详録所至及还者善得礼　陆氏淳曰谷梁曰匄宜墠帷而归命于介案不伐丧常礼也更待君命是诈让小善非人臣尽忠之道也刘氏敞曰还者何善辞也谷者齐地也其曰至谷而后称其义也非齐地则勿复乎曰止师而请之君曰可而后止不可则复之期可而后止臣之事君也凡在国无专焉子之事亲也凡在家无专焉臣子之大节也又曰谷梁曰还者事未毕也士匄外专君命故非之也非也谓之未毕则以为贬矣公子遂至黄乃复公孙敖如周不至而复复者谷梁所谓事毕也然则春秋反不贬遂与敖乎案士匄不伐丧可谓知礼不免于贬遂敖专命可谓非礼反无贬乎且士匄何贬哉大夫以君命出境进退在大夫者可也　王氏葆曰春秋之时侵伐四出或背殡帅师或冒丧伐人者众矣而士匄奉命出征既至齐地闻丧而还善矣朱子曰春秋分明处只是晋士匄侵齐至谷闻卒乃还这分明是与他　张氏洽曰将在军君命有所不受三军之进退将实司之总杀伐之柄以临有丧君子所不忍尚何墠帷请命以自累其作止乎　家氏翁曰墠帷反命未出疆之礼及谷则境外非俟命之地书其还善之耳　汪氏克寛曰公追齐师至酅弗及不当往而往也公救成至遇叔孙豹杀晋次于雍榆当往而不往也士匄侵齐不当往而不往也观此数者而行师进退之义可见矣　陈氏际泰曰春秋之大夫犹有义举焉纳防菑于邾而弗克纳也侵齐之役士匄闻丧引还恩动孝子之心义服诸侯之君此易及乎则胡宋襄之伐齐丧也】
　　附録左传【四月丁未郑公孙虿卒赴于晋大夫范宣子言于晋侯以其善于伐秦也六月晋侯请于王王追赐之大路使以行礼也】
　　八月丙辰仲孙蔑卒
　　集说【程氏端学曰讥世卿也盖庆父为三桓之始以奔莒不书卒其子公孙敖亦奔莒至蔑而始书卒蔑之后仲孙速仲孙羯仲孙貜仲孙何忌皆执鲁政是以谨志其卒以见父卒而子继也　汪氏克寛曰此文伯之子孟献子也子速嗣为大夫是曰庄子】
　　齐杀其大夫髙厚
　　左传【秋八月齐崔杼杀髙厚于洒蓝而兼其室书曰齐杀其大夫从君于昏也】
　　【洒蓝杜注齐地当在临淄郊外】
　　集说【髙氏闶曰齐髙厚甞帅师伐我矣晋新行义于齐齐侯始立而欲亲晋故归罪于髙厚而杀之以说于晋此明年所以与澶渊之盟也　张氏洽曰杀髙厚者崔杼也杼虽擅诛杀之柄亦庄公之所欲也以累上之辞言之可谓着明矣　程氏端学曰此必齐光既立之后崔杼与光共杀之故以国杀而又曰杀其大夫也　汪氏克寛曰微崔杼之力庄公固不得立然杼杀髙厚庆封讨夙沙卫明年复使庆佐为大夫而诛牙余党崔庆自是专权而射股之祸兆于此矣】
　　郑杀其大夫公子嘉【嘉公作喜】
　　左传【郑子孔之为政也专国人患之乃讨西宫之难与纯门之师子孔当罪以其甲及子革子良氏之甲守甲辰子展子西帅国人伐之杀子孔而分其室书曰郑杀其大夫专也子然子孔宋子之子也士子孔圭妫之子也圭妫之班亚宋子而相亲也士子孔亦相亲也僖之四年子然卒简之元年士子孔卒司徒孔实相子革子良之室三室如一故及于难子革子良出奔楚子革为右尹郑人使子展当国子西聼政立子产为卿】
　　胡传【案左氏初盗杀郑三卿于西宫之朝公子嘉知而不言既又欲起楚师以去诸大夫故楚人伐郑至于纯门而返至是嘉之为政也专国人患之乃讨西宫之难与纯门之师子展子西率国人杀嘉而分其室不称郑人者嘉则有罪矣而子展子西不防正以王法肆诸市朝与众同弃乃利其室而分之有私意焉故称国以杀而不去其官此春秋原情定罪之意】
　　集说【汪氏克寛曰庄公二十二年传例曰称国以杀大夫者国君大臣与谋其事不请于天子而擅杀之也故虽杀有罪亦书其官嘉召楚人伐其国则是背叛之臣国人之所同恶使子展子西正名诛之而不利其室则当如杀良霄之例称人以杀而削其官矣】
　　冬葬齐灵公
　　集说【髙氏闶曰齐鲁仍世昏姻之国前虽有怨今已易世故不废丧纪示不忘好】
　　附録左传【齐庆封围髙唐弗克冬十一月齐侯围之见卫在城上号之乃下问守备焉以无备告揖之乃登闻师将傅食髙唐人殖绰工偻防夜缒纳师醢卫于军】
　　城西郛
　　左传【城西郛惧齐也】
　　集说【王氏葆曰鲁备齐难城其国之郛则凡西境亦不敢保足见鲁之弱而齐之彊矣　汪氏克寛曰郛乃外城此云西郛实国都外城之西郭而所谓中城为鲁国都之内城可知矣】
　　叔孙豹防晋士匄于柯
　　左传【齐及晋平盟于大隧故穆叔防范宣子于柯穆叔见叔向赋载驰之四章叔向曰肸敢不承命大隧杜注地阙或曰在今髙唐州境】
　　集说【杜氏谔曰襄公之时政在大夫甚矣专相为防故详録之　许氏翰曰宣十五年书仲孙蔑防齐髙固于无娄成五年书叔孙侨如防晋荀首于谷此书叔孙豹防晋士匄于柯以见政在大夫列国之事如此故屡言　髙氏闶曰鲁犹惧齐故为柯之防以自固　湛氏若水曰惧齐而援晋之权臣以自固非礼也】
　　城武城【武城杜注太山南武城县通典费县有古武城今故城在费县西南九十里】
　　左传【穆叔归曰齐犹未也不可以不惧乃城武城】
　　集说【孙氏复曰城西郛城武城惧齐也　髙氏闶曰襄公四书城邑非本务也使民饥而散虽城之孰与守之　家氏翁曰国不能用贤纪纲陵迟百度废弛宼至则危矣多城何益　汪氏克寛曰子游为武城宰即此武城鲁于是时苟能信任仁贤修明政事使民效死而弗去则将制挺以挞邻国之坚甲利兵而何畏于彊齐今乃君弱臣惰安于不竞内则疲民于亟城之劳外则徼惠于霸国之援曽无一毫自立之志使齐庄而有报怨之圗则鲁之祸未有纪极也】
　　附録左传【卫石共子卒悼子不哀孔成子曰是谓蹷其本必不有其宗】
　　【戊灵王十申九年】二十年【晋平五年齐庄公光元年卫献二十四年殇六年蔡景三十九年郑简十三年曹武二年陈哀十六年孝十四年宋平二十三年秦景二十四年楚康七年呉诸樊八年】
　　春王正月辛亥仲孙速防莒人盟于向【速公作遫后同】
　　左传【二十年春及莒平孟庄子防莒人盟于向督扬之盟故也】
　　集说【杜氏预曰向莒邑莒数伐鲁前年诸侯盟督扬以和觧之故二国复自共盟结其好　孙氏复曰仲孙速仲孙蔑子　髙氏闶曰向夲莒邑宣四年取之者也莒鲁结好自是十五年不交兵速代父为卿未练而从政无复三年之丧也　汪氏克寛曰孟献子禫县而不乐则始不三年其昉于速与羯与夫子称孟庄子之孝其他可能也可者仅可而有所未尽之辞耳】
　　夏六月庚申公防晋侯齐侯宋公卫侯郑伯曹伯莒子邾子滕子薛伯伯小邾子盟于澶渊【澶市然反　澶渊杜注卫地在顿丘县南水经注浮水故渎上承大河于顿丘县而北出东迳繁阳故城案浮水即澶渊也繁阳故城在内黄县东北二十七里古顿丘约略在濬县之南汉元光三年河水徙顿丘东南流既而决瓠子今瓠子故城在开州西南二十五里则澶渊之地当在内黄之南开州之西北也】
　　左传【夏盟于澶渊齐成故也】
　　集说【孔氏颖达曰于经服异则书同盟此齐成而盟不言同者往年齐与晋平盟于大隧已服非于此始服故不言同也　髙氏闶曰齐以晋不伐其丧而感服居丧而出盟盖亦越礼畔道矣　薛氏季宣曰齐之无道诸侯围之而不服以士匄闻丧而还师遂防于澶渊修徳来远不诬也哉　汪氏克寛曰齐庄以既废而赖崔杼以有国崔杼以杀公子牙立庄公而专其国髙厚夙沙卫之余党岂无其人邦之杌陧固不敢搆怨于诸侯夫是以受盟之速也亦犹崔杼弑庄立景而同盟于重丘也】
　　秋公至自防
　　仲孙速帅师伐邾
　　左【邾人骤至以诸侯之事弗能报也秋孟庄子伐邾以报之】
　　集说【孙氏复曰背澶渊之盟　许氏翰曰祝柯之防既执邾子又取其田报亦足矣而复伐之讥已甚矣且澶渊在彼何以盟为　季氏夲曰庄子父丧甫逾五月而即防莒盟向又汲汲于伐邾不可为善政矣】
　　蔡杀其大夫公子燮蔡公子履出奔楚【燮谷作湿】
　　左【蔡公子燮欲以蔡之晋蔡人杀之公子履其母弟也故出奔楚】
　　胡【公子燮求从先君以利蔡谋国之合于义者也国人乃不顺焉而杀燮此何罪矣故称国而不去其官公子履其母弟也进不能正国退不能远害惧祸而奔书者罪之也】
　　集说【苏氏辙曰称国以杀非其罪也　家氏翁曰燮奉文侯遗言求成于晋不克而死春秋称国而不去其官録之也左传言不与民同欲固不明经防而刘原父乃有取焉曰燮之智足以杀身而已殆其舛欤履不与兄同志书所以贬　王氏锡爵曰燮之欲去楚而之晋也既以追成先志又惧楚役求纾其民皆谋国之合义者不幸见杀于国人而左氏遂以违众罪之以彊合国杀之例谬矣】
　　陈侯之弟黄出奔楚【黄公谷作光后同】
　　左【陈庆虎庆寅畏公子黄之偪愬诸楚曰与蔡司马同谋楚人以为讨公子黄出奔楚初蔡文侯欲事晋曰先君与于践土之盟晋不可弃且兄弟也畏楚不能行而卒楚人使蔡无常公子燮求从先君以利蔡不能而死公子黄将出奔呼于国曰庆氏无道求专陈国暴蔑其君而去其亲五年不灭是无天也】
　　谷梁【诸侯之尊弟兄不得以属通其弟云者亲之也亲而奔之恶也】
　　集说【何氏休曰为二庆所谮还在二十三年　范氏甯曰郑嗣曰显书弟明其亲也亲而奔逐之所以恶陈侯　许氏翰曰二庆执陈之权外介大国以奔其君之弟而哀公力不能正则国何恃而不亡髙氏闶曰黄与履何以奔楚自理也黄以宠任太过权逼其卿庆氏谮之而陈侯不能为之辨明是以一国之大不能容一弟也　程氏端学曰异姓大夫不得于君有可去之义同姓无可去之道况兄弟乎为人弟而出奔天伦絶矣　李氏廉曰杜释例曰兄而害弟者称弟以章兄罪此例可施于陈黄秦鍼卫鱄宋辰弟而害兄则去弟以罪弟此例可施于郑叚然于通例不甚合又左氏以为罪公子燮不与民同欲者谬矣】
　　【案陈黄书弟先儒多主谷梁以为陈侯不容其弟春秋恶之程氏端学谓兄弟无可去之道则以书奔为罪黄二说相兼其义始备故竝存焉】
　　叔老如齐
　　左【齐子初聘于齐礼也】
　　集说【杜氏预曰齐鲁有怨朝聘礼絶今复继好息民王氏葆曰齐屡陵鲁及澶渊而始平今叔老之修聘欲固齐好也】
　　冬十月丙辰朔日有食之
　　季孙宿如宋
　　左【冬季武子如宋报向戌之聘也褚师叚逆之以受享赋常棣之七章以卒宋人重贿之归复命公享之赋鱼丽之卒章公赋南山有台武子去所曰臣不堪也】
　　集说【李氏廉曰鲁之报齐邾已甚故聘齐以觧雠聘宋以求援耳　汪氏克寛曰鲁自萧鱼以后连嵗与彊齐邾莒交兵是以不遑朝聘徃来之事虽向戌来聘而亦未之报也今始平于齐遂交好邻国以寻旧好耳】
　　附録左【卫甯惠子疾召悼子曰吾得罪于君悔而无及也名藏在诸侯之防曰孙林父甯殖出其君君入则掩之若能掩之则吾子也若不能犹有鬼神吾有馁而已不来食矣悼子许诺惠子遂卒】
