<!-- { "loadSidebar": true } -->
　　集说【何氏休曰约备彊楚　杜氏预曰言同盟服异也　杜氏谔曰晋齐序于宋上伯序于诸侯之下者以彊弱为大小也　孙氏复曰虫牢之盟郑服也天王崩晋合诸侯同盟于虫牢不顾甚矣　程子曰天王崩而防盟不废书同见其皆不臣　赵氏鹏飞曰晋景即位十有五年矣盖尝为清丘断道之盟以求诸侯于时楚庄方张诸侯二三其徳晋不能宗主也今虫牢之防始能复振其势且反郑于久叛虽未足以成桓文之功而志有足嘉也　李氏亷曰郑自邲战后皆从楚至此始从晋而晋人不能明尊王之义以示之汲汲于要之以盟誓此所以竟不能服郑虽再救而卒无功也　汪氏克寛曰是盟乃何休所谓同心为恶恶必成者也盖诸侯之同盟实有同外楚之心而不知悖于尊王之义天子之丧人道始终之大变诸侯相见揖让入门而闻讣则不得终礼况已闻而犹相与防盟不亦无人心乎春秋之诸侯不知有王故襄王方崩则晋鲁之卿防盟王都之侧而不奔丧简王方崩而邾与晋卫修朝聘于鲁而不修吊事盖将以是为常而不知愧甚者灵王之讣音已达于天下而诸侯旅朝于荆楚且俟致襚执绋越岁逾时而后返而曾不遣一介行李问国恤于京师也吁可叹哉　赵氏恒曰书同盟亦只是志同欲之通例善恶则存乎其事以此时言之史策方有天王崩之文而同盟岂其时乎非特为不臣而立此同盟之文也】
　　【案虫牢之盟胡传谓九国不知奔丧其议甚正然是时齐始从晋郑以讼许不胜亦改而从晋晋为是盟以固诸侯之心亦复伯之机也赵氏鹏飞之説亦可竝存】

　　钦定春秋传説彚纂卷二十二
　　钦定四库全书
　　钦定春秋传说彚纂卷二十三
　　【丙简王子元年】六年【晋景十五年齐顷十四年卫定四年蔡景七年郑悼二年曹宣十年陈成十四年杞桓五十二年宋共四年秦桓二十年楚共六年呉子夀梦元年】
　　春王正月公至自防
　　集说【汪氏克寛曰二年防蜀盟蜀不书至者以望国之君屈于荆楚之大夫不可以告庙也此特书至者谓成公苟能自防如京师斩衰哭临则亦庶几亡于礼者之礼耳今也防同之后奄然归国故书公至自防以着其无王不臣之罪也】
　　附录左传【六年春郑伯如晋拜成子防相授玉于东楹之东士贞伯曰郑伯其死乎自弃也已视流而行速不安其位宜不能久】
　　二月辛巳立武宫
　　公羊【武宫者何武公之宫也立者何立者不宜立也立武宫非礼也】
　　谷梁【立者不宜立也】
　　胡传【武宫武公之宫立武宫非礼也丧事即逺有进而无退宫庙即逺有毁而无立故二昭二穆与太祖而五者诸侯之庙制也曰考庙曰王考庙曰皇考庙皆月祭焉曰显考庙曰祖考庙享尝乃止去祖为坛去坛为墠坛墠有祷则祭无祷乃止去墠为鬼诸侯之祭法也武公至是歴世十一其毁已久而輙】
　　【立焉非即逺有终之意故特书曰立立者不宜立也】
　　集说【陆氏淳曰左氏云季文子以鞌之功立武宫非礼也听于人以救其难不可以立武立武由己非由人也啖子曰传意以为武军之宫如楚子所立者非也　孙氏复曰武宫者武公之宫也其毁已久宗庙有常故不言立此言二月辛巳立武宫非礼可知也　刘氏敞曰鲁诸侯也僭天子之礼虽欲尊其祖鬼神不飨也而学者习于鲁之故更大而称之曰鲁公之庙文世室也武公之庙武世室也人之迷固久矣夫其以僭为典也此乃春秋所由作也又曰丘明以武宫为武军杜氏知其谬妄因防曰既立武军又作先君武公之宫二说者皆非是左氏欲解经误以武宫为武军杜氏欲解传遂取武军为武宫此难以通者也　叶氏梦得曰古者师出必于庙受命而春秋诸侯盖有各于其先而私祷者焉功成则为之立宫故季孙意如逐昭公祷于公因为之立宫武公伯禽之九世孙敖也諡之曰武岂鞌之战季孙行父亦私有以请之者欤　刘氏绚曰案王制祭法则诸侯宗庙古有彝制过则毁之不可复立也武宫之毁已久而輙立之非礼明矣　高氏闶曰武公乃伯禽九世孙献公之子于公为十一世祖毁之已久而輙立者盖武公敖在宣王时南征北伐佐王师有功而諡曰武焉至成公时季孙行父自多其功一旦出私意再为立宫圣人于此书立武宫以着季氏僭乱妄作之由　陈氏祥道曰武公之于鲁徇宣王立庶之非以阶鲁国攻杀之祸而丰功懿徳不着于世自武至桓其庙已在可迁之列成公立武宫昭公有事于武宫积世不毁故记礼得以大之欲以比周之文武也　张氏洽曰观春秋之书法与祭法之论庙制则武宫之立与宫同于失礼违制断为可知明堂位之言其为俗儒之论明矣甚矣其乱圣制而误后学也　黄氏仲炎曰周不毁庙三后稷文武鲁不毁庙二周公伯禽若武公于鲁为十一世祖而非始封之君世逺当迁久矣而复立武宫非礼可知也李氏防曰春秋书此年立武宫定元年立宫皆非礼也胡氏所引用乃王制及祭法之文三传同以为非礼而明堂位曰鲁公之庙文世室也武公之庙武世室也盖汉儒习见鲁国之旧制而不知其僭耳又曰鲁有鲁公庙为世室百世不毁而又立武宫宫又桓宫僖宫至哀公时犹存是鲁五庙之外又有五庙也典礼之壊至于如此　汪氏克寛曰论者因明堂位遂以武宫为世室今考春秋所书太庙则周公之庙也所书世室则鲁公之庙也羣公之庙则皆系諡若武宫宫桓宫僖宫是也苟谓之世室则世世不毁矣奚待于成公而始立乎昭十五年有事于武宫不称世室则其以武宫为世室者妄也况宫乃武公之六世祖至昭公已二十世而桓宫则哀公之十世祖僖宫则哀公之七世祖皆当言世室也宫在武宫之上武宫称世室宫独不称世室乎是知明堂位乃后世俗儒因鲁僭礼而为言春秋之时非有世室之名也然考成之十八年晋悼公朝于武宫昭之十七年当晋顷公之世而中行穆子献俘于文宫晋武公至悼公文公至顷公皆已十世而其宫犹存则当时诸侯之庙亲尽不毁者不特鲁矣】
　　取鄟【鄟音専　鄟杜注附庸国】
　　左传【取鄟言易也】
　　谷梁【鄟国也】
　　胡传【鄟微国也书取者灭之也灭而书取为君隠也项亦国也其书灭者以僖公在防季孙所为故直书其事而不隠此春秋尊君抑臣以辨上下谨于微之意也人伦之际差之毫厘缪以千里故仲尼特立此义以示后世臣子使以道事君而无朋附权臣之恶于有之犯上干主其罪可救乖忤贵臣祸在不测故臣子多不惮人主而畏权臣如汉谷永之徒直攻成帝不以为嫌至于王氏则周旋相比结为死党而人主不之觉此世世之公患也归父家遣缘季氏也朝呉出奔因无极也王章杀身忤王鳯也邺侯寄馆避元载也惟杀生在下而人主失其柄也是以党与众多知有权臣而不知有君父矣使春秋之义得行尊君抑臣以辨上下每谨于微岂有此患乎】
　　集说【孙氏复曰宣九年取根牟此年取鄟襄十三年取邿皆微国也　李氏防曰鄟为微国左氏谷梁同公羊以为邾邑不繋之邾讳亟也者非春秋内灭国书取者三此年取鄟襄十三年取邿昭四年取鄫皆讳辞也　汪氏克寛曰公羊于根牟鄟邿皆曰邾邑然春秋未有取他国之地而不繋国者苟以讳亟而不繋邾则僖公取须句訾娄可谓亟矣何以系之邾耶】
　　卫孙良夫帅师侵宋
　　左传【三月晋伯宗夏阳说卫孙良夫甯相郑人伊雒之戎陆浑蛮氏侵宋以其辞防也师于鍼卫人不保说欲袭卫曰虽不可入多俘而归有罪不及死伯宗曰不可卫惟信晋故师在其郊而不设备若袭之是弃信也虽多卫俘而晋无信何以求诸侯乃止师还卫人登陴】
　　【蛮氏杜注戎别种也河南新城县东南有蛮城汉志河南新城县曰蛮中故蛮子国也】
　　集说【家氏翁曰去年冬宋实预虫牢之盟今一辞防而遽加之以兵以为未快复命鲁人继之前日楚庄围宋歴三时之久国防毙而晋不能救今宋人辞防而伐之至再晋景惽愚诸大夫狠肆事多类此春秋聨书卫鲁二侵责晋深矣】
　　附录左传【晋人谋去故绛诸大夫皆曰必居郇瑕氏之地沃饶而近盬国利君乐不可失也韩献子将新中军且为仆大夫公揖而入献子从公立于寝庭谓献子曰何如对曰不可郇瑕氏土薄水浅其恶易觏易觏则民愁民愁则垫隘于是乎有沈溺重膇之疾不如新田土厚水深居之不疾有汾浍以流其恶且民从教十世之利也夫山泽林盬国之寳也国饶则民骄佚近寳公室乃贫不可谓乐公说从之夏四月丁丑晋迁于新田】
　　【郇瑕杜注古国名河东解县西北有郇城僖二十四年咎犯与秦晋大夫盟于郇即此】
　　集说【汪氏克寛曰经不书晋迁者凡书迁皆小国逼于彊暴不得已而迁也晋人择地利而徙都也非不得已故不书迁耳】
　　夏六月邾子来朝
　　集说【高氏闶曰鲁取鄟而邾子遂来朝其彊弱可知矣且天王新即位不朝而朝鲁此可见惟陵我是畏也　汪氏克寛曰盖成公即位而始朝也】
　　公孙婴齐如晋
　　左传【子叔声伯如晋命伐宋】
　　集说【杜氏预曰婴齐叔肸子　李氏防曰成公之编大夫如晋三此年婴齐行父十一年行父　汪氏克寛曰二年三年公两朝晋此年婴齐行父又两聘晋鲁雠齐而倚晋为援故君臣亟行迭徃事伯之勤而不知慢王之已甚也】
　　壬申郑伯费卒
　　左传【六月郑悼公卒】
　　集说【杨氏士勋曰悼公不书葬者鲁不防也】
　　秋仲孙蔑叔孙侨如帅师侵宋
　　左传【秋孟献子叔孙宣伯侵宋晋命也】
　　胡传【鲁遣二卿为主将动大众焉有事于宋而以侵书者潜师侵掠无名之意盖陋之也于卫孙良夫亦然上三年尝防宋卫同伐郑矣次年宋使华元来聘通嗣君矣又次年鲁使仲孙蔑报华元矣是年冬郑伯背楚求成于晋而鲁卫与宋又同盟于虫牢矣今而有事于宋上卿受钺大众就行而师出无名可乎故特书侵以罪之也左氏载此师晋命也后二年宋来纳币请伯姬焉则此师为晋而举非鲁志明矣兵戎有国之重事邦交人道之大伦聼命于人不得已焉将能立乎春秋所以罪之也】
　　集说【髙氏闶曰使鲁伐宋者虽晋之命而鲁不以大义谕之遽为兴师则罪専在鲁矣故书曰侵责与卫良夫同　李氏防曰春秋凡奉伯主之命或为伯主而兴师者皆书侵此年二卿侵宋十年卫黒背侵郑左皆曰晋命也襄二十四年羯侵齐定六年公侵郑八年二卿侵卫左皆曰晋故也盖本非有怨但屈于不得已故亦无志于深入但浅侵其境欤鲁宋自庄十年以后并无交兵之事仅见于此】
　　楚公子婴齐帅师伐郑【楚始书大夫将】
　　左传【楚子重伐郑郑从晋故也】
　　冬季孙行父如晋
　　左传【冬季文子如晋贺迁也】
　　集说【许氏翰曰仲孙蔑叔孙侨如公孙婴齐季孙行父有如必书相望于春秋者大夫张也　赵氏鹏飞曰公孙婴齐如晋既返而二大夫侵宋晋命也侵宋之师既返而季文子如晋报宋之屈也晋以卫为不用命更以命鲁鲁侵宋而已鲁疑晋以宋为未服而罪鲁也故以行父如晋言宋之服明年救郑之役宋复从晋者鲁故也】
　　晋栾书帅师救郑【救公作侵】
