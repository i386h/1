<!-- { "loadSidebar": true } -->
　　谷梁【王札子者当上之辞也杀召伯毛伯矫王命以杀之也为天下主者天也继天者君也君之所存者命也为人臣而侵其君之命而用之是不臣也为人君而失其命是不君也君不君臣不臣此天下所以倾也】
　　胡传【王臣有书字而言子者王季子是也有书子而系名者王子虎是也此称王札子者谷梁以为当上之辞也邢侯专杀雍子于朝叔向以杀人不忌为贼请施邢侯君子以为义王札子之罪当服此刑而天王不能施之无政刑矣何以保其国而不替乎】
　　集説【孙氏复曰生杀之柄天子所持也是故春秋非天子不得专杀王札子人臣也王札子人臣杀召伯毛伯于朝定王不能禁专孰甚焉故曰王札子杀召伯毛伯以诛其恶　杜氏谔曰桓襄之前列国诸侯交相战伐列国不禀王命也至此而王臣有相杀者内之卿士不奉王命也　刘氏敞曰谷梁云不言其何也两下相杀也非也凡杀大夫称其者皆君也岂可曰王札子杀其大夫召伯毛伯乎　高氏闶曰矫王命以杀大臣宜名之以着其罪然书札而不书王子则与内臣柔溺之类无异书王子札则与王子虎无异故变文以别之　黄氏仲炎曰案左氏王孙苏与毛伯召伯争政使王子捷杀召戴公及毛伯卫子捷卽札子也威福君之大柄廉耻国之大维今子弟专杀是君无威福之柄也朝臣争政是国无廉耻之维也君无柄国无维所以为东周之衰乱也季氏本曰一朝杀二大夫而政法不行焉周之所以日替也不言王杀而以两下相杀之辞书则王札子之専杀可知矣】
　　附録左传【晋侯赏桓子狄臣千室亦赏士伯以瓜衍之县曰吾获狄土子之功也微子吾丧伯氏矣羊舌职说是赏也曰周书所谓庸庸祗只者谓此物也夫士伯庸中行伯君信之亦庸士伯此之谓明德矣文王所以造周不是过也故诗曰陈锡载周能施也率是道也其何不济　晋侯使赵同献狄俘于周不敬刘康公曰不及十年原叔必有大咎天夺之魄矣】
　　【瓜衍孝义县北十里有瓜城属山西汾州府】
　　秋螽
　　胡传【人事感于此则物变应于彼宣公为国虚内以事外去实而务华烦于朝会聘问赂遗之末而不知务其本者也故戾气应之六年螽七年旱十年大水十有三年又螽十有五年复螽府库匮仓廪竭调度不给而言利尅民之事起矣】
　　集说【何氏休曰从十三年之后上求未已而又归父比年再出会内计税亩百姓动扰之应　张氏洽曰自六年至今三遇虫灾而加之以水旱此宣公不修德节用爱人之所感也】
　　仲孙蔑防齐高固于无娄【公作牟娄　无娄杜注邑案公羊作牟娄盖卽隐四年莒人伐所取之邑此时已为莒邑矣杜注疑有误】
　　胡传【礼之始失也诸侯非王事而自相会也无以正之不自天子出矣然后诸侯与大夫会又无以正之然后大夫与大夫会礼亦不自诸侯出矣田氏簒齐六卿分晋三家专鲁理固然也不能辨于早虽欲正之其将能乎】
　　集説【高氏闶曰齐侯在谷则公孙归父会之齐卿在无娄则仲孙蔑会之盖公主齐乆矣幸晋楚之争而不我及也忽焉而平楚宋俾归父请于齐侯齐侯则疑我之从楚也蔑于是复会以修旧好焉　赵氏鹏飞曰鲁宣自齐惠之殁事齐稍怠惟公孙归父两防齐侯而已公不朝齐也齐盖有以议鲁矣高固盖婚于鲁知齐之谋故会仲孙蔑于无娄为鲁谋而觧齐之纷也终宣公之世卒不被齐兵者无娄之防有力焉及成公卽位而有西鄙之伐矣用是知高固之会为鲁谋齐也　家氏翁曰高固自以国事出宣使大夫候之于途谄事外臣书之以贬　李氏廉曰大夫防大夫始于叔彭生会晋郤缺于承筐而胡氏独发传于此条之下未详其说张氏亦曰大夫相会盖始于此岂非以二子非国事而私相防乎】
　　初税亩
　　左传【初税亩非礼也谷出不过借以丰财也】
　　公羊【初者何始也税亩者何履亩而税也初税亩何以书讥何讥尔讥始履亩而税也何讥乎始履亩而税古者什一而借古者曷为什一而借什一者天下之中正也多乎什一大桀小桀寡乎什一大貉小貉什一者天下之中正也什一行而颂声作矣】
　　谷梁【初者始也古者什一借而不税初税亩非正也古者三百歩为里名曰井田井田者九百亩公田居一私田稼不善则非吏公田稼不善则非民初税亩者非公之去公田而履亩十取一也以公之与民为己悉矣古者公田为居井灶葱韭尽取焉】
　　胡传【孟子曰耕者助而不税则天下之农皆悦而愿耕于其野矣书初税亩者讥宣公废助法而用税也殷制公田为助助者借也周因其法为彻彻者通也其实皆什一也古者上下相亲上之于下则曰骏发尔私终三十里惟恐民食之不给也下之于上则曰雨我公田遂及我私惟恐公田之不善也故助法行而颂声作矣世衰道微上下交恶民惟私家之利而不竭力以奉公上惟邦赋之入而不恻怛以利下水旱凶灾相继而起公田之入薄矣所以废助法而税亩乎初者志变法之始也其后作丘甲用田赋至于二犹不足则皆宣公啓之也故曰作法于凉其犹贪作法于贪将若何有国家者必欲克守成法而不变其必先务本乎】
　　集説【何氏休曰颂声者太平歌颂之声帝王之高致也民以食为本饥寒竝至虽尧舜躬化不能使野无宼盗贫富兼幷虽皋陶制法不能使彊不陵弱是故圣人制井田之法而口分之一夫一妇受田百亩以养父母妻子五口为一家公田十亩卽所谓什一而税也庐舍二亩半凡为田一顷十二亩半八家而九顷共为一井故曰井田庐舍在内贵人也公田次之重公也私田在外贱私也井田之义一曰无泄地气二曰无费一家三曰同风俗四曰合巧拙五曰通财货因井田以为市故俗语曰市井种谷不得种一谷以备灾害田中不得有树以妨五谷还庐舍种桑荻杂菜畜五母鸡两母豕瓜果种疆畔女上蚕织老者得衣帛焉得食肉焉死者得葬焉多于五口名曰余夫余夫以率受田二十五亩十井共出兵车一乘司空谨别田之高下善恶分为三品上田一嵗一垦中田二嵗一垦下田三嵗一垦肥饶不得独乐墝埆不得独苦故三年一换主易居财均力平兵车素定是谓均民力彊国家在田曰庐在邑曰里一里八十户八家共一巷中里为校室选其耆老有高徳者名曰父老其有辩护伉健者为里正皆受倍田得乘马父老比三老孝弟官属里正比庶人在官吏民春夏出田秋冬入保城郭田作之时春父老及里正旦开门坐塾上晏出后时者不得出莫不持樵者不得入五谷毕入民皆居宅里正趋缉绩男女同巷相从夜绩至于夜中故女工一月得四十五日作从十月尽正月止男女有所怨恨相从而歌饥者歌其食劳者歌其事男年六十女年五十无子者官衣食之使之民间求诗乡移于邑邑移于国国以闻于天子故王者不出牖户尽知天下所苦不下堂而知四方十月事讫父老敎于校室八嵗者学小学十五者学大学其有秀者移于鄕学鄕学之秀者移于庠庠之秀者移于国学学于小学诸侯嵗贡小学之秀者于天子学于大学其有秀者命曰进士行同而能耦别之以射然后爵之士以才能进取君以考功授官三年耕余一年之畜九年耕余三年之积三十年耕有十年之储虽遇唐尧之水殷汤之旱民无近忧四海之内莫不乐其业故曰颂声作矣　杜氏预曰公田之法十取其一今又履其余亩复十收其一故哀公曰二吾犹不足遂以为常故曰初　杨氏士勋曰徐邈以为除去公田之外又税私田之十一也　赵氏匡曰公田之外又履歩其田十又税其一论语云二吾犹不足是也　朱子曰商人以六百三十亩之地画为九区区七十亩中为公田其外八家各授一区但借其力以耕公田而不复税其私田周制一夫受田百亩而与同沟共井之人通力合作计亩均分大率民得其九公取其一故谓之彻鲁自宣公税亩又逐亩什取其一则为十而取二矣　胡氏寜曰什一天下之中正不可寡亦不可多也今宣公擅变先王之仁政而灭其所以为中于其国与民者旣借其力以耕公田又理民田而税其私畆书曰初税亩者志乱常之始自是而不复矣　黄氏仲炎曰古者井田八家皆私百亩其中为公田八家耕之以奉其上所谓借也借之为言借也借民力为之而非税也今鲁初税亩是于公田之外又税其私亩也孔子曰始作俑者其无后乎坏井田之制开厚敛之门使民不聊生国无善治盖自是始矣　家氏翁曰宣公以旱干水溢虫螟之灾无嵗无之用度不给乃履亩而征之谓之税夫助而不税周制也今以税易助成王周公之罪人也井田之法自此始坏　李氏廉曰赵子赋税例三此年税亩成元年作丘甲哀十二年用田赋也赵子改革例十初献六羽跻僖公初税亩作丘甲立武宫作三军舎中军立炀宫从祀先公用田赋也凡变常之事皆书革而上者比于治革而下者比于乱察其所革而兴亡兆矣　汪氏克寛曰三代制田取民虽皆不过什一而其为法至周始详密而周尽为人君者苟能谨守其中正之制则可以足国而裕民矣今宣公以簒得国旣不能修徳以弭天灾而感水旱螽蝝之变又不能敛奢以节国用而贻饥馑空乏之忧于是一旦紊先王之制增税亩之法作法于贪其害有不可胜言矣易世而成公作丘甲而赋民之力有加于古迄春秋之终而哀公用田赋而民财民力殆无遗余皆肇于宣公之作俑也又使诸国效尤郑子产则作丘赋魏文侯则增租赋卒至暴秦开阡陌更赋税而先王之制穷今不复岂非宣公首祸以致然乎春秋书初者二初献六羽喜礼之复正也初税亩忧田制之变古也美恶不嫌同辞案税亩之说公谷二传皆以为税而取一但废古之助法尔杜氏预以为旣取其公田又税其私田十之一则为十而取二矣胡传主公谷而朱子从杜氏姑竝存之以俟考】
　　冬蝝生【蝝悦全反】
　　胡传【始生曰蝝旣大曰螽秋螽未息冬又生子灾重及民也而详志之如此者急民事谨天灾仁人之心王者之务也遇天灾而不惧忽民事而不修而又为繁政重赋以感之国之危无日矣】集说【孙氏复曰秋中之螽未息冬又生子重为灾孙氏觉曰蝝者螽之子春秋之秋夏时之夏也春秋之冬夏时之秋也螽为灾于夏而蝝生于秋一嵗而再为灾故谨志之尔案左氏公羊皆曰幸之以蝝生于冬物皆已收而不为灾也案秋乃五谷大成之时安得曰不为灾乎但生而不为灾亦何用书之乎谷梁以为税亩之灾亦牵合之论也　王氏葆曰蝝螽之子尔雅谓蝮蜪说者以为螽之有子不因牝牡腹中陶冶而自生故蝝曰蝮蜪皆蝗类故春秋记为灾　黄氏仲炎曰螽始生者为蝝螽蜚蔽天或来自他处不必见其生也故不曰螽生蝝生于境内见其生也故曰蝝生】
　　饥
　　胡传【春秋饥岁多矣书于经者三而宣公独有其二何也古者三年耕余一年之畜九年耕余三年之食虽有凶旱民无菜色是嵗虽螽蝝而遽至于饥者宣公为国务华去实虚内事外烦于朝防聘问赂遗之末而不敦其本府库竭矣仓廪匮矣水旱螽蝝天降饥馑亦无以振业贫乏矣经所以独两书饥以示后世为国之不可不敦本也】
