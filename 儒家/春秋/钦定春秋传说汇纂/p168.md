<!-- { "loadSidebar": true } -->
　　左传【四年春宋华元来聘通嗣君也】
　　集説【王氏葆曰宋入春秋未尝聘鲁文十一年公子遂虽往而宋不报也华元之来其为共公谋昏张本乎　赵氏鹏飞曰礼诸侯世相朝所以继好结信春秋之世以彊弱为判齐晋大国宋不敢不朝匹敌以下固未尝朝聘已为腆矣圣人志之凡以志其任势而废礼也　吴氏澂曰晋卫宋三国相继来聘以三年春同防伐郑交结和好也　李氏廉曰经书宋聘鲁始此终春秋宋聘鲁四此年及八年华元襄十五年向戌昭十二年华定】
　　三月壬申郑伯坚卒
　　集説【杜氏预曰壬申二月二十八日】
　　伯来朝
　　左传【杞伯来朝归叔姬故也】
　　集説【杜氏预曰将出叔姬先修朝礼言其故　赵氏鹏飞曰叔姬不令于伯将出之彼直归叔姬则疑鲁用叔姬之谖以疾于故先朝于鲁而言其故焉故明年叔姬来归】
　　夏四月甲寅臧孙许卒
　　集説【汪氏克寛曰文仲之子宣叔也子纥嗣为大夫是为武仲】
　　公如晋
　　左传【夏公如晋晋侯见公不敬季文子曰晋侯必不免诗曰敬之敬之天维显思命不易哉夫晋侯之命在诸侯矣可不敬乎】
　　集説【高氏闶曰公连岁如晋者以尝即楚故也　张氏洽曰晋景公胜齐而骄也　汪氏克寛曰成公此年朝晋而取辱岂非礼愈繁而身愈卑徒自屈而已耳】
　　葬郑襄公
　　集説【汪氏克寛曰丧未五月葬之速也太不懐也季氏本曰襄公卒二月而葬其速如此必襄公以弟代兄其后嗣子有争也观悼公未逾年而称伯则必有故而汲汲于即位治丧矣】
　　秋公至自晋
　　左传【秋公至自晋欲求成于楚而叛晋季文子曰不可晋虽无道未可叛也国大臣睦而迩于我诸侯听焉未可以贰史佚之志有之曰非我族类其心必异楚虽大非吾族也其肯字我乎公乃止】集説【家氏翁曰甚哉鲁成中无所主逐变而屡迁也始与晋人连兵伐齐以有鞌之胜谓当与晋为睦曾未几月率先诸侯受盟于楚犹幸晋人之无讨也去年如晋今年又如晋正所以救前日匮盟之过一不为所礼又将叛而即楚春秋于鲁成之从楚适晋备书以贬之也】
　　冬城郓【郓公作运】
　　集说【杜氏预曰公欲叛晋故城而为备　赵氏鹏飞曰郓即汶阳之一邑也以田言之曰汶阳以邑言之曰郓　戴氏溪曰定公时齐归郓讙阴之田杜氏谓此三邑者汶阳之田也鲁既得汶阳故城郓以自固　家氏翁曰郓有三莒之别邑亦曰郓九年楚人入郓是也鲁自有二郓文十二年城诸及郓此东郓莒鲁所争者也成十六年公待于郓此西郓今此所城也春秋讥鲁人不务安静而轻于用民力郓虽城何益哉】
　　【案经书城郓左氏无传杜氏预以为备晋者因公之不礼于晋也戴氏溪谓鲁得汶阳故城郓以自固于情事亦近】
　　郑伯伐许
　　左传【冬十一月郑公孙申帅师疆许田许人败诸展陂郑伯伐许取鉏任泠敦之田晋栾书将中军荀首佐之士燮佐上军以救许伐郑取汜祭楚子反救郑郑伯与许男讼焉皇戍摄郑伯之辞子反不能决也曰君若辱在寡君寡君与其二三臣共听两君之所欲成其可知也不然侧不足以知二国之成展陂杜注许地今在许州西北　鉏任泠敦俱在许州境　泛祭杜注郑地成皋县东有泛水案此为二邑泛即成皋之泛祭即中牟之祭亭周祭伯之邑也盖此时已入于郑矣】
　　胡传【悼公伐许称爵何也丧未逾年以吉礼从金革之事则忘亲矣称爵非美词所以着其恶也】集说【董氏仲舒曰父卒未逾年即以丧举师也春秋以为薄恩且失其子心其先君襄公伐丧叛盟得罪诸侯继其业者宜矜善以覆之今又重之父伐人丧子以丧伐人父不义于人子失恩于亲也　何氏休曰未逾年君称伯者乐成君位亲自伐许故如其意以着其恶　程子曰称郑伯见其不复为丧以吉礼从戎　家氏翁曰父所为义已继之为孝父挟楚之援陵暴小国岁再用师其子继世而不能改是之谓济恶庸得为孝乎不书子而书爵絶之于名教也　李氏廉曰郑自隐十一年入许之后郑许世雠至此凡书于经者又四侵伐矣　季氏本曰郑介晋楚之间国尚不能自立而乃屡年用兵争胜邻国岂固本保邦之道乎　余氏光曰郭氏曰案去岁郑襄公伐许经书郑伐许今年郑悼公伐许经书郑伯伐许前此成公二年八月衞穆公速卒冬楚师郑师侵衞三年夏郑公子去疾帅师伐许凡此亦皆据旧史而书之春秋立义虽不同不应于数年之中事同罪一或恕之于前或诛之于后参错变乱圣人决不如此也】
　　附录左传【晋赵婴通于赵庄姬】
　　【乙定王二亥十一年】五年【晋景十四年齐顷十三年衞定三年蔡景六年郑悼公费元年曹宣九年陈成十三年桓五十一年宋共三年秦桓十九年楚共五年】
　　春王正月叔姬来归
　　谷梁【妇人之义嫁曰归反曰来归】
　　胡传【前书伯来朝左氏以为归叔姬也此书杞叔姬来归则出也春秋于内女其归其出録之详者男女居室人之大伦也男子生而愿为之有室女子生而愿为之有家父母之心人皆有之而不能为之择家与室则夫妇之道苦淫僻之罪多矣王法所重人伦之本録之详也为世戒也】
　　集説【何氏休曰始归不书与郯伯姬同　孙氏复曰来归者弃而来归也　黄氏仲炎曰叔姬见出而来归犹郯伯姬也　赵氏鹏飞曰内女见出皆曰来归然罪恶不可以不辨故有归之者有自归者以见意齐人来归子叔姬罪在齐也叔姬来归罪在叔姬也叔姬自取出絶故以自归为文虽姬之罪无所考而观圣人所书之文则归之者以见夫不夫自归者以见妇不妇　家氏翁曰春秋之世伦分废缺夫妇之道乖矣有出而允于义者有出而悖于礼者杞伯来朝之明年而后叔姬乃归此与他悖义之出不同必叔姬自不安于非絶之也故其卒复逆丧以葬叔姬系于义未絶也　吴氏澂曰疑是叔姬无子桓别有妾子为太子叔姬心不自安而愿归鲁故叔姬既卒而桓复来逆其丧以归也　汪氏克寛曰叔姬始嫁不见于经与郯伯姬同婚姻得礼常事不书又曰郯伯姬叔姬皆出而来归然叔姬书卒书伯逆丧以归而郯伯姬来归之后不复见于经则其善恶优劣不可以槩观矣】附录左传【春原屛放诸齐婴曰我在故栾氏不作我亡吾二昆其忧哉且人各有能有不能舍我何害弗听婴梦天使谓己祭余余福女使问诸士贞伯贞伯曰不识也既而告其人曰神福仁而祸淫淫而无罚福也祭其得亡乎祭之之明日而亡】
　　仲孙蔑如宋
　　左传【孟献子如宋报华元也】
　　集说【汪氏克寛曰蔑与华元交相聘问其情厚矣而明年蔑侨如逼于晋令遽兴侵宋之师朝玉帛而暮干戈谨于邦交者固如是乎】
　　夏叔孙侨如防晋荀首于谷【首公作秀】
　　左传【夏晋荀首如齐逆女故宣伯餫诸谷】
　　集説【高氏闶曰荀首逆女而侨如往馈之此之谓非礼之礼故以大夫防大夫书之　郑氏玉曰谷齐地他国大夫非过吾境而使大夫防之非礼也若侨如私防则尤专恣之甚故谨而书之　汪氏克寛曰自文十一年彭生防郤缺宣十五年蔑防高固自是大夫防大夫率以为常矣】
　　梁山崩【梁山杜注在冯翊夏阳县北诗奕奕梁山水经注河水又南迳梁山原是也夏阳今同州韩城县属陜西西安府】
　　左传【梁山崩晋侯以传召伯宗伯宗辟重曰辟传重人曰待我不如捷之速也问其所曰绛人也问绛事焉曰梁山崩将召伯宗谋之问将若之何曰山有朽壤而崩可若何国主山川故山崩川竭君为之不举降服乘缦彻乐出次祝币史辞以礼焉其如此而已虽伯宗若之何伯宗请见之不可遂以告而从之】
　　公羊【梁山者何河上之山也梁山崩何以书记异也何异尔大也何大尔梁山崩壅河三日不防为天下记异也】
　　谷梁【梁山崩壅遏河三日不流晋君召伯尊而问焉伯尊来遇辇者辇者不辟使车右下而鞭之辇者曰所以鞭我者其取道逺矣伯尊下车而问焉曰子有闻乎对曰梁山崩壅遏河三日不流伯尊曰君为此召我也为之奈何辇者曰天有山天崩之天有河天壅之虽召伯尊如之何伯尊由忠问焉辇者曰君亲素缟帅羣臣而哭之既而祠焉斯流矣伯尊至君问之曰梁山崩壅遏河三日不流为之奈何伯尊曰君亲素缟帅羣臣而哭之既而祠焉斯流矣孔子闻之曰伯尊其无绩乎攘善也】
　　胡传【梁山韩国也诗曰奕奕梁山韩侯受命而谓之韩奕者言奕然髙大为韩国之镇也后为晋所灭而大夫韩氏以为邑焉书而不系国者为天下记异是以不言晋也左氏载绛人之语于礼文备矣而未记其实也夫降服乘缦彻乐出次祝币史辞六者礼之文也古之遭变异而外为此文者必有恐惧修省之心主于内若成汤以六事检身髙宗克正厥事宣王侧身修行欲销去之是也徒举其文而无实以先之何足以弭灾变乎夫国主山川至于崩竭当时诸侯未闻有戒心而修徳也故自是而后六十年间弑君十有四亡国三十二其应亦憯矣春秋不明着其事应而事应具存其可忽诸】
　　集説【杜氏预曰记异也　刘氏敞曰谷梁曰不日何也髙者有崩道也有崩道则何以书也寻谷梁此文似云山有崩道崩不当书今以晋侯问伯宗故独书也是岂春秋意耶　髙氏闶曰先王之制名山大川不以封梁山虽属于韩而非诸侯正受封之地故春秋书梁山崩而不系之国者为天下记异也是以不书晋夫国主山川岂特晋当之哉　赵氏鹏飞曰梁山晋地也诗曰奕奕梁山盖在韩侯之国韩灭于晋其地为晋晋侯及秦伯战于韩是也梁山晋地而不系之晋山崩川竭天下之大异天地不为一国而示变圣人亦岂为一国而书之天地示变以警人君圣人志之以示后世君人者观此亦可以识天意矣若取其事应以合之曰此梁山崩之騐是亦淫巫瞽史之事非君子所欲闻也　汪氏克寛曰春秋之初晋灭韩曲沃庄伯之弟韩万以为采邑又曰自此至昭十六年凡六十年经书弑君惟晋州蒲齐光衞剽吴余祭蔡固莒密州楚防凡七灭国惟舒庸鄫莱偪阳舒鸠頼陈蔡州来凡九耳故徐彦疏云注误今考文十一年败狄于咸何氏谓宣成以往弑君二十八亡国四十证诸经亦不合抑幷春秋所不书者言之如谷梁三十四战者欤　邵氏寳曰春秋为天下纪异者三梁山崩有星孛入于北斗西狩获麟山斗以异为异麟以祥为异以异为异者乱世之常以祥为异者乱世之变】
　　附录左传【许灵公愬郑伯于楚六月郑悼公如楚讼不胜楚人执皇戌及子国故郑伯归使公子偃请成于晋秋八月郑伯及晋赵同盟于垂棘宋公子围为质于楚而归华元享之请鼓噪以出鼓噪以复入曰习攻华氏宋公杀之】
　　秋大水
　　集説【张氏洽曰山崩大水阴盛之征】
　　冬十有一月己酉天王崩
　　集説【孙氏复曰定王也　高氏闶曰不书葬罪诸侯之不防也】
　　十有二月己丑公防晋侯齐侯宋公衞侯郑伯曹伯邾子杞伯同盟于虫牢【虫牢杜注郑地陈留封丘县北有桐牢今桐牢亭在河南开封府封丘县北三里】
　　左传【冬同盟于虫牢郑服也诸侯谋复防宋公使向为人辞以子灵之难】
　　胡传【案左氏许灵公愬郑伯于楚郑伯如楚讼不胜归而请成于晋盟于虫牢郑服也郑服则何以书同盟天王崩赴告已及在诸侯之策矣以所闻先后而奔丧礼也而九国诸侯防盟不废故特书同盟以见其皆不臣】
