<!-- { "loadSidebar": true } -->
　　胡传【案左氏诸侯伐郑讨邲之役也遂东侵郑公子偃帅师御之覆诸鄤败诸丘舆夫讨邲之役则复怨勦民非观衅也遂东侵则潜师掠境非以律也覆而败诸则专用诈谋非正胜也度彼参此皆无善也略而不纪胜负微也晋侯称爵而以伐书何也初为是役必以郑之从楚也则盟主有辞于伐耳宋衞未葬曷为称爵背殡越境以吉礼从金革之事也】
　　集说【杜氏预曰宋衞未葬而称爵以接邻国非礼也高氏闶曰去冬之役郑为楚导而宋鲁衞曹虽盟于蜀犹不敢背晋故罢盟而遂防晋伐郑焉郑罪当讨故春秋正诸国之爵以示义郑败晋防兵于丘舆使皇戍如楚献捷终郑襄公之身不复从晋矣家氏翁曰鲁宋衞曹去彊盛之楚而从衰弱之晋以伐有罪之国是春秋之所嘉也四国书爵序晋为首存晋伯也　李氏亷曰此邲之后晋再伐郑而不服也　汪氏克寛曰左传云郑皇戌如楚献捷则曰覆曰败皆指郑而言非诸侯之败郑也经书伐而不书败所以尊诸侯也】
　　辛亥葬衞穆公【穆公作缪】
　　集説【高氏闶曰此见衞侯背殡出师不临先君之丧　王氏葆曰六月乃葬非礼也】
　　二月公至自伐郑
　　集说【吴氏澂曰虽未逾时伐郑无功亦危之而致也】
　　甲子新宫灾三日哭
　　公羊【新宫者何宣公之宫也宣宫则曷为谓之新宫不忍言也其言三日哭何庙灾三日哭礼也新宫灾何以书记灾也】
　　谷梁【新宫者祢宫也三日哭哀也其哀礼也廹近不敢称諡恭也其辞恭且哀以成公为无讥矣】集说【杜氏预曰三年丧毕宣公神主新入庙故谓之新宫书三日哭善得礼宗庙亲之神灵所冯居而遇灾故哀而哭之　高氏闶曰君子于是乎知有天道也宣公弑君簒立生不能诛死方立庙遽遇火灾春秋志此示有天道　家氏翁曰公羊以庙灾三日哭为礼谷梁以成公为无讥常山刘氏以主未迁入不当哭书哭所以讥愚窃以公谷之义为正也三年之丧通丧也二十七月而终宣公薨至是二十八月则主已入庙此入庙之始也主方入庙而庙灾此人情之戚成公三日哭可谓知所哀而哀也焚先人之庐犹三日哭今主始入庙而庙为火所燬人子之痛切为甚三日哭而谓之不合于礼失春秋所以书之防　李氏廉曰此条诸传皆以为得礼惟胡氏不合】
　　乙亥葬宋文公
　　胡传【案左氏文公卒始厚葬益车马重器备君子谓华元乐举于是乎不臣考于经未有以騐其厚也数其葬之月则信然矣天子七月诸侯五月大夫三月士逾月以降杀迟速为礼之节不可乱也文公之卒国家安靖外无危难曷为越礼逾时逮乎七月而后克襄事哉故知华元乐举之弃君于恶而益其侈无疑矣夫礼之厚薄称人情而为之者也宋公在殡而离次出境从金革之事哀戚之情忘矣顾欲厚葬其君亲此非有所不忍于死者特欲夸耀淫侈无知之人耳世衰道微礼法既壊无以制其侈心至于秦汉之间穷竭民力以事丘陇其祸有不可胜言者春秋据事直书而其失自见此类是也岂不为永戒哉】
　　集说【高氏闶曰七月而葬天子之礼也以葬月考之知其僭礼】
　　夏公如晋
　　左传【夏公如晋拜汶阳之田】
　　集说【张氏洽曰汶阳之田特书曰取足以见疆埸之令不出于王矣今为取田而往拜赐于伯国晋偃然受之而八年复使韩穿来言汶阳之田归之于齐足见私情之纳侮于晋也　赵氏鹏飞曰古者诸侯继世丧葬毕则以士服见于王王赐之韨冕然后朝邻国以继好结信礼之经也今成公释禫不朝王而朝晋此何礼邪春秋诸侯以彊弱为判何有于礼宣公受位于齐故丧毕则朝齐而不朝晋成公受制于晋故丧毕则朝晋而不朝齐则夫相朝之礼顾所畏者先之匹敌以下有所不朝而况周室之微哉彼其狎诸侯而不复朝君子在所不责圣人书朝晋之事凡以责其偃然无王也　家氏翁曰鲁宣謟齐未除丧而防既除丧而朝成公事晋率宣公之旧除丧入见之礼不用之王而施之晋春秋所以讥也李氏廉曰成公朝晋者四三年四年十年四年不见敬十年见止张氏所谓纳侮者信矣惟十八年悼公即位之朝无讥焉　汪氏克寛曰僖公取济西田而使公子遂如晋拜赐已非正矣况以成公取汶阳而躬朝于晋乎济西汶阳鲁之故田也以为伯国之私惠而聘之朝之见鲁之不振也】
　　郑公子去疾帅师伐许
　　左传【许恃楚而不事郑郑子良伐许】
　　集説【高氏闶曰疲命于晋楚而以伐之君子以是恶郑也　陈氏傅良曰郑初书大夫将也　张氏洽曰晋方怒郑之不服其为国忧未有底止也乃怒许之不事已而使大夫动大众以伐之见其兴兵之不度徳量力也　赵氏鹏飞曰郑之伐许自撤藩蔽以开楚宼也以职方考之许近于楚楚越许而后至郑许弱不能抗楚折而从之君子不责恤其弱也郑以许为蔽而北事晋连诸侯以抗荆楚楚亦未遽得郑也今郑折而从楚又连年伐许扼许之小而肆其毒许郑唇齿也许亡则郑亡曷释许以为外扞固郑之利也乃区区逼许不已其后许畏郑益甚迁入楚地迁于叶又迁于白羽又迁于容城逼近楚都所以倚楚而抗郑郑既失许故楚兵一出则直履郑郊楚患益近故襄公之后郑多入楚岁有晋楚之兵腹背受敌水火交炽而郑特如在鼎之鱼耳其患皆起于伐许而自撤藩扞之故不可不察也故圣人于郑伐许之事始终详之所以诛郑之无谋而隳内固之势也】
　　公至自晋
　　胡传【宣公薨至是三年之丧毕矣宜入朝京师见天子受王命然后归而即政可也嗣守社稷之重而不朝于周以拜汶阳田之故而往朝于晋其行事亦悖矣此春秋所为作也】
　　集説【家氏翁曰诸侯既除丧而入见于王受黻冕之赐然后成其为君自东迁此礼废然亦未有除丧而入见大国以事王之礼而事大国者也宣公挟彊齐之援弑君簒国凡可以謟齐而求悦者无不为矣未除丧而防既除丧而朝今成公借援于晋率循先公之旧其无王之罪大矣书如书至所以讥也汪氏克寛曰成公一经此年如晋明年再如晋十年又如晋十八年又如晋过于事天子之礼盖当时】
　　【诸侯知有伯者而不知有王不以为异耳春秋莫不书至比事以观义自着矣】
　　附録左传【晋人归楚公子谷臣与连尹襄老之尸于楚以求知防于是荀首佐中军矣故楚人许之王送知防曰子其怨我乎对曰二国治戎臣不才不胜其任以为俘馘执事不以衅鼓使归即戮君之惠也臣实不才又谁敢怨王曰然则徳我乎对曰二国图其社稷而求纾其民各惩其忿以相宥也两释累囚以成其好二国有好臣不与及其谁敢徳王曰子归何以报我对曰臣不任受怨君亦不任受徳无怨无徳不知所报王曰虽然必告不谷对曰以君之灵累臣得归骨于晋寡君之以为戮死且不朽若从君之惠而免之以赐君之外臣首首其请于寡君而以戮于宗亦死且不朽若不获命而使嗣宗职次及于事而帅偏师以修封疆虽遇执事其弗敢违其竭力致死无有二心以尽臣礼所以报也王曰晋未可与争重为之礼而归之】
　　秋叔孙侨如帅师围棘【棘杜注汶阳田之邑在济北蛇丘县刘昭曰蛇丘县有棘乡季氏私考曰今当为肥乡县地】
　　左传【秋叔孙侨如围棘取汶阳之田棘不服故围之】
　　公羊【棘者何汶阳之不服邑也其言围之何不听也】
　　胡传【案左氏取汶阳之田棘不服故围之复故地而民不听至于命上将用大师环其邑而攻之何也鲁于是时初税亩作丘甲税役日益重矣棘虽复归故国所以不愿为之民也欤成公不知薄税敛轻力役修徳政以来之而肆其兵力虽得之亦必失之】
　　集说【赵氏匡曰凡内自围者皆叛邑　李氏廉曰春秋内叛书围者七始于此昭十三年围费二十六年围成定六年围郓十年围郈围费十二年围成】
　　大雩
　　晋郤克衞孙良夫伐廧咎如【廧在良反公作将谷作墙咎音羔　廧咎如杜注赤狄别种】
　　左传【晋郤克衞孙良夫伐廧咎如讨赤狄之余焉廧咎如溃上失民也】
　　集说【胡氏宁曰经不书廧咎如溃者晋常灭赤狄潞氏甲氏及留吁矣其余党散入廧咎如又欲尽殄灭之非仁人之心也段纪明请灭羌种羌虽灭汉亦亡后世岂尝絶羌患哉廧咎如溃削而不书圣人之情见矣　家氏翁曰克与良夫得志于鞌不知自戢更为此举春秋书之诛善战也楚方躏借中原晋人不务修明伯业图其逺者大者既灭潞氏又殄留吁以为未快复兴此役此逐利之师春秋恶之屡书皆所以贬　程氏端学曰晋不修徳以绥诸侯攘彊楚而毙毙焉惟狄之务搂与国以伐之其为国可知矣】
　　冬十有一月晋侯使荀庚来聘【晋来聘之始】
　　衞侯使孙良夫来聘丙午及荀庚盟丁未及孙良夫盟【聘而遂盟之于是始】
　　左传【冬十一月晋侯使荀庚来聘且防盟衞侯使孙良夫来聘且防盟公问诸臧宣叔曰中行伯之于晋也其位在三孙子之于衞也位为上卿将谁先对曰次国之上卿当大国之中中当其下下当其上大夫小国之上卿当大国之下卿中当其上大夫下当其下大夫上下如是古之制也衞在晋不得为次国晋为盟主其将先之丙午盟晋丁未盟衞礼也】
　　公羊【此聘也其言盟何聘而言盟者寻旧盟也】
　　胡传【其言及者公与之盟而不言公见二卿之抗也】
　　集説【髙氏闶曰庚晋之下卿良夫衞之上卿而鲁人盟之先晋后衞岂非畏晋之彊乎　李氏廉曰聘而遂盟例五此年荀庚良夫十一年郤犫襄七年林父十五年向戌】
　　【案庚与良夫聘且盟左氏公羊皆以为寻盟则是二臣之聘盟两受君命非奉命来聘而擅及鲁盟也刘氏敞以为专命生事者过矣又谓不系于国以见遂事之辱不知奉使而来既书晋侯衞侯则及盟可不系于晋衞也】
　　郑伐许
　　胡传【晋楚争郑郑两事焉及邲之败于是乎专意事楚晋虽加兵终莫之聴也至此一岁而再伐许甚矣夫不择于义之可否以为去就又冯弱犯寡一岁之中而再动干戈于邻国不既甚乎】集説【孔氏颖达曰直举国名传无其说知是告辞略故史异文耳贾逵云郑小国与大国争诸侯仍伐许不称将帅刺无知也此年夏郑公子去疾帅师伐许明年冬郑伯伐许先后并无贬责何独此伐偏刺之　家氏翁曰郑庄灭许自知不义置之而去今襄公以兵加许岁至于再庄有悔过之心而裔孙济恶自是许卒为郑所倂】
　　【案蜀之盟诸侯从楚者多出于不得已若许若蔡国小受胁不足责也郑为畿内之国以邲之败而叛晋既伐衞又一岁再伐许故春秋恶之胡传所谓不择于义以为去就而冯弱犯寡者也不书将帅孔氏颖达从杜注以为告辞略而驳贾逵之説谓先后伐许皆不贬责何以独于此偏刺亦似有理今竝存之】附录左传【十二月甲戌晋作六军韩厥赵括巩朔韩穿荀骓赵旃皆为卿赏鞌之功也　齐侯朝于晋将授玉郤克趋进曰此行也君为妇人之笑辱也寡君未之敢任晋侯享齐侯齐侯视韩厥韩厥曰君知厥也乎齐侯曰服改矣韩厥登举爵曰臣之不敢爱死为两君之在此堂也　荀防之在楚也郑贾人有将寘诸褚中以出既谋之未行而楚人归之贾人如晋荀防善视之如实出已贾人曰吾无其功敢有其实乎吾小人不可以厚诬君子遂适齐】
　　【甲定王二戌十年】四年【晋景十三年齐顷十二年衞定二年蔡景五年郑襄十八年曹宣八年陈成十二年桓五十年宋共二年秦桓十八年楚共四年】
　　春宋公使华元来聘
