<!-- { "loadSidebar": true } -->
　　集説【汪氏克寛曰不言来者齐本取讙阐胁鲁归邾子今既归邾子则齐遂所欲故归讙阐非感于义而心悦诚服故不言来归】
　　【案宣公赂齐感齐之德非齐胁之也故其归言我此则取归竝不言我不讳之中犹有讳焉】
　　【乙敬王三卯十四年】九年【晋定二十六年齐悼三年衞出七年蔡成五年郑声十五年陈闵十六年闵公维元年宋景三十一年秦悼六年楚惠三年吴夫差十年】
　　春
　　附录左传【九年春齐侯使公孟绰辞师于吴吴子曰昔嵗寡人闻命今又革之不知所从将进受命于君】
　　王二月葬僖公
　　集说【季氏本曰三月而葬必有故】
　　宋皇瑗帅师取郑师于雍丘【雍于勇反又于用反　雍丘杜注雍丘县属陈留郡今河南开封府县治】
　　左传【郑武子賸之嬖许瑕求邑无以与之请外取许之故围宋雍丘宋皇瑗围郑师每日迁舍垒合郑师哭子姚救之大败二月甲戌宋取郑师于雍丘使有能者无死以郏张与郑罗归】
　　公羊【其言取之何易也其易奈何诈之也】
　　谷梁【取易辞也以师而易取郑病矣】
　　集説【杜氏预曰左传例覆而败之曰取某师谓威力兼备若罗网所掩覆一军皆见禽　许氏翰曰春秋之季日寻干戈诈力相倾奇变滋起于是始志取人之师甚其谲恶其尽也郑以不义深入敌境而围其邑此固丧师之道也　黄氏仲炎曰取郑师者尽俘以归掩为己有也不言败言取败可知矣　李氏廉曰胡氏左氏例覆而败曰取悉虏而俘之曰取观左氏所载使有能者无死而止以二人归则杀人多矣春秋之末特书取师者二谢氏所谓着其祸之大者是也自定十五年老丘之役以来宋郑结怨久矣故皇瑗悉力取雍丘之师罕达悉力取嵒之师盖不胜忿怨以至此也长平之坑所由来渐矣此当与隐十年郑庄取三国之师同看】
　　夏楚人伐陈
　　左传【夏楚人伐陈陈即吴故也】
　　集説【李氏廉曰六年吴伐陈楚昭救之卒于城父不克而还则陈之即吴惟彊是从而已昭王旅卒楚惠君臣不念陈之有德于楚也而亟伐之此春秋所以以救予吴也欤　汪氏克寛曰陈之为国屡灭于楚而仅存者也今而从吴亦以楚之屡伐而求以自托焉耳楚不思所以自反而愤陈之背已攻之荐数而不已今年伐陈明年公子结复伐之十三年公子申又伐之陈之困于楚终春秋之世虽其力弗克自振而楚之暴横不道其罪盖不可胜诛矣】
　　秋宋公伐郑
　　集説【汪氏克寛曰郑虽不义宋覆其师而尽取之亦云憯矣而又君亲帅师以伐其国明年偏师再伐十二年向巢又伐十三年郑人复取宋师然则宋郑之丧师皆其自取之也　卓氏尔康曰宋景不自揣量妄图兴伯前年以曹伯阳归而齐晋不加讨则其志益骄且皇瑗又尽俘许瑕之师则视灭郑不啻入曹之易矣郑非弱国岂肯遂为臣虏连年侵伐不能得志于郑而丧师于嵒与雍丘之役得失相当兵骄者败宋之谓也】
　　附录左传【秋吴城刋沟通江淮晋赵鞅卜救郑遇水适火占诸史赵史墨史史曰是谓沈阳可以兴兵利以伐姜不利子商伐齐则可敌宋不吉史墨曰盈水名也子水位也名位敌不可干也炎帝为火师姜姓其后也水胜火伐姜则可史赵曰是谓如川之满不可游也郑方有罪不可救也救郑则不吉不知其他阳虎以周易筮之遇泰之需曰宋方吉不可与也微子啓帝乙之元子也宋郑甥舅也祉禄也若帝乙之元子归妹而有吉禄我安得吉焉乃止】
　　【邗杜注云于邗江筑城穿沟东北通射阳湖西北至宋口入淮通粮道也今广陵邗江是】
　　冬十月
　　附录左传【冬吴子使来儆师伐齐】
　　【丙敬王三辰十五年】十年【晋定二十七年齐悼四年衞出八年蔡成六年郑声十六年陈闵十七年闵二年宋景三十二年秦悼七年楚惠四年吴夫差十一年】
　　春王二月邾子益来奔
　　左传【十年春邾隐公来奔齐甥也故遂奔齐】
　　集説【高氏闶曰先为鲁所俘而又来奔其不知耻甚矣　陈氏傅良曰吴人讨邾奉太子为政而后奔则其但书奔何以是为自失国也春秋之法苟其道足以失国虽有敌国犹以自致之文书之】
　　公会吴伐齐三月戊戌齐侯阳生卒
　　左传【公防吴子邾子郯子伐齐南鄙师于鄎齐人弑悼公赴于师吴子三日哭于军门之外徐承帅舟师将自海入齐齐人败之吴师乃还】
　　【鄎杜注齐地】
　　集説【杜氏预曰以疾赴故不书弑　孔氏颖逹曰传称齐人弑悼公赴于师则阳生被弑矣而经书卒是以疾死赴也襄七年郑伯髠顽卒于鄵传称子驷使贼夜弑僖公而以疟疾赴于诸侯知此亦以疾死赴故不书弑也　吴氏澂曰当时以吴师在齐而公卒遂以为弑尔　郑氏玉曰经书卒而称齐人弑悼公以赴于师盖夫差怒齐之止吴师率四国之师以临齐人恐惧无以为解而悼公适毙乃伪赴于师若曰齐君得罪于吴国人已讨之矣无辱诸侯之师吴师乃还史因其赴而书弑经考其事乃书卒也王氏樵曰齐大国也止师小嫌也齐人何至遽弑其君以说乎以吴伐我且曰鲁虽无与立必有与毙】
　　【诸侯将救之未可以得志而况齐乎故悼公之弑传未可信信经可也】
　　【案阳生之死传书弑而经书卒杜氏预谓以疾赴孔氏颖逹引郑伯髠顽为证于情事相合吴氏澂郑氏玉王氏樵皆疑之谓齐为大国何至弑君以说乎亦是一说】
　　夏宋人伐郑
　　集説【许氏翰曰既取其师伐而又伐恶其修怨不已也】
　　晋赵鞅帅师侵齐
　　左传【夏赵鞅帅师伐齐大夫请卜之赵孟曰吾卜于此起兵事不再令卜不袭吉行也于是乎取犂及辕毁高唐之郭侵及赖而还】
　　【犂杜注一名隰济南有隰隂县或曰齐大夫隰氏之采邑也今济南府临邑县西有漯隂故城本齐犂邑水经注漯水迳漯隂县故城北县故犂邑今巨漯亭是也　辕杜注祝阿县西有辕城汉置瑗县属平原郡水经注瑗即辕也今山东济南府禹城县西北有瑗城】
　　集説【高氏闶曰齐帅诸侯以贰晋可以讨矣然赵鞅加兵于有丧之国圣人弗与也故书侵异乎士匄矣　吴氏澂曰吴犹遭齐丧而去之晋乃乘齐丧而伐之曾吴之不若也　李氏廉曰书伐而经书侵者乘吴之乱伐齐之丧无名甚矣】
　　五月公至自伐齐
　　集説【高氏闶曰齐鲁接境而公防吴伐之既闻其丧则遂班师可也所以久而不归者公之进退制在吴故也　李氏廉曰哀公编书公防吴者五独此役与黄池书至盖圣人择其危甚者而书之也】
　　葬齐悼公
　　集説【高氏闶曰公虽不废丧纪往防其葬不足以赎过　汪氏克寛曰悼公书葬与郑僖公同不及五月礼略也】
　　衞公孟彄自齐归于衞
　　集説【杜氏预曰书归齐纳之　李氏廉曰彄蒯聩之党今归于衞必从辄而弃蒯聩故十五年蒯聩入国彄复奔齐】
　　薛伯夷卒秋葬薛惠公【夷公作寅】
　　附录左传【秋吴子使来复儆师】
　　冬楚公子结帅师伐陈吴救陈【书救止此】
　　左传【冬楚子期伐陈吴延州来季子救陈谓子期曰二君不务德而力争诸侯民何罪焉我请退以为子名务德而安民乃还】
　　集説【杜氏预曰季子不书陈人来告不以名　陈氏傅良曰自鲁救晋凡救皆不书书郑救曹则列国无霸诸侯自相救也列国无霸诸侯自相救春秋悯焉而特书之吴救陈诸夏几于亡矣春秋之所甚惧也　汪氏克寛曰宣十一年楚县陈寻复封之昭八年楚灭陈十三年复封陈】
　　【案吴不挟陈以叛楚则楚陈无衅何用救哉陈之祸吴为之也救庸足多乎此当与楚救郑同盖志在于争诸侯非扶危恤患之义也延陵季子亦自言之矣胡传谓吴以号举为深着楚罪殊失经旨朱子所谓以义理为穿凿者也】
　　【丁敬王三已十六年】十有一年【晋定二十八年齐简公壬元年衞出九年蔡成七年郑声十七年陈闵十八年闵三年宋景三十三年秦悼八年楚惠五年吴夫差十二年】
　　春齐国书帅师伐我
　　左传【十一年春齐为鄎故国书高无防帅师伐我及清季孙谓其宰冉求曰齐师在清必鲁故也若之何求曰一子守二子从公御诸竟季孙曰不能求曰居封疆之间季孙告二子二子不可求曰若不可则君无出一子帅师背城而战不属者非鲁人也鲁之羣室众于齐之兵车一室敌车优矣子何患焉二子之不欲战也宜政在季氏当子之身齐人伐鲁而不能战子之耻也大不列于诸侯矣季孙使从于朝俟于党氏之沟武叔呼而问战焉对曰君子有逺虑小人何知懿子彊问之对曰小人虑材而言量力而共者也武叔曰是谓我不成丈夫也退而搜乘孟孺子泄帅右师顔羽御邴泄为右冉求帅左师管周父御樊迟为右季孙曰须也弱有子曰就用命焉季氏之甲七千冉有以武城人三百为已徒卒老幼守宫次于雩门之外五日右师从之公叔务人见保者而泣曰事充政重上不能谋士不能死何以治民吾既言之矣敢不勉乎师及齐师战于郊齐师自稷曲师不逾沟樊迟曰非不能也不信子也请三刻而逾之如之众从之师入齐军右师奔齐人从之陈瓘陈庄涉泗孟之侧后入以为殿抽矢策其马曰马不进也林不狃之伍曰走乎不狃曰谁不如曰然则止乎不狃曰恶贤徐步而死师获甲首八十齐人不能师宵谍曰齐人遁冉有请从之三季孙弗许孟孺子语人曰我不如顔羽而贤于邴泄子羽鋭敏我不欲战而能黙泄曰驱之公为与其嬖僮汪锜乘皆死皆殡孔子曰能执干戈以衞社稷可无殇也冉有用矛于齐师故能入其军孔子曰义也】
　　【清杜注齐地济北卢县东有清亭卢县今长清县也　稷曲杜注郊地名】
　　胡传【诸侯来伐无有不书四鄙者今齐师及清渉泗非有城下之盟可讳之辱亦书伐我何也説复于高宗曰惟甲胄起戎惟干戈省厥躬者自反之谓也自反而缩则为壮自反而不缩则为老师之老壮在曲直曲直自我而不系乎人者也邾子齐之甥鲁尝入邾以其君来齐人为是取讙及阐请师于吴曲在我也及归邾益而齐人归讙及阐又辞吴师直在齐矣鲁人何名防吴伐之也故春秋之记斯师特曰伐我者欲省致师之由而躬自厚也垂训之义大矣】
