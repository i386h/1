<!-- { "loadSidebar": true } -->
　　集说【赵氏匡曰曷为不言遂非因曺而伐卫异乎侵蔡而伐楚也　孙氏复曰曺卫楚与国也晋侯将救宋故侵曺伐卫不言遂者非继事也此侵曺既反而后伐卫尔故曰晋侯侵曺晋侯伐卫也　刘氏敞曰曷为再言晋侯侵一事也伐一事也公羊曰未侵曺也非也若未侵曺者春秋岂探其情而先书之谷梁曰再称晋侯忌也非也即实再出何以知之杜氏谔曰齐桓图覇二十余年而后服楚桓公没而宋襄继图其业然力不能攘而身见执战败而死圣人悼之晋文之立特起救宋之志欲敝强楚以曺卫附楚而侵伐之非欲侵伐曺卫葢志在扵救宋而服楚也　苏氏辙曰齐桓侵蔡蔡溃而遂伐楚故一称齐侯今侵曺与伐卫异道故再称晋侯　朱子曰晋侯侵曺晋侯伐卫皆是文公谲处考之左氏可见皆所以致楚师也　赵氏鹏飞曰晋文之覇功与齐桓同而势与齐桓异齐桓制楚以三十年之乆故合诸侯以正问罪之名期其服而已晋文则解倒悬之急于旦暮之间故必于胜之而后已是二者势之不同也晋侯侵曺伐卫不为曺卫设以动楚也故先侵曺侵曺而楚不出则又伐卫则夫侵曺伐卫葢二事尔岂可书遂哉再书晋侯非褒非贬即事之实而书之耳　吕氏大圭曰从楚围宋者陈蔡郑许晋文不攻陈蔡郑许而乃及于无罪之曹卫陈蔡郑许迩楚之国也曹卫迩宋之国也楚方围宋而晋乃逺攻陈蔡郑许则无以释宋之围而亦无及于楚安有城濮之战曺卫二国虽曰其师不与围然楚之所以敢于横行者实以得曺而新昏于卫故也齐侯伐楚犹恃江黄楚人伐宋岂无资于曺卫哉　家氏翁曰去年书围宋盟于宋着宋之急也今年继书侵曺伐卫攻楚之必救以救宋也楚攻宋不已是并兼之计也而文公首以救宋为事春秋不间事而重举晋侯所谓言之不足而重言之谓其先天下之所难慰诸侯之望尔　郑氏玉曰晋文侵曹伐卫以成救宋之功而曹卫之不礼亦以报焉所谓假天理之公杂以人欲之私者也然春秋以功许其为覇非原其事贬其修怨也故爵而重书之又曰齐桓书人伐楚后始书爵今晋一举即爵何也齐桓创霸其事难晋文继霸其功易因其功之成而予之岂计先后哉　季氏本曰侵伐各言晋侯此纪两事之恒辞也以为讥复怨者非也　黄氏正宪曰案是时诸侯俱已事楚独宋尚存而今且受围晋所恃以协力排楚者齐秦两大国而两国之师又未能即至于是潜掠曹境以摇四国之心声言伐卫以致楚頵之救及楚救卫晋又不与战而入曹不过使楚人两地奔驰寛缓时日以待齐秦之至也　朱氏睦曰晋文欲伐楚以楚势方盛岂能遽加以兵乃侵曹伐卫欲先破其党与也故齐桓伐楚有事扵蔡晋文伐楚有事于曹卫】
　　【案侵曹伐卫胡传以为讥复怨者据左氏晋文出亡不为曹卫所礼尔然宋人告急子犯已定侵曹伐卫之计葢取威定霸实出于此岂得仅以为复怨而讥之乎又以下书楚人救卫为讥晋夫楚頵甞书子矣经于晋之伐卫则书爵楚之救卫则书人谓予楚而讥晋者亦非也至扵不攻陈蔡郑许而攻曹卫辨见于吕氏大圭再称晋侯之义则孙氏复刘氏敞之说得之今故不録胡传】
　　公子买戍卫不卒戍刺之【刺七赐反】
　　左传【公子买戍卫楚人救卫不克公惧于晋杀子丛以说焉谓楚人曰不卒戍也】
　　公羊【刺之者何杀之也杀之则曷为谓之刺之内讳杀大夫谓之刺之也】
　　胡传【刺未有书其故者而以不卒戍刺之则知买为无罪矣孟子曰无罪而杀士则大夫可以去无罪而戮民则士可以徙今乃杀无罪之主将以苟说于强国于是乎不君矣故特书其故以贬之也】集说【何氏休曰有罪无罪皆不得専杀故讳杀言刺之　杜氏预曰公子买鲁大夫子丛也内杀大夫皆书刺公实畏晋杀子丛而诬丛以废戍之罪孔氏頴逹曰经言买言丛葢名买字丛或字相似而一谬也鲁杀子丛本有两意谓晋云公子买比来戍卫今不使终其戍事是以杀之谓楚云比令公子买戍卫买不终戍事是以杀之　陆氏淳曰啖氏云书不卒戍以刺之者见买之非罪且示讥也以晋之强楚犹不敌卫侯请盟尚不见许出居襄牛不敢在国买之退还未失其宜公杀骨肉以说晋非也故书曰不卒戍明非他罪也不目君者内无贬君之义但防示讥尔公子偃直书刺之不言其事刺有罪也刘氏敝曰杀大夫不着其罪其着之罪则是加之加之则滥矣春秋直记之见滥也公羊谓不可使往非也若不可使往而刺之是得其罪矣又何更其文为不卒戍乎谷梁云先名后刺刺有罪也亦非也防不言所为言所为皆讥也然则刺不言所坐言所坐皆讳也　张氏洽曰惧于晋而杀公子买者其实也谓不卒戍而刺之者以解于楚也葢戍卫者楚命也鲁卫本兄弟之国若推至公之心俾买往戍之则买之不卒戍可诛然其名如此而其情则不然书之之详所以见其辞之不直而情之甚私买之死实非其罪不止扵专杀大夫而已也　赵氏鹏飞曰僖公杀公子买其赴于晋必曰子买戍卫杀之赴于楚必曰买不卒戍杀之彼以为晋楚之彊弱葢犹未判也楚胜则从楚晋胜则从晋杀一子买以从容于晋楚之间以观胜负故城濮之战公不与至践土之防而后朝于王所其不与曹伯同执以畀宋者幸也杀子买以诳楚惑晋鲁则免于难矣子买何罪哉彼公子遂之徒不忠不义之心于是启矣　家氏翁曰杀无罪之大夫春秋所深恶故不书杀而书刺葢知其无罪而杀之幽闇之中与周礼三刺之义不同案说文云刺直伤也君杀大夫曰刺周官司刺之刺葢审察之义与此刺字不同故一刺曰讯羣臣再刺曰讯羣吏三刺曰讯万民皆谓审问之而已自郑康成误释刺为杀于是杜氏预以下皆引三刺之义以释此经然胡传谓刺审其情与众弃之则亦以刺为审矣以刺为审而犹用三刺之说是谓公子买戍卫不卒戍审之也可乎今故以公羊传为主而凡引周官者皆不録】
　　楚人救卫
　　集说【髙氏闶曰此书救者非善之也着卫国附楚之罪晋文果能致楚师之出也楚师既出故有城濮之战　陈氏傅良曰僖六年二十二年楚甞救郑矣不书于是始书以为晋文之伯楚欲救而不能也赵氏鹏飞曰齐桓伐楚直造楚地葢诸侯皆为齐矣今诸侯既从楚矣越曹卫而伐之则惧二国议其】
　　【后故先伐曺卫楚兵出救是堕其计也且晋之伐卫乆而不克者岂势不敌邪待楚而已今楚救至克楚则诸侯皆为晋矣彼陈郑许蔡曽何劳师哉故晋兵不及楚境克之城濮而诸侯自归此晋文之庙谋也吴氏曰葢楚人分围宋之师以救卫也狐偃固已先料其必然矣　郑氏玉曰春秋书救未有不善】
　　【之者今以为非善之何也春秋书救所以见晋伐所必救制之得其道能致城濮之战而成服楚之功也岂可与他书救例观哉故曰比事属辞春秋教也】
　　三月丙午晋侯入曹执曹伯畀宋人【畀必利反】
　　左传【晋侯围曹门焉多死曹人尸诸城上晋侯患之聴舆人之谋曰称舍于墓师迁焉曹人凶惧为其所得者棺而出之因其凶也而攻之三月丙午入曹数之以其不用僖负羁而乗轩者三百人也且曰献状令无入僖负覊之宫而免其族报施也魏犫颠颉怒曰劳之不图报于何有爇僖负覊氏魏犫伤于胷公欲杀之而爱其材使问且视之病将杀之魏犫束胷见使者曰以君之灵不有寜也距跃三百曲踊三百乃舍之杀颠颉以徇于师立舟之侨以为戎右宋人使门尹般如晋师告急公曰宋人告急舍之则絶告楚不许我欲战矣齐秦未可若之何先轸曰使宋舍我而赂齐秦借之告楚我执曹君而分曹卫之田以赐宋人楚爱曹卫必不许也喜赂怒顽能无战乎公说执曹伯分曹卫之田以畀宋人】公羊【畀者何与也其言畀宋人何与使聴之也曹伯之罪何甚恶也其甚恶奈何不可以一罪言也】谷梁【入者内弗受也畀与也其曰人何也不以晋侯畀宋公也】
　　胡传【古者觌文匿武修其训典序成而不至于是乎有攻伐之兵故孟子谓万章曰子以为有王者作将此今之诸侯而诛之乎其教之不改而后诛之乎曹伯羸者未狎晋政莫知所承晋文不修词令遽入其国既执其君又分其田暴矣欲致楚师与之战而以曹伯畀宋人谲矣虽一战胜楚遂主夏盟举动不中于礼亦多矣徒乱人上下之分无君臣之礼其功虽多道不足尚也】
　　集说【杜氏预曰执诸侯当以归京师晋欲怒楚使战故以与宋所谓谲而不正　孙氏复曰晋侯侵曹曹不服罪故入曹执曹伯畀宋人畀与也晋侯入曹执曹伯不归于京师畀宋人使自治之甚矣不夺爵者曹伯即楚晋侯图伯执得其罪也　刘氏敞曰其称侯以执何称侯以执者伯讨也此其为伯讨奈何曹共公为无道逺君子而近小人服赤芾者三百也其言畀宋人何与宋人也晋侯执曹伯则曷为与宋人爲谲也又曰谷梁曰以晋侯而斥执曹伯恶晋侯也非也向若称晋人执曹伯则谷梁毋乃又如齐人执陈袁涛涂而讥其逾国以执乎　张氏洽曰自晋侯侵曹至此皆春秋着文公致楚与战之由也家氏翁曰救宋而执之固当其罪不归之京师而畀宋人则贬也又曰此爵晋侯是嵗执卫侯归之京师人晋何欤曰执曹伯明王法也执卫侯以臣之诉虽归京师犹有责是以人之　吴氏曰晋之用师于曹卫也实欲致楚而与之战先以假道而启卫之衅卫既不许则还师自南河济畧侵曹境不深治曹也移师伐卫责其不假道之罪取其邑卫服罪请盟而犹不许以致其君出避鲁戍逃还则楚人不得不救卫矣楚既救卫则又移师临曹入其国而执其君又以曹君畀受围之宋多方以激楚之怒则楚人不得不与晋战矣　李氏亷曰晋执曹伯畀宋与执戎蛮子归楚同此书畀而彼书归葢畀者犹此与彼之辞归者以京师之礼待楚矣又曰书法献者下奉上也锡者上赐下也畀者非上非下者也三者据尊卑言之】
　　夏四月己巳晋侯齐师宋师秦师及楚人战于城濮楚师败绩
