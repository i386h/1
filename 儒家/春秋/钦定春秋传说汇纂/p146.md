<!-- { "loadSidebar": true } -->
　　集说【徐氏彦曰去年十月天王崩至今年春未满七月即文九年传所谓不及时书也　吕氏大圭曰经书王崩而葬者四葬桓王葬匡王则不书其人葬襄王则叔孙得臣也葬景王则叔鞅也或谓桓王匡王之葬皆公亲往然以他文考之葬诸侯而使卿者则备而书之其他不书其人者皆为公亲往可乎家氏翁曰桓王七年而后葬讥缓也匡王四月而亟葬讥速也】
　　附録左传【晋侯伐郑及郔郑及晋平士会入盟】
　　【郔杜注郑地或云即廪延今开封府之延津县也】
　　楚子伐陆浑之戎【浑户门反公作贲浑戎后同谷无之字】
　　左传【楚子伐陆浑之戎遂至于雒观兵于周疆定王使王孙满劳楚子楚子问鼎之大小轻重焉对曰在徳不在鼎昔夏之方有徳也逺方图物贡金九牧铸鼎象物百物而为之备使民知神奸故民入川泽山林不逄不若螭魅罔两莫能逄之用能协于上下以承天休桀有昏徳鼎迁于商载祀六百商纣暴虐鼎迁于周徳之休明虽小重也其奸回昏乱虽大轻也天祚明徳有所底止成王定鼎于郏鄏卜世三十卜年七百天所命也周徳虽衰天命未改鼎之轻重未可问也】
　　胡传【陆浑在王都之侧戎夏杂处族类不分楚又至洛观兵于周疆问鼎之大小轻重焉故特书于防】
　　集说【杜氏预曰允姓之戎居陆浑在秦晋西北僖二十二年秦晋迁之于伊川遂从戎号　陈氏傅良曰楚伐陆浑窥周室也　吕氏祖谦曰楚荘王之在春秋时皆谓之贤君如左氏载其筑京观之事甚详亦以为贤考其观兵于周问鼎之大小轻重则傲然有簒逆无君之心虽有终身之小善亦盖覆不过赵氏鹏飞曰陆浑在伊洛之间逼近王城楚于陆浑无丝发之憾荘王之兵非疾陆浑也盖将撼周鼎】
　　【焉霸业以尊周为义舎尊周无以令诸侯而荘王首犯天下之忌其不能覇诸侯而徒为戎首无足怪者】
　　夏楚人侵郑
　　左传【夏楚人侵郑郑即晋故也】
　　胡传【案左氏晋侯伐郑郑及晋平而经不书者仲尼削之也郑本以晋灵不君取赂释贼为不足与似也而往从楚非矣今晋成公初立背僣窃伪邦而归诸夏则是反之正也春秋大改过许迁善书楚人侵郑者与郑伯之能反正也故独着楚人侵掠诸夏之罪尔郑既见侵于楚则及晋平可知矣】集说【家氏翁曰晋灵惟货是狗是以失郑成公继世虽未有大过人而郑遽弃异即同盖人心义理之同然非威驱势廹所能得也不然赵盾合诸侯之师以伐郑略无成功今息兵逾年郑何为而自至乎春秋继伐陆浑而书楚人侵郑恶楚荘图伯之急也　赵氏孟何曰先是传载晋侯伐郑及郔郑及晋平士会入盟矣然何以不书以郑之反覆乎晋楚之间非得已也故书晋楚之侵伐则郑向背可知而凡以侵伐取成者不悉书虽晋君自将亦不书　余氏光曰春秋继伐陆浑而书楚人侵郑恶楚荘也】
　　秋赤狄侵齐【赤狄始见经】
　　集说【许氏翰曰楚侵其南狄侵其北此齐国栋挠之时也　张氏洽曰赤狄狄之别种谓之赤狄白狄俗尚赤衣白衣也地谱洺州春秋赤狄之地　家氏翁曰狄忽分为二春秋着赤狄白狄之号其后晋灭赤狄因其分也先儒以赤狄为唐叔子孙似未然　余氏光曰赤狄隗姓别为一种在山西潞州以北而东界黎城即古黎国也其种有潞氏甲氏留吁壤地相连者也赤狄距齐甚逺今其侵齐始见于经】
　　宋师围曹
　　左传【宋文公即位三年杀母弟须及昭公子武氏之谋也使戴桓之族攻武氏于司马子伯之馆尽逐武穆之族武穆之族以曹师伐宋秋宋师围曹报武氏之乱也】
　　胡传【案左氏宋文公即位尽逐武穆之族二族以曹师伐宋然不书于经者二族以见逐而举兵非讨罪也及宋师围曹报武氏之乱而经书之者端本清源之意也武穆二族与曹之师奚为至于宋哉不能反躬自治恃众彊以报之兵革何时而息也宋唯有不赦之罪莫之治也故书法如此】
　　集说【髙氏闶曰武氏之乱非曹人所致也宋不能内睦九族而兴兵以围人之国不亦左乎　家氏翁曰宋鲍大罪未讨以兵伐人春秋书之即所以恶之不待贬斥而见矣】
　　冬十月丙戌郑伯兰卒
　　左传【冬郑穆公卒初郑文公有贱妾曰燕姞梦天使与已兰曰余为伯鯈余而祖也以是为而子以兰有国香人服媚之如是既而文公见之与之兰而御之辞曰妾不才幸而有子将不信敢徴兰乎公曰诺生穆公名之曰兰文公报郑子之妃曰陈妫生子华子臧子臧得罪而出诱子华而杀之南里使盗杀子臧于陈宋之间又娶于江生公子士朝于楚楚人酖之及叶而死又娶于蘓生子瑕子俞弥俞弥早卒泄驾恶瑕文公亦恶之故不立也公逐羣公子公子兰奔晋从晋文公伐郑石癸曰吾闻姬姞耦其子孙必蕃姞吉人也后稷之元妃也今公子兰姞甥也天或啓之必将为君其后必蕃先纳之可以亢宠与孔将鉏侯宣多纳之盟于大宫而立之以与晋平穆公有疾曰兰死吾其死乎吾所以生也刈兰而卒南里杜注郑地襄二十六年楚子伐郑入南里疑即此　叶杜注楚地南阳叶县今河南南阳府叶县南三十里有古叶城】
　　葬郑穆公【穆公作缪】
　　集说【赵氏鹏飞曰葬不月阙文也丙戌卒而丙戌葬无是理矣诸侯五月而葬今十月卒则葬在三月之间尔郑之速葬者归生之谋也归生将不利于嗣君故速葬而成其逆焉　吴氏澂曰葬速礼不备也】
　　【丙定王辰二年】四年【晋成二年齐惠四年衞成三十年蔡文七年郑灵公夷元年曹文十三年陈灵九年杞桓三十二年宋文六年秦共四年楚荘九年】
　　春王正月公及齐侯平莒及郯莒人不肯公伐莒取向【郯国名汉置郯县地理志故郯国也今为郯城县属山东兖州府故郯城在县西南境　向杜注莒邑东海承县东南有向城逺疑也古承县在今峄县西北一里去莒诚逺寰宇志莒州南七十里有向城参会道里差为近之今州属山东青州府】
　　左传【四年春公及齐侯平莒及郯莒人不肯公伐莒取向非礼也平国以礼不以乱伐而不治乱也以乱平乱何治之有无治何以行礼】
　　谷梁【及者内为志焉尔平者成也伐犹可取向甚矣】
　　胡传【心不偏党之谓平以此心平物者物必顺以此心平怨者怨必释惟小人不能宅心之若是也虽以势力彊之而有不获成者矣夫以齐鲁大国平郯莒小邦宜其降心聼命不待文告之及也然而莒人不肯则以宣公心有所私系失平怨之本耳故书取以着其罪及所欲也平者成也取者盗也不肯者心弗允从莫能彊之者也以利心图成虽彊大不能行之于弱小春秋书此戒后世之不知治其本者故行有不得者反求诸己斯可矣】
　　集说【啖氏助曰公羊云其言不肯何辞取向也圣人设教岂为鲁欲取向而妄加莒事乎　赵氏匡曰谷梁云弗肯者可以肯也案书不肯者明莒非以他事见伐且讥公又曰伐莒义兵也案非王命又非侯伯安得称义乎　刘氏敞曰何言乎莒人不肯公伐莒取向讥何讥尔平莒及郯义也莒人不肯吾有不义焉伐莒彊也取向利也非君子之道也君子之道犹射射者正己而发发而不中不怨胜己者反求诸己而已矣　王氏葆曰及有二义及齐公之志也及郯以大及小也　髙氏闶曰莒郯相怨而郯乃鲁婚姻之国公欲为郯平莒而挟齐以为重公之义不足服莒之心莒所以不肯也肯者心以为然而从之也曰莒人见其不肯者非特其君也不知自反而取邑于人亦已甚矣公既无以得莒后书郯伯姬来归则郯亦不能固其好也　张氏洽曰易曰贞吉悔亡憧憧往来朋从尔思圣人所以感人心而天下和平者此心之公正自足以感之也以宣公而平二小国若出于公不必假齐一言而彼已服今挟齐为重而莒尚不肯伐莒而齐不复与取向以自益春秋深以着此心之不公而终之以为利也　赵氏鹏飞曰周礼有调人谐和万民之难合方氏除邦国之怨恶则平者固君子之事也惟义故能平人之不义已为不义何以诘人之不义哉莒郯有疆埸之怨能直已而平之二国何辞而不屈惠宣负大逆之名于天下冐腼顔而平莒郯宜莒郯之不肯也然莒不肯齐不伐公独伐之盖主是平者鲁也宣耻于不肯则不能无怒故因伐而取邑焉则其恶尤出齐惠之上信乎其为宣公也春秋讳内恶而此辞烦不杀略无隠避之文圣人于此盖诛之重矣向在莒鲁之间隐二年莒人入向向遂灭地属莒至是为鲁所取焉　家氏翁曰鲁之与莒积不相下徒挟齐人之威力而要莒以必从其不肯也宜哉宣公遽以兵加莒而取其一邑无道甚矣以济西赂齐而责偿于莒春秋首书公及而终之以取向深责之也　王氏元杰曰鲁挟彊齐以平郯莒假力以为义也及其不服取向而还假义以为利也春秋书及以见公之所欲书取以着贪利之罪　李氏廉曰宣公平莒郯而伐莒取向正与桓公平宋郑而伐宋战宋相类盖二公皆不义失平怨之本也　汪氏克寛曰凡书侵伐多不言其所事惟晋阳处父伐楚先言伐而后言以救江宣公伐莒先言平莒不肯而后言伐皆指言其事然救江虽非其道而其名则善平莒之名虽善以不肯而至于伐取则又甚焉属辞比事春秋之权衡见矣】
　　秦伯稻卒
　　集说【家氏翁曰秦之卒葬或名或不名或葬或不葬秦不告史阙书也】
　　夏六月乙酉郑公子归生弑其君夷
