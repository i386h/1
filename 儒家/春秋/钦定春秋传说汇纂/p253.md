<!-- { "loadSidebar": true } -->
　　集说【杜氏预曰何忌不言何阙文郓贰于齐故围之刘氏敞曰公羊云讥二名其意以谓二名难讳也古者盖虽君之名臣不讳矣父之名子不讳矣及至于周臣讳君名子讳父名然犹讳其死不讳其生讳其同不讳其嫌二名则不偏讳也仲尼之母名徴在言徴不言在言在不言徴自仲尼不偏讳二名况其他乎夫已不能讳二名反讥人之二名岂理也哉　髙氏闶曰郓自昭二十五年齐侯取之以居昭公三十年郓溃遂贰于齐至是二卿围而欲复取之盖阳虎欲倾季氏以谋政也季仲围而曰阳虎者虎专季氏季氏专鲁也仲何爲哉　黄氏仲炎曰仲孙忌不言何杜预曰阙文是也公羊子以爲讥二名妄矣春秋列国之君大夫二名者多矣何独于此焉讥哉　家氏翁曰齐之取郓固非而二子之围亦非也爲定公者当以善辞告之齐曰我先君失守宗祧君取郓以居之鲁国实受君赐今郓溃矣寡人欲复旧疆敢以请之执事以景公之贤必将归之不应遽用师也明年国夏伐西鄙自是连岁交兵盖始于此役也】
　　附録左传【阳虎又盟公及三桓于周社盟国人于亳社诅于五父之衢　冬十二月天王处于姑莸辟儋翩之乱也】
　　【姑莸杜注周地】
　　【戊敬王十戌七年】七年【晋定九年齐景四十五年卫灵三十二年蔡昭十六年郑献十一年曹靖三年陈懐三年僖三年宋景十四年秦哀三十四年楚昭十三年呉阖庐十二年】
　　春王正月
　　附録左传【七年春二月周儋翩入于仪栗以叛齐人归郓阳闗阳虎居之以爲政仪栗杜注周邑　郓阳闗杜注皆鲁邑】
　　夏四月
　　附録左传【夏四月单武公刘桓公败尹氏于穷谷】
　　秋齐侯郑伯盟于咸【诸侯始复特盟】
　　左传【秋齐侯郑伯盟于咸征防于卫】
　　集说【许氏翰曰齐郑之盟叛晋也霸道隳诸侯散离盟始复志此盖自是中国无殷防矣　陈氏傅良曰特相盟自齐桓以来未之有也于是再见诸侯无主盟矣是故石门志诸侯之合也于咸志诸侯之散也　家氏翁曰于咸于沙齐景图霸之始事也是时天王辟儋翩之难出居姑莸景公不能伸勤王之义乃今日求之郑盟于咸明日求之卫盟于沙皆彊人之从我非心悦而诚服岂能小大翕然不期而俱至乎　陈氏深曰是时齐晋两国相爲彊弱晋彊则同诸侯以附晋晋弱则合诸侯以自彊若鲁卫郑则视之以爲向背也　李氏廉曰此爲齐景公图复伯之始而郑实左右之自是以后有盟沙盟曲濮防安甫盟黄防牵防洮皆齐郑纠合之事可与隠公初年对看】
　　齐人执卫行人北宫结以侵卫
　　集说【赵氏匡曰谷梁曰以重北宫结也案例执行人皆书何独重结哉　刘氏敞曰善爲国者亲近而远信之附内而外归之卫侯欺其羣臣以绐晋残其百姓以奉齐齐之执结也固非伯讨矣而卫之无良又甚焉从此观之孟子曰今之诸侯五霸之罪人不亦信乎　汪氏克寛曰齐侯称人而又书侵所以重贬之也挟诈恃力夫岂图霸之道乎书执结以侵卫与楚成执宋公以伐宋书法正同圣人之意见矣季氏本曰盟咸征卫不至使行人往谢齐执之称行人非使人之罪也】
　　齐侯卫侯盟于沙【公作沙泽　沙杜注阳平元城县东南有涉亭晋太和五年秦王猛围邺慕容垂自沙亭屯内黄是也在今元城县东】
　　左传【卫侯欲叛晋诸大夫不可使北宫结如齐而私于齐侯曰执结以侵我齐侯从之乃盟于琐琐杜注即沙也晋地道记元城县有琐阳城】
　　集说【许氏翰曰齐卫之盟叛晋也晋定之季郑献卫灵叛而从齐齐可以霸而景不足望也　髙氏闶曰执其使侵其国以求盟焉是劫盟也何有于信哉　家氏翁曰以经而言执行人而加之兵胁盟也以传而言卫畏晋私于齐侯俾执其行人以侵之而后盟盗盟也若是而得诸侯曷如其已　呉氏澂曰执其行人而与其君结盟以叛晋齐卫之罪均矣李氏廉曰此齐卫合党之始自此以后次五氏次垂葭次渠蒢至哀元年而伐晋矣夫当晋楚皆衰弱之余呉越之祸未至于北方使齐景公果能抚霸国之余业尊事王室辑寕列国则桓公之功独不可复乎奈何今日之防明日之次无非包藏祸心以图晋爲事乎子言卫灵公之无道也又曰齐景公有马千驷死之日民无得而称焉春秋屡书而不削二君之罪见矣　严氏唘隆曰天下有伯诸侯无敢私相盟私相盟是无伯也故盟洮盟向以齐桓既没故盟曹南以宋襄图伯故盟蒲隧以齐景图伯故同盟于虫以宋元无伯故今盟于咸复盟于沙是郑与卫皆叛晋也】
　　大雩
　　齐国夏帅师伐我西鄙
　　左传【齐国夏伐我阳虎御季桓子公敛处父御孟懿子将宵军齐师齐师闻之堕伏而待之处父曰虎不图祸而必死苫夷曰虎防二子于难不待有司余必杀女虎惧乃还不败】
　　集说【许氏翰曰东夏诸侯唯鲁事晋故齐伐之景公乘晋之衰不思惟徳之务以懐诸侯而欲力征经营以定霸綂是知时之或可而不知已之不可者也　髙氏闶曰齐叛晋与郑盟故爲郑伐我且报二卿之围郓　家氏翁曰昭公流离颠沛惟齐景是依如是五六年卒不能爲之出偏师向鲁鄙问意如之罪今乃兴无名之师而加于鲁当爲而不爲与不必伐而伐失其所以爲方伯之道矣春秋继咸沙二盟而书国夏伐我皆贬也　李氏廉曰齐自襄二十五年崔杼伐我之后四十余年兵不至鲁至是再见则以晋伯之不复振也国夏两伐晋救无功于是而及齐平矣】
　　九月大雩
　　集说【薛氏季宣曰一秋而两大雩僣渎之甚也　汪氏克寛曰左氏以再雩为旱甚经书雩祭二十有一惟昭二十五年及此年书再雩灾之甚而变之大者也昭公不克自省而有阳州之孙定公又不知儆而有寳玉之窃世卿之逆陪臣之横其致一也故比事书之以为后鉴】
　　冬十月
　　附録左传【冬十一月戊午单子刘子逆王于庆氏晋籍秦送王已已王入于王城馆于公族党氏而后朝于庄宫】








　　钦定春秋传说彚纂卷三十四
　　钦定四库全书
　　钦定春秋传说彚纂卷三十五
　　【已敬王十亥八年】八年【晋定十年齐景四十六年衞灵三十三年蔡昭十七年郑献十二年曹靖四年陈懐四年杞僖四年宋景十五年秦哀三十五年楚昭十四年吴阖庐十三年】
　　春王正月公侵齐
　　左传【八年春王正月公侵齐门于阳州士皆坐列曰顔高之弓六钧皆取而传观之阳州人出顔高夺人弱弓籍丘子鉏击之与一人俱毙偃且射子鉏中颊殪顔息射人中眉退曰我无勇吾志其目也师退冉猛伪伤足而先其兄会乃呼曰猛也殿】
　　集说【杜氏预曰报国夏之伐也传言鲁无军政士无鬭志】
　　公至自侵齐
　　集说【张氏洽曰鲁阳虎用事用兵无法故以侵书之军政不立而公亲行故书致以危之】附録左传【二月己丑单子伐谷城刘子伐仪栗辛卯单子伐简城刘子伐盂以定王室　赵鞅言于晋侯曰诸侯唯宋事晋好逆其使犹惧不至今又执之是絶诸侯也将归乐祁士鞅曰三年止之无故而归之宋必叛晋献子私谓子梁曰寡君惧不得事宋君是以止子子姑使溷代子子梁以告陈寅陈寅曰宋将叛晋是弃溷也不如待之乐祁归卒于大行士鞅曰宋必叛不如止其尸以求成焉乃止诸州谷城杜注在河南县西后汉志河南郡谷城湟水出今河南府洛阳县西北有谷城故城水经注城】
　　【西临谷水故名　简城周邑周有简师父简城盖其采地也　盂周邑今河南懐庆府河内县西北有邘台镇古盂国也水经注京相璠曰野王西北三十里有故邘城邘台是也　州杜注晋地】
　　二月公侵齐
　　左传【公侵齐攻廪丘之郛主人焚冲或濡马褐以救之遂毁之主人出师奔阳虎伪不见冉猛者曰猛在此必败猛逐之顾而无继伪顚虎曰尽客气也苫越生子将待事而名之阳州之役获焉名之曰阳州】
　　集说【杜氏预曰未得志故　孙氏复曰公再侵齐以重其怨甚矣】
　　三月公至自侵齐
　　集说【刘氏敞曰谷梁曰公如徃时致月危致也徃月致时危徃也徃月致月恶之也非也公如徃时致月此则文公十三年冬公如晋十四年正月公至自晋是也是时公未至晋而衞侯会公于沓至晋而得其君盟盟而反郑伯又会公于棐一出而三国附最荣矣何以危致也夫徃月致时此则宣十七年六月同盟于断道秋公至自会是也是时诸侯协心而同外楚列国为一无有他变何以危徃也夫徃月致月此则僖四年正月侵蔡蔡溃遂伐楚八月公至自伐楚是也是时齐桓主诸侯谷梁以齐桓为知所侵又曰以伐楚致大伐楚何以恶之也且谷梁欲言其危当得其危之状欲言其恶当指其恶之形今谓之危无状也谓之恶无形也非所以解经也　高氏闶曰公逾月之间再出侵齐乍徃乍来不得休息公之进退益不自专矣故两书侵至以见之　任氏公辅曰三月之间而两侵邻国无尺寸之功而重丘山之怨轻用其忿而不恤其民甚矣　卓氏尔康曰陪臣执国三桓拱手虎已无复顾忌正月无功劝公再徃枕干席戈久居敌境公何不自危哉故不待逾月或即在本月皆书至】
　　曹伯露卒
　　集说【汪氏克寛曰自声公立五年其弟通弑之代立是爲隠公隠公立四年其弟露又弑之代立凡立四年卒子阳嗣】
　　夏齐国夏帅师伐我西鄙
　　左传【夏齐国夏高张伐我西鄙】
　　集说【许氏翰曰春秋书内伐十六宣以后七内侵七宣以后六伐我二十一宣以后十七侵我五宣以后一用兵则侵多而伐少被兵则伐多而侵少盖鲁自中世衰矣而欲与齐搆怨以侵易伐其能久乎高氏闶曰以公不与咸沙之盟且报此春之再侵也昭公之孙也齐虽不克纳而有意存之矣定公即】
　　【位未尝修好于齐故齐比年伐我而我亦再侵齐观春秋书齐伐公侵则其曲直可见矣】
　　公会晋师于瓦【瓦杜注衞地东郡燕县东北有瓦亭水经注酸渎水自燕城东迳滑台城又东南迳瓦亭南今直隶大名府滑县东南瓦冈集古瓦亭也】
　　左传【晋士鞅赵鞅荀寅救我公会晋师于瓦范献子执羔赵简子中行文子皆执鴈鲁于是始尚羔】胡传【案左氏晋士鞅荀寅救鲁则其书公会晋师何也春秋大法虽师次于君而与大夫敌至用大众则君与大夫皆以师为重而不敢轻也故棐林之防不言赵盾而言晋师瓦之会言晋师而不书士鞅于以见人臣不可取民有众专主兵权之意陈氏厚施于齐以移其国季孙尽征于鲁以夺其民皆王法所禁也春秋之义行则不得为尔矣】
　　集说【杜氏预曰将来救鲁公逆防之救不书齐师已去　孙氏复曰晋师救我故公会于瓦　陈氏傅良曰不曰防士鞅曰会晋师重师也鞍之战公会晋师于上鄍不书讳之也四卿竝将而以禽郑自师逆公三家之张成于此矣故讳之也于是齐师伐我晋士鞅赵鞅荀寅救我公会晋师勿讳可也　程氏端学曰义在公会晋师故不书晋卿名以诸侯之尊越国会诸侯之师一见鲁之微弱二见当时惟知附势而不顾理之不可也　余氏光曰季氏曰定公因齐伐西鄙亲至于瓦以待晋师之救比其至也则齐兵已退故晋救不书夫鲁大国也三家合力岂不足以御齐特以此时政在陪臣制于阳虎故门庭之宼不能即却而使公逺出境外求晋出师已非谋国之道矣而况晋方好贿伯业已隳师出后朝无济于事又何足恃以为安乎则不若与齐平之为善矣】
　　公至自瓦
