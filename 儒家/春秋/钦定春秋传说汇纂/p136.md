<!-- { "loadSidebar": true } -->
　　胡传【孛者恶气所生闇乱不明之貌也入于北斗者斗有环域天之三辰纲纪星也宋先代之后齐晋天子方伯列国纪纲彗者所以除旧布新也祯祥妖孽随其所感先事而着后三年宋弑昭公又二年齐弑懿公又二年晋弑灵公此三君者皆违道失徳而死于乱符叔服之言天之示人显矣史之有占明矣】
　　集说【何氏休曰孛者邪乱之气状如彗篲者扫故置新之象　杜氏预曰旣见而移入北斗非常所有故书之　范氏甯曰据孛于大辰及东方皆不言入此言入者明斗有规郭入其魁中也刘向曰北斗贵星人君之象也茀星乱臣之类言邪乱之臣将竝弑其君　孔氏颖达曰释天云彗星为欃枪郭璞曰妖星也亦谓之孛言其形孛孛似扫彗也彗星长有尾入于北斗杓中　孙氏复曰孛彗之属偏指曰彗光芒四出曰孛　黄氏震曰唐李淳风始算孛行度谓此星在角由杓入斗是月自北而入晋居北齐宋居晋之东故晋齐宋当之斗数七故云不及七年家氏翁曰有星者非常之星不当有而有异之大者也　汪氏克寛曰春秋书孛者有三此年入北斗而兆宋齐晋之弑昭十七年孛于大辰而兆王子朝之祸哀十三年孛于东方而吴将为越所灭始而应在伯国继而应在王室终而应在呉楚矣天变愈甚而世变愈极春秋盖伤之也】
　　公至自会
　　晋人纳捷菑于邾弗克纳【捷公作接菑侧其反】
　　左传【邾文公元妃齐姜生定公二妃晋姬生捷菑文公卒邾人立定公捷菑奔晋晋赵盾以诸侯之师八百乘纳捷菑于邾邾人辞曰齐出貜且长宣子曰辞顺而弗从不祥乃还】
　　公羊【纳者何入辞也其言弗克纳何大其弗克纳也何大乎其弗克纳晋郤缺帅师革车八百乘以纳接菑于邾娄力沛若有余而纳之邾娄人言曰接菑晋出也貜且齐出也子以其指则接菑也四貜且也六子以大国压之则未知齐晋孰有之也贵则皆贵矣虽然貜且也长郤缺曰非吾力不能纳也义实不尔克也引师而去之故君子大其弗克纳也此晋郤缺也其称人何贬曷为贬大夫之义不得専废置君也】
　　谷梁【是郤克也其曰人何也防之也何为防之也长毂五百乘緜地千里过宋郑滕薛夐入千乘之国以变人之主至城下然后知何知之晚也弗克纳未伐而曰弗克何也弗克其义也捷菑晋出也貜且齐出也貜且正也捷菑不正也】
　　胡传【赵盾以诸侯之师八百乘纳捷菑于邾邾人辞曰齐出貜且长宣子曰非吾力不能纳也义实不尔克也引师而去之故君子善之而书曰弗克纳也在易同人之九四曰乘其墉弗克攻吉象曰乘其墉义弗克也其吉则困而反则也其赵盾之谓矣圣人以改过为大过而不改将文过以遂非则有怙终之刑过而能悔不贰过以逺罪则有迁善之美其曰弗克纳者见私欲不行可以为难矣然则何以称人大夫而置诸侯非也】
　　集说【何氏休曰大其不以己非夺人之是　陆氏淳曰赵氏云弗克纳言失之于初而得之于末也愈乎遂也　陈氏岳曰文六年赵盾将中军持国政郤克宣十七年方代士会将中军则纳捷菑乃宣子明矣　刘氏敞曰郤缺闻过而改见义而徙奚为而不免于贬曰春秋之所谓贤者非贤于人之谓也必致之仁圣之域王者之道然后止矣今郤缺之事不耻过作非仅得免怙终之刑耳何足以言贤夫贤者之事其君言必谋于义动必顺于道是以无过举奚有用贱凌贵用少凌长伤财害民以力为之者哉赵氏鹏飞曰公羊以为郤缺于时晋权在盾使郤缺在行则亦盾意耳左氏事实为详　李氏亷曰此条三传之义皆同但公谷以为郤缺郤克者失之正义曰捷菑不言邾者下有于邾之文犹纳子紏不言齐者上有伐齐之文也顿子北燕伯旧是国君故称其国纳卫世子蒯聩于戚者以上下无卫文故称国也汪氏克寛曰宣子执伯国之政奉不正而夺正其罪甚矣】
　　【案经书弗克纳者善之也书人者贬之也大夫兴兵以废置诸侯奉不正以夺正虽见义而徙不得无罪故谷梁责其知之晚而刘氏敞以为不免于贬也公羊虽以为贬而实与文不与之说则不可训圣人笔削垂敎将使千载之下习其文以考其实岂有实与文相悖者乎胡传从赵氏匡以书人为讳似非经旨】附録左传【周公将与王孙苏讼于晋王叛王孙苏而使尹氏与启讼周公于晋赵宣子平王室而复之　楚庄王立子孔潘崇将袭羣舒使公子燮与子仪守而伐舒蓼二子作乱城郢而使贼杀子孔不克而还八月二子以楚子出将如商密庐戢棃及叔麇诱之遂杀鬬克及公子爕初鬬克囚于秦秦有殽之败而使归求成成而不得志公子燮求令尹而不得故二子作乱】
　　九月甲申公孙敖卒于齐
　　左传【穆伯之从已氏也鲁人立文伯穆伯生二子于莒而求复文伯以为请襄仲使无朝听命复而不出三年而尽室以复适莒文伯疾而请曰谷之子弱请立难也许之文伯卒立惠叔穆伯请重赂以求复恵叔以为请许之将来九月卒于齐告丧请葬弗许】
　　谷梁【奔大夫不言卒而言卒何也为受其丧不可不卒也其地于外也】
　　集说【杜氏预曰旣许复之故从大夫例书卒　范氏甯曰卒在常所则不地婴齐卒貍蜃仲遂卒于垂或逾竟或未逾竟皆书地　陆氏淳曰奔大夫不书卒非我臣也旣许其归即我臣也故书之且明君臣之义死生一也　刘氏敞曰大夫出奔曷为或卒或不卒或可以卒或不可以卒曷为或可以卒或不可以卒大夫出其爵禄犹列于朝出入犹诏于国兄弟宗族犹存是大夫而已矣卒之可也爵禄无列于朝出入无诏于国兄弟宗族无存是非大夫而已矣卒之不可也　髙氏闶曰敖废命奔莒此诛废之罪也已而奔齐主齐而请复公于是乎许之则其卒也是亦大夫而已矣所以特书其卒以见典刑之坏且为齐人归丧起也　张氏洽曰特书卒于齐见其俯仰愧怍无所容于天地之间死而无所宁其身也】
　　齐公子商人弑其君舍
　　左传【齐人定懿公使来告难故书以九月齐公子元不顺懿公之为政也终不曰公曰夫已氏】公羊【此未逾年之君也其言弑其君舍何已立之已杀之成死者而贱生者也】
　　谷梁【舍未逾年其曰君何也成舍之为君所以重商人之弑也商人其不以国氏何也不以嫌代嫌
　　也】
　　集说【陆氏淳曰淳闻于师曰春秋之作本惩奸恶也若未逾年之君被弑而不曰君则逆乱之臣皆以未逾年而肆其凶恶也故原其情以立此义晋奚齐本不正又里克不代其位故异于此也　孙氏复曰舍未逾年称君者孔子疾乱臣贼子之甚嫌未逾年与成君异也故诛一公子商人为万世戒　孙氏觉曰人子之心则未逾年而称子国人弑君则未逾年而称君此春秋所以辨君臣之分而防簒弑之祸赵氏鹏飞曰春秋书弑未逾年者二晋之奚齐与齐之舍是也奚齐书杀其君之子而舍书君是乃春】
　　【秋之法也奚齐庶孽献公杀世子而立之国人不君也故以君之子书舍齐之嫡长昭公卒国固其国也虽未逾年齐人君之矣故以君书春秋于此诚轻重之权衡也　汪氏克寛曰子般子赤不成之为君者夫子鲁臣为国讳恶与笔削他国不同盖成舍之为君所以别其与奚齐异而与他弑君同苟不成其为君则商人与他弑异矣】
　　【案弑逆之贼或以国氏或称公子公孙当以程子为正胡传于州吁则曰累及于上于商人则曰诛止于身皆非笃论也故删之程子说见隠四年】
　　宋子哀来奔
　　左传【宋髙哀为萧封人以为卿不义宋公而出遂来奔书曰宋子哀贵之也】
　　公羊【宋子哀者何无闻焉耳】
　　谷梁【其曰子哀失之也】
　　胡传【易白几者动之防吉之先见者也君子见几而作不俟终日宋子哀有焉昔防子去纣列于三仁之首子哀不立于危乱之邦而春秋书字谓能贵爱其身以存道也若偷生避祸而去国出奔亦何取之有】
　　集说【杜氏预曰大夫奔例书名氏贵之故书字　陆氏淳曰淳闻于师曰时奔者皆以有罪而子哀独以宋公不义不贪其禄而去之出奔之美者春秋所未有故书字以襃　刘氏敞曰子哀者何宋大夫也其称字何贤也何贤乎子哀以谓知义也其知义奈何盖兆乎宋之将乱而去也　髙氏闶曰春秋之法自外至者非有罪则不名自内出者非有罪则不书若但书子哀之来则不见奔义若书名书奔则与有罪者等故特书字而季子来归不书出奔盖为此也　张氏洽曰自宋昭公在位终始无一善可称大臣死祸出奔者比比皆是独子哀洁身而去不蹈陨身濡尾之悔观荡意诸再归而卒不免则子哀之见几而作岂非既明且哲之流哉故书字以与之　赵氏鹏飞曰诸侯之大夫来奔者凡十窃邑来奔者三皆斥而名之或罪之大者去族以示贬宋子哀见几而奔春秋所予也是以书字以别之黎錞疑其不书氏则以为宋公之子如子同子紏之类孙复则以子为宋姓哀其名也皆穿凿尔春秋固有不书氏而字者如王人子突是也何独于子哀而必其书氏哉子同以太子生之礼举之故曰子未誓故不曰太子子紏则在丧之称与子般子野同不可援以为说若孙复之说则尤疎矣诸侯同姓之臣则称族公子公孙是也异姓之臣则称氏髙氏崔氏是也从国之姓惟妇人则然姜氏姒氏之类是也岂可以子哀为姓耶家氏翁曰杜氏以子哀为字彊求其可贵愚窃惑焉宋公不能君乱且作矣子哀若不在其位洁身】
　　【而去犹之可也旣为卿矣临难自免为臣不忠罪莫大焉而以为春秋贵而不名岂圣人垂法之旨哉案左氏以子哀书字为贵之诸家皆主其说独家氏翁谓临难自免未有可贵其持议亦正故竝存之】
　　冬单伯如齐齐人执单伯
　　胡传【齐君舍鲁之甥也商人弑舍固忌鲁矣鲁使单伯如齐齐人意欲辱鲁故执单伯】集说【张氏洽曰单伯自庄元年至今已八十余年未必一人或其子若孙欤　汪氏克寛曰晋栾书变黡父子同称栾伯士渥浊士弥牟祖孙同称士伯而家父仍叔诗序皆有之或世称之也春秋因其本称而称之若髙子是也】
　　齐人执子叔姬
　　胡传【子叔姬者齐君舍之母也弑其君执其母皆商人所为而以为齐人执之何也商人弑君之罪已显而齐人党贼之恶未彰商人骤施于国而多聚士是以财诱齐国之人而济其恶也齐人怀商人之私恵忘君父之大伦弑其君而不能讨执其母而莫之救则是举国之人皆有不赦之罪也假有人焉正色而立于朝谁敢致难其君与执其母而不之顾乎故圣人书曰齐人执子叔姬所以穷逆贼之党与而治之也其讨罪之旨严矣故曰春秋成而乱臣贼子惧】
　　集说【杜氏预曰叔姬鲁女齐侯舍之母不称夫人自鲁录之父母辞　孔氏颖达曰传称子叔姬妃齐昭公知舍之母也自鲁録之父母辞亦不知是何公之女鲁是其父母家不言文公是其父　孙氏复曰单伯鲁大夫子叔姬昭公夫人舍母也舍既遇弑鲁使军伯视子叔姬故商人执子叔姬单伯至此犹见者盖其子孙世耳　刘氏敞曰左氏曰王使单伯如齐非也若单伯为周大夫何以明年书单伯至自齐乎公羊曰道淫也非也案齐舍未逾年鲁人岂以女予之纵令世衰多居丧而娶者春秋犹书子叔姬归于齐縠梁曰私罪也非也何不用陈袁涛涂郑祭仲例以解齐人乎　程子曰商人弑君之恶已显而执叔姬之事圣人不独罪商人也齐人不讨贼俱北面事之又敢执其君母齐之人均有罪焉故曰齐人赵氏鹏飞曰舍既死矣单伯如齐唁叔姬也子弑母何以安于齐子卒则姜氏归于齐舍弑则叔姬归】
