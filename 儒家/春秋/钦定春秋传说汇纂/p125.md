<!-- { "loadSidebar": true } -->
　　集说【杜氏预曰自上而堕有似于雨来告故书　孙氏觉曰雨自上而下者也螽不见其所从来自上而下众多如雨而在宋之四境故曰雨螽于宋也黄氏仲炎曰春秋书外国之灾有因吊问而知之者有闻而知之者宋大水公使吊焉是因吊问而知之者也六鹢退飞陨石雨螽之类非吊问也特闻而知之尔　赵氏鹏飞曰螽生于下今雨于上异之大者也此所谓天降之灾外灾不书此何以书赴于我也或以爲死而坠安知其爲死吾欲闻之　程氏端学曰螽生则害五谷况如雨之多害物甚矣灾异极矣　王氏樵曰螽非上队之物来多而队故书雨见灾甚耳既爲灾则非队而死也左氏因雨字而生说耳徐邈云禾稼既尽又食屋之茅茨验尝有之】
　　冬公如晋十有二月己巳公及晋侯盟【此书公如晋之始】左传【晋人惧其无礼于公也请改盟公如晋及晋侯盟晋侯飨公赋菁菁者莪庄叔以公降拜曰小国受命于大国敢不愼仪君贶之以大礼何乐如之抑小国之乐大国之惠也晋侯降辞登成拜公赋嘉乐】
　　集说【高氏闶曰公之如晋盖朝也非爲盟也晋人于是请改盟夫盟已定矣又何改爲公宜固辞乃复与盟皆非礼也　张氏洽曰不书地盟于晋都也赵氏鹏飞曰鲁能屈而事大国不惮于亲朝以雪敖之抗晋能有忍不遽以干戈相向一盟而释忿犹爲知自反者也故圣人直文无讳非若二年及处父盟没公以见耻处父去族以示贬者矣　李氏廉曰文公再如晋矣二年以见辱不书故此爲书公如晋之始　汪氏克寛曰前此未有因朝聘而盟于国都者诸侯有不协之故则期会于某地而牲防以示信己非盛世之事况因其朝聘而要之哉前年朝晋晋旣以处父盟公于其国此年虽云改盟而犹要公之朝以约誓于国都甚矣文公之屈辱也晋襄苟惧其无礼曷不爲防于晋鲁之间以相盟乎厥后荀庚孙良夫郤犨孙林父向戌且因聘鲁而要盟矣又其甚则子以三恪之君亦即鲁而歃盟焉始也鲁君盟于霸国终也诸侯盟于鲁世变可知矣】
　　晋阳处父帅师伐楚以救江【公谷无以字】
　　左传【冬晋以江故告于周王叔桓公晋阳处父伐楚以救江门于方城遇息公子朱而还】公羊【此伐楚也其言救江何爲谖也其爲谖奈何伐楚爲救江也】
　　谷梁【此伐楚其言救江何也江逺楚近伐楚所以救江也】
　　胡传【以者不以者也救江善矣其书以何楚尝伐郑矣齐桓公逺结江黄合九国之师于召陵然后伐郑之谋罢又尝围宋矣晋文公许复曹卫会四国之师于城濮然后围宋之役解今江国小而弱非能与宋郑比楚人围之必不待彻四境屯戍守御之众与宿衞尽行也当是时楚有覆载不容之罪晋主夏盟宜合诸侯声罪致讨乃独遣一军逺攻强国岂能济乎故书伐楚以救江言救江虽善而所以救之者非其道矣此春秋纪用兵之法也】
　　集説【孙氏复曰先言伐楚而后言以救江者恶不能救江也楚人围江阳处父帅师不急赴之乃先伐楚欲其引兵自救而江围解非救患之师也故明年秋楚人灭江　陈氏傅良曰晋大夫书帅师于是始大夫强也　张氏洽曰楚商臣无父无君乃致患于江是禽兽逼人之甚晋襄不能率诸侯乗此时诛之此春秋特书以正其不能奉天讨之罪也　吕氏大圭曰春秋之初有以大夫帅师者矣未有若阳处父之専伐也内大夫帅师而不氏者则无骇帅师入极溺会齐师伐衞是也内大夫帅师而氏者公子庆父帅师伐于余丘公孙兹帅师会侵陈是也而外大夫则未有帅师而出主名者若阳处父则帅师而出主名矣以见征伐之自大夫出也　吴氏曰江受楚之伐霸者所当救也处父畏楚兵之强不敢径趋江之城下乃扬言伐楚以救江门于方城一见息公之来即避之而返既不能救江又不能伐楚其畏怯也明矣　汪氏克寛曰春秋书侵伐多不言所事而此书伐以救实爲特笔考于传之所録非惟楚侵陈以救郑伐郑以救齐不书虽齐桓伐厉以救徐亦止书伐厉而不书以救也岂非责处父既不能伐楚又不能救江而特起伐以救之文以罪之欤经书加兵于楚者三惟齐桓声包茅不贡之罪而得屈完之服处父有伐楚之名而无讨楚之实晋定公会十八国于召陵有伐楚之势而仅爲侵楚之陋春秋盖惜之也　王氏樵曰襄公实无制楚忧诸夏之诚心故仅遣偏师以塞责胡传乃议其宜合诸侯以秦甲出武关以齐兵略陈蔡而南是时秦方爲怨耦岂所能合然使襄公有真志而务其实则亦无頼于秦也案楚灭灭黄齐未尝遣一旅之师至是围江而晋人勤之既遣先仆于前又请王师于后命上卿动大众声罪而致讨焉非徒以孤军塞责也且传称门于方城遇息公子朱而还注谓子朱爲楚伐江之师闻晋师起而江兵解故晋亦还是处父亦未尝无功矣三年秋书圉四年秋书灭盖江近于楚晋师既还楚师复出遂致灭耳故晋之罪在于不能存江而伐楚以救江则未见其罪也胡行世已乆先儒多从之今仍其说而附见此义云】
　　【戊襄王二戌十九年】四年【晋襄五年齐昭十年衞成十二年蔡庄二十三年郑穆五年曹共三十年陈共九年杞桓十四年宋成十四年秦穆三十七年楚穆三年】
　　春公至自晋
　　集説【孙氏复曰自是公朝彊国皆至者恶其轻去宗庙逺朝彊国也　孙氏觉曰文公之出六致之者四危之也不致者二安之也　汪氏克寛曰自是公如皆致如晋者凡二十书至者十有三皆所以着其去国逾时之乆或执或辱故危之也始也文公如晋则有处父要盟之耻而不书至迄其终也昭定六如晋而不见纳书至河乃复焉又不若书至之爲愈矣人君举动之得失可不慎哉据事直书而义自见谓此类也】
　　附录左传【四年春晋人归孔逹于卫以爲衞之良也故免之　夏卫侯如晋拜　曹伯如晋会正】
　　夏逆妇姜于齐
　　谷梁【其曰妇姜爲其礼成乎齐也其逆者谁也亲逆而称妇或者公与何其速妇之也曰公也其不言公何也非成礼于齐也曰妇有姑之辞也其不言氏何也贬之也何爲贬之也夫人与有贬也】胡传【逆皆称女以未成妇而女者在父母家之所称也徃逆而称妇入国不书至何哉此春秋诛意之效也礼制未终思念娶事是不志哀而居约矣方逆也而已成爲妇未至也而如在国中原其意而诛之也不称夫人姜氏者亦与有贬焉妇人不専行何以与有贬父母与有罪也文公不知敬其伉俪违礼而行使国乱子弑齐人不能鉴微知著冒礼而往使其女不允于鲁皆失于不正其始之过也夫妇之际人伦之首礼不可不谨也故交贬之以爲后鍳】
　　集说【范氏甯曰妇礼成于齐故在齐便称妇　杨氏士勋曰公羊传曰其谓之逆妇姜于齐何娶于大夫者略之也徐邈亦以爲不书至不称夫人下娶贱略之若以诸侯下娶大夫便爲略贱则大夫亦不得上娶诸侯且天子得下婚诸侯何爲诸侯不得下娶大夫是公羊之言不可以解此也盖不称夫人不言至者以其妇礼成于齐故异于余称传曰夫人与有贬也者解不称氏之意非释不称夫人也　赵氏匡曰公自逆常事不书以成礼于齐所以变文云逆妇以讥之　孙氏复曰此公逆妇姜于齐也不言公者讳之也不言逆女者以其成礼于齐也以其成礼于齐故不言公以讳之　刘氏敞曰逆妇姜于齐正始之道也待之不以夫人之礼故夫人不以其位终国乱子弑彊臣擅命几于亡矣夫文公非不欲存妻子传世者也闇弱惰慢不能率礼而行以爲苟若而可何礼之守故卒至于祸也夫妇之际人伦之首可不愼哉故鉴末以原本因微以知著又非独文公之罪也虽夫人预有罪矣当是之时夫人冒大礼以徃遂无所据依以危其身而亡其子由本不正故也殆而呼天不亦晚乎吾以此观之礼之于人大矣是存则存是亡则亡文公之不能保其后嗣者由无以刑其妻也夫人之不能安其位者由无以谨于礼也此正始之道也又曰公羊曰娶乎大夫略之也此虽孤经无他证据然鲁初纳币乃用上卿审娶大夫者礼岂如此崇乎　程子曰纳币在防中与防昏同也称妇姜已成妇也不称夫人不可爲小君奉宗庙也张氏洽曰圣人严吉凶之辨盖人之所以异于禽兽者正以有父子之亲而三年之丧哀戚之至也国君爲风敎之首而纳币于丧中春秋变逆女爲逆妇姜不成其夫人之礼以见人伦之本已失何以正是国人爲后嗣之基乎　家氏翁曰三传不同谷梁之义为正公羊娶乎大夫恐未然　汪氏克寛曰春秋一经书逆夫人惟此年最略既不书逆者名氏文不书如齐不称夫人不言氏不书至岂非圣人责文公首紊通丧之礼而然欤宣公之娶尤亟而书法加详事同而既贬则从同同也　陈氏际泰曰文姜不与桓偕入抗也哀姜不可见乎宗庙仇也出姜若己成爲归怠也女壮者或弑其夫或弑其子女弱者至不保其子与不允其身】
　　【案纳币卿行则逆妇必非防者盖文公自行也圣人恶其成礼于齐故没公不书以示贬谷梁得之而左氏非也公羊以爲娶于大夫则失之逺矣逆妇虽在免丧之后而纳币则在丧中先儒讥丧娶亦可兼用盖图昏于忧服而成礼于妇家所谓失礼之中又失礼也】
　　狄侵齐
　　集说【王氏葆曰大国如齐狄侵者四则其他邢衞鲁郑不足怪也　赵氏鹏飞曰僖三十三年狄犯晋晋人败之故其后狄不敢干晋之怒狄侵齐而齐不讨故至是复侵齐　汪氏克寛曰狄自箕之败至是始复侵齐以晋襄无攘却之谋而齐伯不绍故也】
　　秋楚人灭江
　　左传【楚人灭江秦伯爲之降服出次不举过数大夫谏公曰同盟灭虽不能救敢不矜乎吾自惧也君子曰诗云惟彼二国其政不获惟此四国爰究爰度其秦穆之谓矣】
　　集说【高氏闶曰江终爲楚所灭则知楚之复彊而处父之帅师无益于救　张氏洽曰江之不祀晋襄之无远谋也　赵氏鹏飞曰江之灭晋之耻而处父之罪也晋不能服楚则何以庇江无以庇江则安保其无灭方江受楚围使处父帅师直赴于江江鬬楚于前处父掎之于后楚兵未必不败而奔也乃以区区之师伐楚欲楚兵释江以自救宜其不能撼楚而致江之灭也江君不书奔死社稷也江之围于是盖期歳矣期歳必不下则江君之贤否抑亦可见欤灭不见执不书奔则江虽灭其君之义固存也　呉氏曰三年之秋楚人围江晋人阳爲救之之名而无救之之实江之受围周一期而其国竟灭晋霸不竞而荆楚得以肆其虐于小国可哀也夫　汪氏克寛曰公羊云入不言围书其重者黄书伐而江书围着齐晋之不能救也灭者亡国之善辞上下之同力江黄之君不书奔不书以归则能固守待援而死于其位又可知矣】
　　晋侯伐秦
　　左传【秋晋侯伐秦围邧新城以报王官之役】
　　【邧杜注秦邑当在今澄城县境　新城杜注秦邑今陜西西安府澄城县东北二十里有古新城地名攷曰即梁国之新里也】
