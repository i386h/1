<!-- { "loadSidebar": true } -->
　　左传【晋厉公侈多外嬖反自鄢陵欲尽去羣大夫而立其左右胥童以胥克之废也怨郤氏而嬖于厉公郤锜夺夷阳五田五亦嬖于厉公郤犫与长鱼矫争田执而梏之与其父母妻子同一辕既矫亦嬖于厉公栾书怨郤至以其不从己而败楚师也欲废之使楚公子茷告公曰此战也郤至实召寡君以东师之未至也与军帅之不具也曰此必败吾因奉孙周以事君公告栾书书曰其有焉不然岂其死之不恤而受敌使乎君盍尝使诸周而察之郤至聘于周栾书使孙周见之公使觇之信遂怨郤至厉公田与妇人先杀而饮酒后使大夫杀郤至奉豕寺人孟张夺之郤至射而杀之公曰季子欺余厉公将作难胥童曰必先三郤族大多怨去大族不逼敌多怨有庸公曰然郤氏闻之郤锜欲攻公曰虽死君必危郤至曰人所以立信知勇也信不叛君知不害民勇不作乱失兹三者其谁与我死而多怨将安用之君实有臣而杀之其谓君何我之有罪吾死后矣若杀不辜将失其民欲安得乎待命而已受君之禄是以聚党有党而争命罪孰大焉壬午胥童夷羊五帅甲八百将攻郤氏长鱼矫请无用众公使清沸魋助之抽戈结袵而伪讼者三郤将谋于榭矫以戈杀驹伯苦成叔于其位温季曰逃威也遂趋矫及诸其车以戈杀之皆尸诸朝胥童以甲刼栾书中行偃于朝矫曰不杀二子忧必及君公曰一朝而尸三卿余不忍益也对曰人将忍君臣闻乱在外为奸在内为轨御奸以徳御轨以刑不施而杀不可谓徳臣偪而不讨不可谓刑徳刑不立奸轨并至臣请行遂出奔狄公使辞于二子曰寡人有讨于郤氏郤氏既伏其辜矣大夫无辱其复职位皆再拜稽首曰君讨有罪而免臣于死君之惠也二臣虽死敢忘君徳乃皆归公使胥童为卿公游于匠丽氏栾书中行偃遂执公焉召士匄士匄辞召韩厥韩厥辞曰昔吾畜于赵氏孟姬之谗吾能违兵古人有言曰杀老牛莫之敢尸而况君乎二三子不能事君焉用厥也】
　　谷梁【自祸于是始矣】
　　集说【孙氏复曰君之卿佐是谓股肱厉公不道一日而杀三卿此自祸之道也谁与处矣故列数之以着其恶　张氏洽曰郤氏虽多怨既为大夫则君之股肱也厉公不正其有罪无罪而用嬖幸胥童长鱼矫之计一朝杀三卿又刼栾书中行偃能无及乎此春秋所以列书而深罪之也　王氏锡爵曰胜则骄骄则滛侈而生乱范文子所谓外宁而内忧也】
　　楚人灭舒庸
　　左传【舒庸人以楚师之败也道吴人围巢伐驾围厘虺遂恃吴而不设备楚公子櫜师袭舒庸灭之巢驾厘虺杜注楚四邑今俱在江南庐州府境】
　　附録左传【闰月乙卯晦栾书中行偃杀胥童民不与郤氏胥童道君为乱故皆书曰晋杀其大夫】
　　【戊简王十子三年】十有八年【晋厉八年齐灵九年卫献四年蔡景十九年郑成十二年曹成五年陈成二十六年桓六十四年宋平三年秦景四年楚共十八年吴寿梦十三年】
　　春王正月晋杀其大夫胥童
　　集说【苏氏辙曰胥童厉公之嬖臣也与厉公谋杀三郤又执栾书中行偃将杀之公不许公使胥童为卿书偃既执厉公乃先杀童童虽道君为乱然书偃自是以弑君故称国以杀　髙氏闶曰宋督杀孔父而弑殇公春秋书及其大夫书偃杀胥童而弑厉公而书晋杀其大夫盖孔父忠于殇公者也胥童嬖于厉公者也嬖臣道君为不道亡其身以及其君故春秋两治之以为万世戒　家氏翁曰三郤之死晋厉杀之也胥童之死书偃杀之也春秋一以国杀为文着胥童道君作难而其君由是以殒童亦晋国之罪人也人臣与君俱死于难是之谓死节胥童与厉公先后死春秋繋之国杀为其有当诛之罪也使童大节可録则必用孔父牧息之例继其君而书死矣】
　　庚申晋弑其君州蒲
　　左传【十八年春王正月庚申晋栾书中行偃使程滑弑厉公葬之于翼东门之外以车一乘使荀防士鲂逆周子于京师而立之生十四年矣大夫逆于清原周子曰孤始愿不及此虽及此岂非天乎抑人之求君使出命也立而不从将安用君二三子用我今日否亦今日共而从君神之所福也对曰羣臣之愿也敢不唯命是听庚午盟而入馆于伯子同氏辛已朝于武宫逐不臣者七人周子有兄而无慧不能辨菽麦故不可立】
　　集说【朱子曰文定之意盖以为栾书执国之政而厉公无道如此亦不得坐视为书之计厉公可废而不可弑也张洽言传中全不是此意曰文定既以为当如此作传虽不可明言岂不可微示其意乎今累数百言而其意絶不可晓是亦拙于传经者也陈氏傅良曰弑不言故弑而言故有自来者矣晋杀其大夫郤锜郤犫郤至晋杀其大夫胥童晋弑其君州蒲蔡杀其大夫公子驷蔡放其大夫公孙猎盗杀蔡侯申春秋书弑未有详于此者也　黄氏仲炎曰晋厉公嗣霸数年之间北挫狄于交刚西败秦于麻隧南破楚于鄢陵威名震赫逺过前代而卒以骄侈失德致杀身乱国之祸此可为万世永戒矣　李氏廉曰晋伯在灵成景厉之世其权卑于列国矣楚庄乗晋之衰其事进乎方伯矣然春秋书伯在晋不在楚者存晋国也自文六年尽成十八年凡四十九年为灵成景厉之继霸李氏曰灵公政堕柄分无抗伯业之志成公力弱事浅无伯诸侯之权景公心劳谋舛无驭天下之略厉公外彊中干无服人心之道四君虽执夏盟非复文襄之旧矣灵公以少主莅彊卿上骄下肆楚始争郑盖将尝试晋政于是有狼渊之师此非细故也而救郑之役止书晋人卫郑欲介鲁以求通盖未忘晋徳于是为沓棐之防此闗大势也而新城之盟晋侯不出扈之盟曰讨齐难扈之防曰平宋难盖君臣之大伦人道之不可废此岂常变也或求赂以免或无功而还方且沉溺晏安厚敛以雕墙轻杀以愎諌欲不亡得乎故曰无抗伯业之志也成公若有其志矣内难甫靖履国未长四年而后始出偏师以侵陈黒壤与扈二防仅能再合列国而已黒壤以服郑扈以服陈亦庶几改物也然始之不能有为者凡数年外而楚人三嵗三伐郑晋无攘却之谋内而郑子家弑君晋无讨贼之刑诸侯何所观焉故曰无主诸侯之权也景公若能收其权矣规模失序徒勤诸侯不能首合与国大修同盟以治即异之党使楚人得号令于辰陵乃且亟防櫕函是孰缓孰急也不能谋少西氏之逆以诛陈之恶使楚得行方伯之事方且修房帷一笑之憾兴大师以伐齐是孰重孰轻也不能统一六师搜缮卒乘以一矢遗楚使邲不振旅为列国羞乃伐廧咎如灭赤狄哆然言功是孰害孰利也虫牢马陵于蒲晚年三防竟莫驾楚故曰无驭天下之略也厉公若有其略矣徳薄而多大功虑浅而数得志观厉公不特纯以汰心行之亦假义饰誉者也归于京师而后正曹负刍之罪请于王官而后进驾郑之威此类可欺世自掩矣晋之所忌曰楚曰吴曰秦曰狄厉公自交刚败狄而狄服防京师伐秦而秦恐战鄢陵胜楚而楚弱防钟离通吴则吴成四邻无衅而诸侯反贰是以沙随辱鲁犹未快也而求多季孙柯陵伐郑犹未已也而再厪单子诸侯无患而萧墙反危是以三郤之诛成而匠丽之难萌故曰无服人心之道也　汪氏克寛曰晋人立襄公少子防之孙周是为悼公】
　　【案称国以弑谷梁以为君恶甚胡传以为畧之诸儒多主其说谓君为一国所共疾则与众弑之所以分其恶于众也夫春秋之作将以立臣子之防岂有为乱贼分恶者伤教害义安可训乎考十二公之编君无道而被弑者多矣以晋论之灵与厉相去不逺而灵则书盾厉则称国何也盖穿弑灵公时则有董狐之直笔赵盾遂受恶而不辞今书弑厉公史笔未必如董狐书亦未必受恶其赴吿于列国必有所以诿其罪者鲁之旧史从其所赴而书之矣春秋不与其诿也故书曰晋弑其君使天下后世考其被弑之实而真凶不得以漏网此圣人之特笔也详见文十六年宋人弑君下】
　　齐杀其大夫国佐
　　左传【齐为庆氏之难故甲申晦齐侯使士华免以戈杀国佐于内宫之朝师逃于夫人之宫书曰齐杀其大夫国佐弃命专杀以谷叛故也使清人杀国胜国弱来奔王湫奔莱庆封为大夫庆佐为司宼旣齐侯反国弱使嗣国氏礼也】
　　集说【苏氏辙曰佐虽以专杀叛君为罪然其咎发于庆克齐人右庆氏而杀佐故称国以杀罪累上也　许氏翰曰庆克作慝浊乱中闺譛害大臣不诛不诘使国佐无所发其忠愤起而杀之顾为俱靡而已于是因以为国佐罪　张氏洽曰无咎奔于去年之秋而鲍牵刖齐灵可以省母之言是非矣国佐叛而后复之意灵公非不知国佐之直与庆克之内乱于宫闻也卒杀国佐则灵公之知又下鲁成数等矣保奸如此因庆克以成庆封党贼之祸庆封逐而政归于陈氏皆灵公蔽塞聪明所致也国佐不能见几而去以邑叛君又仕危乱之朝身死宫闱非不幸矣家氏翁曰齐灵不能防闲其母又受母譛戮高国不君甚矣国佐不忍一旦之忿诛庆克据卢以抗君不得谓之非叛矣然其心则为其君正家法可悯也故春秋以累上书　李氏廉曰此为齐崔庆専国之始事也】
　　附録左传【二月乙酉朔晋悼公即位于朝始命百官施舎己责逮鳏寡振废滞匡乏困救灾患禁淫慝薄赋敛宥罪戾节器用时用民欲无犯时使魏相士鲂魏颉赵武为卿荀家荀防栾黡韩无忌为公族大夫使训卿之子弟共俭孝弟使士渥浊为太傅使修范武子之法右行辛为司空使修士蒍之法弁纠御戎校正属焉使训诸御知义荀賔为右司士属焉使训勇力之士时使卿无共御立军尉以摄之祁奚为中军尉羊舌职佐之魏绛为司马张老为候奄铎遏宼为上军尉籍偃为之司马使训卒乗亲以听命程郑为乗马御六驺属焉使训羣驺知礼凡六官之长皆民誉也举不失职官不易方爵不逾徳师不陵正旅不逼师民无谤言所以复霸也】
　　集说【朱子曰晋悼公甚次第他才大叚高观当初人去周迎他时只十四嵗他说几句话便乖便有操有纵才归晋做得便别当时厉公恁地做得狼当被人撺掇胡乱杀了晋室大叚费力及悼公归来不知如何便被他做得恁地好恰如久雨积隂忽遇天晴光景便别赫然为之一新问胜桓文否曰尽胜但桓文是白地做起来悼公是现成基址】
　　公如晋
　　左传【公如晋朝嗣君也】
　　夏楚子郑伯伐宋宋鱼石复入于彭城【彭城杜注宋邑今彭城县项羽都此谓之西楚晋立徐州唐宋元沿革不一明初复为徐州今直江南省】
　　左传【夏六月郑伯侵宋及曹门外遂防楚子伐宋取朝郏楚子辛郑皇辰侵城郜取幽丘同伐彭城纳宋鱼石向为人鳞朱向鱼府焉以三百乗戍之而还书曰复入凡去其国国逆而立之曰入复其位曰复归诸侯纳之曰归以恶曰复入宋人患之西鉏吾曰何也若楚人与吾同恶以徳于我吾固事之也不敢贰矣大国无厌鄙我犹憾不然而収吾憎使賛其政以间吾衅亦吾患也今将崇诸侯之奸而披其地以塞夷庚逞奸而服毒诸侯而惧吴晋吾庸多矣非吾忧也且事晋何为晋必恤之】
　　【朝郏杜注宋地当在夏邑境　城郜杜注宋地当在徐州萧县界　幽丘杜注宋地当在萧县界夷庚杜注吴晋往来之要道】
　　胡传【此伐宋以纳鱼石其不曰纳宋鱼石于彭城何也刘敞曰不与纳也诸侯失国诸侯纳之正也诸侯世也大夫失位诸侯纳之非正也大夫不世也诸侯托于诸侯礼也大夫托于诸侯非礼也其言复入者已絶而复入恶之甚者宋鱼石晋栾盈是矣】
