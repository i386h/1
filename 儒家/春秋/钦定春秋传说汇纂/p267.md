<!-- { "loadSidebar": true } -->
　　【名非恶功名也功不可训而名不可也其事好还是以明年而呉伐我鲁之存者幸而已矣且吴之彊不能以是行于楚鲁之弱顾能以是行于邾乎孔子曰人之生也直罔之生也幸而免此之谓也公羊云内辞也使若他人然非也邾鲁相近故初秋伐之八月又入之此自两事理当竝书无取于内辞也入邾娄使若他人犹可诿以邾娄子益来又可云他人乎又曰曷为不言其获内大恶讳也亦非也诸侯擅入人之国为大恶可矣战而获人获者则大恶矣获之者岂可同其科哉又此自入而以归不得以获解也谷梁曰其言来者外鲁之辞非也春秋襃善贬恶直书入邾又言以邾子益来于君亲之过而无所隠义已足矣岂以一失之故遂外其君乎且令春秋不外其君则当曰以邾子益归乎夫归可施于人不可施于我来可施于我不可施于人详于此之意者可以知春秋之文矣　苏氏辙曰鲁入邾以邾子益来而不言灭何也邾大夫茅夷鸿保于茅请救于吴明年吴为之伐鲁鲁复邾子故不言灭在外曰以归在内曰以来内外之别也　薛氏季宣曰伐邾本三家而公自为之不得已也公内迫于三家三家归过于上也　王氏樵曰案伐邾者三家也公虽在行而无与于其事获则三家享其利讨则公受其恶春秋以讳不在公是以直书而不讳也旧説讳为隠其恶若隠其恶何名为直笔乎盖讳避之也避其名而逊其辞以示尊敬也今言他人之遇屯否罪戾死丧耻辱则正言之至于所尊所敬则婉顺言之此人之情春秋之义也鲁自作三军分公室而季孙宿帅师救台遂入郓权不在公也搜于红不书公兵不在公也襄公还自楚闻季氏取卞至于欲适诸侯地不在公也故纳叛人叛邑凡内恶悉书而不讳矣以讳不在公也胡氏谓书以邾子来而不讳者欲见后书归邾子之为能去其恶而与之也其义迂矣】
　　宋人围曹冬郑驷帅师救曹
　　左传【宋人围曹郑桓子思曰宋人有曹郑之患也不可以不救冬郑师救曹侵宋初曹人或梦众君子立于社宫而谋亡曹曹叔振铎请待公孙彊许之旦而求之曹无之戒其子曰我死尔闻公孙彊为政必去之及曹伯阳即位好田弋曹鄙人公孙彊好弋获白鴈献之且言田弋之説説之因访政事大説之有宠使为司城以聼政梦者之子乃行彊言霸説于曹伯曹伯从之乃背晋而奸宋宋人伐之晋人不救筑五邑于其郊曰黍丘揖丘大城钟邘】
　　【黍丘杜注梁国下邑县西南有黍丘亭案下邑卽今之夏邑也属河南归徳府黍丘亭在县西南揖丘当在今曹县界　大城当在今曹州界钟当在今定陶县界　邘当在今定陶县界】
　　集説【髙氏闶曰曹伯奸宋是以致讨然宋之伐曹数矣今又围之亦已甚矣故贬而人之苟将卑师少岂能围之乎　陈氏傅良曰书救曹何曹卒灭于宋也自鲁救晋凡晋楚之救皆不书六十年矣其再见以列国无霸而诸侯自相救也　家氏翁曰列国无盟主诸侯擅侵伐更相吞噬不夺不餍春秋书宋围曹罪宋也书郑救曹与郑也春秋与郑之能救所以愧齐晋诸大国之不能救也　李氏廉曰谢氏曰曹之病于宋久矣大国无一为之援而郑能帅师救之善之也】



　　钦定春秋説彚纂卷三十六
　　钦定四库全书
　　钦定春秋传说彚纂卷三十七
　　【甲敬王三寅十三年】八年【晋定二十五年齐悼二年衞出六年蔡成四年郑声十四年曹阳十五年陈闵十五年僖十九年宋景三十年秦悼五年楚惠二年吴夫差九年】
　　春王正月宋公入曹以曹伯阳归
　　左传【八年春宋公伐曹将还禇师子肥殿曹人诟之不行师待之公闻之怒命反之遂灭曹执曹伯及司城彊以归杀之】
　　集说【刘氏敞曰公羊曰不言其灭讳同姓之灭也非也当此时鲁人自救不暇岂有不救同姓之灭春秋遂责之乎且责鲁不救而讳曹之灭纵失宋公之恶苟责无罪之鲁甚无理也　苏氏辙曰此灭曹也书曰宋公入曹而不书灭言自灭也犹虞之灭言晋人执虞公而不言灭也　郑氏玉曰宋公灭曹而经书入先儒以为力能救而不之救故不言灭信尔则救者之罪何责乎曹之过也或又谓灭者亡国之善辞曹亡与虞同故不书灭曹之与虞事既不同书法亦异难以例观也或又以为曹亡春秋之终兴灭国继絶世夫子尝有此言也于是曹不言灭其意盖谓夫子至此不忍书灭也义失之巧详考其义与公入邾以邾子益来同文然其既杀曹伯又无复曹之事亦不应以内辞书外事也入字疑误　湛氏若水曰书宋公入曹以曹伯阳归罪灭国也入曹俘君不必言灭而实灭也】
　　【案虞不书灭者晋存其祀而不以灭告也宋之入曹或亦当然孟子时犹有曹交为曹君之弟则战国之】
　　【世曹尚未亡盖灭而复存如陈蔡许之类】
　　吴伐我【书伐我始此】
　　左传【吴为邾故将伐鲁问于叔孙辄叔孙辄对曰鲁有名而无情伐之必得志焉退而告公山不狃公山不狃曰非礼也君子违不适雠国未臣而有伐之奔命焉死之可也所托也则隐且夫人之行也不以所恶废乡今子以小恶而欲覆宗国不亦难乎若使子率子必辞王将使我子张病之王问于子泄对曰鲁虽无与立必有与毙诸侯将救之未可以得志焉晋与齐楚辅之是四雠也夫鲁齐晋之唇唇亡齿寒君所知也不救何为三月吴伐我子泄率故道险从武城初武城人或有因于吴境田焉拘鄫人之沤菅者曰何故使吾水滋及吴师至拘者道之以伐武城克之王犯尝为之宰澹台子羽之父好焉国人惧懿子谓景伯若之何对曰吴师来斯与之战何患焉且召之而至又何求焉吴师克东阳而进舍于五梧明日舍于蚕室公賔庚公甲叔子与战于夷获叔子与析朱鉏献于王王曰此同车必使能国未可望也明日舍于庚宗遂次于泗上微虎欲宵攻王舍私属徒七百人三踊于幕庭卒三百人有若与焉及稷门之内或谓季孙曰不足以害吴而多杀国士不如已也乃止之吴子闻之一夕三迁吴人行成将盟景伯曰楚人围宋易子而食析骸而爨犹无城下之盟我未及亏而有城下之盟是弃国也吴轻而逺不能久将归矣请少待之弗从景伯负载造于莱门乃请释子服何于吴吴人许之以王子姑曹当之而后止吴人盟而还】
　　【东阳杜注鲁邑吕氏春秋夏孔甲游于东阳即此也在兖州府费县西南七里今名闗阳镇　五梧杜注鲁邑今费县西有五梧城　蚕室杜注鲁邑或曰今滕县东三十里有蚕母山是也案春秋滕不属鲁亦应在费县西北境】
　　胡传【吴为邾故兴师伐鲁兵加国都而盟于城下经书伐我不言四鄙及与吴盟者讳之也来战于郎直书不讳盟于城下何讳之深也楚人围宋易子而食析骸而爨亦云急矣欲盟城下则曰有以国毙不能从也晋师从齐齐侯致赂晋人不可国佐对曰子若不许请合余烬背城借一敝邑之幸亦云从也遂盟于袁娄而春秋与之今鲁未及亏不能少待遂有城下之盟是弃国也夫弃国者其能国乎使有华元国佐之臣则不至此矣故春秋不言四鄙及与吴盟者欲见其实而深讳之以为后世谋国之士不能以礼义自彊偷生惜死至于侵削凌迟而不知耻者之戒也】
　　集说【孙氏复曰吴伐我以邾子益来故也直曰伐我者兵加于都城也　黄氏仲炎曰读春秋而知鲁之为国始末三变焉鲁始受敌国之兵如战于郎战于奚而不言伐我四鄙者盖边鄙有备敌至则战故言战不言其伐也观左氏载奚之战先是齐人侵鲁疆吏来告公曰疆埸之事谨守其一而备其不虞姑尽所备焉事至而战又何谒焉以此知当时鲁之边鄙尚有素备也其后疆埸之备弛故敌兵得以乘之而春秋书曰伐我北鄙伐我西鄙然犹见邻敌之宼止为边患而不能直造其国也今哀公之世如受吴齐之师则又不复云伐我北鄙伐我西鄙而直言伐我者以见其直造于我国都也夫使敌兵得逾越边鄙而直造其国都则其为国可知矣　家氏翁曰吴伐我以救邾而书法无襃辞者春秋之贵救贵义也茅成子之请救于吴也动吴子以利吴子说于利而动是以率师造于鲁之城下不责鲁以存邾遽受盟而返何救之足言其后吴责报于邾者不已执其君而扰乱其国存亡国者顾如是乎　李氏廉曰春秋伐我者必书四鄙不使难迩我国也独此与明年国书伐我为特笔盖曲在我也谢氏曰不至国都则书某鄙至国都则书伐我亦是又曰是时鲁政虽陵无以为国然观左氏所记尽忠死难之士皇多有之此所以为礼义之国欤公山不狃以叛亡之人而处心尚能如此贤于人逺矣孔子欲往岂无意夫汪氏克寛曰哀公即位七年加兵于邾者五而且入其国俘其君自入春秋鲁恃彊凌弱未有若是之甚也此年书吴伐我比事以观则鲁之受伐盖有由矣前此书侵伐必言四鄙见鲁之国都犹足为守也至于是年吴兵直抵鲁之城下则鲁之四境屏藩荡然而国不足为国矣哀公之经两书伐我若曰我能入邾吴能为邾而伐我我能防吴伐齐齐能兴师而伐我虽据事直书而详味书法亦有反已自咎之意焉】
　　夏齐人取讙及阐【阐尺善反公作僤后同　阐杜注在束平刚县北汉志刚县故阐城今兖州府宁阳县本鲁阐邑地故刚城在县东北三十五里】
　　左传【齐悼公之来也季康子以其妹妻之即位而逆之季鲂侯通焉女言其情弗敢与也齐侯怒夏五月齐鲍牧帅师伐我取讙及阐】
　　公羊【外取邑不书此何以书所以赂齐也曷为赂齐为以邾娄子益来也】
　　谷梁【恶内也】
　　集说【杜氏预曰不书伐兵未加而鲁与之邑　陈氏岳曰凡用兵而取先书伐次书取不用兵而取苐书取　程子曰内失邑不书君辱当讳也不能保其土地民人是不君也已与之彼以非义而受则书取此与济西田是也鲁入邾而以其君来致齐怒吴伐故赂齐以说之　家氏翁曰公谷以齐为邾故取讙阐左氏则以季姬未归故齐人来讨观齐之兵端当从二传非以女故盖齐取二邑要鲁以存邾尔案齐取讙阐公谷谓齐为邾故与左氏不同程子及家氏翁皆主公谷于情事甚合然春秋事据左氏苟无大谬则存以俟考今故竝录三传】
　　附录左传【或谮胡姬于齐侯曰安孺子之党也六月齐侯杀胡姬】
　　归邾子益于邾
　　左传【齐侯使如吴请师将以伐我乃归邾子邾子又无道吴子使大宰子余讨之囚诸楼台栫之以棘使诸大夫奉大子革以为政】
　　谷梁【益之名失国也】
　　集説【胡氏铨曰先书吴伐我又书齐取二邑然后书归邾子于邾则是畏吴惧齐而归之也　黄氏仲炎曰鲁以不道肆虐于邾物极必反于是吴攻其国齐取其田不胜困挫乃始归邾子于邾易所谓不威不惩者小人也哉】
　　秋七月
　　附录左传【秋及齐平九月臧賔如如齐涖盟齐闾丘明来涖盟且逆季姬以归嬖　鲍牧又谓羣公子曰使女有马千乘乎公子愬之公谓鲍子或谮子子姑居于潞以察之若有之则分室以行若无之则反子之所出门使以三分之一行半道使以二乘及潞麇之以入遂杀之】
　　【潞杜注齐邑当在齐之郊外】
　　冬十有二月癸亥伯过卒【过音戈】
　　集説【孔氏颖达曰世族谱云僖公过悼公曾孙案悼公祖文公以昭六年卒父平公以昭二十四年卒悼公以定四年卒未应有曾孙可以授之国也世家僖公过是悼公之子疑谱误】
　　齐人归讙及阐
　　左传【冬十二月齐人归讙及阐季姬嬖故也】
