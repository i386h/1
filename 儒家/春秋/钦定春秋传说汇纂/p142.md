<!-- { "loadSidebar": true } -->
　　集说【啖氏助曰称国以弑自大臣也　张氏洽曰凡称国以弑者盖其君以无道为国人所弑而大臣坐视不能讨贼皆当诛不赦之罪也　吴氏澂曰如左氏之言则是仆以太子弑父也春秋何以书国弑乎且仆既与国人同弑君则当自立矣又何以奔鲁乎疑仆因国人下以字当作之字谓仆因国人之弑君惧并及祸而来奔也　汪氏克寛曰文定于襄三十一年莒人弑君宻州据赵氏以为传之误大略与此相类读者当叅考　卓氏尔康曰纪公多行无礼仆既因众以弑便应得国如何来奔国人既恶庶其何复立其所爱若仆实弑春秋何为没而不书吴防清疑之遂有赵匡氏改字之说曰文仆因国人以弑纪公如改以字作之字则经文了然仆非行弑而诸疑可解矣不知以已二字古人通用其文以也其义已也已字作解义既可通字不必改矣因有二义盖因縁之因非因附之因也仆见国人弑君恐已得祸窃寳以奔苟为利而已】
　　【案左氏谓莒仆因国人以弑君吴氏澂卓氏尔康皆疑之而卓氏尤胜今竝録焉】
　　附録左传【宋武氏之族道昭公子将奉司城湏以作乱十二月宋公杀母弟湏及昭公子使戴庄桓之族攻武氏于司马子伯之馆遂出武穆之族使公孙师为司城公子朝卒使乐吕为司防以靖国人】
　　钦定春秋传说彚纂卷十八
<经部,春秋类,钦定春秋传说汇纂>
　　钦定四库全书
　　钦定春秋传说彚纂卷十九
　　宣公
　　集说【孔氏颖逹曰鲁世家云宣公名倭或作接文公之子敬嬴所生以匡王五年即位諡法善问周逹曰宣】
　　【癸匡王丑五年】元年【晋灵十三年齐惠公元元年衞成二十七年蔡文四年郑穆二十年曹文十年陈灵六年桓二十九年宋文三年秦共公稻元年楚荘六年】
　　春王正月公即位
　　公羊【继弑君不言即位此其言即位何其意也】
　　谷梁【继故而言即位与闻乎故也】
　　胡传【宣公为弑君者所立受之而不讨贼是亦闻乎弑也故如其意焉而书即位以着其自立之罪而不嫌于同辞美一也有小大则襃辞异恶一也有小大则贬辞异一美一恶无嫌于同】集说【张氏洽曰宣公受弑贼之立而居其位其罪同于桓公而十八年之间皆书王与桓公不同者法已举于前矣天理不可以常亡王法不可以久废故存王以举大法亦所以正宣公之罪也　家氏翁曰继弑而书即位坐首恶也受位于贼臣以为恩而莫之讨葬君不以礼廹嫡母而归之齐首恶之罪何所逃故书即位以讨之此桓弑隠之例也　王氏元杰曰宣公立不以正受之而不讨贼是亦预闻乎】
　　【故也上何所禀内何所承而即位耶仲遂窃废立之柄以济其私行继正之礼以揜其恶春秋同于鲁桓之例着其簒逆之罪故书即位　邵氏宝曰即位之礼行则书之不行则否文成以下六君皆行之隠以为摄而不必行荘闵僖则继故而不忍行者也桓之行桓之志也宣之行宣之志也】
　　公子遂如齐逆女
　　胡传【鲁秉周礼丧未期年遣卿逆女何亟乎太子赤齐出也仲遂杀子赤及其母弟而立宣公惧于见讨故结昏于齐为自安计越典礼以逆之如此其亟而不顾者必敬嬴仲遂请齐立接之始谋也其后滕文公定为三年丧父兄百官皆不欲曰吾宗国鲁先君莫之行也丧纪寖废夫岂一朝一夕之故自文宣莫之行矣此所谓不待贬絶而罪恶见者也】
　　集说【杜氏预曰不讥丧娶者不待贬责而自明也石氏介曰翚弑隠公遂杀子赤桓公之立逆女使翚宣公之立逆女使遂斯二人者在国以为贼而桓宣以为忠也故终桓宣之世翚遂皆称公子无异辞　王氏葆曰赤齐之甥也忧齐之有所党故欲急昏于齐也　薛氏季宣曰公薨夫人出大夫逆女乱伦而娶齐人不创夫人之出而违礼婚媾皆罪也家氏翁曰宣公继世之初斩焉在疚而首遣大夫如齐逆女所遣者又同恶之大夫春秋书之所以着敬嬴襄仲弑君簒国之本谋亦以见齐元无道党其臣而使之弑君也盖请昏割地鲁所以自结于齐者皆在遂与得臣如齐之时故即位未几而襄仲遂有逆女之行无何又以割地而出春秋书即位书逆女书遂以夫人妇姜至自齐书齐人取济西田着鲁人结齐之援以弑其君着齐人辅鲁之簒俾弑其君盖明王法以治齐鲁之罪二国皆有讨也　吴氏曰文公使公子遂纳币已非礼况宣公逆夫人而可遣僖祖之弟乎然负簒弑之罪而急于结齐昏以定其位者乃恶之大丧娶卿逆之非礼则其恶之小者尔汪氏克寛曰文公未终禫制而图昏春秋深加贬黜不书逆者姓名不书如齐不称夫人不称氏以着其罪宣公未及期年而亟于丧娶春秋书使卿逆女书夫人至仅去夫人之氏此非特从同同之例盖以宣公之恶有大于丧娶者故详録之以见其纵私欲而紊典礼实欲结大援而逭天讨也】
　　三月遂以夫人妇姜至自齐
　　公羊【遂何以不称公子一事而再见者卒名也夫人何以不称姜氏贬曷为贬讥丧娶也丧娶者公也则曷为贬夫人内无贬于公之道也内无贬于公之道则曷为贬夫人夫人与公一体也其称妇何有姑之辞也】
　　谷梁【其不言氏丧未毕故略之也其曰妇縁姑言之之辞也遂之挈由上致之也】
　　胡传【有不待贬絶而罪恶见者不贬絶以见恶夫人与有罪焉则待贬而后见故不称氏夫人其如何知恶无礼如野有死麕能以礼自防如草虫愆期有待如归妹之九四则可免矣凡称妇者其辞虽同立义则异逆妇姜于齐病文公也以妇姜至自齐责敬嬴也敬嬴嬖妾私事防仲以其子属之杀世适兄弟出主君夫人援成风故事即以子贵为国君母斩焉在衰服之中请昏纳妇而其罪隠而未见也故因夫人至特称妇姜以显之此乃春秋推见至隠着妾母当国用事为后世鉴者也槩指为有姑之辞而不察其防则精义隠矣】
　　集说【服氏防曰古者一礼不备贞女不从故诗云虽速我讼亦不女从宣公既以丧娶夫人从亦非礼故不称氏见略贱之也　赵氏匡曰书以者不当以也　刘氏敞曰君之使臣固有称族不称族史之书之所谓实録也非尊君命夫人之谓也公子结媵陈人之妇遂及齐侯宋公盟此权事而非受命者也何以亦称族邪岂尊以为君命哉豹婼意如其徃也氏其至也皆不氏无有夫人居闲也何以亦舎族邪岂尊以敌夫人哉　叶氏梦得曰文与宣皆丧娶也故出姜逆不称氏穆姜至亦不称氏其为贬之道同也何以不于其逆焉贬逆者未成妇也至者已成妇也　朱子曰遂以夫人姜氏至自齐恐是当时史官所书如此盖为如今鲁史不存无以知何者是旧文何者是圣人笔削怎见得圣人之意　张氏洽曰公子遂宣公之为乱臣贼子明矣不待贬絶也书妇着敬嬴之罪也　赵氏鹏飞曰诸侯娶元妃以奉宗庙非苟结私党以济其恶也弑太子立宣公絶姜氏皆仲遂与敬羸之谋今谋既济矣独虞姜氏在齐有以谋鲁也故宣公即位坐席未温而公子遂如齐逆女三月遂以夫人妇姜至自齐盖齐惠亦负簒弑之恶故不暇责鲁特患姜氏有言于惠公也今既逆齐女而归则惠益亲鲁姜氏有言惠有所不信尔故得妇姜则宣公之位定敬嬴公子遂可以无虞故圣人书曰公子遂如齐逆女遂以夫人妇姜至自齐书公子遂是娶齐之谋本于遂也书妇姜诛敬嬴也妇者有姑之称姜氏既絶而归齐妇安得姑书妇姜所以见妾母专政而娶齐之谋遂与敬嬴同之也　家氏翁曰夫人非大夫所得以也挟齐弑君娶齐女为簒君之妇书以者着其罪也丧娶固当讥而罪有大于丧娶者弃母于齐娶妇于齐春秋所以诛也　李氏廉曰哀姜去姜而书氏今此去氏而书姜哀姜之罪重也　汪氏克寛曰有姑则以妇礼至无姑则专以夫人礼至不称姜氏而称妇姜着敬嬴之欲速以姑自居也】
　　夏季孙行父如齐
　　左传【夏季文子如齐纳赂以请防】
　　胡传【经书行父如齐而不言其故谓纳赂以请防者传也经有不待传而著者比事以观斯得矣下书公防齐侯于平州则知此防行父请之也又书齐人取济西田则知其请盖以赂也虽微传其事着矣诸侯立卿为公室辅犹屋之有楹也而谋国如此亦不待贬絶而恶自见者也不然以行父之勤劳恭险相三君而无私积必能以其君显名与晏婴等矣】
　　集说【髙氏闶曰公既昏矣然后季文子如齐纳赂请列于会盖春秋时国君不以其道立苟得一预诸侯之会他国不得复讨其罪所以季文子不惮自行者欲假大国之权以定宣公之位也宣公之位定则一时臣子党乱误国之罪皆可以逃矣　朱子曰季文子三思而后行可谓虑事详审而宜无过举矣而宣公簒立文子乃不能讨反为之使齐而纳赂焉岂非私意起而反惑欤　吕氏本中曰君母不正孽子簒立而国之大臣恃大国以免施施肆肆无所忌惮行父名大夫也而犹若是先王之泽泯矣　张氏洽曰文公世子之死在官当诛者公子遂其首行父次之观春秋所书则知之矣　家氏翁曰季友受托孤之寄酖叔牙戮庆父立僖公鲁之宗社頼以安行父其孙也乃为贼使齐纳赂请防有忝厥祖多矣余氏光曰谓纳赂请防也赵氏谓拜成婚也李世熊曰以拜婚之礼行纳赂之事也】
　　晋放其大夫胥甲父于衞
　　左传【晋人讨不用命者放胥甲父于衞而立胥克先辛奔齐】
　　公羊【放之者何犹曰无去是云尔然则何言尔近正也此其为近正奈何古者大夫已去三年待放君放之非也大夫待放正也古者臣有大丧则君三年不呼其门已练可以弁冕服金革之事君使之非也臣行之礼也闵子要绖而服事既而曰若此乎古之道不即人心退而致仕孔子盖善之也】谷梁【放犹屏也称国以放放无罪也】
　　胡传【秦晋战于河曲挠臾骈之谋者赵穿也若讨其不用命则当以穿为首止治军门之呼偕贬可也而独放胥甲父则以赵盾当国穿其族子而盾庇之也桃园之罪其志固形于此矣故称国以放见晋政之在私门而成上侵为后戒也】
　　集说【杜氏预曰胥甲下军佐胥臣之子放者受罪黜免宥之以逺　孔氏颖逹曰舜典云流宥五刑孔安国云以流放之法寛五刑是放者有罪当刑而不忍刑之寛其罪而放弃之也三谏不从待放而去者彼虽无罪君不用其言任令自去亦是放弃之义放之与奔俱是去国而去情小异释例曰奔者廹窘而去逃死四邻不以礼出也放者受罪黜免宥之以逺也　李氏尧俞曰称国以放与称国杀大夫同刘氏敞曰放之者何宥之以逺者也其言于衞何犹曰无去是云尔曷为或称国以放其大夫或称人以放其大夫称人以放其大夫者放有罪也称国以放其大夫者放无罪也又曰大夫待放者以道去其君者也君放大夫者寛其罪于死投之于逺者也若放驩兜于崇山之类也　张氏洽曰穿以盾之侧室而独免刑之偏颇如此非所以治有罪主诸侯也　吕氏大圭曰称国以放君与大夫咸与焉晋放胥甲是也称人以放国乱无政而众人擅放之蔡人放公孙猎是也　吴氏曰河曲之战及今八年岂有不用命之罪八年而后讨哉必胥甲以他事取恶于赵盾而逐之也　汪氏克寛曰放胥甲者弑夷皋之兆也杀胥童者弑州蒲之兆也】
