<!-- { "loadSidebar": true } -->
　　集说【杜氏预曰吴子余祭旣遣札聘上国而后死札以六月到鲁未闻丧也不称公子其礼未同于上国　孔氏颖逹曰上云阍弑吴子此言吴子使聘曰其出聘也通嗣君也不知通嗣君通谁嗣也贾逵服虔皆以爲夷末新即位使来通聘案隠三年武氏子来求赙文九年毛伯来求金竝不言王使传皆云王未葬也是知先君未葬嗣君不得命臣此与阍弑吴子文不隔月吴鲁相去经涂至远岂以君死之月即命臣乎而得书吴子使也且传称季札至鲁徧观周乐至戚闻钟声讥孙文子云君又在殡而可以乐乎自请观乐讥人听乐旷世大贤岂当若是故杜以爲通嗣君通余祭嗣也二十五年遏爲巢牛臣所杀余祭嗣立至此始使札通上国吴子未死之前命札出使既遣札聘而后身死札以六月到鲁未及闻丧故每事皆行吉礼也经传皆无札至之月知以六月到者以城在五月之下城既讫乃有士鞅来聘子来盟若共在月中则不容此事下文有秋知札以六月至也札去之后吴使告丧告以五月被弑故追书在聘上耳札实公子不书公子者其礼未同于上国故史不书氏以札是卿故书其名耳　孙氏复曰吴成六年伐郯始见于经称吴襄五年防于戚称人今使札来聘称子者与其慕义来聘进之也先书阍弑吴子余祭而后言吴子使札来聘者吴子使札来聘未至于鲁而吴子遇弑故先书阍弑吴子余祭也吴子既弑而札至于鲁故后书吴子使札来聘黄氏仲炎曰胡氏谓季札逊国事圣人不取故于春秋书吴子使札来聘无异于楚椒盖以不称氏族爲贬也不知春秋之纪事皆爲戒而已矣不以称氏族爲襃亦不以不称氏族爲贬也逊国之事自是季札之善聘鲁之役自是吴子之谋二者不相关也圣人岂得因其聘鲁而致不足于其逊国也哉　季氏本曰胡传谓因其辞国生乱而贬之夫札之辞国在聘鲁二十九年之后而贬之于二十九年之前无乃加非其罪欤　王氏樵曰今案有太王之父季歴之弟文王之子则泰伯当让季歴当受此所谓圣逹节也若季札则亦当守节耳寿梦之欲立季札与诸樊之舍子而立弟约以次必及季子盖闻其先太王泰伯之事慕而欲效之者而不知其时义之非宜而徒启后日之争也假令夷昧也死季子不度而卽之吴国其靖乎彼僚与光何人哉僚固不惮于袭光固不惮于弑徒以季子之素所不屑者足以取信于二子故二子佯让之以爲名而内不失其有国之实岂诚心死于先君之命而季子立则无辞者邪立长正也立少非正也寿梦过中而反谓季子之过中乎立子正也传弟非正也诸君之轻死爲勇饮食必祝爲过中而反谓季子之过中乎且春秋襃贬各当其事札辞国乃后日事而逆于来聘贬之乎　姚氏舜牧曰此条本与楚子使椒来聘秦伯使术来聘同读春秋者先看当日所使聘者何事其所以使聘者何心然后看所使聘者何人如此条所书要见当时晋楚交主夏盟晋楚之从者交相见也而一不及吴且二十四年楚子伐吴二十五年吴子伐楚爲楚所戕以是吴子使札来聘致其殷勤此虽爲国结援然能以礼来亦有可取故春秋进而称子若楚之子秦之伯焉其称札也亦若楚之椒秦之术焉此盖以使事论而非以人品论也正意在吴子使聘上撇去正意独于札之一字谓来聘书名乃夫子特致其贬恐非夫子书法之旨　余氏光曰自左氏有诸樊将立季札之说而公羊遂附益之以爲兄弟皆爱之同欲立以爲君季子不受及攷诸樊余祭皆轻死爲勇者也一则取死于伐一则见弑于阍而国威不振者终二君之世要其行事似非知礼义者所爲未必肯让札也况又不能正终必非先有遗命其次及弟盖繇国家多难羣臣议立长君耳及夷昧初季札始用通好上国言词有文故季札以知礼称而溢美归之矣夫夷昧之死札辞爲君亦或有之但久居臣位事僚终身则未见其有彊立固避之状至僚弑国乱是时人心欲推立札如载光使专诸刺僚而致国乎季子季子不受延陵之逃实在于此是札之辞国以此而得名矣若札者卽其洁身独善亦一清修之士也胡传乃谓因其辞国生乱而贬之无乃加非其罪而轻于絶人与】
　　【案吴能以礼来聘春秋书子以进之札以名书当以杜注孔疏爲正非襃贬之所系也公羊以札能让国而贤之谷梁以吴能使贤而善之皆非经旨胡传谓札以让国阶祸圣人书名以示贬而不得比于季友叔肸之例则凿之甚矣又谓圣人于札望之深责之备夫二百四十二年之间列国之卿大夫不乏贤者何独于札而望之责之乎姚氏舜牧黄氏仲炎季氏本辨之详矣余氏光又以光弑僚而致国乎季子季子不受此爲让国之实而公羊爲附益之说亦颇有理今故删公谷及胡而凡以书名爲贬者皆无取焉】
　　秋九月葬衞献公
　　齐高止出奔北燕【北燕始见经】
　　左传【秋九月齐公孙虿公孙灶放其大夫高止于北燕乙未出书曰出奔罪高止也高止好以事自爲功且专故难及之】
　　谷梁【其曰北燕从史文也】
　　集说【范氏甯曰南燕姞姓在郑衞之间北燕姬姓在晋之北　杨氏士勋曰言从史文者以时有直言燕者故仲尼从史文也　许氏翰曰君放大夫可也臣放大夫是无君也不可以训故以出奔书也】
　　冬仲孙羯如晋
　　左传【冬孟孝伯如晋报范叔也】
　　附录左【爲高氏之难故高竖以卢叛十月庚寅闾丘婴帅师围卢高竖曰苟使髙氏有后请致邑齐人立敬仲之曽孙酀良敬仲也十一月乙卯高坚致卢而出奔晋晋人城緜而寘旃　郑伯有使公孙黑如楚辞曰楚郑方恶而使余往是杀余也伯有曰世行也子晳曰可则往难则已何世之有伯有将彊使之子晳怒将伐伯有氏大夫和之十二月己巳郑大夫盟于伯有氏禆谌曰是盟也其与几何诗曰君子屡盟乱是用长今是长乱之道也祸未歇也必三年而后能纾然明曰政将焉往禆谌曰善之代不善天命也其焉辟子产举不逾等则位班也择善而举则世隆也天又除之夺伯有魄子西卽世将焉辟之天祸郑久矣其必使子产息之乃犹可以戾不然将亡矣】
　　【戊景王午二年】三十年【晋平十五年齐景五年衞襄公恶元年蔡景四十九年郑简二十三年曹武十二年陈哀二十六年文七年宋平三十三年秦景三十四年楚郏敖二年吴夷末元年】
　　春王正月楚子使防罢来聘【防于委反罢音皮公作颇后同】
　　左传【三十年春王正月楚子使防罢来聘通嗣君也穆叔问王子之爲政何如对曰吾侪小人食而听事犹惧不给命而不免于戾焉与知政固问焉不告穆叔告大夫曰楚令尹将有大事子荡将与焉助之匿其情矣】
　　集说【刘氏敞曰说者曰聘例时此月何也欲书王以正蔡般之罪推此言也而观之其妄可胜记乎高氏闶曰公逾年在楚楚郏敖新即位故使防罢来聘以报之自文公九年至此歴七十余年未甞交】
　　【聘今防罢之来盖爲恭也自是吴楚皆不复来聘矣张氏洽曰鲁以君行而楚以大夫聘此齐桓晋文所以行乎列国者故自宋之盟楚人行霸主之礼非晋平赵武之责而何哉】
　　附录左传【子产相郑伯以如晋叔向问郑国之政焉对曰吾得见与否在此岁也驷良方争未知所成若有所成吾得见乃可知也叔向曰不既和矣乎对曰伯有侈而愎子晳好在人上莫能相下也虽其和也犹相积恶也恶至无日矣　二月癸未晋悼夫人食舆人之城者绛县人或年长矣无子而往与于食有与疑年使之年曰臣小人也不知纪年臣生之岁正月甲子朔四百有四十五甲子矣其季于今三之一也吏走问诸朝师旷曰鲁叔仲惠伯会郤成子于承匡之岁也是岁也狄伐鲁叔孙庄叔于是乎败狄于咸获长狄侨如及虺也豹也而皆以名其子七十三年矣史赵曰亥有二首六身下二如身是其日数也士文伯曰然则二万六千六百有六旬也赵孟问其县大夫则其属也召之而谢过焉曰武不才任君之大事以晋国之多虞不能由吾子使吾子辱在泥涂久矣武之罪也敢谢不才遂仕之使助爲政辞以老与之田使爲君复陶以爲绛县师而废其舆尉于是鲁使者在晋归以语诸大夫季武子曰晋未可媮也有赵孟以爲大夫有伯瑕以爲佐有史赵师旷而咨度焉有叔向女齐以师保其君其朝多君子其庸可媮乎勉事之而后可　夏四月己亥郑伯及其大夫盟君子是以知郑难之不已也】
　　夏四月蔡世子般弑其君固【般音班】
　　左传【蔡景侯爲大子般娶于楚通焉大子弑景侯】
　　集说【孙氏复曰称世子以弑甚般之恶也不言其父而言其君者君之于世子有君之尊也有父之亲也以般之于尊亲尽矣不日者脱之　刘氏敞曰谷梁曰其不日子夺父政非也向若书日者可遂云非夺父政乎】
　　五月甲午宋灾宋伯姬卒【公谷伯姬上无宋字】
　　左传【或呌于宋大庙曰譆譆出出鸟鸣于亳社如曰譆譆甲午宋大灾宋伯姬卒待姆也】谷梁【取卒之日加之灾上者见以灾卒也其见以灾卒奈何伯姬之舎失火左右曰夫人少辟火乎伯姬曰妇人之义傅母不在宵不下堂左右又曰夫人少辟火乎伯姬曰妇人之义保母不在宵不下堂遂逮乎火而死妇人以贞爲行者也伯姬之妇道尽矣详其事贤伯姬也】
