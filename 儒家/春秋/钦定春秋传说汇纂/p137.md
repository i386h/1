<!-- { "loadSidebar": true } -->
　　【于鲁亦势使焉尔然齐尚何辞以执单伯及叔姬哉夫盗日穿窬而人以盗目之则莫不玃然而怒舍之死商人岂直曰吾弑舍哉必有以文之商人文之而单伯正之叔姬质之此单伯叔姬所以见执也呜呼舍之母是亦商人之母也弑其子而执其母是商人自执其母也圣人再书齐人其贬为何如耶公谷以淫目之不达经文不探事实妄疵人矣　程氏端学曰鲁不讨商人弑逆之罪而区区为子叔姬之求故两被执以自取辱又见当时弑逆之贼不少知惧而执其母与诸侯之使则王法不行而天伦絶矣案左氏谓襄仲使告于王请王宠以求昭姬盖因周有单子遂疑单伯为王臣也公羊因单伯不称行人疑为已罪又因经文执单伯与执子叔姬相连遂疑为道淫谷梁不察亦谓单伯私罪子叔姬同罪二传之诬罔较左氏为尤甚矣行人之职属在司宼有専官焉若凡奉使即称行人其被执而不称行人遂目为己罪求之于经安有当乎祭仲以诱挟执本非已罪而经不书郑行人乐祁犁以饮酒执本属已罪而经书宋行人岂非以其官为行人乃书行人耶误以不书行人为已罪求其罪而不得则诬为道淫使叔姬防不白之寃何可训也今故主刘氏敞之说而三传皆无取焉两书齐人赵氏鹏飞以为贬商人胡氏安国以为罪齐国之人程子兼用之其义始备】
　　【已匡王酉元年】十有五年【晋灵九年齐懿公商人元年卫成二十三年蔡庄三十四年郑穆十六年曹文六年陈灵二年桓二十五年宋昭八年秦康九年楚庄二年】
　　春季孙行父如晋
　　左传【十五年春季文子如晋为单伯与子叔姬故也】
　　集说【苏氏辙曰为单伯与子叔姬故将因晋以请齐也　张氏洽曰鲁不能闲暇明政刑以义讨齐而反因晋以求于齐行父为大夫不能请讨弑君之贼晋为盟主不能奉天讨于商人皆罪也】
　　三月宋司马华孙来盟【华戸化反】
　　左传【三月宋华耦来盟书曰宋司马华孙贵之也公与之宴辞曰君之先臣督得罪于宋殇公名在诸侯之防臣承其祀其敢辱君请承命于亚旅鲁人以为敏】
　　谷梁【司马官也其以官称无君之辞也不言及者以国与之也】
　　集说【杜氏预曰华孙奉使隣国能临事制宜至鲁而后定盟故不称使　孔氏颖达曰成三年晋侯使荀庚来聘卫侯使孙良夫来聘丙午及荀庚盟丁未及孙良夫盟彼先以君命行聘礼既而别与之盟故书聘又书盟此虽使来聘鲁不令结盟故书盟未称使也僖四年楚屈完来盟于师即其比也　刘氏敞曰左氏云宋华耦来盟其官皆从非也周之礼经诸侯相聘其使介有常数矣不闻其官皆从以为典也　苏氏辙曰不言使盟在华孙也　孙氏觉曰春秋外臣来盟而不言君使者皆善之楚屈完来盟召陵遂却诸侯之师齐髙子来盟遂宁鲁难屈完髙子皆受君命而来春秋嘉其得専使之宜故不言君使以起其善司马华孙者其君闇乱国事废弛而贤臣外奔华孙惧邻国诸侯因其间隙而侵伐之于是不由君命权宜来盟以纾其国之难春秋以其实不受命于君不可称君使又其忧国而举职异于髙子屈完特书曰宋司马华孙来盟见其忧国之难乃其职事之所当为者不可以矫命罪之也春秋大夫之见于经者多矣其官举者三人焉又皆在昭公之时也岂非祸乱之际则节义之士有以显名于后欤左氏曰其官皆从又曰司马华孙贵之也盟防而备其官何足善乎圣人之意殆不然也　张氏洽曰华耦之来出于自请故不称使结好合于事宜能其官也赵氏鹏飞曰宋昭不君诸侯弃之惟前年同诸侯为新城之盟未尝有一介之使交于鲁也今司马华孙恵然来盟何哉盖前日子哀来奔以不义昭公而出宋盖疑子哀之在鲁有以间宋鲁之好也故司马华孙因是而求盟使其平而修好则聘问足矣何以盟为盟必有所不信而后质之于神也春秋外大夫来盟者四郑语卫良夫皆书使惟齐髙子与宋华孙不书使非君命也已専盟也専盟则宜有贬辞而髙子书字华孙书官何耶大夫出疆有可以安国家利社稷専之可也髙子成齐侯之善而能定鲁难华孙能掩昭公之恶而销国之虞皆有功于其国故圣人特异之髙子以字书予之也华孙以官书贵之也】
　　【案春秋来盟不称使者三髙子屈完华孙也胡传于屈完髙子不言使则以为权在屈完权在髙子嘉其能服义与定乱于华孙不称使则以为専行而无君何耶无君之说始于谷梁然谷梁以称官为无君之辞未尝以不称使为无君之辞盖谓其君昏庸不知遣使修好而华孙能自尽其当官之职故称官耳岂谓华孙有无君之心故専行无忌而不待使哉胡传又谓称华孙者自督弑殇公诸侯受赂失贼不讨使秉宋政及其后世继掌兵权春秋之所禁者故传载其承命亚旅之辞而经书曰宋司马华孙来盟其曰华孙犹季孙叔孙仲孙臧孙之类春秋此义盖欲后世以贤者之类功臣之胄然后委之以政斯言亦非也经于鲁臣固未有直称季孙叔孙仲孙臧孙而不书其名者立贤以方官人以世亦未必合于圣人之义故凡主胡氏者皆不取焉谷梁以来盟为前定杜注谓至鲁而后定盟二说不同当以左氏为正】
　　夏曹伯来朝
　　集说【刘氏敞曰曹伯来朝左氏曰礼也诸侯五年再相朝以修王命古之制也非也案尚书周官六年五服一朝又六年王乃时廵则诸侯于天子五年一朝矣于天子五年一朝不得于诸侯亦五年一朝也且以春秋时事考之曹小国也鲁既当朝晋亦当朝宋卫亦当朝楚郑秦陈齐蔡滕又皆当朝朝无已乎其礼安在其制安在周礼大行人之职曰凡诸侯之邦交岁相问也殷相聘也世相朝也此为得中焉　杜氏谔曰凡书来朝皆讥讥其不朝天子而相朝失其正也　赵氏鹏飞曰左氏以传闻之说附防以解经此一事尤为不典子太叔曰文襄之覇也其务不烦令诸侯三岁一聘五岁一朝左氏于此见曹伯十一年来朝至是又来朝适当五岁之期遂曰诸侯五年再相朝以修王命古之制也考于礼无五岁再相朝之礼五岁再相朝文襄之时左氏见子太叔之言遂以为古之制则尤为附会而不通　郑氏玉曰春秋书此以起齐人伐曹之文且为不能以礼自守而妄悦于人以招祸乱之戒　汪氏克寛曰曹伯十一年来朝才越四年而又朝不翅如事天子之礼文公屡受小国之朝而不报亦犹屡朝于齐晋而不见荅也　季氏本曰十一年来朝才四年而又朝畏齐而托于鲁也】
　　齐人归公孙敖之丧
　　左传【齐人或为孟氏谋曰鲁尔亲也饰棺置诸堂阜鲁必取之从之卞人以告惠叔犹毁以为请立于朝以待命许之取而殡之齐人送之书曰齐人归公孙敖之丧为孟氏且国故也葬视共仲声已不视帷堂而哭襄仲欲勿哭惠伯曰丧亲之终也虽不能始善终可也史佚有言曰兄弟致美救乏贺善吊灾祭敬丧哀情虽不同母絶其爱亲之道也子无失道何怨于人襄仲说帅兄弟以哭之他年其二子来孟献子爱之闻于国或谮之曰将杀子献子以告季文子二子曰夫子以爱我闻我以将杀子闻不亦远于礼乎远礼不如死一人门于句鼆一人门于戾丘皆死】
　　【句鼆杜注鲁邑戾丘杜注鲁邑】
　　公羊【何以不言来内辞也胁我而归之】
　　胡传【公孙敖庆父之后行又丑矣出奔他国其卒与丧归皆书于防者许轮以谓文伯恵叔二子之哀诚无已也故鲁人从其请国史记其事仲尼因而不革者以敖着敎也易曰有子考无咎周公命蔡仲曰尔尚盖前人之愆】
　　集说【杜氏预曰大夫丧还不书善鲁感子以赦父敦公族之恩崇仁孝之敎故特録敖丧归以示义孔氏颖达曰桓十八年公之丧至自齐僖元年夫人氏之丧至自齐注皆云告于庙是公与夫人薨于】
　　【外竟皆启庙告至例书于防宣八年仲遂卒于垂成十七年公孙婴齐卒于貍脤皆不书丧至是大夫丧还例不书此独书齐人归公孙敖之丧者释例曰公孙敖纵情弃命既己絶位非大夫也而备书于经者恵叔毁请于朝感子以赦父故曰为孟氏且国故是也不言来者鲁人取之齐人送之非有専使特来故不言来　刘氏敞曰公羊曰笋将而来也案敖死殆十月岂可置之编舆以行此理之不然者　苏氏辙曰敖以罪出鲁人以孟氏故不絶其亲而许其归礼也　髙氏闶曰鲁既许之复而立其子为仲孙氏矣岂有臣其子而不使之奔其父之丧者乎崇公族之恩笃君臣之义则姑听其家以其丧归可也　汪氏克寛曰不言来归盖齐人但达于竟上而敖之子自取以葬故不曰来于哀姜书曰夫人氏之丧至自齐而不曰齐人归之此夫人与大夫之别也或谓敖废君命不当録其卒又不当受其丧今案敖实鲁国之罪人丧无可归之义而惠叔哀毁以请恳切之至遂许以归葬圣人纪之于春秋一以闵其子之孝一以着三桓渐彊之由虽有罪而获赦也】
　　六月辛丑朔曰有食之鼓用牲于社
　　左传【六月辛丑朔日有食之鼔用牲于社非礼也日有食之天子不举伐鼔于社诸侯用币于社伐鼓于朝以昭事神训民事君示有等威古之道也】
　　集说【髙氏闶曰庄公两以日食鼔用牲于社其非礼妄作义已着矣今文公亦复如此必以为先朝故事可举而行之也后世人君有举行先朝故事不顾义之可否皆因陋承误不知春秋之义者也案是年日食与庄二十五年春秋所书同而左氏前后异辞何耶左氏以正阳之月救日则伐鼔周之六月乃夏之四月所谓正阳之月也庄二十五年经书六月而本非六月故曰非常是年实系六月则伐鼔为宜其所失者不于朝而于社不用币而用牲耳故曰非礼】
　　单伯至自齐
　　谷梁【大夫执则致致则名此其不名何也天子之命大夫也】
　　胡传【单伯天子之命大夫也故逆王姬会伐宋使于齐皆书其字致而不名与意如婼异者无所书而不尊王命谨臣礼也】
　　集说【王氏葆曰内大夫适他国不以久近其归未尝书至惟被执而得反则以至书大夫国体一国之休戚系焉故也　张氏洽曰若如左氏之说以单伯为周大夫则是齐执王使春秋既不书其自周来鲁又止书其至鲁而不复言其归京师是同之于鲁之臣子无复周鲁大夫之别且无以明齐人之执王使岂春秋辨上下尊王室之义哉　赵氏鹏飞曰单伯天子之卿而鲁至之从左氏而不悔者吾欲闻其说　吴氏澂曰鲁臣自他国至者三此单伯至自齐意知婼至自晋是也皆为齐晋所执幸得解脱故书其至　齐氏履谦曰大夫恒出不书至惟见执于大国则书故书单伯至自齐意如婼至自晋皆所以见雠好之情成事序之体　李氏亷曰鲁大夫之遭执而书至者三单伯书者尊之也叔孙婼不去氏贤之也意如去族左氏所谓尊晋罪已也执而不书至者季孙行父盖与公同归以至公为重也】
　　晋郤缺帅师伐蔡戊申入蔡
　　左传【新城之盟蔡人不与晋郤缺以上军下军伐蔡曰君弱不可以怠戊申入蔡以城下之盟而还凡胜国曰灭之获大城焉曰入之】
