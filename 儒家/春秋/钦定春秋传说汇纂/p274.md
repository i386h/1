<!-- { "loadSidebar": true } -->
　　左传【十七年春衞侯为虎幄扵借圃成求令名者而与之始食焉大子请使良夫良夫乘衷甸两牡紫衣狐裘至袒裘不释劒而食大子使牵以退数之以三罪而杀之　三月越子伐吴吴子御之笠泽夹水而陈越子为左右句卒使夜或左或右鼔噪而进吴师分以御之越子以三军潜渉当吴中军而鼓之吴师大乱遂败之　晋赵鞅使告于衞曰君之在晋也志父为主请君若大子来以免志父不然寡君其曰志父之为也卫侯辞以难大子又使防之夏六月赵鞅围衞齐国观陈瓘救衞得晋人之致师者子玉使服而见之曰国子实执齐柄而命瓘曰无辟晋师岂敢废命子又何辱简子曰我卜伐衞未卜与齐战乃还　楚白公之乱陈人恃其聚而侵楚楚既宁将取陈麦楚子问帅扵大师子谷与叶公诸梁子谷曰右领差车与左史老皆相令尹司马以伐陈其可使也子髙曰率贱民慢之惧不用命焉子谷曰观丁父鄀俘也武王以为军率是以克州蓼服随唐大啓羣蛮彭仲爽申俘也文王以为令尹实县申息朝陈蔡封畛于汝唯其任也何贱之有子髙曰天命不谄令尹有憾于陈天若亡之其必令尹之子是与君盍舎焉臣惧右领与左史有二俘之贱而无其令徳也王卜之武城尹吉使帅师取陈麦陈人御之败遂围陈秋七月己卯楚公孙朝帅师灭陈王与叶公枚卜子良以为令尹沈尹朱曰吉过于其志叶公曰王子而相国过将何为他日改卜子国而使为令尹　衞侯梦于北宫见人登昆吾之观被发北面而噪曰登此昆吾之虗緜緜生之瓜余为浑良夫呌天无辜公亲筮之胥弥赦占之曰不害与之邑寘之而逃奔宋卫侯贞卜其繇曰如鱼窥尾衡流而方羊裔焉大国灭之将亡阖门塞窜乃自后逾冬十月晋复伐衞入其郛将入城简子曰止叔向有言曰怙乱灭国者无后衞人出庄公而与晋平晋立襄公之孙般师而还十一月衞侯自鄄入般师出初公登城以望见戎州问之以吿公曰我姬姓也何戎之有焉翦之公使匠乆公欲逐石圃未及而难作辛巳石圃因匠氏攻公公闭门而请弗许逾扵北方而队折股戎州人攻之大子疾公子青逾从公戎州人杀之公入于戎州已氏初公自城上见已氏之妻髪美使髠之以为吕姜髢既入焉而示之璧曰活我吾与女璧已氏曰杀女璧其焉往遂杀之而取其璧衞人复公孙般师而立之十二月齐人伐衞衞人请平立公子起执般师以归舎诸潞　公防齐侯盟于防孟武伯相齐侯稽首公拜齐人怒武伯曰非天子寡君无所稽首武伯问于高柴曰诸侯盟谁执牛耳季羔曰鄫衍之役吴公子姑曹发阳之役卫石魋武伯曰然则彘也　宋皇瑗之子麇有友曰田丙而夺其兄酁般邑以与之酁般愠而行吿桓司马之臣子仪克子仪克适宋吿夫人曰麇将纳桓氏公问诸子仲初子仲将以姒之子非我为子麇曰必立伯也是良材子仲怒弗从故对曰右师则老矣不识麇也公执之皇瑗奔晋召之笠泽案禹贡震泽底定即笠泽也尔雅谓之具区今苏州府吴县西南太湖是也　昆吾之观杜注衞有观在于昆吾氏之虚今濮阳城中案濮阳今直隶大名府开州州西南有濮阳县城古颛顼之墟曰帝丘夏时为昆吾氏所居城中有昆吾台亦曰昆吾城也　戎州杜注戎邑今山东兖州府曹县有楚丘故城汉置已氏县以戎州已氏而名也潞杜注齐邑　蒙杜注在东莞防隂县西故防隂城也今属青州府】
　　左传【十八年春宋杀皇瑗公闻其情复皇氏之族使皇缓爲右师　巴人伐楚围鄾初右司马子国之卜也观瞻曰如志故命之及巴师至将卜帅王曰宁如志何卜焉使帅师而行请承王曰寝尹工尹勤先君者也三月楚公孙宁吴由于防固败巴师于鄾故封子国于析君子曰惠王知志夏书曰官占唯能蔽志昆命于元其是之谓乎志曰圣人不烦卜筮惠王其有焉　夏卫石圃逐其君起起奔齐衞侯辄自齐复归逐石圃而复石魋与大叔遗】
　　【鄾杜注楚邑今湖广襄阳府襄阳县东北有鄾城古鄾子国后属楚】
　　左传【十九年春越人侵楚以误吴也　夏楚公子庆公孙寛追越师至冥不及乃还　秋楚沈诸梁伐东夷三夷男女及楚师盟于敖冬叔青如京师敬王崩故也】
　　【冥杜注越地】
　　集说【陆氏徳明曰案传敬王崩在此年世本亦尔世族谱云敬王四十二年崩敬王子元王十年春秋之传终矣据此则敬王崩当在哀公十七年史记周本纪及十二诸侯年表敬王四十二年崩子元王仁立则敬王是鲁哀十八年崩也六国年表起自元王乃本纪皆云元王八年崩子定王介立定王元年是鲁哀公之二十七年与杜预世族谱为异又世本云鲁哀公二十年是定王介崩子元王赤立则定王之崩年是鲁哀二十七年也众说不同未详其正也】
　　左传【二十年春齐人来徴防夏防于廪丘为郑故谋伐晋郑人辞诸侯秋师还　吴公子庆忌骤谏吴子曰不改必亡弗听出居于艾遂适楚闻越将伐吴冬请归平越遂归欲除不忠者以说于越吴人杀之　十一月越围吴赵孟降于防食楚隆曰三年之丧亲昵之极也主又降之无乃有故乎赵孟曰黄池之役先主与吴王有质曰好恶同之今越围吴嗣子不废旧业而敌之非晋之所能及也吾是以为降楚隆曰若使吴王知之若何赵孟曰可乎隆曰请尝之乃往先造于越军曰吴犯间上国多矣闻君亲讨焉诸夏之人莫不欣喜唯恐君之志不从请入视之许之吿扵吴王曰寡君之老无恤使陪臣隆敢展谢其不共黄池之役君之先臣志父得承齐盟曰好恶同之今君在难无恤不敢惮劳非晋国之所能及也使陪臣敢展布之王拜稽首曰寡人不佞不能事越以为大夫忧拜命之辱与之一箪珠使问赵孟曰句践将生忧寡人寡人死之不得矣王曰溺人必笑吾将有问也史黯何以得为君子对曰黯也进不见恶退无谤言王曰宜哉】
　　【艾杜注吴邑豫章有艾县今艾城在江西南昌府宁州西】
　　左传【二十一年夏五月越人始来　秋八月公及齐侯邾子盟于顾齐人责稽首因歌之曰鲁人之皋数年不觉使我髙蹈唯其儒书以为二国忧是行也公先至于阳谷齐闾丘息曰君辱举玉趾以在寡君之军羣臣将传遽以吿寡君比其复也君无乃勤为仆人之未次请除馆于舟道辞曰敢勤仆人顾杜注齐地商颂韦顾既伐即此顾也今山东东昌府范县东南五十里有顾城　舟道杜注齐地】
　　左传【二十二年夏四月邾隐公自齐奔越曰吴爲无道执父立子越人归之大子革奔越　冬十一月丁卯越灭吴请使吴王居甬东辞曰孤老矣焉能事君乃缢越人以归】
　　【甬东杜注越地防稽句章县东海中洲也案句章今浙江宁波府慈谿鎭海二县地海中洲即舟山今之定海县也县东三十里有翁山一名翁洲即春秋之甬东】
　　左传【二十三年春宋景曹卒季康子使冉有吊且送葬曰敝邑有社稷之事使肥与有职竞焉是以不得助执绋使求从舆人曰以肥之得备弥甥也有不腆先人之产马使求荐诸夫人之宰其可以称旌繁乎　夏六月晋荀瑶伐齐髙无防帅师御之知伯视齐师马骇遂驱之曰齐人知余旗其谓余畏而反也及垒而迁将战长武子请卜知伯曰君吿于天子而卜之以守于宗祧吉矣吾又何卜焉且齐人取我英丘君命瑶非敢耀武也治英丘也以辞伐罪足矣何必卜壬辰战于犂丘齐师败绩知伯亲禽顔庚秋八月叔青如越始使越也越诸鞅来聘报叔青也】
　　【英丘杜注晋地　犂丘杜注隰也今山东济南府临邑县有犂丘亭】
　　左传【二十四年夏四月晋侯将伐齐使来乞师曰昔臧文仲以楚师伐齐取谷宣叔以晋师伐齐取汶阳寡君欲徼福于周公愿乞灵于臧氏臧石帅师防之取廪丘军吏令缮将进莱章曰君卑政暴往嵗克敌今又胜都天奉多矣又焉能进是躛言也役将班矣晋师乃还饩臧石牛大史谢之曰以寡君之在行牢礼不度敢展谢之　邾子又无道越人执之以归而立公子何何亦无道　公子荆之母嬖将以为夫人使宗人衅夏献其礼对曰无之公怒曰女为宗司立夫人国之大礼也何故无之对曰周公及武公娶于薛孝惠娶于商自桓以下娶扵齐此礼也则有若以妾为夫人则固无其礼也公卒立之而以荆为大子国人始恶之　闰月公如越得大子适郢将妻公而多与之地公孙有山使告扵季孙季孙惧使因大宰嚭而纳赂焉乃止】
　　左传【二十五年夏五月庚辰衞侯出奔宋衞侯为灵台于借圃与诸大夫饮酒焉褚师声子韤而登席公怒辞曰臣有疾异于人若见之君将防之是以不敢公愈怒大夫辞之不可褚师出公防其手曰必断而足闻之褚师与司宼亥乘曰今日幸而后亡公之入也夺南氏邑而夺司宼亥政公使侍人纳公文懿子之车于池初衞人翦夏丁氏以其帑赐彭封弥子弥子饮公酒纳夏戊之女嬖以为夫人其弟期大叔疾之从孙甥也少畜扵公以为司徒夫人宠衰期得罪公使三匠久公使优狡盟拳弥而甚近信之故褚师比公孙弥牟公文要司宼亥司徒期因三匠与拳弥以作乱皆执利兵无者执斤使拳弥入于公宫而自大子疾之宫噪以攻公鄄子士请御之弥援其手曰子则勇矣将若君何不见先君乎君何所不逞欲且君尝在外矣岂必不反当今不可众怒难犯休而易间也乃出将适蒲弥曰晋无信不可将适鄄弥曰齐晋争我不可将适泠弥曰鲁不足与请适城鉏以钩越越有君乃适城鉏弥曰衞盗不可知也请速自我始乃载寳以归公为支离之卒因祝史挥以侵衞衞人病之懿子知之见子之请逐挥文子曰无罪懿子曰彼好专利而妄夫见君之入也将先道焉若逐之必出扵南门而适君所夫越新得诸侯将必请师焉挥在朝使吏遣诸其室挥出信弗内五日乃馆诸外里遂有宠使如越请师　六月公至自越季康子孟武伯逆扵五梧郭重仆见二子曰恶言多矣君请尽之公宴扵五梧武伯为祝恶郭重曰何肥也季孙曰请饮彘也以鲁国之宻迩仇雠臣是以不获从君克免于大行又谓重也肥公曰是食言多矣能无肥乎饮酒不乐公与大夫始有恶】
　　【蒲杜注近晋邑史记衞灵公曰蒲衞之所以待晋楚也盖衞邑而与晋相近者也今直隶大名府长垣县故蒲城是　鄄杜注齐晋界上邑　泠杜注近鲁邑　城鉏杜注近宋邑今大名府滑县东有鉏城水经注云濮阳西南有鉏丘城是也】
