<!-- { "loadSidebar": true } -->
　　左传【秋郑公孙黑将作乱欲去游氏而代其位伤疾作而不果驷氏与诸大夫欲杀之子产在鄙闻之惧弗及乘遽而至使吏数之曰伯有之乱以大国之事而未尔讨也尔有乱心无厌国不女堪专伐伯有而罪一也昆弟争室而罪二也薰隧之盟女矫君位而罪三也有死罪三何以堪之不速死大刑将至再拜稽首辞曰死在朝夕无助天爲虐子产曰人谁不死凶人不终命也作凶事爲凶人不助天其助凶人乎请以印爲褚师子产曰印也若才君将任之不才将朝夕从女女罪之不恤而又何请焉不速死司宼将至七月壬寅缢尸诸周氏之衢加木焉】
　　胡传【黒有罪而郑人初畏其彊不之讨也因其疾而幸胜之则亦云殆矣故称国以杀累乎上也】集说【刘氏敞曰称国以杀大夫者罪累上也黑有罪其以累上言之何恶郑伯也何恶乎郑伯言不能去有罪以放乎乱也　苏氏辙曰驷黑富而无礼襄三十年攻良霄而杀之元年与游楚争室而逐之郑人畏其彊不讨也旣又将作乱而去游氏疾作而不克子产因其疾也数其罪而杀之黑固有罪而郑之所以诛之者亦殆矣是以称国以杀也】
　　冬公如晋至河乃复季孙宿如晋
　　左传【晋少姜卒公如晋及河晋侯使士文伯来辞曰非伉俪也请君无辱公还季孙宿遂致服焉叔向言陈无宇于晋侯曰彼何罪君使公族逆之齐使上大夫送之犹曰不共君求以贪国则不共而执其使君刑已颇何以爲盟主且少姜有辞冬十月陈无宇归十一月郑印段如晋吊】
　　胡传【举动人君之大节贤哲量之以行藏其道奸邪窥之以作止其恶四邻视之以厚薄其情故有国者必谨于礼而后动此守身之本保国之基也礼虽自卑而尊人亦不妄悦人以自辱昭公失国出奔客死他境盖始诸此行矣】
　　集说【杜氏预曰致少姜之襚服　刘氏敞曰谷梁曰耻如晋故着有疾也非也但云至河乃复安知有疾哉　李氏廉曰昭公如晋九得入而欲见止者二五年十五年也至河而见郤者四此年十二年十三年二十一年也有疾而复者一二十三年也次干侯者二二十八年二十九年也此条如左氏说晋之辞公未爲失也则春秋止罪公之轻动矣若胡传无乃成少姜之爲适乎又闻义不徙而强爲非礼之行亦非也　汪氏克寛曰昭公服丧已毕当类见于天子而受命之时也嗣守社稷之重不朝于周以少姜之丧而特如晋亲修士吊之事是以妄说人而取辱也晋平以闺闼之爱勤动天下之君大夫以爲嬖妾之哀荣其爲盟主抑末矣宣公如齐奔惠公之丧成公如晋奔景公之丧已爲非礼而况于吊宠妾之丧乎积习之弊至于赵文子卒郑简公如晋吊晋人辞之及雍乃复则不唯吊其妾而且吊其臣矣春秋书昭公适晋不至而复所以讥昭公之取辱亦以伤世道之衰也　王氏锡爵曰晋以少姜非伉俪辞公公见辞乃复未爲失礼其失在公不能守正而妄动所谓恭不近礼不能远耻辱者公也至于季孙宿如晋盖公旣返矣犹有所未尽于心故遣宿将命以终其事焉耳此理易见公谷之说反使圣人之意晦而不明恐皆非也】
　　【案僖公以来朝晋者屡矣夫人之丧则未尝亲造其庭也况非伉俪乎公以少姜卒而如晋晋人辞公而公乃复春秋据事直书而动不以礼自取其辱可知矣公羊以爲不敢进释公羊者以爲晋将执公不亦谬乎是时鲁晋方睦韩起来聘叔弓报之公卽位逾年未闻获罪于晋而晋欲执公何耶】
　　【壬景王戌六年】三年【晋平十九年齐景九年衞襄五年蔡灵四年郑简二十七年曹武十六年陈哀三十年文十一年宋平三十七年秦景三十八年楚灵二年吴夷末五年】
　　春王正月
　　附录左传【三年春王正月郑游吉如晋送少姜之葬梁丙与张趯见之梁丙曰甚矣哉子之爲此来也子大叔曰将得已乎昔文襄之霸也其务不烦诸侯令诸侯三岁而聘五岁而朝有事而会不协而盟君薨大夫吊卿共葬事夫人士吊大夫送葬足以昭礼命事谋阙而已无加命矣今嬖宠之丧不敢择位而数于守适唯惧获戾岂敢惮烦少姜有宠而死齐必继室今兹吾又将来贺不唯此行也张趯曰善哉吾得闻此数也然自今子其无事矣譬如火焉火中寒暑乃退此其极也能无退乎晋将失诸侯诸侯求烦不获二大夫退子大叔告人曰张趯有知其犹在君子之后乎】
　　丁未滕子原卒【原公作泉】
　　左传【丁未滕子原卒同盟故书名】
　　集说【孔氏颖达曰杜世族谱滕成公是文公之子】
　　附录左传【齐侯使晏婴请继室于晋曰寡君使婴曰寡人愿事君朝夕不倦将奉质币以无失时则国家多难是以不获不腆先君之适以备内官焜燿寡人之望则又无禄早世陨命寡人失望君若不忘先君之好惠顾齐国辱收寡人徼福于大公丁公照临敝邑鎭抚其社稷则犹有先君之适及遗姑姊妹若而人君若不弃敝邑而辱使董振择之以备嫔嫱寡人之望也韩宣子使叔向对曰寡君之愿也寡君不能独任其社稷之事未有伉俪在缞绖之中是以未敢请君有辱命惠莫大焉若惠顾敝邑抚有晋国赐之内主岂唯寡君举羣臣实受其贶其自唐叔以下实宠嘉之旣成昏晏子受礼叔向从之宴相与语叔向曰齐其何如晏子曰此季世也吾弗知齐其爲陈氏矣公弃其民而归于陈氏齐旧四量豆区釜钟四升爲豆各自其四以登于釜釜十则钟陈氏三量皆登一焉钟乃大矣以家量贷而以公量收之山木如市弗加于山鱼盐蜃蛤弗加于海民参其力二入于公而衣食其一公聚朽蠧而三老冻馁国之诸市屦贱踊贵民人痛疾而或燠休之其爱之如父母而归之如流水欲无获民将焉辟之箕伯直柄虞遂伯戏其相胡公大姬已在齐矣叔向曰然虽吾公室今亦季世也戎马不驾卿无军行公乘无人卒列无长庶民罢敝而宫室滋侈道殣相望而女富溢尤民闻公命如逃宼雠栾郤胥原狐续庆伯降在皁隶政在家门民无所依君日不悛以乐慆忧公室之卑其何日之有谗鼎之铭曰昧旦丕显后世犹怠况日不悛其能久乎晏子曰子将若何叔向曰晋之公族尽矣肸闻之公室将卑其宗族枝叶先落则公从之肸之宗十一族唯羊舌氏在而已肸又无子公室无度幸而得死岂其获祀初景公欲更晏子之宅曰子之宅近市湫隘嚻尘不可以居请更诸爽垲者辞曰君之先臣容焉臣不足以嗣之于臣侈矣且小人近市朝夕得所求小人之利也敢烦里旅公笑曰子近市识贵贱乎对曰旣利之敢不识乎公曰何贵何贱于是景公繁于刑有鬻踊者故对曰踊贵屦贱旣已告于君故与叔向语而称之景公爲是省于刑君子曰仁人之言其利博哉晏子一言而齐侯省刑诗曰君子如社乱庶遄已其是之谓乎及晏子如晋公更其宅反则成矣旣拜乃毁之而爲里室皆如其旧则使宅人反之且谚曰非宅是卜唯邻是卜二三子先卜邻矣违卜不祥君子不犯非礼小人不犯不祥古之制也吾敢违诸乎卒复其旧宅公弗许因陈桓子以请乃许之　夏四月郑伯如晋公孙段相甚敬而卑礼无违者晋侯嘉焉授之以防曰子丰有劳于晋国余闻而弗忘赐女州田以胙乃旧勲伯石再拜稽首受策以出君子曰礼其人之急也乎伯石之汰也一爲礼于晋犹荷其禄况以礼终始乎诗曰人而无礼胡不遄死其是之谓乎初州县栾豹之邑也及栾氏亡范宣子赵文子韩宣子皆欲之文子曰温吾县也二宣子曰自郤称以别三传矣晋之别县不唯州谁获治之文子病之乃舍之二子曰吾不可以正议而自与也皆舍之及文子爲政赵获曰可以取州矣文子曰退二子之言义也违义祸也余不能治余县又焉用州其以徼祸也君子曰弗知实难知而弗从祸莫大焉有言州必死丰氏故主韩氏伯石之获州也韩宣子爲之请之爲其复取之之故州田案州本周邑隐十一年王以予郑是时又属晋】
　　集说【王氏锡爵曰宣子意在得州而爲丰氏请之此以与爲取之计】
　　夏叔弓如滕五月葬滕成公【滕始书葬】
　　左传【五月叔弓如滕葬滕成公子服椒爲介及郊遇懿伯之忌敬子不入惠伯曰公事有公利无私忌椒请先入乃先受馆敬子从之】
　　集说【杜氏预曰卿共小国之葬礼过厚葬襄公滕子来会故鲁厚报之　高氏闶曰与二十二年葬景王无辨矣　赵氏鹏飞曰鲁未尝防小国之葬襄公之葬滕子来防葬故鲁以叔弓报防之然天王之葬鲁有所不防或以微者防之今滕小国而以卿防葬何厚私情而薄王礼也厚薄之间诸侯之情见矣】附录左传【晋韩起如齐逆女公孙虿爲少姜之有宠也以其子更公女而嫁公子人谓宣子子尾欺晋晋胡受之宣子曰我欲得齐而远其宠宠将来乎　秋七月郑罕虎如晋贺夫人且告曰楚人日征敝邑以不朝立王之故敝邑之往则畏执事其谓寡君而固有外心其不往则宋之盟云进退罪也寡君使虎布之宣子使叔向对曰君若辱有寡君在楚何害修宋盟也君苟思盟寡君乃知免于戾矣君若不有寡君虽朝夕辱于敝邑寡君猜焉君实有心何辱命焉君其往也苟有寡君在楚犹在晋也张趯使谓大叔曰自子之归也小人粪除先人之敝庐曰子其将来今子皮实来小人失望大叔曰吉贱不获来畏大国尊夫人也且孟曰而将无事吉庶几焉】
　　秋小邾子来朝
　　左传【小邾穆公来朝季武子欲卑之穆叔曰不可曹滕二邾实不忘我好敬以逆之犹惧其贰又卑一睦焉逆羣好也其如旧而加敬焉志曰能敬无灾又曰敬逆来者天所福也季孙从之】
　　集说【高氏闶曰公卽位之初大国来聘小国来朝非不可爲之国也而终之以流播诗曰靡不有初鲜克有终可不戒哉　季氏本曰小邾穆公虽累从晋列于诸侯而不失事大之礼本鲁附庸故耳】
　　八月大雩
　　左传【八月大雩旱也】
　　集说【汪氏克寛曰春秋书雩二十有一而昭公之世有七焉此年及六年八年十六年二十四年二十五年再雩是也左氏唯八年无传余皆云旱也于再雩则曰旱甚也亦可见灾变之数见矣是年旣遭旱暵未几而连月雨雹昭公昏懦略无遇灾而惧之意终及于难吁可叹哉】
　　附录左传【齐侯田于莒卢蒲嫳见泣且请曰余髪如此种种余奚能爲公曰诺吾告二子归而告之子尾欲复之子雅不可曰彼其髪短而心甚长其或寝处我矣九月子雅放卢蒲嫳于北燕】
　　冬大雨雹
　　集说【杜氏预曰记灾】
　　北燕伯欵出奔齐
　　左传【燕简公多嬖宠欲去诸大夫而立其宠人冬燕大夫比以杀公之外嬖公惧奔齐】谷梁【其曰北燕从史文也】
　　【案燕大夫相与比而杀其君之外嬖威胁其君而出之厥罪大矣左氏乃以经书出奔爲罪欵胡传及诸儒皆主其说是何刻以绳君而缓于诛逆乎今故删而不录】
　　附录左传【十月郑伯如楚子产相楚子享之赋吉日旣享子产乃具田备王以田江南之梦齐公孙灶卒司马灶见晏子曰又丧子雅矣晏子曰惜也子旗不免殆哉姜族弱矣而嬀将始昌二惠竞爽犹可又弱一个焉姜其危哉】
　　【癸景王亥七年】四年【晋平二十年齐景十年衞襄六年蔡灵五年郑简二十八年曹武十七年陈哀三十一年文十二年宋平三十八年秦景三十九年楚灵三年呉夷末六年】
　　春王正月大雨雹【雹公谷作雪】
