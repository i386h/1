<!-- { "loadSidebar": true } -->
　　集説【程子曰卫晋乘乱得立不思安国保民之道以尊王为先居丧为重乃兴戎修怨入人之国书其失道也　黄氏震曰郕被邻国之兵自卫始至隐十年齐郑连兵入郕庄八年公又及齐师围郕而郕降于齐文十二年郕伯来奔自此不复见于经计失地而奔国遂灭矣　家氏翁曰有以书师而襃者有以书师而贬者襃贬在事而不在师也又曰此入郕入而弗有也十年齐郑入郕知此入之弗有非其力之可以取而不取盖惧强国来讨虽入之而弗敢遂有之耳　吴氏澂曰卫与郕皆文王之子所封莒入向鲁入极且不可况以师而入兄弟之国乎　张氏溥曰桓公方葬师即入郕送终何其缓用兵何其急忧乱者防无为宣惧乎】
　　九月考仲子之宫
　　公羊【考宫者何考犹入室也始祭仲子也桓未君则曷为祭仲子隐为桓立故为桓祭其母也然则何言尔成公意也】
　　谷梁【考者何也考者成之也成之为夫人也礼庶子为君为其母筑宫使公子主其祭也于子祭于孙止】
　　胡传【考者始成而祀也其称仲子者惠公欲以爱妾为夫人隐公欲以庶弟为嫡子圣人以为诸侯不再娶于礼无二适孟子入惠公之庙仲子无祭享之所为别立宫以祀之非礼也故因其来赗而正名之曰仲子之赗因其考宫而正名之曰仲子之宫而夫人众妾之分定矣隐公摄让之实辨矣桓公簒弑之罪昭矣存则以氏系姓以姓系号殁则以諡系号以姓系諡者夫人也存不称号殁不称諡单举姓氏者妾也凡宫庙非志灾失礼则不书】
　　集説【服氏虔曰宫庙初成祭之名为考　杜氏预曰成宫安其主而祭之诸侯无二嫡惠公欲以仲子为夫人隐公成父之志为别立宫也　孙氏复曰考成也元年宰咺归赗非礼也隐公以是考仲子之宫祭之此又甚矣夫宗庙有常故公夫人之庙皆不书　陈氏傅良曰仲子之宫别庙也古者妾祔于妾祖姑无妾祖姑则易牲而祔于女君别庙非礼也家氏翁曰隐为桓筑宫以祭其母公子允之母非鲁君所宜为之立庙也春秋书之讥也　李氏廉曰存不称号殁不称氏单举姓氏者妾也仲子之例是矣成风敬嬴定姒齐归皆妾母而全用夫人之礼直书以贬之也哀公母姒氏卒盖以有子则庙庙则书卒葬无贬也昭公娶孟子则以同姓而讳之也　汪氏克寛曰诸侯妾母只当以氏繋字鲁自成风而后妾母皆称夫人称小君称諡惟定姒以哀未成君不称夫人及小君然亦袭成风敬嬴齐归之例而称諡矣夫人且不当别有諡而况妾乎又曰谷梁云庶母筑宫而君终则废礼曰妾母不世祭乃庶子为君之礼也若庶子未为君而祭其妾母则固无其礼也礼称女君死则妾为女君之党服摄女君则不为先女君之党服所以防嫡妾之乱也孟子卒则声子摄小君矣仲子先君之妾耳安可为之立宫乎隐公立宫以祭庶弟之母遂启后世追尊妾母皆援春秋考宫之义圣人特书以着失礼之始厥后成风敬嬴定姒齐归皆以妾母祔庙而不书矣凡经书宫庙若西宫新宫桓宫僖宫则以灾而书作新宫合礼则不书世室屋壊则书新作世室合礼亦不书丹桓宫楹郏桓宫桷过侈非礼则书武宫炀宫亲尽不当立则书取郜鼎纳于大庙禘于大庙用致夫人大事于太庙跻僖公有事于大庙仲遂卒犹绎非礼皆书凡易世立先君之庙得礼皆不书】
　　【案仲子实桓母説见归赗】
　　初献六羽
　　左传【九月考仲子之宫将万焉公问羽数于众仲对曰天子用八诸侯用六大夫四士二夫舞所以节八音而行八风故自八以下公従之于是初献六羽始用六佾也】
　　公羊【初者何始也六羽者何舞也】
　　谷梁【初始也尸子曰舞夏自天子至诸侯皆用八佾初献六羽始厉乐矣】
　　胡传【初者事之始鲁僭天子之礼乐旧矣是成王过赐而伯禽受之非也用于太庙以祀周公已为非礼其后羣公皆僭用焉仲子以别宫故不敢同羣庙而降用六羽书初献者眀前此用八之僭也】集説【杜氏预曰鲁惟文王周公庙得用八而他公遂因仍僭而用之　范氏甯曰佾之言列八人为列羽翟雉之羽舞者所执人执一羽不言六佾言佾则干在其中　孙氏复曰鲁僭用天子礼乐舞则八佾孔子不敢斥也故因减用六羽以见其僭天子之恶　刘氏敞曰鲁祭周公宜用八佾祭鲁公宜用六佾祭羣公宜四佾今祭仲子用六佾是以仲子僭鲁公且以羣公僭周公矣　孙氏觉曰凡舞有千羽此不言干但言羽者妇人无武事但陈羽舞也　程子曰成王赐鲁用天子礼乐祀周公后世遂羣庙皆用仲子别宫故不敢同羣庙而用六羽也书初献见前此用八之僭也仲尼以鲁之郊禘为周公之道衰用天子之礼乐祀周公成王之过也　苏氏辙曰天子八佾诸侯六大夫四士二鲁以周公祭文王文王周公之庙用八诸侯因之非礼也　朱子曰使鲁不曽用天子之礼乐则三家虽欲僭亦无缘见此等礼乐而用之　吕氏祖谦曰孟子古王制皆以公侯为大国伯为次国子男为小国计其土地大小是也其礼数髙下皆称公谷又以为天子八佾诸公六诸侯四亦异于王制孟子古书所记当时礼文公侯多为一等未尝有以侯为一等伯子男同为一防者然则公谷之出去孔子之世逺甚　程氏端学曰以诸侯夫人用六羽犹为僭今妾用之圣人所以伤周礼之大壊也　汪氏克寛曰春官乐师有羽舞有干舞籥师祭祀则鼓羽籥之舞司干祭祀舞者既陈则授舞器然则祭祀或文舞武舞并用或止用文舞而不用武舞也又曰鲁僭天子礼乐春秋因事书之以着其罪诸侯六佾而鲁僭八佾隐公以仲子别立宫当下于羣公之庙疑其羽数乃従众仲而改用六羽盖隐公之心若曰先公之庙可循旧用天子所赐之礼仲子别宫只当用诸侯之礼而不知先君之妾不可与君同安可用诸侯之礼乎孔子之时季氏舞八佾则知隐公惟用六佾于仲子之宫而羣公仍僭八佾厥后成风敬嬴定姒齐归皆以妾母用小君之礼则隐公为仲子立宫而献六羽有以启之也公谷皆云天子八佾诸公六佾诸侯四佾然乐舞之数自上而下降杀以两诸侯既降扵诸公则诸伯当降于诸侯而用二佾矣子男复何所用乎况礼经所记庙制堂制衮旒席数五等诸侯皆同岂以舞佾而独异其制乎邵氏寳曰献六羽何以书初眀前此用八之僭也然则仲子而用六羽可乎臣拟君妾拟嫡其僭一也张氏溥曰六羽夫人礼也仲子妾而夫人礼亦僭矣惟隐之厚桓母至则桓之弑隐罪益深是故薨而归赗宫成而祭祭而奏乐一妇人也记之綦详痛隐恶桓也】
　　【案妾不可僭嫡犹臣不可僭君以用六为善盖本孔颖逹善其复正之説不知书初献所以明八佾之僭书六羽所以眀妾母之僭而已无所谓善也】
　　邾人郑人伐宋
　　左传【宋人取邾田邾人告于郑曰请君释憾于宋敝邑为道郑人以王师防之伐宋入其郛以报东门之役宋人使来告命公闻其入郛也将救之问于使者曰师何及对曰未及国公怒乃止辞使者曰君命寡人同恤社稷之难今问诸使者曰师未及国非寡人之所敢知也】
　　胡传【凡班序上下以国之小大従礼之常也而盟防征伐以主者先因事之变也然则卫州吁告于宋以伐郑事与此同而圣人以宋为主者何此春秋拨乱之大法也凡诛乱臣贼子必深絶其党】集説【杜氏预曰邾主兵故序郑上　孔氏颖达曰虽小国主兵即序于大国之上欲见伐由其国善恶所归故也虽大夫为主国君従之亦序主兵于上僖二十七年楚人陈侯蔡侯郑伯许男围宋注云传言楚子使子玉去宋经书人者耻不得志以微者告犹序诸侯之上楚主兵故是微人主兵亦序国君之上史策之常法也　程子曰先邾人为主也　家氏翁曰邾小国而序于郑之上兵首也邾见侵于宋当告之天子请之方伯声其罪而治之不当间宋郑之隙而偕郑以伐宋春秋所不与也郑以伯爵而序于邾之下亦所以贬也　陈氏深曰春秋书人谓微者士也宋大国邾小国邾假郑之力又防王师以同伐决非微者书曰人盖贬其以小加大不量力而穷兵以逞贱之故也　李氏廉曰主兵例桓十三年齐先宋僖二年虞先晋皆以小国序大国之上非主兵而小国序大国之上则伯者为之如庄十六年许男滑伯文十四年许男曹伯成十五年邾子伯襄十年齐世子光之类是也州吁伐郑而宋主兵卫围戚而齐国夏主兵春秋讨党贼之法也　汪氏克寛曰防则先主防征伐则先主兵又曰郑人以王师防伐宋而经序邾为首不书王臣盖郑庄是时为王卿士故擅兴天子乡遂之兵非王室遣将故不书也】
　　螟【音冥　虫灾始此】
　　公羊【何以书纪灾也】
　　谷梁【螟虫灾也】
　　胡传【虫食苖心曰螟食叶曰螣食节曰贼食根曰蟊国以民为夲民以食为天诗去螟螣害稼也春秋书螟记灾也圣人以是为国之大事也故书而近世王安石乃称为人牧者不必论奏灾伤之事亦独何哉甚矣其不于圣人之经以欺当年而误天下与来世也】
　　集説【杜氏预曰虫食苗心者为灾故书　范氏甯曰甚则即尽不及厯月月令曰仲春行夏令则虫螟为害　孔氏颖达曰食禾心曰螟言其奸冥冥难知也　程子曰书螟书螽皆为灾也国之大事故书朱子曰书山崩地震螽螟之类知灾异有所自致也　薛氏季宣曰异天之变也灾人之害也贤君恐】
　　【惧修省消灾变之道也　家氏翁曰春秋变见于上必书灾见于民必书哀十二年冬螽传者归过扵司厯之失閠此谀臣所以蔽灾而托为圣人之言岂春秋书水旱螽螟之防哉　齐氏履谦曰案春秋所书有灾有异害及于民之谓灾物反其常之谓异然二者鲁皆备书诸国惟异则书之盖灾则事止一国异则理闗天下故于内外所书如此　汪氏克寛曰春秋书虫灾者十四书螟者三而在隐公之世者二在庄公之世者一书螽者十而桓僖文襄四公之世各一宣公之世者三哀公之世者三书蝝生者一亦在宣公之世盖宣公以弑兄得国而又改法税畆重困农民故螽蝝水旱饥馑之灾比嵗相仍犹不知恐惧修省以消天变圣人备书为后鉴也】
　　【案春秋记灾或月或时皆据实书之非有义例也若计其久暂则时甚于月乃谓甚则月不甚则时何耶谷梁之説非也】
　　冬十有二月辛巳公子彄卒【彄苦侯反】
　　左传【臧僖伯卒公曰叔父有憾于寡人寡人弗敢忘葬之加一等】
　　胡传【公将如棠观鱼者僖伯谏而不聼则称疾不従可谓忠臣矣葬之加一防夫是之谓称然隐公不敢忘其忠而不防聼其言与郭公善善而不防用至于亡国一也其及宜矣】
　　集说【杜氏预曰大夫书卒不书葬葬者臣子之事非公家所及故不书葬　陆氏淳曰赵子曰鲁卿有王命者即书卒尊吾命卿所以尊王命也　孙氏复曰公子彄臧僖伯也孝公子　叶氏梦得曰公子彄吾大夫之三命者也　髙氏闶曰其子臧孙达嗣是为哀伯自是终春秋臧氏世预鲁国之政　吕氏大圭曰谷梁云隐不爵命大夫盖谓隐摄而非君也然其生也称公其殁也称薨鲁之臣子皆以君待之矣非摄也岂有不爵命大夫乎彼见无骇之不称公子求其説而不得故云尔　家氏翁曰胡氏曰书日见恩礼之厚然日不日不繋乎褒贬　汪氏克寛曰僖伯以先公子必未赐族盖左氏追称氏如陈桓未卒而称陈桓公有宠于王　湛氏若水曰重亲者贵者贤者之大故也】
　　宋人伐郑围长葛【此书围之始　长葛杜注颖川长社县北有长葛城今河南开封府许州长葛县北十二里有故城】
　　左传【宋人伐郑围长葛以报入郛之役也】
