<!-- { "loadSidebar": true } -->
　　集説【许氏翰曰悼公之霸功亚桓文平公受之遗烈犹在祝柯澶渊之盟是己自是则晋日替矣赵氏鹏飞曰晋室中偾三郤诛厉公弑悼公以公族自外入继即位之初慨然思复文公之业一围宋彭城而得诸侯再夺郑虎牢而得郑陈外抗彊楚内通东呉萧鱼之防不战不盟楚不敢争郑不敢叛虽召陵之役不是过也其为国也施舍己责逮鳏寡振废滞康乏困救灾患禁淫慝薄赋敛宥罪戾举不失职官不易方爵不逾德师不陵正旅不偪官民无谤言所以复霸诸侯至于屈王臣以同歃于鸡泽用诸侯以报怨于秦则亦未逃末习欤惜哉　李氏廉曰悼公立于成十八年凡十六年起四公之衰而复文襄之盛入国之明日逐不臣者七人即位之一月取六官于民誉盖晋贤侯也李氏曰晋悼公其犹有君子之资乎不独伯功之羙也齐桓歴变履险以数十年之经营而行事未免过举晋文老于奔走晚而复国然血气之骄悍未除悼公之齿浅矣乃能忠厚而不迫坚忍而持重有回顾却虑之谋无轻逞辄快之举其亦稍知以道养心欤八年九合则勤于安夏也三分四军则谨于用民也六卿选德则用人有章也驺御知训则敎士有法也此其所以能得诸侯服郑而驾楚也使晋以诈力相长未必能服诸侯也悼公先以谦德临之鸡泽之召诸侯曰寡君愿与二三兄弟相见以谋不协故十三国相与周旋不令而从无灭谭灭遂执曹执卫之事使晋以盟誓为信未必能得郑也悼公纯以诚心行之郑子展曰晋君方明必不弃郑故五防之信终于不盟无逃盟乞盟之烦使晋以战伐为威未必能驾楚也悼公一以容量处之楚子囊曰晋不可敌事之而后可故三驾之烈不交一旅无城濮鄢陵之劳是三者非有君子之资乎然能服诸侯而不能杜大夫用事之渐能得郑而不掩失陈之责夫诸侯盟誓之权非大夫敢干也萧鱼已后凡三大防荀偃士匄俨然临之诸侯虽合大夫浸分何谨于诸侯而纵于大夫乎陈不可弃犹郑不可舍也戍陈之役以为有陈非吾事无之而后可郑虽向晋陈竟归楚何工于抚郑而拙于懐陈乎不然悼公之霸过桓文矣　季氏本曰晋悼公召集诸侯则惟示谦德经营列国则惟务息民可谓有君子之资矣但以孙林父之懐奸而不能正齐灵公之挠霸而不能驯邾莒之肆行无忌而不能禁悼公之治亦疎矣王氏樵曰案不讨卫孙林父甯殖逐君之恶尤失之大者鲁之三家晋之六卿齐之崔庆陈氏视此而】
　　【纵矣】
　　附录左传【郑公孙夏如晋奔丧子蟜送葬　宋人或得玉献诸子罕子罕弗受献玉者曰以示玉人玉人以为寳也故敢献之子罕曰我以不贪为寳尔以玉为寳若以与我皆丧寳也不若人有其寳稽首而告曰小人懐璧不可以越乡纳此以请死也子罕寘诸其里使玉人为之攻之富而后使复其所十二月郑人夺堵狗之妻而归诸范氏】
　　【甲灵王十辰五年】十有六年【晋平公彪元年齐灵二十五年卫献二十年殇二年蔡景三十五年郑简九年曹成二十一年陈哀十二年孝十年宋平十九年秦景二十年楚康三年呉诸樊四年】
　　春王正月葬晋悼公
　　集説【杜氏预曰逾月而葬速也　孔氏頴逹曰四年七月夫人姒氏薨八月葬我小君定姒才别月耳杜云逾月而葬速也今晋悼往年十一月卒此年正月葬积三月也杜亦云逾月而葬者逾越也所越有多有少俱是逾越之义故杜通两解之　郑氏玉曰欲防诸侯而速葬其亲背礼莫斯为甚何以为盟主而令诸侯乎宜晋霸之不竞也　季氏本曰晋平公初立见诸侯尚多不协故汲汲焉欲合诸侯丧未三月而速葬也】
　　三月公防晋侯宋公卫侯郑伯曹伯莒子邾子薛伯伯小邾子于湨梁戊寅大夫盟【湨古閴反　湨梁杜注湨水出河内轵县东南至温入河案尔雅梁莫大于湨梁湨梁水隄也今济源县西北原山有白涧水即湨梁也】
　　左传【平公即位羊舌肸为傅张君臣为中军司马祁奚韩襄栾盈士鞅为公族大夫虞丘书为乘马御改服修官烝于曲沃警守而下防于湨梁命归侵田晋侯与诸侯宴于温使诸大夫舞曰歌诗必类齐髙厚之诗不类荀偃怒且曰诸侯有异志矣使诸大夫盟髙厚髙厚逃归于是叔孙豹晋荀偃宋向戌卫甯殖郑公孙虿小邾之大夫盟曰同讨不庭】
　　公羊【诸侯皆在是其言大夫盟何信在大夫也何言乎信在大夫徧刺天下之大夫也曷为徧刺天下之大夫君若赘旒然】
　　谷梁【湨梁之防诸侯失正矣诸侯防而曰大夫盟正在大夫也诸侯在而不曰诸侯之大夫大夫不臣也】
　　胡【牡丘之防诸侯既次于匡则书曰公孙敖帅师及诸侯之大夫救徐鸡泽之防诸侯既盟而陈侯使袁侨如防则书曰叔孙豹及诸侯之大夫及陈袁侨盟今湨梁之防诸侯皆在是若欲使大夫盟者则书鲁卿及诸侯之大夫盟可也而独书大夫何也诸侯失政大夫皆不臣也上二年春正月防于向十有四国之大夫也夏四月防伐秦十有三国之大夫也冬防于戚七国之大夫也此三防皆国之大事也而使大夫皆专之而诸侯皆不与焉是列国之君不自为政弗躬弗亲礼乐征伐己自大夫出矣况悼公既没晋平初立无先公之明也君若赘旒而大夫张亦宜矣夫岂一朝一夕之故哉善恶积于至微而不可掩常情忽于未兆而不预谋荀偃怒大夫盟而晋靖公废赵籍韩防魏斯为诸侯之势见矣有国者谨于礼而不敢忽此春秋以待后世之意也】
　　集说【杜氏预曰不书髙厚逃归故也诸大夫本欲盟髙厚髙厚逃归故遂自共盟鸡泽防重序诸侯今此间无异事即上诸侯大夫可知　孔氏颖逹曰案荀偃怒使诸侯大夫盟髙厚以君臣不敌故使大夫盟之君使之盟非自专也以齐人既有二心髙厚歌诗不类知小国必有从齐者也诸侯大夫本意欲盟髙厚髙厚虽已逃归仍恐余国有二故大夫遂自共盟使同防之国皆一其志也鸡泽之防又隔袁侨如防故重言诸侯之大夫今此间无异事直言大夫即是上防诸侯之大夫不言诸侯可知故也　陆氏淳曰淳闻于师曰诸侯为防而使大夫盟晋侯失盟主之道矣不曰晋侯使之参讥之也　卢氏仝曰诸侯之大夫自盟君各在防则诸侯之政自兹失矣三桓逐鲁六卿分晋其所由来者渐　髙氏闶曰为讨邾莒也邾莒连伐鲁鲁使告于晋悼公将为防以讨之遇疾乃止平公即位遂成父志　朱子曰五霸既衰湨梁之防诸侯出防而大夫自盟这个自是差异不好　陈氏傅良曰文十五年盟扈十七年防扈霸主在而但曰诸侯者无霸也此盟君在而但曰大夫者无君也自文以下则有斥言诸侯而不序自襄以下则有斥言大夫而不序　项氏安世曰文七年书公防诸侯晋大夫盟于扈志变之始也虽然犹有诸侯也此书大夫盟志变之终也言自是无诸侯也张氏洽曰春秋庄十三年以前礼乐征伐自诸侯出而权未一也自桓文继霸列国之政齐晋专之然犹在诸侯也至今年以后则皆自大夫出矣故于此书大夫盟着世变之益降也　赵氏鹏飞曰君之所以立国者在权国之所以立权者在信权存则国存信去则权去湨梁之防诸侯防而大夫盟信在大夫也于是晋权渐移于六卿鲁权日入于三家齐权属崔髙卫权在孙甯宋权归于罕陈权归二庆曹莒邾従可知尔权既移于下宜信之不在君而在臣也借使君交盟而臣不欲则不保其无寒故宁听大夫之欲而俾自盟焉则其信可必也平公承悼公之烈固可以因时而有为今衰绖之中为是盟乃挈霸权以归大夫何以示天下则平公之威令不及悼公逺矣其后之城宋之盟皆出于大夫平公不与焉原其失权之渐盖自此始是以圣人谨之也　李氏廉曰春秋书大夫者皆有所系盟蔇书齐盟扈书晋犹系于国也救徐称诸侯盟袁侨盟宋称诸侯犹系于君也独此盟止书大夫公谷胡氏陈氏皆得之　汪氏克寛曰经书大夫不序者四救徐之役诸侯次匡不行而遣大夫往救则大夫之帅师实受诸侯之命也鸡泽之盟诸侯己盟而大夫又盟然犹受命而盟袁侨也湨梁之盟则诸侯皆在而大夫自相与盟非诸侯之命矣于宋之盟则诸侯不出而大夫自为防盟矣然经于此年不以大夫系之诸侯着大夫之无诸侯也于宋之盟复以大夫系之诸侯不使大夫之终无诸侯也晋平即位十年之间七合诸侯湨梁祝柯澶渊商任沙随两夷仪是也于斯时也苟能揽权以挈政统明义而感人心则霸功之盛不惟可以继悼公之业而且可以踵桓文之迹矣奈何首事之初即以太阿之柄授之大夫而讨罪服贰又紊于义是以湨梁则髙厚逃归而执邾莒二君不归京师且不能复鲁之侵田平隂围齐焚其四郭而齐犹不服遂以无功澶渊虽获齐成实以齐庄欲求好于诸侯非诚服于晋厥后不免朝歌之伐商任沙随锢栾氏而反召盈之乱国夷仪将以伐齐卒受弑君者之赂而同盟焉自是不复能合诸侯而大夫専出防盟矣原其失在于纵权于下世卿彊家党恶怙乱不肯仗义以正诸侯是以致霸政之隳也　王氏樵曰案晋悼公将为鲁讨邾莒未果而卒平公初立以父之志兼虞诸侯有异志故为是防以嗣霸而揽诸侯也然逾月而葬改服而烝其不懐亲也甚矣方在丧称子之日而合诸侯接防享使诸大夫歌诗必类其越于礼也大矣国君风化之本人伦政事之基而所为若是不待大夫专盟而后可罪也】
　　【案湨梁之防诸侯在而大夫盟公谷皆以权移于大夫胡传及朱子俱从之盖经书大夫而不系于诸侯与牡丘鸡泽不同则君若赘旒而大夫之不臣可知矣杜注孔疏谓大夫欲盟髙厚厚逃而大夫共盟非大夫之専与公谷异揆之当时情事亦合今两存其说】
　　晋人执莒子邾子以归【执以归始此】
　　左传【以我故执邾宣公莒犂比公且曰通齐楚之使】
　　集説【孙氏复曰晋平湨梁之防方退执莒子邾子以归又不归于京师非所以宗诸侯也　髙氏闶曰诸侯有罪执之以归而不归京师已则不臣而以讨人非正也故称晋人而二君不名　家氏翁曰莒邾侵鲁晋为执之莒邾信有罪矣鲁之灭邿何独无讨而晋灭偪阳不当自反乎莒邾力屈而心未服况不归京师是无王也书以贬晋　李氏廉曰经书执诸侯十三惟此书以归执大夫十四惟意如书以归】
　　齐侯伐我北鄙
　　集説【髙氏闶曰齐既叛晋闻公在防将讨邾莒故复来伐是时齐益强自柯陵之防遂不复出但使大夫听命使世子伉礼出防盖有轻诸侯之心故前年北鄙之伐为莒伐我邾实附齐故亦伐我南鄙晋防湨梁以讨贰莒邾畏晋往防而齐独不至晋执二君以归齐乃益复伐我三年之间齐师五至于鲁矣】
　　夏公至自防
　　集説【高氏闶曰见公出防谋齐尚未及还而齐师已见伐矣】
　　五月甲子地震
　　叔老防郑伯晋荀偃卫甯殖宋人伐许
　　左传【许男请迁于晋诸侯遂迁许许大夫不可晋人归诸侯郑子蟜闻将伐许遂相郑伯以从诸侯之师穆叔从公齐子帅师防晋荀偃夏六月次于棫林庚寅伐许次于函氏晋荀偃栾黡帅师伐楚以报宋梁之役楚公子格帅师及晋师战于湛阪楚师败绩晋师遂侵方城之外复伐许而还棫林杜注许地　函氏杜注许地　湛阪杜注襄城昆阳县北有湛水东入汝水经注湛水出犫县北鱼齿山东南流为湛浦即此今叶县北二十里有昆阳城】
