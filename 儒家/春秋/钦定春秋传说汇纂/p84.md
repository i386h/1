<!-- { "loadSidebar": true } -->
　　集说【高氏闶曰邾受姜氏公不请于会而讨之乃旣会而败其师非礼也　张氏洽曰方是时楚人陵驾上国公与邾同防于柽以谋之曾未两月僖公遽以诈败邾师不务睦邻事霸以侥一时之利足以见僖公无政刑矣齐桓新拊存鲁国而擅兴师之罪不加之讨是爲佚罸亦足以见霸政之不足以一人心矣书败邾于防柽之后非特着鲁僖无保邦之道亦见桓公霸威之不立也　家氏翁曰继柽之会而书公败邾师责鲁之弃信而忘义也　季氏本曰偃邾地鲁兵至邾败其出御之师也】
　　冬十月壬午公子友帅师败莒师于郦获莒挐【败必迈反郦力知反公作犁谷作丽挐女居女加二切　郦杜注鲁地】
　　左传【冬莒人来求赂公子友败诸郦获莒子之弟挐公赐季友汶阳之田及费】
　　【汶阳田杜注汶水北地定十年齐人归郓讙阴田三邑皆汶阳也其地今山东兖州府宁阳县境】
　　公羊【莒挐者何莒大夫也公子庆父弑闵公走而之莒莒人逐之将由乎齐齐人不纳却反舍于汶水之上使公子奚斯入请季子曰公子不可以入入则杀矣奚斯不忍反命于庆父自南涘北面而哭庆父闻之曰嘻此奚斯之声也诺已曰吾不得入矣于是抗辀经而死莒人闻之曰吾已得子之贼矣以求赂乎鲁鲁人不与爲是兴师而伐鲁季子待之以偏战】
　　谷梁【莒无大夫其曰莒挐何也以吾获之目之也内不言获此其言获何也恶公子之绐绐者奈何公子友谓莒挐曰吾二人不相说士卒何罪屏左右而相搏公子友处下左右曰孟劳孟劳者鲁之宝刀也公子友以杀之然则何以恶乎绐也曰弃师之道也】
　　胡传【案公羊庆父走莒莒人逐之将由乎齐齐人不纳反舍汶水之上使奚斯入请不可而死莒人求赂乎鲁鲁人弗与爲是兴师而来伐然则罪在莒也而以季友主此战何也抑锋止锐喻以词命使知不缩而引去则善矣今至于兵刃旣接又用诈谋擒其主将此强国之事非王者之师春秋之志故以季友爲主而书败获责之备也】
　　集说【孔氏颖达曰传言莒子之弟而经不书弟者诸侯之臣爲卿乃见经见经则备书名氏若言莒子之弟挐则是爲卿之备文此不书弟见其非卿也刘氏敞曰左氏曰非卿也嘉获之也非也莒挐与郑詹二者何异哉何以必其非卿耶就令非卿但是主将亦当书也若非卿又非主将徒一贱者亦何可嘉而春秋诡正法书之乎　苏氏辙曰凡徒执曰执兵执曰获诸侯战而死曰灭生曰获大夫生死皆曰获　高氏闶曰书公子友帅师见其拥兵得众而不能明大义以讨庆父之罪反以赂求于莒而卒至兴师诈战以毒邻国无罪之民也春秋以季友主此战所以深责之也获挐所以絶庆父之赂凡小国大夫不名以事接我则名　陈氏傅良曰庆父弑君之贼也莒人纳焉赂而后归之鲁于是败其师获挐而鲁之内难始定　赵氏与权曰季友有立僖之功窃靖难之名遂攘鲁国之权而专主其师败莒有功季氏专制之形始兆　李氏廉曰春秋书获六始于此又曰季氏有费始此　汪氏克寛曰左氏公羊皆谓予季友之获今考经书郑获蔡公子燮宋华元吴获陈夏齧齐国书未有以书获爲善者此于公子友书败书获则责在季友尔若夫庆父奔莒而不书莒人杀庆父与宋万奔陈而不书陈人杀万同义其党恶责赂之罪葢在其中矣何必谓嘉季子之获哉　季氏本曰凡君获不言师败绩君重于师也大夫获必兼言之师与大夫敌也　邵氏宝曰俘获异乎名异而实同在魁曰获在丑曰俘执获异乎名异而实同在会曰执在陈曰获　王氏锡爵曰自此费授之季友而私门之强遂蔓延数十世不可拔何僖公虑之不远也然则赏友之功宜何如亦曰隆其爵秩而已】
　　十有二月丁巳夫人氏之丧至自齐
　　公羊【夫人何以不称姜氏贬曷爲贬与弑公也】
　　谷梁【其不言姜以其杀二子贬之也】
　　胡传【夫人预弑二君几于亡国大义已絶不可复入宗庙矣书孙于邾薨于夷者絶哀姜也书夫人氏之丧至自齐者讥桓公也】
　　集说【何氏休曰贬置氏者杀子差轻于杀夫别逆顺也致者从书薨以常文录之　杜氏预曰僖公请而葬之故吿于庙而书丧至也齐侯旣杀哀姜以其尸归絶之于鲁僖公请其丧而还　孔氏颖达曰齐人治哀姜之罪取而杀之则位絶于鲁非复鲁之夫人其死不合书之于防以僖公请而葬之外欲固齐以居厚内存母子不絶之义故具书于经薨葬备礼公羊传曰曷爲不于弑焉贬贬必于其重者莫重乎其以丧至也案礼之成否在于薨葬何以丧至独得爲重　孙氏复曰孙于邾不贬此而贬者孙于邾不贬不以子讨母也此而贬者正王法也　刘氏敞曰杜氏曰不称姜阙文非也夫人孙于齐不称姜氏亦阙文邪谷梁曰不言姜爲齐桓讳杀同姓也亦非也夫人挟小君之尊而杀二子鲁人终不敢讨也桓公爲伯主疾祸乱之所生岂得顾同姓哉此非春秋所耻则非春秋所讳矣又曰哀姜与乎乱安可复配宗庙复临羣臣哉鲁以臣子不得讨而齐以伯主得举法故臣子可缘伯主之命以尊宗庙伯主亦可缘天子之法以絶鲁私请今齐以公义诛之而鲁以私意请之是鲁之不忍也而不可通于春秋故去姜氏以见焉　苏氏辙曰不称姜何也文姜之孙也不称姜氏以爲义当絶齐也哀姜之死齐旣自絶之矣是以不称姜也　高氏闶曰齐诛之是齐已絶之矣鲁请之是鲁不忍絶之是以圣人因其丧至特去姜以絶之于齐而存夫人氏以见鲁之不忍也然则哀姜之丧不当归鲁将如之何曰卽其死所而葬之可也张氏洽曰案传齐人杀哀姜以归其国僖公请而葬之今乃自齐至鲁也古者兵死者尚不入于兆况】
　　【得罪于先君见诛于方伯而可以配祖庙秩烝尝乎故春秋于其丧至而贬之以罪鲁僖之不知义也王氏元杰曰哀姜帷箔不饰与弑二君大义已絶不可入庙鲁不当请齐亦不当归也齐以大义诛之鲁以私意请之絶于前而请于后鲁之过也诛于始而归于终齐之失也　李氏廉曰齐杀哀姜公谷刘氏胡氏皆以爲义独左氏曰君子以齐人之杀哀姜也爲己甚矣女子从人者也是不察于春秋之公义矣案夫人书氏不称姓贬哀姜也哀姜之贬不于孙邾者罪止于杀子则子无雠母之文也不于薨者伯主之法旣行则义可以止也不于葬者旣请其丧不容以不葬且一贬不再贬也故独于丧至焉贬之也公羊谓莫重于丧至则薨葬不得爲轻胡传谓不称姓者杀于齐则何不于薨去其姓皆非经旨再考仲子成风不称夫人正其名分也文姜哀姜不称姓氏絶其属籍也或则以王命之僭而正之焉或则以伯令之行而正之焉独文姜之絶义无所丽故惟于孙出之时而正之焉文姜之罪浮故竝去氏】
　　【癸惠王十亥九年】二年【齐桓二十八年晋献十九年衞文二年蔡穆十七年郑文十五年曹昭四年陈宣三十五年杞惠十五年宋桓二十四年秦穆二年楚成十四年】
　　春王正月城楚丘【楚丘杜注衞邑朱子诗经集注楚丘在滑州今直隶大名府滑县东六十里隋衞南废县卽古楚丘城也案此楚丘之在北者与戎伐凡伯之地不同】
　　左传【春诸侯城楚丘而封衞焉不书所会后也】
　　公羊【孰城城衞也曷爲不言城衞灭也孰灭之盖狄灭之曷爲不言狄灭之爲桓公讳也曷爲爲桓公讳上无天子下无方伯天下诸侯有相灭亡者桓公不能救则桓公耻之也然则孰城之桓公城之曷爲不言桓公城之不与诸侯专封也】
　　谷梁【楚丘者何衞邑也国而曰城此邑也其曰城何也封衞也则其不言城衞何也衞未迁也其不言衞之迁焉何也不与齐侯专封也其言城之者专辞也故非天子不得专封诸侯诸侯不得专封诸侯虽通其仁以义而不与也故曰仁不胜道】
　　胡传【楚丘衞邑桓公帅诸侯城之而封衞也不书桓公不与诸侯专封也木瓜美桓公而夫子录之意岂异乎不与专封正王法也木瓜有取焉善衞人之情也曷爲善之报者天下之利以德报德则民有所劝矣城楚丘略而不书城邢词繁而不杀何也案周制凡封国大宗伯傧司几筵设黼扆内史作防命是天子大权非诸侯所得擅而行之者也衞人渡河野处曹邑许穆夫人闵其亡而载驰赋文公徙居楚丘而后百姓说则其国固尝亡灭而不存矣城楚丘是擅天子之大权而封国也邢迁于夷仪经以自迁爲文则其迁出于己意其国未尝灭也诸侯城邢是谓同恶相恤以从简书故词繁而不杀美救患也桓公封衞而衞国忘亡其有功于诸侯甚大爲利于衞人甚博宜有羙词发扬其事今乃微之若此者正其义不谋其利明其道不计其功略小惠存大节春秋之法也】
