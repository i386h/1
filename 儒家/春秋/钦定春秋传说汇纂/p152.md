<!-- { "loadSidebar": true } -->
　　集説【陆氏淳曰淳闻于师曰称国者以直諌纵邪臣害之累上可知也　孙氏复曰称国以杀不以其罪也　许氏翰曰书杀泄冶张陈亡之本也　黄氏仲炎曰左氏载孔子曰诗云民之多辟无自立辟其泄冶之谓乎此非孔子之言也昔者纣为不道微子去之箕子为之奴比干谏而死孔子曰殷有三仁焉以比干为仁则必不以泄冶为非矣邦无道危行言孙此世之明哲见几不仕而髙尚者之为也若夫有位于朝食君之禄则既以身许国矣岂可缄黙苟容与俗俱靡以自立辟为戒以善保身为得哉此非所以为人臣之训也春秋书陈杀其大夫泄冶所以见君杀谏臣未有不丧亡者也是故桀杀龙逢而夏亡纣杀比干而殷亡观泄冶见杀其明年灵公弑又明年楚庄县陈可为后世明戒矣　家氏翁曰杜氏以泄冶直谏于淫乱之朝以取死不为春秋所贵胡文定似有取其説大率执书名之例以彊求圣人之意龙逢比干多在昏乱之朝亦谓二子不当直谏乎　汪氏克寛曰泄冶捐生尽言未可深责苟皆为避祸之计则忠言不入于耳淫虐之君无所不至其祸尤不可胜言矣　金氏贤曰称国以杀者罪灵公与二贼君臣同恶也称其大夫者美泄冶不失其官也説者例以书名为贬泥而不通矣夫春秋固有以书名而为贬者若咺与纠之类是也亦有书名而不为贬者若息与牧之类是也　季氏本曰陈灵公淫于夏姬而宠任其子泄冶直谏不能用而反杀之罪以私加非正刑也故不去其大夫　王氏樵曰案称陈杀其大夫杀无罪也或讥泄冶荐圭璧于泥涂触虎狼以取死夫臣之于君犹子之于父虽知不可谏而心不可已也比干谏而死比干岂欲徒死而沽名哉庶几吾言得行而纣改焉耳详泄冶之谏直而不激非鬻拳先轸国武子之比故灵公亦愧乎其言愧者良心之发也安知其终不能改改而君不死于征舒陈不夷于九县泄冶之力也泄冶之谏胡可少哉或又曰仕于昏乱之朝异姓者如宋子哀洁身而去可也其贵戚而不食其禄如鲁叔肸善矣冶虽效忠其犹在子哀叔肸之后乎是又不然夫君子之道或出或处或黙或语惟其时而已必于洁身逺患非也观泄冶之能谏知其非贪乎宠禄见几而不去者如皆欲为子哀叔肸则乱世何赖于有君子乎】
　　【案泄冶谏君而死忠莫大焉乃先儒多为不满之説盖皆不明于称名之义者也礼诸侯不生名死则名之诸侯死犹名则大夫死而名之宜矣大夫既死孔父仇牧荀息皆书其名宋杀其大夫而不名盖义系之大夫故不书其名也且司马司城皆以不能其官而书官非以为可贵而不名也子哀之奔未尝死也季友仲遂叔肸之卒虽贤奸不同而生而赐氏故以字书不可以为例也朱子释危邦不入之义谓君子见危授命仕危邦者无可去之义在外则不入可耳为陈之臣食陈之禄国乱无政君臣宣淫此正君子致命遂志之日以死生争之而不悔者乃经生无识不明于大夫死必书名之义傅会牵彊鍜链周内或罪其直谏以取死或规其洁身以去乱将使鄙夫借口非缄黙以取容即见危而避害堕犯顔敢谏之气长顽钝无耻之风安可以垂训于后世哉左氏载孔子引诗以讥泄冶黄氏仲炎以为非孔子之言其见卓矣今故以谷梁杀无罪之説为主而凡以书名为责泄冶者皆无取焉】
　　【壬定王戌八年】十年【晋景公獳元年齐惠十年衞穆公速元年蔡文十三年郑襄六年曹文十九年陈灵十五年桓三十八年宋文十二年秦桓六年楚庄十五年】
　　春公如齐公至自齐
　　胡传【此亦如齐亦致其至而不书月上九年亦如齐亦致其至而书月者为是年夏使仲孙蔑如京师故特于岁首书王正月以着宣公之罪而君臣名分之际谨严如此也归田以为私惠比于君臣名分之际则大小不侔矣】
　　集説【王氏贯道曰比年朝正事齐如事君使移此事周君子犹为过六年一朝之制也曾谓朝正于齐可为礼乎　汪氏克寛曰公至是四朝齐矣】
　　齐人归我济西田
　　左传【齐侯以我服故归济西之田】
　　谷梁【公娶齐齐繇以为兄弟反之】
　　胡传【宣公于齐顺其所欲既以女妻其臣又以兵会伐莱之举又每岁往朝于齐廷虽诸侯事天子无是礼也故惠公悦其能顺事已而以所取济西田归之也归讙及阐直书曰归此独书我者乃相亲爱惠遗之意深着齐人助成弑逆之罪也或谓济西鲁之本封故书我则误矣以柔巽卑屈事人不以其道而得地与悦人之柔巽卑屈事已不以其道而归其地皆人欲之私而非义矣】
　　集説【范氏甯曰齐繇以婚族故还鲁田尔雅释亲曰妇之党为婚兄弟　赵氏匡曰公羊云齐已取之矣其言我何言我者未絶于我也已取之又言未絶何迂诞之甚谷梁曰不言来公如齐受之也哀八年归讙及阐岂是公受乎　刘氏敞曰其言我何有齐济者有鲁济者归我济西田鲁济者也　杜氏谔曰天子所封之地而诸侯取之归之皆専恣也　程子曰齐鲁修好故归鲁田田鲁有也齐非义取之故云归我不足为善也　髙氏闶曰元年书齐人取济西田盖鲁以济西之田赂齐而齐人取之也至是而归者公比年朝齐齐侯感公朝事之勤因以归之也夫鲁之分地先君受之于天子岂可失坠况又负弑逆之罪赂以免讨乎齐人取弑逆之赂以纵恶故其取其归皆谨书之　胡氏宁曰天理至公无彼此人欲私炽则有我矣逆已则怒顺之则喜慢已则怒下之则喜鲁宣公之于齐惠盖能顺其所为而致恭以下之也故惠公深喜之而以济西田归鲁鲁人复得所赂则心益放恶益逺矣故以深着助成弑逆之罪其取之也以贪人之货已其归之也以悦人之事已而皆不以道也岂以归贤于取乎　张氏洽曰不言来者请而得之也特书曰我则取之不以其道而归之不以其正一出于相与之私为可见矣　吕氏大圭曰或问取不言我而归言我何也曰取不言我者宣公以立之不正而欲赂齐以求会故不言我以见内无惜之之意也于其归也则公比年如齐情好已笃外有朝聘之礼内有婚姻之故鲁亦欲得而齐以归之是以言我以见内有欲之之意也　汪氏克寛曰齐人归地者三郓讙龟隂之田孔子以礼化彊暴齐景心服而归之书曰来归来归者美辞也讙及阐以哀公悔过迁善归邾子益于邾故齐悼归其二邑故书曰归归者顺辞也惟此济西之田宣公逾礼以悦齐齐惠喜于媚已而归其田于鲁一出于相与之私故书归我我者私已之谓也不惟异于圣人之行王道其比哀公之改过亦不可同日语矣　金氏贤曰曰归非善齐也盖益以着其取之之罪曰我非子鲁也盖益以着其赂之之非】
　　夏四月丙辰日有食之
　　集説【何氏休曰与甲子既同事重故累食】
　　已已齐侯元卒
　　齐崔氏出奔衞
　　左传【夏齐惠公卒崔杼有宠于惠公髙国畏其偪也公卒而逐之奔衞告以族不以名凡诸侯之大夫违告于诸侯曰某氏之守臣某失守宗庙敢告所有玉帛之使者则告不然则否】
　　公羊【崔氏者何齐大夫也其称崔氏何贬曷为贬讥世卿世卿非礼也】
　　谷梁【氏者举族而出之之辞也】
　　胡传【书曰崔氏以族奔也许翰以谓崔杼出而能反反而能弑者以其宗彊于此举氏辨之早也其説得矣】
　　集説【范氏甯曰举族而出之之辞者固讥世卿也崔杼以世卿専权齐人恶其族令出奔既不欲其身反又不欲国立其宗后故孔子顺而书之曰崔氏出奔衞若其举族尽去之尔　孙氏复曰崔氏齐大夫言氏者起其世也东迁之后天子诸侯大夫皆世隐三年书尹氏讥天子大夫故此书崔氏讥诸侯大夫也　张氏洽曰特书其氏见崔杼之宗彊于齐故势足以偪髙国今日虽逐之而尚能复归于齐如崔成之徒后日卒自遗灭宗之祸岂非族大势张而不知制节谨度卒至凶于家祸于国也欤　赵氏鹏飞曰世而贤是世济其美也世而专是世济其恶也春秋之书崔氏尹氏武氏固非所谓贤也皆専也左氏见襄二十五年有崔杼之事因以为崔杼出奔吾又疑其附会且自是至崔杼之逆凡五十有一年以七十言之则今日之奔直未冠耳未冠遽能専齐乎古者四十而仕五十而爵则至崔杼之弑盖百岁矣汪氏克寛曰崔杼之奔盖如陈文子之出不久而复返也文定从谷梁谓举族而出之然杼之宗族彊盛所以出而能反反而能弑者由其世为大夫故致是耳僖二十八年纪崔夭会战城濮则世袭大夫可知矣且崔氏乃丁公之子孙迨今五百年苟非世大夫曷能长有后于齐国乎】
　　【案崔氏出奔左氏以为髙国畏其偪公羊以为讥世卿谷梁以为举族而出之胡氏安国则用许氏翰説以为其宗彊治经者各守一説其实皆可通也惟世卿故其族彊惟族彊故髙国畏其偪惟畏其偪故举族而出之无异义也经书崔氏公谷无所指名左氏则以为崔杼攷崔杼弑君去此逾五十年似赵氏鹏飞所驳为是然左氏去圣未逺必有所受今并存之】
　　公如齐
　　左传【公如齐奔丧】
　　集説【何氏休曰不言奔丧者尊内也犹不言朝聘杜氏预曰公亲奔丧非礼也公出朝会奔丧皆书如不言其事史之常也　髙氏闶曰齐侯卒而奔其丧是以事天子之礼事齐也】
　　五月公至自齐【公如齐止此】
　　胡传【文约而事详者经也春如齐朝惠公夏如齐奔其丧若是虽不致可也而皆致者甚之也天王之丧不奔欲行郊礼而汲汲于奔齐惠公之丧天王之葬不会使微者往而公孙归父会齐惠公之葬其不顾君臣上下尊卑之等所谓肆人欲灭天理而无忌惮者也辞繁而不杀圣人之情见矣】集説【王氏葆曰礼诸侯卒有服者奔丧无服者会葬公之于齐非有服也而亲奔其丧谄谀甚矣以谄事齐不问礼之当否有取危之道故春夏两如皆致之　赵氏鹏飞曰春公如齐受田而归不胜其驩如也故元卒而公复如齐奔丧以报元之赐也公即位于今十年未尝一朝京师盖以周之弱不足依而吾之位实定于齐齐为重矣彼其五朝于齐盖得国于齐焉鲁天子之封乎抑齐之壤也厚于齐而薄于周鲁有罪矣而齐之视鲁不啻附庸不既横哉圣人书如齐非苟责鲁抑亦诛齐也　汪氏克寛曰鲁公亲往奔丧送葬者三春秋于此年书齐侯元卒公如齐公至自齐于成十年书晋侯獳卒公如晋明年三月公至自晋襄二十八年书公如楚楚子昭卒明年正月公在楚五月公至自楚虽不言奔丧送葬而其实了然矣春秋歴十有二王惟叔孙得臣叔鞅送襄景之葬公孙敖奔襄王之丧而不至鲁之不知所尊至于此极他何望焉驯至昭公之吊少姜至河乃复以国君之重奔嬖妾之丧却而不纳益可伤矣】
　　癸已陈夏征舒弑其君平国
　　左传【陈灵公与孔宁仪行父饮酒于夏氏公谓行父曰征舒似女对曰亦似君征舒病之公出自其厩射而杀之二子奔楚】
　　胡传【陈灵公之无道也而称大夫之名氏以弑何也祸莫大于拒谏而杀直臣忠莫显于身见杀而其言验泄冶所为不惮斧钺尽言于其君者正谓灵公君臣通于夏征舒之家恐其及祸不忍坐观故昧死言之灵公不能纳又从而杀之卒以见弑而亡其国此万世之大戒也特书征舒之名氏以见泄冶忠言之验灵公见弑之由使有国者必以逺色修身包容狂直开纳谏诤为心也以为罪不及民故称大夫以弑者非经意矣】
