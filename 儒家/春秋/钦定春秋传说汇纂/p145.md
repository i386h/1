<!-- { "loadSidebar": true } -->
　　集说【杜氏预曰郑为楚伐宋获其大夫晋赵盾兴诸侯之师将为宋报耻畏楚而还失霸者之义故贬称人　孔氏颖逹曰诸经贬诸侯之卿称人者传皆言其名氏此传惟称赵盾及诸侯之师侵郑诸侯之将不言名氏则实是防者非贬之也赵盾畏楚而还故贬之称人释例曰郑受楚命伐宋大败宋师获其二卿此晋之不竞也晋于是申命众国大起其众将以雪宋之耻取威定霸赵盾为政而畏越椒之盛不敢遂其所志托辞班师失宋之心孤诸侯之望所以致贬也　髙氏闶曰自是楚与晋争晋不能竞反有弑逆之祸于是楚益自肆明年遂有问鼎之事吕氏大圭曰诸侯之从晋也谓晋之可依也率诸侯以讨宋乃立公子鲍而还是立贼也郑由是谓晋为不足与而从楚以侵宋晋乃芘宋以伐郑郑复使归生伐宋盖有辞于宋也晋复党宋以侵郑一动之非义而与国叛之敌国侮之彼得以奉辞而我罢于奔命至一再而未已也伯主之举动讵可轻哉　陈氏际防曰宋襄图伯而楚成执于坛坫之上曲在楚矣故有城濮之衂宋昭被弑而晋及诸侯昧乎钟鼓之灵曲在晋矣故有侵郑之陋】
　　秋九月乙丑晋赵盾弑其君夷皋【皋公作獆】
　　左传【晋灵公不君厚敛以雕墙从台上弹人而观其辟丸也宰夫胹熊蹯不熟杀之寘诸畚使妇人载以过朝赵盾士季见其手问其故而患之将谏士季曰谏而不入则莫之继也会请先不入则子继之三进及溜而后视之曰吾知所过矣将改之稽首而对曰人谁无过过而能改善莫大焉诗曰靡不有初鲜克有终夫如是则能补过者鲜矣君能有终则社稷之固也岂惟羣臣頼之又曰衮职有阙惟仲山甫补之能补过也君能补过衮不废矣犹不改宣子骤谏公患之使鉏麑贼之晨往寝门辟矣盛服将朝尚早坐而假寐麑退叹而言曰不忘恭敬民之主也贼民之主不忠弃君之命不信有一于此不如死也触槐而死秋九月晋侯饮赵盾酒伏甲将攻之其右提弥明知之趋登曰臣侍君宴过三爵非礼也遂扶以下公嗾夫獒焉明搏而杀之盾曰弃人用犬虽猛何为鬭且出提弥明死之初宣子田于首山舎于翳桑见灵辄饿问其病曰不食三日矣食之舎其半问之曰宦三年矣未知母之存否今近焉请以遗之使尽之而为之箪食与肉寘诸槖以与之既而与为公介倒防以御公徒而免之问何故对曰翳桑之饿人也问其名居不告而退遂自亡也乙丑赵穿攻灵公于桃园宣子未出山而复大史书曰赵盾弑其君以示于朝宣子曰不然对曰子为正卿亡不越境反不讨贼非子而谁宣子曰呜呼我之怀矣自诒伊慼其我之谓矣宣子使赵穿逆公子黑臀于周而立之壬申朝于武宫】
　　【首山杜注在河东蒲坂县东南案首山即首阳山今在山西平阳府蒲州东南】
　　谷梁【穿弑也盾不弑而曰盾弑何也以罪盾也其以罪盾何也曰灵公朝诸大夫而暴弹之观其辟丸也赵盾入谏不聼出亡至于郊赵穿弑公而后反赵盾史狐书贼曰赵盾弑公盾曰天乎天乎予无罪孰为盾而忍弑其君者乎史狐曰子为正卿入谏不聼出亡不逺君弑反不讨贼则志同志同则书重非子而谁故书之曰晋赵盾弑其君夷皋者过在下也】
　　胡传【赵穿手弑其君董狐归狱于盾其断盾之狱辞曰子为正卿亡不越竟反不讨贼以是书断而盾也受其恶而不敢辞仲尼因其法而不之革其义云何曰正卿当国任事之臣也国事莫酷于君见弑不于其身而谁责乎亡而越竟谓去国而不还也然后君臣之义絶反而讨贼谓复雠而不释也然后臣子之事终不然是盾伪出而实闻乎故也假令不与闻者而纵贼不讨是有今将之心而意欲穿之成乎弑矣恶莫惨于意今以此罪盾乃闲臣子之邪心而谨其渐也盾虽欲辞而不受可乎以髙贵乡公之事观焉抽戈者成济倡谋者贾充而当国者司马昭也为天吏者将原司马昭之心而诛之乎亦将致辟成济而足也故陈防曰惟斩贾充可以少谢天下耳昭问其次意在济也泰欲进此直指昭也然则赵穿弑君而盾为首恶春秋之大义明矣微夫子推见至隐垂法后世乱臣贼子皆以诡计获免而至愚无知如史太邓扈乐之徒皆蒙归狱而受戮焉君臣父子不相夷以至于禽兽也几希故曰春秋成而乱臣贼子惧】
　　集说【杨氏士勋曰赵盾与许止加弑是同而许君书葬晋灵公不书葬者许止不尝药之罪轻故书葬以赦止赵盾不讨贼之罪重故不书晋侯葬明盾罪不可原也春秋必加弑于二人者所以见忠孝之至故也忠孝不至则加恶名欲使忠臣覩之不敢惜力孝子见之所以尽心是将来之逺防也　赵氏匡曰左氏云仲尼曰惜也越竟乃免案董狐云亡不越竟言行未逺而君被弑反又不讨贼状涉同谋尔非谓越竟即无罪也作传者不逹此意遂傅防为此言若然者奸臣令人弑君身越竟而还即为无罪乎刘氏敞曰左氏叙孔子之言曰惜也越竟乃免非也君臣之际当以义为断使盾遂去晋国虽未越竟不能讨贼非其责也今盾还为大夫虽已越竟苟不能讨贼此则罪矣然则盾之免与不免在乎讨与不讨而不在越与不越也杜云越竟则君臣义絶可以不讨贼如杜此言与左氏之说未能自合何也哀八年公山不狃曰君子违不适雠国未臣而有伐之奔命焉死之可也安在越竟则君臣之义絶乎吾以为此非仲尼之言　杜氏谔曰盾知灵公欲杀之而心欲弑之是不止同谋而实将弑也春秋不可竝书穿盾而择首罪者以书之亦义之所宜也　孙氏觉曰盾阴弑其君而阳逃其迹实行其计而穿受其名者也故孔子以弑贼诛之必待亲弑然后罪之则奸臣贼子得以计免而庸愚者常当其实矣　程子曰赵穿弑君人谁不知若赵盾之罪非春秋书之更无人知之也　朱子曰左氏见识甚卑云孔子曰惜哉越境乃免如此则专是回避占便宜者得计圣人作春秋而乱臣贼子惧岂反为之解免耶　胡氏宁曰异姓之卿君有大过则谏反覆之而不聼则去赵盾亡而不反可也反而讨贼亦可也盾能讨穿司马昭能讨贾充则可免弑君之罪矣故曰春秋诛意二人之不讨罪意在于弑君也　薛氏季宣曰君将杀盾而穿行弑君之事则主弑者盾也穿受命而加刃者也在律家人共犯止坐尊长威力使令被使为从此春秋之义也　吕氏祖谦曰盾平日所与亲厚者惟穿耳故敢行弑君之逆盾归既不讨其弑君之罪反使穿逆公子黑臀于周而立之则盾之情无所逃矣　家氏翁曰晋襄托孤于赵盾乃求君于秦已而御秦而立灵公灵反以为憾于是君臣相疑赵氏谋弑非一日矣齐商宋鲍弑君簒国灵公幼弱盾为政为之定簒窃之位于扈之会盟知盾有他志不能事君矣吴氏澂曰赵盾专晋国之政几二十年境内境外知有盾而不知有公灵公既长不堪其耑遂欲杀盾鉏麑受命不肯杀盾而死提弥明救盾而鬭死灵辄内叛倒防免盾于死则盾之私属与公徒敌无复有臣礼矣君臣既为仇敌非盾弑公则公杀盾势固不两立也穿盾之族子平日所爱信之人也弑公而盾乃复穿之弑为盾弑也盾为首恶穿特承意行事者尔盾阳为不知谋以求自免弑君之罪将谁欺乎夫子书曰赵盾弑其君诛首恶也自三传以来说者多方为盾分释则是乱贼不可以欺圣人而乃可以欺后儒也　邵氏宝曰春秋之笔莫大于断弑君之狱断弑君之狱尤莫大于微显阐幽之二三防者是故晋夷皋之弑舎穿而归盾郑夷之弑舎宋而归归生楚防之弑舎观从而归比齐荼之弑舎朱毛而归乞高氏攀龙曰灵公之立本非盾意及专国政国不知君灵公不堪故欲杀盾观灵辄内叛提明格鬭无复臣礼矣堂上之甲方兴桃园之攻随至及其反国非独置贼不讨反使往逆新君则盾之为弑又谁揜乎】
　　附録左传【初骊姬之乱诅无畜羣公子自是晋无公族及成公即位乃宦卿之适子而为之田以为公族又宦其余子亦为余子其庶子为公行晋于是有公族余子公行赵盾请以括为公族曰君姬氏之爱子也微君姬氏则臣狄人也公许之冬赵盾为旄车之族使屏季以其故族为公族大夫】
　　冬十月乙亥天王崩
　　【乙定王卯元年】三年【晋成公黑臀元年齐惠三年衞成二十九年蔡文六年郑穆二十二年曹文十二年陈灵八年桓三十一年宋文五年秦共三年楚荘八年】
　　春王正月郊牛之口伤改卜牛牛死乃不郊
　　公羊【其言之何缓也曷为不复卜养牲养二卜帝牲不吉则扳稷牲而卜之帝牲在于涤三月于稷者唯具是视郊则曷为必祭稷王者必以其祖配王者则曷为必以其祖配自内出者无匹不行自外至者无主不止】
　　谷梁【之口缓辞也伤自牛作也改卜牛牛死乃不郊事之变也乃者亡乎人之辞也】
　　胡传【乃不郊为牛之口伤改卜牛而牛又死也不然郊矣礼为天王服斩衰周人告丧于鲁史防已书而未葬也祀帝于郊夫岂其时而或谓不以王事废天事礼乎春秋以来丧纪浸废有不奔王丧而逺适他国有不修吊礼而自相聘问固将以是为可举而不废也卒至汉文以日易月后世不能复其所由来渐矣春秋备书其义自见】
　　集说【范氏甯曰牛自伤口非备灾之道不至也故以缓辞言之讥宣公不恭致天变　髙氏闶曰鲁僣郊礼久矣隐桓荘闵不书者圣人不敢无故斥言君父之过故因变异而书也　张氏洽曰此因事之变以明鲁郊之非礼盖僣礼之中复有忘哀从吉之罪三年之丧乃臣子斩衰奔赴之时岂可僣天子越绋行事之礼春秋所以特书之　黄氏仲炎曰鲁郊僣礼也郊牛之口伤改卜牛牛死是于僣礼之中又知天意之不享也　家氏翁曰此鲁宣除丧始郊而天示之谴也一书十有六言辞烦而不厌着其变异异乎常郊之卜不吉者矣宣公簒弑逆理乱常持是飨帝故天谴之也　汪氏克寛曰春秋书郊牛灾而改卜者四此年改卜之牛又死成七年鼷鼠又伤改卜之牛故皆废郊定十五年哀元年鼷鼠伤郊牛改卜牛而不复变异皆行郊礼故知不郊者非悔非礼而不郊实以郊牛之洊有灾伤不得已而不郊特书乃不郊犹言乃还乃复乃克葬乃者继事之辞所以着不郊之由系于郊牛之变异也经书不郊者四成十年襄十一年皆以卜不吉而废郊则鲁君之诚意不足以格天此年成七年牛灾废郊而皆犹三望则天示谴告之意而不知止也】
　　犹三望
　　左传【春不郊而望皆非礼也望郊之属也不郊亦无望可也】
　　胡传【三望者公羊曰祭泰山河海夫天子有天下凡宇宙之内名山大川皆其所主也故得祭天而有方望无所不通诸侯有一国则境外之山川他人所主者而可以望乎季氏旅于泰山冉求不能救而夫子责之者为秦山鲁侯所主也大夫何与焉季氏不得旅泰山则河海非鲁之封内其不得祭亦明矣犹者可已不当为之辞】
　　集说【吴氏澂曰望祭在郊祀之后因郊而望也鲁诸侯也以成王之赐许用王礼四望阙其一杀于天子然郊礼既废则望礼可以不举鲁既不郊而犹三望故书以讥其非礼　汪氏克寛曰襄七年三卜不吉而免牲十一年成十年四卜五卜不吉而不郊虽曰不郊非其本意然因是而止犹庶几焉僖公末年免牲犹三望此年成七年不郊犹三望可已不已不当为而为其过益甚矣】
　　葬匡王
　　胡传【四月而葬王室不君其礼略也微者往会鲁侯不臣其情慢也或曰宣公亲之者也而常事不书非矣崩葬始终之大变岂以是为常事而不书也】
