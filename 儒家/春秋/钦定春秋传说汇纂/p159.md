<!-- { "loadSidebar": true } -->
　　【丁定王十卯三年】十有五年【晋景六年齐顷五年衞穆六年蔡文十八年郑襄十一年曹宣公庐元年陈成五年杞桓四十三年宋文十七年秦桓十一年楚庄二十年】
　　春公孙归父会楚子于宋
　　左传【十五年春公孙归父会楚子于宋】
　　胡传【楚子不假道于宋以啓衅端而围之陵蔑诸侯甚矣诸侯纵不能存先代之后严兵固圉以为声援犹之可也乃以周公之裔千乘之国谋其不免至于荐贿不亦鄙乎若此类圣人不徒笔之于经也比事以观则知春秋经世之畧矣】
　　集说【杜氏预曰从前年孟献子之言也　许氏翰曰楚围宋之威振及鲁矣　陈氏傅良曰吾大夫始特会楚也　黄氏仲炎曰自晋伯不竞而楚争诸侯于是伐陈而陈服讨郑而郑降围宋而宋请平徃徃騈首南向者不止此矣然陈乱无君而楚来讨贼国人皇皇惟命是聼固不足责至如郑宋被围初皆阖城拒守绵歴时月力不能支然后请服此亦有不得已者独鲁不然方楚子在宋兵未及鲁而望风纳贿惟恐或后是以有谷之会焉此可见鲁君大夫苟免自营怵于威武之甚矣　赵氏鹏飞曰归父会楚子于宋谋自安之计耳而说者徒见继书宋及楚平之事遂以为归父平二国之憾盖附防而不稽其实也归父春防楚子而夏五月宋楚始平岂缓颊数月而后能平之非人情也鲁之所以防楚者自谋而已宋与鲁为邻宋去则楚兵至鲁矣鲁见宋之危而诸侯畏楚无敢救也故惧而求服焉所以逆楚子之意而弭其兵也自谋犹恐不济况能为宋计乎谓鲁平楚宋者妄说也　家氏翁曰楚伐宋于鲁无所预而鲁人震悸正由宣公簒弑十有五年未有讨之者今见楚戮夏征舒惧而徃防　李氏廉曰归父防楚子于宋正与昭九年叔弓防楚子于陈书法事情皆同左氏胡氏传得之矣　王氏樵曰以千乘之鲁为之以道犹可自彊齐晋诸与国犹可责以信义互为声援也谋其不免至于荐贿何其卑乎昔楚执宋公以伐宋以献防威鲁而鲁惧先诸侯而趋之今楚子围宋威未至鲁而鲁震先宋之未平而求媚焉何其益卑乎孟献子号贤大夫而谋国若此亦可鄙也已】
　　夏五月宋人及楚人平
　　左传【宋人使乐婴齐告急于晋晋侯欲救之伯宗曰不可古人有言曰虽鞭之长不及马腹天方授楚未可与争虽晋之彊能违天乎谚曰高下在心川泽纳污山薮藏疾瑾瑜匿瑕国君含垢天之道也君其待之乃止使解扬如宋使无降楚曰晋师悉起将至矣郑人囚而献诸楚楚子厚赂之使反其言不许三而许之登诸楼车使呼宋人而告之遂致其君命楚子将杀之使与之言曰尔旣许不谷而反之何故非我无信女则弃之速卽尔刑对曰臣闻之君能制命为义臣能承命为信信载义而行之为利谋不失利以卫社稷民之主也义无二信信无二命君之赂臣不知命也受命以出有死无霣又可赂乎臣之许君以成命也死而成命臣之禄也寡君有信臣下臣获考死又何求楚子舍之以归夏五月楚师将去宋申犀稽首于王之马前曰无畏知死而不敢废王命王弃言焉王不能荅申叔时仆曰筑室反耕者宋必听命从之宋人惧使华元夜入楚师登子反之牀起之曰寡君使元以病告曰敝邑易子而食析骸以爨虽然城下之盟有以国毙不能从也去我三十里惟命是聼子反惧与之盟而告王退三十里宋及楚平华元为质盟曰我无尔诈尔无我虞】
　　公羊【庄王围宋军有七日之粮尔尽此不胜将去而归尔于是使司马子反乘堙而闚宋城宋华元亦乘堙而出见之司马子反曰子之国何如华元曰惫矣曰何如曰易子而食之析骸而炊之司马子反曰嘻甚矣惫虽然吾闻之也围者柑马而秣之使肥者应客是何子之情也华元曰吾闻之君子见人之厄则矜之小人见人之厄则幸之吾见子之君子也是以告情于子也司马子反曰诺勉之矣吾军亦有七日之粮尔尽此不胜将去而归尔揖而去之反于庄王庄王曰何如司马子反曰惫矣曰何如曰易子而食之析骸而炊之庄王曰嘻甚矣惫虽然吾今取此然后而归尔司马子反曰不可臣已告之矣军有七日之粮尔庄王怒曰吾使子徃视之子曷为告之司马子反曰以区区之宋犹有不欺人之臣可以楚而无乎是以告之也庄王曰诺舍而止虽然吾犹取此然后归尔司马子反曰然则君请处于此臣请归尔庄王曰子去我而归吾孰与处于此吾亦从子而归尔引师而去之此皆大夫也其称人何贬曷为贬平者在下也】
　　胡传【此华元子反二国之卿其称人何贬也春秋贱欺诈恶侵伐二卿不爱其情释怨觧纷使宋无亡国之忧楚无灭国之罪功亦大矣宜在所襃何以贬也善则称君过则称己则民作忠今二卿自以情实私相告语取必于上以成平国之功而其君不预知焉非人臣之义也世衰道微暴行交作君有听于臣父有听于子仲尼所为惧春秋所以作也故平以觧纷虽其所欲而平者在下则大伦紊矣圣人明其道不计其功故襃贬如此然则臣而有安国家利社稷者专之不可乎曰专之而可者谓境外也子反在君之侧无奏报之难几防之失奚急于平而专之若是哉或曰子反攘善则知其罪矣华元救国急难而纾其情实何尤焉夫宋先代之后武王所封以备三恪横见侵偪非有可灭之罪也若以大义责之曰子为上卿不能恤小助桀为虐陵我郊保围我城郭欲灭我社稷纵子得之何面目见天下之士乎使子反果忠楚庄果贤必爲义动退师止众结盟而反矣何必轻见情实蹈不测之险乎后世羊陆效其所为交欢边境而议者以为非纯臣也知春秋之法矣】
　　集说【董氏仲舒曰子反与华元平是专内政而外擅名也　啖氏助曰和而不盟曰平　刘氏敞曰公羊曰大其平乎己也非也臣无专美古今之通谊也且庄王非不贤者子反不退与其君谋而遂擅与宋平可谓义乎又曰谷梁曰平称众上下欲之也非也曁齐平何以不曰曁齐人平乎又曰外平不道以吾人之存焉道之也非也楚人围宋经歴三时幸而得平以告诸侯故鲁史有其事耳且外盟防常书外平何以不可书　陈氏傅良曰凡平不书必关于天下之故也而后书有与楚平者矣文九年陈平不书宣十年郑平不书至宋始书之僖二十四年宋尝及楚平矣至庄王始书之必宋从楚必庄王得宋天下将有南北之势春秋特致意焉　吕氏大圭曰晋与楚争陈楚讨少西氏之乱而陈在楚宇下矣晋与楚争郑邲之战败而郑又在楚宇下矣宋伐陈而衞救之则衞又贰于楚归父防于宋而鲁又卽于楚楚之围宋军罢食尽而将去矣宋人告急晋不能出师以援之宋及楚平岂得已哉书曰宋人及楚人平以见列国之无伯也以见荆楚之恣横也以见诸侯之有畏于楚而莫有能救之者也　刘氏克庄曰春秋之法卿不忧诸侯政不在大夫子反为楚臣而恤宋民是忧诸侯也不复其君而与敌平是在大夫也　程氏端学曰宋先代之后国虽小天下之望也诸侯之门户也楚顿兵三时财耗民罢使晋救之宋攻其内晋系其外一举而伯业定矣师不敢出则晋之不振而有蜀之盟也惜哉】
　　六月癸卯晋师灭赤狄潞氏以潞子婴儿归【潞氏杜注赤狄之别种今山西潞安府潞城县卽其地也县东北四十里有古潞城】
　　左传【潞子婴儿之夫人晋景公之姊也酆舒为政而杀之又伤潞子之目晋侯将伐之诸大夫皆曰不可酆舒有三隽才不如待后之人伯宗曰必伐之狄有五罪隽才虽多何补焉不祀一也耆酒二也弃仲章而夺黎氏地三也虐我伯姬四也伤其君目五也怙其隽才而不以茂德兹益罪也后之人或者将敬奉德义以事神人而申固其命若之何待之不讨有罪曰将待后后有辞而讨焉毋乃不可乎夫恃才与众亡之道也商纣由之故灭天反时为灾地反物为妖民反德为乱乱则妖灾生故文反正为乏尽在狄矣晋侯从之六月癸夘晋荀林父败赤狄于曲梁辛亥灭潞酆舒奔卫卫人归诸晋晋人杀之黎氏杜注黎侯国上党壶关县有黎城今潞安府长治县西三十里黎侯亭是也又山东东昌府范县有黎侯城则黎侯失国寓衞时所居之地　曲梁杜注广平曲梁县也今曲梁故城在直隶广平府永年县东北】
　　胡传【上卿为主将畧而称师者着其暴也灭而举号及氏者减见灭之罪着灭者之甚不仁也赤狄未尝侵掠晋境非门庭之宼而恃彊暴以灭之其不仁甚矣春秋所以责晋而畧狄也又有异焉者夫伐国之要讨其罪人斯止矣案左氏潞子夫人晋景公之姊也酆舒为政而杀之又伤潞子之目则酆舒者罪之在也为晋计者执酆舒轘诸市立黎侯安定潞子改纪其政而返则诸狄服疆域安矣今乃利狄之土灭潞氏以其君归何义乎春秋所以责晋而畧狄也】
　　集说【杜氏预曰潞氏子爵也　孔氏颖逹曰狄有赤狄白狄就其赤白之间各自别有种类此潞是国名赤狄之内别种　陆氏淳曰啖氏云凡灭国直书灭者罪来灭者不责见灭者也言其力屈而亡且能死社稷矣若自致灭亡之道则异文梁亡是也凡书灭又书其君奔者则两罪之责其不死社稷也凡书灭又书以归者则名之责其不能死位又无兴复之志也奔而不名者言其位或未絶也随而归则名之言其位必絶也　刘氏敞曰公羊曰潞何以称子潞子之为善也躬足以亡尔非也潞子称子周礼也非为善而亡也盖迷于有爵耳又曰谷梁曰灭国有三术非也项遂谭温梁缯蔡虢皆不日潞子甲氏舒鸠陆浑皆不时又曰其日潞子贤也亦非也其意以谓称子则是襃矣不知爵自当子非以贤故进之也岂有国灭身虏而得为贤者哉高氏闶曰是时楚肆其彊围宋逾年晋不能救而反灭狄利其土地亦怠于忧天下矣　陈氏傅良曰灭国之大夫称人贬也故荀林父灭潞氏随防灭甲氏皆不书又曰灭国以其君归皆称爵如楚人灭子奔黄楚人灭顿以顿子牂归楚人灭胡以胡子豹归苐言奔者不名之以归者名之吕氏大圭曰楚之围宋歴三时而不觧晋不能兴兵徃救而徒加兵于狄今年书晋师灭赤狄潞氏以潞子婴儿归明年书晋人灭赤狄甲氏及留吁观宋人之告急晋侯欲救之而伯宗方以纳污藏疾自诿及晋侯之欲伐狄诸大夫皆以为不可而伯宗乃曰后之人或者将敬奉徳义若之何待之呜呼是诚何心哉其为谋不过陵弱畏彊尔不得志于楚乃求得志于狄晋侯以是赏桓子又以是赏士伯又献狄俘于周君臣之间矜然徳色何暇谋及楚哉备书而义自见矣　汪氏克寛曰晋景公防狄于欑函而不讨陈灭赤狄潞氏而不救宋不可以言伯矣】
　　秦人伐晋
　　左传【秋七月秦桓公伐晋次于辅氏壬午晋侯治兵于稷以畧狄土立黎侯而还及雒魏颗败秦师于辅氏获杜回秦之力人也初魏武子有嬖妾无子武子疾命颗曰必嫁是疾病则曰必以为殉及卒颗嫁之曰疾病则乱吾从其治也及辅氏之役颗见老人结草以亢杜回杜回踬而顚故获之夜梦之曰余而所嫁妇人之父也尔用先人之治命余是以报】
　　【辅氏杜注晋地今陜西西安府朝邑县西北十三里有辅氏城　稷杜注晋地河东闻喜县西有稷山隋置稷山县今属山西平阳府县南五十里有稷神山山下有稷亭卽晋侯治兵处也】
　　集说【高氏闶曰自二年秦师伐晋晋不报秦今十四年矣此复来伐者乘晋兵畧狄土而闚其虚也故贬而人之】
　　王札子杀召伯毛伯
　　左传【王孙苏与召氏毛氏争政使王子捷杀召戴公及毛伯衞卒立召襄】
　　公羊【王札子者何长庶之号也】
