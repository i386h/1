<!-- { "loadSidebar": true } -->
　　【临杜注晋邑今直隶真定府临城县东有临城故城春秋晋临邑汉之房子县也　栾杜注晋地在赵国平棘县西北今栾城县及赵州北境皆古栾邑地属直隶真定府　鄗杜注晋邑即高邑县也今真定府柏乡县北故城镇即故鄗城地晋髙邑也　逆畤杜注晋地水经注濡水回湍曲复亦谓之曲逆水春秋齐国夏伐晋取曲逆是也郦道元以逆畤为曲逆矣今曲逆故城在直隶保定府完县东南二十里　壶口杜注晋地潞县东有壶口闗在今山西潞安府黎城县东北大行山口俗名吾儿峪是也　柏人杜注晋邑赵国柏人县也今直隶顺徳府唐山县西有柏人故城】
　　【辛敬王三亥十年】五年【晋定二十二年齐景五十八年衞出三年蔡成公朔元年郑声十一年曹阳十二年陈闵十二年杞僖十六年宋景二十七年秦悼二年楚昭二十六年吴夫差六年】
　　春城毗【毗频夷反公作比又作芘】
　　集说【杜氏预曰备晋也　师氏恊曰鲁以千乘之国不能亲仁善邻镇抚民庶既无威彊之可畏又无徳礼之可懐乃区区夺民力以兴土功故徃年城莒父及霄又城啓阳又城毗六年又城邾瑕一叛于晋而畏慑自偹之不暇又安能为国而无邪　湛氏若水曰书春城毗讥不时也不宜城也夫礼义惟城而金汤不与焉鲁助晋叛人以啓晋衅可谓堕礼义之大闲而乃屡城以自救焉末矣岂其时乎岂其宜乎】
　　夏齐侯伐宋
　　集说【髙氏闶曰齐之伐宋所以图霸也　王氏贯道曰齐方挟诸侯以伐晋而宋人伐曹执小邾子欲争伯也故齐侯伐宋　汪氏克寛曰定十四年齐侯宋公防于洮距此六年未有衅端而景公忽兴师以伐宋岂以宋人伐曹执小邾子恃彊陵弱故托是讨之以图霸欤然景公内不能正其国区区胁制以争伯权是以郑卫鲁宋虽从之而不心服也老将衰而耄及之犹不知省无何身殁子弑卒以国与陈氏公孙丑称晏子以其君显抑末矣】
　　晋赵鞅帅师伐卫
　　左传【春晋围柏人荀寅士吉射奔齐初范氏之臣王生恶张桞朔言诸昭子使为柏人昭子曰夫非而雠乎对曰私雠不及公好不废过恶不去善义之经也臣敢违之及范氏出张桞朔谓其子尔从主勉之我将止死王生授我矣吾不可以僭之遂死于柏人夏赵鞅伐衞范氏之故也遂围中牟】集说【杜氏预曰衞助范氏故也　家氏翁曰辄以子拒父齐国夏为之围戚逆也蒯聩以父伐子晋赵鞅为之伐衞其顺矣乎吁齐固失矣晋亦未为得也晋人倘欲修明霸业陈大义以示天下当请之天王召诸侯伐衞执辄归诸京师命公子郢而立之然后于义为允若私于蒯聩必求其入亦非春秋所许也况实以范氏之故而纳蒯聩以为名乎　卓氏尔康曰是时齐与晋争伯而列国诸侯坚于党齐者衞郑耳荀寅士吉射乃赵鞅之雠衞故庇之鞅度齐兵力彊盛未可与争寅射附衞未可猝动于是计纳蒯聩以为衞主是将制其心腹掣其肘腋一举两得耳】
　　秋九月癸酉齐侯杵臼卒【杵公作处】
　　左传【齐燕姬生子不成而死诸子鬻姒之子荼嬖诸大夫恐其为大子也言于公曰君之齿长矣未有大子若之何公曰二三子间于忧虞则有疾疢亦姑谋乐何忧于无君公疾使国惠子髙昭子立荼寘羣公子于莱秋齐景公卒冬十月公子嘉公子驹公子黔奔衞公子鉏公子阳生来奔莱人歌之曰景公死乎不与埋三军之事乎不与谋师乎师乎何党之乎】
　　【莱杜注齐东鄙邑今山东登州府黄县东南有莱子城是也】
　　集说【张氏洽曰景公在位五十八年前有晏婴后有孔子晏婴告之以陈氏将窃其国孔子告以君君臣臣父父子子公亦知説而从之矣而卒不能用及大臣以未有大子告之反使之姑谋乐而勿忧无君卒致死肉未寒子弑国乱曾未十年陈恒弑简公而移其社稷岂不为无远虑者之戒欤　家氏翁曰景公行事无一可称彼谓晏子以其君显殆不然欤】
　　冬叔还如齐【还音旋】
　　集说【髙氏闶曰使卿吊且防葬也】
　　闰月葬齐景公
　　公羊【閠不书此何以书丧以闰数也丧曷为以闰数丧数畧也】
　　谷梁【不正其闰也】
　　集说【徐氏彦曰郑志赵商问曰经曰闰月不告朔犹朝于庙谷梁云闰月附月之余日丧事不数又哀五年闰月葬齐景公公羊传云闰月不书此何以书丧以闰数丧数畧也此二传义反于礼防之何荅曰居丧之礼以月数者数闰以年数者虽有闰无与于数也然则郑氏之意以为彼云丧事不数者谓期与三年也此云丧以闰数者谓大功以下也若谷梁之意以为大功以下及葬皆不数闰　陈氏岳曰三年之丧二十五月苟以闰数则二年之内已有二十五月安得谓之三年欤苟以闰数而书则诸书崩薨卒葬皆宜书矣奚独斯也　孙氏复曰闰月丧事不数葬齐景公非礼也春秋二百四十二年书闰者惟文六年不告月此年葬齐景公尔皆讥其变常也且三年之丧练祥各有其月此非礼可知　刘氏敞曰葬之为事以月防者也以闰数宜矣何谓不正乎苏氏辙曰春秋不书闰月此其书闰何也丧事不数闰讥其以闰月葬也　赵氏鹏飞曰丧以年计者言期而不言闰以月计者闰亦月也安得不计　王氏樵曰案成六年谷梁传云闰月者附月之余日也天子不以告朔而丧事不数也谷梁之意以为大功以下及葬皆不数闰与公羊不同公羊谓九月五月三月之丧既以月防则得数闰是以葬亦数闰以天子七月诸侯五月大夫三月士逾月葬亦数月故也如谷梁之説是此葬齐景公自九月并理闰月为五月而葬失丧事不数之义春秋讥之故曰不正其闰也】
　　【案数闰不数闰之説公谷二传不同主公羊者刘氏敞赵氏鹏飞也主谷梁者陈氏岳孙氏复也徐氏彦王氏樵两用之今竝存以俟考】
　　附录左传【郑驷秦富而侈嬖大夫也而常陈卿之车服于其庭郑人恶而杀之子思曰诗曰不解于位民之攸塈不守其位而能久者鲜矣商颂曰不僭不滥不敢怠皇命以多福】
　　【壬敬王三子十一年】六年【晋定二十三年齐安孺子荼元年衞出四年蔡成二年郑声十二年曹阳十三年陈闵十三年杞僖十七年宋景二十八年秦悼三年楚昭二十七年吴夫差七年】
　　春城邾瑕【瑕公作葭　书城止此　邾瑕杜注任城亢父县北有邾娄城今在济宁州南十里】集说【许氏翰曰定哀十六年间凡八城邑鲁既不得事晋诸侯方争是以高城深池务守其国以捍祸乱然使鲁能修其政如治城者则天下归之岂特自守而已三年以来嵗书城邑以着鲁无徳政劳民荐数如此后虽城邑不复志矣　高氏闶曰瑕邾邑鲁未尝取于邾而遽城之见鲁之迫邾也是年冬伐邾眀年遂入邾邾益防弱鲁以不义彊城之也圣人因其城而系之邾者不与鲁之擅幷人土也　汪氏克寛曰邾瑕如鲁济之类鲁有负瑕故称邾以别之鲁取不书恐如成之不见于经耳】
　　晋赵鞅帅师伐鲜虞
　　左传【春晋伐鲜虞治范氏之乱也】
　　集说【薛氏季宣曰昭十二年楚人伐徐之嵗楚防方炽而书晋伐鲜虞十五年楚寇少安不能辑睦中夏而荀吴伐之定四年召陵罢防楚有可乘之机而士鞅及衞孔圉伐鲜虞五年吴方入郢士鞅又伐鲜虞于是尽失诸侯又有赵鞅之伐则晋伯业之衰皆由陪臣封殖贪伐鲜虞故也】
　　呉伐陈
　　左传【呉伐陈复修旧怨也楚子曰吾先君与陈有盟不可以不救乃救陈师于城父】
　　集说【高氏闶曰陈楚与也呉之入楚使召陈侯陈侯不来吴人怨之元年侵陈今复伐陈修怨也陈自是与呉成】
　　夏齐国夏及高张来奔
　　左传【齐陈乞伪事高国者每朝必骖乘焉所从必言诸大夫曰彼皆偃蹇将弃子之命皆曰高国得君必偪我盍去诸固将谋子子早图之图之莫如尽灭之需事之下也及朝则曰彼虎狼也见我在子之侧杀我无日矣请就之位又谓诸大夫曰二子者祸矣恃得君而欲谋二三子曰国之多难贵宠之由尽去之而后君定既成谋矣盍及其未作也先诸作而后悔亦无及也大夫从之夏六月戊辰陈乞鲍牧及诸大夫以甲入于公宫昭子闻之与惠子乘如公战于荘败国人追之国夏奔莒遂及高张晏圉施来奔】
　　集说【许氏翰曰陈乞将立阳生乃先逐国高国髙奔而后陈乞弑君之谋得肆矣　陈氏傅良曰齐杀其大夫高厚齐崔杼弑其君光齐国夏及高张来奔齐陈乞弑其君荼圣人之垂诫深矣　张氏洽曰高国为国世臣从君于昏受其顾命力不足以衞上委君而逃书奔以罪其不忠也　家氏翁曰景公放逐长子而树孽子国高受托孤之寄景公葬甫歴时而乱作又不能以死奉荼曽荀息之不若名而奔之所以诛也　王氏樵曰案世子国之本也大臣国之榦也齐景公废长立少轻其国本属诸髙国既愚且懦故陈乞逐之如振槁叶而弑君立君皆在其手莫或敢难使景公早定树子择任忠贤则君君臣臣父父子子虽百陈氏岂能盗其国哉春秋书齐国夏髙张来奔于前陈乞弑其君荼于后其以为轻其国本托国非人之戒者至眀切矣】
　　叔还防呉于柤
　　集说【许氏翰曰叔还以吴在柤故徃防之始结呉好也　李氏亷曰春秋之末臣与呉防者二然后有黄池之两伯鲁不得不任其责也】
　　秋七月庚寅楚子轸卒
　　左传【秋七月楚子在城父将救陈卜战不吉卜退不吉王曰然则死也再败楚师不如死弃盟逃雠亦不如死死一也其死雠乎命公子申为王不可则命公子结亦不可则命公子啓五辞而后许将战王有疾庚寅昭王攻大冥卒于城父子闾退曰君王舍其子而让羣臣敢忘君乎从君之命顺也立君之子亦顺也二顺不可失也与子西子期谋潜师闭涂逆越女之子章立之而后还是嵗也有云如众赤鸟夹日以飞三日楚子使问诸周大史周大史曰其当王身乎若禜之可移于令尹司马王曰除腹心之疾而寘诸股肱何益不谷不有大过天其夭诸有罪受罚又焉移之遂弗禜初昭王有疾卜曰河为祟王弗祭大夫请祭诸郊王曰三代命祀祭不越望江汉睢漳楚之望也祸福之至不是过也不谷虽不徳河非所获罪也遂弗祭孔子曰楚昭王知大道矣其不失国也宜哉夏书曰惟彼陶唐帅彼天常有此冀方今失其行乱其纪纲乃灭而亡又曰允出兹在兹由已率常可矣】
　　【大冥杜注陈地当在陈州项城县境】
　　集说【家氏翁曰楚昭败而知惧是以不亡　李氏廉曰左传载楚昭有死雠之志及其命公子啓为王与不肯移祸于令尹司马等亦足见昭王之贤又载子西子期子闾之让国不立亦足见三子之贤故楚不终衰又曰楚子疾卜曰河为祟王弗祭曰三代命祀祭不越望江汉睢漳楚之望也孔子曰楚昭王知大道也此足以证诸侯不当三望之事】
　　附录左传【八月齐邴意兹来奔】
　　齐阳生入于齐齐陈乞弑其君荼【荼音徒又丈加反公作舍】
