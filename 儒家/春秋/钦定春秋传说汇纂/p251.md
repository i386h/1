<!-- { "loadSidebar": true } -->
　　胡【荆楚暴横盟主不能致其讨天王不能逹其命长恶不悛复兴师而围蔡王法所当讨而不赦也晋主夏盟诸侯所仰若嘉谷之望雨也有请于晋如彼其难呉国天下莫彊焉非诸侯所能以也有请于呉如此其易故召陵之防大合诸侯而书侵楚柏举之战蔡用呉师特书曰以者深罪晋人保利弃义难于救蔡也然则何以不言救乎救大矣阖庐子胥宰嚭皆懐谋楚之心蔡人徃请防逢其适非有救灾恤邻从简书之实也囊瓦贪以败国又不能死可贱甚矣故记其出奔特贬而称人春秋之情见矣】集说【杜氏预曰师能左右之曰以皆陈曰战大崩曰败绩呉爲蔡讨楚从蔡计谋故书蔡侯以呉子言能左右之也囊瓦称人贪以致败不能死难罪贱之昭三十一年传曰六年十二月庚辰呉入郢今以十一月者并数闰　孙氏复曰以者乞师而用之也晋合十八国之君不能救蔡伐楚呉能救之伐之此呉晋之事彊弱之势较然可见也故自是诸侯小大皆宗于呉　黄氏仲炎曰其曰蔡侯以呉子者盖谋出于蔡侯而呉爲之用也　家氏翁曰自楚昭继世举国事付之囊瓦黩货无厌杀人不忌以至内外离叛莫有鬭心由是有入郢之祸国破君逃瓦不能死又不能与君俱行奉头防窜以爲偷生之计罪不可胜诛矣春秋继柏举之败书瓦出奔诛大臣之败国而以身免也　李氏廉曰此条战书楚人败书师奔书名与城濮战书人败书师杀其大夫书名同一书法盖子玉子常之罪固同而楚之轻于任人以致败师亡众前后一辙矣　汪氏克寛曰春秋书以师者三桓十四年宋以齐蔡卫陈伐郑僖二十六年鲁以楚师伐齐此年蔡以呉子战楚　王氏樵曰案楚冯陵诸夏陈蔡尤被其毒盖尝灭而夷之爲县其于蔡也诱般而杀之用隠太子于冈山逐朝呉出侯朱东国客死至呉又以囊瓦求美裘弗与拘于南郢数年而后归之雠耻极矣故蔡侯呉发愤请师于晋晋不足与请师于呉呉子爲之兴师大败楚兵于柏举囊瓦奔郑于是蔡人累世之雠憾少伸矣春秋书蔡侯以呉子所以伸蔡也呉子亲行君重于师故不得不书以呉子也胡氏乃谓呉进而称子爲善其伐楚解蔡围成伯讨之功失经意矣】
　　【案柏举之战蔡用呉师败楚圣人嘉之故书蔡侯以呉子胡传本公谷谓称子爲进呉非也王氏樵驳之甚明今故删公谷而节存胡传】
　　庚辰呉入郢【郢公谷作楚】
　　左传【呉从楚师及清发将击之夫槩王曰困兽犹鬭况人乎若知不免而致死必败我若使先济者知免后者慕之蔑有鬬心矣半济而后可击也从之又败之楚人爲食呉人及之奔食而从之败诸雍澨五战及郢己卯楚子取其妹季芈畀我以出渉睢鍼尹固与王同舟王使执燧象以奔呉师庚辰呉入郢以班处宫子山处令尹之宫夫槩王欲攻之惧而去之夫槩王入之左司马戍及息而还败呉师于雍澨伤初司马臣阖庐故耻爲禽焉谓其臣曰谁能免吾首呉句卑曰臣贱可乎司马曰我实失子可哉三战皆伤曰吾不可用也已句卑布裳刭而裹之藏其身而以其首免楚子渉睢济江入于云中王寝盗攻之以戈击王王孙由于以背受之中肩王奔郧钟建负季芈以从由于徐苏而从郧公辛之弟懐将弑王曰平王杀吾父我杀其子不亦可乎辛曰君讨臣谁敢雠之君命天也若死天命将谁雠诗曰柔亦不茹刚亦不吐不侮矜寡不畏彊御唯仁者能之违彊陵弱非勇也乘人之约非仁也灭宗废祀非孝也动无令名非知也必犯是余将杀女鬬辛与其弟巢以王奔随呉人从之谓随人曰周之子孙在汉川者楚实尽之天诱其致罚于楚而君又窜之周室何罪君若顾报周室施及寡人以奬天衷君之惠也汉阳之田君实有之楚子在公宫之北呉人在其南子期似王逃王而已爲王曰以我与之王必免随人卜与之不吉乃辞呉曰以随之辟小而密迩于楚楚实存之世有盟誓至于今未改苦难而弃之何以事君执事之患不唯一人若鸠楚竟敢不聼命呉人乃退鑪金初宦于子期氏实与随人要言王使见辞曰不敢以约爲利王割子期之心以与随人盟初伍员与申包胥友其亡也谓申包胥曰我必复楚国申包胥曰勉之子能复之我必能兴之及昭王在随申包胥如秦乞师曰呉爲封豕长蛇以荐食上国虐始于楚寡君失守社稷越在草莽使下臣告急曰夷徳无厌若邻于君疆埸之患也逮呉之未定君其取分焉若楚之遂亡君之土也若以君灵抚之世以事君秦伯使辞焉曰寡人闻命矣子姑就馆将图而告对曰寡君越在草莽未获所伏下臣何敢即安立依于庭墙而哭日夜不絶声勺饮不入口七日秦哀公爲之赋无衣九顿首而坐秦师乃出】
　　【清发杜注水名水经注涢水南迳石岩山北亦谓之清水晋镇南将军刘遣牙将皮初败张昌于清水即清发也今湖广徳安府安陆县城西八十里有石门山即石岩山涢水经其下　雍澨今湖广安陆府京山县西南有三澨水春秋之雍澨其一也　睢杜注睢水出新城昌魏县东南至枝江县入江今湖广安陆府当阳县北一里有沮水相传即楚昭王西渉处　云中杜注云梦泽中所谓江南之梦孔疏昭三年王与郑伯田于江南之梦谓此盖云梦一泽跨江南北】
　　集说【杜氏预曰弗地曰入呉不称子史略文　孔氏颖逹曰入襄十三年传例也上文战称呉子此言呉入楚不称子犹成二年郑伐许昭十二年晋伐鲜虞史略文无义例公羊谷梁以爲呉于战称子爲其忧中国故进而称爵及其入郢君舎于君室大夫舎于大夫室故贬而称吴左氏无此义故杜异而显之　赵氏匡曰案楚君寻反国国不絶祀故不言灭耳谷梁妄爲义说不足取也又云呉不称子不正其乘人之败而深爲利则凡诸入者悉是乘人败何不总利之乎　刘氏敞曰谷梁曰何以不言灭欲存楚也非也楚实未灭当言入而已矣岂春秋固存之哉薛氏季宣曰楚不书楚而书郢见楚之大其都犹不能守也　陈氏傅良曰入国不言邑入楚也而曰入郢非得国之辞也　汪氏克寛曰僖二十八年晋侯侵曹丙午入曹文十五年晋郤缺伐蔡戊申入蔡皆书国而不书地独此年不书呉入楚而以楚之国都地名书之恐因昭三十一年呉其入郢之文而误也左传于是后十五年楚灭胡亦称呉之入楚也而不曰入郢当从公谷作入楚于义颇通　王氏樵曰案公羊以前之称子爲襃后之不称子爲贬皆非经意呉之爲呉自若也以其师而败楚者蔡人之愤利其有而入郢者呉人之志春秋前之称子非进而襃之书蔡侯之以则其文不得不然耳后书呉入郢亦正爲依实而施诸儒泥于一字见襃贬之说故忽而子呉忽而贬呉而于圣人伸蔡侯伤中国之微意则莫能发也】
　　【丙敬王十申五年】五年【晋定七年齐景四十三年卫灵三十年蔡昭十四年郑献九年曹靖公露元年陈懐公桞元年僖公过元年宋景十二年秦哀三十二年楚昭十一年呉阖庐十年】
　　春王三月辛亥朔日有食之【三月公作正月】
　　附録左传【五年春王人杀子朝于楚】
　　夏归粟于蔡
　　左传【夏归粟于蔡以周亟矜无资】
　　公羊【孰归之诸侯归之曷爲不言诸侯归之离至不可得而序故言我也】
　　谷梁【诸侯无粟诸侯相归粟正也孰归之诸侯也不言归之者专辞也义迩也】
　　集说【杜氏预曰蔡爲楚所围饥乏故鲁归之粟　孔氏颖逹曰公羊传曰离至不可得而序故言我也谷梁传亦然贾逵取彼爲说云不书所防后也杜以文唯言周亟矜无资自解鲁归粟之意不言诸侯归之诸侯或亦归之要此经所书其意不及诸侯故显而异之言鲁归之粟　石氏介曰春秋贵义不贵惠小仁施者大仁贼也蔡爲楚所辱而不能救今见楚败呉胜乃归蔡粟徒畏呉而已无救灾之实也小惠不足贵矣　髙氏闶曰患难相救有无相赒此诸侯之正春秋之世相攻相灭此道不行矣然当是时诸侯不供职贡于天子至使天王有求于下国则知夫鲁归蔡粟非济其难而赒其无也盖以蔡与呉相援而败楚入郢故鲁畏而赂之圣人所以追其意而罪之也　胡氏宁曰二传皆称诸侯归蔡粟其略而不序何也蔡爲楚人所困则环视而不能救呉既破楚入郢解蔡围矣然后相率而归之粟非救灾恤邻从简书之道也故特书鲁而不序诸侯见其事之末矣　汪氏克寛曰昭二十五年输王粟不书以诸侯归粟于王常事也襄三十年防澶渊谋更宋之所丧而归其财则书曰宋灾故以宋灾归财非所当急也此年诸侯归粟于蔡而不书诸侯以不能救蔡之难徒归粟于蔡耳故略言之与城楚丘戍陈同义或以爲诸侯归粟合先王之制而春秋书归以美之过矣苟以书归皆爲美辞则归舍且赗亦可以爲美乎案公谷以爲诸侯归粟杜预注左氏以爲鲁归粟二说不同孔氏颖逹曰诸侯或亦归之未尝谓公谷之必无所据也盖晋以伯令行于同盟而鲁与诸侯皆奉命焉经书鲁事而诸侯亦在其内也三传故可竝存】
　　于越入呉
　　左传【越入呉呉在楚也】
　　集说【杜氏预曰于发声也　孔氏颖逹曰公羊传云于越者何越者何于越者未能以其名通也越者能以其名通也其意言越与于越立文不同事有襃贬左氏无此义越言有此发声史官或正其名或从其俗越与于越史异辞无义例　陈氏傅良曰向曰越人今曰于越复从其旧号也呉楚争而后越入中国昭五年常夀过始见于经而亟称人后三十年而入呉不复称人矣　李氏廉曰刘氏曰于越者其自称者也越者中国称之者也考之经文入呉败呉皆越人来告故书于越呉伐越则呉来告也故止书越刘说爲合　汪氏克寛曰汲冢周书王防篇有东越于越或当时之所称欤】
　　六月丙申季孙意如卒
　　左传【六月季平子行东野还未至丙申卒于房阳虎将以璵璠敛仲梁懐弗与曰改歩改玉阳虎欲逐之告公山不狃不狃曰彼爲君也子何怨焉既葬桓子行东野及费子泄爲费宰逆劳于郊桓子敬之劳仲梁懐仲梁懐弗敬子泄怒谓阳虎子行之乎】
　　【东野杜注季氏邑盖东野及房皆近费之地】
　　胡传【内大夫有罪见讨则不书卒公子翚是也仲遂杀恶及视罪与翚同而书卒者以事之变卒之也意如何以书卒见定公不讨逐君之贼以爲大夫全始终之礼也定虽受国于季氏苟有叔孙婼之见不赏私劳致辟意如以明君臣之义则三纲可正公室彊矣今苟于利而忘其雠三纲灭公室益侵陪臣执命宜矣故意如书卒主人习其读而问其传则未知己之有罪焉尔】
　　集说【刘氏敞曰意如逐君死何以卒之或曰定之大夫也或曰不嫌也有待贬絶而罪恶见者贬絶以见罪恶也有不待贬絶而罪恶见者不贬絶以见罪恶也又曰使定公诚能明君臣之义不赏私劳讨先君之贼致季氏之诛则意如不免矣故虽逆取而顺守之犹贤乎已今一不然苟于利而忘其辱幸于祸而忘其雠谓意如定之大夫也不亦宜乎　杜氏谔曰于桓公之年书公子翚所以贬桓公也于宣公之年书公子遂所以讥宣公也于此年书季孙意如卒所以疾定公也　家氏翁曰翚之死不书遂之死去族意如卒之以常礼何哉曰志定公不能爲君兄讨贼而遇意如加厚也桓宣预闻乎弑故不以讨贼责之定公虽不预闻乎逐君而懐贼臣之私遇所以饰其终者厚于他人故卒意如以大夫之常不贬之贬也】
　　秋七月壬子叔孙不敢卒
　　集说【季氏本曰季平子叔孙成子卒桓子武叔皆稚弱国命爲阳虎所执矣】
