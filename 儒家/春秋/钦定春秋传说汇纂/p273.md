<!-- { "loadSidebar": true } -->
　　集说【孔氏颖逹曰论语录此事与此小异彼云沐浴而朝此云齐而请彼云公曰告夫三子此云公曰子吿季孙礼齐必沐浴三子季孙为长各记其一故不同耳彼扵退而吿人之下又云之三子告此无文者是史官所录记其与君言耳退后别吿三子唯弟子知之史官不见其吿故传无文也　程子曰以鲁之众加齐之半此非孔子之言诚若此言是以力不以义也若孔子之志必正明其罪上吿天子下告方伯而率与国以讨之至于所以胜齐者孔子之余事也岂计鲁人之众寡哉】
　　秋晋赵鞅帅师伐衞
　　八月辛丑仲孙何忌卒
　　左传【初孟孺子泄将圉马于成成宰公孙宿不受曰孟孙为成之病不圉马焉孺子怒袭成从者不得入乃反成有司使孺子鞭之秋八月辛丑孟懿子卒成人奔丧弗内袒免哭于衢聴共弗许惧不归】
　　冬陈宗竖自楚复入于陈陈人杀之
　　陈辕买出奔楚
　　有星孛
　　饥
　　十有五年春王正月成叛
　　左传【十五年春成叛于齐武伯伐成不克遂城输夏楚子西子期伐吴及桐汭陈侯使公孙贞子吊焉及良而卒将以尸入吴子使大宰嚭劳且辞曰以水潦之不时无乃廪然陨大夫之尸以重寡君之忧寡君敢辞上介芋尹盖对曰寡君闻楚为不道荐伐吴国灭厥民人寡君使盖备使吊君之下吏无禄使人逢天之慼大命陨队絶世于良废日共积一日迁次今君命逆使人曰无以尸造于门是我寡君之命委于草莽也且臣闻之曰事死如生礼也于是乎有朝聘而终以尸将事之礼又有朝聘而遭丧之礼若不以尸将命是遭丧而还也无乃不可乎以礼防民犹或逾之今大夫曰死而弃之是弃礼也其何以为诸侯主先民有言曰无秽虐士备使奉尸将命苟我寡君之命逹于君所虽陨于深渊则天命也非君与涉人之过也吴人内之　秋齐陈瓘如楚过衞仲由见之曰天或者以陈氏为斧斤既斲防公室而他人有之不可知也其使终飨之亦不可知也若善鲁以待时不亦可乎何必恶焉子玉曰然吾受命矣子使吿我弟】
　　【桐汭杜注宣城广徳县西南有桐水出白石山西北入丹阳湖　良杜注吴地】
　　夏五月齐高无防出奔北燕
　　郑伯伐宋
　　秋八月大雩
　　晋赵鞅帅师伐衞
　　冬晋侯伐郑
　　及齐平
　　左传【冬及齐平子服景伯如齐子赣为介见公孙成曰人皆臣人而有背人之心况齐人虽为子役其有不贰乎子周公之孙也多飨大利犹思不义利不可得而防宗国将焉用之成曰善哉吾不早闻命陈成子馆客曰寡君使恒吿曰寡人愿事君如事衞君景伯揖子赣而进之对曰寡君之愿也昔晋人伐衞齐为衞故伐晋冠氏防车五百因与衞地自济以西禚媚杏以南书社五百吴人加敝邑以乱齐因其病取讙与阐寡君是以寒心若得视衞君之事君也则固所愿也成子病之乃归成公孙宿以其兵甲入于嬴　衞孔圉取大子蒯聩之姊生悝孔氏之竖浑良夫长而美孔文子卒通于内大子在戚孔姬使之焉大子与之言曰苟使我入获国服冕乗轩三死无与与之盟为请于伯姬闰月良夫与大子入舎于孔氏之外圃昏二人防衣而乘寺人罗御如孔氏孔氏之老栾宁问之称姻妾以吿遂入适伯姬氏既食孔伯姬杖戈而先大子与五人介舆豭从之廹孔悝于厠彊盟之遂刼以登台栾宁将饮酒炙未熟闻乱使吿季子召获驾乗车行爵食炙奉衞侯辄来奔季子将入遇子羔将出曰门已闭矣季子曰吾姑至焉子羔曰弗及不践其难季子曰食焉不辟其难子羔遂出子路入及门公孙敢门焉曰无入为也季子曰是公孙也求利焉而逃其难由不然利其禄必救其患有使者出乃入曰大子焉用孔悝虽杀之必或继之且曰大子无勇若燔台半必舎孔叔大子阃之惧下石乞孟黡敌子路以戈击之防缨子路曰君子死冠不免结缨而死孔子闻衞乱曰柴也其来由也死矣孔悝立庄公庄公害故政欲尽去之先谓司徒瞒成曰寡人离病于外久矣子请亦尝之归吿褚师比欲与之伐公不果】
　　【冠氏杜注阳平馆陶县】
　　衞公孟彄出奔齐
　　十有六年春王正月己卯衞世子蒯聩自戚入于衞衞侯辄来奔
　　二月衞子还成出奔宋
　　左传【十六年春瞒成褚师比出奔宋衞侯使鄢武子吿于周曰蒯聩得罪于君父君母逋窜于晋晋以王室之故不弃兄弟寘诸河上天诱其衷获嗣守封焉使下臣肸敢吿执事王使单平公对曰肸以嘉命来告余一人往谓叔父余嘉乃成世复尔禄次敬之哉方天之休弗敬弗休悔其可追】
　　夏四月己丑孔丘卒
　　左传【公诔之曰旻天不吊不憖遗一老俾屛余一人以在位茕茕余在疚呜呼哀哉尼父无自律子赣曰君其不没于鲁乎夫子之言曰礼失则昬名失则愆失志为昏失所为愆生不能用死而诔之非礼也称一人非名也君两失之】
　　集说【杜氏预曰仲尼既吿老去位犹书卒者鲁之君臣宗其圣徳殊而异之鲁襄二十二年生至今七十三也四月十八日乙丑无己丑己丑五月十二日日月必有误　陆氏徳明曰孔子作春秋终于获麟之一句公羊谷梁经是也弟子欲记圣师之卒故采鲁史记以续夫子之经而终于此丘明因随而作终于哀公从此以下无复经矣】
　　左传【六月衞侯饮孔悝酒于平阳重酬之大夫皆有纳焉醉而送之夜半而遣之载伯姬于平阳而行及西门使贰车反祏于西圃子伯季子初为孔氏臣新登于公请追之遇载祏者杀而乗其车许公为反祏遇之曰与不仁人争明无不胜必使先射射三发皆远许为许为射之殪或以其车从得祏于槖中孔悝出奔宋　楚大子防之遇谗也自城父奔宋又辟华氏之乱于郑郑人甚善之又适晋与晋人谋袭郑乃求复焉郑人复之如初晋人使谍于子木请行而期焉子木暴虐于其私邑邑人诉之郑人省之得晋谍焉遂杀子木其子曰胜在吴子西欲召之叶公曰吾闻胜也诈而乱无乃害乎子西曰吾闻胜也信而勇不为不利舎诸边竟使衞藩焉叶公曰周仁之谓信率义之谓勇吾闻胜也好复言而求死士殆有私乎复言非信也期死非勇也子必悔之弗从召之使处吴竟为白公请伐郑子西曰楚未节也不然吾不忘也他日又请许之未起师晋人伐郑楚救之与之盟胜怒曰郑人在此雠不远矣胜自厉劒子期之子平见之曰王孙何自厉也曰胜以直闻不告女庸为直乎将以杀尔父平以吿子西子西曰胜如卵余翼而长之楚国第我死令尹司马非胜而谁胜闻之曰令尹之狂也得死乃非我子西不悛胜谓石乞曰王与二卿士皆五百人当之则可矣乞曰不可得也曰市南有熊宜僚者若得之可以当五百人矣乃从白公而见之与之言说吿之故辞承之以劒不动胜曰不为利谄不为威惕不泄人言以求媚者去之吴人伐慎白公败之请以战备献许之遂作乱秋七月杀子西子期于朝而刼惠王子西以袂掩面而死子期曰昔者吾以力事君不可以弗终抉豫章以杀人而后死石乞曰焚库弑王不然不济白公曰不可弑王不祥焚库无聚将何以守矣乞曰有楚国而治其民以敬事神可以得祥且有聚矣何患弗从叶公在蔡方城之外皆曰可以入矣子髙曰吾闻之以险徼幸者其求无餍偏重必离闻其杀齐管修也而后入白公欲以子闾为王子闾不可遂刼以兵子闾曰王孙若安靖楚国匡正王室而后庇焉啓之愿也敢不聴从若将专利以倾王室不顾楚国有死不能遂杀之而以王如髙府石乞尹门圉公阳穴宫负王以如昭夫人之宫叶公亦至及北门或遇之曰君胡不胄国人望君如望慈父母焉盗贼之矢若伤君是絶民望也若之何不胄乃胄而进又遇一人曰君胡胄国人望君如望嵗焉日日以防若见君面是得艾也民知不死其亦夫有奋心犹将旌君以徇于国而又掩面以絶民望不亦甚乎乃免胄而进遇箴尹固帅其属将与白公子髙曰微二子者楚不国矣弃徳従贼其可保乎乃从叶公使与国人以攻白公白公奔山而缢其徒微之生枸石乞而问白公之死焉对曰余知其死所而长者使余勿言曰不言将烹乞曰此事克则为卿不克则烹固其所也何害乃烹石乞王孙燕奔頯黄氏沈诸梁兼二事国宁乃使宁为令尹使寛为司马而老于叶】
　　【平阳杜注东郡燕县东北有平阳亭今直大名府滑县东南有韦城韦城南有平阳城亦曰平阳亭水经注云廪延南故城即平阳亭是也　白杜注楚邑汝阴襃信县西南有白亭　愼杜注汝隂愼县也今江南凤阳府颍上县西北有愼城水经注云颍水经愼县故城是其地　頯黄杜注吴地在今宁国府境】
　　集说【甘氏雨曰子髙于白公之未乱也知其不可近及其既乱也奉兵而入罪人斯得而楚国以定可以言知矣使叶公因惠王之复而身为令尹以行楚国之政楚岂有间言哉追念子西子期之功以其子为令尹司马而身老于叶有存国之劳而不享有国之利于是可以言仁矣】
　　左传【衞侯占梦嬖人求酒于大叔僖子不得与卜人比而告公曰君有大臣在西南隅弗去惧害乃逐大叔遗遗奔晋　衞侯谓浑良夫曰吾继先君而不得其器若之何良夫代执火者而言曰疾与亡君皆君之子也召之而择材焉可也若不材器可得也竖告大子大子使五人舆豭従已刼公而彊盟之且请杀良夫公曰其盟免三死曰请三之后有罪杀之公曰诺哉】
