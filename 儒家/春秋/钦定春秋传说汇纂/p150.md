<!-- { "loadSidebar": true } -->
　　【得妄有损益王制变礼易乐者为不从不从者君流故祭毕闻大夫卒则宜废绎当祭而涖事大夫卒则宜去乐一失一得史皆书之明礼乐王者一代之定制虽有大故不敢輙变以谨亡失之渐也案遂诚有罪宣公既以大臣任之则宜待以大臣之礼戴记谓卿卒不绎乃遂卒而犹绎故圣人书以讥之也杜氏预以万为舞名无干舞籥舞之别公羊以万为干舞籥为籥舞则文武分焉二説不同孔氏颖达诗疏从郑笺以万舞为干舞而此条则依违其间未有定解今观隐五年考仲子之宫将万焉公问羽数则万兼文武舞明矣妇人之庙岂得专用武舞乎毛氏诗传以干羽为万舞吕氏祖谦以万为文武二舞之总名朱子亦用其説则公羊非也今故删之】
　　戊子夫人嬴氏薨【公谷作熊氏】
　　胡传【敬嬴文公妾也何以称夫人自成风闻季友之繇事友而属其子及僖公得国立以为夫人于是乎嫡妾乱矣春秋于风氏凡始卒四贬之则禘于大庙秦人归襚荣叔含赗召伯防葬去其姓氏不称夫人王再书而无天是也敬嬴又嬖私事襄仲而属宣公不待致于大庙援例以立则从同同而无贬矣其意若曰以义起礼为可继苟出于私情而非义后虽欲正可若何】
　　集説【啖氏助曰成风之后妾母皆僭用夫人礼故亦书薨以着其非　赵氏匡曰公谷并云熊氏又諡为顷据理顷为恶諡不应公母加恶諡当从左氏为敬嬴　赵氏鹏飞曰文四年书逆妇姜于齐十八年书夫人姜氏归于齐则文之夫人既絶矣而宣元年书遂以夫人妇姜至自齐妇者有姑之称姜氏已絶妇安得姑所谓姑者嬴氏也宣公杀太子絶嫡母而奉妾母盖自元年已然矣其私事襄仲杀恶及视絶嫡夫人皆嬴氏之谋则嬴氏盖鲁之元恶欤故圣人于元年书妇姜则见其以妾为姑而于此复书夫人嬴氏卒则宣以妾母为夫人而妾母专政之罪于是着见矣　家氏翁曰哀姜淫乱与庆父同弑二君齐桓讨而杀之僖于是尊其母成风为夫人以配其父此僭也然非哀姜不终则僖亦未敢遽如此今敬嬴之事则异于是嬴以嬖妾私事襄仲弑子赤立宣公逐嫡母归齐而已僭夫人之位出姜无罪为贼臣悖妾所逐不得与哀姜同例嬴与其子弑君逐母僭号夫人亦不得与成风偶使遇齐桓则敬嬴襄仲皆当比而诛戮王室不竞列国无伯得以肆行无忌孰知天道祸盈至是八年仲使齐死于路后八日嬴陨于鲁与哀姜庆父先后即诛其事相类但有天讨人刑之异耳　汪氏克寛曰春秋既书夫人姜氏薨于夷又书夫人风氏薨则知哀姜为庄公夫人而成风乃妾也既书夫人姜氏归于齐又书夫人嬴氏薨则知出姜为文公夫人而敬嬴乃妾也直书于防读者比事以考之虽微传而嫡妾之分明矣】
　　晋师白狄伐秦【白狄始见经】
　　左传【春白狄及晋平夏会晋伐秦晋人获秦谍杀诸绛市六日而苏】
　　胡传【秦人之怨起自侵崇其曲在晋责已可也既不知自反释怨修睦以补前过已可咎矣乃复兴师动众会狄以伐之直书于防贬自见矣】
　　集説【髙氏闶曰殽之役书及姜戎此不言及者以传考之白狄为主也　家氏翁曰秦晋息兵赵穿兴伐崇之师致秦复加兵于晋赵盾不知自反乃率白狄伐秦春秋不与也　李氏廉曰晋絶秦书曰白狄及君同州君之仇讐而我之昏姻也晋与秦自侵崇起衅七年而未已晋昏狄而结以伐秦其罪大矣故自此至成十三年吕相絶秦皆连兵之事秦康共晋襄灵之后晋成秦桓之交兵又始于此案秦晋争伐不已而荆楚彊盛之势成矣此下即书楚人灭舒蓼比事以观其意自见】
　　楚人灭舒蓼【公作舒鄝　舒蓼杜注二国名孔氏颖达曰二国传写之误当云一国今江南庐州府庐江县西故舒城是也】
　　左传【楚为众舒叛故伐舒蓼灭之楚子疆之及滑汭盟吴越而还】
　　【滑杜注水名当在今江南庐州府东境　吴杜注吴国今吴郡孔氏颖达曰谱云吴姬姓周大王之子大伯仲雍之后隋改苏州宋置平江郡陞平江府元改府为路明曰苏州府今仍之　越杜注越国今会稽山隂县孔氏颖达曰越姒姓其先夏后少康之庶子也封于会稽自号于越隋置吴州寻改越州宋髙宗陞为绍兴府今仍之】
　　胡传【楚人疆舒蓼及滑汭盟吴越势益彊大经斯世者当以为惧而不可忽则圣人之意也】集説【赵氏鹏飞曰舒同宗而异国故得谓之羣舒杜氏以舒蓼为二国疎矣舒庸舒鸠岂亦两国乎】
　　秋七月甲子日有食之既
　　集説【何氏休曰是后楚庄王围宋析骸易子伐郑胜晋郑伯肉袒晋大败于邲　陆氏九渊曰春秋日食三十六而食之既者三日之食与食之深浅皆歴家所能知是盖有数疑若不为变也然天人之际实相感通虽有其数亦有其道昔之圣人未尝不因天变以自治洊雷震君子以恐惧脩省君子无终食之间违仁造次必于是顚沛必于是所以修其身者素矣然洊震之时必因以恐惧修省此君子所以无失德而尽事天之道也况日月之眚见于上乎遇灾而惧侧身修行欲销去之此宣王之所以中兴也知天灾有可销去之理则无疑于天人之际而知所以自求多福矣日者阳也阳为君为父苟有食之斯为变矣食至于既变又大矣言日不言朔食不在朔也日之食必在朔食不在朔厯差也】
　　附録左传【晋胥克有蛊疾郤缺为政秋废胥克使赵朔佐下军】
　　冬十月己丑葬我小君敬嬴【敬嬴公谷作顷熊】
　　左传【冬葬敬嬴旱无麻始用葛茀】
　　胡传【成风薨以夫人葬以小君将祔于庙而始有二夫人也则四贬之以正其事今敬嬴亦薨以夫人葬以小君使祔于庙无贬以正之从同同可也而于宣公元年即以所逆穆姜妇之何也曰妇有姑之辞见敬嬴遂以子贵援例而亟立为夫人也僖公享国八年然后致成风而敬嬴之亟也虽云援例鲁君臣之责亦可知矣无贬而书法若此者犹桓宣弑君而书即位尔】
　　集説【范氏甯曰宣公立妾母为夫人君以夫人礼卒葬也故主书者不得不以为夫人义与成风同陆氏九渊曰襄仲杀大子恶敬嬴为之也敬嬴非嫡而薨以夫人葬以小君鲁君臣之责深矣春秋作】
　　【而乱臣贼子惧盖为是也　吴氏澂曰僖宣襄昭四妾母羣臣皆逢君之意而尊为夫人也】
　　雨不克葬庚寅日中而克葬
　　公羊【顷熊者何宣公之母也而者何难也乃者何难也曷为或言而或言乃乃难乎而也】谷梁【葬既有日不为雨止礼也雨不克葬丧不以制也而缓辞也足乎日之辞也】
　　胡传【敬嬴以其子宣公属诸襄仲杀大子及其母弟虽假手于仲实敬嬴之谋也经书子赤卒夫人姜氏归于齐其文无贬而读者有伤切之意焉则以秉彝不可灭也传谓哭而过市市人皆哭敬嬴逆天理拂人心之状惨矣其于终事雨不克葬着咎征焉而谓无天道乎此皆直书以见人心与天理之不可诬者也夫丧事即逺有进无退浴于中霤饭于牖下小敛于戸内大敛于阼阶殡于客位迁于庙祖于庭塴于墓以吊賔则其退有节以虞事则其祭有时不为雨止礼也雨不克葬丧不以制也或曰卜葬先逺日所以避不懐也诸侯相朝与旅见天子入门而雨霑服失容则废矧送终大事人情所不忍遽者反可冒雨不待成礼而葬乎潦车载簑笠士丧礼也有国家者乃不能为雨备何也且公庭之于墓次其礼意固不同矣不得不可以为悦无财不可以为悦得之为有财古之人皆用焉而不能为之备是俭其亲也不亦薄乎故谷梁子曰雨不克葬丧不以制也厚葬古人之所戒而墨之治丧也以薄又君子之所不与故丧事以制春秋之防也】
　　集説【何氏休曰言乃者内而深言而者外而浅下昃日昳久故言乃雨不克葬者为不得行葬礼范氏甯曰徐邈曰案经文是己丑之日葬丧既出而遇雨若未及己丑而却期无为逆书此日葬礼丧事有进无退又士丧礼有潦车载簑笠则人君之张设固兼备矣礼先迁柩于庙其明昧爽而引既及葬日之晨则祖行遣奠之礼设矣故虽雨犹终事不敢停柩久次　孙氏复曰敬諡嬴姓雨不克葬讥无备也葬旣有日不为雨止经言己丑葬我小君敬嬴雨不克葬是己丑之日丧既行而遇雨也且雨之迟久不可得而知设若浃日弥月其可停柩路次不行乎案礼平旦而葬日中而虞此言庚寅日中而克葬葬之无备可知也　孙氏觉曰孔子葬母雨壊其墓门人修之孔子不乐老助葬日食而止既明而后行盖雨则常有可以前备而日食非常不可预知也春秋书雨不克葬盖讥之也　汪氏克寛曰礼记孔氏正义云在庙未发之时庶人及卿大夫亦得为雨止若其已发在路及葬则不为雨止其人君在庙及在路及葬皆为雨止今考此年上书葬我小君敬嬴而下书雨不克葬则及葬而雨也苟在庙未发则当云庚寅葬而不云己丑葬矣季文子适晋而求遭丧之礼以行宣公曷乃不豫备遇雨之具乎谷梁讥不克葬而左氏以为得礼近世名儒亦有讲于此者有谓雨而无害于力役者虽葬可也其或天变骇异雨甚水至不可以即土汲汲焉葬反为不可追之悔则左氏之説亦未为失然权二者之宜在乎孝子慈孙之诚敬何如耳春秋之书将以垂法于后国君之葬宜无所不备以雨故不克葬明日乃克葬谓之无贬不可也　张氏溥曰孝子事亲莫大乎葬礼庶人葬不为雨止岂国君而独无备乎冬有母丧明年春即如齐朝会其哀心之微也久矣】
　　【案雨不克葬当从谷梁丧不以制之説左氏以为礼又谓礼卜葬先逺日辟不懐也非也卜葬当先逺日以见懐亲之情既卜而葬矣乃以丧制不备而失其所卜之吉不怀莫大焉何礼之有】
　　城平阳【平阳杜注泰山有平阳县今山东济南府新泰县西北四里平阳故城是也】
　　集説【髙氏闶曰惧晋故也方举大丧又城平阳重困民力也　陆氏九渊曰宣公葬母不能为雨备不易时而遽兴土工罪不可逃矣　赵氏鹏飞曰左氏曰书时也且左氏例水昏正而栽水昏正夏之十月非周之十月也今见书十月遂谓之时是不识夏周正朔之异也　李氏廉曰城平阳三传皆无説岂非黑壤既归鲁仍事齐故城邑以备晋乎】
　　楚师伐陈
　　左传【陈及晋平楚师伐陈取成而还】
　　集説【髙氏闶曰陈以晋衞见侵复弃楚而从晋故楚以为讨然晋不能救陈陈遂复即楚　陆氏九渊曰前年晋衞侵陈以其即楚之故至是楚始伐之是楚未能尽得志于陈也楚子陆浑之役观兵周疆问鼎轻重是年疆舒蓼及于滑汭盟吴越而还其彊至矣然犹未尽得志于陈郑之间当是时使晋国之君臣能恐惧自治明其政令何遽不能遏其锋哉赵氏鹏飞曰舒蓼楚之与国也无罪而见灭宜陈之惧而叛楚也然晋成亦无足依者故楚师伐陈而复为楚焉扈之会陈侯不在既而荀林父伐陈则今日之师楚复得陈矣呜呼陈不幸而当晋楚之冲使有桓文之君则陈固不乐从楚也彼晋成庸庸耳何足以宗诸侯而抗楚乎宜陈之不能自固而复为楚也汪氏克寛曰书师书伐所以着楚之彊而伤晋伯之不振也】
　　【辛定王酉七年】九年【晋成七年齐惠九年衞成三十五年蔡文十二年郑襄五年曹文十八年陈灵十四年桓三十七年宋文十一年秦桓五年楚庄十四年】
　　春王正月公如齐
　　集説【范氏甯曰有母之丧而行朝会非礼　孙氏复曰公有母丧而逺朝彊齐公之无哀也甚矣】
　　公至自齐
　　夏仲孙蔑如京师
　　左传【春王使来征聘夏孟献子聘于周王以为有礼厚贿之】
