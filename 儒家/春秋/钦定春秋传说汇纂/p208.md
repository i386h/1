<!-- { "loadSidebar": true } -->
　　公羊【衞杀其大夫甯喜则衞侯之弟鱄曷为出奔晋为杀甯喜出奔也曷为为杀甯喜出奔衞甯殖与孙林父逐衞侯而立公孙剽甯殖病将死谓喜曰黜公者非吾意也孙氏为之我即死女能固纳公乎喜曰诺甯殖死喜立为大夫使人谓献公曰黜公者非甯氏也孙氏为之吾欲纳公何如献公曰子苟纳我吾请与子盟喜曰无所用盟请使公子鱄约之献公谓公子鱄曰甯氏将纳我吾欲与之盟其言曰无所用盟请使公子鱄约之子固为我与之约矣公子鱄辞曰夫负覊絷执鈇锧从君东西南北则是臣仆庻孽之事也若夫约言为信则非臣仆庶孽之所敢与也献公怒曰黜我者非甯氏与孙氏凡在尔公子鱄不得已而与之约已约归至杀甯喜公子鱄挈其妻子而去之将济于河挈其妻子而与之盟曰苟有履衞地食卫粟者昧雉彼视】
　　谷梁【専其曰弟何也専有是信者君赂不入乎喜而杀喜是君不直乎喜也故出奔晋织絇邯郸终身不言衞専之去合乎春秋】
　　胡传【卫侯之入使鱄与甯喜约言既杀甯喜鱄病失言遂出奔晋其称弟罪卫侯也】
　　集说【赵氏鹏飞曰鱄不曰公子而书衞侯之弟非鱄不弟衞侯不能弟也　家氏翁曰鱄始衔其君兄之命以与甯喜约固许之以专衞国之政今以其专而杀之在衞献为食言鱄自以失信于死者逃其兄而去之夫鱄衞献之母弟也献非鱄不得返国今甫奠于位而不能安鱄之身献之不友甚矣书卫侯之弟讥不友也　王氏樵曰今案书弟罪衞侯也书鱄出奔于杀大夫甯喜之后见鱄为甯喜出奔亦以罪鱄也衞侯无君兄之道杀喜不以其罪使鱄至于出奔其罪昭矣其罪鱄奈何曰信近于义言可复也已虽急纳其兄不思剽既立矣为复之道欲两得而无害则何地以寘剽甯喜不愿盟而愿得子鲜之一言重其义也欲坚其意岂无君臣之大义可指陈以感动而乃从献公政由甯氏祭则寡人之云乎此信之不义言之必不可复者也而子鲜为之杀甯喜者固政由甯氏之一言也夫言必信行必果而不唯义之所在未有不至于贼者也重于失信而不知兄弟之恩之尤重也不忍负甯氏而不知君之尤不离也为子鲜者初决于出以感悟献公可也公再三止之则可止矣夫亦念国之无人公之无恒也而与太叔仪竭力以辅之劝公以立甯氏之后则亦无负于喜矣乃决于自絶止使者而盟于河终身不向衞国而坐不已甚乎】
　　【案甯喜纳衎所信者鱄也衎入而杀喜鱄自以失信避兄而奔先儒多予之者独王氏樵以为信不近义必至于败而兄弟之恩不宜决于自絶则鱄亦不得为无过也糓梁谓与谋弑君则其说刻矣故竝存王氏樵说而删节谷梁】
　　秋七月辛巳豹及诸侯之大夫盟于宋
　　左传【辛巳将盟于宋西门之外楚人衷甲伯州犂曰合诸侯之师以为不信无乃不可乎夫诸侯望信于楚是以来服若不信是弃其所以服诸侯也固请释甲子木曰晋楚无信久矣事利而已苟得志焉焉用有信太宰退告人曰令尹将死矣不及三年求逞志而弃信志将逞乎志以言言以出信信以立志参以定之信亡何以及三赵孟患楚衷甲以告叔向叔向曰何害也匹夫一为不信犹不可单毙其死若合诸侯之卿以为不信必不捷矣食言者不病非子之患也夫以信召人而以僭济之必莫之与也安能害我且吾因宋以守病则夫能致死与宋致死虽倍楚可也子何惧焉又不及是曰弭兵以召诸侯而称兵以害我吾庸多矣非所患也季武子使谓叔孙以公命曰视邾滕既而齐人请邾宋人请滕皆不与盟叔孙曰邾滕人之私也我列国也何故视之宋衞吾匹也乃盟晋楚争先晋人曰晋固为诸侯盟主未有先晋者也楚人曰子言晋楚匹也若晋常先是楚弱也且晋楚狎主诸侯之盟也久矣岂专在晋叔向谓赵孟曰诸侯归晋之徳只非归其尸盟也子务徳无争先且诸侯盟小国固必有尸盟者楚为晋细不亦可乎乃先楚人书先晋晋有信也壬午宋公兼享晋楚之大夫赵孟为客子木与之言弗能对使叔向侍言焉子木亦不能对也乙酉宋公及诸侯之大夫盟于蒙门之外子木问于赵孟曰范武子之徳何如对曰夫子之家事治言于晋国无隠情其祝史陈信于鬼神无愧辞子木归以语王王曰尚矣哉能歆神人宜其光辅五君以为盟主也子木又语王曰宜晋之伯也有叔向以佐其卿楚无以当之不可与争晋荀盈遂如楚涖盟郑伯享赵孟于垂陇子展伯有子西子产子大叔二子石从赵孟曰七子从君以宠武也请皆赋以卒君贶武亦以观七子之志子展赋草虫赵孟曰善哉民之主也抑武也不足以当之伯有赋鹑之贲贲赵孟曰牀笫之言不逾阈况在野乎非使人之所得闻也子西赋黍苖之四章赵孟曰寡君在武何能焉子产赋隰桑赵孟曰武请受其卒章子太叔赋野有蔓草赵孟曰吾子之惠也印段赋蟋蟀赵孟曰善哉保家之主也吾有望矣公孙段赋桑扈赵孟曰匪交匪敖福将焉徃若保是言也欲辞福禄得乎卒享文子告叔向曰伯有将为戮矣诗以言志志诬其上而公怨之以为賔荣其能久乎幸而后亡叔向曰然已侈所谓不及五稔者夫子之谓矣文子曰其余皆叹世之主也子展其后亡者也在上不忘降印氏其次也乐而不荒乐以安民不淫以使之后亡不亦可乎宋左师请赏曰请免死之邑公与之邑六十以示子罕子罕曰凡诸侯小国晋楚所以兵威之畏而后上下慈和慈和而后能安靖其国家以事大国所以存也无威则骄骄则乱生乱生必灭所以亡也天生五材民竝用之废一不可谁能去兵兵之设久矣所以威不轨而昭文徳也圣人以兴乱人以废废兴存亡昏明之术皆兵之由也而子求去之不亦诬乎以诬道蔽诸侯罪莫大焉纵无大讨而又求赏无厌之甚也削而投之左师辞邑向氏欲攻司城左师曰我将亡夫子存我徳莫大焉又可攻乎君子曰彼己之子邦之司直乐喜之谓乎何以恤我我其收之向戌之谓乎】
　　【蒙门杜注宋城门】
　　胡【此一地也曷爲再言宋书之重词之其中必有大美恶焉宋之盟合左师欲弭诸侯之兵以爲名而楚屈建请晋楚之从交相见自是列国诸侯南向而朝楚及申之防大合十有一国之众而用齐桓召陵之礼宋左师郑子产皆献礼焉宋世子佐以后至遂辞而不见伐吴灭赖无敢违者自宋之盟始也故防盟同地而再言宋者贬之也】
　　集说【刘氏敞曰此乃一事再见者前目而后凡耳何谓殆诸侯乎且石恶名恶耳行未必恶也公羊之说非也称诸侯者常文耳不称诸侯者变文也又豹不氏乃一事再见卒名之例不以是为恭也谷梁之说亦非也蔡许失位左氏贬之今鲁欲自同人之私失位甚矣且命出季氏而曰不可违何哉左氏违命不书族之说尤非也　陈氏傅良曰自宋以来晋不专主盟矣虢之盟读旧书加于牲上而已至鄟陵则齐主诸侯至皋鼬则鲁及诸侯晋之不足以主夏盟自宋始宋之盟赵武之偷也　郑氏玉曰湨梁之防诸侯皆在而书大夫不书诸侯之大夫宋之防诸侯不在而书诸侯之大夫盖诸侯在会大夫盟人犹知为诸侯之大夫也故不书诸侯以罪其臣诸侯不在会而大夫盟人安知为诸侯之大夫故书诸侯以存其君　李氏廉曰楚之争伯常始于宋而楚之分伯亦成于宋其争伯也围宋盟宋矣然僖二十七年宋之盟无嫌于宋与春秋犹恕宋也至宣十五年宋楚爲平已开天下南北之变矣故以贬词书未防而成十二年华元克合晋楚之成于是晋楚分伯之防啓于宋矣春秋讳而不书盖有以也至是向戌以弭兵为名驱列国之诸侯而交见于楚廷宋其春秋之罪人欤春秋两书宋爲地主以首祸罪宋也　汪氏克寛曰说者称于宋弭兵盖是时晋楚皆怠于出师是以偶有六七年之安靖然楚人衷甲苟非伯州犂之言则赵孟爲宋襄之执矣况鲁帅师而取郓晋帅师而败狄兵亦未尝戢也楚围旣读旧书未防簒国大合诸侯伐吴灭赖安在其能弭兵也哉　季氏本曰豹不氏一事再见也地以宋宋亦与焉盖向戌也向戌以晋霸无爲则宋受楚患故爲弭兵之说晋楚之从交相见焉自是诸侯南向朝楚而楚亦自主会于申其势益强矣　王氏樵曰鄢陵之败郑叛吴兴楚少懦矣而悼公之亡晋亦不在诸侯故二十五年赵武告穆叔有自今以徃兵其少弭之语然则合和南北以苟数年之无事晋楚之同心也吴乘其后奔命不暇楚非昔日之楚矣使诚欲劫盟岂先使晋知之盖形我而使我惧则可以获所求耳是以欲晋楚之从交相见则许之争长则让之一一不较赵武叔向如婴儿寄玩于人之股掌乃曰弭兵以召诸侯而称兵以害我吾庸多矣非所患也诸侯归晋之徳只非归其尸盟也虚为大语耳孔子相夹谷之防以爲有文事必有武备圣人之制事待人盖如此赵武信楚而以藩爲军使楚乘其无备虽左还入于宋不亦晚乎】
　　附录左传【齐崔杼生成及彊而寡娶东郭姜生明东郭姜以孤入曰棠无咎与东郭偃相崔氏崔成有疾而废之而立明成请老于崔崔子许之偃与无咎弗子曰崔宗邑也必在宗主成与彊怒将杀之告庆封曰夫子之身亦子所知也唯无咎与偃是从父兄莫得进矣大恐害夫子敢以告庆封曰子姑退吾图之告卢蒲嫳卢蒲嫳曰彼君之雠也天或者将弃彼矣彼实家乱子何病焉崔之薄庆之厚也他日又告庆封曰苟利夫子必去之难吾助女九月庚辰崔成崔彊杀东郭偃棠无咎于崔氏之朝崔子怒而出其众皆逃求人使驾不得使圉人驾寺人御而出且曰崔氏有福止余犹可遂见庆封庆封曰崔庆一也是何敢然请爲子讨之使卢蒲嫳帅甲以攻崔氏崔氏堞其宫而守之弗克使国人助之遂灭崔氏杀成与彊而尽俘其家其妻缢嫳复命于崔子且御而归之至则无归矣乃缢崔明夜辟诸大墓辛巳崔明来奔庆封当国　楚防罢如晋涖盟晋侯享之将出赋旣醉叔向曰防氏之有后于楚国也宜哉承君命不忘敏子荡将知政矣敏以事君必能养民政其焉徃　崔氏之乱申鲜虞来奔仆赁于野以丧庄公冬楚人召之遂如楚爲右尹】
　　【崔杜注济南东朝阳县西北有崔氏城今在济南府章丘县西北二十五里俗呼古城】
　　集说【王氏爵曰春秋诸国惟楚英贤最多而爲令尹执政者皆其公族少有偾事旋卽诛死所以彊大累世而威权略无下移固其君之彊明亦其传国用人之制独善也】
　　冬十有二月乙亥朔日有食之
　　左传【十一月乙亥朔日有食之辰在申司歴过也再失闰矣】
　　集说【杜氏预曰周十一月今九月斗当建戌而在申故知再失闰也文十一年三月甲子至今年七十一岁应有二十六闰今长厯推之得二十四闰通计少再闰　孔氏颖逹曰此经言十二月而言十一月今杜以长厯推之乙亥是十一月朔非十二月也曰辰在申再失闰矣若是十二月当爲辰在亥以申为亥则是三失闰非再失也推厯与合知是而经误也】
　　【丙灵王二辰十七年】二十有八年【晋平十三年齐景三年衞献三十二年蔡景四十七年郑简二十一年曹武十年陈哀二十四年文五年宋平三十一年秦景三十二年楚康十五年吴余祭三年】
　　春无冰
　　左传【二十八年春无冰梓愼曰今兹宋郑其饥乎岁在星纪而淫于枵以有时菑隂不堪阳蛇乘龙龙宋郑之星也宋郑必饥枵虚中也枵耗名也土虚而民耗不饥何爲】
　　集说【孙氏复曰无冰时燠也　汪氏克寛曰是时襄公昏庸三家专政明年季武子取卞而襄公防不得入其纪纲纵弛可知矣　湛氏若水曰书春无冰志灾异也周之春子丑寅月也子丑之月气方寒正凿冰之时而乃无冰则爲灾异矣】
