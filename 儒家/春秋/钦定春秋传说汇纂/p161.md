<!-- { "loadSidebar": true } -->
　　集说【张氏洽曰宣两书饥一在大水之后一在螽蝝之后甚言国无蓄积而民无以生也　黄氏仲炎曰春秋书饥者凶荒之甚者也庄公二十八年大无麦禾亦饥嵗也而不言饥盖当时虽无素备然犹知告籴于齐以为凶荒之救故其民犹未至于流亡也今宣公岁饥见于再书者是其国旣无蓄积之备又无救荒之策坐视其民之饥而死尔盖必如诗所谓饥馑降丧民卒流亡孟子所谓凶年饥嵗老弱转乎沟壑壮者散而之四方者矣故春秋以饥书也呜呼使民至此乌在其为民父母哉　家氏翁曰蝝生自一时而言也饥自一嵗而言也　汪氏克寛曰据隐公再书螟桓公再大水又螽庄公三大水无麦苖大无麦木僖公不雨螽大旱文公三书歴三时不雨又螽成公大水哀公三书螽皆不书饥】
　　【戊定王十辰四年】十有六年【晋景七年齐顷六年卫穆七年蔡文十九年郑襄十二年曹宣二年陈成六年杞桓四十四年宋文十八年秦桓十二年楚庄二十一年】
　　春王正月晋人灭赤狄甲氏及留吁【甲氏留吁杜注赤狄别种案胡氏注留吁赤狄之残邑晋灭赤狄甲氏留吁遂为晋邑谓之纯留水经注云绛水经屯留故城卽故留吁国也今山西潞安府屯留县南十三里纯留故城是也】
　　左传【十六年春晋士防帅师灭赤狄甲氏及留吁铎辰三月献狄俘晋侯请于王戊申以黻冕命士会将中军且为大傅于是晋国之盗逃奔于秦羊舌职曰吾闻之禹称善人不善人远此之谓也夫诗曰战战兢兢如临深渊如履薄冰善人在上也善人在上则国无幸民谚曰民之多幸国之不幸也是无善人之谓也】
　　【铎辰杜注留吁之属当在潞安府境】
　　胡传【案左氏董是役者士防也上将主兵其称人贬辞也甲氏潞之余种留吁其残邑也伯禽征徐夷东郊旣开而止宣王伐玁狁至于太原而止武侯征戎泸服其渠帅而止必欲尽殄灭之无遗种岂仁人之心王者之事乎士会所以贬而称人也】
　　集说【杜氏预曰甲氏留吁赤狄别种晋旣灭潞氏今又幷尽其余党　高氏闶曰书及者所以别二族　薛氏季宣曰欑函之会未几而三灭狄大无信也　张氏洽曰晋自不得志于楚而一意用武于狄兼幷其地士会书人深贬之也　赵氏鹏飞曰甲氏留吁潞氏之别种也赤狄之雄曰潞氏晋旣灭之变其汚俗训其顽民岂必尽其类而灭之俾无遗种哉甲氏留吁之灭盖亦过矣　王氏贯道曰楚祸逼人晋乃贪拓地于狄以自肥规模如此其何能伯　家氏翁曰晋灭潞氏则曰讨有罪也旣灭之矣而复用师不已是必欲穷极其党类尽灭之而后己夫岂仁人之所忍为故书人以贬之楚人围宋坐视不救诿曰鞭长不及马腹又灭潞氏又灭甲氏留吁可己而不已志存乎逐利而不能赴人之急谓诸侯何】
　　夏成周宣榭火【榭公作谢火公谷作灾】
　　左传【夏成周宣榭火人火之也凡火人火曰火天火曰灾】
　　公羊【成周者何东周也成周宣谢灾何以书记灾也】
　　胡传【成周天子之东都榭者射堂之制其堂无室以便射事故凡无室者皆谓之榭贵戚擅杀大臣而天子不讨王室不复能中兴矣人火之天所以见戒乎】
　　集说【杜氏预曰传例曰人火之也成周洛阳宣榭讲武屋别在洛阳者　范氏甯曰成周东周今之洛阳宣榭宣王之榭尔雅曰室有东西厢曰庙无东西厢有室曰寝无室曰榭传例曰国曰灾邑曰火孔氏颖达曰楚语云先王之为台榭也榭不过讲军实台不过望氛祥知榭是讲武屋也成周周之下都此榭别在洛阳讲习武事则徃就之尔雅释宫云无室曰榭又云阇谓之台有木者谓之榭季廵曰台积土为之所以观望台上有屋谓之榭则榭是台上之屋居台而临观讲武故无室而歇前歇前者无壁也如今防是也　李氏尧俞曰庙不应有榭榭不应藏乐榭者讲武之所宣者其宣王之所为乎至是歴十二世王业日坏求其如宣之盛旣不可得而见而王之迹又煨烬盖痛之也　刘氏敞曰公羊曰外灾不书此何以书新周也非也谷梁曰周灾不志亦非也宋灾犹志况周灾乎来告则书耳　孙氏觉曰公谷皆云乐器之所藏榭藏乐器则何独名宣乎　黄氏仲炎曰台望氛祥榭讲军实成周之地有宣榭者兴王之遗迹也宣王承幽王之后积势衰弱于是修车马备器械南征北讨中兴王业其用武于四方则必有讲肆之所卽成周宣榭是也宣榭火兴王之迹泯矣故圣人重之而书示不忘古也　汪氏克寛曰书外灾者五皆以国书盖灾及于宗庙朝市而非一处也独此书宣榭以责王室不谨于火备虽人火焚之而弗能救忽慢先祖之罪着矣又曰成周乃王城下都之总名分言之则涧水东瀍水西为王城都邑在焉瀍水东下都为成周商民居焉合言之则总曰成周故洛诰多士序言徃营成周成周旣成是也杜氏以为讲武屋外传亦云榭不过讲军实窃疑宣王南征北讨讲武于此二传谓乐器存焉非也榭旣无室何以藏乐器乎】
　　【案公羊以宣榭为宣宫之榭何氏休谓宣王中兴其庙不毁非也宣庙宜毁久矣卽或未毁何不在京师而在成周乎胡传以庙制似榭故谓之榭亦非也尔雅所纪庙寝台榭规模判然不同何得混而一之乎杜氏预释榭为讲武屋而孔氏颖逹引楚语以证之此不易之论也虽宣字之义有所未及而成周为周之东都吉日车攻咏宣王讲武之盛则宣榭之为宣王无疑矣】
　　秋郯伯姬来归
　　左传【秋郯伯姬来归出也】
　　胡传【案左氏郯伯姬来归出也内女出书之防者男女居室人之大伦也婚姻之礼废则夫妇之道苦淫辟之罪多矣复相弃背丧其配耦氓之诗所以刺卫日以衰薄室家相弃中谷有蓷所以闵周易序咸恒为下经首春秋内女出夫人归凡男女之际详书于策所以正人伦之本也其旨微矣】集说【范氏甯曰为夫家所遣　啖氏助曰内女见出皆书来归大其事也　赵氏匡曰为妇而出着其非也　吕氏本中曰妇人既嫁而出人道之大者故书之　高氏闶曰为夫所出见弃而归也　薛氏季宣曰参讥之也　黄氏仲炎曰读诗至葛覃则知妇人事君子之本苟失斯道至于孤睽宜矣故书以戒妇人也　家氏翁曰女生而愿为有家故嫁者谓之归人道之常也见出而曰来归着其变也　吴氏澂曰常事不书故归郯不书　汪氏克寛曰春秋书郯伯姬叔姬来归所以讥父母之训育弗至致内女之妇徳有亏而亦责郯之君失齐家之道而弃其伉俪也然叔姬书卒书伯逆其丧归则叔姬之出必有不当絶者而郯伯姬不书卒不书丧归则出者与出之者其罪皆着矣】
　　附录左传【为毛召之难故王室复乱王孙苏奔晋晋人复之　冬晋侯使士防平王室定王享之原襄公相礼殽烝武子私问其故王闻之召武子曰季氏而弗闻乎王享有体荐宴有折俎公当享卿当宴王室之礼也武子归而讲求典礼以修晋国之法】
　　集说【王氏锡爵曰防为使臣而不知王室之礼此晋之耻也】
　　冬大有年
　　谷梁【五谷大熟为大有年】
　　胡传【程氏曰大有年记异也旱干水溢饥馑荐臻者灾也山崩地震彗孛飞流者异也景星甘露醴泉芝草百谷顺成者祥也大有年上瑞矣何以为记异乎凡灾异庆祥皆人为所感而天以其类应之者也人事顺于下则天气和于上宣公弑立逆理乱伦水旱螽蝝饥馑之变相继而作史不絶书宜也独于是冬乃大有年所以为异乎夫有年大有年一耳古史书之则为祥仲尼笔之则为异此言外防旨非圣人莫能修之者也】
　　集说【孙氏觉曰大者非常之辞有者不宜有也春秋书有年皆在桓宣之时圣人之意可知矣　张氏洽曰宣公夺嫡而立王诛不加而天灾饥馑之祸屡降今年大有年亦所以记咎征常多故曰记异也吴氏澂曰宣公在位十六年天灾荐臻今忽大有年所以为异也二百四十二年书有年者二岂得谓】
　　【祥乎　汪氏克寛曰七年大旱十年大水六年螽十三年又螽十五年螽又蝝生十年饥十五年又饥又曰桓公有年之后远狩于郎犯害民物宣公大有年之先履亩而税重困农民二公得国于不义又不能修德以抚下残虐国本恬不为忧春秋之书有年旣以纪天时之反常又以悯鲁国之民而幸其仅有年也不尔则人类灭矣】
　　【已定王十巳五年】十有七年【晋景八年齐顷七年衞穆八年蔡文二十年郑襄十三年曹宣三年陈成七年杞桓四十五年宋文十九年秦桓十三年楚庄二十二年】
　　春王正月庚子许男锡我卒
　　丁未蔡侯申卒
　　夏葬许昭公葬蔡文公
　　胡传【宣公为国务华而无忠信诚慤之心计利而不知礼义邦交之实哀死送终独厚于齐而利害不切其身者皆阙如也大则薄其君亲次则忽于盟主又其次若秦若衞若滕虽来告讣怠于礼而不会也比事以观义自见矣】
　　集説【张氏洽曰春秋备书而宣公不谨于事上交邻之罪见矣　季氏本曰是时许蔡从楚皆来讣丧而鲁往吊焉见鲁亦与楚通矣】
　　六月癸卯日有食之
　　已未公会晋侯衞侯曹伯邾子同盟于断道【断音短断道杜注晋地今山西沁州东有断梁城】
　　左传【春晋侯使郤克征会于齐齐顷公帷妇人使观之郤子登妇人笑于房献子怒出而誓曰所不此报无能渉河献子光归使栾京庐待命于齐曰不得齐事无复命矣郤子至请伐齐晋侯弗许请以其私属又弗许齐侯使高固晏弱蔡朝南郭偃会及敛盂高固逃归夏防于断道讨贰也盟于卷楚辞齐人晋人执晏弱于野王执蔡朝于原执南郭偃于温苖贲皇使见晏桓子归言于晋侯曰夫晏子何罪昔者诸侯事吾先君皆如不逮举言羣臣不信诸侯皆有贰志齐君恐不得礼故不出而使四子来左右或沮之曰君不出必执吾使故高子及敛盂而逃夫三子者曰若絶君好宁归死焉为是犯难而来吾若善逆彼以懐来者吾又执之以信齐沮吾不旣过矣乎过而不改而又久之以成其悔何利之有焉使反者得辞而害来者以惧诸侯将焉用之晋人缓之逸】
　　【卷楚杜注即断道　野王杜注野王县属河内今为懐庆府治】
　　谷梁【同者有同也同外楚也】
　　胡传【书同盟者志同欲也大国率之小国畏威而从命非同欲也小国诉之大国勉彊而应焉非同欲也若断道之盟诸侯同心谋欲伐齐释其忿怒非有不得已而要之者也或以为会同天子之事筑宫为坛设方明如方岳之盟故书同疑其说之误矣】
