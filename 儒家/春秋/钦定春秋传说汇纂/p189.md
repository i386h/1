<!-- { "loadSidebar": true } -->
　　集说【高氏闶曰鄫田接于鲁而疆界不明故兴兵伐鲁以正之鄫遂属于莒矣　张氏洽曰莒人灭鄫而鲁不敢争伯主不讨所以兴兵伐鲁疆鄫田也王氏樵曰案莒灭鄫伐鲁以疆鄫田其为奸齐盟大矣而伯讨不及晋方虑楚故也据此则莒以兵灭鄫明矣孰谓以其子后鄫为灭鄫耶】
　　秋九月大雩
　　左传【秋九月大雩旱也】
　　冬楚公子贞帅师伐郑
　　左传【冬楚子囊伐郑讨其侵蔡也子驷子国子耳欲从楚子孔子蟜子展欲待晋子驷曰周诗有之曰俟河之清人寿几何兆云询多职竞作罗谋之多族民之多违事滋无成民急矣姑从楚以纾吾民晋师至吾又从之敬共币帛以待来者小国之道也牺牲玉帛待于二境以待彊者而庇民焉寇不为害民不罢病不亦可乎子展曰小所以事大信也小国无信兵乱日至亡无日矣五防之信今将背之虽楚救我将安用之亲我无成鄙我是欲不可从也不如待晋晋君方明四军无阙八卿和睦必不弃郑楚师辽远粮食将尽必将速归何患焉舎之闻之杖莫如信完守以老楚杖信以待晋不亦可乎子驷曰诗云谋夫孔多是用不集言盈庭谁敢执其咎如匪行迈谋是用不得于道请从楚騑也受其咎乃及楚平使王子伯骈告于晋曰君命敝邑修而车赋儆而师徒以讨乱略蔡人不从敝邑之人不敢寜处悉索敝赋以讨于蔡获司马燮献于邢丘今楚来讨曰女何故称兵于蔡焚我郊保冯陵我城郭敝邑之众夫妇男女不遑啓处以相救也翦焉倾覆无所控告民死亡者非其父兄即其子弟夫人愁痛不知所庇民知穷困而受盟于楚孤也与其二三臣不能禁止不敢不告知武子使行人子员对之曰君有楚命亦不使一介行李告于寡君而即安于楚君之所欲也谁敢违君寡君将帅诸侯以见于城下唯君图之】胡传【齐宣王问于孟子交邻国有道乎孟子曰有惟智者为能以小事大故太王事獯鬻句践事吴以小事大畏天者也畏天者保其国郑介大国之间困彊楚之令而欲息肩于晋若能信任仁贤明其刑政经画财赋以礼法自守而亲比四邻必能保其封境荆楚虽大何畏焉而子耳子国加兵于蔡获公子燮无故怒楚所谓不修文徳而有武功者也楚人来讨不从则力不能敌从之则晋师必至故国人皆喜而子产独不顺焉以晋楚之争郑自兹弗得寜矣是以获公子燮特书侵蔡以罪之而公子贞来伐郑及楚平不复书矣平而不书以见郑之屈服于楚而不信也牺牲玉帛待于境上以待彊者而请盟其能国乎】
　　集说【高氏闶曰观左氏所载则子驷之弑僖公志在事楚矣　家氏翁曰郑侵蔡以自结于晋然从楚者本谋也楚至而服惟恐其后矣　李氏廉曰此郑又从楚之始也至十一年萧鱼始从晋　汪氏克寛曰自襄元年荆楚侵宋伐陈围陈伐郑皆书大夫之名氏书帅师而无贬辞所谓不待贬絶而罪恶见者也】
　　晋侯使士匄来聘
　　左传【晋范宣子来聘且拜公之辱告将用师于郑公享之宣子赋摽有梅季武子曰谁敢哉今譬于草木寡君在君君之臭味也欢以承命何时之有武子赋角弓賔将出武子赋彤弓宣子曰城濮之役我先君文公献功于衡雍受彤弓于襄王以为子孙藏匄也先君守官之嗣也敢不承命君子以为知礼】集说【李氏廉曰此与士燮来聘言伐郯同　汪氏克寛曰成公末年至襄十二年士匄荀防士鲂凡四聘于鲁则晋之所以结与国者不亦厚乎宜悼公之得诸侯也】
　　【丁灵王酉八年】九年【晋悼九年齐灵十八年卫献十三年蔡景二十八年郑简二年曹成十四年陈哀五年孝三年宋平十二年秦景十三年楚共二十七年吴寿梦二十二年】
　　春宋灾【灾公作火】
　　左传【九年春宋灾乐喜为司城以为政使伯氏司里火所未至彻小屋涂大屋陈畚挶具绠缶备水器量轻重蓄水潦积土涂廵丈城缮守备表火道使华臣具正徒令隧正纳郊保奔火所使华阅讨右官官庀其司向戌讨左亦如之使乐遄庀刑器亦如之使皇郧命校正出马工正出车备甲兵庀武守使西鉏吾庀府守令司宫巷伯儆宫二师令四郷正敬享祝宗用马于四墉祀盘庚于西门之外晋侯问于士弱曰吾闻之宋灾于是乎知有天道何故对曰古之火正或食于心或食于咮以出内火是故咮为鹑火心为大火陶唐氏之火正阏伯居啇丘祀大火而火纪时焉相土因之故啇主大火啇人阅其祸败之衅必始于火是以日知其有天道也公曰可必乎对曰在道国乱无象不可知也】
　　集说【杜氏预曰天火曰灾来告故书　刘氏敞曰九年宋灾谷梁曰外灾不志此其志何也故宋也非也齐大灾又岂故齐乎　高氏闶曰宋自昭文以来乱败相属三书宋灾见人事之不修也　李氏廉曰公羊以为为王者之后记灾也谷梁以为故宋也范氏以宋者孔子之先也左氏以为来告故书也左氏得之左氏载宋司城乐喜救灾之政纤悉备具又载晋侯士弱之问对则其来告必矣】
　　【案宋灾书者宋来告也当以杜氏预为正公谷以为外灾不书者非也至谓宋为王者之后孔子之先故书其灾则凿矣昭十八年卫陈郑与宋同日而灾果如公谷之言春秋独书宋可也何以合四国备书之乎】
　　夏季孙宿如晋
　　左传【夏季武子如晋报宣子之聘也】
　　集说【高氏闶曰公朝晋而晋来聘又使报焉事大国之礼勤矣】
　　五月辛酉夫人姜氏薨
　　左传【穆姜薨于东宫始往而筮之遇艮之八史曰是谓艮之随随其出也君必速出姜曰亡是于周易曰随元亨利贞无咎元体之长也亨嘉之防也利义之和也贞事之干也体仁足以长人嘉会足以合礼利物足以和义贞固足以干事然故不可诬也是以虽随无咎今我妇人而与于乱固在下位而有不仁不可谓元不靖国家不可谓亨作而害身不可谓利弃位而姣不可谓贞有四徳者随而无咎我皆无之岂随也哉我则取恶能无咎乎必死于此弗得出矣】
　　集说【杜氏预曰成公母淫侨如欲废成公故徙居东宫】
　　附录左传【秦景公使士雃乞师于楚将以伐晋楚子许之子囊曰不可当今吾不能与晋争晋君类能而使之举不失选官不易方其卿让于善其大夫不失守其士竞于教其庶人力于农穑啇工皁隶不知迁业韩厥老矣知防禀焉以为政范匄少于中行偃而上之使佐中军韩起少于栾黡而栾黡士鲂上之使佐上军魏绛多功以赵武为贤而为之佐君明臣忠上让下竞当是时也晋不可敌事之而后可君其图之王曰吾既许之矣虽不及晋必将出师秋楚子师于武城以为秦援秦人侵晋晋饥弗能报也】
　　秋八月癸未葬我小君穆姜【公作缪姜】
　　集说【杜氏预曰四月而葬速　刘氏敞曰穆姜者何成公之母也　髙氏闶曰别为之諡用文姜之例也　家氏翁曰穆姜为行父所幽以死鲁国之大无有如颖考叔之悟其君者畏季氏也行父取穆姜丧具以葬齐姜其心可诛矣】
　　冬公防晋侯宋公卫侯曹伯莒子邾子滕子薛伯伯小邾子齐世子光伐郑十有二月己亥同盟于戏【戏许宜反
　　戏杜注郑地成十七年诸侯伐郑自戏童至于曲洧即此也】
　　左传【冬十月诸侯伐郑庚午季武子齐崔杼宋皇郧从荀防士匄门于鄟门卫北宫括曹人邾人从荀偃韩起门于师之梁滕人薛人从栾黡士鲂门于北门人郳人从赵武魏绛斩行栗甲戌师于汜令于诸侯曰修器备盛糇粮归老幼居疾于虎牢肆眚围郑郑人恐乃行成中行献子曰遂围之以待楚人之救也而与之战不然无成知武子曰许之盟而还师以敝楚人吾三分四军与诸侯之锐以逆来者于我未病楚不能矣犹愈于战暴骨以逞不可以争大劳未艾君子劳心小人劳力先王之制也诸侯皆不欲战乃许郑成十一月己亥同盟于戏郑服也将盟郑六卿公子騑公子发公子嘉公孙辄公孙虿公孙舎之及其大夫门子皆从郑伯晋士庄子为载书曰自今日既盟之后郑国而不唯晋命是听而或有异志者有如此盟公子騑趋进曰天祸郑国使介居二大国之间大国不加徳音而乱以要之使其鬼神不获歆其禋祀其民人不获享其土利夫妇辛苦垫隘无所底告自今日既盟之后郑国而不惟有礼与彊可以庇民者是从而敢有异志者亦如之荀偃曰改载书公孙舎之曰昭大神要言焉若可改也大国亦可叛也知武子谓献子曰我实不徳而要人以盟岂礼也哉非礼何以主盟姑盟而退修徳息师而来终必获郑何必今日我之不徳民将弃我岂惟郑若能休和逺人将至何恃于郑乃盟而还晋人不得志于郑以诸侯复伐之十二月癸亥门其三门闰月戊寅济于隂阪侵郑次于隂口而还子孔曰晋师可击也师老而劳且有归志必大克之子展曰不可】
　　【汜杜注郑地东汜　隂阪杜注洧津　隂口杜注郑地】
　　谷梁【不异言郑善得郑也不致耻不能据郑也】
　　胡传【善为国者不师善师者不阵善阵者不战知武子明于善阵之法以佐晋悼公屡与诸侯伐郑楚辄救之而不与之战楚师遂屈得善胜之道矣故下书萧鱼之防以美之】
　　集说【杜氏预曰伐郑而书同盟则郑受盟可知言十有二月己亥以长厯推之十二月无己亥经误又曰此年不得有闰月戊寅戊寅是十二月二十日疑闰月当为门五日晋人三番四军更攻郑门晋各一攻郑三受敌癸亥去戊寅十六日以癸亥始攻攻辄五日凡十五日郑故不服而去明日戊寅济于隂阪复侵郑外邑　吕氏大圭曰案左氏同盟于戏郑与焉然柯陵之盟亦书于伐郑之后则郑服未可知今以经考之盟柯陵之后诸侯再伐郑则其未得志于郑可知盟戏之后楚子伐郑则为郑服可知十一年同盟亳城北此亦郑受盟也会于萧鱼亦郑与防也皆书于伐郑之后比事而观可见矣　李氏廉曰此盟在五防之后三驾之前晋方失陈北方之势未振郑又侵蔡楚人之辞稍直故士匄告用师诸侯不欲战则内外之心必皆有疑怠矣盟而书同虽曰同心外楚而其实着其反覆也独幸五防之信在人心者未忘而荀防又得善胜之道悼公既归修徳息民于是有以成三驾之绩焉则此盟乃晋楚盛衰之机栝也欤　汪氏克寛曰齐桓之时在于服楚晋文之时在于胜楚晋悼之时在于敝楚盖召陵以前楚人加兵于郑及次陉之伐屈完来盟而郑无楚患矣城濮之前楚灭黄而霸主不能恤败徐而诸大夫不能救执盟主而在防者不敢与之争既又戍谷逼齐合兵围宋威动天下及得臣败绩而楚頵慑服矣迨夫晋师败邲之后楚复陵驾北方既县陈入郑又灭萧围宋于蜀之防奄然以大夫主盟诸侯而听命者十有一国卒之保郑以为已有厉公败之于鄢陵三假王命以伐郑而终不服悼公复伯郑与于五防之信而犹叛焉悼公欲直方城汉水之境继齐桓帖荆之绩则楚寖彊盛未肯服义而昔者处父之伐不足以屈其力也欲与之决胜复文公馆谷之防则暴骨以逞克不可命而先君鄢陵之胜不足以服其心也于是数伐郑而不与楚战使楚人疲于奔命而莫能争郑既有以挫其暴狠之锋又有以摧其凭陵之志桓文以降于斯为盛故于戏亳北虽书同盟以恶郑之反覆而防于萧鱼特笔以着其美也然悼公四驾伐郑惟盟戏不致者因子驷之言而未得志于郑是以不书至谷梁子所谓耻不能据郑者是也亦犹防鄬谋陈不成救而不书至防耳悼公九合诸侯独于于鄬于戏不致春秋岂无意哉】
