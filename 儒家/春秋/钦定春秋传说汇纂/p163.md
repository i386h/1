<!-- { "loadSidebar": true } -->
　　左传【公孙归父以襄仲之立公也有宠欲去三桓以张公室与公谋而聘于晋欲以晋人去之】胡传【宣公因齐得国故刻意事之虽易世犹未怠也及顷公不能谨礼怒晋鲁上卿而郤克当国决防讨之晋方彊盛齐少懦矣于是背齐而事晋其于邦交以利为向背无忠信诚慤之心者也案左氏归父欲去三桓以张公室与公谋而聘于晋欲以晋人去之夫轻于背与国易于谋大家而不知其本未有能成而无悔也然则公室不可张乎务引其君当道正心以正朝廷礼乐刑政自已出也其庶几乎必欲倚外援以去之是去疥痬而得腹心之疾也庸愈哉】
　　集说【家氏翁曰归父为宣公谋去三家以张公室其心虽未可知其事未见非正而谋之不臧乃欲因大国之力锄而去之岂不思晋之诸卿自赵盾秉权而后怙党植私渐至不制鲁宣欲去彊宗夫岂晋卿之所愿哉宜其谋之不遂也李氏廉曰宣公聘晋止此一事】
　　冬十月壬戌公薨于路寝
　　谷梁【正寝也】
　　集说【王氏元杰曰宣公在位十有八年大义已亏于国何有嫡母无可絶之理致使哭而归齐兄弟有笃天伦之恩实与闻其弑逆赂田援齐而定位居丧逆女而图婚七年五朝于齐甚以彊臣配女十载一修聘礼至俟王臣下征卑屈为媚齐之谋怠傲无事晋之志放利而取向取绎逞兵于伐莒伐邾见辱于黑壤之盟掩恶为平州之防迨至螽蝝继起饥馑荐臻方且履亩而税之民力于是竭矣会晋断道之盟乃欲去三桓以张公室宣公肉未及寒东门氏已不血食矣获终正寝盖亦幸焉　汪氏克寛曰桓公弑立则毙于齐宣公亦弑立而获正终然鲁君自是失政而三家彊盛不复可制矣】
　　归父还自晋至笙遂奔齐【笙公谷作柽笙杜注鲁境也】
　　左传【冬公薨季文子言于朝曰使我杀适立庶以失大援者仲也夫臧宣叔怒曰当其时不能治也后之人何罪子欲去之许请去之遂逐东门氏子家还及笙坛帷复命于介既复命袒括髪即位哭三踊而出遂奔齐书曰归父还自晋善之也】
　　公羊【还者何善辞也何善尔归父使于晋还自晋至柽闻君薨家遣墠帷哭君成踊反命乎介自是走之齐】
　　谷梁【还者事未毕也自晋事毕也与人之子守其父之殡捐殡而奔其父之使者是以奔父也至柽遂奔齐遂继事也】
　　胡传【仲尼称孟庄子之孝其不改父之臣与父之政是难能也又曰三年无改于父之道可谓孝矣夫仁人孝子于其父之臣非有大不可如晋悼公于夷羊五之属必存始终进退之礼而不遽也归父以君命出使未反而君薨在聘礼有执圭复命于殡之文升自西阶子臣皆哭情亦戚矣今宣公犹未殡而东门氏逐忍乎哉书曰归父还自晋者已毕事之辞也至笙遂奔齐者罪成公君臣死君而忘父逐之亟也谷梁子曰捐殡而奔其父之使者是亦奔父也得经意矣君薨家遣方寸宜亦乱而造次顚沛不失礼焉非志于仁者弗能也辞繁而不杀归父之善自着矣比事以观则见当国者有无君之心此春秋所以作不可不察也】
　　集说【高氏闶曰先君未殡而逐其臣是死其君而忘其父也归父既毕使事尽哀而奔是知死亡之不免而能不失度于顚沛造次之时异乎他大夫之奔矣　朱子曰人固有用父之臣者然稍拂他私意便自容不得　胡氏宁曰出使而反或曰复或曰还复者事未毕还者事已毕之辞也归父受命而聘晋虽已至于晋而反矣然而未复命于殡则不可谓己终事也归父欲入而复命则必见杀见杀则增君之恶其出奔贤于入也况又坛帷复命于介袒括髪即位哭三踊而出不失礼乎曰还曰至以终事之辞免归父也　家氏翁曰季氏不以君薨为戚肆出悖言追雠既徃首逐其腹心用事之臣此时此心犯上作乱何所不为春秋于公薨之后继书归父奔齐所以着季氏不臣之迹其防微矣自兹以徃政在彊家鲁君不复能君祸端乱本实肇于此彼簒人之国季氏亦窃其国出尔反尔尚复谁尤春秋书之所以致乱贼之讨垂将来之戒云　李氏廉曰宣公即位十八年乃不义之君也大畧与桓公同类除即位有年书法同桓公外其余事同则从同同矣宣公因齐得国终身事齐自黑壤见止之后南逋于楚当是时晋之伯事不振故鲁亦得以自纵数侵犯小国以自益而晋问不及焉直至十七年断道之盟始背齐事晋则以季孙之愤也于是归父逐而三家之张成矣先儒李氏曰赂田求昏君大夫奔走无宁嵗以为婚齐之谋不会于扈不盟于清丘而无事晋之志一逞于兵则伐莒伐邾犹未己也而伐莱伐杞一放于利则取向取绎犹未厌也而取根牟此宣之所以无良图也斯言得之矣　汪氏克寛曰公孙敖如京师不至而复丙戌奔莒则壅君命而废使事者也归父如晋还自晋至笙遂奔齐则能逹君命而毕使事者也案归父奔齐高氏闶谓当致命于殡黄氏仲炎汪氏克寛引箴尹克黄以律之其说非也克黄使还之时君尚在也君在则杀之者君也安可逃乎归父则君已薨矣君薨则杀之者用事之臣也何必轻身以死乎在氏及胡传皆以为善之允为定论】

　　钦定春秋传说彚纂卷二十一
<经部,春秋类,钦定春秋传说汇纂>
　　钦定四库全书
　　钦定春秋传说彚纂卷二十二
　　成公
　　集说【范氏曰鲁世家成公名黒肱宣公之子以周定王十七年即位諡法安民立政曰成】
　　【辛定王十未七年】元年【晋景十年齐顷九年卫穆十年蔡景二年郑襄十五年曹宣五年陈成九年杞桓四十七年宋文二十一年秦桓十五年楚共王审元年】
　　春王正月公即位
　　二月辛酉葬我君宣公
　　无冰
　　胡传【寒极而无冰者常燠也案洪范传曰豫恒燠若此政事舒缓纪纲纵弛之象成公幼弱政在三家公室不张其象已见故当涸阴沍寒而常燠应之古者日在北陆而藏冰献羔而啓朝之禄位賔食丧祭冰皆与焉此亦燮调愆伏之一事也今既寒而燠遂废凌人之职然策书所载皆经邦大训人有微而不登其姓名事有小而不记其本末雨雹冰雪何以悉书天人一理也万物一气也观于阴阳寒暑之变以察其消息盈虚此制治于未乱慎于微之意也每慎于微然后王事备矣】
　　集説【杜氏预曰周二月今之十二月而无冰书冬温啖氏助曰二月今之十二月举此无冰则一时无冰可见矣若待终时乃书则今之正月岂可更言无冰乎谷梁之说非也　吕氏大圭曰阳气之在】
　　【天地间譬犹火之着于物也故常有以解之十二月阳气蕴伏锢而未发其盛在下则纳冰于地中二月四阳作蛰虫起阳始用事则亦始啓冰而庙荐之四月阳气毕达阴气将絶则冰于是大发食肉之禄老病丧浴冰无不及故藏冰发冰所以节阳气也　汪氏克寛曰七书不雨三书雨雹及无冰再书陨霜亦三书雨雪】
　　附録左传【春晋侯使瑕嘉平戎于王单襄公如晋拜成刘康公徼戎将遂伐之叔服曰背盟而欺大国此必败背盟不祥欺大国不义神人弗助将何以胜不听遂伐茅戎三月癸未败绩于徐吾氏茅戎杜注戎别种也水经注大阳县有茅亭故茅戎邑也括地志茅戎在河北县西二十里当在今山西平阳府平陆县界徐吾氏杜注茅戎别种】
　　三月作丘甲
　　左传【为齐难故作丘甲】
　　胡传【作丘甲益兵也古者九夫为井四井为邑四邑为丘四丘为甸甸地方八里旁加一里为成所取于民者出长毂一乗此司马法一成之赋也为齐难作丘甲益兵备敌重困农民非为国之道其曰作者不宜作也唐太宗问李靖楚广与周制如何靖曰周制一乘歩卒七十二人甲士三人以二十五人为一甲凡三甲共七十五人然则一丘所出十有八人积四丘而具一乘耳今作丘甲者即丘出一甲是一甸之中共百人为兵矣则未知其所作者三甸而增一乗乎每乘而增一甲乎鲁至昭公时尝搜于红革车千乘则计甸而增乘未可知也楚人二广之法一乘至用百有五十人则鲁每乘而增一甲亦未可知也赋虽不同其实皆为益兵其数皆增三之一耳先儒或言甲非人人之所能为又以为丘出甸赋加四倍者误矣】
　　集说【刘氏敞曰元年作丘甲鲁不务广徳而务广力不务益义而务益兵以王者之制论之则作丘甲之罪大矣王者之制诸侯不得擅赋其民擅税其民税为足食也赋为足兵也足食足兵民信之矣然而不得擅者先王之税既足以食矣先王之赋既足以用矣今不循先王而以意为准必乱之道也是以圣人禁之杜云长毂一乘戎马四匹牛十二头甲士三人歩卒七十二人此甸所赋而鲁今使丘出之予谓丘者十六井尔甸乃六十四井使丘供甸赋是加四倍之敛鲁亦必不为也公羊云讥始丘使也非也若如此经自当言丘作甲非作丘甲也谷梁云丘为甲也非也审为使民作甲者春秋何不云井作甲邑作甲农作甲而必云作丘甲乎　孙氏觉曰是丘出一甲而甸出甲士四人也往者三人而今增其一丘出一人焉　胡氏宁曰成公以前甸赋车一乘每乘七十二人甲士三人凡二十五人为一甲是四丘共出三甲尔今作丘甲即一丘出一甲其于赋增三分之一也　张氏洽曰每甲士綂二十四人必无增甲士而不增歩卒之理故知李靖所谓二十五人为一甲者其考周制详矣　家氏翁曰丘甲之説三传不同公谷谓课丘民自为甲似未得经意杜氏谓古者四丘为甸甸出甲士三人今使一丘出一甸之甲一丘之人岂能出一甸之甲虽求多于民亦未若是之甚也案周礼及司马法四丘为甸五百七十六夫共出甲士三人歩卒七十二人今作丘甲云者每丘出一甲一甸出四甲而古兵制始壊于此矣　万氏孝恭曰四丘之甸共出甲士三人而成公使一丘出一甲士甲士之数既加则长毂牛马歩卒之赋率加其四之一圣人恶其紊乱先王军赋之制故书以讥之　李氏亷曰作例六直云作者三作僖公主作丘甲作三军新作三新作南门新延廐新作雉门也然延廐不书作又曰此条惟胡氏得之盖司马法旧制四丘出三甲三甲为七十五人今四丘出四甲四甲为百人四丘六十四井五百一十二家也公谷之説固无足取杜氏则又太过岂有一丘十六井一百二十八家而使之出一乘之赋哉故胡氏不取】
　　夏臧孙许及晋侯盟于赤棘【赤棘杜注晋地】
　　左传【闻齐将出楚师夏盟于赤棘】
　　胡传【初宣公谋以晋人去三桓归父为是见逐而奔齐矣今季孙当国恨齐人之立宣公纳归父又惧晋侯之或见讨也故往结此盟赤棘晋地也其称及鲁所欲也盟非春秋所贵而恶屡盟者非惟长乱亦国用民力所难给也成公即位之初方经大故未有施舍己责逮鳏寡救乏困之事也为齐难既作丘甲矣闻将出楚师又逺与晋寻盟岂固本保邦之道乎书及晋侯盟于赤棘非特备齐惧晋盖三桓懐忿怼君父之心将有事于齐而汲汲欲之者罪可见矣】
