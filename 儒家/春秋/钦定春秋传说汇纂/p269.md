<!-- { "loadSidebar": true } -->
　　集説【家氏翁曰伐我云者我自有以致宼垂后王临难省躬之戒所以讥哀公也　汪氏克寛曰春秋书伐我二十有一唯哀八年吴伐此年齐伐止书伐我余皆言四鄙又曰高邮孙氏谓春秋之始内鲁而外诸夏故鲁为他国所侵伐必曰某鄙哀公之经再书伐我同鲁于诸侯窃以为春秋详内而略外故外之侵伐止书国而鲁书四鄙非尊鲁而卑诸侯也此书伐我不言地比于兵加国都之例所以贬之也然传载老幼守宫次于雩门之外师及齐师战于郊冉求曰一子帅师背城而战则齐师逼廹于鲁之国都矣杜谔曰直曰伐我见其以国言之也然则国书之伐与他伐异矣　王氏樵曰案师及齐师战于郊右师奔齐人从之至于涉泗则兵实加国都矣故直言伐我无他説也然公敛处父谓堕成齐人必至于北门是前此无兵及近郊者吴师克东阳而进次于泗上子服景伯曰楚人围宋易子而食析骸而爨犹无城下之盟我未及亏而有城下之盟是弃国也请少待之弗从负载造于莱门吴人盟而还齐师在清冉有请一子守二子从公御诸竟不可居封疆之间不可一子帅师背城而战孟氏始黾勉以右师从从而又后战而先奔微冉有在左师则鲁事败矣是时政在季氏生事啓衅故二家不肯同力前之吴师后之齐师召之而来傅国都而止故春秋两书伐我所以见鲁之益衰其亦伤之而已】
　　夏陈辕颇出奔郑【辕公作袁颇破多反】
　　左传【夏陈辕颇出奔郑初辕颇为司徒赋封田以嫁公女有余以为已大器国人逐之故出道渴其族辕咺进稻醴粱糗腵脯焉喜曰何其给也对曰器成而具曰何不吾谏对曰惧先行】
　　集説【许氏翰曰春秋书辕颇之奔所以为人臣附上以刻下托公以营私者之戒也　家氏翁曰聚敛媚上者固当有讨然国不能自讨致众怒而逐之是众为政也而可哉】
　　五月公会吴伐齐甲戌齐国书帅师及吴战于艾陵齐师败绩获齐国书【书战书获止此齐鲁交兵亦止此】
　　左传【为郊战故公防吴子伐齐五月克博壬申至于嬴中军从王胥门巢将上军王子姑曹将下军展如将右军齐国书将中军高无防将上军宗楼将下军陈僖子谓其弟书尔死我必得志宗子阳与闾丘明相厉也桑掩胥御国子公孙夏曰二子必死将战公孙夏命其徒歌虞殡陈子行命其徒具含玉公孙挥命其徒曰人寻约吴髪短东郭书曰三战必死于此三矣使问多以琴曰吾不复见子矣陈书曰此行也吾闻鼓而已不闻金矣甲戌战于艾陵展如败高子国子败胥门巢王卒助之大败齐师获国书公孙夏闾丘明陈书东郭书革车八百乘甲首三干以献于公将战吴子呼叔孙曰而事何也对白从司马王赐之甲剑铍曰奉尔君事敬无废命叔孙未能对卫赐进曰州仇奉甲从君而拜公使大史固归国子之元寘之新箧褽之以纁加组带焉寘书于其上曰天若不识不衷何以使下国】
　　【博杜注齐邑汉置博阳县金升为泰安州今故城在山东济南府泰安州东南　嬴杜注齐邑属泰山】
　　集说【刘氏敞曰战而言及之者主之者也犹曰国书为志乎为此战也云尔又曰事君者自尽而后求进焉成民而后求用焉治内而后求服焉夫以吴之无道犯间上国涉数千里之地以伐人之邦固求弃疾于人与之俱靡焉尔国书之用齐也内不能安其君外不能交邻国而轻与之战其不爱百姓也不亦甚乎故善战者服上刑所谓为志乎此战者是也高氏闶曰战不书公者没公乃所以深贬公也且书及吴我师战于艾陵不可也书及公吴战于艾陵不可也先言公会吴伐齐继书及吴战则公与贬可知矣书获国书与宋华元同然华元生获而国书死获故公使大史固归国子之元也　薛氏季宣曰战不书伐今书伐何难乎公之防吴与齐战也会伐则战见矣吴自入郢之后困而久不能见公之六年稍出而伐陈吾叔还会之于柤公又防之于鄫还而入邾吴以邾故伐我而齐取讙阐由是齐鲁始暌齐归二邑则固知罪矣我之不寘固与吴合前年会伐齐故有国书之报卒防吴而胜齐吴之威加北方多鲁之力也春秋书公防伐而不言会战难言而有以见之也　李氏廉曰此战以国书主之者吴之来伐齐人皆知其不可御而必败矣苟能全民兵严守备屈之以义而勿与交锋则齐可以坐困彊吴而却之矣今乃以伐鲁方归之罢兵未息肩未解甲而快志于一朝之忿师败身获为国大殃故艾陵之战以国书主之者深罪之也】
　　附录左传【吴将伐齐越子率其众以朝焉王及列士皆有馈赂吴人皆喜惟子胥惧曰是豢吴也夫谏曰越在我心腹之疾也壤地同而有欲于我夫其柔服求济其欲也不如早従事焉得志于齐犹获石田也无所用之越不为沼吴其泯矣使医除疾而曰必遗类焉者未之有也盘庚之诰曰其有颠越不共则劓殄无遗育无俾易种于兹邑是商所以兴也今君易之将以求大不亦难乎弗听使于齐属其子于鲍氏为王孙氏反役王闻之使赐之属镂以死将死曰树吾墓槚槚可材也吴其亡乎三年其始弱矣盈必毁天之道也】
　　秋七月辛酉滕子虞毋卒
　　集説【孔氏颖逹曰四年滕子结卒虞毋代结为君来赴故书也】
　　附录左传【秋季孙命修守备曰小胜大祸也齐至无日矣】
　　冬十有一月葬滕隐公
　　衞世叔齐出奔宋
　　左传【冬衞大叔疾出奔宋初疾娶于宋子朝其娣嬖子朝出孔文子使疾出其妻而妻之疾使侍人诱其初妻之娣寘于犂而为之一宫如二妻文子怒欲攻之仲尼止之遂夺其妻或淫于外州外州人夺之轩以献耻是二者故出衞人立遗使室孔姞疾臣向魋纳美珠焉与之城鉏宋公求珠魋不与由是得罪及桓氏出城鉏人攻大叔疾衞庄公复之使处巢死焉殡于郧葬于少禘初晋悼公子憖亡在衞使其女仆而田大叔懿子止而饮之酒遂聘之生悼子悼子即位故夏戊为大夫悼子亡衞人翦夏戊孔丈子之将攻大叔也访于仲尼仲尼曰胡簋之事则尝学之矣甲兵之事未之闻也退命驾而行曰鸟则择木木岂能择乌文子遽止之曰圉岂敢度其私访衞国之难也将止鲁人以币召之乃归】
　　【犂杜注衞邑　外州杜注衞邑　城鉏杜注宋邑巢杜注衞地寰宇记巢亭在襄陵县南二十里今河南归德府睢州巢亭是也郧杜注衞地　少禘杜注衞地】
　　集说【高氏闶曰春秋书内外大夫奔者凡六十盖君之股肱故重而书之然春秋之末何其出奔之多也是时政在大夫各欲自专始则相猜相忌终乃相攻相逐也】
　　附录左传【季孙欲以田赋使冉有访诸仲尼仲尼曰丘不识也三发卒曰子为国老待子而行若之何子之不言也仲尼不对而私于冉有曰君子之行也度于礼施取其厚事举其中敛从其薄如是则以丘亦足矣若不度于礼而贪冒无厌则虽以田赋将又不足且子季孙若欲行而法则周公之典在若欲苟而行又何访焉弗听】
　　【戊敬王三午十七年】十有二年【晋定二十九年齐简二年衞出十年蔡成八年郑声十八年陈闵十九年闵四年宋景三十四年秦悼九年楚惠六年吴夫差十三年】
　　春用田赋
　　左传【十二年春王正月用田赋】
　　公羊【何以书讥何讥尔讥始用田赋也】
　　谷梁【古者公田什一用田赋非正也】
　　胡传【哀公问于有若曰年饥用不足如之何有若对曰盍彻乎曰二吾犹不足如之何其彻也曰百姓足君孰与不足百姓不足君孰与足古者公田什一助而不税鲁自宣公初税亩后世遂以为常而不复矣至是二犹不足故又以田赋也夫宣王制土籍田以力而砥其逺迩赋里以入而量其有无今用田赋军旅之征非矣田以出粟为主而足食赋以出军为主而足兵周制宅不毛者有里布无职事者征夫家漆林之税二十而五则弛力薄征当以农民为急而增赋竭作不使末业者独幸而免也今二犹不足而用田赋是重困农民而削其本何以为国书曰用田赋用者不宜用也近世议弛商贾之征达于时政者欲先省国用首寛农民后及商贾知春秋讥田赋之意矣】
　　集説【杜氏预曰直书之者以示改法重赋　陆氏淳曰以田多少出军赋也　孙氏复曰田者井田也赋者财赋也宣公奢泰始什二而税至于哀公则又甚焉哀公不道既什二而税其田又什二而敛其财故曰用田赋言用田以为财赋之率也　刘氏敞曰用田赋者籍田为赋也何以书讥何讥尔古者取于民也有常用田赋非正也　吕氏大圭曰陈君举谓以丘赋一乘为未足又以田赋之田赋之者家一人以为兵也然九夫为井六十四井为甸甸出革车一乘则是五百七十六夫而出七十五人今凡受田者皆出一人为兵比古七倍恐加兵不至如是之甚贾逵以为周制十六井赋戎马一匹牛三头今使一井之田出十六井之赋是多于常赋十六倍于理亦未宜然　吴氏澂曰宣公税亩首壊井田什一之法则赋民之财也非古矣成公作丘甲赋民之力也非古矣至哀公用田赋而民财民力竭矣　万氏孝恭曰周制嵗时登其夫家之众寡辨其可任者国中自七尺以及六十野自六尺以及六十有五皆征之今哀公以计口率泉为不足于用又计田而使之出泉以为赋　李氏廉曰孔子恶冉求聚敛附益之言盖在此时又曰田赋之说杜氏以为丘赋之法因其田财通出马一匹牛三头今欲别其田及家财各为一赋则是一丘出马二匹牛六头也范氏注谷梁同之然杜氏于作丘甲条内已曰今鲁使丘出甸赋是一丘十六井已出马四匹牛十二头矣安得复以为出马一匹牛三头乎此其前后自相戾也况家财有无难均何得别之贾氏以为一井之田而欲出十六井之赋盖以为井出丘赋也夫一井八家而使出一马三牛之赋可乎故胡氏独用国语国语载孔子对冉有之言曰先王制土籍田以力而砥其逺迩赋里以入而量其有无任力以夫而议其老幼于是乎有鳏寡孤疾有军旅之出则征之无则已其嵗收田一井出稯禾六百四十斛秉刍二百四十斗缶米十六斗不过是也先王以为足若子季孙欲其法也则有周公之籍矣大率以为田主出粟而赋则取于商贾之里防今鲁以商贾所当出之赋而令农民出之则非古人重本抑末之意矣吕氏亦曰古者田出租里出赋要之二家说为长盖收区域之征以备马牛车乘若汉家收田赋泉以补车马亦其遗意也缘此赋止里防出之而今赋于田上故讥之耳然则司马法所谓甸出一乘者其止出一乘之人欤观春秋传所载多临事而始授以甲授以车则知马牛车乘决非丘甸所出也胡氏说近之陈氏非是　汪氏克寛曰杜预范皆云丘赋之法因其田财通出马一匹牛三头今别其田及家财各出此赋然丘甲之法增三之一今别田及家财各为一赋则是比先王之制而加倍不翅矣亦未可信要之计田而敛取民财以充军赋之用而其数之多寡则不可考尔孔子云丘亦足矣盖以计丘而出兵车乃赋之常法安可计田而又赋其财哉观哀公年鐖用不足及二吾犹不足如之何其彻也之言则为敛财以足用可知矣　王氏樵曰今案赋之本义专为出军计兵而出兵车赋之常法今计田而出故曰田赋汉计口而出则曰口赋盖春秋诸侯盟会礼繁兵戎事广不能复守先王之籍故鲁用不足则初税亩益兵则作丘甲至哀公逺事彊吴事充政重二犹不足复用田赋盖托以军用加敛于田计田而出货财也其数之多寡则不可考大约税亩多乎什一田赋又多乎税亩矣税亩私田始有征也田赋私田又加征也】
　　夏五月甲辰孟子卒
