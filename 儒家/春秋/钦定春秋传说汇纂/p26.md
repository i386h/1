<!-- { "loadSidebar": true } -->
　　集说【程子曰郑劳民以务外而不知守其国故二国入之　髙氏闶曰宋又连卫以报郑郑幸菅之败而不备故师还及郊宋卫已乘其虚而入之矣春秋无义战未有竒谲轻疾如宋卫之入郑者　陈氏深曰宋量力未能报齐鲁故偕卫先报郑郑不暇御之故入之易也　程氏端学曰郑结齐鲁以伐宋宋结卫以入郑报复不己由乎王政不纲诸侯放肆圣人所以伤世变也　湛氏若水曰书宋人卫人入郑着擅兴反覆相攻之罪也夏郑与齐鲁伐宋秋宋与卫人伐郑干戈相寻王法不禁观其所书圣人之志可见矣】
　　宋人蔡人衞人伐戴郑伯伐取之【戴公谷作载　戴杜注戴国陈留外黄县东南有戴城今河南归徳府考城县东南五里考城故城是也】
　　左传【秋七月庚寅郑师入郊犹在郊宋人卫人入郑蔡人从之伐戴八月壬戌郑伯围戴癸亥克之取三师焉宋卫既入郑而以伐戴召蔡人蔡人怒故不和而败】
　　集说【杜氏预曰三国伐戴郑伯因其不和伐而取之书伐用师徒也书取克之易也　孔氏颖逹曰案传例克邑不用师徒曰取然则取者据克邑之易其克得师众而易者亦曰取是以庄十一年注云威力兼备若罗网所掩覆一军皆见禽制若非前敌之易何能覆而取之然则凡言取者皆易辞沈氏亦云今日围明日取故知易也公羊传云其言伐取之何易也是杜所用之义　程子曰宋人卫人入郑蔡人从之伐戴郑伯围戴克之取三师焉戴郑所与也故三国伐之郑戴合攻取三国之众其残民人甚矣髙氏闶曰宋既连兵入郑又乘胜召蔡人伐戴戴郑所与之防国伐之所以报郑也郑又伺三国之便伐而取之尽得三师之辎重焉是宋卫虽入郑不能为郑之弱也　赵氏鹏飞曰春秋无义战圣人于不义之中必诛其兵首宋郑交恶久矣兵端则起于宋隠四年宋人助州吁为虐以称兵于郑秋又伐之故五年连邾兵伐宋宋继取长葛于是有前日之伐取郜取防以报长葛之失则胜负相当得失相偿宋可以巳矣今郑师还未及国而宋以兵入之又连蔡卫以伐其附庸亦已酷矣郑伯出兵乗之戴鬭其前郑扼其后一举而取三师焉三国之败非不幸也或者疑郑之孤兵不能取三国之众更以为郑伯乗危取戴戴郑之附庸既属于郑矣何必取哉何以知戴之为郑附庸戴今之外黄是也居郑北鄙三国入郑不克故移兵以戕其附庸不然三国伐戴何损于郑哉以是知其非取戴也取三师矣　家氏翁曰春秋人宋而未尝与郑也书郑伯目其人也　呉氏曰取犹哀九年宋皇瑗取郑师于雍丘哀十三年郑罕逹取宋师于嵒之类谓败其兵而悉俘其众也　李氏廉曰程子以为郑戴合攻尽取三国之众此説为当胡氏以为一举而兼四国恐过　汪氏克寛曰公谷皆谓郑因三国之力而取戴然郑方与宋鬬未可资其力以取戴宋卫方入郑而连蔡以伐郑之与国必不肯资郑之力而使之取戴也　贺氏仲轼曰公谷皆以为取戴讥郑伯因人之力非也宋卫入郑而蔡从之郑人之忿在三国而不在戴故因其在戴而伐取之左传曰郑伯围戴克之取三师焉是也胡氏谓郑一举而兼四国亦非也】
　　【案公谷谓郑因三国之力以取戴胡传谓四国已鬭郑乗其敝一举而兼取之俱于情事似未尽合独程子用左氏取三师之説以爲郑戴合攻尽取三国之众而赵氏鹏飞李氏廉汪氏克寛互相发明于经防爲近】
　　附录左传【九月戊寅郑伯入宋】
　　冬十月壬午齐人郑人入郕【郕公作盛】
　　左传【蔡人卫人郕人不防王命冬齐人郑人入郕讨违王命也】
　　谷梁【入者内弗受也】
　　胡传【左氏传云齐郑入郕讨违王命也若讨违王命则不书入矣入者不顺之词也茍以爲难词则齐郑大国于讨郕何难哉】
　　集説【何氏休曰盛鲁同姓于隐篇再见入者明当忧录之　程子曰讨不防伐宋也宋以公子冯在郑故二国交恶左氏传云宋公不王郑伯以王命讨之于春秋不见其爲王讨也王臣不行王师不出矫假以逞私忿耳　髙氏闶曰戴郑所与也而三国伐之郕卫所与也而齐郑入之是效尤也　薛氏季宣曰于此郕再入矣诸侯专兵而小国无以措手足家氏翁曰不书伐而书入掩其不备而入之也呉氏澂曰自五年卫入郕之后郕遂服属于卫故爲卫之与　李氏廉曰郑庄假王命之事自隐之元年以王师虢师伐卫则犹爲卿士也至三年有交质之恶周人畀虢公政矣六年郑始朝周而不见礼八年夏号公忌父始作卿士于周而郑又以齐朝王九年然后有宋公不王之师而传曰郑伯爲王左卿士岂非两朝之后周复用之而郑所以周旋王室不过爲矫假报复之私初非有夹辅之诚也十一年入许传又曰君谓许不共亦假饰之词也卒之败宋入郕入许纳冯之后志得意满而有繻葛之战矣故诸传惟程氏得之左氏得其事而不究其情是爲郑伯之所欺也　汪氏克寛曰入春秋之始兵争俶扰未有若是年之尤甚者也夏而三国伐宋秋而宋卫入郑又偕蔡伐戴郑庄又围戴取三国之师且偕齐入郕战国之杀人盈城兆于此矣此春秋之所以作也　卓氏尔康曰齐所欲者郕也郑所欲者许也郑党齐以入郕齐党郑以入许交相倚恃以侵小自肥今冬之入郕与明秋之入许同一贪兵】
　　【己恒王已八年】十有一年【齐僖十九年晋哀六年卫宣七年蔡桓三年郑庄三十二年曹桓四十五年陈桓三十三年武三十九年宋殇八年秦寜四年楚武二十九年】
　　春滕侯薛侯来朝【此诸侯朝鲁之始亦旅见之始　薛杜注鲁国薛县今薛城在山东兖州府滕县南四十里孔疏谱云薛任姓黄帝之苗裔奚仲封爲薛侯仲虺居薛以为汤左相武王复以其胄爲薛侯小国无记世不可知亦不知爲谁所灭】
　　左传【春滕侯薛侯来朝争长薛侯曰我先封滕侯曰我周之卜正也薛庶姓也我不可以后之公使羽父请于薛侯曰君与滕君辱在寡人周谚有之曰山有木工则度之賔有礼主则择之周之宗盟异姓爲后寡人若朝于薛不敢与诸任齿君若辱贶寡人则愿以滕君爲请薛侯许之乃长滕侯】公羊【其言朝何诸侯来曰朝大夫来曰聘】
　　谷梁【天子无事诸侯相朝正也考礼修德所以尊天子也诸侯来朝时正也犆言同时也累数皆至也】
　　胡传【诸侯朝于诸侯礼乎孔子曰邦君为两君之好有反坫周礼行人凡诸侯之邦交殷相聘世相朝也然谓之殷则得中而不过谓之世则终诸侯之世而一相朝其为礼亦节矣周衰典礼大壊诸侯放恣无礼义之交惟强弱之视以鲁事观焉或来朝而不报其礼或屡徃而不纳以归无合于中聘世朝之制矣且列国于天子述所职者盖阙如也而自相朝聘可乎凡大国来聘小国来朝一切书而不削皆所以示讥滕薛二君不特言者又讥旅见也非天子不旅见诸侯偃然受之而不辞亦以见隠公之志荒矣】集说【孔氏颖逹曰十下言有者干寳云十盈则更始以竒从盈数故言有也经备文传从略故传不言有桓七年谷伯邓侯别言来朝此兼言来朝者彼别行礼此同行礼由同时行礼当长者在先故争之孙氏复曰齐晋宋卫未尝来朝鲁者齐晋盛也宋卫敌也滕薛邾来朝奔走而不暇者土地狭陋兵】
　　【众寡弱不能与鲁伉也　刘氏敞曰其言朝何王者之制诸侯嵗相问殷相聘世相朝其兼言之何讥何讥尔旅见也非天子不旅见诸侯诸侯相旅见非礼也又曰左氏曰公使羽父请于薛侯曰周之宗盟异姓为后乃长滕侯皆非礼也晋侯使荀庚来聘卫侯使孙良夫来聘鲁尚不敢同日而与之盟岂有南面之君来朝而令同日并见耶异姓为后固应为朝天子时耳鲁不当旅见二君又不当引天子自况　孙氏觉曰外之朝天子者不见于经内之朝天子者二而已又皆在于王所而不在于京师其如京师者一而已又因防伐秦而遂行由此观之当时朝觐之礼一施于强国天子名存而已也圣人因其实而书之以罪之也　程子曰诸侯虽有相朝之礼而当时诸侯于天子未尝朝觐独相率以朝鲁得为礼乎　张氏洽曰凡诸侯朝各书之若谷邓偕至而朝礼不同日也累数之若邾牟葛及今滕薛同日行礼同日行礼惟天子可受之诸侯不当然也今隠公于天子未尝朝觐而滕薛相率以朝又不特见而使同日旅见非礼甚矣　家氏翁曰周家盛时诸侯有嵗相问殷相聘世相朝之礼曰相云者亦徃复之义非若诸侯之朝天子也至于衰世大国未尝朝王小国乃相率而朝大国大国倨受其朝而不以为僭如滕薛之朝鲁是也　汪氏克寛曰滕朝者四邾朝者各七曹小邾朝者各五郯朝者二薛纪谷邓鄫郜萧叔之朝各一鲁皆未尝报聘又曰齐侯郑伯如纪亦兼言之岂旅见于纪乎盖书二君来朝则是并行朝礼书二君如纪不过同徃纪国非并行朝礼也然僖二十八年两朝王所皆诸侯并朝襄二十八年公如楚亦诸侯同徃经皆不书他诸侯者春秋主鲁书鲁以见其余耳　刘氏实曰伐戴入郕小国皆惧此二国所以皆来朝也】
　　夏公防郑伯于时来【公谷夏字下有五月字时来公作祁黎左文作郲　时来杜注郲也荥阳县东有厘城郑地也在今河南开封府东四十里】
　　左传【夏公防郑伯于郲谋伐许也郑伯将伐许五月甲辰授兵于大宫公孙阏与颍考叔争车颍考叔挟辀以走子都拔棘以逐之及大逵弗及子都怒】
　　集说【孙氏觉曰隠之出十二皆不致隠志让乎桓不欲当正君之礼圣人本其意而略之也　呉氏曰郑庄以小利饵鲁隠既与之伐宋为郑报怨矣又将与之同伐许为郑益地许与郑接壤郑之所利齐鲁无与焉者也郑伯以计钩致齐鲁之君而借其兵力吞并小国以利益于己甚哉郑之不仁而齐鲁之不智也　刘氏实曰凡称防外为主时来郑地则知伐许郑之志也盖许与郑接壤郑之所利故也】
　　秋七月壬午公及齐侯郑伯入许【许杜注颍川许昌县今河南开封府许州故许城在州东北四十里孔疏谱云许姜姓与齐同祖尧四岳伯夷之后也周武王封其苖裔文叔于许】左传【秋七月公防齐侯郑伯伐许庚辰傅于许颍考叔取郑伯之旗蝥弧以先登子都自下射之颠瑕叔盈又以蝥弧登周麾而呼曰君登矣郑师毕登壬午遂入许许荘公奔卫齐侯以许让公公曰君谓许不共故从君讨之许既伏其罪矣虽君有命寡人弗敢与闻乃与郑人郑伯使许大夫百里奉许叔以居许东偏曰天祸许国鬼神实不逞于许君而假手于我寡人寡人唯是一二父兄不能共亿其敢以许自为功乎寡人有弟不能和协而使糊其口于四方其况能乆有许乎吾子其奉许叔以橅柔此民也吾将使获也佐吾子若寡人得没于地天其以礼悔祸于许无宁兹许公复奉其社稷唯我郑国之有请谒焉如旧昏媾其能降以相从也无滋他族实偪处此以与我郑国争此土也吾子孙其覆亡之不暇而况能禋祀许乎寡人之使吾子处此不唯许国之为亦聊以固吾圉也乃使公孙获处许西偏曰凡而噐用财贿无寘于许我死乃亟去之吾先君新邑于此王室而既卑矣周之子孙日失其序夫许大岳之也天而既厌周徳矣吾其能与许争乎　郑伯使卒出豭行出犬鸡以诅射颍考叔者君子谓郑庄公失政刑矣政以治民刑以正邪既无徳政又无威刑是以及邪邪而诅之将何益矣】
