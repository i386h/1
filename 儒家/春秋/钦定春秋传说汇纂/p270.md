<!-- { "loadSidebar": true } -->
　　左传【夏五月昭夫人孟子卒昭公娶于吴故不书姓死不赴故不称夫人不反哭故不言葬小君孔子与吊适季氏季氏不絻放绖而拜】
　　公羊【孟子者何昭公之夫人也其称孟子何讳娶同姓盖吴女也】
　　谷梁【孟子者何也昭公夫人也其不言夫人何也讳娶同姓也】
　　胡传【孟子吴女昭公之夫人其曰孟子云者讳娶同姓也礼娶妻不娶同姓买妾不知其姓则卜之厚男女之别也同姓从宗合族属异姓主名治际防名著而男女有别矣四世而缌服之穷也五世而袒免杀同姓也六世亲属竭矣其庻姓别于上戚单于下昏姻可以通乎缀之以姓而弗别合之以食而弗殊虽百世而昏姻不通周道然也昭公不谨于礼欲结好强吴以去三家之权忍娶同姓以混男女之别不命于天子以弱其配不见于庙不书于防以废其常典礼之大本丧矣其失国也宜故陈司败问昭公知礼乎子曰知礼子退揖巫马期而进之曰吾闻君子不党君子亦党乎君娶于吴为同姓谓之吴孟子君而知礼孰不知礼巫马期以告子曰丘也幸苟有过人必知之书孟子卒虽曰为君隐而实亦不可掩矣】
　　集説【杜氏预曰鲁人讳娶同姓谓之孟子春秋不改所以顺时　范氏曰葬当书姓讳故亦不书葬　啖氏助曰同姓不可书曰夫人姬氏薨故曰孟子卒　刘氏敞曰孟子者何昭公之夫人也其称孟子何讳娶同姓盖吴女也何以不曰夫人薨命于天子然后成夫人孟子不受命不可以称夫人盖自是鲁夫人不命于天子也　王氏葆曰是时季氏当国孔子与吊而季孙不絻孔子亦放绖而拜是知当时不以小君待之矣　高氏闶曰国人不以为非而昭公乃知避其名春秋亦因其实而书之曰孟子卒朱子曰讳之使若宋女子姓者然　薛氏季宣曰知其非礼而异其名虽欲盖而弥彰也　吴氏澂曰固是以同姓而不书夫人薨亦以见鲁臣不以夫人之礼丧之也昭公君也尚且逐出之而葬不备礼况其夫人乎一书卒而二义具焉　汪氏克寛曰或谓旧史固书夫人孟子薨春秋不书夫人而书卒示天下后世娶同姓之必不可也然小君之薨必书夫人某氏当时既鹘突称呼曰孟子则国史必不可书夫人孟子薨春秋因旧史之文而非礼之实已见矣案传襄二十三年晋嫁女于吴则同姓之昏非自昭公始春秋于孟子以隐辞书之所以深责秉礼之鲁欤】
　　公会吴于槖皋【槖章夜反又音托　槖皋杜注在淮南逡遒县东南今江南庐州府巢县西北六十里有柘皋镇汉之槖皋县春秋吴邑也】
　　左传【公防吴于槖皋吴子使大宰嚭请寻盟公不欲使子贡对曰盟所以周信也故心以制之玉帛以奉之言以结之明神以要之寡君以为苟有盟焉弗可改也已若犹可改日盟何益今吾子曰必寻盟若可寻也亦可寒也乃不寻盟】
　　集説【王氏葆曰吴欲寻盟非卫赐之言不可却故曰不有君子其能国乎】
　　秋公会衞侯宋皇瑗于郧【郧音云公作运　郧杜注发阳也广陵海陵县东南有发繇亭今江南州府如皋县东立发坝古发阳也亦名古郧】
　　左传【吴征防于卫初卫人杀吴行人且姚而惧谋于行人子羽子羽曰吴方无道无乃辱吾君不如止也子木曰吴方无道国无道必弃疾于人吴虽无道犹足以患衞往也长木之毙无不摽也国狗之瘈无不噬也而况大国乎秋衞侯会吴于郧公及衞侯宋皇瑗盟而卒辞吴盟吴人藩衞侯之舍子服景伯谓子贡曰夫诸侯之防事既毕矣侯伯致礼地主归饩以相辞也今吴不行礼于衞而藩其君舍以难之子盍见大宰乃请束锦以行语及衞故大宰嚭曰寡君愿事衞君衞君之来也缓寡君惧故将止之子贡曰衞君之来必谋于其众其众或欲或否是以缓来其欲来者子之党也其不欲来者子之雠也若执衞君是堕党而崇雠也夫堕子者得其志矣且合诸侯而执衞君谁敢不惧堕党崇雠而惧诸侯或者难以霸乎大宰嚭说乃舍衞侯衞侯归效夷言子之尚防曰君必不免其死于夷乎执焉而又说其言从之固矣】
　　集说【王氏锡爵曰子贡就缓字发出所以缓之故无中生有能令闻者魄夺】
　　宋向巢帅师伐郑
　　左传【宋郑之间有隙地焉曰弥作顷丘玉畅嵒戈钖子产与宋人为成曰勿有是及宋平元之族自萧奔郑郑人为之城嵒戈锡九月宋向巢伐郑取钖杀元公之孙遂围嵒十二月郑罕达救嵒丙申围宋师】
　　【玉畅县东北三十里有玉帐或云古玉畅案县为春秋宋地北与陈留接壤传曰宋郑之间或即是也　锡地名路史商末钖畴子斯在宋郑之间郑人灭之以处宋元公之孙弥作顷丘嵒戈皆地名】
　　集说【李氏廉曰自皇瑗取郑师之后书宋公宋人伐郑者再宋兵亦可以释怨矣而向巢之师复起是必欲杀平元之族而后已也全师覆没亦蹈前日郑人之覆辙佳兵不祥其事好还信哉】
　　冬十有二月螽
　　左传【冬十二月螽季孙问诸仲尼仲尼曰丘闻之火伏而后蛰者毕今火犹西流司厯过也】公羊【何以书记异也何异尔不时也】
　　集说【杜氏预曰周十二月今十月是嵗应置闰而失不置虽书十二月实今九月九月之初尚温故得有螽　孙氏复曰周之十二月夏之十月也为异之甚　吕氏大圭曰左氏以为失闰之故然明年九月螽又十二月螽恐不专为失闰　家氏翁曰十二月螽气燠也宣十五年冬蝝生与此记同左氏所录疑非圣人之言也　王氏樵曰案明年九月螽虫灾亟作而不时直以失政尔非闗闰也案左氏载孔子之言杜氏预以为失闰然二年之间三以螽告其灾甚矣故先儒多驳之者今竝存其説】
　　【已敬王三未十八年】十有三年【晋定三十年齐简三年衞出十一年蔡成九年郑声十九年陈闵二十年闵五年宋景三十五年秦悼十年楚惠七年吴夫差十四年】
　　春郑罕达帅师取宋师于嵒
　　左传【十三年春宋向魋救其师郑子賸使徇曰得桓魋者有赏魋也逃归遂取宋师于嵒获成讙郜延以六邑为虚】
　　公羊【其言取之何易也其易奈何诈反也】
　　谷梁【取易辞也以师而易取宋病矣】
　　集说【家氏翁曰春秋书取师诛取者之不仁以多杀为功也先书宋取郑师责宋也今书郑取宋师亦责郑也　朱氏睦防曰宋郑怨已十三年虽造端由于罕达然宋自九年皇瑗取郑师之后宋公宋人两伐郑亦可以释憾矣而向巢之师复起何耶故是年郑亦取宋师于嵒彼以谖来我以谖报耳】
　　夏许男成卒【成公作戌】
　　集说【汪氏克寛曰元公也国灭后楚立之】
　　公会晋侯及吴子于黄池【书会止此　黄池杜注陈留封丘县南有黄亭近济水国语夫差起师北征阙为深沟于商鲁之间北属之沂西属之济以会晋公午于黄池沂水出盖县临乐山入于泗而济水在封丘县南是时夫差既通江淮遂帅舟师自淮入泗自泗入沂复穿鲁宋之境连属水道有不通者凿而通之以达于封丘之济杜氏所谓近济水也今黄池在河南开封府封丘县西南】左传【夏公会单平公晋定公吴夫差于黄池】
　　公羊【其言及吴子何防两伯之辞也】
　　集说【杜氏预曰夫差欲霸中国尊天子自去其僭号而称子以告令诸侯故史承而书之　孔氏颖达曰七年防吴于鄫十二年会吴于槖皋皆不称子此称吴子故觧之夫差欲霸中国尊天子而自号为王则诸侯不服故去其僭号自称吴子以告令诸侯故诸侯之策承而书曰吴子吴语说此事云晋侯命董褐告吴王曰今君奄王东海以淫名闻于天下君有短垣而自逾之况蛮荆则何有于周室夫命圭有命固曰吴伯不曰吴王诸侯是以敢辞夫诸侯无二君而周无二王君若无卑天子而曰吴公孤敢不顺从君命吴王许诺是其去僭号也于此会去王号耳其于吴国犹称王不改也　陆氏淳曰赵子曰据左氏有单平公而不书于经者缘吴晋敌礼而会如今賔主对举酒自然单子无坐位故不书且经文有及字是两伯之义分明也公羊乃云吴为会主与经不同不足取也故留其两伯之辞而已公羊又曰吴在是则天下诸侯莫敢不至赵云黄池鲁地故鲁独防之耳若更有诸侯不当不序谷梁曰黄池之会吴子进矣赵子曰此为吴同为会主故不人传不逹此理遂妄为议耳　刘氏敞曰公羊曰吴主会也案吴主会必非晋所愿也春秋宜曰公会晋侯暨吴子于黄池则与公羊例合矣今乃曰及吴子此其晋鲁汲汲我欲之者邪又曰吴在是则天下诸侯莫敢不至也何休以谓云尔者欲为鲁侯杀耻故不书诸侯也吾谓春秋审欲为鲁侯杀耻者书诸侯乃宜矣无为乃没之也　许氏翰曰左氏曰先晋国语曰先吴此二国史籍之异也顾自宋之盟则晋已为楚所先陵迟至于黄池之时岂能复与吴争国语信也晋人耻吴先之故讳焉耳　高氏闶曰首止先及而后会所以尊王世子也黄池先会而后及所以外吴子也吴泰伯之后与周同姓狂僭大号扰乱列国夫天无二日民无二王今吴为黄池之会以主盟列国是二王也将置周王于何地耶圣人自十年吴伐齐之后春不书王以见天下之无王此春秋之所以终也　陈氏傅良曰黄池之盟不书吴晋之盟春秋终讳之公会晋侯及吴子虽两伯之辞而终不以吴晋同主盟也单平公不书不忍书也　郑氏玉曰会于黄池吴子主之晋鲁听命矣然吴楚有僭王之罪圣人终絶之而莫之与也此所以序晋吴上而书及以终春秋之会盟也　汪氏克寛曰辰陵于蜀于申楚虽主盟而晋不与故春秋皆先楚以纪实也于宋于虢楚同主会且先于晋然晋君犹未同盟故春秋但先晋以正名而不书及焉今黄池之防吴子主盟而晋定公以奕世之伯鲁哀公以秉礼之望皆俯伏听命于坛坫之上故春秋先晋以存中国之名而书及以着两伯之实则内外之分不紊而彊弱之势自见矣谷梁谓嘉其尊王进而书子使夫差果能尊周则当序单平公于吴晋之上如葵丘宰周公之例矣吴语又谓赵鞅使董褐复命责其僭王而夫差降爵称公夫以齐桓之盛未能责楚僭王之罪岂以晋之衰弱而反能使吴王黜其僭号乎殆不足信也】
　　【案黄池之防左传称乃先晋人吴语称吴公先歃晋侯亚之二説者诸儒互有所主夫宋之盟晋国方彊而卒先楚人则谓晋定之不能先吴似也吴方在会而边遽猝以越乱告吴王骇惧刎其告者七人则谓吴子内惕而不敢复争春秋所书次第乃其事实亦似也赵氏匡又谓吴晋敌礼而会如今賔主对举酒故晋史即云晋为先而吴语即云吴先歃各自防其主亦似有理姑竝存之】
　　楚公子申帅师伐陈
　　集説【高氏闶曰楚畏吴之彊无如之何故乘吴之出会而伐陈也】
　　于越入吴
　　左传【六月丙子越子伐吴为二隧畴无余讴阳自南方先及郊吴大子友王子地王孙弥庸寿于姚自上观之弥庸见姑蔑之旗曰吾父之旗也不可以见雠而弗杀也大子曰战而不克将亡国请待之弥庸不可属徒五千王子地助之乙酉战弥庸获畴无余地获讴阳越子至王子地守丙戌复战大败吴师获大子友王孙弥庸寿于姚丁亥入吴吴人告败于王王恶其闻也自刭七人于幕下】
　　【姑蔑杜注越地今东阳大末县案越地西至于姑蔑即此秦置大末县今衢州府龙游县也】
