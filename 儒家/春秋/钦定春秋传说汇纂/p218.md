<!-- { "loadSidebar": true } -->
　　左传【大雨雹季武子问于申丰曰雹可御乎对曰圣人在上无雹虽有不爲灾古者日在北陆而藏冰西陆朝觌而出之其藏冰也深山穷谷固隂沍寒于是乎取之其出之也朝之禄位賔食丧祭于是乎用之其藏之也黑牡秬黍以享司寒其出之也桃弧棘矢以除其灾其出入也时食肉之禄冰皆与焉大夫命妇丧浴用冰祭寒而藏之献羔而啓之公始用之火出而毕赋自命夫命妇至于老疾无不受冰山人取之县人传之舆人纳之隶人藏之夫冰以风壮而以风出其藏之也周其用之也徧则冬无愆阳夏无伏隂春无凄风秋无苦雨雷出不震无菑霜雹疠疾不降民不夭札今藏川池之冰弃而不用风不越而杀雷不发而震雹之爲菑谁能御之七月之卒章藏冰之道也】
　　胡传【隂阳之气和而散则爲霜雪雨露不和而散则爲戾气曀霾雹戾气也隂胁阳臣侵君之象当是时季孙宿袭位世卿将毁中军专执兵权以弱公室故数月之间再有大变申丰者季氏之孚也不肯端言其事故暴扬于朝归咎藏冰之失夫山谷之冰藏之也周用之也徧亦古者本末具举燮调之一事耳谓能使四时无愆伏凄苦之变雷出不震无菑霜雹则亦诬矣意者昭公遇灾而惧以礼爲国行其政令无失其民雹之灾也庶可御也不然虽得藏冰之道合于豳风七月之诗其将能乎】
　　集説【刘氏敞曰丰言圣王在上无雹可也言雹之爲灾由藏冰故非也鲁虽藏川池之冰未爲不藏冰如今之天下莫有藏冰何故雹不輙降乎且丰之爲人奸佞人也党于季氏不敢端言其罪故推雹灾归之藏冰欲以謟媚彊臣抹摋灾异此与张禹谷永何异哉所以使昭公死于外者未必非此人也　髙氏闶曰自去年冬至今年春正月连大雨雹故前以时纪此以月纪夫天道如此人事可知　黄氏仲炎曰季氏专国有无君之志人道乖戾干犯隂阳故冬春之间大雨雹者再时鲁人申丰区区以不藏冰爲咎可谓矫诬上天矣得非有所畏而不敢正言之欤抑岂非党附季孙故曲爲之解使其君莫之疑欤赵氏鹏飞曰隂阳不和蔽而爲雹冬大雨雹而正月复然其隂阳之灾甚矣噫安得皇极之主以叙九畴哉　熊氏过曰当雪而雹故以爲灾凡阳侵隂不入爲霰隂侵阳不入爲雹】
　　附录左传【四年春王正月许男如楚楚子止之遂止郑伯复田江南许男与焉使椒举如晋求诸侯二君待之椒举致命曰寡君使举曰日君有惠赐盟于宋曰晋楚之从交相见也以岁之不易寡人愿结驩于二三君使举请闲君若苟无四方之虞则愿假宠以请于诸侯晋侯欲勿许司马侯曰不可楚王方侈天或者欲逞其心以厚其毒而降之罚未可知也其使能终亦未可知也晋楚唯天所相不可与争君其许之而修德以待其归若归于德吾犹将事之况诸侯乎若适淫虐楚将弃之吾又谁与争公曰晋有三不殆其何敌之有国险而多马齐楚多难有是三者何乡而不济对曰恃险与马而虞邻国之难是三殆也四岳三涂阳城大室荆山中南九州之险也是不一姓冀之北土马之所生无兴国焉恃险与马不可以爲固也从古以然是以先王务修德音以亨神人不闻其务险与马也邻国之难不可虞也或多难以固其国啓其疆土或无难以丧其国失其守宇若何虞难齐有仲孙之难而获桓公至今赖之晋有里防之难而获文公是以爲盟主衞邢无难敌亦丧之故人之难不可虞也恃此三者而不修政德亡于不暇又何能济君其许之纣作淫虐文王惠和殷是以陨周是以兴夫岂争诸侯乃许楚使使叔向对曰寡君有社稷之事是以不获春秋时见诸侯君实有之何辱命焉椒举遂请昏晋侯许之楚子问于子产曰晋其许我诸侯乎对曰许君晋君少安不在诸侯其大夫多求莫匡其君在宋之盟又曰如一若不许君将焉用之王曰诸侯其来乎对曰必来从宋之盟承君之欢不畏大国何故不来不来者其鲁衞曹邾乎曹畏宋邾畏鲁鲁衞偪于齐而亲于晋唯是不来其余君之所及也谁敢不至王曰然则吾所求者无不可乎对曰求逞于人不可与人同欲尽济】
　　【四岳杜注东岳岱西岳华南岳衡北岳恒　三涂在河南陆浑县南水经注伊水厯崖口山峡也翼崖深髙壁立如阙伊水经其下厯峡北流卽古三涂山也在今河南河南府嵩县　阳城杜注在阳城县东北今河南府登封县北三十八里俗名车岭山是也　大室杜注在阳城县西南戴延之曰嵩高三十六峰东曰大室西曰少室今嵩髙山在登封县北十里　荆山杜注在新城沶乡县南禹贡荆及衡阳惟荆州荆河惟豫州则荆山乃二州之界也今在湖广襄阳府南漳县西南　中南杜注在始平武功县南亦作终南今在陜西西安府长安县南五十里雍录终南山横亘关中南面西起秦陇东彻蓝田凡雍岐郿鄠长安万年相去八百里连緜峙据其南者皆此一山】
　　夏楚子蔡侯陈侯郑伯许男徐子滕子顿子胡子沈子小邾子宋世子佐淮夷会于申【楚子专防诸侯始此】
　　左传【夏诸侯如楚鲁衞曹邾不会曹邾辞以难公辞以时祭衞侯辞以疾郑伯先待于申六月丙午楚子合诸侯于申椒举言于楚子曰臣闻诸侯无归礼以爲归今君始得诸侯其愼礼矣霸之济否在此防也夏啓有钧台之享商汤有景亳之命周武有孟津之誓成有岐阳之搜康有酆宫之朝穆有涂山之防齐桓有召陵之师晋文有践土之盟君其何用宋向戌郑公孙侨在诸侯之良也君其选焉王曰吾用齐桓王使问礼于左师与子产左师曰小国习之大国用之敢不荐闻献公合诸侯之礼六子产曰小国共职敢不荐守献伯子男防公之礼六君子谓合左师善守先代子产善相小国王使椒举侍于后以规过卒事不规王问其故对曰礼吾未见者有六焉又何以规宋大子佐后至王田于武城久而弗见椒举请辞焉王使往曰属有宗祧之事于武城寡君将坠币焉敢谢后见徐子呉出也以爲贰焉故执诸申楚子示诸侯侈椒举曰夫六王二公之事皆所以示诸侯礼也诸侯所由用命也夏桀爲仍之防有缗叛之商纣爲黎之搜东夷叛之周幽爲大室之盟戎狄叛之皆所以示诸侯汰也诸侯所由弃命也今君以汰无乃不济乎王弗听子产见左师曰吾不患楚矣汰而愎谏不过十年左师曰然不十年侈其恶不远远恶而后弃善亦如之德远而后兴】
　　【钧台杜注河南阳翟县南有钧台陂金置钧州以钧台得名今河南开封府禹州是也州城北关外有钧台遗址　景亳杜注河南巩县西南有汤亭或言亳卽偃师案今河南府偃师县南二十里有景山商颂陟彼景山卽此史记正义曰汤卽位徙西亳西亳卽偃师景亳当主偃师爲是　孟津卽盟津也隐十一年王以盟予郑卽此　岐阳杜注岐山在扶风美阳县西北案汉之美阳在今武功县境今岐山县正在武功之西北彼时未有县故岐山在其境内也后周始置岐山县今属陜西鳯翔府　酆宫杜注酆在始平鄠县东括地志鄠县东三十五里有丰宫今属陜西西安府顔师古谓灵台乡在丰水上是也　涂山杜注在寿春东北水经注荆涂二山相连爲一脉禹以桐柏之流泛滥爲害凿山爲二以通之今山在鳯阳府怀远县东南八里】
　　胡传【弑君之贼在春秋时有臣子讨之则衞人杀州吁是也有四邻讨之则蔡人杀陈佗是也臣子不能讨之于内四邻不能讨之于外有与之防以定其位则齐侯及鲁宣公防于平州是也有受其赂以免于讨则晋侯及诸国防于扈是也然至此极矣则未有不以爲贼而又推爲盟主相与朝事之以听顺其所爲而不敢忤者也故申之防在防诸侯皆王法之所当斥也】
　　集説【范氏甯曰楚灵王始会诸侯也　程子曰晋平公不在诸侯楚于是彊爲霸者之事　苏氏辙曰平公始衰齐灵公庄公背之平公屡合诸侯以讨焉襄二十五年齐庄公死齐与晋平晋侯自是不复出与防盟其大夫赵武爲政诸侯少安然而晋日益衰政在六卿故楚灵王合诸侯于申而晋不敢争楚自是益肆于北方　髙氏闶曰春秋以来蔡常在陈衞上庄十六年后以服属于楚未尝先陈衞今楚大合诸侯故复居陈上　陈氏傅良曰楚初专合诸侯也齐桓卒楚宋尝争长矣败于城濮楚师不出者八年晋志不在诸侯而后楚庄盟于辰陵以庄王之贤从之者陈郑焉耳申之会合十有二国楚之得志于诸侯未有盛于此时者也　家氏翁曰宋之盟虢之防晋楚同之犹以紊内外之辨春秋讥焉今楚防新立逞其狂悖从晋人求诸侯晋之君臣轻以许之楚遂合十有二国而爲此防会盟之一大变也】
　　楚人执徐子
　　集説【杨氏士勋曰不言归者盖在防而执寻亦释之故不言所归也　刘氏敞曰称人以执者非伯讨也此其爲非伯讨奈何楚人雠呉徐子呉出也以爲贰焉而执之非道也　髙氏闶曰执之非道也盖欲效桓文之举以示威诸侯尔　赵氏鹏飞曰楚子将以诸侯伐呉徐旣听于防矣而楚疑徐子出于呉而执之此岂霸讨哉故称人以执也　季氏本曰徐服楚已久此则谓其不能闭道爲贰已耳观史记载季札北使过徐可知其通上国必由徐矣】
　　秋七月楚子蔡侯陈侯许男顿子胡子沈子淮夷伐呉左传【秋七月楚子以诸侯伐呉宋大子郑伯先归宋华费遂郑大夫从】
　　集説【杜氏预曰因申防以伐呉不言诸侯者郑徐滕小邾宋不在故也　高氏闶曰诸侯畏楚之彊守宋之盟而从之然犹不能致鲁卫曹薛邾至伐呉之役则北方之诸侯皆去唯属楚者从之尔人心之向背可知也】
　　执齐庆封杀之
　　左传【使屈申围朱方八月甲申克之执齐庆封而尽灭其族将戮庆封椒举曰臣闻无瑕者可以戮人庆封唯逆命是以在此其肯从于戮乎播于诸侯焉用之王弗听负之斧钺以徇于诸侯使言曰无或如齐庆封弑其君弱其孤以盟其大夫庆封曰无或如楚共王之庶子围弑其君兄之子麇而代之以盟诸侯王使速杀之】
　　公羊【此伐呉也其言执齐庆封何爲齐诛也其爲齐诛奈何庆封之罪胁齐君而乱齐国也】谷梁【庆封其以齐氏何也爲齐讨也灵王使人以庆封令于军中曰有若齐庆封弑其君者乎庆封曰子一息我亦且一言曰有若楚公子围弑其兄之子而代之爲君者乎军人粲然皆笑庆封弑其君而不以弑君之罪罪之者庆封不爲灵王服也不与楚讨也春秋之义用贵治贱用贤治不肖不以乱治乱也孔子曰懐恶而讨虽死不服其斯之谓欤】
　　集説【陆氏淳曰赵氏云弑君之臣天下共弃杀之是也故系之齐焉此言庆封时已非齐臣夫子以其与弑君之贼所当讨故系之于齐明示其当死之义也　陈氏傅良曰此执有罪曷爲不再言楚子不予楚以讨齐庆封之辞也犹曰诸侯执之焉耳　张氏洽曰春秋书杀他国大夫之法有二凡有罪而当诛者曰某人杀某若楚人杀陈夏征舒是也无罪而不服者则书执而杀之若执蔡世子有以归用之楚人执陈行人千征师杀之是也庆封有与弑其君之罪楚子杀之宜也不曰杀齐庆封而曰执齐庆封杀之者楚灵有诸己而非诸人是以庆封不服而春秋亦不得纯以讨贼之法书之也　家氏翁曰始向戌合晋楚之成曰以弭兵也楚防旣得诸侯遂动兵伐呉晋之爲政者略无所问春秋联书防盟伐国哀晋之失霸也或曰杀庆封非讨有罪乎曰楚防贼之未讨者也春秋之义不以乱治乱也　汪氏克寛曰执宋公而不书楚执分其恶于诸侯也讨齐庆封而不书楚讨移其善于诸侯也若曰不使楚防得以窃讨贼之名也】
