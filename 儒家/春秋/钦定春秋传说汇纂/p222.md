<!-- { "loadSidebar": true } -->
　　附録左传【晋人来治田季孙将以成与之谢息为孟孙守不可曰人有言曰虽有挈缾之知守不假器礼也夫子从君而守臣防邑虽吾子亦有猜焉季孙曰君之在楚于晋罪也又不聼晋鲁罪重矣晋师必至吾无以待之不如与之间晋而取诸吾与子桃成反谁敢有之是得二成也鲁无忧而孟孙益邑子何病焉辞以无山与之莱柞乃迁于桃晋人为取成　楚子享公于新台使长鬛者相好以大屈既而悔之防启彊闻之见公公语之拜贺公曰何贺对曰齐与晋越欲此久矣寡君无适与也而传诸君君其备御三邻慎守寳矣敢不贺乎公惧乃反之　郑子产聘于晋晋侯有疾韩宣子逆客私焉曰寡君寝疾于今三月矣竝走羣望有加而无瘳今梦黄熊入于寝门其何厉鬼也对曰以君之明子为大政其何厉之有昔尧殛鲧于羽山其神化为黄熊以入于羽渊实为夏郊三代祀之晋为盟主其或者未之祀也乎韩子祀夏郊晋侯有间赐子产莒之二方鼎子产为丰施归州田于韩宣子曰日君以夫公孙叚为能任其事而赐之州田今无禄早世不获久享君徳其子弗敢有不敢以闻于君私致诸子宣子辞子产曰古人有言曰其父析薪其子弗克负荷施将惧不能任其先人之禄其况能任大国之赐纵吾子为政而可后之人若属有疆之言敝邑获戾而丰氏受其大讨吾子取州是免敝邑于戾而建置丰氏也敢以为请宣子受之以告晋侯晋侯以与宣子宣子为初言病有之以易原县于乐大心　郑人相惊以伯有曰伯有至矣则皆走不知所徃铸刑书之嵗二月或梦伯有介而行曰壬子余将杀也明年壬寅余又将杀段也及壬子驷卒国人益惧齐燕平之月壬寅公孙段卒国人愈惧其明月子产立公孙泄及良止以抚之乃止子太叔问其故子产曰鬼有所归乃不为厉吾为之归也太叔曰公孙泄何为子产曰説也为身无义而图説从政有所反之以取媚也不媚不信不信民不从也及子产适晋赵景子问焉曰伯有犹能为鬼乎子产曰能人生始化曰魄旣生魄阳曰魂用物精多则魂魄彊是以有精爽至于神明匹夫匹妇彊死其魂魄犹能冯依于人以为滛厉况良霄我先君穆公之胄子良之孙子耳之子敝邑之卿从政三世矣郑虽无腆抑谚曰蕞尔国而三世执其政柄其用物也矣其取精也多矣其族又大所冯厚矣而彊死能为鬼不亦宜乎　子皮之族饮酒无度故马师氏与子皮氏有恶齐师还自燕之月罕朔杀罕魋罕朔奔晋韩宣子问其位于子产子产曰君之羁臣苟得容以逃死何位之敢择卿违从大夫之位罪人以其罪降古之制也朔于敝邑亚大夫也其官马师也获戾而逃唯执政所寘之得免其死为惠大矣又敢求位宣子为子产之敏也使从嬖大夫】
　　【羽山杜注在东海祝其县西南今兖州府沂州东南一百里有山髙四里周广八里其西为羽渊】
　　秋八月戊辰卫侯恶卒
　　左传【秋八月卫襄公卒晋大夫言于范献子曰卫事晋为睦晋不礼焉庇其贼人而取其地故诸侯贰诗曰防鸰在原兄弟急难又曰死防之威兄弟孔懐兄弟之不睦于是乎不吊况逺人谁敢归之今又不礼于卫之嗣卫必叛我是絶诸侯也献子以告韩宣子宣子説使献子如卫吊且反戚田卫齐恶告防于周且请命王使成简公如卫吊且追命襄公曰叔父陟恪在我先王之左右以佐事上帝余敢忘髙圉亚圉】
　　谷梁【乡曰卫齐恶今曰卫侯恶此何为君臣同名也君子不夺人名不夺人亲之所名重其所以来也王父名子也】
　　集説【刘氏敞曰卫侯恶卒谷梁曰王父名子也盖言臣之子不敢与世子同名有生在世子前王父名之者则亦不改也以言卫齐恶盖王父名之尔説者不晓以谓唯王父名子王父卒则称王父命名之是则不可】
　　九月公至自楚
　　左传【九月公至自楚孟僖子病不能相礼乃讲学之苟能礼者从之及其将死也召其大夫曰礼人之干也无礼无以立吾闻将有逹者曰孔丘圣人之后也而灭于宋其祖弗父何以有宋而授厉公及正考父佐戴武宣三命兹益共故其鼎铭云一命而偻命而伛三命而俯循墙而走亦莫余敢侮饘于是鬻于是以糊余口其共也如是臧孙纥有言曰圣人有明徳者若不当世其后必有达人今其将在孔丘乎我若获没必属説与何忌于夫子使事之而学礼焉以定其位故孟懿子与南宫敬叔师事仲尼仲尼曰能补过者君子也诗曰君子是则是效孟僖子可则效己矣】
　　集説【汪氏克寛曰自如楚今七越月危公之意可见矣】
　　附録左传【单献子弃亲用羇冬十月辛酉襄顷之族杀献公而立成公】
　　冬十有一月癸未季孙宿卒
　　左传【十一月季武子卒晋侯谓伯瑕曰吾所问日食从矣可常乎对曰不可六物不同民心不壹事序不类官职不则同始异终胡可常也诗曰或燕燕居息或憔悴事国其异终也如是公曰何谓六物对曰嵗时日月星辰是谓也公曰多语寡人辰而莫同何谓辰对曰日月之防是谓辰故以配日】集説【赵氏鹏飞曰季氏之有宿季氏之祸也非幸也季友之贤闻于诸侯天下贵之继而文子相二君俭徳昭著鲁人懐之不幸而得宿为成季文子之辱大矣所贵乎有子者以其贤而克家也今季氏之有宿自当时观之夺公室之权执鲁国之命其亦尊矣自今评之不免为逆臣以成季文子之后而世有逆臣庸为季氏之福乎　家氏翁曰自季友至行父虽专鲁国犹无悖于臣节至于宿乘主幼盗兵权伐国取地以自私襄公几为所逐自后世言司马懿其人也至昭师遂移宗社意如逐君宿所命也其鲁之大盗欤　汪氏克寛曰此季文子之子武子也子纥嗣是为悼子】
　　十有二月癸亥葬衞襄公
　　左传【卫襄公夫人姜氏无子嬖人婤始生孟絷孔成子梦康叔谓已立元余使羁之孙圉与史苟相之史朝亦梦康叔谓已余将命而子苟与孔烝鉏之曾孙圉相元史朝见成子告之梦梦协晋韩宣子为政聘于诸侯之嵗婤姶生子名之曰元孟絷之足不良弱行孔成子以周易筮之曰元尚享卫国主其社稷遇屯又曰余尚立絷尚克嘉之遇屯之比以示史朝史朝曰元亨又何疑焉成子曰非长之谓乎对曰康叔名之可谓长矣孟非人也将不列于宗不可谓长且其繇曰利建侯嗣吉何建建非嗣也二卦皆云子其建之康叔命之二卦告之筮袭于梦武王所用也弗从何为弱足者居侯主社稷临祭祀奉民人事鬼神从防朝又焉得居各以所利不亦可乎故孔成子立灵公十二月癸亥葬卫襄公】
　　【丁景王十卯一年】八年【晋平二十四年齐景十四年卫灵公元元年蔡灵九年郑简三十二年曹武二十一年陈哀三十五年平二年宋平四十二年秦哀三年楚灵七年呉夷末十年】
　　春
　　附録左传【八年春石言于晋魏榆晋侯问于师旷曰石何故言对曰石不能言或冯焉不然民聼滥也抑臣又闻之曰作事不时怨讟动于民则有非言之物而言今宫室崇侈民力雕尽怨讟竝作莫保其性石言不亦宜乎于是晋侯方筑虒祁之宫叔向曰子野之言君子防君子之言信而有徴故怨远于其身小人之言僭而无徴故怨咎及之诗曰哀哉不能言匪舌是出唯躬是瘁哿矣能言巧言如流俾躬处休其是之谓乎是宫也成诸侯必叛君必有咎夫子知之矣】
　　【魏榆杜注晋地服防曰魏邑榆州里名今山西太原榆次县西北有榆次故城通典曰晋魏榆邑也虒祁杜注地名在绛西四十里临汾水今在平阳府曲沃县西水经注汾水西迳虒祁宫北有故】
　　【梁截汾水中凡三十柱柱迳五尺盖晋平公时物也】
　　陈侯之弟招杀陈世子偃师
　　左传【陈哀公元妃郑姬生悼太子偃师二妃生公子留下妃生公子胜二妃嬖留有宠属诸司徒招与公子过哀公有废疾三月甲申公子招公子过杀悼太子偃师而立公子留】
　　谷梁【乡曰陈公子招今曰陈侯之弟招何也曰尽其亲所以恶招也两下相杀不志乎春秋此其志何也世子云者唯君之贰也云可以重之存焉志之也诸侯之尊兄弟不得以属通其弟云者亲之也亲而杀之恶也】
　　胡传【此公子招特以弟称者着招凭宠稔恶而陈侯失亲亲之道也招以公子为司徒乃贵戚之卿亲则介弟尊则叔父号令废立自已而出莫敢干之者也不能援立嫡冢安靖国家而逢君之恶戕杀偃师以致大寇宗社覆没罪固大矣陈侯信爱其弟何以为失亲亲乎尊贤者亲亲之本不能择亲之贤者厚加尊宠以表仪公族而徇其私爱施于不令之人以致亡国败家岂不失亲亲之道乎其曰陈侯之弟招杀陈世子偃师交贬之也】
　　集説【孙氏复曰陈哀公二子太子偃师次子留公弟招与大夫过皆爱留欲立之哀公疾遂杀太子偃师以立之留庶孽也偃师冡嗣也招以叔父之亲不顾宗社之重殒冡嗣以立庶孽致楚灭陈皆招之由也故曰陈侯之弟招杀陈世子偃师以甚招之恶也　许氏翰曰陈哀宠其庶子资以彊辅而济之权以轧太子使之失职至于乱作躬受其祸惟其溺爱法不胜私也悲夫　汪氏克寛曰隐七年书盟书帅师而称弟者罪其有宠爱之私今案此书杀世子亦罪其宠任之私也又曰经书杀世子者三晋献嬖奚齐卓子而杀申生宋平嬖佐而杀痤陈哀嬖留而杀偃师皆嬖子匹嫡之祸也然申生痤之诛权在于晋宋之君故虽乱国而不至于亡陈哀基怨造祸势不两全遂至宠弟戕其国本而且以忧殒其身而国随以亡矣其罪得不又甚于晋献宋平者欤故申生与痤皆目君以杀唯偃师之杀目陈侯之弟招夫以弟招系之陈侯则陈哀之罪章章明矣不曰杀其世子而重举国者偃师非招之世子也下书楚灭陈执招放之以见楚之灭陈托于讨招而公子留之嬖实亡陈之本也欤　金氏贤曰偃师之死孰杀之耶曰陈哀公杀之也陈招杀偃师而曷谓哀公耶曰陈招之祸哀公启之也哀公曷为启之曰因女宠之祸以至于此也招何以不称公子而称弟曰称弟者累乎其兄之词也以见偃师之死哀公与招为之耳夫哀公以留属二公子私之也虽曰私之而未有立之之意也无意立留则无杀偃师之情矣何以知之以闻招之乱而自缢知之也招穿窬小人贪位固宠逆兄之邢逢君之恶遂杀嫡立庶致大寇覆宗祀招之恶可胜诛防虽然无哀公之属亦无招之祸矣故陈之乱也吾不曰陈招而曰哀公书曰陈侯之弟交罪之也】
　　夏四月辛丑陈侯溺卒
　　左传【夏四月辛亥哀公缢】
　　集説【严氏启隆曰因偃师之变恚而卒是则哀虽宠留非有杀偃师之志也偃师杀而哀始痛求死无地矣废立之际间不容髪顾欲两利而俱存之哀之愚不亦甚防】
　　叔弓如晋
　　左传【叔弓如晋贺虒祁也防吉相郑伯以如晋亦贺虒祁也史赵见子太叔曰甚防其相蒙也可吊也而又贺之子太叔曰若何吊也其非唯我贺将天下实贺】
　　集説【许氏翰曰财费则国贫役烦则民叛缔构雕琢轮奂之功盛则恭俭纯茂之徳衰矣此之谓可吊而诸侯贺之是以人君安于危亡而不自知盖谀之者众也当楚之隆势倾诸国而晋弗虑图惟宫室之崇以为安荣平公可谓志卑矣】
　　楚人执陈行人干徴师杀之
　　左传【干徴师赴于楚且告有立君公子胜愬之于楚楚人执而杀之公子留奔郑书曰陈侯之弟招杀陈世子偃师罪在招也楚人执陈行人千徴师杀之罪不在行人也】
