<!-- { "loadSidebar": true } -->
　　集説【范氏甯曰大夫既命得执公子之礼一本大夫命以视公子　孙氏复曰春秋之义非天子不得专杀此言陈人杀其公子御宼者讥专杀也是故二百四十二年无天王杀大夫文书诸侯杀大夫者四十七何哉古者诸侯之大夫皆命于天子诸侯不得专命也大夫有罪则请于天子诸侯不得专杀也大夫犹不得专杀况世子母弟乎春秋之世国无大小其卿大夫士皆专命之有罪无罪皆专杀之其无王也甚矣故孔子从而録之以诛其恶称君称国称人虽有重轻而其专杀之罪则一也　刘氏敞曰公子非大夫也何以书公之嫡子也公之嫡子则世子也其谓之公子何嫡子既誓称世子未誓称公子虽未誓书也杀世子母弟目君此其曰陈人杀之何病御宼也曷爲病之御宼之爲人子也盖足以杀其身已矣　孙氏觉曰御宼以公子之贵而见杀于国人御寇有罪矣陈之君使公子而见杀焉亦未免乎有罪也　张氏洽曰不称世子未誓于天子也未誓则称公子重王命也御寇乃君之嫡嗣爲一国之储贰而众人得以杀之则其所以自处必有失其道者矣故刘氏讥御寇之爲人子足以杀其身而春秋畧杀者之罪也　吕氏大圭曰杀之或称公子或称大夫或称大夫公子称公子者公子而非大夫也称大夫者大夫而非公子也称大夫公子者公子而爲大夫也又有以官举者以官之重而着之也观圣人所书而襃贬寓乎其中矣　邵氏寳曰御宼陈世子也何以杀之欲立嬖姬子疑也杀者宣公而归之陈人者何陈人之志犹公之志也是以与申生异辞　季氏本曰此国人乱杀大夫之始事也姑息茍容不谋讨治则人将效尤而下陵上替之渐长矣】
　　夏五月
　　集説【何氏休曰以五月首时者讥庄公取雠国女不可以事先祖奉四时祭祀犹五月不宜以首时杜氏预曰年之四时虽或无事必空书首月以纪时变以明歴数庄公独称夏五月及经有四时不具】
　　【者丘明无文皆阙缪也　范氏甯曰以五月首时甯所未详　杨氏士勋曰何休云讥娶雠女杜预云缪误范氏以二者皆无凭故云甯所未详也　孙氏复曰春秋未有以五月首时者此言夏五月者盖五月之下有脱事尔　刘氏敞曰此其以五月首时何春秋故史也有所不革　髙氏闶曰非五月之下脱简则是误以四月爲五月尔　卓氏尔康曰春秋无事以首时称者五十九惟此书五月】
　　【案经书夏五月诸家所见不同观孙氏复刘氏敞之説则杜氏以爲阙缪者于义爲长也或者谓周之四月乃夏之二月周官以是月防男女诗曰士如归妻迨冰未泮言其礼之宜豫则是月者昏姻之月也庄公居丧而纳币娶雠人女则昏姻之礼废经不书四月殆以是欤故竝存何氏注以俟叅考】
　　秋七月丙申及齐髙傒盟于防【傒音奚】
　　公羊【齐髙傒者何贵大夫也曷爲就吾微者而盟公也公则曷爲不言公讳与大夫盟也】谷梁【不言公髙傒伉也】
　　集説【赵氏匡曰凡盟不目内皆指公也　陆氏淳曰赵氏云书髙傒罪之也齐恃覇主强使卿与公盟故特书之以示讥　刘氏敞曰杜氏曰髙傒齐之贵卿而与鲁微者盟齐桓谦接诸侯以崇覇业非也卿不可防公侯故没公尔　程子曰髙傒上卿鲁无使微者与盟之理盖讳公盟始与雠爲昏恶之大也张氏洽曰敌大夫以自卑轻君体以自弱去国都而汲汲于小信与及向戌盟于刘一也而此复以昏】
　　【姻而结盟不顾祢庙不共戴天之讐而议娶齐女比事以观此爲恶之大者也　家氏翁曰鲁人忘君父之大雠请昏于齐齐使髙傒要鲁以盟其傲鲁也甚矣春秋书之责齐也虽爲鲁讳亦责鲁也文二年及晋处父盟彼时公身在晋晋君不与公盟使其臣及公盟故春秋深责晋人之无状去处父族以示贬此则齐鲁均责焉耳盖讳之中有权度存焉不可以一律观也　李氏廉曰公出国都而盟惟髙傒向戌盖公不敢坐盟之此正与晋悼出长樗盟公相似然晋悼与公敌体则出而盟公可以爲谦鲁公屈体而从大夫卑莫甚矣　汪氏克寛曰防盟出公意故髙傒不去氏】
　　冬公如齐纳币
　　公羊【纳币不书此何以书讥何讥尔亲纳币非礼也】
　　谷梁【纳币大夫之事也礼有纳采有问名有纳徴有告期四者备而后娶礼也公亲纳币非礼也故讥之】
　　胡传【微者名姓不登于史册髙傒齐之贵大夫也曷爲就吾之微者盟盖公也其不言公讳与髙傒盟也求议结昏取讐人女大恶也娶者其爲吉下主乎已上主乎宗庙以爲有人之心者宜于此焉变矣公亲如齐纳币则不待贬也】
　　集説【何氏休曰纳币即纳徴纳征者曰主人受币士受俪皮是也礼言纳徴春秋言纳币者春秋质也　范氏甯曰公母丧未再朞而图昏传无讥文但讥亲纳币者丧昏不待贬絶而罪恶见　赵氏匡曰昏礼有六一纳采二问名三纳吉四纳徴纳徴即纳币也五请期六亲迎亲迎即逆女也春秋独书其二以纳币方契成逆女爲事终举重之义也　啖氏助曰纳币常事不书凡书者皆讥也　刘氏敞曰讥丧取也纳征大夫之事也亲纳币亦非礼也交讥之杜氏谔曰春秋内适外曰如苟书其事盖非常也动渉非礼明书之以示贬　程子曰齐疑昏议故公自行纳币后二年方逆齐难之也　胡氏铨曰诸侯非朝王述职而擅越境以纳币无王甚矣不止其丧昏娶讐也　吕氏本中曰庄公失礼者三娶讐女一也丧未毕二也亲往纳币三也　张氏洽曰庄公生至是三十五年矣制于文姜过期而不娶今丧未毕而纳币图昏又忘父讐礼不当亲行而躬致其礼其爲不孝之罪不待贬絶而具见矣　家氏翁曰或谓鲁与齐既爲防盟春秋无责通昏不亦可乎夫主夏盟者齐桓也今请昏而纳币者齐襄之女也盟讐人之弟犹曰爲其伯也诸侯皆在不得不与于盟娶妻岂无他族必讐女而后娶其何以奉粢盛入先君之庙乎　王氏元曰春秋十二公书如齐者未尝书其事也于庄公凡三书之纳币观社逆女是也　李氏廉曰书纳币三文二年公子遂讥丧娶成八年宋公孙寿昏礼不当使公孙也盖昏常事不书凡书皆讥矣】
　　【庚惠王戌六年】二十有三年【齐桓十五年晋献六年衞惠二十九年蔡穆四年郑文二年曹庄三十一年陈宣二十二年惠二年宋桓十一年秦宣五年楚成王頵元年】
　　春公至自齐
　　公羊【危之也】
　　集説【杨氏士勋曰二十七年传云桓防不致此与下文观社皆书公至自齐者公羊传云危之也徐邈亦云不以礼行故致以见危范此虽无注下云公怠弃国政此行犯礼忧危甚矣则亦以二者爲忧危致之也　刘氏敞曰公羊云公一陈佗也非也妄説不可以通　王氏葆曰公行二十有三书至者五而已公亲往纳币既忘桓公之世雠复废文姜之丧礼自是而下观社逆女皆致焉圣人之意岂不深切着明哉　张氏洽曰书至告于庙也春秋书至盖原于书廵狩而归格于艺祖用特之意圣人以举动之公往返之节质之幽明而无愧也今庄公忘父雠而娶其女冐母丧而往纳币以此告庙其心将何如哉此与他日书至不可同日语比事属辞示人之意显矣赵氏与权曰庄公逾年而后反居丧告朔之礼俱废焉　李氏廉曰齐桓之编庄公与之防盟遇伐救者九皆不书至独三如齐书至者此三事皆爲娶雠女而行也僖公与之防盟七不书至两如齐亦不至独伐楚伐郑牡丘于淮书至伐楚伐郑大其功牡丘于淮志其衰也当参公谷方通　汪氏克寛曰説公羊者以谓公如齐滛此未必然夫庄公议昏于齐至再至三盟防遇谷盟扈屡爲好防纳币观社逆女屡造于齐庄公求之如是其急齐桓许之如此其缓又安肯容其纵滛于其国而不耻耶　湛氏若水曰告庙必曰今已纳币聘娶齐某女夫齐侯亲杀桓公者也世雠也桓公有知其心当何如耶庄公于是乎罪不可逭矣　卓氏尔康曰鲁自庄十三年盟柯始与齐桓盟防者十如齐者二而皆不书至至庄二十二年之纳币二十三年之观社二十四年之逆女与遇谷盟扈前后错列于经更皆书至盖以纳币观社逆女三行非礼故书至以见公过】
　　祭叔来聘
　　谷梁【其不言使何也天子之内臣也不正其外交故不与使也】
　　胡传【祭伯来朝而不言朝祭叔来聘而不言使尹氏王子虎刘卷来讣而不书其爵秩皆所以正人臣之义也人君而明此不容下比之臣人臣而明此不爲交私之计党锢之祸息矣】
　　集説【范氏甯曰祭叔天子寰内诸侯何休曰南季宰渠伯纠家父宰周公来聘皆称使独于此夺之何也郑君释之曰诸称使者是奉王命其人无自来之意今祭叔不一心于王而欲外交不得王命来故去使以见之　啖氏助曰私行假言聘故不言王使以讥之　陆氏淳曰不言使者原其来意非天子之命尔　刘氏敞曰祭者何邑也叔者何字也曷爲氏邑而字天子之下大夫也下大夫爵附庸　王氏葆曰祭采地叔字天子之大夫也傥不以王命来则当以祭伯来之例书傥以王命来则当以天王使凡伯来聘之例书今但曰来聘见其假王命而私交也吕氏大圭曰王臣来聘者八列国聘鲁者三十一他皆言使此独不言使或谓祭叔以私来而自以聘礼行也然祭伯来私来也言来则不当言聘聘非自来也或谓祭叔使人来聘其不称使不与祭叔之使亦非也此与武氏子来求赙毛伯来求金一例尔盖武氏毛伯之来非王命故皆不言使祭叔非王命而来聘故亦不言使也　赵氏与权曰祭有祭公祭伯祭叔意者叔其弟也犹蔡季许叔之类伯其爵也公其官也　吴氏曰祭圻内之国王臣也不当外交诸侯而祭自入春秋伯之来公之来叔之来聘凡三交鲁矣王臣私交之非礼或朝或聘其罪一也　汪氏克寛曰春秋书使人来聘未有止称其君而不着其臣者荆楚无君臣之辞然曰荆人来聘亦指荆之防者尔何尝言荆子来聘哉或云祭叔乃祭公之臣或以爲祭公之弟果其臣若弟而不言使则是隠私交之迹矣或云祭叔请王命而来聘茍请命于王则王命之矣旧史必书曰天王使祭叔来聘圣人何以知其擅命而削不称使耶】
　　【案祭叔爲王朝大夫假聘礼私行故不称使此正义也杜氏预本徐氏邈之说谓祭叔爲祭公来聘苏氏亦谓祭叔爲祭公之属刘氏敞则谓祭叔自使人来聘其臣不达于春秋故不称使皆无确据故不录】
　　夏公如齐观社
　　左传【二十三年夏公如齐观社非礼也曹刿谏曰不可夫礼所以整民也故防以训上下之则制财用之节朝以正班爵之义帅长防之序征伐以讨其不然诸侯有王王有廵守以大习之非是君不举矣君举必书书而不法后嗣何观】
　　公羊【何以书讥何讥尔诸侯越竟观社非礼也】
　　谷梁【常事曰视非常曰观观无事之辞也以是爲尸女也无事不出竟】
　　胡传【庄公将如齐观杜曹刿谏曰齐弃太公之法而观民于社君爲是举而往观之非故业也天子祀上帝诸侯防之受命焉诸侯祀先公卿大夫佐之受事马不闻诸侯之相防祀也君举必书书而不法后嗣何观】
