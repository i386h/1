<!-- { "loadSidebar": true } -->
　　胡传【初公筑防临党氏见孟任生子般焉般尝鞭圉人荦公薨般即位次于党氏庆父使荦贼般成季奔陈立闵公昔舜不告而娶恐废人之大伦以怼父母君子以为犹告也荘公过时越礼谬于昜基乾坤诗始闗雎大舜不告而娶之义甚矣而子般乃孟任之所出也胡能有定乎虽享国日久获终路寝而嗣子见弑几至亡国有国者可不以为戒哉】
　　集説【范氏甯曰在丧故称子般其名也荘公大子不书弑讳也　刘氏敞曰谷梁曰日卒正也不日故也有所见则日非也若有所见又不日岂不益明乎何若日之与正卒相乱哉用此观之非圣人之意明矣　张氏洽曰子般见弑而书卒者讳之也荘公主鲁之杜稷而君道不立上不能正其母使出入滛纵配耦不早致冡嗣之位不足以自定内失闲家之道而使圉人荦得以戯女公子观其告子般之言非不知荦之可诛而欲以诛杀之权委其子亦终不能杀而贻身后之患春秋自夫人孙齐以来三十年间备载荘公内治之失而终之以此所以罪其为风教之本而不免于首恶也　陈氏深曰子般孟任所出始之不正故羣公子心不服季子以死奉般而立之正也然季子不酖叔牙以遏其恶则公不得正终般不得继立既立矣其如哀姜妬悍不乐孟任之子得立而庆父久通哀姜志欲取国哀姜力为圗之则子般安得保其位此皆荘公内治之失稔成其祸仅免其身卒弑二嗣也　李氏亷曰鲁嗣子卒者三子般子赤子野先君未葬则名之父前子名也既葬不名赤是也　汪氏克寛曰或谓般之卒非遇弑今以经考之荘公之薨十一月始葬季友之出隐而不书闵立二年而即见弑则荘死之时内乱可知矣属辞比事论之般非令终传必有据茍谓子般自卒而庆父请于齐以立闵公则庆父曷为又弑之耶茍以子般之卒与子野同则昭公以娣之子穆叔不欲而卒立之国以无事昭公又书即位与闵公异何耶】
　　公子庆父如齐
　　胡传【子般之卒庆父弑也宜书出奔其曰如齐见庆父主兵自恣国人不能制也昔成王将终命大臣相康王方是时掌亲兵者太公望之子伋也宰臣召公奭命仲桓南宫毛取二干戈虎贲百人于伋以逆嗣子伋虽掌兵非有宰臣之命不敢也召公虽制命非二诸侯将命以往伋亦不承也兵权散主不偏属于一人可知矣今荘公幼年即位専以兵权授之庆父嵗月既久威行中外其流至此故于余丘法不当书而圣人特书庆父帅师以志得兵之始而卒书公薨子般卒庆父如齐以见其出入自如无敢讨之者以示后世其垂戒之义明且逺矣】
　　集说【陆氏淳曰淳闻于师曰齐为伯主而不能讨又许其来恶可知也　刘氏敞曰杜云庆父杀子般惧而适齐欲以求援时无君假赴告之礼而行非也传云成季奔陈立闵公然则立闵公者必庆父也庆父虽杀子般未敢便取其国利闵公之幼而立焉其如齐者眞告立君也又何假矣若庆父自见无君假赴告而出欲以求援春秋当微着其罪不当徇贼子之志书如齐也又鲁既无君庆父托事而出非公命审矣以左氏例考之非公命应不书书之应去其族不得一无所贬也又曰谷梁曰奔也其曰如何也讳莫如深深则隐茍有所见莫如深也非也闵公不书即位足以起子般之弑尔不足以见庆父之贼也春秋记诸侯大夫之奔甚多不必皆弑君也书庆父奔亦何不可哉且庆父亲弑其君此鲁国人人之雠奈何反掩匿蔽覆不明白其奔使弑君之贼不见乎又文十八年十月子赤卒其下则季孙行父如齐子赤卒不日亦有所见也若以庆父之例推之则行父亦弑子赤者耶何谓书如齐　王氏葆曰内大夫以君命适他国皆书如庆父弑子般而出春秋书之无异辞者既书子般卒则知无君命矣庆父専兵日久上下畏之宜其出入自如而莫敢谁何也　张氏洽曰庆父自荘公即位已専兵柄而荘公昏庸耽乐不防国事致庆父肆行奸宄隂为他日取国之计观荘公与叔牙问荅之辞使非季子应时诛之则般不复得立矣今般虽弑而尚未能取国非特季子之党未顺亦见鲁俗秉礼人心未尽从也故因闵公之立告于伯主以为自托之计齐桓以方伯自任与鲁为邻且亲岂不知庆父为弑君之贼容其来使使之复归以遗鲁国之后祸即此已见其无讨贼之实意而有取鲁之私心春秋书庆父如齐着荘公不君飬成其恶使得以出入自如而齐桓失方伯连率之职也吕氏大圭曰先书公子牙卒继书公薨书子般卒下书公子庆父如齐未二年又书公薨夫人姜氏孙于邾公子庆父奔莒则庆父之罪亦不可掩矣其书曰孙曰奔者盖其罪已着内不容于国人而惧罪以出是鲁犹有臣子也其直书曰如者盖其専权恣横出入自如而莫之制是鲁无有讨贼之人也然则微而显矣　李氏亷曰经书内臣如齐不以他故者二十始于此】
　　【案左传称十月己未共仲使圉人荦贼子般于党氏成季奔陈立闵公先云成季奔而后云立闵公明闵之立庆父立之也左传称闵公哀姜之娣叔姜之子杜氏谓年始八嵗盖庆父虽弑君未敢遽自立先取其党之幼者立焉而徐圗废置故以君命告即位于齐因结齐援经乃据实书之曰如齐尔谷梁谓实奔而讳之杜氏谓无君而假赴告以行皆不足据刘氏敞驳之是也胡传谓荘公以兵权授庆父以致威行中外出入自如其説亦通惟以为宜书出奔则承讹袭舛习而不察耳张氏洽集注于情事甚合】
　　狄伐邢
　　集説【杜氏预曰邢姬姓周公之后　张氏洽曰狄北狄前此虽未见于经然自伐邢而灭卫三年之间涂炭两国首以伐书着其强也】















　　钦定春秋传说彚纂卷十
<经部,春秋类,钦定春秋传说汇纂>
　　钦定四库全书
　　钦定春秋传说彚纂卷十一
　　闵公
　　集说【杨氏士勋曰鲁世家闵公名开庄公之子惠王十六年即位諡法在国逢难曰闵世本作啓方辟汉景帝讳故为开也】
　　【庚惠王十申六年】元年【齐桓二十五年晋献十六年卫懿八年蔡穆十四年郑文十二年曹昭公班元年陈宣三十二年惠十二年宋桓二十一年秦成三年楚成十一年】
　　春王正月
　　公羊【公何以不言即位继弑君不言即位孰继继子般也孰弑子般庆父也杀公子牙今将尔季子不免庆父弑君何以不诛将而不免遏恶也既而不可及因狱有所归也恶乎归狱归狱仆人邓扈乐曷为归狱仆人邓扈乐庄公存之时乐曾淫于宫中子般执而鞭之庄公死庆父谓乐曰般之辱尔国人莫不知盍弑之矣使弑子般然后诛邓扈乐而归狱焉】
　　谷梁【继弑君不言即位正也亲之非父也尊之非君也继之如君父也者受国焉尔】集说【啖氏助曰凡先君遇弑则嗣子废即位之礼谷梁云继弑君不书即位正也此说是也凡继弑君而行即位礼非也左氏云不书即位乱故也国有危难岂妨行礼故知妄也　刘氏敞曰公羊曰诛邓扈乐而归狱焉季子至而不变也又曰既而不可及不探其情而诛焉亲亲之道也非也庆父弑般欲取】
　　【其国是时季子力不能诛故遁逃他国尔设令季子力能诛之则庆父诛死矣何谓不探其情乎　孙氏觉曰人君即位国家之大事也虽在危乱不过礼有不具耳不应因乱遂废其礼也公谷之说皆是　朱子语类曰公即位要必当时别有即位礼数不书即位者此礼不备故也　张氏洽曰闵公以防为庆父所立初不知子般不终之故齐桓若能仗义请于天子诛哀姜庆父为之置君则君臣父子之伦定而大义明矣乃纵庆父归其国以致闵公为弑逆者所立故不书即位亦所以累齐桓也】
　　【案公谷谓继弑君不言即位啖氏助释之以为废即位之礼是也朱子谓君不行即位之礼故不书即位其意与公谷互相发明庄元年辨之详矣僖不书即位亦同】
　　齐人救邢
　　左传【狄人伐邢管敬仲言于齐侯曰诗云岂不懐归畏此简书简书同恶相恤之谓也请救邢以从简书】
　　谷梁【善救邢也】
　　胡传【凡书救者未有不善者也救而不速救者则书所次以罪其慢叔孙豹救晋次于雍榆是也救而不敢救者则书所至以罪其怯齐侯伐我北鄙围成公救成至遇是也兵者春秋之所甚重卫灵公问陈孔子对曰俎豆之事则尝闻之矣军旅之事未之学也独至于救兵而书法若此圣人之情见矣其称人将卑师少也】
　　集说【孙氏复曰桓未能帅诸侯以徃故犹称人　王氏葆曰说者谓邢被伐逾年齐方徃救罪其缓也案经庄三十二年冬书狄伐邢此年正月书救邢则桓之救未为缓矣救邢之初齐独出兵既而狄又入卫其势益张齐恐其乘胜遂灭邢也于是帅诸侯之兵共救之邢几亡而复存者小白之功也　张氏洽曰桓公从管仲之请而兴救邢之师故于此书齐人救邢以与之论语功归管仲盖管仲其端也汪氏克寛曰周礼大司马大合军以行禁令以救无辜伐有罪故列国有相救之义方伯有救患之权孟子曰今有同室之人鬭者救之虽被髪缨冠而救之可也同列诸侯之有兵是不异同室之人鬬也安得不投袂而起整兵赴难耶　余氏光曰齐人救邢説者犹以书人为讥桓公未力于救患此则求之过深而反失之也桓公量狄势之强弱不自徃救遣人救之春秋据实而书又何疑焉】
　　夏六月辛酉葬我君庄公
　　左传【夏六月葬荘公乱故是以缓】
　　谷梁【庄公葬而后举諡諡所以成徳也于卒事乎加之矣】
　　集说【汪氏克寛曰鲁君之葬皆不过五月之期惟桓公见戕于齐九月而后葬昭公客死于外八月而后葬庄公之薨至是十有一月而始克葬盖以国乱子弑嗣君幼弱危不得葬也説者谓子般非弑误矣】
　　秋八月公及齐侯盟于落姑【落公谷作洛　落姑杜注齐地在今山东兖州府东平州平隂县界】
　　左传【请复季友也齐侯许之使召诸陈公次于郎以待之】
　　谷梁【盟纳季子也】
　　集说【陈氏傅良曰闵公盟齐桓于落姑请复季友未知孰为之也庆父为之则闵公不弑以闵之见弑则非庆父之意而国人为之也　吴氏曰子般卒后庆父哀姜专国故季友出以避祸此时庆父秉外权哀姜为内主盖唯恐季友之归闵公九嵗尔孰能奉之出防伯主而为国计者必鲁之世臣有不当权而忠于国能如卫之石碏深谋秘计告于伯主请复季友故桓公以伯令召闵公至齐地而与之盟使若复季友之意出于齐而不出于鲁故盟以要其信而使鲁复之既盟之后桓公使召诸陈而闵公次于郎以待之若不敢背伯主之盟而使季友得以归鲁者季友以伯主之重则庆父不敢去之矣春秋书之所以着鲁大臣之有谋也　程氏端学曰以事势考之此盟多季子倚齐为归鲁计尔故既盟而季子来归　卓氏尔康曰赵子尝谓落姑之盟虽曰请复季友若出公意然是时闵公八嵗耳哀姜庆父专国岂欲季友之归者故陈氏以为国人为之临川吴氏因谓鲁之世臣有如卫石碏者告于伯主请复季友深得当时事情但哀姜庆父事与州吁石厚不同季友既出奔岂有如石碏者能自安于内以经传推之时陈方为齐所厚且与鲁交好季友又尝一再如陈其出奔陈盖有所托然则落姑之盟亦季友援陈人以请于齐桓耳】
　　【案落姑之盟谷梁止曰盟纳季子而左氏以为请复季子孰请之耶是时庆父当国闵公方幼庆父既不欲请闵公又不能请故陈氏傅良谓国人为之吴氏谓国之世臣为之卓氏尔康以为陈方为齐所厚季友援陈人以请齐桓于情事亦合故竝存之】
　　季子来归
　　左传【季子来归嘉之也】
