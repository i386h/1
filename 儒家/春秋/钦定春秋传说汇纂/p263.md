<!-- { "loadSidebar": true } -->
　　集说【孙氏复曰夏四月衞灵公卒衞人立辄辄者蒯聩之子也故晋赵鞅帅师纳蒯聩于戚其言于戚者为辄所拒不得入于衞也案定十四年衞世子蒯聩出奔宋灵公既卒辄又已立犹称曩日之世子蒯聩当嗣恶辄贪国叛父逆乱人理以灭天性孔子正其名而书之也　刘氏敞曰公羊曰曷爲不书入于衞何休曰据弗克纳言于邾娄非也彼以弗克纳故得言于邾娄耳此但得入戚未得入衞故不得言衞亦其理自然何以见父得有子乎凡父得有子子不得有父其言则是也其于说经则非也　陈氏傅良曰于戚内弗受也辄拒父也后十六年而蒯聩自戚入于衞衞侯辄来奔则是辄拒父也　黄氏仲炎曰衞世子蒯聩得罪于父灵公以出被天下不孝之名不能为申生之死幸其父没入其国以争君位是蒯聩之无父也辄蒯聩之子也父逐于外不能号慕毁瘠以感动王父而复之位王父死而已立曽不以父亡未复爲辞及蒯聩求入辄拒而不受甚者以兵围之是辄之无父又甚于蒯聩也父子天性而絶灭至此其与枭獍奚别哉故春秋备书蒯聩求纳衞师围戚之事以着父子相戕之祸爲后世戒明矣李氏亷曰程子曰蒯聩得罪于父不得复立辄亦不得背父而不与其国爲辄计者委于所可立使不失君之社稷而身从父则义矣公谷王父命之説非是此说得之大抵蒯聩父子一段胡氏围戚下一条説极正但君亲无将将而必诛使聩果有杀母之事则罪在必诛天地所不容不论灵公有命无命决无得国之理亦何必曲折如此　邵氏宝曰辄有父聩亦有父以位则聩以命则郢辄之拒聩吁其甚哉聩之杀母其将乎未可知也父丧不哀而惟位之利是可忍也孰不可忍也聩无父辄亦无父　王氏樵曰蒯聩欲杀母得罪于父大臣与国人请于天王方伯断以大义择其所立则可辄与国人据国拒父则胥于乱矣故书帅师书纳于戚见其见敌于衞亦以着辄与国人之罪也】
　　秋八月甲戌晋赵鞅帅师及郑罕逹帅师战于铁郑师败绩【铁公作栗又作秩】
　　左传【秋八月齐人输范氏粟郑子姚子般送之士吉射逆之赵鞅御之遇于戚阳虎曰吾车少以兵车之斾与罕驷兵车先陈罕驷自后随而从之彼见吾貎必有惧心于是乎防之必大败之从之卜战焦乐丁曰诗曰爰始爰谋爰契我谋恊以故兆询可也简子誓曰范氏中行氏反易天明斩艾百姓欲擅晋国而灭其君寡君恃郑而保焉今郑爲不道弃君助臣二三子顺天明从君命经徳义除诟耻在此行也克敌者上大夫受县下大夫受郡士田十万庶人工商遂人臣隶圉免志父无罪君实图之若其有罪绞缢以戮桐棺三寸不设属辟素车朴马无入于兆下卿之罚也甲戌将战邮无恤御简子卫大子爲右登铁上望见郑师众大子惧自投于车下子良授太子绥而乘之曰妇人也简子廵列曰毕万匹夫也七战皆获有马百乘死于牖下羣子勉之死不在宼繁羽御赵罗宋勇爲右罗无勇麇之吏诘之御对曰痁作而伏衞大子祷曰曾孙蒯聩敢昭告皇祖文王烈祖康叔文祖襄公郑胜乱从晋午在难不能治乱使鞅讨之蒯聩不敢自佚备持矛焉敢告无絶筋无折骨无靣伤以集大事无作三祖羞大命不敢请佩玉不敢爱郑人击简子中肩毙于车中获其蠭旗大子救之以戈郑师北获温大夫赵罗大子复伐之郑师大败获齐粟千车赵孟喜曰可矣傅傁曰虽克郑犹有知在忧未艾也初周人与范氏田公孙尨税焉赵氏得而献之吏请杀之赵孟曰爲其主也何罪止而与之田及铁之战以徒五百人宵攻郑师取蠭旗于子姚之幕下献曰请报主徳追郑师姚般公孙林殿而射前列多死赵孟曰国无小既战简子曰吾伏弢呕血鼓音不衰今日我上也大子曰吾救主于车退敌于下我右之上也邮良曰我两靷将絶吾能止之我御之上也驾而乘材两靷皆絶】
　　【铁上杜注铁丘名在戚城南今直隶大名府开州北有戚城其南爲王合里即铁丘也】
　　集说【家氏翁曰鞅围范中行郑罕达以师救之鞅爲主达来战客也书及所以辨主客谓鞅爲兵首而书及其不然欤晋国盛时兵行天下莫之敢撄今郑人以偏师至幸而胜之书晋鞅帅师及郑达帅师战言其敌也卑晋而罪郑也　李氏亷曰春秋舎齐秦楚外无能与晋战者盖无能与晋敌也今以蕞尔之郑而晋赵鞅及之战虽胜不武矣书而夷晋于列国也况赵鞅既胜而争功故羣下皆自伐其不复振也宜哉　汪氏克寛曰郑之党叛人固罪也然鞅不思所以致乱者己实爲之苟能引咎责躬改过迁善返国权于其君修明政事复兴伯业则诸侯畏之范中行将覆亡是惧焉敢怙乱今乃纳蒯聩而见拒于衞遇郑师而震栗失措既而幸胜且以隽功相与矜夸不思黩武勦民搆怨与国以力胜人奚足恃乎春秋以赵鞅主乎是战处已息争之道逺怨之方也王氏樵曰皆言帅师其众敌也战而书及以主及客也郑党叛人赵鞅以乱御乱故春秋以赵鞅主乎是战也】
　　冬十月葬衞灵公
　　集説【范氏甯曰七月而葬蒯聩之乱故也】
　　十有一月蔡迁于州来蔡杀其大夫公子驷【书迁止此】左传【吴泄庸如蔡纳聘而稍纳师师毕入众知之蔡侯告大夫杀公子驷以说哭而迁墓冬蔡迁于州来】
　　胡传【州来吴所灭也蔡虽请迁于呉而中悔呉人如蔡纳聘而师毕入蔡侯告大夫杀公子驷以说哭而迁墓如此则实呉人之所迁也而经以自迁为文何也楚既降蔡使疆于江汝蔡人听命而还师矣复背楚请迁于呉而又自悔也其谋之不臧甚矣夫迁国大事也盘庚五迁利害甚明众犹胥怨不适有居至于丁寜反覆播告之修而后定也今蔡介于吴楚二大国之间背楚诳吴及其事急又委罪于执政其谁之咎也故经以自迁为文而杀公子驷则书大夫而称国言君与用事大臣擅杀之也放公孙猎则书大夫而称人言国乱无政众人擅放之也驷与猎其以请迁于吴为非者乎而委之罪以説谁敢有复尽忠而与谋其国者哉】
　　集説【许氏翰曰蔡悔请迁及吴师入而委罪于驷焉称国以杀杀无罪也圣人杀一不辜虽得天下不为而况于国乎故蔡自杀公子驷上下危疑遂以祸败　髙氏闶曰初武王封叔度于汝南上蔡蔡叔以叛被诛成王复以封其子及平侯卒徙于新蔡至昭侯乃徙九江下蔡即州来是也　姚氏舜牧曰蔡初不自量受命于楚而背楚既不自安请迁于吴而诳吴及其事急杀执政以为觧其何以令一国哉经书蔡迁于州来不与其能迁也书杀大夫公子驷不与其能杀也】
　　【已敬王二酉十八年】三年【晋定二十年齐景五十六年衞出公辄元年蔡昭二十七年郑声九年曹阳十年陈闵十年僖十四年宋景二十五年秦惠九年楚昭二十四年吴夫差四年】
　　春齐国夏衞石曼姑帅师围戚
　　左传【三年春齐衞围戚求援于中山】
　　谷梁【此衞事也其先国夏何也子不围父也不系戚于衞者子不有父也】
　　胡传【主兵者衞也何以序齐为首罪齐人与衞之为恶而党之也公孙文仲主兵以伐郑而序宋为首以诛殇公石曼姑主兵围戚而序齐为首以诛国夏训天下后世讨乱臣贼子之法也故冉有谓子贡曰夫子为衞君乎子贡曰诺吾将问之入曰伯夷叔齐何人也曰古之贤人也曰怨乎曰求仁而得仁又何怨出曰夫子不为也伯夷以父命为尊而让其弟叔齐以天伦为重而让其兄仲尼以为求仁而得仁者也然则为辄者奈何宜辞于国曰若以父为有罪将从王父之命则有社稷之镇公子在我焉得为君以为无罪则国乃世子之所有也天下岂有无父之国哉而使我立乎其位如此则言顺而事成矣】集说【范氏甯曰江熙曰国夏首兵则应言衞戚今不言者辟子有父也子有父者戚系衞则为大夫属于衞子围父者谓人伦之道絶故以齐首之　陈氏岳曰先国夏后曼姑是圣人恶其不义以齐为兵首　刘氏敞曰春秋抑曼姑于齐以明臣之不可侵其君离戚于衞以明子之不可加其父一言而君臣父子之道正矣诗云示我显徳行此之谓也故为曼姑之义宜明言于其君曰子无讨父之道臣不足为三军将也辄之义亦宜明言于其国曰臣无乘君之礼我不可为千乘主也若是上譲下竞而兵偃不用矣又何其纷纷哉故昔者子路问于仲尼曰衞君待子而为政子将奚先子曰必也正名乎所谓正名者君君臣臣父父子子者也君不君臣不臣父不父子不子此辄与曼姑之事也不其然欤　许氏翰曰晋以君臣称兵而齐为臣伐君衞以父子争国而齐助子围父以是令于诸侯君子是以知齐之不伯而将有乱也　髙氏闶曰曼姑为子围父逆乱人伦莫甚于此齐国夏帅师助之故为恶首齐与晋为雠若蒯聩入则衞从晋矣此齐之所以助辄也　薛氏季宣曰佐人之子攻人之父齐之罪有浮于衞也　黄氏仲炎曰齐景公为衞辄围蒯聩于戚盖助逆子以围父也无父子之义矣　郑氏玉曰蒯聩无弑母之事辄迎而立之有弑母之事辄当致国于公子之贤者以身从父可也岂有据国拒父者乎　李氏亷曰衞石曼姑围戚与宋华元围宋彭城相对然宋事以晋首兵者善晋之讨逆也衞事以齐首兵者不以子围父也彭城书宋者正彭城归于宋也戚不书衞者不以子制父也　汪氏克寛曰公羊以围戚为伯讨然则曷为不书围衞戚与宋彭城比乎又云辄不以父命辞王父命是不以家事辞王事岂可逆父子之伦而可谓之王法乎礼记子弑父凡在宫者杀无赦説之者曰除子以外皆得杀其弑父之人盖子弑父而其子杀之杀之者之子又将得而杀之是圣人之法教人以父子相残也岂理也哉唐李存孝以克用飬子叛其父而请命于朝廷先儒以为不可受盖知春秋贬国夏之义矣】
　　【案公羊以辄为可立谓不以父命辞王父命胡传辨之以为辄未受灵公之命二说皆非也即使受灵公之命便可拒蒯聩而不容其入乎胡氏又谓辄辞位避父则衞之臣子当拒蒯聩而辅之尤为悖理辅其子而拒其父天下安有无父之国哉辄辞位而为臣子者辅辄以正其位可也辄避父而为臣子者称兵以拒其父不可也今故删节胡】
　　夏四月甲午地震
　　五月辛卯桓宫僖宫灾
　　左传【夏五月辛卯司铎火火逾公宫桓僖灾救火者皆曰顾府南宫敬叔至命周人出御书俟于宫】
　　【曰庀女而不在死子服景伯至命宰人出礼书以待命命不共有常刑校人乘马巾车脂辖百官官备府库慎守官人肃给济濡帷幕鬰攸从之防葺公屋自大庙始外内以悛助所不给有不用命则有常刑无赦公父文伯至命校人驾乘车季桓子至御公立于象魏之外命救火者伤人则止财可为也命藏象魏曰旧章不可亡也富父槐至曰无备而官办者犹拾沈也于是乎去表之槀道还公宫孔子在陈闻火曰其桓僖乎】
　　公羊【何以不言及敌也何以书记灾也】
　　谷梁【言及则祖有尊卑由我言之则一也】
　　胡传【桓僖亲尽矣其宫何以存季氏者出于桓立于僖世专鲁国之政其诸以是为悦而不毁欤何以不称及等也称及则祖有尊卑矣】
　　集说【杜氏预曰桓僖亲尽而庙不毁宜为天所灾故孔子闻火知其必桓僖　孙氏觉曰桓公者哀公之十世祖也僖公者哀公之七世祖也诸侯五庙而十世七世之庙存焉非礼矣　髙氏闶曰诸侯五】
