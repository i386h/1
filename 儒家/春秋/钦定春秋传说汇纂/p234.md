<!-- { "loadSidebar": true } -->
　　夏曹公孙防自鄸出奔宋【鄸莫公反谷作梦　鄸杜注曹邑在今兖州府曹州北】集说【杜氏预曰尝有玉帛之使来告故书　孙氏复曰鄸公孙防之邑也言自鄸出奔宋者以别从国都而去尔　刘氏敞曰春秋之时臣能专其邑无不畔其国者能使其众无不要其君者臧武仲之智可谓智矣然犹据防以求爲后于鲁是以孔子讥之以谓其罪与不孝非圣者均也不孝则无亲非圣则无法要君则无上三者皆大乱之道也故深察公孙归父之至柽奔齐公孙防之自鄸奔宋也其贤于臧武仲逺矣公羊曰爲公子喜时之后讳也非也春秋之义善恶各以其事进退之何有贤其祖而遂讳其后子孙恶乎且所以讳贤者之过者谓小不足以妨大短不足以毁长而可以成人之美者也若乃大恶至叛君专地反臣子之义乱人伦之常矣而犹爲之讳乎如必贤者子孙则罪皆可讳是管蔡不诛于周也由是观之所谓爲公子喜时讳其义安在哉谷梁曰自梦者专乎梦也曹无大夫其曰公孙言其以贵取之而不以叛也非也若臣不叛君常事尔何足襃哉　高氏闶曰防子臧之子鄸子臧之采邑也　汪氏克寛曰春秋书大夫自其叛邑出奔者皆先书叛故宋华亥向宁华定自南里出奔楚先书入南里以叛宋公弟辰自萧来奔先书入萧以叛此书自鄸出奔而先不书叛则非叛也盖鄸乃公孙防继其父之食邑而得专制之者如谷梁之说尔得罪待放君无赦命是以自其所食之邑而奔他国也　王氏樵曰案公羊犹曰讳胡氏直谓其待放而后出奔得去国之礼而贤之矣又曰待放而后出奔臣子常礼免于贬足矣而何以贤之爲公子喜时之后贤之也视公羊尤迂曲矣　余氏光曰郝氏曰公孙防曹大夫出奔宋传不详其故公羊揣爲子臧之后以邑叛爲贤者之后讳夫子臧之节春秋不录何爲爲其子孙讳逆大夫多贤者后而皆讳则无一书矣春秋政在大夫出奔必书何讳之有】
　　附录左传【宋元公无信多私而恶华向华定华亥与向宁谋曰亡愈于死先诸华亥僞有疾以诱羣公子公子问之则执之夏六月丙申杀公子寅公子御戎公子朱公子固公孙援公孙丁拘向胜向行于其廪公如华氏请焉弗许遂劫之癸卯取大子栾与母弟辰公子地以爲质公亦取华亥之子无慼向宁之子罗华定之子啓与华氏盟以爲质】
　　秋盗杀卫侯之兄絷【絷公谷作辄】
　　左传【卫公孟絷狎齐豹夺之司宼与鄄有役则反之无则取之公孟恶北宫喜褚师圃欲去之公子朝通于襄夫人宣姜惧而欲以作乱故齐豹北宫喜禇师圃公子朝作乱初齐豹见宗鲁于公孟爲骖乘焉将作乱而谓之曰公孟之不善子所知也勿与乘吾将杀之对曰吾由子事公孟子假吾名焉故不吾远也虽其不善吾亦知之抑以利故不能去是吾过也今闻难而逃是僭子也子行事乎吾将死之以周事子而归死于公孟其可也丙辰卫侯在平寿公孟有事于盖获之门外齐子氏帷于门外而伏甲焉使祝鼃寘戈于车薪以当门使一乘从公孟以出使华齐御公孟宗鲁骖乘及闳中齐氏用戈击公孟宗鲁以背蔽之断肱以中公孟之肩皆杀之公闻乱乘驱自阅门入庆比御公公南楚骖乘使华寅乘贰车及公宫鸿駵魋驷乘于公公载寳以出褚师子申遇公于马路之衢遂从过齐氏使华寅肉袒执盖以当其阙齐氏射公中南楚之背公遂出寅闭郭门逾而从公公如死鸟析朱鉏宵从窦出徒行从公齐侯使公孙青聘于卫既出闻衞乱使请所聘公曰犹在竟内则衞君也乃将事焉遂从诸死鸟请将事辞曰亡人不佞失守社稷越在草莽吾子无所辱君命賔曰寡君命下臣于朝曰阿下执事臣不敢贰主人曰君若惠顾先君之好照临敝邑鎭抚其社稷则有宗祧在乃止衞侯固请见之不获命以其良马见爲未致使故也衞侯以爲乘马賔将掫主人辞曰亡人之忧不可以及吾子草莽之中不足以辱从者敢辞賔曰寡君之下臣君之牧圉也若不获扞外役是不有寡君也臣惧不免于戾请以除死亲执铎终夕与于燎齐氏之宰渠子召北宫子北宫氏之宰不与闻谋杀渠子遂伐齐氏灭之丁巳晦公入与北宫喜盟于彭水之上秋七月戊午朔遂盟国人八月辛亥公子朝褚师圃子玉霄子高鲂出奔晋闰月戊辰杀宣姜衞侯赐北宫喜諡曰贞子赐析朱鉏諡曰成子而以齐氏之墓予之衞侯告宁于齐且言子石齐侯将饮酒徧赐大夫曰二三子之教也苑何忌辞曰与于青之赏必及于其罚在康诰曰父子兄弟罪不相及况在羣臣臣敢贪君赐以干先王琴张闻宗鲁死将徃吊之仲尼曰齐豹之盗而孟絷之贼女何吊焉君子不食奸不受乱不爲利疚于回不以回待人不盖不义不犯非礼】
　　【平寿杜注衞下邑　盖获杜注衞郭门　死鸟杜注衞地】
　　公羊【母兄称兄兄何以不立有疾也何疾尔恶疾也】
　　谷梁【盗贱也其曰兄母兄也目衞侯衞侯累也然则何爲不爲君也曰有天疾者不得入乎宗庙辄者何也曰两足不能相过齐谓之綦楚谓之踙衞谓之辄】
　　集说【孙氏复曰衞侯之母兄而盗得杀之衞侯之无刑政也故曰盗杀卫侯之兄絷以着其恶　刘氏敞曰其兄云者以重书也何重乎衞侯之兄辄言不能亲亲也千乘之国亦大矣而盗得以杀其兄故君子闵焉　张氏洽曰絷以有疾不得列于宗而废是以灵公得立则所以事其兄使全其身者必无所不用其至亲爱之而使不得有爲于其国此舜所以尽其恩于兄弟也灵公受国于有疾之兄乃聼其无礼于大夫且俾之预于政而又不能防闲其母以预制其祸乱使盗贼窃发兄死身危几亡其国故书盗杀衞侯之兄絷以深罪之也　李氏廉曰左氏说见昭三十一年胡氏不取然春秋书盗者四尉止也齐豹也公孙翩也阳虎也皆大夫也故任公辅以爲豹非卿故曰盗而陈氏亦曰既夺之司宼则非卿矣恐其说亦是其罪衞侯之说公谷得之诸家皆同　金氏贤曰经所谓盗果谁谓乎曰谓齐豹也豹具官于衞何以盗名曰以其爲盗贼之事是亦盗贼而已矣书之爲盗贱之也是以蔡公孙翩亦书盗行同于豹也】
　　冬十月宋华亥向宁华定出奔陈【宁公作甯】
　　左传【宋华向之乱公子城公孙忌乐舍司马彊向宜向郑楚建郳申出奔郑其徒与华氏战于鬼阎败子城子城适晋华亥与其妻必盥而食所质公子者而后食公与夫人每日必适华氏食公子而后归华亥患之欲归公子向宁曰唯不信故质其子若又归之死无日矣公请于华费遂将攻华氏对曰臣不敢爱死无乃求去忧而滋长乎臣是以惧敢不听命公曰子死亡有命余不忍其訽冬十月公杀华向之质而攻之戊辰华向奔陈华登奔吴向宁欲杀大子华亥曰干君而出又杀其子其谁纳我且归之有庸使少司宼牼以归曰子之齿长矣不能事人以三公子爲质必免公子既入华牼将自门行公遽见之执其手曰余知而无罪也入复而所】
　　【鬼阎杜注颍川长平县西北有阎亭今河南开封府陈州西华县东北阎仓亭城是也】
　　集说【陈氏傅良曰公子城公孙忌八子奔郑华亥向宁华定奔陈其但书三子何众不可胜罪则罪其甚者入南里以叛乞师于楚爲宋患之日久是以甚三子也　吕氏大圭曰一宋国也而大夫同出奔以见君不能待其臣而臣不能事其君也　家氏翁曰书三卿同日而奔不惟诛华向其君亦有责焉尔　季氏本曰陈宋雠也三大夫往奔欲依陈爲乱而宋其危矣】
　　十有一月辛卯蔡侯庐卒【庐左作卢】
　　附录左传【齐侯疥遂痁期而不瘳诸侯之賔问疾者多在梁丘据与裔欵言于公曰吾事鬼神丰于先君有加矣今君疾病爲诸侯忧是祝史之罪也诸侯不知其谓我不敬君盍诛于祝固史嚚以辞賔公说告晏子晏子曰日宋之盟屈建问范防之德于赵武赵武曰夫子之家事治言于晋国竭情无私其祝史祭祀陈信不愧其家事无猜其祝史不祈建以语康王康王曰神人无怨宜夫子之光辅五君以爲诸侯主也公曰据与欵谓寡人能事鬼神故欲诛于祝史子称是语何故对曰若有德之君外内不废上下无怨动无违事其祝史荐信无愧心矣是以鬼神用飨国受其福祝史与焉其所以蕃祉老寿者爲信君使也其言忠信于鬼神其适遇滛君外内颇邪上下怨疾动作辟违从欲厌私高台深池撞钟舞女斩刈民力输掠其聚以成其违不恤后人暴虐淫从肆行非度无所还忌不思谤讟不惮鬼神神怒民痛无悛于心其祝史荐信是言罪也其盖失数美是矫诬也进退无辞则虚以求媚是以鬼神不飨其国以祸之祝史与焉所以夭昏孤疾者爲暴君使也其言僭嫚于鬼神公曰然则若之何对曰不可爲也山林之木衡鹿守之泽之萑蒲舟鲛守之薮之薪蒸虞候守之海之盐蜃祈望守之县鄙之人入从其政偪介之关暴征其私承嗣大夫彊易其贿布常无艺征敛无度宫室日更淫乐不违内宠之妾肆夺于市外宠之臣僭令于鄙私欲养求不给则应民人苦病夫妇皆诅祝有益也诅亦有损聊摄以东姑尤以西其爲人也多矣虽其善祝岂能胜亿兆人之诅君若欲诛于祝史修德而后可公说使有司寛政毁关去禁薄敛己责　十二月齐侯田于沛招虞人以弓不进公使执之辞曰昔我先君之田也旃以招大夫弓以招士皮冠以招虞人臣不见皮冠故不敢进乃舍之仲尼曰守道不如守官君子韪之　齐侯至自田晏子侍于遄台子犹驰而造焉公曰唯据与我和夫晏子对曰据亦同也焉得爲和公曰和与同异乎对曰异和如羮焉水火醢醢盐梅以烹鱼肉燀之以薪宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心故诗曰亦有和羹既戒既平鬷嘏无言时靡有争先王之济五味和五声也以平其心成其政也声亦如味一气二体三类四物五声六律七音八风九歌以相成也清浊小大短长疾徐哀乐刚柔迟速髙下出入周疏以相济也君子听之以平其心心平德和故诗曰德音不瑕今据不然君所谓可据亦曰可君所谓否据亦曰否若以水济水谁能食之若琴瑟之专壹谁能听之同之不可也如是饮酒乐公曰古而无死其乐若何晏子对曰古而无死则古之乐也君何得焉昔爽鸠氏始居此地季萴因之有逢伯陵因之蒲姑氏因之而后大公因之古若无死爽鸠氏之乐非君所愿也　郑子产有疾谓子大叔曰我死子必爲政唯有德者能以寛服民其次莫如猛夫火烈民望而畏之故鲜死焉水懦弱民狎而翫之则多死焉故寛难疾数月而卒大叔爲政不忍猛而寛郑国多盗取人于萑苻之泽大叔悔之曰吾早从夫子不及此兴徒兵以攻萑苻之盗尽杀之盗少止仲尼曰善哉政寛则民慢慢则纠之以猛猛则民残残则施之以寛寛以济猛猛以济寛政是以和诗曰民亦劳止汔可小康惠此中国以绥四方施之以寛也毋从诡随以谨无良式遏宼虐惨不畏明纠之以猛也柔远能迩以定我王平之以和也又曰不竞不絿不刚不柔布政优优百禄是遒和之至也及子产卒仲尼闻之出涕曰古之遗爱也聊摄杜注齐西界平原聊城县东北有摄城今聊城属东昌府　姑尤杜注齐东界姑水尤水皆在城阳郡东南入海姑水即登州府黄县之大姑河尤水即莱州府掖县之小姑河　萑苻杜注泽名疑即中牟泽周礼所谓圃田泽跨中牟洧川尉氏界】
　　【庚景王二辰十四年】二十有一年【晋顷五年齐景二十七年衞灵十四年蔡悼公东国元年郑定九年曹悼三年陈惠九年平十五年宋元十一年秦哀十六年楚平八年吴僚六年】
　　春
