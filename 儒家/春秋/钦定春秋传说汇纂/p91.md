<!-- { "loadSidebar": true } -->
　　【恃资敌故书灭下阳于前而书晋人执虞公于后则晋献无道絶灭虢叔虞仲之祀与夫虞公之自取亡灭片言具见所以戒后世者可谓深切着明矣　项氏安世曰虞公之执前无所由后无所归如执匹夫然见虞之无国也　家氏翁曰虞公天子三公也书晋人执虞公讨晋也人晋而不去虞公之爵论者责虞而不治晋岂春秋意哉　程氏端学曰诸侯天子所封又晋虞同姓虞固愚也然晋献诡计执之恶不可掩矣　汪氏克寛曰春秋书灭国者三十一其致灭之因或叛彼卽此或恃谋或侵地然未尝没于嗜好而弃其险要以与敌也故皆书灭国以着灭之者之罪惟虞虢之灭书法不同盖有深意下阳不当书灭而书灭虞当书灭而不书灭盖下阳者虞虢之捍蔽下阳旣取则虞虢亡故书虞师同晋灭下阳者着虞之自灭也书执虞公而不言灭者以虞之灭不待此时也不言以虞公归则虞公特亡国之君尔案虞虢之灭晋人盖修其祀而不以灭告也不吿灭因不书灭然其实已灭矣故下阳虢邑不应书灭而书灭虞公书执以比于灭国执君之例则两国之亡俱见焉】

　　钦定春秋传说彚纂卷十二
<经部,春秋类,钦定春秋传说汇纂>
　　钦定四库全书
　　钦定春秋传说彚纂卷十三
　　【丁惠王二卯十三年】六年【齐桓三十二年晋献二十三年衞文六年蔡穆二十一年郑文十九年曹昭八年陈宣三十九年成公元年宋桓二十八年秦穆六年楚成十八年】
　　春王正月
　　附录左传【晋侯使贾华伐屈夷吾不能守盟而行将奔狄郤芮曰后出同走罪也不如之梁梁近秦而幸焉乃之梁】
　　集説【王氏锡爵曰夷吾以不能守故而盟有如可守将谁与校乎重耳曰君父之命不校此文公之所以霸也】
　　夏公防齐侯宋公陈侯衞侯曹伯伐郑围新城【新城杜注郑新密荥阳密县今河南开封府密县东南三十里有故密城】
　　左传【夏诸侯伐郑以其逃首止之盟故也围新密郑所以不时城也】
　　谷梁【伐国不言围邑此其言围何也病郑也着郑伯之罪也】
　　集説【范氏甯曰齐桓行霸尊崇王室绥合诸侯翼戴世子盟之美者莫盛于此而郑伯辟义逃归违叛霸者是以诸侯伐而围之　髙氏闶曰郑伯逃归不盟遂与楚通是啓诸侯之伐也　李氏亷曰伐国围邑之书此条与围长葛围缗不同左氏谷梁胡氏皆以爲予桓公独公羊以为恶桓公之强爲无义则】
　　【与长葛同矣盖拘于不得意致伐之例而云尔不可从　季氏本曰伐郑之役许不预者留守其国以备楚也　王氏樵曰伐而不服故围新城然围而不举见桓公以徳绥郑志不在于为暴也】
　　【案公羊谓邑不言围此其言围何彊也非也谓一邑为彊则隠五年长葛之围赵氏匡已驳之矣若谓围者为彊则桓公伐郑合六国以围一邑久而不举其不恃力亦明矣而以彊目之可乎】
　　秋楚人围许诸侯遂救许
　　左传【楚子围许以救郑诸侯救许乃还】
　　谷梁【善救许也】
　　集説【杜氏预曰皆伐郑之诸侯故不复更叙　赵氏匡曰左氏云蔡穆侯将许僖公以见楚子于武城许男面缚衔璧案楚本围许以救郑诸侯救许郑围以觧楚师亦退许有何惧乃随蔡侯为灭国之礼乎若尔许已从楚齐何故不伐许乎又云昔武王克殷防子啓如是亦可疑　刘氏敞曰是后许男常与诸侯防知其初不降楚也　陈氏傅良曰此楚子也其称人何楚君将恒称人也　张氏洽曰围许之役盖攻其所必救以觧新城之围也释郑而救许所以抑暴而救患此见桓公之急于义也故书遂以予之家氏翁曰桓公伐楚数其无王之罪此尊王也然自始谋至出师皆以郑故郑以齐之强不若楚楚】
　　【之伐近齐之救迟不顾顺逆盖诸侯之首叛者齐伐之义不容已故皆爵而无贬楚乃围许以救郑齐侯以诸侯之师赴之伐郑义也救许亦义也书遂美其救之速也　李氏防曰桓公之编书救者五救欲尽力救郑救邢将卑师少爲义未力也救欲速进聂北于匡书次为义不勇也独此年之救不反兵而赴许得被髪缨冠之意故以书遂为善之尤盖救兵不以生事为贬不以专事为疑也　汪氏克寛曰书遂救者美其赴难之甚速也书遂伐遂侵遂入遂灭者讥其愤兵之无己而非有东征西怨之望也惟齐桓遂伐楚乃所以救郑而非他国遂伐之比尔】
　　冬公至自伐郑
　　谷梁【其不以救许致何也大伐郑也】
　　胡传【齐自召陵之后兵服四夷威动诸夏今合六国之师围新造之邑宜若振槁然围而不举有遗力者矣及楚人攻许即解新城之围移师救许是又得讨罪分灾救急之义也故特书曰楚人围许诸侯遂救许凡书救者未有不善之也其曰遂救许善之尤者也善之尤则何以致久也】
　　集説【孙氏复曰出逾三时　胡氏铨曰不致救许而致伐郑者伐郑本志也救许遂事也　赵氏鹏飞曰公与救许而至伐郑以伐郑之功饮至也不可以二事至择其大而有功者而已　汪氏克寛曰楚人围许以救郑经不书以救与阳处父伐楚救江异者不予楚人之救郑也圣人笔削当以属辞比事之法求之故上书郑伯逃归不盟则齐桓之伐郑书伐书围以见郑之不服罪而诸侯无讥焉下书诸侯救许则楚人之围许其罪不可掩矣】
　　【戊惠王二辰十四年】七年【齐桓三十三年晋献二十四年衞文七年蔡穆二十二年郑文二十年曹昭九年陈宣四十年成二年宋桓二十九年秦穆七年楚成十九年】
　　春齐人伐郑
　　左传【齐人伐郑孔叔言于郑伯曰谚有之曰心则不竞何惮于病既不能强又不能弱所以毙也国危矣请下齐以救国公曰吾知其所由来矣姑少待我对曰朝不及夕何以待君】
　　胡传【将卑师少称人声罪致讨曰伐郑伯与楚合而未离也故桓公复治之】
　　集説【张氏洽曰郑未服故复伐之齐力足以制之不烦诸侯也　赵氏鹏飞曰郑不服则诸侯之心摇而首止之盟有所不固非徒首止之盟寒而楚人亦有以议我矣故急于服郑　程氏端学曰诸侯以救许而解郑围不得志于郑故齐复伐之也】
　　夏小邾子来朝【公作小邾娄子后同　小邾杜注邾之别封故曰小邾宋忠曰邾顔别封小子肥于郳为小邾子今山东兖州府滕县峄县竝有郳城乐史云郳城在氶县文献通考云郳城今沂州峄即古氶地属沂州据此二説则在峄者为近】
　　集説【何氏休曰齐桓公白天子进之因其徳礼着其能以爵通　杜氏预曰郳黎来始得王命而来朝　孙氏复曰小邾子邾之别封也故曰小邾子以别之　家氏翁曰自周之东以簒得国王不能讨而命之者多矣如曲沃武公姓名不登于简牍不与其封也邾小邾皆存而不削　季氏本曰齐常辅宋争郳今进郳为小邾子而使附鲁故来朝】
　　郑杀其大夫申侯
　　左传【夏郑杀申侯以説于齐且用陈辕涛涂之谮也初申侯申出也有宠于楚文王文王将死与之璧使行曰唯我知女女专利而不厌予取予求不女疵瑕也后之人将求多于女女必不免我死女必速行无适小国将不女容焉既葬出奔郑又有宠于厉公子文闻其死也曰古人有言曰知臣莫若君弗可改也已】
　　公羊【其称国以杀何称国以杀者君杀大夫之辞也】
　　谷梁【称国以杀大夫杀无罪也】
　　胡传【称国以杀者罪累上也不知自反内忌聴谗而擅杀其大夫信失刑矣如申侯者其见杀何也専利而不厌则足以杀其身而已矣】
　　集説【何氏休曰诸侯国体以大夫为股肱士民为肌肤故以国体录　范氏甯曰上下皆失故曰罪累上　刘氏敞曰郑伯内忌而杀申侯申侯虽不当诛其贪侈争欲亦有以取之　张氏洽曰传载陈辕涛涂谮申侯之事盖未可信而言申侯申出自楚奔郑理或有之惟申侯不忘故国所以道郑伯背霸从楚以啓霸主讨郑而致杀身之祸与　吴氏曰郑伯因恵王有抚女从楚之命而逃首止之盟齐兴问罪之师郑服逃盟之罪则齐师息矣今不自下齐而乃归罪于申侯盖信谗而颇于刑也故春秋不罪申侯而责郑伯杀大夫之罪　李氏亷曰左氏载申侯初有宠于楚文王自楚奔郑盖申侯不忘故国故导郑伯以从楚郑伯方暴其罪以告齐也不然齐方受申侯而赐以虎牢郑乃杀之得罪于齐矣何得谓説于齐乎　张氏溥曰申侯告齐桓以资粮屝屦引郑伯以王命总以利谀人其见杀也宜矣然郑伯始则比以趋利既则借以纾祸不罪已而専杀甚失道矣书杀大夫志非刑也】
　　秋七月公防齐侯宋公陈世子欵郑世子华盟于甯母【母音某又音无谷作寕母音同　甯母杜注鲁地髙平方与县东有泥母亭音如甯今山东兖州府鱼台县东二十里有谷城镇即其地也】
　　左传【秋盟于甯母谋郑故也管仲言于齐侯曰臣闻之招携以礼懐逺以徳德礼不易无人不懐齐侯修礼于诸侯诸侯官受方物郑伯使大子华听命于防言于齐侯曰泄氏孔氏子人氏三族实违君命若君去之以为成我以郑为内臣君亦无所不利焉齐侯将许之管仲曰君以礼与信属诸侯而以奸终之无乃不可乎子父不奸之谓礼守命共时之谓信违此二者奸莫大焉公曰诸侯有讨于郑未防今苟有衅从之不亦可乎对曰君若绥之以徳加之以训辞而帅诸侯以讨郑郑将覆亡之不暇岂敢不惧若总其罪人以临之郑有辞矣何惧且夫合诸侯以崇徳也防而列奸何以示后嗣夫诸侯之防其徳刑礼义无国不记记奸之位君盟替矣作而不记非盛徳也君其勿许郑必受盟夫子华既为大子而求介于大国以弱其国亦必不免郑有叔詹堵叔师叔三良为政未可间也齐侯辞焉子华由是得罪于郑冬郑伯使请盟于齐】
　　谷梁【衣裳之防也】
