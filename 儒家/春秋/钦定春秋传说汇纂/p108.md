<!-- { "loadSidebar": true } -->

　　钦定春秋传说汇纂
　　钦定四库全书
　　钦定春秋传说彚纂卷十五
　　【丙襄王十戌七年】二十有五年【晋文公重耳元年齐孝八年卫文二十五年蔡庄十一年郑文三十八年曹共十八年陈穆十三年桓二年宋成二年秦穆二十五年楚成三十七年】
　　春王正月丙午卫侯燬灭邢
　　左传【春卫人伐邢二礼从国子廵城掖以赴外杀之正月丙午卫侯燬灭邢同姓也故名礼至为铭曰余掖杀国子莫余敢止】
　　公羊【卫侯燬何以名絶曷爲絶之灭同姓也】
　　谷梁【燬之名何也不正其伐本而灭同姓也】
　　胡传【卫侯何以名灭同姓也春秋之法诸侯不生名灭同姓则名者谓其絶先祖之裔蔑骨肉之恩故生而书名示王法不容诛也圣人与天地合徳灭人邦国而絶其祀同姓与异姓奚别焉而或名或否何也正道理一而分殊异端二本而无分分殊之弊私胜而失仁无分之罪兼爱而失义春秋之法由仁义行而人道立者也可以无差等乎然则晋灭虞楚灭夔亦同姓也曷为不名曰诸侯灭同姓则名其常也有名有不名例之变也邢虽与狄伐卫而经无讥文者爲能救齐也卫人曽不反思而迁怒于邢又遣礼至昆弟徃仕焉诱其守而杀之于外与虞公贪璧马以易邻国及其身者其情异矣春秋原情定罪而卫燬独名盖轻重之权衡也若荆楚则僭号称王于灭夔乎何诛】
　　集说【孔氏頴逹曰诸侯位贵居尊故不斥其名书名则是罪絶之事　孙氏复曰邢卫皆齐桓所存之亡国也卫侯不念桓公之大徳以絶先祖之支体故生而名之也　刘氏敞曰灭人之国春秋之所恶也于所恶之中又有甚焉秦穆公卫侯燬是也两君皆有贤名其恵足以使众其威足以服敌就令其不能遵法守制举干戈以覆人之国并人之地此则诸侯之彊暴者尔虽有罪人犹得而备之今两君皆出诡计险谋使臣反其君下畔其上以快已兼并之欲虽有道之国不知所备甚可恶也岂得与他灭国者等哉故秦穆见贬而卫侯燬名　髙氏闶曰始则邢连狄以伐卫固可罪矣今卫遂举兵以灭之抑又甚焉　张氏洽曰邢周公之也圣人以兴灭继絶为心而甚恶不仁而灭絶宗祀者至于同所自出不知相保而肆彊以絶灭之又使其臣为谲诈之事行盗贼倾覆之计天理所不容故名之同于楚子防之诱杀也　王氏元杰曰卫侯忘同姓之恩絶先代之祀恶之大者也经书正月灭邢四月卫侯燬卒则知天道祸滛之理明矣】
　　【案卫燬灭邢书名三以为灭同姓胡传从之盖恶其使礼至仕邢隂谋以取人国故刘氏敞比诸秦穆谋郑张氏洽例以楚防诱蔡也朱子谓诸侯灭国未甞书名今经文只隔夏四月癸酉一句便书卫侯燬卒恐是传写之误此说亦有理】
　　夏四月癸酉卫侯燬卒
　　集说【季氏本曰左氏谓卫文元年革车三十乗季年乃三百乗今无从考其实纵使有之亦富彊之术偶有获焉未可以为教飬所致也】
　　宋荡伯姬来逆妇
　　公羊【宋荡伯姬者何荡氏之母也其称妇何有姑之辞也】
　　谷梁【妇人既嫁不逾竟宋荡伯姬来逆妇非正也其曰妇何也縁姑言之之辞也】
　　胡传【伯姬公女也而配荡氏其往嫁不见于经者国君不与大夫敌也今来逆妇而史防书之见公失礼下主大失之昏是慢宗庙卑朝廷姑自逆妇其失明矣】
　　集说【孔氏頴达曰纪裂繻来逆女此云逆妇者姑自来逆故称妇也宋有荡氏者宋桓公生公子荡荡生公孙寿寿生荡意诸意诸之后以荡为氏则此人字荡也　陆氏淳曰公羊云其言来逆妇何兄弟辞也案经文直书其事以明非礼尔兄弟辞有何义乎　刘氏敞曰妇人不専行姑无为妇逆者宋荡伯姬来逆妇非礼也然刖何以书以公之自主之也诸侯嫁女于大夫主大夫以与之公之自主之非礼也又曰伯姬之嫁也固不见经今其来也且何为见经吾以此观之内女虽亲体不敌则不书于防不书于防所以尊君也今君失其礼以爱易典主大夫之昏是卑朝廷而慢宗庙非安上治民之节也　张氏洽曰姑自逆妇公不使大夫主之皆非礼也两讥之赵氏鹏飞曰诸侯嫁女于大夫以大夫同姓爲主今公自主之是尊屈乎卑也娶妻必亲迎之而伯姬爲子逆妇是上役乎下也公以爱其女而自主伯姬以爱其子而逆之爱与礼孰重乎以爱夺礼而尊卑上下之分乱非所以爱之也　汪氏克寛曰大夫自逆则称字姑来逆故称妇伯姬来求妇亦主姑而言之之辞】
　　宋杀其大夫
　　集说【孙氏复曰称国以杀不以其罪也不称名氏者与庄二十六年曹杀其大夫义同　刘氏敞曰宋杀其大夫公羊曰不名者宋三世无大夫三世内娶也非也文称大夫是有大夫非无大夫明矣且君娶一卿而一国之内何得悉无大夫哉诡僻不经乃至扵此又曰谷梁曰其不称名姓以其在祖之位尊之也非也春秋非孔氏家牒当为后世书法尔何得擅讳其祖名哉且曰临文不讳安得讳祖之名遂不书乎　孙氏觉曰春秋之义杀大夫不书爵不与其专杀大夫也为大夫而见杀则其贤否可知矣故不以其有罪无罪皆无与辞宋杀其大夫不书名史失之尔无所见也　黄氏震曰杜氏注曰其事则未闻胡安定曰以之战不死难也崔氏曰岂嗣君三年防毕既临事而治战之罪手木讷曰宋为楚所败宋襄自取之也安可以责其臣今襄公死成公立宋将托扵晋乃归罪扵其臣以灭先君之耻而杀其大夫愚案此皆以宋之事而意度之若阙所不知当从杜注　汪氏克寛曰义系于杀则止书其官又曰宋杀大夫者四惟荡山书名公子卬则书官此及文七年不纪名氏盖因鲁史旧文而不能益非义所系也】
　　附录左传【秦伯师扵河上将纳王狐偃言扵晋侯曰求诸侯莫如勤王诸侯信之且大义也继文之业而信宣于诸侯今为可矣使偃之曰吉遇黄帝战于阪泉之兆公曰吾不堪也对曰周礼未改今之王古之帝也公曰筮之筮之遇大有之睽曰吉遇公用享于天子之卦战克而王飨吉孰大焉且是卦也天为泽以当日天子降心以逆公不亦可乎大有去睽而复亦其所也晋侯辞秦师而下三月甲辰次于阳樊右师围温左师逆王　夏四月丁巳王入于王城取大叔扵温杀之于隰城戊午晋侯朝王王飨醴命之宥请隧弗许曰王章也未有代徳而有二王亦叔父之所恶也与之阳樊温原攅茅之田晋于是始启南阳阳樊不服围之仓葛呼曰徳以柔中国刑以威四夷宜吾不敢服也此谁非王之亲姻其俘之也乃出其民】
　　【案晋侯有功于王室未有不告诸侯者其事不见于经盖夫子削之也求诸侯而勤王受田请隧且以兵威彊取畿内之邑过大于功故削之】
　　秋楚人围陈纳顿子于顿
　　左传【秋秦晋伐鄀楚闘克屈御寇以申息之师戍商密秦人过析隈入而系舆人以围商密昏而傅焉宵坎血加书伪与子仪子邉盟者商密人惧曰秦取析矣戍人反矣乃降秦师囚申公子仪息公子邉以归楚令尹子玉追秦师弗及遂围陈纳顿子于顿】
　　【鄀杜注本在商密界上小国其后迁于南郡鄀县今河南南阳府淅川县西有丹水故城古鄀国也商密杜注鄀别邑　析杜注楚邑一名白羽今邓州内乡县即其地也属河南南阳府析隈山在】
　　【邓州南七十里】
　　公羊【何以不言遂两之也】
　　谷梁【纳者内弗受也】
　　胡传【围陈纳顿子也纳云者不与纳也诸侯失国诸侯纳之正也何以不与乎夫陈先代之后不能以礼安靖邻国保恤寡小而使楚人纳之故书曰楚人围陈纳顿子于顿此亦正本自治之意也】集说【孔氏頴逹曰围陈而纳顿子明顿子廹于陈而出奔也楚人纳之知其出奔楚也公羊传曰何以不言遂两之也一举兵而行此两意非因前生后故不言遂明此围陈纳顿子正是一事　陆氏淳曰谷梁云纳顿子者陈也案经文楚自纳之何闗陈事刘氏敞曰顿子之奔由陈攻之故楚必围陈乃得纳顿子　王氏葆曰失地出奔则名他国纳之不名以诸侯不得相名也故顿子北燕伯皆不名　陈氏傅良曰出罪也纳之者亦罪也则悉书之出非其罪纳之者罪也则但书纳齐桓公卒楚始与诸侯盟于齐盟于鹿上执宋公纳顿子侈然欲废置诸侯矣春秋之所惧也　赵氏鹏飞曰楚纳顿子陈之罪也陈不仁不义陵顿子之小而廹逐之楚人贪惏反假仁仗义而纳之此谁致之也故陈之罪重于楚也　李氏亷曰陈顿之争又见于防之四年汪氏克寛曰楚围陈纳顿子于顿书法如楚伐吴执齐庆封杀之盖一事尔夫顿国小弱而介于陈楚之间陈欲廹而兼并之故前年楚伐陈城顿而还此年纳顿子保全防国以示恩责义于陈以示威其意皆预为图伯之地也厥后顿子防申从楚而伐吴战鸡父陈衰而服属于楚也仅一从十国防召陵侵楚而诸夏终不能保恤遂为楚结陈佗人所灭是时陈亦屡灭于楚而仅存非能剖分其地特助楚为虐尔又曰诸侯纳失国之君合扵义则不书书楚纳顿子不与楚之纳也书齐髙偃纳北燕伯不与大夫之纳也】
　　葬卫文公
　　附录左传【冬晋侯围原命三日之粮原不降命去之谍出曰原将降矣军吏曰请待之公曰信国之寳也民之所庇也得原失信何以庇之所亡滋多退一舍而原降迁原伯贯于冀赵衰为原大夫狐溱为温大夫】
　　冬十有二月癸亥公防卫子莒庆盟于洮【洮杜注鲁地孔氏頴逹曰八年盟于洮杜注曹地三十一年鲁始得曹田此时不得为鲁地注误尔】
　　左传【卫人平莒于我十二月盟于洮修衞文公之好且及莒平也】
　　集说【杜氏预曰莒以元年郦之役怨鲁卫文公将平之未及而卒成公追成父志莒庆不称氏未赐族　陆氏淳曰卫子在防之称也莒庆莒国大夫刘氏敞曰公防卫子莒庆盟于洮杜云卫文公既葬成公不称爵者述父之志降名从未成君故书子以善之非也诸侯逾年即位即位称君不即位不称君此乃常礼以年为限不以葬为限若即以葬为限毕可以称君何待明年乃改元耶春秋之时礼法放絶见诸侯毕辄称君因谓礼矣此衰世习俗之敝何足据耶诸杜所言天子诸侯防制皆若此非古法也又曰何休曰莒无大夫书庆者尊敬壻之义推此言也观之其妄可胜计乎又曰糓梁曰莒无大夫其曰莒庆何也以公之防目之也非也直云卫子莒人岂不可乎在春秋之中此类多矣何独至于庆也而目之乎　赵氏鹏飞曰莒自获挐之后未甞通于鲁其怨亦可谓深矣卫成继立斩然在衰绖之中为防于洮以平之其为心盖有比小事大之义周礼有调人调和万民合方氏除其怨恶同其好善则平怨于人者亦圣人之所许也然平莒而莒子不至以庆如防何益扵平盖平之意出于卫莒盖疑鲁之不肯平也故以大夫聼命焉则夫洮之盟平未成也明年向之防而后成矣　汪氏克寛曰莒庆者鲁之壻之故因卫成公为平于二国遂来防盟君盟大夫自浮来而已然矣】
　　【案经凡书盟者恶之况卫子居防出盟莒庆又以大夫盟诸侯而赵氏鹏飞独以为子释怨岂以内不讳公而莒庆书名经固无恶于洮之盟耶故今从赵説】
　　附录左传【晋侯问原守于寺人勃鞮对曰昔赵衰以壶飱从径馁而弗食故使处原】
　　【丁防王十亥八年】二十有六年【晋文二年齐孝九年卫成公郑元年蔡荘十二年郑文三十九年曹共十九年陈穆十四年桓三年宋成三年秦穆二十六年楚成三十八年】
　　春王正月已未公防莒子卫甯速盟于向【速公作遫后同　向杜注莒地寰宇记曰莒州南七十里有向城今属山东青州府】
