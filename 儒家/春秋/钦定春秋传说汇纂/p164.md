<!-- { "loadSidebar": true } -->
　　集説【孙氏复曰臧孙许臧孙辰子　胡氏铨曰大夫及诸侯盟见大夫之彊也自公子遂及齐侯盟后益甚故仲孙何忌及邾子又甚非惟恶大夫之彊亦恶诸侯之失其御也　高氏闶曰许曷为及晋侯盟齐怨成矣晋援不可缓也故汲汲焉求为此盟赵氏鹏飞曰鲁固齐之与也宣之末年怠于事齐公孙归父如晋叛齐也未反而宣公即世归父奔齐鲁固笃于亲晋矣晋盖疑归父在齐鲁必有二心于齐而鲁亦疑晋之不已信也故为赤棘之盟鲁盖果于絶齐志于求晋焉明年齐伐我北鄙而四卿会晋师为鞌之战其谋盖定于赤棘也　家氏翁曰中世以后诸侯之大夫多自结于伯国鲁之季氏卫之孙氏宋之华氏皆结于晋者也不特外交其君又以贿结其大夫故君常见疎于伯国臣反挟伯国之援以胁制其君乱亡所从始也故春秋深着人臣外交之戒　汪氏克寛曰自公孙敖防晋侯于戚而后季孙行父防齐侯于阳谷公子遂及齐侯盟于郪丘继而公孙归父防齐侯于谷防楚子于宋矣今也臧孙许及晋侯盟于赤棘以大夫盟伯主而不愧也昔也遂盟赵盾今也许盟晋侯益无忌惮矣春秋内大夫特盟外诸侯者五郪丘赤棘拔句绎皆书及唯祲祥书防夫盟齐盟晋鲁之汲汲可知于拔则定公之位未定如晋见却故修好于邾句绎则二卿取邾田又胁邾子以盟之也故四盟皆鲁之志也祲祥外为志犹为彼善于此也】
　　秋王师败绩于茅戎【公谷作贸戎】
　　左传【秋王人来告败】
　　谷梁【不言战莫之敢敌也为尊者讳敌不讳败为亲者讳败不讳敌尊尊亲亲之义也】集说【杜氏预曰不言战王者至尊天下莫之得校故以自败为文不书败地而书茅戎明为茅戎所败书秋从告　啖氏助曰公羊曰孰败之盖晋败之或曰贸戎败之曷为不言晋败之王者无敌莫敢当也若晋败王师而改曰贸戎是掩恶也如何惩劝乎陆氏淳曰淳闻于师曰王者之师有征无战今王与戎为敌此取败之道非戎所能败也故以自败为文所以深讥王也　孙氏复曰王者至尊天下莫得而敌非茅戎可得败也定王庸暗无宣王之烈王师为茅戎所败恶之大者故孔子以王师自败为文所以存周也　刘氏敞曰此败绩也何以不言战王者无敌天下莫敢当也莫敢当其言败绩何天下之势大矣非有能败王之师者也王自败也　陈氏傅良曰战然后言败绩此不战何以书败绩言自败也凡王有事讥不在诸侯诸侯有事讥不在臣子如天王出居于郑郑弃其师皆以自致之文书之虽有敌国亦自致也梁亡齐人歼于遂王师败绩于茅戎无敌国之辞也　家氏翁曰谷梁为尊者讳敌不讳败此义正矣但公谷皆以为晋败王师则无是也】
　　冬十月
　　谷梁【季孙行父秃晋郤克眇卫孙良夫跛曹公子手偻同时而聘于齐齐使秃者御秃者使眇者御眇者使跛者御跛者使偻者御偻者萧同侄子处台上而笑之闻于客客不说而去相与立胥闾而语移日不解齐人有知之者曰齐之患必自此始矣】
　　集説【范氏曰谷梁子作传皆释经以立义未有无其文而横发传者疑冬十月下云季孙行父如齐脱此六字】
　　附録左传【冬臧宣叔令修赋缮完具守备曰齐楚结好我新与晋盟晋楚争盟齐师必至虽晋人伐齐楚必救之是齐楚同我也知难而有备乃可以逞】
　　【壬定王十申八年】二年【晋景十一年齐顷十年衞穆十一年蔡景三年郑襄十六年曹宣六年陈成十年桓四十八年宋文二十二年秦桓十六年楚共二年】
　　春齐侯伐我北鄙
　　左传【二年春齐侯伐我北鄙围龙顷公之嬖人卢蒲就魁门焉龙人囚之齐侯曰勿杀吾与而盟无入而封弗听杀而膊诸城上齐侯亲鼓士陵城三日取龙遂南侵及巢丘】
　　【龙杜注鲁邑在泰山博县西南】
　　胡传【初鲁事齐谨甚虽易世而聘防不絶也及与晋侯盟于断道而后怨隙成再盟于赤棘而后伐我北鄙齐侯之兴是役非义矣鲁人为鞌之战岂义乎同曰愤兵务相报复而彼此皆无善者则亦不待贬而罪自见矣】
　　集説【髙氏闶曰鲁絶齐而与晋盟齐遂即楚而伐我也　赵氏鹏飞曰鲁贰于晋久矣而齐未遽加兵于鲁者盖望鲁之或改而事齐也齐顷不义于四邻诸侯皆哆然外之独鲁宣以援立之故不敢忘惠公之好而折节事齐盖亦不情矣末年命归父如晋其叛齐之迹已显而齐不察见归父之来奔犹以为鲁之未絶齐也既而成公立臧孙许及晋侯盟于赤棘始知鲁决然无齐故有北鄙之伐焉顷公骄傲结憾于诸侯晋衞既以雠齐今又贾怨于鲁其召鞌之败非不幸也盖自取也　家氏翁曰此齐人争鲁于晋也前日鲁宣专意事齐晋莫如之何也今鲁人去齐而即晋赤棘朝盟齐师暮至书齐侯伐我所谓目其人而贬之也夫既辱晋使又以兵加于鲁则其志在于与晋为敌好战而不度力其顷公之谓矣李氏亷曰自齐懿公之后齐兵不至鲁者二十年于是再见】
　　夏四月丙戌衞孙良夫帅师及齐师战于新筑衞师败绩【新筑杜注卫地史记赵成侯及魏惠王遇于葛筑或云即新筑也今直隶大名府魏县南二十里有新筑城】
　　左传【衞侯使孙良夫石稷甯相向禽将侵齐与齐师遇石子欲还孙子曰不可以师伐人遇其师而还将谓君何若知不能则如无出今既遇矣不如战也夏有石成子曰师败矣子不少须众惧尽子丧师徒何以复命皆不对又曰子国卿也陨子辱矣子以众退我此乃止且告车来甚众齐师乃止次于鞫居新筑人仲叔于奚救孙桓子桓子是以免既衞人赏之以邑辞请曲县繁缨以朝许之仲尼闻之曰惜也不如多与之邑唯器与名不可以假人君之所司也名以出信信以守器器以藏礼礼以行义义以生利利以平民政之大节也若以假人与人政也政亡则国家从之弗可止也已】
　　【鞫居杜注衞地后汉志封丘有鞫亭即古鞫居也】
　　胡传【齐师侵虐而以卫主此战何也卫侯初与晋同盟于断道矣又使世子臧与晋同伐齐矣又使孙良夫石稷将侵齐矣及与齐师遇石稷欲还良夫不可曰以师伐人遇其师而还将谓君何若知不能则如无出今既遇矣不如战也遂战于新筑故齐师虽侵虐而此战以衞主之也春秋善解纷贵逺怨而恶以兵刃相接故书法如此】
　　集说【杜氏预曰四月无丙戌丙戌五月一日　刘氏敞曰战而言及之者主之者也犹曰孙良夫为志乎为此战也云尔　陈氏傅良曰卫书大夫帅师于是始大夫彊也良夫世为卿至林父出其君入于戚以叛是故孔达不言帅师必良夫而后言帅师张氏洽曰易曰师左次无咎凡战而不能胜者圣人立全师爱民之法所以重民命而存国体也良夫不从石稷之言必进而战致败其师几于丧身辱国此春秋所以罪良夫而以之主新筑之战也　程氏端学曰良夫专兵轻进以取败辱国害民罪莫大焉卫侯使之战以致败亦罪也齐侯侵虐邻国虽得胜于一时遂来鞌之败绩亦罪也】
　　【案新筑之战说者以为卫伐齐也或又谓新筑衞地战于衞则齐伐衞也考其情事盖衞兴侵齐之师尚在衞之封内而齐既伐鲁遂乘胜而伐衞两军遇于新筑而战尔良夫丧师辱国故以之主战而书及】
　　六月癸酉季孙行父臧孙许叔孙侨如公孙婴齐帅师防晋郤克衞孙良夫曹公子首及齐侯战于鞌齐师败绩【郤去逆反首公谷作手鞌音安　鞌杜注齐地谷梁曰鞌去齐五百里杜氏通典云鞌在平阴县东今平阴去临淄五百里似与谷梁合矣然以左传考之自始合以至齐败止为一日之事华不注在济南城北去平阴二百三十里何以一奔而遽至乎近志云鞌即古之歴下似为得之】
　　左传【孙桓子还于新筑不入遂如晋乞师臧宣叔亦如晋乞师皆主郤献子晋侯许之七百乘郤子曰此城濮之赋也有先君之明与先大夫之肃故防克于先大夫无能为役请八百乘许之郤克将中军士燮将上军栾书将下军韩厥为司马以救鲁衞臧宣叔逆晋师且道之季文子帅师防之及衞地韩献子将斩人郤献子驰将救之至则既斩之矣郤子使速以徇告其仆曰吾以分谤也师从齐师于莘六月壬申师至于靡笄之下齐侯使请战曰子以君师辱于敝邑不腆敝赋诘朝请见对曰晋与鲁衞兄弟也来告曰大国朝夕释憾于敝邑之地寡君不忍使羣臣请于大国无令舆师淹于君地能进不能退君无所辱命齐侯曰大夫之许寡人之愿也若其不许亦将见也齐髙固入晋师桀石以投人禽之而乘其车系桑本焉以徇齐垒曰欲勇者贾余余勇癸酉师陈于鞌邴夏御齐侯逢丑父为右晋解张御郤克郑丘缓为右齐侯曰余姑翦灭此而后朝食不介马而驰之郤克伤于矢流血及屦未絶鼓音曰余病矣张侯曰自始合而矢贯余手及肘余折以御左轮朱殷岂敢言病吾子忍之缓曰自始合苟有险余必下推车子岂识之然子病矣张侯曰师之耳目在吾旗鼓进退从之此车一人殿之可以集事若之何其以病败君之大事也擐甲执兵固即死也病未及死吾子勉之左幷辔右援枹而鼓马逸不能止师从之齐师败绩逐之三周华不注韩厥梦子舆谓己曰且辟左右故中御而从齐侯邴夏曰射其御者君子也公曰谓之君子而射之非礼也射其左越于车下射其右毙于车中綦毋张丧车从韩厥曰请寓乘从左右皆肘之使立于后韩厥俛定其右逢丑父与公易位将及华泉骖絓于木而止丑父寝于轏中蛇出于其下以肱击之伤而匿之故不能推车而及韩厥执絷马前再拜稽首奉觞加璧以进曰寡君使羣臣为鲁卫请曰无令舆师陷入君地下臣不幸属当戎行无所逃隐且惧奔辟而忝两君臣辱戎士敢告不敏摄官承乏丑父使公下如华泉取饮郑周父御佐车宛茷为右载齐侯以免韩厥献丑父郤献子将戮之呼曰自今无有代其君任患者有一于此将为戮乎郤子曰人不难以死免其君我戮之不祥赦之以劝事君者乃免之齐侯免求丑父三入三出每出齐师以帅退入于狄卒狄卒皆抽戈楯冒之以入于卫师卫师免之遂自徐关入齐侯见保者曰勉之齐师败矣辟女子女子曰君免乎曰免矣曰锐司徒免乎曰免矣曰苟君与吾父免矣可若何乃奔齐侯以为有礼既而问之辟司徒之妻也予之石窌晋师从齐师入自丘舆击马陉齐侯使賔媚人赂以纪甗玉磬与地不可则聼客之所为賔媚人致赂晋人不可曰必以萧同叔子为质而使齐之封内尽东其亩对曰萧同叔子非他寡君之母也若以匹敌则亦晋君之母也吾子布大命于诸侯而曰必质其母以为信其若王命何且是以不孝令也诗曰孝子不匮永锡尔类若以不孝令于诸侯其无乃非徳类也乎先王疆理天下物土之宜而布其利故诗曰我疆我理南东其亩今吾子疆理诸侯而曰尽东其亩而已唯吾子戎车是利无顾土宜其无乃非先王之命也乎反先王则不义何以为盟主其晋实有阙四王之王也树徳而济同欲焉五伯之霸也勤而抚之以役王命今吾子求合诸侯以逞无疆之欲诗曰布政优优百禄是遒子实不优而弃百禄诸侯何害焉不然寡君之命使臣则有辞矣曰子以君师辱于敝邑不腆敝赋以犒从者畏君之震师徒桡败吾子惠徼齐国之福不泯其社稷使继旧好惟是先君之敝器土地不敢爱子又不许请收合余烬背城借一敝邑之幸亦云从也况其不幸敢不惟命是聼鲁衞谏曰齐疾我矣其死亡者皆亲昵也子若不许雠我必甚唯子则又何求子得其国寳我亦得地而纾于难其荣多矣齐晋亦唯天所授岂必晋晋人许之对曰羣臣帅赋舆以为鲁衞请若苟有以借口而复于寡君君之惠也敢不唯命是听禽郑自师逆公】
