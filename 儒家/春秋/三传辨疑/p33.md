<!-- { "loadSidebar": true } -->
　　谷梁曰称国以杀罪累上也襄公已其以累上之辞言之何也君漏言也上泄则下闇下闇则上聋且闇且聋无以相通夜姑杀者也夜姑之杀奈何曰晋将与狄战使狐夜姑为将军赵盾佐之阳处父曰不可古者君之使臣也使仁者佐贤者不使贤者佐仁者今赵盾贤夜姑仁其不可乎襄公曰诺谓夜姑曰吾始使盾佐女今女佐盾矣夜姑曰敬诺襄公死处父主竟上事夜姑使人杀之君漏言也故士造辟而言诡辞而出曰用我则可不用我则无乱其徳邦衡胡氏曰案经称国以杀君杀之也岂有臣下相杀而称国乎又是襄公已方书杀处父安得谓襄公漏言哉
　　闰月不告月犹朝于庙
　　公羊曰不告月者何不告朔也曷为不告朔天无是月也闰月矣何以谓之天无是月非常月也犹者何通可以已也
　　刘氏曰公羊谓不告朔礼也犹朝于庙非礼也非也闰虽无常而政有常安得不告假令闰在十二月者必有立春立春之政所当告也若就前月告之则先时若就后月告之则不及时由是观之闰自当告也
　　谷梁曰不告月者何也不告朔也不告朔则何为不言朔也闰月者附月之余日也积分而成于月者也天子不以告朔而丧事不数也犹之为言可以已也刘氏曰闰月亦有政可得勿告乎吾于公羊既言之矣朴卿吕氏曰置闰非人之私意也以日月之行一合朔而一置月则闰月之置亦以其合朔置之也闰月虽无中气而有朔望孰谓闰月而非朔乎公羊以为天无是月误矣谷梁以为天子不以告朔而丧事不数也亦误矣夫丧事之不数者以年计不以月计也告朔则以月计也孰谓天子不以告朔乎
　　七年春公伐邾三月甲戌取须句遂城郚
　　左氏曰春公伐邾间晋难也三月甲戌取须句寘文公子焉非礼也
　　赵氏曰若实如左氏则经文当书以示讥经既不书何凭为实且书取皆讥之叶氏曰文公子审叛其父我取其邑而封之辞不应无所贬此理必不然者盖传误须句以为国也使实有此絶大皥之祀以与邻国叛臣其辠又大于取邑亦不应无异文也
　　公羊曰取邑不日此何以日内辞也使若他人然刘氏曰非也僖公时亦尝伐邾取须句矣何不为内辞哉何休曰所以深讳者扈之盟不见序并为敢邑故案僖公取须句之年与邾战于升陉败内之师理亦可讳而何故不曰以为内辞哉又僖二十六年伐齐取谷书公至自伐齐者公羊以为虽得意且有后患故从不得意之例以致公也然僖公之后卒无患今此縁取邑之故故扈之盟不见序可谓后有患何不书公至自伐邾娄以起不得意乎夫取谷无患也书公至取须句有患不书公至何二三哉陈岳氏曰外事多从赴告内事多从旧史日即日不日即不日公羊谓讳之不足取
　　谷梁曰取邑不日此其日何也不正其再取故谨而日之也
　　刘氏曰非也设不日则听其取乎诸取邑不日者皆听之矣叶氏曰僖公既取须句又取訾娄一公而连取邾二邑不谨而日文公与僖公异世而再取乃谨而日乎其轻重不伦矣此乃见内取邑十一不日而此独日故妄意之也
　　宋人杀其大夫
　　左氏曰书曰宋人杀其大夫不称名众也且言非其罪也
　　赵氏曰若杀大夫众而不书名则晋杀三郤郑盗杀大夫何乃悉书乎故知妄也
　　公羊曰何以不名宋三世无大夫三世内娶也啖氏曰公羊以三世内娶便云三世无大夫不近人理
　　谷梁曰称人以杀诛有罪也
　　此非盗贼之辞安得称人便为有罪乎
　　戊子晋人及秦人战于令狐
　　左氏曰晋襄公卒灵公少晋人以难故欲立长君赵孟曰立公子雍好善而长先君爱之且近于秦秦旧好也置善则固事长则顺立爱则孝结旧则安为难故故欲立长若有此四徳者难必抒矣贾季曰不如立公子乐辰嬴嬖于二君立其子民必安之赵孟曰辰嬴贱班在九人其子何震之有且为二嬖淫也为先君子不能求大而出在小国辟也毋淫子辟无威陈小而逺无援将何安焉杜祁以君故让偪姞而上之以狄故让季隗而已次之故班在四先君是以爱其子而仕诸秦为亚卿焉秦大而近足以为援母义子爱足以威民立之不亦可乎使先蔑士防如秦逆公子雍贾季亦使召公子乐于陈赵孟使杀诸郫秦康公送公子雍于晋曰文公之入也无卫故有吕郤之难乃多与之徒卫穆嬴日抱太子以啼于朝曰先君何辠其嗣亦何辠舍适嗣不立而外求君将焉寘此出朝则抱以适赵氏顿首于宣子曰先君奉此子也而属诸子曰此子也才吾受子之赐不才吾唯子之怨今君虽终言犹在耳而弃之若何宣子与诸大夫皆患穆嬴且畏偪乃背先蔑而立灵公以御秦师箕郑居守赵盾将中军先克佐之荀林父佐上军先蔑将下军先都佐之步招御戎戎津为右及堇阴宣子曰我若受秦秦则賔也不受防也既不受矣而复缓师秦将生心先人有夺人之心军之善谋也逐冦如追逃军之善政也训卒利兵秣马蓐食潜师夜起戊子败秦师于令狐至于刳首
　　啖氏曰上言背先蔑立灵公明蔑在秦也次言先蔑将下军则是在晋也何其自相背乎经言先蔑奔秦不言出明在外矣言背可也言将下军非也盖先蔑时为下军将而身在秦故知误言也木讷赵氏曰晋襄公之卒于是期年襄公之久矣岂晋至是始谋立君左氏之説不然也且左氏初言先蔑如秦则蔑在秦次言先蔑将下军则蔑在晋蔑既迎雍于秦则必不肯将兵以拒秦茍已将兵拒秦岂容复奔秦邪理无可通者皆失之诬也黄氏曰据经文之次第则传文诚不足凭盖全与经文相背也愚谓经不言败而传言败秦师亦与经异也夫左固多诬然不应如此之详盖别是一时事而误凑合于此故不伦欤
　　晋先蔑奔秦
　　左氏曰己丑先蔑奔秦士防从之先蔑之使也荀林父止之曰夫人太子犹在而外求君此必不行子以疾辞若何不然将及摄卿以往可也何必子同官为寮吾尝同寮敢不尽心乎弗听为赋板之三章又不听及亡荀伯尽送其帑及其器用财贿于秦曰为同寮故也士防在秦三年不见士伯其人曰能亡人于国不能见于此焉用之士季曰吾与之同罪非义之也将何见焉及归遂不见
　　邦衡胡氏曰晋襄卒于六年岂有至此尚未立君者则是灵公已立明矣左氏求君之説未为合理案六年传云先蔑如秦逆公子雍不见先蔑之归而此战序为下军之将则谓先蔑在秦亦非也此盖晋秦战而先蔑遂奔尔不言出奔自军中而去也
　　公羊曰此晋先昧也其称人何贬曷为贬外也其外奈何以师外也何以不言出遂在外也
　　案公羊见战后书先蔑奔秦故以令狐之役为先蔑而贬称之耳他无所考也
　　谷梁曰不言出在外也
　　此説得之但未若孙氏之説尤明白
　　狄侵我西鄙
　　左氏曰狄侵我西鄙公使告于晋赵宣子使因贾问酆舒且让之酆舒问于贾季曰赵衰赵盾孰贤对曰赵衰冬日之日也赵盾夏日之日也
　　非本义不取
　　秋八月公防诸侯晋大夫盟于扈
　　左氏曰秋八月齐侯宋公卫侯陈侯郑伯许男曹伯防晋赵盾盟于扈晋侯立故也公后至故不书所防凡防诸侯不书所防后也后至不书其国辟不敏也赵氏曰案公虽后至岂有不知其列防之诠次乎左氏殊失之矣刘氏曰公后至不书所防非也案经与公盟矣何谓后防乎杜云公后其防而及其盟此饰非之言耳防盟同地防所以为盟也今与盟不得云后防且盟重防轻不当稍责其轻又已称公防诸侯矣岂不及其防者乎若实不及其防而及其盟者书公及诸侯晋大夫盟乃可耳左氏又曰凡防诸侯不书所防后也案十五年防于扈亦不序诸侯宁复鲁侯后防邪未可以类推也黄氏曰诸家皆祖左氏以为公后至而讳之殊不可晓且夫子明书公防后世安得自以公为后至邪惟许氏崔氏据经为説然此时灵公尚幼皆赵盾之为二氏以责灵公未审耳是嵗中国始无伯主
　　公羊曰诸侯何以不序大夫何以不名公失序也公失序奈何诸侯不可使与公盟眣晋大夫使与公盟也
　　刘氏曰非也在防者皆诸侯也既与公盟矣又何云眣晋大夫乎且诸侯不欲与鲁侯盟乃敢眣晋大夫使之盟乎皆事之不然者也陈岳氏曰公谷传注以文公防取不得列于防故诸侯不序大夫不名噫宣公亦丧取文公即位二十五月方纳币宣公即位三月而逆妇则文过浅宣过深凡传俱不可列则新城之防文公复列之黑壤之防宣公皆列之何邪
　　谷梁曰其曰诸侯畧之也
　　刘氏曰不知畧之者何故哉直强言之耳
　　公孙敖如莒涖盟
　　谷梁曰涖位也其曰位何也前定也其不日前定之盟不日也
　　临也不训位也
　　八年秋八月戊申天王崩
　　左氏曰襄王崩
　　冬十月壬午公子遂防晋赵盾盟于衡雍乙酉公子遂防雒戎盟于暴
　　左氏曰晋人以扈之盟来讨冬襄仲防晋赵孟盟于衡雍报扈之盟也遂防伊雒之戎书曰公子遂珍之也
　　刘氏曰左氏云珍之也言遂权与戎盟得事之宜故褒称公子遂非也若称公子为褒者僖三十年公子遂如京师遂如晋则贬矣彼不谓贬何也叶氏曰扈非后至书讨者误也遂本以二事出故以壬午盟赵盾乙酉盟雒戎相去四日非一事再见自不应去族何珍之云使戎果欲伐鲁而遂专盟之经与其遂事则当于衡戎之后书遂与雒戎盟于暴亦不得再见名字为美若经不与之去族不书则与一事而再见者何以辨经不言遂而传言遂其妄可知献可杜氏曰左氏所谓报扈之盟者解经之实也而又曲生来讨之文以合上传后至之解既曰报盟而又曰来讨是自相背也
　　公孙敖如京师不至而复丙戌奔莒
　　公羊曰不至而复者何不至而复者内辞也不可使往也不可使往则其言如京师何遂公意也何以不言出遂在外也
　　内辞者臣子之辞不敢昭君之恶故有以婉其辞者也然过之大者亦未尝不存其实故曰公如晋至河乃复之类是也国君且不得讳曾谓为大夫为内辞乎公羊既曰内辞矣而又曰遂在外也是自相戾也
　　谷梁曰不言所至未如也未如则未复也未如而曰如不废君命也未复而曰复不专君命也其如非如也其复非复也唯奔莒之为信故谨而日之也叶氏曰言日者别其复而后奔也故经不言出谓已出其国中自境上奔也与晋先蔑奔秦而不言出同若未如而言如不复而言复不惟春秋虚加之文乃使掩敖之恶反为不废君命不专君命乎侨如奔齐纥奔邾皆书日此非嫌于不信者亦何为而谨也
　　宋人杀其大夫司马宋司城来奔
　　左氏曰夫人因戴氏之族以杀襄公之孙孔叔公孙钟离及大司马公子卬皆昭公之党也司马握节以死故书以官司城荡意诸来奔效节于府人而出公以其官逆之皆复之亦书以官皆贵之也
