<!-- { "loadSidebar": true } -->
　　陆氏曰有畏非也刺其无王命而兴师以惩乱耳若讥其怯当褒其勇春秋乃鼓乱之书也愚谓三皆谓救纪葢见前有纪季入齐后有纪侯去国之事故意之耳经书次于滑正讥其无名而妄动耳夫齐虽欲灭纪而未以兵加纪公何故而救纪乎设欲救纪或以兵戌纪或与共伐齐今经传皆无其事则三意之者明矣
　　四年春王二月夫人姜氏享齐侯于祝丘
　　谷梁曰飨甚矣飨齐侯所以病齐侯也
　　啖氏曰此乃二国之耻岂独病齐侯乎
　　三月纪伯姬卒
　　谷梁曰外夫人不卒此其言卒何也吾女也适诸侯则尊同以吾为之变卒之也
　　如谷梁言则常事而已矣
　　纪侯大去其国
　　公羊曰大去者何灭也孰灭之齐灭之曷为不言齐灭之为襄公讳也春秋为贤者讳何贤乎襄公复讐也何讐尔逺祖也哀公亨乎周纪侯谮之以襄公之为于此焉者事祖祢之心尽矣尽者何襄公将复讐乎纪卜之曰师丧分焉寡人死之不为不吉也逺祖者防乎九世矣九世犹可以复讐乎虽百世可也家亦可乎曰不可国何以可国君一体也先君之耻犹今君之耻也今君之耻犹先君之耻也国君何以为一体国君以国为体诸侯世故国君为一体也今纪无罪此非怒与曰非也古者有明天子则纪侯必诛必无纪者纪侯之不诛至今有纪者犹无明天子也古者诸侯必有防聚之事相朝聘之道号辞必称先君以相接然则齐纪无説焉不可并立乎天下故将去纪侯者不得不去纪也有明天子则襄公得为若行乎曰不得也不得则襄公曷为为之上无天子下无方伯縁恩疾者可也
　　赵氏曰公羊去之之义迂僻甚矣不复繁文高氏曰先儒以齐襄复九世之讐春秋大之害教甚矣复讐乃乱世之事况已九世乎陈岳氏曰春秋肯屑屑曲意为诸侯讳乎刘氏曰文称纪侯大去国何以谓之灭乎蔡侯弑父恶莫大焉楚子讨之书曰楚子防诱蔡侯般者固恶其懐恶而讨不义也纪侯九世之恶不深于蔡般齐襄懐恶而讨不义不减于楚子而春秋深抑纪侯以难明之事专信齐侯以一偏之辞何哉且亨哀公者王也非纪侯也纪侯有罪罪在谮人不在亨人奈何灭纪以为贤哉以辨持之以曲通之公羊之义固胜以道观之以义推之公羊之义未有一可也黄氏曰人杀其父子不与共戴天此复讐之説也设如公羊言襄九世祖见亨乎周是天王杀之也非纪公之鼻祖杀之也谮言无形非杀者比也九世矣无谓灭国以报言语之怨者也古者报怨不在其后后之人何罪公羊又曰虽百世可也此谬论也齐无此心不过灭小国耳愚谓是时尚有天子縁恩疾之説亦不可以训
　　谷梁曰大去者不遗一人之辞也言民之从者四年而后毕也纪侯贤而齐侯灭之不言灭而曰大去其国者不使小人加乎君子
　　啖氏曰若如谷梁説则此乃举国而行何名去国文义相反矣刘氏曰就令言灭灭人之国岂非不使小人加乎君子哉又变言大去其义不类愚谓如谷梁言民之从者不遗一人四年而后毕则纪当复兴如太王之去邠也然自此之后纪无闻焉不知所从之民何所止乎且因不使小人加乎君子孔子遂改齐之灭纪为纪侯之自去则齐襄之恶得以匿矣后世何所惩乎公谷就大去二字生义故其缪妄如此殊不知大本纪侯之名苟以大去为尽去则伯姬不葬叔姬归酅不可通矣
　　六月乙丑齐侯葬纪伯姬
　　公羊曰外夫人不书葬此何以书隠之也何隠尔其国亡矣徒葬于齐尔此复讐也曷为葬之灭其可灭葬其可葬此其为可葬奈何复雠者非杀之逐之也以为虽遇纪侯之殡亦将葬之也
　　案公羊之説亦自矛盾如齐果当复讐则春秋何必隠之哉惟不当复讐也然后隠之耳如当复讐虽杀之可也如不当复讐纪乃天子所封虽但逐之亦不可也如当复讐虽不葬焉可也如不当复讐虽但逐而葬之亦不可也夫复讐者惟其父见杀于人其子不与共戴天者也据公羊言今已九世又非亲杀之不过谮于天子耳使有是事亦不当复讐况无是事乎
　　谷梁曰外夫人不书葬此其书葬何也吾女也失国故隠而葬之
　　春秋垂戒之书也隠而葬之何益于世乎
　　冬公及齐人狩于禚
　　公羊曰公曷为与微者狩齐侯也齐侯则其称人何讳与讐狩也前此者有事矣后此者有事矣则曷为独于此焉讥于讐者将壹讥而已故择其重者而讥焉莫重乎其与讐狩也于讐者则曷为将壹讥而已讐者无时焉可与通通则为大讥不可胜讥故将壹讥而已其余从同同
　　苟如公羊论轻重莫重乎主齐之婚
　　谷梁曰齐人者齐侯也其曰人何也卑公之敌所以卑公也何为卑公也不复讐而怨不释刺释怨也刘氏曰谷梁説与公羊相似非也春秋不待贬絶而见罪恶若实齐侯书之乃宜矣何更之乎
　　五年夏夫人姜氏如齐师
　　谷梁曰师而曰如众也妇人既嫁不逾竟逾竟非礼也
　　如往也姜氏往齐师而已以如为众岂不反晦经防哉其曰妇人既嫁不逾竟辨见二年姜氏防齐侯于禚
　　秋郳黎来来朝
　　左氏曰名未王命也
　　未详是否
　　公羊曰倪者何小邾娄也小邾娄则曷为谓之倪未能以其名通也
　　案庄公时未有小邾之名襄二年经书小邾説者以为即郳国从齐桓尊周命为小邾子耳
　　谷梁曰郳国也黎来微国之君未爵命者也
　　此説得之而未详
　　冬公防齐人宋人陈人蔡人伐衞
　　公羊曰此伐卫何纳朔也曷为不言纳卫侯朔辟王也
　　案春秋比事见义先书伐卫继书王人救卫继书朔入卫又书公至自伐卫在朔入之后则其为纳朔而拒王命也明矣何必于此先言纳卫侯朔哉春秋书之正着诸侯抗王命之罪何必为此辟王之辞哉
　　谷梁曰是齐侯宋公也其曰人何也人诸侯所以人公也其人公何也逆天王之命也
　　刘氏曰非也安知其不是微者乎若实齐侯宋公而谓之人即实微者又何以书乎邦衡胡氏曰案经但书伐卫即不见天子废朔之意明年方书王人救卫安可谓此年伐卫为逆天王命哉
　　六年春王正月王人子突救卫
　　公羊曰王人者何微者也子突者何贵也贵则其称人何系诸人也曷为系诸人王人耳
　　叶氏曰公羊以子突为王子突为其救卫不克故贬而系诸人若微者然经未有以微者贬王子者也子突字也
　　谷梁曰王人卑者也称名贵之也善救卫也救者善则伐者不正矣
　　案卿称爵大夫称字士称名今王人士也苟称名何贵之有救卫虽正然义则未尽也何善之有
　　夏六月卫侯朔入于卫
　　左氏曰君子以二公子之立黔牟为不度矣夫能固位者必度其本末而后立焉不知其本不谋知本之不枝弗强诗云本枝百世
　　刘氏曰朔比衎黔牟比剽两两相似而左氏君剽而退黔牟存朔而絶衎赏罚无章莫此甚焉愚谓黔牟立七年矣未闻有大恶也特为朔所逼耳左氏岂以成败论人乎
　　公羊曰卫侯朔何以名絶曷为絶之犯命也其言入何簒辞也
　　赵氏曰案失地之君例名公谷不可别为义也
　　谷梁曰其不言伐卫纳朔何也不逆天王之命也入者内弗受也何用弗受也为以王命絶之也朔之名恶也朔入逆则出顺矣朔出入名以王命絶之也案前书齐宋蔡伐卫矣此书朔入于卫则伐卫纳朔明矣此何必再言伐卫纳朔乎且逆天王之命已明何在不言伐卫纳朔而见逆天王之命乎又卫侯朔既入卫矣何言内弗受乎出顺之説尤无意义
　　秋公至自伐卫
　　公羊曰曷为或言致防或言致伐得意致防不得意致伐卫侯朔入于卫何以致伐不敢胜天子也刘氏曰公羊曰得意致防不得意致伐何休又説二国一国之别皆诡乱不经有为而为非凡例之体故不诘也叶氏曰彼防而致伐者因伐而防伐在防前故致伐伐而致防者防而谋伐伐在防后故致防若有当致而或不告庙不书或史失之而不得书则经何以见之乎公谷毎曲为生义直以意亿之而卒无可通者可以知其言之无据也
　　谷梁曰恶事不致此其致何也不致则无用见公之恶事之成也
　　春秋所致皆恶事也特恶有轻重耳茍恶事不致则凡致者尽善乎况其下文自言不致则无以见公之恶事之成则恶事固当致也此其言自相反矣
　　冬齐人来归卫俘
　　左氏曰齐人来归卫宝文姜请之也
　　叶氏曰经言卫俘传作卫宝公谷亦作卫宝故杜预遂疑经误案经书齐侯来献戎捷楚宜申来献捷传以捷为俘则经葢以俘为宝以捷为囚当从经不必改俘为宝也此安知文姜所请哉亦不足以为义齐氏曰左氏理甚迂
　　公羊曰此卫宝也则齐人曷为来归之卫人归之也卫人归之则其称齐人何让乎我也其让乎我奈何齐侯曰此非寡人之力鲁侯之力也
　　啖氏曰春秋无有改其事实而为义者此乃覩文见意何烦公羊曲説乎刘氏曰齐人归俘谓之卫俘俘本卫物也事类本明无足可疑岂以谓之卫宝则必卫人归之且经书齐人来归至明白矣又何云乎
　　谷梁曰以齐首之分恶于齐也使之如下齐而来我然恶战则杀矣
　　陆氏曰谷梁以为以齐首之此乃直书其事有何分恶乎刘氏曰固齐人归我耳何分之有愚谓谷梁不识其文则史之义遂谓孔子别立文辞本卫归俘而加之于齐也此葢公羊之余论而谷梁窃之以演其辞者也
　　七年春夫人姜氏防齐侯于防
　　左氏曰文姜防齐侯于防齐志也
　　滛乱之人谁为辨齐志乎鲁志乎左氏葢执防及二字之例以求经故为此言使此防为鲁志经可书夫人姜氏及齐侯于防乎
　　谷梁曰妇人不防防非正也
　　齐侯姜氏之恶极罪大不待谷梁之説然后知其非正也
　　夏四月辛夘夜恒星不见夜中星陨如雨
　　左氏曰恒星不见夜明也星陨如雨与雨偕也啖氏曰星陨如雨奔流如雨之多诗曰有女如云李陵曰谋臣如雨皆言多耳三传不达此理故悉穿凿陈岳氏曰苟有云雨则晦防曷以辨其星欤雨欤是状如雨非雨明矣
　　公羊曰列星不见则何以知夜之中星反也如雨者何如雨者非雨也非雨则曷为谓之如雨不修春秋曰雨星不及地尺而复君子修之曰星霣如雨何以书记异也
　　刘氏曰公羊説不修春秋曰雨星不及地尺而复君子修之曰星陨如雨此妄语也若令不修春秋其文如此仲尼何得改之乎若言雨星非必众星也今言如雨则众星必也是仲尼横设不实之事以迷防后人也又仲尼不书尺而复若实尺而复无为不书若尺而复不足书如雨亦不足书何者如何休之言以陨则为异耳
　　谷梁曰恒星者经星也日入至于星出谓之昔不见者可以见也其陨也如雨是夜中与春秋着以传着疑以传疑中之防也而曰夜中着焉尔何用见其中也失变而録其时则夜中矣其不曰恒星之陨何也我知恒星之不见而不知其陨也我见其陨而接于地者则是雨説也着于上见于下谓之雨着于下不见于上谓之陨岂雨説哉
　　刘氏曰谷梁以如犹而也言星陨且雨也非也春秋记星陨为异耳夜中而雨何足记乎又曰着于上见于下谓之雨以言雨螽则可也以言雨説则何着于上之有又曰着于下不见于上谓之陨以言陨石可也以言星陨则何不见于上之有
　　秋大水无麦苗
　　左氏曰秋无麦苗不害嘉谷也
