<!-- { "loadSidebar": true } -->
　　谷梁曰不言日急辞也过有司也郊牛日展斛角而知伤展道尽矣其所以备灾之道不尽也又有继之辞也其缓辞也曰亡乎人矣非人之所能也所以免有司之过也乃者亡乎人之辞也免牲者为之缁衣纁裳有司端奉送至于南郊免牛亦然免牲不曰不郊免牛亦然
　　刘氏曰又有继之辞也此亦常耳何足以多解又曰其缓辞也非也前云鼷鼠食郊牛角者文不可言其角非不缓也今云其角者亦文当如此非故缓也又曰所以免有司之过也亦非也春秋记灾异刺讥时君且明鬼神享徳所以钩深致逺者微矣岂为免有司之过乎又曰免牛者为之缁衣纁裳有司奉送至于南郊未必然也虽礼典散灭不可考校至于牛衣人衣服如何袭被乎凡郊牛稷牛必皆在涤三月涤者牢也今既有伤则不复在涤是为免之其不免者是留以须后郊非礼不敬故春秋亦讥焉不如谷梁所説作衣纁裳有司送至于南郊也未讷赵氏曰改卜牛而又食其角天示谴也说者以为养牲不谨非也天岂享僭哉
　　吴伐郯
　　左氏曰诗曰不吊昊天乱靡有定其此之谓乎有上不吊其谁不受乱吾亡无日矣君子曰知惧如是斯不亡矣
　　凡左氏言君子曰者皆自为之言也此其稍近理者也其引诗则无义
　　冬大雩
　　谷梁曰雩不月而时非之也冬无为雩也
　　卫孙林父出奔晋
　　左氏曰卫定公恶孙林父冬孙林父出奔晋卫侯如晋晋返戚焉
　　案左氏言晋返戚则是林父以戚出奔也经何不书卫孙林父以戚出奔乎然则左氏妄也
　　八年春晋侯使韩穿来言汶阳之田归之于齐
　　公羊曰来言者何内辞也胁我使我归之也曷为使我归之鞌之战齐师大败齐侯归吊死视疾七年不饮酒不食肉晋侯闻之曰嘻奈何使人之君七年不饮酒不食肉请皆反其所取侵地
　　刘氏曰此直书其事耳亦何内辞哉又云鞌之战齐侯吊死视疾七年不饮酒不食肉亦妄也如齐侯遂能若此国人归之诸侯畏之死何以复諡顷公乎
　　谷梁曰于齐缓辞也不使尽我也
　　刘氏曰此直记事以刺晋尔不使尽我了无所用也
　　晋栾书帅师侵蔡
　　左氏曰晋栾书侵蔡遂侵楚防申骊楚师之还也晋侵沈获沈子揖初从知范韩也君子曰从善如流宜哉诗曰恺悌君子遐不作人求善也夫作人斯有功绩矣是行也郑伯将防晋师门于许东门大获焉案栾书果侵楚经必书之今不书是无其事也又案左氏谓楚师还晋侵沈是指六年楚伐郑晋救郑之时是时左氏但言晋师还而侵蔡不书侵沈也至此又言侵沈获沈子揖且栾书従知韩范之言何必于此追颂之乎夫不与楚战固可取也苟侵蔡又侵沈则是畏大而弱小也何善之可颂哉
　　公孙婴齐如莒
　　左氏曰声伯如莒逆也
　　案婴齐如莒之后晋鲁伐郯安知此如不为通好谋伐郯乎逆之言未可据也
　　夏宋公使公孙夀来纳币
　　左氏曰夏宋公使公孙夀来纳币礼也
　　赵氏曰婚礼不当使公孙也陆氏曰婚礼而使公孙非也若合礼则常事不书
　　公羊曰纳币不书此何以书録伯姬也
　　刘氏曰非也伯姬当此时未有可贤者岂可先事褒之哉
　　秋七月天子使召伯来锡公命
　　谷梁曰礼有受命无来锡命锡命非正也曰天子何也曰见一称也
　　刘氏曰见一称也言欲见天子与天王各为一称不亦浅乎礼有受命无来锡命辨见文元年
　　冬十月癸夘杞叔姬卒
　　左氏曰杞叔姬卒来归自杞故书
　　叶氏曰女出则夫家之义已絶自不得以夫人书卒此齐子叔姬郯伯姬所以皆不书卒也杞何以得独书乎盖明年复逆其丧以归杜预谓悯其见出来归故书若更适大夫则不书此附防之辞也
　　卫人来媵
　　左氏曰卫人来媵共姬礼也凡诸侯嫁女同姓媵之异姓则否
　　啖氏曰若然则莒姓已邾姓曹此二国同姓至少假令嫁女孰为媵乎恐此礼难行今不取赵氏曰啖难之诚为当若实异姓则否不合媵则成十年直云齐人来媵足知非礼何假先书卫乎所以先书二国者九女既足而来媵所以为失刘氏曰诸侯三归归名一族自同姓耳若嬴曹防姒妫戈之君嫁女者必同姓媵则诸侯之媵或不能备矣
　　公羊曰媵不书此何以书録伯姬也
　　刘氏曰公羊説与纳币同非也
　　谷梁曰媵浅事也不志此其志何也以伯姬之不得其所故尽其事也
　　刘氏曰非也伯姬虽贤春秋一褒其身已足矣又何为及其媵哉凡春秋所急者礼也所制者欲也以礼制欲则治以欲败礼则乱而诸侯娶十二女则是以欲败礼矣故春秋备书之所以戒也非贤伯姬以乱礼也愚谓况春秋无褒伯姬未必贤乎
　　九年春王正月杞伯来逆叔姬之丧以归
　　左氏曰春杞桓公来逆叔姬之丧请之也杞叔姬卒为杞故也逆叔姬为我也
　　叶氏曰夫妇之道既絶则不可复合不为伋也妻则不为白也每岂可归为鲁女犹得为我而复为杞伯妻乎非知礼者之言也
　　公羊曰杞伯曷为来逆叔姬之丧以归内辞也胁而归之也
　　案左氏言请之公羊言胁而归之经传皆无所考意之之辞耳借使鲁请之胁归之杞鲁之罪亦不可逃也
　　公防晋侯齐侯宋公卫侯郑伯曹伯莒子杞伯同盟于蒲左氏曰是行也将始防吴吴人不至
　　未详信否
　　夏季孙行父如宋致女
　　左氏曰夏季文子如宋致女复命公享之赋韩奕之五章穆姜出于房再拜曰大夫勤辱不忘先君以及嗣君施及未亡人先君犹有望也敢拜大夫之重勤又赋縁衣之卒章而入
　　以事信否未可知以非未义不録
　　公羊曰未有言致女者此其言致女何録伯姬也案公羊所谓録伯姬者谓其贤也使伯姬贤何必録致女之事乎致女常事耳不足以见伯姬之贤也
　　谷梁曰致者不致者也妇人在家制于父既嫁制于夫如宋致女是以我尽之也不正故不与内称也逆者微故致女详其事贤伯姬也
　　刘氏曰谷梁曰是以我尽之也非也谷梁言宋共公失徳不者以其与伯姬不相入也既我能尽之何故不相入乎又曰不正故不与内称也说者云内称谓称使案内大夫受命而出无称使者假令与内称则曰公使季孙行父如宋致女乎又曰逆者微故致女详其事贤伯姬也亦非也谷梁向云致者不致也讥以我尽之今又云详其事贤伯姬若实贤伯姬则致女为伯姬发非讥鲁也若实讥鲁则致女为讥鲁发非贤伯姬也二者孰能知之乎
　　晋人来媵
　　左氏曰晋人来媵礼也
　　公羊曰媵不书此何以书録伯姬也
　　谷梁曰媵浅事也不志此其志何也以伯姬之不得其所故尽其事也
　　三辨并见卫人来媵
　　晋人执郑伯晋栾书帅师伐郑
　　左氏曰郑人使伯蠲行成晋人杀之非礼也兵交使在其间可也楚子重侵陈以救郑
　　案晋杀伯蠲楚侵陈救郑之事经皆可书者也而无有焉此其可疑者也
　　谷梁曰不言战以郑伯也为尊者讳耻为贤者讳过为亲者讳疾
　　刘氏曰不言战以郑伯也非也春秋伐而不战多矣岂伐则必战乎且晋实不执郑伯以伐郑何以能必其以郑伯乎此皆妄説也又曰为亲者讳疾亦非也执其君以伐其国无道甚矣何故讳之乎
　　楚公子婴齐帅师伐莒庚申莒溃楚人入郓
　　左氏曰君子曰恃陋而不备罪之大者也备豫不虞善之大者也莒恃其陋而不脩城郭浃辰之间而楚克其三都无备也夫诗曰虽有丝麻无弃菅蒯虽有姬姜无弃蕉萃凡百君子莫不代匮言备之不可以已也
　　凡此皆左氏自賛之词夫不责楚之暴寡而専责莒之无备过矣
　　谷梁曰其日莒虽夷狄犹中国也大夫溃莒而之楚是以知其上为事也恶之故谨而日之也
　　刘氏曰其日莒虽夷狄犹中国也然则蔡亦中国蔡溃何故不日乎又曰大夫溃莒而之楚亦非也经但云莒溃不云之楚谷梁安所受此语乎且溃者非大夫所为何故専以大夫解之乎此似不晓溃之説凡溃者取其如水之决耳
　　城中城
　　左氏曰书时也
　　春秋岂有与其城之之理哉但得时者其罪稍轻耳然左氏犹以夏正言也
　　谷梁曰城中城者非外民也
　　刘氏曰非也若不外民则都不为城郭乎则与夷狄何异哉夷狄可谓不外民乎叶氏曰盖是时楚方伐莒莒溃楚人入郓我无素备畏逼而恃城以为守故虽时犹书非谓时也中城者内城也外城不壊内城壊则内城可不脩乎非弃外城之民而不恤也
　　十年夏四月五卜郊不从乃不郊
　　谷梁曰夏四月不时也五卜强也乃者亡乎人之辞也
　　经书五卜郊其义岂止不时而已乃者亡乎人之辞辨见宣三年如不郊
　　五月公防晋侯齐侯宋公卫侯曹伯伐郑
　　左氏曰郑公子班闻叔申之谋三月子如立公子繻夏四月郑人杀繻立髠顽子如奔许栾武子曰郑人立君我执一人焉何益不如伐郑而归其君以求成焉晋侯有疾五月晋立太子州蒲以为君而防诸侯伐郑郑子罕赂以襄钟子然盟于脩泽子驷为质辛巳郑伯归
　　叶氏曰晋侯生而立其子是禅之也厯春秋未见有为此者审有之亦大事矣经何无异文以示义乎凡诸侯出奔有二君者未尝不书名以为别今獳一晋侯也州蒲亦一晋侯也经但书公防晋侯安知其为州蒲而非獳乎以蔽于大厉之妄谓晋侯先有疾不得防故因为是言也朴郷吕氏曰信经足矣愚谓晋果归郑伯经亦当书以示义如僖二十八年曹伯襄复归于曹僖二十八年卫侯郑归于卫之类今经不书则不特立州蒲不可信归郑伯亦诬也或谓归郑伯不书者晋不以告郑不告入也夫成公既防晋侯伐郑而归郑伯矣岂有不知而不书之理而晋何必告鲁郑何必告入哉
　　齐人来媵
　　公羊曰媵不书此何以书録伯姬也三国来媵非礼也曷为皆以録伯姬之辞言之妇人以众多为侈也案公羊既以三国来媵为非礼曷为又以録伯姬言之曷为又以妇人以众多为侈言之
　　丙午晋侯獳卒
　　左氏曰晋侯梦大厉被髪及地膺而踊曰杀余孙不义余得请于帝矣壊大门及寝门而入公惧入于室又壊戸公觉召桑田巫巫言如梦公曰何如曰不食新矣公疾病求医于秦秦伯使医缓为之未至公梦疾为二竖子曰彼良医也惧伤我焉逃之其一曰居肓之上膏之上若我何医至曰疾不可为也在肓之上膏之下攻之不可达之不及药不至焉不可为也公曰良医也厚为之礼而归之六月丙午晋侯欲麦使甸人献麦馈人为之召桑田巫示而杀之将食张如厠陷而卒小臣有晨梦负公以登天及日中负晋侯出诸厠遂以为殉
　　存耕赵氏曰传言病在膏肓则有之二竖之语左氏何其诬邪愚谓景公既食麦而杀桑田巫犹可信也未食麦而即先杀之亦无是理小臣梦负公以登天事既验矣焉得殉皆齐东野人之语而左氏杂采之以为使后人疑焉然使可信亦非本义
　　十有一年晋侯使郤犨来聘己丑及郤犫盟
　　左氏曰郤犫来聘且涖盟
　　如左氏言郤犫来聘且涖盟则是晋侯使之临盟经当书曰晋侯使郤犫来盟今经曰来聘己丑始及郤犫盟则是本来聘而自为盟也左氏不达经意妄为之辞左氏于荀庚来聘亦曰荀庚来聘且寻盟原左氏意以有聘且盟之辞然犹可谓荀庚而寻旧盟故自为盟也至此云涖盟则是明其为晋侯使也去经亦逺矣
　　夏季孙行父如晋
　　左氏曰夏季文子如晋报聘且涖盟也
