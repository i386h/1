<!-- { "loadSidebar": true } -->
　　左氏曰冬楚子伐萧宋华椒以蔡人救萧萧人囚熊相宜僚及公子丙王曰勿杀吾退萧人杀之王怒遂围萧萧溃申公巫臣曰师人多寒王巡三军拊而勉之三军之士皆如挟纩遂傅于萧还无社与司马夘言号申叔展叔展曰有麦麴乎曰无有山鞠穷乎曰无河鱼腹疾奈何曰目于眢井而拯之若为茅绖哭井则已明日萧溃申叔视其井则茅绖存焉号而出之
　　黄氏曰楚荘入陈伐郑败晋灭萧慿陵中国甚矣左氏于灭萧尚归曲于萧之杀二囚而归美于楚之抚三军大抵左氏楚人而左多楚人之言愚案使宋蔡救萧经当书之
　　晋人宋人卫人曹人同盟于清丘
　　左氏曰晋原縠宋华椒卫孔达曹人同盟于清丘曰恤病讨贰于是卿不书不实其言也
　　刘氏曰春秋之世不实其言者众矣奚独此耶设本微者又何以辨之且华椒无恶不宜被贬杜氏云华椒承羣伪之言以误其国故亦不免于讥予以为凡盟誓者所以结信也宁能早知彼将背之乎借使背盟者当贬守盟者亦可贬乎叶氏曰左氏言恤病讨贰则然矣而曰不实其言而不书岂以衞救陈而晋不讨楚伐宋而晋不救者与大夫盟而后能实言惟向戍于宋耳外此未有不叛何独于清丘责之韩中父曰左氏此言开后学褒贬之说是乱春秋者也
　　十有三年夏楚子伐宋
　　左氏曰夏楚子伐宋以其救萧也君子曰清丘之盟惟宋可以免焉
　　刘氏曰然则十二年不当贬华椒称人也以为不实其言又曰惟宋可以免自相伐矣叶氏曰救萧之役在清丘前若以是免宋则华椒犹未受盟若以宋见伐于楚而诸侯不救因以免宋则此罪在诸侯宋师伐陈讨贰之事安可以诸侯之罪而得免谓之君子之言亦非矣此传急于觧免华椒之说以为词而弗悟也愚谓陈为楚与国而宋伐之故楚伐宋于经可考而左氏以为救萧妄也
　　冬晋杀其大夫先縠
　　左氏曰秋赤狄伐晋及清先縠召之也冬晋人讨邲之败与清之师归罪于先縠而杀之尽灭其族君子曰恶之来也已则取之其先縠之谓乎
　　此义也非经之本义也经之本义在诸侯専杀大夫耳左氏凡曰君子曰非鲁史本文又赤狄伐晋事于经无考余见十二年荀林父帅师及楚子战于邲晋师败绩
　　十有四年春衞杀其大夫孔达
　　左氏曰清丘之盟晋以衞之救陈也讨焉使人弗去曰罪无所归将加而师孔达曰茍利社稷请以我说罪我之由我则为政而亢大国之讨将以谁任我则死之十四年春孔达缢而死衞人以说于晋而免遂告于诸侯曰寡君有不令之臣达搆我敝邑于大国既伏其罪矣敢告卫人以为成劳复室其子使复其位
　　按经言衞杀孔达而传言达自缢而死若然则经不当书杀其大夫以诬衞君之罪也当以经为正
　　晋侯伐郑
　　左氏曰郑人惧使子张代子良于楚郑伯如楚谋晋故也郑以子良为有礼故召之
　　按郑伯如楚事经无所考又左氏始以郑惧晋而召子良复以为有礼而召之未详信否
　　冬公孙归父防齐侯于谷
　　左氏曰公孙归父防齐侯于谷见晏桓子与之言鲁乐桓子告髙宣子曰子家其亡乎懐于鲁矣懐必贪贪必谋人谋人人亦谋己一国谋之何以不亡此非本义杜氏以十八年归父奔齐
　　十有五年夏五月宋人及楚人平
　　公羊曰外平不书此何以书大其平乎己也何大乎其平乎已荘王围宋军有七日之粮耳尽此不胜将去而归耳于是使司马子反乘堙而闚宋城宋华元亦乘堙而出见之司马子反曰子之国何如华元曰惫矣曰何如曰易子而食之析骸而炊之司马子反曰嘻甚矣惫虽然吾闻之也围者柑马而秣之使肥者应客是何子之情也华元曰吾闻之君子见人之厄则矜之小入见人之厄则幸之吾见子之君子也是以告情于子也司马子反曰诺勉之矣吾军亦有七日之粮耳尽此不胜将去而归耳揖而去之反于荘王荘王曰何如司马子反曰惫矣曰何如曰易子而食之析骸而炊之荘王曰嘻甚矣惫虽然吾今取此然后归耳司马子反曰不可臣已告之矣军有七日之粮耳荘王怒曰吾使子往视之子曷为告之司马子反曰以区区之宋犹有不欺人之臣可以楚而无乎是以告之也荘王曰诺舍而止虽然吾犹取此然后归耳司马子反曰然则君请处于此臣请归耳荘王曰子去我而归吾孰与处于此吾亦従子而归耳引师而去之故君子大其平乎己也此皆大夫也其称人何贬曷为贬平者在下也
　　刘氏曰公羊曰大其平乎已非也臣无専美古今之通义也且荘王非不贤者司马子反何不退与其君谋而遂擅与宋平且吾观子反既以宋情告荘王而荘王更怒者其意非必独恶其以军粮告宋也亦愠子反之擅平于外也故曰舍而止如使荘王素懐不仁之行必且穷国之力而甘心焉是由子反激之也而子反乃欲舎君以先归而后仅克成其功亦幸荘王素有仁人之心耳故子反进而擅君之义退有激君之罪二者无一可而春秋乃大其平乎己可谓义乎愚谓左氏载子反与华元先自为盟而后告楚王退军三十里而又公为盟以平若据公羊言则子反与华元真情相告而去耳又曰勉之则是宋之力守也既不私为平亦未尝公为王也不过引师而去之耳春秋何得书宋人及楚人平乎夫平非二国之臣所可専也设如公羊言大其平乎己则不应复人而贬之既人而贬之则不应大其平乎己道固有并行而不相悖者而非此之谓也何得一大一贬乎
　　谷梁曰平者成也善其量力而反义也人者众词也平称众上下欲之也外平不道以吾人之存焉道之也
　　刘氏曰平称众上下欲之也非也暨齐平何以不曰暨齐人平乎又曰外平不道以吾人之存焉道之也非也楚人围宋经厯三时幸而得平以告诸侯故鲁史有其事耳且外盟防常书外平何以不可书愚按归父防楚子自求免耳非为宋也其平也宋自势穷力屈而为平耳非为鲁也何得曰吾人之存之也余见或问
　　六月癸夘晋师灭赤狄潞氏以潞子婴儿归
　　公羊曰潞何以称子潞子之为善也躬足以亡耳虽然君子不可不记也离于夷狄而未能合于中国晋师伐之中国不救狄人不有是以亡也
　　刘氏曰非也赤狄狄也潞氏狄之别也潞子其君也夷狄之君称子周礼也非为善而亡也盖迷于有爵耳愚谓天下岂有为善而亡其国之理哉
　　谷梁曰灭国有三术中国谨日卑国月夷狄不日其日潞子婴儿贤也
　　刘氏曰皆非也项遂谭温梁桧蔡虢皆中国也不日潞子甲氏舒鸠陆浑皆夷狄也不时又谷梁不见说附庸灭者今学者则皆以卑国为附庸而谷梁氏乃指夔子子为微国按爵称子非附庸明矣不知谷梁误以防子子为附庸耶抑学者误以卑国为附庸耶有卑国无附庸有附庸无卑国了不可推也又曰其日潞子贤亦非也其意以为夷狄称子则是褒矣不知夷狄之爵正自当子非以贤故进之也岂有国灭身执而得为贤者哉
　　王札子杀召伯毛伯
　　左氏曰王孙苏与召氏毛氏争政使王子防杀召戴公及毛伯卫卒立召襄
　　朴乡吕氏曰果如传所言经当书王孙苏以首恶此未必然
　　公羊曰王札子者何长庶之号也
　　莘老孙氏曰别长庶者当言伯仲叔季亦未有曰某子
　　谷梁曰王札子者当上之词也杀召伯毛伯不言其何也两下相杀也两下相杀不志乎春秋此其志何也矫王命以杀之非忿怒相杀也故曰以王命杀也以王命杀则何志焉为天下主者天也继天者君也君之所存者命也为人臣而侵其君之命而用之是不臣也为人君而失其命是不君也君不君臣不臣此天下所以倾也
　　刘氏曰谷梁曰不言其何也两下相杀也非也凡杀大夫称其者皆君也岂可云王札子杀其大夫召伯毛伯乎又曰两下相杀不志乎春秋亦非也春秋拨乱君臣皆讥苟有两下相杀乱孰甚焉可得勿书乎愚按经文但言王札子杀毛伯召伯耳未有矫王命之辞亦未有矫王命之意盖谷梁自为之言耳
　　初税畆
　　谷梁曰初者始也古者什一借而不税初税畆非正也古者三百步为里名曰井田井田者九百畆公田居一私田稼不善则非吏公田稼不善则非民初税畆者非公之去公田而履畆什取一也以公之与民为已悉矣古者公田为居井灶葱非尽取焉
　　赵氏曰盖公田之外又履步其田十又税其一论语云二吾犹不足若是去公田而行十一之税所得与借何殊谷梁云去公田而履畆此一句非也
　　冬蝝生
　　左氏曰冬蝝生饥幸之也
　　赵氏曰按此类生讫便为灾如蚕生而食叶也但为秋中之螽未息冬又生子重重为灾故书耳刘氏曰杜氏曰幸冬生不为物害若然则有蜚不为灾亦何不辛而书之乎且经之书之固为其害也而以为不害所以为害者固为其生也而以为死矣是何其戾也愚谓秋有螽而灾息则不复生子灾未巳则复生子于冬左氏见蝝生在冬遂谓圣人幸其生于冬岂遇灾知惧之心哉杜氏为之训曰时嵗虽饥犹喜而书之可谓有功于而不知得罪于经
　　公羊曰未有言蝝生者此其言蝝生何蝝生不书此何以书幸之也幸之者何犹曰受之云耳受之云耳者何上变古易常应是而有天灾其诸则宜于此焉变矣
　　献可杜氏曰左氏公羊以为幸君于民为茍幸则亦常事不书矣愚谓圣人凡遇天灾必书之为后世戒岂有幸其生以警人君者哉蝝生不书之论尤不足取
　　谷梁曰蝝非灾也其曰蝝非税畆之灾也
　　按蝝者螽子至冬而生故曰蝝生谷梁就生字敢义而谓蝝非灾因税畆而生此灾又就蝝字取义而谓縁税畆而有蝝之名凿矣何春秋之不幸也
　　十有六年春王正月晋人灭赤狄甲氏及留吁
　　左氏曰晋士防帅师灭赤狄甲氏及留吁铎辰三月献狄俘晋侯请于王戊申以黻冕命士防将中军且为太傅于是晋国之盗逃奔于秦羊舌职曰吾闻之禹称善人不善人逺此之谓也夫诗曰战战兢兢如临深渊如履薄冰善人在上也善人在上则国无幸民谚曰民之多幸国之不幸也是无善人之谓也按铎辰不见于经又王以黻冕命士防为大傅以赏其灭狄经亦当有见又士防实为善人晋当复伯不出四年秦楚及诸侯大夫为蜀之盟而晋以日削何欤凡此皆不得事情而妄为之词者也
　　夏成周宣榭火
　　左氏曰凡火人火曰火天火曰灾
　　天火未尝不假人火以为灾凡人之有火皆天之所为也惟雷火灾物者间有之而不可以常道论也左氏分火为人灾为天理似未当公谷皆作灾说文亦云天火为灾岂据此乎
　　公羊曰成周者何东周也宣榭者何宣宫之榭也何言乎成周宣榭灾乐器藏焉尔成周宣榭灾何以书记灾也外灾不书此何以书新周也
　　宋氏曰公羊谷梁云成周新周也黜而新之従为王者后是诬圣人也愚谓宣宫岂特乐器藏焉尔凡宋卫陈郑灾皆书何得谓外灾不书乎
　　谷梁曰周灾不志也其曰宣榭何也以乐器之所藏目之也
　　刘氏曰周灾不志非也宋灾犹志况周灾乎大凡灾异之发主人告灾不告异诸侯吊灾不吊异理当然也后世道衰灾异并告春秋因而书之无择于周独不志也愚谓谷梁以乐器之所藏目之曰宣榭似见公羊乐器之说而又失其意故云然架漏甚矣
　　十有七年夏六月己未公防晋侯衞侯曹伯邾子同盟于防道
