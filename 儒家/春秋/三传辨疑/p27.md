<!-- { "loadSidebar": true } -->
　　左氏曰郑之入滑也滑人聴命师还又即卫郑公子士泄堵俞弥帅师伐滑王使伯服防孙伯如郑请滑郑伯怨惠王之入而不与厉公爵也又怨襄王之与卫滑也故不聴王命而执二子王怒将以狄伐郑富辰谏曰不可臣闻之太上以徳抚民其次亲亲以相及也昔周公吊二叔之不咸故封建亲戚以藩屏周管蔡郕霍鲁卫毛耼郜雍曹滕毕原酆郇文之昭也邘晋应韩武之穆也凡蒋邢茅胙祭周公之也召穆公思周徳之不类故纠合宗族于成周而作诗曰常棣之华鄂不韚韚凡今之人莫如兄弟其四章曰兄弟阋于墙外御其侮如是则兄弟虽有小忿不废懿亲今天子不忍小忿以弃郑亲其若之何庸勲亲亲昵近尊贤徳之大者也即聋从昧与顽用嚚奸之大者也弃徳崇奸祸之大者也郑有平惠之勲又有厉宣之亲弃嬖宠而用三良于诸姬为近四徳具矣耳不聴五声之和为聋目不别五色之章为昧心不则徳义之经为顽口不道忠信之言为嚚狄皆则之四奸具矣周之有懿徳也犹曰莫如兄弟故封建之其懐柔天下也犹惧有外侮扞御侮者莫如亲亲故以亲屏周召穆公亦云今周徳既衰于是乎又渝周召以从诸奸无乃不可乎民未忘祸王又兴之其若文武何王弗听使頽叔桃子出狄师夏狄伐郑取栎案襄王果使狄伐郑经当明书之曰天王使狄伐郑又取栎经亦当书之岂止曰狄伐郑哉若曰仲尼不见周史事迹而从鲁史鲁史又从赴告而书则春秋卤莽不足以取信后世矣况其年冬王出居于郑若使狄伐郑而复依郑亦无是理也况所引富辰谏辞曰太上以徳抚民其次亲亲以相及夫亲亲以相及乃徳也而曰其次则太上以徳者乃无亲疎之谓本老荘之常谈耳又谓周公吊夏商末世故封建亲戚皆以私意窥圣人者也又谓常棣之诗为召穆公思周徳之不类故纠合宗族于成周而作皆非至当之论其间虽有格言而薫莸杂植难以删取不知何从掇拾而为此盛世之説也
　　冬天王出居于郑
　　左氏曰王徳狄人将以其女为后富辰谏曰不可臣闻之曰报者倦矣施者未厌狄固贪惏王又启之女徳无极妇怨无终狄必为患王又弗听又云頽叔桃子曰我实使狄秋其怨我【以上皆指王使狄伐郑之辞故不取】又云天子无出书曰天王出居于郑辟母弟之难也【此无识见之辞故不取】天子凶服降名礼也【此非礼之礼故不取】
　　公羊曰王者无外此其言出何不能乎母也鲁子曰是王也不能乎母者其诸此之谓与
　　公羊以王不能事母而言出凿之甚矣
　　谷梁曰居者居其所也虽失天下莫敢有也
　　案此义亦凿
　　晋侯夷吾卒
　　左氏曰二十三年九月惠公卒
　　经在二十四年冬而传云二十三年九月当以经为正余见或问
　　二十有五年春王正月丙午卫侯燬灭邢
　　左氏曰卫侯燬灭邢同姓也故名
　　杨氏辨要曰诸儒皆以灭同姓故名楚灭夔齐灭纪晋灭虞虢皆同姓也胡不名献可杜氏曰曲礼诸侯不生名此记礼者縁春秋而为文也春秋所书亡国五十直书曰某侯灭某国未有以名称者也其文当是卫侯灭邢盖传写者见癸酉下有卫侯燬卒之文而误增演其名耳黎氏曰且书灭邢则卫侯之恶已着安用更书名邪
　　公羊曰卫侯燬何以名絶曷为絶之灭同姓也谷梁曰燬之名何也不正其伐本而灭同姓也辨并见左氏
　　宋荡伯姬来逆妇
　　公羊曰宋荡伯姬者何荡氏之母也其言来逆妇何兄弟辞也其称妇何有姑之辞也
　　赵氏曰案经文直书其事以明非礼耳公羊云兄弟辞有何义乎愚谓其曰有姑之辞得之
　　谷梁曰妇人既嫁不逾竟宋荡伯姬来逆妇非正也亲迎非姑之事故春秋讥之不特责其既嫁不逾竟而已若经但书宋荡伯姬来则可云是也
　　宋杀其大夫
　　公羊曰何以不名宋三世无大夫三世内娶也啖氏曰三世无大夫迂僻之甚刘氏曰文称有大夫非无大夫明矣且君娶一卿而一国之内何得悉无大夫哉凡妻之父母所不臣也而其等列礼不及也何谓无大夫乎诡僻不经乃至于此可闵笑者此也
　　谷梁曰其不称名姓以其在祖之位尊之也
　　啖氏曰夫子因鲁史而垂训宋大夫祖同位者书姓名有何妨乎刘氏曰春秋非孔氏家牒当为后世书法耳何得擅讳其祖名哉且传曰临文不讳安得讳祖之名遂不书乎献可杜氏曰傥夫子实尊异其祖则安得明书孔父以繋于与夷乎不攻而自破也愚谓曹杀其大夫亦孔子之祖而讳之乎若曰宋之同姓则周诛管蔡其名固亦见于书也
　　楚人围陈纳顿子于顿
　　左氏曰秋秦晋伐鄀楚鬭克屈御寇以申息之师戌商宻秦人过析隈入而系舆人以围商宻昏而傅焉宵坎血加书伪与子仪子边盟者商宻人惧曰秦取析矣戌人反矣乃降秦师秦师囚申公子仪息公子边以归楚令尹子玉追秦师弗及遂围陈纳顿子于顿
　　此传与围陈纳顿子二事无相闗故不取
　　公羊曰何以不言遂两之也
　　案围陈纳顿子本是两事故自不言遂公羊谓不言遂两之也其意又似其初本一事而作春秋者分而两之不可不察若何氏注又其凿之甚者也
　　谷梁曰纳者内弗受也围一事也纳一事也而遂言之盖纳顿子者陈也
　　赵氏曰案经文楚自纳之何闗陈乎胡氏曰纳顿子自是楚人纳之亦不干陈事其説不通
　　冬十有二月公防卫子莒庆盟于洮
　　左氏曰卫人平莒于我十二月盟于洮脩卫文公之好且及莒平也
　　案僖元年公子友败莒师于郦拒今二十五年矣况卫文公初卒卫成初立犹未逾年遽出脩鲁好且平鲁莒之怨无是理也此必别有其故而不可知左氏附防而为此説耳
　　谷梁曰莒无大夫其曰莒庆何也以公之防目之也赵氏曰凡事接于鲁虽非命卿皆书名谷梁不达故妄穿凿也刘氏曰直云卫子莒人岂不可乎在春秋之中此类多矣何独至于庆也而目之乎向令但防莒庆而无卫子谓之目犹有可诿今卫子之外又目庆也吾知谷梁之説必将窘于此而莒无大夫之説不可复恃矣
　　二十有六年春王正月己未公防莒子卫甯速盟于向左氏曰寻洮之盟也
　　案去年十二月方盟今年正月又盟必有不恊之事而不可知耳盟日未逺安得云寻洮之盟乎
　　谷梁曰公不防大夫其曰甯速何也以其随莒子可以言防也
　　案公防大夫多矣虽不随莒子亦言防也夫诸侯不当与大夫防大夫亦不得伉诸侯今鲁莒防大夫正当书之以见非礼而谷梁乃谓随莒子然后可言甯速春秋岂记常事者哉
　　齐人侵我西鄙公追齐师至酅弗及
　　公羊曰其言至酅弗及何侈也
　　追而弗及何侈之有
　　谷梁曰人防者也侵浅事者也公之追之非正也至酅急辞也弗及者弗与也可以及而不敢及也其侵也曰人其追也曰师以公之弗及大之也弗及内辞也
　　陈岳氏曰侵曰侵伐曰伐追曰追公御之战则言战败则言败未有弗及者齐人侵我西鄙公帅师拒之齐师不战而去公乗胜追之轶于西鄙而深入齐地齐师既不敌公追之弗及收兵而还斯备书其实无所含意且酅齐地追兵不出鲁境则追之常出鲁界则追之深谷梁曷言不敢及欤愚谓谷梁云公弗敢及而春秋改人为师以大之将大齐乎大鲁乎若大齐也则下称内辞矣鲁史不应大齐也若大鲁也则谷梁既云公追之非正又云弗敢及鲁亦不足大也齐鲁皆不可大谷梁将指孔子大之欤孔子未尝改鲁史之文也三者皆不脗合则谷梁之辞穷矣
　　夏齐人伐我北鄙
　　左氏曰齐孝公伐我北鄙公使展喜犒师使受命于展禽齐侯未入竟展喜从之曰寡君闻君亲举玉趾将辱于敝邑使下臣犒执事齐侯曰鲁人恐乎对曰小人恐矣君子则否齐侯曰室如悬罄野无青草何恃而不恐对曰恃先王之命昔周公太公股肱周室夹辅成王成王劳之而赐之盟曰世世子孙无相害也载在盟府大师职之桓公是以纠合诸侯而谋其不恊弥缝其阙而匡救其灾昭旧职也及君即位诸侯之望曰其率桓公之功我敝邑用不敢保聚曰岂其嗣世九年而弃命废职其若先君何君必不然恃此以不恐齐侯乃还
　　案经书齐人则大夫也而传言齐侯又经书伐我北鄙则入境矣而传言未入境又齐侯果以辞命而还必不再伐我北鄙鲁必不乞师于楚以报怨此不合于经者也然展喜之辞则有可取者焉岂别是一事而左氏误置此欤
　　公子遂如楚乞师
　　左氏曰东门襄仲臧文仲如楚乞师臧孙见子玉而道之伐齐宋以其不臣也
　　韩中父曰道楚伐宋之辞未必然亦上有乞师之文而意之耳愚谓臧文仲为鲁卿既非公子遂之介当并书今经不见何也且遂之行必明告齐人伐我而乞师以报之左氏云道之伐齐宋以其不臣之説若主他事而往因之以为辞者况当时不臣周者岂特齐宋哉使楚闻之将不为异而伐之矣况鲁本恶齐而乞师与宋未有衅也左氏见下有楚人伐宋之文而附防此説云尔
　　公羊曰乞者何卑辞也曷为以外内同若辞重师也曷为重师师出不正反战不正胜也
　　案乞者直述其事耳何有内外哉此亦公羊黜周王鲁之意也
　　谷梁曰乞重辞也何重焉重人之死也非所乞也师出不必反战不必胜故重之也
　　赵氏曰天子在上而诸侯自相请师非礼也谷梁释乞师之义而不言大意故辨之陆氏曰乞者深求过理之辞执谦以冀成其计谷梁意以为兵凶器战危事用师必有死伤不可必得全归其本不可谓之假借故皆以乞为行也愚谓如公谷説则郑伯乞盟复何取义乎
　　秋楚人灭夔以夔子归
　　谷梁曰夔国也不日防国也以归犹愈乎执也执与以归义自不同不可以犹愈言也楚灭人国不以为不义而以犹愈乎执为説何益于经
　　冬楚人伐宋围缗【谷梁作闵】
　　公羊曰邑不言围此其言围何刺道用师也
　　刘氏曰围缗者乃楚人将卑师少耳伐齐者则楚师将卑师众耳何以强配合之乎又何休曰称师者顺上文非也逾国而乞师是必求多非求少也若少鲁亦能自办之何苦外求乎故自楚师无疑也何休欲顾上围缗时意故析之耳又所谓围者非旬日所能为也设楚人道用其师于伐宋则庶几信矣何者伐非久事也设楚人道用其师于取缗则庶几信矣何者取邑未必久也今正围邑久者或累年短者或累月公又安能得其众伐齐取谷乎且由楚至鲁非近地也伐宋围缗非易也由鲁至齐非一日也胜齐取谷又非一日也自齐还鲁又非一日也用一冬之间往反如此此可信乎
　　公以楚师伐齐取谷
　　左氏曰凡师能左右之曰以桓公之子七人为七大夫于楚
　　案以犹用也叶氏得之己见桓十四年左氏之説非正训
　　谷梁曰以者不以者也民者君之本也使民以其死非正也
　　民固君之本使民以死固非正然非此事所书之旨辨又见桓十四年
　　公至自伐齐
　　公羊曰此已取谷矣何以致伐未得取乎谷也曷为未得乎取谷曰患之起必自此始也
　　刘氏曰原公羊之意谓得意致防不得意致伐则今得意不当致伐故如此问也曰何以致伐者是问不致防而致伐也然伐齐取谷者独以楚师自往耳无诸侯之防也无诸侯之防则不得致防此理之适然耳公羊迷忘其本末遂彊云患之兴必自此始
　　谷梁曰恶事不致此其致之何也危之也
　　若恶事不致则春秋凡书至皆善事乎且圣人作春秋不暇为人危之也
　　二十有七年春杞子来朝
　　左氏曰杞桓公来朝用夷礼故曰子公卑杞杞不共也
