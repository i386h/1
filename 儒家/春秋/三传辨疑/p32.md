<!-- { "loadSidebar": true } -->
　　啖氏曰鲁往他国纳币事皆不书凡书者讥也他国来则书之左氏不达此例云襄仲如齐纳币为合礼诬亦甚矣胡氏曰左氏谓礼固非今考其嵗月是三年内图婚可谓之礼乎更以公羊辨之讥丧娶也娶在三年之外则何讥乎丧娶三年之内不图婚言僖公以十二月薨至此未满二十五月是丧娶此説最详范甯曰丧制未毕而纳币非礼也左氏以为得礼是居丧可得而婚矣叶氏曰僖公以十二月薨杜预以为月误当为十一月今以冬纳币固未知其十二月与否审十二月犹在禫则纳采在三年之内矣反以为礼乎诸侯娶元妃固自有时而左氏以即位为节尤见为妄
　　三年春王正月叔孙得臣防晋人宋人陈人卫人郑人伐洗沈溃
　　左氏曰凡民逃其上曰溃在上曰逃
　　凡曰逃者不分上下何训诂近似
　　夏五月王子虎卒
　　左氏曰夏四月乙亥王叔文公卒来赴吊如同盟礼也案王臣无外交赴吊如同盟岂礼也哉
　　公羊曰外大夫不卒此何以卒新使乎我也
　　陈岳氏曰苟以使于我则书则祭伯凡伯南季毛伯叔服王季子皆使于我胡不书之茍为防而书则诸防胡不书之愚案左氏谓王子虎即盟翟泉称王人者也公羊谷梁则指来防称叔服者也于经皆无所考而意之云尔
　　谷梁曰叔服也此不卒者也何以卒之以其来防我卒之也或曰以其尝执重以守也
　　啖氏曰叔服若是王子则防之时何得不书王子乎愚谓使尝执重以守国亦天子之大夫耳尤不可交政于诸侯守国而交政于诸侯是无天子也辨又见公羊
　　秦人伐晋
　　左氏曰秦伯伐晋济河焚舟取王官及郊晋人不出遂自茅津济封殽尸而还遂霸西戎用孟明也君子是以知秦穆公之为君也举人之周也与人之壹也孟明之臣也其不解也能惧思也子桑之忠也其知人也能举善也诗曰于以采蘩于沼于沚于以用之公侯之事秦穆有焉夙夜匪懈以事一人孟明有焉诒厥孙谋以燕翼子子桑有焉
　　经言秦人而传言秦伯经不书取邑而传言取王官及郊凡此类皆所当删者也且其言莫非功利之谋而非春秋本义其所引诗又无理趣故不録
　　雨螽于宋
　　左氏曰雨螽于宋坠而死也
　　季氏曰凡言雨者着于上见于下者也其言雨则众多可知今言雨螽于宋者若书陨石所以记邻国之异也愚谓据经但言雨螽焉知其死左氏盖以螽者飞动之物今言雨螽则疑其坠而死耳然则左氏于其训诂犹有未知也
　　公羊曰雨螽者何死而坠也何以书记异也外异不书此何以书为王者之后记异也
　　李氏曰春秋书邻国之灾若襄三十年齐大灾昭九年陈大灾十八年宋卫陈郑灾庄十一年宋大水之类是也公羊以为王者之后记异谷梁以为志灾甚杜预以为宋人喜获天祐而来告皆非也愚谓经但言雨螽而左氏谓坠而死何足辨哉
　　谷梁曰外灾不志此何以志也曰灾甚也其甚奈何茅茨尽矣着于上见于下谓之雨
　　案经但言雨螽安知茅茨尽哉亦非以甚而书也
　　冬公如晋十有二月己巳公及晋侯盟
　　左氏曰晋人惧其无礼于公也请改盟公如晋及晋侯盟晋侯飨公赋菁菁者莪庄叔以公降拜曰小国受命于大国敢不慎仪君贶之以大礼何乐如之抑小国之乐大国之惠也晋侯降辞登成拜公赋嘉乐案二年处父之盟公实不如晋左氏既妄为之辞故此又有晋惧无礼于公请改盟之説盖此本鲁朝晋既朝而遂为盟耳晋岂惧无礼于鲁者哉
　　晋阳处父帅师伐楚以救江
　　左氏曰楚师围江晋先仆伐楚以救江冬晋以江故告于周王叔桓公晋阳处父伐楚以救江门于方城遇息公子朱而还
　　叶氏曰救未有言伐者经书伐楚盖不直救为缓故明年楚卒灭江若王叔桓公实同伐则何以不书于经愚谓经但书冬晋阳处父帅师伐楚以救江而已而左氏谓冬以前晋先仆伐楚以救江至冬而又告于周故王叔桓公阳处父复伐楚以救江则是先仆自为一人伐楚处父自为一人伐楚一事而为两事岂足据哉
　　公羊曰此伐楚也其言救江何为缓也其为缓奈何伐楚为救江也
　　公谷解其文而不解其义何益于经哉
　　谷梁曰此伐楚其言救江何也江逺楚近伐楚所以救江也
　　谷梁言江逺楚近非也乃江近楚逺耳
　　四年春公至自晋
　　夏逆妇姜于齐
　　左氏曰逆妇姜于齐卿不行非礼也君子是以知出姜之不允于鲁也曰贵聘而贱逆之君而卑之立而废之弃信而壊其主在国必乱在家必亡不允宜哉诗曰畏天之威于时保之敬主之谓也
　　刘氏曰假令卿行遂可谓之礼乎愚谓使不使卿春秋当书大夫之名以见义如纪履繻来逆女之类可也今经不书大夫之名读者何所据而见义哉
　　公羊曰其谓之逆妇姜于齐何畧之也髙子曰娶乎大夫者畧之也
　　啖氏曰传无事迹焉知娶乎大夫刘氏曰此虽孤经无他证据然鲁初纳币乃用上卿审娶大夫者礼岂如此崇乎愚谓若娶大夫之女经当书曰逆某女于齐亦不得言妇姜也
　　谷梁曰其曰妇姜为其礼成乎齐也其逆者谁也亲逆而称妇或者公与何其速妇之也曰公也其不言公何也非成礼于齐也曰妇有姑之辞也其不言氏何也贬之也何为贬之也夫人与有贬也
　　刘氏曰且令非礼成于齐者云公如齐逆妇姜足矣文不当没公刺讥之事未有没公也此似不识春秋不但失解而已愚谓谷梁谓成礼乎齐以其称妇故也复曰妇有姑之辞何其自返之速也若宋荡伯姬来逆妇杞伯姬来求妇遂以夫人妇姜至自齐侨如以夫人妇姜至自齐皆有姑之辞谷梁亦尝自言之矣何独于此解妇姜为礼成乎齐哉
　　秋楚人灭江
　　左氏曰君子曰诗云惟彼二国其政不获惟此四国爰究爰度其秦穆之谓矣
　　此等处引诗皆左氏自为之所以多无理趣
　　卫侯使甯俞来聘
　　左氏曰卫甯武子来聘公与之宴为赋湛露及彤弓不辞又不答赋使行人私焉对曰臣以为肄业及之也昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功于是乎赐之彤弓一彤矢百玈弓矢千以觉报宴今陪臣来继旧好君辱贶之其敢干大礼以自取戾
　　非本义不録
　　五年春王正月王使荣叔归含且赗
　　左氏曰春王使荣叔来含且赗召昭公来防礼也何氏曰礼尊不含卑又不兼二礼左氏以为礼于义为短刘氏曰庶子为君为其母无服不敢二尊者也妾母称夫人王不能正而又使公卿防之何礼之有献可杜氏曰妾母之薨天王既归含赗今又使卿防而左氏以为礼杜氏以为不及事谷梁以为鄙上之辞皆非也
　　公羊曰其言归含且赗何兼之兼之非礼也
　　赵氏曰公谷又云讥一人兼行二礼殊乖礼意据礼含赗禭止一人兼行耳若每事须一人则罄王朝之臣不足以充丧礼之使也
　　谷梁曰含一事也赗一事也兼归之非正也其曰且志兼也其不言来不周事之用也赗以早而含已晩胡氏曰二传皆言兼之成风僖公之妾母也妾母不得上僣夫人既僣称夫人天王不能正又使荣叔归含且赗故经书之讥天王厚礼诸侯之妾母也非讥兼也何休谓去天字以贬亦非且春秋尊王安得贬乎刘氏曰春秋恶归之云乎岂曰恶兼之云乎又曰其不言来不周事之用亦非也宰咺岂周事之用乎何以言来啖氏曰承上言成风薨不言来可知也愚谓不言来文势不可言来也若曰天王使荣叔来归含且赗则其文支矣故不言来耳何有别义哉其曰赗早含晩固然然有大害理者赗早含晩非所论矣若但论早晩则无异不能三年丧而缌麻之察而已
　　三月辛亥我小君成风
　　公羊曰成风者何僖公之母也
　　公羊谓僖公母嫡母邪妾母邪嫡妾不辨是无义也何以解经哉
　　王使召伯来防
　　谷梁曰防之礼于鄙上
　　谷梁不解春秋所书之防而论防之礼况鄙上之谈全无礼乎
　　秋楚人灭六
　　左氏曰冬楚公子燮灭蓼臧文仲闻六与蓼灭曰臯陶庭坚不祀忽诸徳之不建民之无援哀哉
　　案楚若灭蓼经当书之若曰不赴灭六何以赴若曰闻其事而史书之则臧文仲两闻之矣鲁史安得不书鲁史既书其事既同孔子安得削一笔一哉皆所不解者也
　　六年秋季孙行父如晋
　　左氏曰季文子将聘于晋使求遭丧之礼以行其人曰将焉用之文子曰备豫不虞古之善教也求而无之实难过求何害
　　非本义不録
　　冬十月晋杀其大夫阳处父晋狐射姑出奔狄
　　左氏曰晋搜于夷舍二军使狐射姑将中军赵盾佐之阳处父至自温改搜于董易中军阳子成季之属也故党于赵氏且谓赵盾能曰使能国之利也是以上之宣子于是乎始为国政制事典正法罪辟狱刑董逋逃由质要治旧洿本秩礼续常职出滞淹既成以授太傅阳子与太师贾佗使行诸晋国以为常法贾季怨阳子之易其班也而知其无援于晋也九月贾季使续鞫居杀阳处父书曰晋杀其大夫侵官也十一月丙寅晋杀续简伯贾季奔狄宣子使臾骈送其帑
　　刘氏曰左氏曰侵官也案左氏此事始末罪处父独有称赵宣子为能耳改搜易将皆出晋侯何以为处父侵官邪人君任贤不称必将致败茍食禄者举当谏君况处父晋国太傅邪事有不便言之宜矣以此为侵官是教大臣拱黙也左氏又曰阳子成季之属也故党于赵氏此欲致其法必于侵官以涂汚处父耳凡言党者以其阴私比周不以正举者也若举不失人亦何谓党乎如处父之举赵盾赵盾卒为良大夫其退贾季贾季卒为乱而奔皆可谓当矣非故有所厚薄也春秋岂忽于此贬之耶如使大臣见贤而举谓之侵官见贤而不举乃其职矣不亦谬乎康侯胡氏曰人君用人失当则其国必危凡立于朝者举当谏君况身为晋国太傅邪若以为侵官将相大臣非其人百官有司失其职在位者常拱黙自全阴听人主之所为至于颠危而不救则将焉用彼相乎率天下臣子为持禄容身不忠之行以误国家事者必此侵官之説夫许氏曰处父贤赵盾而不可姑射为国忠谋岂曰党哉使处父于此从容不言以免为智者是使国不用贤而用乱人也非蹇蹇匪躬臣道之训也传又罪其改搜为侵官当襄公时晋政未乱卿帅之重孰能擅改使谋出处父而公行之又何咎焉愚谓使贾季以私意使杀处父经必不书曰晋杀其大夫使赵盾为处父所荐安得不杀贾季而容其奔狄又使臾骈送其帑哉大凡左氏造事迁就类如此读者以理求之其伪自不能隠矣
　　公羊曰晋杀其大夫阳处父则狐射姑曷为出奔射姑杀也射姑杀则其称国以杀何君漏言也其漏言奈何君将使射姑将阳处父谏曰射姑民众不説不可使将于是废将阳处父出射姑入君谓射姑曰阳处父言曰射姑民众不説不可使将射姑怒出刺阳处父于朝而走
　　陈岳氏曰春秋书杀多矣君杀则称君臣杀则称臣盗杀则称盗斯谓之君漏言称国误矣刘氏曰处父见杀射姑出奔有何可疑而明射姑杀处父乎成十五年宋杀其大夫山宋华元出奔晋然则杀山者亦华元乎愚谓审射姑闻襄公言出刺处父于朝而走当在襄公时何为在襄公既之后乎三传上欲解称国以杀下欲解既杀处父而射姑出奔既不知事实又不知春秋大义故其穿凿如此
