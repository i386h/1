<!-- { "loadSidebar": true } -->
　　丁巳葬我君定公雨不克葬戊午日下昃乃克葬此与葬敬嬴之不克葬同所谓不克葬者乃就人力言之非谓克葬而不葬也谷梁谓葬既有日不为雨止礼也夫雨而克葬固不为雨止矣雨而不克葬岂舎人力而别有天工乎此泥于王制庶人县封葬不为雨止之言故也乃者犹难之词言至乎日昃乃能葬也
　　辛巳葬定姒
　　谓不称小君不成丧也夫所谓不成丧者谓不赴于诸侯不反哭于寝不袝于姑则谓之不成丧故不曰夫人某氏薨及葬我小君某氏也此春秋之书法非以为嫡庶之辨亦不以不成防为臣子责也
　　冬城漆












　　春秋管窥卷十一
　　钦定四库全书
　　春秋管窥卷十二
　　新昌县县丞徐廷垣撰
　　哀公
　　元年春王正月公即位
　　楚子陈侯随侯许男围蔡
　　鼷鼠食郊牛改卜牛
　　此改卜牛亦重在涤三月故至于四月而郊也
　　夏四月辛巳郊
　　牛虽改卜郊已逾时书以志失礼也
　　秋齐侯卫侯伐晋
　　冬仲孙何忌帅师伐邾
　　二年春王二月季孙斯叔孙州仇仲孙何忌帅师伐邾取漷东田及沂西田癸巳叔孙州仇仲孙何忌及邾子盟于句绎
　　夏四月丙子卫侯元卒
　　滕子来朝
　　晋赵鞅帅师纳卫世子蒯聩于戚
　　纳者不受而强致之词蒯聩称世子明宜有国曷为赵鞅帅师纳之为辄之拒父也公羊谓父有子子不得有父糓梁谓辄不受父之命受之于王父也信父而辞王父则是不尊王父也其弗受以尊王父也二説俱未协于伦理之正盖祖不有其子孙岂得不有其父父冝有国而获罪于祖以亡为之孙者当匍匐泣血以待罪幸不连坐而又欲立以为嗣惟有矢死不从焉耳即祖殁而国人强援立之亦惟权摄以敬逆其父断无蔑弃所生而因利攘国之理今灵公于蒯聩之出并未明废之亦并未尝授位于辄灵公殁而因公子郢之让辄乃乗虚袭位遂称兵以拒父此鸟兽之不若矣岂得反以尊王父予之而竟废父子大伦乎设王父命杀其父亦将从之而以为尊王父乎春秋于赵鞅帅师书纳于蒯聩书世子而辄之罪固不待言而自见矣
　　秋八月甲戌晋赵鞅帅师及郑罕达帅师战于铁郑师败绩
　　冬十月葬卫灵公
　　十有一月蔡迁于州来蔡杀其大夫公子驷
　　三年春齐国夏卫石曼姑帅师围戚
　　父虽有罪子无蔑父之理国夏曼姑为子围父真悖伦蔑理之尤者公羊谓国夏为霸讨曼姑为受命于灵公立辄义可以拒之者不知蒯聩得罪于母以亡灵公未尝明证其罪而废之其迹尚涉疑似又未尝有命立辄国夏安别其是非而遂助子围父以为霸讨乎灵公之命立郢并未及辄曼姑违命立辄讵得谓之受命且既以辄为君又围君之父非特不知有父子并不知有君臣矣安可以义许之公羊又谓不以父命辞王父命不以家事辞王事此见其偏而不见其全徒为不孝不义之人借口未可训也谷梁以先国夏为子不围父既知子不可以围父则国夏之围戚独非为子围父乎岂曼姑有父子而国夏可无父子乎其论俱自穷戚不系卫者明輙不得有戚谷梁谓子不得有父亦非也
　　夏四月甲午地震
　　五月辛卯桓宫僖宫灾
　　季孙斯叔孙州仇帅师城啓阳
　　宋乐髠帅师伐曹
　　秋七月丙子季孙斯卒
　　蔡人放其大夫公孙猎于呉
　　放大夫称人者命不出于君也
　　冬十月癸卯秦伯卒
　　叔孙州仇仲孙何忌帅师围邾
　　四年春王二月庚戌盗杀蔡侯申
　　杀蔡侯申称盗者以公孙翩非大夫不名同于贱人为乱故曰盗既曰盗自不言君臣故不曰弑其君而直曰盗杀胡氏谓警有国之君非也盖弑逆大恶君之谋国即有不善臣岂得而弑之纵贼以警君春秋固无是理也
　　蔡公孙辰出奔呉
　　葬秦惠公
　　宋人执小邾子
　　夏蔡杀其大夫公孙姓公孙霍
　　称国以杀讨有罪之正词也春秋凡杀大夫皆称大夫非以不去其官为无罪也
　　晋人执戎蛮子赤归于楚
　　城西郛
　　六月辛丑亳社灾
　　秋八月甲寅滕子结卒
　　冬十有二月葬蔡昭公
　　贼既讨而书葬礼也
　　葬滕顷公
　　五年春城毗
　　夏齐侯伐宋
　　晋赵鞅帅师伐卫
　　秋九月癸酉齐侯杵臼卒
　　冬叔还如齐
　　闰月葬齐景公
　　六年春城邾瑕
　　晋赵鞅帅师伐鲜虞
　　呉伐陈
　　夏齐国夏及高张来奔
　　叔还防呉于柤
　　秋七月庚寅楚子轸卒
　　齐阳生入于齐齐陈乞弑其君荼
　　先书阳生入于齐后书陈乞弑其君荼是阳生与闻乎弑矣不曰阳生弑而曰陈乞弑者以废立之谋实乞为之主也谷梁谓阳生入而弑其君以陈乞主之不以阳生君荼也与公羊皆谓阳生正荼不正程子胡氏遂皆以阳生称齐谓景公废长立少以启乱不知阳生于羣公子列在五上有子嘉子驹子黔子鉏非阳生为之长安得为正其称齐者非谓其长而冝立也春秋之例凡公子去国国逆而立之曰入如齐小白莒去疾齐阳生皆国逆也故书入而系之以国不谓其宜有国也胡氏又谓阳生不称公子诛不子也则齐小白莒去疾之不称公子亦皆诛不子乎又谓系之齐者着乱之所由生然阳生入而乱在后小白去疾未入而先乱岂亦乱之所由生乎且胡氏于小白系齐谓小白宜有齐曷不亦云着乱之所由生乎同一书法而先后殊觧则人之释春秋者各骋其辩方且万变而不齐其是非美恶岂尚有一定之标准以为后人法式耶
　　冬仲孙何忌帅师伐邾
　　宋向巢帅师伐曹
　　七年春宋皇瑗帅师侵郑
　　晋魏曼多帅师侵衞
　　夏公防呉于鄫
　　秋公伐邾八月己酉入邾以邾子益来
　　宋人围曹
　　冬郑驷帅师救曹
　　八年春王正月宋公入曹以曹伯阳归
　　灭而以入告故书入不告灭即不告庙故不以灭同姓名宋公也
　　呉伐我
　　夏齐人取讙及阐
　　归邾子益于邾
　　秋七月
　　冬十有二月癸亥杞伯过卒
　　齐人归讙及阐
　　九年春王二月葬僖公
　　宋皇瑗帅师取郑师于雍丘
　　夏楚人伐陈
　　秋宋公伐郑
　　冬十月
　　十年春王二月邾子益来奔
　　公防呉伐齐三月戊戌齐侯阳生卒
　　阳生不书弑者由齐人以卒赴也
　　夏宋人伐郑
　　晋赵鞅帅师侵齐
　　五月公至自伐齐
　　葬齐悼公
　　卫公孟彄自齐归于卫
　　薛伯夷卒
　　秋葬薛惠公
　　冬楚公子结帅师伐陈
　　呉救陈
　　呉子使札来聘已进而书君大夫矣救陈而善曷为以国称正季子所谓二君不务徳而力争诸侯非救患恤隣故无取焉耳胡氏谓春秋善呉之救其以号举而不进之者深着楚罪而伤中国之衰也是则诛为善以儆不善天下安有赏罚之倒置若此者乎
　　十有一年春齐国书帅师伐我
　　夏陈辕颇出奔郑
　　五月公防呉伐齐
　　左为郊战故公防呉子伐齐明鲁志也
　　甲戌齐国书帅师及呉战于艾陵齐师败绩获齐国书时公与伐不与战故不书公若公与战则当云公防呉及齐国书战于艾陵矣惟公不与故及在齐乃内华而外夷之谓诸家谓国书主乎是战故深罪之非也齐因呉伐不得已而应之春秋岂有以应兵为主战者乎
　　秋七月辛酉滕子虞母卒
　　冬十有一月葬滕隐公
　　卫世叔齐出奔宋
　　十有二年春用田赋
　　赋有兵赋财赋之分兵赋者周制甸田六十四井出戎马四匹兵车一乗牛十二头甲士三人歩卒七十二人也财赋者太宰以九赋敛财贿若闗市山泽等赋也有兵赋即无财赋今鲁既赋兵于田而又加之财赋所谓用田赋也故夫子私于冉有曰施取其厚敛从其薄明谓益财非益兵也有以丘赋一乗为未足又以田赋家一人为兵者此亦未明乎兵赋财赋之分故也盖作丘甲以益兵用田赋以益财固自殊而为二也
　　夏五月甲辰孟子卒
　　孟子本呉女姬姓昭公讳取同姓称曰孟子故陈司败曰君娶于呉为同姓谓之呉孟子是当日固皆曰孟子非春秋隐之也不书夫人薨葬者不成小君礼也不成小君礼而犹书卒者正以着娶同姓之非也
　　公防呉于槖臯
　　秋公防卫侯宋皇瑗于郧
　　宋向巢帅师伐郑
　　冬十有二月螽
　　十有三年春郑罕达帅师取宋师于嵒
　　夏许男成卒
　　公防晋侯及呉子于黄池
　　防者诸侯合而相见于郤地之谓及者以我及彼之词防于黄池曷为不曰公防晋侯呉子而曰公防晋侯及呉子何耶葢防则以次序及则殊防而不以次矣黄池之盟呉实先晋称晋司马寅曰夷德轻不忍久请少待之乃先晋人此谓呉先晋非谓晋先呉也故子服景伯曰敝邑之职贡于呉有丰于晋无不及以为伯也今君将以寡君见晋君则晋成为伯是鲁固以呉为伯而不以晋为伯矣岂先晋而云然耶呉既先晋非无次序而以殊防为文何也春秋之义不以呉楚主夏盟故不曰盟而曰防以盟固当记其实防则以内外殊之可也然盟之先实未有防故晋司马寅曰请姑视之反曰呉王有墨明前此晋君大夫俱未见呉王也国语载呉王与大夫谋曰今无防而归与防而先晋孰利则亦未相见之词未相见而言防与晋赵武楚屈建之防于宋同一书法皆圣人存中国之防义也
　　楚公子申帅师伐陈
　　于越入呉
　　秋公至自防
　　晋魏曼多帅师侵卫
　　公羊无曼字谓讥二名非也
　　葬许元公
　　九月螽
　　冬十有一月有星孛于东方
　　盗杀陈夏区夫
　　书盗而不书名者贱之也
　　十有二月螽
　　十有四年春西狩获麟
　　狩不言地为获麟大其狩也麟为圣王之瑞非圣王出则麟不至今无圣王而麟乃非时以见犹圣人之生不遇时也故夫子覩而感焉以为道虽不用于当时教犹可垂于后世爰取鲁史旧文删定考正而志其典礼上遵周公遗制下垂将来教法以隐公之初当平王之末天子政令不行诸侯坏法乱纪正王者之迹熄而典章失坠时也为废兴存亡絶续之防故断自隐公元年平王四十九年凡取二百四十二年之行事裁成七姓一十二国之典礼为后王后贤之法则中间辨名分别嫌媺考厯象言天地灾变以稽人事君举必书兴作土物土功必志以重民力与夫内外吉防军賔嘉礼咸依赴告防书之体记载以示得失寓褒贬文微而防逺寻义例而防通使天下万世君臣父子兄弟夫妇长防皆有所矜式所记皆礼乐征伐闗于天下国家之大故曰春秋天子之事非夫子自谓我圣人也可行天子之事而当代王侯君公咸得以赏罚加之而莫敢予违之谓也子曰知我者其惟春秋乎罪我者其惟春秋乎亦以是书为明礼之书俱本史臣旧章无干犯僣越之词知我者比事察例而得其义罪我者妄窥臆断而失其真盖知罪在人不能遍喻岂谓诛赏由我罔知忌讳如世论议云尔乎学者必先明乎圣人作春秋之微防而后始可与言春秋春秋感时事之变作于获麟非先作而遇麟以止也有谓西狩获麟为瑞事圣人记瑞以终篇是谓孔子以麟至为文成之应浅之乎窥圣人矣

　　春秋管窥卷十二
