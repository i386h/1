<!-- { "loadSidebar": true } -->
　　侵曹以出其不意伐卫以张其罪讨皆剪楚之党而振其军威为救宋先声两书晋侯者各从所赴也晋于曹卫虽曰修怨然二国实楚之党救宋之师必假道于二国二国不先摧破而轻率以进则前有强楚之阨后有曹卫之阻若楚据险以老我师曹卫断后以絶我饷则七百乗之师适为禽耳故先破曹卫而又执曹伯出卫侯使二国灭亡之不暇恤而后晋师进可以战退可以守威声逺播强敌自慑故楚子闻之而入居于申使申叔去糓使子玉去宋也至于私许复曹卫以擕之执宛春以怒楚乃离其党援激其从我兵法所谓致人而不致于人也文公好谋而能惧子玉恃勇而多骄此楚之所以败于晋欤论者以夫子言晋文谲而不正遂无一不以为讥不知谲而不正与正而不谲皆覇术也顾时有缓急势有难易当齐桓之世先未有覇诸侯涣而不羣桓以礼信属之而又绥之以徳几数十年然后中国诸侯翕然宗之故能九合诸侯不以兵车也时荆楚虽强犹知畏惧召陵之伐服罪请盟非若晋文时楚横益炽伐齐围宋气吞中国诸侯咸惴惴焉有倒悬之势此岂礼义所能柔服者使非文公借齐秦之合鼓训练之师谋致子玉覆其军杀其将使楚再世不竞则中原未必不折而入楚矣时与势迫又安得虚言揖譲以坐长防讐乎夫兵不厌谋几不可失一日纵敌数世之患也而岂得以文之多谋为罪乎彼宋防云不鼓不成列不禽二毛此下愚之为徒丧师辱国耳又岂得以不谲而贤之乎要之覇之所以不若王者以志不忘利无大公无我之心所以为隘非谓好谋多算之即非正正之师也学者审乎此而后可与论覇王矣
　　公子买戍卫不卒戍刺之
　　楚人救卫
　　三月丙午晋侯入曹执曹伯畀宋人
　　夏四月己巳晋侯齐师宋师秦师及楚人战于城濮楚师败绩
　　战者皆阵而决机于俄顷安有主乎战与不主乎战之分按春秋鲁与列国战者三防列国战者二列国自相战者十有六皆称及而公羊谓及者我欲之糓梁曰内为志后之释经者遂皆以及为主乎是战谓书及为贬词夫文之谲而不正是其覇术之卑而内安外攘宁非一战之功夫子作春秋辨是非有善必奨而于如是之大勲诛之不少与度圣人必不如是之隘苟以及为贬词假令孔子欲予晋文则是后也将书楚人及晋侯战耶抑舍及而别有书法耶
　　楚杀其大夫得臣
　　卫侯出奔楚
　　胡氏曰诸侯失国出奔未有不名者卫侯何以不名著文之罪也按卫献公出奔定姜曰舍大臣而与小臣谋一罪也先君有冡卿以为师保而蔑之二罪也余以巾栉事先君而暴妾使余三罪也告亡而已无告无罪是献公实有罪者而不名何独于成公之不名为罪晋文也同一例而义殊岂夫子昭示后人之意乎
　　五月癸丑公防晋侯齐侯宋公蔡侯郑伯卫子莒子盟于践土
　　陈侯如防
　　公朝于王所
　　糓梁谓朝不言所言所非其所也胡氏曰朝于庙礼也于外非礼春秋不以诸侯就朝为非而以王所非其所为贬按天子巡狩诸侯朝于方岳非朝于庙也寕亦谓非其所乎胡氏又曰天子巡狩有常时诸侯朝于方岳有常所其宫室道途可以预修故民不劳其共给调度可以预偹故国不费今天子下劳晋侯公朝于王所则非其时与地矣不知时有常变事有经权周室衰防楚势日张当其戍糓围宋威震诸夏防文公之一战胜之楚几改物而中原皆为楚矣功在王室泽在生民天子迎而劳之谁曰不宜而以王所为劳民费国亦弗审乎轻重之权矣且天子一宿之地即为王所岂在宫室储偫之偹假令时巡道出诸侯之境乗舆咫尺礼无不觐寕亦曰非常所而不朝抑朝而以非所为讥乎
　　六月卫侯郑自楚复归于卫
　　左凡去其国国逆而立之曰入复其位曰复归诸侯纳之曰归胡氏曰卫侯失国出奔则不名复归得国何以名杀叔武也按歂大之杀叔武公弗与知果知之当直书其杀弟矣不应俟复归始贬春秋之复归有三卫侯郑曹伯防卫侯衎皆书名何独于郑之名为以罪书乎
　　卫元咺出奔晋
　　陈侯欵卒
　　秋伯姬来
　　公子遂如齐
　　冬公防晋侯齐侯宋公蔡侯郑伯陈子莒子邾子秦人于温
　　天王狩于河阳
　　河阳即温也晋侯大合诸侯于温请王巡幸以申朝礼圣人嫌于以臣召君不可以训故特书曰天王狩也言温则小言河阳则大天子不为一邑巡幸所以大其狩也
　　壬申公朝于王所
　　晋人执卫侯归之于京师
　　执卫侯称人非覇讨也执归京师示不敢专固礼也但晋侯为臣执君又使医衍酖卫侯明以私怨报复非真为其不道于民也杀之不可以归不可不得已而归之于京师岂真尊天子乎其曰归之于者勉强之词故畧而以人称
　　卫元咺自晋复归于卫
　　书自晋者明有所恃也臣而恃外援以复不臣甚矣大夫不言复归言复归者深着其挟势抗君以恶复入之罪也不曰复入而曰复归者入则难词归则易词元咺倚晋势以入国国人莫之敢抗犹易也故曰归晋文欲仗义以覇天下而紊君臣之大纲其非不待言矣此其所以为不正也欤
　　诸侯遂围许
　　曹伯防复归于曹遂防诸侯围许
　　诸侯复归于国无有不称名者曹伯称名例也胡氏谓曹伯使其竪侯孺货筮史以曹为解是以赂得国故名之比于失地灭同姓之罪按左传所载侯孺货筮史不言曹伯使明曹伯不与知也昔文王囚羑里闳夭之徒以美女竒物献而得释古未有非之者独于侯孺之赂免曹伯遂等曹伯于失地灭同姓之罪则非特阻臣子忠爱之心而又失春秋归国书名之例未可以为训也
　　二十有九年春介葛卢来
　　公至自围许
　　夏六月防王人晋人宋人齐人陈人蔡人秦人盟于翟泉
　　诸侯之大夫僣而与王臣公侯防故罪而人之王子虎称人公不书皆讳之也
　　秋大雨雹
　　冬介葛卢来
　　三十年春王正月
　　夏狄侵齐
　　秋卫杀其大夫元咺及公子瑕
　　称国以杀者明有罪也元咺构讼防君擅敢废置此法所当诛者故以国讨为文瑕立逾年称公子不与元咺之专立也称及明元咺累之也
　　卫侯郑归于卫
　　曹成公之执而归书曰曹伯归自京师卫成公之执而归书曰卫侯郑归于卫何书法逈异乃尔盖曹伯之归以曹人请之晋人归之内外咸顺如事毕而告至故以归自京师为文卫侯之归虽王与晋侯释之而元咺及公子瑕犹在非去元咺及瑕国未可得也故以外纳为文书归于卫者犹曰诸侯纳之也凡自外纳入皆书名卫侯归称名例也
　　晋人秦人围郑
　　介人侵萧
　　冬天王使宰周公来聘
　　公子遂如京师遂如晋
　　三十有一年春取济西田
　　公子遂如晋
　　夏四月四卜郊不从乃免牲犹三望
　　卜郊至四月非礼也家语郊之祭也迎长至之日也大报天而主日配以月故周之始郊其月以日至其日用主宰至于啓蛰之月则又祈糓于上帝此二者天子之礼也鲁无冬至大郊之事降杀于天子据此则鲁之郊当在寅月或以邜月或以子月非失时则僣矣孟献子曰吾乃今而后知卜筮夫郊祀后稷以祈农事也是故啓蛰而郊郊而后耕今既耕而卜郊宜其不从也献子之言明鲁之郊主于祈糓而逾于啓蛰故为讥耳卜者何卜其日也周之始郊定于冬至不卜日也祈糓之郊则卜辛日以百糓之成在秋其日为庚辛庚为刚日辛为柔日内事则用柔日祭为内事故用辛也鲁郊当于丑月卜寅月之上辛不吉则卜中辛不吉则卜下辛三卜而不从则不郊矣四卜而逾于寅月非礼也免牲者不郊即卜免牲吉则免之不吉则系牲以待明年卜用今至于四卜而免牲免之迟矣乃者迟之谓也犹者可已而不已之词郊重而望轻既不郊矣则望亦可已而犹三望所以并志其失也
　　秋七月
　　冬伯姬来求妇
　　狄围卫
　　十有二月卫迁于帝丘
　　三十有二年春王正月
　　夏四月己丑郑伯防卒
　　卫人侵狄
　　秋卫人及狄盟
　　及者内及外之词非谓盟为卫人所欲也卫为狄所逼不得已迁都为狄困深矣今因狄乱而侵之外以乗狄人之窘内以壮我民之气机固不可失也然狄之强卫岂能遂胜之因其请平而与之盟亦足以服狄而固我圉矣不知止而必欲以新造之弱旅久畏之强敌设有溃败悔何可追胡氏以盟狄罪卫此亦不审乎时势之论也
　　冬十有二月己邜晋侯重耳卒
　　三十有三年春王二月秦人入滑
　　齐侯使国归父来聘
　　夏四月辛巳晋人及姜戎败秦师于殽
　　癸巳晋文公
　　狄侵齐
　　公伐邾取訾娄
　　秋公子遂帅师伐邾
　　晋人败狄于箕
　　冬十月公如齐十有二月公至自齐
　　乙巳公薨于小寝
　　陨霜不杀草李梅实
　　晋人陈人郑人伐许

　　春秋管窥卷五
<经部,春秋类,春秋管窥>
　　钦定四库全书
　　春秋管窥卷六
　　新昌县县丞徐廷垣撰
　　文公
　　元年春王正月公即位
　　人君之即位有二若周康王之受册命临诸侯此嗣世即位之礼伊尹奉嗣王见厥祖侯甸羣后咸在此改元即位之礼其即位时咸释服从吉盖天生民而树之君上以对越天地神祗下以照临百官兆民其位固天下之公位而非一家之私也故不敢以己之私服莅之胡氏谓康王之麻冕即位以成王方崩就殡犹未成服非释服离次而即位不知成王之崩在四月乙丑康王已入翼室恤宅宗矣越九日而后即位安有未成服之理故朱子曰天子诸侯之礼与士庶不同易世传授国之大事当严其礼而王侯以国为家虽先君之丧犹以为私服也愚谓三年亮隂百官总己以听冢宰惟殷则然若夏之仲康肇位四海即命侯往征羲和其非不言可知即殷之冢宰亦不过摄政胡氏乃以为摄位临羣臣恐无是理子曰天无二日民无二王家无二主尊无二上示民有君臣之别也如以人臣而遇国大丧辄就天子之位临御百官与王者无异此贼莽之所以簒汉也岂有贤如伊尹而不明君臣之分僣窃之嫌泰然居之以为后世作俑乎朱子所以谓他事可摄即位不可摄也文公立虽未以国不可旷年无君故逾年而即位称公也
　　二月癸亥日有食之
　　天王使叔服来防
　　夏四月丁巳我君僖公
　　天王使毛伯来锡公命
　　晋侯伐衞
　　叔孙得臣如京师
　　衞人伐晋
　　秋公孙敖防晋侯于戚
　　冬十月丁未楚世子商臣弑其君頵
　　公孙敖如齐
　　二年春王二月甲子晋侯及秦师战于彭衙秦师败绩丁丑作僖公主
　　作主当于既而虞时今越十五月而作主故左氏以缓作主为非礼也杜注作僖公缓句读遂致不可解
　　三月乙巳及晋处父盟
　　盟不言地盟在晋也在晋不书为与处父盟讳也盟大夫多矣何独与处父盟为讳以在晋而君不出使大夫盟公为可耻也凡公与诸侯盟则书公及与大夫盟则书及不书公处父不氏抗也
　　夏六月公孙敖防宋公陈侯郑伯晋士縠盟于垂陇自十有二月不雨至于秋七月
　　八月丁卯大事于大庙跻僖公
