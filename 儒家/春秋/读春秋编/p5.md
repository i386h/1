<!-- { "loadSidebar": true } -->
　　夏齐侯郑伯如纪【外相朝曰如如者朝辞也齐郑大国纪小国大不朝乎小齐郑怀诈谋伪朝于纪实欲袭之纪人觉之其计遂阻吁齐僖郑庄之心抑何险耶春秋不正其为诈使若诚朝然疾之也外相如不书此何以书纪与鲁亲恃鲁为援故来告其事鲁史书之于防夫子存之以着二国之罪此后齐迁纪三邑使纪侯大去其国至于灭纪而后已鲁与纪虽亲莫敢主之原齐之濳懐不义盖萌于如纪之日春秋书之诛其意也】
　　天王使仍叔之子来聘【仍国叔字周大夫也尝作云汉之诗羙宣王大雅之旧人也仍叔之子者必幼弱而未冠也古之仕者有世禄无世官周衰官人以世故卿大夫之子以幼弱任事故仍叔之子受命来聘是可讥也天王连年洊聘簒立之鲁桓何也其失甚矣书之所以交讥之也】
　　葬陈桓公　城祝丘【泰山孙氏曰祝邱鲁地杜氏曰齐郑将袭纪故范氏曰讥公不脩徳政恃城以安民　齐郑有窥纪之心鲁与纪亲故城祝邱为之备非时役民以妨农书之以示贬也】秋蔡人衞人陈人从王伐郑【王夺郑伯政郑伯不朝王以蔡人衞人陈人伐郑书称人以见微者尔夫以万乗亲临矢石之闲三国偃然不以身从安知不畏郑不得已而遣微者将兵以备数耳及其战也郑一鼔而蔡卫陈皆奔以致王卒之乱郑师合而攻之王卒大败以是知三国之兵非精锐而使疲弱者行故不战而奔三国不能无罪不书王以蔡人卫人陈人伐郑而书蔡人卫人陈人从王伐郑盖讥王之失亦以着三国之罪王不称天谓非天讨也当时诸侯不朝王者何独郑国而王以小忿而亲伐之诸侯三不朝则六师移之盖命将以讨之未尝亲行也今以三国不得已而行之兵轻举以致大败自此王命不行于天下东周之不竞有以也夫公羊传曰从王正也啖氏曰不言及臣从君之辞也陈氏曰春秋之法天子在则诸侯称人诸侯在则大夫称人王师不书书伐郑郑不服也郑不服而王命于天下东周不竞郑荘为之也】大雩【雩祈雨之祭也左氏曰龙见而雩杜氏注龙见建已之月苍龙宿之体角亢七宿昬见东方万物始盛故祭天逺为百谷祈膏雨　雩嵗之常杞不书春秋凡雩二十二未有当建已之月盖勤民之祭未尝先举及旱而始祭乃遍舞山川百神之间故非其时则书讥其慢也公羊所谓旱祭也故雩而雨则书雩以见非礼且志旱也雩而不雨则不书雩而书旱以纪灾也谓之大者雩于上帝用盛乐天子之祀也诸侯雩于境内之山川百神耳鲁大雩非礼也书之所以讥其僭也】
　　螽【公羊传螽何以书记灾也程氏传螽蝗也既旱又蝗讥不在书也】
　　冬州公如曹【左氏传淳于公如曹度其国危遂不复杜氏注淳于州国所都城阳淳氏县也孔氏曰称公者或尝为三公之官若虢公之属也曹姬姓武王封弟叔振铎于定陶为曹国汉属济隂县在唐为曹州今兴仁府济隂县谷梁传外相如不书此何以书过我也范氏曰过我六年寔来是也将有其末故先録其本】
　　六年【乙亥】春寔来【寔时力反　左氏传自曹来朝书曰寔来不复其国也胡氏传寔州公名也程氏传寔不称州亡其国也　泰山孙氏曰阙文也师氏曰挈上文而曰寔来不应逾时隔年而书寔来必阙文也】
　　夏四月公防纪侯于成【左氏传纪来谘谋齐难也成鲁地在泰山钜县东南　齐窥纪久矣尝与郑如纪纪知之今防公于成结援豫谋以防齐也】
　　秋八月壬午大阅【阅简练兵车也周制大司马仲冬教大阅非特天子行之而诸侯亦有阅但大阅则不可大阅大搜天子田也书之讥僭礼也先王寓军政于四时之田简车徒习武事惟农隙可行今此八月妨农践稼失政甚矣书之讥不时也窃详桓之此举与四年狩郎同意】
　　蔡人杀陈佗【鲁庄二十二年左氏传陈厉公蔡出也故蔡人杀五父而立之五父即佗也簒大子免而立逾年国人不以为君故不书爵蔡桓公欲立厉公跃虽以私杀之而春秋书之同于讨贼之例陆淳曰臣弑其君凡在官者杀无赦子弑其父凡在官者杀无赦蔡虽它国以义杀之亦变之正也故书曰蔡人程氏传书蔡人见杀贼者众人之公也】
　　九月丁夘子同生【世子生春秋不书子同生何以书惠公以无嫡子隐桓皆庶子隐长当立隐自以为庶以桓母仲子手文之异欲让桓久不去位桓遂疑而弑今桓之生子特书以记之所以明有嫡而世子之位定矣公羊氏所谓喜有正也其诸以病桓与何氏曰明欲以正见无正疾恶桓也】
　　冬纪侯来朝【左氏传纪侯来朝请王命以求成于齐杜氏曰纪微弱不能自通于天子欲因公以请王命公告不能　纪既与公防而又来朝惧齐以求援于桓桓自怀惧岂能为尔援失其所主矣冝乎无益而不能保其国也】
　　七年【丙子】春二月己亥焚咸丘【杜氏曰焚大田也咸邱鲁地髙平钜野县南有咸亭讥尽物故书　古者田猎三驱失前禽不竭泽而渔冬月昆虫蛰然后大田去莽翳以逐禽兽今仲春草木萌动昆虫啓蛰鲁桓焚林而田春秋书之讥淫猎也　咸邱邾娄之邑公谷皆以为火攻之也疾其暴虐而不仁也焚邑之罪与焚国同火攻附庸故谨而日之刘氏以为非火田也】
　　夏谷伯绥来朝邓侯吾离来朝【谷杜氏注在南乡筑阳县北今属襄阳府谷城县邓今之邓州　二国去鲁甚逺而特来朝贬而名之何也春秋之法诸侯非失地则不名非死则不名今名之者盖罪其朝乎逆乱而党恶也桓弑而立尤兾有讨之者及王使冢宰下聘絶望于王诛矣故四年不书秋冬见王之不复能用刑也谷邓逺朝则诸侯无复可望者矣故七年亦不书秋冬见诸侯不复知有纲常矣程氏传邾葛牟来朝何以书秋冬曰四年与此明其义也三国之来别立义也　同时来朝而特书之特见之也】八年【丁丑】春正月己卯烝【春曰祠夏曰礿秋曰尝冬曰烝此常祀也春秋不书周官大司马烝以仲冬冬月万物咸备之时烝聚以荐于宗庙礼所冝然也今春正月而烝书之以讥非时也故谷梁氏曰烝冬事也春兴之志不时也】
　　天王使家父来聘【鲁桓簒立天王不讨其罪而反数数使人聘之失政刑矣始聘书宰渠伯纠贬而名之也再聘不书名以仍叔之子童穉亦贬之也至此而又不名著其愈不知耻而不足讥矣胡氏谓名其宰于前其余无责焉尔　家父杜氏注天子大夫家氏父字孔氏曰此年及十五年上距幽王之卒七十五嵗而诗节南山及家父刺幽王古人字或累世同之云汉诗序仍叔羙宣王桓五年仍叔之子来聘仍氏亦世字如赵氏世称孟智氏世称伯也】
　　夏五月丁丑烝【谷梁传烝冬事也春夏兴之黩祀也志不敬也　礼记曰祭不欲疏防则怠不欲数数则烦己卯之烝怠也丁丑之烝烦也其怠也不时其烦也非礼】
　　秋伐邾【伐邾盖微者故不言公吕氏曰不书名微者也其事不可得详也然则何以书曰天子在上诸侯擅相侵伐君子以为无王也师氏曰春火攻邾邑咸丘今秋又伐邾已甚也】
　　冬十月雨雪【十月冬之初霜讯始肃寒气犹薄而未至栗烈故十月为阳月何遽雨雪见隂之暴也书之以纪异也　若以十月为周正则夏之八月此时安得有雪此亦夏正之明騐也】
　　祭公来遂逆王后于纪【祭国名采地也公爵也祭公天子之三公也谷梁传其不言使焉何也不正以宗庙大事即谋于我故弗与使也　遂者始终相继之辞其来谋于鲁则一事其如纪则一事合而言之则逆后尔盖始终相继一事而已　防礼不称主人天子娶后当使同姓诸侯主其事祭公来谋昬于鲁俾鲁主之礼也但不明以王命来故不书使若私来也当时想以鲁伯姬适纪而有女鲁必知其甥之贤否故不复命于王而遂如纪逆后曽不行防姻之五礼见王者不重妃匹逆天下之母若逆婢妾何以为天地宗庙社稷之主哉夫既以同姓诸侯主其事谋既定当复命于上然后天子使卿逆之父母之国诸卿逆之至于京师舍而止天子乃亲迎以入始合乎礼也公羊曰女在国称女此其称王后何王者无外其辞成矣谷梁曰王者无外王命之则成矣】
　　九年【戊寅】春纪季姜归于京师【杜氏注季姜桓王后也季字姜姓也师氏曰逆曰王后臣子尊之之称也归曰季姜未见王但存其所自出不敢忘父母也　祭公来鲁不书天王使故此亦不书祭公逆王后纪季姜归于京师而但书姓字若纪季之自行见礼之不备也　京大师众也天子之居也】夏四月【无事书时也凡书十三】　秋七月【凡书十七】
　　冬曹伯使其世子射【音亦又音夜】姑来朝【左氏传曹大子来朝賔之以上卿杜氏注诸侯之适子未誓于天子而摄其君则皮帛继子男故賔之以上卿当其国之上卿　曹伯有疾使其子代已行朝礼于鲁曹伯何汲汲于朝桓邪世子为国之本君病而使伉诸侯之礼而来朝以啓奸邪之窥伺曹伯之非也从曹伯之命世子之非也书以交讥之也春秋多从同同之例射姑之朝桓当以滕子谷绥邓离吾之例推之则知其父子之悖人伦忘大计也】
　　十年【己卯】春王正月【桓自三年无王至十年而复书数已极而理当复其常天道人事未有久而不变者也】
　　庚申曹伯终生卒【旧史以其来告书之夫子因存而不去也】
　　夏五月葬曹桓公【鲁以曹伯虽病而特使其子来朝未几来赴故徃防葬】
　　秋公防衞侯于桃丘弗遇【杜氏注衞侯与公为防期中背公更与齐郑故公独往而不相遇也桃邱衞地济北东阿县东南有桃城谷梁传弗者内辞也范氏曰倡防者衞鲁至桃邱而衞不来故书弗遇以杀耻　衞与鲁期而中变盖为齐郑所挟至冬而齐郑偕卫来战冝其背信而不至也】冬十有二月丙午齐侯卫侯郑伯来战于郎【左氏传齐衞郑来战于郎我有辞也初北戎病齐在六年诸侯救之郑公子忽有功焉齐人饩诸侯使鲁为其班鲁以周班后郑郑人怒请师于齐齐人以卫师助之故不称侵伐杜氏曰不称侵伐而以战为文明鲁直诸侯由故言我有辞刘氏曰来战于郎外为志乎战也　孟子曰善战者服上刑夫战者仁人之所恶有不得已而应者矣未有得已而先之者也特书曰来战以甚彼之恶也鲁桓之簒逆三国不能奉天讨而反与之防盟今因小故以无辞伐有辞则罪在三国矣】
　　十有一年【庚辰】春正月齐人衞人郑人盟于恶曹【杜氏注恶曹地阙　齐卫郑三国去冬兴师无名为郎之战已可罪也今又盟以脩前好是过而不改为恶不悛故夺爵而人之以正其罪】
　　夏五月癸未郑伯寤生卒【郑庄始不能制其弟之恶至于相残又不能定忽之位而公子至于五争外虽倚齐之强不见翦灭于诸侯而内制于权臣之手卒贻后祸】
　　秋七月葬郑庄公【诸侯五月而葬三月而葬速】
