<!-- { "loadSidebar": true } -->
　　秋七月天子使召伯来赐公命【周简王初即位三年思有维固诸侯之心故使召伯来赐公命非礼也一人之私恩也故书曰天子天子者子养天下主乎恩也天王者制治天下主乎法也主乎恩则以情主乎法则以事江汉之诗曰王命召虎式辟四方王命召虎来旬来宣凡此者主乎事则知王者以法言也虎拜稽首天子万年眀眀天子令闻不已凡此者主乎情则知天王以恩言也成公之立八年矣未尝入见又无勤王之功何为而赐命也特出扵上之私恩而已是以圣笔变文曰天子以见非王者之大法诚天子之僣赏也召伯召桓公周卿士　经书王而不加天不能承天也书天子而不称天王为其不能以天临乎下也】
　　冬十月癸卯杞叔姬卒【叔姬来归自杞今四年矣其卒也故书虽见出犹书卒者为眀年杞侯来逆叔姬之防以归故也】
　　晋侯使士燮来聘叔孙侨如会晋士燮齐人邾人伐郯【吴伐郯晋不救郯不得已成之晋又强鲁并率诸侯伐之何义乎鲁为郯请缓师亦不可鲁弱畏晋而不敢违也来聘而强以伐人之国不道也侨如出防士燮主兵大夫之専甚晋之覇政亦自此而衰矣】
　　衞人来媵【媵伯姬也媵不书此何以书讥三国来媵非礼也此后齐晋来媵二国媵之礼也】九年【己卯】春王正月杞伯来逆叔姬之防以归【左氏传杞桓公来逆叔姬之防请之也杞叔姬卒为杞故也还为杞妇故卒称杞逆叔姬为我也既弃而复逆其防为鲁故公羊传胁而归之也啖氏曰出妇未反而逆其防非礼也陆淳曰此言礼有妇既练而反未练而出然则出妇有反归之礼但女嫁未三月而死犹归葬于女氏之党今叔姬生未反扵杞而死反葬故曰非礼也】
　　公会晋侯齐侯宋公卫侯郑伯曹伯莒子杞伯同盟于蒲【左氏传为汶阳之田故诸侯贰于晋晋人惧会于蒲以寻马陵之盟在七年季文子谓范文子曰徳则不竞寻盟何为范文子曰勤以抚之寛以待之坚彊以御之眀神以要之柔服而伐贰徳之次也　晋不惇信义以率诸侯徒盟不足尚也盟郑而郑即楚故秋执之盟莒而莒为楚伐而溃晋不能救晋之无信义可知矣盟何益之有哉经书同盟以罪晋也】
　　公至自会
　　二月伯姬归于宋夏季孙行父如宋致女【经不言逆逆之道微尔但书归于宋讥其不得以礼行也古者妇人既嫁三月而后庙见称妇择日而祭扵祢成妇之义也父母使人操礼致之谓之致女致女使大夫聘焉卿非礼也经详书闵之也】
　　晋人来媵【媵伯姬也诸国闻伯姬之贤而争媵之也】
　　秋七月丙子齐侯无野卒
　　晋人执郑伯晋栾书帅师伐郑【称人而执者既不以王命又不归诸京师则非伯讨也书人所以着其専执之罪楚以重赂与郑郑防楚公子成于邓秋郑伯悔而如晋晋人以其贰于楚也执诸铜鞮使栾书伐郑郑人使伯蠲行成晋人杀之非礼也兵交使在其闲可也楚子重侵陈以救郑削而不书以郑贪楚之赂背盟弃信无可救之善楚不得有救之名也晋与楚徒争郑不能以礼招携以徳懐逺但以区区之诈力求诸侯何足以言盟主患楚之彊暴何不防诸侯以伐之使服及其伐国然后救之救未至而从之者则伐而争之今执其君以伐其国又杀其使亦甚矣卒之郑谋改立君以纾国难公子繻见杀叔申叔禽见讨子如之死者四人郑祸变若此皆晋为之也岂得谓之执有罪故书人贬之晋之罪着矣】
　　冬十有一月葬齐顷公
　　楚公子婴齐帅师伐莒庚申莒溃楚人入郓【今春晋方防诸国盟于蒲以备楚也莒小国不得不从不从则晋必防兵伐之今楚伐莒浃旬之闲围渠丘溃莒又入郓莒固以无备而溃诸侯熟视而莫之救盟岂足恃乎其何以服人之心而使无携贰也冝乎晋之不竞楚之无忌惮自若也】秦人白狄伐晋【左氏传诸侯贰故也　宣八年晋师白狄伐秦书曰师恶盟主而同白狄也今秦伯与白狄伐晋书人以秦与狄均也然皆不书及一之于狄也晋不能谨内外之辨首与白狄伐秦故秦复与狄伐晋皆晋有以啓之也】
　　郑人围许【左氏传郑人围许示晋不急君也是则公孙申谋之曰我出师以围许示不畏晋为将改立君者而纾晋使纾缓也勿亟遣使诣晋示欲更立君晋必归君　晋执郑伯郑人谋出师围许将改立君以纾晋使晋必归君此所以围许也】
　　城中城【杜氏注中城鲁邑也在东海廪丘县西南　治国安民以徳政不専恃城池以为固劳民动众以兴大役春秋所不取也故谷梁氏曰凡城之志皆讥也左氏曰书时固不论时与不时也】
　　十年【庚辰】春衞侯之弟黒背帅师侵郑【左氏传卫子叔黒背侵郑晋命也胡氏曰其为弟者子叔黒背生公孙剽孙林父甯殖出卫侯衎而立剽亦以其弟有宠爱之私故得立耳此与齐之夷仲年无异特书弟以为后戒　齐侯使其弟年来聘匹夫而代大夫之事也郑伯使其弟语来盟匹夫而代诸侯之事也卫侯之弟黒背侵郑匹夫而代诸侯之权也不书氏族未命也】
　　夏四月五卜郊不从乃不郊【鲁之僣郊非礼也故天不享而卜之不从卜日卜牲盖有常礼卜至扵再不吉则已何至扵五其渎甚矣见天之不可妄徼其吉耶】
　　五月公会晋侯齐侯宋公衞侯曹伯伐郑【晋执郑伯郑公孙申谋立君而纾晋使晋必归君公子班闻其谋三月立公子繻四月郑人杀繻立髠顽成公太子子如奔许栾武子以郑立君我执一人何益不如伐郑而归其君五月晋立太子州蒲为君会诸侯伐郑郑赂而盟辛巳郑伯归经但书晋侯传安知是太子州蒲　晋侯生立为君者晋执郑伯而伐之以要其贿始归之使郑祸乱荐作晋为已甚矣书此志晋之罪而并罪诸侯也】
　　齐人来媵【媵伯姬也晋卫同姓二国已来媵齐又媵则三国况异姓不冝媵非礼也】
　　丙午晋侯獳【乃侯切】卒【晋景公卒厉公立成十八年遇弑】
　　秋十月公如晋【公亲徃吊而朝嗣君也晋止公使送葬扵是籴茷音废又拔未反以公贰扵楚籴茷如楚其还以知卢实冬葬晋景公而经不书左氏以为讳之石氏以左氏未足考据公虽如晋葬未必在也】
　　冬十月
　　十有一年【辛巳】春王三月公至自晋【公自去年七月如晋至此年春三月方至自晋凡留九月何其久也左氏有止公送葬之说其始也以公为贰扵楚止公请受盟而后使归危亦甚焉】晋侯使郤犫【夭由切】来聘己丑及郤犫盟【郤犫晋郤克从父兄弟也时晋强鲁弱郤犫以大夫而敌公盟何其専也来聘晋止以报公之如盟则我所欲也故书及不书公耻公与大夫盟而讳之也晋之来盟以公贰楚鲁畏晋强不敢不盟也】
　　夏季孙行父如晋【报郤犫之聘也左氏曰且涖盟非也鲁虽欲之晋安肯盟若以郤犫之来为来盟则当书之如卫侯使孙良夫来盟之类宣六年若以行父之徃为涖盟则亦当书如公子友如齐涖盟之类僖三年】
　　秋叔孙侨如如齐【左氏以修前好传之盖鲁惩于附晋陵齐以自取辱而始讲交邻之礼虽欲附齐而未能也自鞌战之后与齐盟于蜀又盟于虫牢又盟于蒲虽盟而齐未释憾于鞌之战而鲁未释憾于汶阳之复归故叔孙侨如如齐専以修邻好耳】
　　冬十月
　　十有二年【壬午】春周公出奔晋【公羊传周公者何天子之三公也左氏传周公楚恶恵襄恵王襄王蔟之偪也且与伯与平声争政不胜怒而出及阳樊王使刘子复之盟于鄄而入三日复出奔晋书曰周公出奔晋凡自周无出周公自出故也杜氏注天子无外故奔者不言出周公为王所复而自絶于周故书出以非之人臣有过当服罪安有奔之事为臣出奔无君矣天下安有无君之国也晋纳逋逃其罪亦着矣】
　　公会晋侯衞侯于琐泽【按左氏宋华元如楚遂如晋合晋楚之成郑伯如晋听成会于琐泽传既言宋合晋楚郑听成经何以但书会鲁晋衞而郑宋楚俱不与何耶以经考传则有不可晓者矣】秋晋人败狄于交刚【左氏传狄人间宋之盟以侵晋问冏厠之间狄以晋楚盟于宋故冏之而侵晋】
　　冬十月
　　十有三年【癸未】春晋侯使郤锜【鱼绮切】来乞师【天下无道礼乐征伐自诸侯出晋不禀命扵天子擅欲兴师其后虽假王命而行而非専禀命也况以私忿伐秦唯恐诸侯之不从故卑辞自屈以乞师自此至十六年十七年十八年凡四乞师扵诸侯圣笔特书乞之一字其贬之也至矣晋为盟主动以信义徴诸侯以师会孰敢不听何至于乞哉春秋直书实事以为后世戒也】
　　三月公如京师夏五月公自京师遂会晋侯齐侯宋公衞侯郑伯曹伯邾人滕人伐秦【书如京师而不书朝见非有朝王之实意因晋约伐秦道由王都而徃朝之故书与列国之礼均书如京师之后而继书遂会诸侯伐秦以见其实盖深罪其志不在王室也泰山孙氏曰周官六年五服一朝王时廵守朝于方岳未有因诸侯伐国过京师朝王之事故书晋使来乞师公如京师自京师遂伐秦以恶之也是年败秦师于麻隧】
　　曹伯卢卒于师【左氏传曹宣公卒于师曹人使公子负刍守使公子欣时逆曹伯之防秋负刍杀其太子而自立也诸侯乃请讨之晋人以其役之劳请俟他年　诸侯卒于师曰师卒于防曰防正也　宣公卒成公立襄十八年卒】
　　秋公至自伐秦【先书自京师遂会伐秦稍进其朝王之意及至自伐秦而不以京师至而以伐秦至眀本非朝京师也】
　　冬葬曹宣公【左氏传既葬子臧将亡子臧公子欣时曹之贤公子也不义负刍将亡奔他国国人皆将从之成公乃惧告罪且请焉请留子臧乃反而致其邑还邑扵成公不食其禄　为十五年执曹伯传】十有四年【甲申】春王正月莒子朱卒【莒自兹牟公始见于春秋至此渠丘公凡四世矣而经书其卒莒夷也其君无諡皆以号为称则礼之不备可知矣死不卒不能赴也卒不葬我不徃会也徐邈曰葬皆称諡而莒行夷礼君无諡故与楚僣王号同不书葬终春秋】
　　夏衞孙林父自晋归于卫【左氏传卫侯如晋晋侯强见孙林父焉林父以七年奔晋定公卫不可卫侯归晋侯使郤犫送孙林父而见之卫侯欲辞定姜曰不可是先君宗卿之嗣也大国又以为请不许将亡虽恶之不犹愈扵亡乎卫侯见而复之林父七年奔晋言自晋由晋侯得归也林父得罪扵君而出奔晋晋使郤犨送而见之卫虽欲辞迫扵大国之请而不果则卫之为卫晋之为晋可知矣　书自晋归于卫参讥也盖卫侯出奔六卿専晋之渐也】
　　秋叔孙侨如如齐逆女【逆公夫人也】
　　郑公子喜帅师伐许【左氏传郑子罕伐许戊戌郑伯复伐许许人平以叔申之封四年郑公孙申疆许田许人败之不得定其封疆今许以是所封之田求和扵郑】
　　九月侨如以夫人妇姜氏至自齐【侨如不氏一事而再见者卒名也称妇宣公穆姜尚存故也】
　　冬十月庚寅衞侯臧卒【卫侯有疾立妾敬姒之子衎为大子是为献公襄十四年出奔】秦伯卒【桓公卒景公立昭公五年卒】
　　十有五年【乙酉】春王二月葬衞定公
　　三月乙巳仲婴齐卒【仲婴齐者公子遂襄仲之子归父之弟也归父出奔齐鲁人伤其无后使婴齐为归父后立弟为子也何休谓乱昭穆之序失父子之亲也为归父后则弟不可为兄嗣为襄仲后父字为氏亦非也书仲婴齐卒又见弟之后兄为非正也】
