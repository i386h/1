<!-- { "loadSidebar": true } -->
　　二十有八年【己丑】春晋侯侵曹晋侯伐衞【杜氏曰再举晋侯者曹卫两来告　左氏传二十七年冬楚子及诸侯围宋宋公孙固告急先轸曰报施救患取威定伯于是乎在矣狐偃曰楚始得曹而新防于衞若伐曹卫楚必救之则齐宋免矣先轸晋下军之佐原轸也前年楚使申叔戍杀以偪齐二十八年春晋侯将伐曹假道于衞卫人弗许还自南河济侵曹伐卫取五鹿卫地晋侯齐侯盟于敛盂卫侯请盟晋人弗许初晋侯之出亡也曹衞皆不礼焉宋防赠马二十乗晋侯归而立其志欲霸至是宋为楚围适乗此机遂伐曹衞以解宋难防怨并行晋文之志得矣然其规模狭隘非霸者之大举时陈蔡郑许鲁皆从楚伐宋岂不可先伐乎圣笔虽以侵伐而亦书爵盖善其救患也】
　　公子买戍衞不卒戍刺之【左氏传公子买戍衞公惧于晋杀子丛以说焉谓楚人不卒戍也杜氏注公子买鲁大夫子丛也内杀大夫皆书刺用周礼三刺之法周礼司刺掌三刺之法一曰讯羣臣二口讯羣吏三曰讯万民注刺杀也　鲁附楚畏晋故杀大夫以说强国戍衞本楚命诡言于楚不卒戍而杀之又以解于楚内杀大夫谓之刺不欲斥言杀以避恶名之辞也圣笔特书其实事以见杀无罪也其贬之也至矣】
　　楚人救衞【左氏传晋侯齐侯盟于敛盂衞侯请盟晋人弗许楚人救卫不克　晋于卫有宿怨方怒衞不假道又以其与楚新防亦恐其非诚服于晋故请盟不许楚人救之欲其分兵力以解宋难也】三月丙午晋侯入曹执曹伯畀宋人【左氏传晋侯入曹数之以不用僖负覊而乗轩者三百人也且曰献状令无入僖负覊之宫而免其族报施也执曹伯分曹卫之田以畀宋人杜氏曰畀与也执诸侯当以归京师晋欲怒楚使战故以与宋所谓谲而不正苏氏曰晋侯以不礼故私讨于曹旣执曹伯又以与宋人皆非义也书晋侯为入曹也旣言晋侯入曹不可复言晋人执曹伯非以伯讨许之也吕氏曰此一年记晋事最详皆圣人所致意者观晋文公举动如此其有意于为善乎　侵伐皆称人贬之也晋侵曹伐卫乃伐楚与国以缓宋难也再称晋侯不没其爵善其救宋也其有意于攘夷狄尊中国以继齐桓之业乎至入曹仍以爵称宋则贬而人之不可匹敌于晋也】
　　夏四月己巳晋侯齐侯宋师秦师及楚人战于城濮楚师败绩【晋文尝受宋楚之施是时宋为楚围晋于是不攻楚而攻楚之与国知楚之必救以解宋之围晋方圗霸坐视楚暴则霸权归楚矣然必待楚之先动而应之则天下不谓我背恵食言其谋可谓谲矣楚子倦兵欲退师其刚躁而欲战者子玉也先轸谋隂擕其党拘其使以激怒之晋兵至于退舍其谲尤甚旣以报德又以骄敌盖先以逆料子玉之必不退也春秋以楚虽请战而书及乃在晋侯由先轸激之是以书晋此诛必原情之义也昔齐桓伐楚致屈完召陵楚未大创故灭诱郑终桓公之霸不能制楚患晋文公以楚不大创则不知畏故欲战而胜楚以定霸业盖自齐桓没楚与宋争霸会于盂战于执其君围其城数以窘宋宋无霸略楚故侮之连年楚横行侵暴逾甚良由中夏之无人故得以自恣及晋文奋起其规模素定善审去就侵曹伐卫兵威已震及城濮之役一战遂霸自是楚人束手敛衽不犯中国者十五年晋文继桓之业不旋踵而兴可谓盛矣齐桓死于僖之十七年不逾年而楚与中国之盟晋文死于僖之三十二年直至文公九年楚方敢伐郑其畏晋若此故晋之子孙终春秋之世相继而霸也楚书人狄之也】
　　楚杀其大夫得臣【楚子使得臣子玉也去宋曰无从晋师得臣请战旣败王使谓之曰大夫若入其若申息之老何申息二邑子弟皆从子玉而死言何以见其父老至连谷而死王无赦故自杀　得臣自伐陈楚子立为令尹授以兵柄无非纵之以猾夏之事今楚子旣知晋之不可敌不能使子玉勿敌而乃少与之师是弃其将而又弃其师也及其一败而遂杀之故称国以杀而不去其官罪累上也】
　　衞侯出奔楚【左氏传卫侯欲与楚国人不欲故出其君以说于晋衞侯出居于襄牛闻楚师败惧出奔楚遂适陈使元咺奉叔武以受盟　春秋于诸侯出奔则名之衞侯不名责晋文也必晋文廹胁之也卫侯闻晋师胜故惧而奔楚文公逐卫侯而立叔武使其兄弟相疑君臣交讼故曰卫之祸文公为之也皆原于文公凿智自私而心不广也】
　　五月癸丑公会晋侯齐侯宋公蔡侯郑伯衞子莒子盟于践土【左氏传晋师还至衡雍郑地今荥阳卷县作王宫于践土五月丁未献楚俘于王驷介百乗徒兵千郑伯傅王用平礼也己酉王享醴命晋侯宥王命尹氏及王子虎内史叔兴父防命晋侯为侯伯赐之大辂之服戎辂之服彤弓一彤矢百玈弓矢千诸侯赐弓矢然后専征伐秬鬯一卣虎贲三百人曰王谓叔父敬服王命以绥四国纠逖王慝晋侯三辞从命曰重耳敢再拜稽首奉天子之丕显休命受防以出出入三觐杜氏注衞侯出奔其弟叔武摄位受盟从未成君之礼故称子而序郑伯之下　三传皆谓晋侯师还致天王屈尊下劳故经没而不书非也天王避狄之难出居于郑亦旣五年诸侯未尝救天王未尝归也晋文因破楚之威还过郑地先会诸侯以朝天王然后导王北出诸侯前驱大驾徐渡不烦一矢而温地之狄望风遁逃矣于是诸侯解甲而讲朝防之礼天王耀兵而行搜狩之事向之诸侯复从王而南王入京师诸侯又南围许晋侯经略中外自今年之春自北而南夏自南而北冬复自北而南明年春复自南而北始归于晋一年之中四过成周三传但以为召君以就其地误矣】
　　陈侯如会【杜氏注陈侯本与楚楚败惧而属晋来不及盟故曰如会公羊传如会后防也　陈侯盖迷而复者言如防非晋强之也】
　　公朝于王所【杜氏注王在践土非京师故曰王所即王所在尔时晋率诸侯朝王于践土公亦朝故书于史】
　　六月衞侯郑自楚复归于衞【衞侯畏晋奔楚今自楚归于卫衞侯出而不名复归而名之其出也悯其为晋所廹其归也罪其借楚之力而又擅杀叔武也】
　　衞元咺出奔晋【案传初晋逐卫侯立叔武叔武辞立而它人立恐卫侯之不得反也于是立卫侯得反而疑其弟则曰叔武簒我元咺争之曰叔武无罪衞侯终杀叔武其罪大矣元咺出奔晋愬其君也卫侯归之易以得叔武之贤在内守之故也】
　　陈侯款卒【陈穆公卒】
　　秋杞伯姬来【去年鲁公子遂帅师入杞今年杞伯姬来伯姬庄公女也二十五年归杞今其来宁成风也志入杞之怨释也晋文伯权之立诸侯弛兵而遂修族姻邻国之好也】
　　公子遂如齐【二十七年公以楚师伐齐取谷今年盟于践土故公遣大夫聘之解仇恶而修旧好皆晋霸之所致也】
　　冬公会晋【文】侯齐【昭】侯宋【成】公蔡【庄】侯郑【文】伯陈【共】子莒【兹平父】子邾【文】子秦【穆】人于温【左氏传会于温讨不服也讨卫许杜氏注陈共公称子先君未葬宋防公称子而从本班今陈称子降在郑下陈怀公称子乃在郑上主防者次之也温今河内温县】
　　天王狩于河阳　壬申公朝于王所【谷梁传水北为阳山南为阳温河阳也　河阳古孟津地今怀州河阳县　说见前盟于践土下】
　　晋人执衞侯归之于京师【晋侯恶衞侯元咺衞臣也故得以讼之于晋公羊传卫侯之罪何杀叔武也此晋侯也其称人何贬曷为贬衞之祸文公为之也文公逐衞侯而立叔武使人兄弟相疑放乎杀母弟者文公为之也襄陵许氏曰司马法邦国贼杀其亲则正之卫侯杀叔武则执有罪也何为不得为霸讨天子在是而擅执诸侯轧矣是以推而逺之也】
　　晋元咺自晋复归于衞【元咺讼衞侯于晋晋执之归于京师囚之元咺即归卫立公子瑕其归何易也以文公主之也元咺自以晋侯必杀衞侯故归而先立瑕安知鲁为之请纳玉十瑴乃得释元咺卒罹其祸以及公子瑕】
　　诸侯遂围许【会温诸侯也许比再会不至故因会共伐之】
　　曹伯襄复归于曹遂会诸侯围许【晋侯筮疾曹伯之竖侯獳货筮史以得免其归不正矣名之者以其用赂而苟免也　许近楚恐晋之威不足以庇已而德下足以怀楚是以果于不服】二十有九年【庚寅】春介葛卢来【左氏传介葛卢来朝舍于昌衍之上鲁城东南有昌平城公在会馈之刍米礼也杜氏注介东夷之国也在城阳黔县今宻州胶西县地葛卢介君名不称朝不见公且不能行朝礼虽不见公国賔礼之故书】
　　公至自围许【围许逾年而还不能服之也】
　　夏六月会王人晋人宋人齐人陈人蔡人秦人盟于翟泉【左氏传公会王子虎晋狐偃宋公孙固齐国归父陈辕涛涂秦小子憖盟于翟泉寻践土之盟且谋伐郑也晋侯始伯翼戴天子诸侯朝睦王室无虞而王子虎下盟列国以渎大典诸侯大夫上敌王人公侯讨礼伤教故诸大夫讳公与盟杜氏注翟泉今洛阳城内大仓西南池水也胡氏曰翟泉近在洛阳王城之内而王子虎于此下与列国盟是谓上替诸侯大夫于此上盟王子虎是谓下陵而无君之心着矣讳公不书诸国之卿贬称人而王子亦与焉正其本也】
　　秋大雨雹【雨去声　左氏传大雨雹为灾也谷梁传何氏曰雹者隂胁阳臣侵君之象阳气之在水雨则温热隂气薄而胁之不相入转而成雹胡氏曰雹戾气也当时僖公即位日乆季氏世卿公子遂专权政在大夫萌于此矣】
　　冬介葛卢来【左氏传以未见公故复来朝礼之】
　　三十年【辛卯】春王正月　夏狄侵齐【齐孝公不能绍霸业故狄数侮之是时晋文称霸坐视其慿陵列国而不问何耶书之者罪齐而讥晋也】
　　秋衞杀其大夫元咺及公子瑕【左氏传秋乃释卫侯衞侯使赂周歂冶厪曰苟能纳我吾使尔为卿周冶杀元咺及子适子仪子仪瑕母弟　谷梁传称国以杀罪累上也故元咺不去其官衞侯在外得释志在杀元咺与瑕而后入瑕本辞位不欲立不为国人所恶故以公子冠之而称及见瑕无罪以元咺故延及而衞侯忌克专杀之罪着矣然瑕立于元咺非受命于天王传国于先君故不曰君案传三十一年瑕齐楚三十二年楚令尹子上侵陈蔡陈蔡成遂伐郑将纳公子瑕瑕覆于周氏之汪军倾覆池水土外仆髠屯禽之以献时郑恶瑕乃杀瑕以献文夫人郑文公夫亾敛之郐城之下】
　　衞侯郑归于卫【卫侯始归杀叔武再归杀大夫元咺及公子瑕忮害而专杀甚矣故名之以着其罪始归称复以继之也再归不称复絶之也而国非其国矣】
　　晋人秦人围郑【左氏传晋侯秦伯围郑以其无礼于晋且贰于楚也翟泉之盟郑不至晋军函陵秦军汜南佚之狐言于郑伯曰国危矣若使烛之武见秦君师必退公从之夜缒而出见秦伯曰秦晋围郑郑旣知亡矣若亡郑而有益于君敢以烦执事越国以鄙逺君知其难也焉用亾郑以陪邻邻之厚君之薄也若舍郑以为东道主行李之徃来共其乏困君亦无所害且君尝为晋君赐矣许君焦瑕二邑朝济而夕设版焉君之所知也夫晋何厌之有旣东封郑又欲肆其西封若不阙秦将焉取之阙秦以利晋唯君图之秦伯说与郑人盟使杞子逢孙杨孙戍之乃还子犯请击之公曰不可防夫人之力不及此因人之力而敝之不仁失其所与不知以乱易整不武吾其还也亦去之王氏集传笺曰晋侯为盟主用兵以报私怨秦伯逾晋越周千里而助人围郑皆劳民危国之道也故皆称人以示贬】
　　介人侵萧【再来鲁而次年遂侵萧求援而后举兵也与荆人之聘同】
