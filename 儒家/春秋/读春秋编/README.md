<!-- { "loadSidebar": true } -->
　　钦定四库全书　　　　　　　　　经部五
　　读春秋编　　　　　　　　　　春秋类
　　提要
　　【臣】等谨按读春秋编十二卷宋陈深撰深字子防平江人尝题所居曰清全斋因以为号朱彜尊经义考载卢态苏州志称深生于宋宋亡笃志古学闭门著书天厯间奎章阁臣以能书荐潜匿不出考郑元祐侨呉集有深次子植墓志据其所称植以至正二十二年卒年七十则植生于至元三十年癸巳又自称长于植一年少于深三十余年则深之生当在开庆景定间宋亡之时仅及弱冠故至天厯间尚存也所着有读易编读诗编今并未见惟此书仅存其説大抵以胡氏为宗而兼采左氏葢左氏身为鲁史言必有据非公羊谷梁传闻疑似者比自宋人喜以空言説春秋遂并其事实而疑之几于束诸高阁深所推阐虽别无新异之见而独能考据事实不为虚防恃气废传求经之髙论可谓笃实君子未可以平近忽之矣乾隆四十二年九月恭校上
　　总纂官【臣】纪昀【臣】陆熊【臣】孙士毅
　　总　校　官　【臣】　陆　费　墀










　　钦定四库全书
　　读春秋编卷一　　　　　　宋　陈深　撰
　　春秋【杜氏曰春秋者鲁史记之名也史之所记必表年以首事年有四时故错举以为所记之名也　师古传曰春秋之义圣人襃善贬恶之公如天道之春生秋杀也】
　　隐公【名息姑惠公之庶子母声子姬姓侯爵自伯禽始受封传世二十三而至隐公摄主国事諡法不尸其位曰隐】
　　元年【己未】春王正月【元年鲁隐公之始年也是为周平王之四十九年书春于王正月之上圣茟也夫子行夏时之志为万世立法也周以十一月为嵗首但以其朝防大事号施令自此月始未尝改月也夏正以寅商更以丑先一月也周以子秦以亥皆先一月也使无夫子行夏时之论一代之更必先一月何有已也周礼天官布治于正月之吉始和正嵗十有二月令斩冰可见当时不改月也经传引证甚多别有论辨此不欲殚举左氏以十一月为周正月圣人何故加春之一字十一月谓之春可乎何圣人春冬之不知邪此必无是理也或曰夫子周人也何肻更周正朔而用夏时吁夫子不云乎知我罪我其惟春秋知我者知为立万世百王之大法罪我者以匹夫而擅天子之权也然不曰春正月而曰春王正月示正朔必出于王也其时王政不行诸侯不复知有王礼乐征伐不禀命于天子而正朔之大亦国自为厯夫子特书王之一字示正朔必出于王而天下之大不可无所统也所以诛其无君之心也其意深矣逺矣】
　　三月公及邾仪父盟于蔑【公隐公鲁侯爵而称公者臣子之词夫子书他国诸侯侵伐盟防则从其本爵而鲁独书公盖父母之邦先祖之所逮事从臣子所称之爵所以崇敬也及者与也凡盟内为主则称及彼来而及之也邾公羊作邾娄与礼记檀弓同盖齐人语也邾鲁附庸之君不及五十里曰附庸未赐命以为诸侯故不书爵其后仪父事齐桓以奬王室王命以为邾子仪父邾子字也名克公羊曰称字襃之也襃之者岂非以其虽小国而能自立俾大国有所屈而求之哉左氏以为公即位而欲求好于邾故为蔑之盟凡盟礼杀牲歃血告誓神明若有违背欲令神加殃咎使如此牲曲礼曰约信曰誓涖牲曰盟此私盟之始春秋之所恶摄位之初而汲汲以求焉恶隐公之私也邾今袭庆府邹县蔑姑蔑鲁地今兖州瑕邱县有姑蔑城蔑公谷作昧】
　　夏五月郑伯克段于鄢【鄢于晚反　此兵之始也郑国伯爵也叚郑伯弟大叔叚也克胜也郑今郑州新郑县鄢今开封府鄢陵县郑伯之于弟大其封以侈其心稔其恶而待其成及逆节已露而遂讨之以力胜为事故书曰郑伯克段克犹克敌然传例言得隽曰克以必诛为期也左氏言段奔共非也奔共则不书克矣盖叚之子公孙滑奔卫也厥后滑假卫之力取廪延而叚无闻焉叚见杀无疑矣谷梁氏曰段弟也弗谓弟公子也而弗谓公子贬之也贱叚而甚郑伯也何甚乎郑伯甚郑伯之处心积虑成于杀也胡氏曰春秋推见至隐诛郑伯以为首恶示天下为公不可以私乱也垂训之义大矣】
　　秋七月天王使宰咺【吁阮反】来归惠公仲子之赗【芳鳯反此王室下交诸侯之始也天王周平王也周称王春秋加天于王之上谓王者与天同大王能体乾元刚健之徳则典礼命讨岂不能奉而行之此圣笔称天王之义其防深矣宰周太宰也咺名也宰而名之着其贬也来来鲁也惠公隐公之考仲子宋武公女子宋姓惠公之妾桓公之母也惠公以去年薨仲子卒之年月虽经无明文以其归度之亦卒于去年也公羊氏谓惠公仲子兼之也春秋用其窃号书之以志僭乱也丧事有赗赗者盖以马以乗马束帛车马曰赗货财曰赙衣被曰襚天子于诸侯有赗礼所以襃有功徳而厚其终也天子诸侯内职备具后夫人亡可以摄治无再娶之礼惠公以庶妾仲子立为夫人是以妾为妻也渎乱甚矣天子赗吊诸侯行人之职而又使太宰亲之是可讥也况兼嬖妾之赗行之乎此春秋之所深恶也故贬其臣则君可知矣吁春秋之初圣笔首书天王以发大义继书使宰咺来人之妾则失天王之道但书实事而讥自见此所以为圣人之训也】
　　九月及宋人盟于宿【此参盟之端也凡盟以国地者国主亦与盟例在僖十九年是宋鲁宿三国共盟也内称及外称人皆微者防者谓士也防者盟防不志于春秋此其志者有宿国之君也左传惠公之季年败宋师于黄公立而求成焉盟于宿始通也周官有司盟盖盟以结信春秋书盟者恶之谓信不由中寻自败之盟蔑盟宿不数年而伐邾伐宋安在乎盟也故春秋恶之宋今梁国睢阳县宿小国东平无盐县也　不书公讥其自贱以敌防者也】
　　冬十有二月祭伯来【祭食邑伯爵也祭伯为王卿士来来鲁也　左氏曰非王命也圣笔直书祭伯来则私来鲁可知矣此春秋王臣私交之始也祭伯为王卿士非将命不出竟今无故越官而来何耶谷梁谓来者来朝也但书来而不与其朝所以明其罪也】
　　公子益师卒【益师字众父众仲其后也书大夫卒以纪恩也或日或不日因旧史也春秋因旧史有可损而不能益也诸侯之卿必受命于天子当时不复诸命故诸侯之卿皆不书官不与其为卿也称公子以公子故使为卿也惟宋王者后得命官故宋卿书官卿者佐君以治国其卒国之大事故书于此见君臣之义矣】
　　二年【庚申】春公防戎于潜【胡氏传费誓称淮夷徐戎此盖徐州之戎乆居中国在鲁之东郊者杜氏注陈留济南县有戎城潜鲁地　此外交于戎之始也圣笔直书公防戎于潜其贬自见春秋凡书防诸侯皆讥况外交乎戎必其君也不言某戎名号不与其称以外之也然其义在贬公耳春秋于内外之辨尤谨始立教者周公也隐周公之子孙也非惟不能逺之亦不知驭之之道反与之修好既防而又盟有愧乃祖矣呜呼夫子谨严之训凛然其可畏乎】
　　夏五月莒人入向【莒今宻州莒县向杜氏注谯国龙亢县有向城汉志向属沛郡寰宇记应天府谷熟县　此入国之始也莒小国也向鲁邑也以莒子而书人夺其爵而贬之也莒恃兵而无所畏忌而遽入人之邑向亦无所备御不能固其邑　左氏传莒子娶于向向姜不安莒而归莒人入向以姜氏还莒以一妇人之故擅兴兵入人之国都王法所当诛也圣笔书此以见当时征伐不自天子出一小国而凌弱暴寡如此天下可知矣】
　　无骇帅师入极【谷梁骇作侅　无骇鲁司空展无骇也帅师用大众也极小国鲁之附庸　此大夫专兵之端内入之始也无骇鲁卿非受命于天子为卿故削之凡大夫未爵命于天子则不氏或曰去其族以诛之也义与入向同胡氏曰非王命而入人之国见诸侯之不臣也擅兴师而征伐不加见天王之不君也】
　　秋八月庚辰公及戎盟于唐【杜氏注髙平方与县有武唐亭今之单州鱼台县鲁地也　左氏传戎请盟秋盟于唐复修戎好也　此盟戎之始也春秋书诸侯防盟皆讥况不能御之而畏之乃反致而与之防盟耶隐公方为潜之防固已可罪及秋而又与之盟亦甚矣书曰公及见我之所欲也其辠不亦彰乎】
　　九月纪裂繻【音须】来逆女【裂繻公谷作履緰程氏胡氏从公谷　纪杜氏注在东莞剧县今属青州夀光县公羊曰女在其国称女在涂称妇入国称夫人　左氏曰卿为君逆也程氏曰来逆非卿则但书归而已　裂繻纪大夫也为纪侯使来鲁逆女不书使则若裂繻自逆何耶公羊氏谓防礼不称主人无主人自求防之理必上有父兄主之者繻之来逆女必礼之不至礼不至而从之故书以讥之以正夫妇之礼也诸儒谓讥不亲迎本公谷也然天子诸侯无委社稷宗庙越竟以逆妇之礼必使上卿逆于其国至于所馆然后亲迎以入周礼不载天子诸侯亲迎之礼独记有所谓冕迎于所馆故曰大防既至冕而迎之是也】冬十月伯姬归于纪【伯姬鲁女裂繻所逆者妇人谓嫁曰归刘氏曰归于诸侯则尊同尊同则志程氏曰内女嫁为诸侯夫人则书逆书归明重事也】
　　纪子帛莒子盟于密【子帛左氏以为裂繻字也公羊作纪子伯而曰无闻焉耳范氏注以夫子口授后记者有所失也故程氏以为阙文当云纪侯某伯莒子盟于密谓春秋无大夫在诸侯之上者也窃尝攷裂繻履緰繻与緰音同义同以裂为履以帛为伯音之譌也左氏以裂繻字子帛名与字称意必有所授岂有凿空附防撰此字耶鲁以莒入向不能无憾而莒亦不自安裂繻为纪逆女徃来莒鲁之间而知之纪侯既昬于鲁裂繻于是道为密之盟为莒鲁谋也卒之莒鲁交好终隐及桓三十二年之间未尝加兵接刅子帛之功也字而不名襃之也】
　　十二月乙卯夫人子氏薨【左氏以子氏为桓母故于元年以子氏未薨而周主赗之以为豫凶事周王在当时其君臣何如此之昬耶岂有未薨而赗之事左氏但见二年有夫人子氏薨便以为桓母故误解经也公羊谓子氏为隐母公欲让位不以夫人礼葬故不书葬亦非也岂有生既称夫人死不以夫人葬之乎谷梁氏以为隐之妻卒而不书葬夫人之义从君者也程氏胡氏张氏并用其说不地夫人薨有常处也薨上坠之声君在而不书葬者盖妇人从夫故君生则葬礼未备待君薨而合祔也】
　　郑人伐卫【凡师声罪致讨曰伐无名行师曰侵　左氏曰郑共叔之乱公孙滑出奔衞卫人为之伐郑取廪延郑人伐卫讨公孙滑之乱也　此诸侯专征伐之始征伐天子之权也而郑专之其罪着矣卫都朝歌今濬州黎阳县称人将卑师少也】
