<!-- { "loadSidebar": true } -->
　　叔孙婼如齐莅盟【谷梁曰莅位也内之前定之辞曰莅外之前定之辞曰来　始齐欲我平鲁不得已而与之平今乃使婼往莅盟我所欲也彼既求平而又往盟是反畏之也】
　　夏四月甲辰朔日有食之
　　秋八月戊辰卫侯恶卒【襄公卒孔成子立灵公元谷梁传乡曰卫齐恶在元年今曰卫侯恶此何为君臣同名也君子不夺人名不夺人亲之所名重其所来也王父名子也盖言人之子不敢与世子同名有生在世子前王父名之者则亦不改也　亲之所名臣虽欲改君不当听欲使人重父命也父受名于王父王父没则称王父命名之】
　　九月公至自楚【公如楚凡六月而返书至幸之也】
　　冬十有一月癸未季孙宿卒【襄陵许氏曰季武子相鲁作三军舍中军唯已所利取郓渎盟败诸侯约防防名卿以为国忧则知昭公干侯之祸其专欲不忌之习非一日也】
　　十二月癸亥葬卫襄公
　　八年【丁夘】春陈侯之弟招杀陈世子偃师夏四月辛丑陈侯溺卒【左氏传陈哀公元妃郑姬生悼大子偃师二妃生公子留下妃生公子胜二妃嬖留有宠属诸司徒招与公子过哀公有废疾三月甲申公子招公子过杀大子偃师而立公子留夏四月辛亥哀公缢　不曰公子招而曰陈侯之弟招亲之者所以甚招之恶也哀公昬迷溺爱而以公子留属其弟招与过而辅之哀公首祸固可罪也招以叔父之亲不思宗社之重而逄君之恶殒冡嗣以立庶孽及其祸作哀公亦忧恚自杀以致楚灭陈而县之招之罪大矣】
　　叔弓如晋【左氏传晋侯筑虒音斯祁之宫在绛西四十里临汾水虒祁地名叔弓如晋贺虒祁也游吉即子太叔相郑伯以如晋亦贺虒祁也史赵见子太叔曰甚哉其相蒙也蒙欺也可吊也而又贺之　当楚之强暴专盟横行中夏晋侯于此时宜与二三忠良深虑逺图思所以制之之道方且侈汰自安唯宫室是崇是可吊不可贺也吁晋文之霸政衰矣】
　　楚人执陈行人干征师杀之陈公子留出奔郑【左氏传干征师赴于楚且告有立君告立留公子胜愬之于楚楚人执而杀之公子留奔郑书曰楚人执陈行人干征师杀之罪不在行人也　楚人恶公子招而杀干征师非其罪也古者兵交使在其闲可也楚将讨陈故留出奔留既为君何以称公子留留立于招未成君也】
　　秋搜于红【杜氏注鲁地沛国萧县西有红亭逺疑刘氏传搜春事也秋兴之非正也搜有常地矣于红亦非正也然则曷为不言公公不得与于搜尔曷为不得与于搜三家者专鲁而分之政令出焉公民食焉尔】
　　陈人杀其大夫公子过【公子招归罪于过而杀之以说于楚过与杀偃师经以招首事书招而不及过今虽招杀过然过与杀偃师之罪重招杀过之罪轻不与招之杀过也故以陈人自讨为文招所以不死而得放】
　　大雩　冬十月壬午楚师灭陈执陈公子招放之于越杀陈孔奂【左氏传九月楚公子弃疾帅师奉孙吴偃师之子围陈宋戴恶防之十一月壬午灭陈招杀世子之贼也楚子执而放之陈孔奂无辠之人也楚子杀之楚灵暴虐无道灭人之国而淫刑以逞不仁之甚也经直书之恶楚也】
　　葬陈哀公【谷梁传不与楚灭闵之也泰山孙氏曰十月壬午楚师灭陈葬陈哀公知不灭之辞者楚子葬之也不言楚子葬之者不与楚子灭陈葬哀公故以陈人自葬为文所以存陈也】
　　九年【戊辰】春叔弓防楚子于陈【左氏传叔弓宋华亥郑游吉卫赵黡防楚子于陈楚子在陈故四国大夫往不行防礼故不揔书　楚灭陈诸夏之大夫震慴不召而至皆旅见于楚于是始举鲁以见其余也是年楚灭陈以穿封戍为县公】
　　许迁于夷【左氏传二月庚申楚公子弃疾迁许于夷实城父此时改城父为夷故传实之城父县属谯郡许畏郑欲迁故经以自迁为文】
　　夏四月陈灾【楚灭陈已县之矣及灾经犹书陈灾公羊谓存陈也此后五年而陈复天未絶陈陈未亡故也仍书陈灾者中国无灭于夷狄之道也书灭以罪夷狄书陈灾以存中国】
　　秋仲孙貜如齐【左氏传孟僖子如齐殷聘盛聘以结好礼也　自叔老聘齐至今二十年今复修盛聘得继好息民之礼也】
　　冬筑郎囿【筑苑囿于郎也昭公为强臣所制不思危辱将至方且筑囿于郎郎非国内乃逺地也徒知从事游观之乐岂急务乎】
　　十年【己巳】春王正月齐栾施来奔【齐栾施髙彊嗜酒信内多怨彊于鲍氏而恶之陈鲍及其醉而攻之栾高战不胜来奔不书高彊非卿也　齐政归陈氏久矣栾高陈鲍之伉也栾施高彊既奔则陈氏由此益大也】
　　秋七月季孙意如叔弓仲孙貜帅师伐莒【左氏传平子即意如伐莒取郠音梗莒邑献俘始用人于亳社亳社殷社鲁有殷社所谓两社是也至是鲁始以人祭殷社臧武仲在齐闻之曰周公其不飨鲁祭乎杜氏注取郠不书公见讨平邱故讳之十三年平邱之盟不见公公不与盟又执季孙意如以莒告鲁伐之故也胡氏曰已舍中军曷为犹以三卿并将乎季氏毁中军四分公室择其二二家各有其一至是季孙身为主将二子各率一军为之副则三军固在其曰舍之者特欲中分鲁国之众为已私耳】
　　戊子晋侯彪卒【左氏传晋平公卒郑伯如晋及河晋人辞之游吉遂如晋】
　　九月叔孙婼如晋葬晋平公【左氏传九月叔孙婼齐国弱宋华定卫北宫喜郑罕虎许人曹人莒人邾人滕人薛人杞人小邾人如晋葬平公也】
　　十有二月甲子宋公成卒【左氏传宋平公卒元公立杜氏注无冬阙文公羊成作戍】十有一年【庚午】春王二月叔弓如宋葬宋平公
　　夏四月丁巳楚子虔诱蔡侯般杀之于申楚公子弃疾帅师围蔡【左氏传楚子在申召蔡灵侯灵侯将往蔡大夫曰王贪而无信唯蔡于感憾同今币重而言甘诱我也不如无往蔡侯不可三月丙申楚子伏甲而飨蔡侯于申醉而执之夏四月丁巳杀之刑其士七十人公子弃疾帅师围蔡韩宣子问于叔向曰楚其克乎对曰克哉蔡侯获罪于其君而不能其民天将假手于楚以毙之何故不克然闻之不信以幸不可再也楚王奉孙吴以讨于陈曰将定而国陈人听命而遂县之今又诱蔡而杀其君以围其国虽幸而克必受其咎弗能久矣　蔡般杀君父而立其罪固不容诛诸侯不能讨十三年矣楚子诱而杀之遂灭其国执世子以归用之其心本非除逆特利其土地以诈取之而肆其虐耳故经恶楚子而名之不与其为讨也】
　　五月甲申夫人归氏薨【昭公母胡女归姓】
　　大搜于比蒲【昭公方有母防而不废搜况大搜非诸侯所当行是越礼之中又越礼也夫防不贰事果有外侮闗于社稷则不得已而行之今之搜可已而不已昭公在疚曽无一日之戚其心防矣宜乎被出而卒不返矣比蒲地谱是鲁南鄙之地】
　　仲孙貜防邾子盟于祲祥【左氏传孟僖子即貜防邾子盟于祲祥盟防以安社稷故防盟谓之礼杜氏注祲祥地阙】
　　秋季孙意如防晋韩起齐国弱宋华亥卫北宫佗郑罕虎曹人杞人于厥憗【鱼靳切地阙　晋韩起率诸侯防于厥憗谋救蔡也经不书救蔡以其畏楚而不能救也楚自防申之后灭陈围蔡愈肆其暴晋为盟主恬不之恤惟荀吴以为不恤亡国将焉用之兹役既合天下之兵而不能救徒遣使请命于楚而楚弗许是示之不能而楚益骄且有以量中国之力而得以行其虐也然书此无贬者圣人感世变若此故略之而不复以礼义望诸侯矣此后间一贬之而又不忍终弃之也】
　　九月己亥葬我小君齐归【齐归昭公之母齐諡也　左氏传葬齐归公不慼叔向曰鲁公室其卑乎君有大防国不废搜有三年之防无一日之慼国不恤防不忌君也君无慼容不顾亲也能无卑乎殆其失国】
　　冬十有一月丁酉楚师灭蔡执蔡世子有【谷梁作友】以归用之【左氏传楚子灭蔡用隐大子于冈山杜氏曰用之杀以祭山楚子而曰楚师恶而贬之也恶其用众而不与其灭也君没未葬或已葬嗣君称子今蔡侯死于楚其防未至况当危难穷廹虽立不成乎君故但称世子楚自四月围蔡世子有守御至于十一月凡八月而力屈被执楚以有不服故以其归而虐用之有之效死勿去为子道尽矣故不没其世子之名春秋灭国者多矣未有如此暴者书诱书围书灭书执又书其虐用之故特详记又称时称月称日以愼之盖以伤中国之衰防而甚恶夷狄之残忍不道也】
　　十有二年【辛未】春齐高偃帅师纳北燕伯于阳【三年燕伯款出奔齐六年齐伐燕欲纳之受燕赂不克至是始纳之于唐高偃高徯孙齐大夫阳即唐燕别邑中山有唐县左氏传高偃纳北燕伯款于唐因其众也因唐众欲纳之故得先入唐而未得至于燕也燕伯三年出奔名之今纳之不名与襄二十五年卫侯入于夷仪同盖国君非臣下所当逐入于夷仪纳于阳不名以正君臣之分也以燕之辠未至如卫朔卫衎郑突诸侯失国诸侯纳之正也凡诸侯之奔有书名者有不书者书名者罪失守也不书者皆被兵出奔恕其力不足也出入皆名者皆有恶也】
　　三月壬申郑伯嘉卒【郑简公卒定公立】
　　夏宋公使华定来聘【左氏传通嗣君也宋元公新即位】
　　公如晋至河而复【左氏传齐侯卫侯郑伯如晋朝嗣君也晋昭公新立郠之役六年公伐莒取郠莒人愬于晋晋有平公之防未之治也故辞公公子憗遂如晋】
　　五月葬郑简公【杜氏曰三月而葬速】
　　楚杀其大夫成熊【熊公羊作然谷梁作虎　左氏传楚子谓成虎若敖之余也遂杀之成虎令尹子玉之孙与鬬氏同出于若敖或谮成虎于楚子成虎知之而不能行书曰楚杀其大夫成虎懐宠也当贬楚子信谗杀其大夫不当贬成虎不能行传以名为贬未可以一槩论也】
　　秋七月　冬十月公子憗出奔齐【左氏传季平子即季孙意如立立在七年而不礼于南蒯蒯南遗之子季氏费邑宰南蒯谓子仲即公子憗吾出季氏而归其室于公子更其位子谓憗我以费为公臣子仲许之叔仲小南蒯公子憗谋季氏憗告公而遂从公如晋南蒯惧不克以费叛如齐子仲还及卫闻乱逃介介副使而先及郊闻费叛遂奔齐南蒯为季氏不礼谋去季氏而立公子憗不克而事变憗不得不奔其志则忠于鲁也杜氏以谋乱故书名谬矣】
　　楚子伐徐【左氏传楚子狩于州来次于颍尾使荡侯潘子司马督嚻尹午陵尹喜五大夫帅师围徐以惧呉徐吴与国围之以惧吴楚子次于干谿在谯国城父县南以为之援】
　　晋伐鲜虞【鲜虞白狄别种也在中山新市县古鲜虞国子姓　左氏传六月晋荀吴伪防齐师者假道于鲜虞遂入昔阳昔阳肥国都秋八月壬午灭肥以肥子緜臯归冬伐鲜虞因肥之役也经书晋伐外之也惇信明义君子之道也懐利尚诈小人之道也晋假道鲜虞声言防齐乃灭肥又伐鲜虞是行小人之事故外之昔献公假道于虞以灭虢书晋师其执虞公也书晋人今伐鲜虞特书晋以外之时楚灭陈蔡而晋不救以其力不能故不复罪之能伐鲜虞不救陈蔡非力不足也絶意中夏而弃诸侯也何以言盟主故春秋外之以着其罪也】
