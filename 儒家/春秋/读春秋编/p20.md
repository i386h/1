<!-- { "loadSidebar": true } -->
　　楚人伐郑公子遂会晋人宋人衞人许人救郑【左氏传范山楚大夫言于楚子曰晋君少不在诸侯北方可圗也楚子师于狼渊以伐郑囚公子坚公子龙及乐耳三子郑大夫郑及楚平公子遂会晋赵盾宋华耦卫孔逹许大夫救郑不及楚师卿不书缓也以惩不恪　楚自城濮之败不敢窥中国者十五年闻晋襄卒而防君立遂伐郑赵盾秉晋之政志欲攘楚帅诸大夫之师救郑而缓不及事及郑而楚囚郑公子而去惜乎盾志不恪不能乗机以扑楚之熖而使之知所畏惮也故春秋悉皆人之】夏狄侵齐【因诸大夫救郑缓而玩敌故至夏而狄侵齐传以夏楚侵陈克壶丘经不书皆晋之失也】秋八月曹伯襄卒
　　九月癸酉地震【天动地静常也今地动则异矣盖隂盛极而动隂阳不两大隂盛则阳防君弱臣强之应也】
　　冬楚子使椒来聘【楚始以州举狄之也及来聘始以人称尝一会诸侯以爵书亦渐而进之也自是止称人至此君书爵而臣书名与诸侯同盖圣人不轻絶人以其来聘而向慕中国则进之而不拒也张主一曰伐郑而聘鲁亦逺交近攻之意也】
　　秦人来归僖公成风之襚【衣服曰襚不称夫人圣笔所定杜氏以为从来者辞非也此书法亦犹书王使宰咺来归恵公仲子之之辞也此书僖公成风盖妾母繋子之义成风卒已五年何秦人始来归襚虽相去之逺宁无耳目以知之尝度秦人之意欲逺交于鲁行聘则不欲自卑故诈以为不知成风之丧已乆姑致其襚结好以亲之也】
　　葬曹共公【无传】
　　十年【甲辰】春王三月辛夘臧孙辰卒【大夫书卒系国之重轻者则书臧文仲虽非贤者亦鲁之名大夫其卒也固冝书然自庄公末年文仲已与闻国政四十余年不闻治效夫子所谓其窃位者与知栁下恵之贤而不与立也不祥之实蔽贤者当之】
　　夏秦伐晋【左氏传秦伯伐晋取北征县属冯翊程子曰晋舍嫡嗣而外求君罪也旣而悔之正也秦不顾义理之是非惟以报复为事故春秋恶而外之也赵子曰呉楚举号贱之也诸侯称国外之也穆公悔过见于誓言康公不绍孙谋故反其初】
　　楚杀其大夫冝申【冝申子西也为工尹与子家谋弑穆王穆王闻之杀冝申春秋不以弑君之贼讨冝申而书曰楚人杀冝申而以国杀又不去其官何耶盖穆王即楚世子商臣者弑逆之罪人人所得讨也】
　　自正月不雨至于秋七月【一时不雨则告庙告庙则书文公怠于政无闵雨之心不告庙故直并三时言之】
　　及苏子盟于女【音汝】栗【左氏传顷王立故也杜氏注顷王新立与鲁盟亲诸侯也　陆氏纂例曰公及之也不书公讳独与天子大夫盟也吕氏曰天子内臣无外交与之盟非也】
　　冬狄侵宋　楚子蔡侯次于厥貉【狄侵宋诸侯不能救楚子与蔡侯次于厥貉将以观宋之弊而乗之也楚于宋仇国常争盟而晋救宋败楚今陈郑会楚子将以伐宋宋华御事见防乃逆楚子遂相与田孟诸宋楚旣和陈郑自遄楚子独与蔡侯次于厥貉将以致毒于人也楚今称子至明年伐麇亦以爵书亦自是与中国等外之强则中国衰矣蔡书侯愧其以中国诸侯而从夷狄也】
　　十有一年【乙巳】春楚子伐麇【左氏传十年厥貉之会麇子逃归春楚子伐麇成大心子玉之子败麇师于防渚麇地潘崇复浮去声伐麇至于锡音羊又音昔穴许氏曰楚侵伐书子始此中国日替矣】
　　夏叔仲彭生会晋郤缺于承匡【杜氏注承匡宋地在陈留襄邑县西今拱州襄陵县　左氏传叔仲恵伯叔牙之孙会晋却缺于承匡谋诸侯之从楚者　九年陈郑及楚平十年宋聼楚命诸侯之所以贰楚者以不能自强亦以晋灵防不能绍霸业赵盾虽专政无威令以服强楚故诸侯数被其患不得已从之承匡之防晋大夫不责已而又谋治诸侯之从楚者何不思晋文之为盟主其霸略何如耶】秋曹伯来朝【左氏传即位而来见也音现】
　　公子遂如宋【左氏传襄仲聘于宋且言司城荡意诸复之八年意诸来奔归不书因贺楚师之不害也往年楚次厥貉将以伐宋】
　　狄侵齐　冬十月甲午叔孙得臣败狄于咸【杜氏注咸鲁地　左氏传鄋音搜瞒侵齐鄋瞒狄国名防风之后□姓遂伐我公卜使叔孙得臣追之吉侯叔夏御庄叔得臣緜房甥为右冨父终甥驷乗冬十月败狄于咸获长狄侨如冨父终甥摏其喉以戈杀之】
　　十有二年【丙午】春王二月郕伯来奔【左氏传郕大子朱儒自安于夫音无钟国人弗徇郕伯卒郕人立君大子以夫钟郕邽音圭来奔公以诸侯逆之赵子曰诸侯嗣位未逾年犹称子岂有君父死而不丧身未即位以邑出奔而称郕伯一何乖缪刘氏权衡意者郕伯去年卒大子今即位而不能自安遂出奔此乃成真郕伯矣以其即位日浅而或谓之大子而左氏则误以为大子出奔泰山孙氏曰诸侯播恶失地皆名此不名者非自失国也案庄八年师及齐师围郕郕降于齐师自是入齐为附庸此又来奔齐所偪尔故不名】
　　杞伯来朝【杜氏注复称伯舍夷礼　左氏传始朝公也公即位始来朝】
　　二月庚子子叔姬卒【文公女故曰子以别非先君之子也　左氏载杞伯絶防事盖误以成八年九年事妄置于此啖氏辨之详且明矣】
　　夏楚人围巢【杜氏注巢吴楚之间小国庐江六县东有居巢城今无为军巢县　左氏传楚成嘉为令尹若放曽孙子孔羣舒叛楚羣舒偃姓舒庸舒鸠之属今庐江南有舒城舒城西南存龙舒夏子孔执舒子平及宗子遂围巢平舒君名宗巢二国羣舒之属】
　　秋滕子来朝【左氏传亦始朝公也】
　　秦伯使术来聘【左氏传秦伯使西乞术来聘且言将伐晋襄仲辞玉曰君不忘先君之好照临鲁国镇抚其社稷重之以大器寡君敢辞玉对曰不腆敝器不足辞也主人三辞賔答曰寡君愿徼福于周公鲁公以事君不腆先君之敝器使下臣致诸执事以为瑞节要结好命所以借寡君之命结二国之好是以敢致之襄仲曰不有君子其能国乎国无陋矣厚贿之张氏曰秦人以贿结鲁鲁亦厚贿荅之宾主相与以货利而坐视霸主之受兵此比事以书不待贬絶而恶见者也】
　　冬十二月戊午晋人秦人战于河曲【左氏传秦为令狐之役故冬秦伯伐晋晋人御之臾骈曰秦不能久请深垒固军以待之从之秦伯谓士会晋士会七年奔秦垒曰若何而战对曰赵氏新出其属曰臾骈必实为此谋将以老我师也赵有侧室曰穿晋君之壻也有宠而弱年少不在军事未尝渉知军事好勇而狂且恶臾骈之佐上军也若使轻去声者肆焉暂往而退其可十二月戊午秦军掩晋上军上军不动赵穿追之不及反怒乃以其属出宣子曰秦获穿也获一卿矣秦以胜归我何以报乃皆出战交绥秦行人夜戒晋师曰两军之士皆未憗也憗伤也明日请相见也臾骈曰使者目动而言肆惧我也将遁矣薄诸河必败之胥甲赵穿当军门呼曰死伤未收而弃之不恵也不待期而薄人于险无勇也乃止秦师夜遁复侵晋入瑕　河曲在河东蒲坂县南　陆氏纂例曰战不书及交为主也程氏曰凡战皆以主人及客秦曲故不言晋及　前年秦伐晋春秋以秦惟事报复故外之至此秦又伐晋战于河曲秦曲甚矣故不书晋及其黩武残民则二国之辠同故秦伯赵盾皆以人书贬之也】
　　季孙行父帅师城诸及郓【诸鲁邑今宻州诸城县郓鲁之东郓今郓州湏城县　郓莒鲁所争者以其逺偪外国故帅师城之言及者别二城也春秋书大夫帅师城邑贬之也】
　　十有三年【丁未】春王正月
　　夏五月壬午陈侯朔卒【不书葬鲁不会　共公卒灵公立宣十年遇弑】
　　邾子蘧蒢卒【左氏传邾文公卜迁于绎史曰利于民不利于君邾子曰苟利于民孤之利也天生民而树之君以利之也民旣利孤必与焉左右曰命可长也君何不为邾子曰命在养民死之短长时也民旣利矣迁也吉莫如之遂迁于绎五月邾文公卒君子曰知命】
　　自正月不雨至于秋七月【说见二年十年】
　　大室屋坏【公羊大作世　左氏传大室之屋坏书不共也简慢宗庙使至倾頽故书以见不恭　大室大庙之室也自正月不雨至七月无坏道也庙乆不修以至于坏春秋志此以讥文公怠慢事宗庙犹不谨若此其能修举政事乎】
　　冬公如晋　衞侯会公于沓【髙邮孙氏曰沓之防公已去鲁而未至于晋也】狄侵衞　十有二月己丑公及晋侯盟
　　公还自晋　郑伯会公于棐【公羊作斐杜氏注棐郑地左氏传冬公如晋朝且寻盟卫侯防公于沓请平于晋公还郑伯会公于棐亦请平于晋公皆成之郑卫贰于楚畏晋因公请平公一出盟晋往还与衞郑会又为请平于晋公羊氏谓春秋善之】
　　十有四年【戊申】春王正月公至自晋
　　邾人伐我南鄙　叔彭生帅师伐邾【左氏传邾文公之卒也公使吊焉不敬邾人来讨伐我南鄙故恵伯伐邾余氏曰居丧而伐人与伐人丧其辠一也】
　　夏五月乙亥齐侯潘卒【左氏传子叔姬妃齐昭公生舍叔姬无宠舍无威公子商人骤施于国而多聚士尽其家贷于公有司以继之夏五月昭公卒舍即位】
　　六月公会宋公陈侯衞侯郑伯许男曹伯晋赵盾癸酉同盟于新城【新城宋地杜氏注在梁国谷熟县西今南京应天府　左氏传同盟于新城从于楚者服且谋邾也从楚者陈郑宋谋邾晋欲纳捷菑纂例曰此行防礼而又别日行盟礼故书日以谨之程氏曰始防议合而后盟盟者志同故书同　许自晋文围之不服襄公又尝伐之今始与会盟楚自晋襄末年灭江灭六已肆其暴赵盾秉政犹复伐郑次貉围巢其猾夏自若至十三年鲁文朝晋衞郑请平因招致久负固之许会盟于新城稍修复齐桓之霸政然何足以方首止葵丘其如晋灵尚少大夫擅政故止书癸酉同盟于新城当时楚商臣弑逆之罪若此徒以强暴服人非晋大夫稍主此盟则诸侯不免畏而从之中国沦而为夷矣】秋七月有星孛入北斗【孛彗星也状如篲除旧布新之象其言入者斗有环域入其魁中也　北斗天之三辰纲纪之星贵星也孛以邪乱之气入其中春秋书之以纪异也　左氏传内史叔服曰不出七年宋齐晋之君皆将死乱宋齐晋天子方伯中国纲纪斗七星故曰不出七年至十六年宋人弑昭公十八年齐人弑懿公宣二年晋赵穿弑灵公　胡氏传此三君皆违道失德而死于乱苻叔服之言天之示人显矣史之有占明矣】
　　公至自会
　　晋人纳捷菑于邾弗克纳【左氏传邾文公元妃齐姜生定公二妃晋姬生捷菑文公卒邾人立定公防菑奔晋七月晋赵盾以诸侯之师八百乗纳捷菑于邾邾人辞曰齐出获且长宣子曰辞顺而弗从不祥乃还　赵盾岂不知获且正而长当立捷菑庶不当立何遽兴师八百乗緜地千里至邾之城下待其辞然后知窃料盾之知必不如是之防也盖盾之欲伯示服义于诸侯也　赵子曰弗克纳言失之于初而得之于末也愈乎遂也陆淳曰晋帅皆有名氏书人何也废置诸侯王者之事人臣专之罪莫大焉夫子善其闻义能徙故为之讳也凡事不合常理而小可嘉者皆以讳为善】
　　九月甲申公孙敖卒于齐【公孙敖以罪奔莒何以书卒敖为鲁大夫弃君命从莒女失君臣父子兄弟之义窜身四年无所容于天地间死于旅而不获归春秋特书其卒着其迷于欲而忘反为世戒也】
