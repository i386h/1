<!-- { "loadSidebar": true } -->
　　冬天王使宰周公来聘【左氏传王使周公阅来聘髙邮孙氏曰礼虽有天子聘诸侯之义然义不当使三公书曰宰周公来聘用见周道之衰而诸侯彊盛也】
　　公子遂如京师遂如晋【左氏传东门防仲公子遂也将聘于周遂初聘于晋　鲁大夫如京始此自入春秋鲁始聘晋凡遂者继事辞尔皆以实书其褒贬即观上下之文乃辨之尔古之为礼赐君子小人不同日况聘天子而乃可与诸侯同使哉实书其事而贬自见】
　　三十有一年【壬辰】春取济西田【髙邮孙氏曰此盖晋侯执曹伯而反诸侯之侵地鲁济西之田尝见侵于曹鲁于是取之赵子曰凡力得之曰取不当取也恶其专夺虽复取本邑亦无异辞言虽复鲁之旧地亦与非其有而取之者同盖无王命以正疆理者取之不以其道也况晋假公义以释私憾乎】公子遂如晋【左氏传防仲如晋拜曹田也　晋为盟主屡会盟又归曹所侵田故使公子遂往行聘礼也】
　　夏四月四卜郊不从乃免牲【刘氏曰郊用正月上辛则为卜我以十二月下辛卜正月上辛如不吉则以正月下辛卜二月上辛如不吉则以二月下辛卜三月上辛如不吉则不郊公羊曰三卜礼也四卜非礼也求吉之道三盖鲁郊三卜不从故又以三月下辛卜四月上辛又不从始不郊非至四月始四卜郊也谷梁曰免牲者为之缁衣纁裳有司端奉送于南郊免牛亦然卜郊不吉免之明本为天不敢留天牲免谓縦之也刘氏曰郊嵗事也六月上甲始庀牲十月上甲始繋牲帝牲必在涤三月如不从则免矣中礼曰牲不中礼曰牛夏后氏牲商人白牲周人骍牲天地之牛角茧栗宗庙之牛角握宾客之牛角尺谷梁曰牛卜日曰牲得吉日则牛改名牲成王以周公有大勲劳以天子之礼乐赐鲁伯禽使祀后稷以配天故记曰鲁之郊禘非礼也周公其衰矣成王不当赐伯禽不当受也故鲁用僭礼之郊终十二公莫有能行之者或累卜而不从或先之以牛变示之天之警惧也至矣圣人即实事书之以志其僭因以示戒也】犹三望【望望祭也天子之事也天子不可逺屈凡天下山川百神无由徧及因望而祭之诸侯祭境内山川必躬必亲何得行望而祭之之礼哉犹者言卜郊不从犹用三望之僭礼特书犹以讥之也三望公羊曰泰山河海郑康成以河不在鲁以为海岱及淮杜氏以为分野之星国中山川鲁分奎娄之神三说之中意公羊必有所传也】
　　秋七月　冬杞伯姬来求妇【谷梁传妇人旣嫁不逾境杞伯姬来求妇非正也二十五年荡伯姬来逆妇三十一年杞伯姬来求妇皆小事也春秋何屡书之恶妇人预外事因书以示戒有国有家者不可不严闲有家之义也】
　　狄围衞十有二月衞迁于帝丘【卫遭狄患乆矣昔为狄所灭齐桓救而封之齐桓没狄与邢假义伐衞狄又尝侵卫自晋文兴不复侵伐今复围卫衞畏狄而迁都盖晋文恶卫狄觇晋之必不救故敢肆行而无忌晋文旣为盟主以防同恶尊中国为事衔小怨而失大体何以为霸乎帝丘杜氏注东郡濮阳县故帝颛顼之故墟故曰帝丘卫地也今开徳府】
　　三十有二年【癸巳】春王正月
　　夏四月己丑郑伯捷卒【捷公羊作接　郑文公卒穆公立】
　　衞人侵狄秋衞人及狄盟【左氏传狄有乱卫人侵狄秋请平焉秋卫人及狄盟杜氏注不地者就狄庐帐盟胡氏曰再书卫人而称及者所以罪卫也盟者中国诸侯之礼衰世之事已非春秋之所贵况不耻城下乃即其地而刑牲歃血以要之哉与外盟而即其地实于是始唐德宗所以召平凉之辱春秋贬之以示戒也】
　　冬十有二月己卯晋侯重耳卒【左氏传晋文公卒】
　　三十有三年【甲午】春王二月秦人入滑【秦穆公因杞子来告欲谋郑使三大夫孟明西乞白乙出师千里袭之事不成而中道灭滑已灭而书入者不能有其地也滑滑国河南缑氏县或曰晋邉邑或曰郑邉邑】
　　齐侯使国归父来聘【左氏传齐国荘子来聘自郊劳至于赠贿礼成而加之以敏臧文仲言于公曰国子为政齐犹有礼君其朝焉】
　　夏四月辛巳晋人及姜戎败秦于殽【秦出师袭郑不克晋与姜戎要击之殽间败秦师晋防欲继文公霸业而与姜戎御秦亲未葬而墨缞经即戎忘亲背恵其恶甚矣春秋不书晋子而书晋人辠之也秦为无道不哀其防而越人之境志贪其利而袭人之国违大臣而信小臣以防其师故止书秦狄之也】
　　癸巳葬晋文公【左氏传晋子墨缞绖败秦师于殽遂墨以葬文公晋于是始墨】
　　狄侵齐【左氏传狄侵齐因晋丧也】
　　公伐邾取訾娄秋公子遂帅师伐邾【左氏传以报升陉之役在二十二年邾人不设备襄仲复伐邾杜氏注鲁因晋防以陵小国】
　　晋人败狄于箕【左氏传狄伐晋及箕八月戊子晋侯败狄于箕郤缺获白狄子襄陵许氏曰自三十年狄始侵齐晋未暇讨自是列国歳有狄患至败于此而后惩艾不复犯略是故强暴之来不能震叠以威武则未易以德怀也杜氏注太原阳邑县南有箕城】
　　冬十月公如齐【左氏传公如齐朝且吊有狄师也】
　　十有二月公至自齐【自国归父来聘臧文仲以其有礼而请公朝以比事属辞观之间晋而虐邾所以因齐聘而朝之以自托也】
　　乙巳公薨于小寝【杜氏注小寝夫人寝也讥公就所安不终于路寝　君子贵于得正而毙薨于小寝非正也】
　　陨霜不杀草李梅实【陨霜而百草不死冬温也惟冬温故李梅实春秋书之记异与不时也天道四时失序则人道必应之　襄陵许氏曰僖公寛仁过厚其失也豫而文公暗弱继之其咎遂着三桓之盛自僖公始卒以专鲁】
　　晋人陈人郑人伐许【左氏传晋陈郑伐许讨其贰于楚也】

　　读春秋编卷五
　　钦定四库全书
　　读春秋编卷六　　　　　　宋　陈深　撰
　　文公【名兴僖公子母声姜諡法慈恵爱民曰文忠信接礼曰文】
　　元年【乙未】春王正月公即位【谷梁传继正即位正也】
　　二月癸亥日有食之【公羊有朔字】
　　天王使叔服来会葬【僖云夏四月葬而叔服二月来会先至何耶见王室弱而恐后期也杜氏注叔氏服字诸侯防天子使大夫会葬礼也】
　　夏四月丁已葬我君僖公【五月而葬内葬虽得礼亦书明臣子之义】
　　天王使毛伯来锡公命【左氏传王使毛伯衞来锡公命毛国伯爵衞毛伯字杜氏注诸侯即位天子锡以命圭合瑞为信刘氏权衡曰锡命者何命为诸侯也诸侯在防称子逾年即位丧毕以士服见于王王乃于庙命之古者五十而命至周防毕则命焉丧未毕而命之非礼也旣毕丧而不受命于天子亦非礼也刘氏曰诸侯在丧称子逾年即位终丧受命正也】
　　晋侯伐衞【左氏传晋文公之季年诸侯朝晋衞成公不朝使孔达侵郑伐绵訾及匡晋防公旣祥告于诸侯而伐衞及南阳先且音趄居曰效尤祸也请君朝王臣从师晋侯朝王于温先且居胥臣伐衞五月辛酉朔晋师围戚卫邑六月戊戌取之　衞数被狄之虐不能报伐止于为侵又俯就而与之盟旣不朝晋又侵与国此晋所以首伐卫经书晋之爵盖亦与之也】
　　叔孙得臣如京师【杜氏注得臣叔牙之孙　左氏传叔孙得臣如周拜髙邮孙氏曰文公即位未尝如周而天子锡命公受命矣又不自朝而使得臣徃其不臣可知矣】
　　衞人伐晋【左氏传晋围戚取之获孙昭子衞人告于陈陈共公曰更伐之我辞之见伐求和不竞太甚故使报伐示已力足以距晋衞孔达帅师伐晋　伯主声罪致讨不自反其不仁无礼之辠乃称兵以伐之故书人辠孔达也】
　　秋公孙敖会晋侯于戚【左传晋侯疆戚田卫邑故公孙敖庆父子防之杜氏注戚衞地在顿丘衞县西】
　　冬十月丁未楚世子商臣弑其君頵【楚以夷僭王擅强暴淩蔑中国乆矣至頵在位四十六年之乆尤肆其虐齐桓服之晋文胜之稍戢楚用夷道徒知用兵卫外而不知治其内及城濮之败其势始沮内溺于爱访诸令尹子上欲以商臣为太子子上諌以商臣有蠭目豺声之忍不可立弗听旣而又欲立职而黜商臣而使江妇人知其情冝乎祸败之及身吁积不善之余殃而卒使反之于其子天之报施真可畏哉春秋书之不言其父而言其君称世子以见有父之亲称其君以见有君之尊商臣于二者义絶也特书其恶使为君父者谨履霜之渐而为万世之大戒也】
　　公孙敖如齐【如齐始聘通嗣君也公孙敖穆伯也】
　　二年【丙申】春王二月甲子晋侯及秦师战于彭衙秦师败绩【秦孟明帅师伐晋以报殽之役晋侯御之及秦师战秦师败绩晋人谓秦拜赐之师孟明前言三年将拜君赐故晋人以此笑之程子曰越国袭人秦之辠也忘亲背恵晋之恶也秦经人之国以袭逺虽愤无以为辞矣故其来不称伐晋不谕秦而与战故书晋及愤以取败故书败绩】
　　丁丑作僖公主【作主造木主也公羊传主者曷用虞主用桑礼平明而葬日中而反虞练主用栗期年练祭也理虞主两阶之间用栗藏主也作僖公主何以书讥不时也谷梁传讥其后也　作木主欲俾神有所依故得象神而祭古者旣葬作主于墓不终日而虞祭僖公薨已十五月方为主慢礼而忘亲甚矣】三月乙巳及晋处父盟【左氏传晋人以公不朝来讨公公如晋晋人使阳处父盟公以耻之书曰及晋处父盟以厌之也厌于渉反犹损也适晋不书讳之也不书公如晋谷梁传不言公处父伉也为公讳也杜氏注处父为晋正卿不能以礼匡君而亲与公盟故贬其族不地者盟晋都盟于晋都而公不出耻甚矣故讳之胡氏传不书公抑大夫之抗不使与公为敌正君臣之分也适晋不书反书不致为公讳耻存臣子之礼也】
　　夏六月公孙敖会宋公陈侯郑伯晋士縠盟于垂陇【左氏传公未至穆伯会诸侯及晋司空士縠盟于垂陇晋讨衞故也陈侯为卫请成于晋执孔达以说杜氏注垂陇郑地荥阳县东有陇城】
　　自十有二月不雨至于秋七月【此志其不雨之始终也八月之雨不言可见赵子曰夫子因旧史之书不雨告庙者则每时书之不告庙则通言之志其不敬以示义也】
　　八月丁卯大事于大庙跻僖公【时祭称有事祫祭称大事　公羊传大事者大祫也合祭也毁庙之主陈于大祖未毁庙之主皆升合食于大祖跻者升也升僖公讥逆祀也　僖公继闵之后是为人后也文公乃任情谓僖实闵之兄而跻僖公于闵之上以兄弟一家之私恩忘继世天下之大统其逾制失礼甚矣书曰跻自下而上之谓也】
　　冬晋人宋人陈人郑人伐秦【秦尝入滑侵晋晋襄败其师至于一再可以已矣而复会诸侯以逺伐报复无已残民结怨故夺晋侯之爵而并诸侯皆贬以人】
　　公子遂如齐纳币【僖公之丧未毕而使公子遂纳币于齐虽至四十一月方娶忘丧而行吉礼以娶为急其哀戚之情为何如故特书以讥之】
　　三年【丁酉】春王正月叔孙得臣会晋人宋人陈人衞人郑人伐沈沈溃【左氏传庄叔会诸侯之师伐沈以其服于楚也沈溃凡民选其上曰溃在上曰逃杜氏注沈国名汝南平舆县北有沈亭　晋襄图霸盍先定规模再伐秦而又伐沈沈从楚固可辠曽不自求所以绍霸之德政故春秋并与诸侯贬而人之】
　　夏五月王子虎卒【翟泉之盟王人王子虎也　左氏传王叔文公卒来赴吊如同盟胡氏曰王子虎不书爵讥之也天子内臣无外交以同盟而致恩礼是以私情害公义也】
