<!-- { "loadSidebar": true } -->
　　冬宋人伐曹【荘十四年北杏之会齐会陈曹伐宋今宋伐曹左氏谓修旧怨也后宋与曹旣已屡盟今宋无故而忽伐曹宋可罪也所以人之】
　　楚人败徐于娄林【娄林杜氏注下邳僮县东南有娄亭今泗州临淮县　救徐之师皆诸侯之大夫不用其情伐厉欲攻其所必救以解徐难俱无所济楚深入吾境以诸侯之师救徐而楚反败之何示弱也书之所以媿齐也】
　　十有一月壬戌晋侯及秦伯战于韩获晋侯【九年秦齐防师纳晋侯晋侯许赂中大夫旣而皆背之赂秦伯河外列城五旣而不与晋饥秦输之粟秦饥晋闭之籴故秦伯伐晋经不书伐专罪晋侯之背施幸灾贪爱怒邻而恕秦伯也秦直故勇晋曲故老晋侯师败身执而大辱国也君获不言师败绩君重于师也秦舍晋君于外已而归诸晋故不言以归也】
　　十有六年【丁丑】春王正月戊申朔陨石于宋五是月六鹢退飞过宋都【左氏传陨石于宋五陨星也六鹢退飞过宋都风也程子曰陨石于宋自空凝结而陨六鹢退飞倒逆飞也必有气驱之也　书是月者陨石之月所以别非戊申之日尔鹢飞无常不可定以日故言是月宋人以为灾告于诸侯故鲁史书之圣人因灾异以明天人感应之理而着之于经为后世戒星阳之象见于上而动忽陨而为石石隂之类坠于下而静是阳化为隂动极而静精气返为顽矿其齐桓伯业衰微将终之兆也独见于宋者齐桓终而宋始伯也然宋无其徳故天见灾异之象于其地以警悟之也而宋不知警鹢水鸟遇风退飞欲进反退倒逆而飞其宋防欲伯反为楚辱之兆也明年齐桓卒而宋伯至五年有孟之执六年宋为楚所败不数月被创而卒亦如五石六鹢之数天之示人显矣】
　　三月壬申公子季友卒【友名也季字也大夫卒称名今书字盖僖公以公子友援立之功生而赐氏俾世其卿非礼也初曰季子来归季氏自此兴矣今曰季友卒季氏自此盛矣季氏盛而鲁衰矣书以讥之者豫为之戒也】
　　夏四月丙申鄫季姬卒【春秋内女适诸侯者书卒】
　　秋七月甲子公孙兹卒【兹叔牙子也】
　　冬十有二月公会齐侯宋公陈侯卫侯郑伯许男邢侯曹伯于淮【左氏传谋鄫且东略也鄫为淮夷所病故淮杜氏注临淮郡左右临淮郡今泗州　城鄫役人病有夜登丘而呼曰齐有乱不果城而还此兵车第四会也】
　　十有七年【戊寅】春齐人徐人伐英氏【左氏传以报娄林之役也英楚与国齐为徐兴师不伐楚而伐英畏强凌弱也其伯业之衰乎】
　　夏灭项　秋夫人姜氏会齐侯于卞【杜氏注项国汝隂项县卞鲁国卞县今袭庆府泗水县　左氏传师灭项杜氏曰师鲁师公在会别遣师灭项经不言师讳之　淮之会公有诸侯之事未归而取项齐人以为讨而止公内讳执皆言止秋声姜以公故会齐侯于卞声姜僖公夫人齐女以夫人而会齐侯虽曰齐之女非正也齐侯会之亦不可公又不当使之往参讥之齐以鲁擅灭项而止僖公不冝逺会妇人于鲁地此管仲旣亡桓公志荒之政也】
　　九月公至自会【杜氏曰公旣见执于齐犹以会至者讳之】
　　冬十有二月乙亥齐侯小白卒【左氏传齐侯之夫人三王姬徐嬴蔡姬皆无子齐侯内嬖如夫人者六人长卫姬生武孟公子无亏少卫姬生惠公元郑姬生孝公昭葛嬴生昭公潘密姬生懿公商人宋华子生公子雍公与管仲属孝公于宋襄公以为太子雍巫有宠公许之立武孟管仲卒五公子皆求立冬十月乙亥齐桓公卒易牙入与寺人貂因内宠以杀羣吏而立公子无亏孝公奔宋十二月乙亥赴辛巳殡六十七日乃殡东莱吕氏曰桓公虽能用管仲攘夷狄霸诸侯有一匡天下之功然仲本无正心诚意格君之学徒急于一时之功利卒致五子之乱其所以有始无终者家法不正也管仲且有三归之失岂能正其君哉】
　　十有八年【己卯】春王正月宋公曹伯卫人邾人伐齐【左氏传宋防公以诸侯伐齐欲纳孝公三月齐人杀无亏以说宋案左传齐侯尝与管仲以公子昭即孝公托孤于宋公则是生前已定昭为世子矣桓公因嬖寺貂易牙以树祸本卫姬谋立其子无亏结二嬖及桓卒遂至羣公子争立齐乱初桓公与管仲岂不欲豫立长子无亏意必庸谬故思其次以公子昭托之于宋宋受其托后公子昭奔宋故宋合诸侯兵伐齐以纳昭齐方立无亏三月齐人杀之见无亏不能君也宋公受齐之托立昭不以其私故谷梁谓非伐丧也】
　　夏师救齐【鲁诚欲恤邻曷不谕齐以定孝公又从而以师是助作乱之羣子抗宋也经不书公救齐而但曰师救齐下又书狄救齐所以愧鲁之所为与狄等也言救非所救也】
　　五月戊寅宋师及齐师战于甗齐师败绩【甗齐地　左氏传齐人将立孝公不胜四公子之徒遂与宋人战无亏已死故曰四公子夏五月宋败齐师于甗立孝公而还】狄救齐【狄何以利动来救齐者安知非四公子之徒徃求之也春秋据其实事书之也】
　　秋八月丁亥葬齐桓公【桓公卒五公子争立以故宫中空莫敢棺公尸在牀上六十七日尸虫出于户十二月乙亥无亏立乃棺赴辛巳夜敛九月而乱故八月无丁亥日误】
　　冬郉人狄人伐卫【郉昔为狄所伐迁夷仪而几亡赖齐桓救而城之以复其国今何忘怨会狄同伐卫故春秋亦书人以贱之也狄称人何亦以累渐而至于彊尔与楚称人同郉则贱焉狄则人之进之也郉亦何知不过齐桓尝有城郉之恩欲报之故与狄同伐卫所以救齐也郉小国不知所以自守而擅兴兵以伐人之国故终为卫所灭尔】
　　十有九年【庚辰】春王三月宋人执滕子婴齐【滕介宋齐之间自与幽之会已三十七年矣中间衣裳兵车之会未尝一至宋防继起又不能事大国其见执冝矣春秋书名所以罪之也宋非有徳义服人肆已之强一会而虐二君非伯讨也执虽以罪不归于京师恶其专也故春秋书人以贬之】
　　夏六月宋公【公羊作人】曹人邾人盟于曹南【此宋襄盟之始也二国不亲至使其大夫来曹犹不服盟不国地而于曹之南所以及秋而见围宋襄始盟而曹已异趣无以服人心矣】鄫子防盟于邾【鄫子不及曹南之盟诸侯旣罢而会之于邾故书曰会盟于邾】
　　己酉邾人执鄫子用之【鄫子虽来后犹愈于不来也邾子何肆其暴虐以说宋乃执而用之次睢之社睢水之次有妖神东夷皆社祠之盖杀人而用祭左氏传以宋公使邾子刘氏以为不然曰鄫子为季姬所使而朝鲁春秋犹书使鄫子来朝岂宋公使之用鄫子于社而经不书乎愚案邾子于宣十八年戕鄫子于鄫其恶鄫若此之酷宋公于战尚不肯禽二毛安肯用鄫以祭此盖邾附势为之故圣笔直书其罪以贬之也】
　　秋宋人围曹【左氏传讨不服也子鱼司马子鱼公子目夷也言于宋公曰文王闻崇徳乱而伐之军三旬而不降退修教而复伐之因垒而降诗曰刑于寡妻至于兄弟以御于家邦今君徳无乃犹有所阙而以伐人若之何盍姑内省德乎无阙而后动　宋圗霸业欲服诸侯先自近始方与曹盟未防即叛近宋莫如曹滕宋公一出执滕不足以示威盟曹不足以示信不思子鱼省德之论徒欲速合诸侯而无逺略冝其无成功而遽败也】
　　卫人伐郉【左氏传卫人伐郉以报菟圃之役　郉不自量其召兵冝也】
　　冬会陈人蔡人楚人郑人盟于齐【公羊会上有公字左传陈穆公请修好于诸侯以无忘齐桓之德冬盟于齐修桓公之好也杜氏注地于齐齐亦与盟　楚欲抗衡于中国久矣齐桓能制其强故不得与中国之会盟及桓志少衰灭黄败徐骎骎猾夏然犹有所惧也桓公殁而宋防继伯不能服诸侯故楚假不忘桓德之说求参与中国之盟会而行其志陈蔡及郑近楚素所服者故先受其谋齐孝公不能继志鲁僖忘周公荆舒是惩之训遂与之盟明年鹿上之盟及孟之会因执宋公以伐宋故春秋讳鲁而人诸侯以谨楚人与盟之始也】
　　梁亡【梁嬴姓国伯爵虞伯翳之后梁地今属同州韩城县　左氏传梁亡不书其主自取之也初梁伯好土功亟城而弗防民罢而不堪则曰某宼将至乃沟公宫沟堑曰秦将袭我民惧而溃秦遂取梁公羊传此未有伐者其言梁亡何自亾也其自亡柰何鱼烂而亡也何氏曰鱼烂自内发】
　　二十年【辛巳】春新作南门【杜氏注鲁城南门也本名稷门僖公更髙大之今犹不与诸门同改名髙门　言新者盖旧有而更新为之也作者创造而非因仍也谷梁谓有加其度也春秋凡有兴作苟非所当为则必书圣人重民力故也南门如不可不作则与泮宫閟宫同不书矣盖兴学校以教民复閟宫以事祖考有国者之先务固不必书也今书新作南门正闵子所谓仍旧贯如之何何必改作者故特书以示讥也】
　　夏郜子来朝【郜姬姓国后汉志济隂城北有郜城公羊传郜子者何失地之君也何以不名兄弟辞也郜鲁之同姓故不忍言其絶　隠十年郑伐宋取郜归于鲁以此知郜为宋有在春秋前至桓二年宋以郜鼎赂鲁盖宋取郜时所得者及此又九十余年矣而子忽来朝鲁公羊所谓失地之君盖非昔之郜君郜君之子孙也以同姓故来亲书之者亦喜内见归也】
　　五月乙巳西宫灾【杜氏注西宫公别宫也天火曰灾公羊传西宫者何小寝也小寝曷为谓之西宫有西宫则有东宫矣鲁子曰以有西宫亦知诸侯之有三宫也西宫灾何以书记灾也】
　　郑人入滑【左氏传滑人叛郑而服于卫夏郑公子士郑文公子泄堵寇郑大夫帅师入滑　滑秦之邉邑隣于郑郑从楚以楚可恃故陵其邉邑而入之春秋书人以罪之也】
　　秋齐人狄人盟于邢【左氏传齐狄盟于邢为邢谋卫难也于是卫方病邢　卫报邢之师未巳齐不能会诸侯相与圗之乃与狄盟岂先志也狄能从齐恤患救灾故人而进之齐亦人之与狄同贬之也】
　　冬楚人伐随【左氏传桓六年楚侵随楚与成焉随季梁谏随侯修政楚不敢伐八年楚伐随败随随及楚平今随不自量欲复汉东与诸侯叛楚楚方彊是召其伐而自屈也】
　　二十有一年【壬午】春狄侵卫【杜氏曰为邢故　楚狄数出民受其害狄侵卫故但书狄削而不人之也】
　　宋人齐人楚人盟于鹿上【杜氏注鹿上宋地汝隂有原鹿县宋主盟故在齐楚上时宋防欲伯而无伯略而乃与楚盟中外杂处岂所谓伯春秋所以列序而人之以着宋襄志大而识浅自取败辱也】
　　夏大旱【杜氏注雩不获雨故书旱自夏及秋五稼皆不收】
　　秋宋公楚子陈侯蔡侯郑伯许男曹伯会于盂执宋公以伐宋【杜氏注盂宋地楚始与中国行会礼故称爵左氏传诸侯会宋公于盂子鱼曰祸其在此乎君欲已甚其何以堪之公羊传执宋公以伐宋孰执之楚子执之曷为不言楚子执之不与夷狄之执中国也宋公与楚子期以乗车之防公子目夷谏曰楚夷国强而无义请君以兵车之会徃宋公曰不可吾与之约以乗车之会自我为之自我堕之曰不可楚人果伏兵车执宋公以伐宋　宋襄知不能识楚之诈其徃会也不纳目夷之谏愚而自用轻以其身防于豺虎以取执辱诸侯见楚执会主而无一人伸义以正曲直之分故春秋以诸侯同执为文以讥之也】
　　冬公伐邾【杜氏注为邾灭须句音劬故须句在东平须昌县】
　　楚人使冝申来献捷【楚以诈执宋公伐宋宋服故来献捷盂之防鲁虽不与楚假此夸大以威鲁也上书执宋公此书楚献捷以明楚之执矣鲁拒其使而不受请于天王讨之可也僖公畏其强安能为是举也春秋不书曰宋捷为宋讳不与夷之诈也】
