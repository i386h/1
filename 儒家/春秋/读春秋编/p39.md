<!-- { "loadSidebar": true } -->
　　夏五月许世子止弑其君买【左氏传许悼公疟五月戊辰饮大子止之药卒大子奔晋书曰弑其君谷梁传止不弑也不弑而曰弑贵止也止曰我与夫弑者不立乎其位以与其弟虺哭泣歠飦粥嗌不容粒未逾年而死故君子即止自责而责之也　许悼公疟世子止进药公饮之遽卒夫疾疟未足以致死饮其药即死岂非药之误以致死乎观左氏所记世子出奔与谷梁所载止悔恨之言则因药误而死无疑矣误以药杀亦犹弑也其心虽异乎商臣蔡般之所为而春秋一以弑书以臣子之于君父不可过也加之大恶所以遏簒弑之萌尔使后世凛然知惧以过误致君父死犹被此恶名不少恕果有簒逆之恶安可逃其罪乎此圣笔垂训之意也】
　　己夘地震【石氏曰地震者阳伏而不能出阴廹而不能蒸也　地震凡五详见文九】
　　秋齐高发帅师伐莒【左氏传齐高发帅师伐莒莒子奔纪鄣莒邑使孙书伐之孙书陈无宇之子子占也初莒有妇人莒子杀其夫已为婺妇及老托于纪鄣托身纪鄣之邑纺焉以度而去之因纺纑连所纺以度城而藏之以待外攻者欲以报仇及师至则投诸外或献诸子占子占使师夜缒以登登者六十人缒絶师鼔噪城上之人亦噪莒共公惧啓西门而出七月丙子齐师入纪】
　　冬葬许悼公【贼不讨何以书葬曰止非躬蹈乎大逆也其出奔哀毁自责可以见其心也公羊谓经书世子弑其君买是君子之听止也听治其罪葬许悼公是君子之赦止也赦止者免止之罪辞也】二十年【己夘】春王正月
　　夏曹公孙防自鄸出奔宋【鄸莫公反又音梦今曹州乗氏县古鄸城也言自鄸者大夫有罪待放于境而后出奔也胡氏曰曹无大夫其曰公孙贤之也待放而贤之为公子喜时子臧也之后贤之也喜时能以国让以其贤者之后苟有善焉斯进之矣】
　　秋盗杀卫侯之兄絷【盗卫司宼齐豹也絷卫襄公长子也絷有疾弟灵公受其国絷狎齐豹夺其司宼与鄄邑又恶北宫喜禇司圃欲去之公子朝通于襄夫人宣姜惧讨豹遂与此三人作乱杀絷齐豹非卿书盗者目罪人之贱者也不书卫公子而斥言卫侯之兄者累及卫侯也谓卫侯俾兄与政纵其无礼于大夫又不能制其母春秋贬灵公无政刑致盗贼窃发兄死防亡其国故直书之以着其罪也】冬十月宋华亥向宁华定出奔陈【宁公羊作甯　宋元公无信多私而恶华向三大夫华亥诱羣公子杀之公如华氏请焉弗许遂刧之取太子为质公不忍其訽攻之华向奔陈华登奔吴　华向诱杀羣公子又刧公其专恣悖逆甚矣公不忍而攻之一日而三卿出亡君臣之道防矣宋之乱自此而未巳也】
　　十有一月辛夘蔡侯庐卒【平公卒太子朱悼立弟东国赂楚费无极计以出朱故奔楚而东国簒立昭二十三年卒】
　　二十有一年【庚辰】春王三月葬蔡平公
　　夏晋侯使士鞅来聘【晋顷公即位通嗣君也左氏传晋士鞅即范献子来聘叔孙即昭子为政季孙平子欲恶诸晋憎叔孙位在已上欲使得罪于晋使有司以齐鲍国归费之礼为士鞅鲍文子归费在十四年为七牢士鞅怒曰鲍国之位下卿位卑下其国小而使鞅从其牢礼是卑敝邑卑晋国也将复诸寡君言归告君讨鲁罪鲁人恐加四牢焉为十一牢言鲁不能以礼事大国为哀七年吴□百牢起本襄陵许氏曰礼好不结而财求无度则聘义亡矣自是聘不复志】
　　宋华亥向宁华定自陈入于宋南里以叛【公羊作畔宋司马华费遂之子防及多僚相恶多僚谮防于公公将逐之防杀多僚刧费遂以叛而召亡人华亥等华向入华氏居卢门以南里叛南里宋城内里门宋城旧鄘及桑林之门而守之华向等与宋分国而居之召吴楚以自救齐师宋师败吴师遂败华氏公子城以晋师至曹翰胡曹大夫防晋荀吴齐苑何忌卫公子朝救宋与华氏战于赭邱大败华氏楚防越帅师逆华氏诸国大夫遂出之华亥向宁华定华防华登皇奄伤省臧士平出奔楚　华向前年抗君背国结党而出今年因华防召之复入于宋南里以叛为人臣而悖乱搆祸若此所当诛灭而不赦今入宋而战败宋师既围之于内诸侯助之于外何患贼之不得也楚人释君而臣是助诸侯之戍怠于救患固请逸贼而宋又从之则皆罪也故诸国大夫救宋经皆不书圣人之意可见也想其时叛臣困守围内至急必行贿于诸国大夫不然何灭叛垂成而欲纵之也度诸大夫又虑楚援无功或致怒楚不肯尽力诛叛俾宋逸之失此之举乱臣贼子无忌惮矣】
　　秋七月壬午朔日有食之【左氏传七月壬午朔日有食之公问于梓愼曰是何物也祸福何为对曰二至二分日有食之不为灾日月之行分同道也二分日夜等故言同道至相过也二至长短极故言相过其他月则为灾阳不克也阴侵阳是阳不胜阴故常为水于是叔輙哭日食昭子叔孙婼曰子叔即輙将死非所哭也八月叔輙卒】
　　八月乙亥叔輙卒【见上文】
　　冬蔡侯朱出奔楚【左氏传费无极取货于东国朱之叔而谓蔡人曰朱不用命于楚君王将立东国若不先从王欲楚必围蔡蔡人惧出朱而立东国朱愬于楚　楚尝诱蔡侯般杀之又执世子有用之东国欲夺国赂楚权奸出朱而立朱奔诉于楚不克以权奸为之谋以阻之也然二子弃中国忘世雠其恶甚矣】
　　公如晋至河乃复【左氏传公如晋及河鼔叛晋晋克鼓在十五年鼔属鲜虞晋将伐鲜虞故辞公公如晋至河而复凡五详见昭二年】
　　二十有二年【辛巳】春齐侯【景】伐莒【左氏传齐北郭啓齐大夫帅师伐莒莒子将战苑羊牧之谏曰齐帅贱其求不多不如下之大国不可怒也弗听败齐师于夀余莒地齐侯伐莒莒子行成司马灶如莒涖盟莒子如齐涖盟于稷门齐地门也之外莒于是大恶其君为明年莒子来奔传襄陵许氏曰齐景矜忿贪欲不务反徳而亟伐人国以诎莒于稷门矜而自功恶能及逺哉】
　　宋华亥向宁华定自宋南里出奔楚【左氏传楚防越使告于宋曰寡君闻君有不令之臣为君忧寡君请受而戮之诸侯之戍谋曰若华氏知困而致死楚耻无功而疾战非吾利也不如出之以为楚功其亦无能为也已乃固请出之宋人从之己巳宋华亥向宁华定华防华登皇奄伤省臧士平出奔楚　华向叛逆之罪不可胜诛宋师围之必可之也诸大夫畏楚之救请纵之俾楚有功乱人得以逸宋洎诸国大夫俱可罪也】
　　大搜于昌闲【刘氏传何以书讥何讥尔大搜于昌闲公不与非礼也盖不得与尔襄陵许氏曰八年秋搜十一年夏搜以为书不时今此春搜时矣而书则凡昭公书搜主刺大夫咸强公失其政兵戎是务而礼防不兴上下相与以乐慆忧也文王之时人伦既正而后军旅以律朝廷既治而后田野即功是以诗歌庶类蕃殖搜田以时当鲁昭之季朝廷人伦逆乱极矣而惟搜田之是务是以屡书以刺之】
　　夏四月乙丑天王崩【左氏传王子朝宾起有宠于景王子朝景王之长庶子宾起子朝之王与宾孟即起说之欲立之刘献公之庶子伯蚠事单穆公献公刘挚伯蚠刘狄穆公单旗恶宾孟之为人也愿杀之又恶王子朝之言以为乱愿去之于朝有欲位之言故刘蚠恶之夏四月王田北山使公卿皆从将杀单子刘子王知单刘不欲立于朝故欲因田猎先杀之王有心疾乙丑崩于荣锜氏戊辰刘子挚卒无子单子立刘蚠五月庚辰见王见王猛盖太子寿之母弟遂攻宾起杀之盟羣王子于单氏王子猛次正故刘单立之惧诸王子或党子朝故盟之】
　　六月叔鞅如京师葬景王【叔鞅叔弓子三月而葬乱故速石氏曰鲁使防天王之葬者二叔孙得臣葬襄王与此叔鞅葬景王是也鲁公不亲徃而使大夫非正也】
　　王室乱【王室乱景王为之也景王太子夀早卒次立王猛又宠爱孽子子朝而欲立之不克而崩刘子单子奉子猛为王而子朝结党作乱书王室乱者言乱自内作犹若一家之乱也昔襄王子带之乱与此同何为不书曰成晋文之功也一定襄王而乱不复作也今子朝之乱而特书伤晋文不复见而无以治之也　不先书王室乱何以书后事也】
　　刘子单子以王猛居于皇【刘单奉子猛为王而子朝作乱故出居于皇以避之猛未逾年称王成猛之为王以猛为宜立也出而言居如成君也其言刘子单子以王猛者子朝乱猛位未定进退在二子也二子卿子爵皇周地河南巩县有黄亭　未逾年不可称天王称王系名乃王者在防之常称也】秋刘子单子以王猛入于王城【王城郏鄏今河南洛阳也即所谓成周也不言成周而言王城以未得国也再书以王者见刘单挟天子专国柄也其言入子朝难之也】
　　冬十月王子猛卒【左氏传十一月乙酉王子猛卒乙酉在十一月经书十月误虽未即位周人諡曰悼王不成防也释所以不书王崩己丑敬王即位猛母弟王子匄馆于子旅氏周大夫不崩不葬降成君也言猛所以别羣王子也时十月官籍谈荀跞以九州之戎即陆浑及四邑之师纳王十二月晋籍谈荀跞贾辛司马督帅师军于阴等处闰月晋箕遗乐征右行诡取前城及围郊其始皆内怀观望无救难之实也王室之乱若此天下卒无诸侯之助匹夫之救故虽有晋之师累至而春秋皆不书之也】
　　十有二月癸酉朔日有食之
　　二十有三年【壬午】春王正月叔孙婼如晋【案传邾人城翼还自离姑邾邑武城人塞其前道径鲁之武城断其后之木而弗殊弗絶之也邾师过乃推而蹷之推断木而蹷仆于地以絶邾师走路遂取邾师言易也获徐鉏邱弱茅地邾人愬于晋晋人来讨叔孙婼如晋谢取邾师之罪传言晋人来讨何其愬之急而讨之速而经不见盖鲁取邾师度邾必愬于晋故令叔孙徃聘以抒其事】
　　癸丑叔鞅卒　晋人执我行人叔孙婼【书晋人贬晋执使人取邾师非使人之罪言执我行人甚晋之罪也鲁取邾师邾愬于晋晋为盟主当问鲁之罪可也今执其行人岂其罪耶故书晋以人贬之也晋虽执叔孙问罪卒不能屈而归之安能使邾之心服而鲁之知惧也晋伯于是乎衰矣】晋人围郊【左氏传正月壬寅朔二师围郊王师晋师也郊子朝邑癸夘郊浔溃二邑子朝所据丁未晋师在平阴今河阴县王师在泽邑周地王使告闲子朝败故敬王使人告闲暇于晋庚戌还　吕氏曰当时王必以为无假晋师故使之闲晋师归而子朝之势复炽若因郊之溃遂取子朝不如后日之难也　胡氏曰既不书大夫之名氏又不称师而曰晋人防之也所谓以其事而防之也　张氏曰既不书晋师之纳王又不书郊溃而特书晋人围郊则晋之勤王不力纵贼不诛以贻后患之罪具见矣】
　　夏六月蔡侯东国卒于楚【东国假楚以计簒国今朝楚而卒于楚屈已事雠不二年身死于外亦可诛也东国卒昭侯申立】
　　秋七月莒子庚舆来奔【左氏传庚舆虐而好劒苟铸劒必试诸人国人患之又将叛齐乌存莒大夫率国人逐之乌存执殳道左庚舆过之遂出奔幸而免耳齐人立郊公为君而不仁防何而不亡其国庚舆入国不书书出奔恶之也郊公出入皆不书防之也】
