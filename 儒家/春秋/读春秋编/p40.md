<!-- { "loadSidebar": true } -->
　　戊辰呉败顿胡沈蔡陈许之师于鸡父【音甫楚地安丰县】胡子髠沈子逞灭获陈夏齧【左氏传吴人伐州来楚邑楚防越帅师及诸侯之师奔命救州来呉人御诸钟离子瑕卒楚令尹楚师熸音尖火灭为熸言军中无气势呉公子光曰诸侯从于楚者众而皆小国也畏楚而不获已是以来吾闻之曰作事威克其爱虽小必济胡沈之君防而狂陈大夫齧壮而顽顿与许蔡疾楚政楚令尹死其师熸帅贱多宠政令不壹七国同役而不同心帅贱而不能整无大威命楚可败也若分师先以犯胡沈与陈必先奔三国败诸侯之师乃摇心矣诸侯乖乱楚必大奔请先者去备薄威示之以不整以诱之后者敦陈整旅敦厚也呉子从之戊辰晦战于鸡父呉以罪人三千先犯胡沈与陈囚徒不习战以示不整三国争之呉为三军以系于后中军从王光帅右掩余吴寿梦子帅左呉之罪人或奔或止三国乱呉师击之三国败获沈胡之君及陈大夫舍胡沈之囚使奔许与蔡顿曰吾君死矣师噪而从之呉师三国奔楚师大奔　书其败不以国分而以君大夫为序书其死不以事同而以君臣为别皆取以辨上下定民志　书胡沈以自灭为文皆以其自取灭亡深恶之也　不书楚者吴知楚令尹亡将卑而六国心不一以谲计又以晦日忌战出其不意不待成列先诱三国战三国败而获其君诸侯奔而楚师亦奔故不书也　传初言防越帅师及诸侯之师救州来则楚师同在此也楚虽不防师而大奔亦败也不然防越何肯自獈而不归也经特以楚未尝与吴战故不书楚】
　　天王居于狄泉尹氏立王子朝【天王王猛之母弟敬王匄也既葬逾年臣子可以天王称之矣经直书之所以明天下之君也居狄泉以避子朝也狄泉今洛阳城内太仓西南池水也时在城外居此言未得京师也尹氏尹文公圉周世卿也不书爵不书名字曰尹氏讥世卿也书尹氏立王子朝犹曰尹氏所欲立也将欲王天下而尹氏以世卿擅国独欲立之则莫之与矣经既书天王居于狄泉继云尹氏立王子朝簒辞也其恶不待贬而自见矣】
　　八月乙未地震【地震凡五详见文公九年】
　　冬公如晋至河有疾乃复【公七如晋一见止四见拒而不得入今书有疾乃复公羊氏所谓杀耻也因有疾以杀畏晋之耻　公累如晋而累有见却之辱曽不知愧微弱之甚岂能自立哉宜乎见制权臣而卒于外也】
　　二十有四年【癸未】春王二月丙戌仲孙貜【俱防切】卒【孟僖子也】婼至自晋【公羊作叔孙舍胡氏从之　晋执婼而释之以归故书其至】
　　夏五月乙未朔日有食之　秋八月大雩【传旱也】
　　丁酉杞伯郁厘卒【公羊作郁厘】
　　冬呉灭巢【左氏传楚子为舟师以略呉疆行呉疆界将侵之沈尹戍曰此行也楚必亡邑不抚民而劳之吴不动而速之呉踵楚而疆场无备邑能无亡乎王及圉阳而还吴人踵楚而边人不备遂灭巢及钟离而还沈尹戍曰亡郢之始于此在矣王壹动而亡二姓之帅亡守巢钟离二大夫防如是而不及郢胡氏曰巢楚附庸实邑之也书呉入州来着陵楚之渐书呉入巢着入郢之渐四隣封境之守既不能制则封境震矣四境国都之守既不能保则国都危矣故沈尹戍以此为亡郢之始也】
　　葬杞平公
　　二十有五年【甲申】春叔孙婼如宋
　　夏叔诣防晋赵鞅宋乐大心卫北宫喜郑游吉曹人邾人滕人薛人小邾人于黄父【案左氏传郑子太叔见晋范献子献子曰若王室何对曰王室之不宁晋之耻也献子惧而与宣子图之乃征防于诸侯期以明年二十五年防于黄父谋王室也王室之乱今四载矣晋为方伯帅诸侯勤王平难特反掌耳乃命大夫出师围郊之后不出者又二年王子】
　　【朝之党日炽敬王出居狄泉有东王西王之分二十四年三月方使士景伯问周始絶子朝之使及六月郑子太叔至晋有言方议明年征防黄父又皆使大夫往养乱至数年而后定京洛交战喋血敬王出入靡定晋侯曽不以王室为忧愧乎厥祖文公矣果以大夫而定王国政在大夫权移于下实啓将来之祸未艾也黄父即黒壤晋地】
　　有鸜鹆来巢【公羊鸜作鹳　左氏传有鸜鹆来巢书所无也师已鲁大夫曰童谣有之鸜之鹆之公出辱之鸜鹆之羽公在外野云云公羊传记异也何异尔非中国之禽也宜穴又巢也何氏曰宜穴又巢权臣自下居上之微也其后卒为季氏所逐范氏曰鸜鹆不渡济非中国之禽故曰来　飞之类属阳得气之先鸜鹆不逾济今至鲁其征见矣书有以非所当有书来巢非所当巢物失其性而反其常异之大也季氏以臣抗君昭公出外是其应也】
　　秋七月上辛大雩季辛又雩【左氏传再雩旱甚也　鲁旱甚不闻省躬修政而从事祷祠之末一月而再雩渎神者数乌能消变也】
　　九月己亥公孙于齐次于阳州【鲁昭孱弱不能自立久矣一旦不忍一朝之忿谋于羣小欲去强悍之季氏何不思之甚也季氏擅权凡四世矣得众之久岂易图之昔宣公末年归父欲张公室而未能岂区区稠父所能去之哉宜乎见逐于外也书孙于齐不言奔讳之也次止也次于阳州待齐命也阳州齐鲁境上地】
　　齐侯唁公于野井【左氏传齐侯将唁公于平阴平阴齐地在济北今东平府平阴县公先至于野井济南府禹城县东野井亭齐侯曰寡人之罪也使有司待于平阴为近故也杜氏注齐侯唁公公不敢逺劳故逆之往至野井唁慰安之也生事曰唁死事曰吊昭公不量力欲攻季氏不克为季氏廹胁而出往齐求援欲假齐之力伐季氏齐侯逺唁礼与辞虽足观特末耳而卒无为公讨强臣复国之实意岂非阴与季氏乎经书唁公实贬齐侯也】
　　冬十月戊辰叔孙婼卒【叔孙昭子鲁之良大夫也昭公孙于齐昭子自阚归见季孙谋纳公季孙许之而异志昭子愤其见欺祈死于宗戊辰卒杜氏曰耻为平子所欺因祈而自杀】
　　十有一月己亥宋公佐卒于曲棘【左氏传宋元公将为公故如晋己亥卒于曲棘公羊传曲棘者何宋之邑诸侯卒其封内不地此何以地忧内也时宋公闻昭公见逐欲忧纳之至曲棘而卒故录之杜氏注陈留外黄县城中有曲棘里外黄城在开封雍邱县胡氏传宋元季孙意如之外舅元公夫人曹氏生女妻意如不此之顾而欲纳公是以正伦恤患为心而不恤其私亲者也其贤于当时诸侯逺矣故卒于封内而特书其地以别之也】
　　十有二月齐侯取郓【郓季氏邑鲁之所有齐侯取以处公也外取邑不书此何以书为公取之也外取邑称人齐独称侯者以齐有方伯讨不登畔人之意所以异之也惜乎齐侯不能以义讨季氏使公得复国而徒假之以力取边邑以居之非正也故书取焉取易辞也鲁昭不能取而齐能取之以此见昭之微弱不能自有其国而他人是望可哀也已】
　　二十有六年【乙酉】春王正月葬宋元公【杜氏注三月而葬速】
　　三月公至自齐居于郓【公孙于齐次于阳州阳州齐鲁境上齐侯来见之亦可以言至自齐也今居郓则入鲁境其书至宜也犹在外故书地见为季氏所拒而不得入国也凡公行反而告庙则书至在外虽不告而书至所以存公也胡氏谓书居于郓者存一国之防也诸侯之于封国四境之内莫非其土非大夫所得专也　齐侯逺唁昭公尽其辞礼而实有拒之之意取郓以居之使之于鲁境仅得有所处而其实阴与季氏使之得以恣其专齐侯无急义救患之心洞见矣经止书实事而义见于言外季氏之罪自可知也】
　　夏公围成【成孟氏邑也孟氏得民久矣公假齐师之力围之者成不服而拒守也见国内知有季氏而不知有昭公也】
　　秋公防齐侯莒子邾子杞伯盟于鄟陵【鄟音专又音团左氏传谋纳公也　此参盟也自齐桓以来未之有也于是再见其再见何晋不复主盟矣晋不复主盟而后齐专盟矣】公至自防居于郓【公围成而鄟陵之防至书居于郓明不得成也率谋纳公已而不果纳公复居于郓】
　　九月庚申楚子居卒【平王卒子昭王轸立】
　　冬十月天王入于成周尹氏召伯毛伯以王子朝奔楚【案传晋师克巩召伯盈逐王子朝天王入于成周盈本党子朝知其不成更逐之而逆敬王子朝及召氏之族毛伯得尹氏固南宫嚚奉周之典籍以奔楚定五年王人杀子朝于楚　成周今在洛阳城东三十余里故城即周公所营下都也王城今河南城武王定鼎于郏鄏至成王在丰使召伯先相宅卜涧水东瀍水西而营洛邑是为王城子朝作乱居王城今虽奔楚尚有余党敬王畏之徙都成周　经不言归而言入以着即位于外也乱之萌也皆景王宠庶孽以搆祸其危甚矣乱至数年而后定圣笔特书于鲁史以垂世戒也】二十有七年【丙戌】春公如齐【自郓行也】公至自齐居于郓【左氏传言在外也公在外邑故书地】
　　夏四月吴弑其君僚【左氏传吴子欲因楚防而伐之使公子掩余公子烛庸帅师围潜楚邑使延州来季子聘于上国楚莠尹然工尹麇音君帅师救潜吴师不能退吴公子光曰此时也弗可失也告鱄设诸曰我王嗣也吾欲求之夏四月光伏甲于堀室而享王鱄谗诸寘劒于鱼中以进抽劒刺王铍交于胷遂弑王呉公子掩余奔徐公子烛庸奔钟吾皆僚母弟呉子夀梦四子长诸樊次余祭次夷末次季札光诸樊之子僚夷末之子诸樊兄弟以次相及必欲致国季子而季子终不受则宜归之光不当立僚也故春秋不书光弑僚而称国以弑者罪当时秉政之大臣也大臣置君使内外物议厌服庶防国本定而不摇若出于私意立非其正未必不贻祸将来也经之称国以弑其旨微矣】
　　楚杀其大夫郤宛【案传称郤宛直而和国人说之令尹子常贿而信谗宛为费无极所恶谗之于子常设诡计陷之而宛不察甲兵岂宴享赠遗之物无极俾陈之以与子常无异戏儿童而宛特信之何蔽之甚也宜其蹈杀身之祸是时楚平昬虐囊瓦贪残以无罪而杀楚之良俾谗谮得以肆其毒故称国以杀罪累上也】
　　秋晋士鞅宋乐祁犁卫北宫喜曹人邾人滕人防于扈【案传防于扈令戍周且谋纳公也宋乐祁犁卫北宫喜皆利纳公固请之士鞅取货于季孙拒之曰二子皆图国者也而纳鲁君请从二子围鲁无成死之二子惧皆辞乃辞小国而以难复　季孙逐君众所疾恶范鞅贪而志赂反道季氏之善使少知义肯如是乎其人不足取也然经无贬辞以有戍周之善故序而不略也文十五年诸侯伐齐齐赂晋不克还经于是略而不序　扈京兆府鄠县扈郷】
　　冬十月曹伯午卒【悼公卒弟声公野立】
　　邾快来奔【快邾大夫不氏略之也邾之臣来奔者书之邾与鲁隣国而聚其逋逃经悉书之以示讥也】
　　公如齐【自郓行】　公至自齐居于郓
　　二十有八年【丁亥】春王三月葬曹悼公【六月而葬缓】
　　公如晋次于干侯【干侯在魏郡晋境内邑　公如晋求援次于干侯以待命晋不答焉此明年所以复居于郓也公连年如齐而不见礼今又如晋而不得入其穷辱若此齐甥舅之国而晋又盟主皆与季氏而不见恤中国之伯政衰矣公至晋子家子诸次竟以待命而公弗听晋人诸复于境而后逆公已在外有一子家而不用其言则公之自任以取辱宜矣】
　　夏四月丙戌郑伯宁卒【定公卒献公虿立】
　　六月葬郑定公【三月而葬速】
　　秋七月癸已滕子宁卒【悼公卒顷公结立】
　　冬葬滕悼公
