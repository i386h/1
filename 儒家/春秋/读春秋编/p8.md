<!-- { "loadSidebar": true } -->
　　秋纪季以酅【音携】入于齐【纪季纪侯之弟酅纪之邑也杜氏注在齐国东安平县入于齐以酅事齐也齐欲灭纪己迁其三邑纪侯力不能抗欲去其国故使纪季以酅入齐请后五庙是时王政不行诸侯以强陵弱纪侯以道事齐恐不得免不忍鬬其民以邑入齐谋存宗祀亦不得已而为之也故春秋不书季之名不书出奔于季无讥焉然书入者难辞也入者内不受也齐受人之邑灭人之国于义不可受也】冬公次于滑【滑乎八切公谷作即　杜氏注滑郑地在陈留襄邑县西北　左氏传将防郑伯谋纪故也郑伯辞以难凡师一宿为舍再宿为信过信为次谷梁传次止也有畏也欲救纪而不能也　此书次之始也纪小齐大纪为齐廹以鲁姻亲之故必求援于鲁公为往郑与谋而郑辞之公畏齐而不敢救坐视其亡而已次于滑谓其翺翔三宿而去竟何为耶书以讥之也】
　　四年【辛卯】春王二月夫人姜氏享齐侯于祝丘【享公谷作飨　享者两君相见之盛礼岂妇人所宜行二年冬禚之防出于齐侯禚齐地故也今祝邱鲁地盖夫人期齐侯以享之也齐侯逺而至此纵淫乐以燕享曽无忌惮视鲁无人也鲁庄听其母陥于大恶而不悛何涂其耳目茅塞其心而不媿于人乎春秋直书其事见鲁之臣子皆无足道者所以着夫人齐侯之罪而贬庄公也】三月纪伯姬卒【伯姬鲁女而归于纪隐二年裂繻所逆者谷梁传外夫人不卒此言卒何也吾女也适诸侯则尊同以吾为之变卒之也内女不必皆书此为纪侯去国齐侯葬伯姬起】
　　夏齐侯陈侯郑伯遇于垂【齐襄公陈厉公郑伯突也苏子由谓郑伯为子仪非也郑伯实厉公终始能君故不没其实非与之也春秋于世子忽犹不书爵况子仪之微者乎　三国之防不以礼若邂逅相遇然此出齐侯之意也齐迁纪三邑纪危惧而使纪季以酅邑入齐伯姬已卒于是齐侯约陈郑遇于垂廹之使畏俾纪侯疑为师期而出奔也】
　　纪侯大去其国【纪为齐所廹未尝不谋保其国或防盟或防战来朝于鲁结防于周其用心至矣其如鲁虽亲不能为之援周虽尊不能为之保齐襄吞噬之志未已既迁纪之三邑纪侯又使其季以邑入齐为附庸以存宗祀而齐侯方且遇陈郑以谋于垂纪侯知其力不能抗又不能下齐故大去其国以避齐难大去者离其民社之守而不反之辞也圣人以其无所失道廹于强暴不争而去异乎失地之君而不名特书大去而不曰出奔亦闵寡弱抑强大之意也】
　　六月乙丑齐侯葬纪伯姬【圣笔书齐侯葬纪伯姬盖有深意纪国之夫人何为齐侯葬之见齐廹纪纪侯去国夫人在殡而不及葬齐侯取其国遂窃哀死之名而葬之特书之正所以贬之也伯姬鲁女也齐侯葬之示亲于鲁而恩之将以释怨也吁杀人之父而哀其属并人之国而葬其妻义安在也先儒所谓豺狼之行而为妇人之仁加刅于人而以手抚之也】
　　秋七月　冬公及齐人狩于禚【禚公谷作郜　冬而狩此亦不改夏时之明证也以为周改夏时则秋也秋未获可狩乎谷梁传齐人齐侯也其曰人何也卑公之敌所以卑公也何为卑公也不复雠则怨不释刺释怨也公羊传公曷为与微者狩齐侯也齐侯则其称人何讳与雠狩也前此者有事矣后此者有事矣则曷为独于此焉讥于雠者将壹讥而已故择其重者而讥焉莫重乎其与雠狩也于雠则曷为将壹讥而已雠者无时焉可与通通则为大讥不可胜讥故将壹讥而已其余从同同】
　　五年【壬辰】春王正月　夏夫人姜氏如齐师【杜氏曰书奸王氏曰言齐师则齐侯在焉　用军行师之地岂妇人所宜往况师之次舎亦无定止姜氏迹而如之曽无羞恶之心荡然莫之制矣此齐诗有载驱之刺也】
　　秋郳犂来来朝【郳公羊作倪犂公谷作黎　杜氏注附庸国也东海昌虑县东北有郳城犂来名其后数从齐桓以尊周室王命以为小邾子】
　　冬公防齐人宋人陈人蔡人伐衞【桓十六年衞侯朔奔齐书其名以得罪于王絶之今诸侯伐卫将纳朔是党有罪抗王命故皆贬而人之谷梁传是齐侯宋公也其曰人何也人诸侯所以人公也其人公何也逆天王之命也程氏曰贬诸侯则鲁在其中矣】
　　六年【癸巳】春王正月王人子突救衞【书救始此凡二十三王人子突救衞将以拒朔而诸侯连兵乃欲纳朔子突以王命至而五国之师抗之卒不能救朔入而放黔牟杀左右二公子自是而后王命不行于天下　五国犯义而强欲纳朔者无他以赂故也当时诸侯蔑视三纲惟知有利不知有义此春秋所以作也刘氏曰由子突见一正焉故春秋善救衞王人虽微亦字而贵之也】
　　夏六月衞侯朔入衞【朔搆兄簒立卫人恶之天讨加之诸侯强欲纳之拒王命甘心罪同于逆何耶盖嗜朔之赂也公羊传朔何以名絶曷为絶之犯命也其言入何簒辞也称入者内不受而强入也】秋公至自伐衞【此与桓十六年公至自伐郑之意同亦志其伐衞之罪也去冬伐今秋归逆命纳簒故书自伐至讥之也谷梁所谓见公恶事之成也】
　　螟【纪灾也】
　　冬齐人来归衞俘【三传皆以为卫宝胡氏曰案商书称遂伐三朡俘厥宝玉则俘者正文也宝者释辞也　左氏传齐人来归卫宝文姜请之也杜氏注公亲与齐伐卫事毕而还文姜淫于齐侯求其所获珍宝使以归鲁欲说鲁以谢慙　文姜如齐师宣淫以求赂于齐侯为辞以自觧齐侯以文姜请而归之卫俘卫朔所赂诸侯之货宝朔奔齐齐首恶主之入国故主受卫之赂而分于党恶之国胡氏曰齐归衞寳春秋书之结正诸侯之罪也夫朔搆兄簒立逆王命齐侯何强欲入之盖朔以货赂动其心故果于为恶而不顾反视朔为竒货以鼓动诸国正所谓元恶大憝圣笔特书不隐鲁受衞俘交诛之也】
　　七年【甲午】春夫人姜氏防齐侯于防【杜氏注防鲁地逺至鲁地齐侯之志也师氏曰凡夫人与齐侯防享一一书之而不遗所以着其已甚也　去冬齐归衞寳以恱文姜至春即期而自逺来防曽无忌惮庄公立七年矣既长非防何不以为丑而思所以制之哉】
　　夏四月辛卯夜恒星不见夜中星陨如雨【夜谷梁作昔陨公羊作霣左氏传恒星不见夜明也杜氏注恒常也谓常见之星辛夘四月五日月光尚微盖时无云日光不以昬没】
　　【谷梁传恒星经星也　经常也谓常列宿夜中夜半陨落也如雨众多不可为数也　星精也物之精气浮于上而成象夜忽不见精气衰黯无光采冝乎至夜中而陨落如雨之多也此天象之变也证之于人列星诸侯之象不见者诸侯昬蒙而弃礼义法度也陨者象诸侯陨坠失其所也襄陵许氏曰王运将终而覇统方起之祥也胡氏曰汉成帝永始中亦星陨而五侯擅权贼莽居摄天之示人显矣】
　　秋大水【谷梁传髙下有水灾曰大水髙邮孙氏曰大者非常之辞而为灾故书也】
　　无麦苗【眉山家氏曰传者谓周七月为夏五月故以无麦苗为灾非也中原之地种麦最早故月令七月劝种麦今曰无或失时是嵗以大水之故种麦失时故田无麦苗非谓已熟之麦而言也此春秋灾变合于夏时者也　愚谓秋既大水麦不可种秋苖亦漂荡故无麦苖以纪灾也】
　　冬夫人姜氏防齐侯于谷【杜氏注谷齐地济北谷城县今属郓州东阿县　初夫人与齐侯防于泺稔此大祸及孙于齐复归连年防于禚享于祝邱如齐师今又一嵗而再防春秋直书不为鲁讳皆详书于防以贬其恶明年豕啼之变其祸淫之报乎】
　　八年【乙未】春王正月师次于郎以俟陈【宣】人蔡【哀】人【次止也郎鲁境上邑杜氏注期共伐郕陈蔡不至故驻师于郎以待之　公妄兴师无名久次于外期防不至书次书俟以贬之也陈蔡失期故皆人之】
　　甲午治兵【师久次于外俟与国不至训齐其众也胡氏曰其志非善之也讥黩武也】
　　夏师及齐师围郕郕降于齐师【期三国不至师及齐师围郕而郕已降于齐鲁师之出亲仇雠伐同姓劳民力与国不信伐国不服春秋特书以贬之也】
　　秋师还【歴三时之久全师无功而还也左传庆父请伐齐庄公不可是公亲将也然其次其及其还皆不称公何耶妄加兵于同姓暴露既久劳民毒众甚矣故略之而不欲言也】
　　冬十有一月癸未齐无知弑其君诸儿【齐侯使连称去声管至父戌葵丘时而往曰及爪而代期音基戌公问不至请代弗许故谋作乱僖公之母弟夷仲年生公孙无知有宠于僖公衣服礼秩如适襄公绌之二人谓连管因之以作乱冬十二月齐侯田于贝丘反徒人费遇贼于门伏公而出鬬死于门中石之纷如死于阶下遂入杀孟阳于牀曰非君也不类见公之足于户下遂弑之而立无知齐襄之弑其祸本于僖公宠其弟夷仲年之子无知襄公之肆行不道滛恣无度连年征伐无不如志恶积】
　　【贯盈一旦萧墙之变戕身贼手春秋特书以示戒也】
　　九年【丙申】春齐人杀无知【左氏传初无知虐于雍廪齐大夫春雍廪杀无知刘氏曰雍廪杀之则其称人以杀之何讨贼之辞也盖弑君之贼人人所得讨也无知虽立而齐人不以为君故不称爵位仍去族罪在所当诛也】
　　公及大夫盟于蔇【蔇其器切公谷作暨　杜氏注蔇鲁地琅邪缯县有蔇亭今沂州承县公与其大夫盟欲纳子纠也是时齐乱无君故大夫得敌公大夫必齐卿之任事者特表异之故不名及者内为志也公忘父之怨而为立嗣继絶施徳于仇雠大义灭矣】
　　夏公伐齐纳纠齐小白入于齐【左氏传初齐襄公立无常鲍叔牙曰君使民慢乱将作矣奉公子小白出奔莒乱作管夷吾召忽奉公子纠来奔桓公自莒先入杜氏注二公子各有党故虽盟而迎子纠当须伐乃得入又出在小白之后　小白与纠皆以僖公庶子出奔而纠弟也春秋书纠不书子明纠不当立以小白繋齐明小白冝者齐也然称入者难辞也以无王命也庄公忘父之雠纳纠又所奉者不正春秋特书之以罪之也】
　　秋七月丁酉葬齐襄公【齐人已杀无知可葬矣】
　　八月庚申及齐师战于干【音干】时我师败绩【左氏传秋师及齐师战于干时我师败绩公丧我路传乗乗他车而归秦子梁子公之御及戎右也以公旗辟于下道是以皆止杜氏注小白既定而公犹不退师歴时而战战遂大败不称公战公败讳之干时齐地时水在乐安界岐流旱则竭涸故曰干时陆氏繤例赵子曰内败不书此书者纳雠丧师以恶内也　言及者出鲁意也庄公欲纳子纠而不克忿而与齐战战而大败惜乎此举不为复雠而战复雠则虽败亦荣矣故春秋恶其忘雠纳不正以取败故没公以重贬之也】
　　九月齐人取子纠杀之【左氏传鲍叔帅师来言曰子纠亲也请君讨之管召雠也请受而甘心焉乃杀子纠于生窦生窦鲁地鲁为齐杀之召忽死之管仲请囚鲍叔受之归言于公而以为相　取者非所当取也杀弟当目君而罪齐人何也始庄公与齐大夫欲立纠大夫谋不审于初而盟之已可罪及小白得国不念同气而从议亲之辟贷其争立之罪而必杀之故春秋首书齐人加子于纠又书取书杀并罪其君臣也纠已越在他国齐私一国为己有以为絶祸根乱本忍加刅于同气不仁亦甚矣】
