<!-- { "loadSidebar": true } -->
　　冬十有一月己酉楚子麇卒【麇公谷作卷　左氏传冬楚公子围将聘于郑伍举为介未出竟闻王有疾而还伍举遂聘十一月己酉公子围至入问王疾缢而弑之遂杀其二子幕及平夏葬王于郏谓之郏敖使赴于郑伍举问应为后之辞焉对曰寡大夫围伍举更之曰共王之子围为长　楚公子围弑其君麇而立乃以疾赴诸侯经不破其伪何耶是时晋伯衰而楚最强中国诸侯力所不能讨故圣笔包显防之义因之而不革也楚使使如晋求致诸侯复请昬晋皆许之于是大防十二国于申虽内外混淆而中国之列侯居过半矣向戍子产之良咸献防礼焉遂用齐桓防召陵之礼中国愈弱诸侯皆从于楚矣圣师感世变之若此倘革而正之恐天下后世以楚麇之弑而伯主不问诸侯不讨反从之以主盟防则其弑君等土苴耳故因其伪赴而不正其弑逆之辠为中国讳也】
　　楚公子此出奔晋【左氏传公子围弑楚子右尹子干即公子比出奔晋宫廐尹子晳出奔郑即黒肱也苏氏曰君弑畏偪而出】
　　二年【辛酉】春晋侯使韩起来聘【左氏传晋侯使韩宣子来聘且告为政而来见起代赵武为政而来见鲁礼也观书于大史氏见易象与鲁春秋曰周礼尽在鲁矣曰吾乃今知周公之徳与周之所以王也】
　　夏叔弓如晋【左氏传报宣子也】
　　秋郑杀其大夫公孙黑【案传驷黒伐良霄而逐之君弗诛也又与游楚争娶于徐吾氏徐吾氏归楚黒怒欲杀之楚知之逐之以戈伤君放楚于呉而盟诸大夫黑于是自以为卿又将作乱欲去游氏疾作而不果子产使吏数之曰尔有乱心无厌专伐伯有而辠一也兄弟争室而辠二也薰隧之盟女矫君位而辠三也不速死大刑将至七月壬寅缢尸诸周氏之衢加木焉　称国以杀大夫罪累上也恶郑伯不讨有辠以放乎乱也黑富而怙强郑人畏之故日肆其恶子产因其疾也数其辠而杀之然亦幸而胜之耳】冬公如晋至河乃复　季孙宿如晋【左氏传晋少姜卒公如晋及河晋侯使士文伯来辞曰非伉俪也请君无辱公还季孙宿遂致服焉致少姜之禭服　公之如晋非礼也非礼而徃至于见拒然后归孰若始遣季孙宿行哉　公如晋至河乃复者六唯二十三年书有疾明有疾而反余皆讥公数如晋见拒不能以礼自重大取困辱也】
　　三年【壬戌】春王正月丁未滕子原【公羊作泉】卒【成公卒悼公宁立】夏叔弓如滕　五月葬滕成公【滕小国使叔弓防葬甚矣】
　　秋小邾子来朝【左氏传小邾穆公来朝季武子欲卑之穆叔曰不可曹滕二邾实不忘我好敬以逆之犹惧其贰又卑一睦焉逆羣好也其如旧而加敬焉季孙从之】
　　八月大雩【左氏传旱也大雩凡三说见桓五年】
　　冬大雨雹
　　北燕伯款出奔齐【左氏传燕简公多嬖宠欲去诸大夫而立其宠人冬燕大夫比相亲比以杀公之外嬖公惧奔齐书曰北燕伯款出奔齐罪之也以自奔书者以其不能君而为臣所胁而出也不书臣之所逐不以臣而逐君也】
　　四年【癸亥】春王正月大雨雹【自冬甫春大雨雹者二阴阳乖戾之气也左氏载申丰之对归咎于不藏氷天人之理未必在于此丰季氏之党佞人也不肯端言其故盖阴侵阳不入则为雹是时春已三阳阴犹盛而干阳其应为三家专政无君之兆故洊有此灾异昭公曽不知惧而思其政之阙失宜乎出亡在外也】
　　夏楚子蔡侯陈侯郑伯许男徐子滕子顿子胡子沈子小邾子宋世子佐淮夷防于申【胡汝阴县西北有胡城淮夷淮浦之夷也申姜姓国南阳宛县　诸侯自夷仪之防晋受齐赂不讨崔杼以成齐乱而晋失其政矣宋之盟则政在大夫晋楚始同主夏盟自此诸侯不出者防十年中国无伯矣楚公子围弑郏敖自立使于晋求合诸侯晋许之于是诸侯大防于申而楚主之不殊防淮夷楚固同类在防之诸侯靡然从之天下防何不折而入楚乎周自东迁天子受制于诸侯鲁文以来诸侯受制于大夫此年申之防中国受制于蛮荆尚有鲁卫曹邾不至厥后晋君少安不在诸侯而政日以衰故楚得以逞其欲而无忌惮矣经书楚子于诸侯之上正以病中国之无人也】楚人执徐子【左氏传徐子吴出也以为贰焉故执诸申楚子以疑罪执诸侯故书人以讥之】秋七月楚子蔡侯陈侯许男顿子胡子沈子淮夷伐吴执齐庆封杀之【左氏传秋七月楚子以诸侯伐呉宋太子郑伯先归宋华费遂郑大夫从从楚伐吴使屈申围朱方呉邑齐庆封所封申屈荡之子八月甲申克之执齐庆封而尽灭其族将戮庆封椒举曰臣闻无瑕者可以戮人庆封唯逆命是以在此其肯从于戮乎播于诸侯焉用之王弗听负之斧钺以徇于诸侯曰无或如齐庆封弑其君弱其孤以盟其大夫庆封曰无或如楚共王之庶子围弑其君兄之子麇而代之以盟诸侯王使速杀之谷梁传庆封其齐氏何也为齐讨也庆封弑其君而不以弑君之罪罪之者庆封不为灵王服也不与楚讨也春秋之义用贵治贱用贤治不肖不以乱治乱也孔子曰懐恶而讨虽死不服　不曰楚子防诸侯伐呉不与楚人主中国也执徐子楚意也不以诸侯共执为文而曰楚人执徐子所以甚楚子也呉之伐执齐庆封者亦楚意也不曰楚执之而以诸侯共执为文不与楚子之讨庆封也楚非为齐诛故不系以讨贼之辞也】
　　遂灭赖【赖公谷作厉　赖国今蔡州襃信县有赖亭左氏传遂以诸侯灭赖迁頼于鄢楚子欲迁许于赖使鬬韦龟及公子弃疾城之而还谷梁曰遂继事也许氏曰恶其因义而为利以恶终也　既伐吴执齐庆封杀之今又灭頼楚人之暴甚矣】
　　九月取鄫【左氏传取鄫言易也　襄六年莒人灭鄫此言取鄫者盖莒灭鄫以为附庸今鲁乗莒乱取之尔】
　　冬十有二月乙夘叔孙豹卒【案传初穆子辟侨如之难成十六年及庚宗鲁地遇妇人使私为食而宿焉适齐娶于国氏生孟丙仲壬梦天压已弗胜顾而见人黒而上偻深目而豭喙号之曰牛助予乃胜之及兄宣伯奔齐鲁召穆子归襄二年庚宗妇人献以雉问其姓女生曰姓谓子也曰余子长矣召而见之则所梦也号之曰牛使为竖小臣也有宠长使为政公孙明与叔孙相知于齐归未逆国姜公孙明取之故怒其子长而后使迎之田于邱莸遇疾竖牛欲乱其室谗杀孟逐仲疾急召仲牛许而不召豹饥渇牛不与食十二月癸丑叔孙不食乙夘卒牛立昭子豹庶子婼而相之五年仲至竖牛攻杀之昭子曰竖牛祸叔孙氏杀嫡立庶必速杀之竖牛惧奔齐孟仲之子杀诸塞闗之外报父仇也　穆子才智士也少避难偶非其类遂有孽子以符所梦故宠之卒为谗杀二嫡其身亦馁而死盖由犯礼不慎其始卒迷于爱以致大祸叔孙不征于理而征于梦果可恃乎昭子不以竖牛立已为劳亟发其罪遄遇其报天也昭子之识见亦逺矣】五年【甲子】春王正月舍中军【鲁本二军襄十一年作三军三分公室各有其一季氏尽征之叔孙臣其子弟孟氏取其半及其舍之四分公室季氏择二二子各一皆尽征之以贡于公皆季氏之私意卑公室也经书作书舍志其罪也详见襄十一年】
　　楚杀其大夫屈申【楚仇吴而疑屈申贰于吴也而杀之故称国以杀大夫罪累上也】公如晋【左氏传公如晋自郊劳至于赠贿无失礼晋侯谓女音汝叔齐曰鲁侯不亦善于礼乎对曰是仪也不可谓礼礼所以守其国行其政令无失其民者也今政令在家大夫家不能取也有子家覊庄公孙懿伯也其人贤弗能用也奸大国之盟陵虐小国取郓利人之难取鄫不知其私公室四分民食于他他谓三家思莫在公不图其终为国君难将及身不恤其所不忧其所底止礼之本末将于此乎在而屑屑焉习仪以亟言善于礼不亦逺乎　公二年尝如晋为晋所辞至河而复今又复徃公之卑弱见侮而不知耻可知矣】夏莒牟夷以牟娄及防兹来奔【左氏传莒牟夷以牟娄及防兹来奔牟娄及防与兹莒三邑牟夷非卿而书尊地也窃地之罪重故不得不录其人杜氏注城阳平昌县西南有防亭姑幕县东北有玆亭地谱密州安邱县有平昌故城莒县有姑幕故城　鲁之于莒邻国也元年取郓六年取鄫今又受牟夷以牟娄防兹三邑来奔贪利而不顾义甚矣不五年而取其五邑欲尽其地矣经屡书之以恶内也时公如晋未返而辄受莒叛人三邑恶季氏之专也胡氏曰经于三叛人襄十一年邾庶其五年莒牟夷二十一年邾黒肱虽贱特书其名以惩不义惧淫人为后戒也】
　　秋七月公至自晋【左氏传莒人愬于晋晋侯欲止公范献子范鞅曰不可人朝而执之诱也讨不以师而诱以成之惰也为盟主而犯此二者无乃不可乎请归之间而以师讨焉间音闲乃归公七月公至自晋】
　　戊辰叔弓帅师败莒师于蚡【音粉】泉【左氏传莒人来讨不设备戊辰叔弓败诸蚡泉莒未阵也蚡泉杜氏注鲁地鲁东境之地张氏曰晋人方欲止公以鲁受牟夷败莒人大夫之专不顾霸讨君辱比书而辠大夫之专可见矣】
　　秦伯卒【左氏传秦后子复归于秦秦景公卒故也秦鍼奔晋至是归秦景公卒哀公立】
　　冬楚子蔡侯陈侯许男顿子沈子徐人越人伐吴【左氏传四年冬呉伐楚入棘栎麻楚三邑以报朱方之役五年冬楚子以诸侯及东夷伐吴以报棘栎麻之役吴早设备楚无功而还　越始见经姒姓夏后少康之庶子封于越其先也越国防稽山阴县　经于楚不遽进之越初见即书人以其为中国患浅与楚暴不同也】
　　六年【乙丑】春王正月杞伯益姑卒【杞文公卒平公立】
　　葬秦景公　夏季孙宿如晋【左氏传拜莒田也】
　　葬杞文公　宋华合比出奔卫【左氏传宋寺人栁有宠大子佐恶之华合比曰我杀之栁闻之乃坎用牲埋书而告公曰合比将纳亡人之族既盟于北郭矣使视之有焉遂逐华合比合比奔卫襄陵许氏曰经书宋公杀其世子痤宋华合比出奔卫皆着寺人谗慝败国以为世戒而秦汉以来庸君衰季溺心嬖习逺去忠良乱亡相属若出一轨春秋恶可一日而不开明哉】
　　秋九月大雩【旱也】楚防罢帅师伐呉【左氏传徐仪楚聘于楚楚子执之逃归惧其叛也使防泄伐徐吴人救之令尹子荡子荡即防罢帅师伐吴师于豫章而次于干谿干谿在谯国城父县南楚东竟吴人败其师于房钟吴地获宫廐尹弃疾弃疾鬬韦龟之父非公子弃疾也子荡归罪于防泄而杀之襄陵许氏曰败楚师者非防泄也而泄伏其诛故书防罢伐吴以正之楚再不竞于吴乃弭兵锋有事陈蔡至复伐徐而国乱矣吴盖自是休兵息民国始寖强】
　　冬叔弓如楚【襄陵许氏曰四年公不防申既而震楚兵威将朝楚而未能故以叔弓先聘明年而躬继之也】
　　齐侯伐北燕【左氏传齐侯如晋请伐北燕晋侯许之十二月齐侯遂伐北燕将纳简公即北燕伯三年出奔齐今将纳之晏子曰不入燕有君矣民不贰吾君贿左右謟谀作大事不以信未尝可也七年正月癸巳齐侯次于虢燕竟燕人行成曰敝邑知罪敢不听命先君之敝器请以谢罪公孙晳曰受服而退俟衅而动可也二月戊午盟于濡上燕人归燕姬赂以瑶罋玉椟斚耳玉爵不克而还】
　　七年【丙寅】春王正月暨齐平【谷梁传平者成也暨者不得已也以外及内曰暨尔雅曰暨及也孙氏曰齐来求平不得已而许之故曰暨且明非鲁志也　齐强鲁弱以鲁防吴附楚也故来求平】三月公如楚【左氏传楚子成章华之台愿与诸侯落之大宰防啓疆来召公三月公如楚　鲁昭本欲如楚虽无防啓疆之召亦徃也去夏而从楚经特书以贬之也】
