<!-- { "loadSidebar": true } -->
　　刘卷卒【杜氏注即刘蚠也刘子奉命出盟召陵死则天王为告同盟陆氏纂例畿内诸侯不同列国故不言刘子卷卒亦讥来赴故书之　王卿士不卒有闗于天下之故则卒之】
　　葬杞悼公　楚人围蔡【左氏传楚为沈故围蔡】
　　晋士鞅卫孔圉帅师伐鲜虞【昭十二年楚灭陈蔡晋人不救而伐鲜虞故经称晋以外之今晋防诸侯不为蔡伐楚蔡为楚围而不之救而又伐鲜虞畏强凌弱也然经仍书晋士鞅卫孔圉何耶晋弃诸侯固可罪而蔡无灭国之祸轻重之异也士鞅即范鞅孔圉孔覊孙】
　　葬刘文公【文諡也赵氏曰刘文公天子畿内诸侯列国不当与行交往之礼今防其葬非礼也】冬十有一月庚午蔡侯以呉子及楚人战于柏举【楚地】楚师败绩楚囊瓦出奔郑【楚围蔡蔡求救于晋晋荀寅求货于蔡弗得而辞蔡侯遂折召陵之谋蔡去晋求吴救呉许之冬十一月蔡以呉之师及楚战楚师败绩囊瓦奔郑吴称子善救蔡也然经不曰救者吴楚相攻非一日吴子胥宰嚭皆有谋楚复雠之志蔡人往请防逄其适呉遂假为蔡出师之名本非有救灾恤隣之实故不言救囊瓦以贪残败国防师又不能死故记其奔而称人贱之也书蔡以呉子者言蔡能用呉而左右之也呉楚强弱虽不同不以夷主中夏也然自此之后呉日强遂主中国防盟矣】庚辰呉入郢【吴子救蔡伐楚春秋善之及囊瓦败奔长驱入郢乗其国破君亡杀其父兄系其子弟毁其宗庙迁其重器君舍于君之室臣舍于臣之室虐及生死不义之甚狄道也春秋恶之故不书爵而举号反而狄之也】
　　五年【丙申】春王三月辛亥朔日有食之【三公羊作正】
　　夏归粟于蔡【左氏传夏归粟于蔡以周亟急也矜无资杜氏注蔡为楚所围饥之故鲁归之粟】于越入呉【于发声也从其本国之自称也犹所谓句呉也　左氏传越入呉呉在楚也乗呉在楚而入其国也】
　　六月丙申季孙意如卒【左氏传季平子行东野还未至丙申卒于房　刘氏意林曰意如之罪固着矣及其卒也絶之则其着也不亦弥信乎而春秋弗为也以谓定不书正月适足以见定之非正而犹未足以见其受国于季氏故于是复明意如之为定之大夫也】
　　秋七月壬子叔孙不敢卒
　　冬晋士鞅帅师围鲜虞【左氏传三年秋鲜虞人败晋师于平中晋地获晋观虎恃其勇也五年晋士鞅围鲜虞报观虎之役也　鲜虞白狄别种也前年秋晋士鞅与卫孔圉伐之今冬士鞅又帅师围之晋不能以徳怀之徒数加以兵兵愈忿而愈不服经屡书之以恶晋也】
　　六年【丁酉】春王正月癸亥郑游速帅师灭许以许男斯归【左氏传郑灭许因楚败也许依楚楚师败不暇救也许自隐十一年鲁齐郑入之后使许叔居许东偏成十五年迁于叶昭十八年又迁于白羽定四年又迁容城许逼郑数为郑所困故依楚而屡迁之近楚以图存也六年楚为呉所败郑乗其敝使大夫遂灭之郑以大夫灭诸侯而以其国君归甚矣春秋之义以其君归者皆名之以其失地不能死社稷之罪也】
　　二月公侵郑公至自侵郑【左氏传公侵郑取匡为晋讨郑之伐胥靡也胥靡周地周儋翩因郑人以作乱为之伐胥靡晋使讨之往不假道于卫及还阳虎使季孟自南门入出自东门阳虎将逐三桓欲使得罪于隣国卫侯怒使弥子瑕追之公叔文子諌而止张氏曰奉晋命以讨郑党乱人正也然陪臣方执国命使卫侯不听公叔之言鲁师危矣故至之】
　　夏季孙斯仲孙何忌如晋【左氏传季桓子如晋献郑俘也阳虎强使二子请已谓晋人曰阳虎若不能居鲁而息肩于晋所不以为中军司马者有如先君许氏曰鲁国政在大夫而家臣能强使之则家臣始擅国矣刘氏意林曰阳虎陪臣也而执国命欲荡公室以自封久矣事不成故窃寳玉大弓以逃春秋本其祸之所搆自二子之使夫以二子之力专国擅君而阳货能制之方复为之请于伯主之国此其无所忌必为乱之效也】
　　秋晋人执宋行人乐祁犂【宋乐祁聘晋其冡宰陈寅知晋政多门往必有难使乐祁立后而行赵简子逆而饮之酒于緜上献杨楯六十于简子陈寅曰昔吾主范氏今子主赵氏又有纳焉以杨楯贾祸弗可为也已范献子果怒言于晋侯曰以君命越疆而使未致使而私饮酒不敬二君不可不讨也乃执乐祁　宋专使来聘晋敬盟主也而晋卿范献子与赵简子私忿以宋使有所献于赵故谮而执行人经称晋人以执贬之也非伯讨也执无罪徒絶邻国之好耳况又出于大夫私意晋侯之昬庸可知宜乎权移三家而伯统絶矣】
　　冬城中城【杜氏注公为晋侵郑故惧而城之谷梁又以公惧三家而脩内城然不可得而详矣】季孙斯仲孙忌帅师围郓【仲孙何忌不言何阙文也郓贰于齐故二卿帅师围之其专甚矣】
　　七年【戊戌】春王正月　夏四月
　　秋齐侯郑伯盟于咸【左氏传齐侯郑伯盟于咸卫地征防于卫卫侯欲叛晋诸大夫不可使北宫结如齐而私于齐侯曰执结以侵我齐侯从之乃盟于即沙也许氏曰伯道堕诸侯散离盟始复志此盖自是中国无殷防矣　此特相盟也特相盟自齐桓以来未之有也于是再见诸侯无主盟矣是故书石门以志诸侯之合书咸以志诸侯之散此春秋之终始也　召陵之防晋卿求赂诸侯皆贰齐郑防咸又征防于卫将以同叛晋也是时大国惟晋郑齐卫又数背叛相侵伐齐晋两国相为强弱晋强则同诸侯以附晋晋弱则合诸侯以自强若鲁卫郑则视之以为向背也】
　　齐人执卫行人北宫结以侵卫齐侯卫侯盟于沙【左氏传见上文　阳平元城县东南有沙亭　齐盟郑又盟卫同叛晋也晋景不足望齐盟郑卫亦欲伯矣】大雩　齐国夏帅师伐我西鄙【鲁事晋而齐叛之故伐我西鄙齐景乗晋之衰无徳以怀诸侯徒欲以力定伯不知其不可也】
　　九月大雩　冬十月
　　八年【己亥】春王正月公侵齐公至自侵齐【左氏传公侵齐门于阳州至鲁阳虎用事无军政故以侵书之而公亦以危至也】
　　二月公侵齐三月公至自侵齐【左氏传侵齐攻廪邱之郛】
　　曹伯露卒【靖公卒子伯阳立】
　　夏齐国夏帅师伐我西鄙【去年秋齐国夏来伐以鲁之从晋也今年公出师报之也不为无故然至于再兴师而齐未尝惧而求平亦未闻战鲁之出师凡三月劳民已甚于齐初无损益故两书侵皆言公志其愧也齐之师再至则两书伐我见齐强鲁弱也】
　　公防晋师于瓦公至自瓦【左氏传晋士鞅赵鞅荀寅救我公防晋师于瓦　瓦卫地杜氏注东郡燕县东北有瓦亭今滑州白马县　不曰防晋士鞅而曰防晋师重师也以其来救故公逆防之】秋七月戊辰陈侯栁卒【怀公卒子闵公越立】
　　晋士鞅帅师侵郑遂侵卫【左氏传秋晋士鞅防成桓公周卿士侵郑围虫牢郑邑报伊阙也六年郑伐周阙外晋为周报之遂侵卫　许氏曰招携以礼怀逺以徳咸沙之盟诸侯已贰晋不思徳礼之是务而欲恃力攘服则失霸何日之有报伊阙者假王命也　襄之二十三年齐始叛晋取朝歌去年齐盟郑于咸盟卫于沙郑卫始叛晋于是晋侵郑卫又明年及齐平虽鲁亦叛晋矣】
　　葬曹靖公　九月葬陈怀公【三月而葬速】
　　季孙斯仲孙何忌帅师侵卫【左氏传九月师侵卫晋故也鲁为晋讨卫】冬卫侯郑伯盟于曲濮【曲濮卫地杜氏注结叛晋也卫郑既叛晋晋侵之鲁亦助之曲濮之盟合谋以备晋鲁也】
　　从祀先公【杜氏注从顺也先公闵公僖公也谓将正二公之位次也石氏本此意曰文二年跻僖公此书从祀先公则鲁之逆祀至此而顺也冯氏谓从非训顺盘庚曰兹予大享于先王尔祖其从与享之曽子问曰祫于大庙其主皆从歴代宗庙郊社之址皆有五帝山川功臣从祀之址然则从祀者盖言随而祭之也详其事书曰从祀先公则昭公可知矣不言昭公内讳也昭公卒于外防归意如尚欲沟絶其地域不使与先君同既而止葬其墓南以是而观则昭公未得入庙也明矣五年意如卒六年阳货欲去三桓尚厌鲁人之心始置昭公于先公之庙而祀焉尔昭公入则闵僖当祧去庙中之昭穆正矣胡氏引此说言阳货欲着季氏之罪以取媚国人其事虽顺其情则逆春秋原情制法故不书禘事与日特书从祀先公于盗窃寳玉大弓之上见事出阳虎而不可详也】
　　盗窃寳玉大弓【杜氏注盗谓阳虎也家臣贱故曰盗寳玉夏后氏之璜大弓封父之繁弱谷梁以寳玉为封圭始□之□大弓为武王之戎弓　季孙意如逐君专国如此其强也其子斯乃为家臣阳货所制而拘之虎欲顺祀先公将享于蒲圃而杀之幸而公敛处父知以告孟孙期孟孙以兵救阳虎前驱林楚御桓子将如蒲圃桓子谓林楚往孟氏得免于难阳虎刧公与武叔以伐孟氏公敛处父与阳氏战又战于棘下阳氏败阳虎如公宫取寳玉大弓以出入于讙阳闗以叛经不书略家臣也　寳玉大弓周公之分器鲁国之重寳阳虎窃之以奔将以赂外国求容也其后虎自以不义之甚而归之有国者不能保其世寳尚足为国乎虎之叛则略而不书分器失则不可不书也意如卒未久子斯防为家臣所杀亦幸而免天之报施显然若此奸憸亦可以鉴矣】
　　九年【庚子】春王正月　夏四月戊申郑伯虿卒【献公卒子声公胜立】得寳玉大弓【二物先代之寳失之书得之亦书不曰盗归寳玉大弓者盗微贱不可再见虎将走齐畏齐人弗义其盗也故反之谷梁曰恶得之得之堤下或曰阳虎以解众也】　六月葬郑献公【三月而葬速】
　　齐侯卫侯次于五氏【五氏晋地左氏传齐侯伐晋夷仪克之晋车千乗在中牟救夷仪也卫侯将如五氏齐侯在五氏将往助之卜过之龟焦卫至五氏道遏中牟卫侯曰可也卫车当其半寡人当其半敌矣卫侯怒晋不复顾卜欲以身当五百乗乃过中牟中牟人欲伐之卫褚师圃亡在中牟曰卫虽小其君在焉未可胜也齐师克城而骄其帅又贱遇必败之不如从齐乃伐齐师败之齐侯致禚媚杏于卫三邑皆齐西界以答谢卫意　齐伐晋夷仪克之犹畏晋未敢遽进卫侯过中牟徃助之次于五氏齐为晋所败经不言伐而言次何也恶其伐盟主也凡言次皆缓也盖二国谋御晋鲁也然其实声言伐晋以胁鲁将俟其来求平也故明年鲁及齐平亦同背晋矣】
　　秦伯卒【哀公卒孙惠公立】
　　冬葬秦哀公【襄陵许氏曰秦自晋悼以后寖不见于春秋则知秦益退保西戎军旅礼聘之事不交于中国矣】
　　十年【辛丑】春王三月及齐平【杜氏注平前八年再侵齐之怨吕氏曰及齐平我志也】夏公防齐侯于夹谷公至自夹谷【夹公谷作颊夹谷鲁地汉东海祝其县有夹山今海州怀仁县左氏传夏公防齐侯于祝其实夹谷孔丘相犂弥言于齐侯曰孔丘知礼而无勇若使莱人以兵刼鲁侯必得志焉齐侯从之孔丘以公退奉公退曰士兵之令士官以兵击莱人两君合好而裔逺也夷之俘以兵乱之非齐君所以命诸侯也裔不谋夏夷不乱华俘不干盟兵不偪好于神为不祥于徳为愆义于人为失礼君必不然齐侯闻之遽辟音辟又避之赵氏曰案经不书盟传何得云盟盖左氏欲以归汶阳之田归功夫子故为此说殊不知要而得之非圣人之正故自遽辟之已下至齐侯将享公悉不取　许氏曰昭公以来鲁滋以削君行必至盖易危也夹谷之防孔子正胜然犹至之存戒心也】
