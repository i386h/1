<!-- { "loadSidebar": true } -->
　　三年【辛酉】春王二月己巳日有食之【公羊传曰日食则曷为或日或不日或言朔或不言朔曰某月某日朔日有食之食正朔也何氏曰桓三年秋七月壬辰朔日有食之是也其或日或不日或失之前或失之后失之前者朔在前也何氏曰谓二日食己巳日有食之是也失之后者朔在后也何氏曰谓晦日食庄公十八年春王三月日有食之是也不书朔不食于朔也日有食之固有常度然王者修徳行政用贤去邪能使阳盛足以胜隂隂衰不能侵阳则日月之行虽或当食而月常避日故其迟速髙下必有参差而不正相合不正相对者所以当食而不食也若国无政不用善使臣子背君父妾妇乗其夫小人陵君子夷狄侵中国则隂盛阳微当食必食虽曰行有常度而实为非常之变矣故日者人君之象日食则天变之大者也君道所大忌春秋屡书所以警戒人君当遇灾而恐惧修省以塞天变也今春二月四阳方盛而食则阳不能强而隂反干阳矣故圣笔直书以为戒】
　　三月庚戌天王崩【平王也在位五十一年不名至尊也程子曰崩上坠之形四海之内皆当奔赴鲁君不往恶极罪大不可胜诛不书而自见也】
　　夏四月辛卯尹氏卒【尹左氏作君以为声子非也公羊传尹氏者何天子之大夫也其称尹氏讥世卿世卿非礼也盖古者世禄而不世官也】
　　秋武氏子来求赙【音附　此天子下求列国之始也武氏子天子大夫之嗣也称武氏见其世官何以不称使古者王崩嗣王当丧谅隂百官緫已以听于冡宰三年以非王命故不称使于以谨天下之通丧而严君臣之义也平王崩鲁君不奔已可罪亦不遣一介之使以供其丧及葬又不徃防而桓王乃遣武氏之子来求赙堕体失政取轻天下诸侯不臣天子失道此春秋直书所以交讥之也　乗马曰赗衣衾曰襚贝玉曰含钱财曰赙四者皆吊死助丧之礼也】
　　八月庚辰宋公和卒【和宋穆公也名之诸侯降于天子也外诸侯卒来告则书范氏曰内称公而称薨所以自尊其君则不得不略外诸侯书卒以自异也胡氏曰诸侯曰薨大夫曰卒此何以书卒诸侯放恣上不请命圣人贬黜之因其告丧特书曰卒不与其为诸侯也　宋宣公舍其子而立其弟穆公又舎其嗣而归其妷宋之乱二世实宣公啓之穆公成之也】
　　冬十有二月齐侯郑伯盟于石门【齐今青州临淄县齐僖郑庄也春秋特相盟不书必闗天下之故而后书齐郑合天下始多故矣石门之盟左氏谓寻卢之盟也卢盟在春秋前卢齐地今济北卢县石门亦齐地也在济南临邑县书石门以志诸侯之合书咸以志诸侯之散以见春秋之终始郑齐为之也春秋之初宋郑为仇国而齐乃郑之与国宋卫为西党齐郑为东党鲁则徘徊于二党之间唯利之从盖初比于宋至艾之盟又从齐附郑此书先齐以主之见出于齐意而郑则从之也盖齐僖不义而盛强郑庄多诈而反覆二国合而列国被其祸故因其来告而特书之以志其本末】
　　癸未葬宋穆公【穆谷梁作缪　程子曰诸侯告丧鲁往防葬则书春秋之时皆不请而私諡称私諡所以罪其臣子陆氏纂例五等诸侯本国臣子皆称之曰公从而书之以见非礼】
　　四年【壬戌】春王二月莒人伐杞取牟娄【杞夏之后在周为三恪国在今开封府雍邱县牟娄杞邑赵子曰凡力得之曰取莒东夷敢伐之取之至曲池之盟鲁侯方与之平然牟娄为莒有后牟夷以邑奔鲁又转而归鲁矣　此取国之始也程子曰诸侯土地有所受之莒伐其罪而夺取其土恶又甚焉王法所当诛也谷梁曰言伐言取所甚恶也诸侯相伐取地于是始故谨而志之也】
　　戊申卫州吁弑其君完【卫庄公娶于齐曰庄姜无子又娶于陈曰厉妫生孝伯早死其娣戴妫生桓公庄姜以为己子公子州吁嬖人之子也有宠而好兵公弗禁石碏諌弗听其子厚与州吁游禁之不可桓公立乃老州吁弑桓公而立程氏曰自古簒弑多公族盖自谓先君子孙可以为君国人亦以为然而奉之春秋于此明大义以示万世故春秋之初弑君君多不称公子公孙盖为大恶自絶于先君矣岂复得为先君子孙也古者公族刑死则无服况弑君乎大义既明于初矣其后弑立者则皆以属称或见其以亲而宠之太过任之太重以至于乱或见天属之亲而反为宼雠立义各不同也春秋大率所书事同则辞同后人因谓之例然有事同而辞异者盖各有其义非可例拘也　呜呼衞之祸始于庄公之昬使妾上僭夫人失位而又宠嬖人之子州吁使之主兵而当国簒弑所由作也所谓前有谗而不见后有贼而不知庄公是也春秋书之以为后世为人君父者之戒】
　　夏公及宋公遇于清【谷梁八年传曰不期而防曰遇杜氏曰若道路相逢遇也清衞邑济北东阿县有清亭　左氏传公与宋公为防将寻宿之盟未及期卫人来告乱夏公及宋公遇于清　此特相遇之始也周室微弱诸侯放恣防盟纷然又欲从简易以遇礼相见而不行朝防之礼春秋以其非王事而出故特书以讥之也　宋鲁遇清后助宋以谋郑及明年宋围长葛于是郑来渝平六年秋宋取长葛八年郑遂归祊以结鲁矣鲁既归祊于是背宋亲郑故十年防郑伐宋取二邑然则郑所以归祊者志在于求鲁卖宋而已】
　　宋【殇】公陈【桓】侯蔡【宣】人卫【州吁】人伐郑【庄　列国合党逞兵始此宋郑交仇始此役宋殇立公子冯音凭出奔郑郑欲纳之遂恶郑卫州吁弑君自立将修怨于郑求宠于诸侯以定其位于是约宋伐郑许以陈蔡从以中其所欲宋遂许之四国同伐郑衞弑逆之贼天下所当诛宋殇蔽于欲而与之修好同伐人絶灭天理甚矣宜乎它日祸及其身衞主兵而先书宋诛首恶絶党与也】
　　秋翚帅师防宋公陈侯蔡人衞人伐郑【此大夫专将防伐之始也　翚羽父公子翚也　左传宋公使来乞师公辞之羽父请以师防之公弗许固请而行故书曰翚帅师疾之也鲁隐之弗许合于义也翚不以公命行其专甚矣蔿氏之祸盖兆于此由公辨之不早也　再序四国同伐以翚帅师而行故重书之圣笔简严非词之其防深矣吁列国而偕弑逆之俦以伐人之国春秋所甚恶况大夫恃强专将以助之乎宜其重言而极贬也翚不曰公子去族以诛之也　左氏传防以为再伐非也】九月衞人杀州吁于濮【音卜　濮陈地水名在曹卫之间杀州吁石碏之谋也书卫人众辞也举国杀之也弑逆之贼明国中人人所得讨也于濮者闵卫国之人着诸侯之罪也州吁弑君自立半载矣不谓之君而名之待以逆乱也然不能即讨者以四国连兵欲定其位石子图之既乆然后能讨之则诸侯不讨贼而与贼其罪不可胜诛矣】
　　冬十有二月衞人立晋【晋卫公子桓公弟也　左传衞人逆公子晋于郉冬十二月宣公即位何名之而不书公子辠其无先君之命又无王命也程氏传书曰衞人立晋卫人立之也卫人以晋公子可以立故立之春秋所不与也虽先君子孙不由天子先君之命不可立也故去其公子泰山孙氏曰诸侯受国乎天子非国人可得而立也　衞人杀州吁而立晋知所好恶矣圣笔书之亦伤夫乱而诛赏不出于天子也】
　　五年【癸亥】春公观鱼于棠【观公谷并作观左氏作夫　书棠杜氏曰讥逺地也公羊曰棠者何济上之邑也今单州鱼台县有鲁侯观鱼台　左氏传公将如棠观鱼者臧僖伯谏不听遂往陈鱼而观之程子曰诸侯非王事民事不逺出逺出观鱼非道也】
　　夏四月葬衞桓公【卫乱凡十四月贼讨而后是以缓泰山孙氏曰贼讨则书　鲁往防故书胡氏曰春秋于邦君薨正以王法而书卒至于葬从其私諡而称公或革或因前以贬不臣顺之诸侯后以罪不忠孝之臣子也諡法辟土服逺曰桓桓见弑而加此諡卫侯爵而称公见臣子之私諡也】秋衞师入郕【凡称师将卑师众郕杜氏曰东平刚父县有郕郷今单州任城县也　左氏传卫之乱也郕人入卫故卫师入郕　卫与郕文王之子康叔封卫叔武封郕皆文之昭也　衞宣因乱而为卫人迎立之后不闻立政立事以慰国人之望首以兴兵修怨入人之国其暴戾甚矣书此所以着其失道也】九月考仲子之宫初献六羽【考成也落而成之也礼无二嫡诸侯无再娶孟子既为夫人祔惠公之庙故隐为桓母仲子别立庙庙成而祭之用乐舞也春秋因来赗而正名之曰仲子之赗因考宫而正名之曰仲子之宫于以定夫人众妾之分也及改旧而新用之曰初谓旧不如此也盖旧僭八佾因众仲之对而始用六羽也然众仲之对曰天子用八诸侯用六大夫四士二亦非周礼也公羊传曰天子八佾诸公六诸侯四是也六羽僭诸公也羽翟羽舞者所执人持一羽凡舞有干舞有羽舞羽以象文徳干以象武功妇人无武事故独奏文乐鲁自成王赐天子礼乐祀周公故后世皆用于羣庙今仲子庙舞羽始降以六亦未为得也其后季氏舞八佾三家以雍彻上下俱僭礼矣圣笔因事书此所以定名分正典礼也】邾人郑人伐宋【左氏传宋人取邾田邾人告于郑曰请君释憾于宋释四年再见伐之恨敝邑为道郑人以王师防之王师不书不以告也伐宋入其郛以报东门之役东门役在四年　邾人曰敝邑为道以主兵阙自居也故序在郑上赵氏曰凡侵伐不书胜败杀掠而还也春秋书人谓微者士也宋大国邾小国邾假郑之力郑又防王师以同伐决非微者书曰人盖贬其以小加大不量力而穷兵以逞贱之故也】螟【虫食苗心曰螟书灾以重民事也】
　　冬十有二月辛巳公子彄【苦侯反】卒【公子彄孝公之子臧僖伯也书日见恩礼也隐公如棠观鱼僖伯諌不聴则称疾不从可谓贤矣其卒也公曰叔父有憾于寡人寡人弗敢忘之加一等吁生不能用其言没则徒懐其贤亦何益哉】
　　宋人伐郑围长葛【秋郑与邾尝伐宋甫冬而宋又报郑干戈相寻何有已也　此书围之始也伐国不言围邑书其重也此兼书之以其围之久而志于必取暴师经年而后克所以着其贪暴也长葛郑邑今颍昌府长葛县】
　　六年【甲子】春郑人来输平【输左氏作渝刘氏曰盖是字误今从输　杜氏曰和而不盟曰平髙邮孙氏曰输纳也郑人请和来纳其平泰山孙氏曰输者来输诚于我平四年翚防伐郑之怨也　郑虽怨鲁四年之伐而又恐复与宋人合纵以轧已也是以不惮屈辱而来释前憾而愿平之所以离宋鲁之党也继以纳祊结鲁郑伐宋得郜及防鲁又取其二邑郑以利噉鲁也至十年鲁偕郑伐宋败宋郑之谋遂矣而鲁贪其利卒堕其计中而不悟也胡氏曰平者觧怨释仇固可善也输平者以利相结则贬矣得其防也】夏五月辛酉公防齐侯盟于艾【艾鲁地杜氏曰泰山牟县有艾山今之袭庆府奉符县也　左氏传始平于齐也春秋前鲁与齐不平今方弃怨结好　公与齐防四十一始于艾终于定十二年盟黄　两国防盟始见于此故谨而日之春秋之初宋鲁卫一党也齐郑一党也输平盟艾鲁将折入齐郑矣】
