<!-- { "loadSidebar": true } -->
　　八月癸亥公薨于路寝【谷梁传路寝正寝也寝疾居正寝正也男子不絶于妇人之手以齐终也杜氏注公薨皆书其所详凶变　左氏传子般即位次于党氏纂例赵子曰庄公正终而嗣祸分位不明而闺帏不饬也】
　　冬十月己未子般【音班】卒【子般庄公子见上注　左氏传初雩祭也讲肄也于梁氏女公子观之子般妹圉人荦自墙外与之戏子般怒使鞭之公曰不如杀之是不可鞭荦有力能投盖于稷门稷门鲁南城门言荦能自投接其屋之桷反覆门上八月公薨子般即位次于党氏即丧位次舎也冬十月己未共仲使圉人荦贼子般于党氏成季奔陈立闵公公羊传子卒云子卒此其称子般卒何君存称世子君薨称子某既葬称子逾年称公子般卒何以不书葬未逾年之君也有子则庙庙则书葬无子不庙不庙则不书葬子般见弑而书卒讳之也臣子之深情痛而不忍言之尔已立而书卒不书薨未成庄公葬礼则不君之此春秋之常法也子般孟任之所出始之不正故羣公子心不服季子以死奉般而立之正也然季子不酖叔牙以遏其恶则公不得正终般不得继立既立矣其如哀姜妬悍不乐孟任之子得立而庆父久通哀姜志欲取国哀姜力为图之则子般安得保其位故立二月庆父使圉人荦贼公于党氏此皆庄公内治之失稔成其祸仅免其身卒弑二嗣有国者可以鉴矣】
　　公子庆父如齐【庆父已弑子般未能便取其国者以季子之党未顺而鲁俗秉礼人心亦未尽从故利闵公之防立焉因如齐以告覇主且为自托之计其书如齐者见其久专兵柄肆行弑逆而出入自如曽无忌惮鲁之臣子亦莫敢谁何也其使圉人荦弑般为谋必甚秘事方新而未彰故齐桓虽疑之而迹未着故容其来使使之复归以姑俟之尔后年庆父再弑闵公欲立而不遂盖亦畏齐伐之其出奔也不之齐而之莒知齐已察其恶故不敢往也齐为方伯况与鲁亲且邻坐视而不正其罪徒使仲孙省难见其有乗乱取鲁之私心无恤邻讨贼之实意也】
　　狄伐邢【杜氏注郉国在广平襄国县今之郉州龙冈县】

　　读春秋编卷三
　　钦定四库全书
　　读春秋编卷四　　　　　　宋　陈深　撰
　　闵公【名啓方庄公庶子母叔姜史记名开諡法在国遭难曰闵】
　　元年【庚申】春王正月【案左氏去冬立闵公杜氏注于是年八嵗母叔姜哀姜之姊亦齐女故哀姜与庆父利其防而立焉不书即位内不承国于先君上不请命于天子故不书即位正人道之大伦也】齐人救郉【谷梁传善救郉也胡氏曰凡书救未有不善之也　左氏传狄伐邢管仲请桓公救邢于是兴救邢之师故春秋特书以与之其称人将卑师少也】
　　夏六月辛酉葬我君庄公【左氏传乱故是以缓凡十一月乃葬】
　　秋八月公及齐侯盟于落姑【落姑齐地　左氏传请复季友也齐侯许之使召诸陈公次于郎以待之　时闵公防弱国人思得季子以靖难也】
　　季子来归【公羊传其称季子何贤也其言来归何喜之也陆氏微旨曰季友之出不书何也庆父之难季子力不能正违而去之权也君立见召而来义故也圣人善其归不讥其去以明变而得力进退不违道也　季子之贤内得于国人外闻于诸侯当时鲁国大臣能奉闵公盟覇主请复季子不为无所见借重于齐则庆父有所惮而不敢图之季子亦有所倚而可以归矣】
　　冬齐仲孙来【赵伯循曰非致成命也故不言使非专命故但曰来　左氏传齐仲孙湫子小切仲孙名来省难盖仲孙智谋之士使之来觇鲁之虚实而以省难为辞其志盖有在也非盟非聘故但书曰来而已字之者命大夫也齐桓坐视鲁乱不修覇主之义以讨簒弑之贼仲孙之来何补于鲁致使庆父觊望非分之心不已而又再弑鲁君何取其能覇也】
　　二年【辛酉】春王正月齐人迁阳【阳国名汉志东海郡阳都县　盖齐人偪徙之移其国于国中而为附庸齐桓为盟主将以治诸侯之不守王法者而乃以强力陵暴小国刼而迁之何以令诸侯哉故书人以贬之也】
　　夏五月乙酉吉禘于庄公【赵伯循曰禘王者之大祭也王者既立始祖之庙又推始祖所自出之帝祀之于始祖之庙而以始祖配之也成王以周公有大勲劳赐鲁重祭故得禘于周公之庙以文王为所自出之帝而周公配之然非礼矣孔子曰鲁之郊禘非礼也周公其衰矣故禘虽先王之所赐而止可用于周公之庙不可施于羣公禘言吉者丧礼二十五月而祥又两月而禫然后以吉祭易丧祭今庄公之薨至此才二十二月丧未三年主未迁祔而以吉礼盛乐行之何太早也于庄公者方杞于寝非宫庙也尤为非礼圣笔特书吉禘二字见僭礼之中又重失礼焉其贬之也至矣】
　　秋八月辛丑公薨【左氏传初公傅夺卜齮音蚁鲁大夫田公弗禁共仲使卜齮贼公于武闱宫中小门成季以僖公适邾实弑而书薨讳之也书薨以示臣子之至情不地以存见弑之实凡君终必书其所独至于见弑则没而无所其情厚矣其事亦白矣非圣人能修之乎继此书夫人姜氏孙于邾公子庆父出奔莒则庆父弑夫人与焉明矣杜氏所谓微而显者是也】
　　九月夫人姜氏孙于邾【文姜杀其夫哀姜杀其子罪有轻重故文不得一称孙者与闻乎故也】
　　公子庆父出奔莒【左氏传成季以僖公闵公庶兄适邾共仲奔莒乃入立之成季以僖公入鲁立之以赂求共仲于莒莒人归之及宻使公子鱼奚斯也请不许哭而往共仲曰奚斯之声也乃缢　庆父与哀姜谋弑闵公欲自立而不遂盖国人不与疾之者众又闻齐桓使髙子将南阳之甲将至于是夫人与庆父懐惧而出奔季子既立僖公缓追逸贼既而以赂求庆父于莒莒人归之庆父彷徨无所自容不许其入盖庆父之罪虽重季子以亲亲之恩故听其自裁卒不能致辟于甸人以致其两弑其君之讨仍存孟氏之族与叔牙同无复轻重之别岂非邦宪之失故经不书讨贼而闵不书葬也】
　　冬齐髙子来盟【髙子齐大夫髙徯也公羊传不名喜之也何喜尔正我也鲁比三君死旷年无君桓公使髙子将南阳之甲立僖公而城鲁或曰自鹿门鲁南城东门也至争门者是也或曰自争门至吏门者是也鲁人至今以为美谈曰犹望髙子也久濶思相见引此为喻　齐侯使髙子来视鲁而未定盟髙子至则平鲁难定僖公盟以安鲁之心所谓宁鲁而亲之者春秋予其奉使知权故特称髙子以美之不称使者髙子之来有取鲁平鲁之命初无一定继絶之计在髙子为之故不曰齐侯使之也】
　　十有二月狄入衞【衞自宣公上烝夷姜下纳宣姜惠公庶兄公子顽又烝宣姜生齐子戴公文公宋桓夫人许穆夫人滛乱之极人类无以异于禽兽天理灭矣至懿公失政狄入卫懿公及狄人战于荧泽而败死焉此滛乱之祸必至灭亡也宋桓公迎衞之遗民渡河西南立戴公申于漕是年卒立其弟燬是为文公于是齐桓合诸侯以城楚丘而迁卫焉齐虽使衞之忘亡而不能为之救患于危急之际圣笔书之亦所以罪卫而病齐也】
　　郑弃其师【狄入衞衞在河北郑在河南恐其渡河侵郑故郑文公使髙克将兵于河上御之然文公本恶髙克而不能逺使之将兵御狄久而不召众散而归髙克奔陈故公子素以为危国亡师之本作清人诗以刺之经书郑弃其师言郑自弃之尔所以罪郑伯也】

　　读春秋编卷四
<经部,春秋类,读春秋编>
　　钦定四库全书
　　读春秋编卷五　　　　　　宋　陈深　撰
　　僖公【名申庄公庶子闵公兄母成风諡法小心畏忌曰僖】
　　元年【壬戌】春王正月【僖公内不承国于先君上不请命于天王不书即位正王法也　公羊传继弑君子不言即位此非子也其称子何臣子一例也注礼诸侯臣诸父兄弟以臣之继君犹子之继父也其服皆斩衰敌传称臣子一例】
　　齐师宋师曹师次于聂北救郉【狄伐郉齐桓率诸侯之师以救之次于聂北者杜氏谓按兵观衅以待事也盖齐桓惧狄而持重视其便利不遽决于一战春秋书次讥其缓也礼救患当急齐与诸国俱称师必兵力之众可救而不速进故郉溃出奔师然经书次不书缓以其终有救郉之功也聂北杜氏注邢地】
　　夏六月郉迁于夷仪【公羊作陈仪　夷仪杜氏注郉地舆地广记河北郉州龙冈县北有夷仪岭　左氏传诸侯救郉郉人溃出奔师师遂逐狄人具郉器用而迁之师无私焉闵二年传郉迁如归见齐侯委任得人用兵齐整书郉迁谓其意欲迁而迁以定之也与逼迁而强取者不同】
　　齐师宋师曹师城郉【郉畏狄而自迁于夷仪齐与诸侯城之救灾患也所以美齐桓之功也虽不以王命兴师是时中国衰防灭亡相继天子不能正诸侯能救而存之则圣人亦兴之也故胡氏曰以王命兴师者正能救而兴之者权】
　　秋七月戊辰夫人姜氏薨于夷齐人以归【左氏传闵二年哀姜孙于邾齐人取而杀之于夷以其尸归僖公请而葬之夫人在内薨有常处故止书薨在外则书地不言齐人杀讳之也哀姜滛乱而杀二君齐为鲁讨其辠而以丧归盖自文姜弑夫逃辟而啓之也齐桓仗义而伯故哀姜庆父皆不能免使后之奸恶有所畏而不敢为也】
　　楚人伐郑【左氏传楚人伐郑郑即齐故也　荆始以州举今改号曰楚经书楚书人以其自此浸强矣然犹君臣同辞终齐桓之世而不得与中国之防盟者齐桓能制其强也至僖十七年齐桓没而宋襄覇楚始列于防盟不特书人乃以爵书亦由渐而至也】
　　八月公防齐侯宋公郑伯曹伯邾人于柽【柽音赪杜氏注宋地陈国陈县西北有柽域今宛丘县也　左氏传盟于荦音洛谋救郑也荦即柽也地有二名此衣裳之会第六九合第四会也是时楚伐郑其势方强齐会诸侯合谋救之慎重而不轻举也】
　　九月公败邾师于偃【杜氏注偃邾地　八月公方与邾防于柽甫一月乃诈败邾师左氏以虚丘之戍将归者也盖邾人送哀姜还齐齐杀之公求诸齐齐送姜氏之丧邾惧乃归公要而败之不言邾侵我伐我又不言战而遽书败邾师以诈败之幸胜也故书以讥之鲁僖恃齐之亲亦不畏齐之伯政遂败与防之邾齐不之罪者以公亲至柽邾以人防也僖之意莫非哀姜孙于彼故迁怒以败其师然则邾何罪耶】冬十月壬午公子友帅师败莒师于郦获莒挐【女居反郦音梨鲁地　莒人来求归庆父之赂而不与乃以兵至季友以偏师败之获莒侯之弟挐胡氏曰不能喻以辞命使知不直以抑止之又用诈谋擒其主将故以友为主而书败获责之备也】
　　十有二月丁巳夫人氏之丧至自齐【齐为覇主以哀姜与弑二君正其辠杀之于夷义已絶而死不以正不可复入宗庙矣僖公请而葬之告庙而书至非义也死书姜氏丧至则去姜姓以恶之也而仍氏者不同乎文姜也文姜弑夫虽臣子得絶之矣哀姜杀子终不可以子故雠母唯覇主得行焉】
