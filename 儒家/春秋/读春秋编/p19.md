<!-- { "loadSidebar": true } -->
　　秦人伐晋【左氏传秦伯伐晋济河焚舟取王官及郊晋地晋人不出遂自茅津济封殽尸而还　秦穆归自殽而作秦誓然彭衙之及此役犹以报复为事岂非悔过之心不能胜其耻败之心而至此乎秦伯书人辠之也晋不出知其尝再败有必死之志而不与抗可谓善审事势也】
　　秋楚人围江【左氏传楚人围江晋先仆伐楚以救江】
　　雨螽于宋【左氏传队而死也公羊传记异也螽飞至宋队地而死若而队】
　　冬公如晋【左氏传晋人惧其无礼于公请改盟改二年处父盟公如晋及晋侯盟】
　　晋阳处父帅师伐楚以救江【左氏传晋以江故告于周王叔桓公晋阳处父伐楚以救江门于方城遇息公子朱而还子朱楚大夫伐江之帅也闻晋师起而江兵解故晋亦还　楚商臣有覆载不容之罪而致患于江晋当乗此机以诛之大合诸侯声罪以致天讨始可以言霸矣纵未能诛之亦暴其恶于天下商臣何以立乎其上必有圗之者矣逺攻强国而付之一大夫岂能济乎】
　　四年【戊戌】春公至自晋　夏逆妇姜于齐【程子曰纳币在丧中与昬丧同也称妇姜已成妇也不称夫人不可为小君奉宗庙也赵子曰以成礼于齐故变文云逆妇以讥之　不书逆女而书逆妇则成礼于彼是公亲逆非卿逆也经不书公责其非礼也不待至鲁而先往成防于齐故书妇不告庙故亦不书至不复成其夫人之礼故不称夫人】
　　狄侵齐【狄自箕之败至是始复侵齐】
　　秋楚人灭江【左氏传楚人灭江秦伯为之降服素服出次辟正寝不举去盛馔过数邻国之礼有数今过之大夫谏公曰同盟灭虽不能救敢不矜乎吾自惧也　江之不祀晋襄不能为之逺谋也】晋侯伐秦【左氏传晋侯伐秦围邧新城以报王官之役程子曰秦逞忿以伐晋晋畏而避之其见报乃常情也秦至此能悔过矣故不复报晋圣人取其能迁善也　王官之役晋避秦师焚舟之锐而不与战可谓得计今不忍而又报伐晋尝伐楚救江未数月而江为楚灭是可怒也况楚商臣弑逆之贼晋襄坐视其夷灭小弱安在其为盟主也以春秋比事观之上书楚人灭江次书晋侯伐秦见晋侯于可伐者不伐可已者不已圣人辠晋之意彰矣】
　　冬衞侯使甯俞来聘【左传衞武子来聘】
　　冬十有一月壬寅夫人风氏薨【程子曰自成风已后妾母称夫人嫡妾乱矣仲子始僭尚未敢同嫡也陆淳曰亦书薨着其非礼胡氏曰风氏僖公之母庄公妾也而称夫人自是嫡妾乱矣生以夫人之名称号之其没亦以夫人之卒葬之非所以正其分也礼庶子为君为其母无服不敢贰尊者也春秋于成风名以其实不为异辞者谨礼之变也】
　　五年【己亥】春王正月王使荣叔归含且赗【含户暗切芳凤切杜氏注珠玉曰含含口实车马曰赗　连上文故不云归某人含赗省文也然亦不欲以天子而称号之也故略之以天子之命而归诸侯妾母之含赗非礼也况含未敛时所用成风死于十一月今逾二月矣无归含之礼不称天王弗克若天也成风以妾僭嫡而王命之乱夫妇之伦矣故不称天以讥之】
　　三月辛亥葬我小君成风【陆淳曰自葬成风之后乃有二夫人祔庙非礼也　仲子虽聘而非恵公之嫡故特为宫而不祔于姑虽非礼典之正犹有所别异至成风以来妾母皆葬乃有二夫人祔庙鲁之礼寖失正矣】
　　王使召【谷梁作毛】伯来会葬【王使荣叔归含赗又使卿会葬施于诸侯妾母恩数有加非礼也故王再不称天以示贬】
　　公孙敖如晋【王洊使大夫归含赗会葬公不自朝王庭盍亦遣大夫往拜天子之礼不报而令公孙敖如晋徒知畏盟主而忘其君也】
　　秦人入鄀【音若　左氏传初鄀叛楚即秦又贰于楚夏秦人入鄀传僖二十五年秦晋伐鄀鄀本在商宻秦楚界上小国其后迁于南郡鄀县今襄阳冝城县有故城】
　　秋楚人灭六【六国杜氏注今庐江六县地谱寿州安丰县有六国故城今属安丰军　左氏传六人叛楚即东夷秋楚成大心仲归帅师灭六楚公子燮灭蓼臧文仲闻六与蓼灭曰臯陶庭坚不祀忽诸忽然而亡德之不建民之无援哀哉六与蓼皆臯陶后秦楚乃戎蛮经书入鄀灭六着秦楚之彊盛也】冬十月甲申许男业卒【僖公卒昭公立与鲁僖公六同盟】
　　六年【庚子】春葬许僖公
　　夏季孙行父如陈【左氏传臧文仲以陈衞之睦也欲求好于陈夏季文子聘于陈且娶焉行父季友之子也】
　　秋季孙行父如晋【左氏传季文子将聘于晋使求遭丧之礼以行闻晋侯有疾故其人从者曰将焉用之文子曰备豫不虞古之善教也求而无之实难过求何害所谓文子三思】
　　八月乙亥晋侯驩卒【左氏传晋襄公卒灵公少晋人以难故欲立长君赵孟曰立公子雍好善而长先君爱之且近于秦秦旧好也乃使先蔑士防如秦立公子雍】
　　冬十月公子遂如晋葬晋襄公
　　晋杀其大夫阳处父　晋狐射姑出奔狄【射音亦一音夜射姑狐偃子贾季也　案传晋搜于夷命狐射姑将中军赵盾佐之太傅阳处父聘衞而至谓赵盾能乃以盾将中军射姑佐之射姑怨阳子易其班使续鞫居杀处父晋杀续简伯贾季奔狄攷之谷梁氏处父密言于襄公易射姑君漏言致射姑杀处父故春秋书晋杀其大夫罪累上也夫子賛易于节之二爻极言君臣慎密之戒此先书杀处父次书射姑奔狄射姑何为奔也见杀处父者射姑也】
　　闰月不告月犹朝于庙【告月告朔也经书闰月不告月明当告也犹朝于庙幸其犹存朝庙之礼也即不许子贡去羊之意】
　　七年【辛丑】公伐邾三月甲戌取湏句遂城郚【鲁屡伐邾尝取湏句得而遄失今间晋难又伐邾取湏句因城郚以备邾郚鲁邑卞县南有郚城今属袭庆府泗水县】
　　夏四月宋公王臣卒　宋人杀其大夫【左氏传宋成卒于是公子成为右师公孙友为左师乐豫为司马鳞矔为司徒公子荡为司城华御事为司宼昭公将去羣公子乐豫曰不可公族公室之枝叶也若去之则本根无所庇廕矣葛藟犹能庇其本根故君子以为比况国君乎此谚所谓庇焉而纵寻斧焉者也必不可君其圗之亲之以德皆股肱也谁敢携贰若之何去不听穆襄之族帅国人以攻公杀公孙固公孙郑于宫六卿和公室乐豫舍司马以譲公子卭昭公即位而葬刘氏曰其称人以杀何众杀之者也昭公欲去羣公子而反为穆襄之族所攻杀公孙固公孙郑于宫盖仅然后胜尔胡氏传书宋人者国乱无政非君命而众人擅杀之也大夫不名义系于杀大夫而其名不足纪也】
　　戊子晋人及秦人战于令【平声】狐晋先蔑奔秦【左氏传秦康公送公子雍于晋穆嬴日抱大子以啼于朝赵盾与大夫患且畏偪乃背先蔑而立灵公以御秦师潜师夜起戊子败秦师于令狐先蔑奔秦士会从之刘氏曰此晋赵盾之师也其称人何不与大夫专废君也程氏曰晋始逆公子雍旣而悔之故秦兴兵以纳之晋不谢秦秦纳不正皆辠也故称人晋惧秦之不肯已而撃之故书晋及是晋人为志手是战故书晋及书晋及秦战不言败者秦之纳不正与晋逆公子雍旣悔之又不谢秦皆辠然二国之兵晋曲尤甚故秦伯赵盾皆称人而特以晋及书且不书秦之败深辠晋之置君而不定也】狄侵我西鄙【襄陵许氏曰狄惩箕之败四年闲一侵齐而未肆至是始复侵鲁侵齐侵宋侵卫晋襄旣没莫之忌矣】
　　秋八月公会诸侯晋大夫盟于扈【扈郑地杜氏注荥阳卷县西北有扈亭今郑州原武县　左氏传齐侯宋公衞侯陈侯郑伯许男曹伯会晋赵盾盟于扈晋侯立故也公后至故不书所会凡会诸侯不书所会后也程子曰文公怠政事多废弛旣约晋盟而复后至故书往会而隐其不及不序诸侯以见其不在故明年公子遂再注与晋盟　灵公在抱以一赵盾而会诸侯春秋不书其名止书大夫若曰晋大夫俱同会也不与盾之专也】
　　冬徐伐莒公孙敖如莒涖盟【左氏传徐伐莒莒人来请盟见伐故欲结援穆伯如莒涖盟盟已定而往临涖之】
　　八年【壬寅】春王正月　夏四月
　　秋八月戊申天王崩【襄王崩顷王立】
　　冬十月壬午公子遂会晋赵盾盟于衡雍【雍于用切左氏传晋人以扈之盟来讨襄仲会晋赵孟盟于衡雍报扈之盟也衡雍郑地后汉河南卷县有垣雝城古衡雍也与扈相近　晋灵幼而鲁文怠故国事归二臣征伐会盟专之自是政在大夫矣】
　　乙酉公子遂会雒戎盟于暴【暴郑地　公子遂以二事将命而出会赵盾甫二日遂会伊雒之戎以戎而居洛邑天地之中逼近畿辅春秋两书公子遂故特别之内外不可杂也】公孙敖如京师不至而复丙戌奔莒【左氏传穆伯如周吊丧不至以币奔莒从已氏焉已氏莒女公孙敖受命以赴天王之丧弃君命而徒返是可辠也况志在滛放其辠可胜诛哉春秋书其慢王弃君忘哀废命容其复而后奔着鲁之无政刑也】
　　螽【解见桓五年】宋人杀其大夫司马宋司城来奔【左氏传宋襄夫人襄王之姊也昭公不礼焉昭公适祖母夫人因戴氏之族华粲皇皆戴族以杀防公之孙孔叔公孙钟离及大司马公子卬皆昭公之党也司马握节以死故书以官司城荡意诸来奔效节于府人而出公以其官逆之皆复之吕氏曰守节以死者死其官也称官以奔者得其职也　昭公初立欲去羣公子而致杀大夫之变今又以不礼于君祖母致大臣或死或奔春秋皆以官书所以见六卿君所与圗政者司马典兵之官而被杀则威权夺矣司城捍御之任而出奔则君孤露矣故以国杀书之以辠昭公也】
　　九年【癸卯】春毛伯来求金【书此与隠三年武氏子来求赙同义周室防弱王政不行贡赋不入故国家遇丧则匮乏乃遣使求赙求金于诸侯以济其用诸侯又不供其丧致使来求无君之甚矣当丧未君百官緫已以聼于冢宰故不称使然味圣师之防旨当时鲁史必称之圣笔削之也削之者不欲言天子使求金止言毛伯则似毛伯私求之耳求赙亦若是矣】
　　夫人姜氏如齐【杜氏注归宁】
　　二月叔孙得臣如京师辛丑葬襄王【天王而公不往使大夫行失礼也然此犹愈于不遣大夫者也】
　　晋人杀其大夫先都【左氏传夷之搜晋侯将登箕郑父先都登之于上军夷搜在六年而使士縠梁益耳将中军士縠本司空先克曰狐赵之勲不可废也从之先克夺蒯得田于堇隂七年晋御秦师于堇隂以军事夺其田先克中军佐故箕郑父先都士縠梁益耳蒯得使贼杀先克杀先克不赴故不书乙丑晋人杀先都梁益耳益耳非卿不书称国以杀者君与大夫以政杀之也加之以人则杀之者不特君大夫必有众人与于其间书此见晋君幼而权臣擅杀无政刑也】
　　三月夫人姜氏至自齐【夫人归宁礼也反至于庙礼也夫人出不至者皆非礼也若文姜哀姜数出则不至也】
　　晋人杀其大夫士縠及箕郑父【左氏传晋人杀箕郑父士縠蒯得蒯得非卿不书　凡杀二大夫或三人不书及其辠均也书及者因杀是人而并及之也所以着辠轻不当杀也先都士縠箕郑父使贼杀先克以作乱固可辠然经不以讨贼之辞书之何也盖灵公防赵盾专先克为中军佐盾之党也三人者忿盾之专欲先翦其羽翼以自强故杀先克春秋以其有所为故书人而不去其官书及是其辠轻者宁不可从末减乎而皆杀之是大夫之专生杀也】
