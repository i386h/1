<!-- { "loadSidebar": true } -->
　　冬楚公子结帅师伐陈　呉救陈【左氏传冬楚公子期伐陈陈即呉故呉延州来季子救陈谓子期曰二君不务徳而力争诸侯民何罪焉我请退以为子名务徳而安民乃还呉季札寿梦少子也寿梦以襄十二年卒至今七十七嵗寿梦卒季已能让国年当十五六至今盖九十余矣刘氏曰推验季子年仅百嵗彼其清高不汚宁贪将乱国之兵者邪似异时事传附着为説耳春秋凡书救未有不善之也呉救陈何独以号举而不进之也以呉纯用贪乱之道也楚伐陈列国坐视而不敢救楚伐而呉救之故变而书号而伤中国之衰故书救亦止于此也】
　　十有一年【丁巳】春齐国书帅师伐我【齐国书伐我为前年公防吴伐齐师于鄎故冉求为季氏宰勉季孙主乎战以御齐师及齐师战于郊冉求之师能用矛入于齐军获甲首八十齐人不能师遁　胡氏曰春秋之记斯师特曰伐我者欲省致师之由而躬自厚也垂训之义大矣】
　　夏陈袁【左氏谷梁作辕】颇【破可及又平声】出奔郑【左氏传初辕颇为司徒赋封田封内之田悉赋税之以嫁公女有余以为已大器铸钟鼎之属国人逐之故出　许氏曰春秋书袁颇之奔所以为人臣附上以刻下托公以营私者之戒也】
　　五月公防呉伐齐　甲戌齐国书帅师及呉战于艾陵齐师败绩获齐国书【案传为郊战故公防吴子伐齐五月克博壬申至于嬴甲戌战于艾陵展如呉大夫败高子国子败胥门巢呉大夫王卒助之大败齐师获国书公孙夏闾邱明陈书东郭书革车八百乗甲首三千以献于公　公再防吴伐齐战于艾陵不言公者公与上伐不与下战也公何为不与战齐主与呉战不为鲁也获齐国书战而言及之者主之者也犹曰国书为志乎此战也云尔】
　　秋七月辛酉滕子虞母卒　冬十有一月葬滕隐公卫世叔齐出奔宋【左氏传卫太叔疾即世叔齐出奔宋初疾娶于宋子朝其娣嬖子朝出孔文子使疾出其妻而妻之疾使侍人诱其初妻之娣寘于犂而为之一宫如二妻文子怒欲攻之仲尼止之遂夺其妻或滛于外州外州人夺之轩以献耻是二者故出　疾在宋处巢死焉】
　　十有二年【戊午】春用田赋【左氏传十一年季孙欲以田赋邱赋之法因其田财通出马一疋牛三头今欲别其田及家财各为一赋故言田赋使冉有访诸仲尼仲尼曰丘不识也三发卒曰子为国老待子而行若之何子之不言也仲尼不对而私于冉有曰君子之行也度于礼施取其厚事举其中敛从其薄如是则以邱亦足矣邱十六井出戎马一疋牛三头此赋敛之常法若不度于礼而贪胃无厌则虽以田赋将又不足且子季孙若欲行而法则周公之典在若欲苟而行又何访焉弗听十二年春用田赋　许氏曰先王之法九夫为井四井为邑井邑未有赋也四邑为邱邱十六井乃有牛马之赋今以邱为不足也于是更用田赋借井而取之不待及邱此非礼也古者盖田有税邱有赋税以足食赋以足兵何氏注田谓一井之田赋者敛取其财物也言用田赋者若今汉家敛民钱以田为率矣不言井者城郭里巷亦有井嫌悉赋之礼税民田不过什一军赋十井不过一乗哀公外慕强呉空尽国储故复用田赋过什一　书曰用田赋用者不宜用者也宣公初税亩而既益其税矣成公作邱甲而又増其赋矣于此又欲变而别以田为赋则敛愈重而民愈困矣】
　　夏五月甲辰孟子卒【昭公夫人呉女也其曰孟子讳取同姓也呉与鲁同姓在礼娶妻不取同姓买妾不知其姓则卜之所以厚别也昭公之取孟子徒欲一时结好强呉以去三家悖礼甚矣春秋隐之来不书至卒不书薨葬不夫人不諡不小君皆讳同姓也何则书至必曰夫人某氏至自某孟子则不可言姬氏至自吴也书薨必曰夫人某氏薨孟子则不可曰夫人姬氏薨也书葬必曰葬我小君某氏孟子则不可曰小君姬氏也言妇人之字必配之姓孟子不可諡曰昭姬此所以但书曰孟子耳然虽为君隐其实亦不可揜矣】
　　公防呉子于槖【章夜反一音托】臯【槖臯在淮南逡遒县东南今庐州慎县　左氏传公防吴于槖臯呉子使大宰嚭请寻盟寻鄫盟公不欲使子贡对曰盟所以周信也故心以制之玉帛以奉之言以结之明神以要之寡君以为苟有盟焉弗可改也已若犹可改日盟何益今吾子曰必寻盟寻而温之也若可寻也亦可寒也乃不寻盟　往年防鄫今又防槖臯经据事而书讥公复与夷防也】
　　秋公防卫侯宋皇瑗于郧【郧在海陵今泰州城下　左氏传吴征防于卫秋卫侯防吴于郧公及卫侯宋皇瑗盟而卒辞吴盟呉以卫先时杀呉行人欲执之以子贡言乃舍卫侯赵氏曰案上文公自防吴于槖臯不言宋卫同防若实同防即当书之又若四国同防如何三国盟而独辞呉乎呉力犹能囚卫侯三国敢拒之乎故知此传谬甚矣经文卫不与呉防即子木子贡之言并无所施矣】
　　宋向巢帅师伐郑【左氏传宋郑之闲有隙地焉曰弥作顷邱玉畅嵒戈锡凡六邑子产与宋人为成曰勿有是约二国俱弃之定十五年宋公子地奔郑郑人为之伐宋欲取地以处之及宋平元之族自萧奔郑郑人为之城嵒戈锡九月宋向巢伐郑取锡杀元公之孙遂围嵒十二月郑罕达救嵒围宋师】冬十有二月螽【冬温而螽生书以纪异也】
　　十有三年【己未】春郑罕达帅师取宋师于嵒【宋向巢帅师伐郑围嵒郑罕达救嵒帅师围之腹背受敌无所逃焉惟我所得而已故曰取宋师报雍邱之役也二国取师以相偿报其恶如此】
　　夏许男成卒
　　公防晋侯及呉子于黄池【陈留封邱县有黄亭近济水地谱东京开封县有黄池左氏传夏公防单平公周卿士不书尊之也不与防晋定公呉夫差于黄池　黄池之防吴晋争长左氏以为先晋非也国语以为先吴外传又谓呉以甲三万胁晋而先之是也盖是时晋霸已衰不主诸侯者二十四年宋之防襄二十七年楚已先晋矣陵迟至此夫差擅强气吞区宇中国愈不能抗故此防宜乎呉主之也书公防晋侯及呉子者言及者呉主防而晋侯及之也诸夏衰而同于呉也然不曰防呉子者呉终不可主乎中国也此上屡书呉但举号此进之子何耶晋讽呉僭王宜曰呉公呉从之以其知过故进之以爵亦所以见中国之衰书晋在上而及呉子所以抑呉人之横也抑狂僭存中夏圣人之意微矣公羊谓及吴子何防两伯之辞也不与吴人之主中国则曷为以防两伯之辞言之重呉也曷为重呉呉在是则天下诸侯莫敢不至也想斯时大小诸侯毕至惟宋不至故呉防后伐之然止书鲁晋防者圣笔削之也削之者不与呉人之主中夏也自此世愈降而愈下其乱极矣宜乎明年圣笔絶于获麟也其时呉方强恣先防诸侯不知越已乗虚而入吴矣呉子归及越平终子胥三年呉始弱矣之语】
　　楚公子申帅师伐陈【陈即呉故楚屡伐之今以越入呉呉乱不救故又伐之】于越入呉【左氏传六月丙子越子伐呉为二隧道也畴无余讴阳越二大夫自南方先及郊呉太子友王子地王孙弥庸夀于姚自上观之弥庸见姑蔑之旗姑蔑越地曰吾父之旗也弥庸父为越所获故姑蔑人得其旌旗不可以见雠而弗杀也太子曰战而不克将亡国请待之弥庸不可属徒五千王子地助之乙酉战弥庸获畴无余地获讴阳越子至王子地守丙戌复战大败吴师获太子友王孙弥庸夀于姚丁亥入呉呉人告败于王王恶其闻也恶诸侯闻之自刭七人于幕下以絶○呉子方防诸侯于中州越乗其无备而入胡氏曰呉自柏举以来凭陵中国黄池之防遂主夏盟可谓强矣而春秋继书于越入呉所谓因事属辞垂戒后世见深切着明之义也】
　　秋公至自防　晋魏曼多帅师侵卫【许氏曰晋以范中行难伐卫伐鲜虞闲齐之难而一侵之又再侵卫而诸侯卒莫之宗者惟其国无政也师虽数出能侵而已益玩而顿矣此王霸道尽之时也】
　　葬许元公　九月螽
　　冬十有一月有星孛于东方【孛彗星也光芒四出曰孛不言所次见于旦也旦则众星皆没而孛乃见故不言所在之次除旧布新之妖其兆于东方乎】
　　盗杀陈夏区【音讴】夫
　　十有二月螽【吕氏曰此年九月螽十二月又螽又比年十二月螽隂阳错乱之甚当世君臣亦可以自省许氏曰自用田赋而比年三书螽贪残无已之应也春秋书鲁人事至用田赋书鲁天灾至于二年三螽则见其民力已穷天命已去君子之心于鲁已矣故春秋以大敛之颠终也】
　　十有四年【庚申】春西狩获麟【杜氏注大野在鲁西故言西狩左氏传西狩于大野大野在高平钜野县东北大泽是也叔孙氏之车子鉏商获麟车子微者鉏商名以为不祥以赐虞人时所未尝见故怪之虞人掌山泽之官仲尼观之曰麟也然后取之言鲁史所以得书获麟　诗释文麟麕身牛尾马足一角角端有肉毛虫之长不践生草不履生虫音中律吕行中防矩王者至仁则出　杜氏曰子曰鳯鸟不至河不出图吾已矣夫盖伤时王之政也麟鳯五灵王者之嘉瑞也今麟出非其时虚其应而失其归此圣人所以为感也絶笔于获麟之一句者所感而起固所以终也麟仁兽也出非其时不幸以狩获而罹害夫子乌得不感叹而伤之乎故春秋于是终焉呜呼春秋之季乱至极矣礼义泯絶纲纪紊乱中国益微强暴益横沦而至战国矣孛见而麟获文中子所谓仲尼申天道以戒周欤除旧布新之妖其兆于东乎王者之嘉瑞其获于西乎于是乎絶笔】










　　读春秋编卷十二
