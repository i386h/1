<!-- { "loadSidebar": true } -->
　　晋【定公三年晋魏舒为政是年卒范鞅为政鲁定公十三年晋逐范中行氏赵鞅归于晋自是晋知氏韩氏魏氏赵氏竝强分晋之势成矣】
　　衞【灵公二十六年】
　　蔡【昭侯十年】
　　曹【隐公元年鲁定公四年声公弟露弑隐公代立是为靖公定八年靖公卒子伯阳立】
　　滕【顷公五年】
　　陈【惠公二十一年鲁定公四年惠公卒子懐公柳立定八年懐公卒子闵公越立】
　　【悼公九年鲁定公四年悼公卒子隐公乞立是年七月隐公弟过弑隐公自立是为僖公】薛【襄公二年鲁定公十二年襄公卒子比立定十三年比弑惠公夷立又名寅】
　　莒【郊公】
　　邾【庄公三十三年鲁定公三年庄公卒子隐公益立】
　　许【许男斯十四年鲁定公六年郑灭许以斯归弟元公成立】
　　小邾【详见昭公元年】
　　楚【昭王七年鲁定公四年吴入楚楚令尹子常奔郑昭王复国子西为令尹】
　　秦【哀公二十八年鲁定公九年哀公卒孙惠公立】
　　吴【阖庐六年鲁定公四年吴入楚于越入吴定十四年于越败吴于檇李阖庐伤而卒子夫差立】越【越子允常鲁定公四年越入吴定十四年允常卒子句践立吴阖庐闻允常死率师伐越句践袭败吴于檇李射杀阖庐】

　　钦定四库全书
　　日讲春秋解义卷五十七
　　定公【名宋襄公之子昭公之弟以敬王十一年即位諡法安民大虑曰定】
　　元年春王
　　【公羊传】定何以无正月正月者正即位也【本有有正月者正诸侯之即位】定无正月者即位后也【即位在正月后故不书正月】即位何以后昭公在外得入不得入未可知也曷为未可知在季氏也定哀多微辞主人习其读而问其【读谓经谓训诂】则未知己之有罪焉尔【此假设言之主人谓定哀也设使定哀习其经问其解诂则不知己之有罪于是此孔子畏时君上以讳尊隆恩下以辟害容身慎之至也谷梁】不言正月定无正也定之无正何也昭公之终非正终也定之始非正始也昭无正终故定无正始不言即位丧在外也
　　定公未即位先书元年春者追书之也书王不书正月者昭公卒于外嗣子为贼臣所废定公未立意如自以为君颁朔于庙故春秋黜之书王明王法以治
　　之也不书正月着国无主而正朔无所承且见定公受国季氏不得正其始也或谓无事不书非也隐庄元年皆事在三月定元年亦事在三月然隐庄皆书正月则定公不书正月之为无正始可知矣
　　三月晋人执宋仲几于京师【大夫专执于是始】
　　【左传】元年春王正月辛巳晋魏舒合诸侯之大夫于狄泉将以城成周魏子涖政【涖临也代天子大夫为政】衞彪傒曰将建天子【立天子之居】而易位以令非义也大事奸义必有大咎晋不失诸侯魏子其不免乎是行也魏献子属役于韩简子及原寿过【原寿过周大夫】而田于大陆焚焉【大陆杜注禹贡大陆在钜鹿北嫌絶逺疑此田在汲郡呉泽荒芜之地火田幷见烧也尔雅广平曰陆按吴泽陂在今河南修武县北一名太白陂】还卒于【杜注修武县近吴泽孔氏頴逹曰即修武城也今故城在县治西】范献子去其柏椁以其未复命而田也【范献子代魏子为政去其柏椁示贬之】　孟懿子防城成周【不书公未即位】庚寅栽【栽设板筑】宋仲几不受功曰滕薛郳吾役也【欲使三国代宋受役】薛宰曰宋为无道絶我小国于周以我适楚故我常从宋晋文公为践土之盟曰凡我同盟各复旧职若从践土若从宋亦唯命仲几曰践土固然【固曰从旧薛旧为宋役】薛宰曰薛之皇祖奚仲居薛以为夏车正【奚仲为夏禹掌车服大夫】奚仲迁于邳仲虺居薛以为汤左相【仲虺奚仲之后】若复旧职将承王官何故以役诸侯仲几曰三代各异物薛焉得有旧【言居周世不得以夏殷为旧】为宋役亦其职也士弥牟曰晋之从政者新【言范献子新为政未习故事】子姑受功归吾视诸故府【求故事】仲几曰纵子忘之山川鬼神其忘诸乎士伯怒谓韩简子曰薛征于人【典籍故事人所知也】宋征于鬼【取证于鬼神】宋罪大矣且己无辞而抑我以神诬我也启宠纳侮【书说命篇语谓开宠过分则纳受侵侮】其此之谓矣必以仲防为戮乃执仲几以归三月归诸京师【知以归不可故复归之京师】城三旬而毕乃归诸侯之戍齐高张后不从诸侯【后期不及诸侯之役】晋女叔寛曰周苌齐高张皆将不免苌叔违天高子违人【天既厌周德苌欲迁都以延其祚故曰违天诸侯相率以崇天子而高子后期故曰违人】天之所坏不可支也众之所为不可奸也【为哀三年周人杀苌六年高张来奔张本】
　　【公羊】仲几之罪何不蓑城也【若今以草衣城是也礼诸侯为天子治城各有分丈尺宋仲几不治所主】其言于京师何【据城言成周执不地】伯讨也【明以天子事执之】伯讨则其称人何贬曷为贬不与大夫专执也曷为不与实与而文不与文曷为不与大夫之义不得专执也
　　【谷梁】此其大夫其曰人何也微之也何为微之不正其执人于尊者之所也不与大夫之伯讨也
　　春秋之义诸侯不得专执况大夫乎宋仲几防城成周而不受功义所当讨然在尊者之侧请命而执归于司寇可也既不请命又不归于王以陪臣而擅执人于天子之侧无王甚矣故不以城为王事而畧晋大夫之罪
　　夏六月癸亥公之丧至自干侯戊辰公即位
　　【左】夏叔孙成子逆公之丧于干侯【成子叔孙婼之子】季孙曰子家子亟言于我未尝不中吾志也吾欲与之从政子必止之且听命焉【众事皆谘问子家子】子家子不见叔孙易几而哭【几哭防也不欲见叔孙故朝夕哭不同防】叔孙请见子家子子家子辞曰羁未得见而从君以出【出时成子未为卿】君不命而薨羁不敢见【言未受昭公之命托辞以拒叔孙】叔孙使告之曰公衍公为实使羣臣不得事君【二子始谋逐季氏】若公子宋主社稷则羣臣之愿也【宋昭公弟定公】凡从君出而可以入者将唯子是听子家氏未有后季孙愿与子从政此皆季孙之愿也使不敢以告【不敢叔孙成子名】对曰若立君则有卿士大夫与守在羁弗敢知若从君者则貌而出者入可也【貌出谓以义从公与季氏无实怨】寇而出者行可也【谓与季氏为寇雠者】若羁也则君知其出也而未知其入也羁将逃也丧及坏隤公子宋先入从公者皆自坏隤反【出奔】六月癸亥公之丧至自干侯戊辰公即位【诸侯薨五日而殡殡则嗣子即位癸亥昭公丧至五日殡于宫定公乃即位】
　　【公羊】癸亥公之丧至自干侯则曷为以戊辰之日然后即位正棺于两楹之间然后即位【正棺者象既小敛夷于堂昭公死于外不得以君臣礼治其丧故示尽始死之礼礼始死于北牖下浴于中霤饭含于牖下小敛于戸内夷于两楹之间诸侯三日小敛夷而绖殡而成服故戊辰然后即位】子沈子曰定君乎国【定昭公之丧礼于国】然后即位即位不日此何以日录乎内也【内事详录】
　　【谷梁传】殡然后即位也【周人殡于西阶之上】定无正见无以正也逾年不言即位是有故公也【谓昭公在外故】言即位是无故公也即位授受之道也【先君见授后君乃受故须棺在殡乃言即位】先君无正终则后君无正始也先君有正终则后君有正始也戊辰公即位谨之也定之即位不可不察也公即位何以日也戊辰之日然后即位也癸亥公之丧至自干侯何为戊辰之日然后即位也正君乎国然后即位也【诸侯五日而殡今以君始死之礼治之故须殡而后言即位】沈子曰正棺乎两楹之间然后即位也【两楹之间君听治之处】内之大事日即位君之大事也其不日何也以年决者不以日决也此则其日何也着之也何着焉逾年即位厉也【厉危也公丧在外逾年六月乃得即位危故日之】于厉之中又有义焉【先君未殡则后君不得即位】未殡虽有天子之命犹不敢况临诸臣乎周人有丧鲁人有丧周人吊鲁人不吊周人曰固吾臣也使人可也鲁人曰吾君也亲之者也使大夫则不可也故周人吊鲁人不吊以其下成康为未久也【周道尚明】君至尊也去父之殡而往吊犹不敢况未殡而临诸臣乎
　　昭公薨至是阅七月而丧始至而定之即位乃在是月之戊辰盖迟速进退为意如所制不得专也凡即位皆于朔日故不书日定公待昭公丧至即位不以时故书日
　　秋七月癸巳葬我君昭公
　　【左】季孙使役如阚公氏将沟焉【阚鲁羣公墓所在季孙恶昭公欲沟絶其兆域不使与先君同公氏犹言公之墓宅】荣鴐鵞曰生不能事死又离之以自旌也【鴐鵞鲁大夫荣成伯旌章也】纵子忍之后必或耻之乃止季孙问于荣鴐鵞曰吾欲为君諡使子孙知之【为恶諡】对曰生弗能事死又恶之以自信也将焉用之乃止秋七月癸巳葬昭公于墓道南孔子之为司寇也【在定公十年后】沟而合诸墓【明臣无贬君之义】
　　昭公薨逾半载始以丧归归甫逾月而遽葬见季氏肆逆无礼于先君而鲁之臣子党恶而不能正也
　　九月大雩
　　【谷梁】雩月雩之正也秋大雩非正也冬大雩非正也秋大雩雩之为非正何也【冬禾稼既成犹雩则非礼可知秋禾稼始苖嫌当须雨故问也】毛泽未尽人力未竭未可以雩也【凡地之所生谓之毛言秋百谷之润泽未尽也人力未竭谓耕耘之功未毕】雩月雩之正也月之为雩之正何也其时穷人力尽然后雩雩之正也何谓其时穷人力尽是月不雨则无及矣是年不乂则无食矣是谓其时穷人力尽也雩之必待其时穷人力尽何也雩者为旱求者也求者请也古之人重请何重乎请人之所以为人者让也请道去让也则是舍其所以为人也是以重之焉请哉请乎应上公古之神人有应上公者通乎阴阳君亲帅诸大夫道之而以请焉【其祷辞曰方今大旱野无生稼寡人当死百姓何谤不敢烦民请命愿抚万民以身塞无状】夫请者非可诒托而往也【诒托犹假寄】必亲之者也是以重之
　　凡书大皆讥其僭此则昭公丧未逾年而用盛乐以雩变尤甚矣
　　立炀宫
　　【左】昭公出故季平子祷于炀公九月立炀宫【平子逐君惧而请祷于炀公昭公死于外自以为获福故立其宫】
　　【公羊】炀宫者何炀公之宫也【春秋前炀公也】立者何立者不宜立也立炀宫非礼也
　　【谷梁传】立者不宜立者也
　　炀公考公弟也鲁之以弟继兄盖始于此意如舍适嗣不立而立定公定公乃昭公之弟恐人议己于是而立炀宫其意若谓鲁一生一及其由来旧矣今定公以弟而继昭公亦犹炀公之以弟而继考公也夫宫庙即远有毁而无立今逞私逾典以立久祧之宫诬妄已甚书立者不宜立也
　　【附录左】周巩简公弃其子弟而好用远人【简公周卿士远人异族也为明年巩氏贼简公张本】
　　冬十月陨霜杀菽【陨公羊作霣】
　　【公羊】何以书记异也此灾菽也曷为以异书异大乎灾也【异者非常而可怪周十月夏八月微霜用事未可杀菽而杀故曰异】
