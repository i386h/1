<!-- { "loadSidebar": true } -->
　　【左传】三十三年春秦师过周北门左右免胄而下【北门王城之北门冑兜鍪兵车非大将御者在中故左右下御不下】超乘者三百乘王孙满尚防观之言于王曰秦师轻而无礼必败【无礼谓过天子门不卷甲束兵超乘示勇】轻则寡谋无礼则脱【脱易也】入险而脱又不能谋能无败乎及滑郑商人髙将市于周遇之以乘韦先牛十二犒师【乘韦四韦也皮熟曰韦生曰革古者将献遗于人必有以先之】曰寡君闻吾子将步师出于敝邑敢犒从者不腆敝邑为从者之淹居则具一日之积行则备一夕之卫【髙知秦将袭郑欲败其谋故诈言君命歩犹行也积谓刍米菜薪卫捍御之具】且使遽告于郑【遽车】郑穆公使视客馆【秦子逢孙杨孙戍郑郑人馆之至是闻髙之言使视其所为】则束载厉兵秣马矣【果见三子欲为内应】使皇武子辞焉【皇武子郑大夫】曰吾子淹久于敝邑唯是脯资饩牵竭矣【资粮也生曰饩牵谓牛羊豕】为吾子之将行也郑之有原圃犹秦之有具囿也吾子取其麋鹿以闲敝邑若何【原圃具囿皆囿名杜注荥阳中牟县西有圃田泽使秦戍自取麋鹿以为行资盖明示三子已知其情】杞子奔齐逢孙扬孙奔宋孟明曰郑有备矣不可冀也攻之不克围之不继吾其还也灭滑而还
　　【谷梁传】滑国也
　　灭滑而书入者不能有其地非末减也诈谋不遂又肆悖心以灭无罪之小国而不虞晋之拟其后非道失谋其困也宜矣
　　齐侯使国归父来聘
　　【左传】齐国荘子来聘自郊劳至于赠贿礼成而加之以敏【聘礼賔至于郊君使卿朝服用束帛劳及聘事皆毕乃去賔遂行舎于郊公使卿赠如觌币是来有郊劳去有赠贿也敏审当于事也】臧文仲言于公曰国子为政齐犹有礼君其朝焉臣闻之服于有礼社稷之卫也【为公如齐】
　　二十八年公子遂如齐平旧怨也今国归父来报遂之聘也古者诸侯邦交其礼甚简入春秋时比周相结使命日烦至国归父来聘而大夫之交政列国者纷纷无制矣
　　夏四月辛巳晋人及姜戎败秦于殽【败秦下左谷梁有师字姜戎姜姓之戎居晋南鄙戎子驹支之先也殽杜注在农渑池县西在今河南永寕县北】
　　【左传】晋原轸曰秦违蹇叔而以贪勤民天奉我也【秦师还过晋竟先轸谋邀而伐之奉与也】奉不可失敌不可纵纵敌患生违天不祥必伐秦师栾枝曰未报秦施而伐其师其为死君乎【言以君死故忘秦施】先轸曰秦不哀吾丧而伐吾同姓【滑与晋同生】秦则无礼何施之为吾闻之一日纵敌数世之患也谋及子孙可谓死君乎遂发命遽兴姜戎【以车起姜戎之兵欲其速也】子墨衰绖【晋文公未葬故襄公称子以凶服从戎故墨之】梁御戎莱驹为右夏四月辛巳败秦师于殽获百里孟明视西乞术白乙丙以归遂墨以葬文公晋于是始墨【后遂常以为俗记礼所由变】文嬴请三帅【文嬴晋文公始适秦秦穆公所妻夫人襄公嫡母三帅孟明等】曰彼实搆吾二君寡君若得而食之不厌君何辱讨焉使归就戮于秦以逞寡君之志若何公许之先轸朝问秦囚公曰夫人请之吾舎之矣先轸怒曰武夫力而拘诸原妇人暂而免诸国【暂犹卒也】堕军实而长寇雠【堕毁也】亡无日矣不顾而唾公使阳防父追之及诸河则在舟中矣释左骖以公命赠孟明【矫称襄公命赠欲使还拜谢因而执之】孟明稽首曰【孟明知其诈乃遥于舟中稽首拜命】君之恵不以累臣衅鼓【累囚系也杀人以血涂鼔谓之衅鼓】使归就戮于秦寡君之以为戮死且不朽若従君恵而免之三年拜君赐【意欲报伐晋】秦伯素服郊次【待之于郊】乡师而哭曰孤违蹇叔以辱二三子孤之罪也【降名称孤】不替孟明孤之过也大夫何罪且吾不以一眚掩大徳【眚过也】
　　【公羊传】其谓之秦何【称国】夷狄之也曷为夷狄之秦伯将袭郑百里子与蹇叔子谏曰千里而袭人未有不亡者也秦伯怒曰若尔之年者宰上之木拱矣【宰冢也】尔曷知师出百里子与蹇叔子送其子而戒之曰尔即死必于殽之嵚岩是文王之所辟风雨者也【其地险隘一可要百故文王过之驱驰常若辟风雨袭郑所当由也】吾将尸尔焉子揖师而行【揖其父于师中介胄不拜为其拜如蹲】百里子与蹇叔子従其子而哭之秦伯怒曰尔曷为哭吾师对曰臣非敢哭君师哭臣之子也髙者郑商也遇之殽矫以郑伯之命而犒师焉或曰往矣或曰反矣【军中语也时以为郑实使髙犒之或以为郑伯已知将见袭必设备不如还或曰师既出当遂往】然而晋人与姜戎要之殽而击之【然而上议犹豫防往之顷也要邀也】匹马只轮无反者【言尽获之】其言及姜戎何姜戎防也称人亦防者也何言乎姜戎之防先轸也【先轸晋大夫也言姜戎防则知称人者尊】或曰襄公亲之【亲将】襄公亲之则其称人何贬曷为贬君在乎殡而用师危不得葬也诈战不日【诈卒也齐人语也】此何以日尽也【尽俘之恶其不仁】
　　【谷梁传】不言战而言败何也狄秦也其狄之何也秦越千里之险入虚国【滑无备故言虚国】进不能守退败其师徒乱人子女之教无男女之别秦之为狄自殽之战始也【进不能守谓入滑而去退败其师谓败于殽乱人子女谓入滑之时纵暴乱也】秦伯将袭郑百里子与蹇叔子谏曰千里而袭人未有不亡者也秦伯曰子之冢木已拱矣何知【言其老无知】师行百里子与蹇叔子送其子而戒之曰女死必于殽之岩唫之下我将尸女于是【尸女者収女尸】师行百里子与蹇叔子随其子而哭之秦伯怒曰何为哭吾师也二子曰非敢哭师也哭吾子也我老矣彼不死则我死矣【畏秦伯怒故云彼我必有死者】晋人与姜戎要而击之殽匹马倚轮无反者【倚轮一只之轮】晋人者晋子也其曰人何也防之也何为防之不正其释殡而主乎战也
　　秦自十三年围郑已识地形又见齐晋更霸宋楚争衡乘晋文新殁逾周而袭郑使其谋得逞将据郑以力征东夏蚕食诸姬其无王之心未必不同于荆楚晋襄要而击之只轮不反终春秋之世秦卒不能逾晋而东故败殽之勲防于城濮先儒乃以墨衰即戎为晋子罪误矣国君之孝异于匹夫社稷之役可以变礼故鲁公禽父在丧而从金革孔子与之誓在尚书论具礼记且春秋之法外以讳为善故特书晋人若晋子未尝在师者然如以为贬则凡会盟侵伐以丧出而称爵称子者乃得为襃乎陆氏淳谓孔子许其以权变礼故为之讳卓矣
　　癸巳葬晋文公
　　【谷梁传】日葬危不得葬也
　　晋先君有文侯而重耳复諡为文非礼也
　　狄侵齐
　　【左传】狄侵齐因晋丧也
　　狄闲晋丧而侵齐殽师方罢营葬先君齐晋悬隔千里即有赴告晋师非逾月不能出绛何及于狄先儒既以墨衰御秦责晋而又以不能攘狄罪之义无所防矣
　　公伐邾取訾娄【訾娄公羊作丛谷梁作訾楼訾娄邾地当在今山东济寕州界】
　　秋公子遂帅师伐邾
　　【左传】公伐邾取訾娄以报升陉之役【在二十二年】邾人不设备秋襄仲复伐邾
　　僖公怀升陉之忿以晋文始霸不敢兴报怨之师晋文既殁秦狄交讧故乘其闲而再伐邾以取利焉齐桓之殁楚宋争霸鲁亦闲之而再伐邾毎乘霸国多事而陵弱暴寡何以为秉礼之国乎
　　晋人败狄于箕【箕杜注大原阳邑县南有箕城在今山西大谷县东南】
　　【左传】狄伐晋及箕八月戊子晋侯败狄于箕郤缺获白狄子【白狄秋别种也子白狄之君子爵也】先轸曰匹夫逞志于君而无讨【谓不顾而唾】敢不自讨乎免胄入狄师死焉狄人归其元【元首】面如生初臼季使过冀见冀缺耨其妻馌之【臼季胥臣也冀杜注晋邑今山西河津县东有冀亭冀缺即郤缺耨锄也野馈曰馌】敬相待如賔与之归言诸文公曰敬徳之聚也能敬必有徳徳以治民君请用之臣闻之出门如賔承事如祭仁之则也公曰其父有罪可乎【缺父冀芮欲弑文公在二十四年】对曰舜之罪也殛鲧其举也兴禹管敬仲桓之贼也实相以济康诰曰父不慈子不祗兄不友弟不共不相及也【康诰周书祗敬也】诗曰采葑采菲无以下体君取节焉可也【诗国风葑菲之莱上善下恶食之者不以其恶而弃其善言可取其善节】文公以为下军大夫反自箕襄公以三命命先且居将中军【且居先轸之子其父死敌故进之】以再命命先茅之县赏胥臣曰举郤缺子之功也【先茅絶后故取其县以赏胥臣】以一命命郤缺为卿复与之冀【还其父故邑】亦未有军行【虽登卿位未有军列】
　　秦谋袭郑狄攻齐卫乘文公之新殁而争衡于中夏也晋子败秦于殽又败狄于箕而霸统遂定诸侯賔服其功甚伟且皆应敌之师而先儒多以为病亦未揆于事理之实耳
　　冬十月公如齐
　　十有二月公至自齐
　　报国庄子之聘也天王下聘不朝于京师齐国归父来乃躬报谢不加贬而义自见矣
　　乙巳公薨于小寝
　　【左传】冬公如齐朝且吊有狄师也反薨于小寝即安也【小寝夫人寝也讥公就所安不终于路寝】
　　【谷梁传】小寝非正也
　　周制王宫六寝路寝一小寝五戴记君日出而眡朝退适路寝聼政使人眡大夫大夫退然后适小寝释服是路寝治事之所小寝燕息之地也鲁子以诸侯有三宫则列国之制盖降于王其以路寝为正则一尔
　　陨霜不杀草李梅实【陨公羊作霣】
　　【公羊传】何以书记异也何异尔不时也
　　【谷梁传】未可杀而杀举重也可杀而不杀举轻也【定元年陨霜杀菽此年陨霜不杀草重谓菽也轻谓草也轻者不死则重者不死可知】实之为言犹实也【实子也】
　　周之十二月夏之十月也霜既陨而草不杀固已异矣梅李再荣非时而成实隂阳失序物反其常先儒以为鲁政不纲三桓盛彊干权擅国咎徴之先见者也
　　晋人陈人郑人伐许
　　【左传】晋陈郑伐许讨其贰于楚也
　　陈郑久服于楚晋人讨许不用齐鲁宋卫之师而独与陈郑同役以继文之业席败秦败狄之威楚人不敢北乡职是故也而先儒皆以为讥亦过矣
