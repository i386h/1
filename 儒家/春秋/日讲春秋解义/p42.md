<!-- { "loadSidebar": true } -->
　　夏宋公卫侯许男滕子伐郑
　　【左传】三月郑伯如楚　夏宋公伐郑【怒其朝楚故伐之】子鱼曰所谓祸在此矣
　　郑之朝楚信有罪矣然宋公本欲求好于楚以属诸侯及力不能抗甘就执辱何以责郑之附楚哉不知自反而遽兴师以伐郑谷梁氏所谓过而不改而又甚之者也然宋公见执而三国旋就宋弃楚陈亦与楚离心盖深惧楚人暴诈而思中国之有霸也使襄公当此能恤民厉士以厚国势布徳修礼以绥诸侯则诸侯可以复合霸事可以复兴乃不度徳不量力而急于争郑敌楚以致师败身伤使楚氛益炽见小欲速无徳而寡谋其祸败乃自取耳
　　【附録左传】初平王之东迁也【因犬戎之变迁都洛邑】辛有适伊川【辛有周大夫伊川杜注周地伊水也】见被髪而祭于野者曰不及百年此其戎乎其礼先亡矣【被髪而祭衣冠之礼先亡】秋秦晋迁陆浑之戎于伊川【姓之戎居陆浑在秦晋西北至是二国诱而徙之伊川辛有之言果验】　晋大子圉为质于秦【在十七年】逃归谓嬴氏曰【嬴氏秦所妻子圉懐嬴也】与子归乎对曰子晋太子而辱于秦子之欲归不亦宜乎寡君之使婢子侍执巾栉【婢子妇人之卑称】以固子也从子而归弃君命也不敢从亦不敢言遂逃归【终史苏之占】　富辰言于王曰请召大叔【富辰周大夫大叔王子带十二年奔齐】诗曰协比其邻昏姻孔云【诗小雅邻犹近也孔甚也云旋也言王者先协和近亲则昏姻甚相归附也】吾兄弟之不协焉能怨诸侯之不睦王説王子带自齐复归于京师王召之也【终仲孙湫之言为二十四年天王出居于郑】
　　秋八月丁未及邾人战于升陉【升陉杜注鲁地】
　　【左传】邾人以湏句故出师公卑邾不设备而御之【卑小也】臧文仲曰国无小不可易也无备虽众不可恃也诗曰战战兢兢如临深渊如履薄冰【诗小雅言常戒惧】又曰敬之敬之天维显思命不易哉【诗周颂显明也思语辞言天之降鉴甚明其命靡常不易保】先王之明徳犹无不难也无不惧也况我小国乎君其无谓邾小蠭虿有毒而况国乎弗聴八月丁未公及邾师战于升陉我师败绩邾人获公胄县诸鱼门【鱼门邾城门】
　　【谷梁传】内讳败举其可道者也不言其人以吾败也不言及之者为内讳也
　　邾之出师以湏句故也不书败讳耻也内以讳为贬不书公其贬可知观此则鲁取湏句之非存亡继絶也益信
　　冬十有一月己巳朔宋公及楚人战于宋师败绩【杜注水名在今河南柘城县北】
　　【左传】楚人伐宋以救郑宋公将战大司马固谏曰【固荘公之孙公孙固也言大司马以别子鱼】天之弃商久矣君将兴之弗可赦也已弗聴冬十一月己巳朔宋公及楚人战于宋人既成列楚人未既济【未尽渡水】司马曰【子鱼曰】彼众我寡及其未既济也请击之公曰不可既济而未成列又以告公曰未可既陈而后击之宋师败绩公伤股门官殱焉【门官守门者师行则在君左右殱尽也】国人皆咎公公曰君子不重伤不禽二毛【二毛头白有二色】古之为军也不以阻隘也【不因阻隘以求胜】寡人虽亡国之余【以商之后故称亡国之余】不鼓不成列【耻以诈取胜也】子鱼曰君未知战勍敌之人隘而不列天赞我也【勍强也言楚在险隘不得陈列乃天所以佐宋】阻而鼓之不亦可乎犹有惧焉【虽因阻击之犹恐不胜】且今之勍者皆吾敌也虽及胡耉【胡耉元老之称】获则取之何有于二毛明耻教战求杀敌也【明设刑戮以耻不果】伤未及死如何勿重【言尚能害己】若爱重伤则如勿伤爱其二毛则如服焉【言苟不欲伤杀敌人则本可不湏鬬】三军以利用也【本为利兴】金鼓以声气也【所以佐士众之声气】利而用之阻隘可也声盛致志鼓儳可也【儳岩未整陈公羊传】偏战者日尔此其言朔何【据桓十七年奚之战不言朔】春秋辞繁而不杀者正也【繁多也杀省也正得正道】何正尔宋公与楚人期战于之阳【水北曰阳】楚人济而来有司复曰请迨其未毕济而击之宋公曰不可吾闻之也君子不厄人吾虽防国之余寡人不忍行也既济未毕陈有司复曰请迨其未毕陈而击之宋公曰不可吾闻之也君子不鼓不成列已陈然后襄公鼓之宋师大败故君子大其不鼓不成列临大事而不忘大礼有君而无臣以为虽文王之战亦不过此也
　　【谷梁传】日事遇朔曰朔【此日之事遇朔则书朔】春秋三十有四战未有以尊败乎卑以师败乎人者也以尊败乎卑以师败乎人则骄其敌【此论春秋书法谓如以尊败乎卑则以卑者为主为若骄肆敢于犯尊者然】襄公以师败乎人而不骄其敌何也责之也之战以为复雩之耻也【雩即盂】雩之耻宋襄公有以自取之伐齐之防执滕子围曹为雩之防不顾其力之不足而致楚成王成王怒而执之故曰礼人而不答则反其敬爱人而不亲则反其仁治人而不治则反其知过而不改又之【又复】是谓之过襄公之谓也古者被甲婴胄非以兴国也则以征无道也岂曰以报其耻哉宋公与楚人战于水之上司马子反曰【子反当为子鱼】楚众我少鼔险而击之胜无幸焉【若要而击之必可破非侥幸也】襄公曰君子不推人危不攻人厄湏其出【待其出险】既出旌乱于上陈乱于下子反曰楚众我少撃之胜无幸焉襄公曰不鼓不成列湏其成列而后击之则众败而身伤焉七月而死倍则攻敌则战少则守人之所以为人者言也人而不能言何以为人言之所以为言者信也言而不信何以为言信之所以为信者道也信而不道何以为道道之贵者时其势行也【道贵随时制宜顺其所行之势而变通之不在守匹夫之小信】
　　此战三皆称楚人先儒或谓楚子在师贬而称人盖据左氏郑夫人劳楚子于柯泽而言不知楚之军法每使大夫前进而君次于后以为之援其在柯泽不足为临敌之徴但楚师救郑而不书则恶楚可知矣书宋及外楚而内宋也公羊氏以不鼓不成列为临大事不忘大礼误矣宋襄多行不义而独爱重伤与二毛徇末遗本其道大悖何所取哉
　　【附録左传】丙子晨郑文夫人芈氏姜氏劳楚子于柯泽【芈氏楚女姜氏齐女楚子还过郑故文公夫人出而劳之柯泽杜注郑地】楚子使师缙示之俘馘【师缙楚乐师名缙俘所得囚馘所截耳】君子曰非礼也妇人送迎不出门见兄弟不逾阈【阈门限】戎事不迩女器【器物也言俘馘非近妇人之物】丁丑楚子入飨于郑九献【用上公之礼】庭实旅百加笾豆六品【庭中所陈之实品数有百笾豆所盛之物又加六品】飨毕夜出文芈送于军取郑二姬以归【二姬文芈女也】叔詹曰楚王其不没乎为礼卒于无别无别不可谓礼将何以没诸侯是以知其不遂霸也【言楚子所以师败城濮终为商臣所弑】
　　二十有三年春齐侯伐宋围缗【缗谷梁作闵后同杜注宋邑髙平昌邑县东南有东缗城在今山东金乡县东北】
　　【左传】二十三年春齐侯伐宋围缗以讨其不与盟于齐也【十九年盟于齐以无忘桓公之徳而宋独不防复召齐人共盟鹿上故今讨之】
　　【公羊传】邑不言围此其言围何疾重故也【疾痛也故旧伤也重故者于旧伤之处而加其伤宋襄新为楚败齐不能助反因其困而伐之其痛与加旧伤无异故言国以恶其不仁也】
　　【谷梁传】伐国不言围邑此其言围何也不正其以恶报恶也【前十八年宋伐齐之防是恶也今齐乘其败而报是以恶报恶也】
　　楚与五国盟于齐乘间以诸侯于宋耳宋之不与义未愆也齐侯不悟而反以责宋伐之于败伤之后悖义甚矣其以爵书盖恶其昧敌忾之义忘定己之徳故目其人以罪之
　　夏五月庚寅宋公兹父卒【兹公羊作慈】
　　【左传】夏五月宋襄公卒伤于故也
　　【公羊传】何以不书葬盈乎讳也【盈满也襄公前以背殡出防不书其父葬以为之讳至襄公身亦不书葬所以满其讳之之义也】
　　【谷梁传】兹父之不葬何也失民也其失民何也以其不教民战则是弃其师也为人君而弃其师其民孰以为君哉
　　宋襄徳政不修诸侯皆贰复不量力以与楚战兵败身伤赍志而殁其所以图霸者非其道也不书葬者时僖公已有志附楚故不使人往防
　　秋楚人伐陈
　　【左传】秋楚成得臣帅师伐陈【成得臣子玉也】讨其贰于宋也遂取焦夷城顿而还【焦杜注陈邑谯县也今江南亳州夷杜注陈邑谯郡城父县今故城在亳州东南顿杜注顿国汝隂南顿县今河南项城县北有南顿故城】子文以为之功使为令尹叔伯曰子若国何【叔伯楚大夫防吕臣也言子玉不任令尹】对曰吾以靖国也夫有大功而无贵仕其人能靖者与有几【言必矜功为乱不可不赏】
　　楚伐陈以为贰于宋也考之经宋襄曹南之盟伐郑之役陈皆不与而盟齐防盂陈实从楚未见其贰也特以伐宋之后郑朝而陈不朝即诬以贰而伐取其二邑城顿以逼之盖有事于北方虑陈为梗故先慑以威使之困折而属服耳
　　【附録左传】九月晋恵公卒【经在明年从赴】懐公命无从亡人【懐公子圉亡人重耳】期期而不至无赦狐突之子毛及偃从重耳在秦【偃子记也】弗召冬懐公执狐突【未期而执突以不召子故】曰子来则免对曰子之能仕父教之忠古之制也防名委质贰乃辟也【名书于所臣之防委贽而君事之则不可以贰质贽也辟罪也】今臣之子名在重耳有年数矣若又召之教之贰也父教子贰何以事君刑之不滥君之明也臣之愿也淫刑以逞谁则无罪臣闻命矣乃杀之卜偃称疾不出曰周书有之乃大明服【周书康诰言君能大明则民服】己则不明而杀人以逞不亦难乎民不见徳而惟戮是闻其何后之有【言懐公必无后于晋为二十四年杀懐公张本】
　　冬十有一月杞子卒
　　【左传】十一月杞成公卒书曰子杞夷也不书名未同盟也凡诸侯同盟死则赴以名礼也赴以名则亦书之【谓未同盟】不然则否【谓同盟而不以名告】辟不敏也【敏犹审也例已见隠七年此又举凡者为国史承告而书例也】
　　杞二王后初书杞侯继而称伯称子盖时王所黜后复称伯亦时王复之春秋从史文耳不名者史逸之
