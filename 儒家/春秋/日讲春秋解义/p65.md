<!-- { "loadSidebar": true } -->
　　鲁君臣三如齐是年二卿又相继而徃盖簒弑之谋仲遂主之行父助之齐新立君恐以旧事声讨故谄附以自托耳左氏谓归父之使以伐邾故恐犹未得其情也
　　齐侯使国佐来聘
　　【左传】国武子来报聘【报文子也】
　　鲁君臣事齐甚谨未闻报聘今齐侯丧未逾年而命使来鲁盖议连兵伐莒故若是其亟也居丧而聘邻国考之于礼虽无明禁然以春秋所书按之王聘及求金不称王使而齐侯称使则恶其即吉而亲命聘使可知矣
　　饥
　　【公羊传】何以书以重书也【王政以民食为重】
　　楚子伐郑
　　【左传】楚子伐郑晋士会救郑逐楚师于颍北【颍杜注颍水出河南阳城至下蔡入淮】诸侯之师戍郑
　　左氏称晋士会救郑逐楚师于颍北诸侯之师戍郑先儒据此谓经削晋救意不以楚为罪皆由误以称爵为襃故曲为之説耳经所不书有可据传以为义者必于经有考也元年经书赵盾救陈而传兼救宋观宋公旋会晋师于棐林则传所称救宋为得其实而经削之以宋有应讨之罪而不当救可知矣下年夏楚子陈侯郑伯盟于辰陵则是冬传称晋师救郑逐楚师诸侯畱戍非其实矣
　　【附录左传】郑子家卒郑人讨幽公之乱斲子家之棺而逐其族【以四年弑君故也斲薄其棺不使从卿礼】改葬幽公諡之曰灵【灵公初諡幽】

　　日讲春秋解义卷二十八
<经部,春秋类,日讲春秋解义>
　　钦定四库全书
　　日讲春秋解义卷二十九
　　宣公
　　十有一年春王正月
　　夏楚子陈侯郑伯盟于辰陵【辰陵谷梁作夷陵杜注陈地颍川长平县东南有辰亭在今河南陈州西南】
　　【左传】十一年春楚子伐郑及栎子良曰晋楚不务徳而兵争与其来者可也晋楚无信我焉得有信乃从楚夏楚盟于辰陵陈郑服也
　　是时楚庄盛彊主盟中国盖齐晋方有事于莒狄各营其私置乱贼而不问陈郑知中国不足恃故折而附楚也
　　【附录左传】楚左尹子重侵宋【子重公子婴齐庄王弟】王待诸郔【郔杜注楚地在今河南项城县境】　令尹蒍艾猎城沂【艾猎孙叔敖也沂杜注楚邑在今河南真阳县境】使封人虑事【封人其时主筑城者虑事谋虑计功】以授司徒【司徒掌役】量功命日【命作日数】分财用【财用筑作具】平板榦【榦桢也墙两头立木】
　　【板在两旁障土者平等其高下】称畚筑【量轻重畚盛土器】程土物【为作程限】议远迩【均劳逸】略基趾【略行也趾城足】具糇粮【糇干食也】度有司【谋监主】事三旬而成不愆于素【不过素所虑之期也传言叔敖之能使民】
　　公孙归父会齐人伐莒
　　秋晋侯会狄于欑函【欑函杜注狄地】
　　【左传】晋郤成子求成于众狄众狄疾赤狄之役遂服于晋【赤狄潞氏最强故服役众狄】秋防于欑函众狄服也是行也诸大夫欲召狄郤成子曰吾闻之作德莫如勤非勤何以求人能勤有继其从之也【勤则功继之】诗曰文王既勤止【诗颂文王勤以创业】文王犹勤况寡德乎
　　【谷梁传】不言及外狄也
　　陈夏征舒为乱楚方伸大义于天下晋为霸主乃孜孜于羣狄至往会焉卑亦甚矣直书其事深讥之也
　　冬十月楚人杀陈夏征舒
　　【公羊传】此楚子也其称人何【据下入陈称子】贬曷为贬【据徴舒有罪】不与外讨也【辟天子】不与外讨者因其讨乎外而不与也虽内讨亦不与也【虽自讨其臣下亦不得与】曷为不与实与而文不与文曷为不与诸侯之义不得专讨也诸侯之义不得专讨则其曰实与之何上无天子下无方伯天下诸侯有为无道者臣弑君子弑父力能讨之则讨之可也
　　【谷梁传】此入而杀也其不言入何也【据入国乃得杀】外征舒于陈也其外征舒于陈何也明楚之讨有罪也【若书楚子入陈杀夏徴舒则入者内不受是无以表徴舒之悖逆故先言杀】
　　丁亥楚子入陈
　　【谷梁传】入者内弗受也曰入恶入者也何用弗受也不使夷狄为中国也
　　征舒在株林为陈南邑楚庄先经其地执而杀之而后入陈不言楚子而称人讨贼之文也然当时楚实利陈后虽听申叔时之说能复封陈而置夏州纳乱臣存亡兴灭顾若是乎舜跖之分其始在善利之闲耳讨贼者众人之公义故杀征舒书楚人县陈者一人之贪心故入陈书楚子罪人既得其入也何为哉胡氏安国谓不书取陈而书入为末减之辞非也楚实未尝取陈以实书耳
　　纳公孙宁仪行父于陈【宁公羊作】
　　【左传】冬楚子为陈夏氏乱故伐陈【十年夏征舒弑君】谓陈人无动将讨于少西氏【少西征舒之祖子夏之名】遂入陈杀夏征舒轘诸栗门【轘车裂也栗门陈城门】因县陈【灭陈以为楚县】陈侯在晋【灵公子成公午】申叔时使于齐【申叔时楚大夫】反复命而退王使让之曰夏征舒为不道弑其君寡人以诸侯讨而戮之诸侯县公皆庆寡人【楚县大夫皆僭称公】女独不庆寡人何故对曰犹可辞乎王曰可哉曰夏征舒弑其君其罪大矣讨而戮之君之义也抑人亦有言曰牵牛以蹊人之田【蹊径也】而夺之牛牵牛以蹊者信有罪矣而夺之牛罚已重矣诸侯之从也曰讨有罪也今县陈贪其富也以讨召诸侯而以贪归之无乃不可乎王曰善哉吾未之闻也反之可乎对曰可哉吾侪小人所谓取诸其懐而与之也【谓譬如取人物于其懐而还之为愈于不还】乃复封陈乡取一人焉以归谓之夏州【示讨夏氏所获】故书曰楚子入陈纳公孙宁仪行父于陈书有礼也【没其县陈本意而以讨乱存国为丈善其得礼】
　　【公羊传】此皆大夫也其言纳何纳公党与也【仪行父本以助公见絶故言纳公党与】
　　【谷梁传】纳者内弗受也辅人之不能民而讨犹可【辅相邻国有不能治民者而讨其罪人则可曰犹可者明邻国之君无辅相之道】入人之国制人之上下使不得其君臣之道不可【二人与昏滛当絶而楚强纳之是制人之上下】
　　二人致乱之臣国所不容楚子不杀而反纳之必因其来奔许以陈输楚故使执其国柄为主于内而陈自是从楚不敢贰则其无诛恶之实心不可掩矣孔宁仪行父之奔不书必孔子削之也书奔则习其读者或疑二人能请讨于楚而其恶隐矣
　　【附录左传】厉之役郑伯逃归【盖在六年】自是楚未得志焉郑既受盟于辰陵又徼事于晋【为明年楚围郑传】
　　十有二年春葬陈灵公
　　【公羊传】讨此贼者非臣子也何以书葬【据惠公杀里克不书卓子葬】君子辞也【君子之心无私故讨贼不闲内外】楚已讨之矣臣子虽欲讨之而无所讨也
　　弑逆之贼人皆得讨盖纲常所在非有彼此之殊也征舒虽为楚杀陈之臣子亦可以释憾矣故灵公得书葬
　　楚子围郑
　　【左传】十二年春楚子围郑旬有七日郑人卜行成不吉卜临于大宫【临哭也】且巷出车吉【出车于巷示将见迁不得安居】国人大临守陴者皆哭【陴城上僻倪皆哭所以告楚穷也】楚子退师郑人修城进复围之三月克之【退师犹不服故复围之九十日】入自皇门至于逵路【涂方九轨曰逵】郑伯肉袒牵羊以逆曰孤不天【不为天所祐】不能事君使君懐怒以及敝邑孤之罪也敢不唯命是听其俘诸江南以实海滨亦唯命其翦以赐诸侯使臣妾之亦唯命若惠顾前好徼福于厉宣桓武不泯其社稷【周厉王宣王郑之所自出桓公武公郑始封之君也】使改事君夷于九县【夷比也楚灭九国以为九县庄十四年灭息十六年灭邓僖五年灭十二年灭黄二十六年灭夔文四年灭江五年灭六灭蓼十六年灭庸传称楚武王克权又称文王县申息凡十一国不知何以言九】君之惠也孤之愿也非所敢望也敢布腹心君实图之左右曰不可许也得国无赦王曰其君能下人必能信用其民矣庸可几乎退三十里而许之平潘尫入盟子良出质【潘尫楚大夫子良郑伯弟】
　　以传考之凡入国者必陵暴残毁有所俘获楚子入郭门至于逵路而退师许盟秋毫无犯义不得书入胡氏安国谓即其国都而书围为从轻典非也
　　夏六月乙卯晋荀林父帅师及楚子战于邲晋师败绩【邲杜注郑地今河南郑州束有邲城】
