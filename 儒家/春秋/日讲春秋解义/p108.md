<!-- { "loadSidebar": true } -->
　　【附録左传】夏四月赵孟叔孙豹曹大夫入于郑【防罢过郑】郑伯兼享之子皮戒赵孟【戒享期】礼终赵孟赋瓠叶【受所戒礼毕而赋诗瓠叶诗小雅义取古人不以微薄废礼虽瓠叶首犹与賔客享之】子皮遂戒穆叔且告之【告以赵孟赋瓠叶】穆叔曰赵孟欲一献【瓠叶诗义取薄物而以献酬知欲一献】子其从之子皮曰敢乎穆叔曰夫人之所欲也又何不敢及享具五献之笾豆于幕下【朝聘之制大国之卿五献】赵孟辞私于子产曰武请于冢宰矣【冢宰子皮请谓赋瓠叶】乃用一献赵孟为客礼终乃宴穆叔赋鹊巢【鹊巢诗召南喻晋君有国赵孟治之】赵孟曰吾不堪也又赋采蘩【亦诗召南义取蘩菜薄物可以荐公侯享其信不求其厚】曰小国为蘩大国省穑而用之其何实非命【穑爱也】子皮赋野有死麕之卒章【亦诗召南卒章喻赵孟以义抚诸侯无以非礼相加陵】赵孟赋常棣【常棣诗小雅取其凡今之人莫如兄弟言欲亲兄弟之国】且曰吾兄弟比以安尨也可使无吠【受子皮之诗】穆叔子皮及曹大夫兴拜举兕爵曰小国赖子知免于戾矣【兕爵罚不敬言小国防赵孟德比以安自知免此罚戮】饮酒乐赵孟出曰吾不复此矣　天王使刘定公劳赵孟于颍馆于雒汭【王景王定公刘夏雒汭杜注在河南巩县南水曲流为汭】刘子曰美哉禹功【见河雒而思禹功】明德逺矣微禹吾其鱼乎吾与子弁冕端委以治民临诸侯【端委礼衣】禹之力也子盍亦逺绩禹功而大庇民乎对曰老夫罪戾是惧焉能恤逺吾侪偷食朝不谋夕何其长也刘子归以语王曰谚所谓老将知而耄及之者【耄乱也】其赵孟之谓乎为晋正卿以主诸侯而侪于隶人朝不谋夕弃神人矣神怒民叛何以能乆赵孟不复年矣【言将死不复见明年】神怒不歆其祀民叛不即其事祀事不从又何以年【为此冬赵孟卒张本】　叔孙归曾夭御季孙以劳之旦及日中不出【恨季孙伐莒使己防被戮】曾夭谓曾阜曰【阜叔孙家臣】旦及日中吾知罪矣鲁以相忍为国也忍其外不忍其内焉用之【欲受楚戮是忍其外日中不出是不忍其内】阜曰数月于外【言叔孙劳役在外数月】一旦于是庸何伤贾而欲赢而恶嚣乎【言譬如商贾求赢利者不得恶喧嚣之声】阜谓叔孙曰可以出矣叔孙指楹曰虽恶是其可去乎【楹柱也以喻鲁有季孙犹屋有柱】乃出见之　郑徐吾犯之妹美【犯郑夫夫】公孙楚聘之矣【楚子南穆公孙】公孙黒又使强委禽焉【禽鴈也纳采用鴈】犯惧告子产子产曰是国无政非子之患也唯所欲与犯请于二子请使女择焉皆许之子晳盛饰入布币而出【子晳公孙黒布陈防币】子南戎服入左右射超乗而出女自房观之曰子晳信美矣抑子南夫也【言丈夫】夫夫妇妇所谓顺也适子南氏子晳怒既而櫜甲以见子南欲杀之而取其妻子南知之执戈逐之及冲【冲交道】击之以戈子晳伤而归告大夫曰我好见之不知其有异志也故伤大夫皆谋之子产曰直钧幼贱有罪罪在楚也【先聘子南直也子南用戈子晳直也子产力未能讨故钧其事归罪于楚】乃执子南而数之曰国之大节有五女皆奸之畏君之威听其政尊其贵事其长飬其亲五者所以为国也今君在国汝用兵焉不畏威也奸国之纪不听政也【奸国之纪谓伤人】子晳上大夫女嬖大夫而弗下之不尊贵也幼而不忌不事长也【忌畏也】兵其从兄【子晳子南之从兄】不养亲也君曰余不女忍杀宥女以远勉速行乎无重而罪五月庚辰郑放游楚于吴【游楚即子南】将行子南子产咨于大叔【大叔游楚之兄子】大叔曰吉不能亢身焉能亢宗【亢蔽也】彼国政也非私难也子圗郑国利则行之又何疑焉周公杀管叔而蔡蔡叔【蔡放也】夫岂不爱王室故也吉若获戾子将行之何有于诸游【为二年郑杀公孙黒传】
　　夏秦伯之弟鍼出奔晋
　　【左传】秦后子有宠于桓如二君于景【后子秦桓公子景公母弟鍼也其权宠如二君】其母曰弗去惧选【选数也恐景公数其罪而加戮】癸夘鍼适晋其车千乗书曰秦伯之弟鍼出奔晋罪秦伯也【罪失敎】后子享晋侯造舟于河【造舟为梁通秦晋之道】十里舎车【一舎八乘为八反之备】自雍及绛【雍绛相去千里】归取酬币【备九献之仪始礼自齐其一故续送其八酬酒币】终事八反【每十里以八乗车各以次载币相授而还不径至故言八反千里用车八百乘其二百乗以自随传言秦鍼之奢富】司马侯问焉曰子之车尽于此而己乎对曰此之谓多矣若能少此吾何以得见【言己坐车多故出奔】女叔齐以告公且曰秦公子必归臣闻君子能知其过必有令图令圗天所赞也后子见赵孟赵孟曰吾子其曷归【问何时当归】对曰鍼惧选于寡君是以在此将待嗣君赵孟曰秦君何如对曰无道赵孟曰亡乎对曰何为一世无道国未艾也【艾絶也】国于天地有与立焉【言欲辅助之者多】不数世淫弗能毙也赵孟曰天乎对曰有焉赵孟曰其防何对曰鍼闻之国无道而年谷和熟天赞之也鲜不五稔赵孟视防曰朝夕不相及谁能待五【防日景赵孟意衰以日景自喻故言如此】后子出而告人曰赵孟将死矣主民翫岁而愒日【翫愒皆贪也】其与几何
　　【公羊传】秦无大夫此何以书仕诸晋也曷为仕诸晋有千乗之国而不能容其母弟故君子谓之出奔也【谷梁传】诸侯之尊弟兄不得以属通其弟云者亲之也亲而奔之恶也
　　鍼者秦桓公之子景公母弟也桓公爱其少子宠赉优厚鍼遂富拟于君所以出奔也国家强干弱枝衣服礼秩皆有差等非徒为国逺虑亦以善全其所爱耳鍼以公子至有车千乗则其人亦非能守礼秉义者然既奔之后能自知其过必有令图是以终得返国与
　　【附録左传】郑为游楚乱故六月丁巳郑伯及其大夫盟于公孙段氏罕虎公孙侨公孙段印段游吉驷带私盟于闺门之外实薰隧【闺门郑城门薫隧门外道名实之者为明年子产数子晳罪称薰隧盟起本】公孙黑强与于盟使大史书其名且曰七子【自欲同于六卿故曰七子】子产弗讨【子晳强讨之恐乱国】
　　六月丁巳邾子华卒
　　晋荀吴帅师败狄于大卤【大卤公羊谷梁作大原杜注大原晋阳县】
　　【左传】晋中行穆子败无终及羣狄于大原【即大卤也无终山戎】崇卒也将战魏舒曰彼徒我车所遇又阨【地险不便车】以什共车必克【更增十人以当一车之用】困诸阨又克请皆卒【去车为步卒】自我始乃毁车以为行五乗为三伍【乗车者车三人五乗十五人今改去车更以五人为伍分为三伍】荀吴之嬖人不肯即卒斩以徇为五陈以相离两于前伍于后専为右角参为左角偏为前拒【皆临时处置之名】以诱之翟人笑之未陈而薄之大败之
　　【公羊传】此大卤也曷为谓之大原地物从中国邑人名从主人原者何上平曰原下平曰隰
　　【谷梁传】传曰中国曰大原夷狄曰大卤号从中国名从主人
　　悼公复霸魏绛请和戎曰劳师于戎而楚伐陈必不能救晋既委诸侯于楚而又有事于狄此楚围所以得假讨贼之名以倂吞陈蔡与
　　秋莒去疾自齐入于莒
　　【左传】莒展舆立而夺羣公子秩公子召去疾于齐【去疾奔齐在襄三十一年】秋齐公子鉏纳去疾
　　去疾以名系国与齐小白同明其当有国也于次去疾为长以君弑出奔而国人召之则其复无恶可知矣
　　莒展舆出奔吴【展下公羊谷梁无舆字】
　　【左传】展舆奔呉
　　展舆之立逾年矣与郑忽曹羁异而不称爵其罪大也为弑君者所立既立乎其位而不能讨贼则不可以有国矣以名系国以其尝为世子与郑突曹赤无先君之命者异也其奔呉本呉出也
　　叔弓帅师疆郓田
　　【左传】叔弓帅师疆郓田因莒乱也【此春取郓今正其疆界】于是莒务娄瞀胡及公子灭明以大厖与常仪靡奔齐【三子展舆党大厖常仪靡杜注莒二邑当在今莒州北竟】君子曰莒展之不立弃人也夫【夺羣公子秩是弃人】人可弃乎诗曰无竞维人善矣【诗周颂言惟得人则国家强】
　　【公羊传】疆郓田者何与莒为竟也与莒为竟则曷为帅师而往畏莒也
　　【谷梁传】疆之为言犹竟也
　　取郓不书帅师者乘莒乱出其不意而取之为易今欲固其所得则莒人来争必矣故动大众使卿将以疆之胁莒以必从也
　　葬邾悼公
　　邾滕薛小国也秦逺国也皆至昭公而书葬鲁衰甚矣待小国如大国逺国如近国
