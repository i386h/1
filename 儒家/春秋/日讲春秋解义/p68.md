<!-- { "loadSidebar": true } -->
　　【左传】宋人使乐婴齐告急于晋晋侯欲救之伯宗曰【伯宗晋大夫】不可古人有言曰虽鞭之长不及马腹【言非所击】天方授楚未可与争虽晋之强能违天乎谚曰髙下在心【度时制宜】川泽纳污【受污浊】山薮藏疾【山之有林薮毒害者居之】瑾瑜匿瑕【虽美玉之质亦或居藏瑕秽】国君含垢【忍垢耻】天之道也【晋侯耻不救宋故伯宗为言小恶不损大徳之喻】君其待之【待楚衰】乃止使觧扬如宋使无降楚曰晋师悉起将至矣郑人囚而献诸楚楚子厚赂之使反其言【反言晋不救】不许三而许之登诸楼车【楼车车上望橹】使呼宋人而告之遂致其君命楚子将杀之使与之言曰尔既许不谷而反之何故非我无信女则弃之速即尔刑对曰臣闻之君能制命为义臣能承命为信信载义而行之为利谋不失利以卫社稷民之主也义无二信信无二命【欲为义者不行两信欲为信者不受二命】君之赂臣不知命也受命以出有死无霣【霣废坠也】又可赂乎臣之许君以成命也【成其君命】死而成命臣之禄也寡君有信臣下臣获考【考成也】死又何求楚子舍之以归　夏五月楚师将去宋【在宋积九月不能服宋故】申犀稽首于王之马前曰无畏知死而不敢废王命王弃言焉【未服宋而去故曰弃言】王不能答申叔时仆曰筑室反耕者【示无去志】宋必听命从之宋人惧使华元夜入楚师登子反之牀【兵法因其乡人而用之必先知其守将左右谒者门者之姓名因而利道之华元盖用此术得以自通】起之曰寡君使元以病告曰敝邑易子而食析骸以爨虽然城下之盟有以国毙不能从也【古人以城下之盟为耻故宁亡不从】去我三十里唯命是听子反惧与之盟而告王退三十里宋及楚平华元为质盟曰我无尔诈尔无我虞【盟不书不告】
　　【公羊传】外平不书此何以书【据十二年楚郑平不书】大其平乎巳也【巳二大夫】何大乎其平乎巳庄王围宋军有七日之粮尔尽此不胜将去而归尔于是使司马子反乗堙而窥宋城宋华元亦乗堙而出见之【堙登城具】司马子反曰子之国何如华元曰惫矣曰何如曰易子而食之析骸而炊之司马子反曰嘻甚矣惫虽然吾闻之也围者柑马而秣之使肥者应客是何子之情也【围者见围之国秣以粟置马口中柑以木衔其口不令食粟示有畜积肥者体肥之人使应客示饱足也情实也】华元曰吾闻之君子见人之厄则矜之小人见人之厄则幸之吾见子之君子也是以告情于子也司马子反曰诺勉之矣吾军亦有七日之粮尔尽此不胜将去而归尔揖而去之反于庄王庄王曰何如司马子反曰惫矣曰何如曰易子而食之析骸而炊之庄王曰嘻甚矣惫虽然吾今取此然后而归尔司马子反曰不可臣已告之矣军有七日之粮尔庄王怒曰吾使子往视之子曷为告之司马子反曰以区区之宋犹有不欺人之臣可以楚而无乎是以告之也庄王曰诺【先以诺受絶子反语】舍而止虽然吾犹取此然后归尔司马子反曰然则君请处于此臣请归尔庄王曰子去我而归吾孰与处于此吾亦从子而归尔引师而去之故君子大其平乎已也此皆大夫也其称人何贬曷为贬平者在下也
　　【谷梁传】平者成也善其量力而反义也人者众辞也平称众上下欲之也外平不道以吾人之存焉道之也【吾人谓大夫归父存在也】
　　不书宋及楚平而曰宋人楚人众辞也君臣上下同欲之也盖宋之力屈而楚师亦几顿矣故皆以得平而息师为幸也文九年陈平不书宣十年郑平不书即僖二十四年宋及楚平犹不书也至是年乃书之盖陈蔡郑许已若楚之内臣宋复不支而南北分霸之势成矣
　　六月癸卯晋师灭赤狄潞氏以潞子婴儿归【潞氏赤狄别种以国名为氏子爵也今山西潞城县即其地县东北有古潞城】
　　【左传】潞子婴儿之夫人晋景公之姊也酆舒为政而杀之又伤潞子之目晋侯将伐之诸大夫皆曰不可酆舒有三儁才不如待后之人【儁絶异也后之人继酆舒者】伯宗曰必伐之狄有五罪儁才虽多何补焉不祀一也耆酒二也弃仲章而夺黎氏地三也【仲章潞贤人黎氏杜注黎侯国上党壶闗县有黎亭今山西长治县西黎侯亭是也又山东范县有黎侯城则黎侯失国寓卫所居之地】虐我伯姬四也伤其君目五也怙其儁才而不以茂徳兹益罪也后之人或者将敬奉徳义以事神人而申固其命【审其政令】若之何待之不讨有罪曰将待后后有辞而讨焉毋乃不可乎夫恃才与众亡之道也商纣由之故灭天反时为灾【寒暑易节】地反物为妖【羣物失性】民反徳为乱乱则妖灾生故文反正为乏【文字也制字之体正之反为乏】尽在狄矣晋侯从之六月癸卯晋荀林父败赤狄于曲梁【曲梁杜注广平曲梁县今曲梁故城在直隶永年县东北】辛亥灭潞酆舒奔卫衞人归诸晋晋人杀之
　　【公羊传】潞何以称子潞子之为善也躬足以亡尔【言其去俗归义适足以亡】虽然君子不可不记也离于夷狄而未能合于中国晋师伐之中国不救狄人不有【不有犹不顾也】是以亡也
　　【谷梁传】灭国有三术中国谨日【如卫侯灭邢之类】卑国月【卑国谓附庸之属如齐侯灭莱之类】夷狄不日【如楚灭江黄吴灭州来之类】其日潞子婴儿贤也
　　宋人易子而食析骸以爨以待晋救晋坐视不前以致诸侯皆南向而事楚晋乃用大师以灭潞氏明年又伐甲氏及留吁其弃诸侯而隳先业可愧莫甚矣潞国名赤狄之别种也凡灭国而奔者不名其位或未絶也以归者名之责其无兴复之志也惟夔子不名先儒以为无取灭之道理亦可通
　　秦人伐晋
　　【左传】秋七月秦桓公伐晋次于辅氏【辅氏杜注晋地今陜西朝邑县西北有辅氏城】壬午晋侯治兵于稷以畧狄土【稷杜注晋地河东闻喜县西有稷山在今山西稷山县南晋时新破狄土地未安度秦师之弱故别遣魏颗拒秦而自东行定狄地】立黎侯而还【狄夺土故晋复立之】及雒【晋侯还及雒也雒杜注晋地】魏颗败秦师于辅氏获杜回秦之力人也初魏武子有嬖妾【武子魏犨颗之父】无子武子疾命颗曰必嫁是疾病则曰必以为殉及卒颗嫁之曰疾病则乱吾从其治也及辅氏之役颗见老人结草以亢杜回【亢御也】杜回踬而颠故获之夜梦之曰余而所嫁妇人之父也尔用先人之治命余是以报
　　自二年秦师伐晋晋不报秦今十四年矣兹复伐晋必楚人既服郑宋有力征中夏之心故使秦出师以相牵制俾晋不暇南顾耳幸而楚旅旋卒晋得以其间挫齐致宋诸侯复合尚能与楚相抗不然则诸侯骈首南乡虽欲分霸而不可得矣
　　王札子杀召伯毛伯
　　【左传】王孙苏与召氏毛氏争政【三人皆王卿士】使王子捷杀召戴公及毛伯衞【王子捷即王札子】卒立召襄【襄召戴公子】
　　【公羊传】王札子者何长庶之号也【礼天子庶兄冠而不名札其字也不称伯仲者避同母兄弟知其为庶兄也】
　　【谷梁传】王札子者当上之辞也杀召伯毛伯不言其何也【解经不言杀其大夫】两下相杀也【若言杀其大夫则是上杀下非两下相杀矣】两下相杀不志乎春秋此其志何也矫王命以杀之非忿怒相杀也故曰以王命杀也以王命杀则何志焉为天下主者天也继天者君也君之所存者命也为人臣而侵其君之命而用之是不臣也为人君而失其命是不君也君不君臣不臣此天下所以倾也两下相杀不志于春秋此其志者矫王命以杀之也桓襄以前列国交相侵伐是外诸侯不禀王命也至王之庶长一朝而杀世臣二人则内卿士亦不奉王命矣故以为非常而志之不称子札而曰札子诸家之説皆穿凿而不安似史文舛误当阙所疑
　　【附录左传】晋侯赏桓子狄臣千室亦赏士伯以瓜衍之县【士伯士贞子瓜衍今山西孝义县北有瓜城】曰吾获狄土子之功也微子吾丧伯氏矣【伯桓子字邲之败晋侯将杀林父士伯谏而止】羊舌职説是赏也【职叔向父】曰周书所谓庸庸祗祗者谓此物也夫【周书康诰庸用也祗敬也言文王能用可用敬可敬此物此事也】士伯庸中行伯【言中行伯可用】君信之亦庸士伯此之谓明徳矣文王所以造周不是过也故诗曰陈锡载周能施也【诗大雅文王篇锡赐也言文王布陈大利以赐天下故能载行周道福流子孙】率是道也其何不济　晋侯使赵同献狄俘于周不敬刘康公曰不及十年原叔必有大咎天夺之魄矣【心之精爽是为魂魄为八年杀赵同】
　　秋螽
　　宣公烦于朝聘赂遗之末竭内奉外人事乖而戾气应之矣
　　仲孙蔑防齐髙固于无娄【无娄公羊作牟娄杜注杞邑案隠四年莒人伐取牟娄时已为莒邑杜注疑有误】
　　髙固自以事出鲁宣使大夫候之于途谄事外臣书之以示贬也
　　初税亩
　　【左传】初税亩非礼也谷出不过借以丰财也【周法民耕百亩公田十亩借民力而治之税不过此】
　　【公羊传】初者何始也税亩者何履亩而税也【按亩加税】初税亩何以书讥何讥尔讥始履亩而税也何讥乎始履亩而税古者什一而借【什一而借民力以什与民自取其一为公田】古者曷为什一而借什一者天下之中正也多乎什一大桀小桀寡乎什一大貉小貉什一者天下之中正也什一行而颂声作矣
　　【谷梁传】初者始也古者什一借而不税【借民力治公田不税其私】初税亩非正也古者三百歩为里名曰井田井田者九百亩公田居一【八家皆私百亩中百亩为公田】私田稼不善则非吏【非责也吏田畯也言吏急民使不得营私田】公田稼不善则非民【民勤私也】初税亩者非公之去公田而履亩十取一也以公之与民为己悉矣【悉谓尽其力】古者公田为居井灶葱韭尽取焉【公田百亩中又以二十亩为八家之宅家作一园以种五菜外种楸桑以备养生送死】始变法以厉民也古者什一借而不税宣公因国用不足既収公田之入又履私亩而税之是倍取于旧矣其后作丘甲用田赋至二犹不足则皆宣公啓之也
　　冬蝝生
　　【公羊传】未有言蝝生者此其言蝝生何蝝生不书【始生曰蝝既大曰螽蝝生例不书】此何以书幸之也幸之者何犹曰受之云尔【闻灾当惧而反幸者犹曰宜得此灾有受之者尔】受之云尔者何上变古易常【谓宣公变古常制而税亩】应是而有天灾其诸则宜于此焉变矣【人君观此则宜遇灾而惧知所变计】
　　【谷梁传】蝝非灾也【初生故】其曰蝝非税亩之灾也【非责也】螽之始生即为蝝方螽于秋冬又生子灾之及民重矣螽飞蔽天或来自他处故不言生蝝生于境内人见其生故异文
　　饥
　　【左传】冬蝝生饥幸之也【蝝未为灾而书之者幸其冬生不为物害时歳虽饥犹喜而书之】
　　古者以三十年之通制国用虽有凶荒民无菜色今宣公一遇螽蝝遽至于饥则以平时不知务农重谷以待缓急之需也庄二十八年大无麦禾而不书饥盖当其时犹知告籴以救灾也宣公之篇书饥者再是既无仓廪之藏又乏救荒之策惟坐视其民之饥而死耳
　　十有六年春王正月晋人灭赤狄甲氏及留吁【甲氏留吁杜注赤狄别种胡氏注留吁谓之纯留今山西屯留县南有故城】
