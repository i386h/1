<!-- { "loadSidebar": true } -->
　　【左传】秋齐侯伐我北鄙中行献子将伐齐梦与厉公讼弗胜【厉公献子所弑者】公以戈击之首队于前跪而戴之奉之以走见梗阳之巫皋【梗阳杜注晋邑在太原晋阳县南今山西清源县有梗阳故城皋巫名梦竝见之】他日见诸道与之言同【巫亦梦见献子与厉公讼】巫曰今兹主必死若有事于东方则可以逞【巫知献子有死征故劝使决意伐齐】献子许诺晋侯伐齐将济河献子以朱丝系玉二瑴【双玉曰瑴】而祷曰齐环怙恃其险【环齐灵公名】负其众庶弃好背盟陵虐神主【神主民也】曽臣彪将率诸侯以讨焉【彪晋平公名称臣者明上有天子以谦告神曽臣犹末臣】其官臣偃实先后之【守官之臣偃献子名】苟防有功无作神羞官臣偃无敢复济【偃信巫言故以死自誓】唯尔有神裁之沈玉而济冬十月防于鲁济寻湨梁之言同伐齐齐侯御诸平隂堑防门而守之广里【平隂杜注在济北卢县东北其城南有防防有门于门外作堑横行广一里今平隂古城在山东卢县东北】夙沙衞曰不能战莫如守险弗聼诸侯之士门焉齐人多死范宣子告析文子曰【析文子齐大夫子家】吾知子敢匿情乎鲁人莒人皆请以车千乘自其乡入既许之矣若入君必失国子盍图之子家以告公公恐晏婴闻之曰君固无勇而又闻是弗能乆矣【不能乆敌晋】齐侯登巫山以望晋师【巫山杜注在卢县东北今山东肥城县西北有孝堂山即齐侯望晋师处】晋人使司马斥山泽之险虽所不至必旆而疏陈之【斥候也疏建旌旗以为陈示众也】使乘车者左实右伪以旆先【伪以衣服为人形也建旆以先驱】舆曳柴而从之【以扬尘】齐侯见之畏其众也乃脱归【脱不张旗帜】丙寅晦齐师夜遁师旷告晋侯曰鸟乌之声乐齐师其遁【鸟乌得空营故乐也】邢伯告中行伯曰【刑伯晋大夫邢侯也中行伯献子】有班马之声【班别也夜遁马不相见故鸣】齐师其遁叔向告晋侯曰城上有乌齐师其遁十一月丁卯朔入平隂遂从齐师夙沙衞连大车以塞隧而殿【此衞所欲守险】殖绰郭最曰【殖绰郭最齐之勇士】子殿国师齐之辱也子姑先乎乃代之殿衞杀马于隘以塞道【恨二子故塞其道欲使晋得之】晋州绰及之射殖绰中肩两矢夹脰【脰颈也】曰止将为三军获不止将取其衷【射两矢中央】顾曰为私誓州绰曰有如日【言必不杀女明如日】乃弛弓而自后缚之【反缚之】其右具丙【州绰之右】亦舍兵而缚郭最皆衿甲面缚【衿甲不觧甲】坐于中军之鼔下晋人欲逐归者鲁衞请攻险【险固城守者】己卯荀偃士匄以中军克京兹【京兹杜注在平隂城东南】乙酉魏绛栾盈以下军克邿【栾黡死其子盈佐下军邿杜注平隂西有邿山】赵武韩起以上军围卢【卢齐邑】弗克十二月戊戌及秦周伐雍门之萩【秦周鲁大夫赵武及之共伐萩也雍门齐城门】范鞅门于雍门其御追喜以戈杀犬于门中【杀犬示间暇】孟庄子斩其橁以为公琴【庄子孺子速也橁木名】己亥焚雍门及西郭南郭刘难士弱率诸侯之师焚申池之竹木【二子晋大夫申池齐北门池】壬寅焚东郭北郭范鞅门于扬门【齐西门】州绰门于东闾【齐东门】左骖迫还于东门中以枚数阖【枚马檛也阖门扇也数其板示不恐】齐侯驾将走邮棠【邮棠杜注齐邑今山东即墨县南有甘棠社即古棠乡】大子与郭荣扣马曰【大子光也荣齐大夫】师速而疾略也【言欲略行其地无乆攻意】将退矣君何惧焉且社稷之主不可以轻轻则失众君必待之将犯之大子抽剑断鞅乃止甲辰东侵及潍南及沂【潍水经注潍水出琅琊箕县过东武平昌髙密淳于迳都昌入海箕县在今莒州东武故城今为诸城县治平昌髙宻淳于皆在今安丘县都昌今昌邑县也沂杜注沂水出东莞盖县至下邳入泗盖县省入沂水县今属山东青州府】
　　【谷梁传】非围而曰围【据实伐】齐有大焉亦有病焉非大而足同焉【齐非大国诸侯岂足同围之与】诸侯同罪之也亦病矣凡侵伐围入未有书同者齐背盟主数伐小国诸侯同心围之故特书同见众所同恶也或疑鞌之战晋亦为鲁衞伐齐而书法各异盖事有似同实异者鞌之战虽曰为鲁衞讨其实大夫逞其私憾耳今兹伐齐则从众欲而出师以问齐人凭陵与国之罪非为其私此圣人之特笔也
　　曹伯负刍卒于师
　　【谷梁传】闵之也
　　楚公子午帅师伐郑
　　【左传】郑子孔欲去诸大夫【欲専权】将叛晋而起楚师以去之使告子庚子庚弗许【子庚楚令尹公子午】楚子闻之使扬豚尹冝告子庚曰【扬豚邑大夫名冝】国人谓不谷主社稷而不出师死不从礼【不能承先君之业死将不得从先君之礼】不谷即位于今五年师徒不出人其以不谷为自逸而忘先君之业矣大夫图之其若之何子庚叹曰君王其谓午懐安乎吾以利社稷也见使者稽首而对曰诸侯方睦于晋臣请尝之若可君而继之不可收师而退可以无害君亦无辱子庚帅师治兵于汾【汾杜注襄城县东北有汾丘城水经注颍水东歴罡丘城南故汾丘城也今襄城县属河南】于是子蟜伯有子张从郑伯伐齐【子张公孙黒肱】子孔子展子西守二子知子孔之谋【二子子展子西】完守入保子孔不敢防楚师楚师伐郑次于鱼陵【鱼陵杜注鱼齿山也在南阳犨县北郑地水经注湛水源于鱼齿山在今河南汝州东南】右师城上棘遂渉颍次于旃然【将渉颍故于水边权筑小城以为进退之备上棘郡县志阳翟有上棘城在今河南禹州南旃然杜注旃然水出荥阳成皋县东入汴水经注索水出京县西南嵩渚山即古旃然水也嵩渚山在今河南荥阳县东南】蒍子冯公子格率鋭师侵费滑胥靡献于雍梁【胥靡献于雍梁杜注皆郑邑河南阳翟县东北有雍氏城】右回梅山【梅山杜注在荥阳密县东北今河南郑州西南有梅山】侵郑东北至于虫牢而反子庚门于纯门信于城下而还【信再宿也】渉于鱼齿之下【杜注鱼齿山之下有滍水故言渉】甚雨及之楚师多冻役徒几尽晋人闻有楚师师旷曰不害吾骤歌北风又歌南风南风不竞【歌者吹律以咏八风南风音防故曰不竞也师旷唯歌南北风者聼晋楚之强弱】多死声楚必无功董叔曰【晋大夫】天道多在西北【嵗在豕韦月又建亥故曰多在西北】南师不时必无功叔向曰在其君之徳也
　　楚之伐闲郑伯之出也萧鱼以后楚师又加郑而无功晋悼推诚之效亦见于此
　　十有九年春王正月诸侯盟于祝柯【柯公羊作阿祝柯杜注祝柯县属济南郡按礼记武王封黄帝之后于祝即此今山东长清县丰齐镇北有故城】
　　【左传】十九年春诸侯还自沂上盟于督扬【督扬杜注即祝柯也】曰大毋侵小
　　防有王臣而盟无王臣则再举诸侯防盟皆有王臣则不再言诸侯无王臣而再举诸侯以闲有异事言各有当也
　　晋人执邾子
　　【左传】执邾悼公以其伐我故【伐鲁在十七年】
　　邾屡伐鲁不畏晋也故又执其君不言以归舍之也执之舍之不以王命虽当其罪非正也
　　公至自伐齐
　　【公羊传】此同围齐也何以致伐未围齐也未围齐则其言围齐何抑齐也曷为抑齐为其亟伐也或曰为其骄蹇使其世子处乎诸侯之上也【即上十一年伐郑齐世子光在莒子之上】
　　【谷梁传】春秋之义已伐而盟复伐者则以伐致【亳城北之类】盟不复伐者则以防致【防于萧鱼之类】祝柯之盟盟复伐齐与曰非也然则何为以伐致也曰与人同事或执其君或取其地【同与邾围齐而晋执其君鲁取其地与盟后复伐何异】
　　此与僖二十九年致围许异辞何也盖彼以防出而遂围许以围许为勲劳故以围告此以伐齐出而归以伐齐告围乃伐之一事耳皆鲁史之旧无他义也
　　取邾田自漷水【漷水杜注漷水出东海合乡县西南经鲁国至髙平湖陆县入泗按合乡汉县北齐省湖陆即湖陵在今山东鱼防县东北】
　　【左传】遂次于泗上疆我田【正邾鲁之界也泗水名】取邾田自漷水归之于我【邾田在漷水北今更以漷为界故曰取邾田】晋侯先归公享晋六卿于蒲圃赐之三命之服军尉司马司空舆尉候奄皆受一命之服贿荀偃束锦加璧乘马先吴寿梦之鼎【荀偃中军元帅故贿之五匹为束四马为乘寿梦吴子乘也献鼎于鲁因以为名古之献物必有以先故今以璧马为鼎之先】荀偃瘅疽生疡于头【瘅疽恶创】济河及着雍病目出大夫先归者皆反士匄请见弗内请后曰郑甥可【郑甥荀吴其母郑女】二月甲寅卒而视不可含【目开口噤】宣子盥而抚之曰事吴敢不如事主犹视栾懐子曰其为未卒事于齐故也乎乃复抚之曰主苟终所不嗣事于齐者有如河乃瞑受含宣子出曰吾浅之为丈夫也【自恨以私待人】
　　【公羊传】其言自漷水何以漷为竟也何言乎以漷为竟漷移也【鲁本与邾以漷为竟漷移入邾界鲁随而有之】
　　【谷梁传】轧辞也【轧委曲随漷水也言取邾田之多】其不日恶盟也僖公取济西田不言曹成公取汶阳田不言齐鲁地也此言取邾田则非鲁之旧而恃晋威以彊取明矣自漷水者随漷水以为界也
　　季孙宿如晋
　　【左传】季武子如晋拜师【谢伐齐】晋侯享之范宣子为政【代荀偃将中军】赋黍苖【黍苖诗小雅喻晋君忧劳鲁国如召伯】季武子兴再拜稽首曰小国之仰大国也如百谷之仰膏雨焉若常膏之其天下辑睦岂惟敝邑赋六月【六月亦小雅以晋侯比吉甫出征以匡王国】
　　曹成公
　　夏衞孙林父帅师伐齐
　　【左传】晋栾鲂帅师从衞孙文子伐齐【栾鲂栾氏族为懐子之言故】十四年林父逐衞侯衎奔于齐故独伐齐林父之恶极矣亦以病晋侯也
　　【附録左传】季武子以所得于齐之兵作林钟而铭鲁功焉【林钟律名铸钟声应林钟因以为名】臧武仲谓季孙曰非礼也夫铭天子令徳【天子铭徳不铭功】诸侯言时计功【举得时动有功则可铭】大夫称伐【铭其功伐之劳】今称伐则下等也【从大夫之例于三者为下等】计功则借人也言时则妨民多矣何以为铭且夫大伐小取其所得以作彝器铭其功烈以示子孙昭明徳而惩无礼也今将借人之力以救其死若之何铭之小国幸于大国而昭所获焉以怒之亡之道也【为城西郛及武城】
　　秋七月辛卯齐侯环卒【环公羊作瑗】
　　【左传】齐侯娶于鲁曰顔懿姬无子其侄鬷声姬生光以为大子【顔鬷二姬母姓因以为号懿声皆諡兄子曰侄】诸子仲子戎子【诸子诸妾姓子者二子皆宋女】戎子嬖仲子生牙属诸戎子戎子请以为大子许之仲子曰不可废常不祥【废立嫡之常】闲诸侯难【闲违也】光之立也列于诸侯矣今无故而废之是専黜诸侯而以难犯不祥也君必悔之公曰在我而已遂东大子光【徙之东鄙】使髙厚傅牙以为大子夙沙衞为少傅齐侯疾崔杼微逆光疾病而立之光杀戎子尸诸朝非礼也妇人无刑【无黥刖之刑】虽有刑不在朝市【谓犯死刑者犹不暴尸】夏五月壬辰晦齐灵公卒庄公即位【经书辛夘光定位而后赴】执公子牙于句渎之丘【地名】以夙沙衞易已【谓衞教公易大子】衞奔高唐以叛【髙唐杜注在祝柯县西北今山东禹城县北有古高唐城】
　　晋士匄帅师侵齐至谷闻齐侯卒乃还
　　【左传】晋士匄侵齐及谷闻丧而还礼也
