<!-- { "loadSidebar": true } -->
　　冬防陈人蔡人楚人郑人盟于齐【公羊作公防此楚与夏盟之始左传】陈穆公请修好于诸侯以无忘齐桓之徳冬盟于齐修桓公之好也【地于齐齐亦与盟也】
　　防者防盟不志于春秋此其志者必鲁公与陈蔡楚郑之君或其大夫矣曷为内不言公而外称人以楚人之得与列国防盟自此始故讳之也齐桓声罪以伐楚屈完来盟于师特受盟耳自是以后终桓之世楚人未尝一与诸侯之防盖桓公管仲不欲引而近之也及诸侯苦宋襄之暴诈遂啓楚人窥伺之心故假不忘桓徳以叅与中国之防盟而齐孝公堕其术中而不知鲁以周公之裔亦俛首以从之楚因是得行其志于中国盟于鹿上防于盂遂执宋公以伐宋俨然列位于陈蔡之上而楚氛于是乎渐恶矣则皆盟齐为之厉阶也先陈陈为倡也后郑桓公没后首朝于楚故为楚屈也陈蔡亦服属于楚而先楚必君亲与防而楚郑则大夫也
　　梁亡
　　【左传】梁亡不书其主自取之也【不书取梁者主名】初梁伯好土功亟城而弗处民罢而弗堪则曰某寇将至乃沟公宫【沟壍】曰秦将袭我民惧而溃秦遂取梁
　　【公羊传】此未有伐者其言梁亡何自亡也其自亡奈何鱼烂而亡也【鱼烂从内发也】
　　【谷梁传】自亡也湎于酒淫于色心昏耳目塞上无正长之治大臣背叛民为寇盗梁亡自亡也如加力役焉湎不足道也【如以伐灭为文犹不足形容其淫湎惟云自亡然后其恶眀】梁亡郑弃其师我无加损焉正名而已矣【因旧史之文故无加损】梁亡出恶正也【正谓政教】郑弃其师恶其长也【长谓髙克】
　　书梁亡而不书其取之者即国君出奔不书其逐之者之义也民罢而溃则其国已亡而后秦取之非因秦取而后亡也成汤之诰曰凡我造邦无从匪无即慆淫各守尔典以承天休凡有国家者不能自彊于政治则日危月削如火销膏以至灭亡而莫觉矣况如梁伯之好土功尽民力湎于酒淫于色心昏而出政恶者乎故变文以着其自亡为万世戒也
　　二十年春新作南门【鲁城南门也本名稷门僖公更髙大之】
　　【左传】二十年春新作南门书不时也【失土功之时】凡啓塞从时【门户道桥谓之啓城郭墙堑谓之塞皆官民之开闭不可一日而阙故特随壊时而治之传既讥僖公作门不时嫌开闭至急之事亦将待土功之月故别起从时之例以眀二义言啓塞不湏待时其新作南门则湏待耳】
　　【公羊传】何以书讥何讥尔门有古常也【恶奢泰不奉古制常法谷梁传】作为也有加其度也【更加使大】言新有故也非作也【责其改旧制】南门者法门也【天子诸侯皆南面而治法令之所出入故谓之法门】言新者有故也言作者剏始也新延廏不言作而此言作则改旧可知矣其曰南门南非一门也记称鲁之库门制如天子之皋门雉门制如天子之应门则僭侈逾度可知矣春秋凡用民力虽得其时制者犹书于防以见劳民为重事而况轻用于所不当为乎僖公尝修泮宫复閟宫史克作颂而经不书盖宫庙以事祖考学校以教国之子弟虽重民力不可使废且泮宫为诸侯之学则閟宫或亦鲁之旧也又经所书新宫灾大室屋壊无不新之理而经不书惟此及雉门两观书新作则修旧不书而书者皆非礼可知矣
　　夏郜子来朝【郜姬姓国后汉志济隂成武北有郜城】
　　【公羊传】郜子者何失地之君也何以不名兄弟辞也夹漈郑氏曰郜有二桓二年取郜大鼎北郜也在今单州成武郜子来朝南郜也今单州有二郜城王氏曰郜分为南北皆附庸于宋意是时宋襄无道荆楚日彊郜以宋为难恃而鲁为宗国故来朝以求依附与
　　五月乙已西宫灾
　　【公羊传】西宫者何小寝也小寝则曷为谓之西宫有西宫则有东宫矣鲁子曰以有西宫亦知诸侯之有三宫也西宫灾何以书记异也
　　【谷梁传】谓之新宫则近为祢宫【言闵公非僖公之父故不言新宫也】以諡言之则如疏之然以是为闵宫也
　　谷梁以为闵公之庙礼宗庙居左不得称西宫盖僖公所居之小寝公羊曰有西宫则有东宫是也若实闵宫何妨言新宫乎为其已久何妨言闵宫乎
　　郑人入滑
　　【左传】滑人叛郑而服于卫夏郑公子士泄堵寇帅师入滑【公子士泄郑文公子堵寇郑大夫】
　　滑与郑为邻齐桓时尝与郑同盟于幽桓殁未几郑首从楚继入滑无忌惮甚矣此天王出居于郑之始衅也
　　秋齐人狄人盟于邢
　　【左传】秋齐狄盟于邢为邢谋卫难也于是卫方病邢【谷梁传】邢为主焉尔邢小其为主何也其为主乎救齐【十八年邢人狄人伐卫以救齐是也】
　　书狄例以国称而与齐同称人者昔宋伐齐防而狄能救之今卫欲灭邢而狄能谋之故人以进之人狄则罪卫之意眀矣此见圣人仁天下之公心也
　　冬楚人伐随
　　【左传】随以汉东诸侯叛楚冬楚鬭谷于菟帅师伐随取成而还君子曰随之见伐不量力也量力而动其过鲜矣善败由已而由人乎哉诗曰岂不夙夜谓行多露【诗召南以喻违礼而行必有汚辱是亦量力相时而动之义】
　　【谷梁传】随国也
　　春秋之初随常与楚为鬭国楚鬬伯比曰汉东之国随为大我张吾三军而以武临之彼则惧而协以谋我随张必弃小国方是时随尚能率小国以抗楚自随服而汉阳诸姬楚实尽之矣然自庄以前楚人侵伐江汉间小国无一见于经盖未有告命也至是托言同盟告庆于鲁以为恐动诸侯之计观此益见于齐之盟讳不书公盖深罪齐孝之失圗病鲁僖之无志也
　　【附録左传】宋襄公欲合诸侯臧文仲闻之曰以欲从人则可【屈己之欲从众之善】以人从欲鲜济【为眀年鹿上盟】











　　日讲春秋解义卷十八
　　钦定四库全书
　　日讲春秋解义卷十九
　　僖公
　　二十有一年春狄侵卫
　　狄前伐卫盟郉以其有救患之善故称人今兹侵卫师出无名故从其本称也
　　宋人齐人楚人盟于鹿上【鹿上杜注宋地汝隂有原鹿县今江南颍州太和县西有原鹿城】
　　【左传】二十一年春宋人为鹿上之盟以求诸侯于楚【欲借楚之令使诸侯从己】楚人许之公子目夷曰小国争盟祸也宋其亡乎幸而后败
　　宋襄曹南之盟从者曹邾而曹复贰齐之盟则陈蔡鲁郑皆服于楚故心窃慕焉而求诸侯于楚夫欲逞志于列国者楚也不能攘楚以安列国反盟楚以求诸侯义乖而计失莫此为甚矣盟于宋地必宋公亲之而书人者齐楚皆大夫故赴告之辞
　　不言宋公亲与之盟而鲁史从之也
　　夏大旱
　　【左传】夏大旱公欲焚巫尫【巫尫女巫也主祈祷请雨者或以为尫非巫也瘠病之人其面上向俗谓天哀其病恐雨入其鼻故为之旱是以公欲焚之】臧文仲曰非旱备也修城郭贬食省用务穑劝分【穑俭也劝分有无相济】此其务也巫尫何为天欲杀之则如勿生若能为旱焚之滋甚公从之是嵗也饥而不害【不伤害民】
　　【公羊传】何以书记灾也
　　【谷梁传】旱时正也【旱必歴时非一月之事故以书时为正】
　　春秋之例旱则修雩雩而得雨则书雩雩不得雨则书旱明灾成也大者久且甚之辞
　　秋宋公楚子陈侯蔡侯郑伯许男曹伯防于盂执宋公以伐宋【盂公羊作霍谷梁作雩杜注宋地今河南睢州有盂亭】
　　【左传】秋诸侯防宋公于盂子鱼曰祸其在此乎君欲己甚其何以堪之于是楚执宋公以伐宋
　　【公羊传】孰执之楚子执之曷为不言楚子执之不与夷狄之执中国也
　　【谷梁传】以重辞也【国之所重故曰重辞】
　　执宋公者楚子也何以不书楚子宋率诸侯为防而楚执防主诸侯莫违故以同执为文所以分恶于诸侯也楚子使宜申来献防称楚人此则书爵何也执宋公不可称执宋人爵宋公而人诸国则疑若君与大夫防故皆称爵而楚之诈宋之愚皆不待贬而自着矣
　　冬公伐邾
　　【左传】任宿湏句颛臾风姓也实司大皥与有济之祀【司主也大皥伏义也四国伏羲之后故主其祀任杜注任城县也今山东济寜州湏句杜注在东平湏昌县西北今山东东平州东南有湏句故城颛臾杜注在泰山南武阳县东北今山东费县西北有颛防城四国封近于济故世祀之】以服事诸夏【与诸夏同服王事】邾人灭湏句湏句子来奔因成风也【湏句成风母家】成风为之言于公曰崇明祀保小寡周礼也【明祀大皥有济之祀保安也】蛮夷猾夏周祸也【邾曰蛮夷盖廹近诸戎杂用夷礼故极言之】若封湏句是崇皥济而修祀纾祸也【纾解也为明年公伐邾】
　　邾灭湏句经虽无文以明年取湏句徴之则此年伐邾必感于成风所云也然大旱经时不知贬食损用而重兴戎以困民非其道矣
　　楚人使宜申来献防
　　【公羊传】此楚子也【据称使知为楚子】其称人何贬曷为贬为执宋公贬曷为为执宋公贬宋公与楚子期以乘车之防公子目夷谏曰楚夷国也强而无义请君以兵车之防往宋公曰不可吾与之约以乘车之防自我为之自我堕之曰不可终以乘车之防往楚人果伏兵车执宋公以伐宋宋公谓公子目夷曰子归守国矣国子之国也吾不从子之言以至此乎公子目夷复曰君虽不言国国固臣之国也【所以坚宋公意絶强楚之望】于是归设守械而守国楚人谓宋人曰子不与我国吾将杀子君矣宋人应之曰吾頼社稷之神灵吾国己有君矣楚人知虽杀宋公犹不得宋国于是释宋公宋公释乎执走之卫【宋公愧前语故走之卫不书者执解而往非出奔也】公子目夷复曰国为君守之君曷为不入然后逆襄公归恶乎防防乎宋曷为不言防乎宋为襄公讳也【宋襄守信见欺故为之讳】此围辞也【据上言守国知围也】曷为不言其围为公子目夷讳也【目夷遭难设权有存国免主之功故为之讳】
　　【谷梁传】防军得也其不曰宋防何也不与楚防于宋也君使大夫何以称人贬之也楚逞诈力欺诸侯执宋公而伐其国以鲁不与防特假宋防以威之僖公不能以礼拒而受其使命故不言宋防为鲁讳也
　　十有二月癸丑公防诸侯盟于薄释宋公【薄宋地汉置薄县属山阳郡后汉改属梁国今河南归徳府治西北有亳城即薄也】
　　【左传】冬防于薄以释之子鱼曰祸犹未也未足以惩君【为二十二年战】
　　【公羊传】执未有言释之者此其言释之何公与为尔也公与为尔奈何公与议尔也
　　【谷梁传】防者外为主焉尔外释不志此其志何也以公之与之盟目之也不言楚不与楚専释也
　　凡盟不书所为盟于薄特言释宋公者宋公方主防而楚执而伐之鲁既不能明正其罪反慑于献防之威就楚求盟以请释是操纵之权皆自楚出此天下大变故特书所为以谨之楚主盟而书公防诸侯不与楚主盟也诸侯请释于楚而不言楚释不与楚専释也凡国君见执而返皆书归此言释不言归者归则自己主之释则自人主之若曰诸侯不俛焉受盟于楚则宋公不得释所以甚楚而病宋公也
　　二十有二年春公伐邾取湏句【句公羊作朐后同】
　　【左传】二十二年春伐邾取湏句反其君焉礼也【得恤寡小之礼】湏句为成风母家邾取而我伐之反其地置其君左氏所必信而有徴但以经书取断之则罪其不请王命専为母家报雠虽存湏句之祀而取为内臣实贪其土也使果有存亡继絶之功则春秋必书公伐邾归湏句子于湏句以着其善矣
