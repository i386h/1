<!-- { "loadSidebar": true } -->
　　【左传】六月季平子行东野【东野杜注季氏邑】还未至丙申卒于房【房盖近费之地】阳虎将以璵璠敛【璵璠羙玉君所佩】仲梁懐弗与【懐亦季氏家臣】曰改步改玉【步谓行也玉藻云君行接武大夫继武又云公侯佩山玉大夫佩水苍玉是君臣步玉不同】阳虎欲逐之吿公山不狃不狃曰彼为君也子何怨焉【不狃季氏臣费宰子泄也为君不欲使僭】既桓子行东野【桓子意如子季孙斯】及费子泄为费宰逆劳于郊桓子敬之劳仲梁懐仲梁懐弗敬【懐时从桓子行轻慢子泄】子泄怒谓阳虎子行之乎【行逐懐也为下阳虎囚桓子起】
　　内大夫有罪而身不见讨则春秋不书其卒公子翚是也意如卒何以书见定公忘大义而念私劳使逐君之贼生安其位卒用卿礼也
　　秋七月壬子叔孙不敢卒
　　【附録左】申包胥以秦师至秦子蒲子虎帅车五百乗以救楚【五百乗三万七千五百人】子蒲曰吾未知吴道【言未知制吴之法术】使楚人先与吴人战而自稷防之大败夫槩王于沂【稷沂杜注皆楚地当在今河南桐柏县境】吴人获防射子柏举【防射楚大夫】其子帅奔徒以从子西败吴师于军祥【军祥杜注楚地当在今湖广随州西南】秋七月子期子蒲灭唐【从吴伐楚故】九月夫槩王归自立也【自立为吴王号夫槩】以与王战而败奔楚为堂谿氏【传终言之】吴师败楚师于雍澨秦师又败吴师吴师居麇【麇杜注地名今湖广巴陵县东有麇城】子期将焚之子西曰父兄亲暴骨焉不能收又焚之不可【前年楚与吴战多死麇中言不可并焚】子期曰国亡矣死者若有知也可以歆旧祀【言焚吴复楚则祭祀不废】岂惮焚之焚之而又战吴师败又战于公壻之谿【公壻之谿杜注楚地名】吴师大败吴子乃归囚闉舆罢闉舆罢请先遂逃归【舆罢楚大夫请先至吴而逃归言吴惟得楚一大夫复失之所以不克】叶公诸梁之弟后臧从其母于吴不待而归【诸梁司马沈尹戌之子叶公子髙也吴入楚获后臧之母楚定臧弃母而归】叶公终不正视【不义之】　乙亥阳虎囚季桓子及公父文伯【文伯季桓子从父昆弟也】而逐仲梁懐冬十月丁亥杀公何藐【藐季氏族】己丑盟桓子于稷门之内【稷门鲁南城门】庚寅大诅逐公父歜及秦遄皆奔齐【歜即文伯也秦遄平子姑壻也传言季氏之乱】　楚子入于郢【吴师已归】初鬭辛闻吴人之争宫也曰吾闻之不让则不和不和不可以逺征吴争于楚必有乱有乱则必归焉能定楚王之奔随也将涉于成臼【成臼杜注江夏竟陵县有臼水出屈山西南入汉今湖广汉川县有臼子河西南与汉水合即臼水也】蓝尹亹涉其帑【亹楚大夫】不与王舟及宁王欲杀之子西曰子常唯思旧怨以败君何效焉王曰善使复其所吾以志前恶【恶过也】王赏鬭辛王孙由于王孙圉钟建鬭巢申包胥王孙贾宋木鬭懐【九子皆从王有大功者】子西曰请舍懐也【以初谋弑王也】王曰大徳灭小怨道也【终从其兄免王大难是大徳】申包胥曰吾为君也非为身也君既定矣又何求且吾尤子旗其又为诸【子旗蔓成然也以有徳于平王求欲无厌平王杀之在昭十四年】遂逃赏王将嫁季芈季芈辞曰所以为女子逺丈夫也钟建负我矣以妻钟建以为乐尹【司乐大夫】王之在随也子西为王舆服以保路国于脾泄【失王恐国人溃散故伪为王车服立国脾泄以保安道路人脾泄杜注楚邑当在今湖广荆州府境】闻王所在而后从王王使由于城麇【于麇筑城】复命子西问髙厚焉弗知子西曰不能如辞【言自知不能当辞勿行】城不知髙厚小大何知对曰固辞不能子使余也人各有能有不能王遇盗于云中余受其戈其所犹在袒而示之背曰此余所能也脾泄之事余亦弗能也【传言昭王所以复国有贤臣也】
　　冬晋士鞅帅师围鲜虞
　　【左传】晋士鞅围鲜虞报观虎之役也【三年鲜虞获晋观虎】
　　鲜虞近晋晋彊家实利其土以培私封屡伐不克故复围之
　　六年春王正月癸亥郑游速帅师灭许以许男斯归【速公羊作遫后同】
　　【左传】六年春郑灭许因楚败也
　　郑虐于许久矣许依楚抗郑至于四迁今吴入郢许无所援郑遂灭之哀元年以后许复见者楚祸既定复建许也自隐十一年郑入许而齐郑之党合天下遂无王至是郑灭许而齐郑之党又合天下遂无霸葢晋楚俱弱势复一变而春秋以终矣
　　二月公侵郑
　　【左】二月公侵郑取匡为晋讨郑之伐胥靡也【胥靡杜注周地周儋翩因郑人以作乱郑为之伐胥靡故晋使鲁讨之匡杜注郑地取匡不书归之晋】往不假道于卫及还阳虎使季孟自南门入出自东门【阳虎将逐三桓使得罪于邻国】舍于豚泽衞侯怒使弥子瑕追之【弥子瑕衞嬖大夫】公叔文子老矣【文子公叔发】辇而如公曰尤人而效之非礼也昭公之难君将以文之舒鼎【衞文公之鼎】成之昭兆【寳】定之鞶鉴【鞶带而以镜为饰也】苟可以纳之择用一焉公子与二三臣之子诸侯苟忧之将以为之质【为质求纳鲁昭公】此羣臣之所闻也今将以小忿蒙旧徳无乃不可乎大姒之子【大姒文王妃】唯周公康叔为相睦也而效小人以弃之不亦诬乎天将多阳虎之罪以毙之君姑待之若何乃止【止不伐鲁师】
　　自宣十八年公伐后鲁无君将者八十年至是陪臣执国以三桓专兵为口实欲窃兵权故托公以出师耳当是时晋霸既失诸侯皆离令不能行故讨郑之师虽出晋命实阳虎主其谋欲徼祸邻国危鲁师以逞其欲故书侵以志其挟私啓衅非有辅霸讨乱之实也
　　公至自侵郑
　　夏季孙斯仲孙何忌如晋
　　【左传】夏季桓子如晋献郑俘也【献此春取匡之俘】阳虎强使孟懿子往报夫人之币晋人兼享之【贱鲁故不复两设礼】孟孙立于房外谓范献子曰阳虎若不能居鲁而息肩于晋所不以为中军司马者有如先君【称先君以征其言若欲使晋必厚待之】献子曰寡君有官将使其人【择得其人】鞅何知焉献子谓简子曰鲁人患阳虎矣孟孙知其衅以为必适晋故强为之请以取入焉【欲令晋人闻虎当逃走故强设请托之辞因此言以入晋令晋素知之】
　　春秋书内卿竝使者二遂得臣如齐见仲遂邪谋之始此年斯何忌如晋见阳虎专权二卿为其所胁行止惟命他日为乱之端兆也然不介晋权乱未敢发故因如晋变文书介副以着其祸之所自起耳
　　【附录左传】四月己丑吴大子终累败楚舟师【终累阖庐子夫差兄】获潘子臣小唯子【二子楚舟师之帅】及大夫七人楚国大惕惧亡子期又以陵师败于繁【陵师陆军】令尹子西喜曰乃今可为矣【言知惧而后可治】于是乎迁郢于鄀而改纪其政以定楚国【传言楚赖子西以安】　周儋翩率王子朝之徒因郑人将以作乱于周【儋翩子朝余党】郑于是乎伐冯滑胥靡负黍狐人阙外【郑伐周六邑在鲁伐郑取匡前于此见者为戌周起也负黍杜注阳城县西南有负黍亭今河南登封县负黍聚一名黄城是也狐人后汉志颍隂县有狐宗乡古狐人亭也在今河南临颍县阙外即伊阙外之邑在今洛阳县南阙塞山下】六月晋阎没戌周且城胥靡【为下天王出居姑莸起】
　　秋晋人执宋行人乐祁犂
　　【左】秋八月宋乐祁言于景公曰诸侯唯我事晋今使不往晋其憾矣乐祁吿其宰陈寅【以与公言吿之】陈寅曰必使子往他日公谓乐祁曰唯寡人説子之言子必往陈寅曰子立后而行【寅知晋政多门往必有难故使乐祁立后而往】吾室亦不亡唯君亦以我为知难而行也见溷而行【溷乐祁子也见于君立以为后】赵简子逆而饮之酒于緜上献杨楯六十于简子【杨木名】陈寅曰昔吾主范氏今子主赵氏又有纳焉以杨楯贾祸弗可为也已【知范氏必怨将得祸】然子死晋国子孙必得志于宋【以其为国死】范献子言于晋侯曰以君命越疆而使未致使而私饮酒不敬二君不可不讨也乃执乐祁
　　晋自八卿擅权上下相陵倾轧之谋已非一日今范鞅为政而赵鞅主宋乐祁此欲夺执政之权非为一宋行人争得失也范鞅知之故必执乐祁以伐其谋各逞私图不顾国体乱政亟行内外相竞而晋之祸遂不可止自是三家之势成矣
　　冬城中城
　　【谷梁传】城中城者三家张也【三家侈张故公惧而修内城】或曰非外民也
　　是时政在三家公室无民岂能役众修城以备外患盖阳虎欲去三桓故托惧齐郑而城中城将挟公以自固耳
　　季孙斯仲孙忌帅师围郓
　　【公羊传】此仲孙何忌也曷为谓之仲孙忌讥二名二名非礼也
　　昭公二十五年齐侯取郓以居公三十年郓溃遂贰于齐至是阳虎谋倾季氏胁使围郓以搆齐而絶其外援明年国夏来伐连嵗兵争葢始于此仲孙忌不言何阙文
　　【附録左传】阳虎又盟公及三桓于周社盟国人于亳社诅于五父之衢【为八年阳虎作乱起】　冬十二月天王处于姑莸【姑莸杜注周地】辟儋翩之乱也【为明年单刘逆王张本】
　　七年春王正月
　　【附録左】七年春二月周儋翩入于仪栗以叛【仪栗杜注周邑】齐人归郓阳闗阳虎居之以为政【郓阳关杜注皆鲁邑中贰于齐齐今归之不书者为虎所专也】
　　夏四月
　　【附录左传】夏四月单武公刘桓公败尹氏于穷谷【尹氏复党儋翩共为乱也武公穆公子桓公文公子】
　　秋齐侯郑伯盟于咸【诸侯始复特盟咸杜注卫地】
　　【左传】秋齐侯郑伯盟于咸徴防于卫
　　齐郑之盟叛晋也霸统絶诸侯散特盟复起自齐桓以来未之有也于是再见诸侯无齐盟矣是故于石门志诸侯之合也于咸志诸侯之散也
　　齐人执衞行人北宫结以侵卫
　　【谷梁传】以重辞也衞人重北宫结【齐以衞重结故执以侵之】
　　齐侯衞侯盟于沙【沙公羊作沙泽杜注阳平元城县东南有沙亭在今直隶元城县东左】衞侯欲叛晋诸大夫不可使北宫结如齐而私于齐侯曰执结以侵我【欲以齐师惧诸大夫】齐侯从之乃盟于琐【琐杜注即沙也晋地道记元城县有琐阳城为明年涉佗捘衞侯手张本】
　　齐每视晋为彊弱晋彊则同诸侯以附晋晋弱则合诸侯以自彊而鲁衞郑又视齐晋之彊弱以为向背者也至是晋既益衰楚复新败吴越之势未及北方齐遂乘间纠合既盟郑复劫卫自此以后齐衞合党次五氏次葭次渠蒢至哀元年遂伐晋而天下之变益纷矣
　　大雩
　　齐国夏帅师伐我西鄙
　　【左传】齐国夏伐我【齐叛晋故】阳虎御季桓子公敛处父御孟懿子【处父孟氏家臣成宰公敛阳】将宵军齐师齐师闻之堕伏而待之【堕毁其车以诱敌而设伏兵】处父曰虎不图祸而必死苫夷曰虎陷二子于难【苫夷季氏家臣二子季孟】不待有司余必杀女虎惧乃还不败【传言陪臣强能自相制季孟不敢有心】
　　诸侯惟鲁事晋齐叛晋与郑盟故为郑伐且报郓之围也
　　九月大雩
　　经书雩祭二十有一惟昭二十五年及是秋再书雩志灾甚且言渎也
　　冬十月
　　【附录左传】冬十一月戊午单子刘子逆王于庆氏【庆氏守姑莸大夫】晋籍秦送王己巳王入于王城【己巳十二月五日有日无月】馆于公族党氏【党氏周大夫】而后朝于庄宫【庄王庙】
　　八年春王正月公侵齐
