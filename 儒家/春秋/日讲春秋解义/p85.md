<!-- { "loadSidebar": true } -->
<经部,春秋类,日讲春秋解义>
　　钦定四库全书
　　日讲春秋解义卷三十八
　　襄公
　　七年春郯子来朝
　　【左传】七年春郯子来朝始朝公也
　　夏四月三卜郊不从乃免牲
　　【左传】夏四月三卜郊不从乃免牲孟献子曰吾乃今而后知有卜筮夫郊祀后稷以祈农事也是故启蛰而郊郊而后耕【启蛰夏正建寅之月耕谓春分】今既耕而卜郊宜其不从也
　　【谷梁传】夏四月不时也三卜礼也乃者亡乎人之辞也公谷以三卜为合礼啖氏助及朱子皆从之此年三卜亦书盖讥非时非讥其渎卜也卜郊止于三月今四月而三卜则过时而不敬矣
　　小邾子来朝
　　【左传】小邾穆公来朝亦始朝公也
　　城费
　　【左传】南遗为费宰【费季氏邑】叔仲昭伯为隧正【昭伯叔仲惠伯之孙隧正主役徒】欲善季氏而求媚于南遗谓遗请城费吾多与而役故季氏城费【言禄去公室季氏所以强】
　　费鲁彊邑也隠元年称费伯即其邑大夫僖公复以赐季友自南遗请城而后不独季氏世卿而南氏亦世其邑季氏但知大城其私邑以弱公室而不知陪臣之拟其后也观费之城可以知履霜坚冰之戒矣
　　秋季孙宿如卫
　　【左传】秋季武子如卫报子叔之聘且辞缓报非贰也【子叔聘在元年】
　　比书滕郯小邾来朝而志大夫如晋如卫畏大慢小邦交之非义甚矣
　　八月螽
　　书螽记灾也经自庄公以后螟不书螽然后书盖不可胜书故独举其重者耳
　　【附録左传】冬十月晋韩献子告老公族穆子有废疾【穆子韩厥长子成十八年为公族大夫】将立之【代厥为卿】辞曰诗曰岂不夙夜谓行多露【诗国风言虽欲早夜而行惧多露之濡己义取非礼不可妄行】又曰弗躬弗亲庶民弗信【诗小雅讥在位者不躬亲政事则庶民不奉信其命喻已有疾不能躬亲政事】无忌不才让其可乎请立起也【无忌穆子名起无忌弟宣子也】与田苏游而曰好仁【田苏晋贤人苏言起好仁】诗曰靖共尔位好是正直神之聼之介尔景福【诗小雅言君子当思不出其位求正直之人与之竝立如是则神明顺之致大福也】恤民为徳【靖共其位所以恤民】正直为正【正己心】正曲为直【正人曲】参和为仁【徳正直三者偹乃为仁】如是则神聼之介福降之立之不亦可乎庚戌使宣子朝遂老晋侯谓韩无忌仁使掌公族大夫【为之师长】
　　冬十月卫侯使孙林父来聘壬戌及孙林父盟
　　【左传】卫孙文子来聘且拜武子之言【缓报非贰之言】而寻孙桓子之盟【盟在成三年】公登亦登【礼登阶臣后君一等】叔孙穆子相趋进曰诸侯之防寡君未尝后卫君今吾子不后寡君寡君未知所过吾子其少安【安徐也】孙子无辞亦无悛容穆叔曰孙子必亡为臣而君过而不悛亡之本也诗曰退食自公委蛇委蛇谓从者也衡而委蛇必折【诗召南委蛇顺貌从顺行衡横也横不顺道必毁折为十四年林父逐君起本】
　　楚公子贞帅师围陈【围国书大夫始此】
　　十有二月公防晋侯宋公陈侯卫侯曹伯莒子邾子于鄬【鄬谷梁或作防杜注郑地】
　　【左传】楚子囊围陈防于鄬以救之
　　前书伐陈此书围陈楚之陵暴极矣防于鄬谋救陈也不书救不成救也夫楚以十月围陈将歴一冬而悼公始防诸侯迁延郑地是有畏楚之心而不能急救陈也此陈侯所以既防而逃归欤
　　郑伯髠顽如防未见诸侯丙戌卒于鄵【髠顽公羊谷梁作髠原鄵公羊谷梁作操杜注郑地】
　　【左传】郑僖公之为大子也于成之十六年与子罕适晋不礼焉又与子丰适楚【子丰穆公子】亦不礼焉及其元年【郑僖元年鲁襄三年】朝于晋子丰欲愬诸晋而废之子罕止之及将会于鄬子驷相又不礼焉侍者谏不聼又谏杀之及鄵子驷使贼夜弑僖公而以疟疾赴于诸侯【言经所以不书弑】简公生五年【僖公子】奉而立之
　　【公羊传】操者何郑之邑也诸侯卒其封内不地此何以地隠之也何隠尔弑也孰弑之其大夫弑之曷为不言其大夫弑之为中国讳也曷为为中国讳郑伯将会诸侯于鄬其大夫谏曰中国不足归也则不若与楚郑伯曰不可其大夫曰以中国为义则伐我防【据城虎牢事】以中国为强则不若楚【言楚围陈不能救】于是弑之郑伯髠原何以名伤而反未至乎舎而卒也未见诸侯其言如会何致其意也
　　【谷梁传】未见诸侯其曰如会何也致其志也礼诸侯不生名此其生名何也卒之名也卒之名则何为加之如会之上见以如会卒也其见以如会卒何也郑伯将会中国其臣欲从楚不胜其臣弑而死其不言弑何也不使夷狄之民加乎中国之君也【以其臣欲从楚故谓夷狄之民】其地于外也其日未逾竟也日卒时正也经书郑伯卒三传皆以为弑故赵氏匡以为疑而胡氏安国之说尤穿凿而害义不知郑人以疾讣鲁史以卒书孔子无所据以革之故特文以发人之疑而见其实也如果以疾卒则书郑伯髠顽如防卒于鄵如宋公佐之卒于曲棘可矣未达会所自无由与诸侯相见而曰未见诸侯明其以欲见诸侯死也其文与鲁君不书弑而别见其义使后人得考其实同非圣人不能修谓此类耳以卒之名加乎如会之上舎此无以立文也
　　陈侯逃归
　　【左传】陈人患楚【楚围陈故】庆虎庆寅谓楚人曰吾使公子黄徃而执之【二庆陈执政大夫公子黄哀公弟】楚人从之二庆使告陈侯于防曰楚人执公子黄矣君若不来羣臣不忍社稷宗庙惧有二圗陈侯逃归【鄬防所以不书救】
　　【谷梁传】以其去诸侯故逃之也
　　陈侯以国难逃归先儒皆以背晋从楚为陈罪义非不正而未得其情也盖晋早不欲有陈故范宣子曰有陈非吾事也无之而后可楚人围陈晋虽再合诸侯于鄬而迁延不救陈有宗社之忧安能以虚名从晋乎书陈逃于防鄬之下亦以见晋之不足恃而伤陈之不得已焉耳
　　八年春王正月公如晋
　　【左传】八年春公如晋朝且聼朝聘之数【晋悼复修伯业故朝而禀其多少】
　　文襄之伯也令诸侯三歳而聘五歳而朝鲁襄嗣位甫及八年而三朝于晋盖季氏専鲁欲过礼以自媚于晋故若是其勤耳
　　夏郑僖公
　　【公羊传】贼未讨何以书为中国讳也
　　【附録左传】郑羣公子以僖公之死也谋子驷子驷先之夏四月庚辰辟杀子狐子熙子侯子丁【辟罪也加罪以戮之】孙击孙恶出奔卫【二孙子狐之子】
　　郑人侵蔡获蔡公子燮【燮谷梁作湿后同】
　　【左传】庚寅郑子国子耳侵蔡获蔡司马公子燮【子耳子良之子不言败唯以获告】郑人皆喜唯子产不顺【子产子国子】曰小国无文徳而有武功祸莫大焉楚人来讨能勿从乎从之晋师必至晋楚伐郑自今郑国不四五年弗得寜矣子国怒之曰尔何知国有大命而有正卿童子言焉将为戮矣
　　【公羊传】此侵也其言获何侵而言获者适得之也【时适遇值其不备获得之】
　　【谷梁传】人防者也侵浅事也而获公子公子病矣郑子驷当国以僖公之弑欲自掩于晋又隂欲致楚师以胁国人而固与楚考传侵蔡之师使子国子耳主之而己不与则其情可知矣
　　季孙宿防晋侯郑伯齐人宋人卫人邾人于邢丘【左传】五月甲辰会于邢丘以命朝聘之数使诸侯之大夫听命季孙宿齐高厚宋向戍卫殖邾大夫防之【晋难重烦诸侯故使大夫聼命】郑伯献防于防【献蔡防】故亲聼命大夫不书尊晋侯也
　　【谷传】梁见鲁之失正也公在而大夫防也
　　邢丘之防以命诸侯朝聘之数非防盟防伐之比故重烦诸侯而使大夫聼命郑伯以献防与防则公在晋而不与防者乃晋侯加礼于鲁与盟长樗同意先儒谓鲁君失政实由于此则未得其情盖四国皆大夫会不得专以此责季孙也但悼公之意夲欲以徳礼懐诸侯而不知大夫之势亦由是益张耳
　　公至自晋
　　莒人伐我东鄙
　　【左传】莒人伐我东鄙以疆鄫田
　　莒伐鲁以疆鄫田而霸讨不及晋方虑楚故也据此则莒以兵灭鄫益无可疑矣
　　秋九月大雩
　　【左传】秋九月大雩旱也
　　冬楚公子贞帅师伐郑
　　【左传】冬楚子囊伐郑讨其侵蔡也子驷子国子耳欲从楚子孔子蟜子展欲待晋【子孔穆公子子蟜子游子子展子罕子】子驷曰周诗有之曰俟河之清人夀防何【逸诗也河水浊千年一清喻晋之不可待】兆云询多职竞作罗【兆卜询谋也职主也言既卜且谋多则竞作罗网之难无成功】谋之多族民之多违事滋无成民急矣姑从楚以纾吾民晋师至吾又从之敬共币帛以待来者小国之道也牺牲玉帛待于二竟以待强者而庇民焉宼不为害民不罢病不亦可乎子展曰小所以事大信也小国无信兵乱日至亡无日矣五防之信【谓三年防鸡泽五年防戚又防城棣七年会鄬八年防邢丘】今将背之虽楚救我将安用之亲我无成鄙我是欲不可从也不如待晋晋君方明四军无阙八卿和睦【四军谓上下中新军也军有二卿】必不弃郑楚师辽逺粮食将尽必将速归何患焉舍之闻之【舍之子展名】杖莫如信完守以老楚杖信以待晋不亦可乎子驷曰诗云谋夫孔多是用不集【诗小雅集就也言人欲为政是非相乱而不成】发言盈庭谁敢执其咎【言谋者多若有不善无适受其咎】如匪行迈谋是用不得于道【匪彼也行迈谋谋于路人也不得于道众无适从】请从楚騑也受其咎【騑子驷名】乃及楚平使王子伯骈告于晋曰【伯骈郑大夫】君命敝邑修而车赋儆而师徒以讨乱略蔡人不从敝邑之人不敢寜处悉索敝赋【索尽也】以讨于蔡获司马燮献于邢丘今楚来讨曰女何故称兵于蔡焚我郊保冯陵我城郭敝邑之众夫妇男女不遑启处以相救也翦焉倾覆【翦尽也】无所控告民死亡者非其父兄即其子弟夫人愁痛【夫人犹人人也】不知所庇民知穷困而受盟于楚孤也与其二三臣不能禁止不敢不告知武子使行人子员对之曰君有楚命【见讨之命】亦不使一介行李【行李行人也】告于寡君而即安于楚君之所欲也谁敢违君寡君将帅诸侯以见于城下唯君圗之【为明年晋伐郑传】
　　观左氏所载则子驷志在从楚而僖公之弑实由之可知矣不书郑及楚平以下书诸侯伐郑则郑之从楚不待言也
　　晋侯使士匄来聘
　　【左传】晋范宣子来聘且拜公之辱【谢公春朝】告将用师于郑公享之宣子赋摽有梅【诗召南摽落也梅盛极则落宣子欲鲁及时共讨郑取其汲汲相赴】季武子曰谁敢哉【言谁敢不从命】今譬于草木寡君在君君之臭味也【言同类】欢以承命何时之有【迟速无时】武子赋角弓【诗小雅取兄弟昏姻无相逺矣之意】賔将出武子赋彤弓【彤弓天子赐有功诸侯之诗欲使晋君继文之业复受彤弓于王】宣子曰城濮之我先君文公献功于衡雍【在僖二十八年】受彤弓于襄王以为子孙藏匄也先君守官之嗣也敢不承命君子以为知礼【彤弓之义义在晋君故范匄受之所谓知礼】
　　鲁之事晋甚谨而自成公之末至襄公十二年晋报聘者四焉其修礼于诸侯者厚矣宜乎大小辑睦而霸业复兴也
　　九年春宋灾【灾公羊作火】
