<!-- { "loadSidebar": true } -->
　　【附録左传】楚大子建之母在郹【郹杜注郹阳也蔡邑应在今新蔡境平王娶秦女废大子建故母归其家】召吴人而啓之冬十月甲申吴大子诸樊入郹【杜注诸樊吴王僚之大子按吴子遏号诸樊王僚是遏之弟子先儒又以爲遏弟何容僚子乃取遏号爲名恐传写之误】取楚夫人与其宝噐以归【夫人大子建母】楚司马防越追之不及将死众曰请遂伐吴以徼之防越曰再败君师死且有罪【此年秋败于鸡父设往复败爲再败】亡君夫人不可以莫之死也乃缢于防澨【防澨杜注楚地在今湖广京山县境】
　　冬公如晋至河有疾乃复【至河下公羊谷梁又有公字】
　　【左传】公爲叔孙故如晋及河有疾而复【此年春晋爲邾人执叔孙故公如晋请之】
　　【公羊传】何言乎公有疾乃复杀耻也【因有疾以杀畏晋之耻谷梁传】疾不志此其志何也释不得入乎晋也
　　昭公两朝晋而一见止五如晋而四不得入今复如晋爲叔孙请也公知季孙构已于晋往必不纳故托疾以返盖至是而意如与公有不能竝立之势矣眀年公孙不之晋而之齐盖稔知晋之彊家与意如之交甚固耳
　　【附録左传】楚囊瓦爲令尹【囊瓦子囊之孙子常也代阳匄】城郢【楚用子囊遗言已筑郢城矣今畏呉复增修以自固】沈尹戌曰子常必亡郢苟不能卫城无益也古者天子守在四夷【徳及逺】天子卑守在诸侯诸侯守在四邻【邻国爲之守】诸侯卑守在四竟【裁自完】慎其四竟结其四援民狎其野【狎安习也】三务成功【春夏秋三时之务】民无内忧而又无外惧国焉用城今吴是惧而城于郢守已小矣卑之不获能无亡乎【不获守四竟】昔梁伯沟其公宫而民溃【在僖十八年】民弃其上不亡何待夫正其疆埸修其土田险其走集【走集邉竟之垒壁】亲其民人明其伍候【使民有部伍相爲候望】信其邻国慎其官守守其交礼【交接之礼】不僭不贪不懦不耆【耆强也】完其守备以待不虞又何畏矣诗曰无念尔祖聿修厥徳【诗大雅无念念也义取念祖考则述治其徳以显之】无亦监乎若敖蚡冒至于武文【四君皆楚先君之贤者】土不过同【方百里爲一同】慎其四竟犹不城郢今土数圻【方千里爲圻】而郢是城不亦难乎【爲定四年呉入楚】
　　二十有四年春
　　【附録左】二十四年春王正月辛丑召简公南宫嚚以甘桓公见王子朝【简公召庄公之子召伯盈也嚚南宫极之子桓公甘平公之子】刘子谓苌曰甘氏又往矣对曰何害同徳度义大誓曰纣有亿兆夷人亦有离徳余有乱臣十人同心同徳此周所以兴也君其务徳无患无人戊午王子朝入于邬【鄥杜注缑氏西南有邬聚】
　　王二月丙戌仲孙貜卒
　　叔孙舍至自晋【左氏谷梁无叔孙字】
　　【左】晋士弥牟逆叔孙于箕【将礼而归之】叔孙使梁其踁待于门内【踁叔孙家臣】曰余左顾而欬乃杀之【疑士伯来杀已故谋杀之】右顾而笑乃止叔孙见士伯士伯曰寡君以爲盟主之故是以久子【久执子以谢邾】不腆敝邑之礼将致诸从者使弥牟逆吾子叔孙受礼而归二月婼至自晋尊晋也【贬婼族所以尊晋婼行人故不言罪已】
　　【谷梁】大夫执则致致则挈由上致之也【上谓宗庙也致臣于庙则直挈其名而已所谓君前臣名】
　　婼之至二传皆去氏公羊独书氏所授异耳疏公羊者以爲意如有罪故去其氏叔孙无罪故无贬文胡氏安国主其説义似可从盖婼之见执实非其罪而以礼自衞终不辱国固不可与意如同也
　　【附録左传】三月庚戌晋侯使士景伯涖问周故【就问子朝敬王知谁曲直】士伯立于干祭而问于介众【干祭王城北门介大也】晋人乃辞王子朝不纳其使【以众言子朝曲故】
　　夏五月乙未朔日有食之
　　【左传】夏五月乙未朔日有食之梓慎曰将水【阴胜阳故曰将水】昭子曰旱也日过分而阳犹不克克必甚能无旱乎【过春分阳气盛时而不胜阴阳将猥出故爲旱】阳不克莫将积聚也【阳气莫然不动乃将积聚】
　　【附録左】六月壬申王子朝之师攻瑕及杏皆溃【瑕杏敬王邑】郑伯如晋子大叔相见范献子献子曰若王室何
　　对曰老夫其国家不能恤敢及王室抑人亦有言曰嫠不恤其纬【嫠寡妇也织者常苦纬少嫠妇所宜忧】而忧宗周之陨爲将及焉【恐祸及己】今王室实蠢蠢焉【蠢蠢动扰貌】吾小国惧矣然大国之忧也吾侪何知焉吾子其早图之诗曰缾之罄矣惟罍之耻【诗小雅罍大噐缾小噐常禀于罍者而所受罄尽则罍爲无余故耻之】王室之不宁晋之耻也献子惧而与宣子图之【宣子韩起】乃徴防于诸侯期以眀年【爲眀年会黄父传】
　　秋八月大雩
　　【左传】秋八月大雩旱也【终如叔孙之言】
　　丁酉杞伯郁厘卒【郁公羊作鬰】
　　【附録左传】冬十月癸酉王子朝用成周之宝珪于河【祷河求福】甲戌津人得诸河上【珪自出水】阴不佞以温人南侵【不佞敬王大夫晋以温兵助王南侵子朝】拘得玉者取其玉将卖之则爲石王定而献之与之东訾【喜得玉故东訾杜注巩县西南訾城是也今巩县西南有訾店以有西訾故言东以别之】
　　冬呉灭巢
　　【左传】楚子爲舟师以畧吴疆沈尹戌曰此行也楚必亡邑不抚民而劳之吴不动而速之【速召也】吴踵楚而疆埸无备【踵蹑楚后】邑能无亡乎越大夫胥犴劳王于豫章之汭【汭水曲】越公子仓归王乘舟仓及寿梦帅师从王【寿梦越大夫】王及圉阳而还【圉阳杜注楚地】吴人踵楚而边人不备遂灭巢及钟离而还【钟离不书告败畧】沈尹戌曰亡郢之始于此在矣王壹动而亡二姓之帅【二姓之帅守巢钟离大夫】几如是而不及郢诗曰谁生厉阶至今爲梗【诗大雅厉恶阶道梗病也】其王之谓乎【爲定四年吴入郢】
　　巢楚属国而近吴吴将谋楚故先翦其与国与国尽则及于楚此入郢之渐也杜氏预以巢爲楚邑非也胜国曰灭获邑曰取国大而邑轻不可同辞
　　葬杞平公
　　二十有五年春叔孙舍如宋
　　【左传】二十五年春叔孙婼聘于宋桐门右师见之【右师乐大心居桐门】语卑宋大夫而贱司城氏【司城氏乐氏之大宗也卑贱谓其才德薄】昭子告其人曰右师其亡乎君子贵其身而后能及人是以有礼【唯礼可以贵身贵身故尚礼】今夫子卑其大夫而贱其宗是贱其身也【贱人人亦贱已】能有礼乎无礼必亡宋公享昭子赋新宫【逸诗】昭子赋车辖【诗小雅周人思得贤女以配君子昭子将爲季孙逆宋公女故赋之】明日宴饮酒乐宋公使昭子右坐【坐宋公右以相近言改礼坐】语相泣也乐祁佐【助宴礼】退而告人曰今兹君与叔孙其皆死乎吾闻之哀乐而乐哀【可乐而哀可哀而乐】皆丧心也心之精爽是谓魂魄魂魄去之何以能久【爲此冬叔孙宋公卒传】　季公若之姊爲小邾夫人【平子庶姑与公若同母故曰公若秭】生宋元夫人【平子外姊】生子以妻季平子昭子如宋聘且逆之公若从【从昭子】谓曹氏勿与【曹氏宋元夫人】鲁将逐之曹氏告公公告乐祁乐祁曰与之如是鲁君必出政在季氏三世矣【丈子武子平子】鲁君丧政四公矣【宣成襄昭】无民而能逞其志者未之有也国君是以镇抚其民诗曰人之云亡心之忧矣【诗大雅言无人则忧患至】鲁君失民矣焉得逞其志靖以待命犹可动必忧【爲下公孙】
　　此季孙意如将娶于宋而舍爲之纳聘且逆妇也国君逆女则使卿今意如以己私婚遣公室之正卿则名虽爲臣而实行鲁君之事其専恣不臣甚矣尚何待昭公孙齐而后擅鲁哉
　　夏叔诣会晋赵鞅宋乐大心衞北宫喜郑游吉曹人邾人滕人薛人小邾人于黄父【诣公羊谷梁作倪后同大心公羊作世心后同黄父即黑壤晋地】
　　【左】夏会于黄父谋王室也赵简子令诸侯之大夫输王粟具戍人【简子既鞅】曰明年将纳王【纳王于王城】子大叔见赵简子简子问揖譲周旋之礼焉对曰是仪也非礼也简子曰敢问何谓礼对曰吉也闻诸先大夫子产曰夫礼天之经也【经者道之常】地之义也【义者利之宜】民之行也【行者人所履】天地之经而民实则之则天之明【日月星辰天之明】因地之性【髙下刚柔地之性】生其六气【谓隂阳风雨晦明】用其五行【金木水火土】气爲五味【酸醎辛甘苦】发爲五色【青黄赤白黒】章爲五声【宫商角徴羽】滛则昏乱民失其性【滋味声色过则伤性】是故爲礼以奉之爲六畜五牲三牺以奉五味【六畜马牛羊鸡犬豕五牲防鹿麏狼三牺祭天地宗庙三者谓之牺】爲九文六采五章以奉五色【九文谓山龙华虫宗彝藻火粉米黼黻也六采画绩之事杂用天地四方之色青与白赤与黑与黄皆相次谓之六色五章青与赤谓之文赤与白谓之章白与黑谓之黼黑与青谓之黻五色备谓之绣】爲九歌八风七音六律以奉五声爲君臣上下以则地义【君臣有尊卑法地有高下】爲夫妇外内以经二物【夫治外妇治内各治其物】爲父子兄弟姑姊甥舅昏媾姻亚以象天明【六亲和睦以事严父若众星之拱辰极也妻父曰昏重昏曰媾壻父曰姻两壻相谓曰亚】爲政事庸力行务以从四时【在君爲政在臣爲事民功曰庸治功曰力行其德敎务其时要礼之本也】爲刑罚威狱使民畏忌以类其震曜杀戮【雷震电曜天之威也圣人作刑戮以象之】爲温慈惠和以效天之生殖长育民有好恶喜怒哀乐生于六气【此六者皆禀阴阳风雨晦明之气】是故审则宜类以制六志【爲礼以制好恶喜怒哀乐六志使不过节】哀有哭泣乐有歌舞喜有施舍怒有战鬭喜生于好怒生于恶是故审行信令祸福赏罚以制死生生好物也死恶物也好物乐也恶物哀也哀乐不失乃能协于天地之性是以长久简子曰甚哉礼之大也对曰礼上下之纪天地之经纬也【经纬错居以相成者】民之所以生也是以先王尚之故人之能自曲直以赴礼者谓之成人【曲直以弼其性】大不亦宜乎简子曰鞅也请终身守此言也宋乐大心曰我不输粟我于周爲客若之何使客晋士伯曰自践土以来宋何役之不会而何盟之不同曰同恤王室子焉得辟之子奉君命以会大事而宋背盟无乃不可乎右师不敢对受牒而退士伯告简子曰宋右师必亡奉君命以使而欲背盟以干盟主无不祥大焉【言不善无大此者爲定十年宋乐大心出奔传】
　　王室之乱四年诸侯无一念及者至是晋以郑游吉之语赧然内惭始合诸大夫谋之而方是时大夫皆谋弱公室以私便身图安知勤王之义哉虽勉从人言爲会以塞天下之议而期以来年及来年王入成周子朝奔楚晋与诸国无见焉则空有此会而诸大夫之罪不待贬而着矣
　　有鸜鹆来巢【鸜公羊作鹳】
　　【左传】有鸜鹆来巢书所无也师己曰【师己鲁大夫】异哉吾闻文成之世童谣有之曰鸜之鹆之公出辱之【言鸜鹆来则公出辱也】鸜鹆之羽【羽飞貌】公在外野往馈之马鸜鹆跦跦【跦跦跳行貌】公在干侯徴褰与襦【褰袴】鸜鹆之巢逺哉遥遥裯父丧劳宋父以骄【裯父昭公死外故丧劳宋父定公代立故以骄】鸜鹆鸜鹆往歌来哭【昭公生出歌死还哭】童謡有是今鸜鹆来巢其将及乎【将及祸也】
　　【公羊传】何以书记异也何异尔非中国之禽也宜穴又巢也
