<!-- { "loadSidebar": true } -->
　　郑在畿内王所倚毗頽叔桃子将欲叛王故先以狄伐郑盖为叔带谋也伐郑果出王意则是年冬王出居于郑伐焉而又依之非情也左氏所未可尽信
　　【附録左传】郑子华之弟子臧出奔宋【十六年杀子华故】好聚鹬冠【鹬鸟名聚鹬羽以为冠非法之服】郑伯闻而恶之使盗诱之八月盗杀之于陈宋之间君子曰服之不身之灾也【犹适也】诗曰彼己之子不称其服【诗曹风刺小人在位徳不称其服】子臧之服不称也夫诗曰自诒伊慼其子臧之谓矣【诗小雅言其自取】夏书曰地平天成称也【夏书大禹谟地平其化天成其施上下相称为宜】宋及楚平宋成公如楚还入于郑郑伯将享之问
　　礼于皇武子【皇武子郑卿】对曰宋先代之后也于周为客天子有事膰焉【有事祭宗庙也膰祭肉尊之故赐以祭胙】有防拜焉【宋吊周防王特拜谢之】丰厚可也郑伯从之享宋公有加礼也
　　秋七月
　　冬天王出居于郑
　　【左传】冬王使来告难曰不谷不徳得罪于母弟之子带鄙在郑地泛【鄙野也】敢告叔父【天子谓同姓诸侯曰叔父】臧文仲对曰天子蒙尘于外敢不奔问官守【官守王之羣臣】王使简师父告于晋使左鄢父告于秦【二子周大夫】天子无出书曰天王出居于郑辟母弟之难也天子凶服降名礼也【凶服素服降名称不谷】　郑伯与孔将鉏石甲父侯宣多省视官具于泛【三子郑大夫省官司具器用】而后听其私政礼也【得先君后已之礼】
　　【公羊传】王者无外此其言出何不能乎母也鲁子曰是王也不能乎母者其诸此之谓与
　　【谷梁传】天子无出出失天下也居者居其所也虽失天下莫敢有也【虽实出奔而王者无外王之所居诸侯不敢有之以为国】
　　天王居于狄泉不书出者虽去京师犹在畿内也此则去畿内而越在诸侯之国故书出出而曰居者天子以天下为家王出在郑则郑伯莫敢私其地故曰居
　　晋侯夷吾卒
　　据左氏晋恵公卒以二十三年九月先儒谓文公定位而后告防鲁史即告时书之所据他国之史故经年月各异义亦可通
　　【附録左传】卫人将伐郉礼至曰不得其守国不可得也【礼至卫大夫守谓郉正卿国子】我请昆弟仕焉乃往得仕【为明年灭郉】
　　二十有五年春王正月丙午卫侯燬灭郉
　　【左传】二十五年春卫人伐郉二礼从国子巡城【二礼礼至兄弟】掖以赴外【掖持臂也谓执持其臂投之城外也】杀之正月丙午卫侯燬灭郉同姓也故名礼至为铭曰余掖杀国子莫余敢止【恶其不知耻诈以灭同姓而反铭功于器】
　　【公羊传】卫侯燬何以名絶曷为絶之灭同姓也
　　【谷梁传】燬之名何也不正其伐本而灭同姓也【絶先祖支体故谓之伐本】
　　郉卫近族又皆齐桓所存之亡国也卫侯忘旧徳以伐齐防反怒郉救齐至使其臣设诈行险以戕灭之絶先祖之裔无人理矣故生而名之
　　夏四月癸酉卫侯燬卒
　　宋荡伯姬来逆妇
　　【公羊传】宋荡伯姬者何荡氏之母也【荡氏宋世大夫】其言来逆妇何兄弟辞也其称妇何有姑之辞也【宋鲁之间名结婚姻爲兄弟称妇者见姑之辞】
　　【谷梁传】妇人既嫁不逾竟宋荡伯姬来逆妇非正也其曰妇何也缘姑言之之辞也
　　伯姬鲁君之女而配荡氏其嫁不见于经国君不与大夫敌故不书于策也今来逆妇而经书之见僖公失礼自主大夫之婚上下之分乱矣妇人不専行姑自逆妇非礼也盖交讥之
　　宋杀其大夫
　　【公羊传】何以不名宋三世无大夫三世内娶也【礼不臣妻之父母】
　　【谷梁传】其不称名姓以其在祖之位尊之也
　　义系于杀则止书其官不纪名氏公羊氏以为内娶非也君娶一卿之女何得一国之内悉无大夫且既称大夫则非无大夫明甚谷梁氏又以为讳祖之名然春秋国史礼无私讳其説亦非也盖因鲁史记旧文而不能益尔
　　【附録左传】秦伯师于河上将纳王狐偃言于晋侯曰求诸侯莫如勤王【勤纳王也】诸侯信之且大义也继文之业而信宣于诸侯今为可矣【晋文侯仇为平王侯伯匡辅周室】使卜偃卜之曰吉遇黄帝战于阪泉之兆【黄帝与神农之后姜氏战于阪泉之野胜之今得其兆故以为吉】公曰吾不堪也对曰周礼未改今之王古之帝也【言周徳虽衰其命未改今之周王自当帝兆不谓晋】公曰筮之筮之遇大有【干下离上大有】之睽【兑下离上睽大有九三变而为睽】曰吉遇公用享于天子之卦【大有九三爻辞也三为三公而得位变而为兑兑为説得位而説故能为王所宴飨】战克而王飨吉孰大焉【言卜筮协吉】且是卦也天为泽以当日天子降心以逆公不亦可乎【干为天兑为泽干变为兑而上当离离为日日之在天垂曜在泽天子在上説心在下是降心逆公之象】大有去睽而复亦其所也【言去睽卦还论大有亦有夭子降心之象干尊离卑降尊下卑亦其义也】晋侯辞秦师而下【辞让秦师使还顺流故曰下】三月甲辰次于阳樊右师围温【太叔在温故】左师逆王　夏四月丁巳王入于王城取太叔于温杀之于隰城戊午晋侯朝王王飨醴命之宥请隧弗许【闗地通路曰隧王之葬礼也诸侯皆县柩而下】曰王章也未有代徳而有二王亦叔父之所恶也与之阳樊温原攒茅之田晋于是始啓南阳【四邑在晋山南河北故曰南阳】阳樊不服围之仓葛呼曰【仓葛阳樊人】徳以柔中国刑以威四夷宜吾不敢服也此谁非王之亲姻其俘之也乃出其民【取其土而己】
　　秋楚人围陈纳顿子于顿
　　【左传】秋秦晋伐鄀【鄀杜注本在商宻秦楚界上小国其后迁于南郡鄀县今河南淅川县西有丹水故城古鄀国也】楚鬭克屈御寇以申息之师戍商宻【鬭克申公子仪屈御冦息公子邉皆楚大夫商宻杜注鄀别邑在南乡丹水县戍守也二子屯兵于析以为商宻援】秦人过析隈入而系舆人以围商宻昏而傅焉【析杜注楚邑一名白羽今河南内乡县即其地也隈隐蔽之处系缚舆人诈为克析得其囚俘者昏而傅城不欲令商宻知囚非析人】宵坎血加书伪与子仪子邉盟者【掘地为坎以埋盟之余血加盟书其上】商宻人惧曰秦取析矣戍人反矣乃降秦师秦师囚申公子仪息公子邉以归楚令尹子玉追秦师弗及【不复言晋者秦为兵主】遂围陈纳顿子于顿【公羊传】何以不言遂两之也
　　【谷梁传】纳者内弗受也围一事也纳一事也而遂言之盖纳顿子者陈也【围陈使纳顿子】
　　顿子廹于陈而奔楚人围陈以纳之故不言遂明其本一事也诸侯不能保恤小寡反使荆楚假义以操废置之权此所以闵无霸与凡国君失地出奔则名他国纳之则不名以诸侯不得相名也
　　葬卫文公
　　【附録左传】冬晋侯围原【原亦如阳樊不服故】命三日之粮原不降命去之谍出【谍闲也】曰原将降矣军吏曰请待之公曰信国之寳也民之所庇也得原失信何以庇之所亡滋多退一舎而原降迁原伯贯于冀【伯贯周守原大夫也】赵衰为原大夫狐溱为温大夫【狐溱狐毛之子】
　　冬十有二月癸亥公防卫子莒庆盟于洮【洮杜注鲁地孔氏颖达曰八年盟于洮杜注曹地三十一年鲁始得曹田此时不得为鲁地注误耳】
　　【左传】卫人平莒于我十二月盟于洮修卫文公之好且及莒平也【莒以元年郦之后怨鲁卫文公将平之未及而卒成公追成父志故曰修文公之好谷梁传】莒无大夫其曰莒庆何也以公之防目之也卫欲平莒于鲁故为防于洮称卫子防未逾年也莒子不至盖疑鲁未肯平故先以大夫听命小国之大夫不名而莒庆名以事接于我旧史称名孔子仍而不革也
　　【附録左传】晋侯问原守于寺人勃鞮【勃鞮披也】对曰昔赵衰以壶飱从径馁而弗食【言其亷且仁不忘君也径犹行也】故使处原
　　二十有六年春王正月己未公防莒子卫甯速盟于向【速公羊作遫后同甯速卫大夫庄子也向杜注莒地宇记曰莒州南有向城今属山东青州府左传】二十六年春王正月公防莒兹防公【兹防时君之号莒夷无諡以号为称】甯荘子盟于向寻洮之盟也【洮盟在前年】
　　【谷梁传】公不防大夫其曰甯速何也以其随莒子可以言防也
　　洮之盟莒鲁平矣以莒子不亲至复为是防以成之二国既通故卫侯不防使大夫即事以质信而已凡书盟者恶之此无贬辞者逾月再盟比书之而义自见矣
　　齐人侵我西鄙公追齐师至酅弗及【酅公羊谷梁皆作巂酅杜注齐地济北谷城县西有地名酅下今山东东阿县西南有酅下聚】
　　【左传】齐师侵我西鄙讨是二盟也【讨鲁与卫莒为洮向之盟】
　　【公羊传】其言至巂弗及何侈也【侈大也大公却强齐之兵】
　　【谷梁传】人微者也侵浅事也公之追之非正也至巂急辞也弗及者弗与也【弗与战也】可以及而不敢及也其侵也曰人其追也曰师以公之弗及大之也弗及内辞也【弗及者若曰我自不及耳非齐不可及】
　　凡追师在境内则讥其不豫追戎于济西是也在境外则讥其深入追齐师至酅是也弗者迁辞也有畏而弗敢及之也齐鲁私愤之兵均为不义然先儒谓书人为罪齐非也自隠以来凡以兵加我君大夫皆书人君将书君自文十五年齐懿公始大夫将书大夫自襄七年齐髙厚始至邾莒小国则终春秋恒书人凡此皆旧史之文孔子所不能易者也又谓前书齐人是见其弱以诱鲁后书齐师是伏其众以邀鲁亦非也城濮柏举皆战书楚人败书楚师则其义不可通矣
　　夏齐人伐我北鄙
　　卫人伐齐
　　【左传】夏齐孝公伐我北鄙卫人伐齐【卫救鲁故伐齐】洮之盟故也公使展喜犒师【展喜鲁大夫使劳齐师】使受命于展禽【展禽食邑栁下諡曰恵】齐侯未入竟展喜从之曰寡君闻君亲举玉趾将辱于敝邑使下臣犒执事齐侯曰鲁人恐乎对曰小人恐矣君子则否齐侯曰室如县罄野无青草何恃而不恐【时夏四月今之二月野物未成故言居室而资粮县尽在野则无蔬食之物所以当恐】对曰恃先王之命昔周公大公股肱周室夹辅成王成王劳之而赐之盟曰世世子孙无相也载在盟府【载载书也】大师职之【职主也】桓公是以纠合诸侯而谋其不协弥缝其阙而匡救其灾昭旧职也及君即位诸侯之望曰其率桓之功我敝邑用不敢保聚【用此旧盟故不聚众保守】曰岂其嗣世九年而弃命废职其若先君何君必不然恃此以不恐齐侯乃还
　　卫平莒鲁为洮向之盟齐何与焉乃连兴侵伐之师非义甚矣二盟乃卫人平莒于鲁故为鲁报齐然亦无名之师也
　　公子遂如楚乞师【书乞师始此】
　　【左传】东门襄仲臧文仲如楚乞师【襄仲公子遂居东门故以为氏臧文仲为襄仲副使故不书】臧孙见子玉而道之伐齐宋以其不臣也【言其不臣事周室可以此罪责而伐之】
　　【公羊传】乞师者何卑辞也曷为以外内同若辞重师也曷为重师师出不正反战不正胜也【正预期也】
　　【谷梁传】乞重辞也何重焉重人之死也非所乞也师出不必反战不必胜故重之也
　　书乞卑辞也荆楚僭王陵暴列国僖公不忍齐人侵伐之怨乃自屈于楚乞师以报齐是犹揖盗以困邻也害义孰大焉
