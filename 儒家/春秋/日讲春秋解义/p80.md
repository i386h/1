<!-- { "loadSidebar": true } -->
　　桓文之师以尊王恤邻为号义既足以动人而力又足以摄之故未尝请命于王晋覇既衰诸侯贰故假王命且援王臣以涖之据左氏伐秦之役刘子成子实与焉而经不书盖书刘成会伐则似因朝而受命于王无以着其因伐而朝之慢伐郑不书尹单则霸者征防讨贰之常辞无以见晋霸益衰假王灵以属诸侯而终不能服郑为世变之尤大矣
　　曹伯归自京师
　　【左传】曹人复请于晋晋侯谓子臧反吾归而君【以曹人重子臧故】子臧反【自宋还】曹伯归子臧尽致其邑与卿而不出【公羊传】执而归者名曹伯何以不名而不言复归于曹何【据曹伯襄复归于曹】易也【其归易故不复举国与名】其易奈何公子喜时在内也【喜时子臧】公子喜时在内则何以易公子喜时者仁人也内平其国而待之外治诸京师而免之【治讼也】其言自京师何言甚易也舎是无难矣【言惟欲请之于京师舍此之外更无危难】
　　【谷梁传】不言所归归之善者也出入不名以为不失其国也归为善【谓直言归而不言其国即曹伯归自京师不言于曹是】自某归次之【若蔡季自陈归于蔡卫侯郑自楚复归于卫是】
　　负刍簒弑恶莫大焉而不名不称复归以其位未絶也不絶其位所以累天王也归自京师言天王之释有罪也或谓当是时周抱空名生杀予夺不能自主故传载曹人一则请于晋再则请于晋而未尝遣一介如周以书法按之非经意也晋既执而归诸京师使王正贼杀其亲之法而加辟焉晋何辞复为负刍解如此则诸侯心慴而王纲可渐举矣春秋深探其本自贵者始故以失刑之责归天王而讥不在晋耳
　　九月晋人执季孙行父舍之于苕丘【苕公羊作招苕丘杜注晋地左传】宣伯使告郤犨曰鲁之有季孟犹晋之有栾范也政令于是乎成今其谋曰晋政多门【政不由君】不可从也寜事齐楚有亡而已蔑从晋矣若欲得志于鲁请止行父而杀之我毙蔑也而事晋【行父季文子蔑孟献子】蔑有贰矣鲁不贰小国必睦不然归必叛矣九月晋人执季文子于苕丘公还待于郓【郓杜注鲁西邑东郡廪丘县东有郓城今山东郓城县是】使子叔声伯请季孙于晋郤犨曰苟去仲孙蔑而止季孙行父吾与子国亲于公室【亲鲁甚于晋公室】对曰侨如之情子必闻之矣【闻其淫慝情】若去蔑与行父是大弃鲁国而罪寡君也若犹不弃而惠徼周公之福使寡君得事晋君则夫二人者鲁国社稷之臣也若朝亡之鲁必夕亡以鲁之密迩仇雠亡而为雠【仇雠谓齐楚言鲁属齐楚则还为晋雠】治之何及郤犨曰吾为子请邑对曰婴齐鲁之常隶也敢介大国以求厚焉【隶贱官介因也】承寡君之命以请若得所请吾子之赐多矣又何求范文子谓栾武子曰季孙于鲁相二君矣【二君宣成】妾不衣帛马不食粟可不谓忠乎信防慝而弃忠良若诸侯何子叔婴齐奉君命无私谋国家不贰圗其身不忘其君若虚其请是弃善人也子其图之乃许鲁平赦季孙【公羊传】执未有言舎之者此其言舎之何仁之也曰在招丘悕矣【悕悲也仁之者若曰在招丘可悲矣闵録之辞】执未有言仁之者此其言仁之何代公执也其代公执奈何前此者晋人来乞师而不与公防晋侯【防沙随】将执公季孙行父曰此臣之罪也于是执季孙行父成公将防厉公【谓上伐郑言諡者别于沙随】防不当期【不如期】将执公季孙行父曰臣有罪执其君子有罪执其父此聼失之大者也【聼断】今此臣之罪也舍臣之身而执臣之君吾恐聼失之为宗庙羞也于是执季孙行父
　　【谷梁传】执者不舍而舍公所也【昭二十三年晋人执我行人叔孙婼不言舍今言舍者以公在苕丘故也】执者致而不致公在也【昭二十四年姥至自晋行父不致者与公俱还故也】何其执而辞也【问何以书执而言舍复不言致】犹存公也【皆所以见公在苕丘】存意公亦存也【绖未明言公所在苐据所属之辞以推其意之所存即可知公在是也】公存也【必欲明公在是者重公故也】
　　舍寘也如秦获晋侯舍诸灵台而不以入国也或以舍为义非也下书行父盟郤犨则着其释行父矣
　　冬十月乙亥叔孙侨如出奔齐
　　【左传】冬十月出叔孙侨如而盟之【诸大夫共盟以侨如为戒】侨如奔齐
　　十有二月乙丑季孙行父及晋郤犨盟于扈
　　【左传】十二月季孙及郤犨盟于扈归刺公子偃【偃与鉏俱姜所指独刺偃者偃与谋】召叔孙豹于齐而立之【近此七月声伯使豹请逆于晋闻鲁将讨侨如豹辟其难先奔齐生二子而鲁乃召之故襄二年豹始见经于此因言其终】
　　公至自防
　　大夫执而归则致行父不至者公待行父偕归故举公为重也不致伐郑而致防者公之危不在伐而在防故归而以防告也
　　【附録左传】齐声孟子通侨如【声孟子齐灵公母宋女】使立于髙国之间【位比二卿】侨如曰不可以再罪奔衞亦间于卿【终言侨如之佞】　晋侯使郤至献楚捷于周与单襄公语骤称其伐单子语诸大夫曰温季其亡乎【温季郤至】位于七人之下【佐新军位在八】而求揜其上【称已之伐揜上功】怨之所聚乱之本也多怨而阶乱何以在位夏书曰怨岂在明不见是圗【夏书五子之歌不见细微也】将慎其细也今而明之其可乎【言郤至显称已功是明取怨咎为明年晋杀三郤】
　　乙酉刺公子偃
　　【谷梁传】大夫日卒正也先刺后名杀无罪也【僖二十八年公子买戌衞不卒戌刺之是有罪者先列其罪】
　　晋不见公而盟季孙晋人下比之端兆于此矣季孙之释栾范实私之故其归自晋也恃晋之援肆无忌惮幽君母杀公子成公拱手以聼而鲁政一归于季氏皆晋之权家庇之也

　　日讲春秋解义卷三十五
<经部,春秋类,日讲春秋解义>
　　钦定四库全书
　　日讲春秋解义卷三十六
　　成公
　　十有七年春卫北宫括帅师侵郑【括公羊作结】
　　【左传】十七年春王正月郑子驷侵晋虚滑【虚滑杜注晋二邑】卫北宫括救晋侵郑至于高氏【括成公曽孙高氏杜注在阳翟县西南今属河南禹州】
　　卫郑时无怨隙盖晋命也
　　夏公防尹子单子晋侯齐侯宋公卫侯曹伯邾人伐郑【左传】夏五月郑大子髠顽侯獳为质于楚【侯獳郑大夫】楚公子成公子寅戌郑　公防尹武公单襄公及诸侯伐郑自戏童至于曲洧【戏童水经注汜水出浮戏之山在今河南汜水县曲洧杜注新汲县治曲洧城临洧水今洧川县属河南】
　　晋乗鄢陵战胜之后假王臣之重帅诸侯以讨郑至于再三而终不能服郑者盖郑感楚君亲集矢于其目又晋虽幸胜而内政不修楚虽偶败而其
　　势实盛也
　　【附录左传】晋范文子反自鄢陵使其祝宗祈死【祝宗主祭祀祈祷者】曰君骄侈而克敌是天益其疾也难将作矣爱我者唯祝我使我速死无及于难范氏之福也六月戊辰士燮卒【言厉公无道故贤臣忧惧而死】
　　六月乙酉同盟于柯陵【柯陵杜注郑西地】
　　【左传】乙酉同盟于柯陵寻戚之盟也【戚盟在十五年】
　　【谷梁传】柯陵之盟谋复伐郑也
　　不重言诸侯见尹单亦与盟也王臣与诸侯要盟于是始自是习以为常非礼也
　　秋公至自防
　　【左传】楚子重救郑师于首止诸侯还【畏楚强】
　　【谷梁传】不曰至自伐郑者公不周乎伐郑也【周信也言公逼于诸侯为此盟意不欲更伐郑】何以知公之不周乎伐郑以其以防致也何以知其盟复伐郑也以其后防之人尽盟者也【后防谓冬伐郑】不周乎伐郑则何为日也言公之不背柯陵之盟也
　　不以伐致者楚人救而诸侯还未成乎伐也
　　齐髙无咎出奔莒
　　【左传】齐庆克通于声孟子与妇人防衣乘辇而入于闳【庆克庆封父防衣为妇人服与妇人相冐闳巷门】鲍牵见之【鲍牵鲍叔牙曾孙】以告国武子武子召庆克而谓之克久不出而告夫人曰国子谪我夫人怒国子相灵公以防【防伐郑】髙鲍处守【髙无咎鲍牵】及还将至闭门而索客【搜索备奸人】孟子诉之曰髙鲍将不纳君而立公子角【角顷公子】国子知之秋七月壬寅刖鲍牵而逐髙无咎无咎奔莒髙弱以卢叛【弱无咎子卢髙氏邑】齐人来召鲍国而立之【国牵之弟文子】初鲍国去鲍氏而来为施孝叔臣【施孝叔鲁大夫】施氏卜宰匡句须吉【宰家臣之长匡句须亦施氏家臣】施氏之宰有百室之邑与匡句须邑使为宰以让鲍国而致邑焉施孝叔曰子实吉对曰能与忠良吉孰大焉鲍国相施氏忠故齐人取以为鲍氏后仲尼曰鲍庄子之知不如葵葵犹能卫其足【庄子鲍牵葵倾叶向日以蔽其根言鲍牵居乱不能危行言孙】
　　灵公不公其聼奔其世臣以长祸乱无咎身为卿佐亦不能谋国正君遂生疑闲至于见逐盖两讥之
　　九月辛丑用郊
　　【公羊传】用者何用者不宜用也九月非所用郊也【周之九月夏之七月非郊时】然则郊曷用郊用正月上辛【正月者嵗首上辛尤始新皆取首先之意】或曰用然后郊【用者先有事如鲁人将有事于上帝必先有事于泮宫是也】
　　【谷梁传】夏之始可以承春以秋之末承春之始盖不可矣【郊春事也夏之始亦不时今言可者欲明秋末之不可故以是为犹可也】九月用郊用者不宜用也宫室不设不可以祭衣服不修不可以祭车马器械不备不可以祭有司一人不备其职不可以祭祭者荐其时也荐其敬也荐其美也【美备也】非享味也
　　郊之不时未有甚于此者盖成公十年尝五卜郊而不从遂不郊今惧卜而不从故不卜而直用之尔书曰用郊盖前此未有不卜而用事者也刘氏敞谓用人以祭非也邾用鄫子楚用蔡世子皆快意于雠敌安有杀无罪以祭上帝者且书执书人然后书用则知为用其人若用郊则与用牲用币用田赋用致夫人文义正同安得凿为异説乎
　　晋侯使荀防来乞师
　　冬公防单子晋侯宋公卫侯曹伯齐人邾人伐郑【左传】冬诸侯伐郑【前夏未得志故】十月庚午围郑【不书围畏楚救不成围而还】
　　【谷梁传】言公不背柯陵之盟也
　　当时楚势甚张且挟郑为援非假王命合诸侯以屡伐之其凭陵列国必更有甚焉先儒专以晋厉为讥议亦未究乎事理之实耳
　　十有一月公至自伐郑
　　【左传】楚公子申救郑师于汝上十一月诸侯还
　　前此二伐非乞师而往则其反也亦不以师行告庙今之伐以乞师而防则其反也不得不以伐告焉故各从其实书之
　　壬申公孙婴齐卒于貍脤【脤公羊作轸谷梁作蜃貍脤杜注地阙】
　　【左传】初声伯梦涉洹【洹杜注洹水出汲郡林虑县东北至魏郡长乐县入清水今河南林县西北林虑山即洹水所出也】或与已琼瑰食之泣而为琼瑰盈其怀【琼玉瑰珠也食珠玉含象】従而歌之曰济洹之水赠我以琼瑰归乎归乎琼瑰盈吾怀乎【梦中为此歌】惧不敢占也还自郑【从伐郑还】壬申至于貍脤而占之曰余恐死故不敢占也今众繁而従余三年矣无伤也言之之莫而卒【戒数占梦】
