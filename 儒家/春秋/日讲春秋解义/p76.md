<!-- { "loadSidebar": true } -->
<经部,春秋类,日讲春秋解义>
　　钦定四库全书
　　日讲春秋解义卷三十四
　　成公
　　十年春
　　【附録左传】十年春晋侯使籴茷如楚报大宰子商之使也【籴茷晋大夫子商楚公子辰使在前年】
　　衞侯之弟黑背帅师侵郑
　　【左传】衞子叔黑背侵郑晋命也
　　凡受大国之命而加兵于邻国者多书侵盖本无积怨不过侵扰其边境而已黑背称弟义见齐年来聘传
　　夏四月五卜郊不从乃不郊
　　【公羊传】其言乃不郊何不免牲故言乃不郊也【谷梁传】夏四月不时也【郊时极于三月】五卜强也乃者亡乎人之辞也
　　礼记载卜筮之辞旬之外曰逺某日旬之内曰近
　　某日是每旬而一卜也传称啓蛰而郊则周之三月乃郊之大期五卜者盖三月三卜四月又二卜皆不吉乃止也其渎甚矣
　　五月公会晋侯齐侯宋公衞侯曹伯伐郑
　　【左传】郑公子班闻叔申之谋【改立君之谋叔申公孙申】三月子如立公子繻【子如公子班】夏四月郑人杀繻立髠顽【髠顽郑成公大子】子如奔许栾武子曰郑人立君我执一人焉何益不如伐郑而归其君以求成焉晋侯有疾五月晋立大子州蒲以为君而会诸侯伐郑【州蒲厉公生立子为君此父不父子不子经因书晋侯其恶明】郑子罕赂以襄钟【子罕穆公子襄钟郑襄公之庙钟】子然盟于修泽子驷为质【子然子驷皆穆公子修泽杜注荥阳卷县东有修武亭在今河南原武县北】辛巳郑伯归【郑伯归不书郑不告入】
　　晋执郑伯久而不释闻郑已立君乃伐而归之以求成不能服郑之心而徒勦民以劳诸侯宜乎覇业之不振也按君在而立君者郑也左氏因晋侯有疾谓经所书晋侯乃太子州蒲误矣春秋辨名分岂有生代父位而以爵书之义乎
　　齐人来媵
　　【公羊传】媵不书此何以书录伯姬也三国来媵非礼也曷为皆以录伯姬之辞言之妇人以众多为侈也【侈大也伯姬贤三国争媵故侈大其能容之徳也】
　　非齐人来媵则衞晋之媵宜以为常事而不书以是知春秋于共姬之事录之特详皆志鲁宋及齐之过礼而后人推论则亦有以见其贤声之着耳
　　丙午晋侯獳卒
　　【左传】晋侯梦大厉被发及地搏膺而踊曰杀余孙不义【厉鬼赵氏之先祖也八年晋侯杀赵同赵括故怒】余得请于帝矣壊大门及寝门而入公惧入于室又壊戸公觉召桑田巫【桑田杜注晋邑】巫言如梦公曰何如曰不食新矣公疾病求医于秦秦伯使医缓为之【缓医名为犹治也】未至公梦疾为二竖子曰彼良医也惧伤我焉逃之其一曰居肓之上膏之下若我何【肓鬲也心下为膏】医至曰疾不可为也在肓之上膏之下攻之不可【攻熨灸】达之不及【达鍼】药不至焉不可为也公曰良医也厚为之礼而归之六月丙午晋侯欲麦【周六月今四月麦始熟】使甸人献麦【甸人主为公田者】馈人为之召桑田巫示而杀之将食张如厠陷而卒【张腹满也明巫言果验】小臣有晨梦负公以登天及日中负晋侯出诸厠遂以为殉
　　【附录左传】郑伯讨立君者戊申杀叔申叔禽【叔禽叔申弟】君子曰忠为令徳非其人犹不可况不令乎【言叔申为忠不得其人还害身】
　　秋七月公如晋
　　【左传】秋公如晋晋人止公使送于是籴茷未反【是春晋使籴茷至楚结成晋谓鲁贰于楚故留公湏籴茷还验其卢实】冬晋景公公送诸侯莫在鲁人辱之故不书讳之也【讳不书晋也】
　　在礼惟天王之丧同轨毕至鲁闻晋之丧而君亲往焉己卑屈而失位矣晋适有疑于鲁而又知其不能自彊遂止之使送不能以礼为国而足恭以茍悦于人耻辱乃自取耳不书会乃鲁君臣讳耻而不书于册非孔子削之也
　　冬十月【公羊无此三字】
　　十有一年春王三月公至自晋
　　【左传】十一年春王三月公至自晋晋人以公为贰于楚故止公公请受盟而后使归
　　晋侯使郤犨来聘己丑及郤犨盟【犨公羊作州】
　　【左传】郤犨来聘且涖盟【郤犨郤克从父兄弟】
　　【附録左传】声伯之母不聘【声伯之母叔肸之妻】穆姜曰吾不以妾为姒【穆姜宣公夫人宣公叔肸同母昆弟昆弟之妻相谓为姒】生声伯而出之嫁于齐管于奚生二子而寡以归声伯声伯以其外弟为大夫【外弟管于奚之子为鲁大夫】而嫁其外妹于施孝叔【孝叔鲁恵公五世孙】郤犨来聘求妇于声伯声伯夺施氏妇以与之妇人曰鸟兽犹不失俪【俪偶也】子将若何曰吾不能死亡【言不与郤犨妇惧忿而致祸】妇人遂行生二子于郤氏郤氏亡【郤氏亡在十七年】晋人归之施氏施氏逆诸河沈其二子【沈之于河】妇人怒曰己不能庇其伉俪而亡之【伉敌也】又不能字人之孤而杀之将何以终遂誓施氏【誓不为之妇也传言郤犨滛纵所以亡】
　　夏季孙行父如晋
　　【左传】夏季文子如晋报聘且涖盟也
　　左氏称行父如晋报聘且涖盟然据经止出聘之常词似未尝复防盟也公止于晋九月而后归传载公请受盟而未尝言盟公者盖方是时晋稍懦矣欲如阳处父之盟文公恐诸侯贰故许鲁以成待公既归而后使郤犨盟公也鲁人畏晋而报聘岂敢使行父抗盟晋君亦岂肯与行父盟哉或曰晋使大夫盟行父而鲁人讳之也
　　【附録左传】周公楚恶恵襄之偪也【恵王襄王之族】且与伯与争政【伯与周卿士】不胜怒而出及阳樊王使刘子复之盟于鄄而入三日复出奔晋【鄄杜注周邑为明年经书周公出奔传】
　　秋叔孙侨如如齐
　　【左传】秋宣伯聘于齐以修前好【鞌以前之好】
　　鲁齐战鞌以后使命不通者防十年矣今屈辱于晋故使侨如通问以谢战鞌之师捐归汶阳之忿未防复求昏而齐卒无报聘盖鲁为齐弱久矣
　　冬十月
　　【附録左传】晋郤至与周争鄇田【鄇杜注温别邑河内懐县西南有鄇人亭在今河南武陟县】王命刘康公单襄公讼诸晋郤至曰温吾故也故不敢失【言温郤氏旧邑】刘子单子曰昔周克商使诸侯抚封【各抚有其封内之地】苏忿生以温为司寇与檀伯达封于河【檀周邑在今河南河内县】苏氏即狄又不能于狄而奔衞【事在僖十年】襄王劳文公而赐之温【在僖二十五年】狐氏阳氏先处之【狐溱阳处父先食温地】而后及子若治其故则王官之邑也子安得之晋侯使郤至勿敢争【言郤至贪所以亡】　宋华元善于令尹子重又善于栾武子闻楚人既许晋籴茷成而使归复命矣【在前年】冬华元如楚遂如晋合晋楚之成【为明年盟宋西门外张本】　秦晋为成将会于令狐晋侯先至焉秦伯不肯渉河次于王城使史颗盟晋侯于河东【史颗秦大夫】晋郤犨盟秦伯于河西【就盟王城】范文子曰是盟也何益齐盟所以质信也【齐一心质成也】会所信之始也始之不从其可质乎秦伯归而背晋成【为十三年伐秦传】
　　十有二年春周公出奔晋
　　【左传】十二年春王使以周公之难来告【周公奔在前年】书曰周公出奔晋凡自周无出【天子无外故奔者不言出】周公自出故也【周公为王所复而自絶于周故书出以罪之】
　　【公羊传】周公者何天子之三公也王者无外此其言出何自其私土而出也【私土谓其国】
　　【谷梁传】周有入无出【有入如昭二十六年天王入于成周是】其曰出上下一见之也【上谓僖二十四年天王出居于郑下谓今周公出奔上下皆一见之】言其上下之道无以存也上虽失之下孰敢有之【上虽有不君之失臣下莫敢效不臣之过】今上下皆失之矣
　　王臣有罪诛戮放流惟王所命未闻有罪而自奔也王之所弃天下同弃之所至之国宜执以归司寇今王与周公要盟既盟而周公复奔王政不纲周公之傲悖所不待言而晋受逋逃罪亦不可逭矣王子瑕王子朝之奔不言出以为逆乱无所容其身与灭国之君在外之臣同义不得言出与周公居位有禄以私忿而自出者异也
　　夏公会晋侯衞侯于琐泽【琐泽公羊作沙泽杜注地阙】
　　【左传】宋华元克合晋楚之成【终前年事】夏五月晋士燮会楚公子罢许偃【二子楚大夫】癸亥盟于宋西门之外曰凡晋楚无相加戎好恶同之同恤菑危备救凶患若有害楚则晋伐之在晋楚亦如之交贽往来道路无壅谋其不协而讨不庭有渝此盟明神殛之俾队其师无克胙国郑伯如晋听成【听受也晋楚既成郑往受命】会于琐泽成故也
　　晋厉初立而求诸侯也陈许宋曹皆已从楚惟鲁衞两属故晋会之左传谓宋华元克合晋楚郑伯如晋听成据经楚郑不至宋亦不与未足信也果晋楚为成所闗非细圣人岂反削而不书乎
　　秋晋人败狄于交刚【交刚杜注地阙】
　　【左传】狄人闲宋之盟以侵晋而不设备秋晋人败狄于交刚
　　【谷梁传】中国与夷狄不言战皆曰败之夷狄不日狄白狄也九年秦人白狄伐晋此先败狄而后伐秦是知报九年之役也不自彊于政治以攘争覇之楚而区区释憾于羣狄所争益细矣
　　冬十月
　　【附録左传】晋郤至如楚聘且涖盟楚子享之子反相为地室而县焉【县钟鼓也】郤至将登【登堂】金奏作于下【击钟而奏乐】惊而走出子反曰日云莫矣寡君须矣吾子其入也宾曰【宾郤至传凡交让得宾主辞者多曰宾主以明之】君不忘先君之好施及下臣贶之以大礼重之以备乐如天之福两君相见何以代此下臣不敢【言此两君相见之礼】子反曰如天之福两君相见无亦唯是一矢以相加遗焉用乐【言两君战乃相见无用此乐】寡君须矣吾子其入也宾曰若让之以一矢祸之大者其何福之为世之治也诸侯闲于天子之事则相朝也【王事闲缺则修私好】于是乎有享宴之礼享以训共俭【享有体荐设几而不倚爵盈而不饮肴干而不食所以训共俭】宴以示慈恵【宴则折爼相与共食】共俭以行礼而慈恵以布政政以礼成民是以息百官承事朝而不夕【不夕言无事】此公侯之所以扞城其民也【扞蔽也言享宴结好邻国所以蔽扞其民】故诗曰赳赳武夫公侯干城【诗周南兎罝篇赳赳武貌干扞也】及其乱也诸侯贪冒侵欲不忌争寻常以尽其民【八尺曰寻倍寻曰常言争尺丈之地以相攻伐】略其武夫以为己腹心股肱爪牙【略取也言世乱则公侯制御武夫以从己志使侵害邻国为搏噬之用无已】故诗曰赳赳武夫公侯腹心【举诗之正以駮乱义诗言治世则武夫能合徳公侯外为扞城内制其腹心之欲】天下有道则公侯能为民干城而制其腹心乱则反之今吾子之言乱之道也不可以为法然吾子主也至敢不从遂入卒事归以语范文子文子曰无礼必食言吾死无日矣夫【为十六年鄢陵战张本】冬楚公子罢如晋聘且涖盟【报郤至】十二月晋侯及楚公子罢盟于赤棘【赤棘杜注晋地】
　　十有三年春晋侯使郤锜来乞师
　　【左传】十三年春晋侯使郤锜来乞师将事不敬孟献子曰郤氏其亡乎礼身之干也敬身之基也郤子无基且先君之嗣卿也【郤锜郤克子故曰嗣卿】受命以求师将社稷是衞而惰弃君命也不亡何为【为十七年晋杀郤锜传】
　　【谷梁传】乞重辞也古之人重师故以乞言之也
