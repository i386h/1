<!-- { "loadSidebar": true } -->
　　晋郤克衞孙良夫伐廧咎如【廧公羊作将谷梁作墙廧咎如杜注赤狄别种左传】晋郤克衞孙良夫伐廧咎如讨赤狄之余焉廧咎如溃上失民也
　　廧咎如为赤狄别种先是晋灭潞氏甲氏及畱吁余众散入廧咎如故复兴是役此逐利之师也楚方蹂借中原晋人不修霸业而敝敝焉惟狄之务搂与国以伐之其为国可知矣
　　冬十有一月晋侯使荀庚来聘【晋来聘之始】
　　衞侯使孙良夫来聘
　　丙午及荀庚盟丁未及孙良夫盟【聘而遂盟始此】
　　【左传】冬十一月晋侯使荀庚来聘且寻盟【寻元年赤盟荀庚林父之子】衞侯使孙良夫来聘且寻盟【寻宣七年盟】公问诸臧宣叔曰中行伯之于晋也其位在三【下卿】孙子之于衞也位为上卿将谁先对曰次国之上卿当大国之中中当其下下当其上大夫【降一等】小国之上卿当大国之下卿中当其上大夫下当其下大夫【降大国二等】上下如是古之制也衞在晋不得为次国晋为盟主其将先之【古制公为大国侯伯为次国子男为小国春秋时以强弱为大小故衞虽侯爵犹为小国计等则衞小国之上卿与晋大国之下卿名位正敌以盟主故先晋】丙午盟晋丁未盟衞礼也
　　【公羊传】此聘也其言盟何聘而言盟者寻旧盟也【谷梁传】其日公也【传例盟前定则不日后定则日此盟公虽在位亦以非前定故日之】来聘而求盟不言及者以国与之也不言其人亦以国与之也【不言及谓凡书来盟者若文十五年宋华孙来盟宣七年衞孙良夫来盟是也此先聘而后盟故不言来盟总言及而不复着其人亦举国为主之辞】不言求两欲之也诸侯有聘而无盟聘礼也盟非礼也然茍出于君命则书使来盟而不言聘今书使来聘而别言盟则二大夫生事而专盟也鲁不能以礼却之其何能国乎第书及为公讳也
　　郑伐许
　　郑专事楚而絶晋复冯弱犯寡一岁之中再伐邻国不亦甚乎直举国名传无其説孔氏颖达以为告辞畧故史异文是也
　　【附録左传】十二月甲戌晋作六军【为六军僭也】韩厥赵括巩朔韩穿荀骓赵旃皆为卿赏鞌之功也【韩厥为新中军赵括佐之巩朔为新上军韩穿佐之荀骓为新下军赵旃佐之晋旧有三军今増此故为六军】　齐侯朝于晋将授玉【执玉为贽】郤克趋进曰此行也君为妇人之笑辱也寡君未之敢任晋侯享齐侯齐侯视韩厥韩厥曰君知厥也乎齐侯曰服改矣【戎朝异服也言服改明识其人】韩厥登举爵曰臣之不敢爱死为两君之在此堂也　荀防之在楚也郑贾人有将寘诸褚中以出【褚絮也】既谋之未行而楚人归之贾人如晋荀防善视之如实出已贾人曰吾无其功敢有其实乎吾小人不可以厚诬君子遂适齐【传言知防之贤】
　　四年春宋公使华元来聘
　　【左传】四年春宋华元来聘通嗣君也
　　宋入春秋未尝聘鲁文十一年公子遂虽往而宋不报也此继晋衞而来聘盖以三年春同防伐郑故以好相结耳而六年冬复有侵宋之师用此见邦交无常惟以强国之意为向背耳
　　三月壬申郑伯坚卒
　　伯来朝
　　【左传】伯来朝归叔姬故也
　　明年叔姬大归故伯先修朝礼言其故
　　夏四月甲寅臧孙许卒
　　公如晋
　　【左传】夏公如晋晋侯见公不敬季文子曰晋侯必不免诗曰敬之敬之天惟显思命不易哉【诗颂言天道显明受其命甚难不可不敬以奉之】夫晋侯之命在诸侯矣可不敬乎【敬诸侯则得天命】
　　公以蜀之盟弃晋从楚内有惧焉故比年如晋不知礼愈防身愈卑徒自取屈辱而已
　　葬郑襄公
　　秋公至自晋
　　【左传】秋公至自晋欲求成于楚而叛晋【以晋侯见公不敬故】季文子曰不可晋虽无道未可叛也国大臣睦而迩于我诸侯听焉未可以贰史佚之志有之曰【史佚周文王太史】非我族类其心必异楚虽大非吾族也其肯字我乎【字爱也】公乃止
　　冬城郓
　　鲁有二郓此西郓即汶阳之一邑既得汶阳故城之以自固虽时亦书重役民也杜氏预以为备晋盖因公之不礼于晋意其然尔
　　郑伯伐许
　　【左传】冬十一月郑公孙申帅师疆许田【前年郑伐许侵其田今正其界】许人败诸展陂【展陂杜注许地在今许州西北】郑伯伐许取鉏任泠敦之田【鉏任泠敦俱在今许州境】　晋栾书将中军【代郤克】荀首佐之士燮佐上军【荀庚将上军不行故佐独出】以救许伐郑取汜祭【泛祭杜注郑地成皋县东有泛水】楚子反救郑郑伯与许男讼焉【于子反前争曲直】皇戌摄郑伯之辞子反不能决也曰君若辱在寡君寡君与其二三臣共听两君之所欲成其可知也【欲使于楚子前决之】不然侧不足以知二国之成【侧于反名为明年许愬郑于楚张本】
　　郑伯在丧而书爵以吉礼从金革之事也上三年冬书郑伐许先儒皆以为恶郑之甚然三年夏书郑公子去疾帅师伐许此年又书郑伯伐许不应两年之间事同罪一而或恕之或诛之以是知孔氏颖达谓一据旧史之文义或然也
　　【附録左传】晋赵婴通于赵庄姬【赵婴赵盾弟庄姬赵朔妻朔盾之子】
　　五年春王正月叔姬来归
　　【谷梁传】妇人之义嫁曰归反曰来归
　　叔姬来归出也叔姬之罪无所考见或曰疾或曰无子然必不安于而来归尔春秋于内女之出与归録之详者所以重人伦为后世戒也
　　【附録左传】五年春原屏放诸齐【放赵婴也原同屏季婴之兄】婴曰我在故栾氏不作我亡吾二昆其忧哉且人各有能有不能【言己虽淫而能令庄姬防赵氏】舎我何害弗听婴梦天使谓已祭余余福女使问诸士贞伯贞伯曰不识也既而告其人曰【贞伯自告其从人】神福仁而祸淫淫而无罚福也祭其得亡乎【以得放遣为福】祭之之明日而亡【为八年晋杀赵同赵括传】
　　仲孙蔑如宋
　　【左传】孟献子如宋报华元也【前年宋华元来聘】
　　蔑与华元交相聘问其情厚矣寻复廹于晋令遽兴侵宋之师谨于邦交者固如是乎
　　夏叔孙侨如防晋荀首于谷【首公羊作秀谷杜注齐地】
　　【左传】夏晋荀首如齐逆女故宣伯餫诸谷【野馈曰餫运粮馈之敬大国也】
　　谷齐地也他国大夫非过吾境而使大夫往防之非礼也自文十一年彭生防郤缺宣十五年蔑防髙固自是以后大夫防大夫率以为常盖列国之君皆失其政矣
　　梁山崩【梁山杜注在冯翊夏阳县北夏阳今陜西韩城县】
　　【左传】梁山崩晋侯以传召伯宗伯宗辟重曰辟传【重重载之车】重人曰待我不如防之速也【防邪出】问其所曰绛人也问绛事焉曰梁山崩将召伯宗谋之问将若之何曰山有朽壤而崩可若何国主山川【主谓所主祭】故山崩川竭君为之不举降服乘缦【车无文】彻乐出次【舎于郊】祝币【陈玉帛】史辞【自罪责】以礼焉其如此而已虽伯宗若之何伯宗请见之【见之于晋君】不可遂以告而从之【从重人言公羊传】梁山者何河上之山也梁山崩何以书记异也何异尔大也何大尔梁山崩壅河三日不防【防同流】外异不书此何以书为天下记异也
　　【谷梁传】不日何也高者有崩道也有崩道则何以书也曰梁山崩壅遏河三日不流晋君召伯尊而问焉伯尊来遇辇者辇者不辟使车右下而鞭之辇者曰所以鞭我者其取道远矣【所用鞭我之间行道则可远】伯尊下车而问焉曰子有闻乎对曰梁山崩壅遏河三日不流伯尊曰君为此召我也为之奈何辇者曰天有山天崩之天有河天壅之虽召伯尊如之何伯尊由忠问焉【用忠诚之心问之】辇者曰君亲素缟帅羣臣而哭之既而祠焉斯流矣伯尊至君问之曰梁山崩壅遏河三日不流为之奈何伯尊曰君亲素缟帅羣臣而哭之既而祠焉斯流矣孔子闻之曰伯尊其无绩乎攘善也【绩功也攘盗也】
　　梁山崩记异也诗曰奕奕梁山盖在韩侯之国韩灭于晋不系之晋者公羊子所谓为天下记异是也古礼遭变异有降服乘缦彻乐出次祝币史辞之文者皆恐惧修省之心所发着也绛人之论于礼文备矣若徒举其文而无实心先之何足以弭灾变乎
　　【附録左传】许灵公愬郑伯于楚【前两年郑伐许故】六月郑悼公如楚讼不胜楚人执皇戌及子国【子国郑穆公子】故郑伯归使公子偃请成于晋秋八月郑伯及晋赵同盟于垂棘宋公子围为质于楚而归【围文公子】华元享之请
　　鼔噪以出鼔噪以复入【出入辄击鼔】曰习攻华氏宋公杀之【宣十五年宋楚平后华元使围代己为质故怨而欲攻华氏】
　　秋大水
　　冬十有一月己酉天王崩
　　【左传】十一月己酉定王崩【子简王立传本在虫牢下盖月顚倒】
　　十有二月己丑公防晋侯齐侯宋公衞侯郑伯曹伯邾子伯同盟于虫牢【虫牢杜注郑地陈畱封丘县北有桐牢今桐牢亭在河南封丘县北三里】
　　【左传】冬同盟于虫牢郑服也诸侯谋复防宋公使向为人辞以子灵之难【子灵围也宋公不欲防以新诛子灵为辞为明年侵宋传】郑襄公自战邲以后坚于附楚至是始复从晋故书同盟载书以是要言也定王之赴已在诸侯之策晋侯若防闻知而合九国之诸侯以为防盟无王之罪视他盟有加矣
　　六年春王正月公至自防
　　五年冬天王崩公与诸侯方为虫牢之盟若能自防奔丧承事庶几可以补过而晏然返国若无闻焉书至自防所以着其不臣之罪也
　　【附録左传】六年春郑伯如晋拜成子游相【子游公子偃】授玉于东楹之东【礼授玉两楹之间郑伯行疾故东过】士贞伯曰郑伯其死乎自弃也已视流而行速不安其位宜不能久【视流不端谛东过故言不安其位】
　　二月辛巳立武宫
　　【左传】二月季文子以鞌之功立武宫非礼也【鲁人自鞌之功至今无患故筑武军又作先君武公宫以告成事欲以示后世】听于人以救其难不可以立武立武由己非由人也
　　【公羊传】武宫者何武公之宫也【在春秋前】立者何立者不宜立也立武宫非礼也
　　【谷梁传】立者不宜立也
　　二昭二穆与太祖之庙而五诸侯之庙制也鲁以周公为大祖而伯禽为世室二庙不毁昭功德也武公至成公十一世其毁己久而复立之失礼违制故特书曰立立者不宜立也或曰明堂位以鲁公庙为文世室武公庙为武世室不为无据曰茍谓之世室则世世不毁矣奚待成公而始立乎且昭十五年有事于武宫不言世室则知明堂位之文妄也
　　取鄟【鄟杜注附庸国】
　　【左传】取鄟言易也
　　【公羊传】鄟者何邾娄之邑也曷为不系于邾娄讳亟也【方与邾娄同虫牢之盟旋取其邑讳鲁背信亟也】
　　【谷梁传】鄟国也
　　鄟微国也取者取为附庸也公羊传于根牟鄟邿皆曰邾邑然春秋未有取他国之邑而不系国者以僖公之取须句訾娄皆系以邾例之则其説不可通矣胡氏安国谓灭而书取乃为君讳过若项之书灭则僖公在防乃季孙所为故直书不隐以时事考之似非其实其辨已于灭项具之姑存所疑以备参考
　　衞孙良夫帅师侵宋
