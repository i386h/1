<!-- { "loadSidebar": true } -->
　　【左传】孙桓子还于新筑不入【不入国】遂如晋乞师臧宣叔亦如晋乞师皆主郤献子【孙桓子臧宣叔皆不以国命自诣郤克故不书】晋侯许之七百乗【五万二千五百人】郤子曰此城濮之赋也【城濮之战晋车七百乗】有先君之明与先大夫之肃故防克于先大夫无能为役请八百乗许之【六万人】郤克将中军士爕佐上军【范文子代荀庚】栾书将下军【代赵朔】韩厥为司马以救鲁衞臧宣叔逆晋师且道之季文子帅师防之及衞地韩献子将斩人郤献子驰将救之至则既斩之矣郤子使速以徇告其仆曰吾以分谤也【不欲使韩子独受杀人之谤】师从齐师于莘【莘杜注齐地】六月壬申师至于靡笄之下【靡笄杜注山名徐广曰靡当作歴志曰歴山即左传所谓靡笄之山在今山东济南府南】齐侯使请战曰子以君师辱于敝邑不腆敝赋诘朝请见对曰晋与鲁衞兄弟也来告曰大国朝夕释憾于敝邑之地【大国谓齐敝邑鲁卫自称】寡君不忍使羣臣请于大国无令舆师淹于君地【舆众也淹久也】能进不能退君无所辱命【言自欲战不须齐命】齐侯曰大夫之许寡君之愿也若其不许亦将见也齐髙固入晋师桀石以投人【桀担也】禽之而乗其车【既获其人因释已车而载所获者车】系桑本焉以徇齐垒【将至齐垒以桑树系车而走欲自异】曰欲勇者贾余余勇【言已勇有余欲卖之】癸酉师陈于鞌邴夏御齐侯逢丑父为右晋觧张御郤克郑丘缓为右齐侯曰余姑翦灭此而后朝食不介马而驰之【介甲也】郤克伤于矢流血及屦未絶鼓音【中军将自执旗鼓故虽伤而击鼔不息】曰余病矣张侯曰【张侯解张】自始合而矢贯余手及肘余折以御左轮朱殷岂敢言病【朱血色血色久则殷赤黒色也言血多汚车轮御犹不敢息】吾子忍之缓曰自始合茍有险余必下推车子岂识之然子病矣张侯曰师之耳目在吾旗鼓进退従之此车一人殿之可以集事【殿镇也集成也】若之何其以病败君之大事也擐甲执兵固即死也病未及死吾子勉之左并辔右援枹而鼓马逸不能止师从之【晋师从郤克车】齐师败绩逐之三周华不注【华不注杜注山名在今山东济南府城北】韩厥梦子舆谓已曰且辟左右【子舆韩厥父言勿处车之左右两偏】故中御而従齐侯【将在左居中代御者】邴夏曰射其御者君子也公曰谓之君子而射之非礼也射其左越于车下【越队也】射其右毙于车中綦母张丧车【綦母张晋大夫】从韩厥曰请寓乗【寓寄也】从左右皆肘之使立于后【以左右皆死不欲使立其处故以肘排退之】韩厥俛定其右【俛俯也右被射仆车中故俯安隠之】逢丑父与公易位【见事急故易居公处】将及华泉【华不注山泉水也】骖絓于木而止【骖马絓也】丑父寝于轏中【轏卧车也】蛇出于其下以肱击之伤而匿之故不能推车而及【为韩厥所及】韩厥执絷马前【絷马绊执之示修臣仆之礼】再拜稽首奉觞加璧以进曰寡君使羣臣为鲁衞请曰无令舆师陷入君地下臣不幸属当戎行【属适也】无所逃隠且惧奔辟而忝两君臣辱戎士敢告不敏摄官承乏【此皆韩厥自处臣仆谦敬之饰言】丑父使公下如华泉取饮【时丑父代为齐侯故诈使公下车欲使走逸】郑周父御佐车【佐车副车】宛茷为右载齐侯以免韩厥献丑父郤献子将戮之呼曰自今无有代其君任患者有一于此将为戮乎郤子曰人不难以死免其君我戮之不祥赦之以劝事君者乃免之齐侯免求丑父三入三出毎出齐师以帅退入于狄卒【齐师既败皆有退心故齐侯轻出其众以帅厉退者狄卒狄人从晋讨齐者】狄卒皆抽戈楯冒之以入于衞师衞师免之【狄衞尚畏齐强故不敢害】遂自徐闗入【今淄川县有古徐闗】齐侯见保者曰勉之齐师败矣辟女子【使辟君也齐侯单还故妇人不辟之】女子曰君免乎曰免矣曰鋭司徒免乎曰免矣【鋭司徒主鋭兵者】曰茍君与吾父免矣可若何乃奔齐侯以为有礼既而问之辟司徒之妻也【辟司徒主垒壁者】予之石窌【石窌杜注邑名济北卢县东有地名石窌今属山东长清县】晋师从齐师入自丘舆击马陉【丘舆马陉杜注皆齐邑在今山东益都县界】齐侯使賔媚人赂以纪甗玉磬与地【媚人国佐也甗玉甑皆灭纪所得】不可则聼客之所为宾媚人致赂晋人不可曰必以萧同叔子为质【同叔萧君之字齐侯外祖父子女也难斥言其母故逺言之】而使齐之封内尽东其亩【垄亩南北东西各従其宜欲使尽东者为晋之伐齐循垄东行为易也】对曰萧同叔子非他寡君之母也若以匹敌则亦晋君之母也吾子布大命于诸侯而曰必质其母以为信其若王命何且是以不孝令也诗曰孝子不匮永锡尔类【诗大雅言孝心不乏者又能以孝道长赐其同类】若以不孝令于诸侯其无乃非徳类也乎【不以孝徳赐同类】先王疆理天下物土之冝而布其利【疆界也理正也物土之冝播植之物各从土冝】故诗曰我疆我理南东其畆【诗小雅或南或东从其土冝】今吾子疆理诸侯而曰尽东其亩而已唯吾子戎车是利无顾土冝其无乃非先王之命也乎反先王则不义何以为盟主其晋实有阙四王之王也【禹汤文武】树徳而济同欲焉五伯之霸也【夏伯昆吾商伯大彭豕韦周伯齐桓晋文】勤而抚之以役王命【役事也】今吾子求合诸侯以逞无疆之欲诗曰布政优优百禄是遒【诗商颂优和遒聚也】子实不优而弃百禄诸侯何害焉不然寡君之命使臣则有辞矣曰子以君师辱于敝邑不腆敝赋以犒从者【战而曰犒为孙辞】畏君之震师徒桡败吾子惠徼齐国之福不泯其社稷使继旧好唯是先君之敝器土地不敢爱子又不许请收合余烬【烬火余木】背城借一敝邑之幸亦云从也况其不幸敢不唯命是聼鲁卫諌曰【谏郤克】齐疾我矣其死亡者皆亲昵也子若不许雠我必甚唯子则又何求子得其国寳【谓甗磬】我亦得地【齐归所侵】而纾于难其荣多矣齐晋亦唯天所授岂必晋晋人许之对曰羣臣帅赋舆以为鲁衞请【赋舆犹兵车】若茍有以借口而复于寡君君之恵也敢不唯命是聼禽郑自师逆公【禽郑鲁大夫归逆公防晋师】
　　【公羊传】曹无大夫【小国例无大夫】公子手何以书忧内也【从鲁为文忧鲁之不胜而曹能助之故不掩其功】
　　【谷梁传】其日或曰日其战也或曰日其悉也【悉谓鲁四大夫时悉在战也明二者皆当日】曹无大夫其曰公子何也以吾之四大夫在焉举其贵者也【不欲令内众大夫与外卑者共行战】
　　成公防弱国势未张季孙一怒遂扫境兴师虽无人乎其君之侧而不恤也将称元帅略其副策书之体也而四卿竝书盖季孙自喜其事诸大夫各诩其功故旧史竝着之小国之大夫不以名见而曹公子首书亦以是也春秋有仍旧史之文以见情实寓精义者此类是也
　　秋七月齐侯使国佐如师己酉及国佐盟于袁娄【谷梁作爰娄张氏洽曰临淄县西有袁娄或曰在淄川境】
　　【左传】秋七月晋师及齐国佐盟于袁娄使齐人归我汶阳之田
　　【公羊传】君不使乎大夫此其行使乎大夫何佚获也【佚获者已获而逃亡当贱之使与大夫敌体】其佚获奈何师还齐侯【还绕】晋郤克投防逡巡再拜稽首马前逢丑父者顷公之车右也面目与顷公相似衣服与顷公相似代顷公当左【车君居左臣居右】使顷公取饮顷公操饮而至【顷公欲坚敌意令不疑己】曰革取清者【革更也军中人多水泉浊欲使逺取清者因亡去】顷公用是佚而不反逢丑父曰吾頼社稷之神灵吾君已免矣郤克曰欺三军者其法奈何【顾问执法者】曰法斮【斮斩】于是斮逢丑父己酉及齐国佐盟于袁娄曷为不盟于师而盟于袁娄前此者晋郤克与臧孙许同时而聘于齐萧同侄子者齐君之母也踊于棓而闚客【踊上也棓蹑板】则客或跛或眇于是使跛者迓跛者使眇者迓眇者二大夫出相与踦闾而语移日然后相去齐人皆曰患之起必自此始二大夫归相与率师为鞌之战齐师大败齐侯使国佐如师郤克曰与我纪侯之甗反鲁卫之侵地使耕者东亩【晋地川谷宜东亩者多欲使齐之耕者亦东亩是将以齐为土地与左传説异】且以萧同侄子为质则吾舎子矣国佐曰与我纪侯之甗请诺反鲁衞之侵地请诺使耕者东亩是则土齐也萧同侄子者齐君之母也齐君之母犹晋君之母也不可请战壹战不胜请再再战不胜请三三战不胜则齐国尽子之有也何必以萧同侄子为质揖而去之郤克眣鲁卫之使使以其辞而为之请【眣以目使人也郤克耻伤其威故使鲁卫大夫以国佐辞为国佐请】然后许之逮于袁娄而与之盟【逮追及国佐也】
　　【谷梁传】鞌去国五百里爰娄去国五十里【国齐国】一战緜地五百里焚雍门之茨【雍门齐城门茨盖也】侵车东至海君子闻之曰夫甚甚之辞焉【言逼之太甚】齐有以取之也齐之有以取之何也败衞师于新筑侵我北鄙敖郤献子【谓笑其跛】齐有以取之也爰娄在师之外【言师已逼其国】郤克曰反鲁衞之侵地以纪侯之甗来以萧同侄子之母为质【齐侯与侄子同母异父昆弟不欲斥言齐侯之母故言侄子之母也兼忿侄子笑】使耕者皆东其亩然后与子盟国佐曰反鲁衞之侵地以纪侯之甗来则诺以萧同侄子之母为质则是齐侯之母也齐侯之母犹晋君之母也晋君之母犹齐侯之母也使耕者尽东其亩则是终土齐也【利其戎车侵伐易将终以齐为土】不可请一战一战不克请再再不克请三三不克请四四不克请五五不克举国而授于是而与之盟
　　齐国佐如师与楚屈完同而书法异何也楚服齐桓之义其使屈完如师意在受盟故书来盟前定之辞也齐师既败使国佐纳赂以求成其盟非前定也故书如师晋卿以一笑之辱与诸国连兵以逞忿义本不足以服齐及国佐如师又不能以徳礼相属而乱以要之由是国子不可请合余烬背城借一揖而去之郤克使鲁衞之使以其词为之请逮于袁娄而与之盟则汲汲欲盟者晋也故反以晋及之若此类见曲直之防墨矣
　　【附録左传】公防晋师于上鄍【上鄍杜注地阙当在今山东阳谷县境】赐三帅先路三命之服【三帅郤克士燮栾书】司马司空舆师候正亚旅皆受一命之服【晋司马司空皆大夫舆师主兵车候正主斥堠亚旅亦大夫】
　　八月壬午宋公鲍卒
　　【左传】八月宋文公卒始厚用蜃炭益车马始用殉【焼蛤为炭以圹多埋车马用人从】重噐备【重犹多也噐备葬噐甲兵之属】椁有四阿棺有翰桧【四阿四注椁也翰旁饰桧上饰皆王礼】君子谓华元乐举于是乎不臣臣治烦去惑者也是以伏死而争今二子者君生则纵其惑【谓文十八年杀母弟湏】死又益其侈是弃君于恶也何臣之为
　　庚寅衞侯速卒【速公羊作遫】
　　【左传】九月衞穆公卒晋三子自役吊焉哭于大门之外【师还过衞因吊之未复命故不敢成礼】衞人逆之【逆于门外设防位】妇人哭于门内【防位妇人哭于堂賔在门外故移在门内】送亦如之遂常以【至葬通行此礼】
