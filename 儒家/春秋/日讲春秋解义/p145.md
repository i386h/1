<!-- { "loadSidebar": true } -->
　　【左】六月乙酉晋赵鞅纳衞大子于戚宵迷阳虎曰右河而南必至焉【戚在河东是时晋军已渡河师夜行失道阳虎忆渡处在戚之北河既北流据水所向则东为右故欲出河右而南行也】使大子絻【絻始丧之服】八人衰绖伪自衞逆者【欲为衞人逆故衰绖成服】告于门哭而入遂居之【公羊】戚者何衞之邑也曷为不言入于衞父有子子不得有父也【明父得有子而废之子不得有父之所有故夺其国】
　　【谷梁】纳者内弗受也帅师而后纳者有伐也何用弗受也以辄不受也以辄不受父之命受之王父也信父而辞王父则是不尊王父也其弗受以尊王父也蒯聩之出与纳春秋再以世子书则知蒯聩为无辜而被此名以出故正其名而谓之世子所谓与之继世者也书纳于戚见为辄所拒而不得入于衞也程子谓纵令蒯聩得罪于父不得复立辄亦不得背父而不与其国为辄计者委于所可立使不失君之社稷而身从父则义矣谷梁尊王父之説非也
　　秋八月甲戌晋赵鞅帅师及郑罕达帅师战于鐡郑师败绩【鐡公羊作栗又作秩杜注鐡丘名在戚城南今直隶开州北有戚城其南为王合里即鐡丘也左】秋八月齐人输范氏粟郑子姚子般送之【子姚罕达子般驷】士吉射逆之赵鞅御之遇于戚阳虎曰吾车少以兵车之斾与罕驷兵车先陈【斾先驱车也以先驱车益其兵车以示众】罕驷自后随而从之彼见吾貌必有惧心【晋人先陈郑人随之不知其虚实见车多必惧】于是乎防之【防合战】必大败之从之卜战焦【兆不成】乐丁曰【乐丁晋大夫】诗曰爰始爰谋爰契我【诗大雅言先人事而后卜筮】谋协以故兆询可也【询谘询也故兆始纳衞大子卜得吉兆言今既谋同可不湏更卜】简子誓曰范氏中行氏反易天明【不事君也】斩艾百姓欲擅晋国而灭其君寡君恃郑而保焉今郑为不道弃君助臣二三子顺天明从君命经徳义除诟耻在此行也克敌者上大夫受县下大夫受郡【周书作雒篇千里百县县有四郡】士田十万【十万亩也】庶人工商遂【得遂进仕】人臣隶圉免【去厮役】志父无罪君实图之【志父赵简子之改名也言已事济君当图其赏】若其有罪绞缢以戮桐棺三寸不设属辟【属辟棺之重数王棺四重君再重大夫一重】素车朴马【以载柩】无入于兆【兆葬域】下卿之罚也【为众设赏自设罚所以能克敌】甲戌将战邮无恤御简子【邮无恤王良也】衞大子为右登鐡上望见郑师众大子惧自投于车下子良授大子绥而乘之曰妇人也【言其怯】简子廵列曰毕万匹夫也七战皆获有马百乘死于牖下【毕万晋献公卿也皆获有功死于牖下言得夀终】羣子勉之死不在宼【言有命】繁羽御赵罗宋勇为右【三子晋大夫】罗无勇麇之【麇束缚也】吏诘之御对曰痁作而伏【痁疟疾也】衞大子祷曰曾孙蒯聩敢昭告皇祖文王烈祖康叔文祖襄公【蒯聩襄公之孙】郑胜乱从【胜郑声公名释君助臣为从乱】晋午在难【午晋定公名】不能治乱使鞅讨之【鞅简子名】蒯聩不敢自佚备持矛焉【戎右持矛】敢告无絶筋无折骨无面伤以集大事无作三祖羞大命不敢请佩玉不敢爱【不敢爱故以祈祷】郑人击简子中肩毙于车中【毙踣也】获其蠭旗【蠭旗旗名】大子救之以戈郑师北获温大夫赵罗【罗无勇故郑师虽北犹获罗】大子复伐之郑师大败获齐粟千车赵孟喜曰可矣【赵孟简子】傅傁曰【傁简子属也】虽克郑犹有知在忧未艾也初周人与范氏田公孙尨税焉【尨范氏臣为范氏收周人所与田之税】赵氏得而献之【得尨以献简子】吏请杀之赵孟曰为其主也何罪止而与之田【还其所税】及鐡之战以徒五百人有攻郑师取蠭旗于子姚之幕下献曰请报主徳追郑师姚般公孙林殿而射前列多死【晋前列】赵孟曰国无小既战简子曰吾伏弢呕血【弢弓衣】鼓音不衰今日我上也【功为上】大子曰吾救主于车退敌于下我右之上也邮良曰我两靷将絶吾能止之【止使不絶】我御之上也驾而乘材两靷皆絶【材横木明细小也言简子不让下自伐】
　　春秋舍齐秦楚外无与晋战者葢无能与晋敌也今以蕞尔之郑而赵鞅帅师与战幸而胜之其衰甚矣书及所以辨主客皆言帅师其众敌也
　　冬十月葬衞灵公
　　十有一月蔡迁于州来蔡杀其大夫公子驷【书迁止此左】吴泄庸如蔡纳聘而稍纳师师毕入众知之【泄庸吴大夫元年蔡请迁于吴中悔故因聘袭之】蔡侯告大夫杀公子驷以说【言不时迁者驷之为】哭而迁墓【将迁与先君辞故哭】冬蔡迁于州来
　　州来灭于吴蔡之徙此实吴人迁之而经以自迁为文者楚既疆蔡蔡背楚请迁于吴而中悔及其事急又委罪执政谋之不臧谁之咎也故经以自迁为文而杀公子驷则书大夫而称国见君与用事大臣擅杀之而不以其罪也
　　三年春齐国夏衞石曼姑帅师围戚
　　【左】三年春齐衞围戚求援于中山【中山鲜虞】
　　【公羊】齐国夏曷为与衞石曼姑帅师围戚伯讨也此其为伯讨奈何曼姑受命乎灵公而立辄【灵公者蒯聩之父】以曼姑之义为固可以拒之也【拒之者为灵公命故】辄者曷为者也蒯聩之子也然则曷为不立蒯聩而立辄蒯聩为无道灵公逐蒯聩而立辄然则辄之义可以立乎曰可其可奈何不以父命辞王父命【不以蒯聩命辞灵公命】以王父命辞父命是父之行乎子也【重本尊统之义】不以家事辞王事【以父见废故辞让不立是家私事】以王事辞家事是上之行乎下也
　　【谷梁】此衞事也其先国夏何也子不围父也不系戚于衞者子不有父也【子有父者戚系衞则为大夫属于衞】
　　主兵者衞也而齐助子围父逆乱人伦莫甚于此故恶其不义以为兵首所以深罪其党恶而训天下后世讨乱贼之法也戚不书衞承前纳衞世子蒯聩之文也其义与围宋彭城异者彭城已披于楚故还系之宋戚衞地而衞世子居之何用复书衞乎
　　夏四月甲午地震
　　五月辛夘桓宫僖宫灾
　　【左】夏五月辛夘司铎火【司铎宫名】火逾公宫桓僖灾【桓公僖公庙】救火者皆曰顾府【言常人爱财】南宫敬叔至命周人出御书俟于宫【敬叔孔子弟子南宫阅周人司周书典籍之官御书进于君者也】曰庀女而不在死【庀具也】子服景伯至命宰人出礼书【景伯子服何也宰人冡宰之属】以待命命不共有常刑校人乘马巾车脂辖【校人掌马巾车掌车乘马使四四相从为驾之易以脂膏辖为行之易】百官官备府库慎守官人肃给【国有火灾恐有变难故慎为备】济濡帷幕郁攸从之【濡物于水出用为济鬰攸火气也从之为备】蒙葺公屋【以濡物冒覆公室】自大庙始外内以悛【悛次也先尊后卑以次救之】助所不给有不用命则有常刑无赦公父文伯至命校人驾乘车【备缓急】季桓子至御公立于象魏之外【象魏门阙】命救火者伤人则止财可为也命蔵象魏【周礼正月县教令之法于象魏使万民观之故谓其书为象魏】曰旧章不可亡也富父槐至曰无备而官办者犹拾沈也【槐富父终生之后沈汁也言不备而责办不可得】于是乎去表之槀【表表火道风所向者去其槀积】道还公宫【开除道周匝公宫使火无相连】孔子在陈闻火曰其桓僖乎【言桓僖亲尽而庙不毁宜为天所灾】
　　【公羊】此皆毁庙也其言灾何复立也曷为不言其复立【据立武宫言立】春秋见者不复见也【于哀公时立即于哀公时灾既书灾则立可见故得省文】何以不言及【据雉门及两观】敌也【亲过髙祖亲踈敌等】何以书记灾也
　　【谷梁】言及则祖有尊卑【解经不言及僖】由我言之则一也【逺祖恩无差降如一故不言及】
　　桓僖亲尽而宫存者葢季氏出于桓立于僖世専国政隆其私恩而不毁焉耳不书及二宫分明且祖无尊卑也
　　季孙斯叔孙州仇帅师城啓阳【啓公羊作开啓阳本鄅国后属鲁杜注琅琊开阳县今山东沂州北有故城】
　　启阳故鄅国昭十八年邾人袭鄅鄅子从帑于邾其地在邾东鄙近费鲁既取漷东沂西田因夺而城之惧其难故以师季氏以叔孙附已故与同城而地则季氏得之
　　宋乐髠帅师伐曹
　　曹奉乐大心入萧以叛宋方有乱故且从齐盟未暇致讨今闻齐景耄而无畏扵齐故修曹之怨也
　　【附録左传】刘氏范氏世为婚姻【刘氏周卿士范氏晋大夫】苌事刘文公【为之属大夫】故周与范氏赵鞅以为讨六月癸夘周人杀苌【终违天之祸】
　　秋七月丙子季孙斯卒
　　【左】秋季孙有疾命正常曰无死【正常桓子之宠臣欲付以后事故敕令勿从已死】南孺子之子男也则以告而立之【南孺子季桓子之妻言若生男告公而立之】女也则肥也可【肥康子】季孙卒康子即位既葬康子在朝【在公朝也】南氏生男正常载以如朝告曰夫子有遗言命其圉臣曰南氏生男则以告于君与大夫而立之今生矣男也敢告遂奔衞康子请退【退辟位也】公使共刘视之【共刘鲁大夫】则或杀之矣乃讨之【讨杀者】召正常正常不反【畏康子也】
　　蔡人放其大夫公孙猎于吴
　　猎盖驷之党蔡实背楚迋吴以自啓衅而委之罪故不去其官而称人言国乱无政众人擅放之也
　　冬十月癸夘秦伯卒
　　叔孙州仇仲孙何忌帅师围邾
　　邾子已受盟于句绎今逾年而复围之其弃信肆虐甚矣
　　【附録左】冬十月晋赵鞅围朝歌师于其南【范中行所在】荀寅伐其郛【伐其北郭围】使其徒自北门入已犯师而出【使在外救已之徒击赵氏围之北门因外内攻得出】癸丑奔邯郸十一月赵鞅杀士皋夷恶范氏也
　　四年春王二月庚戌盗杀蔡侯申【二月公羊作三月杀公羊谷梁作弑左】四年春蔡昭侯将如吴诸大夫恐其又迁也承【承惩也盖楚言】公孙翩逐而射之【翩蔡大夫】入于家人而卒以两矢门之【翩以矢自守其门】众莫敢进文之锴后至【锴蔡大夫】曰如墙而进多而杀二人【竝行如墙俱进】锴执弓而先翩射之中肘锴遂杀之故逐公孙辰而杀公孙姓公孙旴【旴即霍也公羊传】弑君贱者穷诸人此其称盗以弑何【据宋人弑其君处臼称人】贱乎贱者也【贱于称人者】贱乎贱者孰谓谓罪人也【蔡侯近罪人卒逢其祸故以为人君深戒】
　　【谷梁】称盗以弑君不以上下道道也【以上下道道者若衞祝吁弑其君完之类是直称盗不在人伦之序】内其君而外弑者不以弑道道也【襄七年郑伯将防中国其臣欲从楚不胜其臣弑而死不使夷狄之民加乎中国之君故曰郑伯髠原如防未见诸侯丙戌卒于操是不以弑道道也】春秋有三盗微杀大夫谓之盗【十三年冬盗杀陈夏区夫是】非所取而取之谓之盗【定八年阳货取宝玉大弓是】辟中国之正道以袭利谓之盗【即杀蔡侯申者是】称盗称杀窃而未得其主名也左氏以弑蔡侯为公孙翩既得其主名翩虽贱亦当从齐邴歜阎职弑商人之例而书人书弑则其説未可据也国君行则师从居有兵衞而为盗所杀见蔡之无臣子也不言君盗不得君其君也以盗为文故不得言弑其与阍弑吴子异者阍则有主名而食庶人在官者之禄也宣十七年书蔡侯申卒而此复书蔡侯申盖冩之误
　　蔡公孙辰出奔吴
