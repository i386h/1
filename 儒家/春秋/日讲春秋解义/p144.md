<!-- { "loadSidebar": true } -->
　　邾【隐公十一年鲁哀公七年鲁入邾执邾子益哀八年归吴又讨邾子囚诸楼台栫之以棘使诸大夫奉子革以为政哀十年邾子益来奔】
　　许【元公十年鲁哀公十三年元公卒】
　　小邾【详见昭公元年】
　　楚【昭王二十二年鲁哀公六年昭王卒子恵王章立哀十六年楚白公胜杀令尹子西攻恵王叶公攻白公白公自杀恵王复国哀十八年恵王卒】
　　秦【恵公七年鲁哀公三年恵公卒子悼公立鲁哀十八年悼公卒子共公立】
　　吴【夫差二年鲁哀公元年入越栖越于防稽越行成哀十年吴诛伍员哀十四年防晋黄池越入吴哀二十年越围吴哀二十二年越灭吴】
　　越【句践二年鲁哀公元年吴入越栖于防稽以行成用大夫种范蠡为政哀十四年入吴哀二十年围吴哀二十一年始来聘鲁哀二十二年灭吴乃以兵北渡淮与齐晋诸侯防于徐州周元王使人赐句践胙为伯越兵横行于江淮东诸侯毕贺号称霸王】
　　钦定四库全书
　　日讲春秋解义卷六十一
　　哀公【名蒋定公之子母定姒以敬王二十六年即位十四年西狩获麟春秋终諡法恭仁短折曰哀】
　　元年春王正月公即位
　　楚子陈侯随侯许男围蔡
　　【左】元年春楚子围蔡报柏举也【在定四年】里而栽【栽设版筑为围垒周匝去蔡城一里】广丈髙倍【垒厚一丈髙二丈】夫屯【夫兵也垒未成故令人屯守蔡】昼夜九日如子西之素【子西本计为垒当用九日而成】蔡人男女以辨【辨别也男女各别系累而出降】使疆于江汝之闲而还【使蔡徙都于江北汝水之南欲令近楚为私属】蔡于是乎请迁于吴【楚还蔡人更叛楚就吴为明年蔡迁州来】
　　随属楚不与防盟至是楚人徳其免昭王于难列于诸侯故见经许既灭复见者楚封之也楚徙蔡于江汝之闲不书迁蔡实未迁也胡氏安国乃谓迁蔡而书围见楚子复雠为可恕此大失春秋之入郢者吴也楚不能报吴而搂二三小国以释
　　憾于蔡既已悖矣且楚诱杀蔡侯般而灭其国用隐太子拘蔡昭侯蔡之雠楚岂在入郢下岂蔡宜得报而楚独不宜得报乎观楚频年灭顿灭胡何雠之复其志直欲蚕食小国不尽并诸侯不止耳而以复雠之説恕之误矣
　　【附録左】吴王夫差败越于夫椒报檇李也【檇李役在定十四年夫椒杜注吴郡吴县西南大湖中椒山通典包山一名夫椒即西洞庭山也在今江南吴县西南】遂入越越子以甲楯五千保于防稽【防稽杜注上防稽山也在防稽山隂县南水经注古防山也周礼扬州之镇在今浙江防稽县东南】使大夫种因吴大宰嚭以行成【种越臣文种也】吴子将许之伍员曰不可臣闻之树徳莫如滋去疾莫如尽昔有过浇杀斟灌以伐斟鄩【浇寒浞子封于过者二斟夏同姓诸侯襄四年曰浇用师灭斟灌】灭夏后相【夏后相启孙后相失国依于二斟复为浇所灭】后緍方娠逃出自窦【后緍相妻】归于有仍【后緍有仍氏女】生少康焉为仍牧正【牧官之长】惎浇能戒之【惎毒也戒备也】浇使椒求之【椒浇臣】逃奔有虞为之庖正以除其害【虞舜后诸侯也杜注梁国有虞县今故虞城在河南虞城县南庖正掌膳羞之官赖此得不见杀也】虞思于是妻之以二姚而邑诸纶【思有虞君也虞思自以二女妻少康姚虞姓纶杜注虞邑今虞城县东南有故纶城】有田一成有众一旅【方十里为成五百人为旅】能布其徳而兆其谋【兆始】以收夏众抚其官职【襄四年曰靡自有鬲氏收二国之烬以灭浞而立少康】使女艾谍浇【女艾少康臣谍也】使季杼诱豷【豷浇弟季杼少康子后杼也】遂灭过戈复禹之绩【过杜注浇国戈杜注豷国】祀夏配天不失旧物今吴不如过而越大于少康或将丰之不亦难乎【言与越成是使越丰大必为吴难】句践能亲而务施施不失人亲不弃劳与我同壤而世为仇雠于是乎克而弗取将又存之违天而长宼雠【犹言天与不取】后虽悔之不可食已【食消也已止也】姬之衰也日可俟也【姬吴姓】介在蛮夷而长宼雠以是求伯必不行矣弗听退而告人曰越十年生聚而十年教训二十年之外吴其为沼乎【谓吴宫室废壊当为污池为二十二年越入吴起本】三月越及吴平吴入越不书吴不告庆越不告败也
　　鼷鼠食郊牛改卜牛【郊牛下谷梁有角字】
　　夏四月辛巳郊
　　【谷梁】此该之变而道之也【该备也春秋书郊终于此故于此备説郊之变变谓郊非其时或牲被灾害】于变之中又有言焉【于灾变之中又有可善而言者】鼷鼠食郊牛角改卜牛志不敬也郊牛日展觓角而知伤展道尽矣【展道虽尽所以备灾之道不尽讥哀公不敬故致大变】郊自正月至于三月郊之时也夏四月郊不时也五月郊不时也夏之始可以承春以秋之末承春之始葢不可矣【不时之中有差别夏始承春方秋之末犹为可也】九月用郊用者不宜用者也【在成十七年】郊三卜礼也【三卜即末以十二月上辛卜之説】四卜非礼也【僖三十一年襄十一年皆四卜】五卜强也【成十年五卜】卜免牲者吉则免之不吉则否牛伤不言伤之者伤自牛作也故其辞缓【宣三年郊牛之口伤以牛自伤故辞缓】全曰牲伤曰牛未牲曰牛其牛一也其所以为牛者异【己卜日成牲而伤之曰牛与未卜日未成牲之牛二者不同】有变而不郊故卜免牛也已牛矣其尚卜免之何也【灾伤不复以郊怪复卜免之】礼与其亡也宁有【礼与其无卜宁尝有卜】尝置之上帝矣故卜而后免之不敢専也卜之不吉则如之何不免安置之系而待六月上甲始庀牲然后左右之【庀具也待具后牲然后左右前牛惟我所用不复湏卜已有新牲故也周礼曰司门掌授管键以啓闭国门祭祀之牛系焉然则未左右时监门者养之】子之所言者牲之变也而曰我一该郊之变而道之何也【此弟子问谷梁子之词】我以六月上甲始庀牲十月上甲始系牲十一月十二月牲虽有变不道也【牲有变则改卜牛以不妨郊事故不言其变】待正月然后言牲之变此乃所以该郊【至郊时然后言其变重其妨郊也十二月不道自前可知也至正月然后道则二月三月亦可知也此所以该郊言其变道尽】郊享道也贵其时大其礼其养牲虽小不备可也【享者饮食之道牲有变则改卜牛郊日已逼庀系之礼虽小不备合时得礼用之可也】子不志三月卜郊何也【弟子以经不书而谷梁独言之故复问也三月谓十二月正月二月也】郊自正月至于三月郊之时也【有变乃志常事不书】我以十二月下辛卜正月上辛如不从则以正月下辛卜二月上辛如不从则以二月下辛卜三月上辛如不从则不郊矣【意欲郊而卜不吉故曰不从郊必用上辛者取其新洁莫先也】
　　定公薨未及小祥而僣行天子之郊礼释凶服从吉则为不孝于亲矧郊之祭也丧者不敢哭凶服不敢入国门今在丧而蒇事则为不敬于天一举而犯三不韪焉郊之失礼未有甚于此者也
　　【附録左】夏四月齐侯衞侯救邯郸围五鹿【赵稷以邯郸叛范中行氏之党也五鹿杜注晋邑】　吴之入楚也【在定四年】使召陈懐公懐公朝国人而问焉曰欲与楚者右欲与吴者左陈人从田无田从党【都邑之人无田者随党而立不知所与故直从所居田在西者居右在东者居左】逢滑当公而进【当公不左不右】曰臣闻国之兴也以福其亡也以祸今吴未有福楚未有祸楚未可弃吴未可从而晋盟主也若以晋辞吴若何公曰国胜君亡非祸而何【楚为吴所胜】对曰国之有是多矣何必不复小国犹复况大国乎臣闻国之兴也视民如伤是其福也【如伤恐惊动】其亡也以民为土芥是其祸也楚虽无徳亦不艾杀其民吴日敝于兵暴骨如莽【草之生于广野莽莽然故曰草莽】而未见徳焉天其或者正训楚也祸之适吴其何日之有陈侯从之及夫差克越乃修先君之怨秋八月吴侵陈修旧怨也【言吴不修徳而修怨所以亡】
　　秋齐侯衞侯伐晋
　　【左】齐侯衞侯防于干侯救范氏也师及齐师衞孔圉鲜虞人伐晋取蒲【鲁师不书非公命也孔圉孔蒸鉏曽孙鲜虞狄帅贱故不书蒲晋地今赵州城内有蒲社】
　　前此齐衞伐晋夷仪河内皆不书诸侯犹有所忌未成乎伐也至是晋益衰无异于列国齐衞遂连兵伐之春秋特书以着霸统之絶也王道尽而霸统复亡世变于是穷矣
　　【附録左】吴师在陈楚大夫皆惧曰阖庐唯能用其民以败我于柏举今闻其嗣又甚焉将若之何子西曰二三子恤不相睦无患吴矣昔阖庐食不二味居不重席室不崇坛【平地作室不起坛也】器不彤镂【彤丹也镂刻也】宫室不观【观台榭】舟车不饰衣服财用择不取费【选取坚厚不尚细靡】在国天有菑疠亲廵其孤寡而共其乏困在军熟食者分而后敢食【必湏军士皆分熟食不敢先食分犹徧也】其所尝者卒乘与焉【所尝甘珍】勤恤其民而与之劳逸是以民不罢劳死知不旷【知身死不见旷弃】吾先大夫子常易之所以败我也今闻夫差次有台榭陂池焉【过再宿曰次积土为髙曰台有木曰榭鄣泽曰陂积水曰池】宿有妃嫱嫔御焉【妃嫱贵者嫔御贱者皆内官】一日之行所欲必成玩好必从珍异是聚观乐是务视民如雠而用之日新夫先自败也已安能败我【为二十二年越灭吴张本】
　　冬仲孙何忌帅师伐邾
　　邾之事鲁至矣前年邾子来奔丧今逾年而遽伐之葢鲁之彊臣利取邾田不复知有礼义也
　　【附録左】冬十月晋赵鞅伐朝歌【讨范中行氏】
　　二年春王二月季孙斯叔孙州仇仲孙何忌帅师伐邾取漷东田及沂西田癸巳叔孙州仇仲孙何忌及邾子盟于句绎【书盟止此句绎杜注邾地应在今山东邹县境】
　　【左】二年春伐邾将伐绞【绞杜注邾邑当在今滕县境】邾人爱其土故赂以漷沂之田而受盟
　　【谷梁】取漷东田漷东未尽也及沂西田沂西未尽也【以其言东西则知其未尽也】　三人伐而二人盟何也各盟其得也【季孙不得田故不与盟】
　　邾自昭公时愬鲁于晋叔孙季孙见执今晋失霸邾子惧比来朝防三卿犹以为憾帅师伐取其田复盟以要之三子皆书不举重者各将其兵政不自公出也三人伐而二人盟谷梁以为各盟其所得也莫彊于季孙何独无得季氏志在灭邾二田不足充其欲又以昭公伐意如阳虎囚桓子皆赖叔仲之救故以田归二家使与邾盟以示已不屑与且包藏祸心欲复图其国而未肯盟也
　　夏四月丙子衞侯元卒
　　【左】初衞侯游于郊子南仆【子南灵公子郢】公曰余无子将立女【蒯聩奔无太子】不对他日又谓之对曰郢不足以辱社稷君其改图君夫人在堂三揖在下【三揖卿大夫士也孤卿特揖大夫以其等旅揖士旁三揖见周礼司士】君命祗辱夏衞灵公卒夫人曰命公子郢为大子君命也对曰郢异于他子【言用意不同】且君没于吾手【言公殁时已在左右】若有之郢必闻之且亡人之子辄在【辄蒯聩之子出公也灵公适孙】乃立辄
　　滕子来朝【滕朝止此诸侯来朝亦止此】
　　晋赵鞅帅师纳衞世子蒯聩于戚
