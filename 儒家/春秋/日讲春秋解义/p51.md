<!-- { "loadSidebar": true } -->
　　二年春王二月甲子晋侯及秦师战于彭衙秦师败绩【彭衙杜注秦地冯翊郃阳县西北有彭衙城在今陜西白水县东北】
　　【左传】二年春秦孟明视帅师伐晋以报殽之役二月晋侯御之先且居将中军赵衰佐之【代郤溱】王官无地御戎【代梁】狐鞫居为右【鞫居续简伯】甲子及秦师战于彭衙秦师败绩晋人谓秦拜赐之师【以孟明言三年将拜君赐故嗤之】战于殽也晋梁御戎莱驹为右战之明日晋襄公缚秦囚使莱驹以戈斩之囚呼莱驹失戈狼瞫取戈以斩囚禽之以从公乘遂以为右【因上文莱驹失戈故言禽之生死皆曰禽】箕之役【在僖三十三年】先轸黜之而立续简伯狼瞫怒其友曰盍死之瞫曰吾未获死所其友曰吾与女为难【欲共杀先轸】瞫曰周志有之勇则害上不登于明堂【周志周书也明堂所以防功序徳故不义之士不得升】死而不义非勇也共用之谓勇【共用死国用】吾以勇求右无勇而黜亦其所也【言今死而不义更成无勇宜见退】谓上不我知黜而宜乃知我矣【言今见黜而合宜则吾不得复言上不我知】子姑待之及彭衙既陈以其属驰秦师死焉晋师从之大败秦师君子谓狼瞫于是乎君子诗曰君子如怒乱庻遄沮【诗小雅遄疾也沮止也言君子之怒必以止乱】又曰王赫斯怒爰整其旅【诗大雅】怒不作乱而以从师可谓君子矣　秦伯犹用孟明孟明増修国政重施于民赵成子言于诸大夫曰【成子赵衰】秦师又至将必辟之惧而増德不可当也诗曰毋念尔祖聿修厥德【诗大雅言念其祖考则宜述修其德以显之母念念也】孟明念之矣念德不怠其可敌乎【为明年秦人伐晋传】
　　秦穆公邀利以取败不自悔责而事报复师出无名故不称伐晋襄公得志于殽可以已矣秦兵再至不修文告以却之而逞志于再战是主乎战者也故言及盖秦穆愤于败而不能平晋襄狃于胜而不能屈血气用事无理义以养其心终于稔怨结雠黩武残民而已春秋书秦晋之战所以为世之不能惩忿窒欲者戒也
　　丁丑作僖公主
　　【左传】丁丑作僖公主书不时也【过葬十月故曰不时】
　　【公羊传】作僖公主者何为僖公作主也【主天子长尺二寸诸侯长一尺】主者曷用虞主用桑【礼平明而葬日中而反虞以阳求隂谓之虞者亲防已下圹皇皇无所亲求而虞事之虞犹安神也用桑者取其名与其麤觕所以副孝于之心礼虞祭天子九诸侯七卿大夫五士三其奠处犹吉祭】练主用栗【谓期年练祭也埋虞主于两阶之间易用栗也夏后氏以松殷人以柏周人以栗礼士虞记曰桑主不文吉主皆刻而諡之盖为禘祫时别昭穆也虞主三代同者用意尚麤觕未暇别也】用栗者藏主也【藏于庙室中堂】作僖公主何以书讥何讥尔不时也其不时奈何欲久防而后不能也【礼作练主当以十三月文公乱制欲服丧三十六月十九月作练主又不能卒竟故以二十五月也】
　　【谷梁传】作为也为僖公主也立主丧主于虞吉主于练【此虽为练作之主终入庙以辨昭穆故传以吉言之】作僖公主讥其后也【僖公薨至此已十五月】作主坏庙有时日于练焉坏庙坏庙之道易檐可也改涂可也【礼亲过高祖则毁其庙以次而迁将纳新神然作主在十二月坏庙在三年丧终传连言之非谓作主坏庙同时也】
　　作主常礼也何以书盖丧主作于方葬之时吉主作于小祥今僖公之薨已十有五月乃始作主慢甚矣故书之讥不时也
　　三月乙巳及晋处父盟【因朝而盟始此】
　　【左传】晋人以公不朝来讨公如晋夏四月己巳【经书三月乙巳经传必有误】晋人使阳处父盟公以耻之书曰及晋处父盟以厌之也【厌犹损也】适晋不书讳之也
　　【公羊传】此晋阳处父也何以不氏讳与大夫盟也【谷梁传】不言公处父伉也为公讳也何以知其与公盟以其日也何以不言公之如晋所耻也出不书反不致也
　　凡盟必书地其不地于晋也公在丧未朝天子而畏晋之威越礼朝晋晋侯乃使大夫盟公以辱之是以没不书公讳之也齐晋霸业正盛时未尝使诸侯受盟于其国鲁闵公襄公童子侯也桓公出盟闵公于落姑悼公出盟襄公于长樗不敢以非礼加诸侯也而襄公乃使大夫盟公于国都故诸侯慑于其势而心不服此晋霸之所以易世而衰与
　　夏六月公孙敖防宋公陈侯郑伯晋士縠盟于垂陇【谷谷梁作谷垂陇公羊谷梁作垂敛杜注郑地荥阳县东有陇城在今河南荥泽县东北此外大夫书名之始左传】公未至【朝晋未归】六月穆伯防诸侯及晋司空士縠盟于垂陇晋讨卫故也书士縠堪其事也【晋司空非卿也以士縠能堪卿事故书】陈侯为衞请成于晋执孔达以説
　　【谷梁传】内大夫可以防外诸侯
　　大夫而敌诸侯于是始晋遂以大夫主诸侯也自书士縠而后凡役书大夫大夫张也大夫之张君使之也或疑当时君权尚尊非如襄昭之际大夫专国然防微杜渐不可不谨也
　　自十有二月不雨至于秋七月
　　【公羊传】何以书记异也大旱以灾书此亦旱也曷为以异书大旱之日短而云灾【云言也言有灾】故以灾书此不雨之日长而无灾故以异书也
　　【谷梁传】歴时而言不雨文不忧雨也不忧雨者无志乎民也
　　不雨之月歴时而总书与僖公之每时一书不雨者异盖僖公有闵雨之心文公无望雨之意也不雨止于七月则八月雨矣雨亦不书见不以民事系忧乐也其怠于政事可知矣
　　八月丁卯大事于太庙跻僖公
　　【左传】秋八月丁卯大事于太庙跻僖公逆祀也于是夏父弗忌为宗伯尊僖公且明见曰吾见新鬼大故鬼小【新鬼僖公既为兄死时年又长故鬼闵公死时年少弗忌明言其所见】先大后小顺也跻圣贤明也【又以僖公为圣贤】明顺礼也君子以为失礼礼无不顺祀国之大事也而逆之可谓礼乎子虽齐圣不先父食久矣【齐肃也臣继君犹子继父】故禹不先鲧汤不先契【鲧禹父契汤十三世祖】文武不先不窋【不窋后稷子】宋祖帝乙郑祖厉王犹上祖也【帝乙微子父厉王郑桓公父二国不以帝乙厉王不肖犹尊尚之】是以鲁颂曰春秋匪解享祀不忒皇皇后帝皇祖后稷【忒差也皇皇美也后帝天也诗颂僖公郊祭上天配以后稷】君子曰礼谓其后稷亲而先帝也【先称帝也】诗曰问我诸姑遂及伯姊【诗邶风】君子曰礼谓其姊亲而先姑也【僖亲文公父夏父弗忌欲阿时君先其所亲故传以此二诗深责其意】仲尼曰臧文仲其不仁者三不知者三下展禽【展禽柳下惠也知其贤而使在下位】废六关【塞关阳关之属凡六所以禁絶末游而废之】妾织蒲【言与民争利】三不仁也作虚器【谓居蔡山节藻税也有其器而无其位故曰虚】纵逆祀【听夏父跻僖公】祀爰居【海鸟曰爰居止于鲁东门外文仲以为神命国人祀之】三不知也
　　【公羊传】大事者何大祫也大祫者何合祭也其合祭奈何毁庙之主陈于大祖【毁庙谓亲过高祖毁其庙藏其主于大祖庙中陈者陈列大祖前大祖东乡昭南乡穆北乡其余孙从王父父曰昭子曰穆昭取乡明穆取北面尚敬】未毁庙之主皆升合食于大祖【自外来曰升】五年而再殷祭【殷盛也谓三年祫五年禘禘所以异于祫者功臣皆祭也】跻者何升也何言乎升僖公讥何讥尔逆祀也其逆祀奈何先祢而后祖也【文公以僖公为闵公庻兄升僖公于上失先后之义故讥之曰后祖者僖公以臣继闵公犹子继父故闵公于文公亦犹祖也】
　　【谷梁传】大事者何大是事也着祫尝【祫合也尝秋祭】祫祭者毁庙之主陈于大祖未毁庙之主皆升合祭于大祖【祫祭者合祭诸庙已毁未毁者之主于大祖庙中以昭穆为次序祭毕则复退其庙】跻升也先亲而后祖也逆祀也逆祀则是无昭穆也无昭穆则是无祖也无祖则无天也故曰文无天无天者是无天而行也【谓天道先尊而后亲今乱其上下不仰法天也】君子不以亲亲害尊尊此春秋之义也
　　凡祭而失礼则书祭名祭非失礼为下事张本则称事此大事于大庙盖祫祭也祫者吉祭不言吉者主为逆祀书也闵僖二公昭穆虽同世而继序有先后闵公弟也实为僖之君僖公兄也实为闵之臣入庙之主有定序僖不得先闵明矣今文公私于其父序兄弟畧君臣升僖之主于闵之上非礼甚矣公谷皆以大事为祫左传无明文而杜预以为禘公羊注又曰三年祫五年禘皆非也五年而再殷祭谓三年一祫五年再祫耳
　　冬晋人宋人陈人郑人伐秦
　　【左传】冬晋先且居宋公子成陈辕选郑公子归生伐秦取汪及彭衙而还以报彭衙之役卿不书为穆公故尊秦也谓之崇德
　　自入春秋至此惟鲁大夫帅师以名见外师非君将恒称人外大夫自士縠专盟始以名见阳处父专将始以名见而余犹称人大夫虽张而未甚也至晋秦结怨勦民报复无已则不待贬而恶见矣
　　公子遂如齐纳币
　　【左传】襄仲如齐纳币礼也凡君即位好舅甥修昏姻娶元妃以奉粢盛孝也【谓谅闻既终嘉好之事通于外内外内之礼始备此除凶之即位也】孝礼之始也
　　【公羊传】纳币不书此何以书讥何讥尔讥丧娶也娶在三年之外则何讥乎丧娶三年之内不图昏【僖公以十二月薨至此木满二十五月又礼先纳采问名纳吉乃纳币此四者皆在三年之内故云尔】吉禘于庄公讥然则曷为不于祭焉讥三年之恩疾矣【疾痛】非虚加之也以人心为皆有之以人心为皆有之则曷为独于娶焉讥娶者大吉也非常吉也其为吉者主于已以为有人心焉者则宜于此焉变矣【变者变恸哭泣也念亲者闻欲为已图昏则当变恸哭泣况乃至于纳币成昏哉】
　　昏姻常事不书其书纳币者讥丧未终而图昏也妇姜之迎在四年夏丧服已毕何以讥之盖事莫重乎志故曰志哀而居约与之知丧逆妇虽在三年外而纳币尚在丧期之内未祥而行嘉礼哀戚忘矣志可问乎春秋此义使人抑情以去私其垂教切矣
　　三年春王正月叔孙得臣防晋人宋人陈人衞人郑人伐沈沈溃【沈杜注姬姓国汝南平舆县北有沈亭按汉志汝南治平舆故沈子国属蔡州今河南汝阳县东南有平舆故城沈亭在其地霸国大夫防诸大夫伐国自此始】
　　【左传】三年春庄叔防诸侯之师伐沈【庄叔即得臣】以其服于楚也沈溃凡民逃其上曰溃在上曰逃
　　晋襄继霸未尝一出与诸侯防盟而使大夫主之自伐衞而后军政亦委之大夫其志益怠矣方是时商臣有覆载不容之罪国人恶之使晋襄能伸大义亲帅诸侯以讨楚则商臣不能自安楚人必有因敌势顺众心起而讨贼改立君以听命于诸侯者如此则有光于桓文矣乃视非己事而使大夫主兵伐其与国之小者商臣以是料晋之无能为是以沈虽溃而围江之师旋出也
　　【附录左传】衞侯如陈拜晋成也【二年陈侯为衞请成于晋】
　　夏五月王子虎卒
　　【左传】夏四月乙亥王叔文公卒来赴吊如同盟礼也【王子虎与僖公同盟于翟泉文公是同盟之子故赴以名】
　　【公羊传】王子虎者何天子之大夫也外大夫不卒此何以卒新使乎我也
　　【谷梁传】叔服也此不卒者也何以卒之以其来防葬我卒之也或曰以其尝执重以守也【僖二十四年天王出居于郑叔服执重任以守国】
