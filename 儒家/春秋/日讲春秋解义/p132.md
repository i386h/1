<!-- { "loadSidebar": true } -->
　　【左传】冬十月丙申王起师于滑辛丑在郊【郊杜注子朝邑】遂次于尸十一月辛酉晋师克巩【知跞赵鞅之师】召伯盈逐王子朝【伯盈本党子朝晋师克巩知其不成逐之而逆敬王】王子朝及召氏之族毛伯得尹氏固南宫嚚奉周之典籍以奔楚【尹召二族皆奔故称氏重见尹固名者爲后还见杀】隂忌奔莒以叛【隂忌子朝党莒杜注周邑】召伯逆王于尸及刘子单子盟遂军圉泽次于隄上【圉泽隄上杜注皆周地按圉泽卽东圉之泽也在今洛阳县东境】癸酉王入于成周甲戌盟于襄宫【襄王庙】晋师使成公般戍周而还【般晋大夫】十二月癸未王入于庄宫【庄宫在王城】王子朝使告于诸侯曰昔武王克殷成王靖四方康王息民竝建母弟以蕃屛周亦曰吾无专享文武之功且爲后人之迷败倾覆而溺入于难则振救之至于夷王王愆于厥身【夷王厉王父也愆恶疾】诸侯莫不竝走其望以祈王身至于厉王王心戾虐万民弗忍居王于彘【不忍害王也厉王末周人流王于彘】诸侯释位以闲王政【闲犹与也周召二公与治王之政事号曰共和】宣王有志而后效官【宣王厉王子彘之乱宣王尚少召公虎取而长之效授也】至于幽王【宣王子】天不吊周王昏不若用愆厥位【若顺也愆失也】携王奸命诸侯替之而建王嗣用迁郏鄏【携王幽王少子伯服也王嗣宜臼也幽王后申姜生大子宜臼王幸襃姒生伯服欲立之而杀大子大子奔申申伯与鄫及西戎伐周战于戏幽王死诸侯废伯服而立宜臼是爲平王东迁郏鄏】则是兄弟之能用力于王室也至于惠王天不靖周生頽祸心施于叔带惠襄辟难越去王都【惠王平王六世孙頽惠王庶叔也庄十九年作乱惠王适郑襄王惠王子叔带襄王弟僖二十四年叔带作乱襄王处泛】则有晋郑咸黜不端【黜去也晋文杀叔带郑厉杀子頽爲王室去不端直之人】以绥定王家则是兄弟之能率先王之命也在定王六年秦人降妖【定王襄王孙定王六年鲁宣八年】曰周其有頿王【頿口上须】亦克能修其职诸侯服享二世共职【二世谓灵景】王室其有闲王位诸侯不图而受其乱灾【闲王位本谓子朝今子朝以爲王猛受乱灾本谓楚今子朝以爲晋】至于灵王生而有頿【灵王定王孙】王甚神圣无恶于诸侯灵王景王克终其世【景王灵王子】今王室乱单旗刘狄剥乱天下壹行不若【单旗穆公也刘狄刘蚡也壹专也】谓先王何常之有【言无常法】唯余心所命其谁敢讨之帅羣不吊之人【吊至也】以行乱于王室侵欲无厌规求无度贯渎鬼神【贯习也】慢弃刑法倍奸齐盟傲很威仪矫诬先王晋爲不道是摄是赞【摄持也】思肆其防极兹不谷震荡播越窜在荆蛮【不谷子朝自谓】未有攸底若我一二兄弟甥舅奬顺天法无助狡猾以从先王之命母速天罚赦图不谷【赦其忧而图其难】则所愿也敢尽布其腹心及先王之经而诸侯实深图之昔先王之命曰王后无适则择立长年钧以德德钧以卜王不立爱公卿无私古之制也穆后及大子寿早夭卽世【在十五年】单刘赞私立少以闲先王【闲错先王之制】亦唯伯仲叔季图之【伯仲叔季总谓诸侯】闵马父闻子朝之辞曰文辞以行礼也子朝干景之命远晋之大以专其志无礼甚矣文辞何爲【传终王室乱】
　　【谷梁传】远矣非也【非责也奔簒君之贼其责远矣】奔直奔也
　　尹氏世卿秉政擅权书立朝书以朝奔楚着始终怙恶不悛也幷举召毛治其党也奔不言出者簒贼窃逃以逭天讨无所出也故比于国灭之君与在境外之臣但以奔书曰奔楚则楚受簒贼之罪亦见矣
　　【附录左传】齐有彗星【出齐之分野】齐侯使禳之晏子曰无益也祗取诬焉天道不謟【謟疑也】不贰其命若之何禳之且天之有彗也以除秽也君无秽徳又何禳焉若德之秽禳之何损诗曰惟此文王小心翼翼昭事上帝聿懐多福厥德不回以受方国【诗大雅翼翼共也聿惟也回违也言文王德不违天人故四方之国归往之】君无违德方国将至何患于彗诗曰我无所监夏后及商用乱之故民卒流亡【逸诗也言追监夏商之亡皆以乱故】若德回乱民将流亡祝史之爲无能补也公说乃止　齐侯与晏子坐于路寝公叹曰美哉室其谁有此乎【景公自知德不能久有国故叹也】晏子曰敢问何谓也公曰吾以爲在德对曰如君之言其陈氏乎陈氏虽无大德而有施于民豆区釡钟之数其取之公也薄【谓以公量收】其施之民也厚【谓以私量贷】公厚敛焉陈氏厚施焉民归之矣诗曰虽无德与女式歌且舞【诗小雅义取虽无大德要有喜説之心欲歌舞之式用也】陈氏之施民歌舞之矣后世若少惰陈氏而不亡则国其国也已公曰善哉是可若何对曰唯礼可以己之在礼家施不及国民不迁农不移工贾不变【守常业】士不滥【不失职】官不滔【滔慢也】大夫不收公利【不作福】公曰善哉我不能矣吾今而后知礼之可以爲国也对曰礼之可以爲国也久矣与天地竝君令臣共父慈子孝兄爱弟敬夫和妻柔姑慈妇听礼也君令而不违臣共而不贰父慈而敎子孝而箴【箴谏也】兄爱而友弟敬而顺夫和而义妻柔而正姑慈而从【从不自专】妇听而婉【婉顺也】礼之善物也公曰善哉寡人今而后闻此礼之上也对曰先王所禀于天地以爲其民也【禀受也爲治也】是以先王上之
　　二十有七年春公如齐公至自齐居于郓
　　【左传】二十七年春公如齐公至自齐处于郓言在外也【在外邑故书地】
　　【谷梁传】公在外也
　　夏四月吴弑其君僚
　　【左传】吴子欲因楚丧而伐之【前年楚平王卒】使公子掩余公子烛庸帅师围潜【二子皆王僚母弟濳杜注楚邑在庐江六县西南今江南霍山县东北有城】使延州来季子聘于上国【季子夲封延陵后复封州来故曰延州来】遂聘于晋以观诸侯【观强弱】楚莠尹然工尹麇帅师救濳【二尹楚官然麇其名】左司马沈尹戌帅都君子与王马之属以济师【都君子在都邑之士有复除者王马之属王之养马官属校人也】与吴师遇于穷【穷水经注水出安丰县穷谷在今江南霍丘县西】令尹子常以舟师及沙汭而还【沙汭杜注水名水经注沙南流至义成县西南入淮在今江南懐远县东北】左尹郤宛工尹寿帅师至于濳吴师不能退【遇穷之师当吴前濳之师要吴后故吴不得退去】吴公子光曰此时也弗可失也【欲因以弑王】告鱄设诸曰【鱄设诸二十年伍员所见勇士】上国有言曰不索何获我王嗣也【光吴王诸樊子故曰王嗣】吾欲求之事若克季子虽至【至谓聘还】不吾废也鱄设诸曰王可弑也母老子弱是无若我何【欲以老弱托光】光曰我尔身也【言我身犹尔身】夏四月光伏甲于堀室而享王【掘地为室】王使甲坐于道及其门门阶戸席皆王亲也夹之以铍羞者献体改服于门外【羞进食也献体解衣】执羞者坐行而入【坐行膝行】执铍者夹承之【承执羞者】及体以相授也【铍及进羞者体以所食授王】光僞足疾入于堀室【恐难作王党杀己故辟之】鱄设诸寘剑于鱼中以进【全鱼炙故可置剑】抽剑刺王铍交于胷【交鱄设诸胷】遂弑王阖庐以其子爲卿【子鱄诸子】季子至曰苟先君无废祀民人无废主社稷有奉国家无倾乃吾君也吾谁敢怨哀死事生以待天命非我生乱立者从之先人之道也【吴自诸樊以下兄弟相传而不立适是乱由先人起也季子自知力不能讨光故云尔】复命哭墓【复使命于僚墓】复位而待【复本位待光命】吴公子掩余奔徐公子烛庸奔钟吾【钟吾杜注小国汉志东海郡司吾今江南宿迁县西北有司吾城】楚师闻吴乱而还【爲后谮郤宛起】
　　此公子光使鱄诸弑之而称国何也光旣弑立自以诸樊之冢嗣假言国之臣民皆欲弑僚而还国于己故以众弑赴于诸侯春秋不书人而书国所以发后人之疑使考之而得其实也先儒多以吴之乱责季子惟赵氏鹏飞曰使季子不逃而受之亦不免于乱何则季子之终将授之谁哉受之而身当其乱孰若逃之而自洁其身乎此笃论也
　　楚杀其大夫郤宛【郤谷梁作郄】
　　【左传】郤宛直而和国人说之鄢将师爲右领【右领官名】与费无极比而恶之【恶郤宛】令尹子常贿而信谗无极谮郤宛焉谓子常曰子恶欲饮子酒【子恶郤宛】又谓子恶令尹欲饮酒于子氏子恶曰我贱人也不足以辱令尹令尹将必来辱爲惠己甚吾无以酬之若何无极曰令尹好甲兵子出之吾择焉【择此以进子常】取五甲五兵曰寘诸门令尹至必观之而从以酬之【日无极辞】及飨日帷诸门左【张帷陈甲兵其中】无极谓令尹曰吾几祸子子恶将爲子不利甲在门矣子必无往且此役也【此春救濳之役】吴可以得志子恶取赂焉而还又误羣帅使退其师曰乗乱不祥吴乗我丧我乗其乱不亦可乎令尹使视郤氏则有甲焉不往召鄢将师而告之【告子恶门有甲兵将害己】将师退遂令攻郤氏且爇之【爇烧也】子恶闻之遂自杀也国人弗爇令曰不爇郤氏与之同罪或取一编菅焉或取一秉秆焉【编菅苫也秉把也秆槀也】国人投之遂弗爇也令尹炮之【炮燔郤宛】尽灭郤氏之族党杀阳令终与其弟完及佗与晋陈及其子弟【令终阳匄子晋陈楚大夫皆郤氏党】晋陈之族呼于国曰鄢氏费氏自以爲王专祸楚国弱寡王室蒙王与令尹以自利也令尹尽信之矣国将如何令尹病之【爲下杀无极张本】
　　郤宛之死费无极谮诸囊瓦杀之而经以国杀爲文罪楚君也君无道以令其臣致擅杀大夫而无忌纪纲亡矣故以累上之辞书之
　　秋晋士鞅宋乐祁犂衞北宫喜曹人邾人滕人会于扈【左传】秋防于扈令戍周且谋纳公也宋衞皆利纳公固请之范献子取货于季孙谓司城子梁与北宫贞子曰【子梁宋乐祁也贞子衞北宫喜】季孙未知其罪而君伐之请囚请亡于是乎不获君又弗克而自出也夫岂无备而能出君乎季氏之复天救之也休公徒之怒而啓叔孙氏之心不然岂其伐人而説甲执冰以游叔孙氏惧祸之滥而自同于季氏天之道也鲁君守齐三年而无成季氏甚得其民淮夷与之有十年之备有齐楚之援【公虽在齐言齐不致力】有天之赞有民之助有坚守之心有列国之权而弗敢宣也【宣用也】事君如在国【书公行告公至是也】故鞅以爲难二子皆图国者也而欲纳鲁君鞅之愿也请从二子以围鲁无成死之二子惧皆辞乃辞小国而以难复【以难纳白晋君】
　　扈之会谋纳公而以货解无贬辞者以令戍周故也是时大夫同恶相济齐景爲鄟陵之盟而梁丘据入季氏之锦晋顷爲扈之会而士鞅纳季氏之货二君懵然无知以爲鲁之休戚无关于己孰知田常韬祸于齐六卿伏忧于晋厝火积薪而不悟使二君能爲鲁讨贼亦足以詟内盗之志也
　　冬十月曹伯午卒
　　邾快来奔
　　【公羊传】邾娄快者何邾娄之大夫也邾娄无大夫此何以书以近书也
　　快之来奔从其类也意如逐君专国又诱人之臣使之叛其君而已爲之逋逃主罪可胜诛乎春秋书之以深恶季氏也
