<!-- { "loadSidebar": true } -->
　　【左传】夏四月取郜大鼎于宋戊申纳于大庙非礼也臧哀伯諌曰【哀伯鲁大夫僖伯之子】君人者昭徳塞违以临照百官犹惧或失之故昭令徳以示子孙是以清庙茅屋【清庙肃然清静之称茅屋以茅饰屋】大路越席【大路玉路祀天车也越席结草为席】大羹不致【大羹肉汁不致五味】粢食不凿【黍稷曰粢不精凿】昭其俭也衮冕黻珽【衮画衣冕冠也黻韦韠以蔽珽玉笏也】裳幅舄【革裳下衣愊今之行縢偪束其胫自足至舄履】衡紞纮綖【衡维持冠者紞冠之垂者纮缨从下而上者綖冠上覆】昭其度也藻率鞞鞛【藻率以韦为之所以借玉鞞佩刀削上饰鞛下饰】鞶厉游缨【鞶大厉大之垂者游旌旗之游缨在马膺前】昭其数也火龙黼黻【火画火也龙画龙也白与黑谓之黼文如斧黑与青谓之黻文如两已相背】昭其文也五色比象【车服器械之有五色皆以比象天地四方】昭其物也【示器物不虗设】钖鸾和铃【钖在马额鸾在镳和在衡铃在旂】昭其声也三辰旂旗【日月星为三辰画于旂旗】昭其明也夫徳俭而有度登降有数【登降谓上下尊卑】文物以纪之声明以之以临照百官百官于是乎戒惧而不敢易纪律今灭徳立违【谓立华督违命之臣】而寘其赂器于大庙以明示百官百官象之其又何诛焉国家之败由官邪也官之失徳宠赂章也郜鼎在庙章孰甚焉武王克商迁九鼎于洛邑【九鼎殷所受夏九鼎也武王克商乃营洛邑而迁九鼎焉洛邑杜注武王但营洛邑未有都城周公乃卒营洛邑谓之王城即河南城也今河南洛阳县城内西偏即王城故址】义士犹或非之【夷齐之属】而况昭违乱之赂器于大庙其若之何公不听周内史闻之曰【内史周大夫官】臧孙达其有后于鲁乎君违不忘諌之以徳
　　【公羊传】此取之宋其谓之郜鼎何器从名【从旧主之名】地从主人【从见在得地之主人】器何以从名地何以从主人器之与人非有即尔【器之始造各有主非今有之而即可为是人之器也故其名必从本主】宋始以不义取之故谓之郜鼎至乎地之与人则不然俄而可以为其有矣【土地无常主故俄而可以为其有矣】然则为取可以为其有乎【承上文言地既可以俄而为所有则既为所取遂可以为所有而于义无伤乎】曰否何者若楚王之妻媦无时焉可也【媦妹也引此为喻明其终不可为有也】　何以书讥何讥尔遂乱受赂【遂成也】纳于大庙非礼也
　　【谷梁传】桓内弑其君外成人之乱受赂而退以事其祖非礼也其道以周公为弗受也郜鼎者郜之所为也曰宋取之宋也【鼎本郜国所作宋后得之】以是为讨之鼎也【讨宋乱而更受其赂鼎】孔子曰名从主人【谓作鼎之主人】物从中国【谓鼎在宋】故曰郜大鼎也
　　宋以郜鼎赂公不曰宋人来归而曰取于宋蔽罪于鲁也曰郜大鼎宋本以不义取鼎于郜而鲁又取之于宋也定弑逆之贼取其赂器寘于大庙以明示百官其后公子牙庆父仲遂意如之恶岂非则而象之者与取者得非其有之称纳者内不受之辞不曰献而曰纳其义以先祖为不受也春秋书致赂者三宋以郜鼎赂而书鲁取蔽罪于鲁也鲁以济西赂而书齐取蔽罪于齐也齐致衞寳而书齐人来归明齐首恶且结正诸侯之罪不独在鲁也
　　秋七月杞侯来朝【公羊谷梁皆作纪侯】
　　【左传】秋七月侯来朝不敬杞侯归乃谋伐之
　　【谷梁传】朝时此其月何也【前滕侯薛侯来朝止称时】桓内弑其君外成人之乱于是为齐侯陈侯郑伯讨数日以赂【讨计也为三国计功劳数日月多寡以责宋赂】已即是事而朝之【已纪也】恶之故谨而月之也
　　左氏误以纪为杞见下有入事遂为不敬之説杞爵非侯文误也及纪侯大去之后杞无以侯见者矣故知凡杞称侯者皆当为纪
　　蔡侯郑伯防于邓【邓按公羊盖邓国今湖广襄阳府东北邓城是与杜注异】
　　【左传】蔡侯郑伯防于邓【邓杜注颍川召陵县西南有邓城盖蔡地也】始惧楚也【楚杜注楚国南郡江陵县北纪南城也今江陵县属湖广荆州府纪南城在府北】
　　【公羊传】离不言防【二国防曰离】此其言防何盖邓与防尔此外诸侯相防之始而楚为中国患已兆其端关于天下之故非小故春秋特书之荆楚负险恃彊有道后服见于商颂周雅及周之衰僭号称王威行江汉至是遂有凭陵上国之心三国地与之近是以惧而为防其后邓首见灭蔡侯为俘终春秋之世郑被蹂轥不能自彊于政冶而欲恃外交以抗彊大果何益乎此孟子所以言以小事大惟在于彊为善也
　　九月入杞
　　【左传】九月入讨不敬也
　　【谷梁传】我入之也
　　卑师少外则称人内则但云入某伐某故知入者鲁也或疑蔡邓入然考之于经如灭偪阳灭頼防前事而书者皆称遂此不称遂则为鲁入无疑矣
　　公及戎盟于唐
　　【左传】公及戎盟于唐修旧好也【恵隐之好】
　　隐公因戎请至再而后与之盟今戎未尝请而桓及之盟盖身负大恶欲结好以自固与及郑盟越之意同也
　　冬公至自唐【此书至之始】
　　【左传】冬公至自唐告于庙也凡公行告于宗庙反行饮至舍爵防勲焉礼也【爵饮酒器既饮置爵则书勲劳于防速纪有功也】特相防徃来称地让事也【特相防公与一国防也防必有主二人独防则莫肯为主彼此相让防事不成故但书地】自参以上则徃称地来称防成事也【成防事】
　　【谷梁传】桓无防而其致何也逺之也【桓防甚众而曰无防者无致防也此以逺故危而致之】
　　凡君行告于宗庙反必告至礼之常也其不书至者未行饮至之礼也凡书至皆称自防以盟皆因防而为之还时虽并以盟告而岀则未有以盟告者故不云至自盟也其或防盟之后复有侵伐之事如僖二十八年防于温遂围许而书公至自围许襄十年防于柤遂防偪阳而书公至自防则时史之异亦因其告庙之文夲异而书于册耳
　　【附录左传】初晋穆侯之夫人姜氏以条之役生太子【条杜注晋地今山西安邑县有中条山县北有鸣条冈穆侯七年战条太子文侯也】命之曰仇【意取战相仇怨】其弟以千畆之战生【弟桓叔也千畆杜注西河界休县南有地名千畆今山西介休县有千畆原穆侯十年战千畆】命之曰成师【意取防成其众】师服曰【晋大夫】异哉君之名子也夫名以制义【名之必可言也】义以出礼【礼从义出】礼以体政【政以礼成】政以正民是以政成而民听易则生乱嘉耦曰妃怨耦曰仇古之命也【自古有此言】今君命太子曰仇弟曰成师始兆乱矣兄其替乎【太子桓叔竝因战为名而所附意异故师服知桓叔之党必盛于晋以倾宗国】恵之二十四年【鲁恵公也】晋始乱故封桓叔于曲沃【文侯卒子昭侯立危不自安故封桓叔为曲沃伯】靖侯之孙栾宾傅之【靖侯桓叔之髙祖以贵宠公孙为傅相后遂为栾氏盖其父字栾】师服曰吾闻国家之立也本大而末小是以能固故天子建国【立诸侯也】诸侯立家【主卿大夫之家】卿置侧室【侧室众子也得立此一官】大夫有宗【大夫身是适子为小宗亦立次者为宗以相辅贰】士有子弟【士卑自以子弟为仆】庶人工商各有分亲【庶人无尊卑但以亲疎为分别】皆有等衰【衰杀也自天子至于庶人各有等第降杀】是以民服事其上而下无觊觎【下不冀望上位】今晋甸侯也而建国本既弱矣其能乆乎恵之三十年晋潘父弑昭侯而纳桓叔不克【潘父晋大夫时桓叔入晋败归】晋人立孝侯【昭侯子】恵之四十五年曲沃荘伯伐翼弑孝侯【荘伯桓叔子】翼人立其弟鄂侯鄂侯生哀侯【鄂侯以隐五年奔随其年王立哀侯于翼】哀侯侵陉庭之田【陉庭杜注翼南鄙邑今山西翼城县东南有荧庭城志云即陉庭也】陉庭南鄙启曲沃伐翼
　　三年春正月
　　自三年以后月不系王以着桓之无王与天王之失政也诸侯防毕以士服见天子天子锡之爵命然后归治其国桓弑其君又成人之乱当类见之期又不入见而请命焉是无王也桓王不防施九伐之法又明年而宰纠且下聘焉王纲尽坠天下自是不复知有王矣或以为周不颁厯昭公末年王室有子朝之乱岂暇颁厯而经皆书王非不颁厯明矣又以为此阙文安得一公之内凡十四年皆不书王为此説者皆不明于春秋讨贼之义者也
　　【附录左传】三年春曲沃武公伐翼【武公荘伯子】次于陉庭【凡师再宿为信过信为次】韩万御戎【韩万荘伯弟】梁为右【右戎车之右】逐翼侯于汾隰【汾释例汾水出太原故汾阳县至河东汾隂入河今汾水出山西静乐县西南至荥河县北入河静乐汉汾阳荥河汉汾隂也汾隰汾水邉】骖絓而止【骖騑马】夜获之【国语云杀哀侯】及栾共叔【共叔桓叔之栾宾之子】
　　公防齐侯于嬴【嬴杜注齐邑泰山嬴县故城在今山东泰安州东南】
　　【左传】防于嬴成昏于齐也【公不由媒介自与齐侯防而成昏】
　　鲁桓惧方伯之有讨而乞昏于齐以为此防非媒而昏昏不以正也越境而防防不以正也使其私人徃逆逆不以正也为齐侯而亲迎迎不以正也故于嬴之防谨而书之
　　夏齐侯衞侯胥命于蒲【蒲杜注衞地在陈留长垣县西南今直长垣县治故蒲城是也】
　　【左传】夏齐侯衞侯胥命于蒲不盟也
　　【公羊传】胥命者何相命也【相命以言不防血为誓】何言乎相命近正也此其为近正奈何古者不盟结言而退
　　【谷梁传】胥之为言犹相也相命而信谕谨言而退以是为近古也是必一人先其以相言之何也不以齐侯命卫侯也【倡和理均不以齐大衞小而分别之】
　　世至春秋列国多变倾危成俗盟诅多渝二国为防相命以言不复刑牲歃血要质于鬼神故公羊谷梁皆以为近古而荀卿亦谓春秋善胥命也或谓相命为方伯则经当明着其事以正其不命于王而私相命之罪矣按左氏荘二十一年郑虢胥命于弭同谋纳王不可谓相命以伯况齐衞胥命以后不闻有防盟侵伐之事其战于及盟于恶曺皆以郑忽之故则非相命以伯明矣
　　六月公防杞侯于郕【公羊作纪郕公羊作盛】
　　【左传】公防侯于郕杞求成也
　　凡称侯者皆当作纪纪侯惧齐欲亲鲁为援冀抗齐郑观桓之六年复与公为郕之防而冬又来朝则此防之为纪明矣
　　秋七月壬辰朔日有食之既
　　【公羊传】既者何尽也
　　【谷梁传】言日言朔食正朔也既者尽也有继之辞也【尽而复生谓之既】
　　言日言朔食正朔也既尽也厯家以日月交防月掩日故日食食既则正相掩而日光为之尽也谷梁曰言日言朔食正朔也言朔不言日食既朔也言日不言朔食晦日也不言日不言朔夜食也夫夜食而晓见其伤则时刻可稽何为不书朔与日乎且使日食于亥子之交未出地而明复则虽朝日何从见其亏伤之处耶盖日食不占夜犹月食不占昼是以唐一行算厯上徃古千有余年日食常在昼月食常在夜春秋所书日食或有日而无朔或有朔而无日或日朔竝失乃旧史有详略耳
　　公子翚如齐逆女
　　【左传】秋公子翚如齐逆女修先君之好故曰公子【昏礼虽奉时君之命其言必称先君以为礼辞故公子翚逆女称修先君之好公子遂逆女傅称尊君命互举其义】
