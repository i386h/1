<!-- { "loadSidebar": true } -->
　　【谷梁传】一有一亡曰有来者来中国也鸜鹆穴者而曰巢防曰増之也【如增言巢尔其实不巢也】
　　考工记曰鸜鹆不逾济鲁在汶南其所本无今忽有之故书曰有又其物穴处今而巢居阴当阳位臣逐君象也使昭公能以徳消异则无其应矣
　　秋七月上辛大雩季辛又雩
　　【左传】秋书再雩旱甚也
　　【公羊传】又雩者何又雩者非雩也聚众以逐季氏也【谷梁传】季者有中之辞也又有继之辞也【中中辛縁有上辛大雩故言又也】
　　季辛不言大防上文也早既大甚因一月再雩而志其僭且数也
　　九月己亥公孙于齐次于阳州【己亥谷梁作乙亥阳公羊作杨阳州杜注齐鲁竟上邑今山东东平州东北有阳州城是也】
　　【左传】初季公鸟娶妻于齐鲍文子生申【公鸟季公亥之兄平子庶叔】公鸟死季公亥与公思展与公鸟之臣申夜姑相其室【公亥即公若展季氏族】及季姒与饔人檀通而惧【季姒即文子女饔人食官檀名】乃使其妾抶已以示秦遄之妻曰【秦遄鲁大夫妻公鸟妹】公若欲使余余不可而抶余又诉于公甫曰【公甫平子弟】展与夜姑将要余【要刦我以非礼】秦姬以告公之【公之亦平子弟】公之与公甫告平子平子拘展于卞而执夜姑将杀之公若泣而哀之曰杀是是杀余也将爲之请平子使竖勿内日中不得请有司逆命【请杀生之命】公之使速杀之故公若怨平子季郈之鸡鬬【季平子郈昭伯二家相近故鸡鬭】季氏介其鸡【介甲也爲鸡着甲】郈氏爲之金距平子怒【怒不下己】益宫于郈氏【侵其室以自益】且让之故郈昭伯亦怨平子臧昭伯之从弟会【昭伯臧爲子】爲谗于臧氏而逃于季氏臧氏执旃平子怒拘臧氏老将禘于襄公万者二人其众万于季氏【万舞也于礼公当三十六人】臧孙曰此之谓不能庸先君之庙【不能用礼也】大夫遂怨平子公若献弓于公爲【公爲昭公子务人】且与之出射于外而谋去季氏公爲告公果公贲【果贲皆公爲弟】公果公贲使侍人僚柤告公公寝将以戈击之【佯怒】乃走公曰执之亦无命也【独言执之无敕命】惧而不出数月不见公不怒又使言公执戈以惧之乃走又使言公曰非小人之所及也【小人谓僚柤】公果自言公以告臧孙臧孙以难【言难逐】告郈孙郈孙以可劝告子家懿伯【名覊庄公孙】懿伯曰谗人以君徼幸事若不克君受其名【受恶名】不可爲也舍民数世以求克事不可必也且政在焉其难图也公退之【退使去】辞曰臣与闻命矣言若泄臣不获死乃馆于公【恐受泄命之罪故畱公宫以自明】叔孙昭子如阚【阚杜注鲁邑】公居于长府【长府官府名】九月戊戌伐季氏杀公之于门遂入之平子登台而请曰君不察臣之罪使有司讨臣以干戈臣请待于沂上以察罪【沂上杜注鲁城南有沂水】弗许请囚于费弗许请以五乘亡弗许子家子曰君其许之政自之出久矣隠民多取食焉【隠约穷困】爲之徒者众矣日入慝作弗可知也【慝奸恶也日冥奸人将起叛君助季氏不可知】众怒不可蓄也【季氏众】蓄而弗治将蕰【蕰积也】蕰蓄民将生心生心同求将合【与季氏同求叛君者】君必悔之弗听郈孙曰必杀之公使郈孙逆孟懿子【懿子仲孙何忌】叔孙氏之司马鬷戾言于其众曰若之何莫对又曰我家臣也不敢知国凡有季氏与无于我孰利皆曰无季氏是无叔孙氏也鬷戾曰然则救诸帅徒以往陷西北隅以入【陷公围也】公徒释甲执冰而踞【冰椟丸盖或云椟丸是箭筩其盖可以取饮言无战心也】遂逐之【逐公徒】孟氏使登西北隅以望季氏见叔孙氏之旌以告孟氏执郈昭伯杀之于南门之西遂伐公徒子家子曰诸臣僞劫君者而负罪以出君止【诸臣谓公若等使若非公本意君自可止不出】意如之事君也不敢不改公曰余不忍也与臧孙如墓谋【辞先君且谋所奔】遂行己亥公孙于齐次于阳州
　　【谷梁传】孙之爲言犹孙也讳奔也次止也
　　内讳奔曰孙不忍斥言故隠之书次以公去国失其所也阳州齐鲁境上邑将求援于齐未敢直前故野次以待命也夫季氏之恶极矣説者谓昭公不知威权去已而逞一朝之忿欲骤正之求凶之道以是咎公固然然于意如逐君簒国之憝反一无所责若本无罪而祗爲公讥者则大失是非之正灭人纪矣
　　齐侯唁公于野井【野井杜注济南祝阿县东有野井亭在今齐河县东济河北岸左传】齐侯将唁公于平隂公先至于野井齐侯曰是寡人之罪也使有司待于平隂爲近故也【平隂齐地齐侯自咎本不敕有司逺诣阳州而欲近防于平隂故令鲁侯过共先至野井逺来迎己自责以谢公】书曰公孙于齐次于阳州齐侯唁公于野井礼也将求于人则先下之礼之善物也【物事也谓先往至野井】齐侯曰自莒疆以西请致千社【二十五家爲社千社二万五千家】以待君命【待君伐季氏之命】寡人将帅敝赋以从执事唯命是听君之忧寡人之忧也公喜子家子曰天禄不再天若胙君不过周公以鲁足矣失鲁而以千社爲臣【爲齐臣】谁与之立且齐君无信不如早之晋弗从臧昭伯率从者将盟载书曰戮力壹心好恶同之信罪之有无【信明也处者有罪从者无罪】缱绻从公【缱绻不离散】无通外内以公命示子家子子家子曰如此吾不可以盟羁也不佞不能与二三子同心而以爲皆有罪【从者陷君畱者逐君皆有罪也】欲通外内【通外内之言彼此解説】且欲去君【去君僞负罪出奔不必缱绻从公】二三子好亡而恶定焉可同也陷君于难罪孰大焉通外内而去君君将速入弗通何爲而何守焉【何必守公】乃不与盟【公羊】唁公者何昭公将弑季氏【言弑误】告子家驹曰季氏爲无道僭于公室久矣吾欲弑之何如子家驹曰诸侯僭于天子大夫僭于诸侯久矣昭公曰吾何僭矣哉子家驹曰设两观【礼天子外阙两观诸侯内阙一观】乗大路【礼天子大路诸侯路车大夫大车士饰车】朱千玉戚以舞大夏【千楯也以朱饰楯戚斧也以玉饰斧大夏夏乐周所以舞夏乐者王者始起未制作之时取先王之乐与己同者假以风化天下天下大同乃自作乐取夏乐者与周俱文也】八佾以舞大武此皆天子之礼也且夫牛马维娄【系马曰维系牛曰娄】委己者也而柔焉【委食己者柔顺也言牛马犹顺餧己之人喻民受季氏恵自当从之】季氏得民众久矣君无多辱焉昭公不从其言终弑而败焉走之齐齐侯唁公于野井曰奈何君去鲁国之社稷昭公曰防人不佞失守鲁国之社稷执事以羞【谦自比齐下执事言以羞及君】再拜颡【谢见唁也】庆子家驹曰【庆贺也】庆子免君于大难矣子家驹曰臣不佞陷君于大难君不忍加之以鈇锧赐之以死再拜颡髙子执箪食与四脡脯【屈曰朐伸曰脡】国子执壶浆曰吾寡君闻君在外馂饔未就【馂熟食饔熟肉未就未成也】敢致糗于从者昭公曰君不忘吾先君延及丧人锡之以大礼再拜稽首以衽受【衽衣下裳当前者乏噐谦不敢求索】高子曰有夫不祥【犹曰人皆有夫不善】君无所辱大礼【礼臣受君赐答拜谓之拜命之辱髙子见昭公拜辱大卑故曰君无所辱大礼】昭公盖祭而不尝【食必祭示有所先不尝待礼让也】景公曰寡人有不腆先君之服未之敢服有不腆先君之噐未之敢用敢以请昭公曰丧人不佞失守鲁国之社稷执事以羞敢辱大礼敢辞景公曰寡人有不腆先君之服未之敢服有不腆先君之噐未之敢用敢固以请昭公曰以吾宗庙之在鲁也有先君之服未之能以服有先君之噐未之能以出敢固辞景公曰寡人有不腆先君之服未之敢服有不腆先君之噐未之敢用请以飨乎从者昭公曰丧人其何称【行礼宾主当各有所称昭公失国不敢仍故称故谦而问之】景公曰孰君而无称昭公于是噭然而哭【噭然哭声感景公言而自伤】诸大夫皆哭既哭以人爲菑【菑周埓垣也所以别内外卫威仪也】以幦爲席【幦车覆笭】以鞍爲几以遇礼相见【以诸侯出相遇之礼相见】孔子曰其礼与其辞足观矣【言外讥之】
　　【谷梁】吊失国曰唁唁公不得入于鲁也
　　凡唁皆造其所居公方孙齐求援故齐侯以唁爲名而寔拒公之适己也书齐侯唁非与其能唁也讥其无救灾恤患之实徒行虚礼而诚不在焉耳
　　冬十月戊辰叔孙舎卒
　　【左】昭子自阚归见平子平子稽颡曰子若我何昭子曰人谁不死子以逐君成名子孙不忘不亦伤乎将若子何平子曰苟使意如得改事君所谓生死而肉骨也昭子从公于齐与公言子家子命适公馆者执之【恐从者知叔孙谋】公与昭子言于幄内曰将安众而纳公公徒将杀昭子伏诸道左师展告公【展鲁大夫】公使昭子自铸归【辟伏兵】平子有异志【不欲复纳公】冬十月辛酉昭子齐于其寝使祝宗祈死戊辰卒【耻爲平子所欺故祈而自杀】左师展将以公乗马而归【欲与公俱轻归】公徒执之
　　昭公之祸原于叔孙氏之司马婼果愤意如见欺即宜正鬷戾之罪而诛之以剪季氏之羽翼而徐爲之图今乃付之无可奈何之命则非忠矣至祈死之説本不可信此年春婼聘宋与宋公对语而泣乐祈已知其魂魄去矣何侍于祈哉
　　【附録左】壬申尹文公渉于巩焚东訾弗克【文公子朝党于巩县渉洛水也东訾杜注敬王邑】
　　十有一月己亥宋公佐卒于曲棘【曲棘杜注宋地陈畱外黄县城中有曲棘里当在今河南杞县境】
　　【左】十一月宋元公将爲公故如晋【请纳公】梦大子栾即位于庙已与平公服而相之【栾元公子平公元公父】旦召六卿公曰寡人不佞不能事父兄【父兄谓华向】以爲二三子忧寡人之罪也若以羣子之灵获保首领以殁唯是楄柎所以借干者【楄柎棺中苓牀也干骸骨也】请无及先君【欲自贬损】仲防对曰君若以社稷之故私降昵宴羣臣弗敢知【昵近也降昵宴谓损声乐饮食之事】若夫宋国之法死生之度先君有命矣羣臣以死守之弗敢失队臣之失职常刑不赦臣不忍其死君命祗辱【言君命必不行祗适也】宋公遂行己亥卒于曲棘
　　【公羊】曲棘者何宋之邑也诸侯卒其封内不地此何以地忧内也【时闻昭公见逐欲纳之故曰忧内】
　　【谷梁】邡公也【邡谋也】
　　曲棘宋地诸侯以境内爲家故行而卒于境内者不书其地盖以爲常事而告辞不及也宋元公以公故将如晋以谋纳公故告辞独详而载于册书夫元公之女爲意如妻乃能不昵私爱急于正伦恤患贤于当时诸侯逺矣故不削其卒地以别之
　　十有二月齐侯取郓
　　【左】十二月庚辰齐侯围郓【欲取以居公】
　　【公羊】外取邑不书此何以书爲公取之也
　　【谷梁】取易辞也内不言取以其爲公取之故易言之也
　　郓鲁邑书齐侯取之何也齐不自取而爲公取郓使居之盖无意于纳公也使齐侯移围郓之师直指鲁郊执意如而归之京师复昭公于鲁则义声振于天下矣乃不能讨贼以正大义而姑取郓以塞己责故书以讥之胡氏安国乃谓公已絶于鲁而见逐于季氏爲不君此害义之言非经指也
