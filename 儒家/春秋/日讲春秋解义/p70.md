<!-- { "loadSidebar": true } -->
　　宋【文公二十一年鲁成公二年文公卒子共公固立成十五年共公卒子平公成立】
　　晋【景公继霸十年时郤克为政鲁成公四年栾书为政成十年景公有疾晋人立太子州蒲是为厉公是年景公卒成十八年厉公弑悼公周立韩厥为政】
　　衞【穆公十年鲁成公二年穆公卒子定公臧立成十四年定公卒子献公衎立】
　　蔡【景公二年】
　　曹【宣公五年鲁成公十三年宣公卒弟成公负刍立】
　　滕【文公十年鲁成公十六年文公卒成公原立】
　　陈【成公九年】
　　【桓公四十七年】
　　薛【详见隠公元年】
　　莒【鲁成公十四年莒子朱卒一名渠丘公黎比公宻州立又名买朱鉏】
　　邾【定公二十四年鲁成公十七年定公卒宣公牼立】
　　许【灵公二年鲁成公十五年许迁于叶】
　　小邾【详见僖公元年】
　　楚【共王元年鲁成十六年子反将中军子重将左战鄢陵楚败绩晋射共王中目楚杀子反】
　　秦【桓公十五年鲁成公十四年桓公卒子景公立】
　　吴【鲁成公七年呉伐郯始见经即呉子夀梦也夀梦一名乗】
　　越【详见隠公元年】

　　钦定四库全书
　　日讲春秋觧义卷三十一
　　成公【名黒肱宣公之子母穆姜以定王十七年即位諡法安民立政曰成】
　　元年春王正月公即位
　　继正而行即位之礼故书于策也与桓宣之书即位辞同而义异考其事论其世则其实不可揜矣
　　二月辛酉葬我君宣公
　　无冰
　　【谷梁传】终时无冰则志此未终时而言无冰何也【言终寒时无冰当志耳今方建丑之月是寒时未终】终无冰矣加之寒之辞也【周二月夏十二月也是月于寒之中又加甚焉过此无冰终无复冰矣】
　　恒燠也周之二月夏之十二月也当凅隂冱寒而恒燠焉此政事舒缓纪纲纵弛之象也方是时成公幼弱政在三家公室不张其象已先见矣凡策书所载皆经邦大训人有防而不登其姓名事有小而不记其本末雨雹冰雪何以悉书天人一理
　　也万物一气也观于隂阳寒暑之变以察其消息盈虚此敬天勤民慎于防之意也每慎于防则王事备矣
　　【附录左传】元年春晋侯使瑕嘉平戎于王【平文十七年邥垂之役詹嘉处瑕故谓之瑕嘉】单襄公如晋拜成【单襄公王卿士】刘康公徼戎将遂伐之叔服曰背盟而欺大国此必败背盟不祥欺大国不义神人弗助将何以胜不聴遂伐茅戎三月癸未败绩于徐吾氏【徐吾氏茅戎之别也茅戎杜注戎别种水经注大阳县有茅亭故茅戎邑也括地志茅戎在河北县西当在今山西平陆县界】
　　三月作丘甲
　　【左传】为齐难故作丘甲【前年鲁乞师于楚欲以伐齐楚师不出故惧而作丘甲公羊传】何以书讥何讥尔讥始丘使也【言始使丘民作甲谷梁传】作为也丘为甲也【使一丘之民皆作甲】丘甲国之事也丘作甲非正也丘作甲之为非正何也古者立国家百官具农工皆有职以事上古者有四民有士民有商民有农民有工民夫甲非人人之所能为也丘作甲非正也
　　此因齐难而益兵也司马法九夫为井四井为邑四邑为丘四丘为甸甸赋车一乗歩卒七十二人甲士三人凡二十五人为一甲三甲为一乗一丘所出十有八人今丘出一甲是一甸之中百人为兵总一乗计之增一甲矣积三甸计之增一乗矣增乗増甲虽不可考其实皆益兵其数皆増三之一尔春秋恶其紊乱先王军赋之制以重困农民故特书作以讥之作者不宜作也
　　夏臧孙许及晋侯盟于赤棘【赤棘杜注晋地】
　　【左传】闻齐将出楚师夏盟于赤棘【与晋盟惧齐楚】
　　季孙当国憾齐人之纳归父又闻其将出楚师遂急于求晋而为此盟鲁所欲故书及鲁大夫特盟诸侯者五其四书及皆鲁志也惟祲祥书防则邾志耳诸侯与大夫防盟在列国亦为降尊失列况霸主乎季孙行父防齐侯于阳谷而后公子遂及齐侯盟于郪丘昔也公孙敖防晋侯于戚今则臧孙许及晋侯盟政教之陵迟其所由来者渐矣
　　秋王师败绩于茅戎【公羊谷梁作贸戎】
　　【左传】秋王人来告败【解经所以秋乃书】
　　【公羊传】孰败之盖晋败之【以晋比侵栁园郊知王师讨晋而败】或曰贸戎败之【以地在贸戎故】然则曷为不言晋败之王者无敌莫敢当也
　　【谷梁传】不言战莫之敢敌也为尊者讳敌不讳败【讳敌使莫为之偶不讳败以见其过】为亲者讳败不讳敌【讳败惜其毁折也不讳敌诸侯有列国】尊尊亲亲之义也【尊谓王亲谓鲁】然则孰败之晋也王者之师有征无战书败不书战以茅戎不得与天子抗也柔服逺人惟在惇信明义而设诈相邀是失其所以驭戎之礼故以自败为文亦自反之道也
　　冬十月
　　【谷梁传】季孙行父秃晋郤克眇衞孙良夫跛曹公子手偻同时而聘于齐齐使秃者御秃者使眇者御眇者使跛者御跛者使偻者御偻者【御迎也】萧同侄子处台上而笑之【萧国也同姓也侄子字也其母更嫁齐恵公生顷公宣十二年楚灭萧故随其母在齐】闻于客客不说而去相与立胥闾而语移日不觧【胥闾门名】齐人有知之者曰齐之患必自此始矣【范氏甯曰谷梁子作传皆释经以立义未有无其文而发传者疑冬十月下脱季孙行父如齐六字】
　　【附録左传】冬臧宣叔令修赋缮完【治完城郭】具守备曰齐楚结好我新与晋盟晋楚争盟齐师必至虽晋人伐齐楚必救之是齐楚同我也【言将共伐】知难而有备乃可以逞【为二年齐侯伐我传】
　　二年春齐侯伐我北鄙
　　【左传】二年春齐侯伐我北鄙围龙【龙杜注鲁邑在泰山博县西南】顷公之嬖人卢蒲就魁门焉【攻龙门】龙人囚之齐侯曰勿杀吾与而盟无入而封【封竟】弗聼杀而膊诸城上【膊磔也】齐侯亲鼓士陵城三日取龙遂南侵及巢丘
　　初宣公事齐甚谨聘防相继及与晋盟断道而怨隙成再盟赤棘而伐我北鄙鲁于是乎空国兵而为鞌之战同曰愤兵务相报复不待贬而罪自见矣
　　夏四月丙戌卫孙良夫帅师及齐师战于新筑衞师败绩【新筑杜注衞地今直隶魏县南有新筑城】
　　【左传】衞侯使孙良夫石稷甯相向禽将侵齐与齐师遇【齐伐鲁还故遇良夫孙林父之父石稷石碏四世孙甯相甯俞子】石子欲还孙子曰不可以师伐人遇其师而还将谓君何若知不能则如无出今既遇矣不如战也夏有【阙文失新筑战事】石成子曰【成子石稷】师败矣子不少湏众惧尽子丧师徒何以复命皆不对又曰子国卿也陨子辱矣【陨见禽获】子以众退我此乃止【自请止此御齐师】且告车来甚众【新筑人救孙桓子故并告令军中】齐师乃止次于鞠居【鞠居杜注衞地后汉志封丘有鞠亭即古鞠居也】新筑人仲叔于奚救孙桓子桓子是以免【于奚守新筑大夫】既衞人赏之以邑【赏于奚】辞请曲县繁缨以朝许之【曲县轩县也周礼天子乐宫县四面诸侯轩县阙南方故曲县钟磬之属县于笋簴者繁缨马饰诸侯服】仲尼闻之曰惜也不如多与之邑惟噐与名不可以假人【器车服名爵号】君之所司也名以出信【名位不愆为民所信】信以守器【动不失信则车服可保】器以藏礼【车服所以表尊卑】礼以行义【尊卑有礼各得其宜】义以生利【得其宜则利生】利以平民政之大节也若以假人与人政也政亡则国家従之弗可止也已
　　欲战者卫也故以衞主之衞既使世子臧与晋同伐齐又使四大夫侵齐及与齐师遇石稷欲还良夫不可盖欲逞一笑之忿而败国勦民有不顾也彊臣柄国其君不能主同列不敢争而専行无忌如此故孔逹帅师不书至良夫而后书着大夫之无君也其后林父出君据邑以叛其端已兆于此矣
　　六月癸酉季孙行父臧孙许叔孙侨如公孙婴齐帅师防晋郤克衞孙良夫曹公子首及齐侯战于鞌齐师败绩【首公羊谷梁作手鞌杜注齐地近志云鞌即古之歴下】
