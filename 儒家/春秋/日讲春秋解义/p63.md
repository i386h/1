<!-- { "loadSidebar": true } -->
　　【左传】冬来反马也【礼送女畱其送马三月庙见遣使反马髙固遂与叔姬俱宁故经传具见以示讥】
　　【公羊传】何言乎高固之来【大夫私事不当书】言叔姬之来而不言高固之来则不可子公羊子曰其诸为其双双而俱至者与【言其双行匹至似于鸟兽】
　　【谷梁传】及者及吾子叔姬也为使来者不使得归之意也【固受使来聘而与妇俱归故书及以明非礼】
　　反马之礼当遣使不当亲来女子归宁当在闲岁不当在逾月大夫非君命不当出境则高固与叔姬来皆非礼矣故直书其事以示讥
　　楚人伐郑
　　【左传】楚子伐郑陈及楚平晋荀林父救郑伐陈【为明年晋卫侵陈传】
　　传称荀林父救郑而经不书义不得书也赵盾归生同为大恶盾之释郑不讨恶伤其类耳以楚师之来而救之亦同恶相保耳若书救则似善其救而讨贼之大义隐矣
　　六年春晋赵盾卫孙免侵陈
　　【左传】六年春晋卫侵陈陈即楚故也
　　【公羊传】赵盾弑君此其复见何亲弑君者赵穿也亲弑君者赵穿则曷为加之赵盾不讨贼也何以谓之不讨贼晋史书贼曰晋赵盾弑其君夷獆赵盾曰天乎无辜吾不弑君谁谓吾弑君者乎史曰尔为仁为义人弑尔君而复国不讨贼此非弑君而何赵盾之复国奈何灵公为无道使诸大夫皆内朝【礼公族朝于内朝亲亲也】然后处乎台上引弹而弹之己趋而辟丸【己诸大夫也】是乐而已矣【以是笑乐】赵盾巳朝而出与诸大夫立于朝【自内朝至外朝】有人荷畚自闺而出者【荷负也畚草器宫中之门谓之闱其小者谓之闺】赵盾曰彼何也夫畚曷为出乎闺呼之不至曰子大夫也欲视之则就而视之【恐君责己以视人欲以见就为解也古者士大夫通曰子】赵盾就而视之则赫然死人也【赫然巳支解之貌】赵盾曰是何也曰膳宰也熊蹯不熟公怒以斗摮而杀之【摮谓傍击头项】支解将使我弃之赵盾曰嘻趋而入灵公望见赵盾愬而再拜【愬者惊貌礼臣拜然后君答拜灵公先拜者畚出盾入知其欲谏欲以敬拒之使不复言也】赵盾逡廵北靣再拜稽首趋而出【本欲谏君以君拜谢知己意冀当觉悟故出】灵公心怍焉欲杀之于是使勇士某者徃杀之勇士入其大门则无人门焉者入其闺则无人闺焉者上其堂则无人焉俯而闚其戸方食鱼飱勇士曰嘻子诚仁人也吾入子之大门则无人焉入子之闺则无人焉上子之堂则无人焉是子之易也【易犹省也】子为晋国重卿而食鱼飱是子之俭也君将使我杀子吾不忍杀子也虽然吾亦不可复见吾君矣遂刎颈而死灵公闻之怒滋欲杀之甚众莫可使徃者于是伏甲于宫中召赵盾而食之赵盾之车右祁弥明者国之力士也仡然从乎赵盾而入放乎堂下而立赵盾已食灵公谓盾曰吾闻子之剑盖利剑也子以示我吾将观焉【授君剑当防而进其首灵公因欲以推杀之】赵盾起将进剑祁弥明自下呼之曰盾食饱则出何故拔剑于君所赵盾知之躇阶而走【躇犹超遽不暇以次】灵公有周狗【周狗可以比周之狗所指如意】谓之獒呼獒而属之獒亦躇阶而从之祁弥明逆而踆之【以足逆躢曰踆】絶其颔赵盾顾曰君之獒不若臣之獒也然而宫中甲鼓而起有起于甲中者抱赵盾而乘之【令升车疾走】赵盾顾曰吾何以得此于子曰子某时所食活我于暴桑下者也赵盾曰子名为谁曰吾君孰为介【介甲也言吾君谁为兴此甲兵岂不为盾乎】子之乘矣何问吾名【之乘即上车也欲令蚤免去不望报】赵盾驱而出众无畱之者【明盾贤人不忍杀】赵穿縁民众不説起弑灵公然后迎赵盾而入与之立于朝而立成公黑臀
　　【谷梁传】此帅师也其不言帅师何也不正其败前事故不与帅师也【元年敕而今更侵之】
　　传称陈及楚平晋荀林父伐陈经皆不书以下书晋卫加兵于陈即陈之即楚可知矣陈郑每相视以为向背郑穆公暮年弃楚归晋本谓晋可托国及归生之乱坐视不讨是以陈有离心受伐受侵而终不为晋屈也
　　夏四月
　　【附录左传】夏定王使子服求后于齐【子服周大夫】　秋赤狄伐晋围懐及郉丘【郉丘杜注河内平皋县今河南河内县东南有故城】晋侯欲伐之中行桓子曰使疾其民【骄则数战为民所疾】以盈其贯将可殪也周书曰殪戎殷【周书康诰】此类之谓也【为十五年晋灭狄传】
　　秋八月螽
　　螽蝗属食谷者刘歆谓贪虐取民则螽宣公身为不义朝齐伐莒赋敛日繁戾气应之经书于防示天人感应之理不可诬也
　　冬十月
　　【附录左传】冬召桓公逆王后于齐【召桓公王卿士事不闗鲁故不书为成二年王甥舅张本】　楚人伐郑取成而还【九年十一年传所称厉之役盖在此】　郑公子曼满与王子伯廖语欲为卿【二子郑大夫】伯廖告人曰无徳而贪其在周易丰【离下震上丰】之离【丰上六变而为纯离也丰上六曰丰其屋蔀其家闚其戸閴其无人三岁不觌凶义取无徳而大其屋不过三岁必灭亡】弗过之矣【不过三年】闲一岁郑人杀之
　　七年春卫侯使孙良夫来盟
　　【左传】七年春卫孙桓子来盟【桓子良夫】始通且谋会晋也【公即位衞始修好】
　　【谷梁传】来盟前定也不言及者以国与之不言其人亦以国与之不日前定之盟不日
　　来盟者先有约言复遣使邀结也宣公专意事齐不通于晋晋将合诸侯故使衞通鲁俾预于会鲁以事齐恐晋蓄憾故使良夫来结言而力任其无咎也然黒壤之盟公卒见辱盟何足恃哉
　　夏公会齐侯伐莱【莱杜注莱国东莱黄县今山东黄县有莱山东南有莱子故城左传】夏公会齐侯伐莱不与谋也凡师出与谋曰及不与谋曰会【皆据鲁而言师者国之大事故详其出以例别之】
　　秋公至自伐莱
　　大旱
　　莱近于齐与鲁无怨齐志在幷兼后卒灭之而迁于郳则其伐莱不过陵弱暴寡之师耳宣公屈意从齐助人为虐不知自愧而策勲于庙是诬其祖也且螽灾之后妄兴师旅征役怨咨薄隂阳之和故大旱继之比事以观而公无恤民之心具见矣
　　【附录左传】赤狄侵晋取向阴之禾【此无秋字盖阙文晋用桓子谋故纵狄】
　　冬公会晋侯宋公衞侯郑伯曹伯于黑壤【黒壤晋地一名黄父今山西沁水县西北有黑岭】
　　【左传】郑及晋平公子宋之谋也【宋子公弑灵公故谋从晋以求媚】故相郑伯以会冬盟于黑壤王叔桓公临之以谋不睦【王叔桓公周卿士将王命以监临诸侯不同歃者尊卑之别】晋侯之立也【在二年】公不朝焉又不使大夫聘晋人止公于防盟于黄父公不与盟以赂免故黑壤之盟不书讳之也
　　据左氏晋人止公于会以赂免而不得与盟经不书盖旧史无其文也先儒以为孔子讳之而曲为之説误矣晋灵公之篇诸侯之防同皆不序以灵公幼稚虽与盟会实赵盾专之黒壤以后晋始有君复序诸侯是则程子所谓大义数十炳如日星者耳
　　八年春公至自会
　　见止逾年以赂得免危而获安故告庙而书于策宣公簒立依倚于齐晋之间毎见止辱竝以赂免屈身辱国亦甚矣
　　夏六月公子遂如齐至黄乃复【黄齐竟上地】
　　【公羊传】其言至黄乃复何有疾也何言乎有疾乃复讥何讥耳大夫以君命出闻丧徐行而不反【闻丧者闻父母之丧也徐行者不忍疾行又为君当使人追代之以丧喻疾者丧尚不当反况于疾乎】
　　【谷梁传】乃者亡乎人之辞也【谓其知有已不知有人虽君命邻好不复顾念而惟直行已意也】复者事毕也不专公命也【遂以疾反而加事毕之文者是不使遂得专命而还也】
　　至黄乃复不称有疾者大夫受命而出虽死以尸将命岂可以疾而废君命耶乃者无其上之词曰复事未毕也
　　辛巳有事于大庙仲遂卒于垂【垂杜注齐地当在今山东平隂县境公羊传】仲遂者何公子遂也何以不称公子贬曷为贬为弑子赤贬【事在文十八年】然则曷为不于其弑焉贬于文则无罪于子则无年【此解文十八年秋如齐不贬意也言若于十八年加贬则嫌有罪于文公无罪于子赤矣无年言子赤之立即在文十八年当丧未君不及改元故曰无年谷梁传】为若反命而后卒也【先言复后书卒则如已反命于君而后卒不使其违命専归也】此公子也其曰仲何也防之也何为防之也是不卒者也【遂与宣公共弑子赤例应不书卒】不防则无用见其不卒也【若书公子则与正卒者同故去公子以见之】则其卒之何也以讥乎宣也其讥乎宣何也闻大夫之丧则去乐卒事【当去籥万以终祭事言今不然】
　　有事者时祭也常事不书此何以书以仲遂卒于此日而下有犹绎去籥之事也遂何以不称公子而书字生而赐氏俾世其官也季友有援立之功僖公徳之仲遂主簒弑之谋宣公徳之皆生而赐氏变易王法以开世卿擅权之渐鲁政自是衰矣翚不书卒而遂书卒何也既诛首恶以存王法则其余从同与桓不书王而宣皆书王同义
　　壬午犹绎万入去籥
　　【左传】有事于大庙襄仲卒而绎非礼也
　　【公羊传】绎者何祭之明日也【绎继昨日事但不灌地降神耳天子诸侯曰绎大夫曰宾尸士曰宴尸】万者何干舞也【干谓楯也能为人扞难而不使害人故圣王贵之以为武乐万者其篇名】籥者何籥舞也【籥所吹以节舞也吹籥而舞文乐之长】其言万入去籥何去其有声者【不欲令人闻之也】废其无声者【废置也置者不去也齐人语】存其心焉尔存其心焉尔者何知其不可而为之也犹者何通可以已也
　　【谷梁传】犹者可以已之辞也绎者祭之旦日之享宾也【旦日明日也】万入去籥以其为之变【为卿卒而变常礼】讥之也绎者祭之明日复祭以宾尸也万舞无声籥则有声者也鲁以仲遂甫卒故万入去籥犹者可已之辞礼大夫卒当祭则不告终事而闻则不绎不告者恐君哀戚所以重宗庙也不绎者以厚股肱所以砺臣节也仲遂弑君宣公茍知大义则始宜正乱贼之诛既与之同恶而任为大夫则终当循遇臣之礼至于万入去籥又非所以尽事先之诚直书而其义皆着矣
　　戊子夫人嬴氏薨【公羊谷梁俱作熊氏】
　　敬嬴称夫人自成风以后遂为鲁之故典也春秋于风氏始卒凡四贬之于嬴氏无贬从同也然既书夫人姜氏归于齐又书夫人嬴氏薨比事以考之则出姜为文公夫人而敬嬴之非嫡明矣
　　晋师白狄伐秦【白狄始见经】
　　【左传】八年春白狄及晋平夏会晋伐秦【经在仲遂卒下从赴】晋人获秦谍杀诸绛市六日而苏【盖记异也】
　　晋所以为盟主者以其安内攘外修方伯之职也自赵穿侵崇秦晋之争复起晋人但知连白狄以攻秦而不知楚人狡焉启疆国势益张中夏诸侯将折而入楚适足以自困也下书舒蓼之灭比事以观而晋之失图具见矣
　　楚人灭舒蓼【谷梁作舒鄝杜注舒蓼二国名或曰地谱上义阳之蓼不与羣舒近蓼已灭于楚见文五年此即如舒鸠舒庸盖一国也今江南庐江县西故舒城是其地】
　　【左传】楚为众舒叛故伐舒蓼灭之楚子疆之及滑汭【滑水名当在今江南庐州府东境水之隈曲曰汭盖楚拓疆至滑汭之界】盟吴越而还【吴国今江南苏州成七年始见经越国今浙江会稽昭五年始见经传言楚彊吴越服从】
