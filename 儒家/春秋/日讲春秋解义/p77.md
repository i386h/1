<!-- { "loadSidebar": true } -->
　　外乞师不书必盟主也而后书乞卑辞也见晋之无以令与国也齐桓晋文假尊王之义征兵侵伐犹以禁暴讨畔为名故诸侯拱手听命今晋以私怨报秦则其义不足以令诸侯矣故惧其不从而卑辞以乞耳
　　三月公如京师
　　【谷梁传】公如京师不月月非如也【时实防晋伐秦过京师也公行出竟有危则月朝京师理无危惧故不月】非如而曰如不叛京师也【因其过朝故正其文使若本自往】
　　夏五月公自京师遂会晋侯齐侯宋公衞侯郑伯曹伯邾人滕人伐秦
　　【左传】三月公如京师宣伯欲赐【欲王赐己】请先使王以行人之礼礼焉【不加厚】孟献子从王以为介而重贿之【介辅相威仪者献子相公以礼故王重赐之】公及诸侯朝王遂从刘康公成肃公会晋侯伐秦【刘成二公不书兵不加秦】成子受脤于社不敬【脤宜社之肉也盛以蜃器故曰脤宜出兵祭社之名】刘子曰吾闻之民受天地之中以生所谓命也是以有动作礼义威仪之则以定命也能者养之以福【养威仪以致福】不能者败以取祸是故君子勤礼小人尽力勤礼莫如致敬尽力莫如敦笃敬在养神笃在守业国之大事在祀与戎祀有执膰【膰祭肉】戎有受脤神之大节也【交神之大节】今成子惰弃其命矣【惰则失中和之气】其不反乎【为成肃公卒于瑕张本】　夏四月戊午晋侯使吕相絶秦【吕相魏锜子盖口宣已命】曰昔逮我献公及穆公相好【晋献公秦穆公】戮力同心申之以盟誓重之以昏姻【穆公夫人献公之女】天祸晋国文公如齐惠公如秦【辟骊姬也不言狄梁举所恃大国】无禄献公即世穆公不忘旧徳俾我惠公用能奉祀于晋【僖十年秦纳恵公】又不能成大勲而为韩之师【僖十五年秦伐晋获恵公】亦悔于厥心用集我文公【集成也纳文公在僖二十四年】是穆之成也文公躬擐甲胄防履山川逾越险阻征东之诸侯虞夏商周之而朝诸秦则亦既报旧徳矣【诸侯朝秦不见于传盖文其词】郑人怒君之疆埸我文公帅诸侯及秦围郑【晋自讨郑贰于楚郑非侵秦也盖以此诬秦事在僖三十年】秦大夫不询于我寡君擅及郑盟【盟者秦伯谦言大夫】诸侯疾之将致命于秦文公恐惧绥静诸侯秦师克还无害则是我有大造于西也无禄文公即世穆为不吊【不见吊伤】蔑死我君寡我襄公【寡弱也】迭我殽地【迭侵突也】奸絶我好伐我保城殄灭我费滑【伐保城诬之费滑杜注滑国都于费即缑氏县今河南偃师县南有缑氏故城秦灭滑在僖三十三年】散离我兄弟【滑晋同姓】挠乱我同盟倾覆我国家我襄公未忘君之旧勲而惧社稷之陨是以有殽之师【在僖三十三年】犹愿赦罪于穆公穆公弗听而即楚谋我天诱其衷成王陨命【秦使鬬克归楚求成事见文十四年文元年楚弑成王】穆公是以不克逞志于我穆襄即世康灵即位康公我之自出【晋甥】又欲阙翦我公室倾覆我社稷帅我蝥贼以来荡摇我边疆【此亦文致之辞蝥贼食禾稼虫名谓秦纳公子雍】我是以有令狐之役【在文七年】康犹不悛入我河曲伐我涑川【涑川杜注涑水出河东闻喜县西南至蒲坂县入河今山西蒲州东北有涑水城】俘我王官翦我覊马我是以有河曲之战【在文十二年】东道之不通则是康公絶我好也及君之嗣也我君景公引领西望曰庶抚我乎君亦不恵称盟【不肯称晋望而共盟】利吾有狄难【谓晋灭潞氏时】入我河县焚我箕郜【箕郜晋二邑】芟夷我农功防刘我边陲【防刘皆杀也】我是以有辅氏之聚【聚众也在宣十五年】君亦悔祸之延而欲徼福于先君献穆使伯车来命我景公曰【伯车秦桓公子】吾与女同好弃恶复修旧徳以追念前勲言誓未就景公即世我寡君是以有令狐之会【令狐会在十一年】君又不祥背弃盟誓白狄及君同州君之仇雠而我之昏姻也【季隗庸咎如赤狄之女也白狄伐而获之纳诸文公】君来赐命曰吾与女伐狄寡君不敢顾昏姻畏君之威而受命于吏君有二心于狄曰晋将伐女狄应且憎是用告我【言狄虽应答秦而心实憎秦无信】楚人恶君之二三其徳也亦来告我曰秦背令狐之盟而来求盟于我昭告昊天上帝秦三公楚三王【三公穆康共三王成穆庄】曰余虽与晋出入余唯利是视不谷恶其无成徳是用宣之以惩不壹诸侯备闻此言斯是用痛心疾首昵就寡人寡人帅以听命唯好是求君若恵顾诸侯矜哀寡人而赐之盟则寡人之愿也其承宁诸侯以退【承君之意以寕静诸侯】岂敢徼乱君若不施大恵寡人不佞其不能以诸侯退矣敢尽布之执事俾执事实图利之秦桓公既与晋厉公为令狐之盟而又召狄与楚欲道以伐晋诸侯是以睦于晋【晋辞多诬故传惟据此事以正秦罪】晋栾书将中军荀庚佐之【代荀首】士燮将上军【代荀庚】郤锜佐之【代士燮】韩厥将下军【代郤锜】荀防佐之【代赵同】赵旃将新军【代韩厥】郤至佐之【代赵括】郤毅御戎栾鍼为右【郤毅郤至弟栾鍼乐书子】孟献子曰晋帅乗和师必有大功【帅军帅乗车士】五月丁亥晋师以诸侯之师及秦师战于麻隧秦师败绩获秦成差及不更女父【麻隧杜注秦地在今陕西泾阳县西南成差女父皆秦大夫不更秦爵战败绩不书盖经文阙漏】曹宣公卒于师师遂济泾及侯丽而还【泾杜注泾水出安定东南汉志出开头山在今陜西平凉府西南侯丽杜注秦地在今陜西泾阳县境】迓晋侯于新楚【迓迎也既战晋侯止新楚故师还过迎之新楚杜注秦地在今陜西朝邑县境】成肃公卒于瑕【终刘子之言】
　　【公羊传】其言自京师何【据僖公二十八年诸侯遂围许不言自王所】公凿行也【凿犹更造之意】公凿行奈何不敢过天子也【时本欲直伐秦涂过京师不敢过天子而不朝故成其意使若故朝然后更行也】
　　【谷梁传】言受命不敢叛周也【使若既朝王而王命使伐秦叛周谓専征伐】僖公两朝于王所俱书朝此不书朝而书如京师仅同于如齐如晋之文者因会伐而行故不成其朝然书自京师而以伐秦为遂事又以明朝王为重而存人臣之礼也其辞若志敬而实以志不敬此程子所谓或抑或纵或予或夺微辞隐义时措而从宜者与
　　【附録左传】六月丁夘夜郑公子班自訾求入于大宫不能杀子印子羽【訾杜注郑地十年班出奔许今欲还为乱子印子羽皆穆公子】反军于市己巳子驷帅国人盟于大宫【子驷穆公子】遂从而尽焚之杀子如子駹孙叔孙知【子如公子班子駹班弟孙叔子如子孙知子駹子】
　　曹伯庐卒于师【庐左氏作卢】
　　【左传】曹人使公子负刍守使公子欣时逆曹伯之丧【二子皆曹宣公庶子】秋负刍杀其大子而自立也【宣公大子】诸侯乃请讨之晋人以其役之劳请俟他年
　　【谷梁传】传曰闵之也公大夫在师曰师在会曰会
　　秋七月公至自伐秦
　　不以京师至而以伐秦至明其意本不在于朝王也
　　冬曹宣公
　　【左传】冬曹宣公既子臧将亡【子臧公子欣时】国人皆将从之【不义负刍故】成公乃惧【成公负刍】告罪且请焉【请留子臧】乃反而致其邑【还邑于成公为十五年执曹伯传】
　　【谷梁传】时正也
　　十有四年春王正月莒子朱卒
　　夏衞孙林父自晋归于衞
　　【左传】十四年春衞侯如晋晋侯强见孙林父焉【林父以七年奔晋强见欲归之】定公不可夏衞侯既归晋侯使郤犨送孙林父而见之衞侯欲辞定姜曰【定姜定公夫人】不可是先君宗卿之嗣也【同姓之卿】大国又以为请不许将亡虽恶之不犹愈于亡乎君其忍之安民而宥宗卿不亦可乎衞侯见而复之【复林父位】衞侯飨苦成叔【成叔郤犨】甯惠子相【惠子甯殖】苦成叔傲甯子曰苦成家其亡乎古之为享食也以观威仪省祸福也故诗曰兕觵其觩防酒思柔【诗小雅言君子好礼饮酒皆思柔徳虽设兕觵觩然不用以兕角为觵所以罚不敬觩陈设之貌】彼交匪傲万福来求【彼之交于事而不惰傲乃万福之所求】今夫子傲取祸之道也【为十七年郤氏亡传】
　　晋受衞国逋逃罪戾之臣又彊归之林父之罪着矣晋厉之恶显矣衞定不能辞以大义而受之其不能君又可知矣
　　秋叔孙侨如如齐逆女
　　【左传】秋宣伯如齐逆女称族尊君命也
　　郑公子喜帅师伐许
　　【左传】八月郑子罕伐许败焉【子罕公子喜为许所败】戊戌郑伯复伐许庚子入其郛许人平以叔申之封【四年郑公孙申疆许田许人败之不能定其封疆今许以是所封田求和于郑】
　　郑逼许楚困郑以国大小兵力彊弱更相吞噬人理亡矣越明年许迁于叶辟郑以依楚以晋不足恃也而襄三年晋荀防伐许犹以从楚为讨何其不自反与
　　九月侨如以夫人妇姜氏至自齐
　　【左传】九月侨如以夫人妇姜氏至自齐舎族尊夫人也【舎族谓不称叔孙】故君子曰春秋之称微而显【辞微而义显】志而晦【志记也晦亦微也谓约言以记事事叙而文微】婉而成章【婉曲也谓曲屈其辞有所辟讳以示大顺而成篇章】尽而不污【谓直言其事尽其事实无所污曲】惩恶而劝善【善名必书恶名不灭所以为惩劝】非圣人谁能修之
　　【谷梁传】大夫不以夫人以夫人非正也刺不亲迎也侨如之挈由上致之也
　　称妇有姑也氏或曰衍先儒皆谓诸侯当亲迎程子独辨其非以为亲迎者迎于所馆未有委宗庙社稷而逺适他国以逆妇者胡氏安国主谷梁讥不亲迎亦谓或迎于国或迎于境上夫既曰迎于境上则未入境之先安得不以大夫逆乎以是知程子之説不可易也
　　冬十月庚寅衞侯臧卒
　　【左传】衞侯有疾使孔成子甯恵子立敬姒之子衎以为大子【成子孔达之孙敬姒定公妾衎献公】冬十月衞定公卒夫人姜氏既哭而息见大子之不哀也不内酌饮叹曰是夫也将不唯衞国之败其必始于未亡人【夫贱之之称定姜言献公行无礼必从已始下言暴妾使余是也】呜呼天祸衞国也夫吾不获鱄也使主社稷【鱄衎之母弟】大夫闻之无不耸惧孙文子自是不敢舎其重器于衞【孙文子林父】尽寘诸戚【戚孙氏邑】而甚善晋大夫【备乱起欲以为援为襄十四年卫侯出】
　　秦伯卒

　　日讲春秋解义卷三十四
　　钦定四库全书
　　日讲春秋解义卷三十五
　　成公
　　十有五年春王二月葬卫定公
　　三月乙巳仲婴齐卒
　　【公羊传】仲婴齐者何【疑仲遂后故问之】公孙婴齐也公孙婴齐则曷为谓之仲婴齐为兄后也为兄后则曷为谓之仲婴齐【据本公孙】为人后者为之子也【更为公孙之子故不得复氏公孙】为人后者为其子则其称仲何孙以王父字为氏也然则婴齐孰后后归父也归父使于晋而未反【宣公十八年自晋至柽奔齐】何以后之【据已絶也】叔仲惠伯傅子赤者也【叔仲叔彭生氏惠諡也】文公死子幼公子遂谓叔仲惠伯曰君幼如之何愿与子虑之叔仲惠伯曰吾子相之老夫抱之何幼君之有公子遂知其不可与谋退而杀叔仲惠伯弑子赤而立宣公宣公死成公幼臧宣叔者相也【臧孙许宣諡】君死不哭聚诸大夫而问焉曰昔者叔仲
