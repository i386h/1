<!-- { "loadSidebar": true } -->
　　【爲妇人大法故全篇取之不弃上下之二章也】竿旄何以告之取其忠也【诗鄘风录竿旄诗者取其中心愿告人以善道也言此二诗皆以一善见采而邓析不以一善存身】故用其道不弃其人诗云蔽芾甘棠勿翦勿伐召伯所茇【诗召南召伯决讼于蔽芾甘棠之下诗人思之不伐其树茇草舎也】思其人犹爱其树况用其道而不恤其人乎子然无以劝能矣【传言子然嗣太叔爲政郑所以衰弱】
　　夏四月戊申郑伯虿卒【虿公羊作囆】
　　得寳玉大弓
　　【左传】夏阳虎归寳玉大弓【无益近用而祗爲名故归之】书曰得器用也凡获器用曰得【器用谓物之成器可爲人用者】得用焉曰获【谓用器物以有获若麟爲田获俘爲战获】六月伐阳关【讨阳虎】阳虎使焚莱门【莱门阳关邑门】师惊犯之而出奔齐请师以伐鲁曰三加必取之【三加兵于鲁】齐侯将许之鲍文子谏曰【文子鲍国】臣尝爲隶于施氏矣【施氏鲁大夫成十七年齐人召文子而立之于今七十四年文子盖九十余矣】鲁未可取也上下犹和众庶犹睦能事大国【大国晋也】而无天菑若之何取之阳虎欲勤齐师也齐师罢大臣必多死亡已于是乎奋其诈谋夫阳虎有宠于季氏而将杀季孙以不利鲁国而求容焉亲富不亲仁君焉用之君富于季氏而大于鲁国兹阳虎所欲倾覆也鲁免其疾而君又収之无乃害乎齐侯执阳虎将东之阳虎愿东【阳虎欲西奔晋知齐必反已故诈以东爲愿】乃囚诸西鄙尽借邑人之车锲其轴麻约而归之【锲刻也欲絶追者】载葱灵【葱灵辎车前后有蔽】寝于其中而逃追而得之囚于齐又以葱灵逃奔宋遂奔晋适赵氏仲尼曰赵氏其世有乱乎【受乱人故】
　　【公羊传】何以书国寳也丧之书得之书
　　【谷梁传】其不地何也宝玉大弓在家则羞不目羞也【国之大宝在家则羞也况陪臣专之乎耻甚而不目其地】恶得之得之堤下或曰阳虎以解众也
　　宝玉大弓既窃于盗何以复得盖阳虎惧鲁师将至遗于道路以爲缓追之计耳追者获之以归故府故书曰得幸之也且明佚盗也不地未出境也
　　六月葬郑献公
　　秋齐侯衞侯次于五氏【五氏杜注晋地盖晋大夫邯郸午之私邑今直隶邯郸县西有五氏城亦曰寒氏城】
　　【左传】秋齐侯伐晋夷仪【爲衞讨也】敝无存之父将室之【无存齐人室之爲取妇】辞以与其弟曰此役也不死反必娶于髙国【言欲有功还取贵族之女】先登求自门出死于霤下【鬬死于门屋霤下也】东郭书让登【登城非人所乐故让众使后而已先登】犂弥从之曰子让而左我让而右使登者絶而后下【恐书先下故又谲以让之下入城也】书左弥先下书与王猛息【战讫共止息王猛齐人】猛曰我先登书敛甲曰曩者之难今又难焉【敛甲起欲击猛】猛笑曰吾从子如骖之靳【靳车中服马也外二马谓之骖少次服后盖不敢与书争】晋车千乘在中牟【救夷仪也中牟杜注荥阳有中牟县逈逺疑非也正义荡阴县西有牟山中牟盖在山侧今河南汤阴县西有中牟城在牟山下是其地也】衞侯将如五氏【齐侯在五氏将往助之】卜过之【道过中牟畏晋故卜】焦【兆不成】衞侯曰可也衞车当其半寡人当其半敌矣【衞侯怒晋甚不复顾卜欲以身当五百乗】乃过中牟中牟人欲伐之衞褚师圃亡在中牟【褚师圃衞旧大夫】曰衞虽小其君在焉未可胜也齐师克城而骄【城谓夷仪也】其帅又贱【帅东郭书】遇必败之不如从齐乃伐齐师败之【获齐车五百乘事见哀十五年】齐侯致禚媚杏于衞【三邑杜注皆齐西界媚当在今禹城县杏当在今博平县】齐侯赏犂弥犂弥辞曰有先登者臣从之晳帻而衣貍制【晳白也帻齿上下相値制裘也】公使视东郭书曰乃夫子也吾贶子公赏东郭书辞曰彼宾旅也【言弥与已若宾主相让旅俱进退】乃赏犂弥齐师之在夷仪也齐侯谓夷仪人曰得敝无存者以五家免【给其五家令常不供役事】乃得其尸公三襚之【襚衣也比殡三加襚深礼厚之】与之犀轩与直盖【犀轩以犀皮爲饰卿之车也直盖髙盖】而先归之坐引者以师哭之【停丧车以尽哀也君方爲位而哭故挽丧者不敢立】亲推之三【齐侯自推丧车轮三转】
　　齐衞伐晋不书伐而书次者盖二国虽有玩晋之心而晋势尚彊未敢轻伐聊次五氏以观其衅故不以伐告其后又次于垂葭又次于渠蒢至哀元年而后伐则其欲有所逞也久矣
　　秦伯卒
　　冬葬秦哀公
　　秦自晋悼以后寖不见于经盖退保西陲军旅朝聘之事不交于中国卒葬得书从告也
　　十年春王三月及齐平
　　【左传】十年春及齐平
　　平侵齐之怨也时诸侯惟鲁从晋至是亦叛列国无盟主矣及者内志也一国所欲故不称公
　　夏公会齐侯于夹谷公至自夹谷【夹公羊谷梁作颊夹谷杜注即祝其也地理志济南淄川县西南有甲山亦名夹山一名祝山上有夹谷台案淄川去鲁甚逺今莱芜县有夹谷峪名胜志以爲莱兵劫鲁侯处意近之】
　　【左传】夏公防齐侯于祝其实夹谷孔丘相犂弥言于齐侯曰孔丘知礼而无勇若使莱人以兵劫鲁侯必得志焉【莱人齐灭莱所俘之人】齐侯从之孔丘以公退曰士兵之【以兵击莱人】两君合好而裔夷之俘以兵乱之【裔逺也】非齐君所以命诸侯也裔不谋夏夷不乱华俘不干盟兵不偪好于神爲不祥【盟将告神犯之爲不善】于德爲愆义于人爲失礼君必不然齐侯闻之遽辟之【辟去莱兵也】将盟齐人加于载书曰齐师出境而不以甲车三百乘从我者有如此盟【如此盟诅之祸】孔丘使兹无还揖对曰【无还大夫】鲁而不反我汶阳之田吾以共命者亦如之【要盟不洁故畧不书】齐侯将享公孔丘谓梁丘据曰齐鲁之故【旧典】吾子何不闻焉事既成矣【防事成】而又享之是勤执事也且牺象不出门【牺象酒器牺尊象尊也】嘉乐不野合【嘉乐钟磬也】飨而既具是弃礼也若其不具用秕稗也【秕谷不成者稗草似谷者言享不具礼秽薄若秕稗】用秕稗君辱弃礼名恶子盍图之夫享所以昭德也不昭不如其已也乃不果享【孔子知齐侯怀诈故以礼拒之】齐人来归郓讙隂之田【阳虎九年以此奔齐经在围衞下而传在前者次鲁事郓讙阴杜注三邑皆汶阳田泰山博县北有山阴田在其北也今山在新泰县西南泗水县东北】
　　【谷梁传】离防不致【二国防曰离】何爲致也危之也危之则以地致何也爲危之也其危柰何曰颊谷之会孔子相焉两君就坛两相相揖齐人鼓噪而起【羣呼曰噪】欲以执鲁君孔子歴阶而上不尽一等【阶防坛之阶】而视归乎齐侯曰两君合好夷狄之民何爲来爲命司马止之齐侯逡廵而谢曰寡人之过也退而属其二三大夫曰夫人率其君与之行古人之道【属语也夫人谓孔子】二三子独率我而入夷狄之俗何爲罢防齐人使优施舞于鲁君之幕下【优俳施其名也欲嗤笑鲁君】孔子曰笑君者罪当死使司马行法焉首足异门而出齐人来归郓讙阴之田者盖爲此也因是以见虽有文事必有武备孔子于颊谷之防见之矣
　　齐鲁相仇始于阳虎至是虎败孔子与闻国政既已讲信修睦而与齐平齐景志在求霸亦欲亲鲁以爲援遂欢然释憾防于夹谷成礼而还左氏谷梁载却莱兵索汶阳田事皆欲侈张圣人而不知其陋也夫圣人过化存神从容揖让暴慢自戢如传所称则春秋战国之士多优爲之而谓孔子出此乎
　　晋赵鞅帅师围衞
　　【左传】晋赵鞅围衞报夷仪也【前年齐爲衞伐晋夷仪】初衞侯伐邯郸午于寒氏【邯郸杜注广平县今直隶邯郸县西南有故城午晋邯郸大夫寒氏即五氏也前年衞人助齐伐五氏】城其西北而守之宵熸【午众宵散】及晋围衞午以徒七十人门于衞西门杀人于门中【衞开门与午鬭】曰请报寒氏之役涉佗曰夫子则勇矣然我往必不敢啓门亦以徒七十人旦门焉步左右皆至而立如植【佗先至步行门左右然后其徒皆至而立如植木不动以示整】日中不啓门乃退反役晋人讨衞之叛故曰由涉佗成何于是执涉佗以求成于衞【捘衞侯手故】衞人不许晋人遂杀涉佗成何奔燕君子曰此之谓弃礼必不钧【言必见杀不得与人等】诗曰人而无礼胡不遄死涉佗亦遄矣哉【诗风遄速也】
　　讨五氏之次也晋自召陵以后凡用兵书侵以义之不足以服人也此役书围以力之不足以服人也
　　齐人来归郓讙阴田【田上谷梁有之字】
　　【公羊传】齐人曷爲来归运讙阴田孔子行乎季孙三月不违【不言行乎定公者政在季氏】齐人爲是来归之
　　取济西取汶阳言取不言归以其介大国而得之故书曰取归济西归讙及阐言归不言来以其请之而后得非彼自以归也此则齐人服义自以地归鲁非假兵力智计而得之与前后归田者异故言来归
　　叔孙州仇仲孙何忌帅师围郈
　　【左传】初叔孙成子欲立武叔公若藐固谏曰【藐叔孙氏之族】不可成子立之而卒公南使贼射之不能杀【公南叔孙家臣武叔之党射公若】公南爲马正使公若爲郈宰武叔既定使郈马正侯犯杀公若弗能其圉人曰吾以剑过朝公若必曰谁之剑也吾称子以告必观之吾僞固而授之末则可杀也【圉人武叔之圉人僞爲固陋不知礼者以剑锋末授之欲因推而杀之】使如之公若曰尔欲吴王我乎【见剑向已逆呵之鱄诸杀吴王亦用剑刺之】遂杀公若侯犯以郈叛【犯以不能副武叔命故叛】武叔懿子围郈弗克
　　秋叔孙州仇仲孙何忌帅师围郈【郈公羊作费】
　　【左传】秋二子及齐师复围郈弗克叔孙谓郈工师驷赤曰【工师掌工匠之官】郈非唯叔孙氏之忧社稷之患也将若之何对曰臣之业在扬水卒章之四言矣【扬水诗唐风卒章四言曰我闻有命】叔孙稽首【谢其受己命】驷赤谓侯犯曰居齐鲁之际而无事必不可矣【无所服事】子盍求事于齐以临民不然将叛侯犯从之齐使至驷赤与郈人爲之宣言于郈中曰【诈爲齐使言】侯犯将以郈易于齐齐人将迁郈民众凶惧驷赤谓侯犯曰众言异矣【不与始同】子不如易于齐与其死也犹是郈也而得纾焉何必此【言以郈易取齐邑与郈无异胜于守郈爲叛人所杀】齐人欲以此偪鲁必倍与子地且盍多舎甲于子之门以备不虞侯犯曰诺乃多舎甲焉侯犯请易于齐齐有司观郈将至驷赤使周走呼曰齐师至矣郈人大骇介侯犯之门甲以围侯犯驷赤将射之【僞爲犯射郈人】侯犯止之曰谋免我侯犯请行许之【郈人四许之马】赤先如宿【宿杜注故宿国】侯犯殿毎出一门郈人闭之【闭其后门】及郭门止之曰子以叔孙氏之甲出有司若诛之羣臣惧死驷赤曰叔孙氏之甲有物吾未敢以出【物识也赤还救侯犯也】犯谓驷赤曰子止而与之数【数甲以相付】驷赤止而纳鲁人侯犯奔齐齐人乃致郈【致其名簿也爲下武叔如齐传】
　　郈叔孙氏邑书围则叛可知以二卿伐之自夏至秋再围而不克则家臣之彊亦可知矣春秋之始王室初卑诸侯擅命其后诸侯少怠而大夫倾公室以自张至是家臣复拟其后争爲叛窃逆道弥甚召祸弥速而春秋以终此天下之势也
　　宋乐大心出奔曹
　　宋公子地出奔陈【地公羊作池】
