<!-- { "loadSidebar": true } -->
　　六年郑人来输平盖请以祊归也今使宛来归祊盖以易许也许者朝宿之地在王畿之内成王所以特赐周公也祊者汤沐之邑在泰山之旁宣王所以特赐郑伯也祊近于鲁许邻于郑故各以所便相易用此见郑有无君之心而谓天王不复能廵狩矣用此见郑有无亲之心而敢以先祖所受之邑与人矣入者不顺之词非我所有而彊入之也
　　【附录左传】夏虢公忌父始作卿士于周【周人遂畀之政】
　　四月甲辰郑公子忽如陈逆妇妫辛亥以妫氏归甲寅入于郑陈鍼子送女先配而后祖鍼子曰是不为夫妇诬其祖矣非礼也何以能育【鍼子陈大夫礼逆妇必先告祖庙而后行郑忽先逆妇而后告庙故曰先配而后祖】
　　夏六月己亥蔡侯考父卒
　　【谷梁传】诸侯日卒正也
　　辛亥宿男卒
　　【谷梁传】宿微国也未能同盟故男卒也
　　周人以諡易名在礼赴告之词曰寡君不禄则赴不以名明矣而卒以名书以防盟聘问素与鲁通故志其人以别其世次也已通而不名者旧史失之也宿与鲁元年同盟而卒不书名则他可知矣蔡宣公未与鲁通而卒书名盖别有所征凡此类皆旧史之文孔子不得而加损者也
　　秋七月庚午宋公齐侯衞侯盟于瓦屋【此书外参盟之始瓦屋杜注周地今河南洧川县南瓦屋里是也】
　　【左传】齐人卒平宋卫于郑秋会于温盟于瓦屋以释东门之役礼也【防温不书不以告也郑不与盟故不书】
　　【谷梁传】外盟不日此其日何也诸侯之参盟于是始故谨而日之也【三人为盟曰参盟】诰誓不及五帝盟诅不及三王交质子不及二伯
　　瓦屋之盟左氏以为齐平宋衞于郑而程子以为与郑絶者盖宋卫虽屈于齐而终不与郑平也入春秋来书盟者七皆二国相为盟自参盟作而诸侯各树其党邦交离合无常防盟侵伐益多事矣瓦屋周地三国防于此既不入觐于王而刑牲歃血私相要结其蔑视王室之罪可胜诛哉是盟也关于世道升降之机为甚故谨之
　　八月葬蔡宣公
　　【公羊传】卒何以名而葬不名卒从正而葬从主人【卒名谨终辨实之正义葬称公从臣子之辞】卒何以日而葬不日卒赴而葬不告
　　【谷梁传】月葬故也
　　蔡侯考父卒以夏六月而以八月葬盖逾月而葬矣诸侯五月而葬不及期简也葬举諡故不名不日史失之
　　【附録左传】八月丙戌郑伯以齐人朝王礼也【郑伯不以虢公得政而背王故礼之上有七月庚午下有九月辛夘则八月不得有丙戌】
　　九月辛卯公及莒人盟于浮来【浮公羊谷梁作包此书好莒之始亦书鲁君特防外大夫之始浮来杜注纪邑在今山东莒州西】
　　【左传】公及莒人盟于浮来以成纪好也【二年纪莒盟于密为鲁故今公寻之故曰以成纪好】
　　【公羊传】公曷为与微者盟【称人微者】称人则从不疑也【从随也称微者则非公从人盟而人从公盟不疑矣】
　　【谷梁传】可言公及人不可言公及大夫【言大夫则敌公矣】公曷为及莒之微者盟左氏曰成纪好也及者内为志凡公与彊国之大夫盟则不书公及讳彊国之以无道加于公也及齐髙徯晋处父盟是也与小国之大夫盟则不讳公以公自欲与盟非为彼所彊也然以望国之君而降班以盟小国之大夫失礼亦甚矣
　　螟
　　民以食为天有灾必书重民命也
　　【附録左传】冬齐侯使来告成三国公使众仲对曰君释三国之图以鸠其民【鸠集也】君之恵也寡君闻命矣敢不承受君之明徳
　　冬十有二月无骇卒【骇谷梁作侅】
　　【左传】无骇卒羽父请諡与族公问族于众仲众仲对曰天子建徳【立有徳为诸侯】因生以赐姓【若舜由妫汭故陈为妫姓】胙之土而命之氏诸侯以字【诸侯位卑不得赐姓故其臣因氏其王父字】为諡因以为族【或使即先人之諡称以为族】官有世功则有官族邑亦如之【谓取其旧官旧邑之称以为族】公命以字为展氏【诸侯之子称公子公子之子称公孙公孙之子以王父字为氏无骇公子展之孙故为展氏】
　　【公羊传】此展无骇也何以不氏疾始灭也故终其身不氏【入极为始灭故终身贬之】
　　【谷梁传】无侅之名未有闻焉或曰隠不爵大夫也或説曰故贬之也
　　无骇公子展之孙也何以名公孙之子未赐族而为大夫者则书名与异姓之臣等也盖古者置卿惟贤徳是有世禄而无世官春秋之初犹为近古故无骇与挟皆书其名而不氏耳其后大夫世官无不赐之族如鲁三桓郑七穆以字族也宋戴氏卫齐氏以諡族也晋士氏中行氏以官族也韩氏魏氏以邑族也子孙相继亦世其官而不改而先王之礼亡矣故其弊至于三家専鲁华向乱宋六卿分晋诸侯失国而岀奔者相继则惟其不遵先王世禄而不世官之礼是以至此极也观春秋所书而是非之迹治乱之效昭然可覩矣
　　九年春天王使南季来聘
　　【谷梁传】南氏姓也季字也聘问也聘诸侯非正也古者天子于诸侯有时聘闲问之典所以洽恩恵而通情志也载在周礼掌之行人而谷梁氏乃以聘诸侯为非正何也按王制诸侯之于天子比年一小聘三年一大聘五年则躬徃述职而朝焉天子念其勤故有时聘遣问以慰答之今鲁隐嗣世九年史防不书遣使如周亦不书公如京师则是朝聘之典俱缺也以王法论之贬爵削地在所不免而遣使聘焉其斯以为不正乎通经所书公如京师者一朝于王所者二卿大夫如京师者五鲁于王室最亲怠慢不臣如此则他国可知矣天王来聘于鲁者七锡命者三归脤者一赗葬者四恩数稠叠若此则齐晋秦楚诸大国聘问之勤不后于鲁又可知矣夫君臣上下之分恃有纪纲礼法以维之王朝无纪纲而后征伐自诸侯岀诸侯蔑礼法而后政事自大夫岀岂一朝一夕之故乎记曰聘觐之礼废则君臣之位失而倍畔侵陵之败起矣可不戒哉
　　三月癸酉大雨震电庚辰大雨雪
　　【左传】九年春王三月癸酉大雨霖以震书始也【书癸酉始雨日】庚辰大雨雪亦如之书时失也凡雨自三日以徃为霖平地尺为大雪【经有电无霖有霖无电不觧经盖所据简防错误公羊传】何以书记异也何异尔不时也　何以书记异也何异尔俶甚也【俶始怒也甚犹大甚也】
　　【谷梁传】震雷也电霆也【电雷之光有霆必有电故曰电霆】　志疏数也八日之间再有大变隂阳错行故谨而日之也雨月志正也【雨得其时则书月】
　　阳精而为雷电隂气凝而为雨雪隂阳运动宜有常而无忒周之三月实夏之正月雷未可以出电未可以见而大震电此阳失其节也雷既岀电既见则雪不当复降而大雨雪则阳不能制隂而隂气纵矣凡变见于天曰异害及于民曰灾春秋遇灾异必书虽不若汉儒五行之説毎事彊为徴应而天人相感之际实未可忽也
　　挟卒【挟公羊谷梁俱作侠】
　　【公羊传】侠者何吾大夫之未命者也
　　【谷梁传】侠者所侠也【侠名也所其氏或云所斥也未详孰是】弗大夫者隐不爵大夫也隐之不爵大夫何也曰不成为君也
　　夏城郎
　　【左传】夏城郎书不时也
　　隐公元年费伯已帅师城郎至此年复城之盖因其旧而加修筑也案桓十年三国来战于此荘八年俟陈蔡师次于此十年齐宋之师又次于此是郎为鲁之要地非不宜城而城以夏则非其时也城以卫民而因此以夺农时则昧于为政之本矣
　　秋七月
　　【谷梁传】无事焉何以书不遗时也
　　冬公防齐侯于防【防公羊作邴杜注鲁地在琅琊华县东南今山东费县东北有华城即华县】
　　【左传】宋公不王郑伯为王左卿士以王命讨之伐宋宋以入郛之役怨公不告命【入郛在五年】公怒絶宋使　秋郑人以王命来告伐宋【伐宋未得志故欲再伐之】　冬公防齐侯于防谋伐宋也
　　【谷梁传】防者外为主焉尔
　　周礼大行人职时防以四方之禁王事也至春秋诸侯或讲好或谋事自相见于隙地或诸侯与邻国之大夫相见或列国之大夫自相见竝以防名故凡书防皆讥也据左氏宋公不王郑伯以王命讨之使来告命防于防谋伐宋也于中丘为师期也果尔则奉王命讨不庭经于防防及后伐宋宜有异文以明其善而与私防私伐者同辞以是知其非王事也盖矫假以逞私忿耳
　　【附録左传】北戎侵郑郑伯御之患戎师曰彼徒我车惧其侵轶我也【轶突也】公子突曰【突郑厉公也】使男而无刚者尝防而速去之【尝试也勇则能徃无刚不耻退】君为三覆以待之戎轻而不整贪而无亲胜不相让败不相救先者见获必务进进而遇覆必速奔后者不救则无继矣乃可以逞从之戎人之前遇覆者奔祝耼逐之【祝郑大夫】衷戎师【谓戎师在三伏之中】前后击之尽殪【殪死也】戎师大奔十一月甲寅郑人大败戎师
　　十年春王二月公防齐侯郑伯于中丘
　　【左传】十年春王正月公防齐侯郑伯于中丘癸丑盟于邓为师期【言正月防癸丑盟推经日月癸丑是正月二十六日经二月误盟不书盖公还告防而不告盟邓杜注鲁地当在今山东兖州府境】
　　春秋之初诸侯擅兴不过彼此修怨耳郑伯为王卿士无王命而防齐鲁齐鲁亦无王命而私与郑连兵自是诸侯始横行而无所忌此礼乐征伐自诸侯岀之始事也
　　夏翚帅师防齐人郑人伐宋
　　【左传】夏五月羽父先防齐侯郑伯伐宋【言先防明非公本期公羊传】此公子翚也何以不称公子贬曷为贬隐之罪人也故终隐之篇贬也【终隐之世皆去其族至桓而复书族明与桓同恶也】翚之悖逆其来有渐隐公不能辨之于早始焉伐郑固请而行今兹伐宋先期而徃肆行无忌不待钟巫之变而已知其有无君之心矣故兵柄下移春秋屡致意焉以示当制之于未乱也若夫伐宋之是非则直书其事而自见矣
　　六月壬戌公败宋师于菅【菅杜注宋地】
　　【左传】六月戊申公防齐侯郑伯于老桃【经不书防不告于庙也老桃杜注宋地今山东济寕州北有桃郷城六月无戊申戊申五月二十三日日误】
　　壬戌公败宋师于菅
　　【谷梁传】内不言战举其大者也【战然后败故败大于战】
　　两军皆陈曰战今不言战而言败盖不待陈而薄人于险以诈谋取胜也故以败之者为主矫假王命弃好怒邻而遂郑报怨之私虽以正用兵犹贬况以诈谖取胜乎
　　辛未取郜辛巳取防【郜在今山东城武县东南防在今山东金乡县西】
　　【左传】庚午郑师入郜辛未归于我庚辰郑师入防辛巳归于我君子谓郑荘公于是乎可谓正矣以王命讨不庭【下之事上皆成礼于庭中】不贪其土以劳王爵正之体也【劳者叙其勤以答之鲁爵尊郑爵卑故言以劳王爵】
　　【公羊传】取邑不日此何以日一月而再取也何言乎一月而再取甚之也内大恶讳此其言甚之何春秋録内而畧外于外大恶书小恶不书于内大恶讳小恶书【明取邑为小恶一月再取小恶中甚者耳故书而不讳】
　　【谷梁传】取邑不日此其日何也不正其乘败人而深为利取二邑故谨而日之也
　　经于二邑书鲁取地归于鲁也书郑入而归于鲁盖郑实主兵故让鲁取之也鲁宋同盟未尝有怨入郛不救其曲在鲁乃中变而合郑以雠宋实由输平归祊以利相结故既胜之后复以二邑让鲁直书其事而背义尚诈结党肆暴之恶具见矣
