<!-- { "loadSidebar": true } -->
　　武氏子天子大夫之嗣也不称使者嗣王当丧未得发命也古者谅隂百官总己以听于冢宰三年当是时而有所使称王则同于至尊称冢宰则疑于无王故不称使所以谨通丧之礼又以示君臣名分之际如此其谨严也尺土一毛皆天子所有君取于臣岂得言求鲁不归赙而周求之周之失道鲁之不臣皆可见矣武氏子仍叔之子或言之或不言之何也盖言武氏之子则似武氏之子自来求赙若仍叔之子不言之又不见其父尚存圣人之文所以如化工之赋物也
　　八月庚辰宋公和卒
　　【左传】宋穆公疾召大司马孔父而属殇公焉曰先君舍与夷而立寡人【孔父嘉孔子六世祖先君穆公兄宣公也与夷宣公子即殇公】寡人弗敢忘若以大夫之灵得保首领以没先君若问与夷其将何辞以对请子奉之以主社稷寡人虽死亦无悔焉对曰羣臣愿奉冯也【冯穆公子荘公】公曰不可先君以寡人为贤使主社稷若弃徳不让是废先君之举也岂曰能贤光昭先君之令徳可不务乎吾子其无废先君之功使公子冯出居于郑【辟殇公也】八月庚辰宋穆公卒殇公即位君子曰宋宣公可谓知人矣立穆公其子飨之命以义夫【命出于义】商颂曰殷受命咸冝百禄是荷其是之谓乎【诗颂言殷汤武丁受命皆以义故任荷天之百禄宣公能使其子任荷天禄合此诗之义也】
　　【谷梁传】诸侯曰卒正也
　　外诸侯卒来告则书鲁君书薨臣子之辞也外诸侯书卒非吾君也或不书名不知其名也左同盟则赴以名非也岂有臣子当创钜痛深之日而称先君之名以告隣国者乎且考之礼辞曰寡君不禄则无称名之义审矣赵氏匡谓或同防盟而名见于载书或通朝聘而名见于简牍故国史按旧简书而纪其名然晋献公惠公与鲁未同防盟通聘问而卒书名宿男同盟滕子杞子来朝而卒不书名则义无处也孙氏觉谓即位之初以名赴我亦无所据盖承旧史之文而不可损益耳
　　冬十有二月齐侯郑伯盟于石门【此书外诸侯特相盟之始齐今山东临淄县西北营丘城石门杜注齐地或曰济北卢县故城西南济水之门】
　　【左传】冬齐郑盟于石门寻卢之盟也【卢杜注齐地济北卢县故城在今山东长清县西南境卢盟在春秋前】庚戌郑伯之车偾于济【偾仆也济水名既盟而遇大风纪异也十二月无庚戌日误】
　　周室既微霸业未起诸侯无所统各相为党宋鲁陈蔡衞为一党齐郑为一党石门之盟齐郑相结也是盟也鲁公不与经何以书盖以为常事则不必书以为非常之事则不可以不书记曰有虞氏未施信于民而民信夏后氏未施敬于民而民敬殷人作誓而民始畔周人作防而民始疑曰诰誓不及五帝盟诅不及三王圣人有志于大道为公之世故凡盟不削乃以是为非常而志之也
　　癸未宋穆公【穆公羊谷梁作缪】
　　【公羊传】葬者曷为或日或不日不及时而日渴也【不及时不及五月也渴喻急也】不及时而不日慢葬也【慢薄不能以礼葬】过时而日隠之也【隐痛贤君不得以时也】过时而不日谓之不能葬也【解缓不能以时葬】当时而不日正也当时而日危不得葬也此当时何危尔宣公谓缪公曰以吾爱与夷则不若爱女以为社稷宗庙主则与夷不若女盍终为君矣宣公死缪公立缪公逐其二子庄公冯与左师勃【左师官勃名也】曰尔为吾子生毋相见死毋相哭【所以逺絶之】与夷复曰先君之所为不与臣国而纳国乎君者以君可以为社稷宗庙主也今君逐君之二子而将致国乎与夷此非先君之意也且使子而可逐则先君其逐臣矣缪公曰先君之不尔逐可知矣吾立乎此摄也终致国乎与夷庄公冯弑与夷故君子大居正宋之祸宣公为之也
　　【谷梁传】日故也危不得也
　　外诸侯之葬有书有不书所以纪邦交之厚薄也盖据鲁人防以为言故不曰宋葬穆公而曰葬宋穆公其卒见于经而不书葬者彼虽来赴而鲁不往防也凡此皆旧史之文也其变例有三一曰贼不讨不书隐公之薨而不葬所以责臣子之不能讨贼也宋殇齐昭之不书葬视此矣一则讳其辱晋景公之丧成公往吊晋人止公送葬诸侯莫在鲁人辱之故讳而不书一曰避其号吴楚之君书卒者十襄公如楚尝亲送其于西门之外矣其余必多遣使防而无一见于经盖据属词常法当书葬楚某王吴某王故削而不书也示讨贼之义避僭王之名乃圣人之特笔而讳晋之辱或亦因鲁史之旧文与
　　【附録左传】衞庄公娶于齐东宫得臣之妹曰庄姜【得臣齐大子名】美而无子衞人所为赋硕人也又娶于陈曰厉妫【陈国今河南陈州是也】生孝伯早死其娣戴妫生桓公荘姜以为己子【厉戴皆諡妫陈姓也桓公名完】公子州吁嬖人之子也【贱而得幸曰嬖】有宠而好兵公弗禁庄姜恶之石碏谏曰【石碏衞大夫】臣闻爱子教之以义方弗纳于邪骄奢淫泆所自邪也四者之来宠禄过也将立州吁乃定之矣若犹未也阶之为祸失宠而不骄骄而能降降而不憾憾而能聄者鲜矣【降谓强降其心聄重也谓自重其身也】且夫贱妨贵少陵长远闲亲新闲旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也君人者将祸是务去而速之无乃不可乎弗听其子厚与州吁游【厚石碏子】禁之不可桓公立乃老【老致仕也四年经书州吁弑其君故先经以始事】
　　四年春王二月莒人伐杞取牟娄【此书伐国取邑之始杞杜注本都雍丘迁都淳于雍丘今河南县淳于今山东安丘县有故城牟娄杜注邑今诸城县有娄乡城公羊传】牟娄者何杞之邑也外取邑不书此何以书疾始取邑也【凡外小恶不书取邑差为重故先治之】
　　【谷梁传】曰言伐言取所恶也【称曰者谷梁子不亲受于师而闻之于者既伐其国又取其土明伐不以罪而贪其利故两书取伐以彰其恶】诸侯相伐取地于是始故谨而志之也
　　取者收夺之名诸侯土地受之天王之先祖彊者不得并兼弱者不冝失守也莒人声罪伐人而彊夺其土故特书曰取以着其恶然隠桓以后言外取地甚众而无一见于经何也入春秋之始犹以取邑为重中叶以后疆场之邑争夺滋多一彼一此失得无常有不可胜书者矣僖公取济西田成公取汶阳田乃复吾故田而亦书取何也不请于天王以正疆理而擅兵争夺与取非所有者何以异乎前书莒人入向天讨不加至是伐杞取邑为暴益甚春秋于此盖深惜九伐不行而慿弱犯寡之肆行无忌云
　　戊申衞州吁弑其君完【州谷梁作祝此书弑之始】
　　【左传】四年春衞州吁弑桓公而立
　　【公羊传】曷为以国氏当国也
　　【谷梁传】大夫弑其君以国氏者嫌也弑而代之也【窃据君位故曰嫌】
　　州吁衞公子程子谓春秋之初弑君者多不称公子公孙盖身为大恶自絶于先君也大义既明于初其后则皆以其属称或见其以亲而宠任太过或见其以天属而反为贼乱立义各不同也孔氏頴达则谓自庄公以上诸弑君者皆不书氏闵公以下皆书氏乃时史有异同非仲尼所笔削理亦可通竝存以俟参考
　　夏公及宋公遇于清【此书遇之始清杜注衞邑济北东阿县有清亭今东阿县属山东兖州府】
　　【左传】公与宋公为防将寻宿之盟【宿盟在元年】未及期衞人来告乱夏公及宋公遇于清
　　【公羊传】遇者何不期也一君出一君要之也【言及公要之也谷梁传】及者内为志焉尔遇者志相得也【不期而防曰遇今曰内为志非不期也】
　　不期而防曰遇清卫邑也古者诸侯或因朝觐或从王事无期约而适值于途必有两君相见之仪近者为主远者为宾称先君以相接所以崇礼让而絶慢易也周衰诸侯放恣非朝非防私为之约各简其礼如道路相值者然异于古之不期而遇矣鲁宋将寻宿之盟以衞来告乱而相见于清谓之不期而防可乎春秋志内之遇四竝书及若曰以此及彼然也志外之遇三竝以爵若曰以尊及卑然也皆莫适为主之辞而其出不以事接不以礼之罪具见矣
　　宋公陈侯蔡人衞人伐郑【此书诸侯防伐之始亦东诸侯分党之始蔡今河南上蔡县县西南有故城】
　　【左传】宋殇公之即位也公子冯出奔郑郑人欲纳之及衞州吁立将修先君之怨于郑【谓二年郑人伐衞之怨】而求宠于诸侯以和其民【诸簒立者诸侯既与之防则不复讨故求此宠】使告于宋曰君若伐郑以除君害【谓公子冯】君为主敝邑以赋与陈蔡从则衞国之愿也宋人许之于是陈蔡方睦于衞故宋公陈侯蔡人衞人伐郑围其东门五日而还公问于众仲曰【众仲鲁臣】衞州吁其成乎对曰臣闻以徳和民不闻以乱以乱犹治丝而棼之也【棼乱也】夫州吁阻兵而安忍【阻恃也】阻兵无众安忍无亲众畔亲离难以济矣【恃兵则民残民残则众叛安忍则刑过刑过则亲离】夫兵犹火也弗戢将自焚也夫州吁弑其君而虐用其民于是乎不务令徳而欲以乱成必不免矣
　　州吁弑君自立欲借诸侯之宠以和其民因揣宋殇之忌公子冯为伐郑之説以动宋而已亦托修先君廪延之怨搆成兵端则首谋者衞也而春秋以宋主兵此圣人诛乱贼必治其党与之法也宋为大国于衞邻近州吁弑逆义所当诛宋既不能申邻国讨贼之义乃反与乱贼为党连兵伐郑以遂其邪谋则人欲肆而天理灭矣故春秋以宋公为首诸国为从所以彰大义于天下也
　　秋翚帅师【此书大夫防伐之始】
　　【左传】秋诸侯复伐郑宋公使来乞师公辞之【从众仲之言】羽父请以师防之【羽父翚之字】公弗许固请而行故书曰翚帅师疾之也
　　【公羊传】翚者何公子翚也何以不称公子贬曷为贬与弑公也其与弑公奈何公子翚谄乎隠公谓隠公曰百姓安子诸侯悦子盍终为君矣隠公曰否吾使修涂裘吾将老焉【涂裘邑名】公子翚恐若其言闻乎桓于是谓桓曰吾为子口隐矣【口以口语相发动也】隐曰吾不反也【称諡者所加】桓曰然则奈何曰请作难弑隐公于钟巫之祭焉弑隐公也
　　【谷梁传】翚者何也公子翚也其不称公子何也贬之也【外大夫贬皆称人内大夫贬皆去族称名】何为贬之也与于弑公故贬也天下惟大权最不可假人而兵权尤甚凡乱贼之欲动于恶未有不専主兵权者人主诚能辨之于早逆折其心则弑逆之萌杜矣宋殇连诸侯以伐郑使来乞师隐公辞而弗许而翚乗此以窃兵权固请而行翚于是时已有无君之心故先儒以为钟巫之祸自帅师防伐始也
　　防宋公陈侯蔡人衞人伐郑
　　【左传】诸侯之师败郑徒兵取其禾而还【时郑不车战】
　　前书宋公陈侯蔡人衞人伐郑此但言翚帅师防伐郑于文义甚为简明而再序四国何也言之重词之复其中必有大美恶焉州吁弑君人伦大变宋及陈蔡党恶搆祸以反天常翚又徃防使乱臣贼子之势益张此世变之极也圣人重言以着其恶而未几鲁宋胥搆簒弑之祸岂非蔑义乱伦气类实相为感召哉
　　九月衞人杀州吁于濮【濮杜注陈地水名】
