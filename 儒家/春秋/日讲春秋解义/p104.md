<!-- { "loadSidebar": true } -->
　　【左传】秋九月齐公孙虿公孙灶放其大夫髙止于北燕【止高厚之子虿子尾灶子雅】乙未出书曰出奔罪高止也【实放书奔所以示罪】高止好以事自为功且专故难及之
　　【谷梁传】其曰北燕从史文也【以时有直言燕者故知从史文】
　　据传齐公孙虿公孙灶放高止于北燕君放大夫可也臣放大夫不可以训故以出奔书
　　冬仲孙羯如晋
　　【左传】冬孟孝伯如晋报范叔也【范叔士鞅此年夏来聘】
　　【附録左传】为高氏之难故高竖以卢叛【竖高止子】十月庚寅闾丘婴帅师围卢高竖曰苟使高氏有后请致邑齐人立敬仲之曾孙酀【敬仲高傒】良敬仲也【良犹贤也】十一月乙夘高竖致卢而出奔晋晋人城緜而寘旃　郑伯有使公孙黑如楚【黑子晳】辞曰楚郑方恶而使余往是杀余也伯有曰世行也【言世为行人】子晳曰可则往难则已何世之有伯有将强使之子晳怒将伐伯有氏大夫和之十二月己巳郑大夫盟于伯有氏裨谌曰是盟也其与几何诗曰君子屡盟乱是用长【诗小雅】今是长乱之道也祸未歇也必三年而后能纾然明曰政将焉往裨谌曰善之代不善天命也其焉辟子产举不逾等则位班也【班次应知政】择善而举则世隆也【为世所高】天又除之夺伯有魄【丧其精神为子产驱除】子西即世将焉辟之天祸郑久矣其必使子产息之乃犹可以戾【戾定也】不然将亡矣

　　日讲春秋解义卷四十五
<经部,春秋类,日讲春秋解义>
　　钦定四库全书
　　日讲春秋解义卷四十六
　　襄公
　　三十年春王正月楚子使防罢来聘【罢公羊作颇】
　　【左传】三十年春王正月楚子使防罢来聘通嗣君也【郊敖即位】穆叔问王子之为政何如【王子围为令尹】对曰吾侪小人食而听事犹惧不给命而不免于戾焉与知政固问焉不告穆叔告大夫曰楚令尹将有大事子荡将与焉【子荡防罢】助之匿其情矣
　　公逾年在楚郏敖新即位使防罢来聘鲁以君行而楚以大夫报行霸主之礼于中国非晋平赵武之责而何哉
　　【附録左传】子产相郑伯以如晋叔向问郑国之政焉对曰吾得见与否在此嵗也驷良方争未知所成【驷子晳良伯有】若有所成吾得见乃可知也叔向曰不既和矣乎对曰伯有侈而愎子晳好在人上莫能相下也虽其和
　　也犹相积恶也恶至无日矣【为此年秋良霄出奔传】　三月癸未晋悼夫人食舆人之城杞者【舆众也城杞在徃年】绛县人或年长矣无子而徃与于食有与疑年使之年【使言某年】曰臣小人也不知纪年臣生之嵗正月甲子朔四百有四十五甲子矣其季于今三之一也【所称正月夏正月也三分六甲之一得甲子甲戌尽癸未】吏走问诸朝师旷曰鲁叔仲惠伯会郤成子于承匡之嵗也【在文十一年】是嵗也狄伐鲁叔孙庄叔于是乎败狄于咸获长狄侨如及虺也豹也而皆以名其子七十三年矣史赵曰【晋大史名赵】亥有二首六身下二如身是其日数也【古亥字二画在上三人在下故以二为首以六为身下首之二画竖置身旁当为恀字则是老人始生至今之日数葢以二首为二万六身为六千六百六十日也】士文伯曰【文伯士弱之子】然则二万六千六百有六旬也赵孟问其县大夫则其属也【属赵武】召之而谢过焉曰吾不才任君之大事以晋国之多虞不能由吾子【由用也】使吾子辱在泥涂乆矣武之罪也敢谢不才遂仕之使助为政辞以老与之田使为君复陶【复陶主衣服之官】以为绛县师【县师掌地域辨其夫家人民】而废其舆尉【以役孤老故】于是鲁使者在晋归以语诸大夫季武子曰晋未可媮也【媮薄也】有赵孟以为大夫有伯瑕以为佐【伯瑕士文伯】有史赵师旷而咨度焉有叔向女齐以师保其君其朝多君子其庸可媮乎勉事之而后可【传言晋所以不失诸侯】夏四月已亥郑伯及其大夫盟【驷良争故】君子是以知郑难之不己也
　　夏四月蔡世子般弑其君固
　　【左传】蔡景侯为大子般娶于楚通焉太子弑景侯【终子产言有子祸】
　　【谷梁传】其不日子夺父政是谓夷之
　　不言其父而言其君者君于世子有父之亲有君之尊故互举以尽其义也
　　五月甲午宋灾宋伯姬卒【伯姬上公羊谷梁无宋字】
　　【左传】或叫于宋大庙【叫呼也】曰譆譆出出【譆譆热也出出戒伯姬】鸟鸣于亳社【殷社】如曰譆譆【皆火妖也】甲午宋大灾宋伯姬卒待姆也【姆女师】君子谓宋共姬女而不妇女待人【待人而行】妇义事也【义从宜也伯姬时年六十左右】
　　【谷梁传】取卒之日加之灾上者见以灾卒也其见以灾卒奈何伯姬之舎失火左右曰夫人少辟火乎伯姬曰妇人之义傅母不在宵不下堂左右又曰夫人少辟火乎伯姬曰妇人之义保母不在宵不下堂遂逮乎火而死妇人以贞为行者也伯姬之妇道尽矣详其事贤伯姬也
　　连书灾与卒而贯以日见以灾卒也伯姬年逾六十虽辟火以全生不害为贞而致死以守礼妇道尽矣而宋之臣子缓救以死其君母罪可胜诛哉
　　天王杀其弟佞夫【公羊作年夫】
　　【左传】初王儋季卒【儋季周灵王弟】其子括将见王而叹单公子愆期为灵王御士过诸廷【愆期行过王廷】闻其叹而言曰乌乎必有此夫【欲有此朝廷之权】入以告王且曰必杀之不慼而愿大视躁而足髙心在他矣不杀必害王曰童子何知及灵王崩儋括欲立王子佞夫【佞夫灵王子景王弟】佞夫弗知戊子儋括围蒍逐成愆【成愆蒍邑大夫】成愆奔平畤【平畤杜注周邑】五月癸已尹言多刘毅单蔑甘过巩成杀佞夫【五子周大夫】括瑕廖奔晋【括廖不书贱也】书曰天王杀其弟佞夫罪在王也【以佞夫不知故】
　　【谷梁传】传曰诸侯且不首恶况于天子乎君无忍亲之义天子诸侯所亲者唯长子母弟耳天王杀其弟佞夫甚之也
　　郑伯克叚于鄢不书弟叚不弟也今天王之杀佞夫书弟则知非佞夫之罪也儋括之乱佞夫不知而以嫌见杀过矣
　　王子瑕奔晋
　　儋括之乱佞夫见杀瑕惧祸而奔则必与闻乎儋括之谋矣瑕与子朝皆为逆乱无所容身避罪逃窜与守官保禄而出奔者异故皆不言出
　　【附録左传】六月郑子产如陈涖盟归复命告大夫曰陈亡国也不可与也聚禾粟缮城郭恃此二者而不抚其民其君弱植公子侈大子卑大夫敖政多门以介于大国能无亡乎不过十年矣【为昭八年楚灭陈传】
　　秋七月叔弓如宋葬宋共姬【共姬上谷梁无宋字】
　　【左传】秋七月叔弓如宋葬共姬也
　　【公羊传】外夫人不书葬此何以书隐之也何隐尔宋灾伯姬卒焉其称諡何贤也何贤尔宋灾伯姬存焉有司复曰火至矣请出伯姬曰不可吾闻之也妇人夜出不见傅母不下堂傅至矣母未至也逮乎火而死【谷梁传】外夫人不书葬此其言葬何也吾女也卒灾故隐而葬之也
　　鲁髙共姬之义故使卿共葬事内女之葬不书遭变然后书庄四年齐侯葬纪伯姬三十年葬纪叔姬此年葬共姬皆非常也
　　郑良霄出奔许自许入于郑郑人杀良霄
　　【左传】郑伯有耆酒为窟室而夜饮酒【窟室地室】击钟焉朝至未己朝者曰公焉在【家臣故谓伯有为公】其人曰吾公在壑谷【壑谷窟室】皆自朝布路而罢【布路分散】既而朝【伯有朝郑君】则又将使子晳如楚归而饮酒庚子子晳以驷氏之甲伐而焚之伯有奔雍梁【雍梁杜注郑地】醒而后知之遂奔许大夫聚谋子皮曰仲虺之志云乱者取之亡者侮之推亡固存国之利也罕驷丰同生【罕子皮驷子晳丰公孙也三家本同母兄弟】伯有汰侈故不免人谓子产就直助强【时谓子晳直三家强】子产曰岂为我徒【徒党也言不以驷良为党】国之祸难谁知所敝或主强直难乃不生【言能强能直则可弭难今三家未能伯有方争】姑成吾所【欲以无所附着为所】辛丑子产敛伯有氏之死者而殡之不及谋而遂行【不与于国谋】印从之【义子产】子皮止之众曰人不我顺何止焉子皮曰夫子礼于死者况生者乎遂自止之壬寅子产入癸卯子石入【子石印段】皆受盟于子晳氏乙已郑伯及其大夫盟于大宫盟国人于师之梁之外【师之梁郑城门】伯有闻郑人之盟已也怒闻子皮之甲不与攻己也喜曰子皮与我矣癸丑晨自墓门之渎入【墓门郑城门】因马师颉介于襄库以伐旧北门【马师颉子羽孙】驷帯率国人以伐之【驷帯子西子子晳之宗主】皆召子产子产曰兄弟而及此吾从天所与伯有死于羊肆【羊肆市列】子产襚之枕之股而哭之敛而殡诸伯有之臣在市侧者既而葬诸斗城【斗城杜注郑地名今河南陈留县南有斗城】子驷氏欲攻子产子皮怒之曰礼国之干也杀有礼祸莫大焉【葬伯有为有礼】乃止于是游吉如晋还闻难不入复命于介八月甲子奔晋驷帯追之及酸枣【酸枣杜注陈畱县今河南延津县北有古城】与子上盟【子上驷带】用两珪质于河使公孙肸入盟大夫已已复归【游吉归】书曰郑人杀良霄不称大夫言自外入也【既出位絶非复郑大夫】于子蟜之卒也【子蟜公孙虿卒在十九年】将葬公孙挥与裨灶晨防事焉过伯有氏其门上生莠子羽曰其莠犹在乎【子羽公孙挥以莠喻伯有】于是嵗在降娄降娄中而旦【降娄奎娄也周七月今年月降娄中而天明】裨灶指之曰犹可以终嵗【指降娄也嵗星十二年而一终】嵗不及此次也己【不及降娄】及其亡也嵗在娵訾之口【娵訾营室东壁二十八年嵗星淫在枵今三十年在娵訾是嵗星停在枵二年】其明年乃及降娄仆展从伯有与之皆死【仆展郑大夫伯有党】羽颉出奔晋为任大夫【羽颉马师颉任杜注晋县属广平郡今直隶任县东南有古任城】鸡泽之防【在三年】郑乐成奔楚遂适晋羽颉因之与之比而事赵文子言伐郑之说焉以宋之盟故不可子皮以公孙鉏为马师【鉏子罕之子代羽颉谷梁传】不言大夫恶之也
　　称人以杀而不言大夫讨贼之辞也不言复入方出而遽归与宋鱼石晋栾盈去国数年而复入者异也不言叛者将不利于国非据邑以自保不得书叛也
　　冬十月葬蔡景公
　　【公羊传】贼未讨何以书葬君子辞也【君子为中国讳弑父耻重故隐之谷梁传】不日卒而月葬不葬者也卒而葬之不忍使父失民于子也【不书葬则与失民同故曰不忍使父失民于子】
　　春秋大法君弑而贼不讨则不书葬蔡景公之葬何以书徧刺天下之诸侯也在礼知生者吊知死者伤世子弑君覆载所不容也不能致讨而使人徃防其葬以礼于生者人理灭矣
　　【附録左传】楚公子围杀大司马蒍掩而取其室【蒍掩二十五年为大司马】申无宇曰【无宇芋尹】王子必不免善人国之主也王子相楚国将善是封殖而虐之是祸国也且司马令尹之偏而王之四体也絶民之主去身之偏艾王之体以祸其国无不祥大焉【不祥无大于是】何以得免【为昭十三年楚弑灵王传】
　　晋人齐人宋人卫人郑人曹人莒人邾人滕人薛人人小邾人防于澶渊宋灾故
