<!-- { "loadSidebar": true } -->
　　【左传】衞献公戒孙文子甯恵子食【文子孙林父恵子甯殖】皆服而朝日旰不召【旰晏也】而射鸿于囿二子从之不释皮冠而与之言【皮冠田猎之冠也既不释冠又不与食】二子怒孙文子如戚【戚孙文子邑】孙蒯入使【蒯文子之子】公饮之酒使大师歌巧言之卒章【大师掌乐大夫巧言诗小雅其卒章曰彼何人斯居河之麋无拳无勇职为乱阶戚河上邑公欲以喻文子居河上而为乱也】大师辞师曹请为之【师曹乐人】初公有嬖妾使师曹诲之琴师曹鞭之公怒鞭师曹三百故师曹欲歌之以怒孙子以报公公使歌之遂诵之【恐孙蒯不解故】蒯惧告文子文子曰君忌我矣弗先必死【欲先公作乱】并帑于戚而入见蘧伯玉曰【伯玉蘧瑗】君之暴虐子所知也大惧社稷之倾覆将若之何对曰君制其国臣敢奸之【奸犹犯也】虽奸之庸知愈乎【言逐君更立未知当胜否】遂行从近闗出【惧难作欲速出竟】公使子蟜子伯子皮与孙子盟于丘宫【三子卫羣公子疑孙子故盟之丘宫杜注近戚地】孙子皆杀之四月己未子展奔齐【子展衞献公弟】公如鄄【鄄杜注衞地】使子行于孙子【子行羣公子使往请和】孙子又杀之公出奔齐孙氏追之败公徒于阿泽【阿泽杜注济北东阿县西南有大泽】鄄人执之【公徒因败散还故为公执之】初尹公佗学射于庾公差庾公差学射于公孙丁二子追公【二子佗与差】公孙丁御公子鱼曰【子鱼庾公差】射为背师不射为戮射为礼乎【礼射不求中】射两軥而还【軥车轭卷者】尹公佗曰子为师我则逺矣乃反之公孙丁授公辔而射之贯臂【贯佗臂】子鲜从公【子鲜公母弟鱄】及竟公使祝宗告亡且告无罪【告宗庙】定姜曰【定姜公适母】无神何告若有不可诬也有罪若何告无舍大臣而与小臣谋一罪也先君有冢卿以为师保而蔑之二罪也余以巾栉事先君而暴妾使余三罪也告亡而已无告无罪公使厚成叔吊于衞曰【厚成叔鲁大夫】寡君使瘠【厚成叔名】闻君不抚社稷而越在他竟若之何不吊以同盟之故使瘠敢私于执事曰有君不吊有臣不敏君不赦宥臣亦不帅职増滛发泄其若之何衞人使大叔仪对曰【大叔仪衞大夫】羣臣不佞得罪于寡君寡君不以即刑而悼弃之以为君忧君不忘先君之好辱吊羣臣又重恤之敢拜君命之辱重拜大贶厚孙归复命【厚孙成叔】语臧武仲曰卫君其必归乎有大叔仪以守有母弟鱄以出或抚其内或营其外能无归乎齐人以郲寄衞侯【郲齐所灭郲国】及其复也以郲粮归【言其贪】右宰谷从而逃归【谷衞大夫】衞人将杀之辞曰余不説初矣【言初从君非説之不获已耳】余狐裘而羔防【狐裘至美也以羔为防则少恶喻已虽从君出其罪不多】乃赦之衞人立公孙剽【剽穆公孙黒背子殇公】孙林父甯殖相之以听命于诸侯【聴盟防之命】衞侯在郲臧纥如齐唁衞侯衞侯与之言虐退而告其人曰衞侯其不得入矣其言粪土也亡而不变何以复国子展子鲜闻之见臧纥与之言道【顺道理】臧孙説谓其人曰衞君必入夫二子者或挽之或推之欲无入得乎【为二十六年衞侯归传】
　　按春秋惟弑君者书某弑其君至君为其下所出只书出奔而已盖出之为言不容而见逐之谓言出奔则或君无道或臣彊皆可推其前后事迹而见之矣出奔而名者两君之辞剽已立而衎不名者剽以公孙为贵卿交诸侯以逐其君而自取之故絶其两君之称也然则叔武摄位而郑亦不名何也叔武称子剽称侯称子者譲之意也称侯者簒之实也美恶不嫌同辞
　　【附録左传】师归自伐秦晋侯舍新军礼也成国不过半天子之军【成国大国】周为六军诸侯之大者三军可也于是知朔生盈而死【朔知防之长子盈朔弟也盈生而朔死】盈生六年而武子卒彘裘亦幼皆未可立也新军无帅故舍之【裘士鲂子十三年荀防士鲂卒子皆幼未任为卿故新军无帅遂舍之】　师旷侍于晋侯【师旷晋乐大师子野】晋侯曰衞人出其君不亦甚乎对曰或者其君实甚良君将赏善而刑淫养民如子盖之如天容之如地民奉其君爱之如父母仰之如日月敬之如神明畏之如雷霆其可出乎夫君神之主而民之望也若困民之主匮神乏祀百姓絶望社稷无主将安用之弗去何为天生民而立之君使司牧之勿使失性有君而为之贰【贰卿佐】使师保之勿使过度是故天子有公诸侯有卿卿置侧室大夫有贰宗士有朋友庶人工商皂隶牧圉皆有亲昵以相辅佐也善则赏之过则匡之患则救之失则革之自王以下各有父兄子弟以补察其政史为书【谓大史君举则书】瞽为诗【瞽盲者为诗以风刺】工诵箴諌【工乐人也诵箴谏之辞】大夫规诲士言【士卑不得径逹闻君过失传告大夫】庶人谤【庶人不与政闻君过则诽谤】商旅于市【旅陈也陈其货物以示时所贵尚】百工献艺【献其技艺以喻政事】故夏书曰遒人以木铎徇于路【夏书征篇遒人行人之官也木铎木舌金铃徇于路求歌謡之言】官师相规工执艺事以諌正月孟春于是乎有之【有遒人徇路之事】諌失常也天之爱民甚矣岂其使一人肆于民上以从其淫而弃天地之性必不然矣【善师旷能因问尽言】
　　莒人侵我东鄙
　　莒自灭鄫后七年之闲四侵鲁境是蔑晋也湨梁之执盖有由矣
　　秋楚公子贞帅师伐吴
　　【左传】秋楚子为庸浦之役故【在前年】子囊师于棠以伐吴【棠楚地寰宇记六合古棠邑今六合县属江南】吴不出而还子囊殿以吴为不能而弗儆吴人自皋舟之隘要而击之【皋舟吴险阨之道】楚人不能相救吴人败之获楚公子宜谷【传言不备不可以师】楚既不得志于北方故构怨于吴载是年冬子囊卒遗言必城郢则吴为楚患迫矣
　　【附録左传】王使刘定公赐齐侯命【将昏于齐故也定公刘夏之諡】曰昔伯舅大公右我先王股肱周室师保万民世胙大师以表东海王室之不壊繄伯舅是赖今余命女环【环齐灵公名】兹率舅氏之典纂乃祖考无忝乃旧敬之哉无废朕命【言王室不能命有功】
　　冬季孙宿防晋士匄宋华阅衞孙林父郑公孙虿莒人邾人于戚
　　【左传】晋侯问衞故于中行献子【献子荀偃】对曰不如因而定之衞有君矣伐之未可以得志而勤诸侯史佚有言曰因重而抚之【重不可移就抚安之】仲虺有言曰亡者侮之乱者取之推亡固存国之道也君其定衞以待时乎冬防于戚谋定衞也【定立剽】　范宣子假羽毛于齐而弗归【析羽为旌王者游车之所建齐私有之因谓之羽毛宣子闻而借观之】齐人始贰晋悼用师于郑衞衎无役不从今为其臣所逐晋当防诸侯纳衞君诛孙以伸伯讨乃聼贼臣立君而为防以定其位悼公之失莫甚于此林父在防以是知其谋定剽也荀偃弑君之贼其右剽也宜矣
　　【附録左传】楚子囊还自伐吴卒将死遗言谓子庚必城郢【子庚司马公子午也当代子囊为令尹】君子谓子囊忠君薨不忘増其名【谓前年諡君为共】将死不忘衞社稷可不谓忠乎忠民之望也诗曰行归于周万民所望忠也【诗小雅忠信为周言徳行归于忠信即为万民所瞻仰】
　　十有五年春宋公使向戌来聘二月己亥及向戌盟于刘【刘孔氏颖逹曰释例地闗盖鲁城外之近地】
　　【左传】十五年春宋向戌来聘且寻盟【报二年豹之聘寻十一年亳之盟】见孟献子尤其室【尤责过也】曰子有令闻而美其室非所望也对曰我在晋吾兄为之毁之重劳且不敢闲【闲非也言献子友于兄且不隐其实】
　　公尝如晋晋侯出国而盟公于长樗此霸主所以懐望国也而鲁以待向戌戍之亢公之卑为己甚矣
　　刘夏逆王后于齐
　　【左传】官师从单靖公逆王后于齐卿不行非礼也【官师刘夏非卿也天子不亲迎使上卿逆公监之乃为合礼】
　　【公羊传】刘夏者何天子之大夫也刘者何邑也其称刘何以邑氏也外逆女不书此何以书过我也
　　【谷梁传】过我故志之也
　　婚姻得礼者常事不书失礼然后书王后天下之母上仪天王昏礼莫大于是而使士往迎是卑其身而轻人伦之本矣故因刘夏之过我而书之以示非礼不书归与纪季姜异鲁不为主也
　　【附録左传】楚公子午为令尹【代子囊】公子罢戎为右尹蒍子冯为大司马【子冯叔敖从子】公子橐师为右司马公子成为左司马屈到为莫敖【屈到屈荡子】公子追舒为箴尹【追舒荘王子子南】屈荡为连尹养由基为宫廐尹以靖国人君子谓楚于是乎能官人官人国之急也能官人则民无觎心【无觊觎以求幸】诗云嗟我懐人寘彼周行能官人也【诗周南行列也周徧也诗人嗟叹言我思得贤人置之徧于列位是后妃之志以官人为急】王及公侯伯子男甸采衞大夫各居其列所谓周行也　郑尉氏司氏之乱【在十年】其余盗在宋郑人以子西伯有子产之故纳赂于宋【三子之父皆为尉氏所杀故】以马四十乘【百六十匹】与师茷师慧【乐师也茷慧其名】三月公孙黒为质焉【公孙黑子晳】司城子罕以堵女父尉翩司齐与之良司臣而逸之【贤而放之】托诸季武子武子寘诸卞郑人醢之三人也【三人堵女父尉翩司齐】师慧过宋朝将私焉【私小便】其相曰【相师者】朝也慧曰无人焉相曰朝也何故无人慧曰必无人焉若犹有人岂其以千乘之相易滛乐之蒙必无人焉故也【千乘相谓子产等也言不为子产早杀三盗俟赂方归是重淫乐而轻国相】子罕闻之固请而归之【言子罕能改过】
　　夏齐侯伐我北鄙围成公救成至遇【遇杜注鲁地】
　　【公羊传】其言至遇何不敢进也
　　衞衎在齐而季孙宿防戚以立剽故齐来伐鲁于是时三分其民而公室卑弱不足以当敌故救成而不敢进也季孙救台遂入郓而不忌公亲救成则至遇而难前观宿之彊则知公之所以弱矣
　　季孙宿叔孙豹帅师城成郛
　　【左传】夏齐侯围成贰于晋故也于是乎城成郛
　　由不能救成故成郛壊此孟氏私邑而叔季帅师城之者三家相党以备齐为名兴大役故其城坚固可守卒为鲁患而不可堕也
　　秋八月丁巳日有食之
　　邾人伐我南鄙
　　【左传】秋邾人伐我南鄙【亦贰于晋故】使告于晋晋将为防以讨邾莒【十二年十四年莒人伐鲁未之讨】晋侯有疾乃止冬晋悼公卒遂不克防【为明年防湨梁】
　　邾背晋与齐而党于莒故来伐鲁以望国而不竞如此则民分于三桓故也
　　冬十有一月癸亥晋侯周卒
　　晋悼贤君也悼没而春秋无覇矣晋自灵成景厉四世不竞周嗣服之初慨然思复文公之业经营内外卒成三驾之功楚服其威郑懐其徳抑何盛也然谨于诸侯而纵于大夫工于抚郑而拙于懐陈明于治楚而暗于治秦君子惜焉而尤失正者不讨衞孙林父甯殖逐君之恶而庇之晋之六卿鲁之三家齐之崔庆陈氏视此而纵矣
