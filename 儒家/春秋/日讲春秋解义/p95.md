<!-- { "loadSidebar": true } -->
　　葬孝公
　　陈杀其大夫庆虎及庆寅
　　【左传】陈侯如楚公子黄愬二庆于楚楚人召之【二庆虎及寅也二十年二庆谮黄黄奔楚自理今陈侯往楚乃信黄为召二庆】使庆乐往杀之【庆乐二庆之族二庆畏诛故不敢自往】庆氏以陈叛夏屈建从陈侯围陈陈人城【治城以距君】板队而杀人役人相命各杀其长【庆氏忿其板队遂杀筑人故役人怒而作乱】遂杀庆虎庆寅楚人纳公子黄君子谓庆氏不义不可肆也故书曰惟命不于常【周书康诰言有义则存无义则亾】
　　【谷梁传】称国以杀罪累上也及庆寅庆寅累也【以庆虎及之】庆虎与寅据国叛君其罪大矣楚实讨而克之而以国杀为文何也盖陈侯不能正其罪而帅楚师以临之使役人惧楚而杀二庆故不得以讨贼书然观陈蔡附楚尚能借楚之力以制乱臣而鲁臣之逆节皆齐晋成之盖义亦有愧于楚矣及庆寅以虎之罪而及之也
　　陈侯之弟黄自楚归于陈
　　黄之出以二庆二庆死则黄之归易矣自楚者因楚力也
　　晋栾盈复入于晋入于曲沃
　　【左传】晋将嫁女于吴齐侯使析归父媵之以藩载栾盈及其士【藩车之有障蔽者使若媵妾在其中】纳诸曲沃【栾盈邑】栾盈夜见胥午而吿之【胥午守曲沃大夫】对曰不可天之所废谁能兴之子必不免吾非爱死也知不集也【集成也】盈曰虽然因子而死吾无悔矣我实不天子无咎焉许诺伏之而觞曲沃人【胥午匿盈而饮其众】乐作午言曰今也得栾孺子何如【孺子栾盈】对曰得主而为之死犹不死也皆叹有泣者爵行又言皆曰得主何贰之有盈出徧拜之【谢众之思己】四月栾盈帅曲沃之甲因魏献子以昼入绛【献子魏舒绛晋国都】初栾盈佐魏荘子于下军【荘子魏绛献子之父】献子私焉故因之【私相亲爱】赵氏以原屏之难怨栾氏【成八年荘姬谮之栾郤为征】韩赵方睦【韩起让赵武故和睦】中行氏以伐秦之役怨栾氏【十四年晋伐秦栾黡违荀偃命】而固与范氏和亲【范宣子佐中行偃于中军】知悼子少而听于中行氏【悼子知防之子荀盈也少年十七知氏中行氏同祖故相听从】程郑嬖于公【郑亦荀氏宗】唯魏氏及七舆大夫与之【七舆官名】乐王鲋侍坐于范宣子或吿曰栾氏至矣宣子惧桓子曰奉君以走固宫必无害也【桓子乐王鲋固宫宫之有台观守备者】且栾氏多怨子为政栾氏自外子在位其利多矣既有利权又执民柄【赏罚为民柄】将何惧焉栾氏所得其唯魏氏乎而可强取也夫克乱在权子无懈矣公有姻防【夫人有杞防】王鲋使宣子墨缞冒绖二妇人辇以如公【恐栾氏有内应距之故为妇人服而入】奉公以如固宫范鞅逆魏舒【用王鲋计欲强取之】则成列既乘将逆栾氏矣趋进曰栾氏帅贼以入鞅之父与二三子在君所矣使鞅逆吾子鞅请骖乘持带【骖乘必持带备堕队】遂超乘【跃登献子车】右抚剑左援带【劫之】命驱之出仆请【请所至】鞅曰之公宣子逆诸阶执其手赂之以曲沃【恐不与已同心】初斐豹隶也着于丹书【盖犯罪没为官奴以丹书其罪】栾氏之力臣曰督戎国人惧之斐豹谓宣子曰苟焚丹书我杀督戎宣子喜曰而杀之所不请于君焚丹书者有如日乃出豹而闭之【闭诸门外】督戎从之逾隠而待之【隠短墙也】督戎逾入豹自后击而杀之范氏之徒左台后【公台之后】栾氏乘公门【乘登】宣子谓鞅曰矢及君屋死之鞅用剑以帅卒【用剑短兵接敌欲致死】栾氏退摄车从之【鞅摄宣子戎车】遇栾乐【乐盈之族】曰乐免之死将讼女于天乐射之不中又注【注属矢于也】则乘槐本而覆【乐乐车轹槐而覆】或以防钩之断肘而死栾鲂伤【鲂栾氏族】栾盈奔曲沃晋人围之
　　【公羊传】曲沃者何晋之邑也其言入于晋入于曲沃何栾盈将入晋晋人不纳由乎曲沃而入也
　　盈挟齐援以入而不称自齐潜入也不言叛非直叛也劫众以敌君直乱而已矣曲沃栾氏邑盈帅曲沃之甲以入晋而兵败之后仍入曲沃盖当时彊臣各以利诱其私属背公死党不复知有大义春秋据实以书见诸行事者可谓深切着明矣
　　秋齐侯伐衞遂伐晋【齐始伐盟主】
　　【左传】秋齐侯伐衞先驱谷荣御王孙挥召扬为右【先驱前锋军】申驱成秩御莒恒申鲜虞之傅挚为右【申驱次前军傅挚申鲜虞之子也】曹开御戎晏父戎为右【公御右】贰广上之登御邢公卢蒲癸为右【贰广公副车】啓牢成御襄罢师狼蘧疏为右【左翼曰啓】胠商子车御侯朝桓跳为右【右翼曰胠】大殿商子游御夏之御宼崔如为右【大殿后军】烛庸之越驷乘【四人共乘殿车也】自衞将遂伐晋晏平仲曰君恃勇力以伐盟主若不济国之福也不徳而有功忧必及君崔杼諌曰不可臣闻之小国闲大国之败而毁焉必受其咎君其图之弗听陈文子见崔武子曰【文子陈完之孙须无武子崔杼也】将如君何武子曰吾言于君君弗听也以为盟主而利其难羣臣若急君于何有【言欲弑之以説晋】子姑止之文子退吿其人曰崔子将死乎谓君甚而又过之【弑君之恶过于背盟主】不得其死过君以义犹自抑也【自抑损】况以恶乎齐侯遂伐晋取朝歌【朝歌杜注属汲郡今河南淇县即古朝歌也】为二队入孟门登大行【二队分兵为二部孟门杜注晋隘道司马贞曰在朝歌东北大行杜注山在河内郡北地理志在野王县西北今河南河内县即河内郡野王县】张武军于荧庭【张武军谓筑垒壁荧庭杜注晋地】戍郫邵【取而守之郫邵杜注晋邑】封少水【封晋尸以为京观少水即浍水也出今河南密县古郐城西北】以报平隂之役乃还【平隂役在十八年】赵胜帅东阳之师以追之获晏牦【赵胜赵旃之子东阳杜注晋之山东魏郡广平以北今山东恩县西北有东阳城晏牦齐大夫】
　　上书栾盈入曲沃而继书齐侯伐晋则称齐隂纳盈信而有征矣齐为平隂之役欲报晋而未有闲故隂纳盈以乱其国因乘乱以伐之度晋方内难力有所不能及也其言遂何意主伐晋而伐衞以先之犹齐桓意在伐楚而侵蔡以先之也
　　八月叔孙豹帅师救晋次于雍榆【榆公羊谷梁作渝雍榆杜注晋地汲郡朝歌县东有雍城在今濬县西南】
　　【左传】八月叔孙豹帅师救晋次于雍榆礼也
　　【公羊传】曷为先言救而后言次先通君命也
　　【谷梁传】言救后次非救也
　　救者赴急之师次止也次于雍榆有所畏也不救则畏晋之讨往救则畏齐之彊于是迟回观望待其已去而后蹑之也然则齐桓聂北之次岂异此欤盖聂北之役先言次而后言救按兵待时卒能救邢故以救终之雍榆之役先言救而后言次心持两端缓不及事故以次终之
　　己卯仲孙速卒
　　【左传】季武子无适子公弥长而爱悼子欲立之【公弥公鉏悼子纥也】访于申丰曰【申丰季氏属大夫】弥与纥吾皆爱之欲择才焉而立之申丰趋退归尽室将行他日又访焉对曰其然将具敝车而行【其然犹必尔】乃止访于臧纥臧纥曰饮我酒吾为子立之季氏饮大夫酒臧纥为客【为上賔】既献【已献酒】臧孙命北靣重席新樽絜之【酒樽既新复澡絜之】召悼子降逆之大夫皆起及旅而召公鉏【献酬礼毕通行为旅】使与之齿【使从庶子之礼列在悼子下】季孙失色季氏以公鉏为马正【马正家司马】愠而不出闵子马见之【闵子马闵马父】曰子无然祸福无门唯人所召为人子者患不孝不患无所【所位处】敬共父命何常之有若能孝敬富倍季氏可也奸回不轨祸倍下民可也公鉏然之敬共朝夕恪居官次【次舍也】季孙喜使饮己酒而以具往【具燕飨之具】尽舍旃故公鉏氏富又出为公左宰【出季氏家臣仕于公】孟孙恶臧孙季孙爱之孟氏之御驺丰点好羯也【羯孟荘子之庶子孺子秩之弟孝伯也】曰从余言必为孟孙【为孟孙后】再三云羯从之孟荘子疾丰点谓公鉏苟立羯请雠臧氏【使孟氏与公鉏共憎臧孙】公鉏谓季孙曰孺子秩固其所也【固自当立】若羯立则季氏信有力于臧氏矣【不应立而立之则彼荷其恩故功力多也以臧氏为辞盖讥之】弗应己卯孟孙卒公鉏奉羯立于户侧【户侧防主】季孙至入哭而出曰秩焉在公鉏曰羯在此矣季孙曰孺子长公鉏曰何长之有唯其才也【季孙废鉏立纥云欲择才故以此答之】且夫子之命也【遂诬孟孙】遂立羯秩奔邾臧孙入哭甚哀多涕出其御曰孟孙之恶子也而哀如是季孙若死其若之何臧孙曰季孙之爱我疾疢也【常志相顺从身之害】孟孙之恶我药石也【常志相违戾犹药石之疗疾】美疢不如恶石夫石犹生我【愈已疾也】疢之美其毒滋多孟孙死吾亡无日矣
　　冬十月乙亥臧孙纥出奔邾
　　【左传】孟氏闭门告于季孙曰臧氏将为乱不使我葬【欲为公鉏讐臧氏】季孙不信臧孙闻之戒【戒为备也】冬十月孟氏将辟借除于臧氏【辟穿藏也于臧氏借人除葬道】臧孙使正夫助之【正夫隧正】除于东门甲从已而视之【畏孟氏故从甲士视作者】孟氏又告季孙季孙怒命攻臧氏【见其有甲故】乙亥臧纥斩鹿门之闗以出【鲁南城东门】奔邾初臧宣叔娶于铸生贾及为而死【铸杜注铸国济北蛇丘县所治今山东肥城县有铸乡即汉蛇丘县治也】继室以其侄穆姜之姨子也【侄穆姜姨母之子与穆姜为姨昆弟】生纥长于公宫姜氏爱之故立之臧贾臧为出在铸臧武仲自邾使吿臧贾且致大蔡焉【大蔡大龟】曰纥不佞失守宗祧敢吿不吊纥之罪不及不祀子以大蔡纳请其可贾曰是家之祸也非子之过也贾闻命矣再拜受使为以纳请【贾使为为己请】遂自为也【为自为请】臧孙如防【防臧孙邑】使来吿曰纥非能害也知不足也【言使甲从己但虑事浅耳】非敢私请苟守先祀无废二勲【二勲文仲宣叔】敢不辟邑乃立臧为臧纥致防而奔齐其人曰其盟我乎【谓陈其罪恶盟诸大夫以为戒】臧孙曰无辞【废长立少季孙所忌故谓无辞以罪己】将盟臧氏季孙召外史掌恶臣而问盟首焉【恶臣谓奔亡者盟首载书之章首】对曰盟东门氏也曰毋或如东门遂不听公命杀适立庶【文公命立子恶公子遂杀之立宣公】盟叔孙氏也曰毋或如叔孙侨如欲废国常荡覆公室【谓谮公与季孟于晋】季孙曰臧孙之罪皆不及此孟椒曰盍以其犯门斩闗季孙用之乃盟臧氏曰无或如臧孙纥干国之纪犯门斩闗臧孙闻之曰国有人焉谁居其孟椒乎【孟椒孟献子之孙子服惠伯居犹与也】
　　【谷梁传】其日正臧孙纥之出也【正其有罪】蘧伯玉曰不以道事其君者其出乎
　　纥阿季氏擅废立以取亡罪也以防不书者鲁不知以是罪纥特以犯门斩闗盟之故旧史唯纪其奔而圣人因之
　　晋人杀栾盈
　　【左传】晋人克栾盈于曲沃尽杀栾氏之族党栾鲂出奔宋书曰晋人杀栾盈不言大夫言自外也
　　【公羊传】曷为不言杀其大夫非其大夫也
　　【谷梁传】恶之弗有也【不言杀其大夫是不有之以为大夫】
　　自外犯君而入非复晋大夫故不言杀其大夫称人者讨贼之辞
　　齐侯袭莒
