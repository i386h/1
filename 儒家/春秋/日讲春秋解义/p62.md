<!-- { "loadSidebar": true } -->
　　【公羊传】其言之何缓也【成七年鼷鼠食郊牛角不言郊牛之角而此言郊牛之口伤者不若食角急也书者讥宣公飬牲不谨敬】曷为不复卜【据定十五年牛死改卜牛】养牲养二卜帝牲不吉则扳稷牲而卜之【帝天帝不吉者有灾先卜帝牲养之有灾更引稷牲卜以为天牲养之凡当二卜复不吉则不郊】帝牲在于涤三月【涤宫名养帝牲三牢之处谓之涤者取具荡涤清洁】于稷者唯具是视【视其身体具无灾害而已不特养于涤宫所以降稷尊帝】郊则曷为必祭稷王者必以其祖配王者则曷为必以其祖配自内出者无匹不行【匹合也】自外至者无主不止【必得主人乃止天道幽逺故推人道以接之谷梁传】之口缓词也伤自牛作也【牛自伤口非备灾之道不至也故以缓词言之】　事之变也乃者亡乎人之辞也【重传者嫌牛死与卜郊不从异也】
　　诸侯宗庙社稷之祭俎豆既陈闻王及后之丧则废礼也天王崩于十月告丧于鲁史防巳书乃斩衰奔赴之时而僭用郊祀所谓失礼之中又失礼也乃不郊者以在涤之牛口伤而改卜之牛又死也不然郊矣春秋之书防而显此类是也犹三望者可巳不当为之辞
　　葬匡王
　　四越月而葬其礼略也防葬不书卿防者也书之见王室之防诸侯之慢王也
　　【附录左传】晋侯伐郑及郔郑及晋平士防入盟【郔杜注郑地今河南延津县为夏楚侵郑传】
　　楚子伐陆浑之戎【陆公羊作贲公羊谷梁无之字】
　　【左传】楚子伐陆浑之戎【在伊川】遂至于雒【雒水杜注出上雒冢领山至河南巩县入河】观兵于周疆定王使王孙满劳楚子【王孙满周大夫】楚子问鼎之大小轻重焉【示欲偪周取天下】对曰在徳不在鼎昔夏之方有徳也【禹之世】逺方图物【图画山川奇异之物而献之】贡金九牧【使九州之牧贡金】铸鼎象物【象所图物着之于鼎】百物而为之备使民知神奸【图鬼神百物之形使民逆偹之】故民入川泽山林不逢不若【若顺也不遇妖怪不顺之物】螭魅罔两【螭山神兽形魅怪物防两水神】莫能逢之用能协于上下以承天休桀有昏徳鼎迁于商载祀六百【载祀皆年】商纣暴虐鼎迁于周徳之休明虽小重也【不可迁】其奸回昏乱虽大轻也【言可移】天祚明徳有所底止【底致也】成王定鼎于郏鄏【郏鄏杜注今河南也武王迁之成王定之】卜世三十卜年七百天所命也周徳虽衰天命未改鼎之轻重未可问也
　　楚与陆浑之戎本无夙憾今无故伐之而观兵周疆且问鼎之轻重其骜无王之罪着矣内外传皆以楚庄为贤不知其终身之小善不足以盖此大恶也先儒以称爵为襃观此则知其必不可通矣
　　夏楚人侵郑
　　【左传】夏楚人侵郑郑即晋故也
　　晋灵徇货党贼以失郑赵盾合诸侯以侵之而不能服今成公即位息兵逾年而郑人弃楚即晋盖知楚氛日炽有蚕食陈郑之心而欲依霸国以自固也
　　秋赤狄侵齐【地谱洺州春秋赤狄之地赤狄始见经】
　　赤狄隗姓其地在潞州以北近晋而逺于齐忽举侵齐之师知晋之无能为也楚横于南狄扰于北以中国之无霸耳
　　宋师围曹
　　【左传】宋文公即位三年杀母弟须及昭公子武氏之谋也使戴桓之族攻武氏于司马子伯之馆尽逐武穆之族【事竝在文十八年】武穆之族以曹师伐宋秋宋师围曹报武氏之乱也
　　宋鲍簒弑得国逐武穆之族二族以曹师伐宋春秋不书非讨罪不足书也鲍不知自反恃众彊以逞志于曹不待贬而恶见矣
　　冬十月丙戌郑伯兰卒
　　【左传】冬郑穆公卒初郑文公有贱妾曰燕姞【姞南燕姓】梦天使与已兰【兰香草】曰余为伯鯈余而祖也【伯鯈南燕祖】以是为而子【以兰为女子名】以兰有国香人服媚之如是【媚爱也欲令人爱之如兰】既而文公见之与之兰而御之辞曰妾不才幸而有子将不信敢征兰乎【惧将不见信故欲计所赐兰为懐子月数】公曰诺生穆公名之曰兰文公报郑子之妃曰陈妫【郑子文公叔父子仪也汉律淫季父之妻曰报】生子华子臧子臧得罪而出【出奔宋】诱子华而杀之南里【事在僖十六年南里杜注郑地】使盗杀子臧于陈宋之间【在僖二十四年】又娶于江生公子士朝于楚楚人酖之及叶而死【叶杜注楚地南阳叶县今河南叶县南有古城】又娶于苏生子瑕子俞弥俞弥早卒泄驾恶瑕【泄驾郑大夫】文公亦恶之故不立也公逐羣公子公子兰奔晋从晋文公伐郑【在僖三十年】石癸曰【石癸郑大夫】吾闻姬姞耦其子孙必蕃【姞姓宜为姬配耦】姞吉人也后稷之元妃也【姞姓之女为后稷妃周是以兴故曰吉人】今公子兰姞甥也天或启之必将为君其后必蕃先纳之可以亢宠【亢极也】与孔将鉏侯宣多纳之盟于太宫而立之【太宫郑祖庙】以与晋平穆公有疾曰兰死吾其死乎吾所以生也刈兰而卒【传言穆氏所以大兴于郑天所启也】
　　葬郑穆公【穆公羊作缪】
　　不月阙文也葬速礼不备也
　　四年春王正月公及齐侯平莒及郯莒人不肯公伐莒取向【郯国名今山东郯城县西南有故城向杜注莒邑寰宇志莒州南有向城今属山东青州府左传】四年春公及齐侯平莒及郯莒人不肯公伐莒取向非礼也平国以礼不以乱伐而不治乱也【责公不先以礼治之而用伐】以乱平乱何治之有无治何以行礼
　　【公羊传】此平莒也其言不肯何辞取向也【为公取向作辞也谷梁传】及者内为志焉尔平者成也不肯者可以肯也伐犹可取向甚矣莒人辞不受治也伐莒义兵也
　　【讨不释怨】取向非也乘义而为利也
　　周官合方氏掌除邦国之怨恶则释四邻之怨而成其好固义所当为也然必已之义可以服人然后人能降心以相从鲁宣齐恵身为大恶茍有人心者莫不藏恶况莒郯相怨鲁乃挟齐之威要以必从则莒人之不肯宜也又以兵加莒而取其邑则恶甚于齐惠矣
　　秦伯稻卒
　　夏六月乙酉郑公子归生弑其君夷
　　【左传】楚人献鼋于郑灵公【穆公大子夷也】公子宋与子家将见【宋子公也子家归生】子公之食指动【第二指也】以示子家曰他日我如此必尝异味及入宰夫将解鼋相视而笑公问之【问所笑】子家以告及食大夫鼋召子公而弗与也【欲使指动无效】子公怒染指于鼎尝之而出公怒欲杀子公子公与子家谋先【先公为难】子家曰畜老犹惮杀之【六畜】而况君乎反谮子家子家惧而从之夏弑灵公书曰郑公子归生弑其君夷权不足也【子家权不足以御乱惧谮而从弑君故书以首恶】君子曰仁而不武无能逹也【初称畜老仁也不讨子公是不武也故不能自通于仁道而陷弑君之罪】凡弑君称君君无道也称臣臣之罪也郑人立子良【穆公庶子】辞曰以贤则去疾不足【去疾子良名】以顺则公子坚长乃立襄公【襄公坚也】襄公将去穆氏【逐羣兄弟】而舍子良【以其让已】子良不可曰穆氏宜存则固愿也若将亡之则亦皆亡去疾何为乃舍之皆为大夫归生身为正卿久执兵柄闻宋之逆谋执而诛之犹反手耳宋有逆志而与归生谋先必知其夙有无君之心也闻而不禁则贼由归生审矣观郑人讨乱斲子家之棺则当时国论固以为首恶非孔子作春秋而后归狱也
　　赤狄侵齐
　　以齐之彊而洺州之狄连岁侵之晋霸之衰与齐之无政竝见矣
　　秋公如齐公至自齐
　　宣公簒弑齐实纵之故既以田赂复仆仆而徃朝焉防盟书至始于桓公之盟唐朝大国而书至始于宣公之如齐盖由二公身为大恶有自危之心以得返为幸故特行饮至之礼耳
　　【附录左传】初楚司马子良生子越椒子文曰【子文子良兄】必杀之是子也熊虎之状而豺狼之声弗杀必灭若敖氏矣谚曰狼子野心是乃狼也其可畜乎子良不可子文以为大慼及将死聚其族曰椒也知政乃速行矣无及于难且泣曰鬼犹求食若敖氏之鬼不其馁而【而语助言必馁】及令尹子文卒鬬般为令尹【般子文之子子扬】子越为司马【子越即越椒】蔿贾为工正谮子扬而杀之子越为令尹己为司马【贾为椒谮子扬而已得椒位】子越又恶之【恶贾】乃以若敖氏之族圄伯嬴于轑阳而杀之【圄囚也伯嬴蔿贾也轑阳杜注楚邑】遂处烝野将攻王王以三王之子为质焉弗受【烝野杜注楚邑三王文成穆】师于漳澨【漳澨杜注漳水边漳水出新城沶乡县至当阳县与沮水合】秋七月戊戌楚子与若敖氏战于皋浒【皋浒杜注楚地】伯棼射王汏辀及鼓跗着于丁宁【伯棼越椒也辀车辕汏过也箭过车辕上跗所以架鼓丁宁钲也】又射汰辀以贯笠毂【兵车无盖尊者则边人执笠依毂而立以御寒暑名曰笠毂此言箭过车辕及王之盖】师惧退王使巡师曰吾先君文王克息获三矢焉伯棼窃其二尽于是矣【所以释楚师之惧心】鼓而进之遂灭若敖氏初若敖娶于防【防杜注国名今湖广安陆县有郧城】生鬬伯比若敖卒从其母畜于防淫于防子之女生子文焉防夫人使弃诸梦中【梦杜注泽名江夏安陆县有云梦城今湖广云梦县治】虎乳之防子田见之惧而归夫人以告遂使收之楚人谓乳谷谓虎于菟故命之曰鬭谷于菟以其女妻伯比实为令尹子文其孙箴尹克黄【箴尹官名克黄子扬之子】使于齐还及宋闻乱其人曰不可以入矣箴尹曰弃君之命独谁受之【言虽奔他国独谁受此弃命之人】君天也天可逃乎遂归复命而自拘于司败王思子文之治楚国也曰子文无后何以劝善使复其所改命曰生【易其名言更生】
　　冬楚子伐郑
　　【左传】冬楚子伐郑郑未服也【前年楚侵郑不获成故】
　　胡氏安国谓归生弑君诸侯未有致讨者而楚人至焉故书爵以与之然商臣之次厥貉楚子旅之观兵问鼎竝以爵书则春秋无以书爵为襃之义明矣自宣成而下楚势益张故君将则称君大夫将乃称人耳
　　日讲春秋解义卷二十七
　　钦定四库全书
　　日讲春秋解义卷二十八
　　宣公
　　五年春公如齐
　　【左传】五年春公如齐高固使齐侯止公请叔姬焉【畱公强成昏】
　　夏公至自齐
　　【左传】夏公至自齐书过也
　　齐鲁接壤而逾时乃归下书髙固之逆叔姬经虽讳止公之迹而比事以观其实固不可揜矣以见止而连昏于齐臣降尊失列辱及先君乃行饮至之礼于宗庙是谓失其本心左氏特发书过之义以此
　　秋九月齐高固来逆子叔姬【左氏无子字】
　　【左传】秋九月齐高固来逆女自为也故书曰逆叔姬卿自逆也【适诸侯称女适大夫称字所以别尊卑也】
　　【谷梁传】诸侯之嫁子于大夫主大夫以与之来者接内也不正其接内故不与夫妇之称也【见庄二十七年莒庆】叔姬称子别于先君之女也诸侯嫁女于诸侯则公自主之其嫁女于大夫则使大夫主之公自主然后书于策今书高固来逆是公自主之明矣以千乘之君见偪于齐大夫彊昏而不敢违焉轻朝廷慢宗庙盖由身为不义借势于彊邻故非礼相干忍辱而无所避之也
　　叔孙得臣卒
　　得臣之卒不日史失之也胡氏安国据何休之説谓得臣不能止仲遂之逆谋故春秋削之非也仲遂身为大恶而卒书日季孙行父助逆尤力而卒书日何独苛于得臣乎凡以日不日为襃贬皆传者之误也
　　冬齐高固及子叔姬来
