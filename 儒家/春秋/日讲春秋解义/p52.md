<!-- { "loadSidebar": true } -->
　　王子虎者谷梁以为即叔服然左氏于叔服称内史于子虎称王叔文公而后此星孛入斗之时叔服复见于传则非王子虎明矣践土之役王子虎盟诸侯于王庭盖天子之秉政者王臣无外交今死而赴告于鲁故书以讥之
　　秦人伐晋
　　【左传】秦伯伐晋济河焚舟【示必死也】取王官及郊【王官杜注晋地今山西临晋县东南王官谷有废垒即王官城也郊杜注晋地当为今临晋平阳闲小邑】晋人不出遂自茅津济封殽尸而还【茅津杜注在河东大阳县西今山西平陆县南大阳渡即茅津也有古茅城封埋藏之】遂霸西戎用孟明也君子是以知秦穆公之为君也举人之周也【周备也不偏以一恶弃其善】与人之壹也【壹无二心】孟明之臣也其不解也能惧思也子桑之忠也其知人也能举善也【子桑公孙枝举孟明者】诗曰于以采蘩于沼于沚于以用之公侯之事秦穆有焉【诗国风言沼沚之蘩至薄犹采以共公侯以喻秦穆不遗小善】夙夜匪解以事一人孟明有焉【诗大雅】诒厥孙谋以燕翼子子桑有焉【诒遗也燕安也翼成也诗大雅喻子桑有举善之谋】
　　旧説秦伯知过复贰故贬而称人非也考之于经惟战韩称秦伯盖两君亲战若书秦人则疑晋侯见获于秦大夫其余终穆公之篇皆书秦人未有称爵者又谓晋人畏秦而不出秦伯逞其忿而后悔自是见伐不报始能践其自誓之言亦非也考之传记则逾二年而穆公卒何由知其自悔而不报乎先儒曲生义例谓圣人以常情待晋襄以王事责秦穆皆因书录秦誓谓孔子以穆公为贤不知誓词有足为天下后世法者故不废其言至其穷兵报怨则备书于春秋以着其罪犹化工赋物生杀并行而不相悖也
　　秋楚人围江
　　【左传】楚师围江晋先仆伐楚以救江
　　自齐桓之霸江黄以近楚之国并从齐盟楚深憾之灭黄已久今复围江亦以晋不能合诸侯以讨其弑逆之罪故轻视中国而围江以试之也
　　雨螽于宋
　　【左传】秋雨螽于宋队而死也
　　【公羊传】雨螽者何死而坠也何以书记异也外异不书此何以书为王者之后记异也
　　【谷梁传】外灾不志此何以志也曰灾甚也其甚奈何茅茨尽矣【茅茨犹尽则嘉谷可知茨蒺藜】着于上见于下谓之雨雨自上而下者也螽不见其所从来自上而下众多如雨异之大者也
　　冬公如晋十有二月己巳公及晋侯盟【此书公如晋之始左传】晋人惧其无礼于公也请改盟【改二年处父之盟】公如晋及晋侯盟晋侯飨公赋菁菁者莪【诗小雅义取既见君子乐且有仪】庄叔以公降拜【谢其以公比君子也】曰小国受命于大国敢不慎仪【赋诗曰乐且有仪故答以敢不慎仪】君贶之以大礼何乐如之抑小国之乐大国之惠也晋侯降辞【降阶辞让公】登成拜【俱还上成拜礼】公赋嘉乐【嘉乐诗大雅义取显显令德宜民宜人受禄于天】
　　晋人惧无礼而请改盟于公为不辱故适晋书而反国亦致不书地盟于晋都也
　　晋阳处父帅师伐楚以救江【公羊谷梁无以字外大夫书帅师自此始左传】冬晋以江故告于周王叔桓公晋阳处父伐楚以救江【桓公周卿士王叔文公之子不书不亲伐也】门于方城遇息公子朱而还【子朱楚大夫伐江之帅也闻晋师起而江兵解故晋亦还】
　　【公羊传】此伐楚也其言救江何为谖也【谖诈】其为谖奈何伐楚为救江也【救人之道当指其所之实欲救江而反伐楚以为其势必当引围江兵还自救也故云尔】
　　【谷梁传】此伐楚其言救江何也江远楚近伐楚所以救江也
　　大夫帅师以名氏见大夫彊也春秋于侵伐多不言所事此书伐以救何言救江虽善而所以救之者非其道也是时楚商臣负弑逆之罪恃彊凌弱晋襄不能大合诸侯奉词伐罪而独遣一军又不敢径造江之城下而声言伐楚一遇子朱即避之而返既不能伐楚又不能救江畏怯甚矣故特起伐以救之文以罪之以者不以者也
　　四年春公至自晋
　　【附录左传】四年春晋人归孔达于衞以为衞之良也故免之【二年衞执孔逹以説晋】　夏衞侯如晋拜【谢归孔逹】　曹伯如晋防正【防受贡赋之政也传言襄公能继文之业而诸侯服从】
　　夏逆妇姜于齐
　　【左传】逆妇姜于齐卿不行非礼也【礼诸侯有故则使卿逆】君子是以知出姜之不允于鲁也【文公薨而见出故曰出姜允信也始来不见尊贵故终不为国人所敬信也】曰贵聘而贱逆之【公子遂纳币是贵聘也】君而卑之【君小君也】立而废之弃信而坏其主【主内主也】在国必乱在家必亡不允宜哉诗曰畏天之威于时保之敬主之谓也【诗颂言畏天威于是保福禄为十八年姜氏归齐张夲】
　　【公羊传】其谓之逆妇姜于齐何略之也【谓不书逆者之姓名不言如齐不称女不书至也】高子曰娶乎大夫者略之也【谓夫人乃齐大夫女贱不可奉宗庙故略之】
　　【谷梁传】其曰妇姜为其礼成乎齐也【昏礼成于齐故在齐便称妇】其逆者谁也亲逆而称妇或者公与何其速妇之也【怪称妇速故设为问辞而反覆推之】曰公也其不言公何也非成礼于齐也【非责】曰妇有姑之辞也其不言氏何也贬之也何为贬之也夫人与有贬也【夫人能以礼自防则夫妇之礼不成于齐故讥公而夫人与焉】
　　纳币卿行则逆妇必非微者谷梁谓公自逆是也未至而称妇则成礼于齐明矣图昏于丧期之内又成礼于妇家所谓失礼之中又失礼也故讳不书公以示贬
　　狄侵齐
　　春秋霸业之盛首推桓文以其攘外而安内也狄虽败于箕未几复侵齐春秋书之讥晋襄无攘却之谋而齐霸不绍也
　　秋楚人灭江
　　【左传】楚人灭江秦伯为之降服出次不举过数【降服素服也出次辟正寝不举去盛馔邻国之礼有数今秦伯过之】大夫谏公曰同盟灭【秦江同盟不告故不书】虽不能救敢不矜乎吾自惧也君子曰诗云惟彼二国其政不获惟此四国爰究爰度其秦穆之谓矣【诗大雅爰于也究度皆谋也言夏商之君政不得人心故四方诸侯皆惧而谋度其政事喻秦穆亦能感江之防惧而思政也】
　　春秋中以慕义从霸遂致灭亡者江与黄是也当桓之世黄为楚灭齐不能救君子悯之江被围经年晋霸不竞不能撼楚以庇江春秋书围书灭着晋襄之无远谋见江上下同力效死乃亡国之善辞也不书奔死社稷也
　　晋侯伐秦
　　【左传】秋晋侯伐秦围邧新城【邧杜注秦邑在今陜西澄城县境新城杜注秦邑今澄城县东北有古新城即梁国之新里也】以报王官之役【王官役在三年】
　　晋襄以王官之役不报为耻未若商臣得志于江为耻之大也报秦而不诛商臣末矣况救江则遣大夫伐秦则君亲之故书晋侯伐秦于灭江之下见其急于修怨而缓于恤患也爵晋侯非善之以其徇私亟战而不知戢故目其人而责之
　　衞侯使寗俞来聘
　　【左传】卫寗武子来聘公与之宴为赋湛露及彤弓【非礼之常公特命乐人以示意故言为赋湛露彤弓诗小雅】不辞又不答赋使行人私焉【私问之】对曰臣以为肄业及之也【肄习也以鲁人失所赋故佯为不知】昔诸侯朝正于王【朝而受政教也】王宴乐之于是乎赋湛露则天子当阳诸侯用命也【诗云湛湛露斯匪阳不晞晞干也言露见日而干犹诸侯禀天子命而行】诸侯敌王所忾而献其功【敌犹当也忾恨怒也】王于是乎赐之彤弓一彤矢百玈弓矢千以觉报宴【觉明也谓诸侯有四夷之功王赐之弓矢又为歌彤弓以明报功宴乐】今陪臣来继旧好【因论天子之乐故自称陪臣】君辱贶之其敢干大礼以自取戾【贶赐也干犯也戾罪也解已所以不辞亦不答之意】
　　礼诸侯嵗相问殷相聘殷众也殷见曰同十有二年五服尽朝故曰殷见殷见既毕诸侯更遣大夫以交于邻邦谓之殷聘今殷见则亡而殷聘则存圣人书之以伤周道也
　　冬十有一月壬寅夫人风氏薨
　　【左传】冬成风薨【为明年王使归舍赗传】
　　春秋正名定分之书也仲子不称夫人称夫人自风氏始春秋记其卒葬各以实书不为异辞者谨礼之所由变也







　　日讲春秋解义卷二十三
　　钦定四库全书
　　日讲春秋解义卷二十四
　　文公
　　五年春王正月王使荣叔归含且赗
　　【左传】五年春王使荣叔来含且赗【荣叔天子之上大夫荣采地叔字也公羊传】含者何口实也【孝子所以实亲口也缘生以事死不忍虚其口天子以珠诸侯以玉大夫以碧士以贝】其言归含且赗何兼之兼之非礼也【谷梁传】含一事也赗一事也兼归之非正也其曰且志兼也其不言来不周事之用也赗以早【乘马曰赗所以助葬成风未葬故言早】而含已晚【已殡故言晚】
　　春秋繋王于天以履天位治天职所惇庸者天叙天秩所刑赏者天命天讨文公以风氏之丧讣于王非礼也王不能正反归含赗失天理矣故特不称天言弗克若天也
　　三月辛亥葬我小君成风
　　【公羊传】成风者何僖公之母也
　　成风书葬是祔于姑也隐公时仲子犹别立宫以祀今则俨然并尊又私諡焉乱礼甚矣书其实以示讥也
　　王使召伯来防葬【召伯谷梁作毛伯】
　　【左传】召昭公来防葬【召采地伯爵天子卿也】礼也【成风庄公之妾母以子贵故曰礼】
　　【谷梁传】防葬之礼于鄙上【鄙竟也为送葬来故从竞至墓上】
　　王臣下聘桓公宰纠书名示贬而大夫再聘则书字从同也今王以夫人之礼丧成风再不称天何也薨而赗含尚曰不可又使卿来防葬将祔之于庙则其事益隆失益甚矣故复去天以示义
　　夏公孙敖如晋
　　王含且赗又使卿来防葬礼莫隆焉不往谢而亟如晋慢王尊霸不贬而恶见矣
　　秦人入鄀
　　【左传】初鄀叛楚即秦又贰于楚夏秦人入鄀
　　鄀介秦楚之闲商臣弑逆鄀叛楚而即秦以穆公为可恃也及楚灭江惧而贰于楚秦不能庇鄀乃称兵以入之而其后鄀卒为楚所并王政不行小国之无罪而就灭亡如此可哀也夫
　　秋楚人灭六【六杜注六国庐江六县在今江南六安州北】
　　【左传】六人叛楚即东夷秋楚成大心仲归帅师灭六【仲归子家】　冬楚公子燮灭蓼【蓼杜注蓼国安丰蓼县今河南固始县东北蓼城岗即其地】臧文仲闻六与蓼灭曰皋陶庭坚不祀忽诸【蓼与六皆皋陶后也庭坚皋陶字】德之不建民之无援哀哉
　　邾灭须句楚灭六蓼皆世变之大者须句司大皞之祀六蓼实皋陶之后上古建国歴唐虞三代緜延不絶入春秋而后荡灭无遗盖不独周纲解纽自古圣王之政教至是而尽废故不足以相维持也
　　冬十月甲申许男业卒
