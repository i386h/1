<!-- { "loadSidebar": true } -->
　　【附録左传】六月丙戌郑灾【终士文伯之言】　楚公子弃疾如晋报韩子也【报前年送女】过郑郑罕虎公孙侨游吉从郑伯以劳诸柤【柤杜注郑地】辞不敢见固请见之见如见王【见郑伯如见楚王言弃疾恭而有礼】以其乗马八匹私面【私见郑伯】见子皮如上卿【如见楚卿】以马六匹见子产以马四匹见子大叔以马二匹禁刍牧采樵不入田【不犯田种】不樵树不采蓺【蓺种也】不抽屋不强匄誓曰有犯命者君子废小人降舎不为暴主不慁賔【慁患也】往来如是郑三卿皆知其将为王也【三卿罕虎公孙侨防吉】韩宣子之适楚也楚人弗逆公子弃疾及晋竟晋侯将亦弗逆叔向曰楚辟我衷【辟邪也衷正也】若何效辟诗曰尔之教矣民胥效矣【诗小雅言上教下效】从我而已焉用效人之辟书曰圣作则【逸书则法也】无寕以善人为则而则人之辟乎匹夫为善民犹则之况国君乎晋侯説乃逆之【言叔向知礼】
　　秋九月大雩
　　【左传】秋九月大雩旱也
　　楚防罢帅师伐吴
　　【左传】徐仪楚聘于楚【仪楚徐大夫】楚子执之逃归惧其叛也使防泄伐徐【防泄楚大夫】吴人救之令尹子荡帅师伐吴师于豫章而次于干谿【豫章当在江北淮水南干谿杜注在谯国城父县南今江南亳州东南有干谿与城父村相近】吴人败其师于房钟【房钟杜注吴地当在今夀州蒙城县界】获宫廏尹弃疾【鬬韦之父】子荡归罪于防泄而杀之【不以败告故不书】
　　楚频年伐吴终未能得志故自是以后遂舎吴而肆毒于陈蔡也
　　冬叔弓如楚
　　【左传】冬叔弓如楚聘且吊败也【吊为吴所败】
　　鲁逺于楚而婚于吴遂不与申之防至是震楚兵威故使弓先聘而明年遂朝之也
　　齐侯伐北燕
　　【左传】十一月齐侯如晋请伐北燕也士匄相士鞅逆诸河礼也【士匄晋大夫或作王正】晋侯许之十二月齐侯遂伐北燕将纳简公【简公北燕伯三年出奔齐】晏子曰不入燕有君矣民不贰吾君贿左右谄谀作大事不以信未尝可也【为明年暨齐平】
　　晋人纳防菑于邾非正也而能以义自反故特书不克纳以着其迁善改过之美齐侯纳北燕伯正也而终以赂止故苐书伐燕而不书不克纳以示其本无定燕之心惟恃彊以凌弱耳
　　七年春王正月暨齐平
　　【左传】七年春王正月暨齐平齐求之也癸已齐侯次于虢【虢杜注燕竟当在今直隶沧州界】燕人行成曰敝邑知罪敢不聼命先君之敝器请以谢罪公孙晳曰【晳齐大夫】受服而退俟衅而动可也二月戊午盟于濡上【濡上杜注濡水出高阳县东北至河间郑县入易水当在今直安州任丘之间】燕人归燕姬赂以瑶罋玉椟斝耳【瑶玉也椟匮也斝耳玉爵】不克而还
　　【谷梁传】平者成也暨犹暨暨也暨者不得已也以外及内曰暨
　　我所欲曰及不得已曰暨是时昭公结昏彊吴无汲汲附齐之意其与齐平乃齐求于鲁故曰暨至定公八年鲁再侵齐结怨大国惧而请平乃鲁求于齐故曰及也左齐求之也乃正觧鲁暨齐平之义后乃及齐燕之事而杜氏预遂谓燕暨齐平误矣书暨齐平正与及齐平及郑平之文同且叔孙婼旋如齐涖盟则此为内平审矣若外平则当用宋人及楚人平之例
　　【附録左传】楚子之为令尹也为王旌以田【析羽为旌王旌防至于轸】芋尹无宇防之曰一国两君其谁堪之及即位为章华之宫【章华杜注南郡华容县今湖广监利县东有华容城】纳亡人以实之无宇之阍入焉【有罪亡入章华宫】无宇执之有司弗与曰执人于王宫其罪大矣执而谒诸王【执无宇焉】王将饮酒无宇辞曰天子经略【经营天下略有四海故曰经畧】诸侯正封【封疆有定分】古之制也封略之内何非君土食土之毛谁非君臣【毛草也】故诗曰普天之下莫非王土率土之滨莫非王臣【诗小雅滨涯也】天有十日【甲至癸】人有十等【王至台】下所以事上上所以共神也故王臣公公臣大夫大夫臣士士臣皁皁臣舆舆臣隶隶臣僚僚臣仆仆臣台马有圉牛有牧【养马曰圉养牛曰牧】以待百事今有司曰女胡执人于王宫将焉执之周文王之法曰有亡荒阅【荒大也阅搜也有亡人当大搜其众】所以得天下也吾先君文王作仆区之法【仆区刑书名】曰盗所隐器【隐盗所得器】与盗同罪所以封汝也【行善法故能啓疆北至汝水】若从有司是无所执逃臣也逃而舎之是无陪台也【言皆将逃】王事无乃阙乎昔武王数纣之罪以告诸侯曰纣为天下逋逃主萃渊薮【萃集也天下逋逃悉以纣为渊薮集而归之】故夫致死焉【人欲致死讨纣】君王始求诸侯而则纣无乃不可乎若以二文之法取之盗有所在矣【言王亦为盗】王曰取而臣以往盗有宠未可得也【盗有宠灵王自谓】遂赦之【为葬灵王张本】
　　三月公如楚
　　【左传】楚子成章华之台【台杜注在华容城内今监利县北有章华台】愿与诸侯落之【宫室始成祭之为落】大宰防啓彊曰臣能得鲁侯防啓彊来召公辞曰昔先君成公命我先大夫婴齐曰吾不忘先君之好将使衡父照临楚国【衡父公衡】镇抚其社稷以辑寕尔民婴齐受命于蜀【蜀盟在成二年】奉承以来弗敢失陨而致诸宗祧曰我先君共王引领北望日月以冀【冀鲁朝】序相授于今四王矣【四王共康郏敖及灵王】嘉惠未至唯襄公之辱临我丧【防公二十八年如楚吊康王防】孤与其二三臣悼心失图【在哀防故】社稷之不皇况能懐思君徳【皇暇也言有大丧多不暇】今君若歩玉趾辱见寡君宠灵楚国以信蜀之役致君之嘉恵是寡君既受贶矣何蜀之敢望【言不敢望如蜀复有质子】其先君鬼神实嘉赖之岂唯寡君君若不来使臣请问行期【问鲁见伐之期】寡君将承质币而见于蜀以请先君之贶公将往梦襄公祖【祖祭道神】梓慎曰君不果行防公之适楚也梦周公祖而行今防公实祖君其不行子服恵伯曰行先君未尝适楚故周公祖以道之防公适楚矣而祖以道君不行何之三月公如楚郑伯劳于师之梁【郑城门】孟僖子为介不能相仪【僖子仲孙貜】及楚不能答郊劳【为下僖子病不能相礼张本】
　　据左氏楚子成章华之台愿与诸侯落之而防啓彊自谓能得鲁侯盖知季孙擅国鲁君若寄生闻楚有命季氏必廹公以岀而不敢违若宋衞之君尚能専有其国恐驰词执礼以抗非义之请而不赴则楚威为之顿也
　　叔孙婼如齐涖盟【婼公羊作舍后同】
　　【谷梁】涖位也内之前定之辞谓之涖外之前定之辞谓之来
　　夏四月甲辰朔日有食之
　　【左】夏四月甲辰朔日有食之晋侯问于士文伯曰谁将当日食对曰鲁衞恶之衞大鲁小公曰何故对曰去衞地如鲁地【衞地豕韦也鲁地降娄也日食于豕韦之末及降娄之始乃息故祸在衞大在鲁小也周四月今二月故日在降娄】于是有灾鲁实受之【灾发于衞而鲁受其余祸】其大咎其衞君乎鲁将上卿【八月衞侯卒十一月季孙宿卒】公曰诗所谓彼日而食于何不臧者何也【感日食而问诗】对曰不善政之谓也国无政不用善则自取谪于日月之灾故政不可不慎也务三而已一曰择人二曰因民三曰从时
