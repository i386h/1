<!-- { "loadSidebar": true } -->
　　【附录左传】晋阳处父聘于衞反过嬴从之【杜注晋邑汲郡修武县今河南获嘉县西北有故城嬴逆旅大夫】及温而还其妻问之嬴曰以刚商书曰沈渐刚克髙明柔克【沈渐犹滞弱也髙明犹亢爽也言各当以刚柔胜已本性乃能成全也此在洪范今谓之周书】夫子壹之【谓纯任刚也】其不没乎天为刚德犹不干时【寒暑相顺】况在人乎且华而不实【言过其行】怨之所聚也犯而聚怨【刚则犯人】不可以定身余惧不获其利而离其难是以去之【离丽也为六年晋杀处父传】　晋赵成子【赵衰新上军帅中军佐也】栾贞子【栾枝下军帅也】霍伯【先且居中军帅也】臼季【胥臣下军佐也】皆卒【为六年搜于夷传】
　　六年春葬许僖公
　　【附录左传】六年春晋搜于夷舍二军【僖三十一年晋搜清原作五军今舍二军复三军之制夷杜注晋地前年四郷卒故搜以谋军帅】使狐射姑将中军【代先且居】赵盾佐之【代赵衰也盾赵衰子】阳处父至自温【往年聘衞过温今始至】改搜于董【董杜注河东汾隂县有董亭在今山西闻喜县东北接绛州界】易中军【易以赵盾为帅射姑佐之】阳子成季之属也【处父尝为赵衰属大夫】故党于赵氏且谓赵盾能曰使能国之利也是以上之宣子于是乎始为国政【宣赵盾諡】制事典【典常也】正法罪【轻重当】辟刑狱【辟犹理也】董逋逃【董督也】由质要【由用也质要券契也】治旧洿【治理洿秽】本秩礼【贵贱不失其本】续常职【修废官】出滞淹【拔贤能也】既成以授大傅阳子与大师贾佗使行诸晋国以为常法【贾佗以公族从文公而不在五人之数】
　　夏季孙行父如陈
　　【左传】臧文仲以陈衞之睦也欲求好于陈夏季文子聘于陈【季文子即行父季友之孙】且娶焉
　　季友以原仲之旧如陈者再今行父之往盖因其祖旧好假公室之聘而图婚耳韩侯因朝而娶诗列大雅则于礼无讥故经但以出聘书而不及其私与友之葬原仲异也
　　【附录左传】秦伯任好卒【任好秦穆公名】以子车氏之三子奄息仲行鍼虎为殉【子车秦大夫氏也以人从葬为殉】皆秦之良也国人哀之为之赋黄鸟【黄鸟诗秦风义取黄鸟止于棘桑往来得其所伤三良不然】君子曰秦穆之不为盟主也宜哉死而弃民【善人者民之望也杀以殉葬是弃民望】先王违世犹诒之法而况夺之善人乎诗曰人之云亡邦国殄瘁【诗大雅言善人亡则国瘁病】无善人之谓若之何夺之古之王者知命之不长是以竝建圣哲【建立圣知以司牧民】树之风声【因土地风俗为立声敎之法】分之采物【旌旗衣服各有分制】着之话言【话善言也为作善言遗戒】为之律度【钟律度量所以治歴明时】陈之艺极【艺凖也极中也贡献多少之法传曰贡之无艺又曰贡献无极】引之表仪【引导也表仪犹威仪】予之法制告之训典【训典先王之书】敎之防利【防恶兴利】委之常秩【委任也常秩官司之常秩】道之以礼则使毋失其土宜众赖之而后即命【即就也】圣王同之今纵无法以遗后嗣而又收其良以死难以在上矣君子是以知秦之不复东征也【不能复征东方诸侯为霸主】
　　秋季孙行父如晋
　　【左传】秋季文子将聘于晋使求遭丧之礼以行【闻晋侯疾故】其人曰将焉用之【其人从者】文子曰备豫不虞古之善敎也求而无之实难【难卒得】过求何害
　　王制诸侯比年一小聘三年一大聘五年一朝文公即位六载未尝一如京师而朝晋者再且数遣聘问知霸主而不知有王比事以观罪可见矣
　　八月乙亥晋侯驩卒【驩公羊作讙】
　　【左传】八月乙亥晋襄公卒灵公少晋人以难故欲立长君赵孟曰【赵孟赵盾也】立公子雍【公子雍文公子襄公庻弟杜祁之子】好善而长先君爱之且近于秦秦旧好也置善则固事长则顺立爱则孝结旧则安为难故故欲立长君有此四德者难必抒矣【抒除也】贾季曰不如立公子乐【乐文公子怀嬴所出】辰嬴嬖于二君【辰嬴即怀嬴二君怀公文公也】立其子民必安之赵孟曰长嬴贱班在九人【班位也】其子何震之有【震威也】且为二嬖淫也为先君子不能求大而出在小国辟也母淫子辟无威陈小而远无援将何安焉杜祁以君故让偪姞而上之【杜祁杜伯之后祁姓也偪国名姞姞姓女生襄公为世子故杜祁让使在己上】以狄故让季隗而己次之故班在四【以季隗是文公处狄时妻故复让之】先君是以爱其子而仕诸秦为亚卿焉【言其贤故位尊】秦大而近足以为援母义子爱足以威民立之不亦可乎使先蔑士防如秦逆公子雍【先蔑士伯也士防随季也】贾季亦使召公子乐于陈赵孟使杀诸郫【郫杜注晋地今河南济源县西有郫亭】
　　冬十月公子遂如晋葬晋襄公
　　【左传】冬十月襄仲如晋葬襄公
　　礼诸侯五月而葬今三月不及期非礼也又礼诸侯之丧士吊大夫送葬及晋文昉为霸令使大夫吊卿共葬事故襄仲以卿往防亦非礼也
　　晋杀其大夫阳处父晋狐射姑出奔狄【射谷梁作夜】
　　【左传】贾季怨阳子之易其班也【本中军帅易以为佐】而知其无援于晋也【少族多怨】九月贾季使续鞫居杀阳处父【鞫居狐氏之族】书曰晋杀其大夫侵官也【君已命帅处父易之故曰侵官】　十一月丙寅晋杀续简伯【讨其杀处父简伯续鞫居十一月无丙寅丙寅十二月八日也日月必有误】贾季奔狄宣子使臾骈送其帑【臾骈赵盾属大夫帑妻子也宣子以贾季佐中军同官故】夷之搜贾季戮臾骈【戮辱也】臾骈之人欲尽杀贾氏以报焉臾骈曰不可吾闻前志有之曰敌惠敌怨不在后嗣忠之道也【敌犹对也若及子孙则为非对是迁怒也】夫子礼于贾季我以其宠报私怨无乃不可乎介人之宠非勇也【介因也】损怨益仇非知也【杀季家欲以除怨宣子将复怨已是益仇】以私害公非忠也释此三者何以事夫子尽具其帑与其器用财贿亲帅扞之送致诸竟【扞衞也】
　　【公羊传】晋杀其大夫阳处父则狐射姑曷为出奔射姑杀也射姑杀则其称国以杀何君漏言也其漏言奈何君将使射姑将【谓作中军大夫】阳处父谏曰射姑民众不説不可使将于是废将阳处父出射姑入君谓射姑曰阳处父言曰射姑民众不説不可使将射姑怒出刺阳处父于朝而走
　　【谷梁传】称国以杀罪累上也襄公已葬其以累上之辞言之何也君漏言也上泄则下闇下闇则上聋且闇且聋无以相通【臣闇不言君无所闻上下否塞】夜姑杀者也夜姑之杀奈何曰晋将与狄战使狐夜姑为将军赵盾佐之阳处父曰不可古者君之使臣也使仁者佐贤者不使贤者佐仁者今赵盾贤夜姑仁其不可乎【贤者多才也战主攻伐仁者有恻隐之心不如多才者有权畧】襄公曰诺谓夜姑曰吾始使盾佐女今女佐盾矣【称处父语以语之故传曰漏言也】夜姑曰敬诺襄公死处父主竟上事【待诸侯防葬在鄙上】夜姑使人杀之君漏言也故士造辟而言诡辞而出【辟君也言与君言出则诡辞不以实告人】曰用我则可不用我则无乱其德【此士对君言之辞】凡君与臣同杀则称国今射姑实杀处父而罪累上者见人君以公正之道进退其臣人自心服无所归咎襄公乃漏言于射姑嫁怨于处父虽非身杀之而以失言杀之等杀耳故襄公已卒而书国杀所以为后世戒也
　　闰月不告月犹朝于庙
　　【左传】闰月不告朔非礼也【经称告月传称告朔明告月必以朔】闰以正时【四时渐差则置闰以正之】时以作事【顺时命事】事以厚生【事不失时则年丰而民生厚】生民之道于是乎在矣不告闰朔弃时政也何以为民【为治也】
　　【公羊传】不告月者何不告朔也【礼诸侯受十二月朔政于天子藏于祖庙每月朔朝庙使大夫南面奉天子命君北面而受之比时使有司先告朔谨之至也】曷为不告朔【谓不言朔而言月】天无是月也闰月矣何以谓之天无是月非常月也犹者何通可以已也【朝者因视朔政尔无政而朝故曰犹不言朔者闰月无告朔礼也】
　　【谷梁传】不告月者何也不告朔也不告朔则何为不言朔也闰月者附月之余日也积分而成于月者也【一嵗三百六十日余六日又有小月六积五嵗约得六十日而再闰积众月之余分以成此月】天子不以告朔而丧事不数也【闰是丛残之数非月之正故吉凶大事皆不用也】犹之为言可以已也【告朔然后朝庙既废其大而行其细故讥之】
　　诸侯月朔告于庙谓之告朔因以听治此月之政谓之视朔不告月者不告朔也因月之亏盈置闰是主乎月而有闰也故不言朔而言月在礼天子闰月听朔于明堂闰者所以定四时成嵗天子以为月而颁之诸侯不奉以告是轻正朔慢时令也况一月之内百官修政于朝庻民服事于野闰虽无常而政有常安得不告犹朝于庙者幸其不已之词也
　　七年春公伐邾
　　【左传】七年春公伐邾闲晋难也【公因霸国有难而侵小】
　　三月甲戌取须句遂城郚【句公羊作朐郚杜注鲁邑卞县南有郚城在今山东泗水县东南】
　　【左传】三月甲戌取须句【须句鲁封内属国僖公反其君之后邾复灭之】寘文公子焉【邾文公子叛邾在鲁故使为守须句大夫】非礼也【絶大皡之祀以与邻国叛臣故曰非礼】
　　【公羊传】取邑不日此何以日内辞也使若他人然【据昭三十二年正月取阚亦邾妻之邑木尝书日今以日为内辞者使若公春伐邾妻而去他人自以甲戌日取之所以深讳其贪利取邑也然僖公尝伐邾取须朐矣何以不为内辞哉公羊之説非也】
　　【谷梁传】取邑不日此其日何也不正其再取故谨而日之也【僖二十二年公已伐邾取须句过而不改故录日以志之然非也设不日则听其取已乎】遂继事也【因伐邾之师】
　　晋襄既卒国未立君公乘其闲伐邾取邑絶大皞之祀俾邾之叛臣守之贪土地而舍逋逃又重劳民力城内邑以防邾师之至心有慊焉故畏邻国之伐而不知愈重其过耳
　　夏四月宋公王臣卒【王臣谷梁作壬臣】
　　宋人杀其大夫
　　【左传】夏四月宋成公卒于是公子成为右师【庄公子】公孙友为左师【目夷子】乐豫为司马【戴公元孙】鳞矔为司徒【桓公孙】公子荡为司城【桓公子也以武公名废司空为司城】华御事为司寇【华元父也传言六卿皆公族昭公不亲信之所以致乱】昭公将去羣公子【成公卒其弟御杀世子而自立国人杀御而立其少子杵臼是为昭公】乐豫曰不可公族公室之枝叶也若去之则本根无所庇矣葛藟犹能庇其本根故君子以为比【诗人取以喻九族兄弟】况国君乎此谚所谓庇焉而纵防斧焉者也【纵放也寻即将寻斧柯之寻】必不可君其图之亲之以德皆股肱也谁敢携贰若之何去之不听穆襄之族率国人以攻公【穆公襄公之子孙昭公所欲去者】杀公孙固公孙郑于公宫【二子在公宫故为乱兵所杀】六卿和公室乐豫舍司马以让公子卬【卬昭公弟】昭公即位而葬书曰宋人杀其大夫不称名众也且言非其罪也【杀者众故名不可知死者无罪则例不称名】
　　【公羊传】何以不名【成公十五年秋宋杀其大夫山称名】宋三世无大夫三世内娶也
　　【谷梁传】称人以杀诛有罪也【臣以权宠逼君故言有罪】
