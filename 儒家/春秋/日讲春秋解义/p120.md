<!-- { "loadSidebar": true } -->
　　【左传】观从谓子干曰不杀弃疾虽得国犹受祸也子干曰余不忍也子玉曰【子玉观从】人将忍子吾不忍俟也乃行国每夜骇曰王入矣【相恐以灵王也】乙卯夜弃疾使周走而呼曰王至矣国人大惊使蔓成然走告子干子晳曰王至矣国人杀君司马【司马谓弃疾】将来矣君若早自图也可以无辱众怒如水火焉不可为谋又有呼而走至者曰众至矣二子皆自杀丙辰弃疾即位名曰熊居【名改名也】葬子干于訾实訾敖【不成君无諡号者楚皆谓之敖】杀囚衣之王服而流诸汉乃取而葬之以靖国人使子旗为令尹【子旗蔓成然】楚师还自徐【前年围徐之师】吴人败诸豫章获其五帅【豫章杜注当在江北淮水南盖后徙在江南五帅荡侯潘子司马督嚣尹午陵尹喜】平王封陈蔡复迁邑【复九年所迁邑】致羣赂【始举事时所货赂】施舍宽民宥罪举职召观从王曰唯尔所欲对曰臣之先佐开卜乃使为卜尹使枝如子躬聘于郑且致犨栎之田【枝如子躬楚大夫犨栎本郑邑楚中取之平王新立故还以赂郑】事毕弗致郑人请曰闻诸道路将命寡君以犨栎敢请命对曰臣未闻命既复王闻犨栎降服而对曰【降服如今免冠也谢违命】臣过失命未之致也王执其手曰子毋勤姑归不谷有事其告子也【善其有权】他年芋尹申亥以王柩告乃改葬之初灵王卜曰余尚得天下不吉投诟天而呼曰是区区者而不余畀余必自取之民患王之无厌也故从乱如归初共王无冢适有宠子五人无适立焉乃大有事于羣望而祈曰【羣望星辰山川】请神择于五人者使主社稷乃徧以璧见于羣望曰当璧而拜者神所立也谁敢违之既乃与巴姬密埋璧于大室之庭【巴姬共王妾大室祖庙】使五人齐而长入拜【从长幼以次拜】康王跨之【过其上也】灵王肘加焉子干子晳皆远之平王弱抱而入再拜皆厌纽【微见璧纽以为审识】鬬韦属成然焉【知其将立故】且曰弃礼违命楚其危哉【弃礼弃立长之礼而卜于神违命违当璧之命而立康王也】子干归韩宣子问于叔向曰子干其济乎对曰难宣子曰同恶相求如市贾焉【同利以相求】何难对曰无与同好谁与同恶取国有五难有宠而无人一也【人贤人】有人而无主二也【须内主为应】有主而无谋三也有谋而无民四也有民而无德五也子干在晋十三年矣晋楚之从不闻达者可谓无人族尽亲叛可谓无主无衅而动可谓无谋【召子干时楚未有大衅】为羇终世可谓无民【终身客晋是无民】亡无爱征可谓无德【楚人无爱念之者】王虐而不忌【灵王暴虐无所畏忌将自亡】楚君子干涉五难以弑旧君谁能济之【言楚借君子干以弑灵王终无能成】有楚国者其弃疾乎君陈蔡城外属焉【城方城也时穿封戌既死弃疾幷领陈事】苛慝不作盗贼伏隐私欲不违【不以私欲违民事】民无怨心先神命之【先神谓羣望】国民信之芈姓有乱必季实立楚之常也获神一也【当璧拜】有民二也【民信之】令德三也【无苛慝】宠贵四也【贵妃子又君陈蔡】居常五也【弃疾季】有五利以去五难谁能害之子干之官则右尹也数其贵宠则庶子也以神所命则又远之其贵亡矣其宠弃矣民无怀焉国无与焉将何以立宣子曰齐桓晋文不亦是乎【皆庶贱】对曰齐桓衞姬之子也有宠于僖【衞姬齐僖公妾】有鲍叔牙宾须无隰朋以为辅佐有莒衞以为外主【齐桓出奔莒衞其母家】有国髙以为内主从善如流下善齐肃【下善谦下于善人】不藏贿不从欲施舍不倦求善不厌是以有国不亦宜乎我先君文公狐季姬之子也有宠于献好学而不贰生十七年有士五人有先大夫子余子犯以为腹心有魏犨贾佗以为股肱【士五人狐偃赵衰颠颉魏武子司空季子也子余即赵衰子犯即狐偃魏犨即魏武子贾佗不在五人列盖叔向所贤】有齐宋秦楚以为外主【齐妻以女宋赠以马楚子享之秦伯纳之】有栾却狐先以为内主【谓栾枝却縠狐突先轸也】亡十九年守志弥笃惠怀弃民【惠公怀公不恤民也】民从而与之献无异亲民无异望【献公之子九人惟文公在】天方相晋将何以代文此二君者异于子干共有宠子国有奥主【谓弃疾】无施于民无援于外去晋而不送归楚而不逆何以冀国
　　【公羊传】比已立矣其称公子何【据齐公子商人弑其君舍立未逾年见弑称君】其意不当也【不欲当君位】其意不当则曷为加弑焉尔比之义宜乎效死不立大夫相杀称人此其称名氏以弑何言将自是为君也【故使与弑君而立者同文】
　　【谷梁传】当上之辞也当上之辞者谓不称人以杀乃以君杀之也【称人以杀谓若衞人杀州吁于濮是也今比实不弑故以君杀大夫之辞言之】讨贼以当上之辞杀非弑也【实有弑君之罪则人人皆欲杀宜称人以杀之今言楚公子弃疾杀公子比明弃疾所杀非弑君之人比之不弑又一验也】比之不弑有四【其三在前传合此为四】取国者称国以弑【若比欲取国而弑君则当直云楚比弑其君虔如衞州吁弑其君完齐无知弑其君诸儿之类不应言公子也】楚公子弃疾杀公子比比不嫌也【今弃疾杀之又言杀公子比不言弑其君是比无欲为君之嫌】春秋不以嫌代嫌【不以乱治乱之义】弃疾主其事故嫌也【比实无弑君之罪而弃疾主杀之是弃疾有欲为君之嫌】
　　弃疾立比为王已为司马则已君比矣宜以弑书而曰公子比何也比之立及其见杀不过旬月君臣之分未定也若书弑其君比则疑于齐舍为嗣世之正书楚人杀比则弃疾疑于石碏雍廪得讨贼之义故以公子杀公子书而弃疾险诈怙乱窃国之罪不可掩矣
　　秋公会刘子晋侯齐侯宋公衞侯郑伯曹伯莒子邾子滕子薛伯杞伯小邾子于平丘【平丘杜注陈畱长垣县西南汉置平丘县晋废今故城在河南陈畱县北】
　　【左传】晋成虒祁【在八年】诸侯朝而归者皆有贰心为取郠故【取郠在十年】晋将以诸侯来讨叔向曰诸侯不可以不示威乃竝征会告于吴秋晋侯会吴子于良【良杜注下邳有良城县在今江南邳州】水道不可吴子辞乃还七月丙寅治兵于邾南甲车四千乘【三十万人】羊舌鲋摄司马【鲋叔向弟】遂合诸侯于平丘子产子大叔相郑伯以会子产以幄幕九张行【幄幕军旅之帐】子大叔以四十既而悔之每舍损焉及会亦如之【亦九张也传言子产之适宜大叔之从善】次于衞地叔鲋求货于衞淫刍荛者【欲使衞患之而致货】衞人使屠伯馈叔向羮与一箧锦【屠伯衞大夫】曰诸侯事晋未敢携贰况衞在君之宇下而敢有异志刍荛者异于他日敢请之【请止之】叔向受羮反锦【受羮示不逆其意且非货】曰晋有羊舌鲋者渎货无厌亦将及矣【将及祸】为此役也【役事也】子若以君命赐之其己客从之未退而禁之【禁刍荛者】
　　晋自重丘以后会盟皆大夫至是昭公即位会楚内乱再合诸侯刘子临之正可以有为之机也叔向号称贤者不能导其君树德修礼以怀诸侯而反欲胁之以威不知晋政多门诸卿各固其私甲车虽众莫肯尽力于公其为列国所窥察久矣是以齐欲废盟郑人争承鲁有违言而晋自是不能复合诸侯列国君大夫皆旅见于楚矣
　　八月甲戌同盟于平丘公不与盟
　　【左传】晋人将寻盟齐人不可【有贰心故】晋侯使叔向告刘献公曰【献公王卿士刘子】抑齐人不盟若之何对曰盟以底信【底致也】君苟有信诸侯不贰何患焉告之以文辞董之以武师虽齐不许君庸多矣【庸功也讨之有辞故功多】天子之老请帅王赋元戎十乘以先啓行迟速唯君【欲佐晋讨齐】叔向告于齐曰诸侯求盟已在此矣今君弗利寡君以为请对曰诸侯讨贰则有寻盟若皆用命何盟之寻【托用命以拒晋】叔向曰国家之败有事而无业事则不经【业贡赋之业】有业而无礼经则不序【须礼而有次序】有礼而无威序则不共【礼须威严而后共】有威而不昭共则不明【威须昭告神明而后信义着】不明弃共百事不终所由倾覆也【信义不明则弃威不威弃礼无礼无经无经无业故百事不成】是故明王之制使诸侯岁聘以志业【志识也】闲朝以讲礼再朝而会以示威再会而盟以显昭明志业于好【聘也】讲礼于等【朝也】示威于众【防也】昭明于神【盟也】自古以来未之或失也存亡之道恒由是兴晋礼主盟惧有不治奉承齐牺而布诸君【齐盟之牺牲】求终事也君曰余必废之何齐之有唯君图之寡君闻命矣齐人惧对曰小国言之大国制之敢不听从既闻命矣敬共以往迟速唯君叔向曰诸侯有闲矣不可以不示众八月辛未治兵建而不旆【建立旌旗不曵其旆旆游也】壬申复旆之诸侯畏之【军将战则旆故曵旆以恐之】邾人莒人愬于晋曰鲁朝夕伐我几亡矣我之不共鲁故之以晋侯不见公使叔向来辞曰诸侯将以甲戌盟寡君知不得事君矣请君无勤【托谦辞以绝鲁】子服惠伯对曰君信蛮夷之诉【蛮夷谓邾莒】以绝兄弟之国弃周公之后亦唯君寡君闻命矣叔向曰寡君有甲车四千乘在虽以无道行之必可畏也况其率道其何敌之有牛虽瘠偾于豚上其畏不死【偾仆也】南蒯子仲之忧其庸可弃乎【弃犹忘也】若奉晋之众用诸侯之师因邾莒杞鄫之怒以讨鲁罪闲其二忧【因南蒯子仲二忧为闲隙】何求而弗克鲁人惧听命【不敢与盟】甲戌同盟于平丘齐服也【经所以称同】令诸侯日中造于除【除地为坛会盟处】癸酉退朝子产命外仆速张于除【张幄幕】子大叔止之使待明日及夕子产闻其未张也使速往乃无所张矣【地已满也传言子产每事敏于大叔】及盟子产争承【承贡赋之次】曰昔天子班贡轻重以列列尊贡重周之制也【公侯地广故所贡者多】卑而贡重者甸服也【甸服谓天子畿内共职贡者】郑伯男也而使从公侯之贡惧弗给也敢以为请诸侯靖兵好以为事行理之命【行理使人通聘问者】无月不至贡之无艺【艺法制】小国有阙所以得罪也诸侯修盟存小国也贡献无极亡可待也存亡之制将在今矣自日中以争至于昏晋人许之既盟子大叔咎之曰诸侯若讨其可渎乎【渎易也】子产曰晋政多门贰偷之不暇何暇讨国不竞亦陵何国之为
　　【谷梁传】同者有同也同外楚也公不与盟者可以与而不与讥在公也其日善是盟也
　　楚弃疾立内施德惠外抚邻国晋人恐惧又诸侯多贰故载书要言曰同不书诸侯刘子亦与盟也或谓揭公于不与盟之上则是不与盟之意主于鲁非也沙随不见公不可言公不见晋侯此不与盟不可言诸侯不盟公属辞之体然也若鲁不愿盟则其赴会何为乎
　　晋人执季孙意如以归
　　【左传】公不与盟晋人执季孙意如以幕蒙之使狄人守之司铎射懐锦奉壶饮冰以蒲伏焉【司铎射鲁大夫蒲伏窃往饮季孙冰箭筩盖可以取饮】守者御之乃与之锦而入晋人以平子归子服湫从【湫惠伯】
　　三家不臣之罪至意如极矣擅兵取邑中分鲁国以自封殖至使君若赘旒民忘其上讨而执之固其宜矣而不得为霸讨何也晋人若能征邾莒赴诉之辞究南蒯子仲奔叛之故请于天子以大义诛意如正三桓之罪归其地与民于公则鲁国顺正诸侯威懐而霸事可复兴矣乃徒辱鲁君而不察其情虽执意如而不正其罪安得为霸讨乎盖由诸卿曲庇季氏而晋君亦不得为政尔
