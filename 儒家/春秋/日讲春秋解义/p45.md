<!-- { "loadSidebar": true } -->
　　秋楚人灭蘷以蘷子归【蘷公羊作隗杜注楚同姓国建平秭归县湖广归州志云州西南有蘷子城地名蘷沱】
　　【左传】蘷子不祀祝融与鬻熊【祝融髙辛氏之火正楚之逺祖也鬻熊祝融之十二世孙蘷楚之别封故亦世绍其祀】楚人让之对曰我先王熊挚有疾鬼神弗赦而自窜于蘷【熊挚楚嫡子有疾不得嗣位故别封为蘷子】吾是以失楚又何祀焉秋楚成得臣鬭宜申帅师灭蘷以蘷子归【成得臣令尹子玉鬬宜申司马子西】
　　【谷梁传】蘷国也不日微国也以归犹愈乎执也
　　春秋凡灭国以其君归者无不名蘷子何以不名诸侯之祀不过其祖蘷祖熊挚其不祀祝融鬻熊礼也以是见灭实非其罪故特寛假之不日赴告阙也
　　冬楚人伐宋围缗【缗谷梁作闵】
　　【左传】宋以其善于晋侯也【重耳之出宋襄公赠马二十乘】叛楚即晋冬楚令尹子玉司马子西帅师伐宋围缗
　　【公羊传】邑不言围此其言围何刺道用师也【时以师与鲁未至又道用之恶其轻民命不仁之甚也】
　　【谷梁传】伐国不言围邑此其言围何也以吾用其师目其事也非道用师也【楚人为鲁伐齐而中道更伐宋故伐围兼书所以责楚】前年宋公忘雠即楚今复从晋能徙义矣楚遂伐其国而围其邑备书之以着其横兼罪鲁之召防也
　　公以楚师伐齐取谷公至自伐齐
　　【左传】公以楚师伐齐取谷凡师能左右之曰以【左右谓进退在己】寘桓公子雍于谷易牙奉之以为鲁援【雍本与孝公争立故使居谷以偪齐】楚申公叔侯戍之【为二十八年楚子使申叔去谷张本】桓公之子七人为七大夫于楚【言孝公不能抚公族】
　　【公羊传】此已取谷矣何以致伐未得乎取谷也【未可谓得意于取谷】曷为未得乎取谷曰患之起必自此始也【鲁内虚而外乞师以犯强齐防齐侯昭卒晋文行霸幸而得免】
　　【谷梁传】以者不以者也民者君之本也使民以其死非其正也　恶事不致此其致之何也危之也
　　以楚师伐齐取谷置戍以逼之不待贬而罪见矣而僖公方自以为得告至而策勲焉岂非失其本心与
　　二十有七年春子来朝
　　【左传】二十七年春桓公来朝用夷礼故曰子公卑不共也
　　称子时王所黜也春秋有褒贬而无黜陟谓公卑似谓旧史称子果旧史变易王爵孔子岂仍其非而不革乎
　　夏六月庚寅齐侯昭卒
　　【左传】夏齐孝公卒有齐怨【前年齐再伐鲁】不废防纪【防纪防事之总名】礼也
　　齐桓既殁诸侯犹思其徳孝公不能继志述事乃盟楚狄伐宋及鲁卫为谋不逺霸业遽隳惜哉
　　秋八月乙未葬齐孝公
　　三月而葬非礼也鲁有齐怨而防其君之葬岂非去古未逺犹秉周礼之验与
　　乙巳公子遂帅师入【八月无乙巳乙巳九月六日】
　　【左传】秋入责无礼也【以来朝不共故】
　　鲁甥舅之国伯姬在焉方来朝而帅师入之凭弱犯寡不义甚矣鲁自季友卒公子遂用事乞楚师以仇齐今又入背旧弃亲结憾四邻僖公之末造无一可观者憸人之害政于此可见矣
　　冬楚人陈侯蔡侯郑伯许男围宋
　　【左传】楚子将围宋使子文治兵于睽【子文时不为令尹故云使治兵习号令也睽楚邑】终朝而毕不戮一人【子文欲委重于子玉故畧其事】子玉复治兵于蒍【子玉为令尹故蒍亦楚邑】终日而毕鞭七人贯三人耳【以矢穿其耳】国老皆贺子文【贺子玉堪其事】子文饮之酒蒍贾尚幼后至不贺【蒍贾伯嬴孙叔敖之父】子文问之对曰不知所贺子之政于子玉曰以靖国也靖诸内而败诸外所获防何子玉之败子之举也举以败国将何贺焉子玉刚而无礼不可以治民过三百乘其不能以入矣【三百乘二万二千五百人】茍入而贺何后之有　冬楚子及诸侯围宋宋公孙固如晋告急先轸曰【先轸原轸也】报施救患取威定霸于是乎在矣狐偃曰楚始得曹而新昏于卫若伐曹卫楚必救之则齐宋免矣【前年楚使申叔戌谷以偪齐】于是乎搜于被庐【被庐晋地】作三军【闵元年晋献公作二军今复增一军】谋元帅【元帅中军帅】赵衰曰郤縠可臣亟闻其言矣説礼乐而敦诗书诗书义之府也礼乐徳之则也徳义利之本也夏书曰赋纳以言明试以功车服以庸【尚书虞夏书也赋犹取也庸功也取纳以言观其志也明试以功考其事也车服以庸报其劳也】君其试之乃使郤縠将中军郤溱佐之使狐偃将上军让于狐毛而佐之【狐毛偃之兄】命赵衰为卿让于栾枝先轸【栾枝贞子也栾賔之孙】使栾枝将下军先轸佐之荀林父御戎【荀林父中行桓子】魏犫为右晋侯始入而教其民二年欲用之【二十四年入国】子犯曰民未知义未安其居【无义则茍生】于是乎出定襄王【二十五年定襄王以示事君之义】入务利民民懐生矣将用之子犯曰民未知信未宣其用【宣明也未明于见用之信】于是乎伐原以示之信【伐原在二十五年】民易资者不求丰焉明徴其辞【民以货物易资财者不诈以求多明定其辞不二价重言信也】公曰可矣乎子犯曰民未知礼未生其共于是乎大搜以示之礼【搜頥少长明贵贱】作执秩以正其官【执秩主爵秩之官】民听不惑而后用之出谷戍释宋围【楚子使申叔去谷子玊去宋】一战而霸文之教也【谓明年城濮之战】
　　【公羊传】此楚子也其称人何贬曷为贬为执宋公贬故终僖之篇贬也
　　【谷梁传】楚人者楚子也其曰人何也人楚子所以人诸侯也其人诸侯何也不正其信夷狄而伐中国也称楚子及诸侯围宋十二月公防诸侯盟于宋就楚子而受盟也然则楚子在师明矣其书楚人以明年晋兴楚屈故旧史以公之就见楚子为讳而书人也先儒谓书人为贬书爵为褒观楚穆楚灵之侵伐皆书爵则其义不通矣
　　十有二月甲戌公防诸侯盟于宋
　　鲁方亲楚故往防盟楚子主盟而曰防诸侯讳公从楚亦不与楚以主盟也
　　日讲春秋解义卷二十
　　钦定四库全书
　　日讲春秋解义卷二十一
　　僖公
　　二十有八年春晋侯侵曹晋侯伐衞
　　【左传】二十八年春晋侯将伐曹假道于衞【曹在衞东故】衞人弗许还自南河济【南河杜注从汲郡南渡出衞南而东水经注河水迳东燕县故城北有棘津之名即此也棘津在今河南汲县南】侵曹伐衞正月戊申取五鹿二月晋郤縠卒原轸将中军胥臣佐下军上徳也【先轸以下军佐超将中军故曰上徳】晋侯齐侯盟于敛盂【敛盂杜注衞地今直开州东南敛盂聚是也齐侯以谷戍之迫故从晋求援】衞侯请盟晋人弗许衞侯欲与楚国人不欲故出其君以説于晋衞侯出居于襄牛【襄牛杜注衞地今属河南归徳府】
　　【公羊传】曷为再言晋侯非两之也然则何以不言遂未侵曹也未侵曹则其言侵曹何致其意也其意侵曹则曷为伐衞晋侯将侵曹假涂于卫衞曰不可得则固将伐之也【言欲侵曹而因衞之不肯假途遂伐卫则尚未侵曹而推其意故两书之也】
　　【谷梁传】再称晋侯忌也【以修曹衞之宿怨故再称晋侯以刺之】
　　齐桓因蔡溃而伐楚故言遂此则侵曹既反而后伐衞故再言晋侯皆各据事之实而书之非襃贬所系也晋文之兴其势与齐桓异齐桓之时楚虽闲犯上国犹无逺图故合诸侯正问罪之名以求其服而已晋文之时则陈蔡郑许久服于楚且与之联兵以围宋又戍谷以逼齐非大挫其锋楚祸不息而楚子入居于申使子玉去宋非侵曹伐卫多方以激之无由致楚而与之战先儒乃专罪晋侯之报怨且谓宜先伐陈蔡郑许曹卫自服皆昧于情实之论也
　　公子买戍卫不卒戍刺之
　　【左传】公子买戍卫【晋伐卫卫楚之昏姻鲁欲与楚故戍卫】楚人救卫不克公惧于晋杀子丛以説焉【子丛公子买字】谓楚人曰不卒戍也【诈告楚人之词杀子丛在楚救卫下经在上者救卫之赴后至】
　　【公羊传】不卒戍者何不卒戍者内辞也不可使往也不可使往则其言戍卫何遂公意也【以不可使之事使其臣故为公讳言使若臣不遵君命者然】刺之者何杀之也杀之则曷为谓之刺之内讳杀大夫谓之刺之也【有罪无罪皆不得专杀故讳杀言刺之谷梁传】先名后刺杀有罪也公子启曰不卒戍者可以卒也可以卒而不卒讥在公子也刺之可也【公子启鲁大夫】内杀大夫曰刺刺未有书其故者而曰不卒戍刺之所以见其辞之不直情之甚私买之死实非其罪不止于专杀大夫而已也公既附楚遣买戍卫又惧晋而杀之诡辞以谢楚政刑如此其能国乎
　　楚人救卫
　　春秋凡书救者皆善此书救非善楚也见晋伐所必救能致楚人分围宋之师以出而战克取威正其谋之谲也故曰比事属辞春秋之敎
　　三月丙午晋侯入曹执曹伯宋人
　　【左传】晋侯围曹门焉多死【攻曹城门】曹人尸诸城上晋侯患之聼舆人之谋曰称舍于墓【舆众也舍墓为将发冡】师迁焉曹人凶惧【凶凶恐惧声】为其所得者棺而出之【欲加礼晋师以免发冢之祸】因其凶也而攻之三月丙午入曹数之以其不用僖负羁而乗轩者三百人也且曰献状【轩大夫车言其无徳居位者多故责其功状】令无入僖负羁之宫而免其族报施也【报飱璧之施】魏犨颠颉怒曰劳之不图报于何有爇僖负羁氏【爇焚也】魏犨伤于胷公欲杀之而爱其材使问且视之病将杀之魏犨束胷见使者曰以君之灵不有寕也【言不以病故自安寕】距跃三百曲踊三百【距跃超越也曲踊跳踊也百犹励也盖三次勉励为之】乃舎之杀颠颉以狥于师立舟之侨以为戎右【舟之侨故虢臣闵二年奔晋以代魏犨为先归张本】宋人使门尹般如晋师告急【门尹般宋大夫时楚犹未觧宋围】公曰宋人告急舎之则絶告楚不许我欲战矣齐秦未可若之何先轸曰使宋舎我而赂齐秦借之告楚我执曹君而分曹卫之田以赐宋人【欲以激怒楚人】楚爱曹卫必不许也喜赂怒顽能无战乎【言齐秦喜得宋赂而怒楚之顽必自战也不可告请故曰顽】公说执曹伯分曹卫之田以畀宋人
　　【公羊传】畀者何与也其言畀宋人何与使聼之也【与使聼其狱也】曹伯之罪何甚恶也其甚恶奈何不可以一罪言也
　　【谷梁传】入者内弗受也日入恶入者也以晋侯而斥执曹伯恶晋侯也【恶其忌怨深】畀与也其曰人何也不以晋侯畀宋公也【畀上与下之词故不以侯畀公】
　　曹虽即楚文之昭也晋侯茍修其训典善其辞令以镇抚之曹伯羸者畏威懐徳自当翻然改图乃遽兴师而入其国执其君又分其田暴矣然使执之以归京师俾天子治其即楚之罪犹不失为霸讨今特欲致楚与战乃以曹伯畀宋人而激其怒何其谲也虽一战而胜为诸夏盟主其功虽多其道不足尚也
　　夏四月己巳晋侯齐师宋师秦师及楚人战于城濮楚师败绩
