<!-- { "loadSidebar": true } -->
　　书公孙辰出奔于盗杀蔡侯申之后则辰与闻乎弑矣
　　葬秦惠公
　　宋人执小邾子
　　伐曹执邾子盖齐景图霸无成而宋亦有志于争权也与宋襄执滕子围曹同例
　　夏蔡杀其大夫公孙姓公孙霍
　　晋人执戎蛮子赤归于楚【蛮公羊作曼书执止此】
　　【左】夏楚人既克夷虎【夷虎蛮夷叛楚者】乃谋北方左司马眅申公夀余叶公诸梁致蔡于负函致方城之外于缯闗【三子楚大夫也此蔡之故地人民楚因以为邑致之者会其众也负函缯闗杜注皆楚地负函当在今信阳州境】曰吴将泝江入郢将奔命焉为一昔之期袭梁及霍【一昔一夜也伪辞当备吴夜结期明日便袭梁霍使不知之梁霍杜注梁河南梁县西南故城也梁南有霍阳山皆蛮子之邑】单浮余围蛮氏蛮氏溃【浮余楚大夫】蛮子赤奔晋隂地【隂地杜注河南山北自上雒以东至陆浑】司马起丰析与狄戎【楚司马眅也丰析杜注析县属南乡郡析南有丰乡皆楚邑今河南淅川县及内乡县之西北境皆析地也丰乡城在淅川县西南此二邑人及戎狄】以临上雒左师军于菟和【菟和杜注山在上雒东今陜西商州东有菟和山】右师军于仓野【仓野杜注在上雒县今商州东南有仓野聚】使谓隂地之命大夫士蔑曰【命大夫别县监尹】晋楚有盟好恶同之若将不废寡君之愿也不然将通于少习以听命【少习杜注商县武闗也今武闗在商州东少习山下言将开道以伐晋】士蔑请诸赵孟赵孟曰晋国未宁安能恶于楚必速与之士蔑乃致九州之戎【九州戎在晋隂地陆浑者】将裂田以与蛮子而城之【以诈蛮子】且将为之卜【卜城】蛮子听卜遂执之与其五大夫以畀楚师于三户【三户杜注丹水县北有三户亭今三户城在淅川县西南】司马致邑立宗焉以诱其遗民【楚复诈为蛮子作邑立其宗主】而尽俘以归
　　【公羊】赤者何戎曼子之名也其言归于楚何【据执曹伯畀宋人不言归于宋】子北宫子曰辟伯晋而京师楚也【晋人执戎曼子归于楚若不书戎曼子名则与伯执归京师同文故辟其文而名之】
　　霸主执列国之君归于京师正也今执而与楚宜从执曹伯畀宋人之例乃与归于京师同文以着世变见情实晋与天下诸侯皆有罪焉耳
　　城西郛
　　六月辛丑亳社灾【亳公羊作蒲】
　　【公羊】蒲社者何【据鼓用牲于社不言蒲】亡国之社也社者封也【封土为社】其言灾何【据封土非火所能烧】亡国之社葢揜之揜其上而柴其下【故火得烧之揜柴之者絶不得使通天地四方以为有国者戒】蒲社灾何以书记灾也
　　【谷梁】亳社者亳之社也亳亡国也【亳即殷也殷都亳故谓之亳】亡国之社以为庙屏戒也【立亳社于庙外以为屏蔽取其不得通天人君瞻之而致戒心】其屋亡国之社不得逹上也
　　记曰防国之社屋之武王克商班其社于诸侯使为鉴戒屋之故有灾据左氏七年以邾子益来献于亳社则新作亳社之屋可知矣不书者以其当作故不志也
　　秋八月甲寅滕子结卒
　　冬十有二月葬蔡昭公
　　葬滕顷公
　　【附録左】秋七月齐陈乞施衞甯跪救范氏【陈乞僖子施多】庚午围五鹿九月赵鞅围邯郸冬十一月邯郸降荀寅奔鲜虞赵稷奔临【临杜注晋邑今直隶临城县东有故城】十二月施逆之遂堕临【逆稷纳之他邑以临险固故毁之】国夏伐晋取邢任栾鄗逆畤隂人盂壶口【八邑杜注晋地栾在赵国平县西北鄗即髙邑县也潞县东有壶口关今直隶栾城县及赵州北境皆古栾邑地柏乡县北故城镇即故鄗城地逆畤水经注谓之曲逆水今曲逆故城在完县东南壶口关在山西黎城县东北大行山口】防鲜虞纳荀寅于栢人【柏人杜注晋邑赵国柏人县今直隶唐山县西有故城】
　　五年春城毗【毗公羊作比又作芘】
　　夏齐侯伐宋
　　定十四年齐与宋防洮至此忽伐之者齐方挟诸侯以伐晋而宋人伐曹执小邾子欲与争霸故讨之然景公内实不能正其国而惟力是竞是以郑衞鲁宋虽从之而不心服也
　　晋赵鞅帅师伐卫
　　【左】五年春晋围柏人荀寅士吉射奔齐初范氏之臣王生恶张栁朔言诸昭子使为柏人【为柏人宰也昭子范吉射】昭子曰夫非而雠乎对曰私雠不及公好不废过恶不去善义之经也臣敢违之及范氏出【出柏人奔齐】张栁朔谓其子尔从主勉之我将止死王生授我矣【授我死节】吾不可以僣之【僣不信也】遂死于柏人【为吉射距晋伐死】　夏赵鞅伐衞范氏之故也遂围中牟
　　是时齐方弱晋而列国诸侯坚于党齐者衞郑耳荀寅士吉射乃赵鞅之雠衞实庇之鞅度齐兵力彊盛未可与争寅射附衞未可猝动于是计纳蒯聩以为衞主故为之伐衞前此晋师皆书侵此独书伐者赵鞅欲释私憾故用大师而伐国围邑志在必克也
　　秋九月癸酉齐侯杵臼卒【杵公羊作处】
　　【左】齐燕姬生子不成而死【燕姬景公夫人不成未冠也】诸子鬻姒之子荼嬖【诸子庶公子也鬻姒景公妾荼安孺子】诸大夫恐其为大子也言于公曰君之齿长矣未有大子若之何公曰二三子闲于忧虞则有疾疢亦姑谋乐何忧于无君【景公意欲立荼而未故以此言塞大夫请】公疾使国恵子髙昭子立荼【恵子国夏昭子髙张】寘羣公子于莱【莱杜注齐东鄙邑今山东黄县东南有莱子城】秋齐景公卒冬十月公子嘉公子驹公子黔奔衞公子鉏公子阳生来奔【皆景公子在莱者】莱人歌之曰景公死乎不与埋三军之事乎不与谋师乎师乎何党之乎【师众也党所也之徃也称諡葢葬后而为此歌哀羣公子失所】
　　冬叔还如齐
　　闰月葬齐景公
　　【公羊】闰不书此何以书【遽楚子昭卒不书闰】丧以闰数也【谓丧服大功以下诸丧当以闰月为数】丧曷为以闰数【据卒不书闰】丧数畧也【畧犹杀也以恩杀故竝闰数】
　　【谷梁】不正其闰也【闰月附月之余日丧事不数】
　　凡丧以年断者不以闰数以月断者则以闰数三年之丧二十五月而毕苟数闰则二年内已有二十五月安得谓之三年且以闰数而书则崩薨卒葬凡有闰者皆宜书何独书于此故知书闰者讥其以闰月葬失丧事不数之义也
　　【附録左】郑驷秦富而侈嬖大夫也而常陈卿之车服于其庭郑人恶而杀之子思曰诗曰不解于位民之攸塈【子思子产子国参也诗大雅攸所也塈息也】不守其位而能久者鲜矣商颂曰不僣不滥不敢怠皇命以多福【僣差也滥溢也皇暇也言驷秦违诗商颂故受祸】







　　日讲春秋解义卷六十一
　　钦定四库全书
　　日讲春秋解义卷六十二
　　哀公
　　六年春城邾瑕【瑕公羊作葭书城止此邾瑕杜注任城亢父县北有邾娄城在今山东济宁州南】
　　邾瑕如鲁济之类鲁有负瑕故称邾以别之不书取葢未尝取而彊城见鲁之弱邾也
　　晋赵鞅帅师伐鲜虞
　　【左】六年春晋伐鲜虞治范氏之乱也【四年鲜虞纳荀寅于柏人】昭十二年楚防方炽而晋伐鲜虞十五年楚平初立布徳于诸侯而荀吴再伐之定四年召陵罢防士鞅及衞孔圉防伐五年吴方入郢士鞅又伐之于是尽失诸侯此年复有赵鞅之师则晋霸之衰皆由诸大夫贪伐鲜虞以自封殖故也
　　吴伐陈
　　【左】吴伐陈复修旧怨也【元年未得志故】楚子曰吾先君与陈
　　有盟不可以不救乃救陈师于城父【陈盟在昭十三年】
　　夏齐国夏及髙张来奔
　　【左】齐陈乞伪事髙国者【髙张国夏受命立荼陈乞欲害之故先伪事焉】每朝必骖乗焉所从必言诸大夫【言其罪过】曰彼皆偃蹇将弃子之命【偃蹇骄傲】皆曰髙国得君必偪我盍去诸固将谋子子早图之图之莫如尽灭之需事之下也【需疑也】及朝则曰彼虎狼也【彼谓诸大夫】见我在子之侧杀我无日矣请就之位【欲与诸大夫谋髙国故求就之】又谓诸大夫曰二子者祸矣【言髙国二子】恃得君而欲谋二三子曰国之多难贵宠之由尽去之而后君定既成谋矣盍及其未作也先诸作而后悔亦无及也大夫从之夏六月戊辰陈乞鲍牧【牧鲍圉孙】及诸大夫以甲入于公宫昭子闻之与恵子乘如公【昭子髙张恵子国夏】战于荘败【髙国败也荘六轨之道】国人追之国夏奔莒遂及髙张晏圉施来奔【圉晏婴之子圉施不书非卿】
　　陈乞将立阳生故先逐国髙国髙奔而后陈乞弑君之谋得遂矣故先书二卿之奔于弑君之前以着难所自作而国髙不能衞上委君而逃之罪亦见矣
　　叔还防吴于柤
　　齐景既卒吴欲争霸鲁先徃会之
　　秋七月庚寅楚子轸卒
　　【左】秋七月楚子在城父将救陈卜战不吉卜退不吉王曰然则死也再败楚师不如死【前已败于柏举今若退还亦是败】弃盟逃雠亦不如死死一也其死雠乎命公子申为王不可则命公子结亦不可则命公子启【申子西结子期启子闾皆昭王兄】五辞而后许将战王有疾庚寅昭王攻大冥【大冥杜注陈地在今河南项城县境吴师所在也】卒于城父子闾退曰君王舍其子而让羣臣敢忘君乎从君之命顺也【从命许立】立君之子亦顺也二顺不可失也与子西子期谋潜师闭涂逆越女之子章立之而后还【闭涂不通外使也越女昭王妾章恵王】是嵗也有云如众赤鸟夹日以飞三日楚子使问诸周大史周大史曰其当王身乎【日为人君妖气守之故以为当王身云在楚上唯楚见之故祸不及他国】若禜之可移于令尹司马【禜禳也】王曰除腹心之疾而置诸股肱何益不谷不有大过天其夭诸有罪受罚又焉移之遂弗禜初昭王有疾卜曰河为祟王弗祭大夫请祭诸郊王曰三代命祀祭不越望【诸侯望祀竟内山川星辰】江汉雎漳楚之望也【四水在楚界】祸福之至不是过也不谷虽不徳河非所获罪也遂弗祭孔子曰楚昭王知大道矣其不失国也宜哉夏书曰惟彼陶唐帅彼天常有此冀方今失其行乱其纪纲乃灭而亡【夏书五子之歌也唐虞及夏同都冀州不易地而亡由于不知大道故】又曰允出兹在兹由已率常可矣【夏书大禹谟言信出已则福亦在已附録左】八月齐邴意兹来奔【髙国党】
　　齐阳生入于齐齐陈乞弑其君荼【荼公羊作舍】
