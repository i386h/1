<!-- { "loadSidebar": true } -->
　　【左传】六月鄅人借稻【其君自出借稻盖履行之】邾人袭鄅鄅人将闭门邾人羊罗摄其首焉【斩得闭门者头】遂入之尽俘以归鄅子曰余无归矣从帑于邾邾荘公反鄅夫人而舍其女【为明年宋伐邾起】
　　秋曹平公
　　【左传】秋曹平公往者见周原伯鲁焉【原伯鲁周大夫】与之语不説学归以语闵子马闵子马曰周其乱乎夫必多有是説而后及其大人【大人在位者】大人患失而惑【患有学而失道者以惑其意】又曰可以无学无学不害不害而不学则苟而可于是乎下陵上替能无乱乎夫学殖也【殖生长也言学之进徳如农之殖苖日新月盛】不学将落原氏其亡乎
　　【附録左传】七月郑子产为火故大为社【为治也】祓禳于四方振除火灾礼也乃简兵大搜将为搜除【治兵于庙城内地迫故除广之】子大叔之庙在道南其寝在道北其庭小【庭搜场也】过期二日使除徒陈于道南庙北曰子产过女而命速除乃毁于而乡【毁女所乡】子产朝过而怒之【怒不毁】除者南毁子产及冲使从者止之曰毁于北方【言子产仁不忍毁人庙】火之作也子产授兵登陴子大叔曰晋无乃讨乎【辞晋公子公孙而授兵似若叛晋】子产曰吾闻之小国忘守则危况有灾乎国之不可小有备故也既晋之边吏让郑曰郑国有灾晋君大夫不敢宁居卜筮走望不爱牲玉郑之有灾寡君之忧也今执事然授兵登陴【然劲忿貌】将以谁罪边人恐惧不敢不告子产对曰若吾子之言敝邑之灾君之忧也敝邑失政天降之灾又惧谗慝之间谋之以啓贪人荐为敝邑不利以重君之忧幸而不亡犹可説也不幸而亡君虽忧之亦无及也郑有他竟望走在晋【言郑虽与他国为竟毎瞻望晋归赴之】既事晋矣其敢有二心【传言子产有备】
　　冬许迁于白羽
　　【左传】楚左尹王子胜言于楚子曰许于郑仇敌也而居楚地以不礼于郑【十五年平王复迁邑许自夷还居叶恃楚而不事郑】晋郑方睦郑若伐许而晋助之楚防地矣君盍迁许许不专于楚郑方有令政许曰人示旧国也【许先郑封】郑曰余俘邑也【隠十一年郑灭许而复存之故曰俘邑】叶在楚国方城外之蔽也土不可易【易轻也】国不可小【谓郑】许不可俘雠不可啓君其圗之楚子説冬楚子使王子胜迁许于析实白羽【于传时白羽改为析】











　　日讲春秋觧义卷五十二
　　钦定四库全书
　　日讲春秋解义卷五十三
　　昭公
　　十有九年春
　　【附録左传】十九年春楚工尹赤迁阴于下阴【阴杜注隂县属南乡郡今湖广光化县西汉水西岸有古隂县城】令尹子瑕城郏【郏亦楚邑】叔孙昭子曰楚不在诸侯矣其仅自完也以持其世而已【迁隂城郏皆欲以自完守】　楚子之在蔡也郹阳封人之女奔之【郹阳杜注蔡邑当在今新蔡县境】生大子建及即位使伍奢爲之师【伍奢伍举之子伍员之父】费无极爲少师无宠焉欲谮诸王曰建可室矣【室妻也】王爲之聘于秦无极与逆劝王取之正月楚夫人嬴氏至自秦【爲下拜夫人起】
　　宋公伐邾
　　【左传】鄅夫人宋向戌之女也故向宁请师【寜向戌子请宋公伐邾】二月宋公伐邾围虫【虫杜注邾邑当在今山东济宁州境】三月取之乃尽归鄅俘
　　天下无霸邾以蕞尔小邦逞其暴横而宋元于此能一正入鄅之乱此所谓声罪执言之师也
　　夏五月戊辰许世子止弑其君买
　　【左传】夏许悼公疟五月戊辰饮大子止之药卒【止独进药不由医】大子奔晋书曰弑其君君子曰尽心力以事君舎药物可也【药物有毒当由医非凡人所知讥止不舍药物所以加弑君之名】
　　【谷梁传】日弑正卒也【凡弑不书日此弑而日知买爲正卒也】正卒则止不弑也不弑而曰弑责止也【责止不尝药】止曰我与夫弑者不立乎其位以与其弟虺哭泣歠飦粥嗌不容粒【嗌喉也】未逾年而死故君子卽止自责而责之也【就其有自责心故以备礼责之】
　　许悼公饮世子止之药而卒事与楚商臣蔡般异而同以弑书何也药出于止而君死于药则止虽非弑而弑君之罪止有不得辞者故加弑焉所以敎天下之爲臣子者也其异于商臣般者过与故之不同耳其心不同而春秋之文一施之何以辨乎观商臣般皆立乎其位而止则弗立乎其位比事以推而止之不志乎弑亦可见矣且许与陈蔡皆密迩于楚许且近迁于白羽矣楚虔能假讨贼之名以灭陈蔡何弃疾遂释许而不问乎此又可寻迹推理而知之者也
　　已夘地震
　　经书地震者五而昭公之世再见地臣道也义主安静时季孙僭窃臣道失常天心谴告而昭公漫不知省其及宜矣
　　【附录左传】邾人郳人徐人会宋公乙亥同盟于虫【终宋公伐邾事】楚子为舟师以伐濮【濮杜注南夷】费无极言于楚子曰
　　晋之伯也迩于诸夏而楚辟陋故弗能与争若大城城父而寘大子焉以通北方王收南方是得天下也王説从之故大子建居于城父令尹子瑕聘于秦拜夫人也【为明年谮大子张本】
　　秋齐髙发帅师伐莒
　　【左传】秋齐高发帅师伐莒【莒不事齐故】莒子奔纪鄣【纪鄣杜注莒邑也东海赣检县东北有纪城今山东莒州即江南赣榆县界】使孙书伐之【孙书陈无宇之子子占也】初莒有妇人莒子杀其夫已爲嫠妇【寡妇爲嫠】及老托于纪鄣纺焉以度而去之【因纺纑连所纺以度城高下而藏之待外攻者欲报雠去藏也】及师至则投诸外【系防城上而投其所垂于外随之以出】或献诸子占子占使师夜缒而登【縁绳登城】登者六十人缒绝师鼓噪城上之人亦噪莒共公惧啓西门而出七月丙子齐师入纪【传言怨不在大】
　　齐景有争霸之心因莒不事齐遂兴是役夫不以徳义服人而徒计近功侵凌弱小以晏子爲之辅佐亦不能有所匡正则所谓显君者何足称哉
　　冬葬许悼公
　　【公羊传】贼未讨何以书葬不成于弑也曷爲不成于弑止进药而药杀也止进药而药杀则曷爲加弑焉尔讥子道之不尽也其讥子道之不尽奈何曰乐正子春之视疾也【乐正子春曽子弟子以孝名闻】复加一饭则脱然愈复损一饭则脱然愈复加一衣则脱然愈复损一衣则脱然愈【脱然疾除貌也言消息得其节】止进药而药杀是以君子加弑焉尔【失其消息多少之宜】曰许世子止弑其君买是君子之听止也【听治止罪】葬许悼公是君子之赦止也【原止进药本欲愈父之病无害父之意故赦之】赦止者免止之罪辞也
　　【谷梁】日卒时葬不使止爲弑父也曰子既生不免乎水火母之罪也羁贯成童不就师傅父之罪也【羁贯谓交笄剪髪以爲饰成童八嵗以上】就师学问无方心志不通身之罪也心志既通而名誉不闻友之罪也名誉既闻有司不举有司之罪也有司举之王者不用王者之过也许世子不知尝药累及许君也【许君不授子以师傅使不识尝药之义故累及之】
　　许止弑君与赵盾弑君皆圣人特笔然晋灵公不书葬而许悼公书葬者赵盾力能讨贼而不讨不得不终诛之若许止痛父之死咎已之深未逾年而卒则其心可知矣故上书弑以着止有弑君之事此书葬以明止实无弑君之心一立法甚严一待人以恕也
　　【附録左】是嵗也郑驷偃卒子游娶于晋大夫生丝弱【子游驷偃也弱幼少】其父兄立子瑕【子瑕子游叔父驷乞】子产憎其爲人也【憎子瑕】且以爲不顺弗许亦弗止驷氏耸【耸惧】他日丝以告其舅冬晋人使以币如郑问驷乞之立故驷氏惧驷乞欲逃子产弗遣请以卜亦弗予大夫谋对子产不待而对客曰郑国不天寡君之二三臣札瘥夭昏【大死曰札小疫曰瘥短折曰夭未名曰昏】今又丧我先大夫偃其子幼弱其一二父兄惧队宗主私族于谋而立长亲【于私族谋之】寡君与其二三老曰抑天实剥乱是吾何知焉谚曰无过乱门民有兵乱犹惮过之而况敢知天之所乱今大夫将问其故抑寡君实不敢知其谁实知之平丘之会【在十三年】君寻旧盟曰无失职若寡君之二三臣其即世者晋大夫而专制其位是晋之县鄙也何国之爲辞客币而报其使【遣人报晋使】晋人舍之　楚人城州来沈尹戌曰楚人必败【十三年吴县州来今就城而取之戌庄王曾孙叶公诸梁父也】昔吴灭州来子旗请伐之王曰吾未抚吾民今亦如之而城州来以挑吴能无败乎侍者曰王施舍不倦息民五年可谓抚之矣戌曰吾闻抚民者节用于内而树德于外民乐其性而无寇雠今宫室无量民人日骇劳罢死转【转迁徙也】忘寝与食非抚之也郑大水龙鬭于时门之外洧渊【时门郑城门洧渊杜注洧水出荥阳】
　　【密县东南至颍川长平入颍按今洧水自密县东流经新郑县南门又东会于溱水谓之双洎河卽洧渊也】国人请爲禜焉子产弗许曰我鬭龙不我觌也【觌见也】龙鬬我独何觌焉禳之则彼其室也【渊龙之室】吾无求于龙龙亦无求子我乃止也【传言子产之知】　令尹子瑕言蹶由于楚子曰【蹶由吴王弟五年灵王执以归】彼何罪谚所谓室于怒市于色者楚之谓矣【言灵王怒吴子而执其弟犹人忿于室家而作色于市人】舍前之忿可也乃归蹶由【言楚子能用善言】
　　二十年春王正月
　　【附録左传】二十年春王二月己丑日南至【是嵗朔旦冬至之嵗也当言正月己丑朔日南至时史失闰闰更在二月后故经因史而书正月传更具于二月记南至日以正歴也】梓愼望氛【氛气也时鲁侯不行登台之礼使梓慎望氛】曰今兹宋有乱国防亡三年而后弭蔡有大丧【爲宋华向出奔蔡侯卒传】叔孙昭子曰然则戴桓也【戴族华氏桓族向氏】汰侈无礼已甚乱所在也【传言妖由人兴】　费无极言于楚子曰建与伍奢将以方城之外叛自以爲犹宋郑也齐晋又交辅之将以害楚其事集矣王信之问伍奢伍奢对曰君一过多矣【一过纳建妻】何信于谗王执伍奢【忿奢切言】使城父司马奋扬杀大子未至而使遣之【知大子寃故遣令去】三月大子建奔宋王召奋扬奋扬使城父人执已以至王曰言出于余口入于尔耳谁告建也对曰臣告之君王命臣曰事建如事余臣不佞不能苟贰奉初以还【奉初命以周旋】不忍后命故遣之既而悔之亦无及已王曰而敢来何也对曰使而失命召而不来是再奸也逃无所入王曰归从政如他日【善其言舍使还】无极曰奢之子材若在吴必忧楚国盍以免其父召之彼仁必来不然将爲患王使召之曰来吾免而父棠君尚谓其弟员曰【棠君奢之长子尚也为棠邑大夫员尚弟子胥】尔适吴我将归死吾知不逮【自以知不及员】我能死尔能报闻免父之命不可以莫之奔也亲戚为戮不可以莫之报也奔死免父孝也度功而行仁也【仁者贵成功】择任而往知也【员任报雠】知死不辟勇也【尚为勇】父不可弃【俱去为弃父】名不可废【俱死为废名】尔其勉之相从为愈【言愈于同奔共死也】伍尚归奢闻员不来曰楚君大夫其旰食乎【将有吴忧不得早食】楚人皆杀之员如吴言伐楚之利于州于【州于吴子僚】公子光曰是宗为戮而欲反其雠不可从也员曰彼将有他志【光欲弑僚不利员用事故破其议而员亦知之】余姑为之求士而鄙以待之【计未得用故进勇士以求入于光退居边鄙】乃见鱄设诸焉【鱄诸勇士】而耕于鄙【为二十七年吴弑僚】
