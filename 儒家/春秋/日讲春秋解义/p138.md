<!-- { "loadSidebar": true } -->
　　此见陈侯背殡出防也君在殡则辞防可也
　　许迁于容城【容城杜注阙】
　　许四迁皆受楚令悉以自迁为文许所欲也容城盖析之近地
　　秋七月公至自防
　　不致侵楚无功也故以防告庙
　　刘卷卒
　　【公羊】刘卷者何天子之大夫也外大夫不卒此何以卒我主之也
　　【谷梁传】此不卒而卒者贤之也寰内诸侯也非列土诸侯此何以卒也天王崩为诸侯主也【昭二十二年景王崩尝以宾主之礼相接故书其卒】
　　畿内诸侯不同列国故不言刘子卷卒先儒谓刘子定内难有大功于王室特书其卒葬然单旗之功与刘子同而不书卒尹氏擅权亦书卒则其义不可通矣盖召陵之防刘子与焉防罢而卒故来赴于鲁而鲁史书之耳
　　葬悼公
　　楚人围蔡
　　【左传】秋楚为沈故围蔡
　　晋士鞅衞孔圉帅师伐鲜虞【圉公羊作圄】
　　晋伐楚则利在诸侯伐鲜虞则利在六卿故楚围蔡不救而中山是伐比事书之而晋卿保利营私不恤国事之恶着矣
　　葬刘文公
　　【公羊传】外大夫不书葬此何以书录我主也【以主我恩录之】尹氏王子虎皆不书葬此书葬以鲁特往防也
　　冬十有一月庚午蔡侯以呉子及楚人战于柏举楚师败绩楚囊瓦出奔郑【柏举公羊作伯莒谷梁作伯举杜注楚地当在今湖广麻城县境呉始书子】
　　【左】伍员为呉行人以谋楚楚之杀郤宛也【在昭二十七年】伯氏之族出【郤宛党】伯州犂之孙嚭为呉大宰以谋楚楚自昭王即位无岁不有呉师蔡侯因之以其子干与其大夫之子为质于呉冬蔡侯呉子唐侯伐楚【唐侯不书兵属于呉蔡】舍舟于淮汭【呉乗舟从淮来过蔡而舍之】自豫章与楚夹汉【豫章杜注汉东江北地名】左司马戌谓子常曰子防汉而与之上下【防缘也缘汉上下遮使勿渡】我悉方城外以毁其舟还塞大隧直辕冥阨【大隧直辕冥阨地理通释即义阳之黄岘武阳平靖三闗也黄岘平靖俱在今河南信阳州南武阳在州东南】子济汉而伐之我自后击之必大败之既谋而行武城黒谓子常曰【黒楚武城大夫】呉用木也我用革也【用军器】不可久也不如速战史皇谓子常楚人恶子而好司马【史皇楚大夫司马沈尹戌】若司马毁呉舟于淮塞城口而入【城口三隘道之总名】是独克呉也子必速战不然不免乃济汉而陈自小别至于大别【小别山名在今湖广汉川县北一名甑山大别亦山名在今湖广汉阳县东北一名鲁山】三战子常知不可【知呉不可胜】欲奔史皇曰安求其事难而逃之将何所入子必死之初罪必尽说【言致死以克呉可以免贪贿致寇之罪】十一月庚午二师陈于柏举【二师呉楚师】阖庐之弟夫槩王晨请于阖庐曰楚瓦不仁【瓦子常名】其臣莫有死志先伐之其卒必奔而后大师继之必克弗许夫槩王曰所谓臣义而行不待命者其此之谓也今日我死楚可入也以其属五千先击子常之卒子常之卒奔楚师乱呉师大败之子常奔郑史皇以其乗广死【以战死】
　　【公传】羊呉何以称子夷狄也而忧中国其忧中国奈何伍子胥父诛乎楚挟弓而去楚以干阖庐阖庐曰士之甚【士贤士】勇之甚将为之兴师而复雠于楚伍子胥复曰诸侯不为匹夫兴师且臣闻之事君犹事父也亏君之义复父之雠臣不为也于是止蔡昭公朝乎楚有美裘焉囊瓦求之昭公不与为是拘昭公于南郢数年然后归之于其归焉用事乎河曰天下诸侯苟有能伐楚者寡人请为之前列楚人闻之怒为是兴师使囊瓦将而伐蔡蔡请救于呉伍子胥复曰蔡非有罪也楚人为无道君如有忧中国之心则若时可矣于是兴师而救蔡曰事君犹事父也此其为可以复雠奈何曰父不受诛【不受诛罪不当诛也】子复雠可也父受诛子复雠推刃之道也【一往一来曰推刃】复雠不除害【不得兼雠其子恐复害己而杀之】朋友相衞而不相迿【迿先也不先击刺所以伸孝子之恩】古之道也
　　【谷梁传】呉其称子何也以蔡侯之以之举其贵者也【贵谓子也】蔡侯之以之则其举贵者何也呉信中国而攘夷狄呉进矣其信中国而攘夷狄奈何子胥父诛于楚也【子胥父伍奢也为楚平王所杀】挟弓持矢而干阖庐阖庐曰大之甚勇之甚为是欲兴师而伐楚子胥谏曰臣闻之君不为匹夫兴师且事君犹事父也亏君之义复父之雠臣弗为也于是止蔡昭公朝于楚有美裘正是日囊瓦求之昭公不与为是拘昭公于南郢【南郢楚郡】数年然后得归归乃用事乎汉【用事者祷汉水神】曰苟诸侯有欲伐楚者寡人请为前列焉楚人闻之而怒为是兴师而伐蔡蔡请救于呉子胥曰蔡非有罪楚无道也君若有忧中国之心则若此时可矣为是兴师而伐楚何以不言救也救大也
　　师能左右之曰以曰蔡侯以呉子者盖谋出于蔡而呉为之用也荆楚横暴蔡尤被毒盖尝夷之为县诱般而杀之用世子有出蔡侯朱又拘呉于南郢数年而后归今复兴师围其国陵暴极矣晋不足恃故蔡侯不得已而乞师于呉呉子为之大败楚师囊瓦奔郑春秋据事直书而蔡人累世之仇頼呉以复晋失其政不足以宗诸侯举可见矣呉子亲行君重于师故不得不书爵以为进之非也诸侯积忿于楚呉能败之故旧史喜其事而称爵或未可知以为孔子特起襃进之文则于通经之义皆不可通矣
　　庚辰呉入郢【郢公羊谷梁作楚】
　　【左传】呉从楚师及清发【清发杜注水名水经注涢水南迳石岩山北亦谓之清水在今湖广安陆县西石门山下】将击之夫槩王曰困兽犹鬬况人乎若知不免而致死必败我若使先济者知免后者慕之蔑有鬭心矣半济而后可击也从之又败之楚人为食呉人及之奔食而从之败诸雍澨【雍澨今湖广京山县西南有三澨水雍澨其一也】五战及郢己卯楚子取其妹季芈畀我以出【世族谱季芈畀我皆平王女服防云畀我季芈之字未知孰是】涉睢【睢杜注水出新城昌魏县东南至枝江县入江今湖广当阳县北有沮水相即楚昭王西涉处】鍼尹固与王同舟王使执燧象以奔呉师【烧火燧系象尾使赴呉师惊却之】庚辰呉入郢以班处宫【以尊卑班次处楚王宫室】子山处令尹之宫【子山呉王子】夫槩王欲攻之惧而去之夫槩王入之【言呉无礼所以不能克】左司马戌及息而还【息杜注汝南新息也闻楚败故还】败呉师于雍澨伤初司马臣阖庐【尝在呉为阖庐臣】故耻为禽焉谓其臣曰谁能免吾首呉句卑曰臣贱可乎司马曰我实失子可哉【失不知子贤】三战皆伤曰吾不可用也已句卑布裳刭而裹之【司马已死刭取其首】藏其身而以其首免【言司马之忠壮】楚子涉睢济江入于云中【云中杜注云梦泽中所谓江南之梦盖云梦一泽跨江南北】王寝盗攻之以戈击王王孙由于以背受之中肩王奔郧钟建负季芈以从【钟建楚大夫】由于徐苏而从【以背受戈故当时闷絶】郧公辛之弟懐将弑王曰平王杀吾父我杀其子不亦可乎【辛蔓成然之子鬬辛也昭十四年楚平王杀成然】辛曰君讨臣谁敢雠之君命天也若死天命将谁雠诗曰柔亦不茹刚亦不吐不侮矜寡不畏强御唯仁者能之【诗大雅言仲山甫不辟强陵弱】违强陵弱非勇也乗人之约非仁也灭宗废祀非孝也【弑君罪应灭宗】动无令名非知也必犯是余将杀女鬬辛与其弟巢以王奔随呉人从之谓随人曰周之子孙在汉川者楚实尽之天诱其衷致罚于楚而君又窜之【窜匿也】周室何罪君若顾报周室施及寡人以奬天衷君之惠也汉阳之田君实有之楚子在公宫之北【随公宫也】呉人在其南子期似王【子期昭王兄公子结】逃王而已为王曰以我与之王必免随人卜与之不吉乃辞呉曰以随之辟小而密迩于楚楚实存之世有盟誓至于今未改若难而弃之何以事君执事之患不唯一人【一人楚王】若鸠楚竟敢不听命呉人乃退鑪金初宦于子期氏实与随人要言【要言无以楚王与呉幷欲脱子期】王使见辞曰不敢以约为利王割子期之心以与随人盟【当心前割取血以盟示其至心】初伍员与申包胥友【包胥楚大夫】其亡也谓申包胥曰我必复楚国【复报也】申包胥曰勉之子能复之我必能兴之及昭王在随申包胥如秦乞师曰呉为封豕长蛇以荐食上国【荐数也】虐始于楚寡君失守社稷越在草莽使下臣告急曰夷德无厌若邻于君疆埸之患也【呉有楚则与秦邻】逮呉之未定君其取分焉【与呉共分楚地】若楚之遂亡君之土也若以君灵抚之世以事君秦伯使辞焉曰寡人闻命矣子姑就馆将图而告对曰寡君越在草莽未获所伏【伏犹处也】下臣何敢即安立依于庭墙而哭日夜不絶声勺饮不入口七日秦哀公为之赋无衣【诗秦风取其王于兴师修我戈矛与子同仇与子偕作与子偕行】九顿首而坐【无衣三章章三顿首】秦师乃出【为明年包胥以秦师至张本】
　　【公羊传】呉何以不称子反夷狄也其反夷狄奈何君舍于君室大夫舍于大夫室盖妻楚王之母也
　　【谷梁传】日入易无楚也易无楚者壊宗庙徙陈器挞平王之墓何以不言灭也欲存楚也其欲存楚奈何昭王之军败而逃父老送之曰寡人不肖亡先君之邑父老反矣何忧无君寡人且用此入海矣父老曰有君如此其贤也以众不如呉以必死不如楚相与击之一夜而三败呉人复立【楚复立也】何以谓之呉也狄之也何谓狄之也君居其君之寝而妻其君之妻大夫居其大夫之寝而妻其大夫之妻盖有欲妻楚王之母者不正乗败人之绩而深为利居人之国故反其狄道也
　　郢楚都书入郢见楚之大国都犹不能守也凡书入者皆破其国都也楚地数千里若书入楚则不足以见破其国都之实矣呉不称子从其恒称谷梁以为不正其乗人之败而深为利则诸入国者皆然何独贬于呉乎

　　日讲春秋解义卷五十七
　　钦定四库全书
　　日讲春秋解义卷五十八
　　定公
　　五年春王三月辛亥朔日有食之【三月公羊作正月】
　　【附录左】五年春王人杀子朝于楚【因楚乱也终闵马父之言】
　　夏归粟于蔡
　　【左传】夏归粟于蔡以周亟矜无资【亟急也】
　　【公羊传】孰归之诸侯归之曷为不言诸侯归之离至不可得而序故言我也
　　【谷梁传】诸侯无粟诸侯相归粟正也孰归之诸侯也不言归之者专辞也【若独主于鲁】义迩也【言迩近之事不足具列诸侯】春秋贵义不贵惠蔡为楚困而不能救今见楚败吴胜乃归蔡粟徒为吴而已无救灾之实也二传以为诸侯归之经畧不序盖鲁与诸侯皆以晋命归粟书鲁事则可包诸侯与城楚丘戌陈同义
　　于越入吴
　　【左传】越入吴吴在楚也
　　【公羊传】于越者何越者何于越者未能以其名通也【不能与中国通故从其俗称曰于越】越者能以其名通也【能与中国通则以中国之辞称之曰越】
　　于越者其自称者也越者中国称之者也考之经入吴败吴皆越人来告故书于越吴伐越则吴来吿也故止书越
　　六月丙申季孙意如卒
