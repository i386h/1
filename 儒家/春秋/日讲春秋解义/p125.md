<!-- { "loadSidebar": true } -->
　　夏曹公孙防自鄸出奔宋【鄸谷梁作梦杜注曹邑在今山东曹州北】
　　【公羊传】奔未有言自者此其言自何畔也畔则曷为不言其畔为公子喜时之后讳也春秋为贤者讳何贤乎公子喜时让国也其让国奈何曹伯庐卒于师【在成十三年】则未知公子喜时从与公子负刍从与【喜时曹伯庐弟负刍喜时庶兄】防爲主于国防爲主于师【古者诸侯师出世子率众守国其次宜爲君者持棺絮从所以备不虞防时疾病相代行史丈不具故传疑之】公子喜时见公子负刍之当主也逡廵而退贤公子喜时则曷爲爲会讳君子之善善也长恶恶也短恶恶止其身善善及子孙贤者子孙故君子爲之讳也
　　【谷梁】自梦者专乎梦也【能专制梦】曹无大夫其曰公孙何也言其以贵取之而不以叛也【会以公孙之贵而得梦既而不以之叛明曹君无道致令其奔非防之罪故书公孙以善之】
　　春秋时臣能专其邑无不叛其国者故经于大夫自其邑出奔者皆先书叛以正其罪如宋华亥向宁华定自南里出奔楚先书入南里以叛宋公之弟辰自萧来奔先书入萧以叛是也此书自鄸出奔以见鄸乃会之世邑所得专制而不敢据邑以要君与身在国都仓卒见逐者异耳防谓爲公子喜时之后贤之非也春秋之义善善恶恶各以其事何有贤其祖而遂襃其子孙乎且会爲喜时之子孙亦无所考公羊未见国史所传事迹多未可信也
　　【附録左传】宋元公无信多私而恶华向华定华亥与向宁谋曰亡愈于死先诸【欲先作乱】华亥僞有疾以诱羣公子公子问之则执之夏六月丙申杀公子寅公子御戎公子朱公子固公孙援公孙丁拘向胜向行于其廪【八子皆公党】公如华氏请焉弗许遂劫之【劫公】癸夘取大子栾与母弟辰公子地以爲质【栾景公也辰及地皆元公弟一云皆大子栾兄弟】公亦取华亥之子无慼向寜之子罗华定之子啓与华氏盟以爲质【爲此冬华向出奔传】
　　秋盗杀卫侯之兄絷【絷公羊谷梁作辄】
　　【左传】卫公孟絷狎齐豹【公孟灵公兄也齐豹齐恶之子爲卫司寇狎轻也】夺之司寇与鄄【鄄杜注豹邑】有役则反之【絷足不良故有役则以官邑还豹使行】无则取之公孟恶北宫喜褚师圃欲去之【喜贞子】公子朝通于襄夫人宣姜【宣姜灵公嫡母】惧而欲以作乱故齐豹北宫喜褚师圃公子朝作乱初齐豹见宗鲁于公孟【荐达也】爲骖乘焉将作乱而谓之曰公孟之不善子所知也勿与乘吾将杀之对曰吾由子事公孟子假吾名焉故不吾逺也【言子借我以善名故公孟亲近我】虽其不善吾亦知之抑以利故不能去是吾过也今闻难而逃是僭子也【使子言不信】子行事乎吾将死之以周事子【周犹终竟也】而归死于公孟其可也丙辰卫侯在平夀【平寿杜注卫下邑】公孟有事于盖获之门外【有事祭也盖获卫郭门】齐子氏帷于门外而伏甲焉【齐豹之家】使祝鼃寘戈于车薪以当门【要其前】使一乘从公孟以出【亦如前车寘戈于薪寻其后】使华齐御公孟宗鲁骖乘及闳中【闳曲门中】齐氏用戈击公孟宗鲁以背蔽之防肱以中公孟之肩皆杀之公闻乱乘驱自阅门入【阅门卫城门名】庆比御公公南楚骖乘使华寅乘贰车【公副车】及公宫鸿駵魋驷乘于公【鸿駵魋复就公乘一车四人】公载宝以出褚师子申遇公于马路之衢遂从【从公出】过齐氏使华寅肉袒执盖以当其阙【肉袒示不敢与齐氏争执盖蔽公而去阙空也以盖当待从空阙之处】齐氏射公中南楚之背公遂出寅闭郭门【不欲令追者出】逾而从公【逾郭出】公知死鸟【死鸟杜注卫地】析朱鉏宵从窦出徒行从公【朱鉏成子黒背孙】齐侯使公孙青聘于卫【青顷公之孙】既出闻卫乱使请所聘公曰犹在竟内则卫君也乃将事焉【行聘事】遂从诸死鸟请将事辞曰亡人不佞失守社稷越在草莾吾子无所辱君命宾曰寡君命下臣于朝曰阿下执事【阿比也命已使比卫臣下】臣不敢贰主人曰君若恵顾先君之好照临敝邑鎭抚其社稷则有宗祧在乃止卫侯固请见之不获命以其良马见【爲相见之礼】爲未致使故也【故不敢以容礼见】卫侯以爲乘马【喜其敬已故贵其物】宾将掫【掫行夜】主人辨曰亡人之忧不可以及吾子草莽之中不足以辱从者敢辞宾曰寡君之下臣君之牧圉也若不获扞外役是不有寡君也臣惧不免于戻请以除死亲执铎终夕与于燎【设火燎以备守】齐氏之宰渠子召北宫子【北宫喜也】北宫氏之宰不与闻谋杀渠子遂伐齐氏灭之丁巳晦公入与北宫喜盟于彭水之上秋七月戊午朔遂盟国人八月辛亥公子朝褚师圃子玉霄子髙鲂出奔晋【皆齐氏党】闰月戊辰杀宣姜【与公子朝通谋故】衞侯赐北宫喜諡曰贞子【灭齐氏故】赐析朱鉏諡曰成子【宵从公故】而以齐氏之墓予之【皆未死而赐諡及墓田终而言之】衞侯告宁于齐且言子石【子石公孙青言其有礼】齐侯将饮酒徧赐大夫曰二三子之教也苑何忌辞曰【何忌齐大夫】与于青之赏必及于其罚在康诰曰父子兄弟罪不相及【尚书康诰】况在羣臣臣敢贪君赐以干先王琴张闻宗鲁死【琴张孔子弟子字子开名牢】将往吊之仲尼曰齐豹之盗而孟絷之贼女何吊焉君子不食奸【知公孟不善而受其禄是食奸也】不受乱【许豹行事是受乱也】不爲利疚于回【疚病回邪也以利故不能去是病身于邪】不以回待人【知难不告是以邪待人】不盖不义【以周事豹是盖不义】不犯非礼【以二心事絷是非礼】
　　【公羊】母兄称兄兄何以不立有疾也何疾尔恶疾也【糓梁传】盗贱也其曰兄母兄也目衞侯衞侯累也【恶衞侯不能保护其兄乃爲盗所杀】然则何爲不爲君也曰有天疾者不得入乎宗庙辄者何也曰两足不能相过【聚合不解如见绊絷】齐谓之綦楚谓之踙衞谓之辄
　　左氏以爲齐豹杀之也豹爲衞司寇何以盗书胡氏安国谓罪在宗鲁宗鲁孟絷之骖乘法应书盗此求其说而不得也宗鲁虽与闻其事而作乱者实豹今释豹不诛归狱宗鲁于义爲颇然则经所谓盗实齐豹耳豹具官于衞变文书盗所以甚衞灵之无政刑也以千乘之国不能衞其母兄制其祸乱使盗贼窃发兄死身危几亡其国故书盗以着之至豹以守嗣大夫爲盗贼之事是亦盗贼而已矣
　　冬十月宋华亥向宁华定出奔陈【宁公羊作】
　　【左传】宋华向之乱公子城公孙忌乐舍司马彊向宜向郑楚建郳申出奔郑【城平公子舍乐喜孙宜郑皆向戌子建楚平王亡大子申小邾穆公子八子皆宋大夫公之党辟难出】其徒与华氏战于鬼阎【八子之徒众也鬼阎杜注颍川长平县西北有阎亭今河南陈州西华县东北阎仓亭城是也】败子城子城适晋【别走至晋爲明年子城以晋师至张本】华亥与其妻必盥而食所质公子者而后食公与夫人每日必适华氏食公子而后归华亥患之欲归公子向宁曰唯不信故质其子若又归之死无日矣公请于华费遂将攻华氏【费遂大司马华氏族】对曰臣不敢爱死无乃求去忧而滋长乎【恐杀大子忧益长】臣是以惧敢不听命公曰子死亡有命余不忍其訽【訽耻也】冬十月公杀华向之质而攻之戊辰华向奔陈华登奔吴【登费遂之子党华向者】向宁欲杀大子华亥曰干君而出又杀其子其谁纳我且归之有庸【可以爲公善】使少司寇牼以归【牼华亥庶兄以三公子归公也】曰子之齿长矣不能事人以三公子爲质必免【质信也送公子归可以自明不叛之信】公子旣入华牼将自门行【从公门去】公遽见之执其手曰余知而无罪也入复而所【所所居官】
　　十有一月辛卯蔡侯庐卒【庐左氏作卢按十三年蔡侯庐归于蔡左氏亦作庐此应误】
