<!-- { "loadSidebar": true } -->
　　【左传】九月甲午晋侯秦伯围郑以其无礼于晋且贰于楚也晋军函陵秦军泛南【杜注此东泛也在荥阳中牟县南今属河南开封府】佚之狐言于郑伯曰国危矣若使烛之武见秦君师必退【佚之狐烛之武皆郑大夫】公从之辞曰臣之壮也犹不如人今老矣无能为也已公曰吾不能早用子今急而求子是寡人之过也然郑亡子亦有不利焉许之夜缒而出【缒县城而下】见秦伯曰秦晋围郑郑既知亡矣若亡郑而有益于君敢以烦执事越国以鄙逺君知其难也【设得郑以为秦邉邑则越晋而难保】焉用亡郑以倍邻【倍益也】邻之厚君之薄也若舎郑以为东道主行李之往来共其乏困【郑在东故曰东道主行李使人】君亦无所害且君尝为晋君赐矣许君焦瑕朝济而夕设版焉君之所知也【晋君谓惠公焦瑕杜注晋河外五城之二邑在今陜州南朝济河而夕设版筑以距秦言背秦之速】夫晋何厌之有既东封郑又欲肆其西封【封疆也肆广也】若不阙秦将焉取之阙秦以利晋唯君图之秦伯说与郑人盟使子逢孙扬孙戍之乃还【三子秦大夫反为郑守】子犯请击之公曰不可防夫人之力不及此【夫人谓秦穆公】因人之力而敝之不仁失其所与不知以乱易整不武【秦晋和整而还相攻更为乱也】吾其还也亦去之　初郑公子兰出奔晋【兰郑穆公】从于晋侯伐郑请无与围郑许之使待命于东【晋东界】郑石甲父侯宣多逆以为大子以求成于晋晋人许之【二子郑大夫言穆公所以立】
　　献俘践土郑伯傅王温之防同朝王所而翟泉之盟不与故晋以贰于楚讨之先儒皆据左谓晋侯秦伯亲将贬而称人而以经考之自阳处父伐江以前外大夫无以名见者凡称人皆大夫将之辞耳
　　介人侵萧
　　萧宋附庸也介再来鲁而次年遂侵萧岂惧为宋所忌而预附于鲁以求援与
　　冬天王使宰周公来聘
　　【左传】冬王使周公阅来聘【阅周公名】飨有昌歜白黑形盐【昌歜昌蒲葅白熬稻黑熬黍形盐盐形象虎】辞曰国君文足昭也武可畏也则有备物之飨以象其徳荐五味羞嘉谷盐虎形【嘉谷熬稻黍也以象文盐虎形以象武】以献其功吾何以堪之
　　【谷梁传】天子之宰通于四海
　　公子遂如京师【此聘周之始】
　　遂如晋【此聘晋之始】
　　【左传】东门襄仲将聘于周【襄仲即公子遂】遂初聘于晋
　　【公羊传】大夫无遂事此其言遂何公不得为政尔【不从公政令也】
　　【谷梁传】以尊遂乎卑此言不敢叛京师也【谓若即言如京师知晋则同周于晋叛而不尊天子故云遂使若公子遂因聘周而自往晋也】
　　天王使宰周公下聘必因晋侯帅诸侯再朝重礼以报之而因及齐鲁诸大国也鲁君不能躬拜王命而使公子遂报聘又比周于晋不待贬絶而恶见矣凡书遂有以二事出者公子遂如京师遂如晋祭公来遂逆王后于纪是也有以一事出而専继事者公子结媵陈人之妇遂及齐侯宋公盟是也其是非得失则存乎其事矣
　　三十有一年春取济西田
　　【左传】三十一年春取济西田分曹地也【二十八年晋文讨曹分其地竟界未定至是乃以赐诸侯】使臧文仲往宿于重馆【重鲁地杜注髙平方与县西北有重乡城馆候馆也】重馆人告曰晋新得诸侯必亲其共不速行将无及也从之分曹地自洮以南东傅于济尽曹地也【言获地之多杜注济水自荥阳东过鲁之西至乐安入海】
　　【公羊传】恶乎取之取之曹也曷为不言取之曹讳取同姓之田也此未有伐曹者则其言取之曹何【言鲁未尝伐曹何以言取曹田】晋侯执曹伯班其所取侵地于诸侯也【班者徧还之辞】晋侯执曹伯班其所取侵地于诸侯则何讳乎取同姓之田久也【济西故鲁田见侵于曹歴时既久不得复为鲁地故以取邑之例讳之】济西之田不系曹者明其为鲁田也复故田而谓之取何也借晋人之力而彊取之则与取非其有者同凡取人之有其恶易见取已之有而不以道其罪难知圣人正名曰取所以显防也
　　公子遂如晋
　　【左传】襄仲如晋拜曹田也
　　往年宰周公来而公子遂报聘则以二事出今复以济西之田使遂如晋慢于尊周而谨于事晋直书而罪自见矣
　　夏四月四卜郊不从乃免牲犹三望
　　【左传】夏四月四卜郊不从乃免牲非礼也犹三望亦非礼也礼不卜常祀【必其时】而卜其牲日【卜牲与日知吉凶】牛卜日曰牲【既得吉日则牛改名曰牲】牲成而卜郊上怠慢也【怠于古典慢凟策】望郊之细也不郊亦无望可也
　　【公羊传】曷为或言三卜或言四卜三卜礼也四卜非礼也三卜何以礼四卜何以非礼求吉之道三【三卜吉凶必有相奇者可以决疑故求吉必三卜】禘尝不卜郊何以卜卜郊非礼也卜郊何以非礼鲁郊非礼也鲁郊何以非礼天子祭天诸侯祭土【土谓社也】天子有方望之事【方望谓郊时所望祭四方羣神日月星辰风伯雨师五岳四渎及余山川凡三十六所】无所不通【尽八极之内天地之所覆载无所不至故得郊也】诸侯山川有不在其封内者则不祭也曷言或言免牲或言免牛免牲礼也免牛非礼也【免犹纵也卜郊不吉则不敢郊故免牲也】免牛何以非礼伤者曰牛【养牲不谨致灾伤天不飨用不得复为天牲故以夲牛名之】三望者何望祭也然则曷祭祭大山河海曷为祭大山河海山川有能润于百里者天子秩而祭之【此皆助天宣气布功故祭天及之秩者随其大小尊卑髙下所宜】触石而出肤寸而合【侧手为肤按指为寸言其触石理而出无有肤寸而不合】不崇朝而徧雨乎天下者惟大山尔河海润于千里【亦能通气致雨润泽及乎千里】犹者何通可以已也【已止也】何以书讥不郊而望祭也
　　【谷梁传】夏四月不时也【郊春事也】四卜非礼也【四卜则入夏】免牲者为之缁衣熏裳有司端奉送至于南郊免牛亦然【端黒衣接神之道熏者天地之色也南郊天位归之于阳也全曰牲伤曰牛牛有变而不郊故卜免牛】乃者亡乎人之辞也【亡乎人若曰无贤人也】犹者可以己之辞也
　　天子以长至之日郊祀上帝孟春辛日祈谷亦谓之郊鲁僭祈谷之郊已为嵗事之常矣春秋欲削而不存则无以志其失悉书之则有不胜书故因礼之变而特书以见义也凡郊三卜不从则不郊三不吉而至于四失礼又甚矣不郊而或言免牲或言免牛何也未牲曰牛既卜曰牲免牛犹可再卜牛至卜免牲吉则不可郊明矣故不复言不郊望望而祭之郊之细也周官四望盖望四方鲁望止于三公羊谓大山河海郑谓海岱淮贾逵服防谓分野之星及国中山川杜预因之而胡氏安国独取公羊之説于理为近要非诸侯所得为也不郊而望故特书曰犹犹者可已而不巳之词
　　秋七月
　　【附録左传】秋晋搜于清原作五军以御狄【二十八年晋作三行今罢之更为上下新军清原杜注河东闻喜县北有清原在今山西稷山县西北】赵衰为卿【二十七年命赵衰为卿让于乐枝今始从原大夫为新军帅】
　　冬伯姬来求妇
　　【公羊传】其言来求妇何兄弟辞也其称妇何有姑之辞也
　　【谷梁传】妇人既嫁不逾竟伯姬来求妇非正也昏姻常事不书此何以书求妇非正也妇言不逾阃阈越竟而为子谋昏失妇义矣故谨之
　　狄围卫
　　十有二月卫迁于帝丘【帝丘杜注东郡濮阳县帝颛顼之虚故曰帝丘今直防州有颛顼城】
　　【左传】冬狄围卫卫迁于帝丘卜曰三百年卫成公梦康叔曰相夺予享【相夏后啓之孙居帝丘享祭也】公命祀相甯武子不可曰鬼神非其族类不歆其祀【歆犹享也】鄫何事【言鄫夏后自当祀相】相之不享于此久矣非卫之罪也不可以闲成王周公之命祀【诸侯受命各有常祀】请改祀命【改祀相之命】狄尝入卫齐桓率诸侯为城楚丘以定之今为狄所围又自迁于帝丘夫立国在于自彊楚人谋徙于阪髙蒍贾曰我能往寇亦能往春秋书此以见卫之不能自彊而晋文衰暮无以大庇诸姬亦可见矣
　　【附録左传】郑泄驾恶公子瑕郑伯亦恶之故公子瑕出奔楚【瑕文公子泄驾郑大夫为纳瑕张夲】
　　三十有二年春王正月
　　【附録左传】三十二年春楚鬭章请平于晋晋阳防父报之晋楚始通【阳防父晋大夫晋楚自春秋以来始交使命为和同】
　　夏四月已丑郑伯捷卒【捷公羊作接】
　　卫人侵狄
　　【左传】夏狄有乱卫人侵狄狄请平焉
　　秋卫人及狄盟
　　【左传】秋卫人及狄盟
　　及者卫为志不地者盟于狄也卫畏狄彊迁都避之今不能声罪致讨乃乘乱而掠其境则不武又就其地汲汲而与之盟则非礼春秋书之以罪卫也
　　冬十有二月已卯晋侯重耳卒
　　【左传】冬晋文公卒庚辰将殡于曲沃【殡窆棺也曲沃有旧宫焉】出绛柩有声如牛【如牛呴声】卜偃使大夫拜曰君命大事将有西师过轶我击之必大捷焉【声自柩出故曰君命大事戎事也卜偃闻秦密谋故因柩声以正众心】杞子自郑使告于秦曰【三十年秦使大夫子戍郑】郑人使我掌其北门之管【管籥也】若潜师以来国可得也穆公访诸蹇叔【蹇叔秦大夫】蹇叔曰劳师以袭逺非所闻也师劳力竭逺主备之无乃不可乎师知所为郑必知之勤而无所必有悖心【士卒劳而无所得必生悖戾之心害及良善】且行千里其谁不知公辞焉召孟明西乞白乙使出师于东门之外【孟明百里孟明视西乞西乞术白乙白乙丙】蹇叔哭之曰孟子吾见师之出而不见其入也公使谓之曰尔何知中寿尔墓之木拱矣【合手曰拱言其过老悖不可用】蹇叔之子与师哭而送之曰晋人御师必于殽【殽杜注在农渑池县西】殽有二陵焉【大阜曰陵】其南陵夏后皋之墓也【皋夏桀之祖父】其北陵文王之所辟风雨也【此道在二殽之闲南谷中谷深委曲两山相嵚故可以辟风雨】必死是间【以其深险故】余收尔骨焉秦师遂东【为明年晋败秦于殽】
　　晋文公之入也左氏言之甚详而经不书何也诸侯有朝聘之礼赴告之命若告命不通记注文阙圣人因鲁史以作经有可损而不能益也
　　三十有三年春王二月秦人入滑
