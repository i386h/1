<!-- { "loadSidebar": true } -->
　　【附録左】冬十月华登以吴师救华氏【登前年奔呉】齐乌枝鸣戍宋【乌枝鸣齐大夫】厨人濮曰【濮宋厨邑大夫】军志有之先人有夺人之心后人有待其衰盍及其劳且未定也伐诸若入而固则华氏众矣悔无及也从之丙寅齐师宋师败吴师于鸿口【鸿口杜注梁国睢阳县东有鸿口亭在今商丘虞城二县界】获其二帅公子苦雂偃州员【二帅吴大夫】华登帅其余以败宋师公欲出【出奔】厨人濮曰吾小人可借死【可借使死难】而不能送亡君请待之乃徇曰扬徽者公徒也【征识也所以相别】众从之公自扬门见之【扬门睢阳正东门名扬门】下而廵之曰国亡君死二三子之耻也岂专孤之罪也齐乌枝鸣曰用少莫如齐致死齐致死莫如去备【备长兵也】彼多兵矣请皆用剑从之华氏北复即之厨人濮以裳里首而荷以走曰得华登矣遂败华氏于新里【新里华氏所取邑】翟偻新居于新里旣战説甲于公而归【翟偻新公臣居华氏地而助公战】华姓居于公里亦如之【妵华氏族故助华氏亦如偻新説甲归】十一月癸未公子城以晋师至【城以前年奔晋】曹翰胡会晋荀呉齐苑何忌衞公子朝救宋【翰胡曹大夫苑何忌齐大夫公子朝前年出奔晋今还卫】丙戌与华氏战于赭丘【赭丘杜注宋地后汉志陈国长平县有赭丘城当在今河南陈州西北境】郑翩愿爲鹳其御愿爲鹅【郑翩华氏党鹳鹅皆陈名】子禄御公子城庄菫爲右【子禄向宜】干犫御吕封人华豹张匄爲右【皆华氏党】相遇城还华豹曰城也城怒而反之【反还战】将注豹则关矣【注傅矢闗引弓】曰平公之灵尚辅相余【平公公子城之殳】豹射出其闲【出子城子禄之闲】将注则又关矣曰不狎鄙【狎更也谓豹频射不使已得更递是可鄙】抽矢【豹止不射】城射之殪【豹死】张匄抽殳而下【殳长丈二在车边】射之折股扶伏而击之折轸【折城车轸】又射之死【匄死】干犫请一矢【求死】城曰余言女于君【欲活之】对曰不死伍乘军之大刑也【同乘共伍当皆死】干刑而从子君焉用之子速诸乃射之殪【犫又死】大败华氏围诸南里华亥搏膺而呼见华防曰吾爲栾氏矣【晋栾盈还入作乱而死事在襄二十三年】防曰子无我迋【迋恐也】不幸而后亡使华登如楚乞师华防以车十五乘徒七十人犯师而出【犯公师出送华登】食于睢上哭而送之乃复入【入南里】楚防越帅师将逆华氏大宰犯諌曰【犯楚大宰】诸侯唯宋事其君今又争国释君而臣是助无乃不可乎王曰而告我也后既许之矣【爲明年华向出奔楚】
　　冬蔡侯朱出奔楚【朱谷梁作东】
　　【左传】蔡侯朱出奔楚费无极取货于东国【东国隠大子之子平侯庐之弟朱叔父也】而谓蔡人曰朱不用命于楚君王将立东国若不先从王欲楚必围蔡蔡人惧出朱而立东国朱愬于楚楚子将讨蔡无极曰平侯与楚有盟故封【盟于邓依陈蔡人以国】其子有二心故废之【子谓朱也】灵王杀隐大子其子与君同恶徳君必甚又使立之不亦可乎且废置在君蔡无他矣【言权在楚则蔡无他心】
　　【糓梁】东者东国也何爲谓之东也王父诱而杀焉【楚子防诱蔡侯般杀之于申】父执而用焉【执蔡世子有以归用之】奔而又奔之曰东恶之而贬之也【奔既罪矣又奔雠国恶莫大焉】
　　费无极取货东国胁国人出朱而立之谗人之爲害如此或疑此书朱出奔楚后书东国卒于楚朱无归入卒葬之文东国无出奔之事疑即东国而误爲朱然左氏记沈尹戌之言亦曰出蔡侯朱而史记蔡世家亦曰隐大子之子东国攻平侯子而代立则朱东国固两人也谷梁经文特因后书东国而误尔
　　公如晋至河乃复
　　【左传】公如晋及河鼓叛晋【晋克鼓在十五年至是叛晋属鲜虞】晋将伐鲜虞故辞公
　　晋伐鲜虞何妨于邦交而以此爲辞以却公盖意如之谋公益急晋之权家党季氏以弱其君而晋君亦不得自爲政矣

　　日讲春秋解义卷五十三
<经部,春秋类,日讲春秋解义>
　　钦定四库全书
　　日讲春秋解义卷五十四
　　昭公
　　二十有二年春齐侯伐莒
　　【左传】二十二年春王二月甲子齐北郭啓帅师伐莒【啓齐大夫北郭佐之后】莒子将战苑羊牧之谏曰【牧之莒大夫】齐帅贱其求不多不如下之大国不可怒也弗听败齐师于寿余【寿余杜注莒地当在今安丘县境】齐侯伐莒【怒败】莒子行成司马灶如莒涖盟【灶齐大夫】莒子如齐涖盟盟于稷门之外【稷门齐城门】莒于是乎大恶其君【爲明年莒子来奔传】
　　十九年齐高发伐莒莒犹不服故齐侯复伐之明年莒子来奔齐迫之也
　　宋华亥向宁华定自宋南里出奔楚
　　【左传】楚防越使告于宋曰【前年防越帅师迎华氏】寡君闻君有不令之臣爲君忧无宁以爲宗羞寡君请受而戮之对曰孤不佞不能媚于父兄【华向公族也故称父兄】以爲君忧拜
　　命之辱抑君臣日战君曰余必臣是助亦唯命人有言曰唯乱门之无过君若惠保敝邑无亢不衷以奬乱人孤之望也唯君图之楚人患之【患宋以义距之】诸侯之戍谋曰若华氏知困而致死楚耻无功而疾战非吾利也不如出之以爲楚功其亦无能爲也已【言华氏不能复爲宋患】救宋而除其害又何求乃固请出之宋人从之己巳宋华亥向宁华定华防华登皇奄伤省臧士平出奔楚【华防已下五子不书非卿】宋公使公孙忌爲大司马【代华费遂】邉卬爲大司徒【卬平公曾孙代华定】乐祁爲司城【祁子罕孙乐祁犁】仲防爲左师【防仲江孙代向宁】乐大心爲右师【代华亥】乐挽爲大司寇【挽子罕孙】以靖国人【终梓慎之言三年而后弭】
　　【谷梁传】自宋南里者专也【专制南里】
　　齐庆封衞公孟彄再奔皆不书必尝入叛也而后书讥佚贼也华向叛宋奔陈又自陈入宋披据国都逾年复出奔楚往来三年出入自如此天下之极变也其曰自宋南里者讥宋之释有罪曰出奔楚者罪楚之奬乱纳叛而诸侯之大夫怠于救患畧而不书罪亦见矣
　　大搜于昌闲【闲公羊作奸】
　　【谷梁传】秋而曰搜此春也其曰搜何也以搜事也何以书讥何讥尔公不与非礼也三纲军政之本古者寓戎事于田狩以辨上下定民志非仅娴驰射击刺之末也今鲁政在大夫公无军行军政之本亡矣何以搜爲曰大志僭也言昌闲非搜所也
　　夏四月乙丑天王崩
　　【左传】王子朝宾起有宠于景王【子朝景王之长庶子宾起子朝之傅】王与宾孟説之欲立之【孟即起也王语宾孟欲立子朝爲大子】刘献公之庶子伯蚠事单穆公【献公刘挚伯蚠刘狄穆公单旗】恶宾孟之爲人也愿杀之又恶王子朝之言以爲乱愿去之【子朝有欲位之言故刘蚠恶之】賔孟适郊见雄鸡自防其尾问之侍者曰自惮其牺也【畏其爲牺牲奉宗庙故自残毁】遽归告王且曰鸡其惮爲人用乎人异于是【鸡牺虽见宠饰然卒当见杀若人见宠饰则当贵盛故言异于是】牺者实用人人牺实难已牺何害【牺者宠牲之名因以喻宠子言设使宠人如宠牺则不宜假疎逺者以宠致反为己患惟所宠实己亲属则于己无害矣人喻子猛已喻子朝也】王弗应【十五年大子寿卒王立子猛后复欲立子朝而未定宾孟感鸡盛称子朝王心许之故不应】夏四月王田北山使公卿皆从将杀单子刘子【北山杜注洛北芒也一作邙山在今河南洛阳县东北王知单刘不欲立子朝欲因田猎先杀之】王有心疾乙丑崩于荣锜氏【乙丑四月十九日荣锜杜注河南巩县西有荣锜涧今属河南河南府】戊辰刘子挚卒【二十二日】无子单子立刘蚠【蚠献公之庶子事单子故】五月庚辰见王【见王猛】遂攻宾起杀之【党子朝故】盟羣王子于单氏
　　【附录左】晋之取鼓也【在十五年】既献而反鼓子焉【献于庙】又叛于鲜虞六月荀吴畧东阳【畧行也东阳杜注晋之山东邑魏郡广平以北】使师伪籴者负甲以息于昔阳之门外【昔阳故肥子所都】遂袭鼓灭之以鼓子鸢鞮归使涉佗守之【守鼓之地涉佗晋大夫】
　　六月叔鞅如京师景王王室乱【如京师止此】
　　【左】丁巳景王王子朝因旧官百工之丧职秩者与灵景之族以作乱【灵景之族灵王景王之子孙】帅郊要践之甲以逐刘子【郊要饯杜注三邑周地刘子伯蚠也】壬戌刘子奔扬【杜注周邑】单子逆悼王于庄宫以归【悼王子猛也】王子还夜取王以如庄宫【王子还子朝党不欲使单子得王猛故取之】癸亥单子出【失王故】王子还与召庄公谋曰【庄公召伯奂子朝党】不杀单旗不捷【旗单子也】与之重盟必来背盟而克者多矣从之樊顷子曰【顷子樊齐单刘党】非言也必不克遂奉王以追单子【王子还奉王】及领大盟而复【领杜注周地重盟而还】杀挚荒以説【委罪于荒】刘子如刘【归其采邑】单子亡乙丑奔于平畤【知王子还欲背盟故平畤杜注周地】羣王子追之单子杀还姑发弱鬷延定稠【八子灵景之族因战杀之】子朝奔京【其党死故】丙寅伐之【单子伐京】京人奔山刘子入于王城【子朝奔京故得入】辛未巩简公败绩于京乙亥甘平公亦败焉【甘巩二公周卿士皆爲子朝所败】叔鞅至自京师【景王还】言王室之乱也闵马父曰子朝必不克其所与者天所废也【闵马父闵子马鲁大夫天所废谓羣丧职秩者】
　　【公羊传】何言乎王室乱言不及外也【宫谓之室刺周内乱故变京师而言王室】
　　【谷梁传】乱之爲言事未有所成也【尹氏立子朝刘氏单氏立王猛俱未定也】三月而葬乱故也不曰京师乱者言京师则通乎上下言王室则其父兄子弟自乱之乱自内作也惠襄之世不书王室乱者頽带之乱周有君天下有王未足以言乱也景王崩王猛未能定其位子朝争国是时周有两天子其乱与頽带异矣故特书之
　　刘子单子以王猛居于皇【皇杜注河南巩县西南有黄亭在今河南府左传】单子欲告急于晋秋七月戊寅以王如平畤遂如圃车次于皇【出次以示急戊寅七月三日经书六月误也圃车周地】
　　【公羊】其称王猛何当国也
　　【谷梁传】以者不以者也王猛嫌也【直言王猛不言王子是有当国之嫌】言刘单以王猛者猛位未定不能自立其进退在二子也臣不可以乎君然在单刘则无贬前言王室乱后言二子以王猛居于皇则二子有不得已焉者而非爲其私也于皇未得有京师也居者有土当得位之称不书出王者无外也
　　秋刘子单子以王猛入于王城【王城杜注郏鄏河南县括地志城本周公所筑自平王以下都此至敬王乃迁都成周至赧王又居王城也在今河南洛阳县城内西偏】
