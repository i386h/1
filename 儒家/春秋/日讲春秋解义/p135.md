<!-- { "loadSidebar": true } -->
　　【附录左传】秋吴人侵楚伐夷侵潜六【夷潜六杜注皆楚邑夷在今亳州故潜城六城俱在今寿州俱属江南】楚沈尹戌帅师救潜吴师还楚师迁潜于南冈而还吴师围左司马戍【卽沈尹戌】右司马稽帅师救及豫章吴师还始用子胥之谋也【谋在前年】
　　冬黑肱以滥来奔【肱公羊作弓滥杜注东海昌虑县今昌虑故城在山东滕县东南左传】冬邾黑肱以滥来奔贱而书名重地故也【黒肱非命卿故曰贱】君子曰名之不可不愼也如是夫有所有名而不如其已【有所谓有地也言虽有名不如无名已止也】以地叛虽贱必书地以名其人终爲不义弗可灭已是故君子动则思礼行则思义不爲利回不爲义疚或求名而不得或欲盖而名章惩不义也齐豹爲衞司寇守嗣大夫作而不义其书爲盗【此求名而不得也二十年豹杀衞侯兄欲求不畏强御之名】邾庶其莒牟夷邾黑肱以土地出求食而已不求其名贱而必书【所谓欲盖而名章也庶其奔在襄二十一年牟夷奔在五年】此二物者所以惩肆而去贪也【齐豹书盗惩肆也三叛人书名去贪也】若艰难其身【身爲艰难】以险危大人【大人在位者】而有名章彻【谓得勇名】攻难之士将奔走之【攻犹作也奔走犹赴趣也】若窃邑叛君以徼大利而无名【谓不书其人名】贪冒之民将寘力焉【尽力爲之无所顾惮】是以春秋书齐豹曰盗三叛人名以惩不义数恶无礼其善志也【数列也恶逆无礼皆数列而不遗记事之善者也】故曰春秋之称微而显【文微而义着】婉而辨【辞婉而旨别】上之人能使昭明【上之人谓在位者在位者能行其法非贱人所能】善人劝焉淫人惧焉是以君子贵之
　　【公羊传】文何以无邾娄通滥也【此邾娄黒也春秋之文何以无邾娄盖欲通滥爲国故使之无所系也】曷爲通滥贤者子孙宜有地也贤者孰谓谓叔术也【叔术邾娄顔公之弟或曰羣公子】何贤乎叔术让国也其让国奈何当邾娄顔之时【顔顔公也】邾娄女有爲鲁夫人者则未知其爲武公与懿公与【武懿鲁二公】孝公幼顔淫九公子于宫中因以纳贼则未知其爲鲁公子与邾娄公子与臧氏之母养公者也君幼则宜有养者大夫之妾士之妻则未知臧氏之母者曷爲者也养公者必以其子入养【不离人母子因以娱公也】臧氏之母闻有贼以其子易公抱公以逃贼至凑公寝而弑之【直抵公所寝之处而弑之】臣有鲍广父与梁买子者【二子皆鲁大夫】闻有贼趋而至臧氏之母曰公不死也在是吾以吾子易公矣于是负孝公之周愬天子天子爲之诛顔而立叔术反孝公于鲁顔夫人者【顔公之夫人】妪盈女也国色也其言曰有能爲我杀杀顔者吾爲其妻【杀顔公者鲍广父梁买子也】叔术爲之杀杀顔者而以爲妻有子焉谓之盰夏父者其所爲有于顔者也【爲顔公夫人时所生也】盰幼而皆爱之【叔术妪盈女皆爱之】食必坐二子于其侧而食之有珍怪之食盱必先取足焉夏父曰以来人未足而盱有余【以来犹曰以是物来置我前也人夏父自谓言我尚未足而盱所得独多】叔术觉焉【觉悟也知少时争食长必争国】曰嘻此诚尔国也夫起而致国于夏父夏父受而中分之叔术曰不可三分之叔术曰不可四分之叔术曰不可五分之然后受之公扈子者邾娄之父兄也【当夫子作春秋时于邾娄君爲父兄之行公扈者氏也】习乎邾娄之故其言曰恶有言人之国贤若此者乎诛顔之时天子死叔术起而致国于夏父当此之时邾娄人常被兵于周曰何故死吾天子【当让国时邾娄曽受讨罪之兵于周曰何故敢以天子爲死违生时命而立夏父乎此天子死则让初无妻嫂惑皃争食之验也】通滥则文何以无邾娄天下未有滥也【旣通滥爲国则宜特以国见何以文无邾娄盖以天下实未有滥国春秋新通之耳】天下未有滥则其言以滥来奔何叔术者贤大夫也绝之则爲叔术不欲绝不绝则世大夫也大夫之义不得世【此解不言滥黒弓意】故于是推而通之也【就窃邑以出之文推而变通之其文皆同而但无邾娄则旣可以全叔术之心亦可以无世大夫之嫌矣谷梁传】其不言邾黑肱何也【据襄二十一年邾庶其以漆闾丘来奔言邾】别乎邾也【邾以滥邑封黑肱故别之若国】其不言滥子何也【据旣别之爲国则应书其爵】非天子所封也来奔内不言叛也
　　凡窃邑以出者虽贱必书其名惩不义也昭公在外孰受之受之者意如也不令之臣以类相从邾快黑肱接踵而至意如实爲之招也不言邾史阙文
　　十有二月辛亥朔日有食之
　　【左传】十二月辛亥朔日有食之是夜也赵简子梦童子臝而转以歌【臝臝体也转宛转也】旦占诸史墨曰吾梦如是今而日食何也【简子之梦适与日食防疑咎在己故问之】对曰六年及此月也吴其入郢乎终亦弗克【史墨知梦非日食之应故释日食之咎而不释梦】入郢必以庚辰【庚日有变日在辰尾故曰以庚辰定四年十一月庚辰吴入郢】日月在辰尾【辰尾龙尾也周十二月今之十月日月合朔于辰尾而食】庚午之日日始有谪火胜金故弗克【谪变气也庚午十月十九日去辛亥朔四十一日虽食在辛亥更以始变爲占也午南方楚之位也午火庚金也日以庚午有变故灾在楚楚之仇敌惟吴故知入郢必吴火胜金者金爲火妃夫妻相得而强楚盛之兆故终不克食在辛亥亥水也水数六故六年】
　　三十有二年春王正月公在干侯
　　【左传】三十二年春王正月公在干侯言不能外内又不能用其人也【其人谓子家羁】
　　三年之闲岁首皆书公在干侯其义一也而左氏各爲之説凿矣
　　取阚
　　【公羊传】阚者何邾娄之邑也曷爲不系乎邾娄讳亟也【去年受滥今复取阚故以爲亟】
　　阚鲁羣公墓之所在盖内邑也公旅寄干侯非有兵力特以先君坟墓在焉遣人诱而取之书此以着季氏据国公无尺土虽得鲁邑犹取之于外云尔
　　夏吴伐越
　　【左传】夏吴伐越始用师于越也史墨曰不及四十年越其有吴乎【存亡之数不过三纪岁星三周三十六岁故曰不及四十年哀二十二年越灭吴去此三十八岁】越得岁而吴伐之必受其凶【此年岁在星纪星纪吴越之分也岁星所在其国有福吴先用兵故反受其殃】
　　此着吴越之始事也吴方抗楚越议其后自是吴楚越不相爲下而齐晋二大国之患专在彊臣天下之势又一变矣
　　秋七月
　　冬仲孙何忌会晋韩不信齐高张宋仲几衞世叔申郑国参曹人莒人薛人杞人小邾人城成周【世叔谷梁作大叔莒人下公羊有邾娄人谷梁有邾人】
　　【左传】秋八月王使富辛与石张如晋请城成周【富辛石张周大夫敬王徙都成周以其狭小故请城之】天子曰天降祸于周俾我兄弟竝有乱心以爲伯父忧我一二亲昵甥舅不皇啓处于今十年【谓二十三年二师围郊至于今】勤戍五年【谓二十八年晋籍秦致诸侯之戍至于今】余一人无日忘之闵闵焉如农夫之望岁惧以待时【闵闵忧貌】伯父若肆大惠复二文之业弛周室之忧【二文谓文侯仇文公重耳弛解也】徼文武之福以固盟主宣昭令名则余一人有大愿矣昔成王合诸侯城成周以爲东都崇文德焉今我欲徼福假灵于成王修成周之城俾戍人无勤诸侯用宁蝥贼远屏【蝥贼喻灾害】晋之力也其委诸伯父使伯父实重图之俾我一人无征怨于百姓而伯父有荣施先王庸之【庸功也先王之灵以爲大功】范献子谓魏献子曰与其戍周不如城之天子实云虽有后事晋勿与知可也从王命以纾诸侯晋国无忧是之不务而又焉从事魏献子曰善使伯音对曰【伯音韩不信】天子有命敢不奉承以奔告于诸侯迟速衰序【衰序差次也】于是焉在【在周所命】　冬十一月晋魏舒韩不信如京师合诸侯之大夫于狄泉寻盟【寻平丘盟】且令城成周魏子南面【居君位】衞彪傒曰【彪傒衞大夫】魏子必有大咎干位以令大事非其任也诗曰敬天之怒不敢戏豫敬天之渝不敢驰驱【诗大雅戒王者当敬畏天之谴怒不可游戏逸豫驰驱自恣渝变也】况敢干位以作大事乎己丑士弥牟营成周计丈数【计所当城之丈数】揣高卑【度高曰揣】度厚薄仞沟洫【度深曰仞】物土方议远迩【物相也相取土之方面远近之宜】量事期【知事几时毕】计徒庸【知用几人功】虑材用【知费几财用】书糇粮【知用几粮食】以令役于诸侯属役赋丈【赋所当城丈尺】书以授帅【帅诸侯之大夫】而效诸刘子韩简子临之以爲成命【效致也刘子王卿士简子韩起孙不信也临履其事以命诸侯经所以不书魏舒】
　　【谷梁传】天子微诸侯不享觐天子之在者唯祭与号【祭谓郊禘号谓称王】故诸侯之大夫相帅以城之此变之正也不曰城京师而曰城成周纪实也王城自平王东迁以来天子世世居之其城完固敬王避子朝之党居于成周遂定都焉以其狭小不足以容众又旧爲迁殷顽民之地其城圯恶故扩而新之诸侯大夫承王命往城礼之所宜故其词平无所予亦无贬焉
　　十有二月己未公薨于干侯
　　【左传】十二月公疾徧赐大夫【从公者】大夫不受赐子家子双琥一环一璧轻服【琥玉器刻爲虎形轻服细好之服】受之大夫皆受其赐己未公薨子家子反赐于府人曰吾不敢逆君命也大夫皆反其赐书曰公薨于干侯言失其所也　赵简子问于史墨曰季氏出其君而民服焉诸侯与之君死于外而莫之或罪也对曰物生有两有三有五有陪贰故天有三辰【谓有三】地有五行【谓有五】体有左右【谓有两】各有妃耦【谓陪贰】王有公诸侯有卿皆有贰也天生季氏以贰鲁侯爲日久矣民之服焉不亦宜乎鲁君世从其失季氏世修其勤民忘君矣虽死于外其谁矜之社稷无常奉君臣无常位自古以然故诗曰高岸爲谷深谷爲陵【诗小雅言高下有变易】三后之姓于今爲庶主所知也【三后虞夏商】在易卦雷乗干曰大壮【干下震上大壮震在干上故曰雷乗干】天之道也【干爲天子震爲诸侯而在干上君臣易位臣大强壮若天上有雷】昔成季友桓之季也文姜之爱子也始震而卜卜人谒之曰生有嘉闻其名曰友爲公室辅及生如卜人之言有文在其手曰友遂以名之旣而有大功于鲁【立僖公】受费以爲上卿至于文子武子【文子行父武子宿】世増其业不废旧绩鲁文公薨而东门遂杀适立庶鲁君于是乎失国【失国权】政在季氏于此君也四公矣民不知君何以得国是以爲君愼器与名不可以假人【器车服名爵号】
　　昭公八年于外以齐晋大夫与意如声势相倚迭爲辅车故卒不能入史墨之言谓鲁民忘君而君臣无常位以此儆君善矣然率天下之彊臣而爲簒夺之谋未必非此言啓之且愼器与名此可以责鲁之先君而非所以责昭公也观春秋始终书法皆以示尊君之义而罪臣子讥诸侯胡氏安国徒以不能复国爲公咎过矣

　　日讲春秋解义卷五十六
<经部,春秋类,日讲春秋解义>
　　钦定四库全书
　　日讲春秋解义卷五十七
　　定公【公名宋襄公庶子昭公弟諡法安民大虑曰定】
　　周【敬王十一年】
　　郑【献公五年鲁定公九年献公卒子声公胜立】
　　齐【景公三十九年】
　　宋【景公八年】
