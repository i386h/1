<!-- { "loadSidebar": true } -->
　　【左传】刘子如刘单子使王子处守于王城【处子猛党】盟百工于平宫【平宫平王庙】辛夘鄩肸伐皇【鄩肸子朝党】大败获鄩肸壬辰焚诸王城之市【焚鄩肸】八月辛酉司徒丑以王师败绩于前城【丑悼王司徒前城杜注子朝所得邑服防曰即泉戎地】百工叛【司徒丑败故】己巳伐单氏之宫败焉【爲单氏所败】庚午反伐之【单氏反伐百工】辛未伐东圉【百工所在东圉杜注洛阳东南有圉乡】冬十月丁巳晋籍谈荀跞帅九州之戎及焦瑕温原之师以纳王于王城【丁巳在十月经书秋误九州戎陆浑戎十七年灭属晋州郷属也五州爲乡焦瑕温原杜注晋四邑】庚申单子刘蚠以王师败绩于郊【爲子朝之党所败】前城人败陆浑于社【前城子朝众社杜注周地按黄河西自偃师界入巩县有五社渡公羊】王城者何西周也其言入何簒辞也
　　【谷梁传】以者不以者也入者内弗受也
　　猛何以称王盖未逾年不可以称天王又不可以诸侯例称子独言子则似鲁之子冠王于子又与他王子相乱故称王系猛乃嗣王未逾年之常称无可疑也君前臣名刘单不名而王名者非王无以定一尊非名无以辨其人且在礼临文不讳况史册所书以传信于后世又非敷奏文告之比也
　　冬十月王子猛卒
　　【左传】十一月乙酉王子猛卒【乙酉在十一月经书十月误虽未即位周人諡曰悼王】不成丧也【释所以不称王崩】己丑敬王即位【敬王王子猛母弟王子匄】馆于子旅氏【子旅周大夫】　十二月庚戌晋籍谈荀跞贾辛司马督【司马乌】帅师军于阴【籍谈所军】于侯氏【荀跞所军】于谿泉【贾辛所军杜注巩县西南有明谿泉】次于社【司马督所次】王师军于汜于解次于任人【王师分在三邑解杜注洛阳西南有大解小解大解城在今洛阳县南小解城在县西南】闰月晋箕遗乐徴右行诡济师取前城【三子晋大夫济师渡伊洛】军其东南王师军于京楚【京楚子朝所在】辛丑伐京毁其西南
　　【公羊传】此未逾年之君也其称王子猛卒何不与当也【不当成其爲君】不与当者不与当父死子继兄死弟及之辞也
　　【谷梁传】此不卒者也【未成君也】其曰卒失嫌也【猛本有当国之嫌其卒则失嫌故録之】
　　生则书王明实爲嗣死乃称子正其爲天王未逾年之子尊未成也降成君故不言崩又不可言薨故通称卒
　　十有二月癸酉朔日有食之【此月有庚戌又以长歴推校前后当爲癸卯朔书癸酉误】
　　二十有三年春王正月
　　【附録左传】二十三年春王正月壬寅朔二师围郊【二师王师晋师也围郊在叔鞅卒前经书在后从赴】癸夘郊鄩溃【鄩杜注河南巩县西南有地名鄩中郊鄩二邑皆子朝所得】丁未晋师在平阴【平阴杜注河阴县今故城在河南府孟津东】王师在泽邑【泽邑贾逵曰泽即翟泉也】王使告闲【子朝败故】庚戌还【晋师还】
　　叔孙舍如晋
　　癸丑叔鞅卒
　　晋人执我行人叔孙舍
　　【左传】邾人城翼【翼杜注邾邑】还将自离姑【离姑杜注邾邑在今费县南从离姑则道径鲁之武城】公孙鉏曰【鉏邾大夫】鲁将御我欲自武城还循山而南【至武城而还依山南行不欲过武城】徐鉏丘弱茅地曰【三子邾大夫】道下【谓此山道下湿】遇雨将不出是不归也遂自离姑【过武城】武城人塞其前防其后之木而弗殊【殊絶也】邾师过之乃推而蹶之【蹶仆也】遂取邾师获鉏弱地【取邾师不书非公命】邾人愬于晋晋人来讨叔孙舍如晋晋人执之书曰晋人执我行人叔孙婼言使人也晋人使与邾大夫坐【坐讼曲直】叔孙曰列国之卿当小国之君固周制也【在礼卿得会伯子男故曰当小国之君】邾又夷也寡君之命介子服回在【子服回鲁大夫爲叔孙之介副】请使当之不敢废周制故也乃不果坐韩宣子使邾人聚其众将以叔孙与之【与邾使执之】叔孙闻之去众与兵而朝【示欲以身死】士弥牟谓韩宣子曰【弥牟士景伯】子弗良图而以叔孙与其雠叔孙必死之鲁亡叔孙必亡邾邾君亡国将焉归子虽悔之何及所谓盟主讨违命也若皆相执焉用盟主【听邾众取叔孙是爲诸侯皆得辄相执】乃弗与使各居一馆【分别叔孙子服回】士伯听其辞而愬诸宣子乃皆执之【二子辞不屈故】士伯御叔孙从者四人过邾馆以如吏【欲使邾人见叔孙之屈辱】先归邾子士伯曰以刍荛之难从者之病将馆子于都【都别都谓箕也】叔孙旦而立期焉【立待命也从旦至暮爲期】乃馆诸箕舍子服昭伯于他邑【别囚之】范献子求货于叔孙使请冠焉【以求冠爲辞】取其冠法而与之两冠曰尽矣【既送作冠模法又进二冠以与之僞若不解其意】爲叔孙故申丰以货如晋【欲行货以免叔孙】叔孙曰见我吾告女所行货见而不出【畱申丰不使得出不欲以货免】吏人之与叔孙居于箕者请其吠狗弗与及将归杀而与之食之【示不爱】叔孙所馆者虽一日必葺其墙屋去之如始至【不以当去而有所毁坏】
　　取邾师疆吏爲之耳季孙当国夙与邾雠故疆吏承其意而啓衅焉乃蔽罪于行人晋政之无章甚矣盖三家惟叔孙氏尚不忘君故中军作舍皆不与季氏同心意如将逐其君故恶君于晋并及叔孙而晋之彊臣爲之谋主遂明知叔孙无罪而横加执辱耳
　　晋人围郊【郊杜注周邑】
　　【公羊传】郊者何天子之邑也曷爲不系于周不与伐天子也
　　郊子朝邑晋遣大夫助王围郊而经以人书防之也当是时天子防尘晋爲方伯不躬率诸侯以赴其急而徐遣大夫帅偏师往援是养乱也书晋人围郊而不能勤王之罪见矣
　　【附録左】夏四月乙酉单子取訾刘子取墙人直人【三邑属子朝者訾杜注在河南巩县西南墙人今河南新安县东北有白墙村疑即其处】六月壬午王子朝入于尹【尹杜注尹氏之邑今山西汾州有尹吉甫墓即古尹城也】癸未尹圉诱刘佗杀之【尹圉尹文公也刘佗刘蚠族敬王党】丙戌单子从阪道刘子从尹道伐尹单子先至而败刘子还【单子败故】己丑召伯奂南宫极以成周人戍尹【二子周卿士子朝党奂召荘公】庚寅单子刘子樊齐以王如刘【辟子朝出居刘子邑】甲午王子朝入于王城次于左巷【近东城】秋七月戊申鄩罗纳诸庄宫【鄩罗周大夫鄩肸之子】尹辛败刘师于唐【尹辛尹氏族唐杜注周地后汉志洛阳有唐聚在今洛阳县东】丙辰又败诸鄩甲子尹辛取西闱【西闱杜注周地】丙寅攻蒯蒯溃【蒯敬王邑杜注河南县西南蒯郷是也在今洛阳县西南于是敬王居狄泉尹氏立子朝】
　　夏六月蔡侯东国卒于楚
　　因朝于楚而卒也王父见杀父见用已乃结楚嬖臣以逐其君而又朝之三纲絶矣不书鲁不会也
　　秋七月莒子庚舆来奔
　　【左传】莒子庚舆虐而好剑苟铸剑必试诸人国人患之又将叛齐乌存帅国人以逐之【乌存莒大夫】庚舆将出闻乌存执殳而立于道左惧将止死苑羊牧之曰【牧之亦莒大夫】君过之乌存以力闻可矣何必以弑君成名遂来奔齐人纳郊公【郊公着丘公之子十四年奔齐】
　　庚舆入国不书而书其出以奔鲁故志之于是齐人纳郊公郊公出入皆不书微之也微之爲义防以国防以位防以人防以事春秋达王事若郊公之类名氏不登于史防者众矣
　　戊辰吴败顿胡沈蔡陈许之师于鸡父胡子髠沈子逞灭获陈夏齧【父谷梁作甫逞公羊作楹谷梁作盈鸡父杜注楚地安丰县南有鸡备亭今安丰故城在江南寿州西南鸡备亭又在其城西南】
　　【左传】吴人伐州来楚防越帅师及诸侯之师奔命救州来【令尹以疾从戎故防越摄其事】吴人御诸钟离子瑕卒楚师熸【子瑕即令尹不起所疾也呉楚之闲谓火灭爲熸言其军人无复气势】吴公子光曰诸侯从于楚者众而皆小国也畏楚而不获已是以来吾闻之曰作事威克其爱虽小必济【克胜也军事尚威】胡沈之君幼而狂【狂无常】陈大夫齧壮而顽顿与许蔡疾楚政楚令尹死其师熸帅贱多宠政令不壹【帅贱防越非正卿也军多宠人政令不壹于越】七国同役而不同心【七国楚顿胡沈蔡陈许】帅贱而不能整无大威命楚可败也若分师先以犯胡沈与陈必先奔三国败诸侯之师乃摇心矣诸侯乖乱楚必大奔请先者去备薄威【示之以不整以诱之】后者敦陈整旅【敦厚也】呉子从之戊辰晦战于鸡父【七月二十九日违兵忌晦战击楚所不意】吴子以罪人三千先犯胡沈与陈【囚徒不习战以示不整】三国争之吴爲三军以系于后中军从王光帅右掩余帅左【掩余呉王寿梦子】吴之罪人或奔或止三国乱吴师击之三国败获胡沈之君及陈大夫舍胡沈之囚使奔许与蔡顿曰吾君死矣师噪而从之三国奔【三国许蔡顿】楚师大奔书曰胡子髠沈子逞灭获陈夏齧君臣之辞也【君社稷之主与宗庙共存亡者故称灭大夫轻故曰获获得也】不言战楚未陈也
　　【公羊传】此偏战也曷爲以诈战之辞言之不与夷狄之主中国也【序上言战别主客之直不直也今吴序上而言战则主中国辞也】然则曷爲不使中国主之中国亦新夷狄也【王室乱诸侯莫肯救则与吴无以异】其言灭获何别君臣也君死于位曰灭生得曰获大夫生死皆曰获不与夷狄之主中国则其言获陈夏齧何吴少进也【能结日偏战行少进故从中国辞治之】
　　【谷梁传】中国不言败此其言败何也中国不败胡子髠沈子盈其灭乎其言败释其灭也【若师不败则君无由灭也】获陈夏齧获者非与之辞也上下之称也【君曰灭臣曰获君臣之称】楚以诸侯之师与吴战六国先败楚师遂奔故不书楚诸侯之师畧而不序者顿胡沈则君将陈蔡许则大夫将言战则未陈言败绩则灭获不同故总言吴以诈取胜于前而以君与大夫序六国于后或曰灭或曰获别君臣也国君社稷之主与宗庙共存亡是以称灭大夫轻故言获获生得也
　　天王居于狄泉尹氏立王子朝【狄泉杜注洛阳城内大仓西南池水也时在城外定元年城成周乃绕之入城亦曰翟泉在洛阳县东故洛阳城中今堙】
　　【公羊】此未三年其称天王何着有天子也
　　【谷梁传】始王也其曰天王因其居而王之也【天子逾年即位称王敬王逾年而出故曰始王虽不在国行卽位之礼王者以天下爲家故居于狄泉称王】　立者不宜立者也朝之不名何也别嫌乎尹氏之朝也【若但言尹氏立朝则嫌朝是尹氏之子故言王子以别之】
　　敬王王猛之母弟得继正统时景王崩已逾年故称天王以眀其正狄泉在王城东直称天王居于狄泉而不言立者着天下有王矣立者不宜立也天下既有王则尹氏不宜立子朝也称立而目尹氏盖曰独尹氏所欲立异于石碏立晋而书衞人以着其爲众人所欲立也朝已僭号犹称王子言莫之君也传称尹圉而经书尹氏着世卿之擅权乱国爲后戒也
　　八月乙未地震
　　【左】八月丁酉南宫极震【经书乙未地震鲁地也丁酉南宫极震周地亦震也爲屋所压而死】苌谓刘文公曰君其勉之先君之力可济也【文公刘蚠先君谓蚠之父献公也献公欲立子猛未及而卒】周之亡也其三川震【谓幽王时三川泾渭洛水也地动川岸崩】今西王之大臣亦震天弃之矣【子朝在王城故谓西王】东王必大克【敬王居狄泉在王城之东故曰东王】
