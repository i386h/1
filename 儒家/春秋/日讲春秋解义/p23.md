<!-- { "loadSidebar": true } -->
　　【左传】鲍叔帅师来言曰子纠亲也请君讨之管召雠也请受而甘心焉乃杀子纠于生窦【生窦杜注鲁地史记作笙渎贾逵曰句渎也今山东曹州北有句阳古城即句渎故地】召忽死之管仲请囚鲍叔受之及堂阜而税之【堂阜杜注齐地东莞蒙阴县西北有夷吾亭鲍叔解夷吾缚于此因以为名今堂阜在山东蒙阴县西北税脱同】归而以吿曰管夷吾治于高傒【高傒齐卿高敬仲也言管仲治理政事之才多于敬仲】使相可也公从之【公羊传】其取之何内辞也胁我使我杀之也其称子纠何贵也其贵奈何宜为君者也
　　【谷梁传】外不言取言取病内也取易辞也犹曰取其子纠而杀之云尔十室之邑可以逃难百室之邑可以隐死以千乘之鲁而不能存子纠以公为病矣鲁杀子纠于生窦而经书齐人取之者齐令也是犹齐人取于鲁而杀之尔恶齐而亦以病鲁也纳纠不称子明不当立也此特书子明不当杀也不目桓公而称齐人并其国人而罪之也废立之际权寄于当国大臣齐大夫始谋不审旣与鲁盟而欲立之终乃假手于鲁以加刃焉则皆不得辞其罪矣
　　冬浚洙【洙水出鲁国东北西南入沇水下合泗】
　　【公羊传】洙者何水也浚之者何深之也曷为深之畏齐也【洙在鲁北齐所由来】曷为畏齐也辞杀子纠也【时鲁见胁于齐微弱可耻故讳使若辞不肯杀子纠齐自取杀之畏齐怒而为备也】
　　【谷梁传】浚洙者深洙也着力不足也
　　洙水在鲁北齐伐鲁之道也鲁虽杀子纠犹有畏齐之心故浚而深之以备齐也公不能明刑政结人心以自强于为治使大国畏之而以畏齐浚洙不知固国以保民为本轻用民力妄兴大役适足以摇邦本况洙水近在鲁城之北欲恃此以不恐即此见谋国之无人而召侮于隣敌矣
　　十年春王正月公败齐师于长勺【长勺杜注鲁地】
　　【左传】十年春齐师伐我公将战曹刿读见【曹刿鲁人】其乡人曰肉食者谋之又何闲焉【肉食在位者闲犹与也】刿曰肉食者鄙未能逺谋乃入见问何以战公曰衣食所安茀敢专也必以分人对曰小恵未徧民弗从也【衣食所惠不过左右故曰未徧】公曰牺牲玉帛弗敢加也必以信【祝辞不敢以小为大以恶为美】对曰小信未孚【孚大信也】神弗福也公曰小大之狱虽不能察必以情【必尽已情察审也】对曰忠之属也【上思利民忠也】可以一战战则请从公与之乗【共乗兵车】战于长勺公将鼓之刿曰未可齐人三鼔刿曰可矣齐师败绩公将驰之刿曰未可下视其辙【视车迹也】登轼而望之曰可矣遂逐齐师既克公问其故对曰夫战勇气也一鼓作气再而衰三而竭彼竭我盈故克之夫大国难测也惧有伏焉【恐诈奔】吾视其辙乱望其旗靡故逐之
　　【谷梁传】不日疑战也【言不尅日而战以诈相袭】疑战而曰败胜内也【谓胜在内】
　　长勺之战以报干时之役鲁地而齐师至焉疑罪之在齐也乃经扵齐不书伐而鲁书败意在责鲁何也观长勺之胜鲁非甚弱必不能与齐敌也使荘公移干时之战于桓公见戕之时移长勺之战于齐襄未死之日则胜亦荣也败亦荣也荘公之师不以复父雠而以纳雠人之子旣败而逞忿以勦民设诈以怒敌败固为耻而胜亦不足道矣故主鲁而以诈战书其义可谓深切着明矣
　　二月公侵宋【此书侵之始】
　　【公羊传】曷为或言侵或言伐觕者曰侵【侵者兵加其竟而已以罪轻无深责焉于义为麤】精者曰伐【执词以伐于义为精】战不言伐围不言战入不言围灭不言入书其重者也
　　【谷梁传】侵时此其月何也乃深其怨于齐又退侵宋以众其敌恶之故谨而月之
　　潜师掠境曰侵宋鲁未尝有隙庄公以侥幸得志于齐遂举无名之师乘胜以掠宋境皆召兵之道非保国之谋所以致次郎之师也
　　三月宋人迁宿【此迁国之始】
　　【公羊传】迁之者何不通也以地还之也【还绕也宋欲迁宿先绕取其地使不得通四方宿穷从宋求迁故得言迁】子沈子曰不通者盖因而臣之也【宿不得通四方宿君迁宋因臣有之】
　　【谷梁传】迁亡辞也【为人所迁则无复国家故曰亡辞】其不地宿不复见也【国亡不复见经】迁者犹未失其国家以往者也【谓自迁者】迁国之例有二其以自迁为文者邢迁于夷仪衞迁于帝丘之类是也以迁国为文者宋人迁宿齐师迁纪郱鄑郚之类是也宿介宋鲁之闲属宋而亲鲁宋人以为贰而迁之自是亡矣然迁之使属役扵己而不灭其社稷宗庙尚知有所畏忌则是王泽之未竭也僖文以后有灭国无迁国矣
　　夏六月齐师宋师次于郎公败宋师于乗丘【乗丘杜注鲁地西汉泰山郡有乗丘县顔师古曰即春秋乗丘也括地志乗丘在瑕丘县西北今山东滋阳县西有古瑕丘城左传】夏六月齐师宗师次于郎公子偃曰【公子偃鲁大夫】宋师不整可败也宋败齐必还请击之公弗许自雩门窃出蒙皋比而先犯之【雩门鲁南城门皋比虎皮】公从之大败宋师于乗丘齐师乃还
　　【公羊传】其言次于郎何伐也伐则其言次何齐与伐而不与战故言伐也【此解本所以当言伐意谓若齐本与宋共伐而但不与战则既成乎伐可言伐也】我能败之故言次也【此解本所以不言伐言次之意言二国才止次未成于伐鲁即能败宋师齐师罢去故不言伐言次也】
　　【谷梁传】次止也畏我也不日疑战也疑战而曰败胜内也
　　齐以长勺之役宋以公侵之故致怨扵鲁连兵境上意欲乗衅报复固为无名之师鲁不能修辞执礼以退二国而偷一时之便攻其不备以积怨怒邻亦非安国便民之道也故次者不以其事胜者不以其理盖交讥之
　　秋九月荆败蔡师于莘以蔡侯献舞归【舞谷梁作武莘杜注蔡地在今河南汝阳县境】
　　【左传】蔡哀侯娶于陈息侯亦娶焉息妫将归过蔡蔡侯曰吾姨也【妻之姊妹曰姨】止而见之弗宾【不礼敬也】息侯闻之怒使谓楚文王曰伐我吾求救于蔡而伐之楚子从之秋九月楚败蔡师于莘以蔡侯献舞归
　　【公羊传】荆者何州名也【州谓九州冀兖青徐扬荆豫梁雍】州不若国国不若氏氏不若人人不若名名不若字字不若子蔡侯献舞何以名絶曷为絶之获也曷为不言其获不与夷狄之获中国也
　　【谷梁传】荆者楚也何为谓之荆狄之也何为狄之圣人立必后至天子弱必先叛故曰荆狄之也蔡侯何以名也絶之也何为絶之获也中国不言败此其言败何也中国不言败蔡侯其见获乎其言败何也释蔡侯之获也【讳获故止言败】以归犹愈乎执也【讳见执故言以归】楚祝融之后其先鬻熊为文王师封于丹阳而始见经以州举者僣号称王肆毒于上国也诸侯不生名而书败书入书灭而以其君归者则名以不能守其国又不能守于位而甘为臣仆故贱之也蔡侯献舞潞子婴儿沈子嘉许男斯顿子牂胡子豹曹伯阳邾子益皆名而夔子不名虽国灭而身执其义不可屈也
　　冬十月齐师灭谭谭子奔莒【此书灭国之始谭杜注谭国在济南平陵县西南今山东歴城县东南有谭城】
　　【左传】齐侯之出也过谭谭不礼焉及其入也诸侯皆贺谭又不至冬齐师灭谭谭无礼也谭子奔莒同盟故也
　　【公羊传】何以不言出国已灭矣无所出也
　　诸侯国灭失地则名而谭子不名者盖其所失者事大国之礼而未尝有可灭之罪故恕之也灭而书奔责不死于其位也不书出国亡无所出也不书名者已无取灭之罪为彊大所并出于不幸而义未可絶也齐桓于图霸之初用管仲攻瑕之术肆其兵威凌暴弱小以恐惧天下之诸侯谭之亡也特出于不幸耳故存其爵而不比于失地之君楚子灭子奔黄狄灭温温子奔衞义犹是也
　　十有一年春王正月
　　夏五月戊寅公败宋师于鄑【鄑杜注鲁地当在今山东兖州府境与元年在都昌县西者乃二地】
　　【左传】十一年夏宋为乘丘之役故侵我公御之宋师未陈而薄之败诸鄑凡师敌未陈曰败某师【谓设权谲变诈以胜敌彼我未得成列成列而未得用故以未陈独败为文】皆陈曰战【坚而有备各得其所成败决于志力者也】大崩曰败绩【师徒桡败丧其功绩故曰败绩】得儁曰克【克胜也战胜其师获得其雄儁者】覆而败之曰取某师【覆隐也攻其不备若网罗所掩覆一军皆见禽制故曰取】京师败曰王师败绩于某【王者无敌于天下故以自败为文明天下莫之得挍】
　　【谷梁传】内事不言战举其大者其日成败之也【结日列陈不以诈相袭得败师之道故曰成】宋万之获也
　　宋师再至再败兵祸旋及其君鲁虽再胜国亦困于兵矣传书侵我经不书侵盖与长勺义同
　　秋宋大水
　　【左传】秋宋大水公使吊焉曰天作淫雨害于粢盛若之何不吊对曰实不敬天降之灾又以为君忧拜命之辱臧文仲曰【臧文仲鲁大夫】宋其兴乎禹汤罪已其兴也悖焉【悖勃同盛貌】桀纣罪人其亡也忽焉【忽速貌】且列国有凶称礼也言惧而名礼其庶乎【言惧罪已名礼称其庶庶几于兴】旣而闻之曰公子御説之辞也【御説宋庄公子】臧孙逹曰是宜为君有恤民之心
　　【公羊传】何以书记灾也外灾不书此何以书及我也【时鲁亦有水灾书鲁则宋灾不见两举则烦文不省故诡例书外以见内也】
　　【谷梁传】外灾不书此何以书王者之后也髙下有水灾曰大水
　　春秋凡外灾来吿则书者诸侯之于四邻有恤病救急之义则告为得礼而不可以不吊故四国同灾许人不吊君子讥之凡志灾皆所以示天戒之当谨民隐之宜恤也
　　冬王姬归于齐
　　【左传】冬齐侯来逆共姬
　　【公羊传】何以书过我也【时王者嫁女于齐涂过鲁明当有送迎之礼在涂不称妇者王者无外故从在国辞】
　　【谷梁传】其志过我也
　　王姬齐桓公夫人也主襄公之昏其罪大故书之详主桓公之昏其罪小故书之畧此轻重之权衡也春秋之义尊王朝抑列国惟王姬下嫁与列国之女同辞而不异盖以王姬虽贵其当执妇道与公侯大夫士庶人之女同所以述天理训万世也
　　【附录左传】乘丘之役【在十年】公以金仆姑射南宫长万【金仆姑矢名南宫长万宋大夫】公右歂孙生搏之【搏取也】宋人请之宋公靳之【鲁听其得还戏而相愧曰靳】曰始吾敬子今子鲁囚也吾弗敬子矣病之【万不以为戏而以为己病为宋万弑君传】

　　曰讲春秋解义卷十
　　钦定四库全书
　　日讲春秋解义卷十一
　　庄公
　　十有二年春王三月纪叔姬归于酅
　　【公羊传】其言归于酅何隠之也何隠尔其国亡矣徒归于叔尔也【叔者纪季也妇人谓夫之弟曰叔】
　　【谷梁传】国而曰归此邑也其曰归何也吾女也失国喜得其所故言归焉尔【叔姬守节积有年矣纪季以酅入于齐时齐听后五庙故叔姬归于酅鲁喜其女得申其志而书之】
　　纪亡矣叔姬至是始归者纪侯卒也归顺辞妇人夫死无子而终扵父母家非正也纪季入齐五庙在焉叔姬不归于鲁而归于酅鲁人高其节义恩礼有加焉其归及卒悉书扵册孔子存而不削为后世劝也先儒谓叔姬归奉纪祀非也凡祭必夫妇亲之故舅没则姑老纪侯大去季之主祀乆矣叔姬何与焉但妇人以夫家为家无论纪侯有
　　子与否义当归于酅耳
　　夏四月
