<!-- { "loadSidebar": true } -->
　　【左传】九年春宋灾乐喜为司城以为政【乐喜子罕也为政卿知将有火灾素戒为备火之政】使伯氏司里【伯氏宋大夫司里里宰】火所未至彻小屋涂大屋【大屋难彻就涂之】陈畚挶具绠缶【畚篑笼挶土轝绠汲索缶汲器】备水器【盆之属】量轻重【计人力所任】蓄水潦积土涂廵丈城【廵行也丈度也】缮守备【缮治也行度守备之处恐因灾作乱】表火道【火起则从其所趣摽表之】使华臣具正徒【华臣华元子为司徒正徒徒也】令隧正纳郊保奔火所【隧正官名五县为隧纳聚郊野保守之民使随火所起徃救之】使华阅讨右官官庀其司【亦华元子代元为右师讨治也庀具也使具其官属】向戌讨左亦如之【向戌左师】使乐遄庀刑器亦如之【乐遄司防刑器刑书也】使皇郧命校正出马工正出车备甲兵庀武守【皇郧皇父充石之后校正主马工正主车使各备其官】使西鉏吾庀府守【鉏吾太宰也府六官之典】令司宫巷伯儆宫【司宫奄臣巷伯寺人皆掌宫内之事】二师令四乡正敬享【二师左右师也乡正乡大夫享祀也】祝宗用马于四墉祀盘庚于西门之外【祝大祝宗宗人墉城也用马祭于四城以禳火盘庚殷王宋之逺祖城积隂之气故祀之】晋侯问于士弱曰【弱士渥浊之子庄子】吾闻之宋灾于是乎知有天道何故【问宋何故自知天道当灾】对曰古之火正或食于心或食于咮以出内火是故咮为鹑火心为大火【谓火正之官配食于火星建辰之月鹑火星昏在南方则令民放火建戌之月大火星伏在日下不得见则令民内火禁放火】陶唐氏之火正阏伯居商丘【阏伯髙辛氏之子传曰迁阏伯于商丘主辰辰大火也今为宋星然则商丘在宋地】祀大火而火纪时焉【谓出内火时】相土因之故商主大火【相土契孙商之祖也始代阏伯之后居商丘祀大火】商人阅其祸败之衅必始于火是以日知其有天道也【阅犹数也商人数所更歴恒多火灾宋是殷商之后故知天道之灾必火】公曰可必乎对曰在道国乱无象不可知也
　　【公羊传】曷为或言灾或言火大者曰灾小者曰火【大者谓正寝社稷宗庙朝廷也下此则小矣】然则内何以不言火【据西宫灾不言火】内不言火者甚之也【春秋以内当自克责故小有火如大有灾】何以书记灾也外灾不书此何以书为王者之后记灾也
　　【谷梁传】外灾不志此其志何也故宋也【故犹先也孔子之先宋人】据左氏具详宋司城救灾之政则来告必矣公谷义不可通当以来告则书为正
　　夏季孙宿如晋
　　【左传】夏季武子如晋报宣子之聘也【宣子聘在八年】
　　五月辛酉夫人姜氏薨
　　【左传】穆姜薨于东宫【大子宫也穆姜滛侨如欲废成公故徙居东宫事在成十六年】始徃而筮之遇艮之八【艮下艮上艮遇艮之八盖干爻七九坤爻六八其大凡也然干爻用九不用七坤爻用六不用八用九故老阳变为少隂用六故老隂变为少阳不用七八故少隂少阳不变此艮卦六爻三上以九变初四五以六变二得八故不变是艮之八变卦为随也】史曰是谓艮之随【震下兑上随】随其出也【随非闭固之卦】君必速出姜曰亡【亡犹无】是于周易曰随元亨利贞无咎【随彖辞】元体之长也亨嘉之防也利义之和也贞事之干也体仁足以长人嘉徳足以合礼利物足以和义贞固足以干事然故不可诬也是以虽随旡咎今我妇人而与于乱固在下位而有不仁不可谓元不靖国家不可谓亨作而害身不可谓利弃位而姣【姣滛之别名】不可谓贞有四徳者随而旡咎我皆无之岂随也哉我则取恶能无咎乎必死于此弗得出矣
　　【附録左传】秦景公使士雃乞师于楚【士雃秦大夫】将以伐晋楚子许之子囊曰不可当今吾不能与晋争晋君类能而使之【随所能】举不失选官不易方【方犹宜也】其卿让于善其大夫不失守其士竞于教其庶人力于农穑商工皁隶不知迁业韩厥老矣知防禀焉以为政【代将中军】范匄少于中行偃而上之使佐中军【使匄佐中军偃将上军】韩起少于栾黡而栾黡士鲂上之使佐上军【栾黡让起起佐上军黡将下军鲂佐之】魏绛多功以赵武为贤而为之佐【武新军将】君明臣忠上让下竞当是时也晋不可敌事之而后可君其圗之王曰吾既许之矣虽不及晋必将出师秋楚子师于武城以为秦援秦人侵晋晋饥弗能报也【为十年晋伐秦传】
　　秋八月癸未葬我小君穆姜【公羊作缪姜】
　　四月而速也据左氏穆姜幽于东宫终成公之世至于襄公不得出而遂薨焉盖季氏专鲁本怨宣公之谋去三桓又恶穆姜之欲逐季孟托于大义以逞其私忿鲁君虽有悔心而不能自主也其速葬而略于礼亦职此之故耳妇人从夫之諡礼也鲁以文姜谋弑欲配以桓公之諡而有所不安故别为諡穆姜弃位而姣从文姜之例可也声姜齐姜亦别为諡则义无所处矣
　　冬公防晋侯宋公卫侯曹伯莒子邾子滕子薛伯伯小邾子齐世子光伐郑十有二月己亥同盟于戏【戏杜注郑地】
　　【左传】冬十月诸侯伐郑【郑从楚也】庚午季武子齐崔杼宋皇郧从荀防士匄门于鄟门【鄟门郑城门三国从中军】卫北宫括曹人邾人从荀偃韩起门于师之梁【师之梁亦郑城门三国从上军】滕人薛人从栾黡士鲂门于北门【二国从下军】人郳人从赵武魏绛斩行栗【二国从新军行道也行栗表道树】甲戌师于泛【汜杜注郑地东汜】令于诸侯曰修器备盛糇粮归老防居疾于虎牢【使诸军疾病息其中示将乆师】肆眚围郑【不书围郑郑逆服不成围】郑人恐乃行成中行献子曰【献子荀偃】遂围之以待楚人之救也而与之战不然无成知武子曰许之盟而还师以敝楚人吾三分四军【分四军为三部】与诸侯之锐以逆来者【来者楚也】于我未病楚不能矣【晋各一动而楚三来故曰不能】犹愈于战暴骨以逞不可以争大劳未艾君子劳心小人劳力先王之制也【艾息也言当从劳心之劳】诸侯皆不欲战乃许郑成十一月己亥同盟于戏郑服也将盟郑六卿公子騑【子驷】公子发【子国】公子嘉【子孔】公孙輙【子耳】公孙虿【子蟜】公孙舎之【子展】及其大夫门子【门子卿之适子】皆从郑伯晋士庄子为载书【庄子士弱】曰自今日既盟之后郑国而不唯晋命是聼而或有异志者有如此盟【如违盟之罚】公子騑趋进曰天祸郑国使介居二大国之间大国不加徳音而乱以要之使其鬼神不获歆其禋祀其民人不获享其土利夫妇辛苦垫隘【垫隘犹委顿】无所底告自今日既盟之后郑国而不唯有礼与强可以庇民者是从而敢有异志者亦如之荀偃曰改载书【子驷亦以所言载于防故欲改之】公孙舎之曰昭大神要言焉若可改也大国亦可叛也知武子谓献子曰我实不徳而要人以盟岂礼也哉非礼何以主盟姑而退修徳息师而来终必获郑何必今日我之不徳民将弃我岂唯郑若能休和逺人将至何恃于郑乃盟而还【遂两用载书】　晋人不得志于郑以诸侯复伐之十二月癸亥门其三门【三门鄟门师之梁北门癸亥月五日】闰月戊寅济于隂阪侵郑【以长厯参挍上下此年不得有闰月戊寅戊寅是十二月二十日疑闰月当为门五日晋人三分四军更攻郑门门各五日晋各一攻郑三受敌欲以苦之癸亥去戊寅十六日以癸亥始攻攻輙五日凡十五日郑故不服而去隂阪杜注洧津】次于隂口而还【隂口杜注郑地】子孔曰晋师可击也师老而劳且有归志必大克之子展曰不可【传言子展能守信谷梁传】不异言郑善得郑也不致耻不能据郑也伐郑而书同盟郑受盟也下书楚子伐郑则郑复事晋可知矣齐桓之霸在能服楚晋文之霸在能胜楚至悼公之世楚势益张而诸侯畏之欲如齐桓陉庭之师则楚必不帖徃者处父之师无损于楚之毫末其前辙也欲如文公城濮之战则胜未可期厉公胜于鄢陵而楚张郑叛诸侯力屈讫无成功其明征也故不得己而敝楚三分四军与诸侯之锐以数伐郑而不与楚战使楚劳于奔命又通吴以制其后皆审时度势适得其宜其终有成功岂幸也哉
　　【附録左传】公送晋侯晋侯以公宴于河上问公年季武子对曰防于沙随之歳寡君以生【沙随在成十六年】晋侯曰十二年矣是谓一终一星终也【歳星十二歳一周天】国君十五而生子冠而生子礼也君可以冠矣大夫盍为冠具武子对曰君冠必以祼享之礼行之以金石之乐节之【以钟磬为举动之节】以先君之祧处之【冠必在庙诸侯以始祖之庙为祧】今寡君在行未可具也请及兄弟之国而假备焉晋侯曰诺公还及卫冠于成公之庙【成公卫献公之曽祖】假钟磬焉礼也
　　楚子伐郑
　　【左传】楚子伐郑【与晋成故】子驷将及楚平子孔子蟜曰与大国盟口血未干而背之可乎子驷子展曰吾盟固云唯强是从今楚师至晋不我救则楚强矣盟誓之言岂敢背之且要盟无质【质主也】神弗临也所临唯信信者言之瑞也【瑞符也】善之主也是故临之明神不蠲要盟【蠲洁也】背之可也乃及楚平公子罢戎入盟【罢戎楚大夫】同盟于中分【中分杜注郑城中里名】楚庄夫人卒【共王母】王未能定郑而归
　　传称郑及楚平同盟于中分而经不书不足书也明年诸侯伐郑则郑复与楚可知矣
　　【附録左传】晋侯归谋所以息民魏绛请施舎输积聚以贷【输尽也尽其积聚以借贷于民】自公以下苟有积者尽出之国无滞积亦无困人公无禁利亦无贪民祈以币更【不用牲】宾以特牲【务崇省】器用不作车服从给【足给事】行之期年国乃有节三驾而楚不能与争【三驾三兴师谓十年师于牛首十一年师于向其秋观兵于郑东门自是郑遂服】















　　日讲春秋解义卷三十八
　　钦定四库全书
　　日讲春秋解义卷三十九
　　襄公
　　十年春公防晋侯宋公卫侯曹伯莒子邾子滕子薛伯伯小邾子齐世子光防吴于柤【柤杜注楚地今山东峄县泇口是也左传】十年春防于柤防吴子夀梦也【夀梦吴子乘】三月癸丑齐髙厚相大子光以先会诸侯于钟离不敬【吴子未至先从东道与东诸侯防遇非夲期地故不书会髙厚髙固子】士庄子曰髙子相大子以会诸侯将社稷是卫而皆不敬弃社稷也其将不免乎【为十九年齐杀髙厚二十五年弑其君光传】夏四月戊午防于柤【经书春书始行也戊午月一日】
　　【谷梁传】会又会外之也
　　晋率十二诸侯防吴于楚地示楚以得吴也晋得吴则楚不敢议郑议郑则惧吴袭其后此即齐桓逺结江黄之遗智也特书防吴以吴为此防故也
　　夏五月甲午遂灭偪阳【偪谷梁作傅杜注偪阳妘姓国彭城傅阳县也在今山东峄县南】
