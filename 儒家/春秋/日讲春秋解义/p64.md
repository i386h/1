<!-- { "loadSidebar": true } -->
　　楚人观兵问鼎知晋不足忌乃灭舒蓼盟吴越其谋益逺其势益张然后北乡争权此陈郑所以不支而晋卒为所挫也
　　秋七月甲子日有食之既
　　【附录左传】晋胥克有蛊疾郤缺为政【代赵盾】秋废胥克使赵朔佐下军【朔盾之子代胥克为成十七年胥童怨郤氏张本】
　　冬十月己丑葬我小君敬嬴【敬嬴公羊谷梁作顷熊】
　　【左传】冬葬敬嬴旱无麻始用葛茀【记礼变之所由茀所以引柩殡则有之以备大葬则以下柩】
　　敬嬴薨称夫人葬称小君与成风同义然子般闵公之弑非成风所知也敬嬴则与闻乎故矣春秋于成风特文以着其过而敬嬴无异文以其不待贬而恶见也
　　雨不克葬庚寅日中而克葬
　　【左传】雨不克葬礼也礼卜葬先逺日辟不怀也【怀思也曲礼云凡卜筮防事先逺日辟不思其亲急欲也今若冒雨而是亦不思其亲矣故举以证其合礼公羊传】顷熊者何宣公之母也【楚女熊姓諡曰顷】而者何难也乃者何【言定公书日下昃乃克葬】难也【难者难不得以正日葬其君】曷为或言而或言乃乃难乎而也
　　【谷梁传】葬既有日不为雨止礼也雨不克葬丧不以制也【言雨具未备非君丧之制】　而缓辞也足乎日之辞也【此日中克葬足乎日故云缓定十五年日下昃乃克葬故云乃急辞也是二文相对为缓急也】
　　雨不克葬讥无备也潦车载簑笠士丧礼也有国家者乃不能为雨备乎定十五年日下昃乃克葬乃者难辞承日下昃而言也此曰而克葬缓辞也足乎日之辞也胡氏安国以雨不克葬为敬嬴隂谋簒弑之咎征非也孔子合葬于防以雨甚而墓崩亦得谓咎征乎春秋之义平易正直而以曲説附之过矣
　　城平阳【平阳杜注泰山有平阳县今山东新泰县西北平阳故城是也】
　　【左传】城平阳书时也
　　惧晋故也方举大丧又城平阳重困民力故虽时亦书
　　楚师伐陈
　　【左传】陈及晋平楚师伐陈取成而还【言晋楚争强】
　　舒蓼楚之与国无罪而见灭此陈所以惧而叛楚也使晋君臣能恐惧改图内修政教外彰信义以固诸侯之心尚可以遏楚锋而力疲于秦交踈于齐宋故不能御楚以保陈郑而霸业为之頽惜哉
　　九年春王正月公如齐公至自齐
　　夏仲孙蔑如京师
　　【左传】九年春王使来征聘【征召也征聘不书防加讽谕不指斥】夏孟献子聘于周王以为有礼厚贿之
　　宣公即位九年两朝于齐今又亲徃于周则不闻入见待其来征而后一遣大夫徃聘傎矣且诸侯宜朝正于王今正月朝齐夏乃聘周悖慢尤甚所谓不待贬絶而恶见者也
　　齐侯伐莱
　　狄比侵齐不敢报而亟伐莱畏彊凌弱之情见矣
　　秋取根牟【根牟杜注东夷国琅琊阳都县东有牟乡在今山东沂水县南】
　　【左传】秋取根牟言易也
　　【公羊传】根牟者何邾娄之邑也曷为不系乎邾娄讳亟也【亟疾也属有小君之丧邾娄子来加礼乃未期而取其邑故讳不系邾娄也】
　　根牟小国也在鲁东界经讳灭言取与取鄟取邿同义
　　八月滕子卒
　　【左传】滕昭公卒【为宋围滕传】
　　此滕昭公也隐七年书滕侯卒至是书子亦时王所黜
　　九月晋侯宋公衞侯郑伯曹伯防于扈
　　晋荀林父帅师伐陈
　　【左传】会于扈讨不睦也【谋齐陈】陈侯不会【前年与楚成故】晋荀林父以诸侯之师伐陈晋侯卒于扈乃还
　　讨陈而先会于扈者以陈被楚兵晋不能救或从楚非其本愿故防以待之待而不至则伐之为有名然晋实不能庇陈俟楚之归而释憾焉义岂足以相服哉不书诸侯之师而曰林父帅师者在会诸侯皆以师听命而林父兼将之也
　　辛酉晋侯黑臀卒于扈
　　【公羊传】扈者何晋之邑也诸侯卒其封内不地此何以地卒于会故地也未出其地故不言会也
　　【谷梁传】其地于外也其日未逾竟也【传例诸侯正卒则日不正则不日逾竟亦不曰】
　　冬十月癸酉衞侯郑卒
　　晋衞二君何以卒而不葬鲁不会也良夫之盟衞欲为晋致鲁及黑壤见止懐憾实深是以扈之会鲁独不徃二国继以丧赴亦皆不防此所谓无其事而阙其文者也
　　宋人围滕
　　【左传】冬宋人围滕因其丧也
　　滕方有丧礼宜吊恤乃用众以围之不仁也晋政不竞诸侯私相侵伐观齐宋之擅兵则知不能御楚之由矣
　　楚子伐郑晋郤缺帅师救郑【自是晋楚交伐郑】
　　【左传】楚子为厉之役故伐郑【六年楚伐郑取成于厉既成郑伯逃归事见十一年传】　晋郤缺救郑郑伯败楚师于桞棼【栁棼杜注郑地】国人皆喜唯子良忧曰是国之灾也吾死无日矣【十二年卒有楚子入郑之祸】
　　五年晋荀林父帅师救郑经不书以郑方有弑君之乱也据明年传载郑人讨乱斲归生之棺而逐其族则此年归生已毙矣故录晋之救凡此类乃笔削之精义非旧史所能与也
　　陈杀其大夫泄冶【泄公羊谷梁作泄】
　　【左传】陈灵公与孔宁仪行父通于夏姬【二子陈卿夏姬郑穆公女陈大夫御叔妻】皆衷其衵服以戏于朝【衷怀也衵服防衣】泄冶谏曰公卿宣淫民无效焉且闻不令君其纳之【纳藏衵服】公曰吾能改矣公告二子二子请杀之公弗禁遂杀泄冶孔子曰诗云民之多辟无自立辟其泄冶之谓乎【辟邪也辟法也诗大雅言邪辟之世不可立法国无道危行言逊】
　　【谷梁传】称国以杀其大夫杀无罪也泄冶之无罪如何陈灵公通于夏征舒之家公孙宁仪行父亦通其家或衣其衣或衷其襦以相戏于朝泄冶闻之入谏曰使国人闻之则犹可使仁人闻之则不可君愧于泄冶不能用其言而杀之
　　称国以杀者君与用事大臣同杀之也称杀其大夫见泄冶不失其官守也胡氏安国主左传家语谓泄冶仕于乱朝怀宠不去非孔子所取误矣邦无道危行言孙为不仕而髙尚者言之也人臣以身许国既受事任不独缄黙取容以立辟为戒乃鄙夫之术即洁身而去亦卑贱踈逺之臣则可耳黄氏仲炎以为非孔子之言其见卓矣
　　十年春公如齐公至自齐
　　【左传】十年春公如齐
　　比年朝正即用此以事周亦过六年一朝之制矣屈体以谄彊邻辱国莫大焉
　　齐人归我济西田
　　【左传】齐侯以我服故归济西之田【公比年朝齐故】
　　【公羊传】齐已取之矣其言我何【据归讙及阐齐巳取不言我】言我者未絶于我也曷为未絶于我齐已言取之矣其实未之齐也【其人民贡赋尚属于鲁实未归于齐不言来者明不从齐来】
　　【谷梁传】公娶齐齐繇以为兄弟反之【齐繇以婚族故还鲁田妇之党为婚兄弟】不言来公如齐受之也
　　宣公徳齐恵之援已顺其所欲既赂以田复以女妻其臣会兵伐莱毎岁徃朝故齐侯悦其屈谄而归济西之田其曰我者济经齐鲁有鲁济有齐济所归之田乃鲁济也
　　夏四月丙辰日有食之
　　已巳齐侯元卒
　　齐崔氏出奔衞
　　【左传】夏齐惠公卒崔杼有宠于惠公高国畏其偪也【崔杼齐大夫高国二氏齐正卿】公卒而逐之奔衞书曰崔氏非其罪也且告以族不以名【典防之法告者皆当书以名今齐特以族告春秋因之不改】凡诸侯之大夫违【违奔放也】告于诸侯曰某氏之守臣某【上某氏姓下某名】失守宗庙敢告所有玉帛之使者则告【玉帛之使谓聘】不然则否【恩好不接故亦不告】
　　【公羊传】崔氏者何齐大夫也其称崔氏何【据齐髙无咎出奔名此书崔氏与隐公三年书尹氏同】贬曷为贬【据外大夫奔不贬】讥世卿世卿非礼也【复见讥者嫌尹氏王者大夫职重不当世诸侯大夫任轻可世故重之】
　　【谷梁传】氏者举族而出之之辞也
　　出奔而书崔氏盖尽族而行且告以氏不以名也许翰以谓崔杼出而能反反而能弑以其宗彊故春秋特举氏乃辨之早非也左氏见襄二十五年齐崔杼弑其君因谓出奔者即杼不知此距杼之为逆凡五十有一年古者四十而仕五十为大夫不闻杼之年寿遂致耄期若以世卿少而得政则奔时年未及冠不宜遂逼高国左氏所传恐未可尽信也
　　公如齐五月公至自齐【公如齐止此】
　　【左传】公如齐奔丧
　　宣公于匡王之丧不奔欲举郊祀而奔齐惠公之丧匡王之葬使防者徃而以贵卿葬齐惠公盖济田之归重以为徳故闻丧而奔以报其赐也鲁之事齐过于天王而齐之视鲁不啻附庸其反易天常而无忌惮甚矣
　　癸巳陈夏征舒弑其君平国
　　【左传】陈灵公与孔宁仪行父饮酒于夏氏公谓行父曰征舒似女【征舒夏姬子陈大夫】对曰亦似君征舒病之公出自其廐射而杀之二子奔楚
　　弑君之贼既得其主名则直书以正乱贼之罪春秋常法也先儒多为曲説胡氏安国所谓见泄冶忠言之騐灵公见弑之由亦非本义盖春秋于见弑之君皆不言所由与大夫出奔不言逐者同义皆深探其本以为世戒也
　　六月宋师伐滕
　　【左传】滕人恃晋而不事宋六月宋师伐滕
　　春秋时诸侯毎间霸国之多故以陵小弱故宋之于滕齐桓卒而执其君晋政衰而围之伐之以逞志焉胡氏安国责宋不能讨陈义虽正而逺于事情宋鲍与闻乎弑以簒得国而责之讨贼误矣
　　公孙归父如齐葬齐惠公
　　鲁宣深徳齐侯之定其位而又归济西田故生则屈谄以事之没则亲奔其丧又遣贵卿会葬焉归父仲遂之子也父主簒弑子擅国权外结彊邻内逢君恶乱臣贼子交得其志恣行非度岂非王纲纵弛九伐不行而霸政亦衰之故与此孔子所以不没桓文之功也
　　晋人宋人衞人曹人伐郑
　　【左传】郑及楚平【前年败楚师恐楚怒故与平】诸侯之师伐郑取成而还
　　晋霸之衰皆由赵盾专政庇其同类齐鲁宋郑弑君之贼皆置而不问故诸侯皆有离心今陈有弑君之贼若晋能合诸侯以讨之则桓文之功立就矣何患郑之不服乎乃率三国以争郑而以讨贼遗楚晋可谓无人矣
　　秋天王使王季子来聘【王聘止此】
　　【左传】秋刘康公来报聘【报孟献子之聘康公即王季子也其后食采于刘公羊传】王季子者何天子之大夫也其称王季子何【据叔服不系王不称子王札子不称季】贵也其贵奈何母弟也【子者王子也天子不言子弟故变文书季系先王以明之】
　　【谷梁传】其曰王季王子也其曰子尊之也聘问也宣公簒立至是十年不朝于周而比年朝齐不奔王丧而奔齐侯之丧使微者葬匡王而贵卿葬齐侯纵王讨不加絶不与通可也乃使王季子来聘不亦悖乎自是王聘不见于经非孔子削而不书盖诸侯不以王命为重轻而王亦不复遣使耳寥寥百有余年而后石尚以归脤录自是天王之名号亦不见于经矣
　　公孙归父帅师伐邾取绎【绎公羊作蘱杜注邾邑鲁国邹县北有绎山今峄山在邹县东南盖县治徙山北也】
　　【左传】师伐邾取绎【为子家如齐】
　　鲁之伐邾取绎与宋之间晋而伐滕同胡氏安国皆责以不能讨陈夫禁暴诛乱王者之师其次惟霸主乃能假之鲁宣簒弑之恶视宋鲍有加焉岂可责以讨贼乎
　　大水
　　季孙行父如齐
　　【左传】季文子初聘于齐【齐侯初即位】
　　冬公孙归父如齐【宣公聘齐止此】
　　【左传】冬子家如齐伐邾故也【恐为齐讨故徃谢】
