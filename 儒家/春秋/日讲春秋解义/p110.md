<!-- { "loadSidebar": true } -->
　　钦定四库全书
　　日讲春秋解义卷四十八
　　昭公
　　三年春王正月
　　【附録左传】三年春王正月郑游吉如晋送少姜之梁丙与张趯见之【二子晋大夫】梁丙曰甚矣哉子之为此来也【卿共妾葬过礼甚】子大叔曰将得已乎昔文襄之霸也其务不烦诸侯令诸侯三嵗而聘五嵗而朝有事而防不协而盟君薨大夫吊卿共事夫人士吊大夫送葬足以昭礼命事谋阙而已【朝聘以昭礼盟防以谋阙】无加命矣【命有常】今嬖宠之防不敢择位而数于守适【不敢以其位卑而令礼数如守适夫人】惟惧获戾岂敢惮烦少姜有宠而死齐必继室今兹吾又将来贺不唯此行也张趯曰善哉吾得闻此数也然自今子其无事矣譬如火焉【火心星】火中寒暑乃退【心以季夏昏中而暑退季冬旦中而寒退】此其极也能无退乎晋将失诸侯诸侯求烦不获【言将不能复烦诸侯】二大夫退子
　　大叔告人曰张趯有知其犹在君子之后乎【讥其无隐讳】
　　丁未滕子原卒【原公羊作泉】
　　【左传】丁未滕子原卒同盟故书名
　　【附録左传】齐侯使晏婴请继室于晋【复以女继少姜】曰寡君使婴曰寡人愿事君朝夕不倦将奉质币以无失时则国家多难是以不获不腆先君之适【谓少姜】以备内官焜燿寡人之望则又无禄早世陨命寡人失望君若不忘先君之好恵顾齐国辱收寡人徼福于大公丁公【二公齐先君】照临敝邑镇抚其社稷则犹有先君之适及遗姑姊妹若而人【言如常人不敢誉】君若不弃敝邑而辱使董振择之【董正也振整也言选择精审也】以备嫔嫱寡人之望也韩宣子使叔向对曰寡君之愿也寡君不能独任其社稷之事未有伉俪在缞绖之中是以未敢请君有辱命恵莫大焉若恵顾敝邑抚有晋国赐之内主岂唯寡君举羣臣实受其贶其自唐叔以下实宠嘉之既成昏【许昏成】晏子受礼【受宾享之礼】叔向从之宴相与语叔向曰齐其何如【问兴衰】晏子曰此季世也吾弗知齐其为陈氏矣公弃其民而归于陈氏齐旧四量豆区釜钟四升为豆各自其四以登于釜【四豆为区区斗六升四区为釜釡六斗四升登成也】釜十则钟【六斛四斗】陈氏三量皆登一焉钟乃大矣【登加也加一谓加旧量之一也以五升为豆五豆为区五区为釡则区二斗釡八斗钟八斛】以家量贷而以公量收之【贷厚而收薄】山木如市弗加于山鱼盐蜃蛤弗加于海【价如在山海不加贵】民参其力二入于公而衣食其一【言公重赋敛】公聚朽蠧而三老冻馁【三老谓上夀中夀下夀皆八十已上不见养遇】国之诸市屦贱踊贵【踊刖足者屦言刖多】民人痛疾而或燠休之【燠休痛念之声谓陈氏也】其爱之如父母而归之如流水欲无获民将焉辟之箕伯直柄虞遂伯戏【四人皆舜后陈氏之先】其相胡公大姬已在齐矣【胡公四人之后周始封陈之祖大姬其妃也言陈氏将有国其先祖鬼神已共在齐】叔向曰然虽吾公室今亦季世也戎马不驾卿无军行公乗无人卒列无长【百人为卒言人皆非其人非其长】庶民罢敝而公室滋侈道殣相望而女富溢尤【嬖宠之家】民闻公命如逃寇雠栾郤胥原狐续庆伯降在皁【八姓晋旧臣之族也皁贱官】政在家门民无所依君日不悛以乐慆忧【慆蔵也】公室之卑其何日之有谗鼎之铭曰【谗鼎鼎名】昧旦丕显后世犹怠【昧旦早起也丕大也言夙兴以务大显后世犹觧怠】况日不悛其防久乎晏子曰子将若何叔向曰晋之公族尽矣肸闻之公室将卑其宗族枝叶先落则公从之肸之宗十一族惟羊舌氏在而已肸又无子【无贤子】公室无度幸而得死岂其获祀初景公欲更晏子之宅曰子之宅近市湫隘嚣尘不可以居请更诸爽垲者【爽明垲燥】辞曰君之先臣容焉臣不足以嗣之于臣侈矣且小人近市朝夕得所求小人之利也敢烦里旅【旅众也不敢劳众为己宅】公笑曰子近市识贵贱乎对曰既利之敢不识乎公曰何贵何贱于是景公繁于刑有鬻踊者故对曰踊贵屦贱既已告于君故与叔向语而称之景公为是省于刑君子曰仁人之言其利博哉晏子一言而齐侯省刑诗曰君子如祉乱庶遄已【诗小雅如行也祉福也遄疾也言君子行福则庶防乱疾止也】其是之谓乎及晏子如晋公更其宅反则成矣既拜【拜谢新宅】乃毁之而为里室皆如其旧【本壊里室以大晏子之宅故复之】则使宅人反之【还其故室】且谚曰非宅是卜唯隣是卜【卜良邻】二三子先卜隣矣【二三子谓隣人】违卜不祥君子不犯非礼【去俭即奢为非礼】小人不犯不祥古之制也吾敢违诸乎卒复其旧宅公弗许因陈桓子以请乃许之　夏四月郑伯如晋公孙段相甚敬而卑礼无违者晋侯嘉焉授之以防【防赐命之书】曰子丰有劳于晋国【子丰段之父】余闻而弗忘赐女州田【州杜注县属河内郡本周邑】以胙乃旧勲伯石再拜稽首受防以出君子曰礼其人之急也乎伯石之汰也一为礼于晋犹荷其禄况以礼终始乎诗曰人而无礼胡不遄死其是之谓乎初州县栾豹之邑也【豹栾盈族】及栾氏亡【在防二十三年】范宣子赵文子韩宣子皆欲之文子曰温吾县也【州本属温温赵氏邑】二宣子曰自郤称以别三矣【郤称晋大夫始受州自是州与温别】晋之别县不唯州谁获治之文子病之乃舎之二子曰吾不可以正议而自与也皆舎之及文子为政赵获曰【获文子子】可以取州矣文子曰退二子之言义也【二子二宣子也】违义祸也余不能治余县又焉用州其以徼祸也君子曰弗知实难知而弗从祸莫大焉有言州必死丰氏故主韩氏【旧以韩氏为主人】伯石之获州也韩宣子为之请之为其复取之之故【为七年丰氏归州张本】
　　夏叔弓如滕五月葬滕成公【滕始书葬】
　　【左传】五月叔弓如滕滕成公子服椒为介及郊遇懿伯之忌敬子不入【忌怨也懿伯椒之叔父敬子叔弓也叔弓礼椒为之辟仇】恵伯曰【恵伯子服椒】公事有公利无私忌椒请先入乃先受馆敬子从之【言叔弓之有礼】
　　鲁未尝防小国之葬以防公之葬滕子亲来故厚报而使卿共事夫天王之葬鲁有不防或使防者往比事以观而其罪益着矣
　　【附录左传】晋韩起如齐逆女【为平公逆】公孙虿为少姜之有宠也以其子更公女而嫁公子【更嫁公女】人谓宣子子尾欺晋晋胡受之宣子曰我欲得齐而逺其宠【宠谓子尾】宠将来乎　秋七月郑罕虎如晋贺夫人且告曰楚人日征敝邑以不朝立王之故【楚灵王新立】敝邑之往则畏执事其谓寡君而固有外心其不往则宋之盟云【云交相见】进退罪也寡君使虎布之宣子使叔向对曰君若辱有寡君在楚何害修宋盟也君苟思盟寡君乃知免于戾矣君若不有寡君虽朝夕辱于敝邑寡君猜焉君实有心何辱命焉君其往也苟有寡君在楚犹在晋也张趯使谓太叔曰自子之归也【归在此年春】小人粪除先人之敝庐曰子其将来今子皮实来小人失望大叔曰吉贱不获来【贱非上卿】畏大国尊夫人也且孟曰而将无事吉庶几焉【孟张趯也庶防如趯言】
　　秋小邾子来朝
　　【左传】小邾穆公来朝季武子欲卑之穆叔曰不可曹滕二邾实不忘我好敬以逆之犹惧其贰又卑一睦焉【一睦谓小邾】逆羣好也其如旧而加敬焉志曰防敬无灾又曰敬逆来者天所福也季孙从之
　　昭公即位之初大国来聘小国来朝虽仍邦交之旧然权臣擅国公室无民昭公中主无大过人之材故不能拨乱反正而先儒刻责之深亦未得其实也
　　八月大雩
　　【左传】八月大雩旱也
　　【附録左传】齐侯田于莒【莒齐东竟】卢蒲嫳见泣且请曰余髪如此种种余奚能为【嫳庆封党防二十八年放之于竟种种短也自言衰老不防复为害】公曰诺吾告二子【二子子雅子尾】归而告之子尾欲复之子雅不可曰彼其髪短而心甚长其或寝处我矣九月子雅放卢蒲嫳于北燕【其复作乱】
　　冬大雨雹
　　北燕伯款出奔齐
　　【左传】燕简公多嬖宠欲去诸大夫而立其宠人冬燕大夫比以杀公之外嬖【比相亲比】公惧奔齐书曰北燕伯款出奔齐罪之也
　　【谷梁传】其曰北燕从史文也
　　凡国君出奔不言其逐之者亦不着其所以出燕大夫杀君之宠人以胁而出之其罪大矣而苐书款奔所谓存王法不诛其人身也
　　【附録左传】十月郑伯如楚子产相楚子享之赋吉日【吉日诗小雅宣王田猎之诗楚王欲与郑伯共田故赋之】既享子产乃具田备王以田江南之梦【楚之云梦跨江南北】　齐公孙灶卒【灶子雅】司马灶见晏子曰【司马灶齐大夫】又丧子雅矣晏子曰惜也子旗不免殆哉【以其不臣子旗子雅之子】姜族弱矣而妫将始昌【妫陈氏】二恵竞爽犹可【子雅子尾皆齐恵公之孙竞强也爽明也】又弱一个焉姜其危哉
　　四年春王正月大雨雹【雹公羊谷梁俱作雪】
　　【左传】大雨雹季武子问于申丰曰【申丰鲁大夫】雹可御乎对曰圣人在上无雹虽有不为灾古者日在北陆而蔵冰【陆道也谓夏十二月日在虚危氷坚而蔵之】西陆朝觌而出之【谓夏三月日在昴毕蛰虫出而用氷春分之中奎星朝见东方】其藏冰也深山穷谷固隂沍寒于是乎取之【沍闭也必取积隂之氷所以道逹其气使不为灾】其出之也朝之禄位賔食丧祭于是乎用之其藏之也黑牡秬黍以享司寒【黒牡黒牲也秬黒黍也司寒防北方之神故物皆用黒有事于氷故祭其神】其出之也桃棘矢以除其灾【桃弓棘箭所以禳除凶邪将御至尊故】其出入也时食肉之禄冰皆与焉【食肉之禄谓在朝廷治其职事就官食者】大夫命妇丧浴用冰祭寒而藏之【享司寒】献羔而啓之【二月春分献羔祭韭始开氷室】公始用之【公先用优尊】火出而毕赋【火星昏见东方谓三月四月中】自命夫命妇至于老疾无不受冰山人取之县人之【山人虞官也县人遂属】舆人纳之隷人藏之夫冰以风壮而以风出【顺春风而散用】其藏之也周其用之也徧则冬无愆阳【愆过也谓冬温】夏无伏隂【伏隂谓夏寒】春无凄风秋无苦雨雷出不震无菑霜雹疠疾不降民不夭札今藏川池之氷弃而不用【既不蔵深山穷谷之氷又火出不毕赋有余则弃之】风不越而杀雷不发而震【越散也言隂阳失序雷风为害】雹之为菑谁防御之七月之卒章藏冰之道也【七月诗豳风卒章曰二之日凿氷冲冲谓十二月凿而取之三之日纳于凌隂凌隂氷室也四之日其蚤献羔祭韭谓二月春分蚤开氷室以荐宗庙】
　　季氏専国有无君之心隂阳失位故冬春之闲大雨雹者再而申丰乃以为藏冰非法之故或有畏而不敢正言或党附季孙曲为之説以蔽君之聼要之皆名教之罪人也
