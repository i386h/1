<!-- { "loadSidebar": true } -->
　　【附录左传】齐侯疥遂痁【痁疟疾】期而不瘳诸侯之宾问疾者多在【多在齐】梁丘据与裔款言于公曰【二子齐嬖大夫】吾事鬼神丰于先君有加矣今君疾病爲诸侯忧是祝史之罪也诸侯不知其谓我不敬君盍诛于祝固史嚚以辞宾【欲杀嚚固以辞谢来问疾之宾】公说告晏子晏子曰日宋之盟【宋盟在襄二十七年】屈建问范会之德于赵武赵武曰夫子之家事治言于晋国竭情无私其祝史祭祀陈信不愧其家事无猜其祝史不祈建以语康王【楚王】康王曰神人无怨宜夫子之光辅五君以爲诸侯主也公曰据与款谓寡人能事鬼神故欲诛于祝史子称是语何故对曰若有德之君外内不废【无废事】上下无怨动无违事其祝史荐信无愧心矣是以鬼神用飨国受其福祝史与焉【与受国福】其所以蕃祉老寿者爲信君使也其言忠信于鬼神其适遇淫君外内颇邪上下怨疾动作辟违从欲厌私高台深池撞钟舞女斩刈民力输掠其聚【输堕也】以成其违不恤后人暴虐淫从肆行非度无所还忌【还犹顾也】不思谤讟不惮鬼神神怒民痛无悛于心其祝史荐信是言罪也其盖失数美是矫诬也进退无辞则虚以求媚是以鬼神不飨其国以祸之祝史与焉所以夭昏孤疾者爲暴君使也其言僭嫚于鬼神公曰然则若之何对曰不可爲也【言非诛祝史所能治】山林之木衡鹿守之泽之萑蒲舟鲛守之薮之薪蒸虞候守之海之盐蜃祈望守之【衡鹿舟鲛虞祈望皆官名也言公专守山泽之利不与民共】县鄙之人入从其政偪介之关暴征其私【介隔也迫近国都之闗言边鄙既入服政后近闗又征夺其私物使民重困也】承嗣大夫强易其贿【承嗣大夫世位者】布常无艺【布政无法制】徴敛无度宫室日更淫乐不违内宠之妾肆夺于市外宠之臣僭令于鄙【诈爲敎令】私欲养求不给则应【所求不给则应之以罪】民人苦病夫妇皆诅祝有益也诅亦有损摄以东【摄杜注齐西界也平原城县有摄城在今山东城县东北】姑尤以西【姑尤杜注齐东界也姑水尤水皆在城阳郡东南入海姑水卽今山东黄县之大姑河尤水卽今掖县之小姑河】其爲人也多矣虽其善祝岂能胜亿兆人之诅君若欲诛于祝史修德而后可公说使有司宽政毁关去禁薄敛己责【除逋责】　十二月齐侯田于沛【疾愈行猎沛杜注泽名】招虞人以弓不进【虞人掌山泽之官】公使执之辞曰昔我先君之田也旃以招大夫弓以招士皮冠以招虞人臣不见皮冠故不敢进乃舍之仲尼曰守道不如守官【君招当往道之常也非物不进官之制也】君子韪之【韪是也】　齐侯至自田晏子侍于遄台【台名】子犹驰而造焉【子犹梁丘据】公曰唯据与我和夫晏子对曰据亦同也焉得爲和公曰和与同异乎对曰异和如羹焉水火醯醢盐梅以烹鱼肉燀之以薪【燀炊也】宰夫和之齐之以味济其不及以泄其过【泄减也】君子食之以平其心君臣亦然君所谓可而有否焉臣献其否以成其可【献君之否以成君可】君所谓否而有可焉臣献其可以去其否是以政平而不干民无争心故诗曰亦有和羹既戒既平【诗商颂言中宗能与贤者和齐可否其政如羹敬戒且平和羮备五味异于大羹】鬷嘏无言时靡有争【鬷总也嘏大也言总大政能使上下如和羮】先王之济五味和五声也以平其心成其政也声亦如味一气【乐须气以动】二体【舞者有文武】三类【风雅颂】四物【杂用四方之物以成噐】五声【宫商角征羽】六律【黄钟大簇姑洗防宾夷则无射也阳声爲律阴声爲吕此十二月气】七音【宫商角征羽变宫变征也周武王伐纣自午及子凡七日王因此以数合之以声昭之故以七周其数以律和其声谓之七音】八风【八方之风东北曰条风又名融风东方曰明庶风东南曰清明风南方曰景风又名凯风西南曰凉风西方曰闾阖风西北曰不周风北方曰广莫风】九歌【九功之徳皆可歌也六府三事谓之九功水火金木土谷谓之六府正徳利用厚生谓之三事】以相成也【言此九者合然后相成爲和乐】清浊小大短长疾徐哀乐刚柔迟速髙下出入周疏以相济也【周密也】君子听之以平其心心平徳和故诗曰徳音不瑕【诗豳风义取心平则徳音无瑕阙】今据不然君所谓可据亦曰可君所谓否据亦曰否若以水济水谁能食之若琴瑟之专壹谁能听之同之不可也如是饮酒乐公曰古而无死其乐若何晏子对曰古而无死则古之乐也君何得焉昔爽鸠氏始居此地【爽鸠氏少皞氏之司寇】季萴因之【季萴虞夏诸侯代爽鸠氏者】有逢伯陵因之【逢伯陵殷诸侯姜姓】蒲姑氏因之【蒲姑氏殷周之闲代逢公者】而后大公因之古若无死爽鸠氏之乐非君所愿也　郑子产有疾谓子大叔曰我死子必爲政唯有徳者能以寛服民其次莫如猛夫火烈民望而畏之故鲜死焉水懦弱民狎而翫之则多死焉故寛难【难以治】疾数月而卒大叔爲政不忍猛而寛郑国多盗取人于萑苻之泽【萑苻杜注泽名疑即中牟泽于泽中劫人也】大叔悔之曰吾早从夫子不及此兴徒兵以攻萑苻之盗尽杀之盗少止仲尼曰善哉政寛则民慢慢则纠之以猛猛则民残残则施之以寛寛以济猛猛以济寛政是以和诗曰民亦劳止汔可小康惠此中国以绥四方施之以寛也【诗大雅汔其也周厉王暴虐民劳于苛政故诗人刺之欲其施之以寛】毋从诡随【诡人随人无正心不可从】以谨无良式遏寇虐惨不畏明纠之以猛也【惨曾也言爲宼虐曾不畏明法者亦当用猛政纠治之】柔远能迩以定我王平之以和也又曰不竞不絿不刚不柔【诗商颂言汤政得中和絿急也】布政优优百禄是遒【优优和也遒聚也】和之至也及子产卒仲尼闻之出涕曰古之遗爱也【子产见爱有古人之遗风】
　　二十有一年春
　　【附録左传】二十一年春天王将铸无射【周景王也无射钟名律中无射】泠州鸠曰【泠乐官州鸠其名】王其以心疾死乎夫乐天子之职也夫音乐之舆也【乐因音而行】而钟音之器也【音由器以发】天子省风以作乐器以钟之【钟聚也以器聚音】舆以行之小者不窕【窕细而不满】大者不槬【槬横大不入】则和于物物和则嘉成【嘉乐成也】故和声入于耳而藏于心心亿则乐【亿安也】窕则不咸【不充满人心】槬则不容【心不堪容】心是以感感实生疾今钟槬矣王心弗堪其能久乎【爲明年天王崩传】
　　王三月葬蔡平公
　　【左传】三月葬蔡平公蔡大子朱失位位在卑【不在适子位以长防齿】大夫送葬者归见昭子昭子问蔡故以告昭子叹曰蔡其亡乎若不亡是君也必不终诗曰不解于位民之攸塈【诗大雅塈息也】今蔡侯始即位而适卑身将从之【爲蔡侯朱出奔】
　　夏晋侯使士鞅来聘【书聘止此】
　　【左】夏晋士鞅来聘叔孙爲政【叔孙昭子以三命爲国政】季孙欲恶诸晋【憎叔孙在己上位故】使有司以齐鲍国归费之礼爲士鞅【鲍国归费在十四年牢礼各如其命数鲁人失礼故爲鲍国七牢】士鞅怒曰鲍国之位下其国小而使鞅从其牢礼是卑敝邑也将复诸寡君鲁人恐加四牢焉爲十一牢【言鲁不能以礼事大国且爲哀七年呉征百牢起】
　　晋顷即位五年始通嗣君盖霸业既隳六鄕睢盱相忌邦交不暇及也于时士鞅怒鲁礼好不结财求无艺诸侯外之而晋亦不复遣聘矣
　　宋华亥向宁华定自陈入于宋南里以叛【叛公羊作畔南里杜注宋城内里名在今河南商丘县境】
　　【左】宋华费遂生华防华多僚华登防爲少司马多僚爲御士【公御士】与防相恶乃谮诸公曰防将纳亡人【亡人华亥等】亟言之公曰司马以吾故亡其良子【司马华费遂良子华登】死亡有命吾不可以再亡之对曰君若爱司马则如亡死如可逃何远之有【言亡可以逃死勿虑其逺以恐动公】公惧使侍人召司马之侍人宜僚饮之酒而使告司马【告使逐防】司马叹曰必多僚也吾有谗子而弗能杀吾又不死抑君有命可若何乃与公谋逐华防将使田孟诸而遣之公饮之酒厚酬之【酬酒币】赐及从者司马亦如之【亦如公赐】张匄尤之【张匄华防臣尤怪赐之厚】曰必有故使子皮承宜僚以剑而讯之【子皮华防】宜僚尽以告张匄欲杀多僚子皮曰司马老矣登之谓甚【言登亡伤司马心已甚】吾又重之不如亡也五月丙申子皮将见司马而行则遇多僚御司马而朝张匄不胜其怒遂与子皮臼任郑翩杀多僚【任翩亦防家臣】劫司马以叛而召亡人壬寅华向入乐大心丰愆华牼御诸横【横杜注梁国睢阳县南有横亭】华氏居卢门以南里叛【卢门宋东城南门】六月庚午宋城旧鄘及桑林之门而守之【旧鄘故城也桑林城门名】
　　【公羊传】宋南里者何若曰因诸者然【因诸者齐故刑人之地公羊子齐人故以齐喻也博物志云周曰囹圄齐曰因诸】
　　【谷梁】自陈陈有奉焉尔入者内弗受也其曰宋南里宋之南鄙也以者不以者也叛直叛也【言不作乱】
　　华向首祸于国结党以奔今乘隙而入外挟呉楚将覆宗邦罪不胜诛矣春秋书叛于戚于朝歌于萧皆不系之国此独曰宋南里者戚与朝歌及萧皆其所食私邑若南里则宋国城内之里名是华向与宋分国而居不止窃邑而已故书入于宋南里以深罪叛臣逼胁其君已甚之词也曰自陈者因陈之力陈亦有罪焉尔
　　秋七月壬午朔日有食之
　　【左传】秋七月壬午朔日有食之公问于梓愼曰是何物也【物事也】祸福何爲对曰二至二分【二至冬至夏至二分春分秋分】日有食之不爲灾日月之行也分同道也至相过也【二分日夜等故言同道二至长短极故言相过】其他月则爲灾阳不克也故常爲水【阴侵阳是阳不胜阴】
　　昭公之世日食凡七见时天下彊臣多抗其君而季氏之僭逼尤甚梓愼不能因公之问告以省徳消变乃云分至不爲灾按诗十月之交即夏正八月秋分之月也而云日有食之亦孔之丑七年四月甲辰朔日食春分之月也而云鲁衞恶之安在其不爲灾邪即行有常度天运固然然遇灾而惧之心亦当无时不儆凛也
　　八月乙亥叔辄卒【辄公羊作痤】
　　【左传】于是叔辄哭日食【意在于忧灾】昭子曰子叔将死非所哭也八月叔辄卒
　　辄叔弓之子无事业见经独书其卒卿卒必书也
