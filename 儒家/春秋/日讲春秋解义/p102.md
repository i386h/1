<!-- { "loadSidebar": true } -->
　　【附录左传】蔡侯之如晋也郑伯使游吉如楚及汉楚人还之曰宋之盟君实亲辱【君谓郑伯】今吾子来寡君谓吾子姑还吾将使驲奔问诸晋而以告【问郑君应来朝否】子大叔曰宋之盟君命将利小国而亦使安定其社稷镇抚其民人以礼承天之休此君之宪令而小国之望也寡君是故使吉奉其皮币以歳之不易聘于下执事【言歳有饥荒之难故郑伯不得自朝楚】今执事有命曰女何与政令之有必使而君弃而封守跋涉山川蒙犯霜露以逞君心小国将君是望敢不唯命是聼无乃非盟载之言以阙君徳而执事有不利焉小国是惧不然其何劳之敢惮子大叔归复命告子展曰楚子将死矣不修其政徳而贪昧于诸侯以逞其愿欲久得乎周易有之在复【震下坤上复】之颐【震下艮上颐复上六变得颐】曰迷复凶【复上六爻辞也复反也隂处极位终迷不反故凶】其楚子之谓乎欲复其愿【谓欲得郑朝以复其愿】而弃其本【不修徳】复归无所【失道已逺】是谓迷复能无凶乎君其往也送葬而归以快楚心楚不几十年未能恤诸侯也【几近也】吾乃休吾民矣裨灶曰【裨灶郑大夫裨谌】今兹周王及楚子皆将死歳弃其次而旅于明年之次以害鸟帑周楚恶之【旅客处也歳星弃星纪之次客在枵歳星所在其国有福失次于北祸冲在南南为朱鸟鸟尾曰帑鹑火鹑尾周楚之分故周王楚子受其咎俱论歳星过次梓慎则曰宋郑饥裨灶则曰周楚王死传故备举以示卜占惟人所在】　九月郑游吉如晋告将朝于楚以从宋之盟子产相郑伯以如楚舎不为坛【至敌国郊除地封土为坛以受郊劳】外仆言曰【外仆掌次舎者】昔先大夫相先君适四国未尝不为坛自是至今亦皆循之今子草舎无乃不可乎子产曰大适小则为坛小适大苟舎而已焉用坛侨闻之大适小有五美宥其罪戾赦其过失救其菑患赏其徳刑【刑法也】教其不及小国不困懐服如归是故作坛以昭其功宣告后人无怠于徳小适大有五恶说其罪戾【自解说】请其不足行其政事【奉行大国之政】共其职贡从其时命不然则重其币帛以贺其福而吊其凶皆小国之祸也焉用作坛以昭其祸所以告子孙无昭祸焉可也
　　冬齐庆封来奔
　　【左传】齐庆封好田而耆酒与庆舎政【舎庆封子封当国不自为政以付舎】则以其内实迁于卢蒲嫳氏【内实寳物妻妾也移而居嫳家】易内而饮酒数日国迁朝焉【就于卢蒲氏朝见封】使诸亡人得贼者以告而反之【亡人辟崔氏难出奔者】故反卢蒲癸癸臣子之【子之庆舎】有宠妻之【子之以其女妻癸】庆舎之士谓卢蒲癸曰男女辨姓子不辟宗何也【庆氏卢蒲氏皆姜姓】曰宗不余辟余独焉辟之赋诗断章余取所求焉恶识宗【言己欲求宠于庆氏为庄公报雠不能頋礼如赋诗者取其一章而己】癸言王何而反之二人皆嬖【二子皆庄公党】使执寝戈而先后之【寝戈亲近兵杖】公膳日双鸡【卿大夫之膳食】饔人窃更之以鹜【鹜鸭也】御者知之则去其肉而以其洎馈【御进食者洎肉汁也欲使诸大夫怨庆氏减其膳盖癸与何之谋】子雅子尾怒【二子皆恵公孙】庆封告卢蒲嫳卢蒲嫳曰譬之如禽兽吾寝处之矣使析归父告晏平仲【欲与共谋子雅子尾】平仲曰婴之众不足用也知无能谋也言弗敢出【不敢泄谋】有盟可也子家曰【子家析归父】子之言云又焉用盟告北郭子车【子车齐大夫】子车曰人各有以事君非佐之所能也【佐子车名】陈文子谓桓子曰【桓子文子之子无宇】祸将作矣吾其何得对曰得庆氏之木百车于庄【庆封时有此木积于六轨之道】文子曰可慎守也已【善其不志于货财】卢蒲癸王何卜攻庆氏示子之兆曰或卜攻雠敢献其兆子之曰克见血冬十月庆封田于莱陈无宇从丙辰文子使召之请曰无宇之母疾病请归庆季卜之【季庆封】示之兆曰死奉而泣【无宇泣】乃使归庆嗣闻之【嗣庆封之族】曰祸将作矣谓子家速归【子家庆封字】祸作必于尝【尝秋祭】归犹可及也子家弗聼亦无悛志子息曰【子息庆嗣】亡矣幸而获在吴越陈无宇济水而戕舟发梁【不欲庆封得救难】卢蒲姜谓癸曰【卢蒲姜庆舎女】有事而不告我必不捷矣癸告之【告欲杀庆舎】姜曰夫子愎【夫子谓庆舎】莫之止将不出我请止之癸曰诺十一月乙亥尝于大公之庙庆舎涖事卢蒲姜告之且止之弗聼曰谁敢者遂如公【至公所】麻婴为尸庆奊为上献【上献先献者二子皆庆氏党】卢蒲癸王何执寝戈庆氏以其甲环公宫【庙在宫内】陈氏鲍氏之圉人为优【优俳】庆氏之马善惊士皆释甲束马而饮酒且观优至于鱼里【鱼里杜注里名当在今山东临淄县境优在鱼里就观之】栾髙陈鲍之徒介庆氏之甲【栾子雅髙子尾陈陈湏无鲍鲍国】子尾抽桷击扉三【桷椽也扉门阖也以桷击扉为期】卢蒲癸自后刺子之王何以戈击之解其左肩犹援庙桷动于甍【甍屋栋】以俎壶投杀人而后死【言其多力】遂杀庆绳麻婴【庆绳庆奊】公惧鲍国曰羣臣为君故也陈须无以公归税服而如内宫庆封归遇告乱者丁亥伐西门弗克还伐北门克之入伐内宫【陈鲍在公所故】弗克反陈于岳【岳杜注里名】请战弗许遂来奔献车于季武子美泽可以鉴展庄叔见之【鲁大夫】曰车甚泽人必瘁宜其亡也叔孙穆子食庆封庆封汜祭【礼食有祭示有所先也汜祭逺散所祭不共】穆子不説使工为之诵茅鸱【茅鸱逸诗刺不敬】亦不知既而齐人来让【让鲁受庆封】奔吴吴句余予之朱方【句余吴子夷末也朱方杜注吴邑今江南镇江府治】聚其族焉而居之富于其旧子服恵伯谓叔孙曰天殆富滛人庆封又富矣穆子曰善人富谓之赏滛人富谓之殃天其殃之也其将聚而殱旃【为昭四年杀庆封传】
　　据左氏卢蒲癸王何杀庆舎逐庆封而戮崔杼经不书崔杼死于家难非以贼讨过时而戮其尸与郑归生同或其国不告或虽告而义不得以讨贼书也庄公之弑幸臣从死者十人而为之讨贼复雠亦出于幸臣岂非卿大夫之耻与
　　【附录左传】癸巳天王崩未来赴亦未书礼也　崔氏之乱丧羣公子故鉏在鲁叔孙还在燕贾在句渎之丘【在襄二十五年】及庆氏亡皆召之具其器用而反其邑焉与晏子邶殿其鄙六十【邶殿杜注齐百郡】弗受子尾曰富人之所欲也何独弗欲对曰庆氏之邑足欲故亡吾邑不足欲也益之以邶殿乃足欲足欲亡无日矣在外不得宰吾一邑不受邶殿非恶富也恐失富也且夫富如布帛之有幅焉为之制度使无迁也夫民生厚而用利于是乎正徳以幅之使无黜嫚【黜犹放也】谓之幅利利过则为败吾不敢贪多所谓幅也与北郭佐邑六十受之与子雅邑辞多受少与子尾邑受而稍致之公以为忠故有宠释卢蒲嫳于北竟【释放也】求崔杼之尸将戮之不得叔孙穆子曰必得之武王有乱臣十人崔杼其有乎不十人不足以葬【葬必湏十人崔氏不能令十人同心故必得】既崔氏之臣曰与我其拱璧吾献其柩于是得之十二月乙亥朔齐人迁庄公殡于大寝【路寝】以其棺尸崔杼于市国人犹知之皆曰崔子也【始求崔杼之尸不得故传云国人皆知之】
　　十有一月公如楚【诸夏之君始旅见于楚】
　　【左传】为宋之盟故公及宋公陈侯郑伯许男如楚公过郑郑伯不在【已在楚】伯有迋劳于黄崖不敬【黄崖杜注荥阳宛陵县西有黄水今黄水在河南新郑县东】穆叔曰伯有无戾于郑郑必有大咎敬民之主也而弃之何以承守郑人不讨必受其辜济泽之阿行潦之苹藻寘诸宗室季兰尸之敬也【言取苹藻之菜于阿泽之中使服兰之女而为之主神犹享之以其敬也】敬可弃乎【为三十年郑杀良霄传】及汉楚康王卒公欲反叔仲昭伯曰【昭伯叔仲帯】我楚国之为岂为一人行也子服恵伯曰君子有逺虑小人从迩饥寒之不恤谁遑其后不如姑归也叔孙穆子曰叔仲子专之矣【言足专任】子服子始学者也【言未识逺】荣成伯曰【成伯荣驾鵞】逺圗者忠也公遂行宋向戌曰我一人之为非为楚也饥寒之不恤谁能恤楚姑归而息民待其立君而为之备宋公遂反
　　举鲁以见其余也书公朝于王所见王纲之坠书公如楚见霸业之衰凡举鲁以见其余者皆天下之辞也僖二十八年郑文公始朝于楚二十四年宋成公亦如楚自是以后郑伯屡朝于楚而陈许诸君朝楚传亦闲见至是则中国诸侯旅朝于楚直以事天子之礼事之矣迨昭九年而诸侯之大夫亦旅见于楚矣迨哀四年而晋亦京师楚矣凡此皆宋之盟实为厉阶也
　　【附录左传】楚屈建卒赵文子丧之如同盟礼也
　　十有二月甲寅天王崩
　　【左传】王人来告丧问崩日以甲寅告故书之以徴过也也【讥其怠慢】
　　乙未楚子昭卒
　　乙未距甲寅四十二日其为闰明矣而不书闰者见丧服之不数闰也齐景公葬书闰月明杀恩之非礼也
　　二十有九年春王正月公在楚
　　【左传】二十九年春王正月公在楚释不朝正于庙也楚人使公亲襚【诸侯有遣使襚之礼今楚欲遣使之比】公患之穆叔曰祓殡而襚则布币也【先使巫祓殡之凶邪而行襚礼与朝而布币无异】乃使巫以桃茢先祓殡【茢黍穰】楚人弗禁既而悔之【礼君临臣丧乃祓殡故楚悔之】
　　【公羊传】何言乎公在楚正月以存君也
　　【谷梁传】闵公也【闵公为楚所制故存録】
　　公如齐晋歳首阙朝正之礼亦多矣而经不书此独书者何公廹于蛮荆久留以俟其葬而不能奔天王之丧故特书公所在以明其义以是知凡君在行国之守臣月朔必以公不朝正之故告于庙孔子修经以为常事而削之耳
　　【附録左传】二月癸卯齐人葬庄公于北郭【兵死不入兆域故葬北郭】夏四月葬楚康王公及陈侯郑伯许男送葬至于西门之外诸侯之大夫皆至于墓楚郏敖即位【郏敖康王子熊麇也】王子围为令尹【围康王弟】郑行人子羽曰是谓不宜必代之昌松柏之下其草不殖【言楚君弱令尹强物不两盛为昭元年围弑郏敖起本】
　　夏五月公至自楚
　　【左传】公还及方城季武子取卞【取卞邑以自益】使公冶问【问公起居公冶季氏属大夫】玺书追而与之【玺印也】曰闻守卞者将叛臣帅徒以讨之既得之矣敢告公冶致使而退及舎而后闻取卞【发书乃闻之】公曰欲之而言叛祗见疏也公谓公冶曰吾可以入乎【以季氏疏已故不敢入】对曰君实有国谁敢违君公与公冶冕服【以卿服赏之】固辞强之而后受公欲无入荣成伯赋式微乃归【诗邶风曰式微式微胡不归式用也义取寄寓之微陋劝公归也】五月公至自楚公冶致其邑于季氏而终不入焉曰欺其君何必使余季孙见之则言季氏如他日不见则终不言季氏及疾聚其臣曰【大夫家臣】我死必无以冕服敛非徳赏也【言公畏季氏而赏其使非以我有徳】且无使季氏葬我
　　【谷梁传】喜之也【逺之蛮国喜得全归】致君者殆其往而喜其反此致君之意义也
　　公十一月如楚至夏始归外辱于蛮荆内胁于彊臣危殆甚矣故返国而以告于庙也
　　庚午卫侯衎卒
