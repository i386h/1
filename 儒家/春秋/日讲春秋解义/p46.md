<!-- { "loadSidebar": true } -->
　　【左传】楚子入居于申【申在方城内故曰入】使申叔去谷【二十六年由叔戍谷】使子玉去宋曰无从晋师晋侯在外十九年矣而果得晋国【晋侯生十七年而亡亡十九年而反凡三十六年至此年四十矣】险阻艰难备尝之矣民之情伪尽知之矣天假之年而除其害【除惠懐吕郤】天之所置其可废乎军志曰允当则归【军志兵书允当无求过分】又曰知难而退又曰有徳不可敌此三志者晋之谓矣子玉使伯棼请战【伯棼子越椒也鬬伯比之孙】曰非敢必有功也愿以闲执谗慝之口【闲执犹塞也谗慝若蒍贾讥子玉之言】王怒少与之师唯西广东宫与若敖之六卒实从之【楚有左右广西广即右广也又大子有宫甲分取以给之若敖楚武王之祖父葬若敖者子玉之祖也六卒子玉宗人之兵六百人言不悉师以益之】子玉使宛春告于晋师曰【宛春楚大夫】请复卫侯而封曹臣亦释宋之围【卫侯未出竟曹伯见执在宋已失位故言复卫封曹】子犯曰子玉无礼哉君取一臣取二【取一谓释宋取二谓复曹卫】不可失矣【言可伐】先轸曰子与之定人之谓礼楚一言而定三国我一言而亡之我则无礼何以战乎不许楚言是弃宋也救而弃之谓诸侯何【言将为诸侯所怪】楚有三施我有三怨怨雠已多将何以战不如私许复曹卫以携之【携离也】执宛春以怒楚既战而后图之【湏胜负决乃定计】公说乃拘宛春于卫且私许复曹卫曹卫告絶于楚子玉怒从晋师晋师退军吏曰以君辟臣辱也且楚师老矣何故退子犯曰师直为壮曲为老岂在久乎防楚之惠不及此【重耳过楚楚成王有赠送之惠】退三舎辟之所以报也【践晋侯辟君三舎之言】背惠食言以亢其雠【亢犹当也雠谓楚】我曲楚直其众素饱【直气盈饱】不可谓老我退而楚还我将何求若其不还君退臣犯曲在彼矣退三舍楚众欲止子玉不可夏四月戊辰晋侯宋公齐国归父崔夭秦小子憖次于城濮【国归父崔夭齐大夫小子憖秦穆公子】楚师背酅而舍【酅丘陵险阻名】晋侯患之聼舆人之诵【恐众畏险故聼其歌诵】曰原田每每舎其旧而新是谋【髙平曰原喻晋君羙盛若原田之草每每然可以谋立新功不足念旧惠】公疑焉【疑众谓已背旧谋新】子犯曰战也战而捷必得诸侯若其不捷表里山河必无害也【晋国外河而内山】公曰若楚惠何栾贞子曰汉阳诸姬楚实尽之【水北曰阳姬姓之国在汉北者楚尽灭之】思小惠而大耻不如战也晋侯梦与楚子搏【搏手搏】楚子伏已而盬其脑【盬啑也】是以惧子犯曰吉我得天楚伏其罪吾且柔之矣【晋侯上向故得天楚子下向地故伏其罪脑所以柔物子犯审见事宜故权言以答梦】子玉使鬬勃请战【鬬勃楚大夫子上】曰请与君之士戯君冯轼而观之得臣与寓目焉【寓寄也】晋侯使栾枝对曰寡君闻命矣楚君之惠未之敢忘是以在此为大夫退其敢当君乎既不获命矣【不获止命】敢烦大夫谓二三子戒尔车乗敬尔君事诘朝将见【诘朝平旦】晋车七百乗韅靷鞅靽【七百乗五万二千五百人在背曰韅在胸曰靷在腹曰鞅在后曰靽言驾乗修备】晋侯登有莘之虚以观师【有莘杜注故国名今河南陈畱县有莘城山东曹县有莘仲集其地接二县界】曰少长有礼其可用也遂伐其木以益其兵【伐木以益攻战之具舆曳柴亦是也】己巳晋师陈于莘北胥臣以下军之佐当陈蔡子玉以若敖之六卒将中军曰今日必无晋矣子西将左【子西鬬宜申】子上将右胥臣防马以虎皮先犯陈蔡陈蔡奔楚右师溃【陈蔡属楚右师】狐毛设二旆而退之【旆大旗又建二旆而退使若大将稍却】栾枝使舆曳柴而伪遁【曳柴起尘诈为众走】楚师驰之【楚师见二旆先退曳柴尘起以为晋师已走故驰而逐之】原轸郤溱以中军公族横击之【公族公所率之军】狐毛狐偃以上军夹攻子西楚左师溃楚师败绩子玉收其卒而止故不败晋师三日馆谷【馆舍也食楚军谷三日】及癸酉而还【公羊传】此大战也曷为使防者【防者谓楚称人】子玉得臣也子玉得臣则其称人何贬曷为贬大夫不敌君也书晋及以主是战者实晋侯也盖子玉虽从晋师而初告于晋曰请复衞侯而封曹臣亦释宋之围则固无必战之心也自先轸献计许曹卫以携之拘宛春以怒之必欲致楚与战则宜书晋及明矣夫齐桓既殁楚势益张灭黄而霸主不能防败徐而诸大夫不能救执中国盟主而在防者不敢争今又戍谷逼齐合兵围宋非一战而胜之无以夺蛮荆之气定中夏之心非若齐桓师次召陵楚即受盟犹可以礼服也所遇不同故为谋亦异其有功于天下则一也
　　楚杀其大夫得臣【楚始书大夫】
　　【左传】初楚子玉自为琼弁玉缨【弁以鹿子皮为之缨结于颔下而垂者琼玉之别名次之以饰弁及缨诗云防弁如星】未之服也先战梦河神谓已曰畀余余赐女孟诸之麋【孟诸杜注宋薮泽今河南归徳府有孟诸泽水草之交曰麋】弗致也大心与子西使荣黄谏【大心子玉之子子西子玉之族子玉刚愎故因荣黄以谏荣黄荣季也】弗聼荣季曰死而利国犹或为之况琼玉乎是粪土也而可以济师将何爱焉【因神之欲以附百姓之愿济师之理】弗聼出告二子曰非神败令尹令尹其不勤民实自败也【尽心尽力无所爱惜为勤】既败王使谓之曰大夫若入其若申息之老何【申息二邑子弟皆从子玉而死言何以见其父老】子西孙伯曰【孙伯即大心】得臣将死二臣止之曰君其将以为戮及连谷而死【连谷杜注楚地当在楚方城之外王无赦命故自杀】晋侯闻之而后喜可知也【喜见于顔色】曰莫余毒也已蒍吕臣实为令尹奉己而已不在民矣【言其自守无大志】
　　败绩固得臣之罪然楚子既知晋侯非子玉所可敌则当申无从晋师之命而禁止之乃怒而少与之师及其败而致之死则弃将弃师之罪其谁任之哉故称国以杀而不去其官也
　　卫侯出奔楚
　　诸侯失地名卫侯之奔不名盖其出也使元咺奉叔武以受盟则国犹其国也或曰晋文以私怨逐卫侯若书名则与郑伯突蔡侯朱自失其国者无别矣义亦可通
　　五月癸丑公防晋侯齐侯宋公蔡侯郑伯卫子莒子盟于践土【践土杜注郑地今属河南开封府】
　　【左传】甲午至于衡雍【晋师癸酉自城濮还二十二日为甲午衡雍杜注郑地荥阳卷县在今河南原武县西北】作王宫于践土【襄王闻晋战胜自往劳之故为作宫】乡役之三月【乡犹属也城濮役之前三月】郑伯如楚致其师为楚师既败而惧使子人九行成于晋【子人氏九名】晋栾枝入盟郑伯五月丙午晋侯及郑伯盟于衡雍丁未献楚俘于王驷介百乗徒兵千【驷介四马被甲徒兵歩卒】郑伯傅王用平礼也【傅相也以周平王享晋文侯仇之礼享晋侯】己酉王享醴命晋侯宥王命尹氏及王子虎内史叔兴父策命晋侯为侯伯【尹氏王子虎皆王卿士叔兴父王大夫以策书命晋侯为伯也周礼九命作伯】赐之大辂之服戎辂之服【大辂金辂也祭祀所乘其服鷩冕戎辂戎车也兵事所乘其服韦弁】彤弓一彤矢百玈弓矢千【彤赤色玈黑色弓一矢百则矢千弓十矣诸侯赐弓矢然后専征伐】秬鬯一卣【秬黒黍鬯香酒所以降神卣器名】虎贲三百人曰王谓叔父敬服王命以绥四国纠逖王慝【逖逺也有恶于王者纠而逺之】晋侯三辞从命曰重耳敢再拜稽首奉扬天子之丕显休命【丕大也休羙也】受策以出出入三觐【出入犹去来也从来至去凡三见王】卫侯闻楚师败惧出奔楚遂适陈【自襄牛出】使元咺奉叔武以受盟【奉使摄君事元咺卫大夫叔武卫侯弟】癸亥王子虎盟诸侯于王庭【践土宫之庭书践土别于京师】要言曰皆奨王室无相害也有渝此盟明神殛之俾队其师无克祚国【队陨也】及其元孙无有老幼【甚言变盟之祸】君子谓是盟也信谓晋于是役也能以徳攻【以文徳教民而后用之】
　　【谷梁传】讳防天王也【实防天王而文不言若诸侯自共盟然】
　　践土之防天王下劳晋侯削而不书存王朝之体也然下书鲁君之朝则亦不没其实矣言王子虎盟诸侯于王庭而经不书王人虎虽涖盟而不与歃也齐非霸主而序宋公之上主盟者以势之彊弱相上下也子者君未逾年之称晋文怒卫成奔楚立叔武以受盟故称子以着晋文废置诸侯之罪而叔武不敢自安之义亦可见矣
　　陈侯如防
　　【公羊传】其言如防何后防也
　　【谷梁传】如防外乎防也于防受命也【外乎防不及序也受命于防故书如防】
　　陈侯本附于楚今以晋胜为践土之盟天王在焉惧而归命愿与斯防春秋喜其悔罪知反故曰如防如者缓而不迫不及盟亦不求盟也与书乞盟者异矣
　　公朝于王所
　　【公羊传】曷为不言公如京师天子在是也天子在是则曷为不言天子在是不与致天子也【诸侯宜往朝天子无致天子之礼】
　　【谷梁传】朝不言所言所者非其所也【非京师朝】
　　王所者王在践土非京师也古者诸侯五年一朝必于庙礼也若王时巡则朝于方岳其时有定其地有常今天王下劳晋侯而公朝焉则非其时与地矣故曰言所非其所也然天子在是其可以不朝乎故春秋不以诸侯就朝为非而以王所非其所为贬正其夲之义也诸侯皆朝而独书公乃鲁史记事之法
　　六月卫侯郑自楚复归于卫卫元咺出奔晋
　　【左传】或诉元咺于卫侯曰立叔武矣其子角从公公使杀之【角元咺子】咺不废命奉夷叔以入守【夷叔叔武夷諡也】六月晋人复卫侯【以叔武受盟于践土故聼卫侯归】甯武子与卫人盟于宛濮【武子甯俞也宛濮杜注陈畱长垣县西南有宛亭近濮水】曰天祸卫国君臣不恊以及此忧也【卫侯欲与楚国人不欲故不和】今天诱其衷【衷中也】使皆降心以相从也不有居者谁守社稷不有行者谁扞牧圉【牛曰牧马曰圉】不恊之故用昭乞盟于尔大神以诱天衷【以诱掖中心之天理】自今日以往既盟之后行者无保其力居者无惧其罪有渝此盟以相及也【以恶相及】明神先君是纠是殛国人闻此盟也而后不贰卫侯先期入【不信叔武】甯子先长牂守门以为使也与之乘而入【长牂卫大夫甯子患公欲速故先入欲安喻国人】公子歂犬华仲前驱【二子卫大夫】叔武将沐闻君至喜捉发走出前驱射而杀之公知其无罪也枕之股而哭之歂犬走出公使杀之元咺出奔晋【元咺以卫侯驱入杀叔武故至晋愬之】
　　【谷梁传】自楚楚有奉焉尔【奉借楚之力】复者复中国也【中国犹国中也】归者归其所也郑之名失国也
　　卫侯出奔不名归国何以名杀叔武也杀叔武何以不书或卫侯不告鲁史夲无其文或鲁史承告归狱于歂犬孔子覈其情实而削之乃斥卫侯之名志元咺之奔以示其义也其称复归国乃所宜复也
　　陈侯款卒
　　秋伯姬来
　　伯姬庄公女归寕曰来鲁尝遣师入数加侵辱伯姬来鲁将以谢过而求平然庄公既殁无归寕之义非礼也
　　公子遂如齐
　　鲁尝以楚师伐齐取谷及晋文主霸齐鲁均往受盟齐不敢背晋盟而报鲁怨鲁因使公子遂聘齐讲好亦足见霸权之立可以平诸侯之憾而息其争也
