<!-- { "loadSidebar": true } -->
　　【公羊传】大夫不敌君此其称名氏以敌楚子何【据城濮之战得臣称人】不与晋而与楚子为礼也【称林父及楚子战恶以晋臣与楚君抗礼故云不与】曷为不与晋而与楚子为礼也庄王伐郑胜乎皇门【胜战胜皇门郑郭门】放乎路衢【路衢郭内衢道】郑伯肉袒左执茅旌【茅旌祀宗庙所用茅断曰借不断曰旌】右执鸾刀【鸾刀宗庙割肉之刀执宗庙器者示以宗庙不血食自归首】以逆庄王曰寡人无良边垂之臣【言已有过于楚边垂之臣谦不敢斥庄王】以干天祸是以使君王沛焉辱到敝邑【沛焉怒有余之貌】君如矜此丧人【自谓已丧亡】锡之不毛之地使帅一二耋老而绥焉【六十称耋七十称老谦不敢多索丁夫愿得主帅一二老夫以自安】请唯君王之命庄王曰君之不令臣交易为言【是亦庄王谦不斥郑伯之辞交易犹往来也言君之不善臣屡往来为恶言】是以使寡人得见君之玉面而微至乎此庄王亲自手旌【缁广充幅长防曰旐继旐如燕尾曰旆加文章曰旗错莘鸟曰旟注旄首曰旌】左右防军退舍七里将军子重谏曰南郢之与郑相去数千里诸大夫死者数人厮役扈养死者数百人【艾草为防者曰厮汲水浆者曰役养马者曰扈炊烹者曰养】今君胜郑而不有无乃失民臣之力乎庄王曰古者杅不穿皮不蠧则不出于四方【杅饮水器穿败也皮裘也蠹壊也言古者出四方皆当有所丧费喻已出征伐士卒死伤固其宜也】是以君子笃于礼而薄于利要其人而不要其土告从不赦不详【善用心曰详】吾以不详道民灾及吾身何日之有既则晋师之救郑者至【荀林父也】曰请战庄王许诺将军子重谏曰晋大国也王师淹病矣君请勿许也庄王曰弱者吾威之强者吾辟之是以使寡人无以立乎天下令之还师而逆晋防【言还者时庄王胜郑去矣防晋师至复还战也】庄王鼓之晋师大败晋众之走者舟中之指可掬矣庄王曰嘻吾两君不相好百姓何罪令之还师而佚晋寇【佚犹遇使得渡水去也】
　　【谷梁传】绩功也功事也日其事败也
　　不书救郑缓不及事无救患之实也中国与楚战无论胜败皆以中国为主故书晋及徐邈以为内晋而外楚是也将称元帅乃史防之通例胡氏安国谓战以晋主之责其非观衅之师败以林父主之责其不能制命皆非经之本义
　　秋七月
　　【附录左传】郑伯许男如楚【为十四年晋伐郑传】　秋晋师归桓子请死晋侯欲许之士贞子谏曰【贞子士渥浊】不可城濮之役晋师三日谷【在僖二十八年】文公犹有忧色左右曰有喜而忧如有忧而喜乎公曰得臣犹在忧未歇也困兽犹鬬况国相乎及楚杀子玉公喜而后可知也曰莫余毒也已是晋再克而楚再败也楚是以再世不竞今天或者大警晋也而又杀林父以重楚胜其无乃乆不竞乎林父之事君也进思尽忠退思补过社稷之衞也若之何杀之夫其败也如日月之食焉何损于明晋侯使复其位【言晋景所以不失霸】
　　冬十有二月戊寅楚子灭萧
　　【左传】冬楚子伐萧宋华椒以蔡人救萧萧人囚熊相宜僚及公子丙王曰勿杀吾退萧人杀之王怒遂围萧萧溃申公巫臣曰【巫臣楚申县尹】师人多寒王廵三军拊而免之【拊抚慰】三军之士皆如挟纩【纩绵也言说以忘寒】遂傅于萧还无社与司马夘言号申叔展【还无社萧大夫司马夘申叔展皆楚大夫也无社素识叔展故因夘呼之】叔展曰有麦麴乎曰无有山鞠穷乎曰无【麦麴鞠穷所以御湿欲使无社逃泥水中无社不解故曰无军中不敢正言故谬语】河鱼腹疾奈何【叔展言无御湿药将病】曰目于眢井而拯之【无社意解欲入井故使叔展视虚废井而求拯巳】若为茅绖哭井则已【叔展又教结茅以表井须乃应以为信】明日萧溃申叔视其井则茅绖存焉号而出之【号哭也传言萧人无守心】
　　楚庄得陈郑而不有传以为贤观其灭萧则知前日之释陈乃料其国大众心难移而非果能以德礼属诸侯也萧既灭亡必无赴告盖楚庄既服陈郑北挫晋师于河上遂有鞭笞天下之心故以灭萧告于诸侯以相震摄耳
　　晋人宋人卫人曹人同盟于清丘【清丘杜注衞地濮阳县东南在今直隶开州东南长乐里此大夫同盟之始】
　　【左传】晋原縠宋华椒衞孔达曹人同盟于清丘【原縠先縠】曰恤病讨贰于是卿不书【经俱称人】不实其言也【宋伐陈衞救之不讨贰也楚伐宋晋不救不恤病也】
　　萧乃宋之附庸在宋之南去楚千有余里楚既败晋又直抵宋郊灭其附庸故宋衞曹皆惧而欲倚晋然晋及诸国不能信任仁贤修明政事以自彊而徒要盟以御楚末矣其书同盟盖晋霸既衰诸侯散而复合故载书以是要言耳
　　宋师伐陈衞人救陈
　　【左传】宋为盟故伐陈【陈贰于楚故】衞人救之孔达曰先君有约言焉若大国讨我则死之【衞成公与陈共公有旧好故孔达欲背盟救陈而以死谢晋为十四年衞杀孔达传】
　　清丘之盟陈人不与宋师伐陈问陈故也但陈有弑君之乱晋不能讨而楚讨之虽曰县陈防复封之其德于楚而不贰未可深责也故衞以救书示陈之无罪而被兵也然宋之伐陈虽过而辅霸之义则正衞之救陈虽善而背盟之罪难辞直书而其义皆着矣
　　十有三年春齐师伐莒【公羊作伐衞】
　　【左传】十三年春齐师伐莒莒恃晋而不事齐故也十一年公孙归父会齐人伐莒以泄不肯平之憾也闲岁而齐又伐之徒以鲁有向之获而齐未有耳莒岂负齐鲁之邑哉书师见用大众以扼小邦也
　　夏楚子伐宋
　　【左传】夏楚子伐宋以其救萧也【救萧在前年】君子曰清丘之盟唯宋可以免焉【宋讨陈之贰不背盟言故也】
　　楚伐宋以宋师尝伐陈也陈不与清丘之盟晋所当问而不能问宋代晋伐之以犯楚怒又晋所当救而不能救诸侯何恃哉胡氏安国谓宋伐陈以召楚兵则楚人有辞以伐故书其爵谬矣上年灭萧明年围宋凶暴巳甚而俱书楚子亦得谓之有辞乎书楚子以见其君亲将耳陈蔡世服于楚楚有事于中国皆自郑及宋楚成争覇败宋于楚穆争霸弱宋于厥貉楚庄之兴挟郑以侵宋此年之伐明年之围又明年宋人力屈求平而南北之势成矣成十八年彭城之役楚又挟郑以围宋非悼公之畧则不待襄公之末盟于宋而南北分霸早见矣
　　秋螽【公羊作】
　　冬晋杀其大夫先縠
　　【左传】秋赤狄伐晋及清先縠召之也【清杜注一名清原今山西稷山县西北有清原城】　冬晋人讨邲之败与清之师归罪于先縠而杀之尽灭其族君子曰恶之来也已则取之其先縠之谓乎
　　縠违命丧师复召狄谋乱讨之固宜而称国以杀不去其官者何将责元帅林父不能制命晋侯既复其位自战邲至此逾年矣何为始讨其罪意縠好刚任直当国大臣多恶之会楚复伐宋故追咎前败而清之师谓縠召狄亦附会以成狱辞如郤至实召楚师之类耳故称国以杀见其出于君大夫之喜怒而不去其官见其非死于军刑也
　　【附录左传】清丘之盟晋以衞之救陈也讨焉【寻清丘之盟以责衞】使人弗去曰罪无所归将加而师孔达曰茍利社稷请以我说罪我之由我则为政而亢大国之讨将以谁任【亢御也】我则死之【为明年杀孔逹传】

　　日讲春秋解义卷二十九
　　钦定四库全书
　　日讲春秋解义卷三十
　　宣公
　　十有四年春卫杀其大夫孔达
　　【左传】十四年春孔达缢而死衞人以説于晋而免【以杀告故免于伐】遂告于诸侯曰寡君有不令之臣达构我敝邑于大国既伏其罪矣敢告卫人以为成劳复室其子【以逹有平国之功故以女妻其子】使复其位
　　孔达自缢而称国以杀端本清源之意也进谋者臣而制命者君始则用其谋以行私终则杀其人以谢过可乎此与鲁刺公子买之事无异故不去其官
　　夏五月壬申曹伯夀卒
　　晋侯伐郑
　　【左传】夏晋侯伐郑为邲故也【晋败于邲郑遂属楚】告于诸侯搜焉而还中行桓子之谋也曰示之以整使谋而来【使郑自谋】
　　【而来服晋】郑人惧使子张代子良于楚【十二年子良质于楚子张穆公孙】郑伯如楚谋晋故也郑以子良为有礼故召之【有让国之礼事在四年】
　　晋以救郑致败于邲郑乃翻然从楚楚之得志于诸侯未有甚于此时者也而晋景奋然自将以伐郑自是合诸侯以伐郑者一同盟者四皆君亲之于是齐鲁从而郑亦服是以为国贵自彊也
　　秋九月楚子围宋
　　【左传】楚子使申舟聘于齐【申舟无畏】曰无假道于宋亦使公子冯聘于晋不假道于郑申舟以孟诸之役恶宋【文十年楚子田孟诸无畏抶宋公仆】曰郑昭宋聋【昭明也聋暗也】晋使不害我则必死王曰杀女我伐之见犀而行【犀申舟子以子托王示必死】及宋宋人止之华元曰过我而不假道鄙我也鄙我亡也【以我比其邉鄙是与亡国同】杀其使者必伐我伐我亦亡也亡一也乃杀之楚子闻之投袂而起【投振也】屦及于窒皇【窒皇寝门阙】剑及于寝门之外车及于蒲胥之市【蒲胥楚市言其兴师甚速】秋九月楚子围宋
　　楚庄始则灭萧以逼宋继则伐宋以声其救萧之罪又遣使不假道以激怒于宋而使杀之至是国君亲将环其国而攻之宋为晋受兵而晋坐视不救咎在晋耳胡氏安国于卫人救陈以为着宋之罪而伐宋围宋皆曰宋所自取失经旨矣晋之失谋莫过于置宋不救盖果能悉师救宋因宋以守虽胜不可必而楚人粮尽师老无功而退天下诸侯畏楚之残服晋之义必将改图北向而霸事可成乃比之虽鞭之长不及马腹不知宋既折而入楚则余威震于齐鲁而南北分霸之势成矣甚矣晋人之昏冥也
　　葬曹文公
　　冬公孙归父会齐侯于谷
　　【左传】冬公孙归父会齐侯于谷见晏桓子【晏今山东齐河县西北有晏城寰宇记谓之晏婴城桓子晏婴父】与之言鲁乐桓子告髙宣子曰【宣子髙固】子家其亡乎【子家归父字】怀于鲁矣【怀恋也】怀必贪贪必谋人谋人人亦谋已一国谋之何以不亡【为十八年归父奔齐】
　　鲁西南与宋为界楚人围宋有震邻之恐行父当国欲使归父防楚以谋其不免但素服于齐而方是时楚使申舟聘齐是齐楚之交已合也故先遣归父会谷以观齐之向背以将会楚告所以尽事齐之礼而恐逢其怒也至以大夫会诸侯则自单伯会鄄公孙敖会戚已为故事于归父不足责矣
　　【附录左传】孟献子言于公曰臣闻小国之免于大国也聘而献物于是有庭实旅百【物玉帛皮币也】朝而献功于是有容貌采章嘉淑而有加货【献功献其治国及征伐之功于牧伯容貌容顔威仪也采章车服文章也嘉淑令辞称赞也言往共则来报亦备】谋其不免也诛而荐贿则无及也【荐进也】今楚在宋君其图之公説【为明年归父防楚子】
　　十有五年春公孙归父会楚子于宋
　　【左传】十五年春公孙归父会楚子于宋【终前年】
　　自楚庄讨陈乱挫晋师围郑围宋威慑中夏然郑宋被围始皆阖城固守力屈而后求成独鲁不然兵未及国望风而靡僖公二十一年楚献宋防鲁君会薄先诸侯而趋之今楚方围宋归父复及宋之未平而求媚焉文仲窃位不能正僖公之失固不足孟献子贤大夫也而倡荐贿之谋亦可鄙也巳
　　夏五月宋人及楚人平
