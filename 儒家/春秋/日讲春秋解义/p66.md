<!-- { "loadSidebar": true } -->
　　【左传】夏六月晋师救郑荀林父将中军【代郤缺】先縠佐之【先縠彘季代林父】士会将上军【河曲之役郤缺将上军宣八年代赵盾将中军士防代将上军】郤克佐之【郤克郤缺子代防骈】赵朔将下军【代栾盾】栾书佐之【栾书栾盾子代赵朔】赵括赵婴齐为中军大夫【婴齐赵盾异母弟】巩朔韩穿为上军大夫荀首赵同为下军大夫【荀首林父弟赵同婴齐兄】韩厥为司马【韩厥韩万孙】及河闻郑既及楚平桓子欲还【桓子林父】曰无及于郑而勦民【勦劳也】焉用之楚归而动不后随武子曰【武子士防】善会闻用师观衅而动徳刑政事典礼不易不可敌也不为是征【言无衅不可动】楚军讨郑怒其贰而哀其卑叛而伐之服而舍之德刑成矣伐叛刑也柔服德也二者立矣昔岁入陈今兹入郑民不罢劳君无怨讟政有经矣荆尸而举【楚武王始更此陈法遂以为名】商农工贾不败其业而卒乘辑睦事不奸矣蔿敖为宰【蔿敖孙叔敖宰令尹】择楚国之令典军行右辕左追蓐【在车之右者挟辕为战备在左者追求草蓐为宿备传曰令尹南辕又曰改乘辕楚陈以辕为主】前茅虑无【虑无如今军行前有斥候蹹伏皆持以綘及白为幡见骑贼举绛幡见歩贼举白幡备虑有无也茅明也或曰时楚以茅为旌识】中权后劲【中军制谋后以精兵为殿】百官象物而动军政不戒而备【物谓旌旗画物类也戒勅令】能用典矣其君之举也内姓选于亲外姓选于旧举不失德赏不失劳老有加惠旅有施舍【旅客来者施之以惠舍不劳役】君子小人物有服章贵有常尊贱有等威礼不逆矣德立刑行政成事时典从礼顺若之何敌之见可而进知难而退军之善政也兼弱攻昧武之善经也子姑整军而经武乎犹有弱而昧者何必楚仲虺有言曰【仲虺汤左相薛之祖奚仲之后】取乱侮亡兼弱也汋曰于铄王师遵养时晦【汋诗颂篇名美武王能遵天之道须暗昧者恶积而后取之】耆昧也【耆致也致讨于昧】武曰无竞惟烈【武诗颂篇名竞强也言克商功业实无强也】抚弱耆昧以务烈所可也【言当务从武王之功业抚而取之】彘子曰【彘子先縠】不可晋所以霸师武臣力也今失诸侯不可谓力有敌而不从不可谓武由我失霸不如死且成师以出闻敌强而退非夫也【非丈夫】命为军帅而卒以非夫唯羣子能我弗为也以中军佐济【佐彘子所帅也济渡河】知庄子曰【庄子防首】此师殆哉周易有之在师【坎下坤上师】之临【兑下坤上临师初六变而之临】曰师出以律否臧凶执事顺成为臧逆为否众散为弱【坎为众今变为兑兑柔弱】川壅为泽【坎为川今变为兑兑为泽是川见壅】有律以如己也【如从也法行则人从法法败则法从人坎为法象今为众则散为川则壅是失法之用从人之象】故曰律否臧且律竭也【竭败也坎变为兑是法败】盈而以竭【水以盈为功竭则败】夭且不整所以凶也【水遇夭塞不得整流则竭涸也】不行之谓临【水变为泽乃成临卦泽不行之物】有帅而不从临孰甚焉此之谓矣【譬彘子之违命亦不可行】果遇必败彘子尸之【尸之主此祸】虽免而归必有大咎【为明年晋杀先縠传】韩献子谓桓子曰【献子韩厥】彘子以偏师陷子罪大矣子为元帅师不用命谁之罪也失属亡师为罪已重不如进也事之不捷恶有所分与其专罪六人同之不犹愈乎师遂济楚子北师次于郔沈尹将中军【沈县名或作寝杜注寝汝阴固始县】子重将左子反将右【子反公子侧】将饮马于河而归闻晋师既济王欲还嬖人伍参欲战【参伍奢之祖父】令尹孙叔敖弗欲曰昔岁入陈今兹入郑不无事矣战而不捷参之肉其足食乎参曰若事之捷孙叔为无谋矣不捷参之肉将在晋军可得食乎令尹南辕反旆【廻车南乡旆军前大旗】伍参言于王曰晋之从政者新未能行令其佐先縠刚愎不仁未肯用命其三帅者专行不获听而无上众谁适从此行也晋师必败且君而逃臣若社稷何王病之告令尹改乘辕而北之次于管以待之晋师在敖鄗之间【管杜注荥阳县东北有管城在今河南郑州北敖鄗杜注二山在荥阳县西北今河南荥泽县西北有敖山】郑皇戌使如晋师曰郑之从楚社稷之故也未有贰心楚师骤胜而骄其师老矣而不设备子击之郑师为承【承继也】楚师必败彘子曰败楚服郑于此在矣必许之栾武子曰【武子栾书】楚自克庸以来【在文十六年】其君无日不讨国人而训之【讨治也】于【于曰也】民生之不易祸至之无日戒惧之不可以怠在军无日不讨军实而申儆之于胜之不可保纣之百克而卒无后训之以若敖蚡冐筚路蓝缕以啓山林【筚路柴车蓝缕敝衣言二君勤俭以啓土】箴之曰民生在勤勤则不匮不可谓骄先大夫子犯有言曰师直为壮曲为老我则不德而徼怨于楚我曲楚直不可谓老其君之戎分为二广广有一卒卒偏之两【十五乘为一广司马法百人为卒二十五人为两车十五乘为大偏今广十五乘亦用旧偏法复以二十五人为承副】右广初驾数及日中左则受之以至于昏内官序当其夜【内官近官序次也】以待不虞不可谓无备子良郑之良也师叔楚之崇也师叔入盟子良在楚楚郑亲矣来劝我战我克则来不克遂往以我卜也郑不可从赵括赵同曰率师以来唯敌是求克敌得属又何俟必从彘子知季曰原屏咎之徒也【知季庄子也原赵同屏赵括徒党也咎指彘子】赵庄子曰栾伯善哉【庄子赵朔栾伯武子】实其言必长晋国【实犹充也】楚少宰如晋师【少宰官名】曰寡君少遭闵凶不能文闻二先君之出入此行也【二先君楚成王穆王】将郑是训定岂敢求罪于晋二三子无淹乆随季对曰昔平王命我先君文侯曰与郑夹辅周室毋废王命今郑不率寡君使羣臣问诸郑岂敢辱候人【候人主宾客之官】敢拜君命之辱彘子以为谄使赵括从而更之曰行人失辞【言误对】寡君使羣臣迁大国之迹于郑【迁徙也】曰无辟敌羣臣无所逃命楚子又使求成于晋晋人许之盟有日矣【有期日】楚许伯御乐伯摄叔为右以致晋师【单车挑战又示不欲和以疑晋之羣帅】许伯曰吾闻致师者御靡旌摩垒而还【靡旌驱疾也摩近也】乐伯曰吾闻致师者左射以菆【左车左也菆矢之善者】代御执辔御下两马掉鞅而还【两饰也掉正也示闲暇】摄叔曰吾闻致师者右入垒折馘执俘而还【折馘断耳】皆行其所闻而复晋人逐之左右角之【张两角从旁夹攻之】乐伯左射马而右射人角不能进矢一而已麋兴于前射麋丽【丽着也背之隆高当心者】晋鲍癸当其后使摄叔奉麋献焉曰以岁之非时献禽之未至敢膳诸从者鲍癸止之曰其左善射其右有辞君子也既免晋魏锜求公族未得而怒【锜魏犨子欲为公族大夫】欲败晋师请致师弗许请使许之遂往请战而还楚潘党逐之【潘尫子】及荥泽【荥泽杜注在荥阳县东】见六麋射一麋以顾献曰子有军事兽人无乃不给于鲜敢献于从者叔党命去之【即潘党】赵旃求卿未得【旃赵穿子】且怒于失楚之致师者请挑战弗许请召盟许之与魏锜皆命而往郤献子曰【献子郤克】二憾往矣弗备必败彘子曰郑人劝战弗敢从也楚人求成弗能好也师无成命多备何为士季曰备之善若二子怒楚楚人乘我丧师无日矣不如备之楚之无恶除备而盟何损于好若以恶来有备不败且虽诸侯相见军衞不彻警也彘子不可士季使巩朔韩穿帅七覆于敖前【帅将也覆为伏兵七处】故上军不败赵婴齐使其徒先具舟于河故败而先济潘党既逐魏锜赵旃夜至于楚军【二人虽俱受命而行不相随赵旃在后至】席于军门之外使其徒入之【布席坐示无所畏】楚子为乘广三十乘分为左右右广鸡鸣而驾日中而说【说舍也】左则受之日入而说许偃御右广养由基为右彭名御左广屈荡为右【楚王更迭载之故各有御右】乙夘王乘左广以逐赵旃赵旃弃车而走林屈荡之得其甲裳晋人惧二子之怒楚师也使軘车逆之【軘车兵车名】潘党望其尘使骋而告曰晋师至矣楚人亦惧王之入晋军也遂出陈孙叔曰进之宁我薄人无人薄我诗云元戎十乘以先啓行先人也【诗小雅元戎戎车在前也】军志曰先人有夺人之心薄之也遂疾进师车驰卒奔乘晋军桓子不知所为鼓于军中曰先济者有赏中军下军争舟舟中之指可掬也【两手曰掬】晋师右移上军未动【余军皆移去惟上军在经所以书战言犹有陈】工尹齐将右拒卒以逐下军【工尹齐楚大夫右拒陈名】楚子使唐狡与蔡鸠居告唐惠侯曰【二子楚大夫唐杜注属楚之小国义阳安昌县有上唐乡】不谷不德而贪以遇大敌不谷之罪也然楚不克君之羞也敢借君灵以济楚师使潘党率游阙四十乘【游车补阙者】从唐侯以为左拒以从上军驹伯曰【驹伯郤克】待诸乎随季曰楚师方壮若萃于我吾师必尽不如收而去之分谤生民不亦可乎【同奔为分谤不战为生民】殿其卒而退不败王见右广将从之乘屈荡尸之曰君以此始亦必以终【尸止也军中易乘则恐人惑】自是楚之乘广先左【以乘左得胜故】晋人或以广队不能进【广兵车重故不能进】楚人惎之脱扃【惎教也扃车上兵阑也】少进马还又惎之拔旆投衡乃出【还便旋不进旆大旗也拔旆投衡上使不帆风差轻】顾曰吾不如大国之数奔也赵旃以其良马二济其兄与叔父以他马反遇敌不能去弃车而走林逢大夫与其二子乘【逢大夫晋人】谓其二子无顾【不欲见赵旃】顾曰赵傁在后【傁老称】怒之【怒其违命】使下指木曰尸女于是授赵旃绥以免明日以表尸之【表所指木取其尸】皆重获在木下【兄弟累尸而死】楚熊负羁囚知防知庄子以其族反之【负羁楚大夫知防知庄子之子族家兵反还战】厨武子御【武子魏锜】下军之士多从之【知庄子下军大夫故】每射抽矢菆纳诸厨子之房【抽擢也菆好箭房箭舍】厨子怒曰非子之求而蒲之爱【蒲杨栁可以为箭】董泽之蒲可胜既乎【董泽杜注泽名河东闻喜县东北有董池陂今属山西平阳府】知季曰不以人子吾子其可得乎吾不可以茍射故也射连尹襄老获之遂载其尸射公子谷臣囚之【谷臣楚王子】以二者还及昏楚师军于邲晋之余师不能军宵济亦终夜有声【言其兵众将不能用】丙辰楚重至于邲【重辎重也】遂次于衡雍潘党曰君盍筑武军【筑军营以彰武功】而收晋尸以为京观【积尸封土其上谓之京观】臣闻克敌必示子孙以无忘武功楚子曰非尔所知也夫文止戈为武武王克商作颂曰载戢干戈载櫜弓矢【周颂时迈篇櫜韬也】我求懿德肆于时夏允王保之【肆遂也夏大也言武王既息兵又能求美德故功业遂大信哉王能保天下也】又作武其卒章曰耆定尔功其三曰铺时绎思我徂惟求定【铺布也绎陈也美武王能布政陈教使天下归往求安定】其六曰绥万邦屡丰年【绥安也屡数也】夫武禁暴戢兵保大定功安民和众丰财者也【此武七德】故使子孙无忘其章【着之篇章使子孙不忘】今我使二国暴骨暴矣观兵以威诸侯兵不戢矣暴而不戢安能保大犹有晋在焉得定功所违民欲犹多民何安焉无德而强争诸侯何以和众利人之几而安人之乱【几危也】以为已荣何以丰财【兵动则年荒】武有七德我无一焉何以示子孙其为先君宫告成事而已【祀先君告战胜】武非吾功也古者明王伐不敬取其鲸鲵而封之以为大戮【鲸鲵大鱼名以喻不义之人吞食小国】于是乎有京观以惩淫慝今罪无所【晋罪无所犯】而民皆尽忠以死君命又可以为京观乎祀于河作先君宫告成事而还【传言楚庄有礼所以遂兴】是役也郑石制实入楚师【石制郑大夫】将以分郑而立公子鱼臣辛未郑杀仆叔及子服【仆叔鱼臣也子服石制也】君子曰史佚所谓毋怙乱者谓是类也【言恃人之乱以要利】诗曰乱离瘼矣爰其适归【诗小雅离忧也瘼病也爰于也言祸乱忧病于何所归手叹之】归于怙乱者也夫【恃乱则祸归之】
