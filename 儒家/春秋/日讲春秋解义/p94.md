<!-- { "loadSidebar": true } -->
　　【左传】栾桓子娶于范宣子生懐子【桓子栾黡懐子栾盈】范鞅以其亡也怨栾氏【十四年栾黡强逐范鞅使奔秦】故与栾盈为公族大夫而不相能桓子卒栾祁与其老州宾通【栾祁桓子妻范宣子女盈之母也范氏尧后祁姓】几亡室矣【言乱甚】懐子患之祁惧其讨也愬诸宣子曰盈将为乱以范氏为死桓主而専政矣【桓主栾黡】曰吾父逐鞅也不怒而以宠报之【谓宣子不为黡责怒鞅而反与鞅宠位】又与吾同官而専之【同为公族大夫】吾父死而益富死吾父而専于国有死而已吾蔑从之矣其谋如是惧害于主吾不敢不言范鞅为之征【证其有此】懐子好施士多归之宣子畏其多士也信之懐子为下卿宣子使城着而遂逐之【着杜注晋邑在外易逐】秋栾盈出奔楚宣子杀箕遗黄渊嘉父司空靖邴豫董叔邴师申书羊舌虎叔罴囚伯华叔向籍偃【十人皆晋大夫盈之党伯华叔向兄羊舌虎其弟也籍偃上军司马】人谓叔向曰子离于罪其为不知乎叔向曰与其死亾若何诗曰优哉游哉聊以卒嵗知也【诗逸诗言君子优游于衰世以辟害而卒其夀是亦知也】乐王鲋见叔向曰【乐王鲋晋大夫乐桓子】吾为子请叔向弗应出不拜其人皆咎叔向叔向曰必祁大夫【祁大夫祁奚】室老闻之【室老叔向家臣之长】曰乐王鲋言于君无不行求赦吾子吾子不许祁大夫所不能也而曰必由之何也叔向曰乐王鲋从君者也何能行祁大夫外举不弃雠内举不失亲其独遗我乎诗曰有觉徳行四国顺之【诗大雅觉正直也】夫子觉者也晋侯问叔向之罪于乐王鲋对曰不弃其亲其有焉【言叔向笃亲亲必与叔虎同谋】于是祁奚老矣【老去公族大夫】闻之乘驲而见宣子曰诗曰惠我无疆子孙保之【诗周颂言文武有惠训之徳加于百姓故子孙保頼之】书曰圣有謩勲明征定保【书夏书言圣人之谟谋功勲明有效验可定安邦国】夫谋而鲜过惠训不倦者叔向有焉【谋鲜过有谟勲也惠训不倦惠我无疆也】社稷之固也犹将十世宥之以劝能者今壹不免其身以弃社稷不亦惑乎鲧殛而禹兴【言不以父废子】伊尹放太甲而相之卒无怨色【言不以一怨妨大徳】管蔡为戮周公右王【言兄弟罪不相及】若之何其以虎也弃社稷子为善谁敢不勉多杀何为宣子説与之乘以言诸公而免之【共载入见公】不见叔向而归叔向亦不吿免焉而朝【明不为私】初叔向之母妒叔虎之母美而不使【不使见叔向父】其子皆諌其母其母曰深山大泽实生龙蛇【言非常之地多生非常之物】彼美余惧其生龙蛇以祸女【龙蛇喻竒怪】女敝族也国多大宠不仁人闲之不亦难乎余何爱焉使往视寝生叔虎美而有勇力栾懐子嬖之故羊舌氏之族及于难栾盈过于周周西鄙掠之辞于行人曰【王行人】天子陪臣盈得罪于王之守臣【范宣子为王所命故曰守臣】将逃罪罪重于郊甸【谓为郊甸所侵掠曰罪重孙辞】无所伏窜敢布其死昔陪臣书能输力于王室【输力谓辅晋以翼戴天子】王施惠焉其子黡不能保任其父之劳大君若不弃书之力【大君谓天王】亾臣犹有所逃若弃书之力而思黡之罪臣戮余也将归死于尉氏【尉氏讨奸之官】不敢还矣敢布四体【布四体言无所隠】唯大君命焉王曰尤而效之其又甚焉【尤晋逐盈而自掠之是效尤】使司徒禁掠栾氏者归所取焉使候出诸轘辕【候送迎賔客之官轘辕杜注轘辕闗在缑氏县东南今河南巩县西南有轘辕山】凡大夫出奔皆不书逐之之人而以自奔为文者明其自有取奔之道也盈不能防闲其母祸有自矣故不以范匄逐之为文匄之罪易见盈之失难知也君子违不适雠国楚晋之雠也盈之奔楚欲因楚力以复入此无君之罪也
　　九月庚戌朔日有食之
　　冬十月庚辰朔日有食之
　　厯家推歩之术皆一百七十三日始一交防去交逺则日食渐少无频食之理此年及二十四年频食古今术者不能考知故日食虽天数之常圣人必以为谴异而书之以警人君之怠也
　　曹伯来朝
　　【左传】冬曹武公来朝始见也
　　曹伯即位三年此防毕入见天子时也不朝京师而朝鲁曽是以为礼乎
　　公防晋侯齐侯宋公衞侯郑伯曹伯莒子邾子于商任【商任杜注地阙】
　　【左传】防于商任锢栾氏也【禁锢栾氏使诸侯不得受】齐侯衞侯不敬叔向曰二君者必不免防朝礼之经也礼政之舆也【政湏礼而行】政身之守也【政存则身安】怠礼失政失政不立是以乱也【为二十五年齐弑光二十六年衞弑剽传】　知起中行喜州绰邢蒯出奔齐皆栾氏之党也【四子晋大夫】乐王鲋谓范宣子曰盍反州绰邢蒯勇士也宣子曰彼栾氏之勇也余何获焉王鲋曰子为彼栾氏乃亦子之勇也【言子待之如栾氏亦为子用也】　齐荘公朝指殖绰郭最曰是寡人之雄也州绰曰君以为雄谁敢不雄然臣不敏平隂之役先二子鸣【前十八年晋伐齐及平隂州绰获殖绰郭最故自比于鸡鬬胜而先鸣】荘公为勇爵【设爵位以命勇士一云爵饮酒器设此以觞勇士】殖绰郭最欲与焉州绰曰东闾之役臣左骖廹还于门中识其枚数【事见前十八年】其可以与于此乎公曰子为晋君也对曰臣为隶新【言事齐日浅未得效勇耳】然二子者譬于禽兽臣食其肉而寝处其皮矣
　　栾氏之出徒以范氏私相忌怨何有于国而平公受其激怒勤动诸侯以逞范鞅之积憾必欲盈无所容于世故盈发愤卒兴祸乱此皆以私败公足为世戒是时列国无事晋无所发政而亟防诸侯则知称为锢栾氏信不诬也
　　【附録公羊】十有一月庚子孔子生【时嵗在己酉】
　　【附録谷梁】庚子孔子生
　　二十有二年春王正月公至自防
　　当嵗之首月而公至自防着不朝正于庙也
　　【附录左传】二十二年春臧武仲如晋雨过御叔【御叔鲁御邑大夫】御叔在其邑将饮酒曰焉用圣人【武仲多知时人谓之圣】我将饮酒而已雨行何以圣为穆叔闻之曰不可使也而傲使人【言御叔不任使四方】国之蠧也令倍其赋【古者家有国邑故以重赋为罚言穆叔能用教】
　　夏四月
　　【附录左传】夏晋人征朝于郑郑人使少正公孙侨对曰【少正郑卿官也公孙侨子产】在晋先君悼公九年我寡君于是即位【鲁襄八年】即位八月而我先大夫子驷从寡君以朝于执事执事不礼于寡君寡君惧因是行也我二年六月朝于楚晋是以有戏之役【在九年】楚人犹竞而申礼于敝邑敝邑欲从执事而惧为大尤曰晋其谓我不共有礼是以不敢携贰于楚我四年三月先大夫子蟜又从寡君以观衅于楚【实朝言观衅饰辞也言欲往视楚知可去否】晋于是乎有萧鱼之役【在十一年】谓我敝邑迩在晋国譬诸草木吾臭味也而何敢差池【差池不齐一】楚亦不竞寡君尽其土实【土地所有】重之以宗器以受齐盟遂帅羣臣随于执事以防嵗终【朝正】贰于楚者子侯石盂归而讨之【石盂石防】湨梁之明年【湨梁在十六年】子蟜老矣公孙夏从寡君以朝于君见于尝酎【酒之新熟重者为酎尝新饮酒为尝酎】与执燔焉【助祭】闲二年闻君将靖东夏【谓二十年澶渊盟】四月又朝以听事期【听防期】不朝之闲无嵗不聘无役不从以大国政令之无常国家罢病不虞荐至【荐仍也】无日不惕岂敢忘职大国若安定之其朝夕在庭何辱命焉若不恤其患而以为口实【谓但有征责之言】其无乃不堪任命而翦为仇雠敝邑是惧其敢忘君命委诸执事执事实重图之【传言子产有辞所以免大国之讨】
　　秋七月辛酉叔老卒
　　【附录左传】秋栾盈自楚适齐晏平仲言于齐侯曰商任之防受命于晋【受锢栾氏之命】今纳栾氏将安用之小所以事大信也失信不立君其图之弗听退吿陈文子曰君人执信臣人执共忠信笃敬上下同之天之道也君自弃也弗能久矣【为二十五年齐弑其君光】　九月郑公孙黑肱有疾归邑于公【黑肱子张】召室老宗人立段【段子石黑肱子】而使黜官薄祭【黜官无多受职】祭以特羊殷以少牢【四时祀以一羊三年盛祭以羊豕殷盛也】足以共祀尽归其余邑曰吾闻之生于乱世贵而能贫民无求焉可以后亡敬共事君与二三子生在敬戒不在富也已己伯张卒君子曰善戒诗曰慎尔侯度用戒不虞郑子张其有焉【诗大雅侯维也义取慎法度戒未然】
　　冬公防晋侯齐侯宋公衞侯郑伯曹伯莒子邾子薛伯伯小邾子于沙随【邾子下公羊谷梁有滕子】
　　【左传】冬防于沙随复锢栾氏也【晋知栾盈在齐故】栾盈犹在齐晏子曰祸将作矣齐将伐晋不可以不惧【为明年齐伐晋】晋闻栾盈去楚适齐复为此防意専在于齐也大夫彊擅以范氏恶栾盈而期年之闲再合诸侯晋失伯者之义不足以令诸侯矣是以齐荘不服虽防而隂实保盈明年遂伐晋也
　　公至自防
　　楚杀其大夫公子追舒
　　【左传】楚观起有宠于令尹子南【子南公子追舒】未益禄而有马数十乘【言子南偏宠观起令富】楚人患之王将讨焉子南之子弃疾为王御士王每见之必泣弃疾曰君三泣臣矣敢问谁之罪也王曰令尹之不能尔所知也国将讨焉尔其居乎【问能止事我否】对曰父戮子居君焉用之泄命重刑臣亦不为【漏泄君命罪之重】王遂杀子南于朝轘观起于四竟子南之臣谓弃疾请徙子尸于朝【子子南欲犯命取殡】曰君臣有礼唯二三子【不欲犯命移尸】三日弃疾请尸王许之既葬其徒曰行乎曰吾与杀吾父行将焉入曰然则臣王乎曰弃父事雠吾弗忍也遂缢而死【讥康王与人子谋其父失君臣之义】复使防子冯为令尹公子齮为司马屈建为莫敖【屈建子本】有宠于防子者八人皆无禄而多马他日朝与申叔豫言弗应而退从之入于人中【申叔辟防子不欲与语】又从之遂归退朝见之【防子就申叔家见之】曰子三困我于朝吾惧不敢不见吾过子姑吿我何疾我也对曰吾不免是惧何敢吿子【言恐与子并罪故不敢与子语】曰何故对曰昔观起有宠于子南子南得罪观起车裂何故不惧自御而归不能当道【防子惶惧意不在御】至谓八人者曰吾见申叔夫子所谓生死而肉骨也知我者如夫子则可【夫子谓申叔也如夫子谓以义匡已】不然请止辞八人者而后王安之
　　追舒宠近小人其及固宜然楚子乃与人之子谋杀其父贼恩害义甚矣故以累上之辞言之
　　【附录左传】十二月郑游眅将如晋【游眅公孙虿子】未出竟遭逆妻者夺之以馆于邑丁巳其夫攻子明杀之以其妻行【子明游眅十二月无丁巳丁巳十一月十四日也】子展废良而立太叔【良游眅子太叔眅弟】曰国卿君之贰也民之主也不可以苟请舍子明之类【子明有罪而良又不贤故】求亾妻者使复其所使游氏勿怨曰无昭恶也
　　二十有三年春王二月癸酉朔日有食之
　　三月己巳伯匄卒
　　【左传】二十三年春杞孝公卒晋悼夫人防之【悼夫人晋平公母孝公姊妹】平公不彻乐非礼也礼为邻国阙【礼诸侯絶期故以邻国责之】
　　自桓公以来与晋悼为婚姻国鲁礼有加焉故其卒其葬皆得书
　　夏邾畀我来奔【公羊作鼻我】
　　【公羊传】邾娄鼻我者何邾娄大夫也邾娄无大夫此何以书以近书也
　　畀我庶其之党书来奔恶内也乡受邾叛人邑今又纳其叛人故是年冬臧纥奔邾邾亦受之
