<!-- { "loadSidebar": true } -->
　　【附録左传】晋公子重耳之及于难也晋人伐诸蒲城【事在五年】蒲城人欲战重耳不可曰保君父之命而享其生禄【保犹恃也享受也人以禄生故曰生禄】于是乎得人【以禄致众】有人而校罪莫大焉吾其奔也遂奔狄从者狐偃赵衰颠颉魏武子司空季子【赵衰赵夙弟魏武子魏犨司空季子胥臣臼季也时狐毛贾佗皆从独举此五人以贤而有大功】狄人伐廧咎如【廧咎如杜注赤狄之别种隗姓】获其二女叔隗季隗纳诸公子公子取季隗生伯鯈叔刘以叔隗妻赵衰生盾【盾赵宣子】将适齐谓季隗曰待我二十五年不来而后嫁对曰我二十五年矣又如是而嫁则就木焉请待子处狄十二年而行【以五年奔狄至十六年适齐】过卫卫文公不礼焉出于五鹿【五鹿杜注卫地卫县西北有地名五鹿阳平元城县东亦有五鹿今直五鹿城二属元城县者即沙鹿城属开州者此卫地五鹿是也】乞食于野人野人与之块【土块也】公子怒欲鞭之子犯曰天赐也【得土有国之祥故以为天赐】稽首受而载之及齐齐桓公妻之有马二十乘公子安之从者以为不可【齐桓既卒知孝公不足恃故】将行谋于桑下蚕妾在其上以告姜氏【即齐女妻重耳者】姜氏杀之【孝公怒其去故杀妾以灭口】而谓公子曰子有四方之志其闻之者吾杀之矣公子曰无之姜曰行也懐与安实败名公子不可姜与子犯谋醉而遣之醒以戈逐子犯【无去志故怒】及曹曹共公闻其骈胁【骈胁合干】欲观其裸浴薄而观之【裸赤体薄廹也】僖负羁之妻曰【僖负羁曹大夫】吾观晋公子之从者皆足以相国若以相夫子必反其国【夫子谓重耳】反其国必得志于诸侯得志于诸侯而诛无礼曹其首也子盍蚤自贰焉【自贰自别异于曹】乃馈盘飱寘璧焉【臣无外交故用盘蔵璧飱中不欲令人见】公子受飱反璧及宋宋襄公赠之以马二十乘及郑郑文公亦不礼焉叔詹谏曰臣闻天之所啓人弗及也晋公子有三焉天其或者将建诸君其礼焉男女同姓其生不蕃晋公子姬出也而至于今一也离外之患【出奔在外】而天不靖晋国殆将啓之二也有三士足以上人而从之三也【国语狐偃赵衰贾佗三人皆卿材】晋郑同侪【侪等也】其过子弟固礼焉况天之所啓乎弗聴及楚楚子飨之曰公子若反晋国则何以报不谷对曰子女玉帛则君有之羽毛齿革则君地生焉其波及晋国者君之余也其何以报君曰虽然何以报我对曰若以君之灵得反晋国晋楚治兵遇于中原其辟君三舎若不获命其左执鞕弭右属櫜鞬以与君周旋【弭弓末无缘者属着也櫜以受箭鞬以受弓周旋相追逐也】子玉请杀之楚子曰晋公子广而俭【志广而体俭】文而有礼其从者肃而寛忠而能力晋侯无亲【晋侯恵公也】外内恶之吾闻姬姓唐叔之后其后衰者也其将由晋公子乎天将兴之谁能废之违天必有大咎乃送诸秦秦伯纳女五人懐嬴与焉【懐嬴子圉妻】奉匜沃盥既而挥之【匜沃盥器挥湔也】怒曰秦晋匹也【匹敌也】何以卑我公子惧降服而囚【去上服自拘囚以谢之】他日公飨之子犯曰吾不如衰之文也【文有文辞】请使衰从公子赋河水【河水逸诗义取河水朝宗于海海喻秦】公赋六月【六月诗小雅言尹吉甫佐宣王北伐喻重耳还晋必能匡王国】赵衰曰重耳拜赐【君前臣名故名重耳】公子降拜稽首公降一级而辞焉【下阶一级辞重耳稽首】衰曰君称所以佐天子者命重耳重耳敢不拜【诗首章言匡王国次章言佐天子故赵衰因通言之为明年秦伯纳之张夲】












　　日讲春秋解义卷十九
　　钦定四库全书
　　日讲春秋解义卷二十
　　僖公
　　二十有四年春王正月
　　【附録左传】二十四年春王正月秦伯纳之【纳重耳也】不书不告入也及河子犯以璧授公子曰臣负羁絏从君巡于天下【羁马络首絏马繮】臣之罪甚多矣臣犹知之而况君乎请由此亡公子曰所不与舅氏同心者有如白水【子犯重耳舅也诸言有如皆是誓辞】投其璧于河【质信于河】济河围令狐入桑泉取臼衰【令狐今山西猗氏县西有令狐城桑泉杜注在河东解县西今山西临晋县东有桑泉城臼衰杜注解县东南有臼城在今山西解州西北】二月甲午晋师军于庐栁【懐公遣军距重耳庐栁今山西猗氏县西北有庐栁城】秦伯使公子絷如晋师师退军于郇【晋师从秦命纳文公故退师郇杜注解县西北有郇城在今山西临晋县东北】辛丑狐偃及秦晋之大夫盟于郇壬寅公子入于晋师丙午入于曲沃丁未朝于武宫【文公之祖武公庙】戊申使杀懐公于髙梁【懐公奔髙梁】不书亦不告也　吕郤畏
　　偪【吕甥郤芮恵公旧臣故畏为文公所逼害】将焚公宫而弑晋侯寺人披请见公使让之且辞焉【辞不见】曰蒲城之役【在五年】君命一宿女即至其后余从狄君以田渭濵女为恵公来求杀余命女三宿女中宿至虽有君命何其速也夫袪犹在【袪披所斩文公衣袂也】女其行乎对曰臣谓君之入也其知之矣【知君人之道】若犹未也又将及难君命无二古之制也除君之恶唯力是视蒲人狄人余何有焉【当二君世君为蒲狄之人于我有何义】今君即位其无蒲狄乎齐桓公置射钩而使管仲相【干时之役管仲射桓公中带钩】君若易之何辱命焉【言若反齐桓念旧恶则已自去耳不湏辱君命】行者甚众岂唯刑臣【披奄人故称刑臣】公见之以难告【告吕郤欲焚公宫】三月晋侯潜防秦伯于王城己丑晦公宫火瑕甥郤芮不获公乃如河上秦伯诱而杀之晋侯逆夫人嬴氏以归【秦穆公女文嬴也】秦伯送卫于晋三千人实纪纲之仆【新有吕郤之难国未辑睦故以兵卫文公诸门戸仆隶之事皆秦卒共之为之纪纲】　初晋侯之竖头湏守蔵者也【头湏一曰里鳬湏竖左右小吏韩诗外云文公亡过曹里鳬湏从因盗重耳资而亡重耳无粮馁不能行介子推割股以食重耳然后能行】其出也窃蔵以逃尽用以求纳之【求纳文公】及入求见公辞焉以沐谓仆人曰沐则心覆心覆则图反宜吾不得见也【沐则头低故心反覆也】居者为社稷之守行者为羁絏之仆其亦可也何必罪居者国君而雠匹夫惧者甚众矣仆人以告公遽见之【言文公弃小怨所以能安众】　狄人归季隗于晋而请其二子【二子伯鯈叔刘请其进退之命】文公妻赵衰生原同屏括楼婴【原屛接三子之邑】赵姬请逆盾与其母【赵姬文公女也盾狄女叔隗之子】子余辞【子余赵衰字】姬曰得宠而忘旧何以使人必逆之固请许之来以盾为才固请于公以为嫡子而使其三子下之以叔隗为内子而已下之【卿之嫡妻为内子皆非此年事盖因狄人归季隗遂终言叔隗】　晋侯赏从亡者介之推不言禄禄亦弗及【介推文公从亡微臣之语助】推曰献公之子九人唯君在矣恵懐无亲外内弃之天未絶晋必将有主主晋祀者非君而谁天实置之而二三子以为己力不亦诬乎窃人之财犹谓之盗况贪天之功以为己力乎下义其罪上赏其奸上下相防【防欺也】难与处矣其母曰盍亦求之以死谁怼对曰尤而效之罪又甚焉且出怨言不食其食【怨言谓上下相防难与处】其母曰亦使知之若何【欲今推达言于文公】对曰言身之文也身将隠焉用文之是求显也其母曰能如是乎与女偕隠遂隠而死晋侯求之不获以緜上为之田曰以志吾过且旌善人【旌表也緜上杜注西河介休县南有地名緜上今山西沁源县北有緜上闗緜上城】
　　夏狄伐郑
　　【左传】郑之入滑也滑人听命【入滑在二十年】师还又即卫郑公子士泄堵俞弥帅师伐滑【堵俞弥郑大夫】王使伯服防孙伯如郑请滑【二子周大夫】郑伯怨恵王之入而不与厉公爵也【事在荘二十一年】又怨襄王之与卫滑也【怨王助卫为滑请】故不聴王命而执二子王怒以狄伐郑富辰谏曰不可臣闻之大上以徳抚民【无亲疏也】其次亲亲以相及也【先亲以及疏推恩以行义】昔周公吊二叔之不咸故封建亲戚以蕃屏周【吊伤也咸同也周公伤夏殷之叔世疏其亲戚以致灭亡故广封其兄弟】管蔡郕霍鲁卫毛耼郜雍曹滕毕原酆郇文之昭也【十六国皆文王子也管杜注管国在荥阳京县东北隋置管城县今河南开封府郑州治废管城是也毛杜注采邑今河南宜阳县界雍杜注雍国在河内山阳县西今河南修武县西有雍城毕杜注毕国在长安县西北今陕西咸阳县北有毕原酆杜注酆国在始平鄠县东今鄠县属西安府】邘晋应韩武之穆也【四国皆武王子应杜注应国在襄阳城父县西今河南寳丰鲁山二县界有应城】凡蒋郉茅胙祭周公之也【嗣也蒋杜注在弋阳期思县今河南尉氏县西有蒋城茅杜注髙平昌邑县西有茅乡今山东金乡县西北有昌邑城其西有茅乡古茅国也胙杜注东郡燕县西南有胙亭今河南胙城县是也】召穆公思周徳之不类故纠合宗族于成周而作诗【类善纠聚也召穆公周卿士名虎召杜注穆公采地扶风雍县东南有召亭在今陜西鳯府境常棣诗属小雅】曰常棣之华鄂不鞾鞾【常棣棣也鄂鄂然华外发不岂不也鞾鞾以喻兄弟和睦则强盛而有光辉鞾鞾然】凡今之人莫如兄弟其四章曰兄弟阋于墙外御其侮【阋讼争貌言内虽不和犹宜外扞异俟之侵侮】如是则兄弟虽有小忿不废懿亲今天子不忍小忿以弃郑亲其若之何庸勲亲亲昵近尊贤徳之大者也【庸用也昵亲也】即聋从眜与顽用嚚奸之大者也弃徳崇奸祸之大者也郑有平恵之勲【平王东迁晋郑是依恵王出奔虢郑纳之是其动也】又有厉宣之亲【郑始封之祖桓公友周厉王之子宣王之母弟】弃嬖宠而用三良【七年杀嬖臣申侯十六年杀宠子子华也三良叔詹堵叔师叔所谓尊贤】于诸姬为近【郑居河洛道近当昵之】四徳具矣耳不聴五声之和为聋目不别五色之章为眜心不则徳义之经为顽口不道忠信之言为嚚狄皆则之四奸具矣周之有懿徳也犹曰莫如兄弟故封建之其懐柔天下也犹惧有外侮扞御侮者莫如亲亲故以亲屏周召穆公亦云【周公诗召公歌之故言亦云】今周徳既衰于是乎又渝周召以从诸奸无乃不可乎民未忘祸王又兴之【前有子頽之乱中有叔带召狄故曰民未忘祸】其若文武何【言废文武之功业】王弗聴使頽叔桃子出狄师【二子周大夫】　夏狄伐郑取栎王徳狄人将以其女为后富辰谏曰不可臣闻之曰报者倦矣施者未厌【有劳则望报过甚】狄固贪惏【杀人而取财曰惏】王又唘之女徳无极妇怨无终【妇女之志近之则不知止足逺之则忿怨无已终犹已也】狄必为患王又弗聴初甘昭公有宠于恵后【王子带食邑于甘杜注河南县西南有甘水今河南洛阳县即河南县也县西南有甘城甘水在焉】恵后将立之未及而卒昭公奔齐【在十二年】王复之【在二十二年】又通于隗氏【隗氏王所立狄后】王替隗氏【替废也】頽叔桃子曰我实使狄狄其怨我遂奉太叔以狄师攻王王御士将御之【周礼王之御士十二人】王曰先后其谓我何【先后恵后诛太叔恐违先后志】寜使诸侯图之王遂出及坎欿国人纳之【坎欿杜注周地在河南巩县东】秋頽叔桃子奉太叔以狄师伐周大败周师获周公忌父原伯毛伯富辰【原毛皆采邑】王出适郑处于汜【汜杜注郑南汜也在襄城县南今属河南开封府】太叔以隗氏居于温
