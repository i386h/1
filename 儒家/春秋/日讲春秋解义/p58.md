<!-- { "loadSidebar": true } -->
　　【左传】齐人或为孟氏谋【孟氏公孙敖家庆父为长庶故或称孟氏】曰鲁尔亲也饰棺寘诸堂阜【堂阜齐鲁竟上地饰棺不殡示无所归】鲁必取之从之卞人以告【卞人卞邑大夫】恵叔犹毁以为请【敖卒至今朞年毁犹未己哀过丧礼】立于朝以待命许之取而殡之齐人送之书曰齐人归公孙敖之丧为孟氏且国故也【为恵叔毁请且国之公族故】视共仲【以罪降】声已不视帷堂而哭【声己惠叔母怨敖从莒女故帷堂】襄仲欲勿哭【怨敖取其妻】惠伯曰【即叔彭生】丧亲之终也虽不能始善终可也史佚有言曰兄弟致美【各尽其美】救乏贺善吊灾祭敬丧哀情虽不同毋絶其爱亲之道也子无失道何怨于人襄仲说帅兄弟以哭之他年其二子来【敖在莒所生】孟献子爱之闻于国【献子谷之子仲孙蔑】或谮之曰将杀子献子以告季文子二子曰夫子以爱我闻我以将杀子闻不亦逺于礼乎逺礼不如死一人门于句鼆一人门于戾丘皆死【句鼆戾丘杜注鲁邑有宼攻门二子御之而死盖以眀其无杀献子之心】
　　【公羊传】何以不言来内辞也胁我而归之笋将而来也【笋者竹箯一名编舆将送也】
　　大夫卒于外不书丧至此独书何也敖奉命如京师弃命出奔为禽兽行鲁听其复既复再奔又受其丧见鲁之无政刑也不言来归盖齐人但致之境上而敖之子自取以故不曰来
　　六月辛丑朔日有食之鼓用牲于社
　　【左传】六月辛丑朔日有食之鼓用牲于社非礼也日有食之天子不举伐鼓于社【责羣隂】诸侯用币于社【社尊于诸侯故请救而不敢责之】伐鼓于朝【退自责】以昭事神训民事君【天子不举诸侯用币所以事神尊卑异制所以训民】示有等威古之道也
　　庄公两以日食鼓用牲于社既已非礼今文公亦复如此必以为先朝故事可举而行而不顾义之可否因陋承误妄亦甚矣
　　单伯至自齐
　　【左传】齐人许单伯请而赦之使来致命【畏晋故】书曰单伯至自齐贵之也【单伯执节不移故贵之】
　　【谷梁传】大夫执则致致则名此其不名何也【据昭十四年意如至自晋称名】天子之命大夫也
　　大夫恒出不书至惟执则书国体所系也单伯致而不名者命大夫例书字也尊王命也
　　晋郤缺帅师伐蔡戊申入蔡
　　【左传】新城之盟【在前年】蔡人不与晋郤缺以上军下军伐蔡曰君弱不可以怠戊申入蔡以城下之盟而还凡胜国曰灭之【胜国絶其社稷有其土地】获大城焉曰入之【得大都而不有公羊传】入不言伐此其言伐何至之日也其日何至之日也【用兵之道当先至竟侵责之不服乃伐之今日至便以今日伐故日以起其暴也】入而言伐又举日于伐下者见伐之不服然后入也所以兼恶蔡然晋实不能制楚入蔡何为书伐书入以讥晋也
　　秋齐人侵我西鄙
　　【谷梁传】其曰鄙逺之也其逺之何也不以难介我国也【介犹近也】
　　季孙行父如晋
　　【左传】秋齐人侵我西鄙故季文子告于晋
　　商人大逆无道诸侯不讨反怙逆以伐人故贬而人之师无名故曰侵鲁因齐之暴再往告晋晋实主盟而纵商人至此罪可知矣
　　冬十有一月诸侯盟于扈
　　【左传】冬十一月晋侯宋公卫侯蔡侯陈侯郑伯许男曹伯盟于扈寻新城之盟且谋伐齐也【齐数伐鲁故】齐人赂晋侯故不克而还于是有齐难是以公不防书曰诸侯盟于扈无能为故也【恶受赂不能讨齐】凡诸侯防公不与不书讳君恶也【谓国无难不防义事故为恶】与而不书后也【谓后期也】是盟为齐乱也鲁以备齐故不防非一后再有事而不序诸侯散辞也见晋不足以主盟而诸侯无统纪也弑君之贼人人得而讨之晋侯受赂而在防诸侯俯首以听晋命其罪惟均故同畧而不序
　　十有二月齐人来归子叔姬
　　【左传】齐人来归子叔姬王故也【以单伯为王使故叔姬之归曰王故公羊传】其言来何闵之也此有罪何闵尔父母之于子虽有罪犹若其不欲服罪然【父为子隠人情之至也】
　　【谷梁传】其曰子叔姬贵之也其言来归何也父母之于子虽有罪犹欲其免也
　　不言齐子叔姬来归而曰齐人来归子叔姬者见子叔姬无罪齐人自絶而归之尔此商人为之称齐人者罪齐人以商人为君而不知其恶深责之也按二于叔姬皆云父母之于子则其为文公女也益信
　　齐侯侵我西鄙遂伐曹入其郛
　　【左传】齐侯侵我西鄙谓诸侯不能也【不能讨已】遂伐曹入其郛讨其来朝也【此年夏曹伯朝鲁】季文子曰齐侯其不免乎已则无礼而讨于有礼者曰女何故行礼礼以顺天天之道也已则反天而又以讨人难以免矣诗曰胡不相畏不畏于天【诗小雅】君子之不虐幼贱畏于天也在周颂曰畏天之威于时保之【诗周颂言畏天威于是保福禄】不畏于天将何能保以乱取国奉礼以守犹惧不终多行无礼弗能在矣【为十八年齐弑商人】
　　【公羊传】郛者何恢郭也【恢大也郭城外大郭】入郛书乎曰不书【围不言入】入郛不书此何以书动我也【动我惧我也】动我者何内辞也其实我动焉尔【因侵我遂入曹故详其事若云齐不去而伐曹防入我郛矣可惧也】
　　扈之防晋取齐赂而还商人自此知诸国之无能为益肆其暴以鲁如晋谋已而曹修礼于鲁故一歳再侵鲁以及曹书遂着其暴也入其郛者甚之也
　　十有六年春季孙行父防齐侯于阳谷齐侯弗及盟【左传】十六年春王正月及齐平公有疾使季文子防齐侯于阳谷请盟齐侯不肯曰请俟君间【间疾瘳】
　　【公羊传】其言弗及盟何不见与盟也【谓齐侯不肯盟】
　　【谷梁传】弗及者内辞也行父失命矣齐得内辞也【行父出防失辞为齐侯所拒不盟由齐故得内辞】
　　文公怠于国政不能愤发自彊讨齐之乱反使商人得以彊大威我命使执辱邉鄙被兵此有志者困心衡虑时而公方且宴安于国使其臣降志求盟复为商人所侮故直书曰齐侯弗及盟弗者迁词若曰我本欲盟而齐不及我盟以深愧之也
　　夏五月公四不视朔
　　【左传】夏五月公四不视朔疾也
　　【公羊传】公曷为四不视朔公有疾也何言乎公有疾不视朔自是公无疾不视朔也然则曷为不言公无疾不视朔有疾犹可言也无疾不可言也
　　【谷梁传】天子告朔于诸侯诸侯受乎祢庙礼也公四不视朔公不臣也【天子班朔而公不视是不臣】以公为厌政以甚矣上书夏五月下书四不视朔追言之也前此未有书不视朔者若其有疾则亦常事尔而特书者见公之非有疾而然也盖此时本以疾诈齐自是遂因循废之有不视朔亦不复书其讥已明矣不重讥也
　　六月戊辰公子遂及齐侯盟于郪丘【公羊作犀丘谷梁作师丘公羊疏云正本作菑丘杜注齐地当在今山东东阿县境】
　　【左传】公使襄仲纳赂于齐侯故盟于郪丘
　　【谷梁传】复行父之盟也【春齐侯不与行父盟故复使遂修之】
　　行父请盟则弗及仲遂纳赂则从齐固贪利而鲁之畏齐抑何甚也夫齐鲁皆千乗之国齐曲而鲁直彼以力我以义何慑于齐而以贿成哉明年齐侯复有西鄙之伐则知要盟不足恃而鲁之为计亦愚矣
　　秋八月辛未夫人姜氏薨
　　毁泉台
　　【左传】有蛇自泉宫出入于国如先君之数【伯禽至僖公十七君】秋八月辛未声姜薨【僖公夫人文公母也】毁泉台
　　【公羊传】泉台者何郎台也【庄公筑台于郎】郎台则曷为谓之泉台未成为郎台【未成但以地名之】既成为泉台【既成更以所置名之】毁泉台何以书讥何讥尔筑之讥毁之讥先祖为之已毁之不如勿居而已矣
　　【谷梁传】丧不贰事贰事缓丧也【丧事主哀而复毁泉台是以丧为缓】以文为多失道矣自古为之今毁之不如勿处而已矣【若以夫人居之而薨但当勿处】
　　泉台之筑固为非礼然先君所举其存与毁亦非治乱安危之所繋则勿居可也而劳民毁之以暴其失有蔑视先祖之心故谨而志之
　　楚人秦人巴人灭庸
　　【左传】楚大饥戎伐其西南至于阜山师于大林又伐其东南至于阳丘以侵訾枝【戎山夷也阜山在今湖广房县南大林阳丘訾枝杜注皆楚邑大林在今湖广荆门州西北】庸人帅羣蛮以叛楚【庸杜注上庸县属楚之小国】麇人率百濮聚于选将伐楚【百濮夷也选杜注楚地当在今湖广枝江县南境】于是申息之北门不啓【备中国】楚人谋徙于阪髙【阪髙杜注楚险地当在今湖广襄阳府西境】蔿贾曰不可我能往宼亦能往不如伐庸夫麇与百濮谓我饥不能师故伐我也若我出师必惧而归百濮离居将各走其邑谁暇谋人乃出师旬有五日百濮乃罢自庐以往振廪同食【往往伐庸也振发也廪仓也同食上下无异馔也】次于句澨【句澨杜注楚西界地当在今湖广均州西】使庐戢黎侵庸及庸方城【方城杜注庸地上庸县东有方城亭在今湖广竹山县东】庸人逐之囚子扬窻【窻戢黎官属】三宿而逸曰庸师众羣蛮聚焉不如复大师【还复句澨师】且起王卒合而后进师叔曰【师叔楚大夫潘尫也】不可姑又与之遇以骄之彼骄我怒而后可克先君蚡冒所以服陉隰也【蚡冒楚武王父陉隰杜注地名在今湖广荆州府东】又与之遇七遇皆北【伪走也】唯裨鯈鱼人实逐之【裨鯈鱼杜注庸之三邑鱼古鱼复县即今四川奉节县】庸人曰楚不足与战矣遂不设备楚子乗驲防师于临品【临品杜注地名当在今湖广均州界】分为二队子越自石溪子贝自仞以伐庸【子越鬬椒也子贝楚大夫石溪仞杜注入庸道俱当在今湖广均州界】秦人巴人从楚师羣蛮从楚子盟遂灭庸【言楚有谋臣所以兴】
　　庸乗楚饥帅羣蛮以叛楚楚伐之取成可已而夷其宗社罪莫大焉秦与灭庸则服于楚矣夫城濮之役秦实助晋至是晋反弃以资楚楚西连巴秦绕出周晋之后而同力以敌晋则列国诸侯在其掌握矣此楚所以益彊而晋不振也
　　冬十有一月宋人弑其君杵臼【公羊作处臼】
　　【左传】宋公子鲍礼于国人【鲍昭公庶弟文公也】宋饥竭其粟而贷之年自七十以上无不馈诒也时加羞珍异【羞进也】无日不数于六卿之门【数不疏】国之材人无不事也亲自桓以下无不恤也【桓鲍之曾祖】公子鲍美而艳襄夫人欲通之【鲍嫡祖母】而不可乃助之施昭公无道国人奉公子鲍以因夫人于是华元为右师【华元督曽孙代公子成】公孙友为左师华耦为司马【代公子卬】鳞矔为司徒荡意诸为司城公子朝为司宼【代华御事】初司城荡卒公孙夀辞司城【夀荡之子】请使意诸为之【意诸夀之子】既而告人曰君无道吾官近惧及焉弃官则族无所庇子身之贰也姑纾死焉虽亡子犹不亡族【已在故也】既夫人将使公田孟诸而杀之公知之尽以寳行荡意诸曰盍适诸侯公曰不能其大夫至于君祖母以及国人诸侯谁纳我且既为人君而又为人臣不如死尽以其寳赐左右而使行夫人使谓司城去公对曰臣之而逃其难若后君何【言无以事后君】冬十一月甲寅宋昭公将田孟诸未至夫人王姬使帅甸攻而杀之【襄夫人周襄王姊故称王姬帅甸郊甸之帅】荡意诸死之书曰宋人弑其君杵臼君无道也【称国人弑以见其君有罪】文公即位使母弟须为司城【代意诸】华耦卒而使荡虺为司马【虺意诸之弟】
