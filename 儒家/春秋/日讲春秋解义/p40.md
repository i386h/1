<!-- { "loadSidebar": true } -->
　　友名也季字也公子公孙为大夫其卒也以名承世系宜书公子友卒而加季者生而赐氏使世为卿季友仲遂是也季友忠贤在僖公有翼戴之功襄仲弑逆在宣公有援立之力二君欲以异赏报之皆生而赐氏俾世其官经于其卒各以氏书志壊法乱纪之端贻彊家専政之祸深切着眀矣
　　夏四月丙申鄫季姬卒
　　经所书内女为诸侯夫人者七备卒葬者二纪伯姬宋伯姬是也杞叔姬以出不书葬郯伯姬出齐子叔姬遭变而大归并不书卒杞伯姬归杞四十余年卒葬皆不书鄫季姬非出也卒而不葬与杞叔姬同其义无考但以纪叔姬不宜书卒葬而以贤得书例之则宜书而不书者必有故也
　　【附録左传】夏齐伐厉不克救徐而还
　　秋七月甲子公孙兹卒
　　【附録左传】秋狄侵晋取狐受铎渉汾及昆都【狐杜注晋邑临汾县西北有狐谷亭今属山西襄陵县受铎杜注晋邑昆都杜注晋邑今山西平阳府南有昆都聚】因晋败也【即战韩之败】　王以戎难告于齐齐徴诸侯而戌周【十一年戎伐京师以来遂为王室难】　冬十一月乙夘郑杀子华【终管仲之言事在七年甯母】
　　冬十有二月公防齐侯宋公陈侯卫侯郑伯许男邢侯曹伯于淮【淮杜注临淮郡左右按临淮郡后汉下邳国今江南泗州】
　　【左传】十二月防于淮谋鄫且东畧也【淮夷病鄫故】城鄫役人病有夜登丘而呼曰齐有乱不果城而还【役人遇厉气不堪久驻故作妖言】
　　【谷梁传】兵车之防也
　　桓公安攘之志至防淮而愈怠矣却淮夷而不力城鄫而不果盖自管仲既没其内治且不能自持而况于武畧乎自齐桓倡霸邢未尝一与防盟而此防忽与焉盖旧服属于卫不堪徴求而特自请从于防也十八年遂与狄人伐卫殆犹介人侵萧而先来朝于鲁也与
　　十有七年春齐人徐人伐英氏【英氏杜注楚与国今江南六安州西有英氏城接英山县境】
　　【左传】十七年春齐人为徐伐英氏以报娄林之役也【娄林役在十五年】
　　牡丘之防齐桓不能救徐以致娄林之败复为徐伐英氏以报娄林之役避彊敌而凌弱小岂惟不足以服诸侯将益为楚所玩矣
　　【附録左传】夏晋大子圉为质于秦秦归河东而妻之【秦征河东置官司在十五年】恵公之在梁也【恵公以六年奔梁】梁伯妻之梁嬴孕过期卜招父与其子卜之其子曰将生一男一女招曰然男为人臣女为人妾故名男曰圉女曰妾【圉养马者不聘曰妾】及子圉西质妾为宦女焉【宦事秦为妾】
　　夏灭项【项杜注项国汝隂项县今河南项城县东北故项城是也】
　　【左传】师灭项【师鲁师】淮之防公有诸侯之事未归而取项【淮防在前年冬诸侯之事防同讲礼之事】齐人以为讨而止公【内讳执皆言止公羊传】孰灭之齐灭之曷为不言齐灭之为桓公讳也春秋为贤者讳此灭人之国何贤尔君子之恶恶也疾始【絶其始则不得终其恶】善善也乐终【乐贤者终其行】桓公尝有继絶存亡之功故君子为之讳也
　　【谷梁传】孰灭之桓公也何以不言桓公也为贤者讳也项国也不可灭而灭之乎桓公知项之可灭也而不知已之不可以灭也既灭人之国矣何贤乎君子恶恶疾其始善善乐其终桓公尝有存亡继絶之功故君子为之讳也
　　先儒谓考之于经未有书外灭而不言国者如齐师灭谭之类是也未有书内取而直言鲁者如取鄟取邿取鄫是也僖公在防灭项乃季孙所为故不讳其恶与取鄟取邿取鄫为君讳恶实灭而书取异义旧説相承未敢更易但季友卒后鲁卿见经者惟公子遂叔孙得臣公孙敖季友生而赐氏使世为卿而友子无佚不见于经不书其卒故记谓其早亡行父至文六年始使于齐则是时灭项之季孙果何人耶公谷皆谓齐灭以襄十年春防于柤夏灭偪阳观之与此年春伐英氏夏灭项书法正同若谓彼称遂灭则彼继防而灭文不相蒙此以灭承伐可不称遂公谷之义未始不可通也
　　秋夫人姜氏防齐侯于卞【卞杜注鲁国卞县今故卞城在山东泗水县东左传】秋声姜以公故防齐侯于卞【声姜僖公夫人齐女】
　　卞乃桓公归齐所经之地夫人齐女也故要于路而防之妇人迎送不出门见兄弟不逾阈况僖公尚未至国而私自出防非礼甚矣声姜在鲁夫人中称贤诗人以令妻颂之而犹有此失盖习于闻见之非而昧于礼义之正也
　　九月公至自防
　　【左传】九月公至书曰至自防犹有诸侯之事焉且讳之也
　　先儒皆据左谓齐以灭项止公夫人防齐侯请而释之但公若以灭项见止则夫人当如齐俟齐侯之归而请之岂能致齐侯来防况齐侯夙重鲁宋鲁君方以霸事在防理宜诘问鲁臣擅兴灭国之故无縁遽执鲁君疑齐侯以疾先归而留诸侯于防以防淮夷之变援伐英之师齐侯道经鲁境故夫人亲往问疾而公九月始至自防耳
　　冬十有二月乙亥齐侯小白卒
　　【左传】齐侯之夫人三王姬徐嬴蔡姬皆无子齐侯好内多内宠内嬖如夫人者六人长卫姬生武孟【武孟公子无亏】少卫姬生恵公【公子元】郑姬生孝公【公子昭】葛嬴生昭公【公子潘】密姬生懿公【公子商人】宋华子生公子雍【华氏之女子姓】公与管仲属孝公于宋襄公以为大子雍巫有宠于卫共姬因寺人貂以荐羞于公【雍巫雍人名巫即易牙共姬即长卫姬】亦有宠公许之立武孟管仲卒五公子皆求立冬十月乙亥齐桓公卒【乙亥十月八日】易牙入与寺人貂因内宠以杀羣吏【内宠内官之有权宠者】而立公子无亏孝公奔宋十二月乙亥赴辛已夜殡【六十七日乃殡】
　　【谷梁传】此不正其日之何也其不正前见矣其不正之前见何也以不正入虚国故称嫌焉尔【虚国谓齐无人庄九年齐小白入于齐贬不称公子例曰以国氏者嫌也既于入齐见其不正故卒不重见】
　　十有八年春王正月宋公曹伯卫人邾人伐齐【宋公下公羊有防字】
　　【左传】十八年春宋襄公以诸侯伐齐三月齐人杀无亏【以説宋】
　　【谷梁传】非伐防也
　　【附録左传】郑伯始朝于楚楚子赐之金既而悔之与之曰无以铸兵【楚金利故】故以铸三钟
　　夏师救齐
　　【谷梁传】善救齐也
　　五月戊寅宋师及齐师战于甗齐师败绩【甗杜注齐地在今山东歴城县界】
　　【左传】齐人将立孝公不胜四公子之徒【无亏已死故曰四公子】遂与宋人战夏五月宋败齐师于甗立孝公而还【公羊传】战不言伐此其言伐何宋公与伐而不与战故言伐春秋伐者为客伐者为主曷为不使齐主之与襄公之征齐也曷为与襄公之征齐桓公死竖刁易牙争权不葬为是故伐之也
　　【谷梁传】战不言伐客不言及言及恶宋也
　　狄救齐
　　【谷梁传】善救齐也
　　战之书及本以别异客主直与不直自视乎其事然兵凶战危志乎战则皆有可贬之道矣春秋书伐而战者三其二皆以受伐者为主盖敌国来伐主人固守而不出则师无由合也惟此变文以客及主而下书师救齐狄救齐则罪宋眀矣无亏之杀昭之纳皆不书何也鲁救无亏不克而忌宋之功故旧史不书孔子虽知其事不得而益也
　　秋八月丁亥葬齐桓公【八月无丁亥日误】
　　【左传】秋八月葬齐桓公【孝公立而后得葬】
　　诸侯五月而葬桓公之卒至此十一月然后葬乱故也自管仲殁竖刁易牙竞进桓公不能慎终如始付托非人防亡其国虽威令加乎四海亦何益哉以是知霸徳之浅与功利之不足尚而春秋明道正之防不可一日不讲也
　　冬邢人狄人伐卫
　　【左传】冬邢人狄人伐卫围菟圃卫侯以国让父兄子弟及朝众曰茍能治之燬请从焉【燬卫文公名】众不可而后师于訾娄【訾娄杜注卫邑今直隶滑县西南有訾娄城与长垣县接界】狄师还【独言狄还则邢留拒卫见邢所以终为卫灭】
　　【谷梁传】狄其称人何也善累而后进之【累积】伐卫所以救齐也功近而徳逺矣【言齐桓不能行王道功甚浅近而既殁狄人犹懐之则其徳为逺】
　　邢为周公之裔卫为武之穆皆尝亡于狄赖齐复存至帅甲士三千而戌卫者非公子无亏乎乃桓死未逾年而卫与诸侯奉公子昭以伐齐防其致伐固宜故人狄以见罪卫之深也然卫虽可伐而邢与卫亲不当连狄以伐之其后卫卒灭邢未必不基于此
　　【附録左传】梁伯益其国而不能实也【多筑城邑而无民以实之】命曰新里秦取之
　　十有九年春
　　【附録左传】十九年春遂城而居之【承前年取新里故不复言秦也为此冬梁亡】
　　王三月宋人执滕子婴齐
　　【左传】宋人执滕宣公【宣公即婴齐】
　　宋称人非霸讨也凡执得其罪而不归于亰师则称人恶其専也归于京师而执非其罪则称人恶其滥也经所书见执之君皆不名而滕子名遂失国也旧説以称名为罪滕子非也婴齐之罪于无徴即先儒所云不过失事霸国之礼耳见执之君罪浮于此者众矣而惟婴齐是责乎
　　夏六月宋公曹人邾人盟于曹南鄫子防盟于邾已酉邾人执鄫子用之【宋公公羊作宋人鄫谷梁作缯防盟于邾公羊无盟字】
　　【左传】夏宋公使邾文公用鄫子于次睢之社欲以属东夷【睢水受汴水东入泗此水次有妖神诸夷皆社祠之盖杀人而用祭以惧诸夷使来归己也】司马子鱼曰【司马子鱼公子目夷也】古者六畜不相为用【谓若祭马先不用马】小事不用大牲而况敢用人乎祭祀以为人也民神之主也用人其谁飨之齐桓公存三亡国以属诸侯【三亡国鲁卫邢】义士犹曰薄徳【谓欲因乱取鲁缓救邢卫】今一防而虐二国之君【三月执滕子六月执鄫子】又用诸滛昏之鬼【非周社故】将以求霸不亦难乎得死为幸
　　【公羊传】其言防盟何后防也　恶乎用之用之社也其用之社奈何盖叩其鼻以血社也
　　【谷梁传】防国之君因邾以求与之盟人因已以求与之盟已迎而执之恶之故谨而日之也用之者叩其鼻以衈社也【衈者衅也取鼻血以衅祭社器】
　　秋宋人围曹
　　【左传】宋人围曹讨不服也【曹南盟不修地主之礼故】子鱼言于宋公曰文王闻崇徳乱而伐之【崇崇侯虎】军三旬而不降退修教而复伐之因垒而降【垒军垒也言不増兵但因旧垒而崇自服】诗曰刑于寡妻至于兄弟以御于家邦【诗大雅言文王之教自近及逺】今君徳无乃犹有所阙而以伐人若之何盍姑内省徳乎无阙而后动
　　齐桓倡霸深结鲁宋布徳邢卫抚循曹邾陈蔡郑许招来徐及江黄依于仁义礼信数十年而后有成宋襄思继齐桓之迹而以无道行之首伐齐防次执滕子婴齐将以威慑诸侯而曹南之盟从者仅曹邾二国又纵邾人虐用鄫子宜乎曹人不服既盟而旋背之也乃不自省徳而兴围曹之师霸者以力假仁宋襄力既不足又多行不仁卒之兵败身伤为天下笑不亦宜乎
　　卫人伐邢
　　【左传】秋卫人伐邢以报菟圃之役【邢不速退所以独见伐】于是卫大旱卜有事于山川不吉【有事祭也】甯庄子曰昔周饥克殷而年丰今邢方无道诸侯无伯天其或者欲使卫讨邢乎从之师兴而雨
　　卫不自省其从宋伐防之罪而以报复为事直书而罪自见左氏所甯庄子之所云诬妄之辞也
