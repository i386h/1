<!-- { "loadSidebar": true } -->
　　凡兴筑言新者有故也有所增益曰作剙始曰筑闲牧之设以修马政乆而新之常事也何以书谷梁子曰古之人君必时视民之所勤民勤于力则功筑罕民勤于财则贡赋少民勤于食则百事废矣大无麦禾告籴于齐以救朝夕之急而犹兴不急之役其用民力爲己悉矣故修旧不书而于此特书以示戒也或谓后世以兴功筑爲救荒之要政春秋乃用以爲讥何也后世力役佣于官故可因此以聚穷民古者力役征于民而于凶年举之则民不堪命矣延延绵也牧马欲其滋息故谓之延犹库藏欲其有余而谓之长府也
　　夏郑人侵许
　　【左传】夏郑人侵许凡师有钟鼓曰伐无曰侵轻曰袭【掩其不备】
　　许郑世雠也许自盟幽之后不与齐桓之防郑人侵之或亦齐之命与
　　秋有蜚
　　【左传】秋有蜚爲灾也凡物不爲灾不书
　　【公羊传】何以书记异也
　　【谷梁传】一有一亡曰有
　　有者昔之所无故书之以记异也刘向曰蜚色靑南越盛暑男女同川滛气所生爲虫臭恶非中国所有或曰卽蠜好以淸旦食稻花或曰山海经以蜚爲兽若牛而白首一目虬尾未知孰是姑存之以备参考
　　冬十有二月纪叔姬卒
　　娣之卒不书叔姬执节守义妇德可仪故鲁人贤而录之孔子不削也
　　城诸及防【诸防杜注皆鲁邑诸在今山东诸城县县又有故防城】
　　【左传】冬十二月城诸及防书时也凡土功龙见而毕务戒事也【周十一月今九月龙星角亢晨见东方三务始毕戒民以土功事】火见而致用【大火心星十月之初心星次角亢之后而晨见东方致用谓致筑作之物也】水昏正而栽【北方之宿爲水星营室谓之定水昏正谓十月之中定星昏而正中栽树也谓树版干而兴作】日至而毕【日南至微阳始动故土功毕】
　　【谷梁传】可城也【凡城之志皆讥今云可者谓冬可用城不妨农役耳不谓作城无讥也】以大及小也【诸大防小】
　　凡土功得其时亦书重劳民也及者先后之辞
　　【附录左传】樊皮叛王【樊皮周大夫樊其采地皮名】
　　三十年春王正月
　　【附录左传】三十年春王命虢公讨樊皮夏四月丙辰虢公入樊执樊仲皮归于京师
　　夏师次于成【左氏无师字】
　　【谷梁传】次止也有畏也欲救鄣而不能也不言公耻不能救鄣也
　　谷梁以爲欲救鄣而不能然纪鲁姻亲纪之亡鲁次成而不敢救理或有之纪亡乆矣鄣乃纪之附庸鲁明知力不能救何故出师虚爲德于鄣而闲齐好观前此之防城濮明年之献戎捷则次成之师乃欲防齐围鄣待命于成闻鄣已降而不复行耳
　　【附录左传】楚公子元归自伐郑而处王宫【欲遂蛊丈夫人】鬭射师谏【射师鬭廉也】则执而梏之【梏刑具在手曰梏】秋申公鬭班杀子元【申楚县楚僭号县尹皆称公鬬班若敖之孙】鬭谷于菟爲令尹【鬬谷于菟令尹子文也鬬伯比之子】自毁其家以纾楚国之难
　　秋七月齐人降鄣【鄣杜注纪附庸国东平无监县东北有鄣城今山东东平州东有鄣城集卽鄣故城也】
　　【公羊传】鄣者何纪之遗邑也降之者何取之也取之则曷爲不言取之爲桓公讳也外取邑不书此何以书尽也【言纪邑至此而尽】
　　【谷梁传】降犹下也鄣纪之遗邑也
　　不书鄣降于齐而曰齐人降鄣者小国危不能自固齐以兵威胁使降附专罪齐也鄣乃纪之附庸纪犹折而入齐鄣岂能与齐抗乎是以于鄣无责焉齐桓假德礼以属大国诸侯而数并吞小国以自封殖故荀卿恶其以让饰争依乎仁而蹈利也
　　八月癸亥葬纪叔姬
　　【公羊传】外夫人不书葬此何以书隐之也何隐尔其国亡矣徒葬乎叔尔【谓国亡不得与夫合葬故言徒徒空也】
　　【谷梁传】不日卒而日葬闵纪之亡也
　　灭国之君不书葬况媵乎盖鲁君悯纪之亡高叔姬之义爲服姑姊妹之服而使人防其葬故旧史书之孔子存而不削以明彰万世之女教先儒所谓以贤得书者也
　　九月庚午朔日有食之鼓用牲于社
　　冬公及齐侯遇于鲁济【鲁济杜注盖鲁地济水歴齐鲁界在齐界爲齐济在鲁界爲鲁济】
　　【左传】冬遇于鲁济谋山戎也以其病燕故也【燕杜注蓟县今属顺天府】
　　【谷梁传】及者内爲志焉尔遇者志相得也
　　据左氏谋伐山戎也齐桓伐郳伐郑伐徐皆以宋主兵与公防城濮而后伐卫与公防鲁济而后伐戎不自恃其智力而集人之功以爲功此霸业之所以独盛与
　　齐人伐山戎
　　【公羊传】此齐侯也其称人何贬曷爲贬子司马子曰盖以操之爲己蹙矣此盖战也何以不言战春秋敌者言战桓公之与戎狄驱之尔
　　【谷梁传】齐人者齐侯也其曰人何也爱齐侯乎山戎也【不以齐侯敌乎山戎故称人】其爱之何也桓内无因国【因国因縁山戎左右之国爲内闲者】外无从诸侯而越千里之险北伐山戎危之也则非之乎善之也何善乎尔燕周之分子也【燕周太保召康公之后与周同姓分子谓周之别子孙也】贡职不至山戎爲之伐矣【言由山戎爲害伐击燕使之隔绝于周室】
　　齐人伐山戎谷梁以爲善公羊及胡氏以爲讥皆谓齐侯亲伐其实非也以僖十年书齐侯许男伐北戎观之则伐山戎齐侯不亲也果齐侯也则事同而称人称爵前后互异义安处与
　　三十有一年春筑台于郎
　　【公羊传】何以书讥何讥尔临民之所潄浣也【台近于泉卽泉台也未成爲郎台旣成爲泉台礼内则冠带垢请潄衣裳垢请澣澣卽浣也】
　　左氏传曰公旣视朔遂登观台以望而书云物爲备故也楚语曰台高不过望国氛大不过容宴豆瘠硗之地于是乎爲之鲁之先公候时占物之台必有定所不缘占候而去国筑台于逺是爲逰观之所厉民以自乐也一之爲甚而至于三坏法乱纪亦甚矣
　　夏四月薛伯卒
　　隐十年薛来朝称侯今称伯时王所黜也诸传皆无文杜氏于滕纪降爵皆曰时王所黜独此无注故或以爲齐桓所黜非也非天子之命春秋当以王爵正之矣
　　筑台于薛【薛杜注鲁地今山东滕县东南有薛城】
　　【公羊传】何以书讥何讥尔远也
　　六月齐侯来献戎捷
　　【左传】三十一年夏六月齐侯来献戎捷非礼也凡诸侯有四夷之功则献于王王以警于夷中国则否诸侯不相遗俘
　　【公羊传】齐大国也曷爲亲来献戎捷威我也其威我奈何旗获而过我也【言悬所获于旗以过鲁】
　　【谷梁传】齐侯来献捷者内齐侯也不言使内与同不言使也【谓内齐侯若同一国故不称使】献戎捷军得曰捷戎菽也【菽今之胡豆也按管子云出戎菽冬葱布之天下则以戎爲豆也】
　　捷者战胜之所俘获也献者下奉上之辞也诸侯自相遗俘非礼矣二传据此谓齐侯亲伐山戎称人爲贬不知山戎在齐北鲁在齐南伐戎而归道不经鲁盖齐鲁邻封偶来防公因献戎捷与鲁济之防等耳伐戎则大夫帅师故称人献捷则齐侯亲之故书爵皆据其事之实耳献捷不足爲亲伐之征也
　　秋筑台于秦【秦杜注东平范县西北有秦亭在今山东范县南】
　　【公羊传】何以书讥何讥尔临国也【社稷宗庙朝廷皆爲国明皆不当临也谷梁传】不正罢民三时【不正犹不与也】虞山林薮泽之利且财尽则怨力尽则怼【怼恚恨也】君子危之故谨而志之也或曰倚诸桓也桓外无诸侯之变内无国事越千里之险北伐山戎爲燕辟地鲁外无诸侯之变内无国事一年罢民三时虞山林薮泽之利恶内也
　　冬不雨
　　【公羊传】何以书记异也
　　冬不雨不害禾稼而亦书者见圣人燮理阴阳对时育物以顺天心之切也僖文之不雨或歴三时或歴四时此年止一时不雨耳二百四十年间一时不雨者岂止一年而此特书以庄公灾歉之后亟兴土功昧于敬天勤民之义也
　　三十有二年春城小谷【小谷范氏寗曰鲁地泰山孙氏曰曲阜西北有小谷城左传】三十二年春城小谷爲管仲也【杜注小谷齐邑济北谷城县城中有管仲井大都以名通者则不系国公感齐桓之德故爲管仲城私邑】
　　小谷鲁邑也左氏谓爲管仲城杜预以楚丘下阳不系国例之説亦可通但经所书夫人防谷公以楚师伐齐取谷晋士匄侵齐至谷传所称寘桓公子雍于谷使申叔去谷齐师违谷七里未有言小谷者则此爲鲁邑明矣
　　夏宋公齐侯遇于梁丘【梁丘杜注高平昌邑县西南今山东城武县东北有梁丘山山南有梁丘城】
　　【左传】齐侯爲楚伐郑之故请防于诸侯【楚伐郑在二十八年谋爲郑报楚】宋公请先见于齐侯夏遇于梁丘
　　【谷梁传】遇者志相得也梁丘在曹邾之闲去齐八百里非不能从诸侯而往也辞所遇遇所不遇大齐桓也【辞所遇谓八百里闲诸侯必有愿从者而不与之遇遇所不遇谓远遇宋公也】
　　齐桓公时诸侯彊大者莫如晋宋望国莫如鲁晋拥河山之固不与诸侯防盟非齐所能致也故于鲁宋未服慑之以威旣合怀之以德下之以礼遇济则远至鲁境献捷则亲至鲁庭旣爲宋出师而再推以主兵复远遇于宋地而推以主防所以服鲁宋之心使爲诸侯倡而成其霸事也
　　【附录左传】秋七月有神降于莘【有声以接人莘杜注虢地】惠王问诸内史过曰【内史过周大夫】是何故也对曰国之将兴明神降之监其德也将亡神又降之观其恶也故有得神以兴亦有以亡虞夏商周皆有之王曰若之何对曰以其物享焉其至之日亦其物也【其至之日谓此神初降之日若以甲乙之日至则祭先脾玉用苍服上靑也以此类祭之】王从之内史过往闻虢请命【闻请于神求赐虢土田之命】反曰虢必亡矣虐而听于神神居莘六月虢公使祝应宗区史嚚享焉【祝大祝宗宗人史大史应区嚚皆名】神赐之土田史嚚曰虢其亡乎吾闻之国将兴听于民将亡听于神神聪明正直而壹者也依人而行【唯德是与】虢多凉德其何土之能得【爲僖二年晋灭下阳传】
　　秋七月癸巳公子牙卒
　　【左传】初公筑台临党氏【党氏鲁大夫筑台不书不告庙】见孟任【孟任党氏女】从之閟【閟不从公】而以夫人言许之【许以爲夫人】割臂盟公生子般焉雩讲于梁氏【讲肄也梁氏鲁大夫】女公子观之【女公子般妹】圉人荦自墙外与之戏【圉人掌养马者名荦】子般怒使鞭之公曰不如杀之是不可鞭荦有力焉能投盖于稷门【盖覆也稷门鲁南城门走而自投接其屋之桷反覆门上】公疾问后于叔牙【牙庆父同母弟僖叔】对曰庆父材【盖欲进其同母兄】问于季友对曰臣以死奉般公曰乡者牙曰庆父材成季使以君命命僖叔待于鍼巫氏【成季季友也僖叔牙之諡鍼巫氏鲁大夫】使鍼季酖之【酖鸟名其羽有毒以画酒饮之则死】曰饮此则有后于鲁国不然死且无后饮之归及逵泉而卒【逵泉杜注鲁地今山东曲阜县南逵泉是也】立叔孙氏【不以罪诛故得立后世其禄】
