<!-- { "loadSidebar": true } -->
　　郑本以晋人失贼不讨弃晋即楚使能以楚师讨宋问昭公之故使宋以鲍为戮而改立君则大义伸于天下矣今乃侵陈以及宋则附楚以亟病中国耳宋者中国之枢纽也楚服陈郑而宋不屈则不能与晋争霸书遂侵宋着其志不在陈也犹齐桓之书遂伐楚着其志不在蔡也
　　晋赵盾帅师救陈
　　【左传】晋赵盾帅师救陈宋
　　【谷梁传】善救陈也
　　楚郑连兵凭陵上国陈先代之后无罪被侵晋能同恶相恤故襃而书救传言师救陈宋而经不书宋者宋人负弑君之罪晋受赂不讨今虽救宋义不足称若概书陈宋则典刑紊矣
　　宋公陈侯卫侯曹伯防晋师于棐林伐郑【棐公羊作斐棐林杜注郑地荥阳宛陵县东南有林乡今林乡城在河南新郑县东】
　　【左传】防于棐林以伐郑也楚蔿贾救郑遇于北林【与晋师相遇北林杜注郑地荥阳中牟县西南有林亭今属河南开封府】囚晋解【解扬晋大夫】晋人乃还
　　【公羊传】此晋赵盾之师也曷为不言赵盾之师君不防大夫之辞也【时诸侯为赵盾所防不与其以卑致尊故正之】
　　【谷梁传】列数诸侯而防晋赵盾大赵盾之事也【大其攘楚】其曰师何也以其大之也【师者众大之辞】于棐林地而后伐郑疑辞也此其地何则着其羙也【言似伐郑有疑湏防乃定又决之曰非也欲明赵盾之功故详录其防地尔】
　　上书晋赵盾帅师救陈此书防晋师文相防也胡氏谓使列数诸侯而防晋赵盾则臣疑于君而不可训此本公羊君不防大夫之説考之于经似不尽协文十四年盟新城以晋赵盾列数于诸侯之下未尝以臣疑于君为嫌也至地而后伐乃防师伐国之事实春秋举大纲示邪正岂为聚谋与不聚谋而异义乎故谷梁以棐林为疑辞此为着羙亦非也
　　冬晋赵穿帅师侵崇【崇公羊作栁地谱商有崇国侵书赵穿而后凡役皆书大夫左传】晋欲求成于秦赵穿曰我侵崇秦急崇必救之【崇秦之与国】吾以求成焉冬赵穿侵崇秦弗与成
　　【公羊传】栁者何天子之邑也曷为不系乎周不与伐天子也
　　崇秦与国晋欲求成于秦反侵其所与益其怒而重其怨谋不若是拙也盖赵穿已有逆心欲得兵柄而托伐国以用其众盾为正卿必主是谋桃园之变盾之与闻乎故也审矣
　　晋人宋人伐郑
　　【左传】晋人伐郑以报北林之役于是晋侯侈赵宣子为政骤谏而不入故不竞于楚【为明年郑伐宋张本】
　　【谷梁传】伐郑所以救宋也【时楚郑侵宋】
　　宋怨郑与楚之侵复请伐郑晋以前救无功遂与连兵夫惟徳与礼可以服人宋人弑君晋受赂不讨反为之兴师以修怨宜郑之终不服也
　　二年春王二月壬子宋华元帅师及郑公子归生帅师战于大宋师败绩获宋华元【战皆书大夫帅师自此始大杜注宋地在陈畱襄邑县南今河南睢州西有城】
　　【左传】二年春郑公子归生受命于楚伐宋宋华元乐吕御之二月壬子战于大宋师败绩囚华元获乐吕及甲车四百六十乘俘二百五十人馘百人狂狡辂郑人【狂狡宋大夫辂迎也】郑人入于井倒防而出之获狂狡【因倒防反为郑人所禽】君子曰失礼违命宜其为禽也戎昭果毅以听之之谓礼【昭谓明晓军法务在杀敌听谓常存于耳着于心】杀敌为果致果为毅易之戮也【致谓必行也易反易】将战华元杀羊食士其御羊斟不与及战曰畴昔之羊子为政【畴昔前日也为政犹言为主】今日之事我为政与入郑师故败君子谓羊斟非人也以其私憾败国殄民于是刑孰大焉诗所谓人之无良者【诗小雅】其羊斟之谓乎残民以逞宋人以兵车百乘文马百驷【画马为文四百匹】以赎华元于郑半入华元逃归立于门外告而入【告宋城门而后入言不茍】见叔牂曰子之马然也【叔牂羊斟也华元见而慰之】对曰非马也其人也【叔牂知前言已显故不敢让罪】既合而来奔【合犹答也】宋城华元为植廵功【植将主也】城者讴曰睅其目皤其腹弃甲而复于思于思弃甲复来【睅出目皤大腹于思多鬓之貌】使其骖乘谓之曰牛则有皮犀兕尚多弃甲则那【那何也】役人曰从其有皮丹漆若何华元曰去之夫其口众我寡【传言华元不吝其过寛而容众谷梁传】获者不与之辞也【华元得众甚贤故不与郑获之】言尽其众以救其将也以三军敌华元华元虽获不病矣【将帅见获师败可知不当复书师败绩此两书之者明宋师惧华元见获皆竭力救之得众如是虽师败身获适彰其羙不病其贤也】
　　春秋常例受伐者为主故书宋及通经书战三十四惟此年战于大及晋赵鞅郑罕逹战于铁两国并书帅师其众敌也书获者七惟华元及齐国书兼书师败绩身见获而师又败也大夫生死皆曰获郑获华元生也吴获陈夏齧获齐国书死也盖存之杀之皆在既获之后故书法如此
　　秦师伐晋
　　【左传】秦师伐晋以报崇也【伐崇在元年】遂围焦【焦杜注晋河外邑括地志陜县有故焦城在今河南陜州城内】
　　城濮之战晋得秦以挫楚所以伯也自秦晋相恶灭庸之役秦为楚用而赵穿复无故侵崇以挑秦师秦晋之争复起而楚得专意于北方此晋所以力屈而不支也赵盾才臣岂虑不及此其隂纵穿之邪谋而养成其羽翼情不可掩矣
　　夏晋人宋人卫人陈人侵郑
　　【左传】夏晋赵盾救焦遂自隂地及诸侯之师侵郑【隂地杜注晋河南山北自上洛以东至陆浑上洛今陜西雒南县陆浑今河南嵩县】以报大之役楚鬬椒救郑曰能欲诸侯而恶其难乎遂次于郑以待晋师赵盾曰彼宗竞于楚殆将毙矣【竞强也鬬椒若敖之族自子文以来世为令尹】姑益其疾乃去之【欲示弱以骄之传言赵盾畏楚而还所以贬称人且为四年楚灭若敖氏张本】
　　胡氏安国谓晋为盟主盾合诸侯之师何畏乎楚何避乎鬬椒以始谋不臧受宋之赂释罪不讨理曲故避之以去义虽正大而非情事之实也方是时盾与灵公猜衅巳成欲握兵柄托于伐国实无鬭心故棐林之役楚囚解扬晋即还师是役复谬为之辞以避鬭椒盖恐战而不胜则威权为之损不若全师以退以隂结国人之心而济其乱谋耳左氏乃谓晋侯侈赵盾骤諌不入是以不竞于楚失其实矣
　　秋九月乙丑晋赵盾弑其君夷皋【皋公羊作獆】
　　【左传】晋灵公不君厚敛以雕墙从台上弹人而观其辟丸也宰夫胹熊蹯不熟【胹煮也】杀之寘诸畚【畚以草索为之筥属】使妇人载以过朝赵盾士季见其手【士季随防也】问其故而患之将谏士季曰谏而不入则莫之继也防请先不入则子继之三进及澑而后视之【三进三伏公不省而又前也澑屋霤也公知欲谏故佯不视】曰吾知所过矣将改之稽首而对曰人谁无过过而能改善莫大焉诗曰靡不有初鲜克有终【诗大雅】夫如是则能补过者鲜矣君能有终则社稷之固也岂唯羣臣赖之又曰衮职有阙惟伸山甫补之能补过也【诗大雅衮君之上服阙过也】君能补过衮不废矣【无废职】犹不改宣子骤諌公患之使鉏麑贼之【鉏麑晋力士】晨往寝门辟矣盛服将朝尚早坐而假寐麑退叹而言曰不忘恭敬民之主也贼民之主不忠弃君之命不信有一于此不如死也触槐而死秋九月晋侯饮赵盾酒伏甲将攻之其右提弥明知之【右车右】趋登曰臣侍君宴过三爵非礼也遂扶以下公嗾夫獒焉【獒猛犬嗾使犬也】明搏而杀之盾曰弃人用犬虽猛何为鬬且出提弥明死之初宣子田于首山舍于翳桑【翳桑桑之多防翳者首山杜注在河东蒲坂县东南即首阳山在今山西蒲州东南】见灵辄饿【灵辄晋人】问其病曰不食三日矣食之舍其半问之曰宦三年矣【宦学也】未知母之存否今近焉【去家近】请以遗之使尽之而为之箪食与肉【箪竹器圆曰箪方曰笥】寘诸橐以与之既而与为公介【灵辄为公甲士】倒防以御公徒而免之问何故对曰翳桑之饿人也问其名居不告而退遂自亡也【辄亦去】乙丑赵穿攻灵公于桃园【乙丑九月二十七日】宣子未出山而复【山晋竟之山也】太史书曰赵盾弑其君以示于朝宣子曰不然对曰子为正卿亡不越竟反不讨贼非子而谁宣子曰呜呼我之懐矣自诒伊慼其我之谓矣【逸诗也言人多所懐恋则自诒忧】孔子曰董狐古之良史也书法不隐赵宣子古之良大夫也为法受恶惜也越竟乃免【越竟则君臣之义絶可以不讨贼】宣子使赵穿逆公子黑臀于周而立之【黒臀晋文公子】壬申朝于武宫
　　【谷梁传】穿弑也盾不弑而曰盾弑何也以罪盾也其以罪盾何也曰灵公朝诸大夫而暴弹之【暴残暴】观其辟丸也赵盾入諌不听出亡至于郊赵穿弑公而后反赵盾史狐书贼曰赵盾弑公盾曰天乎天乎予无罪孰为盾而忍弑其君者乎史狐曰子为正卿入諌不听出亡不逺君弑反不讨贼则志同志同则书重非子而谁故书之曰晋赵盾弑其君夷皋者过在下也【称臣以弑罪在下也不言罪而言过者言非盾亲弑有不讨贼之过】曰于盾也见忠臣之至于许世子止见孝子之至【盾以亡不越竟反不讨贼受弑君之罪忠不至故也止以病不知尝药受弑父之罪孝不至故也春秋加弑于二人以见忠孝不至则被恶名欲使忠臣观之不敢惜力孝子观之必尽其心是将来之逺防也】
　　赵穿亲弑其君董狐归狱于盾曰子为正卿亡不越竟反不讨贼非子而谁盖亡而越竟则贼之不讨犹或势格力屈而莫可如何也反不讨贼则志同志同则书重此晋史之文所以合于圣心而以垂大法也况盾受寄托而外求君嗣子之立本非其意及公既长而恶盾之专则君臣之嫌衅已非一朝夕之故矣故齐商人宋鲍弑君簒国盾皆合诸侯而不讨且定其位则其无君之心蓄之素矣盾方出亡而桃园之祸随作反国之后岂惟不能讨贼且使穿逆新君是盾处心积虑成于弑也故先儒胡安国之言曰以魏高贵乡公之事观焉抽戈者成济倡谋者贾充而当国者司马昭也为天吏者将原司马昭之心而诛之乎抑将致辟成济而止也此义不明则乱臣贼子皆得以诡计获免而至愚无知如邓扈乐史太之徒皆防归狱而受戮焉王法乖天理息矣故曰春秋成而乱臣贼子惧
　　【附录左传】初骊姬之乱【在僖四年】诅无畜羣公子【诅盟誓】自是晋无公族【无公子故废公族之官】及成公即位乃宦卿之适子而为之田以为公族【宦仕也为置田邑以为公族大夫】又宦其余子亦为余子【余子适子之母弟也亦治余子之政】其庶子为公行【庶子妾子也掌率公戎行】晋于是有公族余子公行【皆官名】赵盾请以括为公族【括赵盾异母弟赵姬之中子屏季也】曰君姬氏之爱子也【赵姬文公女成公姊也】微君姬氏则臣狄人也公许之【盾狄外孙姬氏逆之以为适事见僖公二十四年】冬赵盾为旄车之族【旄车公行之官盾本卿适其子当为公族辟屏季故更掌旄车】使屏季以其故族为公族大夫【盾以其故官属与屏季使为衰之适】
　　冬十月乙亥天王崩
　　三年春王正月郊牛之口伤改卜牛牛死乃不郊犹三望
　　【左传】三年春不郊而望皆非礼也望郊之属也不郊亦无望可也【例在僖三十一年复发传者嫌牛死与卜不从异】
