<!-- { "loadSidebar": true } -->
　　【左传】八年春王正月公侵齐【报前年伐我西鄙】门于阳州士皆坐列【言无鬬志】曰顔高之弓六钧【高鲁人三十斤为钧六钧百八十斤古称重故以为异强】皆取而传观之阳州人出顔高夺人弱弓籍丘子鉏击之【子鉏齐人】与一人俱毙【毙仆也】偃且射子鉏中頬殪【子鉏死】顔息射人中眉【顔息鲁人】退曰我无勇吾志其目也【以自矜】师退冉猛伪伤足而先【猛鲁人欲先归】其兄防乃呼曰猛也殿【防见师退而猛不在列乃大呼诈言猛在后殿言鲁无军政】
　　报国夏之伐也是时三家专鲁阳虎用事实使公将欲归怨于公也
　　公至自侵齐
　　【附録左传】二月己丑单子伐谷城刘子伐仪栗【讨儋翩之党谷城杜注在河南县西今洛阳县西北有古城】辛邜单子伐简城刘子伐盂以定王室【简城孟皆周邑今河南河内县西北有邘台镇古盂国也终王室之乱】　赵鞅言于晋侯曰诸侯唯宋事晋好逆其使犹惧不至今又执之是絶诸侯也将归乐祁士鞅曰三年止之【执祁在六年】无故而归之宋必叛晋献子私谓子梁曰【献子范鞅子梁乐祁】寡君惧不得事宋君是以止子子姑使溷代子【溷乐祁子】子梁以吿陈寅陈寅曰宋将叛晋是弃溷也不如待之【留待勿以子自代】乐祁归卒于大行【大行杜注晋东南山】士鞅曰宋必叛不如止其尸以求成焉乃止诸州【州杜注晋地为明年宋公使乐大心如晋张本】
　　二月公侵齐
　　【左】公侵齐攻廪丘之郛主人焚冲【冲战车】或濡马褐以救之【马褐马衣】遂毁之【毁郛】主人出师奔【攻郛人少故遣后师走往助之】阳虎伪不见冉猛者曰猛在此必败【阳州之役猛先归言若在此必复败】猛逐之【逐廪丘人】顾而无继伪颠虎曰尽客气也【言非勇】苫越生子【苫越苫夷】将待事而名之阳州之役获焉名之曰阳州【欲比侨如】
　　三月公至自侵齐
　　【谷梁传】公如往时致月危致也往月致时危往也往月致月恶之也
　　曹伯露卒
　　夏齐国夏帅师伐我西鄙
　　【左】夏齐国夏高张伐我西鄙【报上二侵】
　　以公不与咸沙之盟且报再侵也自围郓以后齐鲁之兵六见然于齐称伐于鲁称侵曲直彊弱可见矣
　　公防晋师于瓦【瓦杜注卫地东郡燕县东北有瓦亭今直隶滑县东南瓦冈集即其地也左传】晋士鞅赵鞅荀寅救我公防晋师于瓦范献子执羔赵简子中行文子皆执雁鲁于是始尚羔【礼卿执羔大夫执雁鲁则卿大夫竝执雁今见士鞅执羔始令卿执之记礼废之乆也】
　　晋将救鲁公亲至瓦以逆防之比其至则齐师已去救不及事故不书救士鞅不书辞当然也使书防晋士鞅则似以他事防而不知晋以师来与救之后期及齐师已退矣
　　公至自瓦
　　此特相防往来称地之例也故不以防致
　　秋七月戊辰陈侯栁卒
　　晋士鞅帅师侵郑遂侵衞【士公羊作赵】
　　【左传】晋师将盟卫侯于鄟泽【自瓦还就卫地盟】赵简子曰羣臣谁敢盟卫君者【前年衞叛晋属齐简子意欲摧辱之】涉佗成何曰【二子晋大夫】我能盟之卫人请执牛耳【盟礼尊者涖牛耳卫侯与晋大夫盟自以当涖牛耳故请】成何曰卫吾温原也焉得视诸侯将歃涉佗捘卫侯之手及捥【捘挤也血至捥】衞侯怒王孙贾趋进曰【贾卫大夫】盟以信礼也【信犹明也】有如卫君其敢不唯礼是事而受此盟也卫侯欲叛晋而患诸大夫王孙贾使次于郊大夫问故【问不入之故】公以晋诟语之【诟耻也】且曰寡人辱社稷其改卜嗣寡人从焉大夫曰是衞之祸岂君之过也公曰又有患焉谓寡人必以而子与大夫之子为质大夫曰苟有益也公子则往羣臣之子敢不皆负羁絏以从将行王孙贾曰苟衞国有难工商未尝不为患使皆行而后可【欲以激怒国人】公以吿大夫乃皆将行之行有日【有期日】公朝国人使贾问焉曰若衞叛晋晋五伐我病何如矣皆曰五伐我犹可以能战贾曰然则如叛之病而后质焉何迟之有乃叛晋晋人请改盟弗许　秋晋士鞅防成桓公侵郑【桓公周卿士】围虫牢报伊阙也【六年郑伐周阙外晋为周报之】遂侵衞【讨叛】
　　郑伯与齐为咸之盟卫侯与齐为沙之盟二国皆为齐叛晋故两侵之曰遂继事也曰侵义不足以服人而力复不胜小有侵掠而遂返也
　　葬曹靖公
　　九月陈懐公
　　季孙斯仲孙何忌帅师侵衞
　　【左传】九月师侵卫晋故也
　　为晋命无可声之罪故书侵
　　冬卫侯郑伯盟于曲濮【曲濮杜注卫地盖濮水曲折之处在今山东濮州境】前年公侵郑今年二卿侵卫皆为晋故而士鞅又自帅师侵之故二国同为此盟以固其交而备晋也
　　从祀先公
　　【左传】季寤公鉏极公山不狃皆不得志于季氏【季寤季桓子之弟公鉏极公弥曽孙桓子族子公山不狃费宰】叔孙辄无宠于叔孙氏【辄叔孙氏之庶子】叔仲志不得志于鲁【志叔仲带之孙为国人所薄】故五人因阳虎阳虎欲去三桓以季寤更季氏【代桓子】以叔孙辄更叔孙氏【代武叔】已更孟氏【阳虎自代懿子】冬十月顺祀先公而祈焉【将作大事欲以顺祀取媚】辛邜【十月二日】禘于僖公【不于大庙者顺祀之义当退僖公惧于僖神故于僖庙行顺祀】
　　【公羊传】从祀者何顺祀也【复文公之逆祀】文公逆祀去者三人【谏不从而去之】定公顺祀叛者五人【谏不以礼而去曰叛叛与去皆不书者微也谷梁传】贵复正也【文公逆祀今复正】
　　从祀之説二传及诸家皆以为正闵僖之位独蜀人冯山以为昭公至是始得从祀于太庙而胡氏安国取之于当日事情为近葢意如出君于外既薨七月不得以时归又絶其兆域不得同于先君则其主乆未得从昭穆祔祭宜矣至是意如已卒阳虎将杀季斯乱鲁国欲着季氏之罪取説于众以售其奸遂以昭公之主从祀太庙事虽顺而情实逆故春秋特书从祀先公于盗窃寳玉大弓之上以发后人之疑而考其实焉若文公逆祀则臧文仲所为非季氏之恶也但春秋每书宫庙必举其諡又昭公已书諡疑已祔庙左氏传曰顺祀先公而祈焉盖自逺及近徧祀鲁之先公以祈神祐而请罪季氏也义亦可通
　　盗窃宝玉大弓
　　【左传】壬辰将享季氏于蒲圃而杀之戒都车曰癸巳至【都邑之兵车也阳虎欲以壬辰夜杀季孙明日癸巳以都车攻二家】成宰公敛处父告孟孙曰季氏戒都车何故孟孙曰吾弗闻处父曰然则乱也必及于子先备诸与孟孙以壬辰为期【处父期以兵救孟孙壬辰先癸巳一日】阳虎前驱林楚御桓子虞人以铍盾夹之阳越殿【越阳虎从弟】将如蒲圃桓子咋谓林楚曰【咋暂也】而先皆季氏之良也尔以是继之【欲使楚免己于难以继其先人之良】对曰臣闻命后【后晚也】阳虎为政鲁国服焉违之征死死无益于主桓子曰何后之有而能以我适孟氏乎对曰不敢爱死惧不免主桓子曰往也孟氏选圉人之壮者三百人以为公期筑室于门外【实以备难不欲使人知故伪筑室于门外因得聚众公期孟氏支子】林楚怒马及衢而骋阳越射之不中筑者阖门【季氏既得入乃闭门】有自门闲射阳越杀之阳虎劫公与武叔以伐孟氏【武叔叔孙不敢之子州仇也】公敛处父帅成人自上东门入【鲁东城之北门入救孟氏】与阳氏战于南门之内弗胜又战于棘下【棘下杜注城内地名】阳氏败阳虎説甲如公宫取宝玉大弓以出舍于五父之衢寝而为食其徒曰追其将至虎曰鲁人闻余出喜于徴死【征召也阳虎召季氏于蒲团将杀之今得脱必喜故言喜于召死】何暇追余从者曰嘻【惧声】速驾公敛阳在公敛阳请追之孟孙弗许【畏阳虎】阳欲杀桓子【欲因乱讨季氏以强孟氏】孟孙惧而归之子言辨舍爵于季氏之庙而出【子言季寤辨犹周徧也徧告庙饮酒示无惧】阳虎入于讙阳闗以叛【叛不书畧家臣】
　　【公羊传】盗者孰谓谓阳虎也阳虎者曷为者也季氏之宰也季氏之宰则微者也恶乎得国宝而窃之阳虎专季氏季氏专鲁国阳虎拘季孙孟氏与叔孙氏迭而食之睋而锓其板曰【以指爪刻其馈器之上敛藏衣物之板】某月某日将杀我于蒲圃力能救我则于是【于是时】至乎日若时而出临南者阳虎之出也【姊妹之子谓之出或曰从其家出而仕于公】御之于其乗焉【上车时】季孙谓临南曰以季氏之世世有子子可以不免我死乎【以义责之】临南曰有力不足臣何敢不勉阳越者阳虎之从弟也为右【为季氏车右实卫之】诸阳之从者车数十乗至于孟衢【孟氏衢也四逹可以横去】临南投策而坠之【防马捶也】阳越下取策临南駷马而由乎孟氏【捶马衘走】阳虎从而射之矢着于庄门【庄门孟氏所入门名】然而甲起于琴如【甲公敛处父所帅也琴如地名二家知出期故于是时起兵】弑不成却反舍于郊皆説然息【説解舍然犹如】或曰弑千乗之主而不克【时季氏邑至千乗】舍此可乎阳虎曰夫孺子得国而已【孺子谓季氏得国谓获免得专国也】如丈夫何【丈夫虎自谓】睋而曰彼哉彼哉【望见公敛处父师再言彼哉彼哉者切遽意】趣驾既驾公敛处父帅师而至慬然后得免自是走之晋寳者何璋判白【判半也半珪曰璋白藏天子青藏诸侯不言璋言玉者珪璧琮璜璋五玉尽亡之也独言璋者璋所以郊天尤重也】弓绣质【质拊也言大者力千斤】青纯【纯缘也谓縁甲也千嵗之青明于吉凶经不言者从寳省文】
　　【谷梁】宝玉者封圭也【始封之圭】大弓者武王之戎弓也周公受赐藏之鲁非其所以与人而与人谓之亡非其所取而取之谓之盗
　　盗阳虎也家臣贱名氏不见故曰盗宝玉大弓先公分器不能谨守而盗得窃诸公宫鲁之无人无政于此极矣
　　【附録左传】郑驷歂嗣子大叔为政【歂驷乞子子然也为明年杀邓析张本】

　　日讲春秋解义卷五十八
<经部,春秋类,日讲春秋解义>
　　钦定四库全书
　　日讲春秋解义卷五十九
　　定公
　　九年春王正月
　　【附录左传】九年春宋公使乐大心盟于晋且逆乐祁之尸辞僞有疾乃使向巢如晋盟【巢向戌曾孙】且逆子梁之尸【子梁乐祁】子明谓桐门右师出【子明乐祁子溷右师乐大心子明族父也右师时往子明舎子明逐使去】曰吾犹衰绖而子击钟何也【忿其不逆父丧因责其无同族之恩】右师曰丧不在此故也既而告人曰己衰绖而生子【己子明也】余何故舍钟子明闻之怒言于公曰右师将不利戴氏【乐氏戴公族】不肯适晋将作乱也不然无疾乃逐桐门右师【逐之在明年终叔孙舎之言】
　　郑驷歂杀邓析而用其竹刑【邓析郑大夫昭六年子产铸刑书析别造刑法书之竹简故云竹刑】君子谓子然于是不忠【子然驷歂】苟有可以加于国家者弃其邪可也【加犹益也弃不责其邪恶也】静女之三章取彤管焉【诗邶风彤管赤管笔女史记事规诲之所执静女诗三章虽説美女义在彤管记事】
