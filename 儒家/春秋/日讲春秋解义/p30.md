<!-- { "loadSidebar": true } -->
　　【公羊传】何以不称弟杀也杀则曷爲不言刺爲季子讳杀也曷爲爲季子讳杀季子之遏恶也不以爲国狱【言不显爲戮】缘季子之心而爲之讳季子之遏恶奈何庄公病将死以病召季子【召之于陈】季子至而授之以国政曰寡人卽不起此病吾将焉致乎鲁国【致与也】季子曰般也存君何忧焉公曰庸得若是乎牙谓我曰鲁一生一及君已知之矣【子继父曰生弟继兄曰及】庆父也存【此庄公之辞也谓牙欲立庆父】季子曰夫何敢是将爲乱乎夫何敢俄而牙弑械成【时牙实欲弑君兵械已成但事未行耳】季子和药而饮之曰公子从吾言而饮此则必可以无爲天下戮笑必有后乎鲁国不从吾言而不饮此则必爲天下戮笑必无后乎鲁国于是从其言而饮之饮之无傫氏【无傫氏盖大夫家或云地名】至乎王堤而死【王堤地名】公子牙今将尔【今将言欲弑】辞曷爲与亲弑者同【亲躬亲也】君亲无将将而诛焉然则善之与曰然杀世子母弟直称君者甚之也季子杀母兄何善尔诛不得辟兄君臣之义也然则曷爲不直诛而酖之行诛乎兄隐而逃之使托若以疾死然亲亲之道也
　　左氏公羊皆谓牙之死季友实诛之陆淳谓季子恩义俱立变而得中夫子书其自卒以示无讥先儒皆据此爲义按经所书前此则公子友如陈葬原仲后此则季子来归似庄闵终始之际季友实不在鲁姑发其疑以俟后之治经者不敢彊爲之説
　　八月癸亥公薨于路寝
　　【左传】八月癸亥公薨于路寝子般即位次于党氏【卽防位次舍也】
　　【公羊传】路寝者何正寝也【公之正居也天子诸侯皆有三寝一曰高寝二曰路寝三曰小寝】
　　【谷梁传】路寝正寝也寝疾居正寝正也男子不绝于妇人之手以齐终也【齐洁也】
　　先王制礼疾必正寝欲使公卿得受顾命所以远女子小人而杜奸邪之隙虑至深远也鲁庄在位日乆薨又得其正何以甫殁而祸乱相寻若是盖其失在忘父仇徇母命闺闱不饬兵柄下移得免其身幸矣
　　冬十月己未子般卒【己未公羊谷梁作乙未】
　　【左传】冬十月己未共仲使圉人荦贼子般于党氏【共仲庆父】成季奔陈立闵公【闵公庄公庶子哀姜之娣叔姜所生年甫八歳】
　　【公羊传】子卒云子卒【文十八年冬十月子卒传云子卒者孰谓谓子赤是也】此其称子般卒何君存称世子君薨称子某旣葬称子逾年称公子般卒何以不书葬未逾年之君也有子则庙庙则书葬无子不庙不庙则不书葬
　　【谷梁传】子卒日正也【襄三十一年秋九月癸巳子野卒是也】不日故也【文十八年冬十月子赤卒是也】有所见则日【闵公不书卽位是见继弑者也故庆父之弑子般可以日卒不待不日而后显】
　　未逾年曰卒未成君也未葬名之旣葬则不名或谓子般子赤被弑而书卒子野过毁亦书卒不覩传文何以知之然闵公不书卽位则继故可知矣赤之卒下书夫人姜氏归于齐先君旣殁嗣子暴卒而夫人大归则国有祸变可知与子野异矣
　　公子庆父如齐
　　【谷梁传】此奔也其曰如何也讳莫如深深则隐【深谓君弑贼奔隐痛之至】茍有所见莫如深也【闵公不书卽位则子般被弑庆父出奔俱可见】子般之卒庆父弑也宜书出奔其曰如齐见庆父主兵日乆专行自恣国人不能制也内大夫以君命适他国例书如子般旣卒则非君命矣其如齐盖惧讨而饰辞以自解也齐桓主霸与庄公数爲防好齐鲁壤接庆父爲贼岂得无闻乃不能执而诛之纵使复归以成再弑有愧于方伯连帅之职矣
　　狄伐郉
　　狄始见于春秋而伐郉入衞两年之间涂炭二国故齐桓剙霸之功不可没也

　　日讲春秋解义卷十三
　　钦定四库全书
　　日讲春秋解义卷十四
　　闵公【公名啓方庄公之子史记云名开諡法在国逢难曰闵】
　　周【恵王十六年】
　　郑【文公十二年】
　　齐【桓公二十五年○管仲爲政】
　　宋【桓公二十一年】
　　晋【献公十六年是年晋作三军】
　　卫【懿公八年鲁闵二年狄灭卫宋桓公立卫戴公以庐于曹戴公名申立其年卒而立文公】蔡【穆公十四年】
　　曹【昭公元年】
　　滕【详见隠公元年】
　　陈【宣公三十二年】
　　杞【详见隠公元年及僖公元年】
　　薛【鲁庄公三十一年薛伯卒】
　　莒【详见隠公元年】
　　邾【文公五年】
　　许【穆公三十七年】
　　小邾【见庄公元年】
　　楚【成王十一年○令尹子文为政】
　　秦【详见隠公元年】
　　吴【详见隠公元年】
　　越【详见隠公元年】









　　钦定四库全书
　　日讲春秋解义卷十四
　　闵公【名啓方史记云名开庄公之子以恵王十六年即位諡法在国逢难曰闵】
　　元年春王正月
　　【左传】元年春不书即位乱故也
　　【公羊传】公何以不言即位继弑君不言即位孰继继子般也孰弑子般庆父也杀公子牙今将尔季子不免庆父弑君何以不诛将而不免遏恶也既而不可及因狱有所归不探其情而诛焉【谓弑君之贼已有邓扈乐遂不及探刺隠情竝诛庆父】亲亲之道也恶乎归狱归狱仆人邓扈乐曷为归狱仆人邓扈乐庄公存之时乐曾淫于宫中子般执而鞭之庄公死庆父谓乐曰般之辱尔国人莫不知盍弑之矣使弑子般然后诛邓扈乐而归狱焉季子至而不变也
　　【谷梁传】继弑君不言即位正也亲之非父也【子般闵公兄也】尊之非君也【般未逾年也】继之如君父也者受国焉尔不书即位未行即位之礼也闵公甚幼岂能哀子般之弑而不行即位之礼必在国诸臣尚知大义亦幸庆父在齐犹能守礼而勿失耳记称鲁庄公之丧既葬而绖不入库门士大夫既卒哭麻不入盖庆父归自齐则犯义悖礼专行无忌莫可如何矣
　　齐人救郉
　　【左传】狄人伐郉管敬仲言于齐侯曰【敬仲管夷吾】戎狄豺狼不可厌也诸夏亲昵不可弃也【昵近也】宴安酖毒不可懐也【以宴安比之酖毒】诗云岂不懐归畏此简书【引诗小雅断章取义言诸侯有事则书之于简遣使执以告命告则须敇故畏而不归也】简书同恶相恤之谓也【同恤所恶】请救郉以从简书齐人救郉
　　【谷梁传】善救郉也
　　凡书救者未有不善之也救在王室则罪诸侯救在吴楚则罪霸国救在逺国则罪四邻救而不救者则书所次以着其慢救而不敢救者则书所至以着其怯兵者圣人所甚重至于救兵则书法如此盖周官大司马职大合军以救无辜伐有罪乃先王制军诘禁之本义也郉以冬被兵桓公以春救或谓罪其缓过矣其称人将卑师少也
　　夏六月辛酉葬我君庄公
　　【左传】夏六月葬庄公乱故是以缓【十一月乃葬】
　　【谷梁传】庄公葬而后举諡諡所以成徳也于卒事乎加之矣
　　鲁君之葬皆不逾五月之期惟桓公戕于齐故九月乃葬昭公客死干侯故八月乃葬庄公之薨至是十有一月而始克葬盖以国乱子弑嗣君幼弱故也或乃谓子般非弑误矣
　　秋八月公及齐侯盟于落姑季子来归【落公羊谷梁作洛落姑杜注齐地在今山东东平州平阴县界】
　　【左传】秋八月公及齐侯盟于落姑请复季友也【闵公初立国家多难以季子忠贤故请霸主而复之】齐侯许之使召诸陈公次于郎以待之季子来归嘉之也
　　【公羊传】其称季子何贤也其言来归何喜之也【来归则国安故喜之】
　　【谷梁传】盟纳季子也　其曰季子贵之也【大夫称名氏今曰子是贵之也】其曰来归喜之也
　　此旧史缘鲁人之情贤季友而喜其归故称季子孔子因而不改以季友亦实有功于国耳落姑之盟传称请复季友闵公甚幼必鲁之世臣尚有忠于谋国者隂告于齐请复季友故桓公以霸令召闵公至齐地而与之盟使复季友而公次于郎以待之命出于齐桓则庆父不敢违而友得安然而返国矣或曰齐方厚陈而友托焉陈鲁旧好故陈人为请于齐亦可通
　　冬齐仲孙来
　　【左传】冬齐仲孙湫来省难【湫仲孙名】书曰仲孙亦嘉之也仲孙归曰不去庆父鲁难未己【时庆父亦还鲁】公曰若之何而去之对曰难不已自毙君其待之公曰鲁可取乎对曰不可犹秉周礼周礼所以本也臣闻之国亡本必先顚而后枝叶从之鲁不弃周礼未可动也君其务宁鲁难而亲之亲有礼因重固【能重能固则当就成之】闲防【离而相疑者则当因而闲之】覆昏乱霸王之器也【霸王所用故以器为喻】
　　【公羊传】齐仲孙者何公子庆父也公子庆父则曷为谓之齐仲孙系之齐也曷为系之齐外之也曷为外之春秋为尊者讳为亲者讳为贤者讳子女子曰以春秋为春秋齐无仲孙其诸吾仲孙与
　　【谷梁传】其曰齐仲孙外之也其不目而曰仲孙疏之也其言齐以累桓也
　　仲孙之来齐侯使之也不称使而曰来者非聘非盟名曰省难而实有窥伺之心则桓公之使臣不以礼而仲孙之奉命亦非义矣其不书名而曰仲孙亦因旧史之文也盖仲孙归有鲁秉周礼君其务寜鲁难之言而髙子卒来盟以定鲁鲁人懐其徳髙其义故与髙子同不书名仲尼修经因之以着情实若以为春秋特文则季子髙子之不书名为贤而仲孙之不书名为讥义无所处矣
　　【附录左传】晋侯作二军【初曲沃武公灭翼王命以一军为晋侯见庄十六年】公将上军大子申生将下军赵夙御戎毕万为右【为公御右也夙赵衰兄毕万魏犨祖父】以灭耿灭霍灭魏【耿杜注平阳皮氏县东南有耿乡今山西河津县东南有古耿城一名耿乡城霍杜注永安县东北有霍大山今山西霍州西有霍城古霍国也三国皆姬姓】还为大子城曲沃赐赵夙耿赐毕万魏以为大夫士蔿曰大子不得立矣分之都城而位以卿先为之极又焉得立【位以卿谓下军】不如逃之无使罪至为吴大伯不亦可乎【大伯周大王之适子知其父欲立季歴故让位而适吴】犹有令名与其及也【言虽去犹有令名胜于防而及祸】且谚曰心茍无瑕何恤乎无家天若祚大子其无晋乎【为晋杀申生传】卜偃曰毕万之后必大【卜偃晋掌卜大夫】万盈数也魏大名也以是始赏天啓之矣天子曰兆民诸侯曰万民今名之大以从盈数其必有众【以魏从万有众象】初毕万筮仕于晋遇屯【震下坎上屯】之比【坤下坎上比屯初九变而为比】辛廖占之【辛廖晋大夫】曰吉屯固比入【屯险难所以为坚固比亲宻所以得入】吉孰大焉其必蕃昌震为土【震变为坤】车从马【震为车坤为马】足居之【震为足】兄长之【震为长男】母覆之【坤为母】众归之【坤为众】六体不易【初一爻变有此六义不可易也】合而能固安而能杀公侯之卦也【比合屯固坤安震杀故曰公侯之卦】公侯之子孙必复其始【万毕公之后传为魏之子孙众多张本】
　　二年春王正月齐人迁阳【阳杜注国名今山东沂水县南有阳都城即阳国也】阳小国齐迁其民于国中以为附庸而幷其地盖以戌遂而歼焉为戒也桓公逞其谋力并吞小国而不度于义理如此
　　【附录左传】二年春虢公败犬戎于渭汭【大戎西戎别在中国者渭水出陇西东入河水之隈曲曰汭】舟之侨曰【舟之侨虢大夫】无徳而禄殃也殃至矣遂奔晋
　　夏五月乙酉吉禘于庄公
