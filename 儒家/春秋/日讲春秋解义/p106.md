<!-- { "loadSidebar": true } -->
　　【附録左传】吴子使屈狐庸聘于晋【屈狐庸巫臣之子也成七年适吴为行人】通路也【通吴晋之路】赵文子问焉曰延州来季子其果立乎【延州来季札邑】巢陨诸樊【在二十五年】阍戕戴吴【在二十九年戴吴余祭】天似啓之何如对曰不立是二王之命也非启季子也若天所启其在今嗣君乎【嗣君谓夷昧】甚徳而度德不失民度不失事【审事情】民亲而事有序其天所启也有吴国者必此君之子孙实终之季子守节者也虽有国不立　十二月北宫文子相卫襄公以如楚【文子北宫佗襄公献公子】宋之盟故也过郑印段廷劳于棐林如聘礼而以劳辞【用聘礼而用郊劳之辞】文子入聘【报印】子羽为行人冯简子与子太叔逆客事毕而出言于卫侯曰郑有礼其数世之福也其无大国之讨乎诗云谁能执热逝不以濯【诗大雅濯以水濯手】礼之于政如热之有濯也濯以救热何患之有【此以上文子辞】子产之从政也择能而使之冯简子能断大事子大叔美秀而文公孙挥能知四国之为【知诸侯所欲为】而辨于其大夫之族姓班位贵贱能否而又善为辞令裨谌能谋谋于野则获【得所谋也】谋于邑则否【此才性之蔽】郑国将有诸侯之事子产乃问四国之为于子羽且使多为辞令与裨谌乗以适野使谋可否而告冯简子使断之事成乃授子大叔使行之以应对宾客是以鲜有败事北宫文子所谓有礼也【传迹子产行事以明文子之言】　郑人游于乡校【乡之学校】以论执事【论其得失】然明谓子产曰毁乡校如何【患人于中谤议国政】子产曰何为夫人朝夕退而游焉以议执政之善否其所善者吾则行之其所恶者吾则改之是吾师也若之何毁之我闻忠善以损怨【为忠善则怨谤息】不闻作威以防怨岂不遽止然犹防川大决所犯伤人必多吾不克救也不如小决使道【道通也】不如吾闻而药之也【以为己药石】然明曰蔑也今而后知吾子之信可事也小人实不才若果行此其郑国实頼之岂唯二三臣仲尼闻是语也曰以是观之人谓子产不仁吾不信也　子皮欲使尹何为邑【为邑大夫】子产曰少未知可否子皮曰愿吾爱之不吾叛也【愿谨善也叛逹也】使夫徃而学焉夫亦愈知治矣【夫谓尹何】子产曰不可人之爱人求利之也今吾子爱人则以政犹未能操刀而使割也其伤实多子之爱人伤之而己其谁敢求爱于子子于郑国栋也栋折榱崩侨将厌焉敢不尽言子有美锦不使人学制焉大官大邑身之所庇也而使学者制焉其为美锦不亦多乎【言视美锦之重多于官邑】侨闻学而后入政未闻以政学者也若果行此必有所害譬如田猎射御贯则能获禽【贯习也】若未尝登车射御则败绩厌覆是惧何暇思获子皮曰善哉虎不敏吾闻君子务知大者逺者小人务知小者近者我小人也衣服附在吾身我知而慎之大官大邑所以庇身也我逺而慢之防子之言吾不知也他日我曰子为郑国我为吾家以庇焉其可也今而后知不足自今请虽吾家听子而行子产曰人心之不同如其面焉吾岂敢谓子面如吾面乎抑心所谓危亦以告也子皮以为忠故委政焉子产是以能为郑国【传言子产之治乃子皮之力】　卫侯在楚北宫文子见令尹围之威仪言于卫侯曰今尹似君矣将有他志虽获其志不能终也诗曰靡不有初鲜克有终终之实难令尹其将不免公曰子何以知之对曰诗云敬慎威仪惟民之则令尹无威仪民无则焉民所不则以在民上不可以终公曰善哉何谓威仪对曰有威而可畏谓之威有仪而可象谓之仪君有君之威仪其臣畏而爱之则而象之故能有其国家令闻长世臣有臣之威仪其下畏而爱之故能守其官职保族宜家顺是以下皆如是是以上下能相固也衞诗曰威仪棣棣不可选也【诗邶风棣棣富而闲也选数也】言君臣上下父子兄弟内外大小皆有威仪也周诗曰朋友攸摄摄以威仪【诗大雅攸所也摄佐也】言朋友之道必相敎训以威仪也周书数文王之德曰【周书武成】大国畏其力小国懐其德言畏而爱之也诗云不识不知顺帝之则言则而象之也【大雅又言文王行事无所斟酌惟在则象上天】纣囚文王七年诸侯皆从之囚纣于是乎惧而归之可谓爱之文王伐崇再驾而降为臣蛮夷帅服可谓畏之文王之功天下诵而歌舞之可谓则之文王之行至今为法可谓象之有威仪也故君子在位可畏施舎可爱进退可度周旋可则容止可观作事可法德行可象声气可乐动作有文言语有章以临其下谓之有威仪也

　　日讲春秋解义卷四十六
　　钦定四库全书
　　日讲春秋解义卷四十七
　　昭公【公名稠襄公子母齐归在位二十五年孙于齐在外八年凡三十二年薨于干侯諡法威仪恭明曰昭】
　　周【景王四年鲁昭公二十二年景王崩王猛立是年卒王室乱弟敬王立昭二十三年尹氏立王子朝昭二十六年敬王入于成周子朝奔楚】
　　郑【简公二十五年鲁昭公十二年简公卒子定公宁立昭二十八年定公卒献公虿立】
　　齐【景公七年】
　　宋【平公三十五年鲁昭公十年平公卒子元公佐立昭二十五年元公卒子景公头曼立】晋【平公十七年赵武为政鲁昭公元年冬赵武卒韩起为政鲁昭公十年平公卒子昭公夷立鲁昭公十六年晋昭公卒子顷公去疾立昭二十八年魏舒为政昭三十年顷公卒子定公午立】
　　卫【襄公三年鲁昭公七年襄公卒子灵公元立】
　　蔡【灵公二年鲁昭公十一年楚杀蔡灵公灭蔡昭十三年楚平王封蔡蔡侯庐立是为平公昭二十年平公卒太子朱立昭二十一年朱奔楚平公弟悼公东国立昭二十三年悼公卒弟昭公申立】
　　曹【武公十四年鲁昭公十四年武公卒子平公须立昭十八年平公卒子悼公午立昭二十七年悼公卒弟声公野立昭三十二年平公弟通弑声公代立是为隐公】
　　滕【成公三十五年鲁昭公三年成公卒悼公宁立昭二十八年悼公卒顷公结立】
　　陈【哀公二十八年鲁昭公八年哀公卒楚灭陈昭十三年楚平王封陈陈侯吴立是为惠公】
　　【文公九年鲁昭公六年文公卒子平公郁厘立昭二十四年平公卒子悼公成立】
　　薛【鲁昭公三十一年薛献公谷卒入春秋薛始书名子襄公定立】
　　莒【展舆元年鲁昭公元年齐纳莒公子去疾是为着丘公展舆奔吴昭十四年着丘公卒子郊公立是年奔齐着丘之弟庚舆立是为共公昭二十三年庚舆来奔齐纳郊公】
　　邾【悼公十五年鲁昭公元年悼公卒庄公穿立】
　　许【悼公六年鲁昭公九年迁于夷昭十八年迁于白羽昭十九年悼公弑斯立】
　　小邾【穆公十三年鲁昭公十七年小邾穆公来朝】
　　楚【郏敖四年鲁昭公元年楚围弑而自立改名虔是为灵王楚防罢为令尹昭十三年灵王弑平王居立即弃疾子旗为令尹昭十四年杀成然子暇为令尹昭二十三年子常为令尹昭二十六年平王卒昭王轸立】
　　秦【景公三十六年鲁昭公五年景公卒子哀公立】
　　吴【夷末二年鲁昭公十五年夷末卒子僚立昭二十七年僚弑阖庐立一名光诸樊子】
　　越【鲁昭公五年越防楚伐吴始见经即书人】

　　钦定四库全书
　　日讲春秋解义卷四十七
　　昭公【名稠襄公之子母齐归以景王四年即位在位二十五年孙于齐在外八年諡法威仪恭明曰昭】
　　元年春王正月公即位
　　【谷梁传】继正即位正也
　　子野卒于季氏季氏既以毁告则自当行即位之礼如常矣襄公夙有憾于季氏自楚而返几不敢入其后昭公又为季氏所逐凡所载昭公临丧不戚及穆叔议其不当立皆季氏之党之诬辞耳
　　叔孙豹会晋赵武楚公子围齐国弱宋向戌衞齐恶陈公子招蔡公孙归生郑罕虎许人曹人于虢【国弱公羊作国酌齐恶公羊作石恶罕虎公羊作轩虎虢公羊作漷谷梁作郭杜注郑地】
　　【左传】元年春楚公子围聘于郑且娶于公孙段氏伍举为介将入馆郑人恶之【知楚懐诈】使行人子羽与之言乃
