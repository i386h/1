<!-- { "loadSidebar": true } -->
　　【附録左】晋人来治杞田【前女叔侯不尽归今公适楚晋人恨故复来治】季孙将以成与之【成孟氏邑本杞田】谢息为孟孙守不可【谢息僖子家臣】曰人有言曰虽有挈缾之知守不假器礼也【挈缾汲者喻小知为人守器犹知不以借人】夫子从君【夫子谓孟僖子从公如楚】而守臣丧邑虽吾子亦有猜焉【言季孙亦将疑我不忠】季孙曰君之在楚于晋罪也又不听晋鲁罪重矣晋师必至吾无以待之不如与之闲晋而取诸杞吾与子桃【桃杜注鲁国卞县东南有桃虚】成反谁敢有之是得二成也鲁无忧而孟孙益邑子何病焉辞以无山与之莱柞【莱柞杜注二山】乃迁于桃【谢息迁也】晋人为杞取成　楚子享公于新台【章华台也】使长鬣者相【鬣须也欲先夸鲁侯】好以大屈【宴好之赐大屈弓名】既而悔之防啓彊闻之见公公语之拜贺公曰何贺对曰齐与晋越欲此久矣寡君无适与也而诸君君其备御三邻【齐晋越】慎守寳矣敢不贺乎公惧乃反之【言楚灵不信所以不终】　郑子产聘于晋晋侯有疾韩宣子逆客私焉曰寡君寝疾于今三月矣并走羣望【晋所望杞山川皆走往祈祷】有加而无瘳今梦黄熊入于寝门其何厉鬼也对曰以君之明子为大政其何厉之有昔尧殛鲧于羽山【羽山杜注在东海祝其县西南今山东沂州东有山髙四里其西为羽渊】其神化为黄熊以入于羽渊实为夏郊三代祀之【鲧禹父夏郊祭之歴殷周二代又通在羣神之数并见祀】晋为盟主其或者未之祀也乎韩子祀夏郊晋侯有闲赐子产莒之二方鼎【莒所贡】子产为丰施归州田于韩宣子【丰施郑公孙叚之子三年晋以州田赐叚此年正月叚辛】曰日君以夫公孙叚为能任其事而赐之州田今无禄早世不获久享君徳其子弗敢有不敢以闻于君私致诸子宣子辞子产曰古人有言曰其父析薪其子弗克负荷【荷担也以防薄喻贵重】施将惧不能任其先人之禄其况能任大国之赐纵吾子为政而可后之人若属有疆埸之言敝邑获戾而丰氏受其大讨吾子取州是免敝邑于戾而建置丰氏也敢以为请宣子受之以告晋侯晋侯以与宣子宣子为初言【初言谓与赵文子争州田】病有之以易原县于乐大心【乐大心宋大夫原晋邑以赐乐大心】　郑人相惊以伯有曰伯有至矣【防三十年郑人杀伯有言其鬼至】则皆走不知所往铸刑书之嵗二月【在前年】或梦伯有介而行曰壬子余将杀带也【驷带助子晳杀伯有壬子六年三月三日】明年壬寅余又将杀叚也【公孙叚丰氏党壬寅此年正月二十八日】及壬子驷带卒国人益惧齐燕平之月【此年正月】壬寅公孙叚卒国人愈惧其明月子产立公孙泄及良止以抚之乃止【公孙泄子孔之子也防十九年郑杀子孔良止伯有子也立以为大夫使有宗庙】子大叔问其故子产曰鬼有所归乃不为厉吾为之归也大叔曰公孙泄何为【子孔不为厉问何为复立泄】子产曰説也为身无义而图説【伯有无义以妖鬼故立之恐惑民并立泄使若自以大义存诛絶之后者以觧説民心】从政有所反之以取媚也【民不可使知之故治政或当反道以求媚于民】不媚不信【説而后信之】不信民不从也及子产适晋赵景子问焉【景子晋中军佐赵成】曰伯有犹能为鬼乎子产曰能人生始化曰魄【魄形也】既生魄阳曰魂【阳神气也】用物精多则魂魄彊【物权势】是以有精爽至于神明【精者神之未着爽者明之未昭】匹夫匹妇彊死【彊死不病也】其魂魄犹能冯依于人以为淫厉况良霄我先君穆公之胄子良之孙子耳之子敝邑之卿从政三世矣郑虽无腆抑谚曰蕞尔国而三世执其政柄其用物也矣其取精也多矣其族又大所冯厚矣而彊死能为鬼不亦宜乎【言子产之博敏】　子皮之族饮酒无度故马师氏与子皮氏有恶【马师氏公孙鉏之子罕翔也防三十年马师颉出奔公孙鉏代为马师与子皮俱同一族】齐师还自燕之月【在此年二月】罕朔杀罕魋【魋子皮弟】罕朔奔晋韩宣子问其位于子产【问朔可使在何位】子产曰君之羇臣苟得容以逃死何位之敢择卿违从大夫之位【谓以礼去者降位一等】罪人以其罪降【罪重则降多】古之制也朔于敝邑亚大夫也其官马师也【大夫位马师职】获戾而逃唯执政所寘之得免其死为恵大矣又敢求位宣子为子产之敏也使从嬖大夫【为子产故故降一等不以罪降】
　　秋八月戊辰衞侯恶卒
　　【左】秋八月衞防公卒晋大夫言于范献子曰衞事晋为睦晋不礼焉庇其贼人而取其地【贼人孙林父其地戚也】故诸侯贰诗曰防鸰在原兄弟急难【诗小雅防鸰雝渠也飞则鸣行则摇喻兄弟相救于急难不可自舍】又曰死丧之威兄弟孔懐【威畏也言有死防则兄弟宜相懐思】兄弟之不睦于是乎不吊【不相吊恤】况逺人谁敢归之今又不礼于衞之嗣衞必叛我是絶诸侯也献子以告韩宣子宣子説使献子如衞吊且反戚田衞齐恶告丧于周且请命王使成简公如衞吊【简公王卿士】且追命防公曰叔父陟恪在我先王之左右以佐事上帝余敢忘髙圉亚圉【二圉周之先为殷诸侯亦受殷王追命者】
　　【谷梁】乡曰衞齐恶【在元年】今曰衞侯恶此何为君臣同名也君子不夺人名不夺人亲之所名重其所以来也王父名子也【不夺人名谓亲之所名明臣虽欲改君不当聼也君不聼臣易名者欲使重父命也父受命名于王父王父卒则聼王父之命名之】
　　九月公至自楚
　　【左】九月公至自楚孟僖子病不能相礼【不能相仪答郊劳以此为己病】乃讲学之苟能礼者从之及其将死也【二十四年孟僖子卒终言之】召其大夫曰礼人之榦也无礼无以立吾闻将有逹者曰孔丘【僖子卒时孔子年三十五】圣人之后也【圣人殷汤】而灭于宋【孔子六代祖孔父嘉为宋督所杀其子奔鲁】其祖弗父何以有宋而授厉公【弗父何孔父嘉之髙祖宋闵公之子厉公之兄何适嗣当立以让厉公】及正考父【弗父何之曾孙】佐戴武宣【皆宋君】三命兹益共【三命上卿言位髙益共】故其鼎铭云一命而偻再命而伛三命而俯【俯共于伛伛共于偻】循墙而走【言不敢安行】亦莫余敢侮饘于是鬻于是以糊余口【于是鼎中为饘鬻饘鬻糊属言至俭】其共也如是臧孙纥有言曰圣人有明徳者若不当世【不当大位谓正考父】其后必有达人今其将在孔丘乎我若获没必属説与何忌于夫子使事之【説南宫敬叔何忌孟懿子皆僖子之子】而学礼焉以定其位【知礼则位安】故孟懿子与南宫敬叔师事仲尼仲尼曰能补过者君子也诗曰君子是则是效【诗小雅】孟僖子可则效已矣
　　公如楚必致危之故以告于庙也
　　【附録左】单献公弃亲用羇【献公周卿士单靖公之子顷公之孙羇寄客也】冬十月辛酉防顷之族杀献公而立成公【防公顷公之父成公献公弟】
　　冬十有一月癸未季孙宿卒
　　【左】十一月季武子卒晋侯谓伯瑕曰【伯瑕士文伯】吾所问日食从矣可常乎【衞侯武子皆卒故】对曰不可六物不同【各异时】民心不壹【政教殊】事序不类【有变易】官职不则【治官居职非一法】同始异终胡可常也诗曰或燕燕居息或憔悴事国【诗小雅言不同】其异终也如是公曰何谓六物对曰嵗时日月星辰是谓也公曰多语寡人辰而莫同【如北辰大辰之类其义莫同】何谓辰对曰日月之防是谓辰故以配日【谓以子丑配甲乙】
　　自季友至行父虽専鲁国臣节尚无显悖至宿则乗君防而分其民据其土称兵邦域招纳叛人谄事霸国深结彊家以闲阻其君防公自楚归至不敢入他日意如逐君乃宿之遗谋耳
　　十有二月癸亥葬衞防公
　　【左】衞防公夫人姜氏无子【姜氏宣姜】嬖人婤姶生孟絷孔成子梦康叔谓己立元【成子衞卿孔逹之孙烝鉏也元孟絷弟梦时元未生】余使羁之孙圉与史苟相之【羁烝鉏子苟史朝子】史朝亦梦康叔谓己余将命而子苟与孔烝鉏之曾孙圉相元史朝见成子告之梦梦协晋韩宣子为政聘于诸侯之嵗【在二年】婤姶生子名之曰元孟絷之足不良弱行【跛也】孔成子以周易筮之曰元尚享卫国主其社稷【令蓍辞】遇屯【震下坎上屯】又曰余尚立絷尚克嘉之【嘉善也】遇屯之比【坤下坎上比屯初九爻变】以示史朝史朝曰元亨又何疑焉【周易曰屯元亨】成子曰非长之谓乎【言屯之元亨谓年长非谓名元】对曰康叔名之可谓长矣孟非人也将不列于宗不可谓长且其繇曰利建侯【繇卦辞】嗣吉何建【嗣子有常位故无所建】建非嗣也二卦皆云【谓再得屯卦皆有建侯之文】子其建之康叔命之二卦告之筮袭于梦武王所用也弗从何为【大誓曰朕梦协朕卜袭于休祥戎商必克此武王辞】弱足者居【跛则偏弱居其家不能行】侯主社稷临祭祀奉民人事鬼神从防朝又焉得居各以所利不亦可乎【孟跛利居元吉利建】故孔成子立灵公【灵公元也】十二月癸亥葬衞防公
　　八年春
　　【附録左】八年春石言于晋魏榆【魏榆杜注晋地今山西榆次县西北有故城通典曰晋魏榆邑也】晋侯问于师旷曰石何故言对曰石不能言或冯焉【谓有精神凭依石而言】不然民听滥也【滥失也】抑臣又闻之曰作事不时怨讟动于民则有非言之物而言今宫室崇侈民力雕尽怨讟并作莫保其性【性命也】石言不亦宜乎于是晋侯方筑虒祁之宫【虒祁杜注地名在绛西四十里临汾水在今山西曲沃县西】叔向曰子野之言君子哉【子野师旷字】君子之言信而有征故怨逺于其身小人之言僭而无征故怨咎及之诗曰哀哉不能言匪舌是出唯躬是瘁【诗小雅不能言谓不知言理僭而无信自取瘁病故哀之】哿矣能言巧言如流俾躬处休其是之谓乎【哿嘉也巧言如流谓言之顺叙信而有征自取安逸师旷此言縁问流转终归于谏故以比巧言如流也当叔向时诗义如此故与今説诗者小异】是宫也成诸侯必叛君必有咎夫子知之矣【为十年晋侯彪卒】
　　陈侯之弟招杀陈世子偃师
　　【左】陈哀公元妃郑姬生悼大子偃师二妃生公子畱下妃生公子胜二妃嬖畱有宠属诸司徒招与公子过【招及过皆哀公弟】哀公有废疾三月甲申公子招公子过杀悼大子偃师而立公子畱
　　【谷梁】乡曰陈公子招【在元年】今曰陈侯之弟招何也曰尽其亲所以恶招也【尽其亲谓既称公子又称弟招先君之公子今君之母弟】两下相杀不志乎春秋此其志何也世子云者唯君之贰也云可以重之存焉志之也诸侯之尊兄弟不得以属通其弟云者亲之也亲而杀之恶也
　　陈招以介弟为司徒不顾宗社以逞其私杀嫡立庶致楚乗衅以灭陈故不称公子而变文书弟所以甚招之恶而着陈侯失亲亲之道也
　　夏四月卒丑陈侯溺卒
　　【左】夏四月辛亥哀公缢【忧恚自杀经书辛丑从赴】
　　陈侯因偃师之变恚而卒则其托畱于公子招所以宠畱而非有杀偃师之心也楚弃疾立公子比而灵王缢春秋书比弑其君招杀偃师而哀公缢不书招弑其君何也招方当国不肯以先君之缢赴旧史承而书之与郑伯髠顽楚子麇同
　　叔弓如晋
