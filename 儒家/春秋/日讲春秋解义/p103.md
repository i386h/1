<!-- { "loadSidebar": true } -->
　　【附録左传】葬灵王【不书鲁不会】郑上卿有事子展使印段往伯有曰弱不可【印段年少官卑】子展曰与其莫往弱不犹愈乎诗云王事靡盬不遑啓处【诗小雅盬不坚固也啓跪也言王事无不坚固故不暇跪处】东西南北谁敢宁处【谓上卿】坚事晋楚以蕃王室也王事无旷何常之有遂使印段如周【传言周衰卑于晋楚】
　　阍弑吴子余祭
　　【左传】吴人伐越获俘焉以为阍使守舟吴子余祭观舟阍以刀弑之
　　【公羊传】阍者何门人也刑人也刑人则曷为谓之阍刑人非其人也【以刑人为阍非其人】君子不近刑人近刑人则轻死之道也
　　【谷梁传】阍门者也寺人也不称名姓阍不得齐于人不称其君阍不得君其君也礼君不使无耻不近刑人不狎敌不迩怨贱人非所贵也贵人非所刑也刑人非所近也举至贱而加之吴子吴子近刑人也阍弑吴子余祭仇之也【怨仇余祭故弑之】
　　阍刑人也谓之弑则其君也不曰其君贱阍也盗杀蔡侯申书杀阍书弑以食庶人在官者之禄也在礼国君不近刑人不迩怨据左氏阍乃越俘可以知违礼之起祸矣
　　【附録左传】郑子展卒子皮即位【子皮罕虎代父为上卿】于是郑饥而未及麦民病子皮以子展之命饩国人粟【在丧故以父命】戸一钟【六斛四斗曰钟】是以得郑国之民故罕氏常掌国政以为上卿宋司城子罕闻之曰邻于善民之望也【民亦望君为善】宋亦饥请于平公出公粟以贷使大夫皆贷司城氏贷而不书【施而不徳】为大夫之无者贷宋无饥人叔向闻之曰郑之罕宋之乐其后亡者也二者其皆得国乎【得国政】民之归也施而不徳乐氏加焉其以宋升降乎【升降随宋盛衰】
　　仲孙羯会晋荀盈齐髙止宋华定卫世叔仪郑公孙段曹人莒人滕人薛人小邾人城【仪公羊作齐莒人下公羊谷梁有邾人左传】晋平公出也故治【治理其地修其城】六月知悼子合诸侯之大夫以城孟孝伯会之郑子大叔与伯石往子大叔见大叔文子【卫大叔仪】与之语文子曰甚乎其城也子大叔曰若之何哉晋国不恤周宗之阙而夏肄是屏【周宗诸姬也夏肄也肄余也屏城也】其弃诸姬亦可知也已诸姬是弃其谁归之吉也闻之弃同即异是谓离徳诗曰协比其邻昏姻孔云【诗小雅言王者和协近亲则昏姻甚归附也云犹旋旋归之】晋不邻矣其谁云之　齐高子容与宋司徒见知伯女齐相礼【子容高止也司徒华定也知伯荀盈也女齐司马侯也】宾出司马侯言于知伯曰二子皆将不免子容专【自是也】司徒侈皆亡家之主也知伯曰何如对曰专则速及侈将以其力毙专则人实毙之将及矣【为此秋髙止出奔燕昭二十年华定出奔陈传】
　　【谷梁传】古者天子封诸侯其地足以容其民其民足以满城以自守也危而不能自守故诸侯之大夫相帅以城之此变之正也
　　齐桓城卫而诸侯归心其志公也晋平城而人疾其役其志私也平公内不能讨卫乱外屈于楚以致中夏诸侯南乡而旅见乃役十一国以城毋家动又不时诸侯之贰不亦宜乎
　　晋侯使士鞅来聘
　　【左传】范献子来聘拜城也公享之展庄叔执币【公将以酬宾】射者三耦【二人为耦】公臣不足取于家臣家臣展瑕展玉父为一耦公臣公巫召伯仲顔庄叔为一耦鄫鼔父党叔为一耦【言公室卑微公臣不能备于三耦】
　　拜城且俾我归田也以私役诸侯又有所请故特重其礼而遣聘焉
　　子来盟
　　【左传】晋侯使司马女叔侯来治田【使鲁归前侵田所归少故不书】弗尽归也晋悼夫人愠曰【夫人平公母女】齐也取货先君若有知也不尚取之【不尚叔侯之取货】公吿叔侯叔侯曰虞虢焦滑霍掦韩魏皆姬姓也【八国皆晋所灭杜注焦在陜县扬属平阳郡】晋是以大若非侵小将何所取武献以下兼国多矣【武公献公晋始盛之君】谁得治之夏余也而即东夷鲁周公之后也而睦于晋以封鲁犹可而何有焉【何有尽归之】鲁之于晋也职贡不乏玩好时至公卿大夫相继于朝史不絶书府无虚月【无月不受鲁贡】如是可矣何必瘠鲁以肥且先君而有知也毋宁夫人而焉用老臣【言先君毋宁怪夫人之所为无用责我】　文公来盟【鲁归其田故来盟】书曰子贱之也【贱其用夷礼】
　　子来盟为田故也晋治田非出于公义鲁归田亦非出于诚心故子亲来要结之
　　吴子使札来聘【吴始聘吴始君臣竝见】
　　【左传】吴公子札来聘见叔孙穆子说之谓穆子曰子其不得死乎好善而不能择人吾闻君子务在择人吾子为鲁宗卿而任其大政不慎举何以堪之祸必及子【为昭四年牛作乱起本】请观于周乐【鲁以周公故有天子礼乐】使工为之歌周南召南【此皆各依其本国歌所常用声曲】曰美哉【美其声】始基之矣犹未也【犹有商纣未尽善也】然勤而不怨矣为之歌邶鄘卫【邶鄘孔氏颖逹曰自纣城而北谓之邶自纣城而南谓之鄘今邶城在河南卫辉府东北鄘城在新乡县西武王克殷分其地为三监三监叛周公灭之以其地封康叔故三国尽被康叔之化】曰美哉渊乎忧而不困者也吾闻卫康叔武公之徳如是是其卫风乎【武公康叔九世孙聼声以为别故有疑言】为之歌王【王黍离也平王东迁王政不行风俗下同于诸侯故不为雅】曰美哉思而不惧其周之东乎为之歌郑【诗第七】曰美哉其细已甚民弗堪也是其先亡乎为之歌齐【诗第八】曰美哉泱泱乎大风也哉【泱泱大之声】表东海者其大公乎国未可量也为之歌豳【诗第十五豳杜注周之旧国在新平漆县东北今陜西邠州东北有豳亭豳谷三水县有豳城皆是也】曰美哉荡乎乐而不滛其周公之东乎【荡乎荡然也周公遭管蔡之变东征三年为成王陈后稷先公不敢荒滛以成王业故言其周公之东乎】为之歌秦【诗第十一后仲尼删定故不同】曰此之谓夏声夫能夏则大大之至也其周之旧乎【秦本在西戎汧陇之西秦仲始有车马礼乐去戎狄之音而有诸夏之声故谓之夏声及襄公佐平王东迁而受其故地故曰周之旧】为之歌魏【诗第九魏姬姓国闵元年晋献公灭之】曰美哉沨沨乎大而婉险而易行以徳辅此则明主也【沨沨中庸之声婉约也险当为俭字之误也】为之歌唐【诗第十晋诗】曰思深哉其有陶唐氏之遗民乎不然何忧之逺也【晋夲唐国帝尧旧都】非令徳之后谁能若是为之歌陈【诗第十二】曰国无主其能久乎【滛声放荡无所畏忌故曰国无主】自郐以下无讥焉【郐第十三曹第十四郐在今河南宻县东北不复讥论之以其微也】为之歌小雅【小雅小正亦乐歌之常】曰美哉思而不贰怨而不言其周徳之衰乎犹有先王之遗民焉为之歌大雅【大雅陈文王之徳以正天下】曰广哉熙熙乎【熙熙和乐声】曲而有直体【论其声】其文王之徳乎【雅颂所以咏盛德形容故但歌其美者不皆歌变雅】为之歌颂【颂者以其成功告于神明】曰至矣哉【言道备】直而不倨曲而不屈迩而不偪逺而不携迁而不滛复而不厌【常日新】哀而不愁乐而不荒用而不匮广而不宣【不自显】施而不费取而不贪处而不底【底滞也】行而不流五声和八风平节有度守有序盛徳之所同也【颂有殷鲁故曰盛徳所同】见舞象箾南籥者【象箾舞所执南籥以籥舞也皆文王之乐】曰美哉【美其容】犹有憾【文王恨不及已致大平】见舞大武者【武王乐】曰美哉周之盛也其若此乎见舞韶濩者【殷汤乐】曰圣人之也而犹有惭徳【惭于始伐】圣人之难也见舞大夏者【禹乐】曰美哉勤而不徳【尽力沟洫勤也】非禹其谁能修之见舞韶箾者【舜乐】曰徳至矣哉大矣如天之无不帱也如地之无不载也虽甚盛徳其蔑以加于此矣观止矣若有他乐吾不敢请已其出聘也通嗣君也【吴子余祭嗣立】故遂聘于齐说晏平仲谓之曰子速纳邑与政无邑无政乃免于难齐国之政将有所归未获所归难未歇也故晏子因陈桓子以纳政与邑是以免于栾高之难【栾子雅高子尾难在昭八年】聘于郑见子产如旧相识与之缟带子产献纻衣焉【大带也吴地贵缟郑地贵纻故各献已所贵示不为彼货利】谓子产曰郑之执政侈【侈谓伯有】难将至矣政必及子子为政慎之以礼不然郑国将败适卫说蘧瑗【蘧伯玉】史狗【史朝之子文子】史防【史鱼】公子荆【字南楚】公叔发【公叔文子】公子朝曰卫多君子未有患也自卫如晋将宿于戚【戚孙文子之邑】闻钟声焉曰异哉吾闻之也辩而不徳【辩犹争也】必加于戮夫子获罪于君以在此惧犹不足而又何乐夫子之在此也犹燕之巢于幕上【言至危】君又在殡而可以乐乎【卫献公卒未葬】遂去之【不止宿】文子闻之终身不聴琴瑟适晋说赵文子韩宣子魏献子曰晋国其萃于三族乎说叔向将行谓叔向曰吾子勉之君侈而多良【谓多以恶人为良而善之】大夫皆富政将在家吾子好直必思自免于难
　　【公羊传】吴无君无大夫【据向之防称国】此何以有君有大夫贤季子也何贤乎季子让国也其让国奈何谒也余祭也夷昧也与季子同母者四季子弱而才兄弟皆爱之同欲立之以为君谒曰今若是迮而与季子国【迮起也仓卒意】季子犹不受也请无与子而与弟弟兄迭为君而致国乎季子皆曰诺故诸为君者皆轻死为勇饮食必祝曰天苟有吴国尚速有悔于予身故谒也死余祭也立余祭也死夷昧也立夷昧也死则国宜之季子者也季子使而亡焉僚者长庶也即之【即位】季子使而反至而君之尔阖庐曰【阖庐谒之长子光】先君之所以不与子国而与弟者凡为季子故也将从先君之命与则国宜之季子者也如不从先君之命与则我宜立者也僚焉得为君乎于是使专诸刺僚【专诸膳宰僚耆炙鱼因进鱼而刺之】而致国乎季子季子不受曰尔杀吾君吾受尔国是吾与尔为簒也尔杀吾兄吾又杀尔是父子兄弟相杀终身无已也去之延陵【延陵吴下邑公子无去国之义故不越竟】终身不入吴国故君子以其不受为义以其不杀为仁贤季子则吴何以有君有大夫以季子为臣则宜有君者也札者何吴季子之名也春秋贤者不名此何以名许夷狄者不壹而足也【当以渐进之故季子降字而名】季子者所贤也曷为不足乎季子许人臣者必使臣许人子者必使子也【臣子尊荣莫不欲与君父共之春秋隆父子之亲厚君臣之义故贤者不名而札名以成尊于上也】
　　【谷梁传】吴其称子何也善使延陵季子故进之也身贤贤也使贤亦贤也延陵季子之贤尊君也【以季子之贤吴子得进称子是尊君也】其名成尊于上也
　　札称名称吴子使本与楚子使椒来聘秦伯使术来聘同秦楚之使再而后书名称使初通于鲁鲁犹忽之吴则晋以楚故数合诸侯以防之鲁又尝奉晋命特遣国卿偕卫卿以防之其重吴也久矣故始通而旧史所书一同于秦楚耳先儒乃谓孔子特称名以贬札而推原其故以为辞国而生乱不思札之辞国乃在聘鲁之后而预贬之何义乎自盟宋以后中夏诸侯尽朝于楚吴楚方雠故歴聘上国以聮逺交且以观诸侯之乡背而其后楚求诸侯于晋以伐吴此当日邦交之情实也
　　秋九月葬卫献公
　　齐高止出奔北燕【北燕始见经】
