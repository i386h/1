<!-- { "loadSidebar": true } -->
　　【左传】宋公子地嬖蘧富猎【地宋景公弟辰之兄也】十一分其室而以其五与之【与富猎也】公子地有白马四公嬖向魋魋欲之【向魋司马桓魋也】公取而朱其尾鬛以与之【与向魋】地怒使其徒抶魋而夺之魋惧将走公闭门而泣之目尽肿母弟辰曰子分室以与猎也而独卑魋亦有颇焉子爲君礼【礼辟君也】不过出竟君必止子公子地出奔陈公弗止辰爲之请弗听辰曰是我迋吾兄也【迋欺也】吾以国人出君谁与处冬母弟辰暨仲佗石彄出奔陈【佗仲几子彄禇师叚子皆宋卿众之所望故言国人】
　　冬齐侯衞侯郑游速会于安甫【安甫公羊作鞌杜注安甫地阙】
　　盟咸盟沙特相盟耳今则诸国参会益无惮于晋矣
　　叔孙州仇如齐
　　【左传】武叔聘于齐【谢致郈也传在辰奔后经书在前从告】齐侯享之曰子叔孙若使郈在君之他竟寡人何知焉属与敝邑际故敢助君忧之【以致郈得叔孙】对曰非寡君之望也所以事君封疆社稷是以【以犹爲也】敢以家隶勤君之执事夫不令之臣天下之所恶也君岂以爲寡君赐【言义在讨恶也】夹谷之会齐人既归鲁田侯犯奔齐齐又致郈故卿往谢之
　　宋公之弟辰暨仲佗石彄出奔陈【暨下公羊谷梁有宋字】
　　宋大夫公子母弟奔者三乐大心以谗奔公子地以向魋之嬖奔辰爲地请畱不许亦以魋奔也仲佗石彄称暨暨者不得已之辞见胁于辰不能自主也宋公以宠魋故奔其二弟辰以地故自絶于君又率二卿以行佗彄身爲卿佐有君不事而惟辰是从皆罪也一书而竝见矣
　　十有一年春宋公之弟辰及仲佗石彄公子地自陈入于萧以叛【萧杜注宋邑】
　　【谷梁传】宋公之弟辰未失其弟也【言未失其爲弟之道】及仲佗石彄公子地以尊及卑也自陈陈有奉焉尔入于萧以叛入者内弗受也以者不以也叛直叛也
　　夏四月
　　秋宋乐大心自曹入于萧
　　【左传】十一年春宋公母弟辰暨仲佗石彄公子地入于萧以叛秋乐大心从之大爲宋患宠向魋故也出奔陈则称暨入于萧以叛则称及及非不得已之辞得已而不已者也辰虽始祸而佗彄与地果于从逆其罪无别故不称暨叛人羣聚于萧而大心自曹入之其从叛可知矣故不书叛
　　冬及郑平叔还如郑涖盟【涖公羊谷梁作莅】
　　【左传】冬及郑平始叛晋也
　　鲁自僖公以来世服于晋及范荀纳货同盟解体齐张于东郑衞先往鲁及齐平然犹未显与晋絶也至是鲁郑同盟四国之好成晋遂失诸侯不可复收矣
　　十有二年春薛伯定卒
　　夏葬薛襄公
　　春秋书薛伯卒者三葢至是晋霸既衰三桓强盛自比于小国邦交始通故赴及而鲁必防其葬也不书月曰史略之
　　叔孙州仇帅师堕郈
　　【谷梁传】堕犹取也
　　衞公孟彄帅师伐曹
　　【左传】十二年夏衞公孟彄伐曹克郊【郊杜注曹邑当在今山东曹县界】还滑罗殿【罗衞大夫】未出不退于列【未出曹竟罗不退在行列之后】其御曰殿而在列其爲无勇乎罗曰与其素厉宁爲无勇【素空也厉猛也言伐小国当如畏者以诱致之】
　　此及十三年再书衞彄伐曹着列国无盟主也彄衞侯兄絷子絷字公孟故其子以字爲氏
　　季孙斯仲孙何忌帅师堕费
　　【左传】仲由爲季氏宰将堕三都【仲由子路三都费郈成也强盛将爲国害故欲毁之】于是叔孙氏堕郈季氏将堕费公山不狃叔孙辄帅费人以袭鲁【不狃费宰】公与三子入于季氏之宫登武子之台费人攻之弗克入及公侧【至台下】仲尼命申句须乐颀下伐之【二子鲁大夫孔子时爲司寇】费人北国人追之败诸姑蔑【姑蔑鲁地括地志在泗水县东今县治东南有故城】二子奔齐【二子不狃叔孙辄】遂堕费
　　【公羊传】曷爲帅师堕郈帅师堕费孔子行乎季孙三月不违曰家不藏甲邑无百雉之城于是帅师堕郈帅师堕费雉者何五板而堵五堵而雉百雉而城堕都之事孔子因其机而爲之盖三家之城其邑将以自利也而家臣凭倚其城数叛而不能制非独鲁患之三家亦患之矣孔子行乎季孙制国以礼谓都城无过百雉适有动乎三家之心于是各帅其众自堕其邑絶不疑其害己此固有不言而信不怒而威者矣堕郈以一卿堕费以二卿者费彊于郈故也
　　秋大雩
　　冬十月癸亥公防齐侯盟于黄【齐公羊作晋误】
　　隐六年盟于艾齐鲁爲盟之始也而齐霸遂兴书以志诸侯之合此盟于黄齐鲁爲盟之终也而晋霸遂失书以志诸侯之散此亦春秋之始终也
　　十有一月丙寅朔日有食之
　　公至自黄
　　十有二月公围成公至自围成
　　【左传】将堕成公敛处父谓孟孙堕成齐人必至于北门【成在鲁北竟故】且成孟氏之保障也无成是无孟氏也子僞不知我将不堕冬十二月公围成弗克
　　【谷梁传】非国言围围成大公也　何以致危之也何危尔边乎齐也
　　三家孟氏最弱季叔爲彊费郈已堕而成不堕者盖因公敛处父之言觉其不利于己而三家之虑变矣且费郈之叛荐爲叔季之害而公敛在成方有功于孟氏则孟氏之不肯以师堕也固宜故经不言三家直书公公行非越境不书至致围成危之也

　　日讲春秋解义卷五十九
　　钦定四库全书
　　日讲春秋解义卷六十
　　定公
　　十有三年春齐侯衞侯次于垂葭【葭公羊作瑕谷梁无衞侯字垂葭杜注改名郹氏髙平钜野县西南有郹亭今属济宁州】
　　【左传】十三年春齐侯衞侯次于垂葭实郹氏使师伐晋将济河诸大夫皆曰不可邴意兹曰【意兹齐大夫】可鋭师伐河内【河内杜注汲郡今河南衞辉府治】传必数日而后及绛【传告晋】绛不三月不能出河则我既济水矣乃伐河内齐侯皆敛诸大夫之轩唯邴意兹乗轩【以其言当】齐侯欲与衞侯乗【共载】与之宴而驾乗广载甲焉使告曰晋师至矣齐侯曰比君之驾也寡人请摄【以己车摄代衞车】乃介而与之乗驱之或告曰无晋师乃止【传言齐侯轻所以不能成功】
　　夏筑蛇渊囿【蛇渊囿水经注蛇水又西迳铸城西京相璠曰济北有蛇丘城城下有水鲁囿也今蛇丘故城在山东肥城县南】
　　杜氏预以爲书不时也此与受女乐事正相类盖
　　孔子去而鲁君臣之志荒矣
　　大搜于比蒲
　　衞公孟彄帅师伐曹
　　秋晋赵鞅入于晋阳以叛
　　【左传】晋赵鞅谓邯郸午曰归我衞贡五百家吾舎诸晋阳【十年鞅围衞衞人惧贡五百家鞅置之邯郸今欲徙于晋阳杜注晋阳赵鞅邑】午许诺归告其父兄父兄皆曰不可衞是以爲邯郸【言衞以五百家在邯郸故与邯郸亲】而寘诸晋阳絶衞之道也不如侵齐而谋之【侵齐则齐当来报欲因惧齐而徙则衞与邯郸好不絶】乃如之而归之于晋阳【欲如是谋而后归衞贡】赵孟怒召午而囚诸晋阳【鞅不察其谋谓不用命故囚之】使其从者説剑而入涉宾不可【涉宾午家臣】乃使告邯郸人曰吾私有讨于午也二三子唯所欲立【午鞅同族别封邯郸故使邯郸人更立午宗亲】遂杀午赵稷涉宾以邯郸叛【稷午子】夏六月上军司马籍秦围邯郸邯郸午荀寅之甥也荀寅范吉射之姻也【婿父曰姻寅子娶吉射女】而相与睦故不与围邯郸将作乱【攻赵鞅】董安于闻之【安于赵氏臣】告赵孟曰先备诸赵孟曰晋国有命始祸者死爲后可也安于曰与其害于民宁我独死【惧见攻必伤害民】请以我説赵孟不可秋七月范氏中行氏伐赵氏之宫赵鞅奔晋阳晋人围之
　　【谷梁传】以者不以者也叛直叛也
　　鞅入晋阳以拒范中行而直书曰叛者惟辟作威邯郸午无罪而赵鞅专杀不忌其心已无君矣及荀范伐之鞅不愬于君而擅兴晋阳之甲非叛而何土地人民皆君所有也鞅始欲夺邯郸之民以自封殖终则据君之邑与同列相攻使得逃于王法则乱贼无所惧矣
　　冬晋荀寅士吉射入于朝歌以叛【荀寅下公羊有及字】
　　【左传】范皋夷无宠于范吉射而欲爲乱于范氏【皋夷范氏侧室子】梁婴父嬖于知文子【文子荀跞】文子欲以爲卿韩简子与中行文子相恶【简子不信也中行文子荀寅】魏襄子亦与范昭子相恶【襄子曼多也昭子士吉射】故五子谋【五子范皋夷梁婴父荀跞韩不信魏曼多】将逐荀寅而以梁婴父代之逐范吉射而以范皋夷代之荀跞言于晋侯曰君命大臣始祸者死载书在河【爲盟书沈之河】今三臣始祸而独逐鞅刑已不钧矣请皆逐之冬十一月荀跞韩不信魏曼多奉公以伐范氏中行氏弗克二子将伐公齐髙彊曰三折肱知爲良医【彊子尾子昭十年奔鲁遂适晋言歴疾痛多然后深知良医治疗之法】唯伐君爲不可民弗与也我以伐君在此矣三家未睦【三家知韩魏】可尽克也克之君将谁与若先伐君是使睦也弗听遂伐公国人助公二子败从而伐之丁未荀寅士吉射奔朝歌
　　人臣不忌其君未有不终于乱者也晋大夫不忌其君爲日已久自衞孙林父逐君晋卿实爲之主其后意如出君又从而把持之翼助他国之乱臣皆有欲爲乱之心也而其君防然不悟一听其所爲及是而三卿俱叛岂一朝一夕之故哉
　　晋赵鞅归于晋
　　【左传】韩魏以赵氏爲请十二月辛未赵鞅入于绛盟于公宫
　　【公羊传】此叛也其言归何以地正国也其以地正国奈何晋赵鞅取晋阳之甲以逐荀寅与士吉射荀寅与士吉射者曷爲者也君侧之恶人也此逐君侧之恶人曷爲以叛言之无君命也
　　【谷梁传】此叛也其以归言之何也贵其以地反也【以晋阳归晋】贵其以地反则是大利也非大利也许悔过也许悔过则何以言叛也以地正国也以地正国则何以言叛其入无君命也
　　归易辞也韩魏爲之请晋侯许之复而寅与吉射去国出奔无有难之者故其归爲易春秋书之以着叛逆之臣安然归国见晋之无人也叛臣至于书归则佚贼不足录矣先儒以归爲善辞遂谓鞅有叛迹而无叛心非也衞孙林父亦书归何善之有
　　薛弑其君比
　　称国以弑与晋州蒲莒庶其吴僚同国小而其事失传无可考矣
　　【附录左传】初衞公叔文子朝而请享灵公【欲令公临其家】退见史防而告之史防曰子必祸矣子富而君贪罪其及子乎文子曰然吾不先告子是吾罪也君既许我矣其若之何史防曰无害子臣可以免【言能执臣礼】富而能臣必免于难上下同之【言尊卑皆然】戌也骄其亡乎【戌文子之子】富而不骄者鲜吾唯子之见骄而不亡者未之有也戌必与焉及文子卒衞侯始恶于公叔戌以其富也公叔戌又将去夫人之党【灵公夫人南子党宋朝之徒】夫人愬之曰戌将爲乱
　　十有四年春衞公叔戌来奔衞赵阳出奔宋【衞赵阳公羊谷梁作晋赵阳】
　　【左传】十四年春衞侯逐公叔戌与其党故赵阳奔宋戌来奔【终前传史鱼之言】
　　【附录左传】梁婴父恶董安于谓知文子曰不杀安于使终爲政于赵氏赵氏必得晋国盍以其先发难也讨于赵氏文子使告于赵孟曰范中行氏虽信爲乱安于则发之是安于与谋乱也晋国有命始祸者死二子既伏其罪矣敢以告【告使讨安于】赵孟患之安于曰我死而晋国宁赵氏定将焉用生人谁不死吾死莫矣乃缢而死赵孟尸诸市而告于知氏曰主命戮罪人安于既伏其罪矣敢以告知伯从赵孟盟【知伯荀跞】而后赵氏定祀安于于庙【赵氏庙】
