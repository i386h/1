<!-- { "loadSidebar": true } -->
　　【左传】州吁未能和其民厚问定君于石子【石子石碏也】石子曰王觐为可曰何以得觐曰陈桓公方有宠于王【桓公称諡左氏追书】陈衞方睦若朝陈使请必可得也厚从州吁如陈石碏使告于陈曰衞国褊小老夫耄矣无能为也此二人者实弑寡君敢即图之陈人执之而请涖于衞【请卫人自临讨之】九月衞人使右宰丑涖杀州吁于濮【右宰官名丑衞臣名】石碏使其宰獳羊肩涖杀石厚于陈【宰石碏家臣也獳羊肩宰之姓名】君子曰石碏纯臣也恶州吁而厚与焉大义灭亲【古语】其是之谓乎
　　【公羊传】其称人何讨贼之辞也【人人得而讨之】
　　【谷梁传】称人以杀杀有罪也祝吁之挈失嫌也【众所不与故直挈其名而道之无据位之嫌】其月谨之也于濮者讥失贼也【讥其不即讨】
　　州吁之杀石碏主之而书衞人者弑君之贼人人得而诛之不必士师所以广忠孝之路也若书石碏则似一人之私讨而不见其从众望诛有罪矣濮陈地据左氏陈人与有力焉而不以讨贼之义予之者州吁阻兵乗权衞之臣子力不能诛至于失贼之久实因四国连兵欲定其位耳故圣人以讨贼与衞人以失贼罪诸侯程子谓春秋为爰书观此类可以得其义例矣
　　冬十有二月衞人立晋
　　【左传】衞人逆公子晋于邢【邢国名姬姓侯爵杜注在广平襄国县今直邢台县有襄国故城】冬十二月宣公即位书曰衞人立晋众也【公羊传】晋者何公子晋也立者何立者不宜立也其称人何众立之之辞也然则孰立之石碏立之石碏立之则其称人何【与尹氏立王子朝不称人异词故设问】众之所欲立也众虽欲立之其立之非也
　　【谷梁传】衞人者众辞也立者不宜立者也晋之名恶也【恶谓不正】其称人以立之何也得众也得众则是贤也贤则其曰不宜立何也春秋之义诸侯与正而不与贤也【正谓嫡长】
　　人者众辞立者不宜立也晋乃桓公之弟庄公之子以次当立国人所共推戴而谓其不宜立者衞之臣子可以讨贼不可以置君晋虽诸侯之子而内不承国于先君上不请命于天子众谓宜立而遂自立焉可乎故春秋于衞人特书立晋以着擅置其君之罪于晋去其公子以明不请王命之非而父子君臣之道正矣然曰衞人立晋则一国之公也与书尹氏立朝为一族之私者异矣此圣人之权衡所以不爽于毫末也








　　日讲春秋解义卷二
　　钦定四库全书
　　日讲春秋解义卷三
　　隐公
　　五年春公观鱼于棠【观左作矢棠今山东鱼台县鱼亭山是其处】
　　【左传】五年春公将如棠观鱼者【鱼捕鱼也鱼者犹言猎者】臧僖伯谏曰【臧僖伯公子彄也諡曰僖】凡物不足以讲大事【大事祀与戎】其材不足以备器用【材谓皮革齿牙骨角毛羽噐用军国之噐】则君不举焉君将纳民于轨物者也故讲事以度轨量谓之轨取材以章物采谓之物不轨不物谓之乱政乱政亟行所以败也故春搜夏苗秋狝冬狩【搜索也择取不孕者苗为苗除害也狝杀也以杀为名顺秋气也狩围守也冬物毕成获则取之无所择也】皆于农隙以讲事也三年而治兵入而振旅【虽四时讲武犹复三年大习振整也】归而饮至以数军实【数车徒噐械及所获也】昭文章【车服旌旗】明贵贱辨等列顺少长【出则少者在前还则在后所谓顺也】习威仪也鸟兽之肉不登于俎【俎祭宗庙噐】皮革齿牙骨角毛羽不登于器【以饰法度之噐】则公不射古之制也若夫山林川泽之实噐用之资
　　皁隷之事【士臣皁皁臣舆舆臣隷】官司之守非君所及也公曰吾将畧地焉【畧总摄廵行之名言欲案行边竟】遂往陈鱼而观之【陈设也谓大设捕鱼之备而观之】僖伯称疾不从书曰公矢鱼于棠【矢亦陈也】非礼也且言远地也【棠实他竟故曰远地】
　　【公羊传】何以书讥何讥尔远也公曷为远而观鱼登来之也【齐人语也齐人名求得为得来作登来者由口授也】百金之鱼公张之【张谓张防罟正以价值百金故言得来之】登来之者何美大之之辞也棠者何济上之邑也
　　【谷梁传】曰常事曰视【视朔之类】非常曰观【观鱼之类】礼尊不亲小事卑不尸大功【尸主】鱼卑者之事也【周礼人中士下士】公观之非正也
　　君举必书故诸侯非朝觐防同省耕省敛不得轻出隐公慢弃国政远事逸游托畧地之説拒谏饰非故特书其事以志非礼
　　【附録左传】曲沃庄伯以郑人邢人伐翼【曲沃晋别封成师之邑今山西闻喜县庄伯成师子翼晋旧都今山西翼城县】王使尹氏武氏助之【尹氏武氏皆周世族大夫】翼侯奔随【随杜注晋地今山西介休县东有古随城晋内相攻伐不告乱故不书具其事为后晋事张本】
　　夏四月葬衞桓公
　　【左传】夏葬衞桓公衞乱是以缓【有州吁之乱十四月乃葬明其非慢谷梁传】月葬故也
　　衞桓公被弑至是阅十四月而后得葬鲁往防之故书弑逆人道之大变送终臣子之大事君弑而臣子能讨贼以其君然后送终之道尽故春秋于见弑之君必贼既讨而后书也諡者行之迹也衞侯见弑而諡以桓名实乖矣周制五等诸侯礼辞皆称公又有公食大夫礼葬以邻国防之为义故从周之文而不革也
　　【附録左传】四月郑人侵衞牧【牧衞邑今河南汲县地】以报东门之役【东门役在四年】衞人以燕师伐郑【燕南燕国姞姓伯爵今汲县西有古东燕城】郑祭足原繁泄驾以三军军其前使曼伯与子元潜军军其后燕人畏郑三军而不虞制人【制北制郑邑】六月郑二公子以制人败燕师于北制【二公子曼伯子元也】君子曰不备不虞不可以师　曲沃叛王秋王命虢公伐曲沃而立哀侯于翼【翼侯子光】
　　秋衞师入郕【郕公羊作盛国名姬姓伯爵今山东宁阳县北有盛乡城】
　　【左传】衞之乱也郕人侵衞故衞师入郕
　　【公羊传】曷为或言率师或不言率师将尊师众称某率师【将尊谓大夫师众者满二千五百人以上】将尊师少称将【师少者不满二千五百人】将卑师众称师【将卑谓士】将卑师少称人君将不言率师书其重者也
　　【谷梁传】入者内弗受也郕国也将卑师众曰师衞与郕皆文之昭也郕乗乱侵衞固为非礼衞宣继州吁暴乱之后当惩艾修徳以固邦本以恤民力乃轻动大众以入同姓之国故书衞师入郕讥其用众而逞暴也
　　九月考仲子之宫
　　【公羊传】考宫者何考犹入室也始祭仲子也【考成也成仲子之宫庙而祭之犹生人入宫室必有饮食之事】桓未君则曷为祭仲子隐为桓立故为桓祭其母也然则何言尔成公意也
　　【谷梁传】考者何也考者成之也成之为夫人也【立其庙世祭之成夫人之礼】礼庶子为君为其母筑宫使公子主其祭也【公当奉宗庙故不得自主别庙之祭公子者长子之弟及妾之子】于子祭于孙止仲子者惠公之母隐孙而修之非隠也【非责也】
　　仲子者惠公之妾桓公之母宫始成而祭之曰考礼诸侯无二嫡庶子既立为君则为其母别立宫以祀之其祭也以公子主之君不亲祭尊宗庙也桓未为君何以为其母立庙隐将举国而让之也经于来赗考宫皆书仲子而其不得为嫡明矣隐公摄让之实辨矣桓公簒弑之罪昭矣凡宫庙之立非失礼不书此着其不宜立也不书立宫而书考宫葢连下初献六羽以为义
　　初献六羽
　　【左传】九月考仲子之宫将万焉【万舞也】公问羽数于众仲对曰天子用八【八八六十四人】诸侯用六【六六三十六人】大夫四【四四十六人】士二【二二四人士有功赐用乐】夫舞所以节八音而行八风【八音金石丝竹匏土革木八风八方之风为调风明庶风清明风景风凉风阊阖风不周风广莫风节者使音声有作止之序行者宣布其风气也】故自八以下【惟天子得尽物数故以八为列诸侯则不敢用八】公从之于是初献六羽始用六佾也
　　【公羊传】初者何始也六羽者何舞也初献六羽何以书讥何讥尔讥始僣诸公也六羽之为僣奈何天子八佾诸公六诸侯四诸公者何诸侯者何天子三公称公王者之后称公其余大国称侯小国称伯子男天子三公者何天子之相也天子之相则何以三自陜而东者周公主之自陜而西者召公主之一相处乎内始僣诸公昉于此乎前此矣前此则曷为始乎此僣诸公犹可言也僣天子不可言也
　　【谷梁传】初始也谷梁子曰舞夏【夏大也】天子八佾诸公六佾诸侯四佾初献六羽始僣乐矣尸子曰舞夏自天子至诸侯皆用八佾初献六羽始厉乐矣【言时诸侯皆僭用八佾鲁于是能自减厉而始用六谷梁子言其始僣尸子言其始降】
　　旧説成王特赐周公以天子之礼乐故鲁得以八佾祀周公然犹止于周公之庙耳至其后羣公皆僣用焉仲子以别宫故不敢上同羣庙而用六羽书初献者明前此用八之僣也不谓之佾而曰羽者佾乃干羽之总称羽以象文徳干以象武功妇人无武事则独奏文乐故谓之羽而不曰佾也春秋于鲁之郊禘皆因事而书以志其僣故僣用八佾亦因考仲子之宫而书初献以明之若仲子之不宜别宫献羽则不待贬而自见矣
　　邾人郑人伐宋
　　【左传】宋人取邾田邾人告于郑曰请君释憾于宋敝邑为道【释四年再见伐之憾】郑人以王师防之【郑庄为王卿士故得用王师不书不以告也】伐宋入其郛以报东门之役【东门役在四年】宋人使来告命公闻其入郛也将救之问于使者曰师何及对曰未及国公怒乃止【怒其诡辞】辞使者曰君命寡人同恤社稷之难今问诸使者曰师未及国非寡人之所敢知也【为七年公伐邾】
　　邾搆郑以伐宋则主兵者邾也故序郑上凡班序上下以国之大小从礼之常也而防盟侵伐以主者先因事之变也故僖二十七年楚人陈侯蔡侯郑伯许男围宋大夫主兵亦序于诸侯之上所以着事端所由起以别其善恶之所归也
　　螟【此书虫灾之始】
　　【公羊传】何以书记灾也
　　【谷梁传】虫灾也甚则月不甚则时
　　虫食苗心曰螟言其害在内防冥难知也稼穑为民生首务螟之害稼国之灾也春秋于灾异必书示人君当恐惧修省以谨天戒恤民隠也
　　冬十有二月辛巳公子彄卒
　　【左传】冬十二月辛巳臧僖伯卒公曰叔父有憾于寡人【恨谏观鱼不聼】寡人弗敢忘葬之加一等
　　【谷梁传】隐不爵命大夫【隠居摄故不爵命大夫】其曰公子彄何也先君之大夫也【公子不为大夫则不称公子】
　　彄称公子以公葬之有加礼也观鱼之谏公虽不听而犹不忘其忠死而加礼于义为得然知其忠而不纳其言则与郭公之善善而不能用等耳
　　宋人伐郑围长葛【此书围之始长葛杜注郑邑今河南长葛县有故城】
　　【左传】宋人伐郑围长葛以报入郛之役也
　　【公羊传】邑不言围【据伐于余丘不言围】此其言围何彊也【恶其彊而无义必欲得邑】
　　【谷梁传】伐国不言围邑此其言围何也久之也【以此冬围之至六年冬乃取之也】伐不逾时战不逐奔诛不填服【填厌】苞人民殴牛马曰侵【苞制也】斩树木坏宫室曰伐
