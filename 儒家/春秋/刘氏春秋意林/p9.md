<!-- { "loadSidebar": true } -->
　　帅师堕郈季康子患盗子曰苟子之不欲虽赏之不窃今诸侯僭天子而大夫强大夫执国命而陪臣畔事势则然矣不务以所望乎下者事上则治奚由顺哉譬之伐木不自其根必复滋塞水不自其源必复流源与根无他在己而已矣故师行邦域之中而书之若异国然此孔子所谓不在颛防而在萧墙之内之意也
　　赵鞅入于晋阳以叛古之大臣有夺而后义险而后平者矣齐王问贵戚之卿孟子曰君有大过则谏反覆之而不听则易位问异姓之卿孟子曰君有大过则谏反覆之而不听则去若由是言之赵鞅保晋阳之甲以逐荀寅士吉射伊尹之忠已然而名不免于畔者当是之时其志未信其功未见要以功成事立然后可信尔易曰利用为大作元吉无咎此之谓也故大作而得元吉元吉而得无咎无咎之羙不过乎赵鞅之书归尔是孔子之所以贵权者也孔子曰可与共学未可与适道可与适道未可与立可与立未可与权人之生也困而不学者多矣知学之为益其性知道之为得于学或进取焉或有所不为焉是可与共学者也有常矣而未及乎中行也未及乎中行则未可与适道适道者必中行者也不践迹亦不入于室是可与适道者也善人矣而未及乎大成也未及乎大成则未可与立可与立者必大成者也不忧不惧君子之成名矣是可与立者也而有不仁焉则未可与权权者圣人仁人之所施也汤放桀武王伐纣伊尹周公摄其君此之谓权甚逆而下不疑甚利而上不忧必忠信至于此则权安有不可哉
　　晋赵鞅帅师纳卫世子蒯瞆于戚世子者世世子也诸侯不得世其子誓于天子然后称世子世子之贵达于王室然则诸侯虽欲以爱易世子犹不得也桓公葵丘之盟曰毋易树子故蒯瞆之得罪君父君母而出奚遽失其位哉郑忽见逐于强臣见夺于其弟突春秋为人之不知义乃反以其突正而忽不正也故君虽薨犹谓忽世子蔡友君灭众散守其先人之国不与雠共戴天至于死之春秋为人之疑于诛君之子不立乃反是楚而絶蔡也故君虽没犹谓友世子蒯瞆知以礼事其亲而不知几谏见志之顺而无隙也使其母恶而逐之羁旅于外春秋为人之不知权及反责蒯瞆之出走而不计申生之死为非孝也故君虽没犹谓蒯瞆世子三者异事同指皆别嫌明疑予正而夺不义者也
　　齐国夏卫石曼姑帅师围戚曼姑受命而立辄其不可以围戚何也或问乎孟子曰舜为天子臯陶为士瞽叟杀人则执之乎孟子曰执之然则舜不禁乎曰舜安得而禁之是有所受之者也今以蒯瞆为瞽叟以辄为舜以曼姑为臯陶此孟子之义已曰孟子未尽于义也伯夷叔齐让国不取饿于首阳之下终身防然以谓求仁得仁故无怨也夫不以能有其国家为贵而以能全其志义为安故孔子称之舜有天下瞽叟杀人是亦将且循伯夷之义矣安在必申有司之法而以己之贵加其亲乎此不为知春秋春秋抑曼姑于齐以明臣之不可侵其君离戚于卫以明子之不可加其父一言而君臣父子之道正矣诗云示我显德行此之谓也故为曼姑之义冝明言于其君曰子无讨父之道臣不足为三军将也辄之义亦冝明言于其国曰臣无乗君之礼我不可为千乗主也若是上让下竞而兵偃不用矣又何其纷纷哉故昔者子路问于仲尼曰卫君待子而为政子将奚先子曰必也正名乎所谓正名者君君臣臣父父子子者也君不君臣不臣父不父子不子此辄与曼姑之事也不其然欤
　　己酉入邾以邾子益来伐国而克此众人之所祷祠而求玉帛而贺者也而君子讳之讳之者不敢多其功不敢享其名非恶功名也功不可训而名不可传也其事好还是以明年而吴伐我鲁之存者幸而已矣且吴之强不能以是行于楚鲁之弱顾能以是行于吴乎孔子曰人之生也直罔之生也幸而免此之谓也
　　吴伐我君子之道不贵其胜人而贵其自胜也说命曰干戈省厥躬躬为善而外物横逆者有之矣君子拒而弗受也躬为不善而外物横逆者亦有之矣君子受而弗怼也受而弗怼此之谓能自胜故君子之守约也
　　齐国书帅师及吴战于艾陵事君者自尽而后求进焉成民而后求用焉治内而后求服焉夫以吴之无道犯间上国渉数千里之地以伐人之邦固求弃疾于人与之俱靡焉尔国书之用齐也内不能安其君外不能交邻国而轻与之战其不爱百姓也不亦甚乎故善战者服上刑所谓为志乎此战者是也汤事葛太王事熏粥文王事昆夷不以其养害所养乃所谓君子之道也
　　孟子卒夫人之必命于天子犹诸侯之必命于天子也桓公不受命终身无王孟子亦不受命死不得称夫人其义一也所以异者桓治外孟子治内其文不可得而一耳
　　公防晋侯及吴子于黄池吴战胜天下威强诸侯动不以徳义春秋所恶也何縁而以两伯之词言之邪曰天下无王久矣吴楚皆僭号叛命莫能尊周室吴知自卑贬其号率诸侯以奉天子其事虽浅近犹不得不引而进之孔子曰一日克己复礼天下归仁焉者此之谓也夫西子蒙恶过之者掩鼻苟有恶人齐戒沐浴可以事上帝由是观之吴子之霸也不亦冝乎







　　刘氏春秋意林卷下
