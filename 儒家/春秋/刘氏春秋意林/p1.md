<!-- { "loadSidebar": true } -->
　　钦定四库全书　　　　经部五
　　春秋意林　　　　　　春秋类
　　提要
　　【臣】等谨案春秋意林二卷宋刘敞撰宋史艺文志作二卷王应麟玉海作五卷马端临经籍考则并春秋权衡春秋春秋意林总题三十四卷今考权衡寔十七卷寔十五卷合以意林二卷正得三十四卷与宋志合则玉海作五卷写误也元呉莱常作是书后序云刘子作春秋权衡自称书成世无有能读者至意林犹未脱稿多遗阙今观其书或仅标经文数字不置一词或草草数言文不相属而下注云云二字或一条之下别标他目一两字与本文逈不相闲或佶屈聱牙猝难句读或仅引其端而词如未毕其为随笔劄记属稿未竟之书显然可证莱所説诚不诬也又敞既苦志研求运意深曲又好雕琢其词使在可解不可解之间然考叶梦得石林春秋称不知经者以其难入或诋以为用意太过出于穿凿然熟读深思其间正名分别嫌疑大义微言灼然圣人之意者亦颇不少文体之澁存而不论可矣乾隆四十五年二月恭校上
　　总纂官【臣】纪昀【臣】陆熊【臣】孙士毅
　　总　校　官【臣】陆　费　墀

　　钦定四库全书
　　刘氏春秋意林卷上　　　　宋　刘敞　撰
　　贵本
　　元年春王正月
　　隠不正而贤
　　盟于蔑
　　克段于鄢
　　或不与使而不称使或与之使而不称使
　　防戎
　　君子之行礼有过于厚无过于薄者也归惠公仲子之赗何以为非礼
　　有不可朝而不与朝祭伯来是也有不能朝而不与朝介葛卢是也【云云】均寰内诸侯也萧叔使人得言聘祭伯亲之犹不言朝
　　州吁
　　石碏
　　观鱼于棠人君者
　　考仲子之宫与其成之与曰与之【武焬】
　　初献六羽以其言初也是将复有终也以其言六也是将复有八也春秋纪人事莫隆于君亲君亲之过必为之隠至于僭主畔君虽不斥言其失犹迂其意防其词此乃臣之所以谏君子之所以事亲也
　　孔子曰礼乐征伐自诸侯出盖十世希不失矣自隐公始者也众仲之意欲遵君荣亲也与圣人同而反陷之不义以渐其祸其所见者近也
　　君子之为国不恃天之无灾不恶物之有灾者也其记有年螽螟何邪
　　输平
　　宋人取长葛何其疾之也舜之伐有苖文王之伐崇滕侯卒犹周行人之禁僭也卫文公朝于周称曰卫侯辟疆【云云】
　　齐侯使其弟年来聘齐侯非不爱其弟也迷于其义迷于其义故以爱为害矣
　　戎伐凡伯于楚丘伐者以上讨乎下者也执者以正治乎不正者也凡伯虽不能死而戎安得而伐之而执之也哉故深逃其名而夺之义此春秋所以道名分也孔子曰惟器与名不可以假人此之谓也虚名犹不以借人况其实乎
　　宋公卫侯遇于垂轻财重礼自为正之具也人之争也常于其所怨其怨也常于其所亲
　　公及莒人盟于浮来易曰谦尊而光卑而不可逾隐公之谓谦矣而春秋讥之何哉【渉他成何执牛耳】
　　挟卒春秋贵大臣之意也
　　伐宋败宋取郜取防滕侯薛侯来朝入许隠公之所以弑也徳薄而多大功虑浅而数得意也备其四竟祸反在内可不哀与孔子曰人无远虑必有近忧不在颛史而在萧墙也
　　宋人蔡人卫人伐戴郑伯伐取之孔子谓子夏曰无欲速无见小利见小利则大事不成谓若此者也尝试使郑伯反此之义安其危而存其亡戴必北面终身不敢叛而四隣归之矣郑可以霸
　　滕侯薛侯来朝隠公之志也已骄晋侯使荀庚来聘卫侯使孙林父来聘固人臣也鲁不敢同日而参盟丙午及荀庚盟丁未及孙良夫盟是也今一旦而朝两国君不能识其非礼也而受之则非独骄也志荒矣死不亦宜乎
　　公薨贼不讨而书葬者多矣或者春秋之失与非然也彼或讨矣而不见于经桓公是也
　　许田周公之邑也诗云居尝与许复周公之宇盖非方伯不得有汤沭之邑非周公不得世享其地
　　孔父【已见】
　　郜大鼎言取非其有也孔子问公叔文子于公明贾曰夫子不言不笑不取乎公明贾曰否夫子时然后言乐然后笑义然后取耳故茍以义三代之取天下而不为贪茍不以义宋之郜鼎齐之卫寳终不得为已有
　　桓无王桓簒其兄外托于继世而立是以免于诸侯之讨至其丧终也宜以士礼见天子而受命焉又不能尔尚当因使者而请命以临其民因使者而请命以临其民虽非礼之正君子犹许之无衣之诗是也昔者晋武公兼其宗国而未得天子之命则不能安其身故其诗曰岂曰无衣七兮不如子之衣安且吉兮是上有事上之义而下得畏罪之善也今桓公一不受命遂终其身身没之后乃追命耳安所受之邪茍无所受之享国虽久徒属虽众盗贼之未诛耳何诸侯之有
　　不逆诈不亿不信故必待丧毕而不受命也则可以无王诛矣
　　齐侯卫侯胥命于蒲当此之时齐僖侯自以为小伯【见国语】而狄入廹逐黎侯黎之臣子亦以方伯连率之职责卫宣公也其在诗曰伯也执殳为王前驱所谓伯者州伯也八州八伯
　　有年奚谓六谷六谷泛名也稷之属一谷黍之属一谷稻之属一谷麦之属一谷菽之属一谷麻之属一谷
　　公狩于郎狩非其地尔而书之此春秋谨于防之意也以谓防事不谨则大事不立故每慎其防而后王徳全矣
　　宰渠伯纠春秋于大夫莫书其官至冡宰独书之以此见任之最重也宰天下者莫名至纠独名之以此见责之最备也周公作周礼冡宰之职固赏善诛恶进贤而退不肖
　　正月甲戌史之阙文与非也仲尼之后俄然亡之三家者皆莫能出其理吾独以陆淳之言为信由是观之圣人之心其不传于世也多矣虽然未必不传也人皆以亲见之为详而传闻之为粗夫亲见之果不足以为详而传闻之果不足以为粗
　　齐侯郑伯如纪春秋恶其怀不义之心虽卒不能害而疾之与袭侵人之国无异此圣人诛意之效也故云兵莫憯于志莫邪为下矣问者曰今齐郑以朝往以朝反而春秋恶之非逆诈与曰楚公子围聘于郑【云云】
　　盟于宋
　　大雩为说者皆曰成王康周公故赐鲁以天子之礼乐祀上帝禘文王吾未知其然成王者周之盛王也其亦谨于礼矣礼之有天子诸侯之别自伏义以来未之有改也成王其惑欤然则鲁之有天子礼乐殆周之末王赐之非成王矣昔者鲁惠公使宰让请郊庙之礼于天子天子使史角往惠公止之其后在鲁实始为墨翟之学由是观之使成王之世而鲁已郊矣则惠公奚请惠公之请也殆由平王以下乎
　　焚咸丘淫猎之过也古者诛不逐奔追不越防
　　邓侯吾离来朝邓谷迩于楚而化其俗大国之君也而不能以礼自显遂终春秋无与中国盟防者迹其衰亡之端自绥吾离始矣故礼者先王所以使人自定其位长世保民者也
　　正月己卯烝顔渊问为邦子曰行夏之时谓若此者也祭公来遂逆王后于纪祭公之来命鲁以昬因之事者也若是则茍大夫可矣何待于三公三公大任也非所当轻使也任之大而使之轻使祭公得縁其义专命不报遂行如纪由轻重不相副也故王以轻使为失而祭公以遂行为专君令过则臣事放矣为此之节者王当使大夫命鲁侯曰予一人不能独任天地宗庙之事未有内主予一人将卜于纪姜氏委诸伯父伯父其以予敬若先王之礼鲁侯稽首对曰天子有命敢有弗恭使者以之言也复于王鲁使大夫请于纪曰天子使某来命我寡君曰予一人不能独任天地宗庙之事未有内主予一人将卜于纪姜氏使某也以告主人冝固辞固辞不获命主人曰某也固辞不获命敢不敬从先守某公之遗女若而人夫妇所生若而人然后天子命以其吉使上大夫用王后之礼逆以归也此岂人臣之所当遂于竟外哉逆也称王后归也称季姜此言礼之上下取予进退先后各有所冝而不相悖也公卿谋之诸侯主之防诹之天子命之是王后矣然而未见宗庙也未觏君子也未觌羣臣也则不敢居其位其词顺以听此正始之道王化之本也诗云未见君子忧心惙惙亦既见止亦既觏止我心则说周召之风也
　　曹伯使其世子射姑来朝古者为人子三赐不及车马立不中门坐不主奥享食不为槩祭祀不为尸不敢乗父之车不敢衣其衣所以示民有亲也如之何其以诸侯朝哉此后世所以多子乱也
　　十年春王正月其谓之存公何也曰讳之使若受命然春秋尊尊亲亲者也其于礼义刑政无所不为法非专为鲁而已今桓公不受命当是时天子莫讨诸侯莫非也独春秋贬之尔故谓之无王春秋贬之谓之无王以此明天下则无乃伤于亲亲尊尊之意欤故于其甚极也讳而存之无甚乎六师移之之可讳矣诡而书王若谓桓公曰君之不能事天子若是其甚矣如又不改将不可救矣君如改诸则此其时矣此春秋之意也使桓公之臣有能及是母令其君终身不悟岂独桓公得以受命书王为显哉虽其臣子皆可録也王者之法盖三不朝则六师移之六师移之宗庙墟矣祸孰重于此者是乃春秋所以殷勤于君亲之至也讥恶不枉义讳过不诬善达其王心而已隠公丧终二年十一月是时始受命也当一朝后四年当再朝又四年当三朝凡桓公十八年唯其未毕丧未可以受命其余以礼差之为六朝也三不朝辄一书王所以见天子制诸侯之节也非专为鲁也
　　来战于郎战者仁人之所恶也有不得已而应者矣未尝得已而先之者也
　　齐人卫人郑人盟于恶曹齐自以为东州之长卫自以为北州之长而郑固王卿士也相与防盟而君不行委之大夫春秋正本谨始知其后必且有大夫胁君交政之患则又有陪臣执国干上之祸其势相召也故于是贬而絶之
　　突归于郑突内因强臣之力赤外援戎狄之众以夺其嫡而祸其宗皆有不仁之心奸桀之材春秋所恶也专治突则祭仲不明专治赤则戎不见故挈其上而易其下其罪一施之所以絶祸本禁首恶也
　　郑忽出奔卫使忽近君子远小人与贤者图事则固良子矣宋虽无道奚惮祭仲虽强奚恤【莒展曹羁】
　　丙戌卫侯晋卒于此可以见圣人之政所可与人共者无不与人共也所不可与人共者则无与人共也嵗时之次日月之序此与人共者也襃贬之理予夺之义此不与人共者也与人共者因其旧不与人共者加吾王心焉故曰夫子之文章可得而闻也夫子之言性与天道不可得而闻也
　　燕师败绩春秋因行事以着成败者也入春秋而来燕未尝与诸侯之防也又未尝交玉帛之使也其孤特僻陋之効可见于此矣殆不能守其国家幸而为谷之盟与中国通曽未旋踵也而反伐所与盟之国是慢于信而薄于义甚矣而不知恶者终于侵夺灭亡而不复序是以春秋贬而贱之曰为国家者视此偷得利而轻用众其何如尔
　　葬卫宣公此下传可以广中庸义
　　宋人以齐人蔡人卫人陈人伐郑赏当其功者也虽小人不害以有功赏罚当其罪者也虽君子不害以有罪罚是以王者赏不遗小人罚不隠君子象其事应其类而民信矣书宋人以齐人则足以知宋人者宋公也书晋人及姜戎则足以知晋人者晋侯也文不虚出必有其指縁于文以求其指则得之矣宋公残人之国而毁其宗庙晋侯背父之殡而覆人之师其罪一也俱弃义犯礼于所至尊至亲之地何其悖与
　　郑祖厉王非礼也非礼之礼其不可毁何也曰天子固命之矣国人固奉之矣有王者作是不可复存则已矣诸侯安得而毁之哉郑之祖厉王犹鲁之郊上帝也鲁之郊上帝盖有以不郊致讥矣未闻其以不郊为礼也
