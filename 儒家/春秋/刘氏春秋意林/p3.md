<!-- { "loadSidebar": true } -->
　　同盟于幽盟未尝不同也而称同焉非同时之谓也盖同所以名盟焉耳以周礼言之则殷见曰同同者廵狩殷国也以古文言之则再防而盟以显昭明以觐礼言之则设方明主日月而命事者同盟也此皆天子廵狩诸侯朝觐方伯临之者也非诸侯所自相命也是以春秋愼之诸侯且不可又况诸侯之大夫乎其失已甚矣此之谓屡盟书周官曰六年五服一朝又六年王乃时廵考制度于方岳诸侯各朝于方岳之下周礼大宗伯曰时见曰防殷见曰同左氏传叔向曰朝而防以示威再防而盟以显昭明三者一也六嵗则防防于王城之外十二嵗则盟盟于方岳之下所言之有详略耳及至晋文之制诸侯有事而防不协而盟亦原于时见殷同之义而稍简濶矣用此观之诸侯不得自相防盟可知也
　　齐人执郑詹责齐之辞也郑詹自齐逃来责詹之辞也詹自以为有罪邪虽死之可矣自以为无罪邪尚何逃之有詹恐其无罪见杀因逃而茍免则是不知命也不知命者不足以为大夫古者四十而仕五十命为大夫五十命为大夫者为知命也
　　公追戎于济西此无爱民之意而有不仁之心任诈谋而尚竒功胜固不足多也况又不胜乎凡君之于其民也固犹父母之于子子陷水火父母不避焦溺而救之矣岂坐视之待其然且没而施巧变哉
　　公子结媵陈人之妇于鄄遂及齐侯宋公盟好功名任智数者亦多为义与权矣未必中也故明于王者之制乃可以为义王者之制诸侯不得擅相伐而有亲亲友贤善邻之义此结所以得为鲁设免难之防为齐宋画讲好之计俱合于道其功甚羙而身固在竟外也与专命君侧者异指是乃春秋之予结者也
　　伐我西鄙君子之于人常自反也曰我之不仁与人之不我爱也不信与人之不我诚也不恭与人之不我敬也则深思而笃行之既行之而彼犹若也斯拒之耳今鲁未有以负于义而三国者轻加之兵故不受也君子可服以理而不可诬以过其自待也信而待人也正
　　肆大
　　陈人杀其公子御冦以为大夫则非大夫也以为世子则非世子也然而书者知其为君之嫡也君之嫡虽未誓为世子未可以称世子然而已有可以为世子之端矣故不可不重也王法贵嫡嫡子之生而其礼固己异矣王法正名嫡子虽生而异其礼茍未誓则不敢名世子也此道并行而不相悖者也轻重大小义各有施而不可乱此之谓礼之情
　　祭叔来聘祭非无臣也不达于春秋所以正上下之礼也孔子曰大夫具官祭器不假声乐皆具非礼也此之谓也
　　公如齐观社观社与观鱼一也观社称如观渔不称如内外之辨也诸侯于其竟外可以言如于其竟内不可以言如
　　萧叔朝公为礼非其时犹非其礼也为礼非其处犹非其礼也为礼非其义犹非其礼也为礼非其物犹非其礼也九月郊五月烝此之谓非其时萧叔朝公此之谓非其处祭叔来聘齐侯来献防此之谓非其义邾人牟人葛人来朝此之谓非其物虽有肃敬之心繁饰之容而君子不受也故礼非其礼而犹不受必归之正而止又况乎未始有正者乎
　　夫人姜氏入入非致于庙之辞也将欲见大夫宗妇觌是以先言其入入非礼则觌非公矣古者以其所愿于上者使下故下不劳以其所望于下者事上故上不忌废其所以事上而欲下之向已也则怨舍其所以畜下而欲上之厚己也则偾偾怨者所以亡家丧身也
　　曹羁出奔陈赤归于曹赤之为者与郑伯突无以异突因宋赤因戎皆夺其君然而春秋一贬之无上下之异者春秋治治不治乱者也使郑忽曹羁事亲而孝为上而礼在丧而哀临事而恭大夫顺之国人信之虽有宋戎之众突赤之孽何縁而起然而君臣交争兄弟为雠者上有失故下得也
　　郭亡亡国之亡也未尝不以其取亡亡之也而独谓郭亡何哉郭之所以亡者与他国异他国之亡者所善不善所恶不恶也而郭之亡善善而恶恶善善而恶恶则贤贤而亡此天下之所疑故圣人愼之也善善而不能用无贵于知善矣恶恶而不能去无贵于知恶矣不能用之蔽至于怨不能去之蔽至于乱怨乱之兴焉有不亡者乎故五谷之种非不羙也其为不熟不如荑稗治国亦有五谷五谷不成何处而善哉
　　防宋人齐人伐徐小事也而乱王者之制王者之制固曰诸侯不专征诸侯不专征是以属之方伯连帅今齐以其事小其众少而因使宋主之是则人自为政与诸侯无霸奚以异物盖有其变防而其损大者此之类也不可不正也
　　大无麦禾此言为国者之不可以无九年之蓄也三年耕余一年之食九年耕余三年之食三九二十七年则余九年之食百官之奉賔客之礼不外求而足虽有水旱如尧汤之久而上下不忧今庄公在位二十八年矣而麦禾曽不足以待国用所谓寄生之君也臧孙辰告籴于齐此言大臣任国事治名而不治实之蔽也务农重谷节用而爱人则仓廪实不知为此事至而忧之何其末与鲁人恱其名而以急病让夷为功君子责其实而以不能节用为罪此王政之务本也
　　莒庆来逆叔姬莒庆非有君命也叔姬非适诸侯也何以得书乎以公之自主之公之自主之则敌敌则书矣凡喜怒哀乐爱恶者人之情所不免也人之情所不免而无礼义之制则放而不反是以圣人物为之防使人乃废心而任礼礼然而然不以私意损益其间未始有物者也每若是而天下服矣
　　新延廐春秋二百四十二年所兴作脩旧多矣不必书也而延廐南门盖防耳何故独书哉又新宫灾宣公之庙也太室屋坏鲁公之庙也灾与坏不能不修而经无修之文雉门及两观灾记新作焉吾以此数者参之修旧不足书其书者皆非礼之制不务公室者也天子僭天道而后有诸侯僭天子诸侯僭天子而后有大夫僭诸侯大夫僭诸侯而后有陪臣僭大夫上为之下则有甚焉者矣故将欲拨乱世反诸正则莫若正己正己而物正矣故春秋于其僭君也必书必书之者必正之之意也而主人习其读而问其传则未知己之有罪焉此世学者所以迷而不悟也
　　张瓌唐公问于刘子曰昔僖公修泮宫诗人颂之而春秋不书何哉刘子曰泮宫者诸侯之学也僖公修之得其时制则诸侯之事也不可胜书故春秋不书也春秋以制度弼其上为法而诗人以恩厚爱其君为事诗有过厚而春秋无虚羙此其所以异也然则其书延廐南门何哉刘子曰延廐者天子之廐非诸侯之廐也南门者天子之门非诸侯之门也所谓库门天子臯门雉门天子应门矣延廐之僭非庄公也过在可革而不革故曰新南门之僭自僖公始罪在不可为而为故曰新作夫春秋之记略常事简小事谨大事所以经后世非史官之任也
　　秋有蜚蜚之为物状若牛而白首一目虬尾行水则竭行草则死见则其国大疫非中国之禽也故曰有有者所以明其无也鸜鹆不逾济而蜚非中国之物蹔而一至故不可言多而言有麋者中国所有也有之不足异而多则为异故不可言有而言多螽螟者中国所多也多不足怪而为灾则害故不可言多而言灾此制言之体也无所茍矣
　　葬纪叔姬灭国不葬纪非酅酅非纪也而葬纪于酅所以顺纪季也季之不取为国审矣问者曰葬纪叔姬为顺纪季书乎为贤叔姬书乎为顺纪季则非贤叔姬为贤叔姬则非顺纪季而二者并言之何哉曰季之不取为国前见矣无待于葬叔姬乃知之盖非叔姬之贤则亦不足葬故于是引而合之録善不遗小之意也
　　齐人伐山戎桓公之威行乎天下天子不能制矣如是而又越竟以伐山戎诸侯震恐其重过于万乗乃沛然自得矜功而语受命此君子所恶也故贬而人之昔文王三分天下有其二以服事纣有君民之大徳有事君之小心盖春秋所贵也诗云匪革其欲聿追来孝今以桓公之内行不脩而多大功将有非望之圗何若哉
　　公子牙卒杀也而卒之杀之当其罪故遂其隠之之意也当是之时鲁人知公子牙之罪而莫知季友之谋也闻公子牙之死而莫谓季友之诛也使季子谋不縁君诛不当罪则春秋犹将探其专诛之恶以示后世矣圣人原情议狱以季子之为忠于国而适于权听而予之所谓大夫强而君杀之义也自三桓始者乃此之谓矣然则大夫非强虽有罪可杀君犹不得杀也
　　齐仲孙来桓公不务修霸主之义讨有罪扶防国而更使智计之士觇伺虚实令庆父极恶鲁君再弑此由桓公仲孙不臧之蔽也故夺其君臣之常辞以见君使臣不以礼臣事君不以忠圣人法之所禁也故田恒弑其君孔子沐浴而朝告于哀公请讨之夫事君之义舍孔子无可为者矣岂尝沮其君以齐人尚彊待其自毙哉
　　吉禘于庄公说者以禘为诸侯之礼也何谬欤不王不禘禘之为王礼明矣王者禘其祖之所自出以其祖配之虞之所自出黄帝也而祖颛顼夏之所自出黄帝也而祖则禹啇之所自出喾也而祖契周之所自出喾也而祖文王今鲁既用天子礼乐而祖周公故其禘也则主文王矣禘者帝也帝者天子之号也诸侯不得祖天子故禘不及诸侯也天子禘诸侯祫大夫享庶人荐此上下之杀也言禘郊者皆先禘后郊此以祖考之逺近为次禘之先郊犹祖之先宗也非以禘祭天而郊享帝也孔子曰鲁之郊禘非礼言鲁之郊禘则先郊而后禘此鲁之郊主后稷而禘主文王验也左氏曰鲁有禘乐賔祭用之禘非诸侯礼又明矣
　　髙子来盟鲁君弑国乱夫人出奔上下莫相安齐桓公骜然有取鲁之心使髙子将南阳之甲而至者非伐之也非正之也非聘吊之也髙子能深执忠臣之义勉其君于霸因事制宜立僖公而盟之鲁国遂安以此见权在髙子髙子之为人臣忠也从义不从命矣孔子曰如有用我者吾其为东周乎夫东周之时大夫则强诸侯以凌天子陪臣则张私家以胁诸侯唯有道者不以利伤义耳
　　僖公于闵非父子也然而春秋之词与亲父子相袭无以异所以明臣子一体也君之则我以臣事之父之则我以子奉之是故为人后者则为之子矣夫为人后者为之子非施于未有后之语也是乃已为后之理矣彼君子之将取后者取于族人兄弟之子则顺及乎不得已矣而取兄弟亦安可不正以父子之礼奉之哉徒谓之父子则昭穆有逆故春秋通其文于君臣明此两者一也彼不以子继父则必以臣继君矣君臣犹父子则父子亦犹君臣也舜之有天下祖颛顼而宗尧尧非同姓也受国焉尔非同姓尚宗之况亲亲者乎
　　夫人氏之丧至自齐哀姜与乎乱杀二子几亡国齐桓讨而诛之是也此上之所以行乎下君之所以行乎臣伯者之所以行乎诸侯之义且哀姜安可复配宗庙复临羣臣哉鲁以臣子不得讨而齐以伯主得举法故臣子可縁伯主之命以尊宗庙伯主亦可縁天子之法以絶鲁私请今齐以公义诛之而鲁以私意请之是鲁之不忍也而不可通于春秋故去姜氏以见焉异乎文姜文姜杀夫虽臣子得絶之矣哀姜杀子终不可以子故雠母唯伯主得行焉尔
　　城楚丘言齐桓者以桓公之封卫德莫大焉虽卫人亦自以谓桓公之于我德莫大焉春秋书之曽无以异于常诸侯尔彼卫已灭矣无王命而擅封之是擅王命也擅王命诸侯之大罪也故以小惠评之则桓公为有德以大法论之则诸侯无专封孟子曰五伯三王之罪人此之谓也
