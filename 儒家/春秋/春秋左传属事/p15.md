<!-- { "loadSidebar": true } -->
　　二年春齐侯伐我北鄙围龙顷公之嬖人卢蒲就魁门焉龙人囚之齐侯曰勿杀吾与而盟无入而封弗聴杀而膊诸城上齐侯亲鼓士陵城三日取龙遂南侵及巢丘衞侯使孙良夫石稷甯相向禽将侵齐与齐师遇石子欲还孙子曰不可以师伐人遇其师而还将谓君何若知不能则如无出今既遇矣不如战也夏有石成子曰师败矣子不少须众惧尽子丧师徒何以复命皆不对又曰子国卿也陨子辱矣子以众退我此乃止且告车来甚众齐师乃止次于鞫居新筑人仲叔于奚救孙桓子桓子是以免既衞人赏之以邑辞请曲县繁缨以朝许之仲尼闻之曰惜也不如多与之邑唯器与名不可以假人君之所司也名以出信信以守器器以藏礼礼以行义义以生利利以平民政之大节也若以假人与人政也政亡则国家从之弗可止也已孙桓子还于新筑不入遂如晋乞师臧宣叔亦如晋乞师皆主郤献子晋侯许之七百乘郤子曰此城濮之赋也有先君之明与先大夫之肃故防克于先大夫无能为役请八百乘许之郤克将中军士燮佐上军栾书将下军韩厥为司马以救鲁衞臧宣叔逆晋师且道之季文子帅师会之及衞地韩献子将斩人郤献子驰将救之至则既斩之矣郤子使速以徇告其仆曰吾以分谤也师从齐师于莘六月壬申师至于靡笄之下齐侯使请战曰子以君师辱于敝邑不腆敝赋诘朝请见对曰晋与鲁衞兄弟也来告曰大国朝夕释憾于敝邑之地寡君不忍使羣臣请于大国无令舆师淹于君地能进不能退君无所辱命齐侯曰大夫之许寡人之愿也若其不许亦将见也齐高固入晋师桀石以投人禽之而乘其车系桑本焉以徇齐垒曰欲勇者贾余余勇癸酉师陈于鞌邴夏御齐侯逢丑父为右晋解张御郤克郑丘缓为右齐侯曰余姑翦灭此而朝食不介马而驰之郤克伤于矢流血及屦未絶鼓音曰余病矣张侯曰自始合而矢贯余手及肘余折以御左轮朱殷岂敢言病吾子忍之缓曰自始合苟有险余必下推车子岂识之然子病矣张侯曰师之耳目在吾旗鼓进退从之此车一人殿之可以集事若之何其以病败君之大事也擐甲执兵固即死也病未及死吾子勉之左并辔右援枹而鼓马逸不能止师从之齐师败绩逐之三周华不注韩厥梦子舆谓已曰且辟左右故中御而从齐侯邴夏曰射其御者君子也公曰谓之君子而射之非礼也射其左越于车下射其右毙于车中綦母张丧车从韩厥曰请寓乘从左右皆肘之使立于后韩厥俛定其右逢丑父与公易位将及华泉骖絓于木而止丑父寝于轏中蛇出于其下以肱击之伤而匿之故不能推车而及韩厥执絷马前再拜稽首奉觞加璧以进曰寡君使羣臣为鲁衞请曰无令舆师陷入君地下臣不幸属当戎行无所逃隠且惧奔辟而忝两君臣辱戎士敢告不敏摄官承乏丑父使公下如华泉取饮郑周父御佐车宛茷为右载齐侯以免韩厥献丑父郤献子将戮之呼曰自今无有代其君任患者有一于此将为戮乎郤子曰人不难以死免其君我戮之不祥赦之以劝事君者乃免之齐侯免求丑父三入三出每出齐师以帅退入于狄卒狄卒皆抽戈楯冒之以入于衞师衞师免之遂自徐闗入齐侯见保者曰勉之齐师败矣辟女子女子曰君免乎曰免矣曰锐司徒免乎曰免矣曰苟君与吾父免矣可若何乃奔齐侯以为有礼既而问之辟司徒之妻也予之石窌晋师从齐师入自丘舆击马陉齐侯使賔媚人赂以纪甗玉磬与地不可则聴客之所为賔媚人致赂晋人不可曰必以萧同叔子为质而使齐之封内尽东其亩对曰萧同叔子非他寡君之母也若以匹敌则亦晋君之母也吾子布大命于诸侯而曰必质其母以为信其若王命何且是以不孝令也诗曰孝子不匮永锡尔类若以不孝令于诸侯其无乃非徳类也乎先王疆理天下物土之宜而布其利故诗曰我疆我理南东其亩今吾子疆理诸侯而曰尽东其亩而已唯吾子戎车是利无顾土宜其无乃非先王之命也乎反先王则不义何以为盟主其晋实有阙四王之王也树徳而济同欲焉五伯之霸也勤而抚之以役王命今吾子求合诸侯以逞无疆之欲诗曰布政优优百禄是遒子实不优而弃百禄诸侯何害焉不然寡君之命使臣则有辞矣曰子以君师辱于敝邑不腆敝赋以犒从者畏君之震师徒挠败吾子惠徼齐国之福不泯其社稷使继旧好唯是先君之敝器土地不敢爱子又不许请收合余烬背城借一敝邑之幸亦云从也况其不幸敢不唯命是聴鲁衞谏曰齐疾我矣其死亡者皆亲昵也子若不许雠我必甚唯子则又何求子得其国寳我亦得地而纾于难其荣多矣齐晋亦唯天所授岂必晋晋人许之对曰羣臣帅赋舆以为鲁衞请若苟有以借口而复于寡君君之惠也敢不唯命是聴禽郑自师逆公秋七月晋师及齐国佐盟于爰娄使齐人归我汶阳之田公会晋师于上鄍赐三帅先路三命之服司马司空舆帅正亚旅皆受一命之服【时郤子蓄憾无由发而齐顷数伐鲁衞速其国祸门焉攻其门膊磔也龙巢丘鲁二邑今山东泰安州境良父等衞四大夫齐伐鲁还与之遇夏有阙文失新筑战事成子石稷諡衞师败良父战不止稷欲使须救此稷于此战止良夫止车来新筑救兵也鞫居新筑衞地于奚新筑大夫周礼天子乐宫县四面诸侯轩县阙南方曲县轩县也繁缨马饰皆诸侯之服器车服名爵号礼义信相胥以成政而本于名器故圣人重之鲁衞俱请兵伐齐晋侯始许七百乘五万二千五百人无能役不中其役使八百乘六万人莘齐地今山东莘县靡笄山名舆众也大国谓齐敝邑鲁衞自称无辱命言自欲战不须命也高固先以单车入晋军挑战桀磔同系桑本欲以自异贾勇以已余勇贾于人鞌齐地去齐五百里翦削也克以中军将自执旗鼔虽伤而鼓不息张侯解张也朱血色乆则殷血多汚轮御犹不敢懈有险马不能进故缓推车克战急故不识殿镇也擐贯也华不注山在今山东济南府城东北下有华泉○齐君臣恃勇轻敌而晋大将御右皆扶伤致死后能胜之所谓两敌相当贵于忍也○凡战非元帅则御在中将在左厥以父子舆示梦故代御以追齐侯齐侯果以御为君子不射而射左右左队右毙故綦毋张寄车亦不使在左右张晋大夫厥复俯而安隠其右之毙者丑父乃得与公易位厥不之见轏士车不坚者一云卧车丑先寝其中伤于蛇欲为右而匿之故骖马絓木不能推为厥所及絷马绊厥执之尽臣礼谦言本为二国请救不欲过入君地乃以戎士而承臣仆之空乏以摄其职丑父诈以公为贱者使下取饮副车载以免丑身代之厥执献郤子义其言不杀齐侯重其代已三入晋军求之齐师皆有退心故轻出以帅厉退者遂迸入狄衞狄衞畏齐之彊皆防免之狄从晋者归过城邑皆勉使善守辟辟之使避也锐司徒主锐兵者有礼谓其先君后父也辟司徒主垒壁者石窌在山东长清县境旧有地名石窌与丘舆马陉皆齐邑賔媚人国佐别名甗无底甑山形灭纪所得磬乐器玉为贵皆齐之寳同叔萧君字齐侯外祖子女也难斥言其母故逺言之东亩使垄亩尽东行佐以王命尊卑有等质其母是废其等诗大雅言孝子心无穷恒推其类以锡之于人徳类孝德之类也物别也别其土之所宜以制疆理而播种殖之利诗小雅言或南或东各从土宜晋伐齐循垄东行易故欲东违其宜矣四王禹汤文武五伯夏昆吾商大彭豕韦周齐桓晋文役供也诗啇颂遒聚也何害非其病也不然不如此也战而曰犒孙词震威也余烬譬言败亡余众借一求一战也若幸而胜亦从晋命不幸而败敢有不从国佐词毅而辨晋已心屈因諌许之伐敌而得其寳足为国重齐服则侵田归而难亦纾天授言难必也赋舆犹兵车借借也借以为词袁娄去齐五十里汶阳在今山东泰安州境本鲁田为齐所侵故使归我上鄍地阙前禽郑归逆公以会晋师三帅郤克士燮栾书礼公之卿三命先路革路已尝受王所赐今改而易新并此车所建所服之物司马主甲兵司空主壁垒舆帅主兵车候正主斥候皆大夫亚次也旅众也次于卿而为众大夫者皆受鲁赐一命礼大夫再命今一命未详】九月衞穆公卒晋三子自役吊焉哭于大门之外衞人逆之妇人哭于门内送亦如之遂常以葬【师还过衞故因吊之未复命故不敢成礼惟哭门外衞人亦于门外设丧位凡丧位妇人哭于堂今賔在门外故移于门内至葬遂行此礼不复移之于内盖以丧礼有进无退也】晋师归范文子后入武子曰无为吾望尔也乎对曰师有功国人喜以逆之先入必属耳目焉是代帅受名也故不敢武子曰吾知免矣郤伯见公曰子之力也夫对曰君之训也二三子之力也臣何力之有焉范叔见劳之如郤伯对曰庚所命也克之制也燮何力之有焉栾伯见公亦如之对曰燮之诏也士用命也书何力之有焉【文子避功故武子度其免于祸郤伯郤克字荀庚将上军时不出文子佐上军代行故称帅以让诏告也栾书下军帅故推功上军传言晋将帅克让故以能胜齐】宣公使求好于楚庄王卒宣公薨不克作好公即位受盟于晋会晋伐齐衞人不行使于楚而亦受盟于晋从于伐齐故楚令尹子重为阳桥之役以救齐将起师子重曰君弱羣臣不如先大夫师众而后可诗曰济济多士文王以寜夫文王犹用众况吾侪乎且先君庄王属之曰无徳以及逺方莫如惠恤其民而善用之乃大户已责逮鳏救乏赦罪悉师王卒尽行彭名御戎蔡景公为左许灵公为右二君弱皆强冠之冬楚师侵衞遂侵我师于蜀使臧孙往辞曰楚逺而乆固将退矣无功而受名臣不敢楚侵及阳桥孟孙请往赂之以执斲执鍼织纴皆百人公衡为质以请盟楚人许平十一月公及楚公子婴齐蔡侯许男秦右大夫说宋华元陈公孙寜衞孙良夫郑公子去疾及齐国之大夫盟于蜀卿不书匮盟也于是乎畏晋而窃与楚盟故曰匮盟蔡侯许男不书乘楚车也谓之失位君子曰位其不可不慎也乎蔡许之君一失其位不得列于诸侯况其下乎诗曰不解于位民之攸暨其是之谓矣楚师及宋公衡逃归臧宣叔曰衡父不忍数年之不宴以弃鲁国国将若之何谁居后之人必有任是夫国弃矣是行也晋辟楚畏其众也君子曰众之不可以已也大夫为政犹以众克况明君而善用其众乎大誓所谓商兆民离周十人同者众也【楚忿鲁衞兴师伐之以救齐为名时共王年十二三故曰弱诗大雅言文王以众士安大户阅户口已责免逋责逮鳏及鳏寡也王卒尽行故王戎车亦行虽王不在令蔡许二君当左右之位蜀阳桥皆鲁地名退师之名执斵匠人执鍼女工织纴织缯布者公衡成公子匮乏也二君乘楚王车为左右谓失位诗大雅言在上者勤正其位则国安民息居助语犹欤言衡父逃归不终楚好后人必有当此者后昭公如楚盖縁此太誓周书万亿曰兆民离则弱合则成众言殷以散亡周以众兴○婴齐不务徳而徒以众逞内劳民而苟以惧敌逄晋少懦幸而有功岂先王耀徳之意而乃多言以夸之陋矣】晋侯使巩朔献齐防于周王弗见使单襄公辞焉曰蛮夷戎狄不式王命淫湎毁常王命伐之则有献捷王亲受而劳之所以惩不敬劝有功也兄弟甥舅侵败王略王命伐之告事而已不献其功所以敬亲昵禁淫慝也今叔父克遂有功于齐而不使命卿镇抚王室所使来抚余一人而巩伯实来未有职司于王室又奸先王之礼余虽欲于巩伯其敢废旧典以忝叔父夫齐甥舅之国也而太师之后也寜不亦淫从其欲以怒叔父抑岂不可谏诲士庄伯不能对王使委于三吏礼之如侯伯克敌使大夫告庆之礼降于卿礼一等王以巩伯宴而私贿之使相告之曰非礼也勿籍【巩朔士庄伯名单襄公王卿士献齐捷非礼故王使辞之式用也兄弟同姓国甥舅异姓国略经略法度淫慝谓虣掠百姓取囚俘也巩朔上军大夫非命卿名位不达于王室委属也三吏三公也相相礼者籍书也王畏晋故私宴贿以慰朔】
