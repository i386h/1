<!-- { "loadSidebar": true } -->
　　三年春诸侯伐郑次于伯牛讨邲之役也遂东侵郑郑公子偃帅师御之使东鄙覆诸鄤败诸丘舆皇戍如楚献捷【覆伏兵也伯牛鄤丘舆皆郑地】○夏公如晋拜汶阳之田○许恃楚而不事郑郑子良伐许○秋叔孙侨如围棘取汶阳之田棘不服故围之○十二月齐侯朝于晋将授玉郤克趋进曰此行也君为妇人之笑辱也寡君未之敢任晋侯享齐侯齐侯视韩厥韩厥曰君知厥也乎齐侯曰服改矣韩厥登举爵曰臣之不敢爱死为两君之在此堂也【授玉执圭行朝礼也克忿犹未释复宣前事以耻之服改戎朝异服也明识其人○克懻甚矣厥之言何婉而恭也】
　　四年夏公如晋晋侯见公不敬季文子曰晋侯必不免诗曰敬之敬之天惟显思命不易哉夫晋侯之命在诸侯矣可不敬乎秋公至自晋欲求成于楚而叛晋季文子曰不可晋虽无道未可叛也国大臣睦而迩于我诸侯聴焉未可以贰史佚之志有之曰非我族类其心必异楚虽大非吾族也其肯字我乎公乃止【不免不令终也诗颂言天道显明受其命甚难不可不敬以奉之命在诸侯谓敬诸侯则得天命也史佚周文王太史非族言楚夷也不与华同】○冬十一月郑公孙申帅师疆许田许人败诸展陂郑伯伐许取鉏任泠敦之田晋栾书将中军荀首佐之士燮佐上军以救许伐郑取泛祭楚子反救郑郑伯与许男讼焉皇戍摄郑伯之辞子反不能决也曰君若辱在寡君寡君与其二三臣共聴两君之所欲成其可知也不然侧不足以知二国之成【郑前伐许取其田今正其界展陂许地泛祭郑地河南郑州有祭城摄代对也子反欲许郑决直曲于其王】
　　五年夏许灵公愬郑伯于楚六月郑悼公如楚讼不胜楚人执皇戍及子国故郑伯归使公子偃请成于晋秋八月郑伯及晋赵同盟于垂棘【郑自邲战服楚今以楚曲郑而执其二臣始受盟于晋】宋公子围为质于楚而归华元享之请鼓噪以出鼓噪以复入曰习攻华氏宋公杀之冬同盟于虫牢郑服也诸侯谋复会宋公使向为人辞以子灵之难【围文公子字子灵前宋楚平后华元使围代已为质故怨而鼓噪以习攻之虫牢郑地在河南封丘县境旧有桐牢宋公不欲会故托其难以辞】
　　六年春郑伯如晋拜成子游相授玉于东楹之东士贞伯曰郑伯其死乎自弃也已视流而行速不安其位宜不能乆【子游公子偃礼授玉两楹之间郑伯行疾故东过视流不端谛】○二月季文子以鞌之功立武宫非礼也聴于人以救其难不可以立武立武由已非由人也○三月晋伯宗夏阳说衞孙良夫甯相郑人伊雒之戎陆浑蛮氏侵宋以其辞会也师于鍼衞人不保说欲袭衞曰虽不可入多俘而归有罪不及死伯宗曰不可衞唯信晋故师在其郊而不设备若袭之是弃信也虽多衞俘而晋无信何以求诸侯乃止师还衞人登陴【夏阳说晋大夫蛮氏戎别种河南汝州有蛮中聚不保不守备登陴闻说谋也】○六月郑悼公卒【如贞伯言】○子叔声伯如晋命伐宋秋孟献子叔孙宣伯侵宋晋命也○楚子重伐郑郑从晋故也晋栾书救郑与楚师遇于绕角楚师还晋师遂侵蔡楚公子申公子成以申息之师救蔡御诸桑隧赵同赵括欲战请于武子武子将许之知庄子范文子韩献子谏曰不可吾来救郑楚师去我吾遂至于此是迁戮也戮而不已又怒楚师战必不克虽克不令成师以出而败楚之二县何荣之有焉若不能败为辱已甚不如还也乃遂还于是军帅之欲战者众或谓栾武子曰圣人与众同欲是以济事子盍从众子为大政将酌于民者也子之佐十一人其不欲战者三人而已欲战者可谓众矣商书曰三人占从二人众故也武子曰善钧从众夫善众之主也三卿为主可谓众矣从之不亦可乎【绕角郑地河南鲁山县有绕角城申息二邑皆近蔡桑隧在河南确山县境旧有桑里迁戮不义怒敌难任故不克六军悉出故曰成师酌于民取民心而酌之也商书洪范钧等也武子以善为众不以人为众传言栾书得从众之义】
　　七年春郑子良相成公以如晋见且拜师秋楚子重伐郑师于泛诸侯救郑【拜师谢其救汜郑地今河南汜水县南】八月同盟于马陵寻虫牢之盟且莒服故也【马陵衞地在北直大名府境莒本属齐齐服故莒从之余见下卷】
　　八年春晋侯使韩穿来言汶阳之田归之于齐季文子饯之私焉曰大国制义以为盟主是以诸侯怀徳畏讨无有贰心谓汶阳之田敝邑之旧也而用师于齐使归诸敝邑今有二命曰归诸齐信以行义义以成命小国所望而怀也信不可知义无所立四方诸侯其谁不解体诗曰女也不爽士贰其行士也罔极二三其徳七年之中一与一夺二三孰甚焉士之二三犹丧妃耦而况霸主霸主将徳是以而二三之其何以长有诸侯乎诗曰犹之未逺是用大简行父惧晋之不逺犹而失诸侯也是以敢私言之【齐以大国服事晋晋故感焉使鲁还其所取田祖而舍軷饮酒于其侧曰饯私私与言解体不亲附也诗衞风妇人怨丈夫不一其行喻鲁事晋犹女事夫不敢过差而晋有罔极之心反二三其德犹图也简諌也诗大雅言王者图事不逺是以大道谏之】○晋栾书侵蔡遂侵楚获申骊楚师之还也晋侵沈获沈子揖初从知范韩也君子曰从善如流宜哉诗曰恺悌君子遐不作人求善也夫作人斯有功绩矣是行也郑伯将会晋师门于许东门大获焉【申骊楚大夫还遇绕角还也栾书自此从三子不与楚战嗣后每从其言师出有功如流顺也宜宜有功也遐与何通作用也诗大雅言文王恺悌必作人也防伐蔡过许见其无备因攻之】○秋晋侯使申公巫臣如呉假道于莒与渠丘公立于池上曰城已恶莒子曰辟陋在夷其孰以我为虞对曰夫狡焉思啓封疆以利社稷者何国蔑有唯然故多大国矣唯或思或纵也勇夫重闭况国乎【巫臣以楚人奔晋渠丘莒邑莒子朱以为号今山东安丘县有狡猾思开封疆者有纵弛无备者故多得兼并以成大国勇夫恐人谋害必重闭其门国尤当备矣】
　　九年春为归汶阳之田故诸侯贰于晋晋人惧防于蒲以寻马陵之盟季文子谓范文子曰徳则不竞寻盟何为范文子曰勤以抚之寛以待之坚彊以御之明神以要之柔服而伐贰德之次也【诸侯贰如季孙言蒲衞地北直长垣县治名蒲城】○楚人以重赂求郑郑伯会楚公子成于邓秋郑伯如晋晋人讨其贰于楚也执诸铜鞮栾书伐郑郑人使伯蠲行成晋人杀之非礼也兵交使在其间可也楚子重侵陈以救郑【铜鞮晋地在今山西沁州郑自垂棘之盟事晋今以重赂贰于楚而被执伯蠲郑行人陈与晋故楚伐之】冬十一月楚子重自陈伐莒围渠丘渠丘城恶众溃奔莒戊申楚入渠丘莒人囚楚公子平楚人曰勿杀吾归而俘莒人杀之楚师围莒莒城亦恶庚申莒溃楚遂入郓莒无备故也君子曰恃陋而不备罪之大者也备豫不虞善之大者也莒恃其陋而不修城郭浃辰之间而楚克其三都无备也夫诗曰虽有丝麻无弃菅蒯虽有姬姜无弃蕉萃凡百君子莫不代匮言备之不可以已也【浃辰十二日诗逸诗丝麻精细之物菅蒯皆草属姬姜大国之女蕉萃贱陋之人】○郑人围许示晋不急君也是则公孙申谋之曰我出师以围许为将改立君者而纾晋使晋必归君【公孙申字叔申纾缓也伐国而缓使示将更立君者晋抱空质必自归君】
　　十年春晋侯使籴茷如楚【详见下卷】○衞子叔黑背侵郑晋命也郑公子班闻叔申之谋三月子如立公子繻夏四月郑人杀繻立髠顽子如奔许栾武子曰郑人立君我执一人焉何益不如伐郑而归其君以求成焉晋侯有疾五月晋立太子州蒲以为君而会诸侯伐郑郑子罕赂以襄钟子然盟于脩泽子驷为质辛巳郑伯归【黑背衞侯弟公子班字子如髠顽成公太子州蒲厉公名襄钟郑襄公之庙钟子然子驷皆穆公子脩泽郑地河南脩武县境】六月丙午晋侯欲麦使甸人献麦　将食张如厠陷而卒【张腹满也详见卿族兴废】郑伯讨立君者戊申杀叔申叔禽君子曰忠为令徳非其人犹不可况不令乎【禽叔申弟传言叔申本非贤者虽欲效忠而不见信于君适以害身○圣人忠孝之道岂择人而为之此非所以为训叔申亦不幸焉耳】秋公如晋晋人止公使送葬于是籴茷未反【谓公贰于楚须茷反审其虚实】冬葬晋景公公送葬诸侯莫在鲁人辱之故不书讳之也【亲吊故晋得止之辱自取也故不书葬以讳之】
　　十一年春王三月公至自晋晋人以公为贰于楚故止公公请受盟而后使归郤犨来聘且涖盟夏季文子如晋报聘且涖盟也
　　十三年六月丁夘夜郑公子班自訾求入于大宫不能杀子印子羽反军于市己巳子驷帅国人盟于大宫遂从而尽焚之杀子如子駹孙叔孙知【訾郑地大宫郑祖庙十年班出奔许今欲还为乱子印子羽穆公子駹班弟孙叔子如子孙知子駹子】









　　春秋左传属事卷三
<经部,春秋类,春秋左传属事>
　　钦定四库全书
　　春秋左传属事卷四　　　明　傅逊　撰
　　伯
　　晋楚鄢陵之战
　　成公七年秋楚子重伐郑师于泛诸侯救郑郑共仲侯羽军楚师囚郧公钟仪献诸晋　晋人以钟仪归囚诸军府【泛郑地共仲侯羽郑大夫郧楚县今徳安府境钟仪县公军府军藏府余见上卷】
　　九年秋晋侯观于军府见钟仪问之曰南冠而絷者谁也有司对曰郑人所献楚囚也使税之召而吊之再拜稽首问其族对曰冷人也公曰能乐乎对曰先父之职官也敢有二事使与之琴操南音公曰君王何如对曰非小人之所得知也固问之对曰其为太子也师保奉之以朝于婴齐而夕于侧也不知其他公语范文子文子曰楚囚君子也言称先职不背本也乐操土风不忘旧也称太子抑无私也名其二卿尊君也不背本仁也不忘旧信也无私忠也尊君敏也仁以接事信以守之忠以成之敏以行之事虽大必济君盍归之使合晋楚之成公从之重为之礼使归求成【南冠楚冠絷拘执也税解也泠人乐官南音楚音婴齐令尹子重侧司马子反朝夕焉者明有所规法以成德舍近事逺称少小以示性所自然明至诚文子名燮因析其言而名之为众善使归合成此其本谋也后终不欲以武竞】十二月楚子使公子辰如晋报钟仪之使请脩好结成【辰字子商官太宰】十年春晋侯使籴茷如楚报太宰子商之使也【籴茷晋大夫是年六月景公卒厉公立】
　　十一年○宋华元善于令尹子重又善于栾武子闻楚人既许晋籴茷成而使归复命矣冬华元如楚遂如晋合晋楚之成
