<!-- { "loadSidebar": true } -->
　　十二年春宋华元克合晋楚之成夏五月晋士燮防楚公子罢许偃癸亥盟于宋西门之外曰凡晋楚无相加戎好恶同之同恤菑危备救凶患若有害楚则晋伐之在晋楚亦如之交贽往来道路无壅谋其不协而讨不庭有渝此盟明神殛之俾队其师无克胙国郑伯如晋聴成会于琐泽成故也【华元兼善晋楚之相因事克成之罢偃楚二大夫晋既与楚成合诸侯以申其好琐泽地阙】晋郤至如楚聘且涖盟楚子享之子反相为地室而县焉郤至将登金奏作于下惊而走出子反曰日云莫矣寡君须矣吾子其入也宾曰君不忘先君之好施及下臣贶之以大礼重之以备乐如天之福两君相见何以代此下臣不敢子反曰如天之福两君相见无亦唯是一矢以相加遗焉用乐寡君须矣吾子其入也賔曰若让之以一矢祸之大者其何福之为世之治也诸侯闲于天子之事则相朝也于是乎有享宴之礼享以训共俭宴以示慈惠共俭以行礼而慈惠以布政政以礼成民是以息百官承事朝而不夕此公侯之所以扞城其民也故诗曰赳赳武夫公侯干城及其乱也诸侯贪冒侵欲不忌争寻常以尽其民略其武夫以为已腹心股肱爪牙故诗曰赳赳武夫公侯腹心天下有道则公侯能为民干城而制其腹心乱则反之今吾子之言乱之道也不可以为法然吾子主也至敢不从遂入卒事归以语范文子文子曰无礼必食言吾死无日矣夫冬楚公子罢如晋聘且涖盟十二月晋侯及楚公子罢盟于赤棘【郤至聘楚且盟以固其好县钟鼓也击钟而奏乐两君相见之礼至以使臣不敢当侧言两君战乃相见无用此乐至引古者王事闲暇乃脩私好享有体荐几设而不倚爵盈而不饮肴干而不食所以训共俭宴则折爼相与共食所以示慈惠不夕无事扞蔽也宴享结好邻国则民安故为扞城诗周南之诗﨣﨣武貌世治尚文德武夫唯使之在外扞难故曰干城八尺曰寻倍寻曰常畧取也世乱尚武力公侯用武夫侵暴邻国以为搏噬之用无已故委任之无所不至诗云心腹举其至者制其腹心言制御武夫之腹心者使不为害也范文子知楚必败盟争战预以为忧罢聘报郤至赤棘晋地】
　　十五年春会于戚讨曹成公也【戚衞邑直开州境成公名负刍讨其杀太子自立详见子臧让国】○夏楚将北师子囊曰新与晋盟而背之无乃不可乎子反曰敌利则进何盟之有申叔时老矣在申闻之曰子反必不免信以守礼礼以庇身信礼之亡欲免得乎楚子侵郑及暴隧遂侵衞及首止郑子罕侵楚取新石栾武子欲报楚韩献子曰无庸使重其罪民将叛之无民孰战【楚背盟而北子囊公子贞字申叔时楚大夫老于申暴隧郑地子罕公子喜字新石楚邑无庸不用报也罪谓背盟数战】
