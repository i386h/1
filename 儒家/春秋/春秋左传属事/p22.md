<!-- { "loadSidebar": true } -->
　　十一年春郑人患晋楚之故诸大夫曰不从晋国几亡楚弱于晋晋不吾疾也晋疾楚将辟之何为而使晋师致死于我楚弗敢敌而后可固与也子展曰与宋为恶诸侯必至吾从之盟楚师至吾又从之则晋怒甚矣晋能骤来楚将不能吾乃固与晋大夫説之使疆埸之司恶于宋宋向戌侵郑大获子展曰师而伐宋可矣若我伐宋诸侯之伐我必疾吾乃聴命焉且告于楚楚师至吾又与之盟而重赂晋师乃免矣夏郑子展侵宋四月诸侯伐郑己亥齐太子光宋向戌先至于郑门于东门其莫晋荀防至于西郊东侵旧许衞孙林父侵其北鄙六月诸侯会于北林师于向右还次于围郑观兵于南门西济于济隧郑人惧乃行成秋七月同盟于亳范宣子曰不慎必失诸侯诸侯道敝而无成能无贰乎乃盟载书曰凡我同盟母蕰年母壅利母保奸母留慝救灾患恤祸乱同好恶奬王室或闲兹命司慎司盟名山名川羣神羣祀先王先公七姓十二国之祖明神殛之俾失其民队命亡氏踣其国家楚子囊乞旅于秦秦右大夫詹帅师从楚子将以伐郑郑伯逆之丙子伐宋九月诸侯悉师以复伐郑郑人使良霄太宰石防如楚告将服于晋曰孤以社稷之故不能怀君君若能以玉帛绥晋不然则武震以摄威之孤之愿也楚人执之书曰行人言使人也诸侯之师观兵于郑东门郑人使王子伯骈行成甲戌晋赵武入盟郑伯冬十月丁亥郑子展出盟晋侯十二月戊寅会于萧鱼庚辰赦郑囚皆礼而归之纳斥候禁侵掠晋侯使叔肸告于诸侯公使臧孙纥对曰凡我同盟小国有罪大国致讨苟有以借手鲜不赦宥寡君闻命矣郑人赂晋侯以师悝师触师蠲广车軘车淳十五乘甲兵备凡兵车百乘歌钟二肆及其镈磬女乐二八晋侯以乐之半赐魏绛曰子教寡人和诸戎狄以正诸华八年之中九合诸侯如乐之和无所不谐请与子乐之辞曰夫和戎狄国之福也八年之中九合诸侯诸侯无慝君之灵也二三子之劳也臣何力之有焉抑臣愿君安其乐而思其终也诗曰乐防君子殿天子之邦乐防君子福禄攸同便蕃左右亦是帅从夫乐以安徳义以处之礼以行之信以守之仁以厉之而后可以殿邦国同福禄来逺人所谓乐也书曰居安思危思则有备有备无患敢以此规公曰子之教敢不承命抑微子寡人无以待戎不能济河夫赏国之典也藏在盟府不可废也子其受之魏绛于是乎始有金石之乐礼也【郑自侵蔡以来晋楚兵无寜期故国人以为患知晋强楚弱思从晋以息之子展欲激晋】【怒使楚避晋以晋素厚宋乃谋伐宋以挑之而复从楚以重其怒故侵宋而晋以诸侯伐郑是为三驾之再分】【兵攻围侵掠郑惧而行成以盟旧许许之旧国郑新邑向今河南尉氏县向城河南中牟县旧有候亭济】【隧水名亳郑地有三亳此偃师县西亳也慎敬威仪谨辞令蕰年蕰积年谷而不分灾壅壅山川之利保奸藏】【罪人慝为民恶者二司山川皆其神也羣祀在祀典者先王诸侯太祖先公诸侯始封君七姓晋鲁衞郑曹滕】【姬姓邾小邾曹姓宋子姓齐姜姓莒已姓姒姓薛任姓十三国误言十二国踣毙也诸侯归楚子复并将秦】【师争郑郑方受盟遂逆楚伐宋复用子展之谋也诸侯果复悉师以伐于是使告絶于楚行成于晋是为三驾】【之三晋一歳再出楚果不能古者交兵使在其间所以通命示整或执或杀皆以为讥萧鱼郑地晋知郑服以】【诚故即示以休兵永孚于好告诸侯使皆知之肸叔向名悝触蠲皆乐师名广軘皆兵车名淳耦也相耦凡十】【五乘其中甲兵皆备总计他车及广軘共百乘肆列也悬钟十六为一肆镈磬皆乐器二八十六人晋侯思绛】【功赐郑乐之半绛让功而尤致规諌之忠诗小雅言诸侯有乐美之徳可以镇抚天下之邦畿便蕃数也言逺】【人来服之众也安和其心处制其事行施其教守守其行厉厚其俗言五徳皆备乃为乐非但金石也济河渡】【河而南伐郑盖戎不和则有反顾之忧盟府司盟之府有赏功之制传谓礼大夫有功则赐乐】○【君子欲人】【之我附而徼之也亟则人重而我轻其附之也必不坚晋惟徘徊舒徐而不汲汲于郑之服至其以计速之使】【骤而附焉故既服而不复贰也欤魏庄子诸臣厪谋数年功成受赏君臣同乐诚千载一时矣而尤以保终为规虑何逺乎知武子以元帅运画分兵敝楚图以德怀功岂出绛下哉而乐不及焉何也】
　　十二年夏晋士鲂来聘且拜师【谢伐郑之师】冬楚子囊秦庶长无地伐宋师于杨梁以报晋之取郑也【杨梁宋地在今河南睢州境】公如晋朝且拜士鲂之辱礼也
　　十三年春公至自晋孟献子书劳于庙礼也○夏荀防士鲂卒晋侯搜于緜上以治兵使士匄将中军辞曰伯游长昔臣习于知伯是以佐之非能贤也请从伯游荀偃将中军士匄佐之使韩起将上军辞以赵武又使栾黡辞曰臣不如韩起韩起愿上赵武君其聴之使赵武将上军韩起佐之栾黡将下军魏绛佐之新军无帅晋侯难其人使其什吏率其卒乘官属以从于下军礼也晋国之民是以大和诸侯遂睦君子曰让礼之主也范宣子让其下皆让栾黡为汰弗敢违也晋国以平数世頼之刑善也夫一人刑善百姓休和可不务乎书曰一人有庆兆民頼之其寜惟永其是之谓乎周之兴也其诗曰仪刑文王万邦作孚言刑善也及其衰也其诗曰大夫不均我从事独贤言不让也世之治也君子尚能而让其下小人农力以事其上是以上下有礼而谗慝黜逺由不争也谓之懿徳及其乱也君子称其功以加小人小人伐其技以冯君子是以上下无礼乱虐并生由争善也谓之昏徳国家之敝恒必由之【绵上在今山西介休县将命军帅必搜而命之以与众共士匄让荀偃超一等将中军韩起栾黡让赵武超四等将上军绛超一等佐下军匄起黡位如故伯游荀偃字礼得慎举之礼刑法也周书吕刑义取上有好善之庆则下頼其福诗大雅言文王善用其法故为万邦所信又诗小雅刺幽王役使不均故从事者怨恨称已之劳以为独贤无让心传因晋事而极言让与不让之大致以示鉴其原盖自悼公矣】○冬郑良霄太宰石防犹在楚石防言于子囊曰先王卜征五年而岁习其祥祥习则行不习则增修徳而改卜今楚实不竞行人何罪止郑一卿以除其偪使睦而疾楚以固于晋焉用之使归而废其使怨其君以疾其大夫而相牵引也不犹愈乎楚人归之【前楚执郑二使犹未归以防言而遣卜征谓先征五年而卜其吉凶征谓征伐巡守祥习谓五卜皆同一卿谓良霄也位不偪则大臣睦而共怨楚以事晋使楚执良霄而固事晋是郑使良霄之意今归之使相疾是废其使也】
　　十四年春防于向○执莒公子务娄以其通楚使也将执戎子驹支范宣子亲数诸朝曰来姜戎氏昔秦人迫逐乃祖吾离于瓜州乃祖吾离被苫盖蒙荆棘以来归我先君我先君惠公有不腆之田与女剖分而食之今诸侯之事我寡君不如昔者盖言语漏泄则职女之由诘朝之事尔无与焉与将执女对曰昔秦人负恃其众贪于土地逐我诸戎惠公蠲其大徳谓我诸戎是四岳之裔胄也母是翦弃赐我南鄙之田狐狸所居豺狼所嘷我诸戎除翦其荆棘驱其狐狸豺狼以为先君不侵不叛之臣至于今不贰昔文公与秦伐郑秦人窃与郑盟而舍戍焉于是乎有殽之师晋御其上戎亢其下秦师不复我诸戎实然譬如捕鹿晋人角之诸戎犄之与晋踣之戎何以不免自是以来晋之百役与我诸戎相继于时以从执政犹殽志也岂敢离逷今官之师旅无乃实有所阙以携诸侯而罪我诸戎我诸戎饮食衣服不与华同贽币不通言语不达何恶之能为不与于会亦无瞢焉赋青蝇而退宣子辞焉使即事于会成恺悌也于是子叔齐子为季武子介以防自是晋人轻鲁币而益敬其使【驹支戎子名朝行在所设也吾离戎先祖名瓜州今甘肃地苫盖荆棘言所歴之艰阻见其以穷归也被披同盖苫之别名蠲明也四岳尧时方伯姜姓裔逺胄后也侵内侵叛外叛亢当也角罥其首掎牵其足踣僵也犹殽志如殽时无二志也逷逺瞢闷也青蝇诗小雅取其恺悌君子无信谗言齐叔老諡鲁敬事伯国使二卿与防故晋亦报之以礼】
　　十五年冬晋悼公卒郑公孙夏如晋奔防子蟜送葬【夏子西子蟜公孙虿言诸侯畏晋故卿共葬】○【悼公之贤于时邈焉无匹矣惜不永年遂諡悼焉考之諡法中年夭折曰悼谓年不称志也公知人类使内让外寜绩既伟矣諡之睿武夫岂过乎】

　　春秋左传属事卷四
<经部,春秋类,春秋左传属事>
　　钦定四库全书
　　春秋左传属事卷五　　　明　傅逊　撰
　　伯
　　晋平公楚康王争伯
　　襄公十四年冬防于戚范宣子假羽毛于齐而弗归齐人始贰【析羽为旌王者游车之所建齐私有之因谓之羽毛宣子借观而匿之遂贰】十五年夏齐侯围成贰于晋故也于是乎城成郛【成鲁孟氏邑今山东寜阳县有成城当齐冲故城其郛以备之】
　　十六年春葬晋悼公平公即位羊舌肸为傅张君臣为中军司马祁奚韩襄栾盈士鞅为公族大夫虞丘书为乘马御改服脩官烝于曲沃警守而下会于湨梁命归侵田○晋侯与诸侯宴于温使诸大夫舞曰歌诗必类齐高厚之诗不类荀偃怒且曰诸侯有异志矣使诸大夫盟高厚高厚逃归于是叔孙豹晋荀偃宋向戌衞甯殖郑公孙虿小邾之大夫盟曰同讨不庭许男请迁于晋诸侯遂迁许许大夫不可晋人归诸侯郑子蟜闻将伐许遂相郑伯以从诸侯之师穆叔从公齐子帅师会晋荀偃书曰会郑伯为夷故也夏六月次于棫林庚寅伐许次于函氏晋荀偃栾黡帅师伐楚以报宋扬梁之役楚公子格帅师及晋师战于湛阪楚师败绩晋师遂侵方城之外复伐许而还【平公悼公子名彪肸叔向名君臣张老子代其父祁奚前】【中军尉韩襄无忌子盈黡之子鞅匄之子虞丘书代程郑既葬改丧服脩官职曲沃武公始封邑祖庙在焉烝】【冬祭顺流曰下湨水名梁隄也尔雅梁莫大于湨梁在今河南济源县境诸侯相侵之田皆命各归之余详见鲁与邾莒之怨○时葬悼公已太速又即吉烝皆非礼○必类必使从其义类高厚齐大夫齐有二心故不类】【齐大国小国必有从者故盟之果逃许叛楚故请迁既不可故以师讨之郑与许有夙怨故独君行则君臣分】【别于郑伯宜有以尊异之而其时唯以伯国为重郑伯乃夷诸大夫故齐子本防苟偃而经特以会郑伯为文】【序于伯臣之上不使夷之于大夫诸侯师次于许晋师独进伐楚败其师侵其境湛水阪陂也水源出河南汝】【州马泡泉经叶县入汝水穆叔名豹齐子名叔老棫林函氏皆许地杨梁役见上卷】秋齐侯围成孟孺子速徼之齐侯曰是好勇去之以为之名速遂塞海陉而还冬穆叔如晋聘且言齐故晋人曰以寡君之未禘祀与民之未息不然不敢忘穆叔曰以齐人之朝夕释憾于敝邑之地是以大请敝邑之急朝不及夕引领西望曰庶几乎比执事之闲恐无及也见中行献子赋圻父献子曰偃知罪矣敢不从执事以同恤社稷而使鲁及此见范宣子赋鸿鴈之卒章宣子曰匄在此敢使鲁无鸠乎【齐既逃盟复围成孟孺子献子之子名速海陉鲁隘道言齐故欲晋救也禘王祭晋僭之民未息以新伐许楚也庶几望之也献子偃諡圻父诗小雅周司马掌封畿之兵甲故谓之圻父诗人责圻父为王爪牙不脩其职使百姓困苦无所止居宣子匄諡鸿雁诗小雅卒章曰鸿雁于飞哀鸣嗸嗸唯此哲人谓我劬劳言鲁忧困嗸嗸然如鸿雁之失所鸠集也】
