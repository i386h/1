<!-- { "loadSidebar": true } -->
　　四年春楚师为陈叛故犹在繁阳韩献子患之言于朝曰文王帅殷之叛国以事纣唯知时也今我易之难哉三月陈成公卒楚人将伐陈闻丧乃止陈人不聴命臧武仲闻之曰陈不服于楚必亡大国行礼焉而不服在大犹有咎而况小乎夏楚彭名侵陈陈无礼故也【繁阳楚地在今河南新蔡县南又北直内黄县有繁阳城非是献子以力未能服楚恐失陈故以为患军礼不伐丧故以楚为行礼】冬楚人使顿闲陈而侵伐之故陈人围顿○无终子嘉父使孟乐如晋因魏庄子纳虎豹之皮以请和诸戎晋侯曰戎狄无亲而贪不如伐之魏绛曰诸侯新服陈新来和将观于我我徳则睦否则携贰劳师于戎而楚伐陈必弗能救是弃陈也诸华必叛戎禽兽也获戎失华无乃不可乎夏训有之曰有穷后羿公曰后羿何如对曰昔有夏之方衰也后羿自鉏迁于穷石因夏民以代夏政恃其射也不修民事而淫于原兽弃武罗伯因熊髠尨圉而用寒浞寒浞伯明氏之谗子弟也伯明后寒弃之夷羿收之信而使之以为已相浞行媚于内而施赂于外愚弄其民而虞羿于田树之诈慝以取其国家外内咸服羿犹不悛将归自田家众杀而亨之以食其子其子不忍食诸死于穷门靡奔有鬲氏浞因羿室生浇及豷恃其谗慝诈伪而不徳于民使浇用师灭斟灌及斟寻氏处浇于过处豷于戈靡自有鬲氏收二国之烬以灭浞而立少康少康灭浇于过后杼灭豷于戈有穷由是遂亡失人故也昔周辛甲之为太史也命百官官箴王阙于虞人之箴曰芒芒禹迹画为九州经啓九道民有寝庙兽有茂草各有攸处徳用不扰在帝夷羿冒于原兽忘其国恤而思其麀牡武不可重用不恢于夏家兽臣司原敢告仆夫虞箴如是可不惩乎于是晋侯好田故魏绛及之公曰然则莫如和戎乎对曰和戎有五利焉戎狄荐居贵货易土土可贾焉一也边鄙不耸民狎其野穑人成功二也戎狄事晋四邻振动诸侯威怀三也以徳绥戎师徒不勤甲兵不顿四也鉴于后羿而用徳度逺至迩安五也君其图之公説使魏绛盟诸戎修民事田以时【无终山戎北直玉田遵化县其国有无终山子爵嘉父其君孟乐其使夏训夏书有穷国名羿有穷君之号绛方论和戎而欲进諌故特称之以发公问禹孙太康淫放失国夏人立其弟仲康仲康亦微弱子相立羿遂逐相而代之鉏羿本国迁穷石故号有穷原兽田猎也武罗等羿四贤臣寒浞寒国支庶伯明其君夷羿之氏虞乐也穷门穷国之门靡夏遗臣依羿图兴复羿灭而奔羿室其妃妾浇豷浞二子斟灌斟寻夏同姓二诸侯后相所依过戈二国烬遗民也少康后相子后杼少康子浞因羿室故仍称有穷辛甲周武王太史官箴各以其官为箴虞人田猎之官九道九州之道思麀牡念田猎也重犹数也不恢言虽得而不能昌大即灭亡也兽臣虞人自称言仆人不敢斥尊也公既心纳绛言惟问和戎之利而绛复数有五荐居逐水草而居易轻耸惧狎习也徳度以徳为度也传言晋侯从諌并绛之功】五年秋楚人讨陈叛故曰由令尹子辛实侵欲焉乃杀之书曰楚杀其大夫公子壬夫贪也君子谓楚共王于是不刑诗曰周道挺挺我心扃扃讲事不令集人来定已则无信而杀人以逞不亦难乎夏书曰成允成功【诗逸诗挺挺正直扃扃明察讲谋也言谋事不善当聚致贤人以定之夏书禹谟允信也言信成然后有成功○窃谓伐宋封鱼石背盟战鄢陵固匪义矣其三杀大夫皆以其罪何不刑之有传盖以成败论耳】九月丙午盟于戚防呉且命戍陈也楚子囊为令尹范宣子曰我丧陈矣楚人讨贰而立子囊必改行而疾讨陈陈近于楚民朝夕急能无往乎有陈非吾事也无之而后可冬诸侯戍陈子囊伐陈十一月甲午防于城棣以救之【改行改子辛所行疾急也宣子知不能保陈而犹戍犹救至其自叛乃已城棣陈地在今河南封丘县境】七年冬楚子囊围陈会于鄬以救之陈人患楚庆虎庆寅谓楚人曰吾使公子黄往而执之楚人从之二庆使告陈侯于会曰楚人执公子黄矣君若不来羣臣不忍社稷宗庙惧有二图陈侯逃归【鄬郑地二庆陈执政大夫黄哀公母弟二图将背君属楚逃脱身潜遯也晋自是弃陈矣】
　　八年春公如晋朝且聴朝聘之数【晋悼复修伯业故朝而禀其多少】夏四月庚寅郑子国子耳侵蔡获蔡司马公子燮郑人皆喜唯子产不顺曰小国无文徳而有武功祸莫大焉楚人来讨能勿从乎从之晋师必至晋楚伐郑自今郑国不四五年弗得寜矣子国怒之曰尔何知国有大命而有正卿童子言焉将为戮矣五月甲辰会于邢丘以命朝聘之数使诸侯之大夫聼命季孙宿齐髙厚宋向戌衞甯殖邾大夫会之郑伯献捷于会故亲聴命大夫不书尊晋侯也【侵蔡以媚晋子产子国子不顺不顺众而皆喜也大命行师之命晋重烦诸侯故使大夫聴命郑伯以献蔡捷偶往悼公修其先烈礼制崇俭可遵故人诸大夫以尊之邢丘在今河南懐庆府城东】冬楚子囊伐郑讨其侵蔡也子驷子国子耳欲从楚子孔子蟜子展欲待晋子驷曰周诗有之曰俟河之清人夀几何兆云询多职竞作罗谋之多族民之多违事滋无成民急矣姑从楚以纾吾民晋师至吾又从之敬共币帛以待来者小国之道也牺牲玉帛待于二竟以待彊者而庇民焉冦不为害民不罢病不亦可乎子展曰小所以事大信也小国无信兵乱日至亡无日矣五会之信今将背之虽楚救我将安用之亲我无成鄙我是欲不可从也不如待晋晋君方明四军无阙八卿和睦必不弃郑楚师辽逺粮食将尽必将速归何患焉舎之闻之杖莫如信完守以老楚杖信以待晋不亦可乎子驷曰诗云谋夫孔多是用不集发言盈庭谁敢执其咎如匪行迈谋是用不得于道请从楚騑也受其咎乃及楚平使王子伯骈告于晋曰君命敝邑修而车赋儆而师徒以讨乱略蔡人不从敝邑之人不敢寜处悉索敝赋以讨于蔡获司马燮献于邢丘今楚来讨曰女何故称兵于蔡焚我郊保冯陵我城郭敝邑之众夫妇男女不皇啓处以相救也翦焉倾覆无所控告民死亡者非其父兄即其子弟夫人愁痛不知所庇民知穷困而受盟于楚孤也与其二三臣不能禁止不敢不告知武子使行人子员对之曰君有楚命亦不使一介行李告于寡君而即安于楚君之所欲也谁敢违君寡君将帅诸侯以见于城下唯君图之【楚讨郑如子产虑诸大夫共议其从违子驷言人夀促而河清迟喻晋救难待诗逸诗兆卜询谋职主也言既卜且谋多则竞作罗网而无成功族家也二竟晋楚界上五防谓鸡泽戚城棣鄬邢丘亲我谓晋鄙我谓楚舍之子展名诗小雅子驷又言谋之者多则是非相乱而不成盈庭多也如不行而坐图逺近则道路无得騑子驷名伯骈郑大夫索搜也保守冯驾也翦絶控引也夫人人人也楚命楚师之命行李行人也】晋范宣子来聘且拜公之辱告将用师于郑公享之宣子赋摽有梅季武子曰谁敢哉今譬于草木寡君在君君之臭味也欢以承命何时之有武子赋角弓賔将出武子赋彤弓宣子曰城濮之役我先君文公献功于衡雍受彤弓于襄王以为子孙藏匄也先君守官之嗣也敢不承命君子以为知礼【宣子名匄公朝晋故拜谢摽有梅诗召南摽落也梅盛极则落诗人以兴女色盛则衰众士求之宜及其时宣子欲鲁及时共讨郑取其汲汲相赴谁敢不敢后也臭味言同类也角弓诗小雅取其兄弟婚姻无相逺矣彤弓诗小雅天子赐有功诸侯之诗欲晋君继文之业复受彤弓于王彤弓义在晋君匄受之为知礼】
