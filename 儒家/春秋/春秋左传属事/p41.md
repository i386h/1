<!-- { "loadSidebar": true } -->
　　二十三年季武子无适子公弥长而爱悼子欲立之访于申丰曰弥与纥吾皆爱之欲择才焉而立之申丰趋退归尽室将行他日又访焉对曰其然将具敝车而行乃止访于臧纥臧纥曰饮我酒吾为子立之季氏饮大夫酒臧纥为客既献臧孙命北面重席新樽絜之召悼子降逆之大夫皆起及旅而召公鉏使与之齿季氏失色季氏以公鉏为马正愠而不出闵子马见之曰子无然祸福无门唯人所召为人子者患不孝不患无所敬共父命何常之有若能孝敬富倍季氏可也奸回不轨祸倍下民可也公鉏然之敬共朝夕恪居官次季孙喜使饮已酒而以具往尽舍旃故公鉏氏富又出为公左宰孟孙恶臧孙季孙爱之孟氏之御驺丰防好羯也曰从余言必为孟孙再三云羯从之孟庄子疾丰防谓公鉏苟立羯请雠臧氏公鉏谓季孙曰孺子秩固其所也若羯立则季氏信有力于臧氏矣弗应己夘孟孙卒公鉏奉羯立于户侧季孙至入哭而出曰秩焉在公鉏曰羯在此矣季孙曰孺子长公鉏曰何长之有唯其才也且夫子之命也遂立羯秩奔邾臧孙入哭甚哀多涕出其御曰孟孙之恶子也而哀如是季孙若死其若之何臧孙曰季孙之爱我疾疢也孟孙之恶我药石也美疢不如恶石夫石犹生我疢之美其毒滋多孟孙死吾亡无日矣孟氏闭门告于季孙曰臧氏将为乱不使我葬季孙不信臧孙闻之戒冬十月孟氏将辟借除于臧氏臧孙使正夫助之除于东门甲从已而视之孟氏又告季孙季孙怒命攻臧氏乙亥臧纥斩鹿门之关以出奔邾初臧宣叔娶于铸生贾及为而死继室以其侄穆姜之姨子也生纥长于公宫姜氏爱之故立之臧贾臧为出在铸臧武仲自邾使告臧贾且致大蔡焉曰纥不佞失守宗祧敢告不吊纥之罪不及不祀子以大蔡纳请其可贾曰是家之祸也非子之过也贾闻命矣再拜受使为以纳请遂自为也臧孙如防使来告曰纥非能害也知不足也非敢私请苟守先祀无废二勲敢不辟邑乃立臧为臧纥致防而奔齐其人曰其盟我乎臧孙曰无辞将盟臧氏季孙召外史掌恶臣而问盟首焉对曰盟东门氏也曰母或如东门遂不聴公命杀适立庶盟叔孙氏也曰母或如叔孙侨如欲废国常荡覆公室季孙曰臧孙之罪皆不及此孟椒曰盍以其犯门斩关季孙用之乃盟臧氏曰无或如臧孙纥干国之纪犯门斩关臧孙闻之曰国有人焉谁居其孟椒乎【公弥字公鉏悼】【子名纥皆武子庶子申丰其属大夫两问而治行示以失常不敢预也纥武仲名客上賔也重席新樽絜降逆】【皆尊宠之以示立旅而召使与齿皆卑下之以示废季氏虽素爱悼子见顿易常分又恐公鉏不从故失色旅】【旅酬也马正家司马闵子马字马父所位也言废置在父惟当敬共其命祸福唯人自召不可以常论公鉏从】【之而富且出仕于公为左宰御驺孟氏之属官丰防名羯孟庄子庶子孝伯其长名秩为孟孙为之后也请讐】【臧知公鉏怨之深也鉏为言秩固当立若能立羯则比臧之立纥尤为有力盖臧顺季氏意而季氏能专立之】【故也户侧防主季氏因已废长立防故前弗能应于此亦徇唯才之对而不得复以长防为序又云孟孙之命盖诬之也纥多智自知作不顺于季氏季孟将踵其逆以搆已故多涕盖自伤也更正词以答其御爱则纵欲长恶故曰疢疾恶则拂情止欲故曰药石告臧氏为乱为公鉏仇之也戒为备辟穿藏借除借人除葬道也正夫遂正也甲从以甲士从已视作者畏孟氏也季孙时已悔前废立追怨纥故怒其甲逐之铸国名其侄穆姜姨母之子与穆姜为姨兄弟立之立为嗣大蔡大不吊不为天所吊又自言罪轻应有后纳蔡以请可得立也贾使为代已请而为乃背贾自请焉防臧孙邑今曲阜县东有防山智不足谓使甲从已虑事不周二勲谓文仲宣叔此夫子所谓要君者其人从者谓将陈其罪恶盟大夫以为戒臧以废立季孙所忌故云无词恶臣谓奔亡者外史掌之盟首载书之章首仲遂侨如事俱见前孟椒献子之孙子服惠伯也居语词臧孙心服盟已之词叹国之有人又揣知其为椒皆智也】齐侯将为臧纥田臧孙闻之见齐侯与之言伐晋对曰多则多矣抑君似鼠夫鼠昼伏夜动不穴于寝庙畏人故也今君闻晋之乱而后作焉宁将事之非鼠如何乃弗与田仲尼曰知之难也有臧武仲之知而不容于鲁国抑有由也作不顺而施不恕也夏书曰念兹在兹顺事恕施也【为田与之邑言伐晋自夸其功臧孙知其将败不欲受邑故以鼠比之使怒而止以避其祸夫子故称之为知而原其奔亡者由其废长立庶逆天理而拂人情也又引书云行事常常念如在己身则无此患】○【以上为季悼子孟孝伯臧为之立以下为叔孙昭子之立】
　　二十四年冬齐人城郏穆叔如周聘且贺城王嘉其有礼也赐之大路【郏王城也于是谷雒毁王宫齐因叛晋欲求媚于天子故城之大路天子所赐车之总名】
　　昭公四年　初穆子去叔孙氏及庚宗遇妇人使私为食而宿焉问其行告之故哭而送之适齐娶于国氏生孟丙仲壬梦天压已弗胜顾而见人黒而上偻深目而豭喙号之曰牛助余乃胜之旦而皆召其徒无之且曰志之及宣伯奔齐馈之宣伯曰鲁以先子之故将存吾宗必召女召女何如对曰愿之乆矣鲁人召之不告而归既立所宿庚宗之妇人献以雉问其姓对曰余子长矣能奉雉而从我矣召而见之则所梦也未问其名号之曰牛曰唯皆召其徒使视之遂使为竖有宠长使为政公孙明知叔孙于齐归未逆国姜子明取之故怒其子长而后使逆之田于丘莸遂遇疾焉竖牛欲乱其室而有之强与孟盟不可叔孙为孟钟曰尔未际飨大夫以落之既具使竖牛请日入弗谒出命之日及賔至闻钟声牛曰孟有北妇人之客怒将往牛止之賔出使拘而杀诸外牛又强与仲盟不可仲与公御莱书观于公公与之环使牛入示之入不示出命佩之牛谓叔孙见仲而何叔孙曰何为曰不见既自见矣公与之环而佩之矣遂逐之奔齐疾急命召仲牛许而不召杜泄见告之饥渇授之戈对曰求之而至又何去焉竖牛曰夫子疾病不欲见人使寘馈于个而退牛弗进则置虚命彻十二月癸丑叔孙不食乙夘卒牛立昭子而相之公使杜泄葬叔孙竖牛赂叔仲昭子与南遗使恶杜泄于季孙而去之杜泄将以路葬且尽卿礼南遗谓季孙曰叔孙未乘路葬焉用之且冡卿无路介卿以葬不亦左乎季孙曰然使杜泄舍路不可曰夫子受命于朝而聘于王王思旧勲而赐之路复命而致之君君不敢逆王命而复赐之使三官书之吾子为司徒实书名夫子为司马与工正书服孟孙为司空以书勲今死而弗以是弃君命也书在公府而弗以是废三官也若命服生弗敢服死又不以将焉用之乃使以葬季孙谋去中军竖牛曰夫子固欲去之【穆子叔孙豹諡畏宣伯之难先奔齐庚宗鲁地有妇人闻其故哭送之上偻肩上偻伛豭喙口如猪穆子以梦异故志之以待騐馈馈宣伯也愿之乆言始为乱已有此愿盖忿词既立立为卿姓子也问有子否豹以牛状名与梦协故宠之其乱盖天啓也竖小臣为政掌家政明齐大夫穆子在齐与相知及归而明娶其妻故怒并恶其二子而迟逆之丘莸鲁地孟长子孟丙牛强盟欲使从已孟不可为孟钟为孟丙铸钟也际接也古者大夫立子为嫡必须接见同僚孟未接诸大夫故飨之以豭血衅钟曰落具享具日享日谒白也命日诈命之日北妇人国姜也客谓公孙明以怒豹而又止其往此牛以计杀其长子莱书公御士名观于公私游观于公宫环玉环示示叔孙命佩诈命使之佩而何如何起穆子之问自见仲已自往见公而自佩其环古者大夫立子为嫡必以见之于君今不由父命故怒牛又以计逐其次子杜泄叔孙氏宰牛不食叔孙故告之饥渇而使以戈逐之牛宠任日乆泄卒不虞其恶之至此未喻其意而云求食可得无须去之牛又诈称叔孙病恶见人使馈者置于个而去不以食叔孙复写器令空示已食彻之絶食三日而卒今东西厢昭子豹之庶子名婼昭子叔仲带也与南遗皆季氏家臣使毁杜泄憎其异已故恶毁也路王前所赐冡卿谓季氏介次也左不顺也吾子谓季孙夫子谓叔孙书名定位号服车服之次工正所书勲王功也杜泄据礼守正卒不能夺去中军非叔孙意诬之以媚季孙】
　　五年春王正月舍中军　以书使杜泄告于殡　杜泄受其书而投之帅士而哭之叔仲子谓季孙曰带受命于子叔孙曰葬鲜者自西门季孙命杜泄杜泄曰卿丧自朝鲁礼也吾子为国政未改礼而又迁之羣臣惧死不敢自也既葬而行仲至自齐季孙欲立之南遗曰叔孙氏厚则季氏薄彼实家乱子勿与知不亦可乎南遗使国人助竖牛以攻诸大库之庭司宫射之中目而死竖牛取东鄙三十邑以与南遗昭子即位朝其家众曰竖牛祸叔孙氏使乱大从杀嫡立庶又披其邑将以赦罪罪莫大焉必速杀之竖牛惧奔齐孟仲之子杀诸塞关之外投其首于宁风之棘上仲尼曰叔孙昭子之不劳不可能也周任有言曰为政者不赏私劳不罚私怨诗云有觉徳行四国顺之初穆子之生也庄叔以周易筮之遇明夷之谦以示卜楚丘曰是将行而归为子祀以谗人入其名曰牛卒以馁死明夷日也日之数十故有十时亦当十位自王已下其二为公其三为卿日上其中食日为二旦日为三明夷之谦明而未融其当旦乎故曰为子祀日之谦当鸟故曰明夷于飞明而未融故曰垂其翼象日之动故曰君子于行当三在旦故曰三日不食离火也艮山也离为火火焚山山败于人为言败言为谗故曰有攸往主人有言言必谗也纯离为牛世乱谗胜胜将适离故曰其名曰牛谗不足飞不翔垂不峻翼不广故曰其为子后乎吾子亚卿也抑少不终【舍中军详见三桓弱公室殡叔孙之殡哭痛其见诬带叔仲子名不夀而终为鲜鲜年少也西门非鲁朝正门自朝从生时朝觐之正路迁易也自自从也葬而行尽其终事方自逺也仲仲壬闻防而归大库鲁库名今山东曲阜县东有大庭氏库东鄙叔孙氏邑乱大从犹乱大作隠言杀其父耳披折也塞关齐鲁境上关宁风齐地不劳不以立已为功劳诗大雅觉直也言徳行直则四方顺从之庄叔叔孙得臣諡穆子父也离下坤上明夷艮下坤上谦明夷初九变为谦楚丘卜人姓名行出奔祀奉祀此下皆详解卦占之义离为日夷伤也日入地故曰明夷日之数自甲至癸故曰十日中当王食时当公平旦为卿鸡鸣为士夜半为皁人定为舆黄昏为日入为僚晡时为仆日昳为台隅中日出阙不在第旷其位以尊王公也日中盛明故以为上当王次之为公又次之为卿此以十时当十位而止于卿者以占者卿也此离在坤下日在地中之象又变为谦谦道卑退故曰明而未融日明未融故曰当旦庄叔卿也以卦论之当为卿故曰为子祀离为日为鸟离变为谦日光不足故当鸟鸟飞行故曰于飞于日为未融于鸟为垂翼明夷初九得位有应君子象也在明伤之世居谦下之位故将辟难而行旦位在三又非食时故曰三日不食离艮合体故曰火焚山艮为言为离所败故曰言败离变为艮故言有所往往而见烧故主人有言言而见败故必谗言易离下离上畜牝牛吉故曰纯离为牛离焚山则离胜譬世乱则谗胜山焚则离独存故知名牛也竖牛非牝牛故不吉谦道冲退故飞不逺翔翼垂下而不高峻故不能广逺不翔不广故必为子祀旦日正卿之位庄叔父子世为亚卿不足以终卦体故将不获其终也○据传穆子之祸预兆于蓍继符于梦有若前定不可避者然君子以守道为正知人为哲禨祥梦卜等有不必道者矣】○【以上为叔孙昭子之立以下为孟懿子之立】
