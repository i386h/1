<!-- { "loadSidebar": true } -->
　　三十一年○公薨之月子产相郑伯以如晋晋侯以我防故未之见也子产使尽坏其馆之垣而纳车马焉士文伯让之曰敝邑以政刑之不脩冦盗充斥无若诸侯之属辱在寡君者何是以令吏人完客所馆高其闬闳厚其墙垣以无忧客使今吾子坏之虽从者能戒其若异客何以敝邑之为盟主缮完葺墙以待賔客若皆毁之其何以共命寡君使匄请命对曰以敝邑褊小介于大国诛求无时是以不敢宁居悉索敝赋以来会时事逢执事之不闲而未得见又不获闻命未知见时不敢输币亦不敢暴露其输之则君之府实也非荐陈之不敢输也其暴露之则恐燥湿之不时而朽蠧以重敝邑之罪侨闻文公之为盟主也宫室卑庳无观台榭以崇大诸侯之馆馆如公寝库廏缮脩司空以时平易道路圬人以时塓馆宫室诸侯賔至甸设庭燎仆人巡宫车马有所賔从有代巾车脂辖人牧圉各瞻其事百官之属各展其物公不留賔而亦无废事忧乐同之事则巡之教其不知而恤其不足賔至如归无宁菑患不畏冦盗而亦不患燥湿今铜鞮之宫数里而诸侯舍于人门不容车而不可逾越盗贼公行而天厉不戒賔见无时命不可知若又勿壊是无所藏币以重罪也敢请执事将何所命之虽君之有鲁防亦敝邑之忧也若获荐币脩垣而行君之惠也敢惮勤劳文伯复命赵文子曰信我实不徳而以人之垣以赢诸侯是吾罪也使士文伯谢不敏焉晋侯见郑伯有加礼厚其宴好而归之乃筑诸侯之馆叔向曰辞之不可以己也如是夫子产有辞诸侯頼之若之何其释辞也诗曰辞之辑矣民之协矣辞之绎矣民之莫矣其知之矣郑子皮使印段如楚以适晋告礼也【时晋政已偷待诸侯之賔多不以礼而自崇侈恣于游观故子产毁垣以致诘而发其辞且以赵孟贤而近弱可以理屈也公襄公薨于六月充斥多也无若何无以待之也闬闾也闳其门也缮治完备葺覆也匄文伯名时事朝会荐进陈列也易治也圬人涂者塓涂也庭燎设火于庭廵宫行夜也所处也代代其役也巾车主车之官以脂涂其辖瞻敬也事职也展阅也各阅其物之可用与否以备賔需賔得速去故不留而事集巡巡其当否无宁宁也言见遇如此宁复有菑害耶铜鞮今山西沁州有铜鞮城晋筑离宫于其地天厉天之厉气为患者不戒不为戒备信信如其言赢受也诗大雅言辞辑睦则民协同辞说绎则民安定莫犹定也谓子产知辞之益故善其辞亦以如晋告楚事两伯之礼】十二月北宫文子相衞襄公以如楚宋之盟故也【文子北宫佗】
　　昭公元年春楚公子围聘于郑　遂会于虢寻宋之盟也祁午谓赵文子曰宋之盟楚人得志于晋今令尹之不信诸侯之所闻也子弗戒惧又如宋子木之信称于诸侯犹诈晋而驾焉况不信之尤者乎楚重得志于晋晋之耻也子相晋国以为盟主于今七年矣再合诸侯三合大夫服齐狄宁东夏平秦乱城淳于师徒不顿国家不罢民无谤讟诸侯无怨天无大灾子之力也有令名矣而终之以耻午也是惧吾子其不可以不戒文子曰武受赐矣然宋之盟子木有祸人之心武有仁人之心是楚所以驾于晋也今武犹是心也楚又行僭非所害也武将信以为本循而行之譬如农夫是穮是蓘虽有饥馑必有丰年且吾闻之能信不为人下吾未能也诗曰不僭不贼鲜不为则信也能为人则者不为人下矣吾不能是难楚不为患楚令尹围请用牲读旧书加于牲上而已晋人许之三月甲辰盟【防郑详见子产相国虢郑邑故东虢公地得志谓先歃诈谓甲驾陵也武相晋防夷仪防宋两防澶渊防虢齐侯白狄朝晋与秦成城之淳于以迁讟诽僭侵越也耘草为穮壅苗为蓘言力农如此终逢歳喻君子为善终获福也诗大雅贼害也楚恐晋先歃故以旧书加于牲上不复防也余见楚平王得国】季武子伐莒取郓莒人告于防楚告于晋曰寻盟未退而鲁伐莒渎齐盟请戮其使乐桓子相赵文子欲求货于叔孙而为之请使请带焉弗与　赵孟闻之　乃请诸楚曰鲁虽有罪其执事不避难畏威而敬命矣子若免之以劝左右可也若子之羣吏处不辟汚出不逃难其何患之有患之所生汚而不治难而不守所由来也能是二者又何患焉不靖其能其谁从之鲁叔孙豹可谓能矣请免之以靖能者子会而赦有罪又赏其贤诸侯其谁不欣焉望楚而归之视逺如迩疆埸之邑一彼一此何常之有王伯之令也引其封疆而树之官举之表旗而着之制令过则有刑犹不可壹于是乎虞有三苗夏有观扈商有姺邳周有徐奄自无令王诸侯逐进狎主齐盟其又可壹乎恤大舍小足以为盟主又焉用之封疆之削何国蔑有主齐盟者谁能辩焉呉濮有衅楚之执事岂其顾盟莒之疆事楚勿与知诸侯无烦不亦可乎莒鲁争郓为日乆矣苟无大害于其社稷可无亢也去烦宥善莫不竞劝子其图之固请诸楚楚人许之乃免叔孙【时寻弭兵之盟而鲁伐莒取邑豹在防故欲戮之请带欲求货而假为辞也详见鲁与邾莒之怨执事谓豹也汚秽辱也靖安靖也安靖其能则众附从表旗表识以别其封界制令不得相侵三苗饕餮放三危者观扈夏二叛国山东观城县有观国陜西鄠县有扈国姺邳商二叛国邳南直邳州徐诗称徐方宣王征之奄书序云成王践奄二国皆属鲁大簒弑灭亡小封疆之事焉用鲁不用治也呉在东濮在南皆楚仇亢御也余见楚灵王之乱】夏四月赵孟叔孙豹曹大夫入于郑郑伯兼享之子皮戒赵孟礼终赵孟赋瓠叶子皮遂戒穆叔且告之穆叔曰赵孟欲一献子其从之子皮曰敢乎穆叔曰夫人之所欲也又何不敢及享具五献之笾豆于幕下赵孟辞私于子产曰武请于冡宰矣乃用一献赵孟为客礼终乃宴穆叔赋鹊巢赵孟曰武不堪也又赋采蘩曰小国为蘩大国省穑而用之其何实非命子皮赋野有死麕之卒章赵孟赋常棣且曰吾兄弟比以安尨也可使无吠穆叔子皮及曹大夫兴拜举兕爵曰小国頼子知免于戾矣饮酒乐赵孟出曰吾不复此矣【赵孟与豹自宋盟还过郑戒戒享期也瓠叶诗小雅受所戒礼而赋此义取古人不以微薄废礼虽瓠叶兎首必与賔客共之穆叔悟其防而知其欲一献聘礼饔饩五牢故卿当五献赵孟以非聘郑故辞而又私言已赋瓠叶于子皮既以一献成享礼乃折爼以宴鹊巢诗召南言鹊有巢而鸠居之穆叔以喻晋侯有国赵孟治之武不敢当采蘩诗亦召南取蘩菜薄物可以荐公侯又欲赵孟秉前俭徳以临诸侯故既赋之而复云小国如蘩大国惜而省用之何所不从命死麕亦召南卒章曰舒而脱脱兮无感我帨兮无使厖也吠子皮恶楚围以厖比之欲赵孟安徐驯扰之勿使其陵暴诸侯常棣诗小雅取其凡今之人莫如兄弟言兄弟之国内自亲协则围不能为害三国皆兄弟故拜兕爵以罚不敬言小国蒙赵孟徳比以御围自知必免此罚时诸国皆贤大夫又皆欣戴赵孟故乐甚而曰不复此已有亡徴焉】天王使刘定公劳赵孟于颍馆于雒汭刘子曰美哉禹功明徳逺矣微禹吾其鱼乎吾与子弁冕端委以治民临诸侯禹之力也子盍亦逺绩禹功而大庇民乎对曰老夫罪戾是惧焉能恤逺吾侪偷食朝不谋夕何其长也刘子归以语王曰谚所谓老将知而耄及之者其赵孟之谓乎为晋正卿以主诸侯而侪于人朝不谋夕弃神人矣神怒民叛何以能乆赵孟不复年矣神怒不歆其祀民叛不即其事祀事不从又何以年十二月晋既烝赵孟适南阳将会孟子余甲辰朔烝于温庚戌卒郑伯如晋吊及雍乃复【道由周故景王使劳之定公名夏颍雒皆水汭水曲在今河南巩县刘子覩河雒而思禹功弁冕冠也端委礼衣劝赵孟使纂禹绩赵自言苟免目前不复能念逺刘言其自比贱人而无防民之心民为神主不防民神人皆弃当此年而卒孟子余赵衰字武曽祖庙在南阳温县将防祭之晋既烝乃烝其家庙先公后私也既卒郑伯将吊之不果而反传言大夫强诸侯畏而吊之】○【荆楚僭称王号于周穷经者皆以大义黜而夷之谅圣人之意当亦尔矣然是时之称为伯者则唯以其势强横甚能制而屈之者为雄以慑诸侯而威之使已服耳于大义初无计也故少不竞而懐安斯有弭兵合成之说焉然晋齐郑国多谋臣相争者几二百年卒无一言及此岂其见有不逮耶抑以为虚名不足较徒重其怒耶使有虑志正之士倡而陈之不知荆楚当何辞焉而惜其寥寥乎未之闻也噫】

　　春秋左传属事卷五
<经部,春秋类,春秋左传属事>
　　钦定四库全书
　　春秋左传属事卷六　　　明　傅逊　撰
　　伯
　　楚灵王之乱
　　昭公元年春楚公子围聘于郑　遂会于虢　令尹享赵孟赋大明之首章赵孟赋小宛之二章事毕赵孟谓叔向曰令尹自以为王矣何如对曰王弱令尹彊其可哉虽可不终赵孟曰何故对曰彊以克弱而安之彊不义也不义而彊其毙必速诗曰赫赫宗周襃姒灭之彊不义也令尹为王必求诸侯晋少懦矣诸侯将往若获诸侯其虐滋甚民弗堪也将何以终夫以彊取不义而克必以为道道以淫虐弗可乆已矣【聘郑余见子产相国防虢事见上卷令尹围也大明诗大雅首章言文王明明照于下故能赫赫盛于上令尹特称以自光大小宛诗小雅二章取其各敬尔仪天命不又言天命一去不可复还以戒令尹安之习而安焉也诗小雅襃姒幽王后幽王惑之而行不义遂至灭亡言虽赫赫彊盛不义足以灭之以为道习不义以为道当尔也】冬楚公子围将聘于郑　未出竟闻王有疾而还　十一月己酉公子围至入问王疾缢而弑之【余见灵王之簒】楚灵王即位防罢为令尹防啓疆为太宰郑游吉如楚葬郏敖且聘立君归谓子产曰具行器矣楚王汏侈而自说其事必合诸侯吾往无日矣子产曰不数年未能也【围即位易名熊防后諡灵王郏敖围所弑王也名麇楚人谓未成君为敖葬于郏故谓郏敖行器防备也子产策其先定内而后能事外故必数年】
　　三年秋七月郑罕虎如晋　且告曰楚人日征敝邑以不朝立王之故敝邑之往则畏执事其谓寡君而固有外心其不往则宋之盟云进退罪也寡君使虎布之宣子使叔向对曰君若辱有寡君在楚何害脩宋盟也君苟思盟寡君乃知免于戾矣君若不有寡君虽朝夕辱于敝邑寡君猜焉君实有心何辱命焉君其往也苟有寡君在楚犹在晋也【猜疑也有心有事晋心何辱命不须告也余见晋失诸侯】十月郑伯如楚子产相楚子享之赋吉日既享子产乃具田备王以田江南之梦【吉日诗小雅宣王田猎之诗楚王欲与郑伯共田故赋之楚之云梦跨江南北书传云华容枝江江夏安陆皆其地今湖广徳安府有云梦县盖江北之梦或曰巴丘湖江南之梦岳州青草湖一名巴丘洞与洞庭等湖疑皆其地】
