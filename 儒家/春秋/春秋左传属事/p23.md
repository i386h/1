<!-- { "loadSidebar": true } -->
　　十七年春宋庄朝伐陈获司徒卬卑宋也【庄朝宋微者卬陈大夫卑宋故不设备】○齐人以其未得志于我故秋齐侯伐我北鄙围桃高厚围臧纥于防师自阳关逆臧孙至于旅松鄹叔纥臧畴臧贾帅甲三百宵犯齐师送之而复齐师去之齐人获臧坚齐侯使夙沙衞唁之且曰无死坚稽首曰拜命之辱抑君赐不终姑又使其刑臣礼于士以杙抉其伤而死冬邾人伐我南鄙为齐故也【桃鲁邑今山东泗水县有桃城齐既围之复使围纥防纥食邑鲁遣师逆纥畏齐不敢至叔梁纥与臧孙之昆弟畴贾先在防故夜送纥于师复还守防齐失纥去唯获纥之族名坚者爱其勇故使衞唁欲生之坚以衞奄人使唁为辱已而自杀阳关旅松皆近防地杙橜也齐三伐鲁不胜故邾助之○晋楚争衡而秦齐时倔彊其间为晋伯梗秦在西陲晋蔽之害不及诸国齐居山东一与晋异即及鲁衞而邾莒助之为鲁害也尤士匄乃以微物啓贰罪可胜道哉】十八年秋齐侯伐我北鄙中行献子将伐齐梦与厉公讼弗胜公以戈击之首队于前跪而戴之奉之以走见梗阳之巫臯他日见诸道与之言同巫曰今兹主必死若有事于东方则可以逞献子许诺晋侯伐齐将济河献子以朱丝系玉二瑴而祷曰齐环怙恃其险负其众庶弃好背盟陵虐神主曽臣彪将率诸侯以讨焉其官臣偃实先后之苟防有功无作神羞官臣偃无敢复济唯尔有神裁之沉玉而济冬十月会于鲁济寻湨梁之言同伐齐齐侯御诸平隂堑防门而守之广里夙沙衞曰不能战莫如守险弗聴诸侯之士门焉齐人多死范宣子告析文子曰吾知子敢匿情乎鲁人莒人皆请以车千乘自其乡入既许之矣若入君必失国子盍图之子家以告公公恐晏婴闻之曰君固无勇而又闻是弗能乆矣齐侯登巫山以望晋师晋人使司马斥山泽之险虽所不至必旆而疏陈之使乘车者左实右伪以旆先舆曵柴而从之齐侯见之畏其众也乃脱归丙寅晦齐师夜遁师旷告晋侯曰鸟乌之声乐齐师其遁邢伯告中行伯曰有班马之声齐师其遁叔向告晋侯曰城上有乌齐师其遁十一月丁夘朔入平隂遂从齐师夙沙衞连大车以塞隧而殿殖绰郭最曰子殿国师齐之辱也子姑先乎乃代之殿衞杀马于隘以塞道晋州绰及之射殖绰中肩两矢夹脰曰止将为三军获不止将取其衷顾曰为私誓州绰曰有如日乃弛弓而自后缚之其右具丙亦舍兵而缚郭最皆衿甲面缚坐于中军之鼓下晋人欲逐归者鲁衞请攻险己夘荀偃士匄以中军克京兹乙酉魏绛栾盈以下军克邿赵武韩起以上军围卢弗克十二月戊戌及秦周伐雍门之萩范鞅门于雍门其御追喜以戈杀犬于门中孟庄子斩其槆以为公琴己亥焚雍门及西郭南郭刘难士弱率诸侯之师焚申池之竹木壬寅焚东郭北郭范鞅门于扬门州绰门于东闾左骖迫还于门中以枚数阖齐侯驾将走邮棠太子与郭荣扣马曰师速而疾略也将退矣君何惧焉且社稷之主不可以轻轻则失众君必待之将犯之太子抽剑断鞅乃止甲辰东侵及潍南及沂【献子将为鲁伐齐前弑厉公故梦与讼梗阳晋邑臯巫名今山西清源县南有梗阳城穆子见巫之所梦中见巫巫又与同梦知其必死故迎其意劝之致死伐齐因济河而南双玉曰瑴环齐侯名民神之主谓数伐鲁残民礼诸侯视四岳不得称臣此更称曽臣盖非礼以曲媚神耳曽重也前盟湨梁云同讨不庭故此伐齐为寻其言平隂齐邑今山东平隂县其城有防门齐作堑于此拒晋横广一里衞谓非险不足守析文子齐大夫字子家宣子既谲言于析以恐齐而又多为疑兵以示众斥开也开其险以疏建旌旗又伪以衣服为人形建旆以先驱曵柴扬尘齐侯遽归师继遁其营空鸟得之而乐马以班别而鸣乌亦止城上诸师既入其城复乘胜追之隧路之深隘者二子以衞奄人殿师为辱国代之衞恨二子故以马塞其道使晋得之今山东长清县有隔马山因此以名脰颈也取复射两矢之中有如日言必不杀明如日具丙右之名衿甲面缚盖缚手于后唯见甲之衿与其面也晋欲长驱深入鲁衞恐腹背受敌请攻险克而复进京兹在平隂东南邿今山东济隂县有邿城卢山东长清县有卢城皆齐邑秦周鲁大夫赵武及之共伐萩萩楸同木也雍门齐城门杀犬示闲暇槆亦木也刘难士弱晋大夫扬门东闾皆齐城门枚马檛阖门扇数其枚示无恐邮棠齐邑太子名光勇略已见于此郭荣齐大夫潍水源出山东莒州箕屋山达密州沂水有二一出尼山西流入泗一出沂水县雕厓山经县入沂】郑子孔欲去诸大夫将叛晋而起楚师以去之使告子庚子庚弗许楚子闻之使扬豚尹宜告子庚曰国人谓不谷主社稷而不出师死不从礼不谷即位于今五年师徒不出人其以不谷为自逸而忘先君之业矣大夫图之其若之何子庚叹曰君王其谓午怀安乎吾以利社稷也见使者稽首而对曰诸侯方睦于晋臣请尝之若可君而继之不可收师而退可以无害君亦无辱子庚帅师治兵于汾于是子蟜伯有子张从郑伯伐齐子孔子展子西守二子知子孔之谋完守入保子孔不敢会楚师楚师伐郑次于鱼陵右师城上棘遂涉颍次于旃然蒍子冯公子格率锐师侵费滑胥靡献于雍梁右回梅山侵郑东北至于虫牢而反子庚门于纯门信于城下而还涉于鱼齿之下甚雨及之楚师多冻役徒几尽晋人闻有楚师师旷曰不害吾骤歌北风又歌南风南风不竞多死声楚必无功董叔曰天道多在西北南师不时必无功叔向曰在其君之徳也【子孔乘其君不在国召楚兵为乱子庚楚令尹名午扬豚邑尹名宜死不从礼谓生隳先业则死当降礼利社稷谓审敌而保境安民不幸一时之功也汾今河南襄城县境有汾丘城二子展西完城郭内保守鱼陵鱼齿山也在今河南汝州东南城上棘者将涉颍故于水边权筑小城以备进退旃然水旧出荥入汴胥靡献于雍梁皆郑地梅山在今河南郑州西南再宿曰信鱼齿山下有滍水故云涉师旷欲审晋楚之强弱故歌南北风南风微故云不竞歌者吹音律以味八风歳在豕韦月又建亥故曰多在西北叔向意在正君故归之徳】
　　十九年春诸侯还自沂上盟于督扬曰大母侵小○晋侯先归公享晋六卿于蒲圃赐之三命之服军尉司马司空舆尉候奄皆受一命之服贿荀偃束锦加璧乘马先吴寿梦之鼎荀偃瘅疽生疡于头济河及着雍病目出大夫先归者皆反士匄请见弗内请后曰郑甥可二月甲寅卒而视不可含宣子盥而抚之曰事吴敢不如事主犹视栾怀子曰其为未卒事于齐故也乎乃复抚之曰主苟终所不嗣事于齐者有如河乃瞑受含宣子出曰吾浅之为丈夫也晋栾鲂帅师从衞孙文子伐齐季武子如晋拜师晋侯享之范宣子为政赋黍苗季武子兴再拜稽首曰小国之仰大国也如百谷之仰膏雨焉若常膏之其天下辑睦岂唯敝邑赋六月季武子以所得于齐之兵作林钟而铭鲁功焉臧武仲谓季孙曰非礼也夫铭天子令徳诸侯言时计功大夫称伐今称伐则下等也计功则借人也言时则妨民多矣何以为铭且夫大伐小取其所得以作器铭其功烈以示子孙昭明徳而惩无礼也今将借人之力以救其死若之何铭之小国幸于大国而昭所获焉以怒之亡之道也【督扬即祝柯旧属山东济南府今阙余详见鲁与邾莒之怨六卿伐齐还鲁公享而赐之如鞌战还之赐唯无先路偃为中军元帅故特贿之五匹为束四马为乘夀梦呉子乘也献鼎于鲁遂因以为名古之献物必有以先今以璧马先鼎瘅火邪毒发为疽在头曰疡着雍晋地匄次当代偃故问后郑甥荀呉其母郑女视目开不可含口噤大夫称主怀子名盈浅以私度之伐齐以嗣事也拜谢讨齐黍苗诗小雅美召伯劳来诸侯如隂雨之长禾苗喻晋君忧劳鲁如召伯六月诗小雅吉甫佐天子征伐之诗以晋侯比吉甫出征以匡王国林钟律名铸钟声应之因以名令命也命以徳志于铭言言其得时计计其有功伐劳也德功伐皆以位为差器谓钟鼎宗庙之常器】夏五月壬辰晦齐灵公卒庄公即位　晋士匄侵齐及谷闻防而还礼也【庄公太子光余见齐崔庆之乱谷今山东东阿县礼不伐防】冬十一月城西郛惧齐也齐及晋平盟于大隧故穆叔会范宣子于柯穆叔见叔向赋载驰之四章叔向曰肸敢不承命穆叔归曰齐犹未也不可以不惧乃城武城【鲁小胜大惧而城郛大隧地旧阙晋与齐平故与晋防以观其势柯北直内黄县有柯城载驰诗小雅四章曰控于大邦谁因谁极取其欲引大国以自救助向度齐未靖故许救鲁因之脩备今山东费县有武城城】
　　二十年夏盟于澶渊齐成故也【今北直开州有澶渊城】○秋蔡公子燮欲以蔡之晋蔡人杀之公子履其母弟也故出奔楚陈庆虎庆寅畏公子黄之偪愬诸楚曰与蔡司马同谋楚人以为讨公子黄出奔楚初蔡文侯欲事晋曰先君与于践土之盟晋不可弃且兄弟也畏楚不能行而卒楚人使蔡无常公子燮求从先君以利蔡不能而死书曰蔡杀其大夫公子燮言不与民同欲也陈侯之弟黄出奔楚言非其罪也公子黄将出奔呼于国曰庆氏无道求专陈国暴蔑其君而去其亲五年不灭是无天也【蔡乆事楚燮欲背之而事晋国人不欲杀之二庆陈卿畏黄侵夺其政先君文侯父庄侯无常徴发无准○燮欲弃夷从夏正也遭国乱而被杀乃以违众罪之非矣】○齐子初聘于齐礼也【齐鲁以怨絶好今始通继好息民故曰礼】
　　二十一年春公如晋拜师
　　二十二年夏晋人徴朝于郑郑人使少正公孙侨对曰在晋先君悼公九年我寡君于是即位即位八月而我先大夫子驷从寡君以朝于执事执事不礼于寡君寡君惧因是行也我二年六月朝于楚晋是以有戏之役楚人犹竞而申礼于敝邑敝邑欲从执事而惧为大尤曰晋其谓我不共有礼是以不敢擕贰于楚我四年三月先大夫子蟜又从寡君以观衅于楚晋于是乎有萧鱼之役谓我敝邑迩在晋国譬诸草木吾臭味也而何敢差池楚亦不竞寡君尽其土实重之以宗器以受齐盟遂帅羣臣随于执事以会岁终贰于楚者子侯石盂归而讨之湨梁之明年子蟜老矣公孙夏从寡君以朝于君见于尝酎与执燔焉闲二年闻君将靖东夏四月又朝以听事期不朝之闲无岁不聘无役不从以大国政令之无常国家罢病不虞荐至无日不惕岂敢忘职大国若安定之其朝夕在庭何辱命焉若不恤其患而以为口实其无乃不堪任命而翦为仇雠敝邑是惧其敢忘君命委诸执事执事实重图之【时郑事晋已恭复召之朝徴召也少正郑卿官侨子产名子蟜名虿观衅实朝楚而饰词也臭味同姓故差池不齐也土实土地所有宗器宗庙之器齐盟同盟会岁终朝正也石盂即石防夏子西名尝秋祭酎三重醇酒尝而以酎荐祖考曰尝酎当尝酎时郑伯适往因助祭而执膰靖东夏为齐平而盟澶渊郑先往以聴防期荐仍也口实据其不及以为所责之词翦削也仇雠背晋为仇敌也传言子产有词能免大国之讨】
