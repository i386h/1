<!-- { "loadSidebar": true } -->
　　成公二年八月宋文公卒始厚用蜃炭益车马始用殉重器备椁有四阿棺有翰桧君子谓华元乐举于是乎不臣臣治烦去惑者也是以伏死而争今二子者君生则纵其惑死又益其侈是弃君于恶也何臣之为【蜃蛤类烧蜃为炭以瘗圹多埋车马殉用人从葬重犹多也阿栋也四阿四角设栋注下翰旁饰桧上饰皆王礼烦乱惑蔽也纵惑如杀母弟之类何臣不成为臣也】
　　桓族之乱
　　成公十五年秋八月宋共公于是华元为右师鱼石为左师荡泽为司马华喜为司徒公孙师为司城向为人为大司冦鳞朱为少司冦向带为太宰鱼府为少宰荡泽弱公室杀公子肥华元曰我为右师君臣之训师所司也今公室卑而不能正吾罪大矣不能治官敢赖宠乎乃出奔晋二华戴族也司城庄族也六官者皆桓族也鱼石将止华元鱼府曰右师反必讨是无桓氏也鱼石曰右师苟获反虽许之讨必不敢且多大功国人与之不反惧桓氏之无祀于宋也右师讨犹有戍在桓氏虽亡必偏鱼石自止华元于河上请讨许之乃反使华喜公孙师帅国人攻荡氏杀子山书曰宋杀其大夫山言背其族也鱼石向为人鳞朱向带鱼府出舍于睢上华元使止之不可冬十月华元自止之不可乃反鱼府曰今不从不得入矣右师视速而言疾有异志焉若不我纳今将驰矣登丘而望之则驰骋而从之则决睢澨闭门登陴矣左师二司冦二宰遂出奔楚华元使向戌为左师老佐为司马乐裔为司冦以靖国人【时宋列卿具官三族并用而荡泽恃强陵上以为族祸泽意诸子字子山喜督孙朱矔孙泽以公室为弱故擅杀文公子肥赖宠倚赖其禄位元愧不能讨罪而奔元与喜出戴公师出庄公石泽为人朱带府皆出桓公府恐元还讨贼并及其族石谓元畏桓族强不敢讨大功谓合晋楚之成刼楚子反以解宋围无祀以罪大俱灭也向戌桓公曽孙贤度必复立偏不尽也泽以公族害公室故经于杀去族絶之石等五子以同族应罪故出舍元止之以为礼睢水名五子不止元反府料元将拒己等驰以速归望之信亦骋以从澨水边土壅水者决之行水以絶其归登陴以守老佐戴公五世孙戍果用如石言】
　　十八年夏六月楚子辛郑皇辰同伐彭城纳宋鱼石向为人鳞朱向带鱼府焉以三百乗戍之而还书曰复入凡去其国国逆而立之曰入复其位曰复归诸侯纳之曰归以恶曰复入宋人患之西鉏吾曰何也若楚人与吾同恶以德于我吾固事之也不敢贰矣大国无厌鄙我犹憾不然而收吾憎使赞其政以闲吾衅亦吾患也今将崇诸侯之奸而披其地以塞夷庚逞奸而携服毒诸侯而惧吴晋吾庸多矣非吾忧也且事晋何为晋必恤之【子辛楚令尹皇辰郑大夫彭城宋邑本古大彭氏国今为南直徐州时晋与吴通而宋固事晋故楚纳其五叛臣于彭城以逼宋且以絶吴晋之道经恶五臣依阻大国以兵威还故书复入传因槩释其例其曰入者谓本无位国人迎立之曰复归者本有位其国逆之曰归者谓诸侯以言语告请而纳之有位无位同曰复入者谓身为戎首称兵入伐害国殄民者也此四条者所以明内外之援辨顺逆之辞通君臣取国有家之大例西鉏吾宋大夫同恶同憎鱼石等鄙鄙邑虽事之如鄙邑犹将憾我德我乃非吾利使赞政谓用石等使佐理政治崇长也谓封鱼石披犹分也夷庚吴晋徃来之要道塞之故惧携离也言楚所为不义皆为吾用且平日事晋必将救我】七月宋老佐华喜围彭城老佐卒焉冬十一月楚子重救彭城伐宋宋华元如晋告急　十二月孟献子防于虚朾谋救宋也宋人辞诸侯而请师以围彭城【老佐卒故不克彭城虚朾地阙宋不敢烦诸侯但请其师详见晋悼公复伯】
　　襄公元年春己亥围宋彭城非宋地追书也于是为宋讨鱼石故称宋且不登叛人也谓之宋志彭城降晋晋人以宋五大夫在彭城者归寘诸瓠丘【彭城时属楚故曰非宋夫子治春秋追繋之宋登成也不与石等专邑叛君亦以成宋志瓠丘晋地垣曲县旧有壶丘亭】○【五臣叛君复召外冦以危宗国穷诸侯之力而后克之即致之辟夫岂过乎而寘焉何为】
　　子罕之贤
　　襄公六年春宋华弱与乐辔少相狎长相优又相谤也子荡怒以弓梏华弱于朝平公见之曰司武而梏于朝难以胜矣遂逐之夏宋华弱来奔司城子罕曰同罪异罚非刑也专戮于朝罪孰大焉亦逐子荡子荡射子罕之门曰几日而不我从子罕善之如初【华弱官司马乐辔字子荡优调戏梏张弓以贯其颈若械之在手司武司马言懦弱不胜其任乐喜字子罕官司城几日言不久我从如我出亡也如初如旧好也子荡既逐国法已正故不记其私忿】
　　十五年冬宋人或得玉献诸子罕子罕弗受献玊者曰以示玉人玉人以为寳也故敢献之子罕曰我以不贪为寳尔以玉为寳若以与我皆丧寳也不若人有其寳稽首而告曰小人懐璧不可以越乡纳此以请死也子罕寘诸其里使玊人为之攻之富而后使复其所【越乡恐为盗所害请死请免死攻治也富治之美也】
　　十七年冬宋皇国父为太宰为平公筑台妨于农收子罕请俟农功之毕公弗许筑者讴曰泽门之晳实兴我役邑中之黔实慰我心子罕闻之亲执扑以行筑者而抶其不勉者曰吾侪小人皆有阖庐以避燥湿寒暑今君为一台而不速成何以为役讴者乃止或问其故子罕曰宋国区区而有诅有祝祸之本也【泽门宋东城南门皇国父白晳而居近泽门故曰泽门之晳子罕黒色而居邑中故曰邑中之黔扑杖也阖谓门户闭塞子罕恐以得众而为君相所忌且恶独有善名故分其谤】
　　二十九年夏郑子展卒　于是郑饥而未及麦　子皮以子展之命饩国人粟　宋司城子罕闻之曰邻于善民之望也宋亦饥请于平公出公粟以贷使大夫皆贷司城氏贷而不书为大夫之无者贷宋无饥人叔向闻之曰郑之罕宋之乐其后亡者也二者其皆得国乎民之归也施而不德乐氏加焉其以宋升降乎【子皮事详见子产相郑不书于策冺其徳也得国掌国政也以宋升降随宋以为兴衰也】
　　华向之乱【附元公之立】
　　襄公十七年冬宋华阅卒华臣弱臯比之室使贼杀其宰华吴贼六人以铍杀诸卢门合左师之后左师惧曰老夫无罪贼曰臯比私有讨于吴遂幽其妻曰畀余而大璧宋公闻之曰臣也不惟其宗室是暴大乱宋国之政必逐之左师曰臣也亦卿也大臣不顺国之耻也不如葢之乃舍之左师为己短策苟过华臣之门必骋十一月甲午国人逐瘈狗瘈狗入于华臣氏国人从之华臣惧遂奔陈【臣阅之弟臯比阅之子弱侵易之铍劒属卢门宋城门合向戌邑后屋后贼既杀吴而复幽吴妻以取其璧宋公欲讨之以正国法左师以国有逆臣为耻故姑盖之既自悔其失讨而恶之深故欲速过其门瘈狂也臣心内惧见逐瘈而惊走】
　　二十六年　初宋芮司徒生女子赤而毛弃诸堤下共姬之妾取以入名之曰弃长而美平公入夕共姬与之食公见弃也而视之尤姬纳诸御嬖生佐恶而婉太子痤美而很合左师畏而恶之寺人惠墙伊戾为太子内师而无宠秋楚客聘于晋过宋太子知之请野享之公使徃伊戾请从之公曰夫不恶女乎对曰小人之事君子也恶之不敢逺好之不敢近敬以待命敢有贰心乎纵有共其外莫共其内臣请徃也遣之至则欿用牲加书徴之而骋告公曰太子将为乱既与楚客盟矣公曰为我子又何求对曰欲速公使视之则信有焉问诸夫人与左师则皆曰固闻之公囚太子太子曰唯佐也能免我召而使请曰日中不来吾知死矣左师闻之聒而与之语过期乃缢而死佐为太子公徐闻其无罪也乃烹伊戾左师见夫人之步马者问之对曰君夫人氏也左师曰谁为君夫人余胡弗知圉人归以告夫人夫人使馈之锦与马先之以玉曰君之妾弃使某献左师改命曰君夫人而后再拜稽首受之【芮司徒宋大夫共姬宋伯姬諡平公共姬子夕暮见也尤甚也佐元公貌恶而心顺痤太子名貌美而心很合左师名向戌惠墙伊戾寺人姓名夫发语伊戾失宠而怨欲乗楚客搆谗以害太子故假美言以从为内师故曰共内乃掘地为欿置牲加盟书诈作盟处为太子反徴欲速欲速得公位夫人即弃佐能免我以其婉也聒讙乱其耳欲使失期步马习马先玉以玉为锦马之先改命令使者改之戍以弃非适故始谬为不知以俟其有献于己而后特以君夫人尊之使自己出曲以致其谀也○戍称贤臣而于太子夫人之际谲险如此恶得为贤】
　　二十九年夏齐髙子容与宋司徒见知伯女齐相礼宾出司马侯言于知伯曰二子皆将不免子容专司徒侈皆亡家之主也知伯曰何如对曰专则速及侈将以其力毙专则人实毙之将及矣【子容高止字司徒华定官知伯荀盈女齐司马侯也速及速及于祸力毙力尽而自毙】
　　昭公六年夏宋寺人栁有宠太子佐恶之华合比曰我杀之栁闻之乃坎用牲埋书而告公曰合比将纳亡人之族既盟于北郭矣公使视之有焉遂逐华合比合比奔卫于是华亥欲代右师乃与寺人栁比从为之徴曰闻之久矣公使代之见于左师左师曰女夫也必亡女丧而宗室于人何有人亦于女何有诗曰宗子维城毋俾城壊毋独斯畏女其畏哉【有宠有宠于平公坎牲书诈为盟处即伊戾故智亡人华臣亥合比弟代代比为右师以夫呼贱之也言于亲且然则必弃人而人亦弃女诗大雅言宗子之固若城毋使宗室衰落若城之堕壊城壊则蕃屏皆壊可畏也】
　　十年冬十二月宋平公卒初元公恶寺人栁欲杀之及丧栁炽炭于位将至则去之比又有宠【炽炭以温地易之使公坐其处始恶今宠见元公好恶无常○此云无常后云多私前谓之婉何居痤亦岂真很者哉】
　　十二年夏宋华定来聘通嗣君也公享之为赋蓼萧弗知又不答赋昭子曰必亡宴语之不懐宠光之不宣令德之不知同福之不受将何以在【宋元公新立故来聘蓼萧诗小雅义取燕笑语兮是以有誉处兮乐与定燕语也又曰既见君子为龙为光欲以宠光宾也又曰宜兄宜弟令德夀凯言宾有令德可以夀乐也又曰和鸾雍雍万福攸同言欲其宾同福禄也定皆懵焉故昭子云云】
　　十八年六月鄅人借稻邾人袭鄅鄅人将闭门邾人羊罗摄其首焉遂入之尽俘以归鄅子曰余无归矣从帑于邾邾庄公反鄅夫人而舍其女【鄅妘姓国也其君自出借稻盖履行之羊罗邾人摄首斩得闭门者头舍止也】
