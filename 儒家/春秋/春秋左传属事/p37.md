<!-- { "loadSidebar": true } -->
　　十五年春邾隐公来朝子贡观焉邾子执玉高其容仰公受玉卑其容俯子贡曰以礼观之二君者皆有死亡焉夫礼死生存亡之体也将左右周旋进退俯仰于是乎取之朝祀防戎于是乎观之今正月相朝而皆不度心已亡矣嘉事不体何以能乆高仰骄也卑俯替也骄近乱替近疾君为主其先亡乎【隠公益也玉朝者之贽不度不合礼度嘉事谓朝礼不体不得其体之正】夏五月壬申公薨仲尼曰赐不幸言而中是使赐多言者也【以微知著知之难者子贡言语之士此言而中仲尼惧其易言故抑之】哀公二年春伐邾将伐绞邾人爱其土故赂以漷沂之田而受盟【绞邾邑漷沂漷水以东沂水以西】
　　七年夏公防呉于鄫　季康子欲伐邾乃飨大夫以谋之子服景伯曰小所以事大信也大所以保小仁也背大国不信伐小国不仁民保于城城保于徳失二徳者危将焉保孟孙曰二三子以为何如恶贤而逆之对曰禹合诸侯于涂山执玉帛者万国今其存者无数十焉惟大不字小小不事大也知必危何故不言鲁徳如邾而以众加之可乎不乐而出秋伐邾及范门犹闻钟声大夫谏不聴茅成子请告于吴不许曰鲁击柝闻于邾呉二千里不三月不至何及于我且国内岂不足成子以茅叛师遂入邾处其公宫众师昼掠邾众保于绎师宵掠以邾子益来献于亳社囚诸负瑕负瑕故有绎邾茅夷鸿以束帛乘韦自请救于吴曰鲁弱晋而逺呉冯恃其众而背君之盟辟君之执事以陵我小国邾非敢自爱也惧君威之不立君威之不立小国之忧也若夏盟于鄫衍秋而背之成求而不违四方诸侯其何以事君且鲁赋八百乘君之贰也邾赋六百乘君之私也以私奉贰唯君图之呉子从之【呉伯中国故防鄫余见句践灭吴季子将伐邾而谋于众以示同实不用其议景伯以不信于呉不仁于邾必危国孟孙以其言为贤欲使诸大夫从之皆对以夏时诸侯以万计惟大小相攻伐故胥以亡今背盟伐邾既不恤小又不事大不相趋于亡乎何不言但言而不聴耳凡以兵加人徳足以胜之而后可今徳不过邾伐之岂可耶盖诸大夫皆以伐邾有呉患不能回季孙之意故不乐涂山在今凤阳府怀逺县执玉大国执帛小国范门邾郭门击钟不御冦也茅成子名夷鸿邾大夫茅其食邑今为山东嵫阳县旧有茅乡亭请告求救也邾子以鲁近呉逺虽救不及且国内自足以拒鲁成子以茅叛知亡国欲以自守也鲁师遂入处其公宫昼夜掠以其君归献亳社见其亡国与殷同负瑕鲁邑嵫阳县旧有瑕丘城绎邾所都昔鲁得邾之绎民在负瑕故囚此辱之康子残暴已甚十端为束韦熟皮也四数曰乘僻陋也鄫衍即鄫也求成不违言鲁成其所求无违逆也贰副也私属也】
　　八年春呉为邾故将伐鲁问于叔孙輙叔孙輙对曰鲁有名而无情伐之必得志焉退而告公山不狃公山不狃曰非礼也君子违不适雠国未臣而有伐之奔命焉死之可也所托也则隐且夫人之行也不以所恶废乡今子以小恶而欲覆宗国不亦难乎若使子率子必辞王将使我子张病之王问于子泄对曰鲁虽无与立必有与毙诸侯将救之未可以得志焉晋与齐楚辅之是四雠也夫鲁齐晋之唇唇亡齿寒君所知也不救何为三月呉伐我子泄率故道险从武城初武城人或有因于吴竟田焉拘鄫人之沤菅者曰何故使吾水滋及吴师至拘者道之以伐武城克之王犯尝为之宰澹台子羽之父好焉国人惧懿子谓景伯若之何对曰吴师来斯与之战何患焉且召之而至又何求焉呉师克东阳而进舍于五梧明日舍于蚕室公賔庚公甲叔子与战于夷获叔子与析朱鉏献于王王曰此同车必使能国未可望也明日舎于庚宗遂次于泗上微虎欲宵攻王舍私属徒七百人三踊于幕庭卒三百人有若与焉及稷门之内或谓季孙曰不足以害吴而多杀国士不如已也乃止之吴子闻之一夕三迁吴人行成将盟景伯曰楚人围宋易子而食析骸而防犹无城下之盟我未及亏而有城下之盟是弃国也吴轻而逺不能乆将归矣请少待之弗从景伯负载造于莱门乃请释子服何于吴吴人许之以王子姑曹当之而后止吴人盟而还【輙字子张不狃字子泄皆故鲁人奔吴名大国名情实也违奔亡也未臣所适国若有伐本国者则还奔命死】【其难所曽因托者则为之隠讳又不可以私怨恶废弃乡党之好輙鲁公族故谓宗国不狃言鲁缓时虽无党】【急则必有共其患救之者晋齐楚合鲁而为四不可轻也又故由险道欲使鲁成备田侨田呉界鄫人亦侨田】【于呉沤菅渍菅草于水滋浊也道乡道也武城鲁邑今山东费县有武城亭王犯呉大夫先奔鲁为之宰子羽】【武城人其父与犯善呉既克武城则其人以二子之故将固与呉呉得据之以为鲁患非若客兵逺涉敌境者】【比故惧景伯言康子召兵何求何须访求也东阳五梧蚕室皆鲁地山东青州府北有东阳城公賔庚公甲叔】【子析朱鉏为三人同车战言二人获言二人者传互言之同车能俱死是能使人致死必能守国庚宗鲁地泗】【泗水微虎鲁大夫于帐前设格令士试跃之于七百人中终得三百人卒终也有若与其内三迁畏微虎也景】【伯欲呉退师以礼鲁而与平引华元事为言季孙弗从遂负载书将欲出盟释舎也鲁人恐盟犹未已欲因留】【景伯为质于吴既得吴许复求吴王子交质呉不肯遂已】齐悼公之来也季康子以其妹妻之即位而逆之季鲂侯通焉女言其情弗敢与也齐侯怒夏五月齐鲍牧帅师伐我取讙及阐六月齐侯使如吴请师将以伐我乃归邾子邾子又无道呉子使太宰子余讨之囚诸楼台栫之以棘使诸大夫奉太子革以为政秋及齐平九月臧賔如如齐涖盟齐闾丘明来涖盟且逆季姬以归嬖冬十二月齐人归讙及阐【悼公名阳生前以不得立奔鲁陈僖子召而立之详见田氏倾齐鲂侯康子叔父鲍牧齐大夫以不归季姬故伐我取二邑复请师于呉呉前为邾讨鲁既盟而去邾子犹未归今鲁惧二国同心故归邾子子余宰嚭字栫拥也革邾太子賔臧防子明婴之子季姬归而嬖故归邑讙阐定陶县境旧有讙亭有阐乡】
　　九年春齐侯使公孟绰辞师于呉呉子曰　将进受命于君【详见句践灭呉】冬呉子使来儆师伐齐【前年呉与齐谋伐鲁齐既与鲁成而止故呉恨之反与鲁谋伐齐】
　　十年春邾隐公来奔齐甥也故遂奔齐公会呉子邾子郯子伐齐南鄙师于鄎齐人弑悼公赴于师　呉师乃还【鄎齐邑齐弑悼公以说于吴详见田氏倾齐句践灭呉】
　　十一年春齐为鄎故国书高无防帅师伐我及清季孙谓其宰冉求曰齐师在清必鲁故也若之何求曰一子守二子从公御诸竟季孙曰不能求曰居封疆之间季孙告二子二子不可求曰若不可则君无出一子帅师背城而战不属者非鲁人也鲁之羣室众于齐之兵车一室敌车优矣子何患焉二子之不欲战也宜政在季氏当子之身齐人伐鲁而不能战子之耻也大不列于诸侯矣季孙使从于朝俟于党氏之沟武叔呼而问战焉对曰君子有逺虑小人何知懿子强问之对曰小人虑材而言量力而共者也武叔曰是谓我不成丈夫也退而搜乘孟孺子泄帅右师顔羽御邴泄为右冉求帅左师管周父御樊迟为右季孙曰须也弱有子曰就用命焉季氏之甲七千冉有以武城人三百为已徒卒老幼守宫次于雩门之外五日右师从之公叔务人见保者而泣曰事充政重上不能谋士不能死何以治民吾既言之矣敢不勉乎师及齐师战于郊齐师自稷曲师不逾沟樊迟曰非不能也不信子也请三刻而逾之如之众从之师入齐军右师奔齐人从之陈瓘陈庄涉泗孟之侧后入以为殿抽矢策其马曰马不进也林不狃之伍曰走乎不狃曰谁不如曰然则止乎不狃曰恶贤徐步而死师获甲首八十齐人不能师宵谍曰齐人遁冉有请从之三季孙弗许孟孺子语人曰我不如顔羽而贤于邴泄子羽锐敏我不欲战而能黙泄曰驱之公为与其嬖僮汪锜乘皆死皆殡孔子曰能执干戈以衞社稷可无殇也冉有用矛于齐师故能入其军孔子曰义也【齐与鲁平故辞呉师而鲁反与呉伐齐故齐报焉清齐地今山东肥城县境旧有清亭一子季孙二子孟孙叔孙境齐鲁之界封疆境内近郊之地求始欲公亲将而二子以师从则兵势壮可御齐于境二子不可齐师深入则国危故必季氏专将凡国人皆从有决死之心而后齐可敌又言齐车虽众不及鲁都邑之家敌之犹有余不须患寡二子以政不在身不能战非其所耻季子身任鲁政不战而防列是宜耻耳季感其言朝而使从与二子言党氏朝中地叔孙始问之辞孟强问之言小人以讽其不能故叔孙以为鄙我搜阅车乘为战备孺子泄懿子之子武伯彘也顔羽邴泄孟氏臣弱少也用命致死也徒卒精兵以自衞也雩门南城门右师五日乃从不欲战也务人昭公子公为保守事充繇役烦政重赋多勉死战盖伤国势之微而以身矫之也稷曲郊地名不信子言求号令未信也三刻与众三刻约信如如迟言从之逾沟也冉有之师遂入齐师孟孺子之师已奔齐逐之二陈齐大夫之侧孟氏族言马不进不伐善也不狃鲁士五人为伍败而欲走不狃言我不如谁而乃走伍谓止而战乎不狃言止战恶足为贤皆无战志师获冉求师所获不能师不能整师也见鲁亦有勇士而齐师亦弱季孙不能使其众以胜之求虽屡鼓其志不少竞孟孺子既以右师奔复以已与御羽右泄自为优劣观泄曰驱之师之奔皆泄罪矣言之尤非军帅体汪锜童名乘同车时人疑童子当殇故夫子以社稷为重勿殇冉有用矛师皆奋而入敌故称以义是时鲁势微甚几不国矣故皆励而振之】夏为郊战故公防呉子伐齐　战于艾陵　大败齐师获国书【艾陵齐地今山东沂州齐鲁之境详见句践灭吴】秋季孙命修守备曰小胜大祸齐至无日矣
　　十五年秋齐陈瓘如楚过衞仲由见之曰天或者以陈氏为斧斤既斲防公室而他人有之不可知也其使终飨之亦不可知也若善鲁以待时不亦可乎何必恶焉子玉曰然吾受命矣子使告我弟冬及齐平【瓘陈恒之兄字子玉时陈氏簒齐之势已成故公言之仲由得其情遂与平余见陪臣交叛】
　　十七年十二月公防齐侯盟于蒙孟武伯相齐侯稽首公拜齐人怒武伯曰非天子寡君无所稽首武伯问于高柴曰诸侯盟谁执牛耳季羔曰鄫衍之役呉公子姑曹发阳之役衞石魋武伯曰然则彘也【齐侯简公弟平公敖也蒙鲁地今山东蒙隂县齐稽首而公不答故怒执牛耳谓尸盟者季羔高柴也鄫衍在七年发阳即郧也在十二年见句践灭呉彘武伯名以呉夷也图伯要盟而妄执非可据衞与鲁宋盟差次宜执鲁兹与类故同之羔惟两举所见武伯自得之衞也】
　　二十一年秋八月公及齐侯邾子盟于顾齐人责稽首因歌之曰鲁人之臯数年不觉使我高蹈唯其儒书以为二国忧是行也公先至于阳谷齐闾丘息曰君辱举玉趾以在寡君之军羣臣将传遽以告寡君比其复也君无乃勤为仆人之未次请除馆于舟道辞曰敢勤仆人【顾齐地臯缓也高蹈犹逺行二国齐鲁也言鲁人臯缓乆不觉悔谢愆使我逺行来为此防惟据周礼不肯屈致主客俱有兵革之忧息闾丘明后遽驿骑也仆人鲁君之从者次舍也舟道齐地息以鲁侯在齐齐侯不能即至欲为鲁除馆而鲁辞之敢不敢也】
　　二十二年夏四月邾隐公自齐奔越曰呉为无道执父立子越人归之太子革奔越【时句践已灭呉伯中国故也】
　　二十四年夏四月邾子又无道越人执之以归而立何何亦无道
