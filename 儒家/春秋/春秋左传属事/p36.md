<!-- { "loadSidebar": true } -->
　　昭公元年春防于虢【晋楚成而为防详见晋楚为成】三月季武子伐莒取郓莒人告于防楚告于晋曰寻盟未退而鲁伐莒渎齐盟请戮其使乐桓子相赵文子欲求货于叔孙而为之请使请带焉弗与梁其踁曰货以藩身子何爱焉叔孙曰诸侯之防衞社稷也我以货免鲁必受师是祸之也何衞之为人之有墙以蔽恶也墙之隙坏谁之咎也衞而恶之吾又甚焉虽怨季孙鲁国何罪叔出季处有自来矣吾又谁怨然鲋也贿弗与不已召使者裂裳帛而与之曰带其褊矣赵孟闻之曰临患不忘国忠也思难不越官信也图国忘死贞也谋主三者义也有是四者又可戮乎乃请诸楚曰鲁虽有罪其执事不辟难畏威而敬命矣子若免之以劝左右可也　莒鲁争郓为日乆矣苟无大害于其社稷可无亢也　固请诸楚乃免叔孙【季孙前入郓此复取寻盟寻弭兵之盟渎慢也其使叔孙豹时在防故请戮之桓子乐王鲋諡难指求货故以带为辞其踁叔孙家臣藩犹防也豹喻己为国衞如墙为人蔽隙壊犹咎在墙又恶之罪益甚矣出出使处处守褊小也言带狭小故裂裳伪若不解且杜其意也赵孟諡文子忠谓鲁受师信谓叔出季处贞谓不以货免敬命不敢辟戮亢御也详见晋楚为成】夏叔孙归曽夭御季孙以劳之旦及日中不出曽夭谓曽阜曰旦及日中吾知罪矣鲁以相忍为国也忍其外不忍其内焉用之阜曰数月于外一旦于是庸何伤贾而欲赢而恶嚻乎阜谓叔孙曰可以出矣叔孙指楹曰虽恶是其可去乎乃出见之【豹恨季孙故乆不出夭阜二氏家臣夭言忍外是欲受楚戮不忍内谓日中不出阜言譬如商贾求赢利者不得恶諠嚻之声意以季孙贪于取邑宜受慢也楹柱也叔孙喻鲁有季孙犹屋有柱虽恶之而不能去也】莒展舆立而夺羣公子秩公子召去疾于齐秋齐公子鉏纳去疾展舆奔呉叔弓帅师疆郓田因莒乱也于是莒务娄瞀胡及公子灭明以大厖与常仪靡奔齐君子曰莒展之不立弃人也夫人可弃乎诗曰无竞惟人善矣【疆郓田以前所取者正其界务娄瞀胡灭明皆展舆党大厖常仪靡莒二邑弃人谓夺羣公子秩诗大雅言无与竞者惟得人也○舍其弑父之罪而咎弃人何失类也】
　　四年秋九月取鄫言易也莒乱着丘公立而不抚鄫鄫叛而来故曰取凡克邑不用师徒曰取【着丘去疾也】
　　五年春公如晋　夏莒牟夷以牟娄及防兹来奔牟夷非卿而书尊地也莒人愬于晋晋侯欲止公范献子曰不可人朝而执之诱也讨不以师而诱以成之惰也为盟主而犯此二者无乃不可乎请归之闲而以师讨焉乃归公秋七月公至自晋莒人来讨不设备戊辰叔弓败诸蚡泉莒未陈也【如晋即位往见余见三桓弱公室牟夷莒大夫牟娄今为山东安丘县有牟山防兹今山东徳平县境旧有防亭皆莒邑尊重也重地故书以名其人终为不义闲暇也来讨讨受牟娄也蚡泉鲁地】
　　六年夏季孙宿如晋拜莒田也晋侯享之有加笾武子退使行人告曰小国之事大国也苟免于讨不敢求贶得贶不过三献今豆有加下臣弗堪无乃戾也韩宣子曰寡君以为驩也对曰寡君犹未敢况下臣君之也敢闻加贶固请彻加而后卒事晋人以为知礼重其好货【受莒叛晋不讨故拜谢加笾笾豆多于常数周礼大夫三献献视饔饩之数若加笾则三献不称故以此辞驩加礼致驩心好货宴好之货】补【聘礼卿五献此自卑从大夫礼】
　　十年秋七月平子伐莒取郠献俘始用人于亳社臧武仲在齐闻之曰周公其不飨鲁祭乎周公飨义鲁无义诗曰徳音孔昭视民不佻佻之谓甚矣而壹用之将谁福哉【平子季孙意如諡武子之子郠莒邑用人以人祭亳社殷社在齐因前奔也诗小雅佻偷也言明徳君子必爱民壹同也同人于畜牲也】
　　十一年夏孟僖子防邾庄公盟于祲祥修好礼也【祲祥地旧阙余见列卿世嗣之变】
　　十二年夏公如晋至河乃复取郠之役莒人愬于晋晋有平公之防未之治也故辞公公子憖遂如晋
　　十三年夏为取郠故晋将以诸侯来讨　七月遂合诸侯于平丘　邾人莒人愬于晋曰鲁朝夕伐我几亡矣我之不共鲁故之以晋侯不见公　甲戌同盟于平丘公不与盟晋人执季孙意如以幕蒙之使狄人守之
　　司铎射怀锦奉壶饮冰以蒲伏焉守者御之乃与之锦而入晋人以平子归子服湫从【平丘衞地不共不供职故侵陵之故余详见晋失诸侯蒙覆冒也司铎射鲁大夫饮氷以壶藏于氷犹饮羽之饮因值暑季孙蒙幕欲壶浆之寒解郁热也蒲伏作匍匐】冬公如晋　士景伯辞公于河　季孙犹在晋子服惠伯私于中行穆子　乃归季孙惠伯曰寡君未知其罪合诸侯而执其老若犹有罪死命可也若曰无罪而惠免之诸侯不闻是逃命也何免之为请从君惠于会宣子患之谓叔向曰子能归季孙乎对曰不能鲋也能乃使叔鱼叔鱼见季孙曰昔鲋也得罪于晋君自归于鲁君微武子之赐不至于今虽获归骨于晋犹子则肉之敢不尽情归子而不归鲋也闻诸吏将为子除馆于西河其若之何且泣平子惧先归惠伯待礼【私私与言也详见晋失诸侯晋归季孙惠伯欲诸侯会盟时以礼见遣暴鲁无罪而晋信谗执之故宣子以为患乃使叔鱼以诈恐季孙季孙本无志节遂逃归老尊卿称死命死晋命也鲋叔鱼名鲋以叔虎党栾氏奔鲁见卿族废兴西使近河逺无归期故惧泣以信其言待礼待见遣之礼】
　　十四年春意如至自晋尊晋罪已也尊晋罪已礼也【谓舍族也】
　　二十一年夏晋士鞅来聘叔孙为政季孙欲恶诸晋使有司以齐鲍国归费之礼为士鞅士鞅怒曰鲍国之位下其国小而使鞅从其牢礼是卑敝邑也将复诸寡君鲁人恐加四牢焉为十一牢【叔孙名婼諡昭子以三命为国政平子憎其在已上欲使恶于晋故以七牢礼士鞅称此礼鲍国之礼以激鞅怒遂十一牢按聘礼使卿主国待之饔饩五牢前加二而为七于七加四为十一益非礼也鞅于此已憾昭子归费见陪臣交叛】
　　二十三年春邾人城翼还将自离姑公孙鉏曰鲁将御我欲自武城还循山而南徐鉏丘弱茅地曰道下遇雨将不出是不归也遂自离姑武城人塞其前断其后之木而弗殊邾师过之乃推而蹷之遂取邾师获锄弱地邾人愬于晋晋人来讨叔孙婼如晋晋人执之书曰晋人执我行人叔孙婼言使人也晋人使与邾大夫坐叔孙曰列国之卿当小国之君固周制也邾又夷也寡君之命介子服回在请使当之不敢废周制故也乃不果坐韩宣子使邾人聚其众将以叔孙与之叔孙闻之去众与兵而朝士弥牟谓韩宣子曰子弗良图而以叔孙与其雠叔孙必死之鲁亡叔孙必亡邾邾君亡国将焉归子虽悔之何及所谓盟主讨违命也若皆相执焉用盟主乃弗与使各居一馆士伯聴其辞而愬诸宣子乃皆执之士伯御叔孙从者四人过邾馆以如吏先归邾子士伯曰以刍荛之难从者之病将馆子于都叔孙旦而立期焉乃馆诸箕舍子服昭伯于他邑范献子求货于叔孙使请冠焉取其冠法而与之两冠曰尽矣为叔孙故申丰以货如晋叔孙曰见我吾告女所行货见而不出吏人之与叔孙居于箕者请其吠狗弗与及将归杀而与之食之叔孙所馆者虽一日必葺其墙屋去之如始至【翼离姑邾二邑公孙鉏徐鉏丘弱茅地邾四大夫师从离姑则道过鲁之武城故鉏欲勿过武城依山南而去三子恐雨山道下湿不从鉏言遂为武城人邀取婼因此使晋被执与坐讼曲直欲以屈叔孙叔孙据王制以拒又欲与邾以辱之去兵众示欲以身死义不为辱弥牟字伯时邾子在晋若亡国无所归故云悔之何及因更分馆二国以两聴其辞皆执之者盖以邾不假道亦曲也复审鲁曲尤甚属叔孙于吏减其侍从过邾使见之归邾子都别邑即箕也旦立以待其期见敬命且不慑也晋复别其介困之献子欲货故以请冠为辞叔孙以二冠俱进则无冠故先取其法以制别冠而尽与之曰尽者絶其后请也使申丰欲以货免乃留使不出不肯免于货也狗初弗与示不相假归毅与之示不爱所居虽蹔必治临行如始皆见严整无所苟也昭子风节高劲如此春秋中仅一见而已】冬公为叔孙故如晋及河有疾而复
　　二十四年春王正月晋士弥牟逆叔孙于箕叔孙使梁其踁待于门内曰余左顾而欬乃杀之右顾而笑乃止叔孙见士伯士伯曰寡君以为盟主之故是以乆子不腆敝邑之礼将致诸从者使弥牟逆吾子叔孙受礼而归二月婼至自晋尊晋也【逆于箕将礼而归之叔孙疑士伯复加屈辱将以死抗谋杀之既而以乆执谢礼遣之故叔孙竟受其礼以归叔孙虽贤而鲁取邾师不为无罪故尊晋】○【邾莒之难一也叔孙父子守正不屈不惟国免于兵而且足以为国之重意如逃遁苟免大致辱国人材之系于国也谅哉然豹遇赵孟则以贤闻而免戮婼遇韩范则危困而几殆又可以见晋政之汚隆矣】
　　三十一年冬邾黑肱以滥来奔贱而书名重地故也君子曰名之不可不慎也如是夫有所有名而不如其已以地叛虽贱必书地以名其人终为不义弗可灭已是故君子动则思礼行则思义不为利回不为义疚或求名而不得或欲盖而名章惩不义也齐豹为衞司冦守嗣大夫作而不义其书为盗邾庶其莒牟夷邾黒肱以土地出求食而已不求其名贱而必书此二物者所以惩肆而去贪也若艰难其身以险危大人而有名章彻攻难之士将奔走之若窃邑叛君以徼大利而无名贪冒之民将寘力焉是以春秋书齐豹曰盗三叛人名以惩不义数恶无礼其善志也故曰春秋之称微而显婉而辨上之人能使昭明善人劝焉淫人惧焉是以君子贵之【黑肱邾大夫非卿故曰贱滥邾邑在今山东滕县有滥城传言人咸以有名为贵又有所谓有名不如无名者已犹无也回邪也见利不苟不回其心疚病也见义则为无疚于心守嗣守先人嗣言其尊豹杀衞侯兄将求勇名而书盗求名而不得也三叛人以邑窃食邻国欲隐其名而贱必名之是盖而弥章也二物二事也齐豹书盗惩肆也三叛人名去贪也大人在位者章彻谓勇名显著攻难专作祸难奔走趋赴也无名不书其名数列也无礼恶逆皆列之不遗记事之善者也微文微显义显婉辞婉辨防别在上者能使此义昭明则可以为世劝惧故为贵】
　　季康子搆怨邾齐【邾事附】
　　定公二年冬邾庄公与夷射姑饮酒私出阍乞肉焉夺之杖以敲之【夷射姑邾大夫与公饮而出以避酒阍守门者从之乞肉射姑既不与复夺其杖以敲其头】
　　三年春二月辛夘邾子在门台临廷阍以缾水沃廷邾子望见之怒阍曰夷射姑旋焉命执之弗得滋怒自投于牀废于鑪炭烂遂卒先葬以车五乘殉五人庄公卞急而好洁故及是【门台门上有台公在上下视庭阍以去年杖敲之恨故以缾水灌庭令邾子见怒而问答以为射姑旋溺所汚故以水浄遂命执射姑不得愈怒甚至堕鑪中以死及葬先以车殉别为便房恐汚藏中也卞躁急也】
