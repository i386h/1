<!-- { "loadSidebar": true } -->
　　十三年夏公会单平公晋定公呉夫差于黄池六月丙子越子伐呉为二隧畴无余讴阳自南方先及郊呉大子友王子地王孙弥庸寿于姚自上观之弥庸见姑蔑之旗曰吾父之旗也不可以见讐而弗杀也大子曰战而不克将亡国请待之弥庸不可属徒五千王子地助之乙酉战弥庸获畴无余地获讴阳越子至王子地守丙戌复战大败呉师获大子友王孙弥庸夀于姚丁亥入呉呉人告败于王王恶其闻也自刭七人于幕下秋七月辛丑盟呉晋争先呉人曰于周室我为长晋人曰于姬姓我为伯赵鞅呼司马寅曰日旰矣大事未成二臣之罪也建鼓整列二臣死之长幼必可知也对曰请姑视之反曰肉食者无墨今呉王有墨国胜乎大子死乎且夷徳轻不忍久请少待之乃先晋人呉人将以公见晋侯子服景伯对使者曰王合诸侯则伯帅侯牧以见于王伯合诸侯则侯帅子男以见于伯自王以下朝聘玉帛不同故敝邑之职贡于呉有丰于晋无不及焉以为伯也今诸侯会而君将以寡君见晋君则晋成为伯矣敝邑将改职贡鲁赋于呉八百乘若为子男则将半邾以属于呉而如邾以事晋且执事以伯召诸侯而以侯终之何利之有焉呉人乃止既而悔之将囚景伯景伯曰何也立后于鲁矣将以二乘与六人从迟速惟命遂囚以还及户牖谓大宰曰鲁将以十月上辛有事于上帝先王季辛而毕何世有职焉自襄以来未之改也若不会祝宗将曰呉实然且谓鲁不共而执其贱者七人何损焉大宰嚭言于王曰无损于鲁而只为名不如归之乃归景伯呉申叔仪乞粮于公孙有山氏曰佩玉繠兮余无所系之防酒一盛兮余与褐之父睨之对曰粱则无矣麤则有之若登首山以呼曰庚癸乎则诺王欲伐宋杀其丈夫而囚其妇人大宰嚭曰可胜也而弗能居也乃归冬呉及越平【呉前既胜齐复与晋争伯而国破于越单平公周卿士黄池在今河南封丘县南隧道也畴无余讴阳越二大夫水名姑蔑今浙江龙游县有蔑姑城蔑姑墓弥庸父为蔑姑所杀得其旌旗属会也越始败而后胜先以弱兵诱之而以精兵继之故遂入其国王刭七人以絶口也争先争防血先后呉大伯后故云长晋盟主故云伯寅晋大夫旰晚也大事盟也二臣鞅与寅也墨气色下胜为越所胜少待无与争也按曲礼云五官之长曰伯是职方也九州之长入天子之国曰牧于外曰侯职方者二伯各主一方州长者州牧各主一州周礼所谓八命作牧九命作伯是也王合诸侯则伯帅侯牧如康王之诰大保帅西方诸侯毕公帅东方诸侯是也当尽帅诸侯而独言侯牧者举尊而言也伯合诸侯则侯帅子男侯谓牧也牧帅诸国之君见于伯亦当尽帅诸侯而独云子男举卜为言也鲁以侯事呉故赋八百乘今呉率之以见晋是晋为伯呉为侯鲁为子男故半邾以三百乘事呉如邾以六百乗事晋盖邾子爵其赋六百乗也悔谓景伯欺之何景伯名户牖地名襄襄公会会祭呉实然言为呉所执也呉人信鬼故以此恐之名恶名仪呉大夫有山鲁大夫二人旧相识橤垂貌言上人佩服美好已独无以繋佩一盛一器也睨视也褐寒贱之人言有防酒但得视不得饮军中不得出粮故相为隠语庚西方主谷癸北方主水言呉子不恤下故亡以宋不会黄池欲伐之杀丈夫囚妇人悖虐甚也不能报越与之平子胥所谓始弱也】
　　十七年春三月越子伐呉呉子御之笠泽夹水而陈越子为左右句卒使夜或左或右鼔噪而进呉师分以御之越子以三军潜涉当呉中军而鼔之呉师大乱遂败之【笠泽今大湖句卒钩伍相着别为左右屯以此为声势分呉师而以三军精兵并力撃其中军故得胜】十九年春越人侵楚以误呉也夏楚公子庆公孙寛追越师至防不及乃还秋楚沈诸梁伐东夷三夷男女及楚师盟于敖【误呉使若与楚搆怨使呉不为备防越地伐东夷报越也三夷三种之夷从越者敖东吴地】
　　二十年秋呉公子庆忌骤谏呉子曰不改必亡弗听出居于艾遂适楚闻越将伐呉冬请归平越遂归欲除不忠者以説于越呉人杀之【艾呉地除不忠者内以靖其国外驾罪焉以説于越○是时呉之亡形具矣夫差犹不悟而杀谏臣英雄消阻会愚人之不若也哀夫然越计巳素定而欲假焉以説之庆忌虽忠而少智哉】十一月越围呉赵孟降于丧食楚隆曰三年之丧亲昵之极也主又降之无乃有故乎赵孟曰黄池之役先主与呉王有质曰好恶同之今越围呉嗣子不废旧业而敌之非晋之所能及也吾是以为降楚隆曰若使呉王知之若何赵孟曰可乎隆曰请尝之乃往先造于越军曰呉犯间上国多矣闻君亲讨焉诸夏之人莫不欣喜唯恐君志之不从请入视之许之告于呉王曰寡君之老无恤使陪臣隆敢展谢其不共黄池之役君之先臣志父得承齐盟曰好恶同之今君在难无恤不敢惮劳非晋国之所能及也使陪臣敢展布之王拜稽首曰寡人不佞不能事越以为大夫忧拜命之辱与之一箪珠使问赵孟曰句践将生忧寡人寡人死之不得矣王曰溺人必笑吾将有问也史黯何以得为君子对曰黯也进不见恶退无谤言王曰宜哉【赵孟諡襄子名无恤时有父简子之丧饮食又降之楚隆襄子家臣先主简子质明信也嗣子襄子自谓以欲敌越救呉而不能甞试也隆欲入见呉王恐越不听故伪词以説越人而得入展陈也箪卜笥问遗也夫差自喻所问不急犹溺人不知将溺而反笑晋史黯云不及四十年呉当亡呉王感此而问隆言黯进退咸宜于人故有美称】
　　二十一年夏五月越人始来【越既胜呉欲伯中国始遣使适鲁】
　　二十二年冬十一月丁卯越灭呉请使呉王居甬东辞曰孤老矣焉能事君乃缢越人以归【呉围三年而亡甬东今浙江定海县境唐为翁山县今废以归以其尸归】○【夫差痛父创亡使人呼名自警必报其仇志亦壮矣且句践君臣皆人杰也而能大胜入其国都畧亦岂世出哉卒侈心务胜以至灭亡斯见保基固业者不在于雄勇机智而在于履信思顺也噫使兼秉而并运之尤足称贤也巳】














　　春秋左传属事卷二十
　　春秋左传属事后叙
　　先圣王经籍虽遭秦燬而自西汉以后千数百年名儒硕士撰述叙纪巳汗牛充栋虽称博洽者亦莫能殚阅士生今世若无庸复有所益矣然事有剀要而于古遗焉其可漫焉而任其缺乎往嵗余以迁补与诸同籍聚晤京邸有谓袁仲枢通鉴纪事本末可便览读而上有左传恨无有如其法而列之前者余曰【某】曽读宋学士集有左传始末叙文又近世毘陵唐荆川氏亦有此纂时玺丞王敬文曰宋学士所叙藏诸秘府【某】等未之见荆川所纂事颇不全又少注难读余向年有志纂之未竟会将计偕以授吾同门友傅逊氏渠因更张附益之国以次叙事以国分先后相续巨细相维传事既罗之无漏矣又将杜氏集解变其体裁而革其讹谬余详读一二巻及其辩误精覈必传无疑此真足以列纪事本末之前矣余闻而心识之惜未获即覩其书也去嵗秋杪傅君适补建昌学谕甫及叅谒余因询得前书与王敬文所语符遂讽令锓之板以广所传傅谕云雅有此志而诎于力会建昌陈令纵臾之且捐俸以资之始既巡道施公闻而赡成之余亦微有济焉然傅谕既以此为袁氏之前又欲以宋元事继其后并取袁氏书厘其未允而增其未备瞿瞿焉恒以不克副其志为惧余每慨近世科举之习日趋简便苏子瞻所谓束书不观游谈无根者殆尤甚矣今台省诸公识际逺思挽其弊屡建白欲得穷经读史博古通今之士以当科目之选则斯编也其可幽伏而不使之播耶使海内学者皆如其志岂不以通博称而乃致夫寡昧之诮耶但人情忽于近见而慕于逺闻或诵古人遗书而追忆其人则不免有隔世之叹设遇其人而与之处则安为故常而不见其殊异使见其异则又为众所嫉而不容于世此古今贤豪所以多伏之悲也吾于傅逊氏而深有感焉既讫工持以请叙于余余怜其居今而学古力微而志逺不欲拒其意以凤洲先生既叙其前矣遂推敬文之意以系之后万厯乙酉秋九月朔日守匡庐松陵潘志伊撰














　　春秋左传属事后序
　　窃观古今学术其始也有自其成也有渐其行也有借必天笃生睿圣始能超悟先物创制逊弱冠至昆获师归熙甫有光子建有极获友周汝亨士淹汝允士洵俞仲蔚允文徐道潜三省与陈吉甫敬纯王敬文执礼皆卑视时艺交相淬砺以博古髙逺为务中少许可逊年辈独后皆推情分好开发予蒙今此纂与训注粗成而二师四友先巳徂谢吉甫潦倒家居敬文官天朝无缘一一质之良可恨也尚幸焉稍后获交今兵侍顾公观海刑侍王公凤洲与其弟学宪陈霁岩公为内阁王公荆石礼逮寒陋并得交其弟学宪和石公以嵗赋至京复得师掌经局赵定宇公皆防不以凡众鄙夷此书脱槀即录以求正六公继得以首册正定宇师幸留荆石公许最久烦更定数条以示儗作序适内召未果定宇师与诸公并虚加赏诩而凤洲公为尤以雄作逺恵兵书张公崌崃公臭味也抚浙时疏荐云注左氏而雅有发明又安居帅公视吾临桂张公念华连州马公连城俱以名御史按浙俱辱荐有云业精三传有云见超色相有云具见渊源之学其他监司诸公亦交口过誉深愧芜谬得当世名公指训品隲如此或可借以不磨也犹恐无以仰荅诸公知遇于传中文义颇竭思虑特于地理殊有遗憾焉幼闻天文易学地理难精天象有常运度躔次亘古不易区域屡遭易代割据制度名号务以相矫并裂互错新故叠更纷纷籍籍有难殚纪前人偶遗后终无证而况所居朴野少蓄书者旧所藏地志皆不获带来惟得一统志广舆图及向所记忆者与史记汉书叅考而已然巳几案为盈手翻目阅形罢神耗而景晷易移或旰不得一中焉愦愦忆向年周汝允藏郦道元水经皆手自防窜校订又云东南非其身歴多错曾会艺吉甫园其书室有地理图如席许者数十幅丝分疆里曲直纵横吉甫云予数十年究意于此犹不能精今此不得与二友共之痛九原之不起叹缩地之无术不知吾涕之潸然也因图付梓遂滥叨兵宪施公郡守潘公邑令陈侯腆赐刻工一集事不容缓其中讹舛能必无乎但以西晋至今千百余年若不即为一更恐后弥逺弥难考失其真矣故宁以疎畧取笑当世而不敢避焉愚前语敬文云通鉴有何难解呉三省安用注为敬文曰不然先生云其注地理极可观愚复读之信先生盖熙甫也今此注有媿于呉氏多如天假以缘使逊遍搜天下郡邑志而精考之复见于左氏编年本固大愿也此譬之筑宅焉以旷野而顿为营搆也难既有堂室而欲増易之也易元凯无汉儒不能为集解逊无元凯亦不能为此注今于元凯既有加焉后人欲因此而更正之当益易矣欧阳子曰六经非一世之书其将与天地无终极而存也夫既非一世之书则岂一世之人所能定乎今学校科举皆袭宋儒一人一时之见为着令逊虽不敢轻议而中耿耿者难自冺也则此书之隃望于天下后世者诚殷矣敢识之卷尾以竢万厯乙酉中秋古娄后学傅逊书于江西南康府建昌县学宫














