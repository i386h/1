<!-- { "loadSidebar": true } -->
　　九年夏季武子如晋报宣子之聘也○秦景公使士雃乞师于楚将以伐晋楚子许之子囊曰不可当今吾不能与晋争晋君类能而使之举不失选官不易方其卿让于善其大夫不失守其士竞于教其庶人力于农穑商工皁不知迁业韩厥老矣知防禀焉以为政范匄少于中行偃而上之使佐中军韩起少于栾黡而栾黡士鲂上之使佐上军魏绛多功以赵武为贤而为之佐君明臣忠上让下竞当是时也晋不可敌事之而后可君其图之王曰吾既许之矣虽不及晋必将出师秋楚子师于武城以为秦援【士雃秦太夫类能别其能也方所职也竞于教相力以奉令也种曰农收曰穑不迁専其业也列卿事见本事内○悼公君臣使敌国称服如是预得乎攻心心战之义矣子囊知不可敌而复累师伐郑使郑告絶后已岂两敌相持势不得不尔耶然亦非为谋之至者矣】冬十月诸侯伐郑庚午季武子齐崔杼宋皇郧从荀防士匄门于鄟门衞北宫括曹人邾人从荀偃韩起门于师之梁滕人薛人从栾黡士鲂门于北门杞人郳人从赵武魏绛斩行栗甲戌师于泛令于诸侯曰修器备盛糇粮归老防居疾于虎牢肆青围郑郑人恐乃行成中行献子曰遂围之以待楚人之救也而与之战不然无成知武子曰许之盟而还师以敝楚人吾三分四军与诸侯之锐以逆来者于我未病楚不能矣犹愈于战暴骨以逞不可以争大劳未艾君子劳心小人劳力先王之制也诸侯皆不欲战乃许郑成十一月己亥同盟于戏郑服也将盟郑六卿公子騑公子发公子嘉公孙輙公孙虿公孙舍之及其大夫门子皆从郑伯晋士庄子为载书曰自今日既盟之后郑国而不唯晋命是聴而或有异志者有如此盟公子騑趋进曰天祸郑国使介居二大国之间大国不加徳音而乱以要之使其鬼神不获歆其禋祀其民人不获享其土利夫妇辛苦垫隘无所底告自今日既盟之后郑国而不唯有礼与彊可以庇民者是从而敢有异志者亦如之荀偃曰改载书公孙舍之曰昭大神要言焉若可改也大国亦可叛也知武子谓献子曰我实不徳而要人以盟岂礼也哉非礼何以主盟姑盟而退修徳息师而来终必获郑何必今日我之不徳民将弃我岂唯郑若能休和逺人将至何恃于郑乃盟而还晋人不得志于郑以诸侯复伐之十二月癸亥门其三门闰月戊寅济于隂阪侵郑次于隂口而还子孔曰晋师可击也师老而劳且有归志必大克之子展曰不可【晋以诸侯伐郑讨其从楚实见城下之言攻鄟门中军也攻梁之师上军也攻北门下军也斩行栗新军也行栗表道树既以四军还聚于泛居疾以疾病者息其中肆赦过也献子荀偃恐楚救郑郑复属之故欲与战武子谋分四军为三部与列国精锐以逆楚则晋各一动而楚三来故将不能若聚众与战则必暴骨艾息也明此时君子小人当皆有所劳若徒以战争为务则君子无所运谋而非劳心之义矣○此先儒所谓善陈者惟分兵国内未临敌分布而以陈名者盖以兵家屯行营陈皆始于分数分数既明部伍有制而后可守可战均其劳逸相其勇怯番休进退循环无穷三军之众可使必受敌而无败此陈法也屯行一耳故俱谓之陈焉○门子卿之嫡子如此盟如违盟之罚乱要以兵乱之力彊要使服垫隘秋苦也偃以子驷所言亦载于防故欲改之防服郑之谋已定不頼于盟故遂用两载书三门鄟门师之梁北门也隂口郑地子孔欲击晋子展以晋彊不可重怒】楚子伐郑子驷将及楚平子孔子蟜曰与大国盟口血未干而背之可乎子驷子展曰吾盟固云唯彊是从今楚师至晋不我救则楚彊矣盟誓之言岂敢背之且要盟无质神弗临也所临唯信信者言之瑞也善之主也是故临之明神不蠲要盟背之可也乃及楚平公子罢戎入盟同盟于中分楚庄夫人卒王未能定郑而归【楚复争郑郑速从之质实也瑞犹祥也蠲洁也不以要盟为洁罢戎楚大夫中分郑城中里名夫人共王母】晋侯归谋所以息民魏绛请施舍输积聚以贷自公以下苟有积者尽出之国无滞积亦无困人公无禁利亦无贪民祈以币更賔以特牲器用不作车服从给行之期年国乃有节三驾而楚不能与争【悼公以用民太劳思休息之施舍解见前轮以车运于所贷之地惟无积故无困惟无禁故无贪以币更不用牲也特牲一牲也不作仍旧也从给才足也有节上下有度三驾三出师○悼公于纷争时而以息民为谋其虑逺矣而绩随用成效则迩焉后之剥民以供军者败亦不旋踵可不鉴哉】
　　十年夏四月戊午会于柤晋荀偃士匄请伐偪阳而封宋向戌焉荀防曰城小而固胜之不武弗胜为笑固请丙寅围之弗克孟氏之臣秦堇父辇重如役偪阳人啓门诸侯之士门焉县门发聊人纥抉之以出门者狄虒弥建大车之轮而蒙之以甲以为橹左执之右拔防以成一队孟献子曰诗所谓有力如虎者也主人县布堇父登之及堞而絶之队则又县之苏而复上者三主人辞焉乃退带其断以徇于军三日诸侯之师乆于偪阳荀偃士匄请于荀防曰水潦将降惧不能归请班师知伯怒投之以机出于其闲曰女成二事而后告余余恐乱命以不女违女既勤君而兴诸侯牵帅老夫以至于此既无武守而又欲易余罪曰是实班师不然克矣余羸老也可重任乎七日不克必尔乎取之五月庚寅荀偃士匄帅卒攻偪阳亲受矢石甲午灭之书曰遂灭偪阳言自会也以与向戌向戌辞曰君若犹辱镇抚宋国而以偪阳光啓寡君羣臣安矣其何贶如之若专赐臣是臣兴诸侯以自封也其何罪大焉敢以死请乃予宋公宋公享晋侯于楚丘请以桑林荀防辞荀偃士匄曰诸侯宋鲁于是观礼鲁有禘乐賔祭用之宋以桑林享君不亦可乎舞师题以旌夏晋侯惧而退入于房去旌卒享而还及着雍疾卜桑林见荀偃士匄欲奔请祷焉荀防不可曰我辞礼矣彼则以之犹有鬼神于彼加之晋侯有闲以偪阳子归献于武宫谓之夷俘偪阳妘姓也使周内史选其族嗣纳诸霍人礼也师归孟献子以秦堇父为右生秦丕兹事仲尼【柤楚地偪阳近宋小国今山东峄县有偪阳城匄偃以宋事晋恭而向戌有贤行故欲取而封之为附庸防预知其难克固请方许堇父献子家臣歩挽重车以从师啓开也门焉攻其门发下也下县门以闭门者于内纥多力抉举以出之纥聊邑大夫仲尼父叔梁纥也狄虒弥鲁人蒙覆也橹大楯百人为队弥以一人当之诗风偪阳人县布以试外之勇者堇父以登将至堞絶之使坠如此者三主人嘉其勇乃辞谢带断布徇以示勇偃匄以役乆入夏有水潦水潦乆两也班还也知伯荀防也闲偃匄之闲二事灭偪阳封戍既成复改之为乱命武守武勇能执守易余罪谓偃匄将驾言如下所云已不任受此责当取尔以谢不克之罪桑林殷天子乐汤时大旱以身祷于桑林而雨故以名宋殷后鲁以周公故皆用天子礼乐观礼其礼可观也禘王祭其乐如之享賔亦用故以桑林享为可师乐师旌夏大旌题识也以大旌表识其行列晋侯忽见非常偶惧而疾见见于卜兆闲疾差讳俘中国故谓之夷霍晋邑今山西赵城县内史掌爵禄废置使选偪阳宗族贤者令居霍奉妘姓之祀善不灭姓故曰礼使周史者示有王命堇父纥以力相尚其二子以徳相高】○六月楚子囊郑子耳伐宋师于訾母庚午围宋门于桐门【訾母宋地桐门宋城门】衞侯救宋师于襄牛郑子展曰必我衞不然是不与楚也得罪于晋又得罪于楚国将若之何子驷曰国病矣子展曰得罪于二大国必亡病不犹愈于亡乎诸大夫皆以为然故郑皇耳帅师侵衞楚令也孙文子卜追之献兆于定姜姜氏问繇曰兆如山陵有夫出征而防其雄姜氏曰征者防雄御冦之利也大夫图之衞人追之孙蒯获郑皇耳于犬丘秋七月楚子囊郑子耳侵我西鄙还围萧八月丙寅克之九月子耳侵宋北鄙【襄牛宋地楚伐宋报晋伐郑也衞救宋以与晋而郑又伐衞以与楚皇耳郑大夫繇兆辞蒯衞臣萧宋邑余见郑西宫之乱】诸侯伐郑齐崔杼使太子光先至于师故长于滕己酉师于牛首冬诸侯之师城虎牢而戍之晋师城梧及制士鲂魏绛戍之书曰戍郑虎牢非郑地也言将归焉郑及晋平楚子囊救郑十一月诸侯之师还郑而南至于阳陵楚师不退知武子欲退曰今我逃楚楚必骄骄则可与战矣栾黡曰逃楚晋之耻也合诸侯以益耻不如死我将独进师遂进己亥与楚师夹颍而军子蟜曰诸侯既有成行必不战矣从之将退不从亦退退楚必围我犹将退也不如从楚亦以退之宵涉颍与楚人盟栾黡欲伐郑师荀防不可曰我实不能御楚又不能庇郑郑何罪不如致怨焉而还今伐其师楚必救之战而不克为诸侯笑克不可命不如还也丁未诸侯之师还侵郑北鄙而归楚人亦还【此三驾之一太子宜賔以上卿晋悼以一时之宜令上滕侯故传释之牛首郑地梧制郑旧邑城之以逼郑二年晋城虎牢而居之今郑复叛故修其城而置戍郑服则欲以还郑故夫子追书系之于郑以见晋志还绕也阳陵郑地颍水流其南子蟜权其利害以从楚亦以退诸侯而免楚之围宵涉欲速也致怨为后伐之资命犹必也】
