<!-- { "loadSidebar": true } -->
　　襄公十三年夏楚子疾告大夫曰不谷不徳少主社稷生十年而丧先君未及习师保之教训而应受多福是以不徳而亡师于鄢以辱社稷为大夫忧其多矣若以大夫之灵获保首领以没于地唯是春秋窀穸之事所以从先君于祢庙者请为灵若厉大夫择焉莫对及五命乃许秋楚共王卒子囊谋諡大夫曰君有命矣子囊曰君命以共若之何毁之赫赫楚国而君临之抚有蛮夷奄征南海以属诸夏而知其过可不谓共乎请諡之共大夫从之【多福谓为君春秋祭祀窀穸墓穴也礼葬乃议諡故云云乱而不损曰灵杀戮无辜曰厉王欲受此恶諡以从先君于庙称祢者将代为祢也既过能改曰恭故子囊以此諡王】○【晋厉虽胜竟死于弑楚共乃得令终见一战之胜负不足为国轻重而人君当修德于其素也】
　　晋悼公复伯
　　成公三年夏晋人归楚公子谷臣与连尹襄老之尸于楚以求知防于是荀首佐中军矣故楚人许之王送知防曰子其怨我乎对曰二国治戎臣不才不胜其任以为俘馘执事不以衅鼓使归即戮君之惠也臣实不才又谁敢怨王曰然则徳我乎对曰二国图其社稷而求纾其民各惩其忿以相宥也两释累囚以成其好二国有好臣不与及其谁敢徳王曰子归何以报我对曰臣不任受怨君亦不任受徳无怨无徳不知所报王曰虽然必告不谷对曰以君之灵累臣得归骨于晋寡君之以为戮死且不朽若从君之惠而免之以赐君之外臣首首其请于寡君而以戮于宗亦死且不朽若不获命而使嗣宗职次及于事而帅偏师以修封疆虽遇执事其弗敢违其竭力致死无有二心以尽臣礼所以报也王曰晋未可与争重为之礼而归之【邲之战楚获知防事见楚庄之霸衅鼓杀之以血涂鼔也累系也称于异国君曰外臣不获命不许戮也嗣祖宗之职曰宗职违避也】荀防之在楚也郑贾人有将寘诸褚中以出既谋之未行而楚人归之贾人如晋荀防善视之如实出已贾人曰吾无其功敢有其实乎吾小人不可以厚诬君子遂适齐【褚绵絮也○悼公复伯谋多由于知防其对楚子与先文公之对犹一可见英雄志略相当也而楚皆礼焉以归度亦伟矣斯能业广而祚永乎防又善视贾人自古成大功名者必不自居于薄矣其贾人亦贤者欤】十八年春王正月晋栾书中行偃使程滑弑厉公使荀防士鲂逆周子于京师而立之生十四年矣大夫逆于清原周子曰孤始愿不及此虽及此岂非天乎抑人之求君使出命也立而不从将安用君二三子用我今日否亦今日共而从君神之所福也对曰羣臣之愿也敢不唯命是聴庚午盟而入馆于伯子同氏辛巳朝于武宫逐不臣者七人周子有兄而无慧不能辨菽麦故不可立【清原在稷山县传言悼公少而有才所以能伯盟与诸大夫盟也子同氏晋大夫家武宫曲沃武公之庙七人夷羊五之属】二月乙酉朔晋悼公即位于朝始命百官施舍已责逮鳏寡振废滞匡乏困救灾患禁淫慝薄赋敛宥罪戾节器用时用民欲无犯时使魏相士鲂魏颉赵武为卿荀家荀防栾黡韩无忌为公族大夫使训卿之子弟共俭孝弟使士渥浊为太傅使修范武子之法右行辛为司空使修士蒍之法弁纠御戎校正属焉使训诸御知义荀宾为右司士属焉使训勇力之士时使卿无共御立军尉以摄之祁奚为中军尉羊舌职佐之魏绛为司马张老为候奄铎遏冦为上军尉籍偃为之司马使训卒乘亲以聴命程郑为乘马御六驺属焉使训羣驺知礼凡六官之长皆民誉也举不失职官不易方爵不逾徳师不陵正旅不偪师民无谤言所以复霸也【此悼公之始政复伯之畧具见于此施恩惠舍劳役已止逋责惠及防独旧徳而沦废者振起之乏困灾患者匡之救之禁其淫慝薄其赋敛宥其罪戾节其器用时以使民不以私欲犯其时相锜之子鲂会之子颉颗之子武朔之子其祖父皆有劳于晋家会疑林父子黡书之子无忌厥之子渥浊士贞子也武子为景公太傅辛将右行因以为氏士蒍献公司空蒍与武子皆贤故修其法弁纠栾纠也校正主马官戎士尚节义故训以义司士军右之官勇力皆军右也勇多不顺命故训时使省卿戎御令军尉摄之奚职皆晋贤臣绛犨之子候奄军中主斥侯之官训使相亲以聴上命程郑荀氏别族乘马御乘车之仆六驺六闲之驺周礼诸侯有六闲马乘车尚礼容故训六驺使知礼六官六卿言长以见其余皆得其职守其方称其徳而无陵偪怨谤之嫌所以复伯正军正命卿也师二千五百人之帅旅五百人之帅】公如晋朝嗣君也○夏六月郑伯侵宋及曹门外遂会楚子伐宋取朝郏楚子辛郑皇辰侵城郜取幽丘同伐彭城纳宋鱼石向为人鳞朱向带鱼府焉以三百乘戍之而还【曹门宋城名朝郏城郜幽丘彭城皆宋邑彭城今为徐州有彭城山子辛公子壬夫字鱼石等五子皆宋叛臣前奔楚今楚纳之以偪宋详见宋桓族之乱】○公至自晋晋范宣子来聘且拜朝也君子谓晋于是乎有礼秋杞桓公来朝劳公且问晋故公以晋君语之杞伯于是骤朝于晋而请为昏○七月宋老佐华喜围彭城冬十一月楚子重救彭城伐宋宋华元如晋告急韩献子为政曰欲求得人必先勤之成霸安彊自宋始矣晋侯师于台谷以救宋遇楚师于靡角之谷楚师还晋士鲂来乞师季文子问师数于臧武仲对曰伐郑之役知伯实来下军之佐也今彘季亦佐下军如伐郑可也事大国无失班爵而加敬焉礼也从之十二月孟献子防于虚朾谋救宋也【献子代栾武子勤防其患靡角宋地楚还畏晋彊也彘季士鲂也伐郑在十七年无乞师传虚朾地阙余详见桓族之乱】
　　襄公元年春己亥围宋彭城　彭城降晋晋人以宋五大夫在彭城者归寘诸瓠丘齐人不会彭城晋人以为讨二月齐太子光为质于晋夏五月晋韩厥荀偃帅诸侯之师伐郑入其郛败其徒兵于洧上于是东诸侯之师次于鄫以待晋师晋师自郑以鄫之师侵楚焦夷及陈晋侯衞侯次于戚以为之援秋楚子辛救郑侵宋吕留郑子然侵宋取犬丘【瓠丘晋地在今山西垣曲县境旧有壶丘洧水源出河南密县至新郑县会溱水东诸侯齐鲁曹邾也鄫小国今山东峄县援为厥援也吕留大丘皆宋地犬丘今河南永城县】
　　二年春郑师侵宋楚令也夏郑成公疾子驷请息肩于晋公曰楚君以郑故亲集矢于其目非异人任寡人也若背之是弃力与言其谁昵我免寡人唯二三子秋七月庚辰郑伯睔卒于是子罕当国子驷为政子国为司马晋师侵郑诸大夫欲从晋子驷曰官命未改会于戚谋郑故也孟献子曰请城虎牢以偪郑知武子曰善鄫之会吾子闻崔子之言今不来矣滕薛小邾之不至皆齐故也寡君之忧不唯郑防将复于寡君而请于齐得请而告吾子之功也若不得请事将在齐吾子之请诸侯之福也岂唯寡君頼之冬复会于戚齐崔武子及滕薛小邾之大夫皆会知武子之言故也遂城虎牢郑人乃成【郑自鄢陵以来苦楚令烦欲从晋避之息肩以负担喻成公言共王以吾郑而致伤目此宜自寡人任之以报其德言盟誓之言当国摄君事为政卿也官君也言先君有成命未之易因复从楚故晋防诸侯谋讨之戚衞地虎牢郑北制也时属晋前献子与齐崔杼次于鄫杼有二晋之言献子以告武子滕薛邾齐之属欲以城事白晋君而请齐会之以观齐志若齐人应命告诸侯会城虎牢不得将伐齐虎牢岩险为要害之区城之足以服郑息战伐故云福齐闻武子言帅小国以会郑成如献子谋】○楚公子申为右司马多受小国之赂以偪子重子辛楚人杀之故书曰楚杀其大夫公子申【偪夺其权势】
　　三年春公如晋始朝也夏盟于长樗孟献子相公稽首知武子曰天子在而君辱稽首寡君惧矣孟献子曰以敝邑介在东表密迩仇雠寡君将君是望敢不稽首【公即位始朝长樗晋邑相相仪也稽首首至地事天子之礼仇讐齐楚也】○晋为郑服故且欲修呉好将合诸侯使士匄告于齐曰寡君使匄以岁之不易不虞之不戒寡君愿与一二兄弟相见以谋不协请君临之使匄乞盟齐侯欲勿许而难为不协乃盟于耏外【晋以楚强难制呉为其属国已渐强叛楚故与呉修好使之数反于其内以分楚势如彭越数反梁地为项王害也然晋竟以谋毙楚非因呉力故后事在呉通上国内不易多难也虞度戒备也兄弟列国之君耏水即时水也见二卷】○祁奚请老晋侯问嗣焉称解狐其雠也将立之而卒又问焉对曰午也可于是羊舌职死矣晋侯曰孰可以代之对曰赤也可于是使祁午为中军尉羊舌赤佐之君子谓祁奚于是能举善矣称其雠不为谄立其子不为比举其偏不为党商书曰无偏无党王道荡荡其祁奚之谓矣解狐得举祁午得位伯华得官建一官而三物成能举善也夫唯善故能举其类诗云惟其有之是以似之祁奚有焉【老致仕也嗣继其职者午祁奚子赤职子字伯华三物得举得位得官诗小雅言唯有徳之人能举似已者传言悼公用人之周故能霸】○六月公防单顷公及诸侯己未同盟于鸡泽○楚子辛为令尹侵欲于小国陈成公使袁侨如防求成晋侯使和组父告于诸侯秋叔孙豹及诸侯之大夫及陈袁侨盟陈请服也晋侯之弟干乱行于曲梁魏绛戮其仆晋侯怒谓羊舌赤曰合诸侯以为荣也干为戮何辱如之必杀魏绛无失也对曰绛无贰志事君不辟难有罪不逃刑其将来辞何辱命焉言终魏绛至授仆人书将伏剑士鲂张老止之公读其书曰日君乏使使臣斯司马臣闻师众以顺为武军事有死无犯为敬君合诸侯臣敢不敬君师不武执事不敬罪莫大焉臣惧其死以及干无所逃罪不能致训至于用钺臣之罪重敢有不从以怒君心请归死于司防公跣而出曰寡人之言亲爱也吾子之讨军礼也寡人有弟弗能教训使干大命寡人之过也子无重寡人之过敢以为请晋侯以魏绛为能以刑佐民矣反役与之礼食使佐新军张老为中军司马士富为奄【单顷公王卿士晋假宠于周鸡泽晋地今北直鸡泽县有鸡城余见呉通上国子辛代子重侵欲以所欲侵害之故陈求成于防晋使告于诸侯而盟之既盟师次曲梁在鸡泽东北今为永平县行阵次戮杀之以徇以公弟不可戮故戮其仆仆人晋侯御仆斯此也绛以书自通于公将自裁时晋多贤臣或纾君怒或止绛死绛以干乱行为犯顺不武已不戮干为避死不敬致训教习有素不从不从刑也司冦行刑故归之跣忽遽不暇蹑履绛死为重过请请无死羣臣旅食欲显绛特设礼食张老代绛士富代张老】楚司马公子何忌侵陈陈叛故也许灵公事楚不防于鸡泽冬晋知武子帅师伐许
