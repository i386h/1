<!-- { "loadSidebar": true } -->
　　二十三年春陈侯如楚公子黄愬二庆于楚楚人召之使庆乐往杀之庆氏以陈叛夏屈建从陈侯围陈陈人城板队而杀人役人相命各杀其长遂杀庆虎庆寅楚人纳公子黄君子谓庆氏不义不可肆也故书曰惟命不于常【黄前奔楚今因陈侯往朝愬其诬楚为之召二庆二庆畏诛使其族名乐者徃楚杀之庆乃以国叛治城以距君杀其役人之以板坠地者故众役怨相与杀二庆黄归陈书康诰言有义则存无义则亡】○秋齐侯伐衞　自衞将遂伐晋取朝歌以报平隂之役【朝歌晋邑今北直濬县有朝歌城晋有栾氏之变故齐乘之以报前憾详见齐崔庆之乱】八月叔孙豹帅师救晋次于雍榆礼也【雍榆晋邑北直濬县有雍榆城救盟主故曰礼】
　　二十四年○范宣子为政诸侯之币重郑人病之二月郑伯如晋子产寓书于子西以告宣子曰子为晋国四隣诸侯不闻令徳而闻重币侨也惑之侨闻君子长国家者非无贿之患而无令名之难夫诸侯之贿聚于公室则诸侯贰若吾子頼之则晋国贰诸侯贰则晋国坏晋国贰则子之家坏何没没也将焉用贿夫令名徳之舆也徳国家之基也有基无坏无亦是务乎有徳则乐乐则能乆诗云乐只君子邦家之基有令徳也夫上帝临女无贰尔心有令名也夫恕思以明徳则令名载而行之是以逺至迩安毋寜使人谓子子实生我而谓子浚我以生乎象有齿以焚其身贿也宣子说乃轻币是行也郑伯朝晋为重币故且请伐陈也郑伯稽首宣子辞子西相曰以陈国之介恃大国而陵虐于敝邑寡君是以请罪焉敢不稽首【晋令诸侯朝聘之币重于昔子产以宣子能受言故以书责之没没沉溺之意舆所以行也诗小雅言君子以令德而为邦家之基又诗大雅言武王为天所临无贰心以有令名也恕思以恕为思也恕施则人咸怀而名令德由之行是名以载德而原于恕浚取之深也与恕戾矣焚犹灭也介因也大国楚也请罪请问陈我何罪将伐国故稽首】○夏齐侯既伐晋而惧将欲见楚子楚子使防啓彊如齐聘且请期　秋齐侯闻将有晋师使陈无宇从防啓彊如楚辞且乞师　防于夷仪将以伐齐水不克冬楚子伐郑以救齐门于东门次于棘泽诸侯还救郑晋侯使张骼辅跞致楚师求御于郑郑人卜宛射犬吉子太叔戒之曰大国之人不可与也对曰无有众寡其上一也太叔曰不然部娄无松柏二子在幄坐射犬于外既食而后食之使御广车而行已皆乘乘车将及楚师而后从之乘皆踞转而鼓琴近不告而驰之皆取胄于櫜而胄入垒皆下搏人以投收禽挟囚弗待而出皆超乘抽弓而射既免复踞转而鼓琴曰公孙同乘兄弟也胡再不谋对曰曩者志入而已今则怯也皆笑曰公孙之亟也楚子自棘泽还使防啓彊帅师送陈无宇【期防期辞辞有晋师未及防详见齐崔庆之乱夷仪时属衞晋防诸侯代齐阻水故回师救郑棘泽郑地张骼辅跞晋大夫致师挑战欲得郑人自御知其地利射犬郑公孙不可与欲使卑下之对言上下有常分岂以国大小而有异部娄小阜松柏大树喻小难以容大坐外后食皆轻之也广车兵车乘车安车及而从乘踞转鼓琴皆示暇也转旧説衣装恐非愚谓轸字之讹轸车前后两端横木所以收敛所载诗云俴收是也犬恨轻已故近敌迳驰弗待先出二子言同乘义亲何两不相谋犬为之释词亟性急不受屈也楚既为齐伐郑复使送其使臣其交固也】○陈人复讨庆氏之党鍼宜咎出奔楚○齐人城郏【郏王城也是时谷雒鬬毁王城齐叛晋欲求媚天子故为城之】
　　二十五年夏崔杼弑其君【崔杼齐臣君庄公光详见齐崔庆之乱】　晋侯会于夷仪伐齐以报朝歌之役齐人以庄公说使隰鉏请成庆封如师男女以班赂晋侯以宗器乐器自六正五吏三十帅三军之大夫百官之正长师旅及处守者皆有赂晋侯许之使叔向告于诸侯公使子服惠伯对曰君舍有罪以靖小国君之惠也寡君闻命矣【前取晋朝歌故伐以报之齐人归曲庄公以解于晋以班示降服宗器祭祀之器乐器钟磬之属六正六卿五吏文职三十帅武职百官正长羣有司也师旅小将师以内外大小而差等之皆致赂○平公受赂不讨齐罪失德甚矣楚欲争长独不能显义以正其失而操主盟之柄乎】○初陈侯会楚子伐郑当陈隧者井堙木刊郑人怨之六月郑子展子产帅车七百乘伐陈宵突陈城遂入之陈侯扶其太子偃师奔墓遇司马桓子曰载余曰将巡城遇贾获载其母妻下之而授公车公曰舍而母辞曰不祥与其妻扶其母以奔墓亦免子展命师无入公宫与子产亲御诸门陈侯使司马桓子赂以宗器陈侯免拥社使其众男女别而累以待于朝子展执絷而见再拜稽首承饮而进献子美入数俘而出祝祓社司徒致民司马致节司空致地乃还【前年楚子伐郑东门陈蔡许皆从而陈独肆暴郑报之袭入其国隧陉堙塞刋除也廵城不欲载公托之以辞贾获陈大夫不祥以男女无别御止也免防服拥社抱社主累自系待命执絷稽首献饮皆以脩臣礼子美子产别字数俘数其所获之俘明无他虣掠祓除也节兵符陈乱故正其众官脩其所职以安定之】○秋七月己巳同盟于重丘齐成故也【今山东东昌府有重丘城】○八月郑子产献捷于晋戎服将事晋人问陈之罪对曰昔虞阏父为周陶正以服事我先王我先王頼其利器用也与其神明之后也庸以元女太姬配胡公而封诸陈以备三恪则我周之自出至于今是頼桓公之乱蔡人欲立其出我先君庄公奉五父而立之蔡人杀之我又与蔡人奉戴厉公至于庄宣皆我之自立夏氏之乱成公播荡又我之自入君所知也今陈忘周之大徳蔑我大惠弃我姻亲介恃楚众以冯陵我敝邑不可亿逞我是以有往年之告未获成命则有我东门之役当陈隧者井堙木刋敝邑大惧不竞而耻太姬天诱其衷啓敝邑心陈知其罪授手于我用敢献功晋人曰何故侵小对曰先王之命唯罪所在各致其辟且昔天子之地一圻列国一同自是以衰今大国多数圻矣若无侵小何以至焉晋人曰何故戎服对曰我先君武庄为平桓卿士城濮之役文公布命曰各复旧职命我文公戎服辅王以授楚捷不敢废王命故也士庄伯不能诘复于赵文子文子曰其辞顺犯顺不祥乃受之冬十月子展相郑伯如晋拜陈之功子西复伐陈陈及郑平仲尼曰志有之言以足志文以足言不言谁知其志言之无文行而不逺晋为伯郑入陈非文辞不为功慎辞哉【捷入陈俘获也子产故以发晋诘而举典以对使不能屈阏父舜后为武王陶正舜大圣故称神明圣必神灵也庸用也元女武王之长女胡公阏父之子满周得天下封夏殷二王后又封舜后谓之恪并二王后谓之三恪其礼转降示敬而已故曰恪出蔡之甥桓公之子厉公也五父名佗桓公弟杀太子免郑庄因立之为蔡所杀复与蔡同奉事厉公与厉公子庄公宣公夏氏之乱灵公之子成公奔晋自晋因郑而入不可亿逞言周郑素施徳于陈而今逞肆如此不可亿度耻太姬谓上辱太姬之灵中也辟法也方千里曰圻方百里曰同衰差降谓七十里五十里武庄郑二公平桓周二王士庄伯名弱拜功谢晋受其功前虽入陈惟服之故更伐以结成志古书足犹成也】
　　二十六年夏楚子秦人侵呉　遂侵郑五月至于城麇印堇父与皇颉戍城麇楚人囚之以献于秦郑人取
　　货于印氏以请之子太叔为令正以为请子产曰不获受楚之功而取货于郑不可谓国秦不其然若曰拜君之勤郑国微君之惠楚师其犹在敝邑之城下其可弗从遂行秦人不予更币从子产而后获之【城麇郑邑余见楚平王得国印堇皇颉皆郑大夫请赎之归也令正词令之正子产以太叔之辞使秦嫌有贪名伤国体故不获必为归功于秦之辞使秦可以施徳于郑耳】○秋郑伯归自晋使子西如晋聘辞曰寡君来烦执事惧不免于戾使夏谢不敏君子曰善事大国【言自惧失敬而得罪子西名夏○郑之事晋也过于恭国将不胜矣而又何善之有】○齐人城郏之岁其夏齐乌余以廪丘奔晋袭衞羊角取之遂袭我高鱼有大雨自其窦入介于其库以登其城克而取之又取邑于宋于是范宣子卒诸侯弗能治也及赵文子为政乃卒治之文子言于晋侯曰晋为盟主诸侯或相侵也则讨而使归其地今乌余之邑皆讨类也而贪之是无以为盟主也请归之公曰诺孰可使也对曰胥梁带能无用师晋侯使往【城郏前见乌余齐大夫廪丘齐邑今山东范县有廪丘城又有羊角城旧有高鱼城衞鲁邑窦水窦乘雨不闭而入入库而介其甲讨类见讨之类胥梁带晋大夫有权谋故能不用师】
　　二十七年春胥梁带使诸防邑者具车徒以受地必周使乌余具车徒以受封乌余以其众出使诸侯伪效乌余之封者而遂执之尽获之皆取其邑而归诸侯诸侯是以睦于晋【诸防邑齐鲁衞宋周密也恐乌余知而有备乃诈使之受封而出四国若致邑以封之者遂执之获其徒众而各归其邑传言赵文子贤故平公虽失政而诸侯犹睦】
　　晋楚为成
　　襄公二十五年秋赵文子为政令薄诸侯之币而重其礼穆叔见之谓穆叔曰自今以往兵其少弭矣齐崔庆新得政将求善于诸侯武也知楚令尹若敬行其礼道之以文辞以靖诸侯兵可以弭【赵武继范宣子币奉晋者礼晋礼之令尹屈建】二十六年秋许灵公如楚请伐郑曰师不兴孤不归矣八月卒于楚楚子曰不伐郑何以求诸侯冬十月楚子伐郑郑人将御之子产曰晋楚将平诸侯将和楚王是故昧于一来不如使逞而归乃易成也夫小人之性衅于勇啬于祸以足其性而求名焉者非国家之利也若何从之子展说不御冦十二月乙酉入南里堕其城涉于乐氏门于师之梁县门发获九人焉涉于泛而归而后葬许灵公【前晋以诸侯伐许郑独以君行故许必报之因卒于楚故楚必为之伐郑子产知其情故使之得气去昧犹贪冒衅动也啬贪也言欲与楚战者皆衅勇贪名之人非能为国家忠虑南里郑邑乐氏津名师之梁郑城门楚于泛城下涉汝水南归如许志而葬】
