<!-- { "loadSidebar": true } -->
　　十三年夏楚子伐宋以其救萧也君子曰清丘之盟唯宋可以免焉【宋讨陈贰今宋见伐而诸侯莫恤故云】清丘之盟晋以衞之救陈也讨焉使人弗去曰罪无所归将加尔师孔达曰苟利社稷请以我说罪我之由我则为政而亢大国之讨将以谁任我则死之【说解也亢当也】
　　十四年春孔达缢而死衞人以说于晋而免遂告于诸侯曰寡君有不令之臣达搆我敝邑于大国既伏其罪矣敢告衞人以为成劳复室其子使复其位【成劳平国之功】○夏晋侯伐郑为邲故也告于诸侯搜焉而还中行桓子之谋也曰示之以整使谋而来郑人惧使子张代子良于楚郑伯如楚谋晋故也郑以子良为有礼故召之【子张穆公孙有礼必能安定其国家】○楚子使申舟聘于齐曰无假道于宋亦使公子冯聘于晋不假道于郑申舟以孟诸之役恶宋曰郑昭宋聋晋使不害我则必死王曰杀女我伐之见犀而行及宋宋人止之华元曰过我而不假道鄙我也鄙我亡也杀其使者必伐我伐我亦亡也亡一也乃杀之楚子闻之投袂而起屦及于窒皇劒及于寝门之外车及于蒲胥之市秋九月楚子围宋【古者入国必假道楚子自以威陵二国不使行其礼申舟无畏字孟诸事见穆王争伯昭明聋暗也犀申舟子以子托王示必死华元以我比其鄙邑等于亡国而杀之投袂振袖也窒皇寝门阙屦及劒及车及怒甚而去速追及之也○楚庄于此复肆其夷风焉】冬孟献子言于公曰臣闻小国之免于大国也聘而献物于是有庭实旅百朝而献功于是有容貌采章嘉淑而有加货谋其不免也诛而荐贿则无及也今楚在宋君其图之公说【楚威动中国孟孙劝公往贿之旅陈也百言备也陈百品实于庭以为献物献功献其治国若征伐之功于牧伯容貌采章谓纁玑组羽毛齿革可充衣服旌旗之饰者嘉淑谓美善之物加货财赂之多皆賔所献亦庭实也荐进也无及谓见责而往则不足解罪】
　　十五年春公孙归父会楚子于宋【用献子言】宋人使乐婴齐告急于晋晋侯欲救之伯宗曰不可古人有言曰虽鞭之长不及马腹天方授楚未可与争虽晋之彊能违天乎谚曰高下在心川泽纳污山薮藏疾瑾瑜匿瑕国君含垢天之道也君其待之乃止使解如宋使无降楚曰晋师悉起将至矣郑人囚而献诸楚楚子厚赂之使反其言不许三而许之登诸楼车使呼宋人而告之遂致其君命楚子将杀之使与之言曰尔既许不谷而反之何故非我无信女则弃之速即尔刑对曰臣闻之君能制命为义臣能承命为信信载义而行之为利谋不失利以衞社稷民之主也义无二信信无二命君之赂臣不知命也受命以出有死无霣又可赂乎臣之许君以成命也死而成命臣之禄也寡君有信臣下臣获考死又何求楚子舍之以归夏五月楚师将去宋申犀稽首于王之马前曰毋畏知死而不敢废王命王弃言焉王不能答申叔时仆曰筑室反耕者宋必聴命从之宋人惧使华元夜入楚师登子反之牀起之曰寡君使元以病告曰敝邑易子而食析骸以爨虽然城下之盟有以国毙不能从也去我三十里唯命是聴子反惧与之盟而告王退三十里宋及楚平华元为质盟曰我无尔诈尔无我虞【宋被围乆故告晋求救乐婴齐宋大夫伯宗晋大夫在心言或高或下权之心耳山川良玉及国君皆天下之美大者必有以玷之虽含隠无害其美大此天道之于物不容使之完美也晋侯耻不能救宋故以为喻薮林薮疾毒害也于是止不救使诳之固守解扬前为楚囚归晋任使楼车车有望橹者无二信谓信于晋不复信于楚无二命谓受命于晋不复受命于楚霣废坠也考成也○伯宗之言使其君怀安而甘不竞岂畧之哉且楚师乆驻宋郊亦已老矣悉师以救未必无功乃弃人于危而复用迋之何以主夏盟乎○楚在宋积九月不服故去弃言谓舍宋也遂筑室于宋分兵归田示无去志华元夜入楚军乘子反不虞登其牀以病告而词复强果如曹沫之刼盟齐桓者故子反惧卒如其言与之平盖其时以城下之盟为辱国故也】○【楚庄既讨徴舒之乱力足以有陈郑而不取宋既病甚必退师与之平皆度时审势而并酌于义也故列之伯焉然而陵偪宗周与桓文异矣其皆縁于晋之失策也哉】
　　晋景公楚共王争伯
　　宣公十三年春齐师伐莒莒恃晋而不事齐故也十七年春晋侯使郤克徴会于齐齐顷公帷妇人使观之郤子登妇人笑于房献子怒出而誓曰所不此报无能涉河献子先归使栾京庐待命于齐曰不得齐事无复命矣郤子至请伐齐晋侯弗许请以其私属又弗许齐侯使高固晏弱蔡朝南郭偃会及敛盂高固逃归夏会于断道讨贰也盟于卷楚辞齐人晋人执晏弱于野王执蔡朝于原执南郭偃于温苗贲皇使见晏桓子归言于晋侯曰夫晏子何罪昔者诸侯事吾先君皆如不逮举言羣臣不信诸侯皆有贰志齐君恐不得礼故不出而使四子来左右或沮之曰君不出必执吾使故高子及敛盂而逃夫三子者曰若絶君好寜归死焉爲是犯难而来吾若善逆彼以怀来者吾又执之以信齐沮吾不既过矣乎过而不改而又乆之以成其悔何利之有焉使反者得辞而害来者以惧诸侯将焉用之晋人缓之逸秋八月晋师还范武子将老召文子曰燮乎吾闻之喜怒以类者鲜易者实多诗曰君子如怒乱庶遄沮君子如祉乱庶遄已君子之喜怒以已乱也弗已者必益之郤子其或者欲已乱于齐乎不然余惧其益之也余将老使郤子逞其志庶有豸乎尔从二三子唯敬乃请老郤献子为政【齐有轻晋心故侮其使徴召也郤子跛而登阶故笑栾京庐郤之介必得齐罪乃复至请以私伐恨之深也固知之故逃断道晋地苗贲皇以楚臣仕晋不逮言急也乆之以成其悔言三子被执齐人必有悔遣使之心今又乆之或将背晋是成其悔反者谓高固辞不当来之词君行师从故盟还而言师老致仕士会更受邑于范文子武子之子名燮类伦也易反也诗小雅遄速也沮止也祉福也豸解也○晋侯禁其臣不得以私憾逞是矣果以贲皇言为然当有词以谢三子乃缓之使逸岂礼乎然上卿见辱于伯威亦已大损陈词以责齐必引愆自谢矣而惜乎不及是也】
　　十八年春晋侯衞太子臧伐齐至于阳谷齐侯会晋侯盟于缯以公子彊为质于晋晋师还蔡朝南郭偃逃归夏公使如楚乞师欲以伐齐秋楚庄王卒楚师不出既而用晋师楚于是乎有蜀之役【晋既与齐盟守者解缓故二子得逃公不事齐以齐晋盟故惧乞师于楚用晋师盟蜀事在后传因王卒终言之】
　　成公元年春为齐难故作丘甲闻齐将出楚师夏盟于赤棘【前乞师于楚伐齐楚反与齐好故惧而作丘甲又从晋与盟赤棘晋地周制九夫为井四井为邑四邑为丘四丘为甸旁加一里为成共出长毂一乘步卒七十二人甲士三人则丘得十八人不及一甲此作丘甲令丘出二十五人矣】冬臧宣叔令脩赋缮完具守备曰齐楚结好我新与晋盟晋楚争盟齐师必至虽晋人伐齐楚必救之是齐楚同我也知难而有备乃可以逞【赋车马也缮完治完城郭备战守之备同共伐也逞解也】
