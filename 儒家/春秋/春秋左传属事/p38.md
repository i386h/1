<!-- { "loadSidebar": true } -->
　　二十七年春越子使后庸来聘且言邾田封于骀上二月盟于平阳三子皆从康子病之言及子赣曰若在此吾不及此夫武伯曰然何不召曰固将召之文子曰他日请念【越欲使鲁还邾田以骀上为封界三子季康子叔孙文子孟武伯皆从公与后庸盟病耻从蛮夷盟也因思子赣而言及之言若在必无此辱文子恨季孙不能用于平日临难方思故言他日请念以过此复不念矣】
　　春秋左传属事卷七
<经部,春秋类,春秋左传属事>
　　钦定四库全书
　　春秋左传属事卷八　　　明　傅逊　撰
　　鲁
　　鲁与宋衞之好
　　僖公元年冬莒人来求赂公子友败诸郦【求还庆父之赂详见季友立僖公】
　　二十五年衞人平莒于我十二月盟于洮修衞文公之好且及莒平也【洮曹地莒以郦故怨鲁衞文公将平之未及而卒成公追成父志】二十六年春王正月公防莒兹防公甯庄子盟于向寻洮之盟也齐师侵我西鄙讨是二盟也夏衞人伐齐洮之盟故也【向国莒灭而邑之甯庄子名速】
　　二十八年春晋侯伐衞　公子买戍衞　公惧于晋杀子丛以说焉【时晋文伯业已成】冬衞侯与元咺讼　不胜执衞侯归之于京师【详见晋文公之伯与甯武子弭晋难】
　　三十年夏公为之请纳玉于王与晋侯皆十瑴王许之秋乃释衞侯【详见晋文公之伯】
　　文公四年秋衞甯武子来聘公与之宴为赋湛露及彤弓不辞又不答赋使行人私焉对曰臣以为肄业及之也昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功王于是乎赐之彤弓一彤矢百玈弓矢千以觉报宴今陪臣来继旧好君辱贶之其敢干大礼以自取戾【武子名俞衞大夫湛露彤弓二诗皆小雅私私问之肄习也言自习此乐歌非为已以鲁人失所赋故佯为此词朝正朝而受政教也湛湛露斯匪阳不晞言露见日而干犹诸侯见天子而敬畏自用其命也敌犹当也忾恨怒也觉明也谓诸侯有四夷之功王赐之弓矢又为歌彤弓以明报功宴乐方称天子之乐故自称陪臣以歌者大不敢僣当也】六年　臧文仲以陈衞之睦也欲求好于陈夏季文子聘于陈且娶焉【以亲衞故而并及陈臣非君命不越境故因聘而自为娶】
　　宣公七年春衞孙桓子来盟始通且谋会晋也【公即位衞始修好且以未事晋而谋防之】
　　成公三年冬十一月晋侯使荀庚来聘且寻盟衞侯使孙良夫来聘且寻盟公问诸臧宣叔曰中行伯之于晋也其位在三孙子之于衞也位为上卿将谁先对曰次国之上卿当大国之中中当其下下当其上大夫小国之上卿当大国之下卿中当其上大夫下当其下大夫上下如是古之制也衞在晋不得为次国晋为盟主其将先之丙午盟晋丁未盟衞礼也【古制公为大国侯伯为次国子男为小国次降上一等下降上二等衞本侯国春秋时以强弱为大小故为中国计等则二人位敌以盟主故先晋】四年春宋华元来聘通嗣君也
　　五年春孟献子如宋报华元也
　　八年春宋华元来聘聘共姬也夏宋公使公孙寿来纳币礼也【纳币应使卿】冬衞人来媵共姬礼也凡诸侯嫁女同姓媵之异姓则否
　　九年二月伯姬归于宋夏季文子如宋致女复命公享之赋韩奕之五章穆姜出于房再拜曰大夫勤辱不忘先君以及嗣君施及未亡人先君犹有望也敢拜大夫之重勤又赋緑衣之卒章而入晋人来媵礼也【韩奕诗大雅其五章言蹶父嫁女于韩侯为女相所居莫如韩乐文子喻鲁侯有蹶父之徳宋公如韩侯宋土如韩乐穆姜伯姬母闻文子言宋乐喜而出谢其行劳妇人夫死称未亡人言先君亦望子之若此緑衣诗邶风取其我思古人实获我心同姓媵故云礼】
　　襄公元年冬衞子叔来聘礼也
　　二年秋穆叔聘于宋通嗣君也
　　七年秋季武子如衞报子叔之聘且辞缓报非贰也【言国家多难故不时报】冬衞孙文子来聘且拜武子之言而寻孙桓子之盟【余见孙甯废立】
　　十五年春宋向戍来聘且寻盟见孟献子尤其室曰子有令闻而美其室非所望也对曰我在晋吾兄为之毁之重劳且不敢闲【传言献子友于兄且不隠其实】
　　二十年冬季武子如宋报向戍之聘也褚师段逆之以受享赋常棣之七章以卒宋人重贿之归复命公享之赋鱼丽之卒章公赋南山有台武子去所曰臣不堪也【褚师段宋共公子字子石逆迎也受享礼始赋武子赋也七章以卒尽八章取其妻子好合如鼓瑟琴宜尔室家乐尔妻孥言二国好合宜其室家相亲如兄弟鱼丽诗小雅亦武子赋卒章曰物其有矣唯其时矣喻聘宋得其时南山有台诗小雅取其乐只君子邦家之光公喻武子奉使为国光辉】
　　昭公十一年春王二月叔弓如宋葬平公也
　　十二年夏宋华定来聘通嗣君也
　　二十五年九月公孙于齐十一月宋元公将为公故如晋己亥卒于曲棘【详见季氏逐昭公】
　　二十七年秋会于扈　且谋纳公也宋衞皆利纳公固请之范献子取货于季孙　乃辞小国而以难复【详见季氏逐昭公】
　　定公六年二月公侵郑　往不假道于衞及还阳虎使季孟自南门入出自东门舍于豚泽衞侯怒使弥子瑕追之公叔文子老矣辇而如公曰尤人而效之非礼也昭公之难君将以文之舒鼎成之昭兆定之鞶鉴苟可以纳之择用一焉公子与二三臣之子诸侯苟忧之将以为之质此羣臣之所闻也今将以小忿蒙旧徳无乃不可乎太姒之子唯周公康叔为相睦也而效小人以弃之不亦诬乎天将多阳虎之罪以毙之君姑待之若何乃止【虎将逐三桓欲使得罪邻国故徃不假道而径自出入其国门豚泽衞地子瑕衞嬖大夫文子公叔发舒鼎文公之鼎昭兆成公寳鞶鉴定公之鞶带以镜为饰者于三物择其一与公子及大夫子为质以求纳昭公蒙覆也太姒文王妃○国有老臣知国故事能息兵以全旧好贤矣即以其臣同升诸公而夫子称其文者】
　　小国交鲁【戎狄附】
　　向【向今为南直含山县旧有向城】
　　隐公二年　莒子娶于向向姜不安莒而归夏莒人入向以姜氏还
　　滕薛【滕今为山东滕县薛滕县南有薛城】
　　隐公七年春滕侯卒不书名未同盟也凡诸侯同盟于是称名故薨则赴以名告终称嗣也以继好息民谓之礼经【盟以名告神故薨亦以名告同盟告亡者之终称嗣位之主嗣位之主当奉而不忘故曰继好好同则和亲故曰息民经常也】
　　十一年春滕侯薛侯来朝争长薛侯曰我先封滕侯曰我周之卜正也薛庶姓也我不可以后之公使羽父请于薛侯曰君与滕君辱在寡人周谚有之曰山有木工则度之賔有礼主则择之周之宗盟异姓为后寡人若朝于薛不敢与诸任齿君若辱贶寡人则愿以滕君为请薛侯许之乃长滕侯【薛祖奚仲夏时所封故称先卜正卜官之长非周同姓故称庶择择所宜而行之薛任姓齿列也】
　　文公十二年秋滕昭公来朝亦始朝公也
　　宣公九年秋滕昭公卒冬宋人围滕因其防也
　　十年　滕人恃晋而不事宋六月宋师伐滕
　　成公十六年夏四月滕文公卒
　　襄公六年秋滕成公来朝始朝公也
　　三十一年六月辛巳公薨于楚宫冬十月滕成公来防葬惰而多涕子服惠伯曰滕君将死矣怠于其位而哀已甚兆于死所矣能无从乎【兆死兆在葬处故曰死所】
　　昭公三年春王正月丁未滕子原卒同盟故书名五月叔弓如滕葬滕成公子服椒为介及郊遇懿伯之忌敬子不入惠伯曰公事有公利无私忌椒请先入乃先受馆敬子从之【忌忌日也懿伯旧云敬子之从祖惠伯之叔父疑即惠伯之父敬子叔弓諡惠伯子服椒也礼忌日不用不用不为他事也故叔弓为椒避不入椒言公不以私废而先入故叔弓亦入】三十一年夏薛伯谷卒同盟故书○【滕薛皆侯爵也而滕降子薛降伯先儒盖臆说耳窃谓或自以国小不能从侯礼乃自贬以从杀】
　　【今为河南县】
　　桓公二年秋七月侯来朝不敬侯归乃谋伐之九月入讨不敬也
　　三年夏公防侯于郕求成也
　　十二年夏盟于曲池平莒也【曲池今山东汶上县境旧有曲池亭】庄公二十七年春公防伯姬于洮非事也天子非展义不巡守诸侯非民事不举卿非君命不越竟【洮鲁地非事非诸侯之事言上下举动皆有制展义宣布徳义也】冬伯姬来归宁也凡诸侯之女归宁曰来出曰来归夫人归宁曰如某出曰归于某【归宁归问父母宁否归不来之辞】
　　僖公二十三年十一月杞成公卒书曰子夷也不书名未同盟也凡诸侯同盟死则赴以名礼也赴以名则亦书之不然则否辟不敏也【礼同盟者皆以名赴则亦书其名有既同盟而不赴以名则不达于礼故辟之若非同盟者辟除也敏达也】
　　二十七年春桓公来朝用夷礼故曰子公卑不共也【先代之后而迫于东夷风俗杂坏言语衣冠有时而夷此来朝而复用夷礼公以此卑之故经贬其爵】秋入杞责无礼也
　　文公十二年春桓公来朝始朝公也且请絶叔姬而无絶昏公许之二月叔姬卒不言絶也书叔姬言非女也【公即位始来朝不絶昏立其娣以为夫人也不书大归未归而卒也既许其絶故不言已成妇故不称女】
　　成公四年春伯来朝归叔姬故也【将出叔姬先来言其故】八年冬叔姬卒来归自故书【愍其见出来归故书之】
　　九年春桓公来逆叔姬之防请之也叔姬卒为故也逆叔姬为我也【叔姬已絶于鲁复请使还其防以葬还为妇故卒称既弃而复逆其防明为鲁故鲁女归者凡二出】
　　襄公六年春桓公卒始赴以名同盟故也
　　二十九年六月文公来盟书曰子贱之也【时晋治田鲁归之故来盟贱贱其用夷礼】
　　州谷邓【州今为山东冠县谷今湖广谷城县有谷城邓今湖广襄阳府有邓城】
　　桓公五年冬淳于公如曹度其国危遂不复【淳于州所都国有危难不能自安出朝而遂不还】
　　六年春自曹来朝书曰寔来不复其国也
　　七年春谷伯邓侯来朝名贱之也
　　鄫【鄫今山东峄县】
　　僖公十四年春季姬来宁公怒止之以鄫子之不朝也夏遇于防而使来朝【季姬鲁女鄫夫人也鄫子本无朝志因公怒季姬召之朝】宣公十八年秋邾人戕鄫子于鄫凡自虐其君曰弑自外曰戕【邾大夫就鄫杀鄫子弑戕皆杀也别内外之名】
　　曹【子臧让国附曹今山东曹州】
　　桓公九年冬曹太子来朝賔之以上卿礼也享曹太子初献乐奏而叹施父曰曹太子其有忧乎非叹所也【诸侯之适子未誓于天子而摄其君则皮帛继子男故賔之各当其国之上卿施父鲁大夫时曹伯有疾而世子出聘忧其父之将及也】
　　十年春曹桓公卒
　　文公十一年秋曹文公来朝即位而来见也
　　十五年夏曹伯来朝礼也诸侯五年再相朝以修王命古之制也
