<!-- { "loadSidebar": true } -->
　　襄公十年六月楚子囊郑子耳伐宋【详见悼公复伯】秋七月楚子囊郑子耳侵我西鄙还围萧八月丙寅克之九月子耳侵宋北鄙孟献子曰郑其有灾乎师竞已甚周犹不堪竞况郑乎有灾其执政之三士乎【竞强竞也简公幼少子驷子国子耳秉政故知三士任其祸】初子驷与尉止有争将御诸侯之师而黜其车尉止获又与之争子驷抑尉止曰尔车非礼也遂弗使献初子驷为田洫司氏堵氏侯氏子师氏皆丧田焉故五族聚羣不逞之人因公子之徒以作乱于是子驷当国子国为司马子耳为司空子孔为司徒冬十月戊辰尉止司臣侯晋堵女父子师仆帅贼以入晨攻执政于西宫之朝杀子驷子国子耳劫郑伯以如北宫子孔知之故不死书曰盗言无大夫焉子西闻盗不儆而出尸而追盗盗入于北宫乃归授甲臣妾多逃器用多丧子产闻盗为门者庀羣司闭府库慎闭藏完守备成列而后出兵车十七乘尸而攻盗于北宫子蟜帅国人助之杀尉止子师仆盗众尽死侯晋奔晋堵女父司臣尉翩司齐奔宋子孔当国为载书以位序听政辟大夫诸司门子弗顺将诛之子产止之请为之焚书子孔不可曰为书以定国众怒而焚之是众为政也国不亦难乎子产曰众怒难犯专欲难成合二难以安国危之道也不如焚书以安众子得所欲众亦得安不亦可乎专欲无成犯众兴祸子必从之乃焚书于仓门之外众而后定【诸侯之师伐郑牛首之师黜减损获囚俘也非礼过制献献所获也洫田畔沟也子驷为田洫以正封疆而侵四族之田故皆丧田公子前子驷所杀子熙等之党西宫公宫子孔公子嘉字知难不告利得其处也尉止等五人皆士以微故不书名子西公孙夏字子驷子也尸临父尸子产公孙侨字子国子也为门置守门者庀备也羣司众官十七乘千二百七十五人尉翩尉止子司齐司臣子子孔当国代子驷载书盟而载之书位序使诸大夫各以职位为序以聴执政之法不得侵越辟法也门子卿之嫡子弗顺子孔之命故子孔命诛之子产止使勿诛焚书焚前载书难难以治所欲为政也焚于外欲使众见之○子产相国之畧已见于此】十五年　郑尉氏司氏之乱其余盗在宋郑人以子西伯有子产之故纳赂于宋以马四十乘与师茷师慧三月公孙黑为质焉司城子罕以堵女父尉翩司齐与之良司臣而逸之托诸季武子武子寘诸卞郑人醢之三人也师慧过宋朝将私焉其相曰朝也慧曰无人焉相曰朝也何故无人慧曰必无人焉若犹有人岂其以千乗之相易淫乐之蒙必无人焉故也子罕闻之固请而归之十二月郑人夺堵狗之妻而归诸范氏【子西三子贵用于郑而父贼不讨有伤厥心且非国体故以赂求之马四十乘百六十匹师乐师也茷慧皆其名黑字子晳良贤逸放也三人堵女父尉翩司齐也私小便相相师者宋于邻国之相自宜为之讨贼俟得赂而归之则无三子而有淫乐是以相博而互易也故慧诡言无人以激之宋子罕贤其言请归之能徙义也堵狗堵女父之族狗娶于晋范氏郑人既诛女父畏狗因范氏作乱故夺归其妻先絶之郑之谋也】
　　十八年冬郑子孔欲去诸大夫将叛晋而起楚师以去之使告子庚　子庚帅师治兵于汾于是子蟜伯有子张从郑伯伐齐子孔子展子西守二子知子孔之谋完守入保子孔不敢会楚师楚师伐郑次于鱼陵右师城上棘遂涉颍次于旃然蒍子冯公子格率锐师侵费滑胥靡献于雍梁右回梅山侵郑东北至于虫牢而反子庚门于纯门信于城下而还【子庚楚令尹余见晋平楚康争伯子蟜公孙趸字伯有良霄字子张公孙黑肱字二子子展子西完保完城郭内保守也鱼陵郑地城上棘者将涉颍故于水邉权筑小城为进退之备旃然水名费滑胥靡献于雍梁皆郑邑信再宿也余见晋平楚康争伯】
　　十九年秋郑子孔之为政也专国人患之乃讨西宫之难与纯门之师子孔当罪以其甲及子革子良氏之甲守甲辰子展子西率国人伐之杀子孔而分其室书曰郑杀其大夫专也子然子孔宋子之子也士子孔圭妫之子也圭妫之班亚宋子而相亲也士子孔亦相亲也僖之四年子然卒简之元年士子孔卒司徒孔实相子革子良之室三室如一故及于难子革子良出奔楚子革为右尹郑人使子展当国子西听政立子产为卿【守子孔自守经书郑杀以国讨为文子然子革之父士子孔子良之父宋子圭妫皆郑穆公妾亚次也相助也三室以先世相亲凡事如一室故子良子革并及于难子革即郑丹简公犹幼故子展以大夫当国】
　　子产相国
　　襄公二十二年九月郑公孙黑肱有疾归邑于公召室老宗人立段而使黜官薄祭祭以特羊殷以少牢足以共祀尽归其余邑曰吾闻之生于乱世贵而能贫民无求焉可以后亡敬共事君与二三子生在敬戒不在富也己巳伯张卒君子曰善戒诗曰慎尔侯度用戒不虞郑子张其有焉【黑肱字伯张一字子张段其子字子石黜官减其官职礼大夫时祭少牢此四时祀以特羊三年盛祭以少牢为薄矣特一也殷盛也大牢牛羊豕少牢羊豕诗大雅侯维也义取慎法度戒未然时郑乱贤臣惧而自贬】十二月郑游眅将如晋未出竟遭逆妻者夺之以馆于邑丁巳其夫攻子明杀之以其妻行子展废良而立大叔曰国卿君之贰也民之主也不可以苟请舍子明之类求亡妻者使复其所使游氏勿怨曰无昭恶也【游眅公孙虿子字子明馆于邑舍止其邑不复行也良游眅子大叔眅弟子明有罪而良又不贤是类也故废之复不讨专杀之人以抑强扶弱且令忘其怨不使昭播之】
　　二十四年冬晋侯嬖程郑使佐下军郑行人公孙挥如晋聘程郑问焉曰敢问降阶何由子羽不能对归以语然明然明曰是将死矣不然将亡贵而知惧惧而思降乃得其阶下人而已又何问焉且夫既登而求降阶者知人也不在程郑其有亡衅乎不然其有惑疾将死而忧也【晋逐栾盈而以程郑代之使佐下军挥字子羽降阶自卑下也然明鬷蔑也阶犹道也】二十五年　初陈侯会楚子伐郑　六月郑子展子产帅车七百乘伐陈宵突陈城遂入之　八月郑子产献捷于晋戎服将事【戎服异于朝服详见晋防楚康争伯】十二月晋程郑卒子产始知然明问为政焉对曰视民如子见不仁者诛之如鹰鹯之逐鸟雀也子产喜以语子大叔且曰他日吾见蔑之面而已今吾见其心矣子大叔问政于子产子产曰政如农功日夜思之思其始而成其终朝夕而行之行无越思如农之有畔其过鲜矣【子产以然明之言验故知其贤越过也言所行不过其所思有畔言有则也】
　　二十六年春郑伯赏入陈之功三月甲寅朔享子展赐之先路三命之服先八邑赐子产次路再命之服先六邑子产辞邑曰自上以下隆杀以两礼也臣之位在四且子展之功也臣不敢及赏礼请辞邑公固予之乃受三邑公孙挥曰子产其将知政矣让不失礼【先路次路皆王所赐车之縂名郑盖请之于王以路及命服为邑先八邑三十二井上卿子展次卿子西十一年良宵见经十九年乃立子产为卿故位在四赏礼以礼见赏谓六邑也位次当受二邑以公固与之故受三邑】○秋七月齐侯郑伯为衞侯故如晋　国景子相齐侯　子展相郑伯　叔向曰郑七穆罕氏其后亡者也子展俭而壹【衞侯献公也复国而侵戚田杀晋戌故晋执之齐郑如晋为之请也详见衞孙甯废立郑穆公十一子子然二子孔三族已亡子羽不为卿故止七子展公孙舍之罕氏也子西公孙夏驷氏也子产公孙侨国氏也伯有良霄良氏也子大叔游吉游氏也子石公孙段丰氏也伯石印段印氏也叔向观察子展言貌而谓其居身俭用心壹子孙当久兴于郑】
　　二十七年秋郑伯享赵孟于垂陇子展伯有子西子产子大叔二子石从赵孟曰七子从君以宠武也请皆赋以卒君贶武亦以观七子之志子展赋草虫赵孟曰善哉民之主也抑武也不足以当之伯有赋鹑之贲贲赵孟曰牀第之言不逾阈况在野乎非使人之所得闻也子西赋黍苗之四章赵孟曰寡君在武何能焉子产赋隰桑赵孟曰武请受其卒章子大叔赋野有蔓草赵孟曰吾子之惠也印段赋蟋蟀赵孟曰善哉保家之主也吾有望矣公孙段赋桑扈赵孟曰匪交匪敖福将焉徃若保是言也欲辞福禄得乎卒享文子告叔向曰伯有将为戮矣诗以言志志诬其上而公怨之以为宾荣其能久乎幸而后亡叔向曰然己侈所谓不及五稔者夫子之谓矣文子曰其余皆数世之主也子展其后亡者也在上不忘降印氏其次也乐而不荒乐以安民不淫以使之后亡不亦可乎【赵孟自宋之盟还过郑二子石印段公孙段草虫诗召南曰未见君子忧心忡忡亦既见止亦既觏止我心则降以赵孟为君子赵孟以在上不忘降故可以主民复辞君子鹑之贲贲诗风衞人刺其君淫乱鹑鹊之不若义取人之无良我以为兄我以为君也第箦也此诗刺淫乱故云牀第之言阈门限使人赵孟自谓黍苗诗小雅四章曰肃肃谢功召伯营之烈烈征师召伯成之比赵孟于召伯召伯诸侯之事故推其君而不敢当隰桑诗小雅义取思见君子尽心以事之曰既见君子其乐如何卒章曰心乎爱矣遐不谓矣中心藏之何日忘之赵孟欲子产之见规诲故受之野有蔓草诗郑风取其邂逅相遇适我愿兮大叔喜于相遇故赵孟受其惠蟋蟀诗唐风曰无以大康职思其居好乐无荒良士瞿瞿言瞿瞿然顾礼仪也能戒惧不荒所以保家故赵孟云有望桑扈诗小雅义取君子有礼文故能受天之祐匪交匪敖福将焉徃此桑扈诗卒章赵孟因以取义享毕而咎伯有云郑伯未有无良而诬之以公歌之于众为荣宠于宾因防其必速亡稔年也又贤其余而子展为最印为次】
　　二十八年十二月为宋之盟故公及宋公陈侯郑伯许男如楚公过郑郑伯不在伯有迋劳于黄崖不敬穆叔曰伯有无戾于郑郑必有大咎敬民之主也而弃之何以承守郑人不讨必受其辜济泽之阿行潦之苹藻寘诸宗室季兰尸之敬也敬可弃乎【不在朝楚也迋徃也承守承先祖守其家受其辜言必大为郑害济泽言薄土苹藻言贱菜宗室宗庙言取苹藻于阿泽使服兰之女为之主神犹享之以其敬也古者女将行嫁就宗子之室教之以四徳三月教成设祭于宗子之庙故云然女佩兰而馨故曰季兰】
　　二十九年五月郑子展卒子皮卽位于是郑饥而未及麦民病子皮以子展之命饩国人粟戸一钟是以得郑国之民故罕氏常掌国政以为上卿【子皮名虎代父为卿六斛四斗曰钟余见宋子罕之贤】十一月郑伯有使公孙黑如楚辞曰楚郑方恶而使余徃是杀余也伯有曰世行也子晳曰可则徃难则已何世之有伯有将强使之子晳怒将伐伯有氏大夫和之十二月己巳郑大夫盟于伯有氏禆谌曰是盟也其与几何诗曰君子屡盟乱是用长今是长乱之道也祸未歇也必三年而后能纾然明曰政将焉徃禆谌曰善之代不善天命也其焉辟子产举不逾等则位班也择善而举则世隆也天又除之夺伯有魄子西即世将焉辟之天祸郑久矣其必使子产息之乃犹可以戾不然将亡矣【伯有执国政故得使黑世行世为行人禆谌郑大夫几何不能久也纾解也焉辟必归之也子产位班次应知政世隆世所高夺魄丧其精神为子产驱除戾定也】
