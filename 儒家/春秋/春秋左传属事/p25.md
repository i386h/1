<!-- { "loadSidebar": true } -->
　　二十七年夏宋向戌善于赵文子又善于令尹子木欲弭诸侯之兵以为名如晋告赵孟赵孟谋于诸大夫韩宣子曰兵民之残也财用之蠧小国之大菑也将或弭之虽曰不可必将许之弗许楚将许之以召诸侯则我失为盟主矣晋人许之如楚楚亦许之如齐齐人难之陈文子曰晋楚许之我焉得已且人曰弭兵而我弗许则固携吾民矣将焉用之齐人许之告于秦秦亦许之皆告于小国为会于宋五月甲辰晋赵武至于宋丙午郑良霄至六月丁未朔宋人享赵文子叔向为介司马置折爼礼也仲尼使举是礼也以为多文辞戊申叔孙豹齐庆封陈须无衞石恶至甲寅晋荀盈从赵武至丙辰邾悼公至壬戌楚公子黑肱先至成言于晋丁夘宋向戌如陈从子木成言于楚戊辰滕成公至子木谓向戍请晋楚之从交相见也庚午向戌复于赵孟赵孟曰晋楚齐秦匹也晋之不能于齐犹楚之不能于秦也楚君若能使秦君辱于敝邑寡君敢不固请于齐壬申左师复言于子木子木使驲谒诸王王曰释齐秦他国请相见也秋七月戊寅左师至是夜也赵孟及子晳盟以齐言庚辰子木至自陈陈孔奂蔡公孙归生至曹许之大夫皆至以藩为军晋楚各处其偏伯夙谓赵孟曰楚氛甚恶惧难赵孟曰吾左还入于宋若我何辛已将盟于宋西门之外楚人衷甲伯州犂曰合诸侯之师以为不信无乃不可乎夫诸侯望信于楚是以来服若不信是弃其所以服诸侯也固请释甲子木曰晋楚无信乆矣事利而已苟得志焉焉用有信太宰退告人曰令尹将死矣不及三年求逞志而弃信志将逞乎志以发言言以出信信以立志参以定之信亡何以及三赵孟患楚甲以告叔向叔向曰何害也匹夫一为不信犹不可单毙其死若合诸侯之卿以为不信必不捷矣食言者不病非子之患也夫以信召人而以僭济之必莫之与也安能害我且吾因宋以守病则夫能致死虽倍楚可也子何惧焉又不及是曰弭兵以召诸侯而称兵以害我吾庸多矣非所患也季武子使谓叔孙以公命曰视邾滕既而齐人请邾宋人请滕皆不与盟叔孙曰邾滕人之私也我列国也何故视之宋衞吾匹也乃盟故不书其族言违命也晋楚争先晋人曰晋固为诸侯盟主未有先晋者也楚人曰子言晋楚匹也若晋常先是楚弱也且晋楚狎主诸侯之盟也乆矣岂専在晋叔向谓赵孟曰诸侯归晋之徳只非归其尸盟也子务徳无争先且诸侯盟小国固必有尸盟者楚为晋细不亦可乎乃先楚人书先晋晋有信也壬午宋公兼享晋楚之大夫赵孟为客子木与之言弗能对使叔向侍言焉子木亦不能对也乙酉宋公及诸侯之大夫盟于蒙门之外子木问于赵孟曰范武子之徳何如对曰夫子之家事治言于晋国无隠情其祝史陈信于鬼神无愧辞子木归以语王王曰尚矣哉能歆神人宜其光辅五君以为盟主也子木又语王曰宜晋之伯也有叔向以佐其卿楚无以当之不可与争晋荀盈遂如楚涖盟　宋左师请赏曰请免死之邑公与之邑六十以示子罕子罕曰凡诸侯小国晋楚所以兵威之畏而后上下慈和慈和而后能安靖其国家以事大国所以存也无威则骄骄则乱生乱生必灭所以亡也天生五材民并用之废一不可谁能去兵兵之设乆矣所以威不轨而昭文徳也圣人以兴乱人以废废兴存亡昬明之术皆兵之由也而子求去之不亦诬乎以诬道蔽诸侯罪莫大焉纵无大讨而又求赏无厌之甚也削而投之左师辞邑向氏欲攻司城左师曰我将亡夫子存我徳莫大焉又可攻乎君子曰彼已之子邦之司直乐喜之谓乎何以恤我我其收之向戌之谓乎楚防罢如晋涖盟晋侯享之将出赋既醉叔向曰防氏之有后于楚国也宜哉承君命不忘敏子荡将知政矣敏以事君必能养民政其焉往【晋楚争伯诸侯苦兵向戌素有贤称兼善二国之相故欲使交驩弭天下之兵为名高时虽知其不可而以其事美咸从之折爼体解节折升之于爼合卿宴享之礼周礼司马掌防同之事时赵武叔向向戌皆贤大夫又以弭兵为事故会时文辞多美举谓记録之既而诸国大夫以次皆至盈后武至而言从者武命盈追已故后遣如楚成言成盟载之言两相然可交相见使诸侯从晋从楚者更相朝见不能不能服而使之驲传也齐言预要齐其词至盟时不得复争讼也以藩示不相忌伯夙晋大夫氛气也楚有袭晋之气故惧有难晋营在宋之北偏以东为左有难可左回入宋东门甲甲在衣中欲因防袭晋太宰州犂也志言信三者具而身可安信亡则三者俱废故不及三年单独也言独自取死不病不能为人病也因宋守病因宋为弭兵而恃之以坐致此病则宋宜为之致死宋地主力可倍楚且楚之不义闻于诸侯皆背楚而固事晋故为我用庸用也季孙以两事晋楚则贡赋重故欲比小国恐叔孙不从假公命以喻私属于人也争先争先防也狎更也只语辞尸主也小国主办具此姑假以先楚苟焉成盟也○叔孙权君命以存国体诚得出疆之义而乃以违命为罪必不然矣其不书族或以恶与楚盟而槩与诸国之大夫不序以示贬欤赵孟偷而惧楚甘为之下夫子岂以信与之特以正其序耳○宋公以在其国兼享二国之相客一座所尊前盟诸大夫不敢敌宋公故公谦而重盟蒙门宋城门士防贤闻诸侯故子木问之无愧辞谓祝陈馨香徳足副之歆神人神享其祭人怀其徳五君文襄灵成景也涖盟重结晋楚之好余见子产相国戍欲宋公称功加厚赏谦言免死六十六十井示示以赏书五材金木水火土兵金也居其一削削其所示也前诗郑风喜子罕名善其不阿后诗周颂恤忧收取也善戌改过诗文假以溢我何为假声之转溢为恤字之讹防罢字子荡涖盟报荀盈诗大雅曰既醉以酒既饱以徳君子万年介尔景福以美晋侯比之太平君子敏则周于事而能养民政必归之】
　　二十八年夏齐侯陈侯蔡侯北燕伯伯胡子沈子白狄朝于晋宋之盟故也齐侯将行庆封曰我不与盟何为于晋陈文子曰先事后贿礼也小事大未获事焉从之如志礼也虽不与盟敢叛晋乎重丘之盟未可忘也子其劝行【宋盟云交相见故陈蔡胡沈属楚者皆朝晋齐不与盟以前释秦齐也故庆封为疑北燕未通中国不属晋楚而亦同朝或有慕也先从事后荐贿以事大于贿也未获其事先从其志盖欲齐朝者晋之志也】秋蔡侯归自晋入于郑郑伯享之不敬子产曰蔡侯其不免乎日其过此也君使子展迋劳于东门之外而傲吾曰犹将更之今还受享而惰乃其心也君小国事大国而惰傲以为己心将得死乎若不免必由其子其为君也淫而不父侨闻之如是者恒有子祸【不免不免于祸迋往也淫不父通于太子班之妻也】孟孝伯如晋告将为宋之盟故如楚也蔡侯之如晋也郑伯使游吉如楚及汉楚人还之曰宋之盟君实亲辱今吾子来寡君谓吾子姑还吾将使驲奔问诸晋而以告子太叔曰宋之盟君命将利小国而亦使安定其社稷镇抚其民人以礼承天之休此君之宪令而小国之望也寡君是故使吉奉其皮币以岁之不易聘于下执事今执事有命曰女何与政令之有必使而君弃而封守防涉山川蒙犯霜露以逞君心小国将君是望敢不唯命是听无乃非盟载之言以阙君徳而执事有不利焉小国是惧不然其何劳之敢惮子太叔归复命告子展曰楚子将死矣不脩其政徳而贪昧于诸侯以逞其愿欲乆得乎周易有之在复之頥曰迷复凶其楚子之谓乎欲复其愿而弃其本复归无所是谓迷复能无凶乎君其往也送葬而归以快楚心楚不几十年未能恤诸侯也吾乃休吾民矣禆灶曰今兹周王及楚子皆将死岁弃其次而旅于明年之次以害鸟帑周楚恶之九月郑游吉如晋告将朝于楚以从宋之盟子产相郑伯以如楚舍不为坛外仆言曰昔先大夫相先君适四国未尝不为坛自是至今亦皆循之今子草舍无乃不可乎子产曰大适小则为坛小适大苟舍而已焉用坛侨闻之大适小有五美宥其罪戾赦其过失救其菑患赏其徳刑教其不及小国不困怀服如归是故作坛以昭其功宣告后人无怠于徳小适大有五恶说其罪戾请其不足行其政事共其职贡从其时命不然则重其币帛以贺其福而吊其凶皆小国之祸也焉用作坛以昭其祸所以告子孙无昭祸焉可也【郑伯独不朝而游吉往吉字太叔楚以违宋盟拒之驲乘车也问晋问郑伯应朝否不易凶荒也故不能备朝礼复震下坤上上六变而为頥迷复凶复上六爻辞上处极位迷而复反失道已逺逺而无应故凶复其愿欲得郑朝以复其愿也弃其本不脩徳也是失道已逺又无所归故知必死往当送其葬失道逺者复之亦难故将十年楚不能为难故休吾民旅客处也岁星弃星纪之次客在岁星所在其国有福失次于北祸冲在南南为朱鸟鸟尾曰帑鹑火鹑尾周楚之分故周王楚子受其咎○宋盟使晋楚之从交相见故陈蔡胡沈先朝晋郑朝楚亦盟誓之言而太叔云尔者以楚王死传故为之兆耳亦所谓诬也○至敌国郊必除地封土为坛子产不为故外仆之掌次舍者以为疑说解说也时命朝防之命无昭祸言告子孙当自强立国无如先世微弱聴命于人以祸自昭○子产之言有激而云尔古今以才杰而困于弱小者岂独一子产耶】○十一月癸巳天王崩【终禆灶言】○十二月为宋之盟故公及宋公陈侯郑伯许男如楚及汉楚康王卒公欲反叔仲昭伯曰我楚国之为岂为一人行也子服惠伯曰君子有逺虑小人从迩饥寒之不恤谁遑其后不如姑归也叔孙穆子曰叔仲子专之矣子服子始学者也荣成伯曰逺图者忠也公遂行宋向戌曰我一人之为非为楚也饥寒之不恤谁能恤楚姑归而息民待其立君而为之备宋公遂反楚屈建卒赵文子防之如同盟礼也【楚都汉水西南至汉闻王卒昭伯名带专足专任始学未识逺也成伯驾防字○鲁臣以逺虑辱君赵孟以同盟过礼皆卑之乎为识矣】
　　二十九年春王正月公在楚释不朝正于庙也楚人使公亲襚公患之穆叔曰祓殡而襚则布币也乃使巫以桃茢先祓殡楚人弗禁既而悔之【岁首公当朝正于庙今守臣于朔日告庙云公在楚故云释诸侯薨邻国有遣使赗襚之礼今楚使公亲襚盖比之于使臣故先使巫祓除殡之凶邪而行襚礼与朝而布币无异茢苕也桃茢二物皆能除凶礼君临臣防乃祓殡故楚悔】夏四月葬楚康王公及陈侯郑伯许男送葬至于西门之外诸侯之大夫皆至于墓○五月葬灵王郑上卿有事子展使印往伯有曰弱不可子展曰与其莫往弱不犹愈乎诗云王事靡盬不遑啓处东西南北谁敢宁处坚事晋楚以蕃王室也王事无旷何常之有遂使印段如周【灵王周王也弱年少官卑诗小雅言王事不可不坚固故不暇跪处传言周衰卑于晋楚】
　　三十年夏四月蔡景侯为太子般娶于楚通焉太子弑景侯【如子产言】
