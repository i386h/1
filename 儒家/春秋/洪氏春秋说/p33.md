<!-- { "loadSidebar": true } -->
　　阳货有从事失时之问而对以将仕前是夫子未尝仕于季氏专鲁虎专季氏之时也虎既败奔三家方幸免于难定公得以用夫子夫子亦得以行乎季孙此如大病之余凛凛然惧死之及饮食起居之节不得不惟医之听既愈则拒医而死已矣鲁自围郓以来齐再伐我我亦再侵齐忽内事外祸难随作迨夫子为司寇始賛其上一意安静和平之是务而降心下气以与齐平内难既靖外争又弭于是礼乐刑政凡所以经理其国者皆次第举行国势之立人心之定日异而月不同以此挞坚甲折遐冲有余用矣夹谷之会夫子摄相事兵莱人刑优施而齐侯归田以谢过岂非有文事有武备之功哉知以谋之仁以守之勇以行之天下之达徳备矣
　　晋赵鞅帅师围卫
　　齐人来归郓讙龟隂田
　　立之斯立道之斯行绥之斯来动之斯和天徳也人力一毫不与焉齐前以郓归我阳虎居之及虎既败遂挈郓讙龟隂之田以奔齐以景公千驷之骄晏子豚肩之吝田岂轻以归我哉一敬足以胜百邪一诚足以制百伪观感之下彼盖不期其归而自来归也此与虞芮质厥成文王蹶厥生同意然归田之义方行归乐之谋己动忠信不足而变诈有余春秋所以人齐
　　叔孙州仇仲孙何忌帅师围郈秋叔孙州仇仲孙何忌帅师围郈
　　善制变者静观羣动而察其几几微杪忽之间吾能先见其所以然之故投袂而起发无不中矣公山弗扰以费叛堕费之几也侯犯以郈叛堕郈之几也是时夫子用于鲁道化之行不疾而速齐人且章章归疆而郈叛于国内何哉郈盖叔孙氏之私邑也大夫専诸侯之国陪臣専大夫之家级夷廉圯相观而恶理势之所必至然使大夫不亲受陪臣之祸私邑未易堕公室未易彊也二家合力围郈师再举不能克夫子盖已黙得可堕之几矣
　　宋乐大心出奔曹
　　宋公子地出奔陈
　　冬齐侯卫侯郑游速会于安甫
　　景公得晏子为之辅其志未尝不欲伯也晩节不会召陵气出盟主之上已而郑叛晋则与郑盟于咸卫叛晋则与卫盟于沙至此遂合郑卫为安甫之会且以归田致郈结我为黄之盟寻又会宋于洮乗晋之替而搂诸侯谋非不善也而齐竟不复伯所以图伯者非其道也夫五伯假之亦必以义济权然后可以长齐盟方昭公为季氏逐祈哀请命于齐者累嵗使能兴师问逐君之罪则与国莫不响应伯何难哉失此可伯之机乃始掇拾诸侯于磔裂涣散之中晏子之智末矣
　　叔孙州仇如齐
　　宋公之弟辰暨仲佗石彄出奔陈
　　十有一年春宋公之弟辰及仲佗石彄公子地自陈入于萧以叛
　　宋景公以乐溷之譛失乐大心以向魋之嬖失公子地而一弟二卿皆随之而奔君不君也弟辰及仲佗石彄公子地叛于萧乐大心自曹而至同其叛臣不臣也究观本末公初无意于逐弟弟亦无意于去国特二卿强之而出故书暨其入萧以叛则辰于怫郁无聊之中倡为不轨二卿从之乐大心参焉故书及助寡而亲戚叛穷乖而家人睽公之失道可知矣然兄弟防于墙外御其侮天理未尝冺也式相好矣毋相犹矣人欲不可肆也而世之失同气之驩者皆始于小嫌终成大隙使辰于迋地之小嫌能忍则出奔入叛大隙何自而成亦何至冐天下之大戒为万世之大僇哉前连书出奔罪在公后特书及叛罪在辰佗彄地大心则从叛者也陈曹则助叛者也故为君臣父子兄弟皆不可不知春秋
　　夏四月
　　秋宋乐大心自曹入于萧
　　冬及郑平叔还如郑涖盟
　　忿起争桑舆尸血刃憾弭灌驩然犹旧人心惟危不能无血气之争危者平之春秋之所甚贵也然郑人来渝平平非所以为平也宋人及楚人平平非其所宜平也公及齐侯平莒及郯莒人不肯平非出于本心不可强之平也惟彼此有厌乱之志内外无宿怨之情春融氷泮万险皆夷则民之幸国之福也鲁与齐郑迩年交侵非有大过特一念不自克耳夫子用于鲁以一视同仁为心以皇建其极为政此疆彼界皆吾赤子何忍投之锋镝之下故所以谋吾国格吾君而行乎季孙者以平为先务虽降心下气卑辞隆礼以及齐平又及郑平叔还又如郑涖前定之盟不敢惮也书及平不书公可见国人之心皆乐乎平矣易曰不克讼复即命渝安贞吉是平以之
　　十有二年春薛伯定卒夏葬薛襄公
　　叔孙州仇帅师堕郈
　　衞公孟彄帅师伐曹
　　季孙斯仲孙何忌帅师堕费
　　秋大雩
　　冬十月癸亥公会齐侯盟于黄
　　十有一月丙寅朔日有食之
　　公至自黄
　　十有二月公围成公至自围成
　　自昔圣贤之为天下必有经纶之学经之而后纶之非直致也明矣故处事有道立事有机成事有权机至权应与时偕行纵横万变不出乎道功满一世而人不知射隼髙墉君子得可为之时于王庭小人有难安之势用此道也夫子为鲁司宼仲由为季氏宰圣贤共治莫盛于此时其曰家不藏甲邑无百雉之城固礼之大经也而转移有机括施行有端绪必非直致者盖人之常情涉危然后思安履祸然后图福三家但知专国而不悟絜矩之非其道陪臣已专其家使非身受陪臣之害安肯为国堕其彊盛之邑迨阳虎欲去三桓而公山弗扰以费叛圉人既杀郈宰公若而侯犯以郈叛季孙叔孙身受其害而邑有可堕之机矣然欲堕虽动于其心而堕不出其手犹恐中阻或为后悔故听叔孙帅师自堕郈季孙自与仲孙帅师自堕费撼齿于既摇则不骇碎甑于手堕则无怨声气不揺形迹俱冺而彊公室弱私家之势已立中庸所谓不见而章不动而变无为而成者此也所谓四时错行日月代明小徳川流大徳敦化与天地同其大者此也若堕成则盖有待焉非畏成之彊也公狃于两邑之堕不思成未有变非可遽堕乃率然躬帅师围之公敛处父遂得以保障为孟孙谋公之轻于举动大抵如此故至以危之知至自围成之危公则知堕成非夫子所急也昭昭矣明年摄相而鲁大治制国不过千乘都城不过百雉家富不过百乘凡所以为世道之坊必将次第举行天下不难治也成何足虑哉惜乎女乐至而膰肉辍一息有不可留者此道之将行将废所以归之命
　　十有三年春齐侯衞侯次于垂葭
　　夏筑蛇渊囿
　　大搜于比蒲
　　筑囿大搜皆在夫子去鲁之后中军既舎季孙意如尝大讲比蒲昌间之搜使斯民习知有私室而不知有国故昭公之逐执氷以踞恬不为怪至此两都既堕公亲帅师围成成虽弗克民知有君矣故斯与叔孟一再合兵简习以收前日之柄而民非公有公不复自将矣然则夫子用舎进退之异实系公私强弱之分
　　衞公孟彄帅师伐曹
　　秋晋赵鞅入于晋阳以叛冬晋荀寅士吉射入于朝歌以叛
　　自昔国家祸乱莫非养而成激而动晋政下移六卿以贿为政始相忌继相恶定公拱黙于上听其自为胜负是养乱也养乱如养痈需时而溃一旦赵鞅以私憾围邯郸杀午午党荀寅士吉射伐赵氏鞅奔晋阳知文子韩简子魏襄子奉公以伐旬范寅吉射奔朝歌相继据其邑以叛势有所激也天下有道征伐自天子出天下无道征伐自诸侯出降而从大夫出则无道甚矣况家自有兵人自为政动干戈于邦内而君不与闻叛状已着其入晋阳朝歌以叛特平日无君之心所呈露尔春秋略曲直之辨而探其心皆不知有君于是槩蔽之以叛三卿叛上于数月之顷养成祸乱其责抑有归矣
　　晋赵鞅归于晋
　　皇极之世人无有淫朋无有比徳朋比之俗成则天下无公是非惟视所与多寡强弱以为胜负内植党以助邪谋外结援以张逆势而国非其国矣晋三卿相先后而叛以王法绳之皆不能逭于诛韩简子魏襄子与荀范恶而党于赵乃为赵鞅请而归之讨荀范则不遗余力是同罪异罚也荀范挟齐鲁衞郑之助以抗其上终不能胜韩魏赵之彊晋于是为三家分矣信乎人臣有党非国家之福
　　薛弑其君比
　　举国以弑非谓国人皆当诛也其君尽失国人之心而国人皆不知有君也有一仗大义以讨贼则主名见矣
　　十有四年春衞公叔戍来奔衞赵阳出奔宋
　　人心皆有所明有所蔽则明者蚀而色之蔽为多闺门之情亲衽席之爱密不自觉也仲叔圉治賔客祝鮀治宗庙王孙贾治军旅衞灵公虽无道而能保其国疑有知人之明者一为南子所蔽公叔戍欲去夫人之党反以愬而逐未几其子蒯瞆亦以南子逐一嵗之间奔者四五虽不能无取逐之端大略皆此故也艳妻煽方处可不戒哉
　　二月辛巳楚公子结陈公孙佗人帅师灭顿以顿子牂归
　　夏卫北宫结来奔
　　五月于越败吴于檇李吴子光卒
　　以诈遇诈诈有时而穷以力遇力力有时而穷穷则我之施于人者人得以反诸我矣楚之诈力中国莫能制也而穷于吴吴之诈力楚人莫能当也而穷于越越之败吴即吴所以败顿胡沈蔡陈许之术吴轻剽而越深阻故越得以制其穷也况阖闾畜专诸以屠僚用子胥以鞭郢处心忍矣而身死于兵亦天理之穷必复欤
　　公会齐侯衞侯于牵公至自会
　　秋齐侯宋公会于洮
　　天下之恶一也恶可容于鲁则亦可容于晋恶可容于晋则亦可容于列国有国者不可不思其反也昭公见逐于彊臣晋实主之竟以客死及晋有叛臣牵之会谋救范中行氏洮之会亦范氏故范献子外交列国而齐鲁宋卫方仇晋故相率为其子谋犹晋主逐君之季氏也然是时公制于三桓齐制于陈氏宋之叛臣犹巢窟于萧卫父子争国祸乱将起乃助朝歌之叛以不忠不义劝其臣独不自为地乎
　　天王使石尚来归脤
　　大宗伯脤膰以亲兄弟之国诸侯助祭于天子天子均福于诸侯交相为亲也入春秋以来鲁未尝助周祭周亦未尝赐鲁胙一旦天子有事于文武使命士归俎实而恵术行焉公何修而得此吁盖有由矣齐伯而赐胙秦彊而致胙希濶之礼初不徒施鲁自用夫子为大司宼相礼夹谷齐人归疆再明年而堕两都又明年诛少正卯与闻国政三月而商贾信于市男女别于涂绥来动和之效日异而月不同虽以女乐之归而行余风未冺夫子犹谓鲁为可变故施异礼以亲之使夫子得卒摄相之业必将率诸侯骏奔于清庙而天子所以锡鲁者亦将复周公鲁公之盛矣惜乎色斯举之速也
　　卫世子蒯聩出奔宋卫公孟彄出奔郑
　　家道穷必乖故受之以睽君心惑于所嬖而父子天性之爱不能以相保岂特一卫灵为然南子通于宋朝蒯聩不堪娄猪艾豭之辱必有形于辞色者南子于是譛而逐之公孟彄蒯瞆党亦相继出奔灵公惑于所蔽而骨肉离此所以胎祸乱也子虽无去父之道而行犹可免以待天性之复故蒯瞆不失其为世子
　　宋公之弟辰自萧来奔
　　大搜于比蒲邾子来会公
　　三家搜而公临之邾隠公就会公于比蒲以鲁连讲大搜之礼果为何事殆有意乎吞邾是以来而觇之且示尊鲁欲弥缝其阙也明年来朝又来奔防再明年而仲孙伐邾未几季孙叔孙仲孙帅师同伐邾取漷东沂西田邾事鲁益勤鲁图邾益急书来防见邾有疑惧之心
　　城莒父及霄
　　哲夫成城哲妇倾城圣人以女乐去是自撤其金汤也亟城何益哉是嵗无冬非阙文也昭公见逐于彊臣公立不以正无其始也夫子摄相国内大治而君臣荒淫眡朝废礼无其终也无始故不书正无终故不书冬【按洪氏以无冬为贬説本何休家翁云圣人岂以去位之故而削冬不纪耶辨最明晰原文非是】
　　十有五年春王正月邾子来朝
　　鼷鼠食郊牛牛死改卜牛
