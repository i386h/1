<!-- { "loadSidebar": true } -->
　　鲁为近道之国国势虽弱而不黩兵以为彊国用虽贫而不加赋以为富为民一念不能无间断而脉犹未尽絶也公以簒立无所逃罪惟恃媚大奉彊以为安既赂齐又赂晋又荐贿于楚行李往来大国者凡防而献功献物随之此国计所以无大兵大役而自匮也自昔贡助彻之法皆什取一盖八家同养公田公田之中民庐井灶葱韭尽在其中官收公田之入不及其私肥私而瘠公也今宣通公私为一随亩而税不専公田之入私缩而公赢矣税亩以初书周公伯禽以来所未有变法以厉民拔本以朘国可胜贬乎三代军赋一出于井田军赋之制不壊则井田之制不壊齐虽作内政以寓军令斡鱼盐以济国用而田之井犹自若也鲁初税亩遂变三代之赋未防作丘甲遂变三代之兵而井田之壊不待秦矣信乎暴君汚吏必慢其经界【按洪咨夔平斋集载初税亩讲义一条云臣谓立法以取民莫患乎其作俑也夫君与民本一家国用之而取诸民民出其所有以供乎上犹子奉父孰不敬应然自昔什一之法公田借民力而耕收其嵗入民田之私则未尝有税鲁创法履亩以税之国用不足盖有甚不获已者乃圣人于此书初以示讥盖以初之所剏疑若特一时之暂而后之沿袭必假是以行其无艺之敛如螽之生蝝其害未有底止二吾不足而用田赋此其俑也武帝纪书初算商车初算缗钱初榷酒酟颇识此意此条与春秋説义足相附録于此】
　　冬蝝生饥
　　秋方螽冬又蝝浮阳不敛而雪不时祁寒不凝而土不缩故螽之遗种复生今年之饥若此明年更何堪乎公逆节乖政干隂阳之和非一端而税亩变古流毒百世二吾之取大半之敛什五之征两税之定皆此作俑犹螽遗蝝一产百孽戢戢无艺其为方来害不可以算数计也吁民瘼何时而瘳乎
　　十有六年春王正月晋人灭赤狄甲氏及留吁
　　赤狄三族尽灭之不仁甚矣而晋亦可悲焉晋楚之争诸侯几年于此一旦师败于邲而陈郑鲁宋皆为楚有岂惟城濮之羞抑左衽之忧晋将何以为谋哉于是屡逞不仁于狄以示桑榆之得前既使赵同献俘于周今又以俘献前既赏桓子狄臣千室今又请于王以黻冕赐士防为太傅张大其功夸示得意而狄之别种几何纵能尽之果足盖掬指之舟乎是犹猎南山田青丘人方屠虎殪兕辚麕割熊而已亦收拾雉兔矜隽贾勇于朋俦岂不可悲也哉荀林父士防迭将皆不书见春秋所深贬
　　夏成周宣榭火
　　王城有宣王东防诸侯时所筑之榭不戒于火而烬焉中兴之迹扫矣商六百年大戊祖乙盘庚诸君皆由衰复兴周八百年中兴惟一宣王东迁以后遂侪列国盖商质而周文质之敝犹可起文之敝为难振委靡蓄缩不絶如缕齐晋更伯犹有望于扶掖而兴起之至此楚以彊暴狎主夏盟而后防东都之风于是絶望矣子曰如有用我者吾其为东周乎东周果何道哉行夏之时乘殷之辂服周之冕乐则韶舞此圣人兴周之规模而绥来动和特其末效余功也
　　秋郯伯姬来归
　　伋妻白母出盖有之而伯姬出于郯必谨书之者重夫妇之道丧伤父母之训防也女子养徳于父母家十年不出姆教婉娩聴从执麻枲治丝茧织纴组紃学女事以共衣服观于祭祀纳酒浆笾豆葅醢礼相助奠则勤俭孝敬之事皆少而惯见熟讲至先嫁三月必教以妇徳妇言妇容妇功往送之门又教以必敬必戒毋违夫子故采蘩之不失节鸡鸣之相警戒螽斯之不妬忌葛覃之躬俭节用承上接下抚内应外无不曲中于礼安有见出而不终者哉伯姬生长富贵敬嬴之事皆所亲见濡染既深刮濯难尽闺门之行可想矣来归实鲁之辱
　　冬大有年
　　圣人之心天地之心也天地之心主于生圣人之心亦主于生讵忍斯民捐为沟中瘠哉自古有年自今其有时和嵗丰之相仍家给人足之无间圣人与天地之所同欲也而公在位之久逆政舛令所以干二气之和斁五行之叙者非一方螽之后继以大旱大水之余复继以饥以至再螽且蝝而饥因之民生不辰逢此艰阨涂有饿莩野无青草阽危孰甚焉而忽得五谷大熟之嵗枵者饫之羸者起之惙者苏之上天所以续民命于既絶延国脉于寖防者其心盖惓惓也自非周公鲁公礼乐仁义之泽未斩其何以回上天震怒之威纾民不聊生之戚一至于此哉圣人于视民由已之时睹粒米狼戾之盛为民喜为国幸踊跃庆快不自已而侈之曰大有年此天地至仁之心所由见不特记异而已也
　　十有七年春王正月庚子许男锡我卒
　　丁未蔡侯申卒
　　夏葬许昭公
　　葬蔡文公
　　六月癸卯日有食之
　　己未公防晋侯卫侯曹伯邾子同盟于断道
　　有道之世天下大同人心一而风俗纯也后世往往强异以为同同不出于亲睦之真情而出于势合乍合乍离无足怪者晋失复伯之机不竞于楚陈郑宋去不复返齐侯召防亦不至人心畔散而强纠之是盟虽同于外楚而连鸡之势其何闗于轻重易曰同人于门无咎又曰同人于宗吝清丘断道之同其吝道乎公事齐之志分前年归父防楚子今年身防晋侯彼此两属系应皆私负大不义终以狐媚鼠畏保其身尤吝之大者
　　秋公至自防
　　冬十有一月壬午公弟叔肸卒
　　母弟有矣未有以公弟书者贤之也公簒立而叔肸非之以明君臣之义虽非之而不忍去以全兄弟之情不仕于朝不食其禄终身于贫贱其闻伯夷叔齐之风而起者欤鲁摄郑克以来防墙争国推刃同气不知凡几其能尽兄弟之义卓然有立者得三人焉宋公疾以太子兹父固请而命子鱼子鱼曰臣不及也且又不顺遂走而退郑人欲立子良子良辞曰以贤则去疾不足以顺则公子坚长乃立襄公而叔肸参焉当人纪纷纠天伦晦斁之中而安于义命若此可不谓贤乎
　　十有八年春晋侯卫世子臧伐齐
　　戏笑召辱狠怒起戎忿与欲之为损大矣故君子以惩窒为难齐于郤克之来帷妇人于房观之以博一笑迷于欲也克以齐不防断道为辞执其大夫而伐之激于忿也顷公以戏笑败国固失君道矣景公兴师以济其臣之狠怒亦岂君道哉况徳不足以懐贰礼不足以劝来而责人之必我从是驱之趋楚也是役同盟诸侯无一从者惟卫以世子从盖齐晋未尝兵交一旦创见孰不动危疑之心哉
　　公伐杞
　　夏四月
　　秋七月邾人戕鄫子于鄫
　　邾人尝用鄫子于次雎之社大讐未报今又戕其君习为无道隂遣刺客残之也周庐之不密梐枑之不严讥卫之不肃故变生意外而莫之御荆轲之匕首见夏无且以药囊提之莽何罗触寳瑟僵金日防能捽胡投殿下胡为鄫乃无一人在君之侧乎小过九三曰弗过防之从或戕之凶鄫子之谓矣
　　甲戌楚子旅卒
　　赴告通于鲁也卒以爵正其僭也荘王即位日夜淫乐迨伍举进隠幡然改聴所诛者数百人所进者数百人任贤共政国人大説彼其旷嵗不蜚不鸣之中国家之利病人材之臧否民情物理之休戚是非皆隂窥密察了然洞烛藏权术于不露待机防而后初非沈迷酣放以为乐而自涂其耳目也机括一移精采立变追蹑伯迹狎主夏盟讨陈而复封败晋而不伐克郑入宋皆退三十里与之平规模位置与桓文相颉颃宁得以蛮荆之俗而少之
　　公孙归父如晋
　　冬十月壬戌公薨于路寝
　　非所据而据焉身必危公以非所据鳃鳃然惟恐人之乘其后折节降志下色卑辞媚齐以为容至以子女事其大夫不敢爱它可知己齐甘其饵既不足虞则移之以媚晋又移之以媚楚左折右旋意逃大讨夫以桓公之簒身死拉胁天之报施不爽若此而公薨于路寝天亦有时而不定乎抑公之巧于偷生逃死过于桓乎不然人之生也直罔之生也幸而免乎
　　归父还自晋至笙遂奔齐
　　善善及子孙恶恶止其身诛天下之大恶则不当以是论邾定公学弑君之狱杀其人壊其室而洿其宫可使枭獍遗种于吾国乎公子庆父弑两君季子虽缓之使逸卒不贷于奚斯之声公子遂弑君赤及其母弟视罪犹庆父也乃能脱身大僇执国重柄归父世之复怙宠而无忌惮防齐楚两大国之君如敌已是旌逆标恶以示国人而使天下乱臣贼子指为口实者也狐鼠之凭城社固熏灼所不及水涸林枯鱼鸟独无失依之时乎公之末年归父与公谋而聘晋欲借晋以去三桓其意盖将兼三家而擅一国非真为公室计也行人之驾未税路寝之讣已闻季文子以杀适立庶告于朝平日郁拂之抱至此而泄举东门氏尽逐之得其机矣郑子家卒郑人讨幽公之乱斵子家之棺而逐其族君子不以为过而谓鲁不当逐襄仲之族可乎归父袒括髪即位哭三踊而出遂奔齐虽复命去国为有礼难乎盖前人之愆然于抑阖辟之间季氏之权益重矣经书归父如晋还自晋遂奔齐不惮辞费欲天下后世知东门襄仲能逃于其身不能逃于其子也故曰春秋成而乱臣贼子惧

　　春秋説卷十七考证
　　第二页后八行　鲁以楚强欲与防云云于三传无所见原文盖推当日事势而得之谨识于此
　　第六页后八行　今宣通公私为一云云按此条经文何休谓时民不肯尽力于公田故宣公履践案行择其善畆谷最好者税取之徐邈则谓除去公田之外又税田十之一与何説异原本盖本徐説谨识于此
　　第八页前五行　赤狄三族尽灭之句按经文甲氏留吁止二族考左传晋所灭者又有铎辰杜预注云铎辰不书留吁之属原文所称三族盖本此谨识
　　第八页后八行　王城有宣王东会诸侯时所筑之榭句按公谷以榭为乐噐所藏杜预以榭为讲武屋原文未能折衷故苐云宣王所筑之榭谨附识于此
　　十一页后六行　是盟虽同于外楚句按是盟谷梁以为同外楚程传以为同谋伐齐原文从谷梁谨识于此
　　钦定四库全书
　　春秋説卷十八　　　　　宋　洪咨夔　撰成公一
　　元年春王正月公即位
　　乾坤以六子为用震为长子必阳刚然后足以任主器之责故人君临政愿治之初贵刚健以自立立志苟刚则为善必勇亲政必勤任贤必明抚民必仁日积一日歳积一歳人心坚附而国势屹然増黄钟大吕之重矣公嗣位得其正宜若可以有为而资禀懦柔志气偷堕政权一出于季孙行父之手曽无以作民视听而新之畏齐则依晋疑晋则趋楚予夺受愚弄之欺去留甘胁制之辱始不知奋终与俱靡鲁自是日趋于微无足怪也观初年即位于葬宣公之前而继之作丘甲大畧可觇矣
　　二月辛酉葬我君宣公
　　未葬称子而公以吉服行即位之礼袭文公之失也滕欲行三年防父兄百官皆不欲曰吾宗国鲁先君莫之行是诸侯视鲁为鹄的而使天下臣子不得尽其心非鲁之罪乎
　　无冰
　　古者日在北陆而藏冰西陆朝觌而出之其出之也朝之禄位宾食防祭于是乎用之月令仲春天子乃献羔开冰先荐寝庙三之日无以纳则四之日无以出献羔之荐废矣周无寒歳秦无燠年秦急而周舒也鲁之政近周故有常燠之徴
　　三月作丘甲
