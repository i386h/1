<!-- { "loadSidebar": true } -->
　　是俘之归岂特盗跖以分均为仁哉文姜与闻伐衞故齐归其俘曰鲁侯之力以罔国人使知夫人所以往来无停辀者为谋衞耳且以鼓舞公使踊跃于齐之从也宋纳郑君而责赂鲁成宋乱而取赂齐帅四国入朔亦俘厥宝玉以为赂大恶以赂免大位以赂得乱臣贼子所以相寻无忌惮也欤
　　七年春夫人姜氏会齐侯于防
　　夏四月辛卯夜恒星不见夜中星陨如雨
　　二十八宿及五星日月皆阴阳之精其本在地上发于天而经星与纬星异经星不动随天左转有出没而无赢缩五星日月则动而不常以经星为次舎恒星即经星也今经星不见纬星则见矣王命不行于诸侯簒君参错于列国三纲五常之理皆失其经上感于天而经星为之不见至夜半星陨纷然如雨岂小变哉天秉阳垂日星星不见而复陨阳不足可知有国者毋以天道逺而自恕也
　　秋大水无麦苗
　　大水阴之盛无麦苗水为灾也他谷不书独书麦苗秋中农趣収敛谷班班已登塲惟宿麦方茁青青覆块耳麦性最畏水潦浸之余根苗俱腐时过不可复种其害尤甚故谨书之天变见于上地变见于下如此其亟而不知警无复警矣
　　冬夫人姜氏会齐侯于谷
　　襄公以衞宝餂公公深德之惟恐母党之不密故文姜得以济其一岁再会之志
　　八年春王正月师次于郎以俟陈人蔡人甲午治兵夏师及齐师围郕郕降于齐师秋师还
　　郎为鲁壮邑自城郎之后桓常狩于此公尝次于此后又筑台于此其地必有游观之胜公自将大众复次焉陨星谪见浲水挻灾天戒烱然曾不知惧方拥兵翺翔以待陈蔡之集是以天变为不足畏也陈蔡虽有师期岂不曰伐国大事聨兵大役童昏何得坐而令我旣爽来期无以谢愧于是非时举治兵之礼以自文已而独与齐师围郕郕至微之国两大邦合师围之宜其不能支而遂降不降鲁而降齐惟强是从也师于是徒手而还矣夫行拂乱其所为所以动心忍性增益其所不能公逾时俟陈蔡而陈蔡不至三时图郕而郕不我降频年从仇雠之齐得宝则归而得国不之归静念前非退求今是此正増益不能之时于此而不知悔无复悔矣
　　冬十有一月癸未齐无知弑其君诸儿
　　天道福善祸淫如影之随形响之应声不可诬也襄公灭天理穷人欲宜其有无知之祸桓公弑隐代立鲁不能讨而以妇人起衅拉胁车中襄公杀桓济淫鲁不敢仇而以公子失宠喋血户下是天道也无知不书公孙与衞州吁不称公子同







　　钦定四库全书
　　春秋説卷六　　　　　　宋　洪咨夔　撰庄公二
　　九年春齐人杀无知
　　君弑而贼讨也连称管至父弑襄公而书无知弑主弑谋者也无知以虐于雍廪见杀而书齐人杀夫人得而杀之也所以伸齐臣子之心也州吁无知弑立逾年不成乎为君而以贼讨乱臣贼子何所利而动于恶哉
　　公及齐大夫盟于蔇
　　以徳报徳以直报怨鲁有大怨于齐不知报管仲召忽所以奉公子纠来奔信其不吾仇也鲁果欲纳纠以定齐抚机即如矢注何容更有拟议而徐行救焚方且与齐诸大夫为蔇之盟诸大夫托盟以缓其师坐失机会于交臂之顷纠小白得失胜负之所由判也昔尚父东就国道宿行迟逆旅之人曰时难得而易失客寝甚安殆非就国者也夜衣而行黎明至国莱人已与争营丘矣公固无足责孰谓管仲为子纠谋而不及此
　　夏公伐齐纳纠齐小白入于齐
　　国人之心属小白不属纠故以小白繋之齐以纳纠繋之公纳者不受之词入者不顺之词以王法绳之阋墙争国其为不义均尔然叔牙奉小白奔于未乱之前夷吾奉子纠奔于已乱之后奔于未乱之前者其谋定奔于已乱之后者其虑扰故小白之入由巳子纠之纳由人纠与小白之傅皆天下士而一着轻重之间一枰之胜负以决其可忽乎
　　秋七月丁酉齐襄公
　　桓公方与衞战而防宣公之今齐鲁之兵未解严而会襄公之不以师废礼也然雠人之亦可以弗会矣
　　八月庚申及齐师战于干时我师败绩
　　机者时之会也见弹求鸮于时为早兎过矢于时为后襄公弑于冬公春盟而夏纳纠善乗机者如是乎以小白之器能辅以叔牙之智一号令间精采立变而人心定矣人心既定而后为是战不败何待书及书战书败不书公为公讳也无妄之徃何之矣天命不祐行矣哉
　　九月齐人取子纠杀之
　　周公之诛管蔡为其得罪于宗庙社稷故也纠与小白等公子耳譬之逐鹿谁无得心而必欲杀之以絶后虑周公以公桓公以私公则人道立私则天常灭王伯界限正在此况郑庄克段措心诚惨而糊其口于四方犹不置段于必死生窦之杀惨于郑庄矣宋殇忌冯之在郑前后凡几战郑终防冯而纳之国鲁始欲纳纠终不能防乃使齐人取诸吾懐而杀之庸弱一至此乎齐五公子之争鲁子般之祸皆一念兆之矣其曰齐人分其罪于国人也管仲召忽同傅子纠忽死正也仲生权也身抱伯王之畧不肯没没与自经沟渎者齿是以忍辱而相其雠使仲不能九合诸侯一匡天下以掩前耻则亦求生害仁者也观取子纠杀之之辞仲不得不任其责
　　冬浚洙
　　壮直之志难夺虚防之气易挫齐之伐干时之战公非不鋭一有折衂嗒然自丧如霜后菰蒲披靡萧飒无一防自振之意子纠我所主胁于请讨之语而杀之退而浚洙以限戎马之突若不能一朝安者何是气前之盈而今之索也人心国势茍无可恃之实金汤奚益哉
　　十年春王正月公败齐师于长勺
　　困于葛藟于臲卼曰动悔有悔终吉人能于颠顿摧拉之中知所戒惧则去危就安易败为胜特一转之机尔公父仇不报母非不闲骏弱便儇人不比数盟纳子纠而小白先入战于干时而我师败绩齐人声言讨纠不得而违也志夺气丧亟浚洙以自固公于是乎困矣困则戒惧之心生衣食必以分人牺牲玉帛必以信小大之狱必以情凡讨于国中者非复前日之狂剽也长勺之战遂收败齐之功且自是连败宋师设诈取胜虽非所尚而鲁抱大辱列国方蔑视如粪朽其所以能撑压拄颓者犹幸其有此也公能无忘前挫熟思后图国其庶几乎
　　二月公侵宋
　　三月宋人迁宿
　　宋闵不义迫宿而迁之宿自是不复见则国寻灭矣迁有灭之形而未遽灭无辞以灭之托迁以自文也
　　夏六月齐师宋师次于郎公败宋师于乘丘
　　忿兵未有不败者齐忿前败宋忿前侵合师为郎之次而不亟进其心非有所歉必有所疑疑者事之贼公于是乗宋不整而败之齐师乃还忿狠以逞威迟疑以丧功意是时夷吾虽相犹以未信尼之不力欤然齐自是不复仇鲁春秋于长勺乗丘及鄑之战皆书公败某师固讥其以诈取胜而鲁气少圣人抑张之也
　　秋九月荆败蔡师于莘以蔡侯献舞归
　　蜉蝣出阴训狐啸夜可以观阴阳消长之候昔熊绎僻在荆山盖乎其防也厥后寖雄长江汉敢仇大邦采芑南征虽尝来威而中国多故益得跳踉倔强于一隅侈然有坎蛙自尊之心蔡郑惧而会邓咄咄不可御至是遂败蔡师献舞不能死国俘虏而归狼贪虎暴目空诸夏而天眷中国已植小白于齐矣楚本祝融之后以僭王狄之故荆以州举
　　冬十月齐师灭谭谭子奔莒
　　是役假谭立威以撼列国齐有一狼将羣羊之志夫行一不义杀一不辜而得天下弗为者三王之举也伯者首以快恩仇为心规模狭矣谭公维私与齐有葛过谭不礼既立不贺罪设当问何至遽灭灭以释憾盖出于作恶之私私忿一动肝胆之间森然白刄于此能自惩以还其和非有克已之学不能也春秋灭国三十六此实开其端灭以着齐之不义子以着谭之无罪奔以着谭子之不死社稷
　　十有一年春王正月
　　夏五月戊寅公败宋师于鄑
　　凡书败某师以谲胜也齐三鼓而后进宋未陈而已薄公子偃蒙皋比窃出而先犯皆谲也春秋王者之事阴谋诡道而取胜岂所贵哉然两军相向呼吸胜败国之安危繋焉不鼓不成列卒以身辱而国危者又乌足以语权
　　秋宋大水
　　宋告鲁吊故书公连败来侵之师仇怨方棘不废吊灾恤怜之义与兵交而防同意茍能充之天下为公矣
　　冬王姬归于齐
　　王姬归于襄我忘雠而主之故书逆书筑馆其辞详今归于桓不主我而过我其辞畧桓公率诸侯以尊王室岂无内徳之助然肃雍之车过于我而齐之逆者不以名著观俟我堂着之刺亲迎礼废已久习俗移人贤者固不免也【按左传有齐侯来逆共姬之文杜预云不书齐侯逆不见公也原文以不书齐侯来逆遂谓亲迎礼废殊为失考】
　　十有二年春王三月纪叔姬归于酅
　　纪之五庙尚托酅以存纪侯去国而卒故叔姬归奉垂絶之祀泉水思归宁不得载驰欲归唁不可今不归鲁而归酅合于礼矣鲁为礼义之国耳目濡染志尚贞洁疾风劲草凛然烈丈夫之风疾驱于通道大都者能不愧死故春秋书此以励薄俗而劝节妇
　　夏四月
　　秋八月甲午宋万弑其君捷及其大夫仇牧
　　孔父义形于色仇牧不畏彊御凛然大节以死殉君虽死犹生也宋三十年间再罹非常之祸其端皆兆于怒骂戏笑之顷履霜坚氷积渐所致也督弑殇公诸国取赂而定华氏督既相庄又相闵身负大恶不失再世之富贵乱臣贼子安得不相视而动心蒙泽之变督罪方讨庄闵之保奸匿恶是自取祸也
　　冬十月宋万出奔陈
　　陈受弑君之贼故书出奔陈得赂而后万醢故不书讨贼
　　十有三年春齐侯宋人陈人蔡人邾人会于北杏三代有伯而无伯西伯戡黎征伐得而専召伯听讼政刑得而决皆奉天子之命行之用能统合诸侯一徳以尊天子周衰王室不命伯齐衞胥命于蒲以伯自相命而列国不与至桓遂私伯矣夫会不可废也而恶私会盟不可已也而恶私盟伯不可无也而恶私伯命伯者王私伯者伯伯主假王者之事以行其私盖王道之莠也北杏平宋之会列国骇其所未见皆以微者从桓方引而进之不暇校自是王者之迹絶望于天下后世矣是知伯者有功于一时得罪于万世
　　夏六月齐人灭遂
　　齐桓一出而灭两国非义也北杏之会诸侯以微者从未暇问而问遂人不至之罪所以胁诸侯惟我之听不我听则遂之视矣伯业之规模定于此夷吾伯齐始于作内政以寓军令出则为节制之师前灭谭犹用大众今灭遂将卑而师少自是凡伐国皆不称师最后伐厉称师者救徐故也而夷吾亦卒矣王以徳强伯以兵强竒正无穷以少敌众是之谓胜兵故技击不如节制
　　秋七月
　　冬公会齐侯盟于柯
　　曹沬之盟桓公管仲非诚于为信也信鲁以牢笼诸侯也北杏之会遂且不至何能保大国之必我从鲁敢于刼盟意犹轻齐盟而背之其势必称兵以相向齐幸而胜尚可以伯不幸如长勺之败则诸侯相视解体伯不可图矣屈于一国之下伸于列国之上图伯之术莫妙于此老子曰知其雄守其雌为天下谿
　　十有四年春齐人陈人曹人伐宋夏单伯会伐宋制事有义处事有权伐宋之役单伯后至鲁盖有权度矣北杏之会伯业造端人心骇所未见而宋背之谓宋为非则前是未闻有伯何得遽听命谓宋为是则齐欲招懐逺股肱王室何得不听命是非之间未容立判故会伐于既伐之后以待其定中乎权矣况宋鲁自是不交兵寡怨之道也故春秋不再举会伐之国
　　秋七月荆入蔡
