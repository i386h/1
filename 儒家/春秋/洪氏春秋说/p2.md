<!-- { "loadSidebar": true } -->
　　胡文定谓诸侯曰薨而书卒以不请命于王而自立不与其为诸侯也刘原父荅温公书谓薨者臣子之辞温公亦以为然合而观之可见薨鲁卒诸侯之意
　　冬十有二月齐侯郑伯盟于石门
　　郑去周为迩在周为宻故列国喜于交郑伯主重于得郑外冦急于搂郑春秋书郑之交于诸侯为多石门之盟其首也信不由中盟何足尚哉
　　癸未宋穆公
　　宋殷后其爵公王请諡于天诸侯请諡于王不请而諡非王制也死丧相恤邦交之常故鲁防其然天王之崩属迩不防周而防宋是不能三年之丧而缌小功之察也
　　四年春王二月莒人伐取牟娄
　　封建之法先王取地上有水自然之比而为之所以协比上下之情使之一徳以尊王室而安生民也故分疆画壤有其制车服旌旗有其等讲信修睦有其礼救灾防难有其义而连有帅卒有正州有牧小大相维内外相统赐弓矢然后得専征其所征惟不共王命是问非以从欲济忿而便其私也是以王室尊安民生寜一五等之爵各保其社稷以无坠厥祀及其衰也王者号令不行于诸侯大不字小彊不恤弱以势力相雄长以智谋相吞噬无日不惟干戈之寻周初千八百国至春秋存者无几而封建之法壊矣莒前年入向今年伐取非其有之邑区区蕞尔之国犹擅兵若是况大于莒者乎书取深疾之
　　戊申卫州吁弑其君完
　　春秋弑逆非一国卫其首也卫本纣畿内之地成王以封康叔其政化后革而先衰故夷王时变风诗作实居十三国之首庄姜庄公夫人以公子州吁之母上僭而失位故作緑衣戴妫生子完庄姜以为己子而州吁弑之姜送戴妫大归故作燕燕州吁弑嫡之后庄姜推原祸乱之本以为由已不见答于先君之所由致故作日月礼莫严于嫡庶之辨庄公以私嬖纳州吁于邪又属以兵是授之弑完之刃也夫爱始于袵席变形于闺门而祸流社稷一至于此州吁絶公子之属籍而庄公不父之罪隠然见于其中可为万世之戒
　　夏公及宋公遇于清
　　二君志于防而为草次不期之遇其心所存不欲国人窥之也葢公以摄居位不能不以桓为虑宋缪公致国于与夷而公子冯奔郑殇公亦不能不以冯为忧二君之隠于中者畧同故为此遇也
　　宋公陈侯蔡人卫人伐郑
　　执孤疑之心者来防贼之口人之得以间吾骨肉之好必中心隠然之间有以召之也宋殇公得国于缪公缪公之子冯奔郑郑人欲纳之未有迹也而殇公忌冯之心已潜动于中故州吁得以伐郑除害之语中之遂兴此师自此凡十一战至于身弑冯立然后已岂惟防言能祸人国哉忌冯一念之动天昭昭乎临之矣况党州吁弑君之贼春秋所必诛乎
　　秋翚帅师防宋公陈侯蔡人卫人伐郑
　　伐郑之役卫州吁使公孙文仲将而宋公身在兵间宋志明矣戎者国之大事师者君之大柄帅师直以翚书何哉语曰其身不正虽令不从宋伐郑以除公子冯之害与公之不诚于逊桓机心械事适相为符故翚逆探其心固请从宋以遂其専而公惟其言之聴也异日激成钟巫之变实兆于此
　　九月卫人杀州吁于濮冬十有二月卫人立晋
　　弑逆之贼夫人得而讨之无所逃于天地之间也州吁弑君自立其民不和而求宠于诸侯使诸侯少谁何之罪人之得易耳宋陈乃合力左右之党遂立矣然未得鲁不敢以为安使鲁能请于周声其罪以王命讨谁敢不从宋为卫请翚帅师以从伐郑则鲁亦与之党益盛矣而其民之未和犹如故也石碏以王觐为可则是当时诸侯之犯名义非王命不敢以自安使王室能以大义号召诸侯诛一不义纪纲振而风采变中兴不难惜其君臣之不自亢也卫人以讨贼望之诸侯诸侯不足望望之鲁鲁不足望望之周周又不足望其志良可悲矣碏之谋行杀州吁于陈之濮称人以杀国人杀之也天尊地卑而乾坤立名义之在人心未尝少蚀故可以义动而不可以威刼可以礼率而不可以力制茍失其心泰山累卵矣州吁材非不勇兵非不锐党非不盛而国人之心终不可强而和必讨贼而后已虽杀之于濮几于失贼而羣心之勃塞自是而始舒岂非康叔之化在人未泯乎公子晋称人以立国人立之也立无王命犹为不宜立然国人之心于是乎定矣故曰民为贵君为轻
　　五年春公观鱼于棠
　　戒惧之心易移耽乐之情难制公子翚飞之志勃勃乎不可遏公顾玩细娱忘大患而观鱼于逺地之棠孟子所谓不贤者虽有此不乐也非不乐也所乐非所乐也况一嵗之事在春田不之搜耕不之省而肆为逰观之举不知务甚矣诿曰春献王鲔将登寝庙独无人乎
　　夏四月卫桓公
　　按史记卫始伯也顷侯时夷王命卫为侯至平王命武公为公自是皆僣公也春秋书卫以侯卒而公之着国人之私也君弑贼不讨不书桓公之虽缓贼讨可无憾矣
　　秋卫师入郕
　　郕间卫乱而侵之卫甫定即入郕修怨何其亟也兵法出其所不意卫之逆贼阅八月而后讨桓公十有四月而后州吁用兵暴虐疮痍未瘳宣公自外初立上下之情未孚郕固不虞其遽及我也师一举入其国其得兵家之利乎春秋正谊不谋利书入甚之也
　　九月考仲子之宫初献六羽
　　仲子不得并配于惠公之庙故为之别筑宫以祭而因姓以名宫公以摄欺世今五年矣其欺久而不续则人将得而窥之故又为此示国人以将逊之意而申其欺夫不敬其亲而敬他人者谓之悖礼公于亲不屈半趾以临窆而以盛礼施之先君之妾其果出于是心之真乎成王赐周公以天子礼乐鲁自是僣用八佾而仲子之庙落成降杀用六妇人无武事故不言佾而言羽初献六羽以见前是之皆八也又以见他庙之八犹故而仲子则六也又以见宫非所当宫羽非所当羽特饰欺之具也
　　邾人郑人伐宋
　　宋再挟卫以伐郑又取邾田其不义可知邾郑所以合而伐之也是役邾倡而郑和故邾以附庸序于郑之上重主兵也春秋无义战而多忿兵使志足以御气礼足以制情方将自责自修之不暇何暇连兵以伐人而逞其报复之私哉此所以兵无税驾之期民无息肩之日
　　螟
　　大田之诗曰去其螟螣及其蝥贼毋害我田穉而螟居其首春秋不书螣及蝥贼之害而书螟与诗意合葢螟为食苖心之虫视食根节与叶为特重故谨天戒而书之夫人心受病则百骸不能以自立君心不正则万化不能以自美民心涣散则国脉不能以自长公观苖心之螟盍知所警乎
　　冬十有二月辛巳公子彄卒
　　彄卒书日恩礼厚也以臧僖伯之贤之加一等未为过然公之为人工于饰欺方諌如棠诡辞以拒之生无旌礼死则厚以葢其憾不情甚矣
　　宋人伐郑围长葛
　　天理人欲相为消长人欲日长则天理日消人欲穷则天理灭矣宋缪公舎其子冯而归国于与夷其志岂无望与夷之抚冯犹巳之抚与夷也而殇公抚存之不加忌克之是用冯遂出奔于郑又极之于其所徃必欲使无寄足之地再挟弑君之卫以伐郑亦足以快其私矣而冯不去害不除不能一日忘也长葛之围逾年不解必取而后已人知其为报郑吾知其欲急郑而蹙冯也甚矣灭天理而穷人欲也

　　钦定四库全书
　　春秋说卷二　　　　　　宋　洪咨夔　撰隠公下
　　六年春郑人来渝平
　　公糓曰输左氏曰渝诗载输尔载输堕也易复即命渝渝变也输平渝平辞虽不同同于败其成也鲁有狐壤之憾于郑顷尝从宋伐之其后郑入宋郛公托行人失辞而弗救盖与郑平矣庄公深狡其间鲁宋之好犹张仪所以间齐楚方鲁宋之好合则求与我平迨鲁宋之情亏则其平遂变玩鲁于股掌之上也弭怨圣人之所深喜起戎圣人之所深恶特书来渝平郑之机心呈露无余矣
　　夏五月辛酉公防齐侯盟于艾
　　公初有憾于齐郑而求好于宋郑平而宋遂睽宋睽而郑复离前失乎宋后失乎郑鲁之势孤矣于是与齐解仇为艾之盟既而防齐及郑参盟中丘为师期以伐宋公可谓巧于植党矣
　　秋七月
　　冬宋人取长葛
　　去年围今年取守者之力穷取者之力亦穷矣宜殇公有弗戢自焚之祸
　　七年春王三月叔姬归于纪
　　诸侯一娶九女诸娣从之祁祁如云一日俱从也伯姬归于纪已数年其娣叔姬始归之岂礼也哉二女同居其志不同行故刑于二女为难况其君之袂不如其娣之袂良尤易于上僣委小星之命安江沱之分惟情之止乎礼义者能之叔姬之贤必有见乎此
　　滕侯卒
　　诸侯薨赴以名滕失礼不以名赴故鲁史不得而记之春秋亦不得而书之亡日亦然
　　夏城中丘
　　用民力于夏非时也不务徳而益城非政也不城外邑而城内邑非地也【按杜预左传注中丘在琅琊临沂县东北则鲁之外邑也洪咨防以为内邑葢误读公羊传中丘者何内之邑也句而不知公羊传内字苐作鲁字解耳】而公汲汲乎修旧城岂非为内难之备乎吾能以徳为险以道为藩以人才为干城以民心为保障中丘虽不城人将畏服之不暇若犹未也舟中之人皆敌国石城汤池何益哉
　　齐侯使其弟年来聘
　　齐非无他卿大夫可使而使弟年来聘亲乎鲁也时郑伯有弟不能和恊糊其口于四方隠公以逊弟为名摄位七年未知致国之日齐僖乃能以玉帛之聘属之介弟友爱之情见矣然位不期骄禄不期侈以贵公子使之防列国交诸侯岂所以为爱乎异时其子无知秩服比于太子卒酿襄公之祸此实胚胎之
　　秋公伐邾
　　公初即位首求好于邾为蔑之盟曾防何时遽有是伐盖摄位之始他国未有我亲者故亲邾以为媒既而宋盟戎盟齐又盟蕞尔邾何足顾恤于是弃好启戎反为宋讨将恐将惧惟予与汝将安将乐女转弃予书伐邾以见公二三其徳
　　冬天王使凡伯来聘戎伐凡伯于楚丘以归
　　中外之防自有定制少有忌惮其敢凌天子乎公之初摄假戎为重既防于潜又盟于唐滋他族于其室而天王之使屡辱不报戎知鲁厚于戎薄于周有所侮而动间凡伯之来聘伐之于楚丘以归声揺气撼旁若无人职鲁之繇也故书伐以大天王之使重鲁之责书楚丘以罪卫之不救书以凡伯归以罪凡伯不能死
　　八年春宋公卫侯遇于垂
　　遇者不期而防期而防亦以遇名遇之诡者也殇公之不义宣公之无道味同气合以币交而为是遇其同人于宗吝者乎
　　三月郑伯使宛来归祊庚寅我入祊
　　郑玩鲁如婴儿操纵阖辟皆在其术中前年方来渝平今又使宛归祊其志在于得许田故先以祊餂我使动于利而惟已之从也郑以宣王母弟赐汤沐邑于泰山下而近于鲁鲁垂涎非一日特未有以其机郑庄交恶于周举以归我公不顾礼义之逆顺即入而有之岂惟势利之交骤睽而忽合为可羞予非所当予取非所当取逆计王之不复东巡而擅地以行其私无周之心着矣
　　夏六月已亥蔡侯考父卒辛亥宿男卒
　　诸侯不生名死以名赴故书蔡宣公葬宿男不葬防则书不防则不书
　　秋七月庚午宋公齐侯卫侯盟于瓦屋
　　周礼有司盟之官诸侯有盟王朝实司之成王赐周公太公之盟是也春秋则私盟不告于王忠信交丧盟诅滋彰于是乎又有参盟瓦屋参盟之始也是盟齐侯平宋卫宜主防而首宋盖殇公恃强蔑义锐然有雄长与国之意故相与阳尊而阴贰之未防齐合鲁郑致伐何盟之足恃哉
　　八月葬蔡宣公
　　九月辛卯公及莒人盟于浮来
