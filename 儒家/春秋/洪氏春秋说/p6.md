<!-- { "loadSidebar": true } -->
　　左氏注献舞即季公羊注封人卒季立献舞是季未尝立也其归如季子之归鲁国人属之耳季贤内足以系国人之思外足以得陈人之助可以得国而无心于得子臧季札之流欤方是时兄弟争国如鲁之桓宋之庄陈之厉郑之突忽以及于齐何可胜数季独退然独立于风靡澜倒之表其出也既明且哲而无遯尾之厉其归也不忮不求而有劳谦之吉可不谓贤乎故春秋贵之啖助谓季爱君以礼请諡于王正私諡妄尊之非故书桓侯不书公胡氏从其説
　　及宋人卫人伐邾
　　公方盟齐而战方盟邾而伐弃盟不信不信不立其何以行之哉齐以疆之事犹有可诿邾前见伐不报且率牟葛来朝且盟趡以寻盟蔑之好何所得罪而媚彊陵弱为是无名之伐积恶灭身祸其至矣
　　冬十月朔日有食之
　　十有八年春王正月
　　桓无王此以王法正其终
　　公防齐侯于泺公与夫人姜氏遂如齐
　　艾之防甫数月而战奚之战复数月而防公玩齐耶齐玩公耶易曰困于石据于蒺蔾入于其宫不见其妻凶孟子曰身不行道不行于妻子公据非其位行非其道何以纳姜氏于轨物之中世之败国亡家大抵自妇人始妇人隂类隂柔易以入人朝薫夕染深锢肺肝前遮后绐宻涂耳目于是出入动息一惟妇言是听父子以是而间兄弟以是而隙家道日睽而豺虎起于衽席身且不保矣敝笱在梁其鱼鲂鳏敝败之笱何能制鲂鳏之巨鱼故欲齐其家者所以必先修其身
　　夏四月丙子公薨于齐丁酉公之丧至自齐
　　秋七月
　　冬十有二月己丑葬我君桓公
　　天下之理未有久屈不伸者久屈而伸有非人力所能及是之谓天天伦相戕之祸入春秋凡几屈伸本末皆可考不特州吁之讨而已也郑伯容心于克段死骨未寒而公子五争卫朔设谋于谗伋失国虽复而竟灭其后陈佗杀太子免而嗣立蔡人杀之若毙犬豕然宋冯倚贼督以得国其身仅免而子弑于万不寜者累世鲁秉周礼天下以为有道之国君臣未尝相弑而桓首犯大戒天王不正诸侯不伐国人不问几漏吞舟矣恢网未始漏也干戈之惨潜于嗜欲刀锯之毒萌于燕笑十八年不讨之贼卒假手于彭生而拉之非天欤天道报施不爽若影响契劵时有迟速终归于定使大恶而可逭天地且不立矣隠薨不地而此地隠不葬而此葬其贼在齐不在鲁也葬曰我君所以见臣子尊君亲上之至情
　　钦定四库全书
　　春秋説卷五　　　　　　宋　洪咨防　撰庄公一
　　元年春王正月
　　尧三年之丧毕月正元日舜格于文祖始用初政之礼汤三年之丧毕十有二月朔伊尹以冕服奉嗣王归于亳始从吉服之礼古之通丧皆然至康王受末命即尸天子以冕服见诸侯而礼始变鲁礼从周逾年改元即位谒宗庙临朝治国家用变礼也桓葬于去年之十二月逾年改元公当行即位之礼创钜痛深非他丧比而其礼不忍讲故不书然体元居正据旧鉴新以盖既往之愆刷无涯之耻公可不深念哉独孤臣孽子其操心也危其虑患也深故达操宜危而不危虑宜深而不深则否何能倾屯何能亨乎
　　三月夫人孙于齐
　　母子之际人有处其不幸者公是也父之雠不与共戴天而母子之爱无絶法徇义则妨恩徇恩则害义公盖难乎处矣痛割方深指目正沸夫人何能自宁势迫情窘退归于齐非公不愿其留也诗人刺公不能防闲其母防闲之道莫难乎其始方欲孙之时羞恶动于中此心天理岂能无一缕之明纳约自牖正在于是使能委曲譬晓谓在礼则归唁而不得在情则浮言之胥动惕然退处眷然哭泣之哀则嫌疑之谤自弭何以孙为三谏不从继之号泣积诚所感何能不动顾乃因其孙而听之至齐则雄狐犹前日之绥绥也始之羞恶依然晦蚀往来憧憧愈无忌惮春秋托辞书孙而不书姜氏微而显矣易之蛊曰干母之蛊不可贞盖有致曲之礼存焉惜无以是为公告者
　　夏单伯逆王姬秋筑王姬之馆于外
　　诸侯不敢敌天子王姬下嫁使鲁主之单伯命大夫所以逆于京师也不言公使者斩焉衰绖之中婚不当主也不言京师者桓王之丧未葬则服未除姬不当归也不言为齐逆王姬者不共戴天之雠礼不当接也周命鲁冒丧忘雠而主女义不可主则辞既不能辞乃权所处之宜筑馆于外齐可外王姬不可外也外王姬则外王室其失愈甚此春秋所以贵正不贵权欤
　　冬十月乙亥陈侯林卒
　　王使荣叔来锡桓公命
　　春官以九仪之命正邦国之位命为人君之大柄非一人所得专也天命有德五服五章哉命出于天君代天而行之加非其人则违乎天矣桓丽大恶王已失刑又以异数追锡于身后天命不僣而僣用之故王不书天以示贬是时王姬方下嫁于齐使鲁主之鲁重于违王命而仇雠之人非所以接婚姻于是筑馆于外王察人子之意有所不安故锡其父以安之使若死于正命然以弭其未报之怨是教天下以忘亲事仇非孝治之道也故书锡命介于逆姬归齐之间
　　王姬归于齐齐师迁纪郱鄑郚
　　平王之孙齐侯之子齐之尚王姬旧矣然爱女者不以与凡子襄公之无礼义国人昌言而咏歌之庄王独不闻乎纪女为桓王后庄王之母家也王姬朝适齐齐暮迁纪三邑投鼠忌器独不为王后地乎不显申伯王之元舅召伯旣定其宅又彻其田又俶其城营其寝庙尊王故也而齐首迫王舅之国使不得一日安其居无人心甚矣王之不谨于归女取辱至此尚谁咎
　　二年春王二月葬陈庄公
　　夏公子庆父帅师伐于余丘
　　公初即位未有一命施于国一惠及于民首动大众为无名之伐以迫邾【按于余丘公谷以为邾邑杜预以为国名考全经之例未有伐人之邑而不系其国者亦未有邑而书伐者知杜说于义为长原文本公谷立义似为失考】四矢返兮以御乱兮公习于技射未尝学问故庆父得以乗所好而动其兵
　　秋七月齐王姬卒
　　王姬无书卒者卒之悲之也以桃李之华配禽兽之行朝至齐都夕迁纪邑念伤桓王之心岂不惄焉如捣目击闺门之内皆非人道之常又岂不烈焉如焚心失和平气受沉郁未数月而卒可以知其贤矣悲夫
　　冬十有二月夫人姜氏会齐侯于禚
　　孙齐不书姜氏会齐侯书姜氏孙犹托辞以往会则直会矣会之不闲骎骎乎钟鼓琴瑟以飨矣南山载驰鲁道有荡安然行之无一毫愧耻之意自是会始
　　乙酉宋公冯卒
　　三年春王正月溺会齐师伐衞
　　溺未命之大夫也公父死于齐手而以兵从之天王置君于衞而我伐之无父无君也有天下国家者不可使好乐毫发见于外人臣逢君长君之恶者皆由是而入以济其固宠盗权之计公春秋鼎盛仪伟而技精气锐而志广好乐形矣故庆父以伐于余丘怂惥之于初溺以会齐伐衞鼓舞于其后此心荡摇不可复遏自是无岁不有佳兵之举春秋盖深忧之
　　夏四月葬宋庄公
　　五月葬桓王
　　崩七年而葬缓也王室匮于财而不可缺于礼故葬之缓匹夫丧不以时举犹为不孝万乘之贵葬亲不以时至于此极人子之心安乎前平王崩不书葬后庄王崩不书葬而桓王以葬书前后不会此会之也
　　秋纪季以酅入于齐
　　知其不可奈何而安之若命者纪是也齐欲吞纪非一日纪心知之而地褊力微势孤助寡其何能支久亲于鲁而鲁不足依主于王而王不能庇以微乎微之国一朝迁三邑其存余几灭可立待也于是兄弟相与熟计存亡之轻重与其并命以死社稷孰若用权以存宗庙弟推抱器归周之意兄为去邠逾梁之举国虽灭祀未遽絶也于是季以酅先入于齐齐受其来不夺之邑遂得以附庸自存可谓见几而作矣凡以邑而奔者皆盗也酅入于不得已春秋哀之
　　冬公次于滑
　　两传谓欲救纪而不能左氏谓会郑伯谋纪公方与齐结好亲纪则敌齐尚何谋救之有其诸即近邑为游观之乐而以救纪为辞欤
　　四年春王二月夫人姜氏享齐侯于祝丘
　　颐之初九观我朶颐心之动也六二顚颐征凶身之动也六三拂颐贞凶一于妄动而不知止也人惟无礼义以止其情渐而至于放肆不可复返岂心之本体然哉舎之则亡也文姜嫔鲁几年矣未尝归宁僖公卒而襄公立桓公始与偕如齐如之为言犹假礼而往也桓公薨而公立夫人遂孙于齐孙之为言犹托辞以行也会于禚则愧耻之心亡享于祝丘则无耻之恶积文姜与襄公犹冠履之不可双其理宁不晓然自如而孙自孙而会自会而享情以渐放恶以渐长岂一朝一夕之故哉
　　三月纪伯姬卒夏齐侯陈侯郑伯遇于垂纪侯大去其国六月乙丑齐侯葬纪伯姬
　　齐巧于灭国者也乔木之下无茂草纪迫于齐势何能久自僖公以来日谋兼并而未尝以兵压之耽耽虎视之意动而风声鹤唳自足以破其胆故齐郑无故如纪而纪始恐中间与为黄之盟若一置宿憾于度外一朝谈笑迁其三邑而纪季随以酅入取果于旣熟撼齿于已摇纪灭在漏刻矣而一兵不出惟与陈郑遇于垂纪侯即去其国恫疑虚喝坐収全功此即如纪之故智也纪与周鲁为姻好王不能庇母家鲁不能庇女家蕞尔之邦尚复何策故使季以酅入齐存其五庙而身去之如脱敝屣是之谓大去国受于王室传于先公宜效死以守而去之可乎上而宗庙不至于旷祀下而生民不至于糜烂于国灭之中抑其善者也伯姬之卒未葬而国灭襄公假义以欺世为之葬无归之骨比事观之情见罪着矣公羊谓许复九世之雠岂圣人意哉
　　秋七月
　　冬公及齐人狩于禚
　　公习于技射有驰骋武事之好襄公侈之田狩以中其欲而蛊其方寸使忘大雠安大辱而惟游乐之耽也禚即姜氏会齐侯之地今复挟其子以狩国人谓之何哉人齐以掩国人之耻地狩以着文姜之迹而书及以见公汲汲从齐之志此之谓尽而不污
　　五年春王正月
　　夏夫人姜氏如齐师
　　军中有妇人则气不扬禚之会祝丘之享疾驱通道大都已播其恶于万民今又宣淫于师以褫三军之气万目睽睽恬然不顾天夺其魄尚何能久乎
　　秋郳犂来来朝
　　郳即小邾娄始通于鲁朝而弃礼故郳以地书犂来以名书
　　冬公会齐人宋人陈人蔡人伐衞
　　夫人夏如师公冬会伐文姜与闻伐衞之事也以敝笱之子纳新台之子其何以逃国人之指目春秋人诸侯所以人公也
　　六年春王正月王人子突救衞夏六月衞侯朔入于衞伐者擅辞救者善辞子者贵辞朔者絶辞是非邪正判矣古者立国之制王畿千里公侯百里伯七十里子男五十里小大相维也天子六军大国三军次国二军小国一军强弱相制也王畿有强榦之势足以运列国于掌握之上诸侯有棊布之形足以敌王忾于号召之下制度严而纪纲定堂陛尊而藩维固孰有逆王命者王政不行国自为政陵弱暴寡吞卑并小大国至方数圻于是尾大不掉敢与王抗蔡衞陈三国从王伐郑犹取败而还齐合鲁宋陈蔡伐衞岂一王人之微所能胜哉然以一王人之微当五国连衡之众所恃者名尊而义正耳使五国有一少知名义必蹙然敛缩之不暇而懵于改过勇于犯分合力拒王师以纳推刃两兄之朔其罪可胜诛耶比之象曰先王以建万国亲诸侯是役非封建之过也封建之坏之过也
　　秋公至自伐衞
　　螟
　　冬齐人来归衞俘
