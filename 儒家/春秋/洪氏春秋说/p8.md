<!-- { "loadSidebar": true } -->
　　十年荆以蔡侯献舞归十三年蔡人会北杏倚齐以自固也今荆复入其国都蔡之不惩不戒固冦之招而楚文敢为不道以陵蔑齐之与国其桓公之外忧欤未几会鄄者再宋衞陈郑莫不至同舟遇风之势成矣
　　冬单伯会齐侯宋公衞侯郑伯于鄄
　　十有五年春齐侯宋公陈侯衞侯郑伯会于鄄
　　鄄再会而不盟诸侯与伯之心翕翕有成矣前是盟会陈在衞下今进而班衞上夫予夺黜陟天子驭臣之柄人臣安得而専之自宋庄伐郑已尝升降蔡衞之班故伯者假此以行其权使陈诚有足进诏诸王而进之公其劝惩岂不足为伯业之助惜乎其效尤也
　　夏夫人姜氏如齐
　　襄桓易世夫人非归宁而如齐果为何事齐知惩往以礼为坊则弗之受矣
　　秋宋人齐人邾人伐郳郑人侵宋
　　宋有憾于附庸之郳齐为之伐小以快私忿序齐于宋之下非伯讨也宋方伐郳郑已侵宋举动一差随会随叛伯主其审处事机以深服列国之心哉
　　冬十月
　　十有六年春王正月
　　夏宋人齐人衞人伐郑秋荆伐郑
　　郑为畿内诸侯而与楚接伯主之所必争得郑则可以屏周而扞楚失郑则荆蛮迫而王室震矣蔡郑惧楚而会邓未几蔡为楚禽郑安得不恐今兹三国伐郑楚亦伐郑争郑实兆于此而郑以介居大国每首防两端视强而从之是役宋以报前侵主兵故序齐上郑突之反覆不常齐盖未有以大服其心也而荆之势且日强矣
　　冬十有二月会齐侯宋公陈侯衞侯郑伯许男滑伯滕子同盟于幽
　　北杏以来伯图方兴而人心未一故伐郳伐郑宋犹序齐上至此同盟为九合之始始无一不惟伯之从矣春秋王者之事伯非所乐也天下无伯则王室之权散在于诸侯而不能相一天无二日犹故也天下有伯则王室之权尽禅于伯主日月无光爝火擅明矣后世伯府之为天下祸职此之阶盟幽以同书见诸侯同心于从伯而会不书公公疑于从也夏商以来岂无衰世而未尝有伯有伯则无王矣鲁秉周礼其可轻从茍同哉此鲁所以为近道
　　邾子克卒

<经部,春秋类,洪氏春秋说>
　　钦定四库全书
　　春秋説卷七　　　　　　宋　洪咨夔　撰庄公三
　　十有七年春齐人执郑詹
　　不朝则黜爵削地天子所以待诸侯也伯主与列国比肩事主耳茍无以深服其心则无事相朝之礼岂得而强其或不朝亦惟布德义修辞令以来之岂冝遽讨哉况郑虽不朝执政大臣犹诣齐受约束执之非所以劝其来也齐不朝周而责郑之朝齐郑有辞矣故执称人
　　夏齐人殱于遂
　　贲育之不戒童子之不抗齐之于遂不啻泰山之压卵而遂敢于尽齐戍曽不反顾者雠之深奋之决虽寡犹众也义不足以激民志而恃力以相轧仁不足以维人心而挟智以相御力穷智竭卒不能成乆大之功伯所以止于假也防鄄而郑遂叛盟幽而鲁已疑灭遂而遂之余民犹得以郁郁不平之气逞桓公而知人不可以强服盍亦反其道而行之
　　秋郑詹自齐逃来
　　郑伯逃归郑詹逃来逃者匹夫之行也詹为郑大臣而见执有罪无罪当明白所以然之故而茍扵求生仓皇逃来逃者为逸囚受者为逋薮春秋疾之
　　冬多麋
　　鲁旧有麋而今多麋淫兽也时有淫行
　　十有八年春王三月日有食之
　　夏公追戎于济西
　　费誓征徐戎所作征筑同日何其严也而隐桓下与防盟甚至伐天王之使以归无敢问者陆梁非一日矣公因其来侵追之于济水之西凛然疆索之意知防戎之为可耻则知追戎之为可大矣
　　秋有
　　短狐以含沙射人为灾前所未有也贼臣之恶隐而未动而象已兆矣
　　冬十月
　　十有九年春王正月
　　夏四月
　　秋公子结媵陈人之妇于鄄遂及齐侯宋公
　　陈微者之妇非陈侯妇也而公子结媵之晋执井伯以媵秦穆姬媵卑辱之甚结之媵以媵为援也同于幽公疑于从伯且受郑詹之逃齐桓知公有异意期于宋鲁寻于鄄以坚其从公不欲往又重扵违齐故使大夫以媵便道而趋示非为而往轻伯甚矣疑于从伯鲁未为失而玩侮主外为虚文之交中实诡道之尚明白洞达者不为春秋所以探其用心而书之【按此条经文诸家皆以为公子结矫命专盟故书遂以贬之惟范甯谷梁注云鲁实使公子结要二国之盟欲自托扵大国未审得盟与否故以媵妇为名原文盖本此而以为齐要宋鲁为盟説复小异谨附识于此】
　　夫人姜氏如莒
　　父母国义有不得归况莒乎襄公弑桓公立文姜尝一如齐齐人以夕之迹未陈雅不欲其来故不复再往而如莒公之不能防闲至此益甚原公之意岂不知和气婉容奉令承志为孝而失为孝之道者不学故也凯风之美孝子其诗曰母氏圣善我无令人劝之不从谏之不从至于痛自刻责如此卒能感动不安其室之母以成其志至诚未有不动者也公不以纳母于善为孝而以从母于恶为孝有媿睍睆好音多矣未几再如莒可胜叹哉
　　冬齐人宋人陈人伐我西鄙
　　诚未有不动诈未有不穷齐师加我屡矣未尝书伐假媵而以为谖则齐执辞以伐矣
　　二十年春王二月夫人姜氏如莒
　　夏齐大灾
　　天火曰灾大水曰灾旱甚曰灾大疫疠亦曰灾此不必其为何灾其为非常之变明矣鲁往吊灾如宋故书伯图起而王迹熄设心举虑号施令之间动与天违故天出灾之大者以警戒之乌可不恐惧修省以答天谴而委之适然之数乎管氏茍有格心之学必有见乎此
　　秋七月
　　冬齐人伐戎
　　北戎伐齐尝乞师于郑齐有戎患旧矣桓公之伯正欲尊中国敌王忾楚有自王之罪未遽问而首伐戎治小以警大攻瑕以撼坚用兵先后之序也孔明用蜀所急者魏而五月渡泸深入不毛先致力于南夷葢得此意
　　二十有一年春王正月
　　夏五月辛酉郑伯突卒
　　秋七月戊戌夫人姜氏薨
　　冬十有二月葬郑厉公
　　郑庄公多内嬖适庶子十二人其争国者忽突亹仪也忽弑亹杀而仪立突竟以簒得国死諡以厉孝子慈孙不能改公议之在人如是哉
　　二十有二年春王正月肆大眚
　　过误丽扵刑者肆赦之宥过无大之意也孽自已作恶由身积出于礼则入于刑五刑之用无非天讨岂得而私宥之立人之道曰仁与义仁非义以裁之其弊必流于姑息过虽大亦宥故虽小必刑圣人仁之至义之尽也有罪不刑曰吾将以为仁适所以害吾仁此举岂特害仁而已哉公欲结婚于父仇之齐乃先肆大眚谓前是过恶之大者一置不复问惟一置不问则齐可婚矣此公自为谋也
　　癸丑葬我小君文姜
　　邦君之妻君称之曰夫人邦人称之曰君夫人称诸异邦曰寡小君薨以夫人书尊于邦人之辞也葬以小君书通于诸侯之辞也隐母声子桓母仲子皆媵妾不成礼故不书葬文姜适母赴告祔姑反哭皆成礼故书古者妇人无諡以姓配諡鲁之私也
　　陈人杀其公子御寇
　　左氏陈人杀其太子御寇史记宣公有嬖姬生子欵欲立之乃杀其太子御寇而春秋以公子书御寇盖尝为太子也【按刘敝云嫡子既誓称世子未誓称公子原文不知此义故立説未明】其书人杀之者非宣公也
　　夏五月
　　秋七月丙申及齐高傒于防
　　有求于人虽屈已不惮方齐急于搂鲁则公子结可参伯盟及鲁急于婚齐则大夫高傒可与公盟春秋书及不书公其志公失足于齐之自欤
　　冬公如齐纳币
　　公志在婚齐特以文姜意不在桓迟迟至今耳文姜薨公得以行其志纳币不使大夫躬奉纁于临淄之庭越嵗乃至无耻已甚尚何雠婚防婚之恤哉
　　二十有三年春公至自齐
　　祭叔来聘
　　王室无政天子之内臣多外交祭伯来不书朝祭叔来书聘岂其托王聘为辞欤抑自聘也
　　夏公如齐观社公至自齐
　　心之官寄于目制目所以养其心非礼勿视为克已第一事而无淫于观于逸于逰于田观尤无逸所重也鲁非无社乃越境观于齐有所慕而动托词以往耳此心一放如隄坏波决荡乎不可复返败礼逾义何所不至哉一嵗再至春秋深危之
　　荆人来聘
　　此春秋之所进正春秋之所忧也荆蛮僻陋兵革相寻乃气习之常而今以聘自通于鲁窥吾中国礼乐之盛意盖叵测圣人与造化同量归斯受之故进之以人进未已也忧未已也
　　公及齐侯遇于谷萧叔朝公
　　胜母之闾曽参不入以地嫌也先是夫人姜氏尝再防齐侯于防于谷今以纳婚之故方与高傒盟于防又与桓公遇于谷鲁道有荡履綦犹存讲两君之好独无他所乎虽然公急于亲齐不耻也萧叔宋附庸就朝公于所遇之地其以耻公乎
　　秋丹桓宫楹
　　礼者天下之防也血气未定之时无义理以维之此心一荡则纵欲坏防而不顾诸侯之楹宜黝垩而丹之桷宜砻斵而刻之夫人将庙谒藻饰之侈至此骄妻妾也雠不宜婚防不宜婚而吾侈大祢庙示急于奉祭祀欺国人也御孙以为大恶有以哉
　　冬十有一月曹伯射姑卒
　　十有二月甲寅公防齐侯盟于扈
　　婚礼人道之大上以承宗庙下以继后世故谨之重之媒妁通二姓之言不自为要约也公之婚齐乃自为要约既盟而纳币又盟而逆女相孚不在于言前相疑常在于事表故一再要诸鬼神以为信夫乱长于屡盟仇成于怨耦君子是以知哀姜之祸鲁也
　　二十有四年春王三月刻桓宫桷
　　葬曹庄公
　　夏公如齐逆女秋公至自齐八月丁丑夫人姜氏入戊寅大夫宗妇觌用币
　　韩侯迎止于蹶之里此礼之废乆矣公能修举已废之礼岂不谓贤而身逆雠女不可以事宗庙败礼之大者也齐女类无贤行僖公知文姜淫邪越境送于讙俾桓公防而受之身为之防也哀姜之行犹文姜其于桓公则姑姊妹之列鼓钟于宫声闻于外其谁不知之故难于寻于讙之送而公逆之于齐相为要约先至后入无非堕姜氏笼络之中前车既覆后车不戒庙祏有灵必深痛之矣况男正位乎外女正位乎内男女正天地之大义夫人始入受大夫及宗妇之觌皆用币女不安于榛栗枣脩之贽而用男子之礼隂阳颠错内外淆舛家道穷必睽尚何能保终吉乎
　　大水
　　衰末之世类多水灾
　　冬戎侵曹曹羁出奔陈赤归于曹
　　戎之侵曹为纳赤也齐方以攘夷尊夏为伯业虽尝伐戎未有以慑其心夺之气故敢于侵曹以专出羁入赤之权夫以振铎之国而废置予夺听命于戎得无病伯乎
　　郭公
　　二十有五年春陈侯使女叔来聘
　　讲信修睦亲仁善邻春秋所深喜陈从齐宋尝伐我非其本心鲁既昏齐陈首聘鲁以结邻国之好未几公子友如陈报聘忿以义消怨以礼释兵自此其弭矣故曰匪寇婚媾终无尤也宜女叔以字见
　　夏五月癸丑卫侯朔卒
　　六月辛未朔日有食之鼔用牲于社
　　伯姬归于杞
　　姬公庶女也聘逆送致之礼皆畧故独着其归
　　秋大水鼔用牲于社于门
　　前此非无日食大水而频年日以眚告水以洚告惟此时为然伐鼓用牲记礼之失也岂惟礼之失哉应天以实不以文日为阳精有物食之水为隂类高下皆被其灾阳微隂盛之徴明矣公方制于哀姜不思修身齐家之道以行御灾召和之实区区欲以伐鼓助阳而抑隂天可以文欺哉诗曰十月之交朔日辛卯日有食之亦孔之丑又曰煜煜震电不宁不令百川沸腾山冢崒崩日食水灾沓见于幽王之时褒姒灭周之兆也鲁祸兆于哀姜天变不虚如此
　　冬公子友如陈
