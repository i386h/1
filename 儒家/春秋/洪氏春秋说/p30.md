<!-- { "loadSidebar": true } -->
　　君前臣名王猛以名见而刘蚠单旗不名岂其有功于王室而褒之哉以者不以者也不以而以之则二子为有罪焉奚其褒夫得乎丘民而为天子未有民心莫知所宗大臣独出己意废彼立此而能保翊戴之功者也景王既崩国嗣未立以宠则朝以序则猛民心不能无惑大臣于是时以置君大义号召国人俾晓然知庶不可以干嫡私不可以胜公举国相与戴猛王子朝岂一尹氏所能独立哉而刘单主猛尹氏主朝分朋植党以势力为胜负而名义实不明于人心故猛居于皇入于王城惟二子之以国人未有与焉此所以乱靡有定也春秋再书刘子单子曰以着二子过自尊亢但知专置君之权不思为定君之计其罪与不知有君者等也王书名以违父争立之故卒书子以未逾年之故
　　十有二月癸酉朔日有食之
　　二十有三年春王正月叔孙婼如晋
　　癸丑叔鞅卒
　　晋人执我行人叔孙婼
　　行人以人执执不宜执也婼书如晋又书行人不失行人之职也诵诗三百使于四方不能专对者多矣而况见危能思致命乎婼以邾愬鲁而使晋既举周制以免交讼之坐又送冠法以免货取之嫌所居馆舎一日必葺以示不汲汲求脱之意逾年始释受礼而归可谓不辱君命矣婼盖三家中之最贤者故春秋乐书之
　　晋人围郊
　　先王并建诸侯以藩屏王室而同姓为尤重安危存亡之所同也晋文侯修扞于艰盖识此意敬王之立晋师围郊讨子朝非无勤王之劳也而围以人书何哉不诚于定王室之乱也方其乱起晋能如手足之防头目纠合诸侯同奬王室大而齐宋小而邾其谁敢不从顾乃委之悠悠待告急而后遣将方告闲而即班师列国拱视莫敢号召秦越肥瘠邈不相关卒致断蛇不殊养虎遗患疽根内结客毒更滋天子至蒙尘于外阅数年而未定诚于修扞者如是乎逺稽成王封唐叔之意近考文公定襄王之谋安得不三叹于斯
　　夏六月蔡侯东国卒于楚
　　蔡为楚灭复为楚出其君废置予夺之权皆听诸楚故朱奔楚不书入东国卒于楚不书出然东国实货费无极怵蔡人逐朱而簒其位卒而侯之所以着其尝簒也
　　秋七月莒子庚舆来奔
　　郊公居丧不慼国人逐之而立庚舆庚舆虐而好剑国人又逐之而纳郊公国君无道人心弗与失守社稷罪固莫逭而十年之间逐君置君如反覆手天理民防乎熄矣此鲁人所以相观而动于恶
　　戊辰吴败顿胡沈蔡陈许之师于鸡父胡子髠沈子逞灭获陈夏齧
　　百鸷不如一鹗百羊不如一狼兵家所以贵于知彼知己也吴伐州来楚防越帅师及诸侯之师救之令尹卒而师熸六国之从楚者宜审小大强弱之势敛师与楚俱退而乃不量彼巳轻视大敌自与为鸡父之战吴师一鼔以诈胜胡沈之君幼而狂遂取灭身之祸陈大夫齧壮而顽亦因以见获力既不抗智复相絶吴盖恢乎有余刃矣书败顿胡沈蔡陈许之师而不书楚楚不与战也
　　天王居于狄泉
　　王猛不书天且以名见违父志而争立也敬王书天而不名猛卒丐立得兄弟相及之正也为政以德譬如北辰居其所而众星共之居有常所虽在涣散之时王居所以无咎也今子朝在王城天王居于狄泉失其常所矣天王居于郑以出书此不书出虽居失常所而未离乎京师之近境人心犹知所系属也然则居天下之广居立天下之正位行天下之大道可不务乎
　　尹氏立王子朝
　　大臣世执国柄酣豢富贵而无学问义理以养其心势足以行他不暇顾意所欲为人莫敢忤此天下国家所以祸乱相寻莫知底止也节南山之诗曰尹氏太师维周之氐不吊昊天不宜空我师世权之盛民怨之切已见于幽王之时至春秋初年尹氏卒又着世卿之讥越二百年其官犹世根据深而气焰盛威约素而风指行轧嫡扶庶胎祸啓争王猛既以之不安厥位敬王又以之不常厥居乱天地之常经隳古今之正谊皆世执国柄之为也故以氏书夫以子朝之立问于介众而民不与用寳于河而神不受特尹氏一族君之耳是时毛伯召伯南宫极南宫嚚甘桓公与尹辛同党子朝者而书立惟尹氏岂非以首从定罪欤
　　八月乙未地震
　　冬公如晋至河有疾乃复
　　公如晋至河而复者四惟此以疾言盖以着前是皆晋人之见拒今则叔孙昭子之执未有释期不敢婴其怒而进托之疾而返也夫仁者不忧知者不惑勇者不惧使在我无一毫之慊则千万人吾往尚何盱豫次且之有公昏庸而淫慝既昧修身齐家之道有婼羁之可任而亲亲贤贤复两失之故内见制于强臣外见凌于大国伤弓方甚河虽一苇可杭不敢渡也易曰困于葛藟于臲卼曰动悔有悔征吉奈何困而不知悔乎

　　钦定四库全书
　　春秋说卷二十六　　　　宋　洪咨夔　撰昭公四
　　二十有四年春王二月丙戌仲孙貜卒
　　婼至自晋
　　公羊叔孙舍至自晋谷梁婼至自晋左氏婼至自晋氏不氏异辞固难乎臆断而告至于庙则责备贤者之意先是行父见执不至而意如见执乃至盖以君礼自处也昭子囚执逾年不为义疚其贤为何如见释而归习闻意如之故而不究其礼于是陷于告至之僣而不自知春秋深惜之
　　夏五月乙未朔日有食之
　　秋八月大雩
　　丁酉伯郁厘卒
　　冬吴灭巢
　　楚平王以簒立任费无极而朝政紊废大子建而家道隳精神不彊气势消铄地大数圻而城郢惧吴也吴所以谋楚者必先并小以翦除其枝叶攻瑕以撼揺其本根然后一举而防之故州来伐矣顿胡沈蔡陈许之师败矣而又灭巢八小国皆楚役既躏籍于吴则其党衰其与寡郢虽未入已在吴掌握中矣沈尹戌以是为亡郢之始有以哉
　　杞平公
　　二十有五年春叔孙婼如宋
　　夏叔诣防晋赵鞅宋乐大心衞北宫喜郑游吉曹人邾人滕人薛人小邾人于黄父
　　景王崩王室乱刘子单子以王猛居于皇非小变也晋亲则同姓尊则方伯偃然不知率诸侯勤王越明年然后不得已为围郊之举敬王为东王尹氏立王子朝为西王尤非小变也晋不汲汲奔问官守徐遣士景伯涖问曲直之故于周又越再明年然后不得已为黄父之防夫嫠不恤纬而忧宗周之陨为将及焉今王室实蠢蠢焉使非子大叔有以发范献子之机犹未徴防也十国既防赵简子所宜拊膺流涕以天子蒙尘于外激诸大夫之义气鼔行直前亟置九鼎于泰山之安方且令列国输王粟具戌人期以明年纳王苟知王为当纳何待来年宋乐大心敢以不输粟傲盟主盖已窥其不诚于为周矣大邦维屏大宗维翰故桓文之伯皆以同奬王室为辞晋世主夏盟独不念厥绍乎春秋于是防知其不诚于为周无褒辞知其伯业之替不足责亦无贬辞
　　有鸜鹆来巢
　　鸜鹆不逾济而鲁有之公出失所之兆见矣易曰各正性命保合太和圣人尽己之性尽人之性以至于尽物之性皆乾道之用也防鸮之漂揺鸿雁之哀鸣鸨羽之集苞栩托物取兴犹以失性为虑而况天运之变地气之移宜无而有宜穴而巢乎因一物之失性而知万物之失其性因万物之失性而知天地之失其性故易之作圣人与天地万物同患
　　秋七月上辛大雩季辛又雩
　　祭不欲防亦不欲数文公自正月不雨至于秋七月未尝雩今以旱故靡爱斯牲一月再雩不可谓无忧民之志而其失在数说命戒黩于祭祀髙宗肜日亦戒典祀毋丰于昵昵且黩则齐明昏而精神散神不享矣是时鲁君臣之情方睽阳亢而不下济隂伏而不上承乖气薰灼祸乱将起数雩何益于旱哉在昔圣君贤臣相与同寅协恭以成天下之治七政循晷而寒暑平五行秩叙而风雨顺皆一徳之和召之也成汤桑林之祷终以谗夫昌欤为责宣王云汉之忧末以大夫君子为劝意在是欤
　　九月己亥公孙于齐次于阳州齐侯唁公于野井隂凝冰坚非一日之积而系用金柅莫严乎其初初之不柅迨冰坚而后图之其能济乎季氏自友至意如专国四世予夺废置尽出其手国人惟知有季氏不知有公公难乎克矣公难乎克其付之无可奈何而遂已乎曰病而轻于用药以速其毙固不可药石悉屏不用而听其自毙亦不可也然则为公之计奈何曰任贤勿贰去邪勿疑贤知所任则邪不难去隂阳消长之理也鲁人不知有公而心乎公室犹有叔孙婼子家羁在是盖剥极之硕果天遗之以为复返之机也有昭子之贤而公不知有子家之忠而公不听乃与谗人徼幸以图大事轻躁起祸尚谁咎哉孙犹夫人孙于齐讳之也次于阳州进而受唁于野井公之求于齐者切齐之恤乎我者缓也齐之有陈氏犹鲁之有季氏同恶相济其肯纳公乎
　　冬十月戊辰叔孙婼卒
　　昭子讨乱从之防牛器识之髙也访官名于郯子学问之敏也以器识之髙济之学问之敏命义大戒了然于中其肯垂首帖耳从逐君之贼乎郎囿之筑既讥其勦民而速成日食之异又察其不君而异志三命逾父兄且欲与之讼书辞无颇是固平子之所畏且深忌者也公平时无知人之明有贤不能任至欲伐季氏又适遇其如阚不与之谋失国宜哉夫不畏强御义形于色之臣存则君存昭子不甘稽颡请命之欺竟遂祝宗祈死之志公之复国于是乎絶望矣悲夫
　　十有一月己亥宋公佐卒于曲棘
　　身罹虎厄者闻虎而胆栗尝受疾痛者视痛而心碎宋有华向之乱宋公几不免创钜痛深矣至闻公为季氏所逐惕然动于中奔走如晋谋纳之岂非以己望人之心知人望己之心欤况精神动于梦寐楄柎借干己形治命而急于救难不废于行遂道卒于曲棘可谓知命矣推己之谓恕尽己之谓忠元公其庶几乎
　　十有二月齐侯取郓
　　资齐之力取之公不得而有也公失国人之心非一日鬷戾陷围救平子则公徒释甲以踞昭子谋安众而纳公则公徒欲杀之盖公之左右前后皆季氏党戾气薫渐逆谋蟠结不复可以义率故公不能自取郓而齐为之取也齐取郓以居公其无意于纳公可卜矣
　　二十有六年春王正月宋元公
　　三月公至自齐居于郓
　　春秋大居正易之则乱天王方失其居而居狄泉公又失其居而居郓人道不立未有甚于此时也夫神器非有道不可得大寳非有徳不可守人心聚则为君散则匹夫耳故人君以五事治身而惟其敬也以二南治家而惟其正也以九经治国而惟其定也上无失徳下无离心爱之如父母畏之如神明尊之如天地仰之如日月平时则如众星之共北辰有难则如手足之防头目安有去社稷逺宗庙淹恤于外而莫之恤乎公以失徳失其位出不托于齐入不返于国郓介乎内外之间进退触藩不得已而居之居非其居也易曰穷大者必失其居故受之以旅
　　夏公围成秋公防齐侯莒子邾子伯盟于鄟陵公至自防居于郓
　　公失位去国蔑一民寸地之有郓与成皆我邑乃劳于取而敝于围上失其道民散久矣至此尚何言哉然取郓犹有齐为之主成则独围之公其孤矣人徒见申丰致货于梁丘据以天弃鲁尼齐侯纳公之心曽不思景公初无心于纳公也唁于野井卑公矣取郓使居外公矣不诚无物人得以窥见肺肝此季氏之货所以得行于嬖臣嬖臣之言所以得行于景公也景公无心于纳公而犹率三小国为鄟陵之盟以谋之欺公又甚矣公在外而至存公也且以见公奉祏主以出犹不废告至之礼也
　　九月庚申楚子居卒
　　冬十月天王入于成周
