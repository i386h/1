<!-- { "loadSidebar": true } -->
　　六年春王正月公至自防
　　二月辛巳立武宫
　　武公宫也夫因人成事不足为功歴世寖逺宫不宜立而季文子之为此何哉外交于晋内专于鲁假诸侯战鞌之胜以震其主罔其国人于是立不宜立之宫以告成事夸得志使君臣上下知吾所以久专国柄者有是功也君不敢疑民不敢怨私家之权日重公室之势日微宫且继立矣
　　取鄟
　　书取不书灭为鲁讳也夫狡焉思启封疆以利社稷何国蔑有而鲁之所取在季文子用事之日征伐自大夫出虽得鄟何补于失哉观将伐颛臾章可以知圣人忧鲁之意书取邿取鄫亦是意也若宣九年取根牟语承上文盖齐取莱邑也昭元年取郓则内邑也二者非灭国不得用取鄟之例
　　卫孙良夫帅师侵宋
　　人君有喜兵之意人臣有善战之名皆非国之福也是役晋主兵不书而书卫盖孙良夫好为不靖新筑鞌之战廧咎如之伐既委国以役于晋至讨辞防之宋又从而怂惥之故独书良夫帅师以着专国嗜兵之罪
　　夏六月邾子来朝
　　公孙婴齐如晋
　　壬申郑伯费卒
　　秋仲孙蔑叔孙侨如帅师侵宋
　　受非望之恩于人则责之以其所难彊之以其所不欲有不得而辞者豢獒而嗾之噬也晋以汶阳田餂鲁鲁利于得田頥指气使不敢少逆其意公孙婴齐如晋受伐宋之命孟献子叔孙宣伯帅师以侵之鲁与宋初非有宿怨未酬也掣于利而义不能自立刼于势而情不能以自保甘心臣仆矣侵宋出晋意春秋以自侵为罪与卫同所以示委国为人役者之戒
　　楚公子婴齐帅师伐郑
　　冬季孙行父如晋
　　晋栾书帅师救郑

<经部,春秋类,洪氏春秋说>
　　钦定四库全书
　　春秋说卷十九　　　　　宋　洪咨夔　撰成公二
　　七年春王正月鼷鼠食郊牛角改卜牛鼷鼠又食其角乃免牛
　　天子之丧创巨痛深越绋而行僣礼上帝之所不享也宣二年十月匡王崩三年春正月郊牛之口伤改卜牛牛死乃不郊公之五年十有一月定王崩葬不之会乃讲郊礼于期祥之余鼷鼠食郊牛角改卜牛鼷鼠复食其角谆谆之命无以过是公可不畏于天乎
　　吴伐郯
　　堇能治病无以制其毒则能杀人吴自太伯至夀梦十九世国始益大僣称王故春秋狄之如荆楚楚至庄王之伯其盛极矣而亡大夫申公巫臣教吴制楚遂生一敌晋因引而进之夫吴楚自相劘轧固诸夏之利而运掉鼔舞操纵阖辟吾失其权则亦能为诸侯之害此吴所以堂堂为郯之伐也
　　夏五月曹伯来朝
　　不郊犹三望
　　秋楚公子婴齐帅师伐郑公防晋侯齐侯宋公卫侯曹伯莒子邾子伯救郑八月戊辰同盟于马陵
　　救未有不善者救至于再善之善者也齐桓间嵗再救邢其在聂北次而后救非复前日解倒悬之急故不及事楚去年伐郑晋独救之不以烦同盟之国谓吾力足以制之也今年楚复伐郑其志非服郑不已景公亲率列国救之虑非协力不济也独救不为寡同救不为众权其势之轻重缓急而为之谋楚莫敢争而马陵之盟过于虫牢之盛矣夫义气之感人捷于威令楚方伐郑晋不逾时救之八国之君不旋踵而皆集从楚之莒亦与焉何其速也楚师既退八国之君同受马陵之盟无异志背楚之郑亦与焉何其一也春秋再书救郑继以同盟不复序可以观义激人心之效矣使毎事皆然晋何难于伯
　　公至自防
　　公以防至不以盟至所以着为救郑而出也
　　吴入州来
　　马陵方防而吴入楚之州来晋与吴相为表里也吴虽寖彊非楚有晋虞何敢轻入其邑九国之师震撼山岳吴遂乘其危疑而入也子反子重左枝右梧之不暇蛮夷属于楚者尽为吴有始通于上国晋借之声援张之气也此葢兵家用冦兵攻冦兵之法而不计其弊
　　冬大雩
　　冬旱也三年大雩五年大水再越嵗又大雩季氏专政干和召异熯燎相仍天爱周公之鲁欲其君臣知警惧也
　　卫孙林父出奔晋
　　晋为林父狡之一窟
　　八年春晋侯使韩穿来言汶阳之田归之于齐
　　贪夫索梦于覆蕉痴儿出涎于画餠鲁从晋于鞌晋使齐归我汶阳之田曾未几时复与齐同盟马陵使我以田归于齐一予一夺如反覆手岂惟晋制命之非哉义不足以反其所有而资人之力以胁取之恩不足以怀其所得而竭吾之力以强服之始以悖入终以悖出此田所以复为齐也讼之上九曰或锡之鞶带终朝三褫之其取田归田之谓欤
　　晋栾书帅师侵蔡
　　齐桓公侵蔡蔡溃遂伐楚晋亦侵蔡遂侵楚其迹似矣而桓公规模素定一举能服楚于召陵景公无服楚之规模徒以前年未得志潜师袭蔡以牟小利何逺畧之有哉此所以书侵蔡不书侵楚
　　公孙婴齐如莒
　　宋公使华元来聘
　　夏宋公使公孙夀来纳币
　　纳采问名纳吉纳征请期昏礼之正也鲁女之归未有以纳币书者岂惟礼之不备亦其微者来不足纪录也共姬之贤虽在闺闼而淑闻已昭卫晋方将来媵宋何敢畧其礼而微其使故纳币必重之以卿春秋喜而录之以劝女德之修使知微无不显者
　　晋杀其大夫赵同赵括
　　君心不明则谮愬得行亦必有逢君之恶者左右之同括放赵婴于齐婴曰我在故栾氏不作是栾氏常有憾于赵也至是庄姬譛同括于晋侯曰将为乱栾郤为征遂以无罪杀二大夫使栾郤知名义至重鬼神难欺不诬证其将则女子之谮未必遽行也悲夫天道不爽栾郤终皆有竒祸
　　秋七月天子使召伯来锡公命
　　君天下曰天子尊王以天则春秋书法也而此独变其文者何葢天命有德故有命服之锡以示劝公于定王之丧不奔简王之立不朝周纵不能声罪致讨何至为无名之锡王失其尊公安其宠故变文以示讥使习其读者深求其意也
　　冬十月癸卯叔姬卒
　　晋侯使士燮来聘叔孙侨如会晋士燮齐人邾人伐郯鲁于晋靡役不从何必先聘而后防葢汶阳之田复使归齐二三其德诸侯皆有贰心故先遣士燮道伐郯之意以尝鲁鲁请缓师微示不满燮设辞以恐动之遂连齐邾为是役其志重在于合齐鲁而假郯以行郯为吴伐拱视莫恤迨其既成乃讨事吴之罪晋无政矣
　　卫人来媵
　　鼔钟于宫声闻于外女有贤行虽处隐奥而婉嫕淑谨之闻自有不容掩者潜虽伏而孔昭也鲁女之归非一共姬适宋独能致三国之媵媵至三国非礼然三大国以娣袂之良愿备九女之列夫岂无故而然程氏以为一女子之贤尚闻于诸侯况君子哉
　　九年春王正月伯来逆叔姬之丧以归
　　叔姬之出未必皆其罪也来归于鲁郁悒以殁伯隙始而厚终至躬请其丧以归意者天理之还欤抑以共姬致三国之媵起敬起慕而来欤【按杞伯逆叔姬丧左传以为鲁请之公羊以为鲁胁而归之大约鲁以逆丧为请而屈意从之也原文所云不免附防】夫血气与义理为消长方其反目絶之惟恐不亟及其论定还之惟恐不勤说弧有合暌之理葢以是也夫妇三纲之一生睽死合虽愈于弃背而不返亦可以观人道之薄矣
　　公防晋侯齐侯宋公卫侯郑伯曹伯莒子伯同盟于蒲
　　景公之世诸侯同盟凡五始焉清丘之同方同而随异终焉蒲之同因异以求同皆非心之同也清丘人其卿以示贬蒲虽无贬辞而虫牢之盟以己丑书马陵之盟以戊辰书其谨若此蒲独不日葢畧之也或谓日不日无关于褒贬然前之同盟皆日此乃畧之九国之同非浅事畧岂无意哉天下之理惟义足以激人心惟信足以固众志夺鲁已取之田归之齐信义安在故诸侯贰而为是盟同葢一时之彊同也况执郑伯于既盟之后自盟而自背之乎
　　公至自防
　　二月伯姬归于宋夏季孙行父如宋致女晋人来媵世衰道微士君子以节行着曽不多见况闺门之子乎前是鲁女郯伯姬来归叔姬又来归其行岂无可疑者而共姬乃能使宋以卿纳币鲁以卿致女卫晋齐先后来媵非肃雍卓然自拔于流俗能如是哉宜春秋录之详
　　秋七月丙子齐侯无野卒
　　晋人执郑伯晋栾书帅师伐郑
　　疑生而蛇影堕机动而鸥鸟飞迹若可疑而未得其可疑之实遽发其机于逆诈亿不信之地可乎郑成公同盟于马陵又同盟于蒲未有贰志也而楚以重赂求郑正其用间之深郑方防楚寻复如晋向背去就犹未决特在我有以系其心耳执诸铜鞮使栾书伐郑何其忿之烈也夫以郑平时反覆情固难保而今焉诚欲叛晋必不如晋如而执之执而伐之既堕楚间遂为楚驱凡诸侯之我从者皆有不自保之意栾知范韩之为国谋者荒矣宜乎人晋以示贬
　　冬十有一月葬齐顷公
　　楚公子婴齐帅师伐莒庚申莒溃楚人入郓
　　甚矣小国之为可悯也黄本楚之而从齐楚人伐黄齐不救而黄灭莒亦楚之而从晋楚人伐莒晋不救而莒溃夫以黄莒之从齐晋岂非慕中国之义而来以成其出幽迁乔之志而主夏盟者乃坐视豺狼之吞噬曾不为动其心即夷而存即华而亡即夷而安即华而危小国其谁不解体人徒见浃辰之间楚入莒之三都归咎城恶而无备使晋出一兵以为之声援楚亦何敢长驱深入如入无人之境哉书伐书溃书入之详葢病晋
　　秦人白狄伐晋
　　狄一也有赤白之种晋于赤狄芟夷蕴崇不遗力而白尝为之用置不复虞秦乃用之以伐晋元气存则金石皆我助惫则皆我贼矣景公末年信义不立夺鲁田而鲁之心离执郑伯而郑之心离至于无罪杀二大夫而国人之心离秦兵不向晋凡几年一旦挟白狄以逞乘元气之惫也此所谓国必自伐而后人伐之
　　郑人围许
　　郑举国何其无蜂蚁之心哉君为晋执国之钜痛也凡为臣子者宜合谋并力脱君于坎窞之中非如晋人之反首茇舍征缮待命以归夷吾则必纠合同盟之诸侯为释宋公之举而乃动大众以围无罪之许示不急君以为谖君难之不急而许之急乎郑以反覆变诈为国机械既熟至施之君父而不恤且啓更立之争岂惟公孙申设谋之非通国同其罪可也
　　城中城
　　前尝城郓今又城中城盟主信义不足恃鲁惩莒溃而有惧心矣然金城汤池必以人心为固而后能守鲁自初税畆作丘甲以来赋役日重且连嵗从晋于役民不得休人心不固而亟城焉春秋所必讥也
　　十年春卫侯之弟黑背帅师侵郑
　　厚同气之爱使之与闻国政人主之美意也然中人之情位禄不期骄侈而骄侈至非所以爱之也故弟聘弟盟春秋必讥而兵柄所属尤深其讥岂惟蔓草不可除之忧哉有功而赏涉于私有罪而罚失于忍赏罚废则军国之纪纲坏此宠弟所以不帅师也是役卫为晋侵郑以趣楚成晋之中干外彊可见
　　夏四月五卜郊不从乃不郊
　　僖公四卜郊已凟矣卜至于五凟抑甚焉人君有以当上天之心而后可以见上帝鼎之圣人亨以享上帝是也公德不修政非已出无一足以当天心而欲举郊见之礼宜其五卜而五不从也四月卜郊与僖同以此见鲁季郊多用夏
　　五月公防晋侯齐侯宋公卫侯曹伯伐郑
　　恩威伯主之大柄用之不得其宜则失其柄矣郑伯既执之后郑不急君而更立君晋归之无名留之无益于是合五国之师以纳之葢无策矣而又待襄钟之赂乃释伐不足以为威归不足以为恩而惟赂是闻晋无仁贤为之谋也故郑伯归不书
　　齐人来媵
