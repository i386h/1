<!-- { "loadSidebar": true } -->
　　正传曰书公薨于干侯志非正也而昬君逆臣之罪并着矣左氏曰公疾徧赐大夫大夫不受赐子家子双琥一环一璧轻服受之大夫皆受其赐己未公薨子家子反赐于府人曰吾不敢逆君命也大夫皆反其赐书曰公薨于干侯言失其所也赵简子问于史墨曰季氏出其君而民服焉诸侯与之君死于外而莫之或罪也对曰物生有两有三有五有陪贰故天有三辰地有五行体有左右各有妃耦王有公诸侯有卿皆有贰也天生季氏以贰鲁侯为日久矣民之服焉不亦宜乎鲁君世从其失季氏世修其勤民忘君矣虽死于外其谁矜之社稷无常奉君臣无常位自古以然故诗曰髙岸为谷深谷为陵三后之姓于今为庶主所知也在易卦雷乗干曰大壮天之道也昔成季友桓之季也文姜之爱子也始震而卜卜人谒之曰生有嘉闻其名曰友为公室辅及生如卜人之言有文在其手曰文遂以名之既而有大功于鲁受费以为上卿至于文子武子世増其业不废旧绩鲁文公薨而东门遂杀适立庶鲁君于是乎失国政在季氏于此君也四公矣民不知君何以得国是以为君慎器与名不可以假人愚谓史墨言名器不可假人探本之论也鲁君之失国而客死于他境其咎在此矣至于三五陪贰之説妄矣反以啓强臣无君之心谓若天造地设者其助乱之罪不小矣○胡氏曰诸侯失国出奔者众矣郑伯突为祭仲所逐而出奔入于栎而复国卫侯衎为孙寗所逐而出奔入于夷仪而复国昭公在外八年终以客死为天下笑何也祭仲虽专而世权不重于季氏卫侯失国犹夫人也而有推挽之者所以虽失而复得也鲁国季友受费以为上卿至于意如専执国命四世矣其臣皆季氏之俘也其民皆季氏之获也而昭公有一子家驹言不见聴计不行也不能复国宜矣故春秋详録其所因为后世之戒公虽失国然每嵗之首月必书公在干侯诛意如也书齐侯取郓公围成郓溃絶昭公也为人臣者观毎嵗必书公所在必不敢萌跋扈不臣之心为人君者观春秋所书围成郓溃知社稷之无常奉也亦必少警矣呜呼可谓深切着明者矣









　　春秋正传卷三十三
　　钦定四库全书
　　春秋正传卷三十四　　　明　湛若水　撰定公【名宋襄公庶子昭公弟在位十五年】
　　【敬王十一年】元年【晋定三年齐景三十九年卫灵二十六年蔡昭十年郑献五年曹隠公通元年陈惠二十一年杞悼九年宋景八年秦哀二十八年楚昭七年吴阖庐六年】
　　春王
　　正传曰书春王而不书正月者何史之逸文也于此见春秋鲁史之文非仲尼之加损也公羊以为公即位后故无正月谷梁以为定无正明不得正始胡文定从之以为季氏废太子衍及务人而立公子宋宋者昭公之弟其主社稷非先君所命而専受之于意如者也故不书正月见定公无正皆非也盖定公即位后在夏六月何以先时去其正月见其无正始耶凡春秋春王正月史氏书时月纪事之法其文以春字为读王正月为句言在春时王之正月也谓之正月者以为正之月周则子月是也今书春王而不言正月以为定公即位不正故不书是何文理耶陆象山谓诸儒説经之谬莫甚于春秋皆此之类也故春秋之不明诸儒壊之也或上春王连下三月为文亦非也他年或有如此者即位之元年岂有不书正月之理断为史之缺文无疑矣
　　三月晋人执宋仲几于京师
　　正传曰书晋人执宋仲几于京师者何公羊子曰主人习其读问其传而伯讨可知矣夫晋率诸侯城成周尊王之义也宋仲防不肯受功而晋执之仗义也而归于京师仗义以尊王也左氏曰春王正月辛巳晋魏舒合诸侯之大夫于狄泉将以城成周孟懿子防城成周庚寅栽【植板干也】宋仲几不受功曰滕薛郳【即小邾号】吾役也薛宰曰宋为无道絶我小国于周以我适楚故我常从宋晋文公为践土之盟曰凡我同盟各复旧职若从践土若从宋亦唯命仲几曰践土固然薛宰曰薛之皇祖奚仲居薛以为夏车正奚仲迁于邳仲虺【即奚仲后】居薛以为汤左相若复旧职将承王官何故以役诸侯仲几曰三代各异物薛焉得有旧为宋役亦其职也士弥牟曰晋之从政者新子姑受功归吾视诸故府仲几曰纵子忘之山川鬼神其忘诸乎士伯怒谓韩简子曰薛徴于人宋徴于鬼宋罪大矣且已无辞而抑我以神诬我也啓宠纳侮其此之谓矣必以仲防为戮乃执仲几以归三月归诸京师城三旬而毕乃归诸侯之戍愚谓观此则晋之执仲几诚伯讨矣公羊以称人为贬大夫专执胡氏从之则皆非矣夫士伯以晋君之命而行必有专制之法宋仲几不受功为无王其罪可执而执之其归于周将付之司寇中间岂无晋侯之命而归之周者而遽以为专执而贬之可乎称人者他国之史称之之词耳惑其小者弃其大义必斯言之谓矣
　　夏六月癸亥公之丧至自干侯戊辰公即位
　　正传曰书六月癸亥公之丧至自干侯戊辰公即位见昭公不得正其终定公不得正其始也而罪人斯得矣夫昭公为季孙所逐客死于干侯且薨至此七月矣然后丧至自干侯是使昭公不得正其终者季孙也礼君薨而世子即位于庙见羣臣而后丧服所以定位防变也昭公薨至此七月矣丧至又六日然后即位是使定公不得正其始者亦季孙也春秋详书之所以诛季孙之罪者深切至矣左氏曰叔孙成子【叔孙婼子】逆公之丧于干侯季孙曰子家子亟言于我未尝不中吾志也吾欲与之从政子必止【留也】之且聴命焉子家子不见叔孙易防而哭叔孙请见子家子子家子辞曰羁未得见而从君以出君不命而薨羁不敢见【句】叔孙使告之曰公衍公为【昭公二子】实使羣臣不得事君若公子宋【昭公庶弟】主社稷则羣臣之愿也凢从君出而可以入者将唯子是聴子家氏未有后季孙愿与子从政此皆季孙之愿也使不敢以告对曰若立君则有卿士大夫与守在羁弗敢知若从君者则貌而出者入可也冦而出者行可也若羁也则君知其出也而未知其入也羁将逃也丧及壊隤公子宋先入从公者皆自壊隤反六月癸亥公之丧至自干侯戊辰公即位○胡氏曰昭公之薨已越期犹未得返至于六月癸亥然后丧至而定之即位乃在是月之戊辰盖迟速进退为意如所制不得専也以周书顾命考成王之崩在四月乙丑宰臣太保即于是日命仲桓南宫毛俾爰齐侯吕伋以二干戈虎贲百人逆王世子钊于南门之外延入翼室宅忧为天下主不待崇朝而后定也今昭公丧至在期之后公子宋自壊隤先入犹未得立是知为意如所制不得以时定非谓正棺乎两楹之间故定之即位不可不察也夫即位大事也宗嗣先定则变故不生盖代君享国而主其祭宜戚宜惧一失机防或萌窥伺之心至于生变则为不孝矣古人所以贵于早定国家之本也今昭公之薨定公之即位春秋详书于防非为后法乃见诸行事为永鉴耳
　　秋七月癸巳我君昭公
　　正传曰书秋七月癸巳我君昭公志国之大事也而非礼之失强臣之罪并见矣夫诸侯之丧五月而礼也昭公薨至此七月乃迟而非礼矣是孰使之然季氏之不臣为之也春秋书之所以诛季孙也左氏曰季孙【平子】使役如阚【有鲁羣公墓】公氏将沟【以沟分界】焉荣驾鹅【鲁大夫荣成伯】曰生不能事死又离之以自旌也纵子忍之后必或耻之乃止季孙问于荣驾鹅曰吾欲为君諡使子孙知之对曰生弗能事死又恶之以自信也将焉用之乃止秋七月昭公于墓道南孔子之为司冦也沟而合诸墓
　　九月大雩
　　正传曰书九月大雩志非礼也大雩天子祭天以祷雨既非鲁之得用又龙见而雩礼也必待旱而后祷非礼也并失之矣
　　立炀宫
　　正传曰书立炀宫则非礼自见矣左氏曰昭公出故季平子祷于炀公九月立炀宫公羊曰炀宫者何炀公之宫也立炀宫非礼也愚按炀公伯禽之子祧毁之主也礼有其废之莫敢举也故丧事即逺有进而无退宫庙即逺有毁而无立季平子因昭公之出乃祷诸炀公炀公有灵且怒而诛杀之矣其肯受其祷乎其肯享其立宫乎悖礼甚矣
　　冬十月陨霜杀菽
　　正传曰书陨霜杀菽志灾异也谷梁子曰菽举重也未可以杀而杀举重可杀而不杀举轻胡氏以为其象则刑罚不中之应愚谓霜杀菽隂极之徴臣强君弱之象也是时季孙陵君无上故有此应
　　【敬王十二年】二年【晋定四年齐景四十年卫灵二十七年蔡昭十一年郑献六年曹隠二年陈恵二十二年杞悼十年宋景九年秦哀二十九年楚昭八年吴阖庐七年】
　　春王正月
　　正传曰无事亦书时月义见于前
　　夏五月壬辰雉门及两观灾
　　正传曰雉门公宫之南门两观阙也天火曰灾何氏曰天子诸侯台门天子外阙两观诸侯外阙一观书雉门及两观灾志变也而鲁以诸侯僣天子之礼亦并见矣人火为常天火为变天之所以儆示乎鲁之君臣亦切至矣灾公宫雉门切近灾也及两观言不足以观乎逺迩也是时君弱臣强权移于下季氏逐昭公制定公切近灾之象也三纲陵夷不足观于逺迩之象也
　　秋楚人伐吴
　　正传曰书楚人伐吴志非义也见吴之召衅也左氏曰桐【小国】叛楚吴子使舒鸠氏【楚属国】诱楚人曰以师临我我伐桐为我使之无忌秋楚嚢瓦伐吴师于豫章吴人见舟于豫章而潜师于巢冬十月吴军楚师于豫章败之遂围巢克之获楚公子繁【楚守巢大夫】愚谓由是观之则吴人诡谋以召楚而败之罪不在楚而在吴矣春秋书之使人读其文考其事而其窃取之义可见矣
　　冬十月新作雉门及两观
　　正传曰新作者改作也何以书罪僣窃也公羊曰其言新作之修大也胡氏曰书新作者讥僣王制而不能革也雉门象魏之门其外为库门而臯门在库门之外其内为应门而路门在应门之内是天子之五门也僖公尝修泮宫复閟宫非不用民力而春秋不书新作南门则独书者南非一门也必有不当为者子家驹以设两观为僣天子是非诸侯之制明矣夫拨乱反正者必本诸身身正者物必正春秋于僣君必书者必正之意也使定公遇灾而惧革其僣礼三家陪臣虽欲僣诸侯执国命其敢乎习旧而不知以为非何以禁季氏之胁其主矣故特书新作以讥之也
　　【敬王十三年】三年【晋定五年齐景四十一年卫灵二十八年蔡昭十二年郑献七年曹隠三年陈恵二十三年杞悼十一年宋景十年秦哀三十年楚昭九年吴阖庐八年】
　　春王正月公如晋至河乃复
　　正传曰书公如晋至河乃复志君之出入也而失礼之举召辱之耻并可见矣程子曰季孙意如上不请于天子下不告于方伯而立定公故晋怒而公往朝焉晋辞公而复故明年因防而请盟于臯鼬愚谓诸侯朝觐聘问邦交之礼也定公为逆臣所立不先行聘告之礼因晋之怒而后往朝霸主则非礼矣召见拒之辱不亦宜乎春秋详书以非之
　　二月辛夘邾子穿卒
　　正传曰书邾子穿卒志与国之大故也左氏曰春二月辛夘邾子在门台临廷阍以瓶水沃廷邾子望见之怒阍曰夷射姑旋焉命执之弗得滋怒自投于牀废于鑪炭烂遂卒先以车五乗殉五人庄公卞急而好洁故及是
　　夏四月
　　正传曰无事亦书时月义见于前
　　秋邾庄公
　　正传曰书秋邾庄公志与国之大事也
　　冬仲孙何忌及邾子盟于防
　　正传曰书盟于拔志非礼也左氏曰冬盟于郯修邾好也非也邾子初立不脩朝王事大之礼而与大夫私盟且君臣同盟皆非礼也而是时臣强君弱并可见矣
