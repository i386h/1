<!-- { "loadSidebar": true } -->
　　正传曰孛即彗星也大辰大火也心星也书有星孛于大辰志天变也为天下志也左氏曰有星孛于大辰西及汉申须曰彗所以除旧布新也天事恒象今除于火火出必布焉诸侯其有火灾乎梓慎曰往年吾见之是其徴也火出而见今兹火出而章必火入而伏其居火也久矣其与不然乎火出于夏为三月于商为四月于周为五月夏数得天若火作其四国当之在宋衞陈郑乎宋大辰之虚也陈太皥之虚也郑祝融之虚也皆火房也星孛及汉汉水祥也衞颛顼之虚也故为帝丘其星为大水水火之牡也其以丙子若壬午作乎水火所以合也若火入而伏必以壬午不过其见之月郑禆灶言于子产曰宋衞陈郑将同日火若我用瓘斚玉瓉郑必不火子产弗与○胡氏曰大辰心也心为明堂天子之象其前星太子后星庶子孛星加心象天子适庶将分争也后五年景王崩王室乱刘子单子立王猛尹氏召伯立子朝歴数载而后定至哀十三年有星孛于东方不言宿名者不加宿也当是时呉人僣乱慿陵上国日敝于兵暴骨如莽其戾气所感固将壅呉而降之罚也故氛祲所指在于东方假手越人呉国遂灭天之示人显矣史之有占明矣
　　楚人及呉战于长岸
　　正传曰书楚人及呉战于长岸罪交争也师出无名惟以力相争此夷狄之道也故春秋书以恶之左氏曰呉伐楚阳匄【楚穆公曾孙】为令尹卜战不吉司马子鱼【即公子鲂】曰我得上流何故不吉且楚故司马令我请改卜令曰鲂也以其属死之楚师继之尚大克之吉战于长岸子鱼先死楚师继之大败呉师获其乘舟余皇【呉乘舟名】使随人与后至者守之环而堑之及泉盈其隧炭陈以待命呉公子光请于其众曰防先王之乘舟岂唯光之罪众亦有焉请借取之以救死众许之使长鬛者三人潜伏于舟侧曰我呼余皇则对师夜从之三呼皆迭对楚人从而杀之楚人乱呉人大败之取余皇以归胡氏曰言战不言败胜负敌也楚地五千里带甲数十万战胜诸侯威服天下本非呉敌也惟不能去谗贱货使费无极以谗胜囊瓦以货行而策士奇才为敌国用故日以侵削至鸡父之师七国皆败柏举之战国破君奔防于亡灭呉日益强而楚削矣是故为国必以得贤为本劝贤必以去谗贱货为先不然虽广土众民不足恃也考其所书本末强弱之由其为后世戒明矣
　　【景王二十一年】十有八年【晋顷二年齐景二十四年衞灵十一年蔡平六年郑定六年曹平四年卒陈惠六年杞平十二年宋元八年秦哀十三年楚平五年呉僚三年】
　　春王三月曹伯须卒
　　正传曰曹伯名须諡平公书曹伯须卒志与国之大故也余义见前
　　夏五月壬午宋衞陈郑灾
　　正传曰书壬午宋衞陈郑灾志大异也何以为大异也公羊曰以其同日而俱灾也外异不书此何以书为天下记异也左氏曰五月火始昏见丙子风梓慎曰是谓融风火之始也七日其火作乎戊寅风甚壬午大甚宋衞陈郑皆火梓慎登大庭氏之库以望之曰宋衞陈郑也数日皆来告火禆灶曰不用吾言郑又将火郑人请用之子产不可子太叔曰宝以保民也若有火国防亡可以救亡子何爱焉子产曰天道逺人道迩非所及也何以知之灶焉知天道是亦多言耳岂不或信遂不与亦不复火郑之未灾也里析告子产曰将有大祥民震动国几亡吾身泯焉弗良及也国迁其可乎子产曰虽可吾不足以定迁矣及火里析死矣未塟子产使舆三十人迁其柩火作子产辞晋公子公孙于东门使司冦出新客禁旧客勿出于宫使子寛子上巡羣屏摄至于太宫使公孙登徙大使祝史徙主祏于周庙告于先君使府人库人各儆其事商成公儆司宫出旧宫人寘诸火所不及司马司冦列居火道行火所焮城下之人伍列登城明日使野司冦各保其征郊人助祝史除于国北禳火于防回禄祈于四鄘书焚室而寛其征与之材三日哭国不市使行人告于诸侯宋衞皆如是陈不救火许不吊灾君子是以知陈许之先亡也胡氏曰左氏郑灾子产临事而备初禆灶言于子产宋衞陈郑将同日火若我用瓘斚玉瓒郑必不火子产弗与及郑既灾灶曰不用吾言郑又将火郑人请用之子产不可曰天道逺人道迩非所及也何以知之亦不复火禆灶所言葢以象推非妄也而郑不复火者子产当国方有令政此以德消变之验矣是知吉凶祸福固有可移之理古人所以必先人事而后言命也
　　六月邾人入鄅
　　正传曰鄅小国姒姓禹之后书邾人入鄅罪诡谋也左氏曰鄅人借稻邾人袭鄅鄅人将闭门邾人羊罗摄其首焉遂入之尽俘以归鄅子曰余无归矣从帑于邾邾庄公反鄅夫人而舍其女愚谓观此则鄅人无可声之罪而邾人出其不意袭而入之俘其民以及其君无道之甚者也故春秋恶之
　　秋塟曹平公
　　正传曰书塟曹平公志相恤之义也左氏曰塟曹平公往者见周原伯鲁焉与之语不説学归以语闵子马闵子马曰周其乱乎夫必多有是説而后及其大人大人患失而惑又曰可以无学无学不害不害而不学则苟而可于是乎下陵上替能无乱乎夫学殖也不学将落原氏其亡乎愚谓学也者觉也效也不效而无觉则惑心生而邪恶乘之弑父与君不学之渐也
　　冬许迁于白羽
　　正传曰书许迁于白羽则楚陵蔑中国之罪甚矣左氏曰楚左尹王子胜言于楚子曰许于郑仇敌也而居楚地以不礼于郑晋郑方睦郑若伐许而晋助之楚防地矣君盍迁许许不专于楚郑方有令政许曰余旧国也郑曰余俘邑也叶在楚国方城外之蔽也土不可易国不可小许不可俘讐不可啓君其图之楚子説冬楚子使王子胜迁许于析实白羽愚谓先王分封有定受之天子传之先君楚十五年复迁邑许自夷还居叶今又自叶迁白羽其以夷陵夏犯先王之诛矣
　　【景王二十二年】十有九年【晋顷三年齐景二十五年卫灵十二年蔡平七年郑定七年曹悼公午元年陈惠七年杞平十三年宋元九年秦哀十四年椘平六年呉僚四年】
　　春宋公伐邾
　　正传曰书宋公伐邾着擅兴之罪也左氏曰鄅夫人宋向戌之女也故向宁【向戌之子】请师二月宋公伐邾围虫三月取之乃尽归鄅俘邾人郳人徐人防宋公乙亥同盟于虫愚谓鄅人借稻邾袭而俘之辱及其君夫人其罪大矣胡氏以为向宁请师围虫取之尽归鄅俘为声罪执言之兵是也然邾固有罪宋亦不能无罪焉不以告于天子率方伯连帅以声罪致讨乃擅兴动众又取其邑故史书之圣人窃取之义见矣其不书围不书取者宋不以报告故尔胡氏以为取其善而释其罪过矣
　　夏五月戊辰许世子止弑其君买
　　正传曰书许世子止弑其君买罪世子也罪其有致弑之道也左氏曰夏许悼公疟五月戊辰饮太子止之药卒太子奔晋书曰弑其君君子曰尽心力以事君舍药物可也谷梁谓止曰我与夫弑者不立乎其位以与其弟虺哭泣歠飦粥嗌不容粒未逾年而死故君子即止自责而责之也愚谓五刑之属三千而罪莫大于弑父与君据左氏所载则太子止但为不甞药之故耳而春秋遽以莫大之罪加之者岂圣人公恕之心哉观此者必以经而正其传可也左氏君子曰尽心力以事君舍药物可也非也胡氏又以为谨微履霜之义亦非也此皆不过见止之自责哭泣而死不立其位而为此言耳当时必有实事史逸其传而隠其词矣故传谓饮止之药而卒止亦受之曰我与夫弑者岂无故而受与弑之名邪或者止之比党速欲止之定位因药进毒以杀之或太子察之不早而比其匪人又不先甞药以杜其邪谋或后稍知知之未真而隠之皆不能免于与弑之罪矣如汉之霍光岂不亦为忠臣其妻毒许后光为隠其邪谋设使汉有春秋则当书曰霍光弑皇后许氏则光岂敢不受之乎大抵不学无术则愚而陷于弑父之罪不能免于春秋之书而后儒纷纷皆徒以归于不甞药之罪则夫山野愚氓忧亲之疾付于庸医之手而致亲死初不知有甞药之礼者皆为有弑父之罪矣岂理也哉曰焉知止不实与之同谋乎曰以不立乎其位以与其弟虺哭泣歠粥不粒而死以此知其决不然也
　　己夘地震
　　正传曰书地震志变异也地道尚静今震而动焉失其常矣失常为变为异故春秋书之以示戒焉
　　秋齐高发帅师伐莒
　　正传曰书齐高发帅师伐莒志非义之兵也夫非义者必计功谋利者也莒非有可声之罪齐徒以其不事已而伐之是为计功谋利之心非义举何以为霸主乎左氏曰齐高发伐莒莒子奔纪鄣使孙书【陈无宇之子】伐之初莒有妇人莒子杀其夫已为婺妇及老托于纪鄣纺焉以度而去之及师至则投诸外或献诸子占【即书】子占使师夜缒而登登者六十人缒絶师皷噪城上之人亦噪莒共公惧啓西门而出七月丙子齐师入纪
　　冬葬许悼公
　　正传曰书葬许悼公志恤隣之大事也其与诸侯防葬可知矣夫与诸侯防塟者必诸侯安之而非实弑矣许止质美而不学不能敬谨以事其亲比之匪人以致进药而不甞药进而毒发以杀其亲又不追贼以陷于与弑之罪其与实弑者异矣推类至义之尽耳故诸侯安之而与塟也不然贼之未讨何以书葬耶胡氏曰观止自责可谓有过人之质矣乃至以弑君获罪此为人臣子而不知春秋之义者也古者太子自其初生固举以礼有司端冕见之南郊过阙则下过庙则趍为赤子而其教已有齐肃敬慎之端矣此春秋训臣子除恶于微积善于早之意也
　　【景王二十三年】二十年【晋顷四年齐景二十六年衞灵十三年蔡平八年卒郑定八年曹悼二年陈惠八年杞平十四年宋元十年秦哀十五年楚平七年呉僚五年】
　　春王正月
　　正传曰无事亦书时月义见于前
　　夏曹公孙防自鄸出奔宋
　　正传曰防子臧之子鄸子臧之采邑也书曹公孙防自鄸出奔宋善其奔也尽奔之礼也公孙防得罪而出奔犹待放于其邑也刘敞曰待放也古者大夫有罪待放于其境三年君赐之环则复赐之玦则去逾境则为位向国而哭素衣裳冠不説人以无罪此去国之礼也防待放于鄸自鄸而出奔宋得臣子惓惓不敢忘君之义可谓得礼矣故春秋善之公羊以为奔未有言自言自畔也为贤子臧之后讳也胡氏从之谷梁又以为自鄸专乎鄸也皆非矣夫春秋纪事之书就事论事岂得比赏延于世善善长之义以父祖之贤及其子孙者哉凡此皆义例臆説为之蔽春秋之指所以不明也
　　秋盗杀衞侯之兄絷
