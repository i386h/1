<!-- { "loadSidebar": true } -->
　　正传曰及者犹并杀之也书及其大夫荀息着里克之逆暴荀息之死忠也公羊曰荀息可谓不食其言矣其不食其言柰何奚齐卓子者骊姬之子也荀息傅焉骊姬者国色也献公爱之甚欲立其子于是杀世子申生申生者里克傅之献公病将死谓荀息曰士何如则可谓之信矣荀息对曰使死者反生生者不愧乎其言则可谓信矣献公死奚齐立里克谓荀息曰君杀正而立不正废长而立幼如之何愿与子虑之荀息曰君常讯臣矣臣对曰使死者反生生者不愧乎其言则可谓信矣里克知其不可与谋退弑奚齐荀息立卓子里克弑卓子荀息死之荀息可谓不食其言矣愚谓此实传也胡氏曰孰有可托六尺之孤寄百里之命临死节不可夺如息者哉自古皆有死民无信不立故圣人以信易食而君子以信易生息不食言其可少乎愚谓如公羊胡氏之言荀息诚信矣然而仁则吾不知也以荀息之忠信以傅奚齐卓子当献公之蛊惑宜引之以当道而志于仁使嫡庶之分明而上下之义定献公不陷于杀嫡立庶之恶而后遂免奚齐卓子见杀之惨则君岂不为仁君臣岂不为仁徳之臣保其三子谕之徳义安其身以安社稷万世称贤可也不知出此而从君于邪乃以不食言为信为忠是匹夫匹妇之为谅也君子贞而不谅天下大信其可得乎里克虽陷于大逆吾犹悯其志焉耳
　　夏齐侯许男伐北狄
　　正传曰书齐侯许男伐北狄着穷兵黩武之罪也圣人之于要荒以覊縻待之来则驱之去则不逐是之谓得胜算今许方患楚而殴之逺伐北狄胜之不足以为武一失利则反为外域所轻非以全取胜攘夷图覇之畧也宰孔谓其不务徳而勤逺畧不亦宜乎
　　晋杀其大夫里克
　　正传曰书晋杀其大夫里克则讨罪之义隠矣何以隠若里克者志在重耳拨乱反正以报太子申生也其大夫云者重耳之大夫忠于重耳太子者也然而克实申生奚齐卓子之弑贼矣是可杀也何谓可以杀里克聴骊姬之邪谋而中立称疾不朝以成太子之祸又不死难遂弑二君则可以杀矣左氏曰夏四月周公忌父王子党防齐隰朋立晋侯晋侯杀里克以说将杀里克公使谓之曰微子则不及此虽然子弑二君与一大夫为子君者不亦难乎对曰不有废也君何以兴欲加之罪其无辞乎臣闻命矣伏剑而死愚谓里克连弑三君宜尸诸市朝以正其罪而乃止如此故曰讨罪之义隠矣谷梁曰献公伐虢得骊姬献公私之有二子长曰奚齐稚曰卓子骊姬欲为乱故谓君曰吾夜者梦夫人趋而来曰吾苦畏胡不使大夫将衞士而衞冢乎公曰孰可使曰臣莫尊于世子则世子可故君谓世子曰骊姬梦夫人趋而来曰吾苦畏女其将衞士而徃衞冢乎世子曰敬诺筑宫宫成骊姬又曰吾夜者梦夫人趋而来曰吾苦饥世子之宫已成则何为不使祠也故献公谓世子曰其祠世子祠已祠致福于君君田而不在骊姬以酖为酒药脯以毒献公田来骊姬曰世子己祠故致福于君君将食骊姬跪曰食自外来者不可不试也覆酒于地而地贲以脯与犬犬死骊姬下堂而啼呼曰天乎天乎国子之国也子何迟于为君君喟然叹曰吾与女未有过切是何与我之深也使人谓世子曰尔其图之世子之傅里克谓世子曰入自明则可以生世子曰吾君已老矣已昏矣吾若此而入自明则骊姬必死骊姬死则吾君不安所以使吾君不安者吾不若自死吾宁自杀以安吾君以重耳为寄矣刎脰而死故里克所为弑者为重耳也夷吾曰是又将杀我也胡氏曰若惠公既立而谓克曰先君命大夫为世子傅世子死非其罪而大夫不之恤若奚齐者既有先君之命矣而大夫又杀之以及卓大夫虽杀之独不念先君之命乎则克必再拜而死不复有言矣
　　秋七月
　　正传曰无事亦书义见于前
　　冬大雨雪
　　正传曰雨者从天而下如雨然也书冬大雨雪者公羊以为记异也何以为异也周之冬酉戌亥月即夏之八九十月也是时隂结而未凝故唐氏曰此以时书申酉戌月皆非大雨雪之时也故此尤为异愚谓于此亦见周时之不同矣若夏之冬正雨雪之时何以为异
　　【襄王三年】十有一年【齐桓三十七年晋惠二年衞文十一年蔡穆二十六年郑文二十四年曹共四年陈宣四十四年杞成六年宋襄二年秦穆十一年楚成二十三年】
　　春晋杀其大夫防郑父
　　正传曰防郑父晋大夫也书晋杀其大夫防郑父则讨罪之义隠矣曰其大夫云者犹言重耳之大夫也防郑者重耳申生之忠臣也左氏曰春晋侯使以防郑之乱来告故纪之太子申生贤子也孝也献公蛊惑于骊姬用其譛而杀之立其子奚齐里克太子申生之傅而防郑其大夫也太子死二人有拨乱反正之志故克杀奚齐卓子防郑告秦盖欲为重耳也左氏曰防郑之如秦也言于秦伯曰吕甥郤称冀芮实为不从若重问以召之臣出晋君君纳重耳蔑不济矣以此观之二人为重耳也为重耳者奚齐卓子之贼臣乃重耳之忠臣也申生之忠臣也二人欲立重耳将拨乱反正以报太子申生然而不知春秋之义自陷弑逆之罪而不自知矣
　　夏公及夫人姜氏防齐侯于阳谷
　　正传曰书公及夫人姜氏防齐侯于阳谷着非礼也诸侯相防好犹有礼节况妇人乎故阳谷之防有二失礼焉妇人不出梱阈父母在则嵗归宁为父母也而与公及齐侯防于野一失礼也公与齐侯防之非时而以妇人参焉无内外男女之别则二失礼也许氏曰以公夫人阳谷之防观之齐桓伯业怠矣愚谓久假而不归齐桓未之有焉
　　秋八月大雩
　　正传曰雩者旱而祷雨之祀大雩者天子祷雨之名书秋八月大雩着非礼也临川吴氏曰诸侯旱而雩礼也大雩祀及上帝非礼也愚谓天子祭天地诸侯祭山川鲁以诸侯而雩于天则僣矣周之秋午未申月即夏之五六七月正忧旱之时故谷梁以为雩月正也于此亦可以见周之改时矣
　　冬楚人伐黄
　　正传曰黄小国近楚者书楚人伐黄着夷狄之犯中国也左氏曰黄人不归楚贡冬楚人伐黄胡氏曰按谷梁子曰贯之盟管敬仲言于桓公江黄逺齐而近楚楚为利之国也若伐而不能救则无以宗诸侯矣桓公不聴遂与之盟管仲死楚伐江灭黄桓公不能救故君子闵之也逺国慕义背夷即华所谓出自幽谷迁于乔木春秋之所取也被兵城守更厯三时告命已至而援师不出则失救患分灾攘夷狄安与国之义矣灭灭温皆不书伐灭黄而书伐者罪桓公既与防盟而又不能救也愚谓初江人黄人与盟于贯已为楚人所疾矣今被兵而齐不能救桓公之伯业衰矣
　　【襄王四年】十有二年【齐桓三十八年晋惠三年衞文十二年蔡穆二十七年郑文二十五年曹共五年陈宣四十五年卒杞成七年宋襄三年秦穆十二年楚成二十四年】
　　春王三月庚午日有食之
　　正传曰书日有食之纪天变也
　　夏楚人灭黄
　　正传曰书楚人灭黄罪蛮荆之暴横而霸主之不能救也前十一年冬楚人伐黄矣厯三时报乆至而诸侯之救援不至此黄之所以灭也左氏曰黄人恃诸侯之睦于齐也不共楚职曰自郢及我九百里焉能害我夏楚灭黄谷梁曰贯之盟管仲曰江黄逺齐而近楚楚为利之国也若伐而不能救则无以宗诸侯矣桓公不聴遂与之盟管仲死楚伐江灭黄桓公不能救故君子闵之也胡氏曰于礼为合于时为不幸若江黄二国是也其书灭者见楚人之强罪诸侯之弱责方伯连帅之不脩其职使小国贤君困于强暴不得其所是也其又谓公羊子所谓亡国之善词上下之同力者则泥矣
　　秋七月
　　正传曰无事亦书义见于前
　　冬十有二月丁丑陈侯杵臼卒
　　正传曰杵臼陈侯名书陈侯杵臼卒纪与国之大故也着恤灾也
　　【襄王五年】十有三年【齐桓三十九年晋惠四年衞文十三年蔡穆二十八年郑文二十六年曹共六年陈穆公欵元年杞成八年宋襄四年秦穆十三年楚成二十五年】
　　春狄侵衞
　　正传曰书狄侵衞着华夏之见陵伯图之不竞也胡氏曰齐桓公为阳谷之防是肆于宠乐其行荒矣楚人伐黄而救兵不起是忽于简书其业怠矣然后狄人得以肆暴今年侵衞明年侵郑近在王都之侧淮夷亦来病而不忌也伯益戒于舜曰无怠无荒四夷来王此至诚无息帝王之道春秋之法也齐桓晋文若此类者其事则直书于防其义则游圣门者黙识于言意之表矣愚谓此正吾今之説而孔子所以谓其义则丘窃取之者也何尝显然改其文耶惜乎明于此而昧于其他
　　夏四月葬陈宣公
　　正传曰书夏四月葬陈宣公纪恤邻之大义也而其葬之得礼见矣宣公卒于十一年冬十二月至是五月矣诸侯五月而葬礼也葬则有赴有防葬之礼焉故书之
　　公防齐侯宋公陈侯衞侯郑伯许男曹伯于咸
　　正传曰书防于咸着勤王之义也谷梁曰兵车之防也左氏曰夏防于咸淮夷病故且谋王室也秋为戎难故诸侯戍周齐仲孙湫致之
　　秋九月大雩
　　正传曰周之季秋九月即夏之孟秋七月正农人忧旱之时若以九月为夏之九月则五谷成熟非用雨之时矣书秋九月大雩着礼之非也大雩者祀上帝天子行之诸侯僣用非礼也
　　冬公子友如齐
　　正传曰书公子友如齐纪大夫之出境也礼大夫非君命不出境出境史必书之是疑于非礼矣然继是即有诸侯城縁陵之事殆为是乎则又疑于得礼矣诸儒谓春秋凡于书必有一宇褒贬善恶若此一节于经何所据以见善恶耶
　　【襄王六年】十有四年【齐桓四十年晋惠五年衞文十四年蔡穆二十九年卒郑文二十七年曹共七年陈穆二年杞成九年宋襄五年秦穆十四年楚成二十六年】
　　春诸侯城縁陵
　　正传曰书诸侯城縁陵着霸者恤邻之义也左氏曰春诸侯城縁陵而迁焉盖淮夷病诸侯防于咸城縁陵以迁避之也以诸侯之力非不能救以不幸与淮夷为邻所谓切近灾者也故合谋迁其城以避之其恤小之义见矣而公羊乃起专封之说胡氏从之误矣夫所谓封者必分之茅而胙之土命之诰而锡之车服焉也此与大王避狄迁岐之事何以异乃以为专封之罪乎然而不告于天子而擅与诸侯迁之以此责之必无词矣
　　夏六月季姬及鄫子遇于防使鄫子来朝
　　正传曰季姬僖公之季女未适人及犹与也防鲁地书季姬及鄫子遇于防使鄫子来朝则三失礼可见矣来朝者公谷皆以为来请已也胡氏又有春秋内女适人系诸国之说其未适人书其字之説季姬书字而未系诸国明其女而非妇之说及者内为志之说朝不言使言使非正之説季姬使之朝病鄫之説则皆陷于义例之蔽而非春秋直书见义之道矣愚谓斯举也于是乎见三纲之絶矣夫父之于子有君道焉故曰家有严君父之谓也僖公溺爱其季女不能教以内外之别使自择配又使之肆其欲出遇诸侯于外失君道父道矣鄫子以国君丈夫而为妇人所使朝鲁以定昏失夫道矣愚故曰于是乎见三纲之絶矣
　　秋八月辛卯沙鹿崩
　　正传曰沙鹿杜氏以为山名平阳元城县有沙鹿土山在晋地书沙鹿崩纪异也公羊曰外异不书此何以书为天下纪异也左传卜偃曰期年将有大咎几亡国愚谓地道静也载华岳而不重今沙鹿崩是大异也夫天地者系天下之事也今地道亏非小咎故书胡氏曰诗称百川沸腾山冡崒崩言西周之将亡也书沙鹿崩于前书获晋侯于后虽不指其事应而事应具存此春秋畏物之反常为异使人恐惧脩省之意也其垂戒明矣
　　狄侵郑
