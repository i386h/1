<!-- { "loadSidebar": true } -->
　　正传曰书晋放其大夫胥甲父于卫着擅放之罪也左氏曰晋人讨不用命者放胥甲父于卫而立胥克先辛奔齐胡氏曰放犹羁置毋去其所比于専杀者其罪薄乎云尔或以为近正非矣大夫当官既不请于天子而自命以为有罪又不告于司冦而擅行犹不逺于正乎秦晋战于河曲挠臾骈之谋者赵穿也若讨其不用命则当以穿为首止治军门之呼偕贬可也而独放胥甲父则以赵盾当国穿其族子而盾庇之也桃园之罪其志固形于此矣愚谓此言是也又言称国以放见晋政之在私门而成上侵为后戒也则凿矣
　　公防齐侯于平州
　　正传曰书公防齐侯于平州着其防之非也古者诸侯相防同以讲信修睦非有为而为之也宣公非时有为而防齐侯于平州则非正矣左氏曰防于平州以定公位愚故谓此宣公平州之防有所为而为之非正也胡氏曰鲁宣簒立逾年举国臣子既从之矣若之何位犹未定而有待于平州之防也春秋以来弑君簒国者已列于诸侯则不复致讨故曹人以此请负刍于晋夫簒弑之贼毁灭天理无所容于天地之间身无存没时无古今其罪不得赦也以列于防而不复讨是率中国为僭窃弃人类为禽兽此仲尼所为惧春秋所以作也愚谓此説是也而胡氏又云鲁宣宜称及齐而曰防者以为讨贼絶党之法则凿矣但曰防则齐党恶之罪在其中矣
　　公子遂如齐
　　正传曰书公子遂如齐则其如之为邪谋可考见矣同时公防齐侯于平州而仲遂如齐并书继之以齐人取济西之田则鲁以田赂齐也公之防齐以赂与齐成以定已位也遂如齐以拜成也皆可见矣故左氏曰东门襄仲如齐拜成是也则遂之如齐以成邪谋也胡氏曰宣公簒立之罪仲遂主谋为首恶初请于齐遂为上客而并书介使者罪叔孙得臣不能为有无亦从之也大夫有以死争者矣然削而不书者以叔仲惠伯死非君命失其所也遂及行父则一再见于经矣如齐拜成虽削之可也又再书于策者于以着其始终成就弑立之谋以戒后世人臣或内交宫禁以固其宠或外结藩镇以为之援至于杀生废置皆出其手而人主不悟者其虑深矣凡此皆直书于防而义自见者也
　　六月齐人取济西田
　　正传曰济西鲁地书齐人取济西田则取之者及与之者之罪并可见矣夫齐取之以鲁与之也左氏曰齐人取济西之田为立公故以赂齐也愚谓土田乃传之于先公受封于天子非可以私相取与也况以为赂乎公羊曰外取邑不书此何以书所以赂齐也曷为赂齐为杀子赤之赂也程子曰宣公不义得国赂齐以求助齐受之以助不义故书取不义不能保其土故不云我非为强取故不讳不能有而失者皆讳胡氏曰鲁人致赂以免讨而书齐人取田者所以着齐罪春秋讨贼尤严于利其为恶而助之者所以孤其党夫齐鲁隣国盟主之余业也子恶弑出姜归而宣公立不能声罪致讨务宁鲁乱首与之防是利其为恶而助之也弑君簒国人道所不容而货赂公行免于诸侯之讨则臣子胥为僭窃人类灭为禽兽其祸乃自不知以义为利而以利之可以为利而为之也孟子为梁王极言利国者必至于弑夺而后餍盖得经书取田之意举法如此然后人知保义弃利乱臣贼子孤立无徒而乱少弭矣
　　秋邾子来朝
　　正传曰书邾子来朝则其党恶之罪自见矣宣公簒立之罪人人得而诛之诸侯列国不能与连率方伯告于天子声罪致讨而邾乃首来朝之人心死天理灭矣故不必加贬直书之而其罪自见矣
　　楚子郑人侵陈遂侵宋
　　正传曰书楚子郑人侵陈遂侵宋着党楚陵弱之罪也并称楚子郑人者着同恶罪之甚也或谓爵楚而人郑为贬之者非也左氏曰宋人之弑昭公也晋荀林父以诸侯之师伐宋宋及晋平宋文公受盟于晋又防诸侯于扈将为鲁讨齐皆取赂而还郑穆公曰晋不足与也遂受盟于楚陈共公之卒楚人不礼焉陈灵公受盟于晋楚子侵陈遂侵宋胡氏曰郑伯本以宋人弑君晋不能讨受赂而还以此罪晋为不足与也遂受盟于楚今乃附楚以亟病中国何义乎书侵陈遂侵宋者以见潜师掠境肆为侵暴非能声宋罪而讨之也既正此师为不义然后中国之师可举矣
　　晋赵盾帅师救陈
　　正传曰书晋赵盾帅师救陈何也谷梁曰善救陈也左氏曰晋赵盾帅师救陈宋愚谓此救陈左氏并云宋衍文也胡氏谓圣人削宋非也又曰郑在王畿之内而附蛮夷陈先代帝王之后而见侵逼此门庭之寇利用御之者也晋能救陈则存诸夏攘夷狄之师故特褒而书救凡书救者未有不善之也如解倒悬如拯民于涂炭之中知此义则知春秋用兵之意矣
　　宋公陈侯衞侯曹伯防晋师于棐林伐郑
　　正传曰棐林郑地赵盾之师方救陈也诸侯遂防之以伐郑书之见其伐之善也所谓彼善于此者也故谷梁谓着其美也是也左氏曰防于棐林以伐郑也楚蒍贾救郑遇于北林囚晋解晋人乃还愚谓郑以畿内诸侯而外附于楚与之同恶中国而夷狄者也诸侯防晋师伐之攘夷狄尊中国之师矣故春秋书之
　　冬晋赵穿帅师侵崇
　　正传曰书晋赵穿帅师侵崇着不义之师也左氏曰晋欲求成于秦赵穿曰我侵崇秦急崇必救之吾以求成焉冬赵穿侵崇秦弗与成愚谓非有大义之举而为是邪谋以动众其不义甚矣胡氏曰崇在西土秦所与也晋欲求成于秦不以大义动之而伐其与国则为谖已甚比诸伐楚以救江异矣而传谓设此谋者赵穿也意者赵穿已有逆心欲得兵权托于伐国以用其众乎不然何谋之迂而当国者亦不裁正而从之也穿之名姓自登史防弑君于桃园而上卿以志同受恶其端又见于此书侵以见所以求成者非其道矣
　　晋人宋人伐郑
　　正传曰书晋人宋人伐郑着非义也左氏曰晋人伐郑以报北林之役于是晋侯侈赵宣子为政骤谏而不入故不竞于楚愚谓观此则晋之此举为愤兵盖原于侈心之萌也谷梁曰伐郑所以救宋也愚谓所以伐郑者以郑以王畿诸侯而从楚是从敌以叛王也则郑必无词矣若夫宋以弑君之贼罪浮于郑晋乃不之问而反与同伐人所谓助桀伐桀也我已曲矣可得为义兵乎故春秋并书之其义可见矣胡氏亦谓宋人弑君既列于防在春秋衰世已免诸侯之讨矣论春秋王法则其罪固在法所不赦也而晋人与之合兵伐郑是谓以燕伐燕是也然又谓书人以贬凿矣其罪已着何假书人乎
　　【匡王六年崩】二年【晋灵十四年弑齐惠二年衞成二十八年蔡文五年郑穆二十一年曹文十一年陈灵七年杞桓三十年宋文四年秦共二年楚庄七年】
　　春王二月壬子宋华元帅师及郑公子归生帅师战于大棘宋师败绩获宋华元
　　正传曰书宋郑大棘之战华元之获着不义也左氏曰春郑公子归生受命于楚伐宋宋华元乐吕御之二月壬子战于大棘宋师败绩囚华元获乐吕及甲车四百六十乘俘二百五十人馘百人愚谓宋以弑君之贼而伐郑之附楚郑又负从夷之罪而伐宋以获其大夫是以罪伐罪耳何以为义举乎若夫宋之罪唯天吏者则可以伐之所藏乎身不恕而能伐人者未之有也
　　秦师伐晋
　　正传曰书秦师伐晋着报怨之师也左氏曰秦师伐晋以报崇也遂围焦愚故曰报怨之兵也胡氏曰晋用大师于崇乃赵穿私意而无名也故书侵秦人为是兴师而报晋则问其无名之罪也故书伐世岂有欲求成于强国而侵其所与可以得成者乎穿之情见矣宣子当国筭无遗策独懵于此哉其从之也而盾之情亦见矣春秋书事笔削因革必有以也一侵一伐而不书围焦所以诛晋卿上侵之意其所由来者渐矣愚谓胡氏论书侵书伐之别然则春秋书此为与秦乎误矣
　　夏晋人宋人衞人陈人侵郑
　　正传曰书晋人宋人衞人陈人侵郑着报怨之师也左氏曰夏晋赵盾救焦遂自隂地及诸侯之师侵郑以报大棘之役楚闘椒救郑曰能欲诸侯而恶其难乎遂次于郑以待晋师赵盾曰彼宗竞于楚殆将毙矣姑益其疾乃去之愚谓以晋之强诸侯之众非不足以胜郑也而卒不能胜者盖宋负弑君之罪晋与诸侯不能讨又受赂而党之此郑之所以不服也胡氏谓易于讼卦之象曰君子作事谋始始而不谋将至于兴师动众有不能定者矣晋惟取赂释宋而不讨至以中国之大不能服郑不竞于楚可不慎乎春秋行事必正其本为末流之若此也其垂戒明矣
　　秋九月乙丑晋赵盾弑其君夷臯
　　正传曰夷臯晋侯名书晋赵盾弑其君夷臯诛首恶也弑君者穿也而书盾弑盾上卿与闻乎弑也此与许止之事皆是书其实事盖弑君父之罪天下大罪也若无其实春秋岂妄以意加以此罪乎盖许止进药于父而其臣傅之以毒君死而止奔赵盾怨君而出族子弑君而复入其与弑之迹显然矣故皆以弑君加之诛之以为乱臣贼子之戒也左氏曰晋灵公不君厚敛以雕墙从台上弹人而观其辟丸也宰夫胹熊蹯不熟杀之寘诸畚使妇人载以过朝赵盾士季见其手问其故而患之将谏士季曰谏而不入则莫之继也防请先不入则子继之三进及溜而后视之曰吾知所过矣将改之稽首而对曰人谁无过过而能改善莫大焉君能有终则社稷之固也岂唯羣臣赖之犹不改宣子骤谏公患之使鉏麑贼之晨往寝门辟矣盛服将朝尚早坐而假寐麑退叹而言曰不忘恭敬民之主也贼民之主不忠弃君之命不信有一于此不如死也触槐而死秋九月晋侯饮赵盾酒伏甲将攻之其右提弥明知之趋登曰臣侍君宴过三爵非礼也遂扶以下公嗾夫獒焉明抟而杀之盾曰弃人用犬虽猛何为闘且出提弥明死之乙丑赵穿攻灵公于桃园宣子未出山而复太史书曰赵盾弑其君以示于朝宣子曰不然对曰子为正卿亡不越竟反不讨贼非子而谁宣子曰呜呼我之怀矣自贻伊慼其我之谓矣孔子曰董狐古之良史也书法不隠赵宣子古之良大夫也为法受恶惜也越竟乃免宣子使赵穿逆公子黒臀于周而立之壬申朝于武宫愚谓此非孔子之言也春秋之法臣子弑君父凡在官在宫者杀无赦观盾不讨穿之罪乃反使之逆黑臀以立之其同谋显然矣岂越竟可免乎又观此经则书盾弑者晋良史董狐之文而鲁史因之则孟子所谓其文则史于此可见矣他皆鲁史之文而传莫见惟此传最明因此以例其他则书人书名与否皆鲁史之文而非出于圣人之手孟子之言为不我诬矣胡氏曰赵穿手弑其君董狐归狱于盾其断盾之狱词曰子为正卿亡不越竟反不讨贼以书弑断而盾也受其恶而不敢辞仲尼因其法而不之革其义云何曰正卿当国任事之臣也国事莫酷于君见弑不于其身而谁责乎亡而越竟谓去国而不还也然后君臣之义絶反而讨贼谓复雠而不释也然后臣子之事终不然是盾伪出而实闻乎故也假令不与闻者而纵贼不讨是有今将之心而意欲穿之成乎弑矣恶莫惨乎意今以此罪盾乃闲臣子之邪心而谨其渐也盾虽欲辞而不受可乎以髙贵乡公之事观焉抽戈者成济唱谋者贾充而当国者司马昭也为天吏者将原司马昭之心而诛之乎亦将致辟成济而足也故陈泰曰惟斩贾充可以少谢天下耳昭问其次意在济也泰欲进此直指昭也然则赵穿弑君盾为首恶春秋之大义明矣微夫子推见至隠垂法后世乱臣贼子皆以诡计获免而至愚无知如彼史太邓扈乐之徒皆蒙归狱而受戮焉君臣父子不相夷以至于禽兽也几希故曰春秋成而乱臣贼子惧
　　冬十月乙亥天王崩
　　正传曰书冬十月乙亥天王崩纪天下之大变也闻赴而书于是诸侯有奔丧之礼焉鲁不见书之史册则其不奔丧而无君之罪可见矣
