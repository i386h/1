<!-- { "loadSidebar": true } -->
　　正传曰书秋八月戊申天王崩备时月日者何以纪天下之大变故详之也于是乎天下如丧考妣为之服斩衰诸侯有奔丧防之礼同轨毕至焉是故详书之
　　冬十月壬午公子遂防晋赵盾盟于衡雍
　　正传曰衡雍郑地书公子遂防晋赵盾盟于衡雍讥大夫防盟之非也左氏曰晋人以扈之盟来讨冬襄仲防晋赵孟盟于衡雍报扈之盟也夫上古不事盟誓盟誓后世诸侯之事也诸侯失道政在大夫故大夫防盟自此始矣髙氏曰衡雍晋文公防诸侯朝王之处也天王崩诸侯不奔丧而盾遂皆国之正卿乃自相防盟于王畿之内恶莫大焉春秋直书其罪自见矣
　　乙酉公子遂防雒戎盟于暴
　　正传曰暴郑地书公子遂防雒戎盟于暴讥内外之无辨也乱礼也左氏曰遂防伊雒之戎书曰公子遂珍之也愚谓珍之者重之也重之所以责之至也以公子之贵而屈下防盟于雒戎之贱尊卑混矣罪莫大焉胡氏曰春秋记约而志详其书公子遂盟赵盾及雒戎何词之赘乎曰圣人谨内外之辨所以明族类别内外也雒邑天地之中而戎丑居之无备甚矣自东汉已来乃羌漠杂处而不辨晋至于神州陆沉唐亦世有安史之乱许翰以为谋国者不知学春秋之过信矣愚谓其称公子及日与地与名史文之详耳非以此为义也
　　公孙敖如京师不至而复丙戌奔莒
　　正传曰书公孙敖如京师不至而复丙戌奔莒着非义也罪敖废君命而从己欲也左氏曰穆伯如周吊丧不至以币奔莒从已氏焉愚谓天理人欲系乎志之向背而已矣夫志于京师则有天王之尊敬莫大焉志于莒则有已氏之淫肆莫大焉一志于敬则为天理一志于肆则为人欲一念之微天人判而善恶分焉胡氏曰男女人之大欲存焉寡欲者养心之要欲而不行可以为难矣然欲生于色而纵于淫色出于性目之所视有同美焉不可掩也淫出于气不持其志则放僻趋蹶无不为矣敖如京师其书不至而复者言敖无入使于周之意惟已氏之欲从也夫以志徇气肆行淫欲而不能为之帅至于弃家国出奔而不顾此天下之大戒也春秋谨书其事于敖与何诛使后人为鉴必持其志修窒欲之方也
　　螽
　　正传曰书螽纪灾异也
　　宋人杀其大夫司马宋司城来奔
　　正传曰大夫司马者公子卬也司城者荡意诸也书宋人杀其大夫司马宋司城来奔纪宋之乱也有来报故书之以示戒焉左氏曰宋襄夫人襄王之姊也昭公不礼焉夫人因戴氏之族以杀襄公之孙孔叔公孙钟离及大司马公子卬皆昭公之党也司马握节以死故书以官司城荡意诸来奔效节于府人而出公以其官逆之皆复之亦书以官皆贵之也胡氏曰初宋昭公将去羣公子乐豫以为不可遂舎司马以让公子卬则卬固昭公之党欲专宋政而昭公固欲以其弟卬自衞也夫司马掌兵之官不选众举贤以素有威望为国人所畏服者使居其任乃欲宠其私眤鲜有不亡者矣公子卬荡意诸皆以官举者见主兵者不能其官至于见杀守土者不能其官至于出奔而其君不免失身见弑之祸宜矣愚谓书以官乃据实详记史之文耳何系于义耶
　　春秋正传卷十七
<经部,春秋类,春秋正传>
　　钦定四库全书
　　春秋正传卷十八　　　　明　湛若水　撰文公
　　【顷王元年】九年【晋灵三年齐昭十五年衞成十七年蔡庄二十八年郑穆十年曹共三十五年卒陈共十四年杞桓十九年宋昭二年秦康三年楚穆八年】
　　春毛伯来求金
　　正传曰毛伯天子之大夫名衞书毛伯来求金讥非礼之求也文王以庶邦惟正之供王者无求求之非礼也左氏曰毛伯衞来求金非礼也不书王命未塟也愚谓不称王使公羊以为未逾年即位胡氏以为当丧未君谅隂不言则是三年政令皆废矣宰代言古有行之者矣程子曰毛伯风鲁以求金故不云王使此言是也
　　夫人姜氏如齐
　　正传曰姜氏即出姜齐昭公之女也书夫人姜氏如齐纪归宁之礼也女嫁父母在嵗一归宁礼也
　　二月叔孙得臣如京师
　　正传曰叔孙氏得臣名鲁大夫也书如京帅纪防塟之非礼也天子七月而塟同轨至今公不亲奔使臣往焉非礼也
　　辛丑塟襄王
　　正传曰书塟襄王纪天下之大事也于是乎同轨毕至诸侯有奔防之礼焉左氏曰庄叔如周塟襄王春秋书此以见公之不往非礼也
　　晋人杀其大夫先都
　　正传曰先都晋大夫书晋人杀其大夫先都着擅杀之罪也而晋之乱可见矣夫大夫受命于天子者也先都之杀或晋侯晋人皆不可考然晋之乱无刑政矣罪之大者也左氏曰王正月己酉使贼杀先克乙丑晋人杀先都梁益耳愚谓若如左氏之言则又非特专擅而已非特一先都而已盖且行盗贼之计焉
　　三月夫人姜氏至自齐
　　正传曰夫人之礼与君同故如齐必书至自齐必书出告反面之义也胡氏曰夫人与君敌体同主宗庙之事出必告行反必告至则书于防然适他国者或曰享或曰防或曰如众矣未有至之者则其行非礼以不至见其罪也出姜如齐以宁父母于礼得行矣其至者非特以告庙书耳夫人初归岂其不告为文公越礼故削而不书示诛意之法矣今此书至者又以见小君之重也夫承祭祀以为宗庙主一国之母仪而可以摇动乎出姜至是盖不安于鲁故至而特书以示防微杜渐之意其为世虑深矣愚谓以不至见其罪不书为示诛意之法则夫至之书之者其罪反不可见不可诛之耶若此之类皆凿矣
　　晋人杀其大夫士縠及箕郑父
　　正传曰晋人者众人也胡氏曰国乱无政众人擅杀之也书之着擅杀之罪也左氏曰三月甲戌晋人杀箕郑父士縠蒯得是以胡氏又为之论曰夫三大夫者皆强家也求专晋不得挟私怨以作乱而使贼杀其中军佐则固有罪矣曷为不去其官当是时晋灵初立主幼不君政在赵盾而中军佐者盾之党也若狱有所归则此三人者独无可议从末减乎而皆杀之是大夫专生杀而政不自人主出也故不称国讨不去其官而箕郑父书及示后世司赏罚者必本忠恕无有党偏之意其义精矣愚谓只直书之不必称国讨不必去其官而专杀之罪自见矣
　　楚人伐郑公子遂防晋人宋人衞人许人救郑
　　正传曰书楚人伐郑罪其伐也书公子遂防晋人宋人卫人许人救郑善其救也纪蛮荆之肆暴而诸侯攘夷之兵也左氏曰范山言于楚子曰晋君少不在诸侯北方可图也楚子师于狼渊以伐郑囚公子坚公子龙及乐耳郑及楚平公子遂防晋赵盾宋华耦衞孔达许大夫救郑不及楚师卿不书缓也以惩不恪愚谓观此则楚有猾夏贪暴之罪而诸侯虽有攘夷之名而缓兵逸贼之罪不能辞矣
　　夏狄侵齐
　　正传曰书狄侵齐纪外裔之犯中国也
　　秋八月曹伯襄卒
　　正传曰襄曹伯名书曹伯襄卒纪邻国之大故也为有吊葬之礼焉
　　九月癸酉地震
　　正传曰地道主静而震动焉书之以示戒也公羊曰地震者何动地也何以书记异也
　　冬楚子使椒来聘
　　正传曰椒者越椒楚大夫也书楚子使椒来聘与夷狄慕华之善也朝聘中国诸侯相交之礼楚子始使来聘则必有慕义向华之心也故善之所谓夷狄而中国则中国之是也
　　秦人来归僖公成风之禭
　　正传曰成风者庄公之妾僖公之母也故云僖公成风秦人来归其禭则以夫人之礼礼之矣故书秦人来归僖公成风之禭讥非礼也过时而来亦非礼也程子云过时始至故云来归又云盖嫡妾之乱自兹而始是也胡氏曰秦人归禭而曰僖公成风者非兼禭也亦犹平王来赗仲子而谓之惠公仲子尔仲子惠公之妾也然则风氏亦庄公之妾曷不书曰来归庄公成风之禭乎曰宠爱仲子以妾为妻者惠公也故书惠公仲子所以正后世之为人夫者当明夫道不可乱嫡妾之分以卑其身尊崇风氏立为夫人者僖公也故书僖公成风所以正后世之为人子者当明子道不可行僣乱之礼以贱其父圣人垂诫之义明矣愚谓此又经外之意也圣人直书止明禭之非礼非时耳
　　葬曹共公
　　正传曰书葬曹共公纪防葬隣国之义也礼诸侯五月而葬同盟毕至礼也
　　【顷王二年】十年【晋灵四年齐昭十六年衞成十八年蔡庄二十九年郑穆十一年曹文公寿元年陈共十五年杞桓二十年宋昭三年秦康四年楚穆九年】
　　春王三月辛卯臧孙辰卒
　　正传曰臧孙氏辰名鲁之名大夫臧文仲也书臧孙辰卒纪国卿之大故也而其平生之善恶可考而知矣文仲自庄公末巳与闻国政四十余年而鲁政益衰知柳下惠之贤而不与立夫子以为窃位其为人可知矣
　　夏秦伐晋
　　正传曰书秦伐晋讥贪愤之兵也左氏曰春晋人伐秦取少梁夏秦伯伐晋取北征其彼此报复贪愤之罪可并见矣
　　楚杀其大夫宜申
　　正传曰书楚杀其大夫宜申着楚穆擅杀之罪也左氏曰初楚范巫矞似谓成王与子玉子西曰三君皆将强死城濮之役王思之故使止子玉曰毋死不及止子西子西缢而县絶王使适至遂止之使为商公沿汉泝江将入郢王在渚宫下见之惧而辞曰臣免于死又有谗言谓臣将逃臣归死于司败也王使为工尹又与子家谋弑穆王穆王闻之五月杀鬭宜申及仲归愚谓据此则宜申楚大夫方楚世子商臣弑其君父以自立宜申怀报讐之心者久矣及今乃始与仲归谋复十年之讐自以为成王之忠臣不知乃商臣之弑贼也夫既臣之而后谋逞其志与或人之与豫让谋者相同虽陷于弑逆之罪然其志犹可悯也故春秋特书楚杀其大夫宜申罪楚穆之专杀而不罪宜申其意可见矣
　　自正月不雨至于秋七月
　　正传曰书自正月不雨至于秋七月纪大灾也周正月子月也七月午月也正田苗忧旱之时也
　　及苏子盟于女栗
　　正传曰苏子周之卿士及者鲁公及之也书及苏子盟于女栗讥其盟之非礼也盟者诸侯之事相誓以为信者也诸侯不以忠信事天王至王人来盟乃盟之非礼矣左氏曰顷王立故也愚谓顷王立欲亲诸侯故使苏子来盟夫天王崩顷王立鲁与诸侯皆不闻有往者而独与王人盟是上失天子之尊下无人臣之礼矣故春秋书此两见其非
　　冬狄侵宋
　　正传曰书狄侵宋纪蛮夷之陵霸国也
　　楚子蔡侯次于厥貉
　　正传曰书楚子蔡侯次于厥貉则蔡从夷楚陵夏之罪并见矣左氏曰陈侯郑伯防楚子于息冬遂及蔡侯次于厥貉将以伐宋宋华御事曰楚欲弱我也先为之弱乎何必使诱我我实不能民何罪乃逆楚子劳且聴命遂道以田孟诸宋公为右盂郑伯为左盂期思公复遂为右司马子朱及文之无畏为左司马命夙驾载燧宋公违命无畏抶其仆以狥或谓子舟曰国君不可戮也子舟曰当官而行何彊之有诗曰刚亦不吐柔亦不茹毋纵诡随以谨罔极是亦非辟彊也敢爱死以乱官乎厥貉之防麇子逃归愚谓此实传也观此则厥貉之次将以伐宋也夫宋商王之后覇国之裔也上书狄侵宋是中国衰弱已甚诸侯当救之而不救则亦已矣而蔡与陈郑又从楚而谋伐焉引蛮夷之兵以灭先代之后有人心者肯为之乎故春秋书于册以深罪之
　　【顷王三年】十有一年【晋灵五年齐昭十七年衞成十九年蔡庄三十年郑穆十二年曹文二年陈共十六年杞桓二十一年宋昭四年秦康五年楚穆十年】
　　春楚子伐麇
