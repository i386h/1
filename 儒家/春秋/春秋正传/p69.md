<!-- { "loadSidebar": true } -->
　　【景王元年】二十有九年【晋平十四年齐景四年衞献三十三年卒蔡景四十八年郑简二十二年曹武十一年陈哀二十五年杞文六年宋平三十二年秦景三十三年楚郏敖麋元年吴余祭四年弑】春王正月公在楚
　　正传曰书春王正月公在楚谨君也而鲁侯之非道见矣左氏曰释不朝正于庙也楚人使公亲襚公患之穆叔曰祓殡而襚则布币也乃使巫以桃茢先祓殡楚人弗禁既而悔之愚谓书公在楚系于春王正月之下则公内不朝庙外不朝王不忠不孝之罪着矣宜其召亲襚之辱也故糓梁曰罪公也愚按左氏自是而后夏四月公及陈侯郑伯许男送葬至于西门之外诸侯之大夫皆至于墓则列国礼楚如臣礼君然盖为强力所制而不得归者六月中间天王之崩曽不见奔春秋治襄公之罪深矣○胡氏曰岁之首月公在他国者有矣此特书公在楚者外为荆蛮所制以俟其葬而不得归内为强臣所逼欲擅其国而不敢入故特书所在以存君也按左氏楚人使公亲襚夏四月送楚子葬至于西门之外还及方城季武子取卞以自封使公冶告曰闻守卞者将叛臣帅师徒以讨既得之矣公曰欲而言叛祗见疏也吾不可以入矣将适诸侯有赋式微者乃归故特于岁首朝正之时而书曰公在楚使后世臣子戴天履地视君父之危且困者必有天威不违顔咫尺食坐见于羮墙之意而不以顷刻忘也此义一行岂敢有顾其身与妻子与其家而不恤国朋附权臣以图富贵而背其君者乎
　　夏五月公至自楚
　　正传曰书夏五月公至自楚谨君之出入也使人考其时斯病之矣盖襄公在楚者六月矣一不谨于始遂为强楚所制使之亲襚使之送葬中国诸侯臣于夷狄自此行也春秋书之其憾深矣左氏曰公还及方城季武子取卞使公冶问玺书追而与之曰闻守卞者将叛臣帅师徒以讨之既得之矣敢告公冶致使而退及舍而后闻取卞公曰欲之而言叛祗见疏也公谓公冶曰吾可以入乎对曰君实有国谁敢违君公与公冶冕服固辞强之而后受公欲无入荣成伯赋式微乃归五月公至自楚公冶致其邑于季氏而终不入焉曰欺其君何必使余季孙见之则言季氏如他日不见则终不言季氏及疾聚其臣曰我死必无以冕服敛非德赏也且无使季氏葬我愚谓观此则襄公一失此行外为强楚所制内为季氏所拒春秋书至之深意可见矣公冶其亦贤矣世之欺君以图富贵利达者犹将意气扬扬以夸耀于人其视公冶致邑不入冕服不敛以为非德赏者得无厚顔乎○糓梁曰喜之也致君者殆其往而喜其反此致君之意义也
　　庚午衞侯衎卒
　　正传曰书衞侯衎卒书赴也
　　阍弑吴子余祭
　　正传曰书阍弑吴子余祭诛弑贼也何以不名贼鲁史以逺而畧之故逸其名而书其事以为近刑人之戒也左氏曰吴人伐越获俘焉以为阍使守舟吴子余祭观舟阍以刀弑之公羊曰阍者何门人也刑人也刑人则曷为谓之阍刑人非其人也君子不近刑人近刑人则轻死之道也糓梁曰礼君不使无耻不近刑人不狎敌不迩怨贱人非所贵也贵人非所刑也刑人非所近也举至贱而加之吴子吴子近刑人也阍弑吴子余祭仇之也
　　仲孙羯防晋荀盈齐髙止宋华定衞世叔仪郑公孙段曹人莒人滕人薛人小邾人城杞
　　正传曰书仲孙羯防诸侯之大夫城杞从晋志也而其非义见矣左氏曰晋平公出也故治杞六月知悼子合诸侯之大夫以城杞孟孝伯防之郑子太叔与伯石往子太叔见太叔文子与之语文子曰甚乎其城杞也子太叔曰若之何哉晋国不恤周宗之阙而夏肄是屏其弃诸姬亦可知也已诸姬是弃其谁归之吉也闻之弃同即异是谓离德诗曰协比其邻婚姻孔云晋不邻矣其谁云之糓梁曰古者天子封诸侯其地足以容其民其民足以满城以自守也杞危而不能自守故诸侯之大夫相帅以城之此变之正也愚谓观左谷二传则晋主于城杞而合诸侯以为之也文子甚哉之叹为是则谷梁变正之语为非而其城杞之失可知矣胡氏曰晋平公杞出也故合诸侯之大夫以城杞古之建国立家者必亲九族然有父族而后及母族有母族而后及妻族此葛藟之诗所为次也晋主夏盟令行中国平公不能修文襄悼公之业尊奨王室恤宗周之阙而夏肄是屏轻弃诸姬可谓知本乎平王惟不抚其民而逺屯戍于母家周人怨思焉扬之水所以降为国风不得列于雅也城杞之役亦不待贬絶而可见矣愚谓弃同而即异厚母而忘君此晋之失一事耳至于非有戡定祸乱尊奨王室之大义而擅兴十国之众使暴露于逺外弃天之民失地之利其罪大矣何以为盟主乎
　　晋侯使士鞅来聘
　　正传曰书晋侯使士鞅来聘着其聘之失也左氏曰范献子来聘拜城杞也公享之展庄叔执币射者三耦公臣不足取于家臣家臣展瑕展玉父为一耦公臣公巫召伯仲顔庄叔为一耦鄫鼓父党叔为一耦愚谓观此则士鞅之聘无乃拜城杞之私耳非朝聘防同之典也其失不待贬而自见矣又观三耦公私之説则君弱臣强可见而城杞之失亦强臣成之耳
　　杞子来盟
　　正传曰书杞子来盟则其盟之非礼可见矣左氏曰晋侯使司马女叔侯来治杞田弗尽归也晋悼夫人愠曰齐也取货先君若有知也不尚取之公告叔侯叔侯曰虞虢焦滑霍杨韩魏皆姬姓也晋是以大若非侵小将何所取武献以下兼国多矣谁得治之杞夏余也而即东夷鲁周公之后也而睦于晋以杞封鲁犹可而何有焉鲁之于晋也职贡不乏玩好时至公卿大夫相继于朝史不絶书府无虚月如是可矣何必瘠鲁以肥杞且先君而有知也毋宁夫人而焉用老臣杞文公来盟书曰子贱之也愚谓观此则杞子来盟盖为晋治鲁之侵田而遂要盟恃晋之强以陵鲁耳岂诚心与直道哉春秋书之恶其非礼也盖不待书子以贱之矣
　　吴子使札来聘
　　正传曰札吴公子名名之无他义书吴子使札来聘善其聘也通嗣君也正也善其慕华夏而来也左氏曰吴公子札来聘见叔孙穆子説之谓穆子曰子其不得死乎好善而不能择人吾闻君子务在择人吾子为鲁宗卿而任其大政不慎举何以堪之祸必及子请观于周乐使工为之歌周南召南曰美哉始基之矣犹未也然勤而不怨矣为之歌鄘衞曰美哉渊乎忧而不困者也吾闻衞康叔武公之德如是是其衞风乎为之歌王曰美哉思而不惧其周之东乎为之歌郑曰美哉其细已甚民弗堪也是其先亡乎为之歌齐曰美哉泱泱乎大风也哉表东海者其太公乎国未可量也为之歌豳曰美哉荡乎乐而不滛其周公之东乎为之歌秦曰此之谓夏声夫能夏则大大之至也其周之旧乎为之歌魏曰美哉沨沨乎大而婉险而易行以德辅此则明主也为之歌唐曰思深哉其有陶唐氏之遗民乎不然何忧之逺也非令德之后谁能若是为之歌陈曰国无主其能久乎自郐以下无讥焉为之歌小雅曰美哉思而不贰怨而不言其周德之衰乎犹有先王之遗民焉为之歌大雅曰广哉熙熙乎曲而有直体其文王之德乎为之歌颂曰至矣哉直而不倨曲而不屈迩而不偪逺而不迁而不淫复而不厌哀而不愁乐而不荒用而不匮广而不宣施而不费取而不贪处而不底行而不流五声和八风平节有度守有序盛德之所同也见舞象箾南籥者曰美哉犹有憾见舞大武者曰美哉周之盛也其若此乎见舞韶濩者曰圣人之也而犹有慙德圣人之难也见舞大夏者曰美哉勤而不德非禹其谁能修之见舞韶箾者曰德至矣哉大矣如天之无不帱也如地之无不载也虽甚盛德其蔑以加于此矣观止矣若有他乐吾不敢请已其出聘也通嗣君也愚谓夫子昔固以延陵季子为知礼矣及观此传则季子闻歴代之乐而知其德之盛衰盖又知道者也其知慕中国之盛而使吴之用夏变夷此其所以为贤公子也仲尼书之春秋盖喜其来而着其善也公羊以为以让国为贤而书之胡氏又以为以辞国生乱而贬之皆非圣人洒然大公无意必固我之心矣夫不立长而欲致位乎季之防者谓贻谋之未善也季子不受乱弑之让守正之道也季子何与焉公羊之所谓贤季子之让国胡氏之所谓贬季子辞国以生乱皆非矣其称吴子称札国史畧逺人而圣人因之耳故曰其文则史也
　　秋七月葬衞献公
　　正传曰书葬衞献公志隣国之大事也诸侯之葬有同盟皆至之礼焉
　　齐髙止出奔北燕
　　正传曰书齐髙止出奔北燕着奔者与奔之者之罪也左氏曰秋九月齐公孙虿公孙灶放其大夫髙止于北燕乙未出书曰出奔罪髙止也髙止好以事自为功且专故难及之糓梁曰其曰北燕从史文也愚谓观此二传则髙止公孙之罪与春秋之文皆可得之矣夫髙止不知以臣道自处好事自专至于身不见容去父母之邦而宗祧不守此其罪也至于虿与灶擅放大夫是无上蔑君其罪均耳糓梁曰北燕从史文则春秋之文皆从史者矣盖燕则一燕耳何有南北以燕在鲁北故史谓北燕圣人从之窃取之义有不系焉其文则史之语岂欺我哉
　　冬仲孙羯如晋
　　正传曰书仲孙羯如晋志邦交之礼也左氏曰冬孟孝伯如晋报范叔也愚谓礼尚往来范献叔夏来聘故冬使羯报之得施报往来之宜矣故春秋书之
　　【景王二年】三十年【晋平十五年齐景五年衞襄公恶元年蔡景四十九年弑郑简二十三年曹武十二年陈哀二十六年杞文七年宋平三十三年秦景三十四年楚郯敖二年吴夷昧元年】
　　春王正月楚子使防罢来聘
　　正传曰书楚子使防罢来聘志礼也左氏曰通嗣君也穆叔问王子【王子围】之为政何如对曰吾侪小人食而听事犹惧不给命而不免于戾焉与知政固问焉不告穆叔告大夫曰楚令尹将有大事子荡【防字】将与焉助之匿其情矣愚谓凡诸侯新立则使大夫相通聘邦交之礼也再观此传则聘问之使国之轻重安危系焉不可假于匪人也防罢与穆叔一问答之际而楚之乱已见可不慎哉
　　夏四月蔡世子般弑其君固
　　正传曰书蔡世子般弑其君固诛弑逆之贼也左氏曰蔡景侯为太子般娶于楚通焉太子弑景侯愚谓观此传则般不但有弑君之罪而且有弑父之罪矣孟子谓春秋之时臣弑其君者有之子弑其父者有之今般兼二罪而有焉而春秋独书弑君者何臣子一道特书其大者耳其不日者外事畧也糓梁以为其不日子夺父政是谓夷之非也
　　五月甲午宋灾宋伯姬卒
　　正传曰书五月甲午宋灾宋伯姬卒卒于灾也详卒之贤伯姬也左氏曰或呌于宋太庙曰譆譆出出鸟鸣于亳社如曰譆譆甲午宋大灾宋伯姬卒待姆也君子谓宋共姬女而不妇女待人妇义事也糓梁曰取卒之日加之灾上者见以灾卒也其见以灾卒柰何伯姬之舍失火左右曰夫人少辟火乎伯姬曰妇人之义傅母不在宵不下堂左右又曰夫人少辟火乎伯姬曰妇人之义傅母不在宵不丁堂遂逮乎火而死妇人以贞为行者也伯姬之妇道尽矣详其事贤伯姬也胡氏曰易曰恒其德贞妇人吉夫子凶而或以为共姬女而不妇非也世衰道防暴行交作女德不贞妇道不明能全其节守死不回见于春秋者宋伯姬耳圣人冠以夫諡书于春秋曰葬宋共姬以着其贤行励天下之妇道
　　天王杀其弟佞夫【景王也】
