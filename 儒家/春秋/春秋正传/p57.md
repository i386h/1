<!-- { "loadSidebar": true } -->
　　邾子来朝冬卫侯使公孙剽来聘晋侯使荀防来聘正传曰书邾子来朝冬卫晋使来聘则失礼之非自见矣左氏以凡诸侯即位小国朝之大国聘焉以继好结信谋事补阙礼之大者非也夫天王之崩已赴大小之国乃不闻有奔丧于京师者而且小国大国盛修朝聘其无君灭天甚矣故圣人书之以继于天王崩之下所以诛列国之罪以厉天下意亦至矣胡氏曰简王崩赴告已及藏在诸侯之防矣则宜以所闻先后而奔丧今邾子方来修朝礼卫侯晋侯方来脩聘事于王丧若越人视秦人之肥瘠曾不与焉而左氏以为礼此何礼乎滕定公薨世子定为三年丧父兄百官皆不欲曰吾宗国鲁先君莫之行也丧纪益废民习于耳目而不察故后世以日易月人子安而行之不知春秋之义无君臣之礼岂不惜哉
　　【灵王元年】二年【晋悼二年齐灵十一年卫献六年蔡景二十一年郑成十四年卒曹成七年陈成二十八年杞桓六十六年宋平五年秦景六年楚共二十年呉寿梦十五年】
　　春王正月简王
　　正传曰书春王正月简王志之非礼也礼天子七月而同轨毕至今简王五月而非礼矣
　　郑师伐宋
　　正传曰书郑师伐宋则郑从夷之罪自见矣左氏曰春郑师侵宋楚令也愚谓郑以中国从楚之令以伐中国帝王之裔其罪大矣故春秋恶之
　　夏五月庚寅夫人姜氏薨
　　正传曰姜氏襄公嫡母也书庚寅夫人姜氏薨志君母之大故也姜氏成公之嫡夫人书薨礼也国中臣民如丧妣焉春秋书此与四年七月书夫人姒氏薨其文同也然而圣人窃取之义一与一刺大有不同矣而先儒谓春秋为圣人之笔一字之间有美刺不同焉可乎左氏曰夏齐姜薨初穆姜使择美槚以自为榇与颂琴季文子取以君子曰非礼也礼无所逆妇养姑者也亏姑以成妇逆莫大焉诗曰其惟哲人告之话言顺徳之行季孙于是为不哲矣
　　六月庚辰郑伯睔卒
　　正传曰睔郑伯名书庚辰郑伯睔卒志大故也而郑伯平生之恶可考矣左氏曰郑成公疾子驷请息肩于晋公曰楚君以郑故亲集矢于其目非异人任寡人也若背之是弃力与言其谁昵我免寡人惟二三子秋七月庚辰郑伯睔卒愚谓观左传所言则郑伯至死而不肯背楚以息肩于晋其亦异乎人之性矣所谓鸟之将死其鸣也哀人之将死其言也善郑伯临死其言不善岂人之性乎夫以郑伯不念祖宗之徳华夏之裔弃王国之盟以从荆蛮力行其恶而不悛至死犹无悔悟之心不能反躬天理灭矣悲夫
　　晋师宋师卫寗殖侵郑
　　正传曰书晋宋卫侵郑讥伐丧也夫诸侯有相恤之义郑伯睔卒未逾月而三国侵之失礼害义之大者也左氏曰于是子罕当国子驷为政子国为司马晋师侵郑诸大夫欲从晋子驷曰官命未改愚谓子驷之言葢谓郑伯临终之命也
　　秋七月仲孙蔑防晋荀防宋华元卫孙林父曹人邾人于戚
　　正传曰仲孙蔑防晋宋卫曹邾于戚着其防之非也左氏曰防于戚谋郑故也孟献子曰请城虎牢以偪郑知武子曰善鄫之防吾子闻崔子之言今不来矣滕薛小邾之不至皆齐故也寡君之忧不唯郑防将复于寡君而请于齐得请而告吾子之功也若不得请事将在齐吾子之请诸侯之福也岂唯寡君赖之愚谓诸侯邦交之礼朝聘防同所以脩好今六国之防乃以谋郑为事可谓善防乎
　　已丑我小君齐姜
　　正传曰书我小君齐姜志国之大事也左氏曰齐侯使诸姜宗妇来送召莱子莱子不防故晏弱城东阳以偪之
　　叔孙豹如宋
　　正传曰书叔孙豹如宋志礼也左氏曰穆叔聘于宋通嗣君也夫国君嗣位而使大夫通聘问焉可谓得礼矣故春秋善之
　　冬仲孙蔑防晋荀防齐崔杼宋华元卫孙林父曹人邾人滕人薛人小邾人于戚遂城虎牢
　　正传曰虎牢郑之制邑也书十国之大夫防于戚遂城虎牢志御侮之义也左氏曰冬复防于戚齐崔武子及滕薛小邾之大夫皆防知武子之言故也遂城虎牢郑人乃成愚谓郑援楚屡为中国之患城虎牢郑失所据矣公羊以为虎牢不言取不系乎郑为中国讳伐丧者非也十国但城虎牢以御郑之猾夏而未尝取之也以王国合诸侯以摈荆蛮仗大义者不计小节圣人斯与之而已矣○程子曰设险所以守国也有虎牢之险而不能守故不系于郑责其不能有也胡氏曰虎牢郑地故称制邑至汉为成臯今为汜水县岩险闻于天下犹虞之下阳赵之上党魏之安邑燕之榆闗呉之西陵蜀之汉乐地有所必据城有所必守而不可以弃焉者也有是险而不能守故不系于郑然则据地设险亦所贵乎天险不可升也地险山川丘陵也王公设险以守其国大易之训也城郭沟池以为固亦君子之所谨也凿斯池筑斯城与民同守孟子之所以语滕君也夫狡焉思啓封疆而争地以战杀人盈野争城以战杀人盈城者固非春秋之所贵守天子之土继先君之世不能设险守国将至于迁溃灭亡亦非圣人之所与故城虎牢而不系于郑程氏以为责郑之不能有也其圣人以待衰世之意小康之事邪愚谓二子之言皆泥于文义而不知经之大指矣经之大指不过纪城虎牢见诸侯同御郑抑楚之义耳岂论郑之能守与不能守而遂以不系于郑以取义哉且十年冬又书戍郑虎牢者复何谓乎可类观矣
　　楚杀其大夫公子申
　　正传曰书楚杀其大夫公子申则擅杀之罪自见矣左氏曰楚公子申为右司马多受外国之赂以偪子重子辛楚人杀之故书曰楚杀其大夫公子申愚谓禁曰无专杀大夫申多受外国之赂是申诚可杀也然必以告于天子归之司冦而杀之可也又云以偪子重子辛楚人杀之是子重子辛畏其偪已使国人杀之耳夫聴楚人之杀其大夫而楚君不能禁亦不之问则楚之不竞亦可知矣
　　【灵王二年】三年【晋悼三年齐灵十二年卫献七年蔡景二十二年郑僖公髠顽元年曺成八年陈成二十九年杞桓六十七年宋平六年秦景七年楚共二十一年呉寿梦十六年】
　　春楚公子婴齐帅师伐呉
　　正传曰书楚公子婴齐帅师伐呉着贪愤之兵也左氏曰楚子重伐呉为简之师克鸠兹至于衡山使邓廖帅组甲三百被练三千以侵吴呉人要而击之获邓廖其能免者组甲八十被练三百而已子重归既饮至三日呉人伐楚取驾驾良邑也邓廖亦楚之良也君子谓子重于是役也所获不如所亡楚人以是咎子重子重病之遂遇心疾而卒愚谓兵凶器也用之不以其道未有不反自伤者也故贪人者自残愤人者自偾观于左传婴齐伐呉为简之师克鸠兹至于衡山使邓廖侵呉此非贪愤之兵乎宜乎子重之丧师丧心以死也
　　公如晋
　　正传曰书公如晋志失礼也左氏曰始朝也髙氏曰童子侯不朝王葢不可接以成人之礼也岂可反朝同列乎观此可以见朝晋之非矣
　　夏四月壬戌公及晋侯盟于长樗
　　正传曰书公及晋侯盟于长樗则非礼之礼可考见矣左氏曰孟献子相公稽首知武子曰天子在而君辱稽首寡君惧矣孟献子曰以敝邑介在东表宻迩仇雠寡君将君是望敢不稽首愚谓以礼天子之礼礼同列非所谓非礼之礼乎孟献子之对不知惟礼之守足以自安而惟利之图孟献子亦不得为贤大夫矣
　　公至自晋
　　正传曰书公至自晋谨君之出入也
　　六月公防单子晋侯宋公卫侯郑伯莒子邾子齐世子光己未同盟于鸡泽
　　正传曰单子为王卿士书同盟于鸡泽志修好也而非礼自见矣夫以诸侯同盟修好礼也以王人下防盟于诸侯非礼也左氏曰晋为郑服故且欲修呉好将合诸侯使士匄告于齐曰寡君使匄以歳之不易不虞之不戒寡君愿与一二兄弟相见以谋不协请君临之使匄乞盟齐侯欲勿许而难为不协乃盟于耏外六月公防单顷公及诸侯己未同盟于鸡泽晋侯使荀防逆呉子于淮上吴子不至愚谓此为郑服而与王人诸侯修好息兵安民则未有不善然单子以王人下盟则失天王之尊矣春秋书之虽以取彼善于此亦以憾王道之陵夷也欤○程子曰楚强诸侯皆畏之而修盟故书同胡传曰同盟或以为有三例一则王臣预盟而书同二则诸侯同欲而书同三则恶其反覆而书同夫恶其反覆与诸侯同欲而书同信矣王臣预盟而书同义则未安盟于女栗及苏子也而不书同盟于洮翟泉防王人也而不书同然则此三盟者正所谓诸侯同欲而书同盟也其同欲奈何同病楚也防于柯陵之歳夏伐郑楚人师于首止而诸侯还冬伐郑楚人师于汝上而诸侯还鸡泽之盟陈袁侨如防楚师在繁阳而韩献子惧平丘之行楚弃疾立复封陈蔡而中国恐是知此三盟者诸侯皆有戒心而修盟故称同不以尹子单子刘子亦预此盟而讥之也夫王臣将命必惇信明义而后可以表正乎天下诸侯守邦必尊主奉法而后可以保其社稷今王臣下与诸侯约誓诸侯亦敢上与王臣要言斯大乱之道也则亦不待书同盟而罪自见矣
　　陈侯使袁侨如防
　　正传曰书陈侯使袁侨如防善归防也谷梁曰如防外乎防也于防受命也左氏曰楚子辛为令尹侵欲于小国陈成公使袁侨如防求成晋侯使和组父告于诸侯愚谓由是观之则袁侨之如防非正防也盖不堪于楚之侵而欲如防以求成耳其意则善矣故春秋与之
　　戊寅叔孙豹及诸侯之大夫及陈袁侨盟
　　正传曰书叔孙豹及诸侯大夫及袁侨盟罪私盟也左氏曰陈请服也愚谓诸侯大夫以陈袁侨之来服既已受命于诸侯而又私与之盟是二政也春秋直书之而其罪自见矣善乎谷梁子曰诸侯以为可与则与之不可与则释之诸侯盟又大夫相与私盟是大夫张也故鸡泽之防诸侯始失政矣大夫执国权曰袁侨异之也
　　秋公至自防
　　正传曰书公至自防谨君之出入也
　　冬晋荀防帅师伐许
　　正传曰书晋荀防伐许见可伐也非所伐也左氏曰许灵公事楚不防于鸡泽冬晋知武子帅师伐许夫许背华事夷诚有罪矣然晋不以王命而伐之犹为擅兴之师与许一间耳
　　【灵王三年】四年【晋悼四年齐灵十三年卫献八年蔡景二十三年郑僖二年曹成九年陈成三十年卒杞桓六十八年宋平七年秦景八年楚共二十二年呉夀梦十七年】
　　春王三月己酉陈侯午卒
　　正传曰午陈侯名胡氏论讳名不讳名之义止可讳之于交际之时一时之事也若春秋垂训之书万世之事也其可以讳乎书陈侯午卒志与国之大故也诸侯卒则相赴以其有相吊赙相恤之义焉左氏曰春楚师为陈叛故犹在繁阳韩献子患之言于朝曰文王帅殷之叛国以事纣惟知时也今我易之难哉三月陈成公卒楚人将伐陈闻丧乃止陈人不聴命臧武仲闻之曰陈不服于楚必亡大国行礼焉而不服在大犹有咎而况小乎夏楚彭名侵陈陈无礼故也
　　夏叔孙豹如晋
　　正传曰书叔孙豹如晋着礼也夫礼尚徃来惟其称而已矣左氏曰穆叔如晋报知武子之聘也非所谓徃来而称者乎又按左传晋侯享之金奏肆夏之三不拜工歌文王之三又不拜歌鹿鸣之三三拜韩献子使行人子员问之曰子以君命辱于敝邑先君之礼借之以乐以辱吾子吾子舎其大而重拜其细敢问何礼也对曰三夏天子所以享元侯也使臣弗敢与闻文王两君相见之乐也臣不敢及鹿鸣君所以嘉寡君也敢不拜嘉四牡君所以劳使臣也敢不重拜皇皇者华君教使臣曰必谘于周臣闻之访问于善为咨咨亲为询咨礼为度咨事为诹咨难为谋臣获五善敢不重拜愚谓观此可谓得礼也已
　　秋七月戊子夫人姒氏薨
