<!-- { "loadSidebar": true } -->
　　公会宋公于夫钟○冬十有二月公会宋公于阚正传曰夫钟郕地阚鲁地书公会宋公于夫钟又书公会宋公于阚着数会之非也上柔折之盟夫钟之会皆秋九月也阚之会冬十二月也四月之间会盟者三焉夫一盟一会犹且示人以疑况四月而至三乎胡氏曰臣与宋公盟于折君与宋公会于夫钟于阚于虗于龟皆存而不削何其词费也曰盟者春秋所恶屡盟以长乱会者诸侯所不得而数会以厚疑圣人皆存而不削于以见屡盟而卒叛数会而卒离其事可谓着明矣是故春秋之志在扵天下为公讲信修睦不以会盟为可恃也愚谓此言皆是矣至扵谓圣人皆存而不削益可见春秋为鲁史之文而无疑矣
　　【桓王二十年】十有二年【齐僖三十一年晋缗五年卫宣十九年卒蔡桓十五年郑厉公突元年曺荘二年陈厉七年卒杞靖四年宋荘十年秦出子四年楚武四十一年】
　　春正月
　　正传曰书时月义见前正月不言王者史之省文耳非有他义
　　夏六月壬寅公会杞侯莒子盟于曲池
　　正传曰曲池鲁地杞当作纪书夏六月壬寅公会杞侯莒子盟于曲池着私防隂谋之非礼也左氏曰平杞莒也程子曰隐二年纪莒盟于宻是时纪谋齐难故鲁桓与之盟莒以援之耳愚谓此之谓隂谋也非诸侯会同之正礼而为隂谋以相会是之谓私会纪谋齐难不能自逹扵天子为鲁桓者当为之请于天子明下禁令各守封疆而齐不服从王命则当告于天子会于连帅而伐之何为会之纷纷而无益扵救纪也故春秋书之以着其非
　　秋七月丁亥公会宋公燕人于谷丘
　　正传曰燕人南燕大夫谷丘宋地书谷丘之会着非礼也
　　八月壬辰陈侯跃卒
　　正传曰跃陈侯名书名国史之文无他义书卒着隣国之大变有赴则书也
　　公会宋公于虚○冬十有一月公会宋公于龟
　　正传曰虚龟皆宋地名会于虗秋八月也会于龟冬十一月也并书之着数会之非礼也左氏曰公欲平宋郑秋公及宋公盟于句渎之丘宋成未可知也故又会于虗冬又会于龟愚谓会同之礼圣人有定制又有定期鲁桓之扵宋不逾时而扵谷丘于虗于龟凡三会焉其渎礼轻举如此宜乎人之见疑而反辞平以踈之也
　　丙戌公会郑伯盟于武父
　　正传曰武父郑地书公会郑伯盟于武父着其盟之非也左氏曰宋公辞平故与郑伯盟于武父张氏曰公自龟还遽会郑伯而谋伐之愚谓苟以忠信相结何假乎盟盟烦信渎长乱之端也
　　丙戌卫侯晋卒
　　正传曰晋卫侯名书丙戌卫侯晋卒纪隣国之大变也赴报则史书之再书丙戌者诸侯之卒隣国之大变不可不详也
　　十有二月及郑师伐宋丁未战于宋
　　正传曰及者鲁及之也书十有二月及郑师伐宋丁未战于宋着擅兴报怨之罪也鲁桓屡盟会于宋是失己也及宋不信而会郑以伐之是又不知反已也桓之恶扵是乎大矣左氏曰遂帅师以伐宋战焉宋无信也君子曰苟信不继盟无益也诗云君子屡盟乱是用长无信也胡氏曰既书伐宋又书战于宋者责赂于郑而无厌屡盟于鲁而无信者宋也二国声其罪以致讨故书曰伐夫宋之罪则固可伐矣然取其赂以立督者鲁桓也资其力以簒国者郑突也无诸已然后可以非诸人春秋之义用贤治不肖不以乱易乱也故又书曰战于宋来战者罪在彼战于郎是也往战者罪在内战于宋是也愚谓公谷又皆有言伐不言败为避嫌内讳之盖所谓言而可恶者矣
　　【桓王二十一年】十有三年【齐僖三十二年晋缗六年卫惠公朔元年蔡桓十六年郑厉二年曹庄三年陈庄公林元年杞靖五年宋庄十一年秦出子五年楚武四十二年】
　　春二月公防纪侯郑伯已巳及齐侯宋公卫侯燕人战齐师宋师卫师燕师败绩
　　正传曰书二月公会纪侯郑伯者着纪郑始谋报齐宋之怨来会鲁故鲁会之也书己巳及齐侯宋公卫侯燕人战者及犹与也鲁以纪郑与齐宋卫燕四国之兵战也战之地不可考谷胡皆以为扵纪者以纪为怨主国小惧亡不暇逺战然亦意度之词耳书齐宋卫燕四国之兵败绩者见纪郑鲁之幸胜未必非败祸之原也此三者何以书着其擅兴搆怨之罪也其余左氏不书所战后也之説公羊内不言战此从外也之説何以不地近也之説胡氏又言左氏以为郑与宋战公羊以为宋与鲁战谷梁以为纪与齐战之而述赵匡考据经文内兵则以纪为主而先于郑外兵则以齐为主而先扵宋之説诸皆以己意度圣经执泥文义而为之词耳然则扵纪郑齐宋卫则爵之扵燕则人之者又何説耶岂亦有褒贬耶故愚尝谓春秋之不眀诸儒乱之也
　　三月葬卫宣公
　　正传曰书三月葬卫宣公纪隣国之重事来报则书之也其不书卒者或不报或史逸其文耳他无褒贬胡氏又曰自内録也既与卫人战为宣公怨不弃义怒不废礼是知古人以葬为重也礼防在殡无外卫宣未葬朔乃即戎己为失礼又不称子是以吉服从金革之事其为恶大矣凡此据事直书年月具存而恶自见矣愚谓此经外之意也
　　夏大水
　　正传曰书夏大水纪异也大水隂盛之也夫水隂之也恶之也小人之也臣下之也夷狄之也妻妾之也人君扵此可以儆省矣
　　秋七月○冬十月
　　正传曰书秋七月冬十月具时月以待纪事史之法也
　　【桓王二十二年】十有四年【齐僖三十三年卒晋缗七年卫惠二年蔡桓十七年郑厉三年曹庄四年陈庄二年杞靖六年宋庄十二年秦出子六年楚武四十三年】
　　春正月公会郑伯于曹
　　正传曰书春正月公会郑伯于曹着防之非礼也何为非礼非会同之正而以隂谋齐卫而防成之扵私也左氏曰春防于曹曹人致饩礼也临川呉氏曰前年鲁郑同谋救纪而败齐卫之师盖虞齐卫之报怨也故为会以谋之曹素与鲁协故会扵其地是也
　　无氷
　　正传曰春正月书无氷左氏以为记异是也谷梁曰时燠也胡氏曰按豳风七月周公陈王业之诗也其词曰二之日凿氷冲冲三之日纳于凌隂四之日其蚤献羔祭韭周官凌人之职颁氷扵夏其蔵之也固隂沍寒于是乎取其出之也賔食防祭扵是乎用蔵之周用之徧亦理隂阳天地之一事也今在仲冬之月燠而无氷则政治纵弛不明之所致也故书于防夫春秋所载皆经大训而书法若此其察扵四时寒暑之变详矣愚谓天人一气也故古之君相其道在燮理隂阳位天地而育万物丙吉不问闘伤而问牛喘盖有以识此矣此春秋所以谨而书之且书无氷扵春正月之下则是周以子为春正月以此见所谓正朔改而月数不改之説为非也胡氏扵此尚不悟何也
　　夏五
　　正传曰夏五者何史之阙文也史之旧文而所书不改疑以传疑之心可见矣谷梁以为夏五者传疑也是矣胡氏曰疑而不益见圣人之慎也故其自言曰吾犹及史之阙文也其语人曰多闻阙疑慎言其余则寡尤而世或以私意改易古书者有矣盍亦视此为鉴可也然则春秋何以谓之作曰其义则断自圣心或笔或削明圣人之大用其事则因旧史有可损而不能益也愚谓笔而存之乃所谓作也所谓笔者存而书之也所谓削者去之而不存也存而书之而义自见圣人扵史旧文无损无益故曰其文则史其义则丘窃取之也若云可损旧史则非史之文矣后儒以一字而取义者盍亦观此夏五之阙文而有悟乎或曰此春秋成后而传者阙之若圣人阙之则扵何取义乎亦通
　　郑伯使其弟语来盟
　　正传曰书郑伯使其弟语来盟着寻盟之非也以忠信相结人犹渝之况盟乎又况寻盟乎语者其弟名也左氏曰郑子人来寻盟且修曹之防此其实传也是取义止扵讥寻盟耳谷梁又有诸侯尊弟不得以属通称弟云者以其来我举其贵者之説又有非前定之盟不日之说程胡二子皆从之胡氏又曰诸侯之弟兄例以字通而书名者罪其有宠爱之私非友于之义也愚谓是皆泥文之过矣
　　秋八月壬申御廪灾
　　正传曰书御廪灾纪灾也公羊曰御廪者何粢盛委积之所蔵也御廪灾何以书记灾也胡氏曰门观灾而新作则书御廪粢盛之所蔵其新必矣何以不书营宫室以宗庙为先重本也御廪灾而新则不书常事也以为常事而不书垂教之意深矣知其説者然后知有国之急务为政之后先虽勤于工筑而民不怨劳与妄兴土木困民力以自奉者异矣愚谓此亦经外之意也
　　乙亥尝
　　正传曰书乙亥尝纪国之大事也史君举必书况祀国之大事乎如八年春正月之烝为无失而亦书者是已而谓常事不书可乎尝秋祭也周以八月尝于礼无失胡氏以为不时则以夏之正朔言之矣公谷胡氏皆以为讥其尝于未易灾之余然以左氏书不害也之言而观之则或灾于此所而他所安知其不有不害者乎
　　冬十有二月丁巳齐侯禄父卒
　　正传曰书齐侯禄父卒隣国之大变有赴则书之义也余义见前
　　宋人以齐人蔡人卫人陈人伐郑
　　正传曰书宋人以齐人蔡人衞人陈人伐郑着其擅兴专伐之罪也天子讨而不伐诸侯伐而不讨诸侯奉天子之讨以伐有罪者也今宋以私忿讨郑以四国之兵伐之其得罪扵王法甚矣故春秋书之左氏曰宋人以诸侯伐郑报宋之战也焚渠门入及大逵伐东郊取牛首以大宫之椽归爲卢门之椽胡氏曰宋怨郑突之背己故以四国伐郑鲁怨齐人之侵己故以楚师伐齐蔡怨囊瓦之拘己故以呉子伐楚蔡弱扵呉鲁弱扵楚宋与蔡卫陈敌而弱扵齐乃用其师以行己意故特书曰以列国之兵有制皆统乎天子而敢私用之与私为之用以伐人国大乱之道也愚谓此是矣然又称谷梁以者不以者也之説则凿矣
　　【桓王二十三年崩】十有五年【齐襄公诸见元年晋缗八年卫惠三年蔡桓十八年郑厉四年曹荘五年陈庄三年杞靖七年宋庄十三年秦武公元年楚武四十四年】
　　春二月天王使家父来求车
　　正传曰书天王使家父来求车见周王之无道也文王以庻惟正之供上有常用下有常贡故上无过求而下无失职也况车服者王者所用以庸有功励臣下者也而以天王之尊反下求扵诸侯乎诸侯朝贡之不入有由然矣左氏曰非礼也诸侯不贡车服天子不私求财公羊曰王者无求求车非礼也胡氏曰遣使需索之谓求王畿千里租税所入足以充费不至扵有求四方诸侯各有职贡不至扵来求以防事而求货财已为不可况车服乎经扵求求车求金皆书曰求埀后戒也夫上有好者下必有甚焉者矣王者有求下观而化诸侯必将有求以利其国大夫必将有求以利其家士庶人必将有求以利其身皇皇焉唯不足未至扵弑夺攘则不厌矣古之君人者必昭俭徳以临百官尊卑登防各有度数示等威明贵贱民志既定之后皆安其分而无求兵刑寝矣及侈心一动莫为防制必至扵亢不官失徳亷耻道防宠赂日章沦扵危亡而后止也观春秋所书则见王室衰乱之由而知兴衰拨乱之説矣
　　三月己未天王崩
　　正传曰崩者上坠之声天子死曰崩书天王崩纪天下之大变也天下臣民所宜防之如父遏宻八音者周来赴故史书之而鲁侯列国之主未闻奔防者则不俟圣人之加损而义自见矣
　　夏四月己巳葬齐僖公
　　正传曰周之夏四月即夏之春二月也书齐僖公纪隣国之大事也齐来赴则史书之圣人存而不去纪大事着恤隣之义耳
　　五月郑伯突出奔蔡
