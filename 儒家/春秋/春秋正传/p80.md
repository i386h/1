<!-- { "loadSidebar": true } -->
　　正传曰絷衞侯之庻兄也书盗杀衞侯之兄絷诛乱贼也左氏曰衞公孟絷【灵公之兄】狎齐豹【齐恶之子】夺之司冦与鄄有役则反之无则取之公孟【絷之字也】恶北宫喜【即北宫贞子】褚师圃欲去之公子朝通于襄夫人宣姜惧而欲以作乱故齐豹北宫喜褚师圃公子朝作乱初齐豹见宗鲁于公孟为骖乘焉将作乱而谓之曰公孟之不善子所知也勿与乘吾将杀之对曰吾由子事公孟子假吾名焉故不吾逺也虽其不善吾亦知之抑以利故不能去是吾过也今闻难而逃是僣子也子行事乎吾将死之以周事子而归死于公孟其可也丙辰衞侯在平寿公孟有事于葢获【门名】之门外齐子氏【即齐豹】帷于门外而伏甲焉使祝鼃寘戈于车薪以当门使一乘从公孟以出使华齐御公孟宗鲁骖乘及闳中【门名】齐氏用戈击公孟宗鲁以背蔽之防肱以中公孟之肩皆杀之公闻乱乘驱自阅门入庆比御公公南楚骖乘使华寅乘贰车及公宫鸿駵魋驷乘于公公载宝以出褚师子申遇公于马路之冲遂从过齐氏使华寅肉袒执葢以当其阙齐氏射公中南楚之背公遂出寅闭郭门逾而从公公如死鸟【地名】析朱鉏【臣名】宵从窦出徒行从公齐氏之宰渠子召此宫子北宫氏之宰不与闻谋杀渠子遂伐齐氏灭之丁巳晦公入与北宫喜盟于彭水之上秋七月戊午朔遂盟国人八月辛亥公子朝褚师圃子玉霄子高鲂出奔晋闰月戊辰杀宣姜衞侯赐北宫喜谥曰贞子赐析朱鉏諡曰成子而以齐氏之墓予之衞侯告宁于齐且言子石琴张【孔子弟子】闻宗鲁死将往吊之仲尼曰齐豹之盗而孟絷之贼女何吊焉君子不食奸不受乱不为利疚于囘不以囘待人不葢不义不犯非礼愚谓按此则为盗者齐豹也杀君之兄不书贼名者衞不以名报也故鲁史亦不得而名之使人按迹而求而盗人斯得矣其云盗者为盗贼之事深诛乱贼之罪也若夫宗鲁絷之忠臣也以身蔽絷与之俱死死不恤矣其欲为豹盗者何求乎左氏所载非孔子之言矣其不以变告絷者葢不忍负豹之知已好仁而不好学者也与雍纠之妇祭仲之女同其愚矣左氏以盗归之胡氏从之过矣是则如酷吏之任法非圣人于有过中求无过之心矣谨録其説于后○胡氏曰左氏以为齐豹杀之也齐豹为衞司冦守嗣大夫其书为盗所谓求名而不得者也若艰难其身以险危大人而有名章彻攻难之士将奔走之臣窃以为仲尼书防此狱罪在宗鲁宗鲁孟絷之骖乘也于法应书曰盗非求名而不得者也天下岂有欲求险危大人之恶名而圣人又靳此名而不与者哉然则齐豹首谋作乱宗鲁虽与闻行事又以身死之矣今乃释豹不诛而归狱于宗鲁不亦颇乎曰豹之不义夫人皆知之也若宗鲁欲周事豹而死于公孟葢未有知其罪也故琴张闻其死将往吊之仲尼曰齐豹之盗孟絷之贼汝何吊焉非圣人发其食奸受乱葢不义犯非礼之罪书于春秋则齐豹所畜养之盗孟絷所见杀之贼其大恶隠矣
　　冬十月宋华亥向宁华定出奔陈
　　正传曰书宋华亥向宁华定出奔陈志乱也左氏曰宋华向之乱公子城【平公子】公孙忌乐舍【栾喜孙】司马彊向宜向郑【皆向戌子】楚建【即亡太子】郳申【即邾穆公子】出奔郑其徒与华氏战于鬼阎败子城子城适晋华亥与其妻必盥而食所质公子者而后食公与夫人毎日必适华氏食公子而后归华亥患之欲归公子向宁曰唯不信故质其子若又归之死无日矣公请于华费遂将攻华氏对曰臣不敢爱死无乃求去忧而滋长乎臣是以惧敢不听命公曰子死亡有命余不忍其訽冬十月公杀华向之质而攻之戊辰华向奔陈华登奔呉向宁欲杀太子华亥曰干君而出又杀其子其谁纳我且归之有庸使少司冦牼以归曰子之齿长矣不能事人而以三公于为质必免公子既入华牼将自门行公遽见之执其手曰余知而无罪也入复而所陈氏曰于是公子城公孙忌八子奔郑华亥向宁华定奔陈其但书三子何凡奔罪也众不可胜罪则罪其甚者入南以叛乞师于楚为宋患之日久是以甚三子也
　　十有一月辛夘蔡侯庐卒
　　正传曰书蔡侯庐卒志隣国之大故也
　　【景王二十四年】二十有一年【晋顷五年齐景二十七年衞灵十四年蔡悼公东国元年郑定九年曹悼三年陈惠九年杞平十五年宋元十一年秦哀十六年楚平八年吴僚六年】
　　春王三月塟蔡平公
　　正传曰书塟蔡平公志隣国之大事也而诸侯相恤之义见矣左氏曰三月塟蔡平公蔡太子朱失位位在卑大夫送塟者归见昭子昭子问蔡故以告昭子叹曰蔡其亡乎若不亡是君也必不终诗曰不解于位民之攸塈今蔡侯始即位而适卑身将从之
　　夏晋侯使士鞅来聘
　　正传曰书晋侯使士鞅来聘志邦交之礼也而其失可考见矣诸侯邦交有朝聘之礼所以通往来晋之聘鲁得礼之正乎按左氏夏晋士鞅来聘叔孙为政季孙欲恶诸晋使有司以齐鲍国归费之礼为士鞅士鞅怒曰鲍国之位下其国小而使鞅从其牢礼是卑敝邑也将复诸寡君鲁人恐加四牢焉为十一牢愚谓晋鞅来聘以修好责小以相携而鲁季孙私恶以妨公失懽于盟主是邦交通好之礼胥失之矣故春秋书之
　　宋华亥向宁华定自陈入于宋南里以叛
　　正传曰南里宋鄙也书宋华亥向宁华定自陈入于宋南里以叛则叛逆之罪见矣左氏曰宋华费遂生华防华多僚华登防为少司马多僚为御士与防相恶乃譛诸公曰防将纳亡人【华亥等】亟言之公曰司马以吾故亡其良子死亡有命吾不可以再亡之对曰君若受司马则如亡死如可迯何逺之有公惧使侍人召司马之侍人宜僚饮之酒而使告司马司马叹曰必多僚也吾有谗子而弗能杀吾又不死抑君有命可若何乃与公谋逐华防将使田孟诸而遣之公饮之酒厚酬之赐及从者司马亦如之张匄【华防家臣】尤之曰必有故使子皮【华防字】承宜僚以劒而讯之宜僚尽以告张匄欲杀多僚子皮曰司马老矣登之谓甚吾又重之不如亡也五月丙申子皮将见司马而行则遇多僚御司马而朝张匄不胜其怒遂与子皮臼任郑翩【华防家臣】杀多僚刼司马以叛而召亡人壬寅华向入乐大心丰愆华牼御诸横华氏居卢门以南里叛六月庚午宋城旧鄘及桑林之门而守之愚谓三大夫之叛宋久矣而此复书叛者以始终其叛逆之迹以大其罪也○胡氏曰按左氏初宋元公无信多私而恶华向三大夫谋曰亡愈于死先诸乃诱羣公子杀之公如华氏请焉弗许遂刼公取太子及其母弟以为质公怒攻之华向奔陈至是入于南里以叛凡书叛有入于戚者而不言衞有入于朝歌者而不言晋有入于萧者而不言宋此独言宋南里何也戚与朝歌及萧皆其所食私邑也若南里则宋国城内之里名也传称华氏居卢门南里以叛而宋城旧鄘及桑林门以守是华氏与宋分国而居矣故其入其出皆以南里繋之宋此深罪叛臣逼脇其君已甚之词也愚谓言叛则不必问其邑其境而叛逆之罪均矣孟子曰孔子成春秋而乱臣贼子惧此之谓乎
　　秋七月壬午朔日有食之
　　正传曰书日有食之志天变也左氏曰公问于梓慎曰是何物也祸福何为对曰二至二分日有食之不为灾日月之行也分同道也至相过也其他月则为灾阳不克也故常为水
　　八月乙亥叔輙卒
　　正传曰叔輙叔弓之子伯张也书叔輙卒志国卿之大故也左氏曰于是叔輙哭日食昭子曰子叔将死非所哭也八月叔輙卒
　　冬蔡侯朱出奔楚
　　正传曰书蔡侯朱出奔楚罪不能守社稷也左氏曰费无极取货于东国【隠太子之子平侯唐之弟蔡侯朱之叔父】而谓蔡人曰朱不用命于楚君王将立东国若不先从王欲楚必围蔡蔡人惧出朱而立东国朱愬于楚楚子将讨蔡无极曰平侯与楚有盟故封其子有贰心故废之灵王杀隠太子其子与君同恶【平侯与公子比弑灵王故同恶】德君必甚又使立之不亦可乎且废置在君蔡无他矣观此则蔡侯之奔不能修德以镇乎谗邪为谗邪之所逐皆可见矣
　　公如晋至河乃复
　　正传曰何以书非所如也人君之举动必惟其时时然后动乃无悔也按左氏公如晋皷叛晋晋将伐鲜虞故辞公是昭公不时其动屡见拒于晋可耻之甚者也故春秋书之


　　春秋正传卷三十一
　　钦定四库全书
　　春秋正传卷三十二　　　明　湛若水　撰昭公
　　【景王二十五年崩】二十有二年【晋顷六年齐景二十八年卫灵十五年蔡悼二年郑定十年曹悼四年陈惠十年杞平十六年宋元十二年秦哀十七年楚平九年吴僚七年】
　　春齐侯伐莒
　　正传曰齐侯齐景也书齐侯伐莒志矜愤之兵也左氏曰春王三月甲子齐北郭啓【齐大夫】帅师伐莒莒子将战苑羊牧之【莒大夫】諌曰齐帅贱其求不多不如下之大国不可怒也弗聴败齐师于夀余齐侯伐莒莒子行成司马灶【齐大夫】如莒涖盟莒子如齐涖盟盟于稷门之外莒于是大恶其君
　　宋华亥向寜华定自宋南里出奔楚
　　正传曰书宋华亥向宁华定自宋南里出奔楚则宋再逸贼楚重纳叛之罪并见矣左氏曰楚防越使告于宋曰寡君闻君有不令之臣为君忧无寜以为宗羞寡君请受而戮之对曰孤不佞不能媚于父兄以为君忧拜命之辱抑君臣日战君曰余必臣是助亦唯命人有言曰唯乱门之无过君若恵保敝邑无亢不衷以奖乱人孤之望也唯君图之楚人患之诸侯之戌谋曰若华氏知困而致死楚耻无功而疾战非吾利也不如出之以为楚功其亦无能为也已救宋而除其害又何求乃固请出之宋人从之己巳宋华亥向宁华定华防华登皇奄伤省臧士平出奔楚宋公使公孙忌为大司马边卬为大司徒乐祁为司城仲几为左师乐大心为右师乐挽为大司寇以靖国人胡氏曰华向诱杀羣公子又刼其君取其太子母弟为质又求助于吴楚蛮夷入据其国都以叛此必诛不赦之贼也宋宜竭力以讨之于内诸侯宜协心必救之于外楚子宜执叛臣之使而戮之于境今楚人释君而臣是助诸侯之戌怠于救患固请逸贼而宋又从之则皆罪也故晋荀吴齐苑何忌卫公子朝曹大夫皆略而不书其曰自宋南里者讥宋之纵释有罪不能致讨出奔楚者不待贬絶而亢不衷奨乱人之恶自见矣
　　大搜于昌间
　　正传曰昌间鲁地何以书胡氏曰昭公之时凡三书搜或以非其时或以非其地而大意在权臣専行公不与也三纲军政之本古者春搜夏苗秋狝冬狩皆于农隙以讲事而所主者明贵贱辨等列顺少长习威仪则皆纳民于轨物而非驰射击刺之末矣是故观于有莘少长有礼知可用也而文公遂霸临于洛阳而防为义帝也而汉祖遂王今鲁国其君则设两观乗大辂其臣则舞佾歌雍彻其宰则据大都执国命而军政之本亡矣何以搜为此春秋所书为后戒之意也
　　夏四月乙丑天王崩
　　正传曰书乙丑天王崩志天下之大变也左氏曰王子朝【景王庶长子】賔起【子朝傅】有宠于景王王与賔孟説之欲立之刘献公【名挚】之庶子伯蚠事单穆公【名旗】恶賔孟之为人也愿杀之又恶王子朝之言以为乱愿去之宾孟适郊见雄鸡自断其尾问之侍者曰自惮其牺也遽归告王且曰鸡其惮为人用乎人异于是牺者实用人人牺实难已牺何害王弗应夏四月王田北山使公卿皆从将杀单子刘子王有心疾乙丑崩于荣锜氏戊辰刘子挚卒无子单子立刘蚠五月庚辰见王遂攻宾起杀之盟羣王子于单氏愚谓由是观之则景王不得崩于正寝非以正终矣
