<!-- { "loadSidebar": true } -->
　　正传曰延廏者法廏也国马之所也凡马日中而出日中而入新者修旧也书春新延廏见小大之非时也当春农作方与一嵗之所系而举工作焉是之谓小不时上年大无麦禾而告籴于齐矣正宜节缩以为数年之图此又与筑郿相继而兴焉是之谓大不时谷梁曰古之君人者必时视民之所勤民勤于力则工筑罕民勤于财则贡赋少民勤于食则百事废矣冬筑郿春新延廐以其用民力为己悉矣是也
　　夏郑人侵许
　　正传曰书郑人侵许着陵暴之罪也
　　秋有蜚
　　正传曰蜚介之孽书有蜚纪灾异也
　　冬十有二月纪叔姬卒
　　正传曰叔姬者伯姬之娣桓公之女荘公之姑也荘公所宜为服大功者也书纪叔姬卒纪国姑之大故也叔姬于纪亡不归宗国而归于为纪守节执义至此卒于也然此乃史氏书之之词耳而圣人窃取之义存焉若使圣人肯改书之必曰卒于义益明矣
　　城诸及防
　　正传曰诸防二邑名书城诸及防着兴作之频烦虽时犹不利也左氏曰书时也凡土功龙见而毕务戒事也火见而致用水昏正而栽日至而毕愚谓左氏之言道其常也春新延廏冬城二邑且继于凶年告籴之后民食困矣民力竭矣而妄兴作不己焉故书之圣人节用爱民之义可见矣
　　【恵王十三年】三十年【齐桓二十二年晋献十三年卫懿五年蔡穆十一年郑文九年曹僖七年陈宣二十九年杞恵九年宋桓十八年秦宣十二年楚成八年】
　　春王正月
　　正传曰无事亦书义见于前
　　夏师次于成
　　正传曰成鲁地次者止也书师次于成著妄动之兵也夫兵出必有名名则必行今出矣而次于成非妄动而何谷梁曰有畏也欲救鄣而不能也不言公耻不能救鄣也愚谓不言公公在其中矣何足以讳耻耶夫鄣纪之遗邑也公念伯姬之亲叔姬之贤欲存之以为纪后则当请之于齐不获则声义决战以存之可也欲救鄣而兵出畏齐而不前次于成焉非妄动而何
　　秋七月齐人降鄣
　　正传曰书齐人降鄣着齐人擅取之罪而齐桓于是乎不足为覇矣夫五覇假之也犹将假仁义而为之恤小尊王皆其事今鄣无罪以势降取之是强陵弱众暴寡利人之有下负恤小之义上冐无王之罪何仁义之假乎胡氏曰降者胁服之词前书郕降于齐师意责鲁也此言齐人降鄣専罪齐也鄣者纪之附庸防乎防者也齐人不道肆其强力胁使降附不书鄣降而曰降鄣者以齐之强故罪之深以鄣之防故责之薄春秋之法扶弱抑强明道义也覇者之政以强临弱急事功也故曰五伯三王之罪人仲尼之徒无道桓文之事者愚谓齐桓于是乎失覇而强矣
　　八月癸亥纪叔姬
　　正传曰书癸亥纪叔姬志公国姑之礼也公之焉得而不书况其贤乎胡氏曰纪侯既卒不归宗国而归于所谓秉节守义不以亡故而睽妇道者也故系之于纪而録其卒先儒谓贤而得书是也贤而得书所以为后世劝也愚谓不日卒而日史有详畧耳谷梁以为闵纪之亡非也
　　九月庚午朔日有食之鼓用牲于社
　　正传曰书庚午朔日有食之鼓用牲于社着非礼也余义见前
　　冬公及齐侯遇于鲁济
　　正传曰鲁济鲁地谷梁谓遇者志相得也书公及齐侯遇于鲁济着其遇之非也齐鲁之志相得相得于谋山戎也左氏曰冬遇于鲁济谋山戎也以其病燕故也然则岂非道义之遇乎
　　齐人伐山戎
　　正传曰山戎杜氏以为北狄人者众称之词齐人即齐侯也观上文可见公羊胡氏以为贬以为讥谷梁以为爱齐侯以为善皆非也书齐人伐山戎着攘夷安华之义也燕者周之分子也山戎病燕乆矣桓公仗义伐戎以安燕是覇者之事也伐之者何公羊曰桓公之与戎狄驱之尔胡氏乃谓桓不务徳勤兵逺伐过矣
　　【恵王十四年】三十有一年【齐桓二十三年晋献十四年卫懿六年蔡穆十二年郑文十年曹僖八年陈宣三十年杞恵十年宋桓十九年秦成公元年楚成九年】
　　春筑台于郎
　　正传曰郎鲁邑书春筑台于郎则妨时劳民之非见矣于春为妨时于郎非所宜台而台为劳民二者皆非圣人节用爱人使民以时之道矣胡氏曰天子有灵台以候天地诸侯有时台以候四时去国筑于逺而不縁占候是为防观之所厉民以自乐也厉民自乐而不与民同乐则民欲与之偕亡虽有台岂能独乐乎
　　夏四月薛伯卒
　　正传曰书薛伯卒纪小国之大故也圣人存而不削寓恤小之义耳薛伯不名史畧之耳
　　筑台于薛
　　正传曰薛杜氏以为鲁地是也书筑台于薛义与筑台于郎同春筑于郎夏筑于薛失时以妨农烦役以害民又益甚焉者也公羊曰何以书讥何讥尔逺也
　　六月齐侯来献戎防
　　正传曰防者谷梁以为军获之名书齐侯来献戎防纪非礼也于上为慢于下为骄左氏曰凡诸侯有四夷之功则献于王王以警于夷中国则否愚谓今戎防不以献于王是之谓慢上又曰诸侯不相遗俘公羊亦曰来献戎防威我也其威我奈何旗获而过我也愚谓是之谓骄下胡氏曰献者下奉上之辞齐伐山戎以其所得躬来夸示书来献者国史之词盖抑之也
　　秋筑台于秦
　　正传曰秦鲁地书秋筑台于秦讥失时厉民之甚也春筑于郎夏筑于薛秋筑于秦三时役民民力竭矣民时妨矣鲁荘之弃其民至此极矣其不亡者幸耳
　　冬不雨
　　正传曰书冬不雨纪灾也程子曰一嵗三筑台明年春城小谷故冬书不雨闵之深也愚谓书冬无雨于三时筑台之后明春城小谷之前春秋之意可见矣
　　【惠王十五年】三十有二年【齐桓二十四年晋献十五年卫懿七年蔡穆十三年郑文十一年曹僖九年陈宣三十一年杞恵十一年宋桓二十年秦成二年楚成十年】
　　春城小谷
　　正传曰小谷鲁地书春城小谷纪失时也
　　夏宋公齐侯遇于梁丘
　　正传曰志相得为遇梁丘者谷梁以为在曹邾之间去齐八百里书宋公齐侯遇于梁丘讥私遇也左氏曰齐侯为楚伐郑之故请防于诸侯宋公请先见于齐侯夏遇于梁丘愚谓既非防同之正而又请先见焉非私乎
　　秋七月癸巳公子牙卒
　　正传曰牙即叔牙僖叔也是为叔孙氏庆父同母弟季友母兄也书公子牙卒纪正义以存恩也左氏荘公筑台临党氏见孟任从之生子般为太子公疾问后于叔牙对曰庆父材问于季友对曰臣以死奉般公曰乡者牙曰庆父材成季使以君命命僖叔待于鍼巫氏使鍼季酖之曰饮此则有后于鲁国不然死且无后饮之归及逵泉而卒立叔孙氏公羊亦曰荘公病将死以病召季子季子至而授之以国政曰寡人即不起此病吾将焉致乎鲁国季子曰般也存君何忧焉公曰庸得若是乎牙谓我曰鲁一生一及君已知之矣庆父也存季子曰夫何敢是将为乱乎夫何敢俄而牙弑械成季子和药而饮之曰公子从吾言而饮之则必可以无为天下戮笑必有后乎鲁国不从吾言而不饮此则必为天下戮笑必无后乎鲁国于是从其言而饮之又曰君亲无将将而诛焉季子杀母兄诛不得辟兄君臣之义也然则曷为不直诛而酖之行诛乎兄隠而逃之使托若以疾死然亲亲之道也愚谓此皆实録也然则季友杀之也何以不言杀而言卒季友诛牙以存世子以安国家与周公之诛管蔡同周公之诛也显季友之诛也隠隠则国人不知国史不知而卒之权而得中隠于无迹尊尊亲亲之道尽矣胡氏谓陆淳曰季子恩义俱立变而得中是也然又谓夫子书其自卒以示无讥则出于有意非圣人之心矣
　　八月癸亥公薨于路寝
　　正传曰路寝正寝也书公薨于路寝纪国君之大故也而正终之义见矣谷梁曰寝疾居正寝正也男子不絶于妇人之手以齐终也左氏曰子般即位次于党氏胡氏谓赵匡曰君终必于正寝就公卿也大位奸之窥也危病邪之伺也若蔽于隠是女子小人得行其志矣然则荘公以世适承国不为不贵周公之后奄有蒙不为不强即位三十有二年不为不乆薨于路寝不为不正而嗣子受祸几至亡国何也大伦不明而宗嗣不定兵柄不分而王威不立得免其身幸矣
　　冬十月己未子般卒
　　正传曰书子般卒纪国之大变也此庆父弑之也而称卒不称曰庆父弑者何史不得其书也不曰君而曰子般者何未成君也公羊曰君存称世子君薨称子某既称公子逾年称公胡氏曰初公筑台临党氏见孟任生子般焉般尝鞭圉人荦公薨即位次于党氏庆父使荦贼般成季奔陈立闵公昔舜不告而娶恐废人之大伦以怼父母君子以为犹告也荘公过时越礼谬于易基乾坤诗始闗雎大舜不告而娶之义甚矣而子般乃孟任之所出也胡能有定乎虽享国日乆获终于路寝而嗣子见弑几至亡国有国者可不以为戒哉
　　公子庆父如齐
　　正传曰如齐者奔齐也书公子庆父如齐纪逆贼也庆父弑逆之贼也而犹称公子者史之词也然而不必去公子而已见其恶矣胡氏曰荘公防年即位专以兵权授之庆父嵗月既久威行中外其流至此故于余丘法不当书而圣人特书庆父帅师以志得兵之始而卒书公薨子般卒庆父如齐以见其出入自如无敢讨之者愚谓庆父弑逆大恶史宜去其公子而不去实奔齐也而曰如齐亦以见庆父掌兵专而且乆积威行于中外国人莫知其非或敢怒而不敢言是以史以此书之圣人因存之而不改以其恶之极不系于此而后见也愚故曰史不得其书也

　　春秋正传卷十
<经部,春秋类,春秋正传>
　　钦定四库全书
　　春秋正传卷十一　　　　明　湛若水　撰闵公【名啓方史记名开年九嵗即位在位二年】
　　【惠王十六年】元年【齐桓二十五年晋献十六年卫懿八年蔡穆十四年郑文十二年曹昭公班元年陈宣三十二年杞惠十二年宋桓二十一年秦成三年楚成十一年】
　　春王正月
　　正传曰无事亦书义见于前此宜书闵公即位而不书者左氏曰乱故也胡氏谓不书即位内无所承上不请命信如此说则亦不当即位也不当即位则亦不当有元年矣元年者即位之始年也书元年而不书即位或史以乱故而失之耳未可知也疑以传疑史之阙文圣人之意也
　　齐人救邢
　　正传曰书齐人救邢谷梁曰善救邢也左氏曰狄人伐邢管敬仲言于齐侯曰戎狄豺狼不可厌也诸夏亲防不可弃也宴安酖毒不可怀也诗云岂不怀归畏此简书简书同恶相恤之谓也请救邢以从简书齐人救邢此其实传也愚谓邢者中国也狄者强敌也诗云戎狄是膺荆舒是惩狄人伐邢齐桓救之攘夷狄以尊中国桓之霸业于此乎见矣此春秋所以书而善之然则以称人为将卑师少之说岂其然乎
　　夏六月辛酉我君庄公
　　正传曰书我君庄公纪国之大事也而其之后时自可见矣庄公之薨至是十一月矣而始克左氏曰夏六月庄公乱故是以缓汪氏曰国乱子弑嗣君幼弱危不得是也
　　秋八月公及齐侯盟于落姑
　　正传曰落姑齐地公徃就齐地而盟也书公及齐侯盟于落姑纪防盟之善也左氏曰请复季友也齐人许之使召诸陈公次于郎以待之愚谓季友鲁之忠臣以子般见弑而奔于陈鲁人贤之故与齐盟而复之春秋书之以与其善也
　　季子来归
