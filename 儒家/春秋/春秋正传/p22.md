<!-- { "loadSidebar": true } -->
　　正传曰称夫人称氏不称姜者史阙文耳公谷胡氏皆以为贬者非也若以为贬何以又书氏字乎夫人预杀二子几于亡国其罪不待乎不姜而自见矣书夫人姜氏之丧至自齐则夫人不母之罪子无絶母之义并见矣其至自齐左氏曰女子从人者也故义不得不归夫人预杀二子而窜死于外可谓不母矣胡氏以为大义已絶不可复入宗庙矣书孙于邾薨于夷者絶哀姜也而云子无絶母之义者何礼曰为伋也妻则为白也母不为伋也妻则不为白也母今哀姜虽身犯大恶而庄公生时未出之也是犹为鲁君母也义当从人则齐人当归之鲁侯当受之葬以小君之礼也盖名分未絶则义亦未絶也
　　【惠王十九年】二年【齐桓二十八年晋献十九年衞文二年蔡穆十七年郑文十五年曹昭四年陈宣三十五年杞惠十五年宋桓二十四年秦穆二年楚成十四年】
　　春王正月城楚丘
　　正传曰楚丘衞邑也城者筑城也书城楚丘着霸主兴灭之义也衞为狄所灭桓公合诸侯与之城楚丘以避狄而存衞也左氏公谷皆以为封卫而责其専封之非胡氏从之皆非也卫之服命名爵如故也特徙城于楚丘耳地不同而爵同何事于封乎然则邢迁于夷仪亦可谓之自封乎胡氏曰卫人渡河野处曹邑许穆夫人闵其亡而载驰赋文公徙居楚丘而后百姓说夫如是则徙居楚丘耳焉得谓之封此与古公亶父避狄迁于岐山之下正同未闻谓周亡于狄而再自封也
　　夏五月辛巳葬我小君哀姜
　　正传曰邦君之妻称诸异邦曰寡小君哀姜者庄公之夫人也有小君之道焉书辛巳葬我小君哀姜纪国母丧葬之大事也哀姜虽徙死于夷然而未有君父与夫出之者则小君之名犹在葬当以小君之礼也此犹称小君犹书哀姜则上夫人氏之丧归自齐诸儒以为去其姜姓而絶之者妄矣凡观春秋者当以此知义例之非
　　虞师晋师灭下阳
　　正传曰下阳虢之邑也书虞师晋师灭下阳着陵暴之罪也左氏曰晋荀息请以屈产之乗与垂之璧假道于虞以伐虢公曰是吾宝也对曰若得道于虞犹外府也公曰宫之竒存焉对曰宫之竒之为人也懦而不能强谏且少长于君君防之虽谏将不聴乃使荀息假道于虞曰冀为不道入自颠軨伐鄍三门冀之既病则亦唯君故今虢为不道保于逆旅以侵敝邑之南鄙敢请假道以请罪于虢虞公许之且请先伐虢宫之竒谏不聴遂起师夏晋里克荀息帅师防虞师伐虢灭下阳先书虞贿故也愚谓此实传也程子曰虞假道而助晋伐虢虢之亡虞实致之故以虞为主下阳邑也虢之亡由此故即书灭胡氏曰孟子晋人以垂之璧与屈产之乗假道于虞以伐虢宫之竒谏百里奚不谏然则晋人造意以虞首恶何也贪得重赂遂其强暴灭兄弟之国以及其身而亡其社稷所以为首乎
　　秋九月齐侯宋公江人黄人盟于贯
　　正传曰贯宋地书齐侯宋公江人黄人盟于贯着盟防之善也春秋无善盟何以善贯之盟善其威夷以尊华也谷梁曰贯之盟不期而至者江人黄人也江人黄人者逺国之辞也中国称齐宋逺国称江黄以为诸侯皆来至也胡氏曰按左氏盟于贯服江黄也荆楚天下莫强焉江黄者其东方之与国也二国来定盟则楚人失其右臂矣乐毅破齐先结韩赵孔明伐魏申好江东虽武王牧野之师亦誓友邦逺及庸蜀彭濮八国之人共为掎角之势也桓公此盟其服荆楚之虑周矣其帖荆安夏救灾防邻之义着矣盟虽春秋所恶然诸侯皆在独言逺国者许是盟也
　　冬十月不雨
　　正传曰书冬十月不雨纪灾异也周冬十月夏之八月用雨之时也冬不雨则春无麦禾可知矣无麦禾则民饥可知矣
　　楚人侵郑
　　正传曰书楚人侵郑着中国不自振之患也左氏曰楚人伐郑鬭章囚郑耼伯
　　【惠王二十年】三年【齐桓二十九年晋献二十年卫文三年蔡穆十八年郑文十六年曹昭五年陈宣三十六年杞惠十六年宋桓二十五年秦穆三年楚成十五年】
　　春王正月不雨夏四月不雨
　　正传曰二年既书冬十月不雨今又书春正月不雨夏四月不雨连三时而不雨纪大灾也圣人笔之忧民之情见矣胡氏因谷梁一时言不雨者闵雨有志乎民之说而遂以为冬不雨而书春不雨而书夏不雨而书以着僖公之勤谬矣夫史者直书以示后世雨旸不时以为咎征之戒可也岂可因其勤慢以为书之疎数耶愚故曰圣人忧民之情见矣
　　徐人取舒
　　正传曰书徐人取舒着兼并之罪也舒附楚国家氏曰荆舒是惩舒与荆比而为中国患其来乆矣徐伐舒为中国挠楚也春秋书此盖与其伐而不与其取也
　　六月雨
　　正传曰书六月雨志喜也上书三时不雨志忧也五事脩则休征应五事不脩则咎征应圣人志天时以为人事之劝惩其忧喜之情见矣
　　秋齐侯宋公江人黄人防于阳谷
　　正传曰阳谷齐地书齐侯宋公江人黄人防于阳谷着诸侯同防攘夷之善也言齐宋不言公者举齐宋则公与诸侯皆在矣言江黄不言诸国者举江黄则诸国皆在矣左氏曰谋伐楚也胡氏曰次陉之师诸侯皆在江黄独不与焉则安知其为谋伐楚乎曰兵有聚而为正亦有分而为竒诸侯之师同次乎陉所谓聚而为正也江人黄人各守其地所谓分而为竒也次陉大众厚集其阵声罪致讨以震中国之威江人黄人各守其境按兵不动以为八国之援此克敌制胜之谋也退于召陵而盟礼定循海以归而涛涂执然后及江人黄人伐陈则知侵蔡次陉而二国不防自为掎角之势明矣此大防而未言者善是谋也
　　冬公子友如齐涖盟
　　正传曰涖犹临也就彼而盟之谓书公子友如齐涖盟着寻盟之非也阳谷之防不言盟葵丘之防载书而不防血不贵盟也盟者忠信之薄也左氏曰齐侯为阳谷之防来寻盟冬公子友如齐涖盟愚谓阳谷之防天下诸侯大防也大防者大公也天下诸侯大防声大公之道以伐楚攘夷狄以尊中国则善矣不逾时又如齐以寻盟则私小之道也夫盟可寻也亦可寒也非霸者之道矣故春秋书而非之
　　楚人伐郑
　　正传曰书楚人伐郑见夷狄屡犯中国也左氏曰郑伯欲成孔叔不可曰齐方勤我弃徳不祥
　　【惠王二十一年】四年【齐桓三十年晋献二十一年卫文四年蔡穆十九年郑文十七年曹昭六年陈宣三十七年杞惠十七年宋桓二十六年秦穆四年楚成十六年】
　　春王正月公防齐侯宋公陈侯衞侯郑伯许男曹伯侵蔡蔡溃遂伐楚次于陉
　　正传曰陉楚地书公防齐侯宋公陈侯衞侯郑伯许男曹伯侵蔡蔡溃遂伐楚次于陉着霸者仁义之师也侵蔡伐楚义也蔡溃不土其地不分其民于楚次陉以问罪不肆强深入皆仁也何以侵蔡遂伐楚张氏曰蔡自献舞以来屈服于楚桓公欲讨楚而加兵于附楚之蔡先责其以文王之胄而甘心于僣窃之夷所谓中国而僭乱则甚恶之也左氏曰春齐侯防诸侯之师侵蔡蔡溃遂伐楚楚子使与师言曰君处北海寡人处南海唯是风马牛不相及也不虞君之涉吾地也何故管仲对曰昔召康公命我先君太公曰五侯九伯女实征之以夹辅周室赐我先君履东至于海西至于河南至于穆陵北至于无棣尔贡包茅不入王祭不共无以缩酒寡人是征昭王南征而不复寡人是问对曰贡之不入寡君之罪也敢不共给昭王之不复君其问诸水滨师进次于陉愚谓此见仗义执言之事乃实传也胡氏曰潜师掠境曰侵侵蔡者竒也声罪致讨曰伐伐楚者正也遂者继事之词而有专意次止也楚贡包茅不入王祭不共无以缩酒桓公是征而楚人服罪师则有名矣孟氏何以独言春秋无义战也譬之杀人者或曰人可杀欤曰可孰可以杀之曰为士师则可以杀之矣国可伐欤曰可孰可以伐之曰为天吏则可以伐之矣楚虽暴横凭陵上国齐不请命擅合诸侯岂可谓为天吏以伐之乎愚谓此又不可不知也
　　夏许男新臣卒
　　正传曰新臣许男名书许男新臣卒纪同盟之大故也而其卒之非正自见矣夫既许诸侯以盟则死生以之在国则死于国在师则死于师正也许男病则复归于国而死故春秋书以非之胡氏曰刘敞曰诸侯卒于外者在师则称师在防则称防今许男一无称者此去师与防而复归其国之验也召陵地在颍川是以许男复焉古者国君即位而为椑嵗一漆之出疆必载椑卒于师曰师卒于防曰防正也许男新臣卒非正也其为人君不知命者也不知命则必畏死畏死则必贪生贪生则必乱于礼矣而后有容身苟免之耻而后有淫祀非望之惑此说是也夫知死生之説通昼夜之道者亦岂有以异于人哉苟得正而毙焉则无求矣
　　楚屈完来盟于师盟于召陵
　　正传曰屈完楚大夫召陵在颍川县楚地也书楚屈完来盟于师盟于召陵则楚之服义齐之仗义而攘夷尊王之义并见矣左氏曰夏楚子使屈完如师师退次于召陵齐侯陈诸侯之师与屈完乘而观之齐侯曰岂不谷是为先君之好是继与不谷同好如何对曰君惠徼福于敝邑之社稷辱收寡君寡君之愿也齐侯曰以此众战谁能御之以此攻城何城不克对曰君若以徳绥诸侯谁敢不服君若以力楚国方城以为城汉水以为池虽众无所用之屈完及诸侯盟公羊曰其言盟于师盟于召陵何师在召陵也师在召陵则曷为再言盟喜服楚也楚夷狄也而亟病中国南狄与北夷交中国不絶若线桓公救中国而攘夷狄卒帖荆以此为王者之事也胡氏亦曰来盟于师嘉服义也盟于召陵序桓绩也桓公帅八国之师侵蔡而蔡溃伐楚而楚人震恐兵力强矣责包茅之不贡则诺问昭王之不复则辞徼与同好则承以寡君之愿语其战胜攻克则对以用力之难然而桓公退师召陵以礼楚使卒与之盟而不遂也于此见齐师虽强桓公能以律用之而不暴楚人已服桓公能以礼下之而不骄庶几乎王者之事矣故春秋之盟于斯为盛而杨子称之曰齐桓之时緼而春秋美召陵是也
　　齐人执陈辕涛涂
　　正传曰辕涛涂陈大夫书齐人执陈辕涛涂着其执之非正也左氏曰陈辕涛涂谓郑申侯曰师出于陈郑之间国必甚病若出于东方观兵于东夷循海而归其可也申侯曰善涛涂以告济侯许之申侯见曰师老矣若出于东方而遇敌惧不可用也若出于陈郑之间共其资粮扉屦其可也齐侯説与之虎牢执辕涛涂愚谓此实传也据左氏之说乃因辕涛涂一言之误而遂以为不忠而执之也然陈与诸侯同盟以伐楚楚服而归虽宥之可也涛涂非有逆上之罪而乃因小故越国而执之非伯讨之正矣故家氏以为不与其执是也
　　秋及江人黄人伐陈
　　正传曰及者承上文齐及之也何以知为非鲁公及之以下书公至自伐楚而知之也夏执辕涛涂秋即及江黄以伐陈若一事然也左氏曰秋伐陈讨不忠也愚谓所谓不忠者未有所见必因辕涛涂之误师以为不忠也既执其大夫又伐其国岂奉词讨罪伯者之师乎春秋书之着其伐之非也桓公于是乎霸业衰矣
　　八月公至自伐楚
　　正传曰书公至自伐楚者君举必书也况征战大事久劳于外乎且归必有反面告至之礼焉公羊曰楚已服矣何以致伐楚叛盟也愚谓楚非叛盟也公始以伐楚行安得不以伐楚至乎
　　葬许穆公
　　正传曰书葬许穆公纪同盟之大事也有来赴则史书之圣人笔之致同盟恤患之义耳
　　冬十有二月公孙兹帅师防齐人宋人卫人郑人许人曹人侵陈
