<!-- { "loadSidebar": true } -->
　　邾子貜且卒
　　正传曰书邾子貜且卒志与国之大故也来赴故书之
　　晋杀其大夫郤锜郤犨郤至
　　正传曰书晋杀其大夫郤锜郤犨郤至罪専杀也而厉公之无道并见矣左氏曰晋厉公侈多外嬖反自鄢陵尽去羣大夫而立其左右胥童以胥克之废也怨郤氏而嬖于厉公郤锜夺夷羊五田五亦嬖于厉公郤犨与长鱼矫争田执而牿之与其父母妻子同一辕既矫亦嬖于厉公栾书怨郤至以其不从已而败楚师也欲废之使楚公子茷告公曰此战也郤至实召寡君以东师之未至也与军帅之不具也曰此必败吾因奉孙周以事君公告栾书书曰其有焉不然岂其死之不恤而受敌使乎君盍尝使诸周而察之郤至聘于周栾书使孙周见之公使觇之信遂怨郤至厉公田与妇人先杀而饮酒后使大夫杀郤至奉豕寺人孟张夺之郤至射而杀之公曰季子欺余厉公将作难胥童曰必先三郤族大多怨去大族不偪敌多怨有庸公曰然壬午胥童夷羊五帅甲八百将攻郤氏长鱼矫请无用众公使清沸魋助之抽戈结衽而伪讼者三郤将谋于榭矫以戈杀驹伯苦成叔于其位温季曰逃威也遂趋矫及诸其车以戈杀之皆尸诸朝胥童以甲刼栾书中行偃于朝矫曰不杀二子忧必及君公曰一朝而尸三卿余不忍益也公使辞于二子曰寡人有讨于郤氏郤氏既伏其辜矣大夫无辱其复职位皆再拜稽首曰君讨有罪而免臣于死君之惠也二臣虽死敢忘君徳乃皆归公使胥童为卿公游于匠丽氏栾书中行偃遂执公焉愚谓观此则见厉公昵嬖而杀忠如以刀自戕其股肱而不恤至于毙其身其昬愚甚矣故谷梁子曰自祻于是起矣
　　楚人灭舒庸
　　正传曰书楚人灭舒庸罪陵暴也左氏曰舒庸人以楚师之败也道吴人围巢伐驾围虺厘遂恃呉而不设备楚公子橐师袭舒庸灭之
　　【简王十三年】十有八年【晋厉八年弑齐灵九年卫献四年蔡景十九年郑成十二年曹成五年陈成二十六年杞桓六十四年宋平三年秦景四年楚共十八年呉夀梦十三年】
　　春王正月晋杀其大夫胥童
　　正传曰书晋杀其大夫胥童则可以杀而不可杀之义并见矣左氏曰闰月乙卯晦栾书中行偃杀胥童民不与郤氏胥童道君为乱故皆书曰晋杀其大夫由是观之胥童道君为乱可杀也然为天吏则可以杀之今书与偃不以请于天子刑之司冦则负擅杀之罪矣故曰不可杀也
　　庚申晋弑其君州蒲
　　正传曰书晋弑其君州蒲着弑逆之罪也左氏曰春王正月庚申晋栾书中行偃使程滑弑厉公之于翼东门之外以车一乗使荀防士鲂逆周子于京师而立之生十四年矣大夫逆于清原周子曰孤始愿不及此虽及此岂非天乎抑人之求君使出命也立而不从将安用君二三子用我今日否亦今日共而从君神之所福也对曰羣臣之愿也敢不唯命是聴庚午盟而入馆于伯子同氏辛巳朝于武宫逐不臣者七人周子有兄而无慧不能辨菽麦故不可立愚谓按左传则弑厉公者栾书中行偃也而春秋诛之乃不以名而以国分其罪者何也谷梁谓君恶甚矣厉公尽欲去其羣大夫而用其嬖无道之甚弑之者虽书偃之为乃国人之所同志也故书晋人使人考迹而观同欲之者晋民而为之者书偃也胡氏曰弑君天下之大事讨贼天下之大刑春秋合于人心而定罪圣人顺于天理而用刑固不以大霈释当诛之贼亦不以大刑加不弑之人然赵盾以不越境而书弑许世子止以不尝药而书弑郑归生以惮老惧谗而书弑楚公子比以不能效死不立而书弑齐陈乞以废长立幼而书弑晋栾书身为元帅亲执厉公于匠丽氏使程滑弑公而以车一乗之于翼东门之外而春秋称国以弑其君而不着栾书之名氏何哉仲尼无私与天为一奚独于赵盾许止归生楚比陈乞则责之甚备讨之甚严而于栾武子阔畧如此乎学者深求其防知圣人之诛乱臣讨贼子之大要也而后可与言春秋矣
　　齐杀其大夫国佐
　　正传曰书齐杀其大夫国佐则可以杀而不可以杀之义并见矣左氏曰齐为庆氏之难故甲申晦齐侯使士华免以戈杀国佐于内宫之朝师逃于夫人之宫书曰齐杀其大夫国佐弃命専杀以谷叛故也使清人杀国胜【佐子】国弱【胜弟】来奔王湫奔莱庆封【克子】为大夫庆佐【克子】为司冦既齐侯反国弱使嗣国氏礼也愚谓据左传则佐弃命専杀以谷叛其罪固可杀也然不以正之于王法而徒使士华免以戈杀之是自犯専杀大夫之禁矣
　　公如晋
　　正传曰书公如晋志礼也而非礼见矣左氏曰朝嗣君也夫晋悼公初立逐不臣者七人举六官之长皆民誉霸业复振故公首朝之朝嗣君似礼矣然公即位十有八年矣未尝正行朝王之礼而乃首朝同列可得为礼乎
　　夏楚子郑伯伐宋宋鱼石复入于彭城
　　正传曰书楚子郑伯伐宋宋鱼石复入于彭城志纳恶之罪也左氏曰夏六月郑伯侵宋及曹门外遂防楚子伐宋取朝郏楚子辛郑皇辰侵城郜取幽丘同伐彭城纳宋鱼石向为人鳞朱向鱼府焉以三百乗戍之而还书曰复入凡去其国国逆而立之曰入复其位曰复归诸侯纳之曰归以恶曰复入宋人患之西鉏吾曰何也若楚人与吾同恶以徳于我吾固事之也不敢贰矣大国无厌鄙我犹憾不然而收吾憎使赞其政以间吾衅亦吾患也今将崇诸侯之奸而披其地以塞夷庚逞奸而服毒诸侯而惧呉晋吾庸多矣非吾忧也且事晋何为晋必恤之又左传七月宋老佐华喜围彭城老佐卒焉愚谓由前传观之则鱼石以恶而复入者也楚郑伐宋而纳之是纳恶矣观西鉏吾之谋则宋固畏楚之强而许之纳矣由后传观之则宋又有恶鱼石之恶而拒之者矣夫书宋鱼石复入于彭城则楚郑纳恶之罪自见矣何必执以恶曰复入之説以见其恶耶胡氏又执不曰纳之一字以为不与其纳皆凿甚矣
　　公至自晋
　　正传曰书公至自晋谨君之出入也
　　晋侯使士匄来聘
　　正传曰书晋侯使士匄来聘志礼也左氏曰公至自晋晋范宣子来聘且拜朝也君子谓晋于是乎有礼
　　秋杞伯来朝
　　正传曰书杞伯来朝志邦交之礼也左氏曰秋杞桓公来朝劳公且问晋故公以晋君语之杞伯于是骤朝于晋而请为昬
　　八月邾子来朝
　　正传曰书邾子来朝志礼也左氏曰八月邾宣公来朝即位而来见也由传观之则邾子即位而来见得小国事大之礼故春秋书之
　　筑鹿囿
　　正传曰书筑鹿囿着不时且病民也夫不夺民时政之大者也三时务农至冬役民正也周之八月夏之六月正农功方殷之时而筑囿焉非时矣公羊曰有囿矣又为也谷梁曰山林薮泽之利所以与民共也虞之非正也由二传观之则匪特夺时之病民而虞民利则病民之大者也
　　己丑公薨于路寝
　　正传曰书己丑公薨于路寝左氏以为言道也谷梁曰路寝正也男子不絶妇人之手以齐终也
　　冬楚人郑人侵宋
　　正传曰书楚人郑人侵宋着附楚党恶之罪也郑以中国附夷而崇奸与楚侵宋则附夷猾夏之罪着矣左氏曰冬十一月楚子重救彭城伐宋宋华元如晋告急韩献子为政曰欲求得人必先勤之成霸安疆自宋始矣晋侯师于台谷以救宋遇楚师于靡角之谷楚师还
　　晋侯使士鲂来乞师
　　正传曰书晋侯使士鲂来乞师志大事也戎国之大事也左氏曰晋士鲂来乞师季文子问师数于臧武仲对曰伐郑之役知伯实来下军之佐也今彘季亦佐下军如伐郑可也事大国无失班爵而加敬焉礼也从之
　　十有二月仲孙蔑防晋侯宋公卫侯邾子齐崔杼同盟于虚朾
　　正传曰虚朾宋地书仲孙蔑防晋侯宋公卫侯邾子齐崔杼同盟于虚朾着同心以崇华也左氏曰十二月孟献子防于虚朾谋救宋也宋人辞诸侯而请师以围彭城孟献子请于诸侯而先归防愚谓观此则见楚郑侵宋纳鱼石于彭城其崇奸济恶以强陵弱列国同心以救宋围彭城天理之正也书曰予有臣三千惟一心言同心于徳也
　　丁未我君成公
　　正传曰书丁未我君成公志国君之大事也左氏曰书顺也杜氏曰薨于路寝五月而国家安靖世适承嗣故曰书顺得之矣








　　春秋正传卷二十四
<经部,春秋类,春秋正传>
　　钦定四库全书
　　春秋正传卷二十五　　　明　湛若水　撰襄公【名午成公妾定姒之子四嵗即位在位三十一年】
　　【简王十四年崩】元年【晋悼公周元年齐灵十年卫献五年蔡景二十年郑成十三年曹成六年陈成二十七年杞桓六十五年宋平四年秦景五年楚共十九年呉夀梦十四年】
　　春王正月公即位
　　正传曰书春王正月公即位正统也即位者君道之始也所以正始也
　　仲孙蔑防晋栾黡宋华元卫寗殖曹人莒人邾人滕人薛人围宋彭城
　　正传曰书防诸侯之兵围宋彭城着御叛攘夷之义也楚强以兵纳鱼石于彭城欲据彭城以自固非楚以其地封之也彭城故宋地故曰宋彭城围宋彭城以讨宋叛臣也左氏以为彭城非宋地追书也公羊以为楚取彭城以封鱼石者皆非也胡氏曰按左氏曰非宋地追书也然则书围彭城者鲁史旧文也曰围宋彭城者仲尼亲笔也楚已取彭城封鱼石戍之三百乗矣则曷为系之宋楚不得取之宋鱼石不得受之楚虽専其地君子不登叛人所以正疆域固封守谨王度也愚谓胡氏谓彭城系之宋楚不得取之宋鱼石不得受之楚是也但此皆当时史之旧文非仲尼笔之也当时之史岂无如董狐南史之良者乎审如胡氏之言则与孟子之説异矣故刘氏曰春秋故史也有所不革孟子曰其事则齐桓晋文其文则史孔子曰其义则丘窃取之矣愚谓谓之窃者如窃比老彭之窃不敢显然之谓也况革乎
　　夏晋韩厥帅师伐郑仲孙蔑防齐崔杼曹人邾人杞人次于鄫
　　正传曰鄫郑地书晋韩厥帅师伐郑列国之师次于鄫讨背夏也左氏曰夏五月晋韩厥荀偃帅诸侯之师伐郑入其郛败其徒兵于洧上于是东诸侯之师次于鄫以待晋师晋师自郑以鄫之师侵楚焦夷及陈晋侯卫侯次于戚以为之援愚谓以天下诸侯与晋相为犄角以讨郑之叛夏其名义正矣故春秋详书而深与之胡氏曰楚人释君而臣是助事已悖矣晋于是乎降彭城以鱼石等归遂伐郑诸侯次于鄫此皆放于义而行者也传书楚子辛救郑而经不书者郑本为楚以其君之故亲集矢于目是以与楚而不贰也弃王国从荆蛮不能以大义裁之惟私欲之从则郑无可救之善楚不得有能救之名经所以削之不言救也
　　秋楚公子壬夫帅师侵宋
　　正传曰书楚公子壬夫帅师侵宋着猾夏之师也左氏曰秋楚子辛救郑侵宋吕留郑子然侵宋取犬丘汪氏曰楚愤宋之复彭城且欲援郑而退诸侯之师故复释憾于宋愚谓楚以彭城之故侵宋是愤兵也书曰蛮夷猾夏冦贼奸宄其楚之谓乎故春秋恶之
　　九月辛酉天王崩
　　正传曰天王简王也书天王崩志天下之大变也天下如丧考妣诸侯有奔丧之礼焉故史因来赴而书之
