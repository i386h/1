<!-- { "loadSidebar": true } -->
　　正传曰书季孙行父如晋志拜盟也非礼也左氏曰季文子如晋报聘且莅盟也愚谓名为报聘实拜盟耳非莅盟也鲁人屈于晋亦已甚矣安能致晋之与涖盟乎夫两下之势相当彼此有欲盟之心曰涖盟可也晋之势视鲁之卑屈目中已无鲁矣安肯复许之涖盟乎
　　秋叔孙侨如如齐
　　正传曰书叔孙侨如如齐志聘礼也左氏曰秋宣伯聘于齐以修前好愚谓聘问之礼诸侯所以通诚敬而睦隣国也晋不修礼义诸侯稍畔之成公尽礼屡见窘辱乃捐归汶阳之忿修前日之好故使侨如徃聘春秋大释怨亦在所与也
　　冬十月
　　正传曰无事亦书时月史法也
　　【简王七年】十有二年【晋厉二年齐灵三年卫定十年蔡景十三年郑成六年曹宣十六年陈成二十年杞桓五十八年宋共十年蔡桓二十六年楚共十二年呉夀梦七年】
　　春周公出奔晋
　　正传曰周公名楚天子之三公也何以书左氏曰王使以周公之难来告书曰周公出奔晋凡自周无出周公自出故也愚谓君臣之义无所逃于天地之间者也况王者无外将焉逃乎背君无上之罪不可逃矣胡氏曰按左氏周公楚恶恵襄之偪且与伯舆争政不胜怒而出王使刘子复之盟于鄄而入三日复出奔晋夫人主无诚慤之心而下要大臣盟是谓君不君人臣无忠信之实而上与人主盟是谓臣不臣既以要质鬼神以入矣又叛盟失信而出奔则是自絶于天也
　　夏公防晋侯卫侯于琐泽
　　正传曰书公防晋侯卫侯于琐泽善之也左氏以为防于琐泽成故也成也者平也信斯言也则三国平而诸侯睦矣怨释而和睦以息人民春秋之所善也按左氏载宋合楚晋之盟不见于经此华夷之大闲岂圣人削之而不书乎其不足据信矣
　　秋晋人败狄于交刚
　　正传曰交刚狄地名书晋人败狄于交刚志攘夷之兵也左氏曰狄人间宋之盟以侵晋而不设备秋晋人败狄于交刚夫帝王之待逺人固有道矣来则驱之去则勿逐此举也晋非先加于狄狄来侵而驱之耳犹为得御夷之道然至于其地则逺矣故春秋书之
　　冬十月
　　正传曰无事亦书时月义见于前
　　【简王八年】十有三年【晋厉三年齐灵四年卫定十一年蔡景十四年郑成七年曹宣十七年卒陈成二十一年杞桓五十九年宋共十一年秦桓二十七年楚共十三年呉寿梦八年】
　　春晋侯使郤锜来乞师
　　正传曰书晋侯使郤锜来乞师则贪愤之非自见矣程子曰不以上命兴诸侯师故书乞胡氏曰晋主夏盟行使诸侯徴防讨贰谁敢不从以霸主之尊而书曰乞师何也列国疏封虽有大小土地甲兵受之天子不相统属鲁兵非晋所得专也今晋不以王命兴诸侯之师故特书曰乞以见其卑伏屈损无自反而缩之意矣圣人作春秋无不重内而轻外至于乞师则内外同辞者盖皆有报怨复讐贪得之心是以如此若夫诛乱臣讨贼子请于天王以大义驱之谁不拱手以聴命何至于乞哉噫此圣人所以垂戒后世见诸行事之深切着明者也愚谓其行人之来词本称乞故史书乞圣人笔之春秋盖深贱之其窃取之义见矣非仲尼特书乞也左氏曰晋侯使郤锜来乞师将事不敬孟献子曰郤氏其亡乎礼身之干也敬身之基也郤子无基且先君之嗣卿也受命以求师将社稷是卫而惰弃君命也不亡何为
　　三月公如京师
　　正传曰书公如京师讥之也夫公如京师则朝王可知矣而不言朝王者志不在朝王也非朝觐之正也
　　夏五月公自京师遂防晋侯齐侯宋公卫侯郑伯曹伯邾人滕人伐秦
　　正传曰书公自京师遂防诸侯伐秦则尊王之义微而擅伐之罪着矣言自京师者圣人寓尊王之义也言遂防诸侯伐秦者见在京师可以请王命与诸侯奉讨矣而遂私防诸侯以伐秦焉非擅伐而何以其冒擅伐之罪而知其无上之心非尊王之义矣左氏曰公如京师宣伯欲赐请先使王以行人之礼礼焉孟献子从王以为介而重贿之公及诸侯朝王遂从刘康公成肃公防晋侯伐秦夏四月戊午晋侯使吕相絶秦云云君有二心于狄曰晋将伐女狄应且憎是用告我楚人恶君之二三其徳也亦来告我曰秦背令狐之盟而来求盟于我昭告昊天上帝秦三公楚三王曰余虽与晋出入余唯利是视不谷恶其无成徳是用宣之以惩不一诸侯备闻此言斯是用痛心疾首昵就寡人寡人帅以聴命唯好是求君若惠顾诸侯矜哀寡人而赐之盟则寡人之愿也其承宁诸侯以退岂敢徼乱君若不施大恵寡人不佞其不能以诸侯退矣敢尽布之执事俾执事实图利之秦桓公既与晋厉公为令狐之盟而又召狄与楚欲道以伐晋诸侯是以睦于晋晋栾书将中军荀庚佐之士燮将上军郤锜佐之韩厥将下军荀防佐之赵旃将新军郤至佐之郤毅御戎栾鍼为右孟献子曰晋帅乘和师必有大功五月丁亥晋师以诸侯之师及秦师战于麻隧秦师败绩获秦成差及不更女父师遂济泾及侯丽而还迓晋侯于新楚程子曰不书朝王因防伐而行也故不成其朝以伐秦为遂事明朝为重胡氏曰诸侯每嵗侵伐四出未有能备朝觐之礼者今公欲防伐秦道自王都不可越天子而往也故皆朝王而不能成朝礼书曰如京师见诸侯之慢也因防伐而行矣又书公自京师以伐秦为遂事者此仲尼亲笔明朝王为重存人臣之礼也古者诸侯即位服丧毕则朝小聘大聘终则朝巡狩于方岳则朝观春秋所载天王遣使者屡矣十二公之述职葢阙如也独此年书公如京师又不能成朝礼不敬莫大焉君臣人道之大伦而至于此极故仲尼甞喟然叹曰夷狄之有君不如诸夏之亡也为此惧作春秋或抑或纵或予或夺所以明君臣之义也至矣其义得行则臣必敬于君子必敬于父天理必存人欲必消大伦必正岂曰小补之哉此以伐秦为遂事之意也
　　曹伯卢卒于师
　　正传曰卢曹伯名书曹伯卢卒于师谷梁云传曰闵之也公大夫在师曰师在防曰防愚谓谷梁称传曰则当时相传别有传而今亡矣左氏曰曹人使公子负刍守使公子欣时逆曹伯之丧秋负刍杀其太子而自立也诸侯乃请讨之晋人以其役之劳请俟他年
　　秋七月公至自伐秦
　　正传曰书公至自伐秦谨君之出入也然据事而观则见公之如京师非朝王也伐秦也可知矣
　　冬塟曹宣公
　　正传曰书冬塟曹宣公志同盟之大事也诸侯有相恤之礼赴至故书之谷梁曰塟时正也左传曰冬塟曹宣公既塟子臧将亡国人皆将从之成公乃惧告罪且请焉乃反而致其邑
　　【简王九年】十有四年【晋厉四年齐灵五年卫定十二年卒蔡景十五年郑成八年曹成公负刍元年陈成二十二年杞桓六十年宋共十二年秦桓二十八年卒楚共十四年呉寿梦九年】
　　春王正月莒子朱卒
　　正传曰书莒子朱卒志与国之大故也
　　夏卫孙林父自晋归于卫
　　正传曰林父良夫之子书卫孙林父自晋归于卫则其出其归而其君臣之非并见矣按左氏公恶孙林父林父出奔晋但言恶不言得罪之由是私恶之使出也林父不思世卿无去国之义而遽出奔晋则臣之出与君之出之皆非矣定公不念宗卿之嗣而追复之至于畏晋而纳焉林父亦无君命而倚晋之强以纳归于卫是臣之归与君畏晋纳而归之皆非矣左氏曰卫侯如晋晋侯强见孙林父焉定公不可夏卫侯既归晋侯使郤犨送孙林父而见之卫侯欲辞定姜曰不可是先君宗卿之嗣也大国又以为请不许将亡虽恶之不犹愈于亡乎君其忍之安民而宥宗卿不亦可乎卫侯见而复之愚谓观此则其是非较然矣
　　秋叔孙侨如如齐逆女
　　正传曰书叔孙侨如如齐逆女志昬礼也昬礼人道之始也左氏曰宣伯如齐逆女称族尊君命也愚谓或疑公不亲逆而使同姓之卿为非然而国君守社稷如使卿逆之至境内为舘以行亲迎焉何不可之有
　　郑公子喜帅师伐许
　　正传曰书郑公子喜帅师伐许志愤怨之兵也左氏曰八月郑子罕伐许败焉戊戌郑伯复伐许庚子入其郛许人平以叔申之封愚谓此则郑之强陵许之弱一伐再伐卒入其郛其虐甚矣
　　九月侨如以夫人妇姜氏至自齐
　　正传曰书侨如以夫人妇姜氏至自齐讥非正始之义也夫亲迎所以正始也如卿迎之至境君亲迎于境上之舘而后成其为妇为夫人可也今卿迎之至是则妇夫人成之于不亲迎矣胡氏曰娶于他邦而道里或逺必亲迎乎以封壤则有大小以爵次则有尊卑以道途则有逺迩或迎之于其国或迎之于境上或迎之于所舘中礼之节可也
　　冬十月庚寅卫侯臧卒
　　正传曰臧卫侯名书庚寅卫侯臧卒志邻国之大故也诸侯有相恤之礼焉具时月日者赴之详耳左氏曰卫侯有疾使孔成子寗惠子立敬姒之子衎以为太子冬十月卫定公卒夫人姜氏既哭而息见太子之不哀也不内酌饮叹曰是夫也将不唯卫国之败其必始于未亡人呜呼天祸卫国也夫吾不获鱄【衎之异母弟】也使主社稷大夫闻之无不耸惧孙文子自是不敢舎其重器于卫尽寘诸戚而甚善晋大夫
　　秦伯卒
　　正传曰书秦伯卒志盟主之大故也不名者赴不以名也然则史之书皆縁报赴之详畧矣
　　【简王十年】十有五年【晋厉五年齐灵六年卫献公衎元年蔡景十六年郑成九年曹成二年陈成二十三年杞桓六十一年宋共十三年卒秦景公元年楚共十五年呉夀梦十年】
　　春王二月塟卫定公
　　正传曰书塟卫定公志邻国之大事也诸侯五月而塟同盟至有防塟之礼焉来赴故书之
　　三月乙巳仲婴齐卒
　　正传曰书仲婴齐卒志国卿之大故也腹心手足其欣戚一体也公羊曰仲婴齐者何公孙婴齐也公孙婴齐则曷为谓之仲婴齐为兄后也为兄后则曷为谓之仲婴齐为人后者为之子也为人后者为其子则其称仲何孙以王父字为氏也然则婴齐孰后后归父也归父使于晋而未反何以后之叔仲惠伯傅子赤者也文公死子幼公子遂谓叔仲惠伯曰君防如之何愿与子虑之叔仲惠伯曰吾子相之老夫抱之何防君之有公子遂知其不可与谋退而杀叔仲惠伯杀子赤而立宣公宣公死成公防臧宣叔者相也君死不哭聚诸大夫而问焉曰昔者叔仲惠伯之事孰为之诸大夫皆杂然曰仲氏也其然乎于是遣归父之家然后哭君归父使乎晋还自晋至柽闻君薨家遣墠帷哭君成踊反命于介自是走之齐鲁人徐伤归父之无后也于是使婴齐后之也胡氏曰婴齐者公子遂之子公孙归父之弟也归父出奔齐鲁人徐伤其无后也于是使婴齐后之故书曰仲婴齐此可谓乱昭穆之序失父子之亲者以后归父则弟不可为兄嗣以后襄仲则以父字为氏亦非矣愚谓二传之论仲婴齐皆误矣夫为后与为子不同为后则继其世绪兄弟犹可以相及为子则续其嗣昭穆不可以相紊公羊谓为人后者为之子非也而胡氏以为乱昭穆之序失父子之伦亦非也如使兄弟相继为父子则殷之兄弟相继四世其长兄将不称为髙祖乎乱伦之大者也据公羊传诸大夫称仲遂为仲氏则见婴齐之父襄仲赐氏世卿子孙因以为族故婴齐书仲诸大夫称仲氏正也故鲁人以弟后兄非以弟嗣兄也观春秋之经不与称公孙断可见矣
　　癸丑公防晋侯卫侯郑伯曹伯宋世子成齐国佐邾人同盟于戚
