<!-- { "loadSidebar": true } -->
　　正传曰何以书侵卫志非义之兵也左氏曰师侵卫晋故也愚谓卫无可声之罪鲁特以贰晋之故而为晋侵之不义甚矣
　　冬卫侯郑伯盟于曲濮
　　正传曰曲濮卫地书卫郑盟于曲濮讥非义之盟也搆怨也诸侯之义在守其社稷宗祀承天子之命以为民而已敌来侵己不得已而应之所以自安也郑卫附齐而叛晋私盟防以结怨与晋愤其贰已而伐之一间耳皆春秋之所恶也
　　从祀先公
　　正传曰书从祀先公志慢祀也从祀者以昭公从祀先公之昭穆也昭公薨于干侯而不得正其正寝之终至此九年矣乃从祀而不得正其祔庙之礼春秋书之所以罪定公也所以罪季孙也左氏曰季窹公鉏极公山不狃皆不得志于季氏叔孙辄无宠于叔孙氏叔仲志不得志于鲁故五人因阳虎阳虎欲去三桓以季窹更季氏以叔孙辄更叔孙氏已更孟氏冬十月顺祀先公而祈焉辛夘禘于僖公公羊曰从祀者何顺祀也文公逆祀去者三人定公顺祀叛者五人○胡氏曰蜀人冯山曰昭公至是始得从祀于太庙其説是也季氏逐君而制其死生之命公薨干侯不得终正寝既薨七月又不得以时归既絶其兆域又不得同于先君而在墓道之南至孔子为司冦然后沟而合诸墓则其主虽久未得从昭穆而祔祭宜矣及意如已卒阳虎专季氏将杀季孙斯而乱鲁国托于正以售其不正始以昭公之主从祀太庙盖欲着季氏之罪以取媚于国人然其事虽顺其情则逆春秋原情制法故不书禘事与日特曰从祀先公于盗窃宝玉大弓之上见事出阳虎而不可详也其亦深切着明矣
　　盗窃宝玉大弓
　　正传曰宝玉谷梁以为封圭大弓武王之戎弓周公受而藏之者也盗谓阳货不名之者欲人习其文考其事取其义而盗人斯得也何以书诛乱贼也左氏曰壬辰将享季氏于蒲圃而杀之戒都车曰癸巳至成宰公敛处父告孟孙曰季氏戒都车何故孟子曰吾弗闻处父曰然则乱也必及于子先备诸与孟孙以壬辰为期阳虎前驱林楚御桓子虞人以铍盾夹之阳越殿将如蒲圃桓子咋谓林楚曰而先皆季氏之良也尔以是继之对曰臣闻命后阳虎为政鲁国服焉违之徴死死无益于主桓子曰何后之有而能以我适孟氏乎对曰不敢爱死惧不免主桓子曰往也孟氏选圉人之壮者三百人以为公期筑室于门外林楚怒马及衢而骋阳越射之不中筑者阖门有自门间射阳越【虎从弟】杀之阳虎刼公与武叔以伐孟氏公敛处父帅成人自上东门入与阳氏战于南门之内弗胜又战于棘下阳氏败阳虎説甲如公宫取宝玉大弓以出舎于五父之衢寝而为食其徒曰追其将至虎曰鲁人闻余出喜于徴死何暇追余从者曰嘻速驾公敛阳在公敛阳请追之孟孙弗许阳欲杀桓子孟孙惧而归之子言辨舎爵于季氏之庙而出阳虎入于讙阳闗以叛
　　【敬王十九年】九年【晋定十一年齐景四十七年卫灵三十四年蔡昭十八年郑献十三年卒曹伯阳元年陈闵公越元年杞僖五年宋景十六年秦哀三十六年卒楚昭十五年吴阖庐十四年】
　　春王正月
　　正传曰无事亦书时月义见于前
　　夏四月戊申郑伯虿卒
　　正传曰书郑伯虿卒志邻国之大故也
　　得宝玉大弓
　　正传曰书得宝玉大弓重宝也罪国君大臣也始终乎失得所以重宝也宝者先世之遗祭则陈之以致孝者也重宝所以重孝先也左氏曰夏阳虎归宝玉大弓书曰得器用也凡获器用曰得得用焉曰获六月伐阳闗阳虎使焚莱门师惊犯之而出奔齐请师以伐鲁曰三加必取之齐侯将许之鲍文子谏曰臣尝为于施氏矣鲁未可取也上下犹和众庶犹睦能事大国而无天菑若之何取之阳虎欲勤齐师也齐师罢大臣必多死亡已于是乎奋其诈谋夫阳虎有宠于季氏而将杀季孙以不利鲁国而求容焉亲富不亲仁君焉用之君富于季氏而大于鲁国兹阳虎所欲倾覆也鲁免其疾而君又收之无乃害乎齐侯执阳虎将东之阳虎愿东乃囚诸西鄙尽借邑人之车锲其轴麻约而归之载葱灵【辎车名】寝于其中而逃追而得之囚于齐又以葱灵逃奔宋遂奔晋适赵氏仲尼曰赵氏其世有乱乎公羊曰何以书国宝也丧之书得之书谷梁曰恶得之得之堤下或曰阳虎以解众也○胡氏曰谷梁子曰宝玉封圭大弓武王之戎弓周公受赐藏之鲁或曰夏后氏之璜封父之繁弱也子孙世守罔敢失坠以昭先祖之徳存肃敬之心耳古者告终易代璧琬琰天球夷玉兊之戈和之弓垂之竹矢莫不陈列非真为美观也先王所宝传及其身能全而归之则可以免矣鲁失其政陪臣擅权虽先公分器犹不能守而盗得窃诸公宫其能国乎故失之书得之书所以讥公与执政之臣见不恭之大也此义行则有天下国家者各知所守之职不敢忽矣
　　六月郑献公
　　正传曰书郑献公志恤隣之礼也
　　秋齐侯卫侯次于五氏
　　正传曰五氏晋地书齐侯卫侯次于五氏着非义之谋也诸侯有罪则诸侯告于天子率与国而伐之乃义也次于五氏实伐晋也晋为霸主因其衰齐卫与郑叛晋相盟以致兵连祸结而伐之可谓义乎故春秋书以非之
　　秦伯卒
　　正传曰书秦伯卒志覇国之大故也不名史畧之也秦逺在西戎故畧也
　　冬秦哀公
　　正传曰书秦哀公志相恤之义也
　　【敬王二十年】十年【晋定十二年齐景四十八年卫灵三十五年蔡昭十九年郑声公胜元年曹阳二年陈闵二年杞僖六年宋景十七年秦恵公元年楚昭十六年吴阖庐十五年】
　　春王三月及齐平
　　正传曰书及齐平善释怨也孔子为政于鲁释怨以安民也于是再侵齐之怨平矣
　　夏公防齐侯于夹谷
　　正传曰夹谷之防何以书志善防也左氏曰夏公防齐侯于祝其实夹谷孔丘相犂弥言于齐侯曰孔丘知礼而无勇若使莱人以兵刼鲁侯必得志焉齐侯从之孔丘以公退曰士兵之两君合好而裔夷之俘以兵乱之非齐君所以命诸侯也裔不谋夏夷不乱华俘不干盟兵不偪好于神为不祥于徳为愆义于人为失礼君必不然齐侯闻之遽辟之将盟齐人加于载书曰齐师出境而不以甲车三百乗从我者有如此盟孔丘使兹无还揖对曰而不反我汶阳之田吾以共命者亦如之齐侯将享公孔丘谓梁丘据曰齐鲁之故吾子何不闻焉事既成矣而又享之是勤执事也且牺象不出门嘉乐不野合飨而既具是弃礼也若其不具用秕稗也用秕稗君辱弃礼名恶子盍图之夫享所以昭徳也不昭不如其已也乃不果享齐人来归郓讙隂之田胡氏曰仲尼一言威重于三军亦顺于理而已矣故天下莫大于理而强众不与焉愚谓此见圣人之作用感动人心之机绥来动和之验矣彼管晏之徒矜尚智力平时无事动以儒者无用相訾如犂弥之言者多见其不知量矣
　　公至自夹谷
　　正传曰书公至自夹谷谨君之出入也始终乎礼防之善也谷梁以为危之故以地至非也夫既以为危之则孔子何为相危防乎于此见礼之足以服人矣谷梁子曰夹谷之防孔子相焉两君就坛两相相揖齐人鼓噪而起欲以执鲁君孔子歴阶而上不尽一等而视归乎齐侯曰两君合好夷狄之民何为来为命司马止之齐侯逡廵而谢曰寡人之过也退而属其二三大夫曰夫人率其君与之行古人之道二三子独率我而入夷狄之俗何为罢防齐人使优施舞于鲁君之幕下孔子曰笑君者罪当死使司马行法焉首足异门而出齐人来归郓讙隂之田者盖为此也因是以见虽有文事必有武备孔子于夹谷之防见之矣
　　晋赵鞅帅师围卫
　　正传曰书晋围卫志报怨之兵也左氏曰晋赵鞅围卫报夷仪也初卫侯伐邯郸午【晋守邯郸大夫名】于寒氏【即五氏地名】城其西北而守之宵熸及晋围卫午以徒七十人门于卫西门杀人于门中曰请报寒氏之役涉佗曰夫子则勇矣然我往必不敢启门亦以徒七十人旦门焉歩左右皆至而立如植日中不启门乃退反役晋人讨卫之叛故曰由涉佗成何于是执涉佗以求成于卫卫人不许晋人遂杀涉佗成何奔燕君子曰此之谓弃礼必不钧诗曰人而无礼胡不遄死涉佗亦遄矣哉
　　齐人来归郓讙隂田
　　正传曰杜氏谓三邑皆汶阳田也泰山博县有山隂田在其北也何以书志复旧物也善齐之服礼也公羊曰齐人曷为来归郓讙隂田孔子行乎季孙三月不违齐人为是来归之程子曰齐服义而来归之故书来归愚谓孔子相定公与齐侯夹谷之防以礼却莱兵而罢其享辨嘉礼野合之非故齐人服义而自归其侵田圣人功化神速如此期月而已可也岂虚语哉或谓此书孔子自叙其绩而不以为嫌小之矣夫春秋鲁史也孔子因其旧文而笔之于册岂孔子所得加损哉直书其实事耳因附其説于后○胡氏曰齐人前此尝归济西田矣后此尝归讙及阐矣而此独书来归何也曰归者鲁请而得之也曰来归者齐人心服而归之也定公齐侯防于夹谷孔子摄相事具左右司马以从至于防所以礼相见却裔俘拒兵车之命而罢享礼之设于野由是齐侯归三邑以谢过故扬子法言曰仲尼用于鲁齐人章章归其侵疆桓公以义责楚而楚人求盟夫子以礼责齐而齐人归地皆书曰来序绩也春秋夫子之笔削自序其绩可乎圣人防人物于一身万象异形而同体通古今于一息百王异世而同神于土皆安而无所避也于我皆真而无所妄也其曰天之将丧斯文也后死者不得与于斯文也天之未丧斯文也匡人其如予何是以天自处矣而亦何嫌之有
　　叔孙州仇仲孙何忌帅师围郈
　　正传曰郈叔孙之邑书二子帅师围郈志讨叛也而鲁政之乱自见矣左氏曰初叔孙成子欲立武叔公若藐固谏曰不可成子立之而卒公南使贼射之不能杀公南为马正使公若为郈宰武叔既定使郈马正侯犯杀公若弗能其圉人曰吾以劒过朝公若必曰谁之劒也吾称子【谓侯犯也】以告必观之吾伪固而授之末则可杀也使如之公若曰尔欲吴王我乎遂杀公若侯犯以郈叛武叔懿子围郈弗克愚谓据此而观则二子之围郈为侯犯据郈以叛也侯犯之叛为杀公若也公若之见杀为固谏立武子也夫天下有道征伐自天子出天下无道征伐自诸侯出诸侯失政征伐自大夫出则陪臣亦叛之矣今叔孙仲孙上不能事其君下不能御其臣擅兴大众自围其邑而犹不克焉则鲁之无道从可见矣
　　秋叔孙州仇仲孙何忌帅师围郈
