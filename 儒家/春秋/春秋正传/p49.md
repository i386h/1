<!-- { "loadSidebar": true } -->
　　正传曰书公及楚秦诸国之人盟于蜀见其盟之非也葵邱之防霸主率诸侯以听王禁今霸主乃尽中国之诸侯以受盟于强悍之楚天地之大变也春秋书之则其罪自不可逭不待如胡氏所谓人诸国之大夫以见意也又曰春秋于鲁君盟防不信不臣弃周即异皆讳不书而盟蜀书而不讳不得其説而为之词谓事同既贬而从同则遁矣左氏曰十一月公及楚公子婴齐蔡侯许男秦右大夫説宋华元陈公孙宁衞孙良夫郑公子去疾及齐国之大夫盟于蜀卿不书匮盟也于是乎畏晋而窃与楚盟故曰匮盟蔡侯许男不书乗楚车也谓之失位君子曰位其不可不慎也乎蔡许之君一失其位不得列于诸侯况其下乎诗曰不觧于位民之攸墍其是之谓矣愚谓经既书人使人求其实则卿之名自不可匿矣以是为匮盟可乎
　　【定王十九年】三年【晋景十二年齐顷十一年防定公臧元年蔡景四年郑襄十七年曹宣七年陈成十一年杞桓四十九年宋共公固元年秦桓十七年楚共三年】
　　春王正月公防晋侯宋公衞侯曹伯伐郑
　　正传曰书公防晋宋衞曹之诸侯伐郑使人考其传求其迹而其胜负得失可见矣左氏曰诸侯伐郑次于伯牛讨邲之败也遂东侵郑郑公子偃帅师御之使东鄙覆诸鄤败诸邱舆皇戍如楚献捷愚谓郑之从楚故诸侯伐之及以诈败诸侯之兵而复以献捷于楚始终弃诸姬从荆楚畧无有因诸侯问罪之师而自反以悔真有罪矣然而郑不自反以诈败诸侯之兵固虽胜犹非义矣诸侯之擅兴大众伐郑不请天子之命而行讨均于不义是宜其败也其胜负得失盖两分之矣胡氏曰夫讨邲之役则复怨勦民非观衅也遂东侵则潜师掠境非以律也覆而败诸则专用诈谋非正胜也度彼参此皆无善也是矣然必谓畧而不纪胜负微也晋侯称爵而以伐书盟主有词于伐者则凿矣
　　辛亥葬衞穆公
　　正传曰书辛亥葬衞穆公纪与国之大事也书日者赴之详也以此见凡书日不书日皆赴之详畧而不足以取义也书葬者诸侯防塟之礼礼也
　　二月公至自伐郑
　　正传曰书公至自伐郑谨出告返面之义也葢君举必书而其得失可见也无故越境以伐人非王制矣
　　甲子新宫灾三日哭
　　正传曰书甲子新宫灾纪变也三日哭纪礼也公羊曰新官者何宣公之宫也宣官则曷为谓之新宫不忍言也其言三日哭何庙灾三日哭礼也新宫灾何以书纪灾也胡氏曰庙灾而哭礼也得礼为常事则何以书缑氏刘绚曰新宫者宣宫也不曰宣官者神主未迁也知然者丹楹刻桷皆称桓宫此不举諡故知其未迁也宫成而主未入遇灾而哭何礼焉宣公薨至是二十有八月缓于迁主可知矣言灾则不恭之致亦自见矣此説据经为合或曰礼称有焚其先人之室则三日哭新宫将以安神主也虽未迁而哭不亦可乎曰先人之室葢尝寝于斯食于斯防族属于斯其居处笑语之所在皆可想也事死如事生故有焚其室则哭之礼也神主未迁而哭于人情何居愚谓刘绚主未迁故为新宫之説葢臆説也岂有薨二十八月而不迁主者其説非也公羊以谓新宫不忍言亦非也盖同一宫也以其近则谓之新宫以其逺则谓之宣官
　　乙亥葬宋文公
　　正传曰书葬宋文公于三年二月之下使人数月而知其越礼也书乙亥来赴之详也故史详而直书之义自见矣胡氏曰按左氏文公卒始厚葬益车马重器备君子谓华元乐举于是乎不臣考于经未有以验其厚也数其葬之月则信然矣天子七月诸侯五月大夫三月士逾月以降杀迟速为礼之节不可乱也文公之卒国家安静外无危难曷为越礼逾时逮乎七月而后克襄事哉故知华元乐举之弃君于恶而益其侈无疑矣夫礼之厚薄称人情而为之者也宋公在殡而离次出境从金革之事哀戚之情忘矣顾欲厚葬其君亲此非有所不忍于死者特欲夸耀淫侈无知之人耳世衰道微礼法既坏无以制其侈心至于秦汉之间穷竭民力以事邱陇其祸有不可胜言者春秋据事直书而其失自见此类是也岂不为永戒哉
　　夏公如晋
　　正传曰书夏公如晋讥其如也公之轻出非礼也左氏曰拜汶阳之田夫国君守社稷宗庙之重非朝觐防同莫宜以轻出出则史书之今据左传则公之如晋非有朝觐防同之大礼乃以拜汶阳之田而行非礼之甚矣
　　郑公子去疾帅师伐许
　　正传曰去疾郑公子名书郑公子去疾帅师伐许则其非义之兵可考而知矣左氏曰许恃楚而不事郑郑子良伐许愚谓此实传也夫国君有睦邻之义恤小之仁徳修于已而人服之可也郑上不事天王下不事中国之盟主委身俛首以从楚蛮已之不修乃责许之不事已不胜其区区之愤以往伐之可谓能自反而缩乎可谓之义兵乎
　　公至自晋
　　正传曰书公至自晋始终乎非礼之行也且君出入史必书之入则有返面之礼焉胡氏曰宣公薨至是三年之丧毕矣宜入朝京师见天子受王命然后归而即政可也嗣守社稷之事而不朝于周以拜汶阳田之故而往朝于晋其行事亦悖矣此春秋所为作也公行多不致其书公至自晋何其至也必有以也愚谓君出入必书史之常也而其非之之义自见矣
　　秋叔孙侨如帅师围棘
　　正传曰棘者公羊云汶阳之不服邑也书叔孙侨如帅师围棘非其围也讥以力服也左氏曰叔孙侨如围棘取汶阳之田棘不服故围之愚谓鲁能使齐归之汶阳之田而不能服其田间之小邑何耶能使归之侵田者晋之威力也其不能服小邑者鲁成之徳不足以服之必待加之威力围之然后可也孔子曰逺人不服则修文徳以来之既来之则安之惜也当时鲁国之臣不知此义无有以告其君者此鲁之所以卒为鲁也胡氏曰复故地而民不听至于命上将用大师环其邑而攻之何也鲁于是时初税畆作邱甲税役日益重矣棘虽复归故国所以不愿为之民也欤成公不知薄税敛轻力役修徳政以来之而肆其兵力虽得之亦必失之矣
　　大雩
　　正传曰书大雩则非礼之礼自见矣雩者祭天祷雨之名惟天子得以祭天诸侯祭祷于山川鲁之大雩僣也春秋书之其义见矣
　　晋郤克衞孙良夫伐廧咎如
　　正传曰廧咎如赤狄别种书晋郤克衞孙良夫伐廧咎如纪贪残之兵也左氏曰讨赤狄之余焉廧咎如溃上失民也按此则廧咎如之民自溃耳非二国之兵能溃之也夫民心之向背得失系乎上之举措何如耳记曰得众则得国失众则失国由是言之国之得失由民心之得失民心之得失由上举措之是非故曰廧咎如之溃民自溃也晋为中国盟主其于夷狄来则御之去则勿追可也晋尝灭赤狄潞氏甲氏及留吁矣今又欲尽廧咎如而灭之岂仁者之心乎其为贪残甚矣
　　冬十有一月晋侯使荀庚来聘衞侯使孙良夫来聘丙午及荀庚盟丁未及孙良夫盟
　　正传曰何以书聘志礼也何以书盟志非礼也聘者诸侯邦交之礼礼也盟者防血以要鬼神非先王之礼非礼也且聘且盟非礼也左氏曰冬十一月晋侯使荀庚来聘且寻盟衞侯使孙良夫来聘且寻盟公问诸臧宣叔曰中行伯之于晋也其位在三孙子之于衞也位为上卿将谁先对曰次国之上卿当大国之中中当其下下当其上大夫小国之上卿当大国之下卿中当其上大夫下当其下大夫上下如是古之制也衞在晋不得为次国晋为盟主其将先之丙午盟晋丁未盟衞礼也愚谓臧宣叔言处二卿之先后礼也其且聘且盟非礼也春秋不贵盟盟者忠信之薄也故方聘问所以致诚信也而又盟以要诚信焉则何信之有故曰且聘且盟非礼也胡氏谓刘敞曰诸侯有聘无盟聘礼也盟非礼也庚与良夫不务引其君当道而生事专命为非礼不信以干先王之典故不系于国以见其遂事之辱非人臣之操此説然也其言及者公与之盟而不言公见二卿之抗也盟者春秋所恶于恶之中又有恶焉者此类是也愚谓言及者则公及之可知不待乎言公也胡氏乃谓不言公见二卿之抗凿矣盟不称国者承上来聘之文也刘敞谓不系于国以见其遂事之辱误矣
　　郑伐许
　　正传曰书郑伐许则擅兴陵暴之罪自见矣夫许小国也惟仁者为能以大字小郑一年而再伐之其陵暴甚矣其为不仁亦甚矣不待称国以伐弃絶之而后罪可着也程胡二子以郑归乎楚以甸侯即荆楚遂皆以称国以伐为弃絶之则泥矣信斯言也则后四年冬伐许又称郑伯者何谓乎春秋虽因告词之畧而畧之不系乎畧之而其夷狄之行已见矣
　　【定王二十年】四年【晋景公十三年齐顷十二年衞定二年蔡景五年郑襄十八年卒曹宣八年陈成十二年杞桓五十年宋共二年秦桓十八年楚共四年】
　　春宋公使华元来聘
　　正传曰书宋公使华元来聘纪邦交之礼也左氏曰宋华元来聘通嗣君也按此则聘为有词盖庶乎得礼矣
　　三月壬申郑伯坚卒
　　正传曰坚郑伯名书郑伯坚卒纪邻国之大故也书日者来赴之详也使人因此而求其平生从夷背华之罪恶着矣
　　杞伯来朝
　　正传曰书杞伯来朝讥非礼之正也左氏曰归叔姬故也杜氏曰将出叔姬先修朝礼言其故由是言之非朝觐之正礼矣
　　夏四月甲寅臧孙许卒
　　正传曰许臧宣叔之名文仲之子也书臧孙许卒纪内大夫之大故也
　　公如晋
　　正传曰书公如晋着非礼也夫礼不欲数数则渎语曰恭近于礼逺耻辱也成公频年如晋岂为恭近于礼乎左氏曰夏公如晋晋侯见公不敬季文子曰晋侯必不免诗曰敬之敬之天维显思命不易哉夫晋侯之命在诸侯矣可不敬乎愚谓晋侯不敬成公非特其祸患之先兆亦成公之卑屈频渎有以致之也
　　葬郑襄公
　　正传曰书葬郑襄公纪恤邻之大事也因来赴而书之然使人循月而数之则知非礼之正矣诸侯五月而葬公薨至是未五月而葬焉太速矣太速者不怀非孝爱之情也
　　秋公至自晋
　　正传曰书公至自晋谨出入也始终乎非礼之行也左氏曰秋公至自晋欲求成于楚而叛晋季文子曰不可晋虽无道未可叛也国大臣睦而迩于我诸侯听焉未可以贰史佚之志有之曰非我族类其心必异楚虽天非吾族也其肯字我乎公乃止
　　冬城郓
　　正传曰书冬城郓志得时也重兴作也周之冬十月收藏农暇之时也然兴作圣人之所重民力也故书之
　　郑伯伐许
　　正传曰书郑伯伐许着陵暴之兵也而忘丧之罪见矣二年而三伐许其陵暴甚矣况其丧葬血未干而从戎以伐人其忘哀甚矣葢至是则其不仁不孝岂复有人心乎人类已化为禽兽矣左氏曰冬十一月郑公孙申帅师疆许田许人败诸展陂郑伯伐许取鉏任冷敦之田程子曰称郑伯见其不复为丧以吉礼从戎胡氏曰前此郑襄公伐许既狄之矣今悼公又伐许乃复称爵何也丧未逾年以吉礼从金革之事则忘亲矣称爵非美词所以着其恶也愚谓二先生之言不能无疑焉前既以不称伯为恶之矣今之称伯又以为恶之是前后自相矛盾也夫此之称爵既足以着忘哀之恶则三年何不亦称爵以着其从楚之夷乎无乃史书之有详畧而不系于一字以为褒贬也欤
　　【定王二十一年崩】五年【晋景十四年齐顷十三年衞定三年蔡景六年郑悼公费元年曹宣九年陈成十三年杞桓五十一年宋共三年秦桓十九年楚共五年】
　　春王正月叔姬来归
