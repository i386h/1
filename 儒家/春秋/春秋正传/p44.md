<!-- { "loadSidebar": true } -->
　　正传曰书仲孙蔑如京师则其如之善否可考矣左氏曰春王使来征聘夏孟献子聘于周王以为有礼厚赂之愚谓此实传也公使蔑聘于周似矣然必待王使来征聘而后往敬君之心何在耶周王不能致其自来聘而必使来征之又厚贿之御臣之礼何在耶皆非礼矣胡氏曰当歳首月公朝于齐夏使大夫聘于京师此皆比事可考不待贬絶而恶自见者也宣公享国九年于周才一往聘其在齐则又再朝矣经于如齐每行必致深罪之也下逮战国周衰甚矣齐威王往朝于周而天下皆贤之况春秋时乎而宣公不能也故聘觐之礼废则君臣之位失诸侯之行恶而倍畔侵陵之败起矣此经书君如齐臣如周之意而特书春王正月以表之也
　　齐侯伐莱
　　正传曰书齐侯伐莱纪陵弱之兵也
　　秋取根牟
　　正传曰根牟者公羊以为邾娄之邑也书取根牟则公忘哀贪残之罪可见矣母丧未毕爰及干戈春如齐秋取根牟盖其贪心胜良心丧而哀戚忘也
　　八月滕子卒
　　正传曰书滕子卒纪与国之大故也余见前
　　九月晋侯宋公衞侯郑伯曹伯防于扈晋荀林父帅师伐陈
　　正传曰何以书先言防而后言伐见陈不防然后以诸侯之师伐之近于义也胡氏曰按左氏讨不睦也陈侯不防荀林父以诸侯之师伐陈晋侯卒乃还则知经所书者与晋罪陈之词也防于扈以待陈而陈侯不防然后林父以诸侯之师伐之也则几于自反而有礼矣不书诸侯之师而曰林父帅师者在防诸侯皆以师听命而林父兼将之也则其众辑矣晋主夏盟又尝救陈所宜与也而惟楚之即夫岂义乎
　　辛酉晋侯黑臀卒于扈
　　正传曰扈晋邑也书晋侯卒于扈纪盟主之大故也且见异也左氏曰防于扈讨不睦也陈侯不防晋荀林父以诸侯之师伐陈晋侯卒于扈乃还
　　冬十月癸酉衞侯郑卒
　　正传曰郑衞侯名书衞侯郑卒纪邻国之大故也余见前胡氏曰晋成公何以不葬鲁不防也衞成公何以不葬亦鲁不防也衞成事晋甚谨而鲁宣公独深向齐衞欲为晋致鲁故谋黑壤之防而特使孙良夫来盟以定之也及防于黑壤而晋人止公赂然后免是以扈之防皆前日诸侯而鲁独不往二国继以丧赴亦皆不防此所谓无其事而阙其文者也或曰二君皆有贬焉故不书葬误矣鲁人不防亦无贬乎书卒而以私怨废礼忘亲其罪已见春秋文简而直视人若日月之无私照也曲生意义失之逺矣
　　宋人围滕
　　正传曰书宋人围滕讥伐丧也故左氏曰围其丧也胡氏曰滕既小国又方有丧所宜矜哀吊恤之不暇而用兵革以围之比事以观知见贬之罪在不仁矣
　　楚子伐郑晋郤缺帅师救郑
　　正传曰书楚子伐郑晋救郑见晋攘楚安郑之义也左氏曰楚子为厉之役故伐郑晋郤缺救郑郑伯败楚师于柳棼国人皆喜唯子良忧曰是国之灾也吾死无日矣愚谓郑公子归生负弑逆之罪楚伐之晋宜不救矣然而中国诸侯不能兴师致讨而听夷狄伐之可乎而楚亦未尝倡问罪之义也春秋重内外之辨故书晋之救郑以与之也诗曰兄弟阋于墙外御其侮此内外之大义也
　　陈杀其大夫泄冶
　　正传曰泄冶大夫名名之无他义书陈杀其大夫泄冶则陈国君臣擅杀之罪自见矣左氏曰陈灵公与孔宁仪行父通于夏姬皆衷其袒服以戏于朝泄冶谏曰公卿宣淫民无效焉且闻不令君其纳之公曰吾能改矣公告二子二子请杀之公弗禁遂杀泄冶孔子曰诗云民之多辟无自立辟其泄冶之谓乎胡氏乃谓称其大夫则不失官守而杀之者有专杀之罪又谓泄冶无罪而书名者以其尽心无隐不能洁身而去不食其禄则又凿于一字之文矣
　　【定王八年】十年【晋景公獳元年齐惠十年卒卫穆公速元年蔡文十三年郑襄六年曹文十九年陈灵十五年弑杞桓三十八年宋文十二年秦桓六年楚庄十五年】
　　春公如齐○公至自齐
　　正传曰书公如齐公至自齐则轻身以忘祖畏强而忘君之非自见矣公至是四朝齐而不一朝周是忘君也非时越境而不思社稷宗庙之危是忘祖也忘祖者不孝忘君者不仁宣公负罪于天下匪特杀之大恶而已也此如齐致其至而不书日上九年如齐致其至而书月者史有详畧耳胡氏乃以为是年夏使仲孙蔑如京师故特于岁首书王正月以着宣公之罪则恐非春秋之大防也
　　齐人归我济西田
　　正传曰归反也我者鲁史自谓鲁也以为济西鲁之本封及亲之之词皆非也书齐人归我济西田见公以亲眤所致而非以威徳致之也左氏曰齐侯以我服故归济西之田愚故曰以亲眤之所致也程子曰齐鲁修好故归鲁田田鲁有也齐非义取之故云归我不足为善也胡氏曰宣公于齐顺其所欲旣以女妻其臣又以兵防伐莱之举又每岁往朝于齐廷虽诸侯事天子无是礼也故惠公悦其能顺事已而以所取济西田归之也或谓济西鲁之本封故书我则误矣以柔巽卑屈事人不以其道而得地与悦人之柔巽卑屈事已不以其道而归其地皆人欲之私而非义矣
　　夏四月丙辰日有食之
　　正传曰书日有食之纪天变以为警戒也
　　已已齐侯元卒
　　正传曰元齐侯名书齐侯元卒纪与国之大故也余见前
　　齐崔氏出奔衞
　　正传曰崔氏崔杼也书齐崔氏出奔衞使人考其奔之故而弑逆之端可辨矣胡氏曰书崔氏以族奔也公羊以为讥世卿者非也按左传齐惠公卒崔杼有宠于惠公髙国畏其逼也公卒而逐之奔衞由是观之是其所以奔者以其彊而逼也许翰谓崔杼出而能反反而能弑者以其宗彊于此举氏辨之早也由是观之是其所以能反而行弑者亦以其彊也
　　公如齐
　　正传曰书公如齐左氏以为奔丧也宣公于天王不一朝而四朝齐又奔丧焉礼过于天子矣春秋非之意可见矣
　　五月公至自齐
　　正传曰书公至自齐君之出入必书礼也而其得失于此乎见矣胡氏曰文约而事详者经也春如齐朝惠公夏如齐奔其丧若是虽不致可也而皆致者甚之也天王之丧不奔欲行郊礼而汲汲于奔齐惠公之丧天王之塟不防使微者往而公孙归父防齐惠公之塟其不顾君臣上下尊卑之等所谓肆人欲灭天理而无忌惮者也词繁而不杀圣人之情见矣
　　癸巳陈夏征舒弑其君平国
　　正传曰书陈夏徴舒弑其君平国诛弑逆之贼也此若于陈侯无罪也然而使人考其迹则致之者陈侯矣焉得无罪左氏曰陈灵公与孔宁仪行父饮酒于夏氏公谓行父曰徴舒似女对曰亦似君徴舒病之公出自其廏射而杀之二子奔楚愚谓此实传也观于此则徴舒因怨而弑君灵公君臣纵淫而自取皆可见矣愚故曰经如标题传如案卷孟子曰其文则史孔子曰其义则丘窃取之矣
　　六月宋师伐滕
　　正传曰书宋师伐滕则私忿之师可见矣左氏曰滕人恃晋而不事宋六月宋师伐滕观此则滕别无可声之罪惟以其不事已耳是谓私忿之师矣胡氏曰宋大国爵上公霸主之余业力非不足也今邻有弑逆不能声罪致讨乃用大众以伐所当矜恤之小邦且滕不事已无乃已徳犹有所阙而滕何尤焉此説是矣至谓前围滕称人讥伐丧此伐滕称师讥用众则非经之大指矣设使围不称人伐不称师则二者宋得为义举伯讨乎
　　公孙归父如齐葬齐惠公
　　正传曰书公孙归父如齐塟齐惠公而其得失可考而知矣夫归父逆遂之子齐侯定公之位皆公党也诸侯防塟之礼是也不于他而于齐则出于私意似礼而非矣胡氏曰归父仲遂之子贵而有宠宣公深徳齐侯之能定其位而又以济西田归之也故生则倾身以事之而不辞于屈辱没则亲往奔丧而使贵卿防其塟亦不顾天王之礼阙然莫之供也比事考辞义自见矣
　　晋人宋人衞人曹人伐郑
　　正传曰书晋与诸侯之兵伐郑纪贪忿之师也左氏曰郑及楚平诸侯之师伐郑取成而还由是观之其谓郑及楚平诸侯伐之则所谓忿兵也其谓取成而还则所谓贪兵也皆考传而知其非也诸儒谓春秋一字见褒贬者于此一节又将以何字见之乎胡氏曰郑居大国之间从于彊令岂其罪乎不能以徳镇抚而用力争之是谓五十步笑百歩庸何愈于楚自是责楚益轻罪在晋矣
　　秋天王使王季子来聘
　　正传曰书天王使王季子来聘则其非礼见矣左氏曰刘康公来报聘公羊曰王季子者何天子之大夫也其称王季子何贵也其贵柰何母弟也愚谓诸侯来朝于天子于是天子有使大夫时聘焉礼也宣公未尝亲朝于周周来徴聘乃使大夫一往焉周遂以为徳而报聘之又使母弟之贵而重之报戾其施是谓非礼矣胡氏曰王有时聘以结诸侯之好礼也宣公享国至是十年不朝于周而比年朝齐不奔王丧而奔齐侯丧不遣贵卿防匡王葬而使归父防齐侯之葬纵未举法勿聘焉犹可也而使王季子来王灵益不震矣自是王聘春秋亦不书矣
　　公孙归父帅师伐邾取绎
　　正传曰绎邾邑书公孙归父帅师伐邾取绎纪贪暴之兵也胡氏曰用贵卿为主将举大众出征伐不施于乱臣贼子奉天讨罪而陵弱侵小近在邦域之中附庸之国是为盗也当此时陈有弑君之乱旣来赴告藏在诸侯之策矣鲁不是图而有事于邾不亦傎乎故鲁人伐邾特书取绎以罪之也愚谓不书伐邾无以见其暴不书取绎无以见其贪
　　大水
　　正传曰大水见前书大水纪灾异也
　　季孙行父如齐
　　正传曰书季孙行父如齐非其如也鲁之事齐可谓勤矣葢鲁侯负弑之罪畏齐之讨而为之非礼甚矣
　　冬公孙归父如齐
　　正传曰书冬公孙归父如齐使人考传而其非义见矣左氏曰冬子家如齐伐邾故也观此则归父自知其伐邾取绎之非而有歉于齐故往齐告之也胡氏曰按左氏行父如齐初聘也归父如齐邾故也齐侯嗣立宣公亲往奔其父丧又使贵卿防塟矣若待逾年然后脩聘未晩也而季孙亟行归父继往则以宣公君臣不知为国以礼而谓妄説取人可以免于讨也归父贪于取绎畏齐而往盖理屈则气必馁矣能无畏乎哉春秋备书而不削以着其罪为后世鉴也
　　齐侯使国佐来聘
　　正传曰书齐侯使国佐来聘则其非礼可得而知矣左氏曰国武子来报聘愚谓报聘者报季孙行父之聘非正聘也齐侯之丧未逾年而行聘焉是忘哀也报聘之礼小忘哀之罪大胡氏曰塟之速也太不怀也又未逾年而以君命遣使聘于隣国则哀戚之情忘矣孟子曰养生不足以当大事惟送死可以当大事滕文公五月居庐未有命戒及至塟顔色之戚哭泣之哀吊者大悦而有愿为其氓者盖礼义人心之所同然也齐顷公嗣位之初举动如此丧师失地几见执获岂特妇人笑客之罪哉己失守身之本矣
　　饥
　　正传曰书饥重民食也民以食为天君以民为天
　　楚子伐郑
　　正传曰再书楚子伐郑重见其猾夏之罪也左氏曰楚子伐郑晋士防救郑逐楚师于頴北诸侯之师戍郑观此则楚之猾夏晋与诸侯之攘楚可知矣
　　【定王九年】十有一年【晋景二年齐顷公无野元年衞穆二年蔡文十四年郑襄七年曹文二十年陈成公午元年杞桓三十九年宋文十三年秦桓七年楚庄十六年】
　　春王正月
　　正传曰无事亦书时月义见于前
　　夏楚子陈侯郑伯盟于辰陵
