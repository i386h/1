<!-- { "loadSidebar": true } -->
　　正传曰夔小国书楚人灭夔以夔子归着楚灭同姓之罪也左氏曰夔子不祀祝融与鬻熊楚人让之对曰我先王熊挚有疾鬼神弗赦而自窜于夔吾是以失楚又何祀焉秋楚成得臣鬭宜申帅师灭夔以夔子归愚谓此其实传也夫楚有三不义焉楚于夔为同姓故夔子有窜夔失楚之説而灭之是灭同姓罪一矣鬼神不歆非类非鬼不祭也夔祖熊挚止祀熊挚礼也楚乃执以不祀祝融鬻熊夔有辞焉而犹灭之是其罪二矣夫彼不祀使人告之祀如汤于葛伯之为可也乃灭之使絶其祀又以其君归是其罪三矣故一事书而三罪见焉岂系乎名不名耶
　　冬楚人伐宋围缗
　　正传曰书楚伐宋围缗着私愤之兵也左氏曰宋以其善于晋侯也叛楚即晋冬楚令尹子玉司马子西帅师伐宋围缗愚谓楚师伐宋而即伐齐是鲁僖召讐以伐亲也其罪大矣
　　公以楚师伐齐取谷
　　正传曰谷齐邑以犹用也左氏能左右之曰以非也书公以楚师伐齐取谷着不义也夫以夷伐华一不义也伐之因而取其地二不义也左氏曰寘桓公子雍于谷易牙奉之以为鲁援楚申公叔侯戍之桓公之子七人为七大夫于楚愚谓事之有无不可考然亦惨矣
　　公至自伐齐
　　正传曰书公至自伐齐纪戎事也始终乎不义之举也君举必书况兵戎大事故书至有反面告庙之礼焉然而其不义之非自见矣胡氏曰夫背齐即夷取人之邑为已有失正甚矣患之起必自此始
　　【襄王十九年】二十有七年【晋文三年齐孝十年卒卫成二年蔡庄十三年郑文四十年曹共二十年陈穆十五年杞桓四年宋成四年秦穆二十七年楚成三十九年】
　　春杞子来朝
　　正传曰书杞子来朝着违礼也鲁秉周礼朝觐防同有周公之遗焉春秋书之则其不循礼可见矣左氏曰杞桓公来朝用夷礼故曰子公卑杞杞不共也愚谓由是观之则其不循周礼可知矣
　　夏六月庚寅齐侯昭卒
　　正传曰昭齐侯名书齐侯昭卒纪邻国之大故也余义见前左氏曰齐孝公卒有齐怨不废丧纪礼也
　　秋八月乙未葬齐孝公
　　正传曰书葬齐孝公纪葬礼也国君葬诸侯有防葬之礼焉不以怨而废礼也
　　乙巳公子遂帅师入杞
　　正传曰书公子遂帅师入杞着私怨之师也杞子来朝于春来朝于秋伐之且入焉何也左氏曰入杞责无礼也愚谓以其无礼而教之教之不改然后诛之可也而即伐焉所谓不教而诛之非恤小之仁也
　　冬楚人陈侯蔡侯郑伯许男围宋
　　正传曰书楚人陈侯蔡侯郑伯许男围宋罪诸侯援蛮夷以伐中国也宋中国圣王之后所以建之世世象贤也陈蔡郑许以中国之诸侯乃协楚而围之中国之礼义于是乎灭矣冠履之分于是乎紊矣罪孰大焉左氏曰楚子将围宋使子文治兵于暌终朝而毕不戮一人子玉复治兵于蒍终日而毕鞭七人贯三人耳国老皆贺子文子文饮之酒蒍贾尚幼后至不贺子文问之对曰不知所贺子之传政于子玉曰以靖国也靖诸内而败诸外所获几何子玉之败子之举也举以败国将何贺焉子玉刚而无礼不可以治民过三百乗其不能以入矣苟入而贺何后之有冬楚子及诸侯围宋宋公孙固如晋告急先轸曰报施救患取威定霸于是乎在矣狐偃曰楚始得曹而新昏于卫若伐曹卫楚必救之则齐宋免矣于是乎搜于被庐作三军谋元帅赵衰曰郤縠可臣亟闻其言矣説礼乐而敦诗书诗书义之府也礼乐徳之则也徳义利之本也乃使郤谷将中军郤溱佐之使狐偃将上军让于狐毛而佐之命赵衰为卿让于栾枝先轸使栾枝将下军先轸佐之荀林父御戎魏犨为右晋侯始入而教其民二年欲用之子犯曰民未知义未安其居于是乎出定襄王入务利民民懐生矣将用之子犯曰民未知信未宣其用于是乎伐原以示之信民易资者不求丰焉明徴其辞公曰可矣乎子犯曰民未知礼未生其共于是乎大搜以示之礼作执秩以正其官民聴不惑而后用之出谷戍释宋围一战而霸文之教也愚谓晋文公于是乎得攘夷尊周之道矣为中国之诸侯者得无愧乎谓楚称人为贬者非是谷梁谓人楚子所以人诸侯然则何以不并人诸侯乎
　　十有二月甲戌公会诸侯盟于宋
　　正传曰诸侯者即前围宋之诸侯也书公防诸侯盟于宋讥失盟也宋先代圣王之后非有大恶犹将百世保之故齐桓之霸必以首焉围宋之举鲁未与也乃不胜其区区感楚乞师之恩就围之宋地而会盟焉虽舎曰欲之其可得乎虽然楚之为中国患固鲁之乞师围齐啓之矣胡氏曰公与楚结好故徃会盟其地以宋者宋方见围无嫌于与盟而公之罪亦着矣
　　【襄王二十年】二十有八年【晋文四年齐昭公潘元年衞成三年蔡庄十四年郑文四十一年曹共二十一年陈穆十六年卒杞桓五年宋成五年秦穆二十八年楚成四十年】
　　春晋侯侵曹晋侯伐衞
　　正传曰书晋侯侵曹晋侯伐衞着贪愤谲谋之兵也晋文之伐曹衞有二意焉方其为公子而出亡也曹卫皆不礼焉至是侵伐之者为复怨此其一也是之谓贪愤之兵方宋告楚之急于晋也狐偃曰楚始得曹而新昏于卫若伐曹卫楚必救之故伐曹卫以致楚师此其二也是之谓谲谋之兵二者皆非春秋所与也左氏曰晋侯将伐曹假道于卫卫人弗许还自南河济侵曹伐卫正月戊申取五鹿二月晋郤谷卒原轸将中军胥臣佐下军上徳也晋侯齐侯盟于敛盂卫侯请盟晋人弗许卫侯欲与楚国人不欲故出其君以説于晋卫侯出居于襄牛愚谓此其实传也胡氏曰春秋之时用兵者非懐私复怨则利人土地耳诗云百尔君子不知徳行不忮不求何用不臧不忮则能惩忿不求则能窒欲然后贪愤之兵亡矣
　　公子买戍卫不卒戍刺之
　　正传曰戍卫者买为楚以兵守卫也不卒戍者鲁托言买不卒戍故杀之实以説晋也刺之者公羊谓杀之也书公子买戍卫不卒戍刺之讥鲁君之失刑也左氏曰公子买戍卫楚人救卫不克公惧于晋杀子丛以説焉谓楚人曰不卒戍也愚谓此其实传也鲁史并告楚不卒戍之言而书之可见春秋皆史之文非圣人之笔矣既使买戍卫以説楚又杀买以説晋非但见鲁君之失刑其无道亦已甚矣何以立国乎胡氏曰周官有三刺一刺曰讯羣臣再刺曰讯羣吏三刺曰讯万民刺未有书其故者而以不卒戍刺之则知买为无罪矣孟子曰无罪而杀士则大夫可以去无罪而戮民则士可以徙今乃杀无罪之士将以苟説于强国于是乎不君矣故特书其故以贬之也
　　楚人救卫
　　正传曰书楚人救卫着善之归夷也夫救卫善事善事归夷则中国病矣故善楚所以病晋也文公之霸业于是乎疵矣卫服罪请盟而文公不许以私怨胜公义以人欲灭天理惜夫
　　三月丙午晋侯入曹执曹伯畀宋人
　　正传曰晋宋或称侯或称人无他义谷梁泥之非也畀与也与宋使聴之也书晋侯入曹执曹伯畀宋人罪晋侯之愤兵也晋侯怨曹之不礼又为鲁乞师遂伐曹以致楚乃侵而入其境又执其君以与宋其肆暴以逞私愤亦已甚矣左氏曰晋侯围曹门焉多死曹人尸诸城上晋侯患之聴舆人之谋曰称舍于墓师迁焉曹人凶惧为其所得者棺而出之因其凶也而攻之三月入曹数之以其不用僖负羁而乗轩者三百人也且曰令无入僖负羁之宫而免其族报施也魏犨颠颉怒曰劳之不图报于何有爇僖负羁氏魏犨伤于胷公欲杀之而爱其才使问且视之病将杀之魏犨束胷见使者曰以君之灵不有宁也距跃三百曲踊三百乃舍之杀颠颉以徇于师立舟之侨以为戎右宋人使门尹般如晋师告急公曰宋人告急舍之则絶告楚不许我欲战矣齐秦未可若之何先轸曰使宋舍我而赂齐秦借之告楚我执曹君而分曹卫之田以赐宋人楚爱曹卫必不许也喜赂怒顽能无战乎公説执曹伯分曹卫之田以畀宋人胡氏曰古者觌文匿武脩其训典序成而不至于是乎有攻伐之兵故孟子谓万章曰子以为有王者作将比今之诸侯而诛之乎其教之不改而后诛之乎曹伯嬴者未狎晋政莫知所承晋文不脩词令遽入其国既执其君又分其田暴矣欲致楚师与之战而以曹伯畀宋人谲矣虽一战胜楚遂主中夏举动不中于礼亦多矣徒乱人上下之分无君臣之礼其功虽多道不足尚也故曰五伯三王之罪人仲尼之徒无道桓文之事者
　　夏四月己巳晋侯齐师宋师秦师及楚人战于城濮楚师败绩
