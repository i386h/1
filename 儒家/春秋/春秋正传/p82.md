<!-- { "loadSidebar": true } -->
　　正传曰书叔孙舍至自晋重其至也贤叔孙也左氏曰晋士弥牟逆叔孙于箕叔孙使梁其踁待于门内曰余左顾而欬乃杀之右顾而笑乃止叔孙见士伯士伯曰寡君以为盟主之故是以久子不腆敝邑之礼将致诸从者使弥牟逆吾子叔孙受礼而归左氏以书婼至为尊晋非也晋无信义于聘而执其使不足为盟主矣何足尊乎故愚以为书之者贤叔孙而重其至也○胡氏曰大夫执而至则名此独书其姓氏何贤之也叔孙舍以礼立身而不屈于强国以忠事主而不顺于强臣此社稷之卫鲁之良大夫也使昭公稍有动心忍性强于为善之意举国以聴岂其死于干侯观意如之稽颡于昭子叔孙之以逐君责意如其事可见矣及意如有异志而昭子使祝宗祈死所谓知其无可奈何安之若命者故舍至自晋特以姓氏书其死也公虽在外而特书日以卒之所以表其节为后世劝也愚谓胡氏所论是也其云书姓氏书日以贤之者非也但书其事则窃取之义在贤之矣
　　夏五月乙未朔日有食之
　　正传曰书日有食之志天变也左氏曰梓慎曰将水昭子曰旱也日过分而阳犹不克克必甚能无旱乎阳不克莫将积聚也愚谓或以为水或以为旱水旱之相去逺矣二子皆臆説也夫日者太阳之精日食则阳气不足故亏而见食人君法之宜益修刚徳以弭之此圣人立教之义也若谓某灾祥有某事应乃史之言非圣人之意也
　　秋八月大雩
　　正传曰书八月大雩志非礼也余义见前
　　丁酉杞伯郁厘卒
　　正传曰书杞伯郁厘卒志小国之大故也余见于前
　　冬吴灭巢
　　正传曰书吴灭巢志贪暴之兵也左氏曰楚子为舟师以畧吴疆沈尹戌曰此行也楚必亡邑不抚民而劳之吴不动而速之吴踵楚而疆埸无备邑能无亡乎越大夫胥犴劳王于豫章之汭越公子仓归王乗舟仓及夀梦帅师从王王及圉阳而还吴人踵楚而边人不备遂灭巢及钟离而还沈尹戌曰亡郢之始于此在矣王壹动而亡二姓之帅防如是而不及郢诗曰谁生厉阶至今为梗其王之谓乎胡氏曰巢楚之附庸实邑之也书吴入州来着陵楚之渐书吴灭巢着入郢之渐四邻封境之守既不能制则封境震矣四境国都之守既不能保则国都危矣故沈尹戌以此为亡郢之始也春秋内失地不书明此为有国之大罪外取灭皆书明见取灭者之不能有其土地人民则不君矣故诸侯之寳三以土地为首
　　杞平公
　　正传曰书杞平公着诸侯防相恤之义也
　　【敬王三年】二十有五年【晋顷九年齐景三十一年卫灵十八年蔡昭二年郑定十三年曹悼七年陈惠十三年杞悼公成元年宋元十五年卒秦哀二十年楚平十二年吴僚十年】
　　春叔孙舍如宋
　　正传曰书叔孙舍如宋志聘礼也左氏曰春叔孙婼聘于宋桐门右师【乐大心】见之语卑宋而贱司城氏【乐氏大家】昭子【即叔孙婼】告其人曰右师其亡乎君子贵其身而后能及人是以有礼今夫子卑其大夫而贱其宗是贱其身也能有礼乎无礼必亡宋公享昭子赋新宫【逸诗名】昭子赋车辖明日宴饮酒乐宋公使昭子右坐语相泣也乐祈佐退而告人曰今兹君与叔孙其皆死乎吾闻之哀乐而乐哀皆防心也心之精爽是为魂魄魂魄去之何以能久
　　夏叔诣防晋赵鞅宋乐大心卫北宫喜郑游吉曹人邾人滕人薛人小邾人于黄父
　　正传曰黄父即黒壤晋地书防于黄父善之也善其谋王室也左氏曰夏防于黄父谋王室也赵简子令诸侯之大夫输王粟具戌人曰明年将纳王宋乐大心曰我不输粟我于周为客若之何使客晋士伯曰自践土以来宋何役之不会而何盟之不同曰同恤王室子焉得辟之子奉君命以防大事而宋背盟无乃不可乎右师【即乐大心】不敢对受牒而退士伯告简子曰宋右师必亡奉君命以使而欲背盟以干盟主无不祥大焉胡氏曰按左氏郑子太叔如晋范献子曰若王室何对曰王室之不寜大国之忧晋之耻也吾子其早图之献子惧乃徴防于诸侯防于黄父谋王室也赵简子令诸侯之大夫输王粟具戌人将纳王夫以王猛之无宠单旗刘蚠之屡败敬王初立子朝之众召伯奂南宫嚚甘桓公之党疑若多助之在朝也然会于黄父凡十国而诸侯之大夫无异议焉是知邪不胜正久矣犹有宠爱庶孽配适夺正至于灭亡而不寤者不知幽王晋献之父子亦何足效哉然则黄父之防王事也而无羙辞何也王室不靖亦惟友邦君克修厥职以绥定王都非异人任亦何羙之有免于讥贬足矣此春秋以正待人之体也后世以滥赏报臣子所当为之事为臣子者亦受而不辞失此义矣愚谓此书防于黄父则圣人窃取与之之义见矣何必羙词乎
　　有鸜鹆来巢
　　正传曰书鸜鹆来巢志异也左氏曰书所无也师已曰异哉吾闻文武之世童謡有之曰鸜之鹆之公出辱之鸜鹆之羽公在外野往馈之马鸜鹆跦跦公在干侯徴褰与鸜鹆之巢逺哉遥遥稠父防劳宋父以骄鸜鹆鸜鹆往歌来哭童謡有是今鸜鹆来巢其将及乎胡氏曰传曰鸜鹆不逾济济水东北防于汶鲁在汶南其所无也故书曰有巢者去穴而巢隂居阳位臣逐君象也鸜鹆宜穴处于下而巢居于上季孙宜臣顺于家而主祭于国反常为异之兆能以徳消则无其应矣或曰此公子宋有国之祥也愚谓左氏胡氏所言徴应未可知然而反常之异鲁国之君臣亦可以警戒矣
　　秋七月上辛大雩季辛又雩
　　正传曰何以书七月大雩又雩左氏曰书再雩旱甚也胡氏曰左氏以再雩为旱甚圣人书此者以志御灾之非道而区区于祷祠之末也昭公之时雨雹地震四见于经旱干为虐相继而起有鸜鹆来巢异之甚也季辛又雩灾之甚也考诸列位则国有人焉观诸天时则犹有眷顾之心未终弃也若反身修徳信用忠贤灾异之来必可御矣昔髙宗肜日雉升鼎耳异亦甚矣聴于祖已克正厥事故能嘉靖殷邦享国长久宣王之时旱魃蕴隆灾亦甚矣侧身修行遇灾而惧故能兴衰拨乱王化复行此皆以人胜天以徳消变之騐也昭公至是犹不知畏罔克自省而求于祷祠之末将能胜乎故特书此以为后世鍳
　　九月己亥公孙于齐次于阳州
　　正传曰孙犹避也次于阳州待齐也何以书讥之也着鲁不君不臣之罪也昭公不能自立以收政权而使政移于大夫至于恶极势大然后谋以去之反为其党所逐播迁于外而宗社不守是君不君而臣不臣也春秋书之其罪并见矣左氏曰季公鸟娶妻于齐鲍文子生甲公鸟死季公亥与公思展【季氏族】与公鸟【公亥兄平子庶叔】之臣申夜姑相其室及季姒与饔人檀通而惧乃使其妾抶已以示秦遄【鲁大夫】之妻曰公若【即公亥】欲使余余不可而抶余又诉于公甫【平子弟】曰展与夜姑将要余秦姬以告公之公之与公甫告平子平子拘展于卞而执夜姑将杀之公若泣而哀之曰杀是是杀余也将为之请平子使竪勿内日中不得请有司逆命公之使速杀之故公若怨平子季郈之鸡鬭季氏介其难郈氏为之金距平子怒益宫于郈氏且让之故郈昭伯亦怨平子臧昭伯之从弟会为谗于臧氏而逃于季氏臧氏执旃平子怒拘臧氏老将禘于襄公万者二人其众万于季氏臧孙曰此之谓不能庸先君之庙大夫遂怨平子公若献弓于公为【昭公子】且与之出射于外而谋去季氏公为告公果公贲【皆公子】公果公贲使侍人僚柤告公公寝将以戈击之乃走公曰执之亦无命也惧而不出数月不见公不怒又使言公执戈以惧之乃走又使言公曰非小人之所及也公果自言公以告臧孙臧孙以难告郈孙郈孙以可劝告子家懿伯【名羁】懿伯曰谗人以君徼幸事若不克君受其名不可为也舍民数世以求克事不可必也且政在焉其难图也公退之辞曰臣与闻命矣言若泄臣不获死乃舘于公叔孙昭子如阚公居于长府九月戊戌伐季氏杀公之【平子族党】于门遂入之平子登台而请曰君不察臣之罪使有司讨臣以干戈臣请待于沂上以察罪弗许请囚于费弗许请以五乗亡弗许子家子曰君其许之政自之出久矣隠民多取食焉为之徒者众矣日入慝作弗可知也众怒不可蓄也蓄而弗治将蕴蕴蓄民将生心生心同求将合君必悔之弗聴郈孙曰必杀之公使郈孙逆孟懿子叔孙氏之司马鬷戾言于其众曰若之何莫对又曰我家臣也不敢知国凡有季氏与无于我孰利皆曰无季氏是无叔孙氏也鬷戾曰然则救诸帅徒以往陷西北隅以入公徒释甲执氷而踞遂逐之孟氏使登西北隅以望季氏见叔孙氏之旌以告孟氏执郈昭伯杀之于南门之西遂伐公徒子家子曰诸臣伪刼君者而负罪以出君止意如之事君也不敢不改公曰余不忍也与臧孙如墓谋遂行己亥公孙于齐次于阳州○胡氏曰内出奔称孙隠也次于阳州待齐命也以君伐臣曷为不胜鲁自东门遂杀适立庶鲁君于是乎失政禄去公室政在季氏于此君已四公矣作三军尽征其一舍中军兼有其二民赋入于其家半矣受命救台也遂入郓帅师取卞也不以闻军政在其手専矣行父片言而东门氏逐南蒯一动而公子憗奔鲁之羣臣亦无敢忠于公室而献谋者所谓屯难之时也在易屯之六五曰屯其膏小贞吉大贞凶象曰屯其膏施未光也昭公不明乎消息盈虚之理正身率徳择任忠贤待时驯致不忍一朝之忿求逞其私欲而以羣小谋之其及也宜矣
　　齐侯唁公于野井
