<!-- { "loadSidebar": true } -->
　　正传曰书师次于郎以俟陈人蔡人则鲁侯妄兴之罪见矣谷梁曰次止也俟待也公羊以为言俟不得已也愚谓非也夫兵者防噐战者危事春秋无义战敌加于己不得已而应之曰守吾先君之土地犹之可也人来防己不得已而防之犹可言也至于先出而俟之罪在我矣不可言也胡氏曰用大众曰师次止也伐而次者有整兵慎战之意其次善之也遂伐楚次于陉是也救而次者有缓师畏敌之意其次讥之也次于匡于聂北于雍榆是也俟而次者有无名妄动之意次于郎以俟陈人蔡人是也何俟乎陈蔡或曰陈蔡将过我俟而邀之也或曰鲁将与陈蔡有事于邻国而陈蔡不至故次于郎以待之也若是皆非义矣其曰次曰以俟者深贬之也愚谓春秋有经文即见义者此类是也然亦鲁史之文详而核者耳他则未必然也
　　甲午治兵
　　正传曰治者整振之也胡氏以为治于郎是也左氏以为治兵于庙礼也非也书甲午治兵则鲁侯妄动之罪再见矣夫兵者有仁义之兵有应敌之兵今鲁侯无故而动众次俟于郎及陈蔡不至乃治兵焉夫非时而治兵非义也谷梁曰出曰治兵习战也入曰振旅习战也治兵而陈蔡不至矣兵事以严终故曰善陈者不战此之谓也善为国者不师善师者不陈善陈者不战善战者不死善死者不亡胡氏曰俟而不至暴师露众役乆不用则有失伍离次逃亡溃散之虞故复申明军法以整齐之其志非善之也讥黩武也
　　夏师及齐师围郕郕降于齐师
　　正传曰及者鲁为主书师及齐师围郕郕降于齐师则庄公忘雠暴弱之罪自见矣左氏曰仲庆父请伐齐师公曰不可我实不德齐师何罪罪我之由夏书曰臯陶迈种徳徳乃降姑务修徳以待时乎愚谓齐侯亲杀其父而淫其母不共载天之雠也而可谓之无罪乎舍复雠之义而不行荘公于是乎无人心矣天理防矣尚何徳之可修乎忘雠不复而反同之以伐郕宜郕人之不服而降齐也然则庆父之请然欤曰亦非也为荘公者当上告天子声大义以讨之必有得志者矣舍此不为而请于郕降之时亦可以见鲁之无人矣胡氏曰书及齐师者亲仇雠也围郕者伐同姓也郕降于齐师者见伐国无义不能服也于是荘公之恶着矣
　　秋师还
　　正传曰师者众之称言师则公在其中矣胡氏以不称公而称师以众为重非也书秋师还则旷时妄举之罪见矣左氏以为善荘公公羊以为善乱皆非也书秋则可以知夏知春矣胡氏曰书师还讥役乆也按左氏仲庆父请伐齐师荘公不可是国君上将亲与围郕之役也然其次其及其还皆不称公者重众也春秋正例君将不称帅师则以君为重今此不称公又以为重众何也轻举大众妄动乆役俟陈蔡而陈蔡不至围郕而郕不服歴三时而后还则无名黩武非义害人未有如此之甚也至是师为重矣愚谓此説多是但君重师重之説则君师岂有二耶又所谓正例者公谷之徒为之耳非圣人之指也例立而后圣人春秋之义亡
　　冬十有一月癸未齐无知弑其君诸儿
　　正传曰此二句先儒分为二节无义今合为一无知者齐公孙夷仲年之子年僖公母弟也书齐无知弑其君诸儿纪邻国簒弑之大变也左氏曰齐侯使连称管至父戍葵丘时而往曰及而代期戍公问不至请代弗许故谋作乱僖公之母弟曰夷仲年生公孙无知有宠于僖公衣服礼秩如适襄公绌之二人因之以作乱连称有从妹在公宫无宠使间公曰防吾以女为夫人冬十二月齐侯防于姑棼遂田于贝丘见大豕从者曰公子彭生也公怒曰彭生敢见射之豕人立而啼公惧队于车伤足丧屦反诛屦于徒人费弗得鞭之见血走出遇贼于门刼而束之费曰我奚御哉袒而示之背信之费请先入伏公而出鬭死于门中石之纷如死于阶下遂入杀孟阳于牀曰非君也不类见公之足于户下遂弑之而立无知初襄公立无常鲍叔牙曰君使民慢乱将作矣奉公子小白出奔莒乱作管夷吾召忽奉公子纠来奔初公孙无知虐于雍廪九年春雍廪杀无知愚谓此其实録传也观此则连称管至弑僖公也而书无知弑者无知受其立则罪重在无知矣无知固有罪也而僖公偏爱过宠以成无知之乱过亦不可谓无矣徒人费及石之纷如二人虽死君难胡氏所谓逄君虐民之人其节亦不足称也
　　【荘王十二年】九年【齐桓公小白元年晋缗二十年卫恵十五年蔡哀十年郑厉十六年子仪九年曹荘十七年陈宣八年杞靖十九年宋闵七年秦武十三年楚文五年】
　　春齐人杀无知
　　正传曰人者众人也称杀不称弑称无知不称君史之词也连称管至欲立之国人不与未成其君也书齐人杀无知则诛乱贼之义见矣夫杀无知者雍廪而曰齐人者国之众人共讨贼也
　　公及齐大夫盟于蔇
　　正传曰蔇鲁地书公及齐大夫盟于蔇则非其盟之义见矣春秋无善盟盟则非信也与其君盟且不可况其大夫乎左氏曰齐无君也谷梁曰盟纳子纠也不日其盟渝也当齐无君制在公矣当可纳而不纳故恶内也愚谓是也九世之雠犹可复况其近者乎当此之时荘公度子纠之不宜立则已矣如其宜立则当上告天子声大义以纳之孰有敢当之者而义且不可又下与其大夫盟则其卑陋甚矣况新雠未复而可与盟乎宜其盟之渝也然以为其盟渝故不日者谬矣胡氏曰曰公及齐大夫盟者讥公之释父怨亲仇雠也或曰以徳报怨寛身之仁何以讥之也曰徳有轻重怨有深浅怨莫甚于父母之仇而徳莫重乎安定其国家而图其后嗣也有父之雠而不知怨乃欲以重徳报之也则人伦废天理防矣然则如之何以直报怨以徳报徳愚谓此説尽之矣
　　夏公伐齐纳纠
　　正传曰纠者公子纠也书公伐齐纳纠则忘雠妄举之罪自见矣荘公当父之见弑于齐首不能兴问罪复雠之师次不能从庆父围郕之请今又不能举于彼国无君疑乱之际乃无故伐齐纳纠以续雠人之后其罪孰甚焉失此机防无恠乎其有干时之败也公羊谓纠不称公子君前臣名非也史失之耳
　　齐小白入于齐
　　正传曰小白桓公名曰齐曰入字无他义公羊以为当国为簒词非也左氏曰公伐齐纳子纠桓公自莒先入此实传也书齐小白入于齐着兄弟争国之大变也桓公与子纠襄公之二子也皆未有父命立之而小白则长而当立为小白者宜以义请命于天子乃立置其弟而使终其天年夫谁曰不可乃无君父之命而入以自立焉此春秋所以书之又至于杀其弟则罪甚矣谷梁曰齐公孙无知弑襄公公子纠公子小白不能存出亡齐人杀无知而迎公子纠于鲁公子小白不让公子纠先入又杀之于鲁故曰齐小白入于齐恶之也程子曰桓公兄而子纠弟襄公死则桓公当立是也然程子又以为于小白曰齐言当有齐国于子纠则曰纠言不当有齐国又言不言子非君之嗣子又言纠见杀然后言子而谷梁又有以恶归曰入胡氏又有纳者不受而强致之称入者难词则三子之説皆义例为之蔽也
　　秋七月丁酉葬齐襄公
　　正传曰书丁酉葬齐襄公纪恤邻之大事也有报则史书之圣人笔之而不去寓此义也杜氏曰九月乃葬乱故也无贬
　　八月庚申及齐师战于干时我师败绩
　　正传曰干时齐地书及齐师战于干时我师败绩纪国之大事而公轻举取败之义见矣鲁与齐杀父之雠不共戴天也公当以告于天子声大义以讨之夫谁能当之荘公乃忘复雠之义而为纳纠之举而与之战其道已颠置矣焉得而不败左氏曰师及齐师战于干时我师败绩公丧戎路传乗而归秦子梁子以公旗辟于下道是以皆止愚谓此实传也诸传多以为内讳败内不言败皆非也使有董狐南史犹宜靣书之何讳之有胡氏又曰与雠战虽败亦荣公本忘亲释怨欲纳雠人之子谋定其国家不为复雠而与之战也是故没公以见贬若以复雠举事则此战为义战当书公冠于败绩之上与沙随之不得见平丘之不与盟为比以示荣矣惟不以复雠战也是故讳公以重贬其忘亲释怨之罪其义深切着明矣愚谓此説良是但谓没公以见贬讳公以重贬则不免泥文而恐非经意耳
　　九月齐人取子纠杀之
　　正传曰书齐人取子纠杀之则齐鲁之害义并着矣子纠奔鲁以托生也荘公以雠人之子不纳之可也乃与齐大夫盟又伐齐纳子纠又与齐师战皆为子纠耳一旦畏齐之强而听其取以杀之鲁一害义也齐桓己得国念子纠同气之恩置而不问或以小邑居之使吏治而纳其贡税焉以终其身存其子孙可也乃穷追诸鲁而杀之齐一害义也左氏曰鲍叔帅师来言曰子纠亲也请君讨之管召雠也请受而甘心焉乃杀子纠于生窦召忽死之管仲请囚鲍叔受之及堂阜而税之归而以告曰管夷吾治于髙傒使相可也公从之谷梁曰十室之邑可以逃难百里之邑可以隠死以千乗之鲁而不能存子纠以公为病矣胡氏亦曰仁人之于兄弟不藏怒焉不宿怨焉亲爱之而已纠虽争立越在他国置而勿问可也必请于鲁杀之然后快于心其不仁亦甚矣愚谓皆是也但公羊谓称子为贵之之义未必然尔
　　冬浚洙
　　正传曰书冬浚洙着非所当作而作虽时非也公羊曰洙者何水也浚之者何深之也曷为深之畏齐也胡氏曰固国以保民为本轻用民力妄兴大作邦本一揺虽有长江巨川限带封域洞庭彭蠡河汉之险犹不足凭而况洙乎书浚洙见劳民于守国之末务而不知本为后戒也
　　【庄王十三年】十年【齐桓二年晋缗二十一年卫惠十六年蔡哀十一年郑厉十七年子仪十年曹庄十八年陈宣九年杞靖二十年宋闵八年秦武十四年楚文六年】
　　春王正月公败齐师于长勺
　　正传曰长勺鲁地书公败齐师于长勺纪国之大事着应敌之兵也何以知之以地而知之长勺鲁地齐来加兵而鲁御之也非取其能败人也春秋无义战此所谓彼善于此者也左氏曰齐师伐我公将战曹刿请见其乡人曰肉食者谋之又何间焉刿曰肉食者鄙未能逺谋乃入见问何以战公曰衣食所安弗敢专也必以分人对曰小惠未徧民弗从也公曰牺牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战战则请从公与之乗战于长勺将鼓之刿曰未可下视其辙登轼而望之曰可矣遂逐齐师既克公问其故对曰夫战勇气也一鼓作气再而衰三而竭彼竭我盈故克之夫大国难测也惧有伏焉吾视其辙乱望其旗靡故逐之愚谓此其实传也胡氏又有不书齐伐鲁责鲁之説有诈战曰败之説殆谓此类欤又曰或谓长勺鲁地而齐师至此所谓敌加于己不得已而后应者也疑若无罪焉何以见责乎善为国者不师善师者不阵善阵者不战故行使则有文告之词而疆塲则有守御之备至于善阵徳己衰矣而况兵刃相接又以诈谋取胜故书鲁为主以责之皆已乱之道寡怨之方王者之事也愚谓此极致之论然曹刿与公所言皆主于忠至于相时而动好谋而成亦兵家之道未见其有诈谋取胜之迹也舍是则不为宋襄陈余之兵者几希矣所谓败者败其兵乃胜之别名耳诈战曰败亦后儒起例之説也
　　二月公侵宋
　　正传曰侵者潜师畧境之谓书二月公侵宋则荘公不义之兵可见矣周官九伐之法负固不服则侵之此盖天子之命诸侯以侵者列国擅行之已为得罪于王法矣又王氏曰宋闵以荘三年即位二公未尝有隙而乗败齐师之胜而潜师以侵之可谓无名可谓不义矣故春秋书以着之此月而不时不日者史之畧文耳谷梁又为侵时而不月之説谬矣
　　三月宋人迁宿
