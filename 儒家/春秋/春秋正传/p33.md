<!-- { "loadSidebar": true } -->
　　公子遂如晋
　　正传曰书公子遂如晋始终乎非义之取也左氏曰襄仲如晋拜曹田也愚谓既受之则不得不拜矣既拜受之则不得不为利慑矣
　　夏四月四卜郊
　　正传曰周之夏四月即夏之春二月也于此亦可以见周时与月数皆起于子矣若谓夏时之四月则已月矣岂郊礼之时乎书夏四月四卜郊见非礼之非礼也鲁之郊非也祀不于至日而于四月焉而卜焉卜不主一而二焉三焉且四焉是非礼之中又非礼矣胡氏曰记礼者曰祭帝于郊所以定天位也礼行于郊而百神受职焉鲁诸侯何以有郊成王以周公有大勲劳于天下命鲁公世世祀周公以天子之礼乐是故鲁君孟春乗大辂载弧防旂十有二旒日月之章祀帝于郊配以后稷天子之礼也以人臣而用天子之礼可乎是成王过赐而鲁公伯禽受之非也子曰天子之制诸侯庸节节莫差于僣僣莫重于祭祭莫重于地地莫重于天诸侯而祀天其僣极矣圣人于春秋欲削而不存则无以志其失而为后世戒悉书之乎则嵗事之常有不胜书者是故因礼之变而书于防或以卜或以时或以望或以牲或以牛于变之中又有变焉者悉书其事而谓言偃曰鲁之郊禘非礼也周公其衰矣杞之郊也禹也宋之郊也契也是天子之事守也言宋夏商之后受命于周作宾王家统承先王脩其礼物其得行郊祀而配以其祖非列国诸侯之比也是故天子祭天地诸侯祭社稷祝嘏莫敢易其常古易则乱名犯分人道之大经拂矣故曰郊社之礼所以祀上帝也宗庙之礼所以祀乎其先也眀乎郊社之礼禘尝之义治国其如指诸掌乎夫庶人之不得祭五祀大夫之不得祭社稷诸侯之不得祭天地非欲故为等衰盖不易之定理也知其理之不可易则安于分守无欲僣之心矣为天下国家乎何有
　　不从乃免牲
　　正传曰书不从纪异也神不歆非类可知矣乃免牲纪非礼也夫牲者为祀设也既不祀犹免牲焉岂礼乎谷梁曰免牲者为之缁衣熏裳有司端奉送至于南郊免牛亦然据谷梁之言此免牲之礼也杜氏以为免犹纵也非也若云縦放之则又何必书乃免乎胡氏曰古者大事决于卜故洪范稽疑独以为主卜而不从则不郊矣故免牲愚谓郊之卜日非礼也古者郊以冬至以迎阳也
　　犹三望
　　正传曰犹之为言尚也谷梁以为可以已之词非也望者祭名三望者望三方也书犹三望着非礼也左氏曰四卜郊不从乃免牲非礼也犹三望亦非礼也礼不卜常祀而卜其牲日牛卜日曰牲牲成而卜郊上怠慢也望郊之细也不郊亦无望可也公羊曰山川有能润千百里者天子秩而祭之触石而出肤寸而合不崇朝而徧雨乎天下者唯泰山尔河海润于千里何以书讥不郊而望祭也胡氏曰有虞氏受终而望因于类巡狩而望因于柴皆天子之事也今鲁不郊而望故特书曰犹其言三望何也天子有方望无所不通诸侯非名山大川在其封内者则不祭鲁得用重礼视王室则杀故望止于三比诸侯则隆故河海虽不在其封而亦祭然非诸侯之所得为也
　　秋七月
　　正传曰无事亦书义见前
　　冬伯姬来求妇
　　正传曰妇者从姑之称也书伯姬来求妇着其来之非正也谷梁曰妇人既嫁不逾境伯姬来求妇非正也胡氏曰荡伯姬来逆妇而书者以公自为之主失其班列书也伯姬敌矣其来求妇曷为亦书见妇人之不可预国事也王后之诏命不施于天下夫人之教令不施于境中昏姻大事也独无君乎而夫人主之也故特书于防以为妇人乱政之戒为子求妇犹曰不可况于他乎此义行无吕武之祸矣
　　狄围卫
　　正传曰书狄围卫见中夏之衰弱甚也晋文攘夷之志衰矣
　　十有二月卫迁于帝丘
　　正传曰书卫迁于帝丘记邻国迁都之大事可以见伯主之不能安中国也胡氏曰帝丘东郡濮阳颛顼之虚亦卫地也狄尝逼逐黎侯黎侯寓于卫而卫不能脩方伯连率之职戎尝伐凡伯于楚丘而卫不能救王臣之患其后遂为狄人所灭东徙渡河矣齐桓公攘戎狄封之而卫国忘亡今又为狄所围其迁于帝丘避狄难也而霸主衰微夷狄强盛卫侯不能自强于政治晋文无却四夷安诸夏之功莫不见矣
　　【襄王二十四年】三十有二年【晋文八年卒齐昭五年卫成七年蔡庄十八年郑文四十五年卒曹共二十五年陈共四年杞桓九年宋成九年秦穆三十二年楚成四十四年】
　　春王正月
　　正传曰无事亦书义见前
　　夏四月己丑郑伯捷卒
　　正传曰捷郑伯名名之亦无他义可见凡书名者未必皆系于义也
　　卫人侵狄○秋卫人及狄盟
　　正传曰及犹与也书卫人侵狄秋卫人及狄盟着卫人之非义也左氏曰夏狄有乱卫人侵狄狄请平焉秋卫人及狄盟愚谓卫见围于狄而迁帝丘卫侯以不振之徳当新造之时宜持重养鋭以俟时可也乃因狄之乱而侵之而又与之盟夫盟者忠信之薄中国诸侯衰世之事也施之中国君子犹不取焉况因乱要盟非可以结忠信者乎胡氏曰盟防中国诸侯之礼衰世之事已非春秋之所贵况与狄人轻信结盟而乃刑牲防血以要之哉
　　冬十有二月己卯晋侯重耳卒
　　正传曰书晋侯重耳卒纪伯主之大故也于是乎有相恤之义焉有赙之礼焉胡氏曰按左氏载秦伯纳晋文公及杀懐公于髙梁其事甚详而春秋不书者以为不告也徐邈曰诸侯有朝聘之礼赴告之命所以敦交好通忧虞若邻国相望而情志否隔存亡祸福不以相闗则他国之史无由得书鲁政虽陵典刑犹在史防所録不失常法其文足证仲尼脩之事仍本史有可损而不能益也愚谓既云不能益则亦不能损矣故曰其事则齐桓晋文其文则史其义则丘窃取之矣窃取者不敢显然取之况损益乎
　　【襄王二十五年】三十有三年【晋襄公驩元年齐昭六年卫成八年蔡庄十九年郑穆公兰元年曹共二十六年陈共五年杞桓十年宋成十年秦穆三十三年楚成四十五年】
　　春王二月秦人入滑
　　正传曰滑者谷梁以为国也书秦人入滑着不义之兵也秦师之出本欲图郑也郑有备遂移兵以入滑何义乎春秋书以罪之也左氏曰秦师过周北门左右免胄而下超乗者三百乗王孙满尚幼观之言于王曰秦师轻而无礼必败轻则寡谋无礼则脱入险而脱又不能谋能无败乎及滑郑商人髙将市于周遇之以乗韦先牛十二犒师曰寡君闻吾子将步师出于敝邑敢犒从者不腆敝邑为从者之淹居则具一日之积行则备一夕之卫且使遽告于郑郑穆公使视客馆则束载厉兵秣马矣使皇武子辞焉曰吾子淹久于敝邑唯是脯资饩牵竭矣为吾子之将行也郑之有原圃犹秦之有具囿也吾子取其麋鹿以间敝邑若何子奔齐逢孙杨孙奔宋孟明曰郑有备矣不可冀也攻之不克围之不继吾其还也灭滑而还愚谓观此传则秦之不义亦可见矣
　　齐侯使国归父来聘
　　正传曰归父齐大夫书齐侯使国归父来聘纪邻国之脩好也左氏曰齐国庄子来聘自郊劳至于赠贿礼成而加之以敏臧文仲言于公曰国子为政齐犹有礼君其朝焉臣闻之服于有礼社稷之卫也
　　夏四月辛巳晋人及姜戎败秦于殽
　　正传曰人者众人之称书晋人及姜戎败秦于殽着晋不义之兵也秦人无道越晋逾周之境以袭郑可谓恶矣晋人败之于殽其恶均矣程子谓晋子居丧未葬不可以从戎忘亲背恵其恶甚矣左氏曰晋原轸曰秦违蹇叔而以贪勤民天奉我也奉不可失敌不可縦纵敌患生违天不祥必伐秦师栾枝曰未报秦施而伐其师其为死君乎先轸曰秦不哀吾丧而伐吾同姓秦则无礼何施之为吾闻之一日縦敌数世之患也谋及子孙可谓死君乎遂发命遽兴姜戎子墨衰绖梁御戎莱驹为右夏四月辛巳败秦师于殽获百里孟眀视西乞术白乙丙以归遂墨以葬文公晋于是始墨文嬴请三帅曰彼实构吾二君寡君若得而食之不厌君何辱讨焉使归就戮于秦以逞寡君之志若何公许之先轸朝问秦囚公曰夫人请之吾舍之矣先轸怒曰武夫力而拘诸原妇人暂而免诸国堕军实而长冦仇亡无日矣不顾而唾公使阳处父追之及诸河则在舟中矣释左骖以公命赠孟明孟明稽首曰君之惠不以累臣衅鼓使归就戮于秦寡君之以为戮死且不朽若从君恵而免之三年将拜君赐秦伯素服郊次乡师而哭曰孤违蹇叔以辱二三子孤之罪也不替孟眀孤之过也大夫何罪且吾不以一眚掩大徳愚谓此实传也然居丧未爰及干戈为不孝一恶矣又援姜戎之兵以祸中国譬之引外侮以戕兄弟为不仁二恶矣虽舍三帅以为大徳似徳而非徳曽不足以赎其不义之罪也胡氏曰夫子先轸之谋偷见一时之利徼幸其成自以为功者也二君皆过聴焉而贪其利是使为人臣者懐利以事其君为人子者懐利以事其父君臣父子去仁义懐利以相与利之所在则从之矣何有于君父故一失则夷狄再失则禽兽而大伦灭矣
　　癸巳葬晋文公
　　正传曰书晋文公纪邻国之大事也霸主之故赴之详赴之详故日以详书之也诸侯于邻国有吊丧防葬之礼焉谷梁谓日葬危不得葬者非也
　　狄侵齐
　　正传曰书狄侵齐纪夷狄之犯中国也左氏曰因晋丧也夫因文公之丧而遂侵齐则晋之威足以慑狄人矣而晋不之恤可见伯者以力服人身死而随灭也夫惟先王之威徳没世为不亡矣
　　公伐邾取訾娄○秋公子遂帅师伐邾
　　正传曰訾娄邾地书公伐邾取訾娄秋公子遂帅师伐邾着不义之兵也夫兵者所以伐不庭也外是则为贪为忿为暴皆不义之兵也左氏曰公伐邾取訾娄以报升陉之役邾人不设备秋襄仲复伐邾夫鲁取訾娄则为贪兵报升陉之役则为忿兵既伐以取之矣又乗其不备而再伐凡二时而再伐焉则为暴兵此其不义甚矣胡氏曰此不胜忿欲报怨贪得恃强凌弱不义之兵也直书其事而罪自见矣或曰取须句訾娄有为为之也伐邾至于再三念母勤矣夫念母者必当止乎礼义平王不抚其民而逺屯戍于母家诗人刺之夫子録焉僖公以成风之有功于己也越礼以尊其身违义以报其怨残民动众取人之邑曽是以为可乎
　　晋人败狄于箕
　　正传曰箕者杜氏曰太原阳邑县南有箕城左氏曰狄伐晋及箕八月戊子晋侯败狄于箕郤缺获白狄子先轸曰匹夫逞志于君而无讨敢不自讨乎免胄入狄师死焉狄人归其元面如生此其实传也愚谓书晋人败狄于箕纪晋侯振复攘夷之功也狄尝侵齐围卫陵蔑中国晋文不能御之而伯业衰矣襄公初立因狄见伐而败之于箕盖其应敌攘夷之义虽墨衰从事可也
　　冬十月公如齐○十有二月公至自齐
　　正传曰书公如齐公至自齐着非礼也左氏曰公如齐朝且吊有狄师也夫诸侯聘防有常礼吊则吊朝则朝使大夫可也而遽轻易越境杂二事行之非礼也
　　乙巳公薨于小寝
　　正传曰书公薨于小寝志薨之非正矣谷梁曰小寝非正也胡氏曰周制王宫六寝路寝一小寝五君日出而眡朝退适路寝聴政使人眡大夫退然后适小寝释服是路寝治事之所也而小寝燕息之地也公羊以西宫为小寝鲁子以诸侯有三宫则列国之制盖降于王其以路寝为正则一尔君终不于路寝则非正矣曽子曰吾得正而毙焉又何求哉古人贵于得正乃如此凡此直书而义自见矣愚谓此云直书而义自见为得春秋之指
　　陨霜不杀草李梅实
