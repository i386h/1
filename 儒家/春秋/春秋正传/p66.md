<!-- { "loadSidebar": true } -->
　　正传曰羯代速为政书仲孙羯帅师侵齐着无名之兵也夫敌侵于已不得已而应之名也彼国有罪告于天王帅与国往伐之名也按左氏孟孝伯侵齐晋故也则知为前使叔孙豹救齐之伐晋次于雍榆而无功故又使羯侵之为晋报怨焉耳何名之有耶
　　夏楚子伐吴
　　正传曰书楚子伐吴着贪愤之兵也左氏曰夏楚子为舟师以伐吴不为军政无功而还
　　秋七月甲子朔日有食之既
　　正传曰书日有食之既志天变也日阳道也日食则君弱臣强之象况食之既乎其当时诸侯政在大夫之应欤
　　齐崔杼帅师伐莒
　　正传曰书齐崔杼帅师伐莒着无名之师也左氏曰齐侯既伐晋而惧将欲见楚子楚子使防启疆如齐聘且请期齐社搜军实使客观之陈文子曰齐将有宼吾闻之兵不戢必取其族秋齐侯闻将有晋师使陈无宇从防啓疆如楚辞且乞师崔杼帅师送之遂伐莒
　　大水
　　正传曰书大水志灾也
　　八月癸巳朔日有食之
　　正传曰书日有食之志天变也
　　公防晋侯宋公衞侯郑伯曹伯莒子邾子滕子薛伯杞伯小邾子于夷仪
　　正传曰书公防诸侯于夷仪着非义也左氏曰防于夷仪将以伐齐水不克愚谓古者诸侯之防也所以脩好今之诸侯之防也将以搆怨鲁晋虽见伐于齐不以诉于天子乃搂诸侯以伐之岂礼义乎
　　冬楚子蔡侯陈侯许男伐郑
　　正传曰书楚子蔡侯陈侯许男伐郑着不义之兵也左氏曰冬楚子伐郑以救齐门于东门次于棘泽诸侯还救郑楚子自棘泽还使防啓疆帅师送陈无宇吴人为楚舟师之役故召舒鸠人舒鸠人叛楚楚子师于荒浦使沈尹寿与师祁犂让之舒鸠子敬逆二子而告无之且请受盟二子受命王欲伐之防子曰不可彼告不叛且请受盟而又伐之伐无罪也姑归息民以待其卒卒而不贰吾又何求若犹叛我无辞有庸乃还愚谓楚欲救齐而乃帅三国以伐郑郑为无罪伐之不义矣
　　公至自防
　　正传曰书公至自防义见前
　　陈鍼宜咎出奔楚
　　正传曰宜咎陈大夫书陈鍼宜咎出奔楚着其奔之非也左氏曰陈人复讨庆氏之党鍼宜咎出奔楚愚谓鍼宜咎既为庆氏之党弃其宗祧而去父母之邦又不择所从而奔楚焉以中国而变于夷其罪莫逭矣
　　叔孙豹如京师
　　正传曰书叔孙豹如京师则其善恶皆见矣左氏曰齐人城郏穆叔如周聘且贺城王嘉其有礼也赐之大路愚谓襄公即位未尝朝天子及谷雒闘毁王宫齐人城郏乃一使大夫如京师聘且贺焉似敬王而实慢之也故曰其善恶皆见矣王嘉其有礼而赐之大路过矣
　　大饥
　　正传曰书大饥志灾也糓梁子曰五糓不升为大饥又曰五糓不升谓之大侵大侵之礼君食不兼味台榭不涂弛候廷道不除百官布而不制鬼神祷而不祀此大侵之礼也胡氏曰古者救灾之政若国凶荒或发廪以赈乏或移栗以通用或徙民以就食或为粥溢以救饥莩或兴工作以聚失业之人缓刑舍禁弛力薄征索鬼神除盗贼弛射侯而不燕置廷道而不修杀礼物而不备虽有旱干水溢民无菜色所以备之者如此其至是年秋有隂沴之灾而冬大饥盖所以赈业之者有不备矣故书之以为戒
　　【灵王二十四年】二十有五年【晋平十年齐荘六年弑衞献二十九年殇十一年蔡景四十四年郑简十八年曹武七年陈哀二十一年杞文二年宋平二十八年秦景二十九年楚康十二年吴诸樊十三年卒】春齐崔杼帅师伐我北鄙
　　正传曰书齐崔杼帅师伐我北鄙志警也而陵暴之罪亦可见矣左氏曰以报孝伯之师也公患之使告于晋孟公绰曰崔子将有大志不在病我必速归何患焉其来也不寇使民不严异于他日齐师徒归
　　夏五月乙亥齐崔杼弑其君光
　　正传曰光齐荘公名书齐崔杼弑其君光诛乱贼也齐太史书之鲁史因报而书之册使君之昏淫臣之弑逆者知所以戒焉左氏曰齐棠公之妻东郭偃之姊也东郭偃臣崔武子棠公死偃御武子以吊焉见棠姜而美之使偃取之偃曰男女辨姓今君出自丁臣出自桓不可武子遂取之荘公通焉崔子因是又以其间伐晋也曰晋必将报欲弑公以説于晋而不获间公鞭侍人贾举而又近之乃为崔子间公夏五月莒为且于之役故莒子朝于齐甲戌飨诸北郭崔子称疾不视事乙亥公问崔子遂从姜氏姜入于室与崔子自侧户出公拊楹而歌侍人贾举止众从者而入闭门甲兴公登台而请弗许请盟弗许请自刃于庙弗许皆曰君之臣杼疾病不能听命近于公宫陪臣干掫有滛者不知二命公逾墙又射之中股反队遂弑之晏子立于崔氏之门外其人曰死乎曰独吾君也乎哉吾死也曰行乎曰吾罪也乎哉吾亡也曰归乎曰君死安归君民者岂以陵民社稷是主臣君者岂为其口实社稷是养故君为社稷死则死之为社稷亡则亡之若为已死而为已亡非其私昵谁敢任之且人有君而弑之吾焉得死之而焉得亡之将庸何归门啓而入枕尸股而哭之兴三踊而出人谓崔子必杀之崔子曰民之望也舍之得民卢蒲癸奔晋王何奔莒叔孙宣伯之在齐也叔孙还纳其女于灵公嬖生景公丁丑崔杼立而相之庆封为左相盟国人于太宫曰所不与崔庆者晏子仰天叹曰婴所不唯忠于君利社稷者是与有如上帝乃歃太史书曰崔杼弑其君崔子杀之其弟嗣书而杀者二人其弟又书乃舍之南史氏闻太史尽死执简以往闻既书矣乃还崔氏侧荘公于北郭丁亥葬诸士孙之里四翣不跸下车七乗不以兵甲愚谓此实传也荘公以淫恶见弑虽其自取而崔杼犯君臣之大义不能迯诛于万世矣又按左传称太史书崔杼弑其君兄弟再见杀而不囬南史复继以往由是观之则今之春秋皆太史之所书也孟子其文则史之言不诬矣后儒乃谓字字皆出圣人之手岂不谬哉○胡氏曰齐荘公见弑贾举州绰等十人皆死之而不得以死节称何也所谓死节者以义事君责难陈善有所从违而不苟者是也虽在属车后乗必不肯同入崔氏之宫矣若此十人者独勇力闻皆逢君之恶从于昏乱而荘公嬖之者死非其所比诸匹夫匹妇自经于沟渎而莫之知者犹不逺也晏平仲曰君民者岂以陵民社稷是主臣君者岂为其口实社稷是养故君为社稷死则死之为社稷亡则亡之若为已死而为已亡非其私昵谁敢任之此十人者真其私昵任此宜矣虽杀身不偿责安得以死节许之哉
　　公防晋侯宋公卫侯郑伯曹伯莒子邾子滕子薛伯杞伯小邾子于夷仪
　　正传曰书公防晋侯列国于夷仪则使人考其迹而其防之失自见矣左氏曰晋侯济自泮防于夷仪伐齐以报朝歌之役齐人以荘公説使隰鉏请成庆封如师男女以班赂晋侯以宗器乐器自六正五吏三十帅三军之大夫百官之正长师旅及处守者皆有贿晋侯许之使叔向告于诸侯公使子服惠伯对曰君舍有罪以靖小国君之惠也寡君闻命矣愚谓据此传则此防乃为报朝歌之役耳而齐弑君之贼乃舍其罪而不问一失也及晋受齐人之赂而舍之二失也而襄公与诸侯皆从之三失也又何以服齐而免春秋之诛乎○胡氏曰诸侯防于夷仪将以讨齐齐使隰鉏请成庆封如师男女以班赂晋侯以宗器乐器自六正五吏三十帅三军之大夫百官之正长师旅及处守者皆有赂晋侯许之夫晋本为报朝歌之役来讨及防夷仪既闻崔杼之弑则宜下令三军建而复斾声于齐人问荘公之故执崔杼以戮之谋于齐众置君以定其国示天讨之义则方伯连帅之职修矣今乃知贼不讨而受其赂则是与之同情也故春秋治之如下文所贬云
　　六月壬子郑公孙舍之帅师入陈
　　正传曰书郑公孙舍之帅师入陈着贪愤之兵也左氏曰初陈侯防楚子伐郑当陈隧者井堙木刋郑人怨之六月郑子展子产帅车七百乗伐陈宵突陈城遂入之陈侯扶其太子偃师奔墓遇司马桓子曰载余曰将巡城遇贾获载其母妻下之而授公车公曰舍而母辞曰不祥与其妻扶其母以奔墓亦免子展命师无入公宫与子产亲御诸门陈侯使司马桓子赂以宗器陈侯免拥社使其众男女别而累以待于朝子展执絷而见再拜稽首承饮而进献子羙入数俘而出祝祓社司徒致民司马致节司空致地乃还愚谓据此传则郑以愤怨而入陈以贿赂而还兵是贪愤之兵也故春秋书之以着其罪夫郑之诸臣不足责有一子产而犹为非义之举又可以见功利之移人贤者犹不能自免也
　　秋八月己巳诸侯同盟于重丘
　　正传曰重丘齐地书诸侯同盟于重丘病诸侯也称诸侯有齐焉左氏曰齐成故也愚谓齐崔杼弑其君有滔天之罪诸侯不能请讨之晋与诸侯皆受赂而同与之盟焉是同恶相济也故春秋恶之胡氏曰崔杼既弑其君矣晋侯受其赂而许之成故盟于重丘特书曰同愚谓同者同心于恶也
　　公至自防
　　正传曰书公至自防谨君之出入也而其非义具见矣
　　衞侯入于夷仪
　　正传曰衞侯名衎夷仪衞邑书卫侯入于夷仪则其出其入之善恶自见矣夫衞侯衎蔑其冢卿失国出奔是为君无道不守其宗社其恶不可掩矣然有世叔仪以守有母弟鱄以出一抚其内一营其外以为可归未絶之道故其入犹可与也春秋书之其义备矣
　　楚屈建帅师灭舒鸠
　　正传曰舒鸠小国名书楚屈建帅师灭舒鸠着暴虐之师也左氏曰楚防子冯卒屈建为令尹屈荡为莫敖舒鸠人卒叛楚令尹子木伐之及离城吴人救之子木遽以右师先子疆息桓子捷子骈子孟帅左师以退吴人居其间七日子疆曰久将垫隘隘乃禽也不如速战请以私卒诱之简师陈以待我我克则进奔则亦视之乃可以免不然必为吴禽从之五人以其私卒先击吴师吴师奔登山以望见楚师不继复逐之傅诸其军简师防之吴人大败遂围舒鸠舒鸠溃八月楚灭舒鸠愚按此传则楚人无字小恤祸之义逞其陵弱暴寡之恶不问叛君之罪而絶人宗社之祀其斯以为夷乎
　　冬郑公孙夏帅师伐陈
　　正传曰书郑公孙夏帅师伐陈着报怨之师也左氏曰郑子产献捷于晋戎服将事晋人问陈之罪对曰昔虞阏父为周陶正以服事我先王我先王赖其利器用也与其神明之后也庸以元女太姬配胡公而封诸陈以备三恪则我周之自出至于今是赖桓公之乱蔡人欲立其出我先君庄公奉五父而立之蔡人杀之我又与蔡人奉戴厉公至于庄宣皆我之自立夏氏之乱成公播荡又我之自入君所知也今陈亡周之大德蔑我大惠弃我姻亲介恃楚众以冯陵我敝邑不可亿逞我是以有往年之告未获成命则有我东门之役当陈隧者井堙木刋敝邑大惧不竞而耻太姬天诱其啓敝邑心陈知其罪授手于我用敢献功晋人曰何故侵小对曰先王之命唯罪所在各致其辟且昔天子之地一圻列国一同自是以衰今大国多数圻矣若无侵小何以至焉晋人曰何故戎服对曰我先君武庄为平桓卿士城濮之役文公布命曰各复旧职命我文公戎服辅王以授楚捷不敢废王命故也士庄伯不能诘复于赵文子文子曰其辞顺犯顺不祥乃受之冬十月子展相郑伯如晋拜陈之功子西复伐陈陈及郑平仲尼曰志有之言以足志文以足言不言谁知其志言之无文行而不逺晋为伯郑入陈非文辞不为功慎辞哉愚谓此本传也世称子产有词似矣然以先王之命惟罪所在各致其辟晋将诘之曰先王之法天子讨而不伐诸侯伐而不讨今郑何故不告于天王防方伯连帅以伐之而私自擅兴大众而肆陵弱暴寡之愤为报怨之举乎则子产将无词以对矣孰谓子产有词至于传所引非孔子之言也説士之语也
