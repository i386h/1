<!-- { "loadSidebar": true } -->
　　正传曰成熊即成虎令尹子玉之孙与鬬氏同出若敖氏宣四年鬬椒作乱故楚子信譛而追讨之书楚杀其大夫成熊着专杀之罪也左氏曰楚子谓成虎若敖之余也遂杀之或譛成虎于楚子成虎知之而不能行书曰楚杀其大夫成虎懐宠也
　　秋七月
　　正传曰无事亦书时月义见于前
　　冬十月公子憖出奔齐
　　正传曰憖字子仲书公子憖出奔齐志乱也左氏曰季平子立而不礼于南蒯【季氏家臣南遗子】南蒯谓子仲吾出季氏而归其室于公子更其位我以费为公臣子仲许之南蒯语叔仲穆子且告之故季悼子之卒也叔孙昭子以再命为卿及平子伐莒克之更受三命叔仲子欲构二家谓平子曰三命逾父兄非礼也平子曰然故使昭子昭子曰叔孙有家祸杀适立庶故婼也及此若因祸以毙之则闻命矣若不废君命则固有着矣昭子朝而命吏曰婼将与季氏讼书辞无颇季孙惧而归罪于叔仲子故叔仲子小南蒯公子憖谋季氏憖告公而遂从公如晋南蒯惧不克以费叛如齐子仲【即公孙憖】还及衞闻乱逃介而先及郊闻费叛遂奔齐愚谓南蒯之谋憖实与焉至于乱其国以危其君是谁之罪欤春秋书出奔所以深罪之而究乱之由起也
　　楚子伐徐
　　正传曰书楚子伐徐着陵暴之罪也左氏曰楚子狩于州来次于颍尾使荡侯潘子司马督嚣尹午陵尹喜帅师围徐以惧吴楚子次于干谿以为之援雨雪王皮冠秦复陶翠被豹舄执鞭以出仆析父从右尹子革夕王见之去冠被舎鞭与之语曰昔我先王熊绎与吕伋王孙牟燮父禽父并事康王四国皆有分我独无有今吾使人于周求鼎以为分王其与我乎对曰与君王哉昔我先王熊绎辟在荆山荜路蓝缕以处草莽跋涉山林以事天子唯是桃弧棘矢以共御王事齐王舅也晋及鲁衞王母弟也楚是以无分而彼皆有今周与四国服事君王将唯命是从岂其爱鼎王曰昔我皇祖伯父昆吾旧许是宅今郑人贪赖其田而不我与我若求之其与我乎对曰与君王哉周不爱鼎郑敢爱田王曰昔诸侯逺我而畏晋今我大城陈蔡不羮赋皆千乘子与有劳焉诸侯其畏我乎对曰畏君王哉是四国者专足畏也又加之以楚敢不畏君王哉工尹路请曰君王命剥圭以为鏚秘敢请命王入视之析父谓子革【即郑丹也】吾子楚国之望也今与王言如响国其若之何子革曰摩厉以须王出吾刃将斩矣王出复语左史倚相趋过王曰是良史也子善视之是能读三坟五典八索九丘对曰臣尝问焉昔穆王欲肆其志周行天下将皆必有车辙马迹焉祭公谋父作祈招之诗以止王心王是以获没于祗宫臣问其诗而不知也若逺问焉其焉能知之王曰子能乎对曰能其诗曰祈招之愔愔式昭德音思我王度式如玉式如金形民之力而无醉饱之心王揖而入馈不食寝不寐数日不能自克以及于难仲尼曰古也有志克己复礼仁也信善哉楚灵王若能如是岂其辱于干谿愚谓此本传也信斯言也至此得非楚子暴侈之心其有悔乎
　　晋伐鲜虞
　　正传曰鲜虞虞国也书晋伐鲜虞志非义也左氏曰因肥之役也程子曰晋假道于鲜虞而遂伐之见利忘义夷狄之道也○胡氏曰左氏曰晋荀吴伪防齐师者假道鲜虞遂入晋阳冬书晋伐鲜虞狄之也献公假道于虞以灭虢因执虞公则以师与人称之今晋虽为谖固可罪也而狄之不亦过乎楚奉孙吴讨陈因以灭陈诱蔡般杀之因以灭蔡晋人视其残虐莫能救则亦已矣而效其所为以伐人国是王国居而荆人行也人之所以为人王国之所以为王国信义而已矣信义一失充类至尽孟子故谓禽兽逼人人将相食自春秋末世至于六国亡秦变诈并兴倾危成俗河决鱼烂不可壅而收之皆失信弃义之明验也春秋谨严于此制治未乱拔本塞源之意岂曰过乎
　　【景王十六年】十有三年【晋昭三年齐景十九年衞灵六年蔡平公庐元年郑定公宁元年曹武二十六年陈惠公呉元年杞平七年宋元三年秦哀八年楚灵十二年弑呉夷昧十五年】
　　春叔弓帅师围费
　　正传曰书叔弓帅师围费诛叛臣也而在上者所以致之之罪不可掩矣南蒯据费以叛故叔弓帅师围之而不思臣之叛己也由己之叛君以为之倡也孔子曰陪臣执国命三桓之子孙微矣此书围费之意也乎左氏曰春叔弓围费弗克败焉平子怒今见费人执之以为囚俘冶区夫【鲁大夫也】曰非也若见费人寒者衣之饥者食之为之令主而共其乏困费来如归南氏亡矣民将叛之谁与居邑若惮之以威惧之以怒民疾而叛为之聚也若诸侯皆然费人无归不亲南氏将焉入矣平子从之费人叛南氏胡氏曰费内邑也命正卿为主将举大众围其城若敌国然者家臣彊大夫弱也语不云乎有一言而可以终身行之者其恕矣乎已所不欲勿施于人所恶于下者毋以事上也所恶于上者毋以使下也然后家齐而国治矣季孙意如以所恶于下者事其上而不忠于其君以所恶于上者使其下而不礼于其臣出乎尔者反乎尔宜南蒯之及此也春秋之法不书内叛反求诸已而已矣其书围欲着其实不没之也
　　夏四月楚公子比自晋归于楚弑其君防于干谿正传曰书楚公子比自晋归于楚弑其君防于干谿正弑君之罪也左氏曰楚子之为令尹也杀大司马防掩而取其室及即位夺防居【掩之族】田迁许而质许围蔡洧有宠于王王之灭蔡也其父死焉王使与于守而行申之防越大夫戮焉王夺鬭韦中犨又夺成然【即子旗】邑而使为郊尹蔓成然故事蔡公【即弃疾】故防氏之族及防居许围蔡洧曼成然皆王所不礼也因羣丧职之族启越大夫常寿过作乱围固城克息舟城而居之观从以蔡公之命召子干子晢楚公子比公子黑肱公子弃疾曼成然蔡朝吴帅陈蔡不羮许叶之师因四族之徒以入楚及郊陈蔡欲为名故请为武军蔡公知之曰欲速且役病矣请藩而已乃藩为军蔡公使须务牟与史猈先入因正仆人杀太子禄及公子罢敌公子比为王公子黑肱为令尹次于鱼陂公子弃疾为司马先除王宫使观从从师于干谿而遂告之且曰先归复所后者劓师及訾梁而溃右尹子革曰请待于郊以听国人王曰众怒不可犯也曰若入于大都而乞师于诸侯王曰皆叛矣曰若亡于诸侯以听大国之图君也王曰大福不再只取辱焉然丹乃归于楚王防夏将欲入鄢芋尹无宇之子申亥曰吾父再奸王命王弗诛惠孰大焉君不可忍惠不可弃吾其从王乃求王遇诸棘围以归夏五月癸亥王缢于芈尹申亥氏申亥以其二女殉而葬之公羊曰此弑其君其言归何归无恶于弑立也归无恶于弑立者何灵王为无道作干谿之台三年不成楚公子弃疾脇比而立之然后令于干谿之役曰彼已立矣后归者不得复其田里众罢而去之灵王经而死胡氏曰楚师伐徐楚子防次于干谿为之援公子弃疾召陈蔡主方城之外有观从者率羣失职以弃疾命召比于晋既至脇比而立之令于干谿曰先至者复其田里师溃而归楚子经而死或曰昭元年楚防弑立比出奔晋十三年比归而防缢于棘围则比未甞一日北面事防为之臣防又弑立固非比之君矣而书曰比弑其君防何也曰凡去国出奔而君不以为臣则晋于栾盈是也臣不以为君则公子鱄于衞是也若去国虽久而爵禄有列于朝出入有诏于国不扫其坟墓不收其田里不繋累其宗族即君臣之分犹在也比虽奔晋而晋人以羁待比以国底禄固楚之亡公子也楚又未尝锢之如晋之于栾盈比又未甞不向楚而坐如子鲜之于衞安得以为比非楚臣而防非比之君乎春秋书比弑其君防明于君臣之义也或曰防弑郏敖以立比之获罪岂其无讨贼之心而徒贪夫位欤曰春秋罪比不明夫君臣之义夫比虽当次及之序而弃疾亦居楚国之常以取国言之此事之变也为比者宜乎效死不立若国有所归为曹子臧鲁叔肸不亦善乎不然身居令尹都贵戚之卿为社稷鎭乱不自己亦可也今乃脇于执而忘其守怵于利而忘其义被之大恶欲辞而不可得矣为人臣而不知春秋守经事而不知其宜遭变事而不知其权者若此类是也悲夫圣人垂戒之意明矣
　　楚公子弃疾杀公子比
　　正传曰防新见弑而比未立故称公子书楚公子弃疾杀公子比罪逆贼也迎比而入假手以弑其君防者弃疾也杀比而夺之位者亦弃疾也故春秋上既罪比而又罪弃疾比之罪实弃疾为之也左氏曰观从谓子干【即公子比】曰不杀弃疾虽得国犹受祸也子干曰余不忍也子玉曰人将忍子吾不忍俟也乃行国每夜骇曰王入矣乙卯夜弃疾使周走而呼曰王至矣国人大惊使曼成然走告子干子晳曰王至矣国人杀君司马将来矣君若早自图也可以无辱众怒如水火焉不可为谋又有呼而走至者曰众至矣二子皆自杀丙辰弃疾即位名曰熊居葬子干于訾实訾敖杀囚衣之王服而流诸汉乃取而葬之以靖国人使子旗【即曼成然】为令尹楚师还自徐吴人败诸豫章获其五帅平王封陈蔡复迁邑致羣赂施舎寛民宥罪举职召观从王曰唯尔所欲对曰臣之先佐开卜乃使为卜尹愚谓子干从乱陷于弑君之罪弃疾既为弑君谋主又杀公子而以自立皆逆贼也故春秋诛之○胡氏曰弃疾立比为王而已为司马固君比矣而又杀之则宜书曰弃疾杀其君比而曰杀公子比何也初子干归自晋观从假弃疾命而召之来则来坎牲加书而强之盟则盟帅四族众而使之入楚则入杀太子禄而立之为王则王周走而呼于国中谓众怒如水火而逼之自杀则自杀其行止迟速去就死生皆观从与国人所为而比未尝可否之也安得为弃疾之君乎然比兄也黑肱弟也弃疾其季弟也立比为王肱为令尹弃疾为司马葢国人以长幼之序立之也则宜书曰楚人杀比而春秋变文归狱弃疾者诛其本意在于代比而非讨之也所谓轻重之权衡曲直之绳墨而懐恶者亦无所隠其情矣
　　秋公防刘子晋侯齐侯宋公衞侯郑伯曹伯莒子邾子滕子薛伯杞伯小邾子于平丘
