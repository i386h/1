<!-- { "loadSidebar": true } -->
　　正传曰书陨霜不杀草李梅实公羊以为纪异也何异尔不时也周之冬十二月即夏之冬十月也阳气在内阴气在外正天地肃杀之时也而犹陨霜而犹不杀草则隂气不固阳气不藏故李梅结实非常之异也夫君相所职在燮理隂阳而化育万物也今阴阳不和则君相失职而凶咎将至矣故春秋书以示后世胡氏曰哀公问于仲尼曰春秋记陨霜不杀草何为记之也曰此言可杀也夫宜杀而不杀则李梅冬实天失其道草木犹干犯之而况君乎是故以天道言四时失其序则其施必悖无以统万象矣以君道言五刑失其用则其权必丧无以服万民矣哀公欲去三桓张公室问社于宰我对以使民战栗盖劝之断也仲尼则曰成事不説既往不咎其自与哀公言乃以为可杀何也在圣人则能处变而不失其常在贤者必有小贞吉大贞凶之戒矣其论陨霜不杀草则李梅冬实盖除恶于微虑患于早之意也
　　晋人陈人郑人伐许
　　正传曰书晋人陈人郑人伐许着不义之兵也左氏曰晋陈郑伐许讨其贰于楚也愚谓许贰于楚背中国而变夷狄固有罪矣晋襄不思父丧之未葬非有门庭之冦而从墨衰之例忘亲动众防诸侯以逺伐先世所不致之许其失道甚矣岂非不义之兵乎故春秋书以着其罪焉











　　春秋正传卷十六
<经部,春秋类,春秋正传>
　　钦定四库全书
　　春秋正传卷十七　　　　明　湛若水　撰文公【名兴僖公子母声姜夫人出姜在位十八年】
　　【襄王二十六年】元年【晋襄二年齐昭七年卫成九年蔡庄二七年郑穆二年曹共二十七年陈共六年杞桓十一年宋成十一年秦穆三十四年楚成四十六年】
　　春王正月公即位
　　正传曰书春王正月公即位正始也胡氏曰即位者告庙临羣臣也国君嗣世定于初丧必逾年然后改元书即位者縁始终之义一年不二君縁民臣之心不可旷年无君按书载舜禹受终传位之事在舜则曰月正元日格于文祖在禹则曰正月朔旦受命于神宗率百官若帝之初夫于文祖神宗则告庙也率百官若帝之初则临羣臣也自古通丧三年其以凶服则不可入宗庙其以吉服则斩焉在衰绖之中不可既成而又易之也如之何而可子张问于孔子髙宗谅隂三年不言何谓也子曰何必髙宗古之人皆然君薨百官总已以听于冡宰三年则告庙临羣臣固有摄行之礼矣按周书称太甲元年伊尹祠于先王则摄而告庙之证也百官总已以听冡宰则摄而临羣臣之证也其曰祗见厥祖者言伊尹以奉嗣王之事祗见太甲之祖也至三祀十有二月伊尹以冕服奉嗣王则免丧从吉之证也然顾命康诰纪成王之崩其君臣皆冕服何也当是时成王方崩就殡犹未成服故用麻冕黼裳入受顾命已受命诰诸侯而后释冕反丧服者于是成服而宅忧也或以为康王释服离次而即吉则误矣愚谓所谓谅隂三年不言百官总已以听冡宰乃言其居丧之礼非初丧即位时摄行也以顾命考之则即位者继统之大事而居丧之礼次焉若于初丧未成服之时受顾命即庙告祖临羣臣然后行丧礼明承重也未明承重则不可以行丧礼也盖受命告祖于庙即临羣臣于庙然后行含敛之礼则三者皆得并行而不相悖矣古人行大礼皆于庙故也
　　二月癸亥日有食之
　　正传曰书癸亥日有食之纪天变也迅雷风烈必变圣人所以敬天也
　　天王使叔服来防
　　正传曰书天王使叔服来防纪恤下之礼也而诸侯失礼之罪着矣左氏曰春王使内史叔服来防公羊曰防礼也夫天子之于诸侯吉凶庆吊之礼一往一来无不答也故五载天子一巡狩羣后四朝故上下之间亦有吊之礼所以通上下之情也春秋之所载未闻有诸侯朝天王奔丧防者而襄王此举为得恤下之义然而下先乎臣当时君弱臣强亦可见矣胡氏曰崩薨卒人道始终之大变也不以得礼为常事而不书其或失礼而害于王法之甚者圣人则有削而不存以示义者矣
　　夏四月丁巳我君僖公
　　正传曰书夏四月丁巳我君僖公纪礼之正也诸侯五月而同盟毕至礼也送终之大事也故书之谷梁曰薨称公举上也我君接上下也僖公而后举諡諡所以成徳也于卒事乎加之矣
　　天王使毛伯来锡公命
　　正传曰毛国伯爵诸侯入为天子卿士者书天王使毛伯来锡公命则其非礼自见矣公羊曰锡者何赐也命者何加我服也谷梁曰礼有受命无来锡命锡命非正也胡氏曰诸侯终丧入见则有锡嵗时来朝则有锡能敌王所忾则有锡韨冕圭璧因其终丧入见而锡之者也礼所谓丧毕以士服见天子已见赐之黻冕圭璧然后归是已车马衮黼其嵗时来朝而锡之者也诗所谓君子来朝何锡予之虽无予之路车乗马又何予之衮及黼是已彤弓玈矢因其敌忾献功而锡之者也诗所谓彤弓弨兮受言藏之我有嘉賔中心贶之钟鼓既设一朝享之是已今文公继世丧制未毕非初见继朝而献功也何为来锡命乎
　　晋侯伐衞
　　正传曰书晋侯伐衞纪伐不庭也其可伐而不可伐之义见矣左氏曰晋文公之季年诸侯朝晋衞成公不朝使孔达侵郑伐緜訾及匡晋襄公既祥使告于诸侯而伐衞及南阳先且居曰效尤祸也请君朝王臣从师晋侯朝王于温先且居胥臣伐衞五月辛酉朔晋师围戚六月戊戌取之获孙昭子愚谓此实传也夫以衞侯之不朝而侵郑伐緜匡彼固谓之可伐矣然惟正己者则可以伐之也襄公能听且居之言先自朝王而后伐衞之不朝而伐人所谓先正己而后正人者也然其不奉天王之讨而伐之则非所可伐矣又为将伐衞而先朝王则亦非出于敬君之诚焉所谓五覇假之也
　　叔孙得臣如京师
　　正传曰叔孙氏得臣名叔牙之孙也左氏曰王使毛伯衞来锡公命叔孙得臣如周拜谢何以书着非礼也诸侯既毕丧而以继世见天子天子锡之命诸侯拜而受之礼也今文公之立未尝朝王而王锡之命又不自朝以拜赐而使得臣以徃不臣之甚者也故春秋书以非之
　　衞人伐晋
　　正传曰书衞人伐晋则衞侯之罪见矣何罪乎不自反而不缩也夫衞不朝晋是背盟主也晋侯先朝王而后伐之得正己以正人之义为衞君者宜屈服矣乃又使孔达帅师伐晋是不自反而犯盟主其罪大矣故春秋非之
　　秋公孙敖防晋侯于戚
　　正传曰公孙敖鲁大夫左氏曰晋侯疆戚田故公孙敖防之书公孙敖防晋侯于戚见其防之非礼也礼卿不得防公侯敖以大夫防晋侯非礼也故春秋书之而非礼之罪见矣
　　冬十月丁未楚世子商臣弑其君頵
　　正传曰頵楚君名商臣世子名书楚世子商臣弑其君頵诛乱贼也左氏曰初楚子将以商臣为太子访诸令尹子上子上曰君之齿未也而又多爱黜乃乱也楚国之举恒在少者且是人也蠭目而声忍人也不可立也弗听既又欲立王子职而黜太子商臣商臣闻之而未察告其师潘崇曰若之何而察之潘崇曰享江芊而勿敬也从之江芊怒曰呼役夫宜君王之欲杀汝而立职也告潘崇曰信矣潘崇曰能事诸乎曰不能能行乎曰不能能行大事乎曰能冬十月以宫甲围成王王请食熊蹯而死弗听丁未王缢諡之曰灵不瞑曰成乃瞑穆王立以其为太子之室与潘崇使为太师且掌环列之尹胡氏曰书世子弑君者有父之亲有君之尊而至于弑逆此天理大变人情所深骇春秋详书其事欲以起问者察所由示惩诫也唐世子受左氏春秋至此废书叹曰经籍圣人垂训何书此耶郭瑜对曰春秋义存褒贬以善恶为劝戒故商臣千载而恶名不灭曰非惟不可道故亦耳不忍闻愿受他书瑜请读礼世子从之呜呼圣人大训不明于后世皆腐儒学经不知其义者之罪耳夫乱臣贼子虽陷穽在前斧钺加于颈而不避顾谓身后恶名足以系其邪志而惩于为恶岂不谬哉持此晓人可谓茅塞其心意矣若语之曰为人君父而不通于春秋之义者必蒙首恶之名为臣子而不通于春秋之义者必陷簒弑诛死之罪圣人书此者使天下后世察于人伦知所以为君臣父子之道而免于首恶之名诛死之罪也则世子而闻此必将然畏惧知春秋之不可不学矣学于春秋必明臣子之义不至于奏请怫防而见酖矣传者案也经者断也考于传之所载可以见其所由致之渐岂隠乎嫡妾必正而楚子多爱立子必长而楚国之举常在少者养世子不可不慎也而以潘崇为之师侍膳问安世子职也而多置宫甲降而不憾憾而能眕者鲜矣乃欲黜兄而立其弟谋及妇人宜其败也而使江芊知其情是以不仁处其身而以不孝处其子也其及宜矣楚頵僣王凭陵中国战胜诸侯毒被天下然昧于君臣父子之道祸发萧墙而不之觉也不善之积岂可掩哉君不君则臣不臣父不父则子不子春秋书世子弑其君推本所由而着其首恶为万世之大戒也然则商臣无贬矣曰弑父与君之贼其恶犹待于贬而后着乎愚谓商臣犹称世子而无贬而云其恶自着则其他小恶者何待贬而后着耶
　　公孙敖如齐
　　正传曰书公孙敖如齐着聘礼之非也居丧读丧礼既读祭礼丧复常读乐章言吉防不可以相袭也左氏曰穆伯如齐始聘焉礼也凡君即位卿出并聘践修旧好要结外援好事邻国以衞社稷忠信卑让之道也忠徳之正也信徳之固也卑让徳之基也愚谓聘礼也居丧而行之非礼也故春秋书如齐使人考如齐之故则行聘礼也而其居丧行聘之非礼自可见焉其指微矣
　　【襄王二十七年】二年【晋襄三年齐昭八年衞成十年蔡庄二十一年郑穆三年曹共二十八年陈共七年杞桓十二年宋成十二年秦穆三十五年楚穆商臣元年】
　　春王二月甲子晋侯及秦师战于彭衙秦师败绩正传曰彭衙秦地书晋侯及秦师战于彭衙秦师败绩罪交忿之兵也左氏曰秦孟明视帅师伐晋以报殽之役二月晋侯御之先且居将中军赵衰佐之王官无地御戎鞫居为右甲子及秦师战于彭衙秦师败绩晋人谓秦拜赐之师战于殽也晋梁御戎莱驹为右战之明日晋襄公秦囚使莱驹以戈斩之囚呼莱驹失戈狼瞫取戈以斩囚禽之以从公乗遂以为右箕之役先轸黜之而立续简伯狼瞫怒其友曰盍死之瞫曰吾未获死所及彭衙既陈以其属驰秦师死焉晋师从之大败秦师胡氏曰夫敌加于己不得已而起者谓之应兵争恨小故不忍忿怒者谓之忿兵按左氏秦孟明帅师伐晋报殽之役此所谓忿兵疑罪之在秦也而以晋侯主之何哉处已息争之道逺怨之方也然则敌加于己纵其侵暴将不得应乎曰敌加于己而已有罪焉引咎责躬服其罪则可矣已则无罪而不义见加谕之以辞命犹不得免焉亦告于天子方伯可也若遽然兴师而与战是谓以桀攻桀何愈乎愚谓此确论矣据左氏秦经人之国以袭人报殽之役是秦加忿于晋也晋以居丧自处谨守以御去则勿逐可也乃追至于彭衙战于秦境是晋加忿于秦也故曰交忿之兵也
　　丁丑作僖公主
　　正传曰书丁丑作僖公主左氏曰书不时也公羊曰虞主用桑练主用栗用栗者藏主也谷梁曰丧主于虞吉主于练胡氏曰作主者造木主也既而反虞虞主用桑期年而练祭练主用栗用栗者藏主也何以书僖公薨至是十有五月然后作主慢而不敬甚矣夫慢而不敬积恶之原也以为无伤而不去至于恶积而不可揜所以谨之也愚谓主者所以依神者也神无二主其初丧之主乃所谓重也既而立曰是凭是依者乃真主也武王伐纣载文王伪主以行君子以为非实矣
　　三月乙巳及晋处父盟
