<!-- { "loadSidebar": true } -->
　　正传曰书尹氏召伯毛伯以王子朝奔楚则诸侯逸贼荆楚纳叛之罪并着矣左氏曰冬十月丙申王起师于滑辛丑在郊遂次于尸十一月辛酉晋师克巩召伯盈逐王子朝王子朝及召氏之族毛伯得尹氏固南宫嚚奉周之典籍以奔楚隂忌奔莒以叛召伯逆王于尸及刘子单子盟遂军圉泽次于隄上癸酉王入于成周甲戌盟于襄宫晋师使成公般戌周而还十二月癸未王入于庄宫王子朝使告于诸侯曰昔武王克殷成王靖四方康王息民并建母弟以蕃屏周亦曰吾无専享文武之功且为后人之迷败颠覆而溺入于难则振救之至于夷王王愆于厥身诸侯莫不并走其望以祈王身至于厉王王心戾虐万民弗忍居王于彘诸侯释位以间王政宣王有志而后效官至于幽王天不吊周王昏不若用愆厥位王奸命诸侯替之而建王嗣用迁郏鄏则是兄弟之能用力于王室也至于恵王天不靖周生颓祸心施于叔带恵襄避难越去王都则有晋郑咸黜不端以绥定王家则是兄弟之能率先王之命也在定王六年秦人降妖曰周其有頿王亦克能修其职诸侯服享二世共职王室其有间王位诸侯不图而受其乱灾至于灵王生而有頿王甚神圣无恶于诸侯灵王景王克终其世今王室乱单旗刘狄剥乱天下壹行不若谓先王何常之有唯余心所命其谁敢讨之帅羣不吊之人以行乱于王室侵欲无厌防求无度贯渎鬼神慢弃刑法倍奸齐盟傲狠威仪矫诬先王晋为不道是摄是賛思肆其罔极兹不谷震荡播越窜在荆蛮未有攸底若我一二兄弟甥舅奖顺天法无助狡猾以从先王之命毋速天罚赦图不谷则所愿也敢尽布其腹心及先王之经而诸侯实深图之昔先王之命曰王后无适则择立长年钧以徳徳钧以卜王不立爱公卿无私古之制也穆后及太子夀早夭即世单刘賛私立少以间先王亦唯伯仲叔季图之闵马父闻子朝之辞曰文辞以行礼也子朝干景之命逺晋之大以専其志无礼甚矣文辞何为○胡氏曰取国有五利宠居一焉子朝有宠于景王为之党者众矣卒不能立至于奔楚何也是非有出于人之本心者不可以私爱是亦不可以私恶非卒归于公而止矣景王宠爱子朝将蕲于见是而天下不以为是踈薄子猛蕲于见非而天下卒不以为非徒设此心两弃之也庶孽冯宠为羣小之所宗而人心不附适子恃正人心之所向而羣小不从故伯服虽杀而平王亦不能复宗周之盛申生已死而奚齐卓子亦不能胜里克之兵是两弃之也景王不鉴覆车王猛子朝之际危亦甚矣春秋详书为后世戒可谓深切着明也哉
　　【敬王五年】二十有七年【晋顷十一年齐景三十三年卫灵二十年蔡昭四年郑定十五年曹悼九年卒陈恵十五年杞悼三年宋景二年秦哀二十二年楚昭王轸元年吴僚十二年弑】
　　春公如齐公至自齐居于郓
　　正传曰书公如齐公至自齐居于郓志君之出入犹在外也左氏曰公至自齐处于郓言在外也愚谓昭公虽失国而鲁君臣之义未絶也故史于君之出入必详书之仲尼因而存之以正名分诛乱贼也
　　夏四月吴弑其君僚
　　正传曰书吴弑其君僚则乱贼之罪可得矣左氏曰吴子欲因楚防而伐之使公子掩余公子烛庸帅师围潜使延州来季子聘于上国遂聘于晋以观诸侯楚莠尹然工尹麇帅师救潜左司马沈尹戌帅都君子与王马之属以济师与吴师遇于穷令尹子常以舟师及沙汭而还左尹郤宛工尹夀帅师至于潜吴师不能退吴公子光曰此时也弗可失也告鱄设诸曰上国有言曰不索何获我王嗣也吾欲求之事若克季子虽至不吾废也鱄设诸曰王可弑也母老子弱是无若我何光曰我尔身也夏四月光伏甲于堀室而享王王使甲坐于道及其门门堦户席皆王亲也夹之以铍羞者献体改服于门外执羞者坐行而入执铍者夹承之及体以相授也光伪足疾入于堀室鱄设诸置劒于鱼中以进抽劒刺王铍交于胷遂弑王阖庐以其子为卿季子至曰苟先君无废祀民人无废主社稷有奉国家无倾乃吾君也吾谁敢怨哀死事生以待天命非我生乱立者从之先人之道也复命哭墓复位而待吴公子掩余奔徐公子烛庸奔钟吾愚谓按此弑吴君僚者公子光専诸也而书曰吴者吴乱其报畧故史书之仲尼因之使人考其迹而罪人斯得矣后儒以吴国之乱归罪于季子之让国误矣若夫季子所谓知礼者也方光之弑君公子掩余烛庸皆出而季子乃曰苟先君无废祀民人无废主社稷有奉国家无倾乃吾君也曽是以为知礼乎季子之罪独在此耳○胡氏曰此公子光使専诸弑之而称国何也吴子夀梦有四子长诸樊次余祭次夷昧次季札光诸樊之子也僚夷昧之子也诸樊兄弟以次相及必欲致国于季子而季子终不受则国宜之光者也僚乌得为君故称国以弑而不归狱于光其称国以弑者吴大臣之罪也大臣任大事事莫大于置君矣故君存而国本定君终而嗣子立社稷嘉靖人无间言此秉政大臣之任伊召之所以安商周孔明之所以定刘汉也废立进退出于羣小阍寺而当国大臣不预焉则将焉用彼相矣此春秋归罪大臣称国弑君之意其经世之虑深矣
　　楚杀其大夫郤宛
　　正传曰书楚杀其大夫郤宛着谗贼之罪也左氏曰郤宛直而和国人説之鄢将师为右领与费无极比而恶之令尹子常【即囊瓦】贿而信谗无极譛郤宛焉谓子常曰子恶【即郤宛】欲饮子酒又谓子恶令尹欲饮酒于子氏子恶曰我贱人也不足以辱令尹令尹将必来辱为恵已甚吾无以酬之若何无极曰令尹好甲兵子出之吾择焉取五甲五兵曰寘诸门令尹至必观之而从以酬之及飨日帷诸门左无极谓令尹曰吾防祸子子恶将为子不利甲在门矣子必无往且此役也吴可以得志子恶取赂焉而还又误羣帅使退其师曰乗乱不祥吴乗我丧我乗其乱不亦可乎令尹使视郤氏则有甲焉不往召鄢将师【楚大夫】而告之将师退遂令攻郤氏且爇之子恶闻之遂自杀也国人弗爇令曰不爇郤氏与之同罪或取一编菅焉或取一秉秆焉国人投之遂弗爇也令尹炮之尽灭郤氏之族党杀阳令终与其弟完及佗与晋陈及其子弟晋陈之族呼于国曰鄢氏费氏自以为王专祸楚国弱寡王室蒙王与令尹以自利也令尹尽信之矣国将如何愚谓此谗人费无极之乱国囊瓦之贼杀也春秋特书楚杀其大夫郤宛而罪人斯得矣何必谓称国以杀乎
　　秋晋士鞅宋乐祁犂卫北宫喜曹人邾人滕人防于扈正传曰书诸侯大夫防于扈则列国善恶之辨圣人悲喜之情见矣左氏曰秋防于扈令戍周且谋纳公也宋卫皆利纳公固请之范献子取货于季孙谓司城子梁【即宋乐祈犂】与北宫贞子【即北宫喜】曰季孙未知其罪而君伐之请囚请亡于是乎不获君又弗克而自出也夫岂无备而能出君乎季氏之复天救之也休公徒之怒而啓叔孙氏之心不然岂其伐人而説甲执冰以游叔孙氏惧祸之滥而自同于季氏天之道也鲁君守齐三年而无成季氏甚得其民淮夷与之有十年之备有齐楚之援有天之賛有民之助有坚守之心有列国之权而弗敢宣也事君如在国故鞅以为难二子皆图国者也而欲纳鲁君鞅之愿也请从二子以围鲁无成死之二子惧皆辞乃辞小国而以难复愚谓按此传则扈之会列国之大夫为戍周谋纳鲁君也夫戍周为勤王纳公为恤怜皆义举善谋也可嘉矣晋鞅以取货为诡言以败之而其罪恶不容诛矣圣人书之其感慨之情千载有遗憾焉孰谓窃取之深意在乎一字之间乎
　　冬十月曹伯午卒
　　正传曰书曹伯午卒志与国之大故也
　　邾快来奔
　　正传曰快邾娄之臣书邾快来奔则叛君者与纳叛者之罪并见矣夫快背君而奔为叛臣鲁纳之为纳叛昔武王声纣之罪为天下逋逃主聚渊薮前此邾畀我庶其二叛臣来奔并快则三叛人也鲁皆纳之季孙则固叛人快之来奔从其类耳然而季孙无君公然为逋逃主而无忌惮春秋书此所以并诛之其意深切矣
　　公如齐
　　正传曰书公如齐志非礼也左氏曰齐侯请飨之子家子曰朝夕立于其朝又何飨焉其饮酒也乃饮酒使宰献而请安子仲【鲁公子憗尝去季氏而奔齐有女名重】之子曰重为齐侯夫人曰请使重见子家子乃以君出又按左氏孟懿子阳虎伐郓郓人将战子家子曰天命不慆久矣使君亡者必此众也天既祸之而自福也不亦难乎犹有鬼神此必败也鸣呼为无望也夫其死于此乎公使子家子如晋公徒败于且知愚谓按此则鲁君无道不能自立见逐于臣又不能上告天子下告方伯连帅声大义以诛逆贼复安宗社而乃栖身于郓为懿子阳虎所败而依依于齐晋之间其为不仁不孝甚矣春秋书之其悯憾之意深矣
　　公至自齐居于郓
　　正传曰书公至自齐居于郓悯公也
　　【敬王六年】二十有八年【晋顷十二年齐景三十四年卫灵二十一年蔡昭五年郑定十六年卒曹声公野元年陈恵十六年杞悼四年宋景三年秦哀二十三年楚昭二年吴阖庐元年】
　　春王三月曹悼公
　　正传曰书曹悼公志相恤之礼也
　　公如晋次于干侯
　　正传曰干侯晋境内邑书公如晋次于干侯志非礼也左氏曰公如晋将如干侯子家子曰有求于人而即其安人孰矜之其造于境弗聴使请逆于晋晋人曰天祸鲁国君淹恤在外君亦不使一介辱在寡人而即安于甥舅其亦使逆君使公复于竟而后逆之愚谓鲁侯见逐于叛臣不以大义告于天子方伯一失也而依依以干人二失也入其境不造其国而次于干侯三失也晋人不以恤难为急无方伯之义忘盟主之道胥失之矣春秋书之而彼此之罪自见矣
　　夏四月丙戌郑伯寜卒
　　正传曰书郑伯寜卒志邻国之大故也
　　六月郑定公
　　正传曰书郑定公志恤隣之礼也而郑之非礼见矣诸侯五月而此其速也
　　秋七月癸巳滕子寜卒
　　正传曰书滕子寜卒志与国之大故也
　　冬滕悼公
　　正传曰书冬塟滕悼公志恤邻之礼也诸侯五月而塟礼也
　　【敬王七年】二十有九年【晋顷十三年齐景三十五年卫灵二十二年蔡昭六年郑献公虿元年曹声二年陈恵十七年杞悼五年宋景四年秦哀二十四年楚昭三年吴阖庐二年】
　　春公至自干侯居于郓
　　正传曰书公至自干侯居于郓闵公之久于外也
　　齐侯使髙张来唁公
　　正传曰唁者谷梁以为唁公不得入于鲁也书齐侯使髙张来唁公罪齐也罪齐之虚礼也左氏曰春公至自干侯处于郓齐侯使髙张来唁公称主君子家子曰齐卑君矣君祗辱焉公如干侯○胡氏曰遣使来唁浅事也亦书于经者罪齐侯不能修方伯连帅之职也昔狄人迫逐黎侯黎侯寓于卫卫人弗恤黎之臣子劝其君以归而赋式防其一章曰防君之故者以事求人而人不有其事是谓防君之故若昭公见逐出奔而齐莫之讨淹恤日久而齐莫之纳防君之故矣其二章曰防君之躬者以身下人而人不有其身是谓防君之躬若齐侯设礼以享而使宰献遣使来唁而称主君防君之躬矣诸侯失国诸侯纳之正也齐之先世尝主夏盟而太公受先王五侯九伯之命矣鲁为隣境甥舅之国也昭公朝夕立于其朝曽不能陈师境上讨意如逐君之罪而遣使唁公岂得礼乎
　　公如晋次于干侯
　　正传曰书公如晋次于干侯讥非礼也髙氏曰复如晋兾见恤而晋复不受故次于干侯愚谓昭公知不可复进而进无耻愧之心晋侯可纳而再不纳为无恤难之义皆非礼矣故春秋书之以见其罪
　　夏四月庚子叔诣卒
