<!-- { "loadSidebar": true } -->
　　正传曰书齐公子商人弑其君舍诛弑逆之罪也不必如胡氏以为称公子者诛止其身也齐人立舍即为君矣书弑君实事也不必如公糓胡氏以为未逾年称君成其为君以重商人之弑也左氏曰鲁叔姬配齐昭公生舍叔姬无宠舍无威商人心知其孤危寡恃可以取而代也又曰齐人定懿公使来告难故书以九月
　　宋子哀来奔
　　正传曰子哀髙子字书宋子哀来奔义其来也左氏曰宋髙哀为萧封人以为卿不义宋公而出遂来奔书曰宋子哀来奔贵之也杜氏曰贵其不食汚君之禄避祸速也胡氏曰宋昭公无道髙哀为萧封人以为卿不义宋公而出遂来奔书曰子哀贵之也易曰几者动之防吉之先见者也君子见几而作不俟终日宋子哀有焉昔防子去纣列为三仁之首子哀不立于危乱之邦而春秋书字谓能贵爱其身以存道也若偷生避祸而去国出奔亦何取之有愚谓按左氏杜氏则所谓书来奔而贵之者贵其能辞禄避乱而来也胡氏又以称字为贵之则与二氏之説异而又拘于义例之説矣
　　冬单伯如齐齐人执单伯
　　正传曰书单伯如齐齐人执单伯着齐人之不义也胡氏曰齐君舍鲁之甥也商人弑舍固忌鲁矣鲁使单伯如齐齐人意欲辱鲁故执单伯并子叔姬而诬之以罪不称行人公羊所谓以己执之也愚谓不称行人史有详畧耳只书齐人执而罪己见矣何必泥公羊以己执之之説耶
　　齐人执子叔姬
　　正传曰齐人者商人之党与尽齐之人也书齐人执子叔姬着逆党之罪也左氏曰襄仲使告于王请以王宠求昭姬于齐曰杀其子焉用其母请受而罪之冬单伯如齐请子叔姬齐人执之又执子叔姬愚谓齐人既弑其君又执君母罪之极大者也故既书执单伯又书执子叔姬甚其罪也髙氏曰两书齐人执者以明单伯子叔姬之无是事愚谓此一事也别两书之词烦而意益恳至所以甚齐人党恶之罪也程子曰商人弑君之恶已显而执叔姬之事圣人不独罪商人也齐人不讨贼俱北面事之又敢执其君母齐之人均有罪焉故曰齐人胡氏曰子叔姬者齐君舍之母也弑其君执其母皆商人所为而以为齐人执之何也商人弑君之罪已显而齐人党贼之恶未彰商人骤施于国而多聚士是以财诱齐国之人而济其恶也齐人怀商人之私惠忘君父之大伦弑其君而不能讨执其母而莫之救则是举国之人皆有不赦之罪也假有人焉正色而立于朝谁敢致难其君与执其母而不之顾乎故圣人书曰齐人执子叔姬所以穷逆贼之党与而治之也其讨罪之防严矣故曰春秋成而乱臣贼子惧
　　【匡王元年】十有五年【晋灵九年齐懿公啇人元年衞成二十三年蔡庄三十四年卒郑穆十六年曹文六年陈灵二年杞桓二十五年宋昭八年秦康九年楚庄二年】
　　春季孙行父如晋
　　正传曰书季孙行父如晋讥其如之非也左氏曰春季文子如晋为单伯与子叔姬故也愚谓夫以齐人既弑其君又执君母与天子之命大夫其弑逆之罪暴横之恶极矣行父以国上卿不能请讨于天王约与国以正其罪恶反因晋以求释焉所谓厥罪惟均矣
　　三月宋司马华孙来盟
　　正传曰书宋司马华孙来盟着其盟之非也诸侯相防以盟好礼虽非古亦近世之义也今司马华孙特自来盟又以臣盟君则非礼义之正矣故春秋书之着其非也左氏曰宋华耦来盟其官皆从之书曰宋司马华孙贵之也公与之宴辞曰君之先臣督得罪于宋殇公名在诸侯之防臣承其祀其敢辱君请承命于亚旅鲁人以为敏愚谓此其言虽侫而其来盟之义不足取也曾是以为贵乎曾是以为敏乎胡氏曰司马主兵之官称华孙者自督弑殇公诸侯受赂失贼不讨使秉宋政及其后世继掌兵权春秋之所禁者故传载其承命亚旅之词而经书曰宋司马华孙来盟其曰华孙犹季孙叔孙仲孙臧孙之类不书名者义不系于名也不称使以是专行为无君矣孟子曰所谓故国非谓其有乔木有世臣之谓也春秋此义其欲后世有贤者之类功臣之胄为世臣然后委之以政乎愚谓此非经之本义也经书此不过着盟之非正耳至于左氏以为贵之误矣
　　夏曹伯来朝
　　正传曰书曹伯来朝交着其非也左氏曰礼也诸侯五年再相朝以修王命古之制也愚谓左氏知其为礼而不知非礼之礼矣夫曹伯忘君臣之义不朝天子而朝鲁鲁亦不朝天子而受曹之朝故春秋书此两见其非焉耳矣
　　齐人归公孙敖之丧
　　正传曰书齐人归公孙敖之丧善之也善齐人之不夺人丧也左氏曰齐人或为孟氏谋曰鲁尔亲也饬棺寘诸堂阜鲁必取之从之卞人以告惠叔犹毁以为请立于朝以待命许之取而殡之齐人送之书曰齐人归公孙敖之丧为孟氏且国故也胡氏曰公孙敖庆父之后行又丑矣出奔他国其卒与丧归皆书于防者许翰以谓文伯惠叔二子之哀诚无已也故鲁人从其请国史记其事仲尼因而不革者以敖着教也易曰有子考无咎周公命蔡仲曰尔尚盖前人之愆
　　六月辛丑朔日有食之鼓用牲于社
　　正传曰书日有食之鼓用牲于社志儆戒也非礼而无应天之诚皆可见矣左氏曰非礼也日有食之天子不举伐鼓于社诸侯用币于社伐鼓于朝以昭事神训民事君示有等威古之道也愚谓左氏以伐鼓用币之仪示等威之道为礼盖亦礼之末耳日有食之阳道不竞君道不振之象也先王克谨天戒臣人克有常宪百官修辅此应天之实而礼之大者也
　　单伯至自齐
　　正传曰书单伯至自齐着齐之罪也左氏曰齐人许单伯请而赦之使来致命书曰单伯至自齐贵之也愚谓单伯之见执于齐非单伯之罪也齐之罪也故书至自齐则齐人之罪大矣
　　晋郤缺帅师伐蔡戊申入蔡
　　正传曰书晋郤缺帅帅伐蔡戊申入蔡着问罪之师也左氏曰新城之盟蔡人不与晋郤缺以上军下军伐蔡曰君弱不可以怠戊申入蔡以城下之盟而还凡胜国曰灭之获大城焉曰入之愚谓虽伐蔡入其国止于问罪而无所取亦春秋之彼善于此者也左氏既以入蔡盟城下而还而又云获大城曰入则其言自相矛盾而不足信矣
　　秋齐人伐我西鄙
　　正传曰书齐人伐我西鄙志警也而齐人擅兴无名之罪自见矣
　　季孙行父如晋
　　正传曰书季孙行父如晋谨国卿之出也卿大夫非公事不得出境出境则书之左氏曰齐人侵我西鄙故季文子告于晋愚谓晋霸主也故行父以齐人见侵之事告晋是为公事而行非私出者矣然行父惟知有霸主而不知有天子之尊以告于晋而不知以告于天王请讨之是蔑君臣上下之义矣孟子曰国必自伐而后人伐之岂不信哉
　　冬十有一月诸侯盟于扈
　　正传曰书诸侯盟于扈非其盟也而诸侯盟之不固而晋侯负盟之罪可考见矣左氏曰冬十一月晋侯宋公衞侯蔡侯陈侯郑伯许男曹伯盟于扈寻新城之盟且谋伐齐也齐人赂晋侯故不克而还于是有齐难是以公不防书曰诸侯盟于扈无能为故也凡诸侯防公不与不书讳君恶也与而不书后也程子曰此盟为齐乱也鲁以备齐不在防故不序又称诸侯者众辞见众国无能为也愚谓二子之言是矣而左氏又以凡公不与防不书为讳与而不书为后胡氏又云不分爵号为诸侯等于夷狄而畧之以其受赂而不能讨齐之罪又曰不言晋防而言诸侯以为分恶于诸侯则词皆愈支离而义愈晦矣
　　十有二月齐人来归子叔姬
　　正传曰书齐人来归子叔姬所以罪齐也其执其归皆在齐也程子曰执之书故来归不得不书胡氏曰不言齐子叔姬来归而曰齐人来归子叔姬者见子叔姬无罪齐人自絶而归之尔春秋深罪齐人以商人为君而不知其恶故其执其归与弑其君商人皆称齐人深责之也愚谓但书齐人即商人在其中矣不必待称商人为齐人而后见责之也余仿此
　　齐侯侵我西鄙遂伐曹入其郛
　　正传曰书齐侯侵我西鄙遂伐曹入其郛着齐横暴之罪也夫齐商人冒弑君之罪而不自反乃侵鲁又伐曹又入其郛其暴横极矣左氏曰齐侯侵我西鄙谓诸侯不能也遂伐曹入其郛讨其来朝也季文子曰齐侯其不免乎已则无礼而讨于有礼者曰女何故行礼礼以顺天天之道也已则反天而又以讨人难以免矣诗曰胡不相畏不畏于天君子之不虐幼贱畏于天也在周颂曰畏天之威于时保之不畏于天将何能保以乱取国奉礼以守犹惧不终多行无礼弗能在矣
　　【匡王二年】十有六年【晋灵十年齐懿二年衞成二十四年蔡文公申元年郑穆十七年曹文七年陈灵三年杞桓二十六年宋昭九年弑秦康十年楚庄三年】
　　春季孙行父防齐侯于阳谷齐侯弗及盟
　　正传曰此何以书着防盟之非礼而取辱也左氏曰春王正月及齐平公有疾使季文子防齐侯于阳谷请盟齐侯不肯曰请俟君间程子曰鲁齐既先约盟而公称疾不往及使季孙行父防故齐侯不及盟愚谓诸侯防盟为两君修好睦邻之道公既约与齐盟乃不亲往而使大夫以往防请盟焉使臣与君盟非礼矣宜其见郤于齐而反生衅隙也记曰夫人必自侮而后人侮之文公之谓矣故春秋书之以见其非
　　夏五月公四不视朔
　　正传曰不视朔者不告朔也书公四不视朔则其怠神慢民之罪甚矣谷梁曰天子班朔于诸侯诸侯受乎祢庙礼也公四不视朔公不臣也以公为厌政已甚矣胡氏曰天子班朔于诸侯诸侯每月奉以告庙出视朝政文公四不视朔公羊子以为有疾也不言疾自是公无疾不视朔也此见圣人所书之意若后复视朔者必于此书公有疾与昭公如晋之事比矣文公厌政备见于经閠不告朔不视无雨不闵防同不与庙坏不修作主不时事神治民之怠也则其心放而不知求久矣
　　六月戊辰公子遂及齐侯盟于郪丘
　　正传曰郪丘齐地书公子遂及齐侯盟于郪丘两讥其失礼也左氏曰公使襄仲纳赂于齐侯故盟于郪丘谷梁曰复行父之盟也愚按此二传则鲁以齐却行父之盟而纳赂以释之齐以鲁之纳赂而复与其臣盟二者胥失之矣故春秋书以并着其非
　　秋八月辛未夫人姜氏薨
　　正传曰姜氏声姜僖公夫人文公母也书夫人姜氏薨纪君母之大故也
　　毁泉台
　　正传曰泉台者公羊以为郎台也庄公所筑台于郎者书毁泉台于夫人姜氏薨之后同时并日纪遭母之大变而毁先君之所筑为非礼也左氏曰有蛇自泉宫出入于国如先君之数【鲁自伯禽至僖十七君蛇数亦如之】秋八月辛未声姜薨毁泉台愚按此传事虽怪诞然而或有之遂因姜氏之薨以为不祥而速毁之也谷梁曰丧不贰事贰事缓丧也愚谓于母丧为非常之大变他不遑恤而乃同日急于毁台哀诚薄矣先祖所筑之台一旦惑于怪而毁之其孝心亡矣春秋一书而众恶并见焉文公之为君可知矣胡氏曰先祖为之非矣然台之存毁非安危治乱之所系也虽勿居可也而必毁之是暴其失有轻先祖之心此履霜之渐弑父与君之萌春秋之所谨也故书
　　楚人秦人巴人灭庸
