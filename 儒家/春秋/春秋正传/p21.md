<!-- { "loadSidebar": true } -->
　　正传曰季子即季友也季子来归齐鲁贤而召之也书季子来归左氏曰嘉之也公羊曰其称季子何贤也其言来归何喜之也程子曰书曰季子而不名异其文以嘉之也胡氏曰自外至者为归是尝出奔矣庄公薨子般弑庆父主兵势倾公室季子力不能支避难而出奔鲁国方危内贼未讨国人思得季子以安社稷而公为落姑之盟以请于齐则是贤也又曰其不称公子见季友自以贤徳为国人所与不缘宗亲之故也其季子不书奔者或为乱或在党氏逃难以图全史逸书之耳以为没其耻以为讳其贤者皆非也
　　冬齐仲孙来
　　正传曰齐仲孙名湫齐大夫也公谷皆以为庆父者非也书冬齐仲孙来者纪齐侯省难之义也左氏曰齐仲孙湫来省难仲孙归曰不去庆父鲁难未已公曰若之何而去之对曰难不已将自毙君其待之公曰鲁可取乎对曰不可犹秉周礼周礼所以本也臣闻之国将亡本必先颠而后枝叶从之鲁不弃周礼未可动也君其务宁鲁难而亲之亲有礼因重固间携贰覆昏乱霸王之器也愚谓此实传也然而省难恤邻之义善矣桓公因是乗鲁难而有窥取之心仲孙答问而有未可动之说是犹欲紾兄之臂者谓之姑徐徐云尔乌得为善故曰五霸假之也仲尼之徒无道桓文之事者
　　【惠王十七年】二年【齐桓二十六年晋献十七年卫懿九年蔡穆十五年郑文十三年曹昭二年陈宣三十三年杞惠十三年宋桓二十二年秦成四年楚成十二年】
　　春王正月齐人迁阳
　　正传曰阳国名书齐人迁阳着陵弱之罪也啖氏曰移其国于中国而为附庸盖桓公之强力施于可取者如此非有与灭继絶之心也
　　夏五月乙酉吉禘于庄公
　　正传曰书夏五月乙酉吉禘于庄公着祭礼之非也胡氏谓程子曰天子曰禘诸侯曰祫其礼皆合祭也禘者禘其所自出之帝为东向之尊其余皆合食于前此之谓禘诸侯无所出之帝则止于太祖之庙合羣庙之主以食此之谓祫天子禘诸侯祫大夫享庶人荐上下之杀也鲁诸侯尔何以有禘成王追念周公有大勲劳于天下赐鲁公以天子礼乐使用诸太庙以上祀周公鲁于是乎有禘祭春秋之中所以言禘不言祫也然则可乎孔子曰鲁之郊禘非礼也周公其衰矣禘曰吉者丧未三年行之太早也于庄公者方祀于寝非宫庙也一举而三失礼焉春秋之所谨也四时之祭有禘之名盖礼文交错之失
　　秋八月辛丑公薨
　　正传曰书八月辛丑公薨据传而观则弑逆之罪自不可掩矣不在乎地不地言弑不言弑也左氏曰初公傅夺卜齮田公不禁秋八月辛丑共仲使卜齮贼公于武闱愚谓据此则庆父弑君之罪不容诛矣或以为为亲者讳故不言弑非也夫以弑君之贼人人得而诛之臣弑君凡在官者杀无赦子弑父凡在宫者杀无赦君父之雠不共戴天岂复有为讳之理乎夫弑而言薨则诸儒春秋书法之义例可据信乎
　　九月夫人姜氏孙于邾
　　正传曰孙犹避也姜氏哀姜庄公之夫人闵公之嫡母也书九月夫人孙于邾纪人伦之大变也哀姜以母而与闻乎弑天理人心之所不容遂不自安孙于邾可谓人伦之大变矣胡氏曰庄公忘亲释怨无志于复雠春秋深加贬絶一书再书又再书屡书而不讳者以谓三纲人道所由立也忘父子之恩絶君臣之义国人习而不察将以是为常事则亦不知有君之尊有父之亲矣庄公行之而不疑大臣顺之而不谏百姓安之而无愤疾之心也则人欲必肆天理必灭故叔牙之弑械成于前庆父之无君动于后圉人荦卜齮之刃交发于党氏武闱之间哀姜以国君母与闻乎故而不忌也当是时鲁君再弑几至亡国其应不亦憯乎春秋以复雠为重而书法如此所谓治之于未乱保之于未危不可不察愚谓此言是也其谓夫人称孙与闻乎故不去姓氏降文姜也则皆泥于文义之病矣
　　公子庆父出奔莒
　　正传曰庆父即共仲书公子庆父出奔莒纪逸贼也左氏曰成季以僖公适邾共仲奔莒乃入立之以赂求共仲于莒莒人归之及宻使公子鱼请不许哭而徃共仲曰奚斯之声也乃缢闵公哀姜之娣叔姜之子也故齐人立之共仲通于哀姜哀姜欲立之闵公之死也哀姜与知之故孙于邾齐人取而杀之于夷以其尸归僖公请而葬之愚谓此实传也谷梁以出为絶之者非也弑君之贼又何足絶乎
　　冬齐高子来盟
　　正传曰高子齐大夫盟者谷梁曰盟立僖公也书齐高子来盟善髙子之恤邻难也程子曰高子来省难然后盟谷梁曰其曰来喜之也公羊曰何以不名喜之也何喜尔正我也其正我柰何庄公死子般弑闵公弑比三君死旷年无君设以齐取鲁曽不兴师徒以言而已矣桓公使高子将南阳之甲立僖公而城鲁或曰自鹿门至于争门者是也或曰自争门至于吏门者是也鲁人至今以为美谈曰犹望高子也愚谓此实传也故春秋书之善髙子之恤鲁也
　　十有二月狄入卫
　　正传曰书狄入卫悲中国之莫能救也左氏曰冬十一月狄人伐卫卫懿公好鹤鹤有乗轩者将战国人受甲者皆曰使鹤鹤实有禄位余焉能战公与石祁子玦与庄子矢使守曰以此賛国择利而为之与夫人绣衣曰聴于二子渠孔御戎子伯为右黄夷前驱孔婴齐殿战于荧泽卫师败绩遂灭卫卫侯不去其旗是以甚败狄人囚史华龙滑与礼孔以逐卫人二人曰我太史也实掌其祭不先国不可得也乃先之至则告守曰不可待也夜与国人出狄入卫遂从之又败诸河初惠公之即位也少齐人使昭伯烝于宣姜不可强之生齐子戴公文公宋桓夫人许穆夫人文公为卫之多患也先适齐及败宋桓公逆诸河宵济卫之遗民男女七百有三十人益之以共滕之民为五千人立戴公以庐于曹许穆夫人赋载驰齐侯使公子无亏帅车三百乗甲士三千人以戍曹归公乗马祭服五称牛羊豚鸡犬皆三百与门材归夫人鱼轩重锦三十两愚谓此实传也
　　郑弃其师
　　正传曰书郑弃其师讥文公失驭众之道也文公恶高克弃高克可也而使之帅师是弃高克所以弃其师也左氏曰郑人恶高克使帅师次于河上乆而弗召师溃而归高克奔陈郑人为之赋清人公羊曰郑伯恶高克使之将逐而不纳弃师之道也胡氏曰按郑诗清人刺文公也高克好利而不顾其君文公恶之而不能逺使克将兵御狄于境陈其师旅翺翔河上乆而不召众散而归高克奔陈公子素恶髙克进之不以礼文公退之不以道危国亡师之本故作是诗观此则郑弃其师可知矣或曰高克进不以礼曷不书其出奔以贬克为人臣之戒而独咎郑伯何也曰人君擅一国之名宠杀生予夺惟我所制尔使克不臣之罪已着按而诛之可也情状未明黜而逺之可也爱惜其才以礼驭之可也乌有假以兵权委诸境上坐视其失伍离散而莫之恤乎愚谓此论是矣然又谓弃师者郑伯乃以国称以归于二三执政不能进谋于君黜逐小人而国事至此则又泥于一字之文而不知举郑者鲁史纪他国之词耳不在乎一字生义矣
　　春秋正传卷十一
　　钦定四库全书
　　春秋正传卷十二　　　　明　湛若水　撰僖公【名申庄公子闵公兄母成风夫人声姜在位三十三年】
　　【惠王十八年】元年【齐桓二十七年晋献十八年衞文公燬元年蔡穆十六年郑文十四年曹昭三年陈宣三十四年杞惠十四年宋桓二十三年秦穆公任好元年楚成十三年】
　　春王正月
　　正传曰书元年书春王正月而不书即位义见前左氏曰不称即位公出故也公出复入不书讳之也理或然也
　　齐师宋师曹师次于聂北救邢
　　正传曰聂北邢地次者止也书乃止齐焉顿兵整旅之意书齐师宋师曹师次子聂北救邢着伯主攘夷崇华之义也邢虽小中国也狄人灭之是夷狄陵中国冠屦之反易矣桓公为盟主帅与国之师而往救之缓而不及邢人出奔乃为之城邢焉然其始终仗义亦可见矣而以为书次以讥之者非也
　　夏六月邢迁于夷仪
　　正传曰夷仪杜氏以为邢地书邢迁于夷仪纪避狄也左氏曰诸侯救邢邢人溃出奔师师遂逐狄人具邢器用而迁之师无私焉夏邢迁于夷仪愚谓此实传也谷梁曰迁者犹得其国家以徃者也其地邢复见也
　　齐师宋师曹师城邢
　　正传曰城邢者邢城为狄所坏故为之修而筑之也复书齐师宋师曹师城邢着伯主恤小全华之义也此犹是初次于聂北之师防邢溃遂为之逐狄人今又为之城邢故国也左氏曰诸侯城之救患也凡侯伯救患分灾讨罪礼也公羊曰此一事也不复言师则无以知其为一事也谷梁曰美齐侯之功也胡氏曰再书齐师宋师曹师城邢者美桓公志义卒有救患之功也不以王命兴师亦圣人之所与乎中国衰微夷狄猾夏天子不能正至于迁徙奔亡诸侯有能救而存之则救而存之可也以王命兴师者正能救而与之者权
　　秋七月戊辰夫人姜氏薨于夷齐人以归
　　正传曰夷齐地姜氏哀姜齐女也闵公哀姜之娣所生哀姜通于庆父与闻弑闵公奔于齐地以薨或自死或人死之无所据不敢质疑公羊以为桓公召而缢杀之者无此理谷梁胡氏遂宗之非也夫桓公于哀姜为亲独无议亲之义乎缢杀之为擅杀独不顾无王之义乎何以为霸主乎既在齐地齐侯宜严加兵卫以防守之待其自尽恩义之两得也以归者以丧归于鲁也生既嫁鲁死当归鲁哀姜虽与杀子之罪子无出母之义以小君之礼夫谁曰不宜观不去其夫人可知矣书夫人姜氏薨于夷齐人以归纪国之大事也其曰地不地皆后儒臆说私例也
　　楚人伐郑
　　正传曰书楚人伐郑纪夷狄之犯中国也有报则史书之圣人笔之而不削以着其罪也胡氏以此称人为楚寖强夫中国之于楚以夷狄视之岂以其强弱而异其称耶其他称人又以为贬为师少者何其义例之不一矣
　　八月公防齐侯宋公郑伯曹伯邾人于柽
　　正传曰柽杜氏以为宋地书公防齐侯宋公郑伯曹伯邾人于柽着善防也何以为防之善善其同谋救郑也左氏曰盟于荦谋救郑是也荦即柽也楚人伐郑桓公合诸侯而救之崇中国攘夷狄霸者之义也
　　九月公败邾师于偃
　　正传曰偃邾地败者胜之之词也书公败邾师于偃着非义也左氏曰虚丘之戍将归者也胡氏曰柽之防谋救郑而公与邾人咸与焉则是志同而谋协也今既防邾人于柽又败邾师于偃于此责公无攘夷狄安中国之诚矣凡此类皆直书其事而义自见矣
　　冬十月壬午公子友帅师败莒师于郦获莒拏
　　正传曰郦杜氏以为鲁地败者胜之之名莒拏莒大夫也公子友即季友也书公子友帅师败莒师于郦获莒拏着公子应敌取胜之善也春秋无义战莒师临鲁地而与之战战而能胜则善矣公羊曰庆父弑闵公走而之莒莒人逐之将由乎齐齐人不纳却反舍于汶水之上使公子奚斯入请季子曰公子不可以入入则杀矣奚斯不忍反命于庆父自南涘北面而哭庆父闻之曰嘻此奚斯之声也诺己曰吾不得入矣于是抗辀经而死莒人闻之曰吾已得子之贼矣以求赂乎鲁鲁人不与为是兴师而伐鲁左氏曰冬莒人来求赂公子友败诸郦获莒子之弟拏非卿也嘉获之也公赐季友汶阳之田及费此实传也以为责之者非也
　　十有二月丁巳夫人氏之丧至自齐
