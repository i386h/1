<!-- { "loadSidebar": true } -->
　　秋七月公防齐侯宋公陈世子欵郑世子华盟于母正传曰母鲁地书公防齐侯宋公陈世子欵郑世子华盟于母则霸者之情见矣霸者以力服人者也防诸侯将以服郑也此桓志何以首言公内史之词也左氏曰秋盟于母谋郑故也管仲言于齐侯曰臣闻之招携以礼怀逺以徳徳礼不易无人不怀齐人脩礼于诸侯诸侯官受方物郑伯使大子华聴命于防言于齐侯曰泄氏孔氏子人氏三族实违君命若君去之以为成我以郑为内臣君亦无所不利焉齐侯将许之管仲曰君以礼与信属诸侯而以奸终之无乃不可乎子父不奸之谓礼守命共时之谓信违此二者奸莫大焉公曰诸侯有讨于郑未捷今苟有衅从之不亦可乎对曰君若绥之以徳加之以训辞而帅诸侯以讨郑郑将覆亡之不暇岂敢不惧若总其罪人以临之郑有辞矣何惧且夫合诸侯以崇徳也会而列奸何以示后嗣夫诸侯之防其徳刑礼义无国不记记奸之位君盟替矣作而不记非盛徳也君其勿许郑必受盟夫子华既为太子而求介于大国以弱其国亦必不免郑有叔詹堵叔师叔三良为政未可间也齐侯辞焉子华由是得罪于郑冬郑伯请盟于齐愚谓此实传也于此见桓公之所以为霸管仲之所以为霸佐何谓霸佐观管仲之言有意于服人也
　　曹伯班卒
　　正传曰班曹伯名书曹伯班卒纪与国之大故也诸侯有恤灾之义有赴则史书之
　　公子友如齐
　　正传曰书公子友如齐纪聘礼之不时也汪氏曰甫盟母而又使季友脩聘所以勤霸国之好也愚谓书曰礼烦则乱其是之谓乎
　　冬葬曹昭公
　　正传曰书冬葬曹昭公纪与国之大事也
　　【惠王二十五年崩】八年【齐桓三十四年晋献二十五年衞文八年蔡穆二十三年郑文二十一年曹共公襄元年陈宣四十一年杞成三年宋桓三十年秦穆八年楚成二十年】
　　春王正月公防王人齐侯宋公衞侯许男曹伯陈世子欵盟于洮郑伯乞盟
　　正传曰洮曹地书公防王人齐侯宋公衞侯许男曹伯陈世子欵盟于洮见王人来而公与诸侯盟之也书郑乞盟者着郑伯之服罪也首王人者尊王命也左氏曰春盟于洮谋王室也郑伯乞盟请服也襄王定位而后丧愚谓观王人之来必为王室也此云谋王室是有变乃谋也又云襄王定位而后发丧则恵王崩于去冬亦畧可知矣然而至冬厯三时乃书崩者岂以诸侯虽以盟定之大叔带之余难未已如周三监之延祸然至冬乃底定而告丧史但因其告时而书之耶未可知也始而逃归今则乞盟于此见举动人君之大节不可不慎也
　　夏狄伐晋
　　正传曰狄北狄书狄伐晋纪中国之不振旅也左氏曰晋里克帅师梁由靡御虢射为古以败狄于采桑梁由靡曰狄无耻从之必大克里克曰惧之而已无速众狄虢射曰期年狄必至示之弱矣夏狄伐晋报采桑之役也复期月愚谓此实传也然晋不与齐桓之盟以攘夷狄故狄人侮之吴氏曰齐桓尝存邢而未能挫狄师故狄无所忌而伐晋春秋伤齐霸之不能攘夷狄也
　　秋七月禘于大庙用致夫人
　　正传曰书禘于太庙用致夫人着失礼之中又失礼也鲁不宜禘一失礼也用致夫人二失礼也胡氏曰禘用致夫人礼大禘升歌清庙下而管象朱干玉戚以舞大武八佾以舞大夏此天子之礼乐也践其位则行其礼奏其乐故雝禘太祖周颂也而其诗曰相维辟公天子穆穆周公人臣不践其位鲁侯国而用天子之礼乱名犯分莫大乎是故夫子志之曰郊社之礼所以祀上帝也宗庙之礼所以祀乎其先也鲁侯国而以王礼祀大庙是诬伪不诚而非所以祀乎其先矣故夫子伤之曰禘自既灌而徃者吾不欲观之夫灌以降神乃祭之始而已不欲观是自始至终皆非礼矣愚谓此用禘大庙之非礼也又曰夫人者风氏也初成风闻季友之繇遂事之而属僖公焉故季子立之公赐季友汾阳之田及费又生而命之氏俾世其卿而私门强矣于成风则举大事于始祖之庙立以为夫人而嫡妾乱矣以私劳宠其臣而卑公室以私恩崇其母而轻宗庙皆越礼之罪愚谓此用致夫人之非礼也
　　冬十有二月丁未天王崩
　　正传曰书天王崩纪天下之大变也天下宜三年如丧考妣四海遏宻八音诸侯有奔赴之礼焉是以书之左氏曰冬王人来告丧难故也是以缓又按七年冬左氏曰七年闰月惠王崩襄王恶大叔之乱惧不立不发丧而告难于齐然次年正月齐与诸侯盟定之矣越一年至冬十二月乃告丧何耶疑以传疑可也
　　【襄王元年】九年【齐桓三十五年晋献二十六年卒衞文九年蔡穆二十四年郑文二十二年曹共二年陈宣四十二年杞成四年宋桓三十一年卒秦穆九年楚成二十一年】
　　春王正月丁丑宋公御说卒
　　正传曰御说宋公名书宋公御说卒纪与国之大故也诸侯有恤灾之义故有赴则书之公羊谓不书为襄公讳非也啖氏以为鲁不防耳是也则凡书葬者皆防也
　　夏公防宰周公齐侯宋子卫侯郑伯许男曹伯于葵丘正传曰宰周公者犹言宰周之公以冢宰兼三公天子之为政者也即左氏所谓宰孔也宋称子以在丧未葬也左氏曰夏防于葵丘寻盟且脩好礼也王使宰孔赐齐侯胙曰天子有事于文武使孔赐伯舅胙齐侯将下拜孔曰且有后命天子使孔曰以伯舅耄老加劳赐一级无下拜对曰天威不违顔咫尺小白余敢贪天子之命无下拜恐陨越于下以遗天子羞敢不下拜下拜登受愚谓此实传也可以见齐桓尊周之义矣书公防宰周公齐侯宋子衞侯郑伯许男曹伯于葵丘大尊周之义也宰周公来而齐桓帅诸侯防之于葵丘也
　　秋七月乙酉伯姬卒
　　正传曰伯姬公女之未适人者书伯姬卒纪内之大事也乡邻有丧犹当匍匐吊之舂不相不巷歌同居者犹生缌况国君之女乎啖氏曰内女为夫人书卒许嫁为夫人亦然礼诸侯姑姊妹女子子嫁为诸侯夫人则服大功是诸侯有大功服也汪氏谓大功以下则无服诸侯絶期然所谓絶期者絶傍期也若夫子女之服父母三年父母服之期乃报服也正期也若以为絶期则礼何以有服女嫁诸侯以大功之文况女子出嫁者宜降室女一等则未适人又不止大功矣公谷曰妇人许嫁字而笄之死则以成人之礼治之理或然也惟其丧而服之是以书之
　　九月戊辰诸侯盟于葵丘
　　正传曰诸侯者即上所叙之诸侯也书诸侯盟于葵丘着桓公之美恶也何以为恶曰不言宰者宰不与也左氏谓宰孔先归遇晋侯曰可无防也齐侯不务德而勤逺略故北伐山戎南伐楚西为此防也东略之不知西则否矣其在乱乎君务靖乱无勤于行晋侯乃还公羊又曰贯泽之防桓公有忧中国之心不召而至者江人黄人也葵丘之防桓公震而矜之叛者九国震之者何犹曰振振然矜之者何犹曰莫若我也愚谓观宰周公之不与理则然也是之谓恶何以为美曰谷梁曰葵丘之盟陈牲而不杀读书加于牲上一明天子之禁初命曰诛不孝无易树子无以妾为妻再命曰尊贤育材以彰有徳三命曰敬老慈幼无忘宾旅四命曰士无世官官事无摄取士必得无专杀大夫五命曰无曲防无遏籴无有封而不告曰凡我同盟之人既盟之后言归于好束牲载书而不防血也尊天子之禁不防血以要神是之谓美然而徒尊天子之禁而不能帅诸侯朝天子以尽臣职反假以服诸侯使宗已而肆其专征伐之侈心必合左氏公羊之论与谷梁孟子之论然后桓之美恶见而功罪两着也
　　甲子晋侯诡诸卒
　　正传曰诡诸晋侯名书晋侯诡诸卒着恤邻之义也左氏曰九月晋献公卒里克防郑欲纳文公故以三公子之徒作乱初献公使荀息傅奚齐公疾召之曰以是藐诸孤辱在大夫其若之何稽首而对曰臣竭其股肱之力加之以忠贞其济君之灵也不济则以死继之公曰何谓忠贞对曰公家之利知无不为忠也送徃事居耦俱无猜贞也及里克将杀奚齐先告荀息曰三怨将作秦晋辅之子将何如荀息曰将死之里克曰无益也荀息曰吾与先君言矣不可以贰能欲复言而爱身乎虽无益也将焉辟之且人之欲善谁不如我我欲无贰而能谓人已乎愚谓此实传也
　　冬晋里克杀其君之子奚齐
　　正传曰里克晋大夫书里克杀其君之子奚齐纪邻国之大变也称君之子谷梁以为国人不子非也是犹朝觐讼狱讴歌不之益而之啓曰吾君之子云耳夫君之子即有君道焉里克杀奚齐以臣弑君人伦之大变故圣人因史之文笔之以示戒左氏曰冬十月里克杀奚齐于次书曰杀其君之子未葬也荀息将死之人曰不如立卓子而辅之荀息立公子卓以葬十一月里克杀公子卓于朝荀息死之君子曰诗所谓白圭之玷尚可磨也斯言之玷不可为也荀息有焉
　　【襄王二年】十年【齐桓三十六年晋惠公夷吾元年衞文十年蔡穆二十五年郑文二十三年曹共三年陈宣四十三年杞成五年宋襄公兹父元年秦穆十年楚成二十二年】
　　春王正月公如齐
　　正传曰书公如齐讥始朝齐也诸侯见天子曰朝五年一朝诸侯使大夫来相见则聘今鲁僖忘雠畏势不朝天子而朝齐故春秋书以讥之
　　狄灭温温子奔衞
　　正传曰温即司冦苏公之后国于温故谓之温书狄灭温温子奔衞纪夷狄陵中国也左氏曰春秋灭温苏子无信也苏子叛王即狄又不能于狄狄人伐之王不救故灭苏子奔衞愚谓齐与诸侯不能攘夷尊华此王道之所以衰而伯图之所以不竞也
　　晋里克弑其君卓
　　正传曰卓称君荀息已立之也观左传言里克杀之于朝可见书晋里克弑其君卓诛弑逆之贼也克者世子申生之傅也奚齐卓则克之讐也其连弑二君岂不曰复吾君之讐也殊不知立之为君则君矣将欲复讐乃弑君也当骊姬将杀世子而难里克使优施饮之酒而以告其故里克聴其谋乃欲以中立自免称疾不朝居三旬而难作是谓持禄容身速献公杀适立庶之祸者里克也赵盾出不越境入不讨贼春秋犹书弑其君若里克者实与知杀太子申生之谋虽书曰弑其太子申生可也而可以自免乎其后乃又弑奚齐卓子是弑三君矣胡氏曰使克明于大臣之义据经廷诤以动其君执节不贰固太子以携其党多为之故以变其志其济则国之福也其不济而死于其职亦无歉矣人臣所明者义于功不贵幸而成所立者节于死不贵幸而免克欲以中立祈免自谓智矣而终亦不能免等死耳不死于世子而死于弑君其亦不知命之蔽哉语曰不知命无以为君子也为人臣而不知春秋之义者必陷于簒弑诛死之罪克之谓也愚谓克连弑三君天下之大恶而不以赦者胡氏以此责之岂其伦耶
　　及其大夫荀息
