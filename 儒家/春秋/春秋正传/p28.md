<!-- { "loadSidebar": true } -->
　　正传曰书春新作南门着其作之非也孔子曰节用而爱人使民以时于春为不时于作为不节而其非自见矣左氏曰书不时也凡啓塞从时公羊曰门有古常也则不时不节之义可见矣胡氏曰言新者有故也言作者创始也其曰南门者南非一门也库门天子臯门雉门天子应门书新作南门讥用民力于所不当为也鲁人为长府闵子骞曰仍旧贯如之何何必改作孔子曰夫人不言言必有中春秋凡用民力得其时制者犹书于防以见劳民为重事而况轻用于所不当为者乎然僖公尝修泮宫复閟宫矣奚斯董其役史克颂其事而经不书者宫庙以事其祖考学校以教国之子弟二者为国之先务虽用民力不可废也其垂教之意深矣
　　夏郜子来朝
　　正传曰郜者杜氏以为姬姓国书郜子来朝着事大之义也
　　五月乙巳西宫灾
　　正传曰书西宫灾纪国之变异也书之以警人君失徳之感应也公羊曰西宫何小寝也小寝则曷为谓之西宫有西宫则有东宫矣鲁子曰以有西宫亦知诸侯之有三宫也西宫灾何以书纪灾也
　　郑人入滑
　　正传曰入者入其境也郑人入滑着陵弱之罪也左氏曰滑人叛郑而服于卫夏郑公子士泄堵冦帅师入滑愚谓春秋之时王道不行而徳义泯灭人欲横流大国惟肆陵暴以为强滑微小之国介于郑卫之间归郑则卫怒归卫则郑怒左右皆受兵也为小国者何以自存耶为大国者岂复有天理人心耶
　　秋齐人狄人盟于邢
　　正传曰邢者邢地也邢亦与盟书齐人狄人盟于邢讥失盟也夫狄乐于战门喜怒向背无常岂复可与讲信脩好乎故曰讥失盟也左氏曰齐狄盟于邢为邢谋卫难也于是卫方病邢愚谓以狄而谋邢如以毒药而攻病病去而病益加矣
　　冬楚人伐随
　　正传曰随汉东诸国之大者姬姓书楚人伐随罪楚之凭陵伤中国之不竞也左氏曰随以汉东诸侯叛楚冬楚鬭谷于菟帅师伐随取成而还君子曰随之见伐不量力也量力而动其过鲜矣善败由己而由人乎哉诗曰岂不夙夜谓行多露愚按桓公六年楚武王侵随鬬伯比曰汉东之国随为大吾不得志于汉东也我则使然我张吾三军而被吾甲兵以武临之彼则惧而协以谋我故难间也由此观之则随率汉阳诸姬以拒楚今欲复汉东诸侯于中国而力不足以胜之故见伐也
　　【襄王十三年】二十有一年【宋襄十二年齐孝四年晋惠十二年卫文二十一年蔡荘七年郑文三十四年曹共十四年陈穆九年杞成十六年秦穆二十一年楚成三十三年】
　　春狄侵卫
　　正传曰书狄侵卫着中国之霸业衰也桓公既没中国无伯而宋襄不义故狄人窥间隙而肆其虐也
　　宋人齐人楚人盟于鹿上
　　正传曰书盟于鹿上讥要盟也盟者圣人所不与也同心而盟犹恐寒之况要盟乎左氏曰宋人为鹿上之盟以求诸侯于楚楚人许之公子目夷曰小国争盟祸也宋其亡乎幸而后败愚谓楚不自来而宋求于楚是要盟也宜乎其见执也宋襄欲令诸侯臧文仲闻之曰以欲从人则可以人从欲鲜济可谓知言矣
　　夏大旱
　　正传曰周之夏即夏二三四月之间正农务忧旱之时也故谷梁曰旱时正也言大者久且逺词书夏大旱纪灾也农务之时而大旱则无年矣无年则民人饥困而盗贼将起故圣人忧之左氏曰公欲焚巫尫臧文仲曰非旱备也脩城郭贬食省用务穑劝分此其务也巫尫何为天欲杀之则如勿生若能为旱焚之滋甚公从之是嵗也饥而不害
　　秋宋公楚子陈侯蔡侯郑伯许男曹伯防于盂执宋公以伐宋
　　正传曰书防于盂执宋公以伐宋交讥之也夫宋公不知夷狄之楚不足以讲信而要之盟为不智楚不念宋公之为防主而执之于防为不义五国之君敛手傍观而不为之谋为不勇故曰交讥之也左氏曰诸侯防宋公于盂子鱼曰祸其在此乎君欲已甚其何以堪之于是楚执宋公以伐宋程子曰宋率诸侯为防而蛮夷执防主诸侯莫违故以执书之胡氏曰夫以楚之强莫能胜秦五国之众何弱于赵然渑池之防蔺相如一奋其气威信列国秦虽虎狼犹不敢动况以五国之君而不能得志于荆楚乎宋以乗车之防往而楚伏兵车以执之则宋直楚曲其义已明虽以匹夫自反而缩犹为可耻矧南面之君也哉然春秋为贤者讳宋公见执不少隠之何也夫盟主者所以合天下之诸侯扶大义尊王室者也宋公欲继齐桓之烈而与楚盟防岂扶大义尊王室之义乎
　　冬公伐邾
　　正传曰书公伐邾讥不义也春秋无义战况无名轻动乎左氏曰任宿须句颛臾风姓也实司太皡与有济之祀以服事诸夏邾人灭须句须句子来奔因成风也成风为之言于公曰崇明祀保小寡周礼也蛮夷猾夏周祸也若封须句是崇皡济而脩祀纾祸也愚谓由是观之则为成风报灭须句之私怨耳乌得为义夫兵以奉词伐罪为义敌加于己不得已而应之义也公之此举无名轻动矣
　　楚人使宜申来献捷
　　正传曰军获曰捷献捷献宋捷也书楚人使宜申来献捷着楚无道之甚也公羊曰宋公与楚子期以乗车之防公子目夷谏曰楚夷国也强而无义请君以兵车之防往宋公曰不可吾与之约以乗车之防自我为之自我堕之不可终以乗车之防往楚人果伏兵车执宋公以伐宋宋公谓公子目夷曰子归守国矣国子之国也吾不从子之言以至乎此公子目夷复曰君虽不言国国固臣之国也于是归设守械而守国楚人谓宋人曰子不与我国吾将杀子君矣宋人应之曰吾赖社稷之神灵吾国已有君矣楚人知虽杀宋公犹不得宋国于是释宋公宋公释乎执走之卫公子目夷复曰国为君守之君曷为不入然后迎襄公归胡氏曰诸侯从楚伐宋而鲁独不与故楚来献捷以胁鲁为鲁计者拒其使而不受可也请于天王而讨之可也宋公先代之后作宾王家方脩盟防而伏兵车执之于坛坫之上又以军获遗献诸侯其横逆甚矣拒其使而不受声其罪而致讨不患无词鲁于是时曽不能申大义以攘荆楚尊中国故不曰宋捷特为鲁讳之也愚谓楚本夷也谷梁前既以狄称人为善累而后进之今公羊又以称人为贬之二子之言相矛盾矣何取于义例乎且楚之夷何待于称人乎言献捷则宋捷也不言宋捷公羊以为为宋襄讳胡氏以为为僖公讳皆非也
　　十有二月癸丑公防诸侯盟于薄释宋公
　　正传曰诸侯即上五国与楚也书公防诸侯盟于薄释宋公着鲁僖非义之举也夫见大义者不见小惠方楚以宋捷来献是已无中国无天王无鲁矣为鲁僖者当上告天王下连诸侯声大义以王命讨之舍一宋以尊中国可也而乃为妇人之仁防诸侯以求释于楚尚为中国有人乎左氏曰冬防于薄以释之子鱼曰祸犹未也未足以惩君胡氏曰盟不书所为盟于薄言释宋公者宋方主防而蛮夷执而伐之以其俘获来遗是荆舒反为吾与国逞其志将灭宋县之矣此正霸业之衰春秋之所谨也鲁既不能申大义以抑其强暴使宋公见释出自天王与中国而顾与防血要言求楚子以释之是操纵大权自蛮夷出其事已傎甚矣故书防书盟书释皆不言楚子为鲁讳以深贬之也谷梁谓不与楚专释是已或以为嘉我公之救患误矣愚谓此论是也至谓不言楚子为鲁讳以深贬之非也楚不待贬鲁亦岂能讳圣人之心无意必固我之私
　　【襄王十四年】二十有二年【宋襄十三年齐孝五年晋惠十三年卫文二十二年蔡荘八年郑文三十五年曹共十五年陈穆十年杞成十七年秦穆二十二年楚成三十四年】
　　春公伐邾取须句
　　正传曰须句见前书公伐邾取须句则僖公之义与不义并见矣曷为义曰伐邾以还须句反其君而奉太皡有济之祀得存亡继絶之义故左氏曰伐邾取须句反其君焉礼也是已曷为不义曰春秋无义战以其不奉天子之命而擅伐是虽义犹不义故胡氏曰不请于王命而专为母家报怨谋动干戈于邦内是已然胡氏又以为擅取人国而反其君是以乱易乱非所以为礼也与收夺者无以异矣愚谓所谓反其君反须句之君不絶其祀礼也非擅取人国也非收夺之取以为已有者也非以乱易乱也
　　夏宋公卫侯许男滕子伐郑
　　正传曰书宋公卫侯许男滕子伐郑着非义之兵也左氏曰三月郑伯如楚夏宋公伐郑子鱼曰所谓祸在此矣愚谓兵以义举非义而举轻举也宋公非有王命奉义之举徒以不胜其怒郑归楚之私遂率诸侯之兵以伐之所以兆楚衅而致之败也子鱼谓祸在此盖先知之矣
　　秋八月丁未及邾人战于升陉
　　正传曰升陉鲁地及者公及也言及不言公公自见矣谷梁胡氏皆以为讳公非也书及邾人战于升陉善应敌之兵也邾人来鲁地鲁御之与之战是为应敌之兵未为不义胡氏曰邾人以须句故出师公卑邾不设备而御之臧文仲曰国无小不可易也无备虽众不可恃也诗曰战战兢兢如临深渊如履薄氷又曰敬之敬之天维显思命不易哉先王之明徳犹无不难也无不惧也况我小国乎君其无谓邾小蠭虿有毒而况国乎弗聴八月丁未公及邾师战于升陉我师败绩邾人获公胄县诸鱼门记称邾娄复之以矢盖自战于升陉始也愚谓鲁虽败绩然邾兵来鲁不得已而应之但是年鲁先伐邾则其衅盖自鲁啓之彼此得失互相半矣
　　冬十有一月己巳朔宋公及楚人战于宋师败绩正传曰水名及与也胡氏以书及为深贬宋公者非也书宋公及楚人战于宋师败绩着召衅玩敌之罪也夫宋不自知其徳不足以服郑郑归于楚乃伐郑以致楚兵是之谓召衅又不知好谋而成乃执不重伤不禽二毛以致败是之谓玩敌召衅者不智玩敌者不义孟子曰夫人必自侮然后人侮之国必自伐然后人伐之此之谓也左氏曰楚人伐宋以救郑宋公将战大司马固谏曰天之弃商久矣君将兴之弗可赦也已弗聴冬十一月己巳朔宋公及楚人战于宋人既成列楚人未既济司马曰彼众我寡及其未既济也请击之公曰不可既济而未成列又以告公曰未可既陈而后击之宋师败绩公伤股门官殱焉国人皆咎公公曰君子不重伤不禽二毛古之为军也不以阻隘也寡人虽亡国之余不鼓不成列子鱼曰君未知战勍敌之人隘而不列天賛我也阻而鼓之不亦可乎犹有惧焉且今之勍者皆吾敌也虽及胡耉获则取之何有于二毛明耻教战求杀敌也伤未及死如何勿重若爱重伤则如勿伤爱其二毛则如服焉三军以利用也金鼓以声气也利而用之阻隘可也声盛致志鼓儳可也愚谓此实传也胡氏又曰之战宋襄公不阨人于险不鼓不成列先儒以为至仁大义虽文王之战不能过也而春秋不与何哉物有本末事有终始顺事恕施者王政之本也襄公伐齐之丧奉少夺长使齐人有杀无亏之恶有败绩之伤此晋献公之所以乱其国者罪一也桓公存三亡国以属诸侯义士犹曰薄徳而一防虐二国之君罪二也曹人不服盍姑省徳无阙然后动而兴师围之罪三也凡此三者不仁非义襄公敢行而独爱重伤与二毛则亦何异盗跖之以分均出后为仁义陈仲子以避兄离母居于陵为廉乎夫计末遗本饰小名防大徳者春秋之所恶也愚谓此又经外之意也
　　【襄王十五年】二十有三年【宋襄十四年卒齐孝六年晋惠十四年卫文二十三年蔡荘九年郑文三十六年曹共十六年陈穆十一年杞成十八年卒秦穆二十三年楚成三十五年】
　　春齐侯伐宋围缗
