<!-- { "loadSidebar": true } -->
　　正传曰书公伐邾入邾以邾子益来而贪暴之罪自见矣左氏曰季康子欲伐邾乃飨大夫以谋之子服景伯曰小所以事大信也大所以保小仁也背大国不信伐小国不仁民保于城城保于徳失二徳者危将焉保孟孙曰二三子以为何如恶贤而逆之对曰禹合诸侯于涂山执玉帛者万国今其存者无数十焉唯大不字小小不事大也知必危何故不言鲁徳如邾而以众加之可乎不乐而出秋伐邾及范门犹闻钟声大夫谏不听茅成子请告于呉不许曰鲁撃柝闻于邾呉二十里不三月不至何及于我且国内岂不足成子以茅叛师遂入邾处其公宫众师昼掠邾众保于绎师宵掠以邾子益来献于亳社囚诸负瑕负瑕故有绎邾茅夷鸿以束帛乗韦自请救于呉曰鲁弱晋而逺呉冯恃其众而背君之盟辟君之执事以陵我小国邾非敢自爱也惧君威之不立君威之不立小国之忧也若夏盟于鄫衍秋而背之成求而不违四方诸侯其何以事君且鲁赋八百乗君之贰也邾赋六百乗君之私也以私奉贰唯君图之呉子从之愚谓观此传则主此役者康子也康子亲闻仲尼之教音其恣欲如此又不听景伯孟孙之忠言果失二徳伐邾入处其宫虏其君献于亳社囚诸负瑕其罪大恶极矣其致邾之愬召呉之兵克东阳宜哉胡氏谓春秋隐鲁之恶故灭国书取婉以成章而不失其实非也如此经直书其事而罪恶不可掩矣乌乎能隐
　　宋人围曹
　　正传曰书宋人围曹罪陵弱也
　　冬郑驷帅师救曹
　　正传曰书郑驷帅师救曹善之也恤灾救难固春秋之所善也左氏曰宋人围曹郑桓子思曰宋人有曹郑之患也不可以不救郑师救曹侵宋愚按此则郑之救曹虽出于有意而其事则善矣故春秋与进之所谓假之者其此之类乎

　　春秋正传卷三十六
<经部,春秋类,春秋正传>
　　钦定四库全书
　　春秋正传卷三十七　　　明　湛若水　撰哀公
　　【敬王三十三年】八年【晋定二十五年齐悼二年卫出六年蔡成四年郑声十四年曹阳十五年国亡陈闵十五年杞僖十九年卒宋景三十年秦悼五年楚惠二年呉夫差九年】
　　春王正月宋公入曹以曹伯阳归
　　正传曰书宋公入曹以曹伯阳归罪灭国也公羊以为不言灭为鲁同姓不救讳胡氏以为灭者亡国之善辞不言灭其君臣自取也皆非矣书入曹俘君则不必言灭而实灭也左氏曰春宋公伐曹将还禇师子肥殿曹人诟之不行师待之公闻之怒命反之遂灭曹执曹伯及司城疆以归杀之又曰曹伯阳好田弋鄙人公孙疆获白鴈献之且言田弋之説因访政事大説之疆言霸説于曹伯因背晋而奸未宋人伐之晋人不救
　　呉伐我
　　正传曰书呉伐我志国难也而鲁之自取之衅见矣左氏曰呉为邾故将伐鲁问于叔孙輙叔孙輙对曰鲁有名而无情伐之必得志焉退而告公山不狃公山不狃曰非礼也君子违不适雠国未臣而有伐之奔命焉死之可也所托也则隐且夫人之行也不以所恶废乡今子以小恶而欲覆宗国不亦难乎若使子率子必辞王将使我子张【即叔孙輙】病之王问于子泄对曰鲁虽无与立必有与毙诸侯将救之未可以得志焉晋与齐楚辅之是四雠也夫鲁齐晋之唇唇亡齿寒君所知也不救何为三月呉伐我子泄【即不狃】率故道险从武城初武城人或有因于呉竟田焉拘鄫人之沤菅者曰何故使吾水滋及呉师至拘者道之以伐武城克之王犯【呉大夫】甞为之宰澹台子羽之父好焉国人惧懿子谓景伯若之何对曰呉师来斯与之战何患焉且召之而至又何求焉呉师克东阳而进舍于五梧明日舍于蚕室公賔庚公甲叔子【皆鲁大夫】与战于夷获叔子【鲁大夫】与析朱鉏献于王王曰此同车必使能国未可望也明日舍于庚宗遂次于泗上防虎【鲁大夫】欲宵攻王舍私属徒七百人三踊于幕庭卒三百人有若与焉及稷门之内或谓季孙曰不足以害呉而多杀国士不如已也乃止之呉子闻之一夕三迁呉人行成将盟景伯曰楚人围宋易子而食析骸以爨犹无城下之盟我未及亏而有城下之盟是弃国也呉轻而逺不能久将归矣请少待之弗从景伯负载造于莱门乃请释子服何于呉呉人许之以王子姑曹当之而后止呉人盟而还愚谓此即鲁灭邾以召呉衅为自取且不听懿子之言而与之决战又弗从景伯之言而与呉盟于城下其辱甚矣胡氏以为经书伐我不言四鄙及与呉者讳之也非也葢直书呉伐我则使人读其文考其实而其召衅之由城下之辱并见矣其能讳乎夫春秋垂世之典为后人戒者也非若章奏言词之类可得而暂讳者也
　　夏齐人取讙及阐
　　正传曰阐鲁地书齐人取讙及阐讥非义也公羊以为赂齐也曷为赂齐为以邾娄子益来也谷梁子曰恶内也程子曰鲁入邾而以其君来致齐怒呉伐故赂齐以説之愚谓鲁擅兴入邾而虏其君固可罪而齐为邾来讨乃取其非有之二邑其罪均矣何以伐人乎
　　归邾子益于邾
　　正传曰书归邾子益于邾志复于正也左氏曰齐侯使如呉请师将以伐我乃归邾子邾子又无道呉子使太宰子余讨之囚诸楼防栫之以棘使诸大夫奉太子革以为政愚谓此虽鲁畏齐呉之伐而归邾子出于有为然而事则正矣春秋书之亦与人为善之义
　　秋七月
　　正传曰无事亦书时月义见于前
　　冬十有二月癸亥杞伯过卒
　　正传曰书杞伯过卒志与国之大故也
　　齐人归讙及阐
　　正传曰何以书志反正也程子曰不云我田既归邾子亦归其田非以为惠也胡氏曰按左氏邾子益齐出也鲁以益来则齐人取讙及阐又如呉请师而怒犹未怠也以此见国君之造恶不悛则四隣谋取其国家莫能保矣归邾子益于邾则齐人归讙及阐又辞师于呉而徳犹未泯也以此见国君去恶而不积则四隣不侵其封境而自安矣曰以曰取者逆词也曰归者顺词也去逆效顺息争休兵齐无取地之罪鲁无失地之辱以此见迁善之优改过之大而春秋不讳入邾以邾子益来者以明归益于邾之能掩其前恶而美之也愚谓我以顺感彼以顺应理之必然也胡氏之説善矣但谓春秋不讳入邾以邾子益来者以明归益于邾之能掩其前恶而美之则春秋出于有意之为而不足以见圣人洒然无意必固我之心前后隔防者矣
　　【敬王三十四年】九年【晋定二十六年齐悼三年卫出七年蔡成五年郑声十五年陈闵十六年杞闵公维元年宋景三十一年秦悼六年楚惠三年呉夫差十年】
　　春王二月塟杞僖公
　　正传曰书塟杞僖公志恤隣之义也
　　宋皇瑗帅师取郑师于雍丘
　　正传曰取者覆其师而尽败之也何以书志忿暴之师也左氏曰郑武子賸【即罕违】之嬖许瑕求邑无以与之请外取许之故围宋雍丘宋皇瑗围郑师每日迁舍垒合郑师哭子姚救之大败二月甲戌宋取郑师于雍丘使有能者无死以郏张与郑罗归愚谓观此传则郑先以兵深入宋境皇瑗御之围其师尽覆其军而杀之曰使能者无死仅以郏张郑罗归宋之报之亦暴甚矣然亦郑有以自取之也
　　夏楚人伐陈
　　正传曰书楚人伐陈志忿暴之师也左氏曰陈即呉故也夫陈以弱国屡见伐于楚而附托于呉以自安楚不自反逞其怨忿之私而屡伐之楚固有罪矣为陈者不思脩其政刑自立其国而徒以附托于人鲜不召衅者矣春秋书之非特罪楚亦以陈之不自立而召祸者为世戒也
　　秋宋公伐郑
　　正传曰书宋公伐郑志报怨之师也郑以贪兵深入其境故宋怨而复伐以报之夫所谓义兵者敌来而御之斯己矣前既覆其师今又伐其国则暴已甚矣
　　冬十月
　　正传曰无事亦书时月义见于前
　　【敬王三十五年】十年【晋定二十七年齐悼四年卒卫出八年蔡成六年郑声十六年陈闵十七年杞闵二年宋景三十二年秦悼七年楚惠四年呉夫差十一年】
　　春王二月邾子益来奔
　　正传曰书邾子益来奔使人读其文求其事而其罪自见矣夫国君之奔是失其死社稷之义已不可矣况无故而奔乎陈氏曰呉人讨邾奉太子为政而后奔则非有不得已之故自存图后之谋而自去其国其为得罪于宗社大矣故春秋恶之
　　公会呉伐齐三月戊戌齐侯阳生卒
　　正传曰书公防呉伐齐齐侯阳生卒使人读其文考其事则伐齐之故与齐侯之卒皆得其义之是非矣左氏曰公会呉子邾子郯子伐齐南鄙师于鄎齐人弑悼公赴于师呉子三日哭于军门之外徐承帅舟师将自海入齐齐人败之呉师乃还愚谓夫呉之伐齐以齐初请呉师伐鲁防以鲁平而辞呉师鲁以归邾子而获免齐呉之师皆是矣鲁复与呉怨齐而伐之齐人以悼公辞呉以召兵而弑之其不书弑者齐以卒来赴也胡氏以为不着齐人弑君之罪而以卒书者不忍以勾吴之民加齐国之君似未确审如此则齐弑君之贼不亦免乎
　　夏宋人伐郑
　　正传曰何以屡书志脩怨之无已也既取其师又再三伐之宋之罪甚矣
　　晋赵鞅帅师侵齐
　　正传曰书赵鞅侵齐罪伐丧也齐侯之弑晋为霸主上不能率诸侯以问罪次不能致恤死之义与呉子三日哭于军门之外而去之者逺矣反夷狄之不如也何以为霸主左氏曰夏赵鞅帅师伐齐大夫请卜之赵孟曰吾卜于此起兵事不再令卜不袭吉行也于是乎取犁及辕毁髙唐之郭侵及赖而还
　　五月公至自伐齐
　　正传曰书至以反靣之礼也
　　塟齐悼公
　　正传曰书塟齐悼公志隣国之大事也
　　卫公孟彄自齐归于卫
　　正传曰书卫公孟彄自齐归于卫讥纳叛也孟彄党蒯聩为叛卫挟齐之势而归卫为叛蒯聩是为二叛人矣故十五年春蒯聩入国彄复奔齐
　　薛伯夷卒
　　正传曰书薛伯夷卒志与国之大故也
　　秋塟薛惠公
　　正传曰书塟薛惠公志恤隣之大义也
　　冬楚公子结帅师伐陈呉救陈
　　正传曰何以两书之义与不义并着矣左氏曰楚子期【即结】伐陈呉延州来季子救陈谓子期曰二君不务徳而力争诸侯民何罪焉我请退以为子名务徳而安民乃还愚谓此则楚子期伐陈无名之师不义也季子救陈已为义举矣又言二君不务徳而殃民请退以为其名是又义之大者也故春秋书之褒贬之义见矣胡氏曰春秋恶首乱善解纷自诛乱臣讨贼子之外凡书救者未有不善之也救在王室则罪诸侯子突救卫是也救在逺国则罪四隣晋阳处父救江是也救在蛮狄则罪中国楚公子贞救郑狄救齐呉救陈是也呉虽南蛮之国来防于戚则进而书人矣使季札聘则又进而书子矣救而果善曷为独以号举而不进之也其以号举而不进之者深着楚罪而伤中国之衰也陈者有虞之后甞为楚灭而仅存耳今又无故兴师肆行侵伐而列国诸侯纵其暴横不能脩方伯连帅之职而呉能救之故独以号举深着楚罪而伤中国之衰也子欲居九夷乗桴浮于海而曰夷狄之有君不如诸夏之亡也其书呉救陈之意乎愚谓呉楚皆以逺而畧之胡氏谓以号举而不进之者以文害义义例之咎也
　　【敬王三十六年】十有一年【晋定二十八年齐简公壬元年卫出九年蔡成七年郑声十七年陈闵十八年杞闵三年宋景三十三年秦悼八年楚惠五年呉夫差十二年】
　　春齐国书帅师伐我
