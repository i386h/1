<!-- { "loadSidebar": true } -->
　　正传曰珠玉实于口曰含车马以其丧曰赗书王使荣叔归含且赗讥非礼也斯举也有非礼四焉以天子之尊而含赗诸侯之妾非礼一也含者初敛之礼而既丧三月矣行之非礼二也含赗兼行厚礼妾母非礼三也遂成妾母为夫人乱伦失理非礼四也一举而四失礼焉直书其事而其非自见矣胡氏乃以为王不称天为弗克若天则词赘而意凿矣
　　三月辛亥我小君成风
　　正传曰成风庄公之妾僖公之庶母文公之庶祖母也以妾嫡故称小君书我小君成风则其礼之非自见矣云我小君则是以夫人之礼之也以妾嫡以下陵上天理人伦之大变故春秋因而书而其罪自见矣胡氏曰仲子虽聘非惠公之嫡也春秋之初尚以为疑故别为立宫而羽数特异此虽非礼之正然不祔于姑犹有辨焉至是成风书乃有二夫人祔庙而乱伦易纪无复辨矣故礼之失自成风始也
　　王使召伯来防
　　正传曰召伯召昭公书王使召伯来防则非礼自见矣夫防之礼诸侯所以尊天子天子答施于诸侯犹之可也而施于妾母是成其为夫人而教人以妾嫡矣以妾嫡紊名分逆天理莫此之甚焉者也故春秋既书王使荣叔来归含且赗又书王使召伯来防则其礼之非礼而王之不王不待去天而其过不可掩矣二传皆以为礼程胡皆以不称天以谨戒者凿矣
　　夏公孙敖如晋
　　正传曰如晋行聘也书如晋讥非所宜如也天子致含赗防而未之拜谢土未干即使公孙敖如晋行聘焉直书其事与时而其失自见矣
　　秦人入鄀
　　正传曰鄀小国名书秦人入鄀讥非伯讨也而其擅兴陵虐之罪见矣左氏曰初鄀叛楚即秦又贰于楚夏秦人入鄀愚谓此实传也鄀反覆背理舎夏变于夷诚有罪矣然而惟天子得以讨之惟天吏得以伐之秦不奉王命徳非天吏而擅伐之可乎又虐而入之可乎交讥并罪不可逃矣
　　秋楚人灭六
　　正传曰六小国在夀州安丰县书楚人灭六着蛮夷之猾夏而覇业之不竞也左氏曰六人叛楚即东夷秋楚成大心仲归帅师灭六冬楚公子燮灭蓼臧文仲闻六与蓼灭曰臯陶庭坚不祀忽诸徳之不建民之无援哀哉吴氏曰晋襄公志气不能如初年之盛绍覇之业寖以衰微故西戎之秦南蛮之楚敢于肆行中国吞噬弱小而无所忌是矣
　　冬十月甲申许男业卒
　　正传曰业许僖公名书许男业卒纪同盟之大故也
　　【襄王三十一年】六年【晋襄七年卒齐昭十二年衞成十四年蔡庄二十五年郑穆七年曹共三十二年陈共十一年杞桓十六年宋成十六年秦穆三十九年楚穆五年】
　　春许僖公
　　正传曰书许僖公纪同盟相恤之大义也余见前
　　夏季孙行父如陈
　　正传曰书季孙行父如陈着其如之非礼也左氏曰臧文仲以陈衞之睦也欲求好于陈夏季文子聘于陈且娶焉愚谓此实録也夫礼主乎一聘则聘昏则昏假聘以成昏假公以遂私非礼也故春秋书之而其非自见矣
　　秋季孙行父如晋
　　正传曰如晋聘也书季孙行父如晋着其聘之非礼也古者朝聘以时五年夏公孙敖如晋矣今逾年而行父再聘焉既为非礼又左氏曰季文子将聘于晋使求遭丧之礼以行其人曰将焉用之文子曰备豫不虞古之善教也求而无之实难过求何害愚谓此又行父之非礼也汪氏曰王制诸侯于天子比年一小聘三年一大聘五年一朝文公即位六年自朝于晋者再而贵卿比年徃聘过于事天子之礼而京师之朝终其世不见于经盖知有覇主而不知有天王也
　　八月乙亥晋侯驩卒
　　正传曰驩晋侯名书晋侯驩卒纪覇主之大故也何以书之于是有防之礼焉左氏曰晋襄公卒灵公少晋人以难故欲以长君赵孟曰立公子雍好善而长先君爱之且近于秦秦旧好也置善则固事长则顺立爱则孝结旧则安为难故故欲立长君有此四徳者难必纾矣贾季曰不如立公子乐辰嬴嬖于二君立其子民必安之赵孟曰辰嬴贱班在九人其子何震之有且为二嬖滛也为先君子不能求大而出在小国辟也母滛子辟无威陈小而逺无援将何安焉杜祁以君故让偪姞而上之以狄故让季隗而已次之故班在四先君是以爱其子而仕诸秦为亚卿焉秦大而近足以为援母义子爱足以威民立之不亦可乎使先蔑士防如秦逆公子雍贾季亦使召公子乐于陈赵孟使杀诸郫愚谓观此亦足以为戒矣晋襄公绍覇业以威诸侯身死未久而冡嗣不立假于强臣之手六卿分晋有自来矣
　　冬十月公子遂如晋晋襄公
　　正传曰书公子遂如晋晋襄公纪防之礼也礼诸侯五月而同盟至今晋有乱故不待期而观此则以赴防者为礼不待期而者为非礼矣
　　晋杀其大夫阳处父晋狐射姑出奔狄
　　正传曰书晋杀其大夫阳处父晋狐射姑出奔狄则其贼杀之罪与逸贼失臣之端并可考见矣公羊子曰晋杀其大夫阳处父则狐射姑曷为出奔射姑杀也君将使射姑将阳处父曰民众不说不可使将于是废将君谓射姑曰阳处父曰射姑民众不说不可使将射姑怒出刺阳处父于朝而走愚谓观此则射姑贼杀之罪着矣然刺于朝而君不正其罪而纵之出奔则晋君逸贼之罪又着矣易曰君不密则失臣晋君漏处父之言而使杀焉则其君失臣之罪又着矣其两称晋者他国之史之词耳公胡二氏乃有称国称君称氏之辨凿矣
　　闰月不告月犹朝于庙
　　正传曰书闰月不告月犹朝于庙纪非礼也夫朝庙为告朔也不告月是不告朔非礼也犹朝于庙亦非礼也左氏曰闰月不告朔非礼也闰以正时时以作事事以厚生生民之道于是乎在矣不告闰朔弃时政也何以为民胡氏曰不告朔则曷为不言朔也因月之亏盈而致闰是主乎月而有闰也故不言朔而言月占天时则以星授民事则以节候寒暑之至则以气百官修其政于朝庶民服其事于野则主乎是焉耳矣闰不可废乎曰迎日推筞则有其数转玑观衡则有其象归竒于扐以象闰数也斗指两辰之间象也象数者天理也非人之所能为也故以定时成嵗者唐典也以诏王居门终月者周制也班告朔于邦国不以是为附月之余而弗之数也犹朝于庙者幸其不已之词子贡欲去告朔之饩羊子曰尔爱其羊我爱其礼愚谓犹朝于庙乃书实事胡氏以为幸其不已之词凿矣
　　【襄王三十二年】七年【晋灵公夷臯元年齐昭十三年衞成十五年蔡庄二十六年郑穆八年曹共三十三年陈共十二年杞桓十七年宋成十七年卒秦康公防元年楚穆六年】
　　春公伐邾
　　正传曰书公伐邾则陵弱之罪自见矣左氏曰间晋难也然则因覇国之有难肆其侵小之虐其不义甚矣
　　三月甲戌取须句
　　正传曰须句小国书取须句则文公贪虐之罪自见矣左氏曰寘文公子焉非礼也杜氏曰絶太皥之祀以与邻国叛臣僖公反其君之后邾复灭之今邾文公子叛邾在鲁故公使为守须句大夫愚谓鲁文公斯举有不义三焉以大吞小失字小之义一也取非其有以与叛臣二也絶太皥之祀三也举一贪兵负三不义之名鲁文公何以自立于天下乎
　　遂城郚
　　正传曰郚鲁邑谷梁曰遂继事也书遂城郚讥不时且非义也遂因伐邾之师以城郚也夫文公以邾叛臣守须句之地又虐用民力城郚以备邾又违农时而不恤文公之无道甚矣
　　夏四月宋公王臣卒
　　正传曰王臣宋成公名书宋公王臣卒纪与国之大故也于是乎有防之义焉故圣人笔之
　　宋人杀其大夫
　　正传曰书宋人杀其大夫着擅杀之罪也左氏曰宋成公卒于是公子成为右师公孙友为左师乐豫为司马鳞矔为司徒公子荡为司城华御事为司冦昭公将去羣公子乐豫曰不可公族公室之枝叶也若去之则本根无所庇廕矣葛藟犹能庇其本根故君子以为比况国君乎此谚所谓庇焉而纵寻斧焉者也必不可君其图之亲之以徳皆股肱也谁敢擕贰若之何去之不听穆襄之族率国人以攻公杀公孙固公孙郑于公宫六卿和公室乐豫舎司马以让公子卬昭公即位而书曰宋人杀其大夫不称名众也且言非其罪也胡氏曰书宋人者国乱无政非君命而众人擅杀之也大夫不名义系于杀大夫而其名不足纪也
　　戊子晋人及秦人战于令狐晋先蔑奔秦
　　正传曰令狐晋地书晋人及秦人战于令狐先蔑奔秦则晋大夫仗义之师而先蔑负义之罪皆可见矣按左氏襄公卒太子幼晋人欲立长君使先蔑迎公子雍于秦秦康公多其徒衞送公子雍于晋穆嬴日抱太子以啼于朝曰先君何罪其嗣亦何罪舎嫡嗣不立而外求君将焉寘此出朝则抱以适赵氏顿首于宣子曰先君奉此子也而属诸子曰此子也才吾受子之赐不才吾唯子之怨今君虽终言犹在耳而弃之若何宣子与诸大夫皆患穆嬴且畏偪乃背先蔑而立灵公以御秦师箕郑居守赵盾将中军先克佐之荀林父佐上军先蔑将下军先都佐之歩招御戎戎津为右及堇隂宣子曰我若受秦秦则賔也不受冦也既不受矣而复缓师秦将生心先人有夺人之心军之善谋也逐冦如追逃军之善政也训卒利兵秣马蓐食潜师夜起戊子败秦师于令狐至于刳首愚谓此晋诸大夫悟迎雍之非而从立嫡之是故起兵以御秦人纳雍之兵所谓仗义矣又按己丑先蔑奔秦士防从之先蔑之使也荀林父止之曰夫人太子犹在而外求君此必不行子以疾辞若何不然将及摄卿以往可也何必子同官为寮吾尝同寮敢不尽心乎弗听为赋板之三章又弗听愚谓此先蔑既不能听林父之忠告克己以从善变逆以为顺至于身去父母之邦负不韪之名于天下所谓背义矣
　　狄侵我西鄙
　　正传曰西鄙鲁西边之地也书狄侵我西鄙志警也见夷狄之陵中国也晋襄既没覇业陵替秦晋交争狄人窥伺其间大肆内侵故侵鲁侵齐侵宋侵衞之事渐见矣
　　秋八月公防诸侯晋大夫盟于扈
　　正传曰扈郑地书公防诸侯晋大夫盟于扈则其盟之义而非礼皆可见矣左氏曰齐侯宋公衞侯陈侯郑伯许男曹伯防晋赵盾盟于扈晋侯立故也何以谓之义晋立太子为君是立嫡也而鲁与诸侯盟防以定之定立嫡之义也何以谓之非礼诸侯与诸侯防君与君盟礼也而公以诸侯不与晋之新君盟而与赵盾盟焉是置立在盾益盾之强而紊君臣之分非礼矣左氏诸儒皆以不序诸侯不名大夫为公后至不与防盟者非也不序不名盖史畧之耳此防系于公不系于诸侯大夫故可畧之也且书云公防是公至可知矣
　　冬徐伐莒公孙敖如莒涖盟
　　正传曰涖临之也书徐伐莒公孙敖如莒涖盟着其如之非礼也夫莒以小弱之国见伐于徐公孙敖如盟以救之似礼矣而敖之意不在于救莒因盟莒以为逆娶之地假公以图私济邪以害正故左氏曰穆伯娶于莒曰戴已生文伯其娣声已生惠叔戴已卒又聘于莒莒人以声已辞则为襄仲聘焉冬徐伐莒莒人来请盟穆伯如莒涖盟且为仲逆及鄢陵登城见之美自为娶之夫穆伯所为如此其私营邪谋不道甚矣故春秋书之使人考其迹知其心而非礼自见矣
　　【襄王三十三年崩】八年【晋灵二年齐昭十四年衞成十六年蔡庄二十七年郑穆九年曹共三十四年陈共十三年杞桓十八年宋昭公杵臼元年秦康二年楚穆七年】
　　春王正月○夏四月
　　正传曰无事并书时月义见前
　　秋八月戊申天王崩
