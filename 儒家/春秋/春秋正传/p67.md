<!-- { "loadSidebar": true } -->
　　十有一月吴子遏伐楚门于巢卒
　　正传曰巢南小国也遏公羊作谒吴子名书吴子遏伐楚门于巢卒罪吴子之自轻而巢人之犯顺也何谓自轻左氏曰吴子诸樊伐楚以报舟师之役门于巢巢牛臣曰吴王勇而轻若啓之将亲门我获射之必殪是君也死疆其少安从之吴子门焉牛臣隐于短墙以射之卒由此观之则吴子之自轻而见杀可见矣何谓犯顺糓梁曰古者大国过小邑小邑必饰城而请罪礼也吴子遏伐楚至巢入其门门人射吴子有矢创及舍而卒由是观之则巢人之越礼而犯顺可见矣又曰非巢之不饰城而请罪非吴子之自轻也愚谓得之矣
　　【灵王二十五年】二十有六年【晋平十一年齐景公杵臼元年衞献三十年殇十二年弑蔡景四十五年郑简十九年曹武八年陈哀二十二年杞文三年宋平二十九年秦景三十年楚康十三年吴余祭元年】春王二月辛邜衞寗喜弑其君剽
　　正传曰书寗喜弑其君剽正逆罪也左氏曰衞献公使子鲜【即公子鱄】为复辞敬姒强命之对曰君无信臣惧不免敬姒曰虽然以吾故也许诺初献公使与寗喜言寗喜曰必子鲜在不然必败故公使子鲜子鲜不获命于敬姒以公命与寗喜言曰苟反政由寗氏祭则寡人寗喜告蘧伯玉伯玉曰瑗不得闻君之出敢闻其入遂行从近闗出告右宰糓右宰糓曰不可获罪于两君天下谁畜之悼子【即寗喜】曰吾受命于先人不可以贰糓曰我请使焉而观之遂见公于夷仪反曰君淹恤在外十二年矣而无忧色亦无寛言犹夫人也若不已死无日矣悼子曰子鲜在右宰糓曰子鲜在何益多而能亡于我何为悼子曰虽然弗可以已孙文子【林父】在戚孙嘉聘于齐孙襄【嘉襄皆林父子】居守二月庚寅寗喜右宰糓伐孙氏不克伯国【孙襄】伤寗子出舍于郊伯国死孙氏夜哭国人召寗子寗子复攻孙氏克之辛卯杀子叔及太子角书曰寗喜弑其君剽言罪之在寗氏也愚谓此其实传也又按左氏衞献公【衞衎】自夷仪使与寗喜言寗喜许之大叔文子闻之曰呜呼诗所谓我躬不恤遑恤其后者寗子可谓不恤其后矣诗曰夙夜匪懈以事一人今寗喜视君不如奕棋其何以免乎奕者举棋不定不胜其耦而况置君而弗定乎必不免矣愚谓由是观之则喜固许衎以入而弑剽之罪着矣○胡氏曰于衎则殖也出之喜也纳之于剽则殖也立之喜也弑之是奕棋之不若也不思其终亦甚矣故圣人特正其为弑君之罪示天下后世使知慎于废立之际而不敢忽也霍光以大义废昌邑立宣帝犹有言其罪者而朝廷加肃况私意邪范桀桓彛之徒杀身不顾君子所以深取之者知春秋之旨矣
　　衞孙林父入于戚以叛
　　正传曰戚衞邑名书衞孙林父入于戚以叛诛逆臣也左氏曰孙林父以戚如晋书曰入于戚以叛罪孙氏也臣之禄君实有之义则进否则奉身而退专禄以周旋戮也
　　甲午衞侯衎复归于衞
　　正传曰衎衞献公名书衞侯衎复归于衞则出之者入之者之罪皆着而衞侯君国之义不白其罪均矣夫衎之出也以殖其入也以喜未有天子连帅声大义于天下而复之特出入于权臣之手耳其将何以自立于天下乎左氏曰甲午衞侯入书曰复归国纳之也大夫逆于竟者执其手而与之言道逆者自车揖之逆于门者颔之而已公至使让太叔文子曰寡人淹恤在外二三子皆使寡人朝夕闻衞国之言吾子独不在寡人古人有言曰非所怨勿怨寡人怨矣对曰臣知罪矣臣不佞不能负覊絏以从扞牧圉臣之罪一也有出者有居者臣不能贰通内外之言以事君臣之罪二也有二罪敢忘其死乃行从近闗出公使止之愚谓由是观之则衎之始归恩怨分明畧无悔过迁善之意矣春秋书之窃取之义使人深绎之也不在乎书名书日与否而其意独至矣○胡氏曰按左氏孙林父以戚如晋书曰入于戚以叛者着其据土背君之罪也臣之禄君实有焉专禄以周旋戮也衞侯出奔齐入于夷仪皆以爵称今既复归而得国矣乃书其名何也人之有德慧术知者常存乎疢疾衞侯淹恤在外十有二年困于心衡于虑久矣此生于忧患之时而一旦得国失信无刑犹夫人也则是困而弗革虽复得国犹非其国也此见春秋俟人改过之深而责人自弃之重欲其强于为善之意也
　　夏晋侯使荀吴来聘
　　正传曰书晋侯使荀吴来聘非其聘也着非礼也左氏曰晋人为孙氏故召诸侯将以讨衞也夏中行穆子来聘召公也由是观之则荀吴之来非聘也召公以讨衞也夫衞林父据戚以叛而晋人戍之党逆也至于衞伐戚戍卒见杀者三百乃召诸侯伐衞其不直甚矣焉能以令诸侯乎故春秋恶之
　　公防晋人郑良霄宋人曹人于澶渊
　　正传曰澶渊衞地近戚书公防晋郑宋曹之人于澶渊着其防之非也此晋志也为晋讨衞也左氏曰六月公防晋赵武宋向戌郑良霄曹人于澶渊以讨衞疆戚田取衞西鄙懿氏六十以与孙氏赵武不书尊公也向戌不书后也郑先宋不失所也于是衞侯防之晋人执寗喜北宫遣使女齐以先归卫侯如晋晋人执而囚之士弱氏秋七月齐侯郑伯为衞侯故如晋晋侯兼享之晋侯赋嘉乐国景子相齐侯赋蓼萧子展相郑伯赋缁衣叔向命晋侯拜二君曰寡君敢拜齐君之安我先君之宗祧也敢拜郑君之不贰也国子使晏平仲私与叔向曰晋君宣其明德于诸侯恤其患而补其阙正其违而治其烦所以为盟主也今为臣执君若之何叔向告赵文子文子以告晋侯晋侯言衞侯之罪使叔向告二君国子赋辔之柔矣子展赋将仲子兮晋侯乃许归衞侯愚谓晋以党叛戍戚而见败于衞乃其自取犹为此防以勤列国之众而不知自咎春秋所深恶也
　　秋宋公杀其世子痤
　　正传曰痤宋太子名书宋公杀其世子痤两伤父子之大伦也左氏曰初宋芮司徒生女赤而毛弃诸堤下共姬之妾取以入名之曰弃长而美平公入夕共姬与之食公见弃也而视之尤姬纳诸御嬖生佐恶而婉太子痤美而狠合左师畏而恶之寺人惠墙伊戾为太子内师而无宠秋楚客聘于晋过宋太子知之请野享之公使往伊戾请从之公曰夫不恶女乎对曰小人之事君子也恶之不敢逺好之不敢近敬以待命敢有贰心乎纵有共其外莫共其内臣请往也遣之至则欿用牲加书征之而骋告公曰太子将为乱既与楚客盟矣公曰为我子又何求对曰欲速公使视之则信有焉问诸夫人与左师则皆曰固闻之公囚太子太子曰唯佐也能免我召而使请曰日中不来吾知死矣左师闻之聒而与之语过期乃缢而死佐为太子公徐闻其无罪也乃亨伊戾左师见夫人之步马者问之对曰君夫人氏也左师曰谁为君夫人余胡弗知圉人归以告夫人夫人使馈之锦与马先之以玉曰君之妾弃使某献左师改命曰君夫人而后再拜稽首受之愚谓据此则世子之见疑于其父也以外交宋公之杀世子也以听谗天性之爱一旦而移遂至相贼父固不仁矣子亦非孝也○胡氏曰杀世子母弟直书君者甚之也宋寺人伊戾为太子内师无宠譛于宋公而杀之则贼世子痤者寺人矣而独甚宋公何哉譛言之得行也必有嬖妾配嫡以惑其心又有小人欲结内援者以为之助然后爱恶一移父子夫妇之间不能相保者众矣尸此者其谁乎晋献之杀申生宋公之杀痤直称君者春秋正其本之意
　　晋人执衞寗喜
　　正传曰书晋人执衞寗喜着执之者与见执者之罪也夫寗喜弑君之罪已书在诸侯之防矣晋人不以此罪闻之天王归之司宼而徒怨其杀戚戍之故以执之所谓舍斩闗之盗而问穿逾者故公羊曰此执有罪何以不得为伯讨不以其罪执之也
　　八月壬午许男甯卒于楚
　　正传曰书许男寗卒于楚不正其卒也左氏曰许灵公如楚请伐郑曰师不兴孤不归矣八月卒于楚夫诸侯卒于正寝正也许男徒为区区报怨之举而身死夷国可谓不正之甚矣故春秋书之
　　冬楚子蔡侯陈侯伐郑
　　正传曰书楚子蔡侯陈侯伐郑着贪愤之师也左氏曰楚子曰不伐郑何以求诸侯冬十月楚子伐郑郑人将御之子产曰晋楚将平诸侯将和楚王是故昧于一来不如使逞而归乃易成也夫小人之性衅于勇啬于祸以足其性而求名焉者非国家之利也若何从之子展説不御寇十二月乙酉入南里堕其城渉于乐氏门于师之梁县门发获九人焉渉于汜而归而后葬许灵公愚谓观此则子产之深谋可见矣语曰柔能胜刚弱能胜强岂不然乎春秋书之见陈蔡沦于夷狄其罪同也
　　葬许灵公
　　正传曰书葬许灵公以时也礼也见诸侯同盟毕至之义焉

　　春秋正传卷二十七
　　钦定四库全书
　　春秋正传卷二十八　　　明　湛若水　撰襄公
　　【灵王二十六年】二十有七年【晋平十二年齐景二年衞献三十一年蔡景四十六年郑简二十年曹武九年陈哀二十三年杞文四年宋平三十年秦景三十一年楚康十四年吴余祭二年】
　　春齐侯使庆封来聘
　　正传曰书齐侯使庆封来聘志邦交之礼也左氏曰齐庆封来聘其车美孟孙谓叔孙曰庆季之车不亦美乎叔孙曰豹闻之服美不称必以恶终美车何为叔孙与庆封食不敬为赋相防亦不知也
　　夏叔孙豹防晋赵武楚屈建蔡公孙归生衞石恶陈孔奂郑良霄许人曹人于宋
　　正传曰书叔孙豹防诸侯大夫于宋圣人忧喜之情见矣弭兵息民固圣人之所喜混夷夏而召外侮亦圣人之所甚忧也左氏曰宋向戌善于赵文子又善于令尹子木欲弭诸侯之兵以为名如晋告赵孟赵孟谋于诸大夫韩宣子曰兵民之残也财用之蠧小国之大菑也将或弭之虽曰不可必将许之弗许楚将许之以召诸侯则我失为盟主矣晋人许之如齐齐人难之陈文子曰晋楚许之我焉得已且人曰弭兵而我弗许则固吾民矣将焉用之齐人许之告于秦秦亦许之皆告于小国为防于宋五月甲辰晋赵武至于宋丙午郑良霄至六月丁未朔宋人享赵文子叔向为介司马置折爼礼也仲尼使举是礼也以为多文辞戊申叔孙豹齐庆封陈须无衞石恶至甲寅晋荀盈从赵武至丙辰邾悼公至壬戌楚公子黒肱先至成言于晋丁卯宋向戌如陈从子木成言于楚戊辰滕成公至子木谓向戌请晋楚之从交相见也庚午向戌复于赵孟赵孟曰晋楚齐秦匹也晋之不能于齐犹楚之不能于秦也楚君若能使秦君辱于敝邑寡君敢不固请于齐壬申左师复言于子木子木使驿谒诸王王曰释齐秦他国请相见也秋七月戊寅左师至是夜也赵孟及子晳盟以齐言庚辰子木至自陈陈孔奂蔡公孙归生至曹许之大夫皆至以藩为军晋楚各处其偏伯夙【即晋荀盈】谓赵孟曰楚氛甚恶惧难赵孟曰吾左还入于宋若我何愚谓观此则斯防楚反主之以外齐秦而晋楚各处其偏赵孟知楚氛之甚恶则此防虽以弭兵为名而兵甲藏于其间楚势益张不但混华夷之分为可忧已也
　　衞杀其大夫喜
