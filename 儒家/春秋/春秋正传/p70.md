<!-- { "loadSidebar": true } -->
　　正传曰书天王杀其弟佞夫罪归王也王有杀之之道也左氏曰初王儋季【周灵王弟】卒其子括将见王而叹单公子愆期为灵王御士遇诸庭闻其叹而言曰呜呼必有此夫入以告王且曰必杀之不慼而愿大视躁而足髙心在他矣不杀必害王曰童子何知及灵王崩儋括欲立王子佞夫【灵王子景王弟】佞夫弗知戊子儋括围蒍【周邑】逐成愆成愆奔平畤【周邑】五月癸巳尹言多刘毅单蔑甘过巩成杀佞夫括瑕廖奔晋书曰天王杀其弟佞夫罪在王也糓梁曰传曰诸侯且不首恶况于天子乎君无忍亲之义天子诸侯所亲者惟长子母弟耳天王杀其弟佞夫甚之也愚谓天王者天下彛伦之攸叙王有弟佞夫既不能教之于平素又不能保全之于危疑而明其不知儋括之谋乃听其见杀于尹刘单甘诸人之手是王杀之也春秋书之左氏糓梁以为罪在王也甚之也宜矣
　　王子瑕奔晋
　　正传曰瑕景王之弟书王子瑕奔晋交讥之也罪瑕之迯王而王不能存之也吴氏曰瑕盖亦与闻乎儋括之谋括事败而佞夫见杀瑕惧及祸而奔晋愚谓君臣父子之义无所迯于天地之间者也瑕不能明忠孝之道而自比于逆乱之党奔以免死而自絶于君父矣虽然景王不能庇其同气使佞夫见杀于尹刘之党而瑕惧以出奔则瑕固有罪矣王独无罪乎春秋书之讥及王也
　　秋七月叔弓如宋葬宋共姬
　　正传曰叔弓叔老之子共姬从夫諡也书叔弓如宋葬宋共姬亲之也贤之也公羊曰宋灾伯姬卒焉其称諡何贤也何贤尔宋灾伯姬存焉有司复曰火至矣请出伯姬曰不可吾闻之也妇人夜出不见傅姆不下堂逮乎火而死
　　郑良霄出奔许自许入于郑郑人杀良霄
　　正传曰良霄郑大夫伯有其字书郑良霄出奔许自许入于郑郑人杀良霄罪恶逆也左氏曰郑伯有嗜酒为窟室而夜饮酒击钟焉朝至未巳朝者曰公焉在其人曰吾公在壑谷皆自朝布路而罢既而朝则又将使子晳如楚归而饮酒庚子子晳【即驷】以驷氏之甲伐而焚之伯有奔雍梁醒而后知之遂奔许大夫聚谋子皮【即罕】曰仲虺之志云乱者取之亡者侮之推亡固存国之利也罕驷丰同生伯有汰侈故不免人谓子产就直助彊子产曰岂为我徒国之祸难谁知所敝或主彊直难乃不生姑成吾所辛丑子产敛伯有氏之死者而殡之不及谋而遂行印段从之子皮止之众曰人不我顺何止焉子皮曰夫子礼于死者况生者乎遂自止之壬寅子产入癸卯石子入皆受盟于子晳氏乙巳郑伯及其大夫盟于太宫盟国人于师之梁之外伯有闻郑人之盟已也怒闻子皮之甲不与攻已也喜曰子皮与我矣癸丑晨自墓门之渎入因马师颉介于襄库以伐旧北门驷带帅国人以伐之皆召子产子产曰兄弟而及此吾从天所与伯有死于羊肆子产襚之枕之股而哭之敛而殡诸伯有之臣在市侧者既而葬诸斗城子驷氏欲攻子产子皮怒之曰礼国之干也杀有礼祸莫大焉乃止于是游吉如晋还闻难不入复命于介八月甲子奔晋驷带追之及酸与子上【驷带】盟用两珪质于河使公孙肸入盟大夫己巳复归书曰郑人杀良霄不称大夫言自外入也胡氏曰按左氏良霄汰侈嗜酒诸大夫皆恶之而与公孙黒争黒因其醉伐之良霄奔许自许袭郑以伐公门弗胜死于羊肆不言复入者其位未絶也
　　冬十月葬蔡景公
　　正传曰书葬蔡景公志隣国之大事也使人求其所以死所以葬之故而其罪恶自见矣隣国诸侯不讨弑君之贼而乃公然防葬诸侯之罪与般罪均矣
　　晋人齐人宋人衞人郑人曹人莒人邾人滕人薛人杞人小邾人防于澶渊宋灾故
　　正传曰书诸侯之大夫防于澶渊宋灾故则其善恶并见矣左氏曰为宋灾故诸侯之大夫防以谋归宋财冬十月叔孙豹防晋赵武齐公孙虿宋向戌衞北宫佗郑罕虎及小邾之大夫防于澶渊既而无归于宋故不书其人君子曰信其不可不慎乎澶渊之防卿不书不信也夫诸侯之上卿防而不信宠名皆弃不信之不可也如是书曰某人某人防于澶渊宋灾故尤之也公羊曰宋灾故者何诸侯防于澶渊凡为宋灾故也诸侯相聚而更宋之所丧曰死者不可复生尔财复矣愚谓以二传观之澶渊之防诸侯之大夫谋归宋财曰尔财复矣于此得救患恤灾之义矣诸侯不防而大夫防政在大夫矣既而无归宋财是又失信矣失信者必忘义忘义失信其可乎故曰其善恶并见矣或以不书卿为讳称人为贬者非窃取之义也○胡氏曰春秋大法君弑而贼不讨则不书葬况世子之于君父乎蔡景公何以独书葬遍刺天下之诸侯也葬送之礼在春秋时视人情之疎密而为之者也有尝同盟卒而不赴者有虽同姓赴而不防者则以哀死而致襚为轻吊生而归赙为重必矣今蔡世子般弑其君藏在诸侯之防而徃防其葬是恩义情礼之笃于世子般不以为贼而讨之也人之所以异于禽兽王国之所以贵于苗蛮以其有父子之亲君臣之义耳世子弑君是父子君臣之道灭也而不知讨岂不废人伦灭天理乎故春秋大法弑君贼不讨则不书葬而蔡景公特书葬者圣人深痛其所为遍刺天下之诸侯也鲁隐宋殇之贼不讨则不书葬蔡景公贼亦不讨而特书葬犹闵僖二公不承国于先君则不书即位桓弑以立而反书之也何以知圣人罪诸侯之意如此乎以下文书防于澶渊宋灾故而贬其大夫则知之矣二百四十二年之间列防亦众而未有言其所为者此独言其所为何遍刺天下之大夫也大夫以智帅人者也智者无不知当务之为急不能三年之丧而缌小功之察放饭流啜而问无齿决是之谓不知务蔡世子般弑其君天下之大变人理所不容也则防其葬而不讨宋国有灾小事也则合十二国之大夫更宋之所丧而归其财则可为知务乎陈恒弑简公孔子沐浴而告于哀公请讨之公曰告夫三子者子曰以吾从大夫之后不敢不告也之三子告不可子曰以吾从大夫之后不敢不告也叔孙豹晋赵武而下皆诸侯上卿执国之政者也三纲国政之本至于沦絶无父与君是禽兽也禽兽逼人虽得天下弗能一朝处矣昔者伯禹过门而不入放龙蛇也周公坐而俟旦驱猛兽也今世子弑君三纲沦絶禽兽逼人则与之同羣而不恤有国者不戒于火自亡其财苟其来告吊之可也则合十二国之大夫驻于澶渊而谋更其所丧尚为知类也乎夫蔡之乱其犹人身有腹心之疾而宋之灾譬诸桐梓与鸡犬也谋宋灾而不恤蔡之乱奚啻于养桐梓求鸡犬不顾其身有腹心危疾而不知疗者哉以为未之察也可为不智苟察此而不谋则亦不仁矣是故诸国之大夫贬而称人鲁卿讳而不书又特言防之所为以垂戒后世其欲人之自别于禽兽之害也可谓深切着明矣或曰夫穆叔赵孟向戌子皮皆诸侯之良也而所谋若是何也世衰道微邪説交作以利害谋国家而不知本于仁义也久矣是以至此极孔子所为惧春秋所以作乎愚谓胡氏此篇诚多确论但能超然去其义例之蔽则甚善矣
　　【景王三年】三十有一年【晋平十六年齐景六年衞襄二年蔡灵公般元年郑简二十四年曹武十三年陈哀二十七年杞文八年宋平三十四年秦景三十五年楚郏敖三年吴夷昧二年】
　　春王正月
　　正传曰无事亦书时月义见于前
　　夏六月辛巳公薨于楚宫
　　正传曰书公薨于楚宫糓梁曰楚宫非正也诸侯卒于正寝礼也于楚宫是不以正终矣左氏曰公作楚宫穆叔曰太誓云民之所欲天必从之君欲楚也夫故作其宫若不复适楚必死是宫也六月辛巳公薨于楚宫叔仲带窃其拱璧以与御人纳诸其怀而从取之由是得罪
　　秋九月癸巳子野卒
　　正传曰子野胡女敬归之出襄公子也书秋九月癸巳子野卒志君嗣之大故也且闵其伤于孝也左氏曰立胡女敬归之子子野次于季氏秋九月癸巳卒毁也立敬归之娣齐归之子公子稠穆叔不欲曰太子死有母弟则立之无则立长年钧择贤义钧以卜古之道也非适嗣何必娣之子且是人也居丧而不哀在慼而有嘉容是谓不度不度之人鲜不为患若果立之必为季氏忧武子不听卒立之比及葬三易衰衰袵如故衰于是昭公十九年矣犹有童心君子是以知其不能终也愚按左氏以子野之卒为毁则知其卒为哀毁之过矣汪氏曰居丧毁瘠不形者先王之礼也毁不灭性者先王之教也故不胜丧者比于不慈不孝子野过毁瘠以致灭性亦为不子矣愚谓汪氏之言正矣然当春秋之时臣弑其君子弑其父者相寻于天下而视野之伤孝何如也春秋书之圣人之感深矣
　　己亥仲孙羯卒
　　正传曰书仲孙羯卒志国卿之大故也
　　冬十月滕子来防葬
　　正传曰书滕子来防葬志非礼也天子七月而葬同轨毕至诸侯五月而葬同盟至礼也然所谓至者诸侯则吊以士葬以大夫天子则诸侯亲奔也夫国君以守宗社为重者也诸侯防葬亲往则自轻其宗社且卑甚矣故非礼也左氏曰滕成公来防葬惰而多涕子服惠伯曰滕君将死矣怠于其位而哀已甚兆于死所矣能无从乎
　　癸酉葬我君襄公
　　正传曰书癸酉葬我君襄公志国之大事也
　　十有一月莒人弑其君密州
　　正传曰密州莒子名书莒人弑其君密州诛逆贼也左氏曰莒犂比公【密州之号】生去疾及展舆既立展舆又废之犂比公虐国人患之十一月展舆因国人以攻莒子【即密州】弑之乃立去疾奔齐齐出也展舆吴出也书曰莒人弑其君买朱鉏言罪之在也程子曰莒子虐国人弑之而立展舆展舆非亲弑也故书国人愚谓弑父与君天下之大恶左氏称展舆因国人弑父春秋何以不书其名而诛之宜从程子之説为正也考胡氏曰经以传为案传有乖缪则信经而弃传可也若密州之事是矣左氏称莒子生去疾及展舆既立展舆又废之莒子虐国人患焉展舆因国人以攻莒子弑之乃立信斯言则子弑其父也而春秋有不书乎故赵匡谓其文当曰展舆因国人之攻莒子弑之乃立而后来传写误为以字尔左氏博通诸史叙事尤详皆令后人得见本未因以求意经文可知而门弟子转相传受日月既久浸失本真如书晋赵盾许世子止等事详考传之所载以求经之大义可也而传不可疑如莒人弑其君密州独依经之所言以证传之谬误可也而传不可信尽以为可疑而废传则无以知其事之本末尽以为可信而任传则经之意大旨或泥而不通矣要在学者详攷而精择之可也愚谓据此言则胡氏所谓因传之本末以求意经文可知此正愚今之説也若使胡氏尽以此説求之则与孟子所谓其文则史其义则丘窃取之意合而春秋之本指明矣惜乎其他不如此也








　　春秋正传卷二十八
<经部,春秋类,春秋正传>
　　钦定四库全书
　　春秋正传卷二十九　　　明　湛若水　撰昭公【名稠襄公妾齐归之子二十嵗即位在位二十五年孙于齐在外八年凡三十二年薨于干侯】
　　【景王四年】元年【晋平十七年齐景七年卫襄三年蔡灵二年郑简二十五年曹武十四年陈哀二十八年杞文九年宋平三十五年秦景三十六年楚郏敖四年卒吴夷昧三年】
　　春王正月公即位
　　正传曰书公即位正始也正始人君之大事也未有不正于始而能正终者也谷梁曰继正即位正也
　　叔孙豹防晋赵武楚公子围齐国弱宋向戌衞齐恶陈公子招蔡公孙归生郑罕虎许人曹人于虢
