<!-- { "loadSidebar": true } -->
　　正传曰书晋赵鞅及郑罕达战于鐡郑师败绩而其善恶自见矣左氏曰秋八月齐人输范氏粟郑子姚【即罕达】子般【即驷】送之士吉射逆之赵鞅御之遇于戚阳虎曰吾车少以兵车之斾与罕驷兵车先陈罕驷自后随而从之彼见吾貌必有惧心于是乎会之必大败之从之卜战焦乐丁曰诗曰爰始爰谋爰契我谋恊以故兆询可也简子【即赵鞅】誓曰范氏中行氏反易天明斩艾百姓欲擅晋国而灭其君寡君恃郑而保焉今郑为不道弃君助臣二三子顺天明从君命经徳义除诟耻在此行也克敌者上大夫受县下大夫受郡士田十万庶人工商遂人臣圉免志父无罪君实图之若其有罪绞缢以戮桐棺三寸不设属辟素车朴马无入于兆下卿之罸也甲戌将战邮无恤【即王良也】御简子卫太子为右登鐡上望见郑师众太子惧自投于车下子良授太子绥而乗之曰妇人也简子巡列曰毕万【晋献公卿】匹夫也七战皆获有马百乗死于牖下羣子勉之死不在冦繁羽御赵罗宋勇为右罗无勇麇之吏诘之御对曰痁作而伏卫太子祷曰曾孙蒯聩敢昭告皇祖文王烈祖康叔文祖襄公郑胜乱从晋午在难不能治乱使鞅讨之蒯聩不敢自佚备持矛焉敢告无絶筋无折骨无靣伤以集大事无作三祖羞大命不敢请佩玉不敢爱郑人撃简子中肩毙于车中获其蠭旗太子【蒯聩】救之以戈郑师北获温大夫赵罗太子复伐之郑师大败获齐粟千车赵孟喜曰可矣传傁曰虽克郑犹有知在忧未艾也初周人与范氏田公孙尨【范氏臣】税焉赵氏得而献之吏请杀之赵孟曰为其主也何罪止而与之田及鐡之战以徒五百人宵攻郑师取蠭旗于子姚之幕下献曰请报主徳追郑师姚般公孙林殿而射前列多死赵孟曰国无小既战简子曰吾伏弢呕血鼔音不衰今日我上也太子曰吾救主于车退敌于下我右之上也邮良曰我两靷将絶吾能止之我御之上也驾而乗材两靷皆絶愚谓观此赵简子数范中行与郑之罪则简子忠于晋者也齐郑忘晋君之好以助叛臣党恶者也其善恶功罪较然矣然而二子皆书名而不言大夫则诸儒所谓义例者何在乎故直书其事而善恶自见者为不易之论矣
　　冬十月塟卫灵公
　　正传曰书塟卫灵公志恤哀之礼也
　　十有一月蔡迁于州来蔡杀其大夫公子驷
　　正传曰何以并书之并讥蔡君也见蔡君之无道也既召祸机而迁国又杀忠臣以媚敌故曰并讥之也左氏曰呉泄庸如蔡纳聘而稍纳师师毕入众知之蔡侯告大夫杀公子驷以説哭而迁墓冬蔡迁于州来胡氏曰州来呉所灭也蔡请迁于呉而中悔呉人如蔡纳聘而师毕入蔡侯告大夫杀公子驷以説哭而迁墓如此则实呉人之所迁也而经以自迁为文何也楚既降蔡使疆于江汝蔡人听命而还师矣复背楚请迁于呉而又自悔也其谋之不臧甚矣夫迁国大事也盘庚五迁利害甚明众犹胥怨不适有居至于丁寜反复播告之脩而后定也今蔡介于呉楚二大国之间背楚诳呉及其事急又委罪于执政其谁之咎也故经以自迁为文而杀公子驷则书大夫而称国言君与用事大臣擅杀之也放公孙猎则书大夫而称人言国乱无政众人擅放之也驷与猎其以请迁于呉为非者乎而委之罪以説谁敢有复尽忠而与谋其国者哉愚谓或称大夫或不称或书国或不书史之文也而仲尼取义则固不系乎此也何居曰文之不一也
　　【敬王二十八年】三年【晋定二十年齐景五十六年卫出公輙元年蔡昭二十七年郑声九年曹阳十年陈闵十年杞僖十四年宋景二十五年秦惠九年卒楚昭二十四年呉夫差四年】
　　春齐国夏卫石曼姑帅师围戚
　　正传曰何以书围戚罪党恶也夫国之所以为国君之所以为君以其有人伦也舜窃负而逃遵海濵终身乐忘天下以人伦为重也蒯聩伤家之乱而欲割恩正义以陷于大恶其得罪于父非有闗于宗社也輙未甞受命于灵公乃夫人先以公命命郢郢不居故立輙耳国夏与曼姑不能因晋之纳以輙迎蒯聩于戚而避位让父以正伦理乃助人之子以围人之父是无人伦矣其得罪于舜也大矣何以立国而为人主大臣乎公羊以輙不以父命辞王父命而宜立以曼姑受命于灵公义可以拒之是不知天理人伦为君国之本也胡氏曰按左氏灵公游于郊公子郢御公曰余无子将立汝对曰郢不足以辱社稷君其改图君夫人在堂三揖在下君命只辱灵公卒夫人曰命公子郢为太子君命也对曰郢异于他子且君没于吾手若有郢必闻且亡人之子輙在乃立輙以拒蒯聩蒯聩前称世子者所以深罪輙之见立不辞而拒其父也輙若可立则蒯聩为未絶未絶则是世子尚存而可以拒乎主兵者卫也何以序齐为首罪齐人与卫之为恶而党之也公孙文仲主兵伐郑而序宋为首以诛殇公石曼姑主兵围戚而序齐为首以诛国夏训天下后世讨乱臣贼子之法也古者孙从祖又孙氏王父之字考于庙制昭常为昭穆常为穆不以父命辞王父命礼也輙虽由嫡孙得立然非有灵公之命安得云受之王父辞父命哉故冉有谓子贡曰夫子为卫君乎子贡曰诺吾将问之入曰伯夷叔齐何人也曰古之贤人也曰怨乎曰求仁而得仁又何怨出曰夫子不为也伯夷以父命为尊而让其弟叔齐以天伦为重而让其兄仲尼以为求仁而得仁者也然则为輙者柰何宜辞于国曰若以父为有罪将从王父之命则有社稷之镇公子在我焉得为君以为无罪则国乃世子之所有也天下岂有无父之国哉而使我立乎其位如此则言顺而事成矣是故輙辞其位以避父则卫之臣子拒蒯聩而辅之可也輙立其位以拒父则卫之臣子舍爵禄而去之可也乌有父不慈子不孝争利其国灭天理而可为者乎
　　夏四月甲午地震
　　正传曰书地震志异也夫地道尚静而震动焉失其道矣当是之时天子诸侯之国皆君弱而臣强是其应乎
　　五月辛夘桓宫僖宫灾
　　正传曰书桓宫僖宫灾志变也天火曰灾灾从天降也所以示谴戒乎鲁也诸侯之庙五亲尽则迁天之道也所谓迁者主迁而庙不迁谓之桓宫僖宫则桓僖亲尽而不迁非天之道矣因天变以验人事其咎固在此乎左氏曰夏五月辛夘司铎【官名】火火逾公宫桓僖灾救火者皆曰顾府南宫敬叔至命周人出御书俟于宫曰庀女而不在死子服景伯至命宰人出礼书以待命命不共有常刑校人乗马巾车脂辖百官官备府库慎守宫人肃给济濡帷幕郁攸从之蒙葺公屋自太庙始外内以悛助所不给有不用命则有常刑无赦公父文伯至命校人驾乗车季桓子至御公立于众魏之外命救火者伤人则止财可为也命藏象魏曰旧章不可亡也富父槐至曰无备而官办者犹拾沈也于是乎去表之稾道还公宫孔子在陈闻火曰其桓僖乎愚谓春秋书此不过志二宫之灾耳而公糓又凿为不言及敌也一也之説而胡氏从之又有不言及等也称及则祖有尊卑矣之説皆穿凿之过而不知经之取义不系乎此也
　　季孙斯叔孙州仇帅师城啓阳
　　正传曰何以书讥不宜城也党范啓衅惧晋而城一不宜也不顾民时大兴工役二不宜也地震庙灾不知脩省三不宜也
　　宋乐髠帅师伐曹
　　正传曰书宋乐髠帅师伐曹志陵暴之兵也曹为小国以宋之大宜以大字小可也乃肆其陵弱暴寡之心擅兴大众以伐之宋为无道矣然而曹以小弱界乎其隣不能尽事大之礼以致祸变恶得无罪故此年乐髠伐六年向巢伐七年围八年入而以曹伯归有由然矣
　　秋七月丙子季孙斯卒
　　正传曰书季孙斯卒志国卿之大故也左氏曰秋季孙有疾命正常曰无死南孺子之子男也则以告而立之女也则肥也可季孙卒康子即位既塟康子在朝南氏生男正常载以如朝告曰夫子有遗言命其圉臣曰南氏生男则以告于君与大夫而立之今生矣男也敢告遂奔卫康子请退公使共刘视之则或杀之矣乃讨之召正常正常不反
　　蔡人放其大夫公孙猎于呉
　　正传曰放犹逐也以其公子驷之党也何以书罪擅放也胡氏谓驷猎葢以请迁于呉为非者故蔡因呉怒其贰于楚而迁其国遂杀驷逐猎以説呉此则无政刑而陵替以亡之渐矣
　　冬十月癸夘秦伯卒
　　正传曰书秦伯卒志霸国之大故也于是乎有吊赙赠塟之礼焉是以书之
　　叔孙州仇仲孙何忌帅师围邾
　　正传曰书二卿围邾则不义之罪自见矣夫既与邾盟于句绎而又伐之背信弃义甚矣夫邾之事鲁来会来奔献漷沂之田亦已至矣不得免焉何以示信义于诸侯哉
　　【敬王二十九年】四年【晋定二十一年齐景五十七年卫出二年蔡昭二十八年杀郑声十年曹阳十一年陈闵十一年杞僖十五年宋景二十六年秦悼公元年楚昭二十五年呉夫差五年】
　　春王二月庚戌盗杀蔡侯申
　　正传曰盗杀蔡侯申何以书志乱贼也以报之未详也使人考其迹而罪人斯得矣如下文蔡昭公书塟公孙辰奔公孙姓公孙霍见杀即此盗矣左氏曰蔡昭侯将如呉诸大夫恐其又迁也承公孙翩逐而射之入于家人而卒以两矢门之众莫敢进文之锴【蔡大夫】后至曰如墙而进多而杀二人锴执弓而先翩射之中肘锴遂杀之故逐公孙辰而杀公孙姓公孙盱【即公孙霍】公糓胡氏皆以称盗不名人为贱防又言蔡侯不能以礼信自卫夫人得而害之故变文称盗以警有国皆非矣夫如是则使弑君之贼得逸其罪名将何惮而不为乎是又与于弑逆之甚者也
　　蔡公孙辰出奔呉
　　正传曰书蔡公孙辰出奔呉志逸贼也其出奔呉蔡人逐之也辰葢与闻乎盗杀者故书出奔而盗人之名斯得矣
　　塟秦惠公
　　正传曰书塟秦惠公志恤哀之义也
　　宋人执小邾子
　　正传曰书宋人执小邾子志陵暴之罪也小邾子无罪可声而宋伐其国俘其君以私意擅行又不归之京师故春秋罪之
　　夏蔡杀其大夫公孙姓公孙霍
　　正传曰霍即盱二人翩之党也何以书诛弑君之党也于是乎盗弑之名斯得矣
　　晋人执戎蛮子赤归于楚
　　正传曰书晋人执戎蛮子赤归于楚罪晋也晋以伯国不能自振诈蛮子而执之归楚是背信以尊荆夷也诈戎蛮背信也尊荆夷忘义也春秋书以恶之左氏曰夏楚人既克夷虎乃谋北方左司马贩申公夀余叶公诸梁致蔡于负函致方城之外于缯闗曰呉将泝江入郢将奔命焉为一昔之期袭梁及霍单浮余围蛮氏蛮氏溃蛮子赤奔晋隂地司马起丰析与狄戎以临上雒左师军于莬和右师军于仓野使谓隂地之命大夫士蔑曰晋楚有盟好恶同之若将不废寡君之愿也不然将通于少习以听命士蔑请诸赵孟赵孟曰晋国未寜安能恶于楚必速与之士蔑乃致九州之戎将裂田以与蛮子而城之且将为之卜蛮子听卜遂执之与其五大夫以畀楚师于三户司马致邑立宗焉以诱其遗民而尽俘以归愚谓言归于楚者犹曰归于京师尊楚之词也
　　城西郛
　　正传曰外城谓之郛书城西郛着不宜城也城西郛则城西之民尽弃之矣杜氏曰鲁城西郛备晋也夫鲁助晋叛臣以召怨于晋又城西郛以备之善谋国者如是乎
　　六月辛丑亳社灾
