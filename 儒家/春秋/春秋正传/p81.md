<!-- { "loadSidebar": true } -->
　　六月叔鞅如京师景王
　　正传曰书叔鞅如京师景王着非礼也天子七月而同轨毕至今景王逾月而无天王之礼矣鲁公不奔天子之丧而使大夫往防失礼不臣之大者也故春秋详书以并见之
　　王室乱
　　正传曰书王室乱志内变也左氏曰丁巳景王王子朝因旧官百工之丧职秩者与灵景之族以作乱帅郊要饯之甲以逐刘子壬戌刘子奔扬单子逆悼王于庄宫以归王子还夜取王以如庄宫癸亥单子出王子还与召庄公谋曰不杀单旗不捷与之重盟必来背盟而克者多矣从之樊顷子曰非言也必不克遂奉王以追单子及领大盟而复杀挚荒以説刘子如刘单子亡乙丑奔于平畤羣王子追之单子杀还姑弱騣延定稠子朝奔京丙寅伐之京人奔山刘子入于王城辛未巩简公败绩于京乙亥甘平公亦败焉叔鞅至自京师言王室之乱也闵马父曰子朝必不克其所与者天所废也愚谓王室京师也京师天下之本本乱则天下乱矣故春秋书之圣人忧世之志可见矣公羊以为王室乱言不及外凿矣○胡氏曰何言乎王室乱王者以天下为家则以京师为室京师者本也周公作立政曰迪惟有夏乃有室大竞其作防鸮诗以遗成王亦曰既取我子无毁我室皆指京师言之也以京师为室王畿为堂诸夏为庭户四夷为藩篱治外者先自内治逺者先自近本乱而末治者否矣景王宠爱子朝使孽子匹嫡以本乱者其言王室讥国本之不正也本正而天下定矣
　　刘子单子以王猛居于皇
　　正传曰刘子名蚠单子名旗以者以之也后仿此谷梁以为称以者不以者也胡氏为尊不以乎卑非矣左氏曰单子欲告急于晋秋七月戊寅以王如平畤遂如圃车次于皇愚按猛太子夀之弟景王之子夀卒宜立而八年未立者王爱庶子朝欲立之未果而崩故诸大臣竞欲立君诸王子争立此王室所以乱然以正则有猛以宠则有朝立猛正也立朝非正也故刘单二公奉之居于皇书刘子单子以王猛居于皇志得正也
　　秋刘子单子以王猛入于王城
　　正传曰书刘子单子以王猛入于王城善得正也左氏曰刘子如刘单子使王子处守于王城盟百工于平宫辛夘鄩肹伐皇大败获鄩肹壬辰焚诸王城之市八月辛酉司徒丑以王师败绩于前城百工叛己巳伐单氏之宫败焉庚午反伐之辛未伐东圉冬十月丁巳晋籍谈荀跞帅九州之戎及焦瑕温原之师以纳王于王城庚申单子刘蚠以王师败绩于郊前城人败陆浑于杜胡氏曰猛未逾年何以称王示当立也既当立矣何以称名明嗣君也曰王猛者见居尊得正又以别乎诸王子也君前臣名刘单不名而王名不嫌于倒置乎曰君前臣名常礼也礼当其变臣有不名名其君而不嫌者矣王不当称未逾年而称王名不当称立为君而称猛皆礼之变也惟可与权者能知其变而不越乎道之中此正论也又谓再书刘单之以王词繁而不杀必有羙恶焉刘单专国柄书而未足故再书以着上下舛逆为后世戒则过矣盖春秋就事论事而羙恶见焉二子之翊戴王猛正矣不保其往固仲尼之心也
　　冬十月王子猛卒
　　正传曰书王子猛卒志天下之大变也通鉴王猛为庻弟子朝所弑左氏曰十一月乙酉王子猛卒不成丧也己丑敬王【即子匄猛母弟】即位馆于子旅氏十二月庚戌晋籍谈荀跞贾辛司马督帅师军于隂【籍谈军隂】于侯氏【荀跞军侯氏】于谿泉【贾荀军谿泉】次于杜【司马督军】王师军于汜于解次于任人闰月晋箕遗乐徴右行诡济师于前城军其东南王师军于京楚辛丑伐京毁其西南
　　十有二月癸酉朔日有食之
　　正传曰书癸酉朔日有食之志天变也
　　【敬王元年】二十有三年【晋顷七年齐景二十九年衞灵十六年蔡悼三年卒郑定十一年曹悼五年陈恵十一年杞平十七年宋元十三年秦哀十八年楚平十年吴僚八年】
　　春王正月叔孙舍如晋
　　正传曰书叔孙舍如晋志邦交之礼也
　　癸丑叔鞅卒
　　正传曰书叔鞅卒志国卿之大故也
　　晋人执我行人叔孙舍
　　正传曰书晋人执我行人叔孙舍失信义也左氏曰邾人城翼【邾邑】还将自离姑【邾邑】公孙鉏曰鲁将御我欲自武城还循山而南徐鉏丘弱茅地【三大夫】曰道下遇雨将不出是不归也遂自离姑武城人塞其前断其后之木而弗殊邾师过之乃推而蹷之遂取邾师获鉏弱地邾人愬于晋晋人来讨叔孙婼如晋晋人执之书曰晋人执我行人叔孙婼言使人也晋人使与邾大夫坐叔孙曰列国之卿当小国之君固周制也邾又夷也寡君之命介子服囘在请使当之不敢废周制故也乃不果坐韩宣子使邾人聚其众将以叔孙与之叔孙闻之去众与兵而朝士弥牟【即士景伯】谓韩宣子曰子弗良图而以叔孙与其雠叔孙必死之鲁亡叔孙必亡邾邾君亡国将焉归子虽悔之何及所谓盟主讨违命也若皆相执焉用盟主乃弗与使各居一舘士伯聴其辞而愬诸宣子乃皆执之士伯御叔孙从者四人过邾馆以如吏先归邾子士伯曰以刍荛之难从者之病将馆子于都叔孙旦而立期焉乃馆诸箕舍子服昭伯于他邑范献子求货于叔孙使请冠焉取其冠法而与之两冠曰尽矣为叔孙故申丰以货如晋叔孙曰见我吾告女所行货见而不出吏人之与叔孙居于箕者请其吠狗弗与及将归杀而与之食之叔孙所馆者虽一日必葺其墙屋去之如始至愚谓观此传叔孙卑邾大夫而不与之坐及宣子将以叔孙与邾则去众与兵而朝以弭其难献子求货请冠而皆随机应之及所舘者虽一日必葺其墙屋去之日如始至迹其始末以忠信待人而于颠沛之际畧无自失可谓不辱君命矣晋乃执之于通聘之时可谓无信义之甚者也何以为盟主故春秋书之
　　晋人围郊
　　正传曰郊周邑子朝在焉据以作乱故敬王之师及晋师围之独书晋师者为晋志也书晋人围郊见勤王之不力也言晋人则大夫也书大夫见晋侯之不亲往也晋侯之不亲往则非方伯率连帅勤王之义也其忘君无王之罪见矣左氏曰春王正月壬寅朔二师【二师晋师王师不以告故不书】围郊癸夘郊鄩溃丁未晋师在平隂王师在泽邑王使告闲庚戌还○胡氏曰按左氏晋籍谈荀跞帅师军于侯氏箕遗乐徴济师军其东南正月二师围郊郊子朝邑也既不书大夫之名氏又不称师而曰晋人防之也所谓以其事而防之者也当是时天子蒙尘晋为方伯不奔问官守省视器具徐遣大夫往焉勤王尊主之义若是乎书晋人围郊而罪自见矣
　　夏六月蔡侯东国卒于楚
　　正传曰书蔡侯东国卒于楚志不得其正也诸侯薨于正寝正也蔡侯东国为楚人行譛为逐君者所立王父杀父见用又奔之朝于楚而卒是始终生死不得其正矣故春秋恶之
　　秋七月莒子庚舆来奔
　　正传曰书莒子庚舆来奔罪自奔也左氏曰莒子庚舆【着丘公弟】虐而好剑苟铸剑必试诸人国人患之又将叛齐乌存帅国人以逐之庚舆将出闻乌存执殳而立于道左惧将止死苑羊牧之曰君过之乌存以力闻可矣何必以弑君成名遂来奔由是观之则庚舆之恶为国人所不容乃自奔也胡氏曰三代之得失天下仁与不仁而已矣苟无仁心甚则身弑国亡不甚则身危国削庚舆免死道左而出奔于鲁幸耳入国不书而书其出奔恶之也
　　戊辰吴败顿胡沈蔡陈许之师于鸡父胡子髠沈子逞灭获陈夏齧
　　正传曰髠胡子名逞沈子名夏齧陈大夫书吴败六国之师于鸡父着诡谋之兵也书灭书获甚吴罪也吴恃其强冯陵中国无故而伐州来六国救之正也而又以诡诈败灭二国之君而获其大夫是干先王之诛矣故春秋书之深着其罪也公羊亦谓以诈战之辟言之是也左氏曰吴人伐州来楚防越帅师及诸侯之师奔命救州来吴人御诸钟离子瑕卒楚师熸吴公子光曰诸侯从于楚者众而皆小国也畏楚而不获已是以来吾闻之曰作事威克其爱虽小必济胡沈之君幼而狂陈大夫齧壮而顽顿与许蔡疾楚政楚令尹死其师熸帅贱多宠政令不一七国同役而不同心帅贱而不能整无大威命楚可败也若分师先以犯胡沈与陈必先奔三国败诸侯之师乃揺心矣诸侯乖乱楚必大奔请先者去备薄威后者敦陈整旅吴子从之戊辰朔战于鸡父吴子以罪人三千先犯胡沈与陈三国争之吴为三军以系于后中军从王光帅右掩余帅左吴之罪人或奔或止三国乱吴师击之三国败获胡沈之君及陈大夫舍胡沈之囚使奔许与蔡顿曰吾君死矣师噪而从之三国奔楚师大奔书曰胡子髠沈子逞灭获陈夏齧君臣之辞也不言战楚未陈也愚谓按此则楚虽夷狄六国从之疑于从夷然从之以救州来则所从者正即不可以夷狄之矣楚与六国救之为是则吴败之灭之获之为非他皆不足论也春秋就事论事苟是矣岂复较其从夷乎左氏之言皆实録也至于谓书髠逞灭获夏齧为君臣之词则凿矣公谷胡氏用之岂春秋之本指乎
　　天王居于狄泉尹氏立王子朝
　　正传曰天王敬王匄尹氏周之世卿也公羊谓此未三年其称天王何着有天子是也然而立位一日即为天子何待三年书天王居于狄泉正名分也而乱贼之罪可从而诛矣书尹氏立王子朝诛乱贼也而簒立之罪可从而定矣左氏曰夏四月乙酉单子【穆公】取訾【子朝邑】刘子【即伯蚠】取墙人直人【二邑皆属子朝】六月壬午王子朝入于尹癸未尹圉【尹文公名】诱刘佗【刘蚠族敬王党】杀之丙戌单子从阪道刘子从尹道伐尹单子先至而败刘子还己丑召伯奂南宫极以成周人戌尹庚寅单子刘子樊齐以王如刘甲午王子朝入于王城次于左巷秋七月戊申鄩罗纳诸荘宫尹辛败刘师于唐丙辰又败诸鄩甲子尹辛取西闱丙寅攻蒯蒯溃愚谓此本传也正天子之名分诛世卿之簒立春秋拨乱反正之情见矣谷梁为立者不宜立之説胡氏因之义例之説行以其小者害其大而春秋之指亡矣
　　八月乙未地震
　　正传曰书地震志异也地道主静而震焉则异矣故书之以为戒左氏曰八月丁酉南宫极震苌谓刘文公曰君其勉之先君之力可济也周之亡也其三川震今西王【入于王城谓之西王】之大臣亦震天弃之矣东王【居于狄泉谓之东王】必大克杜氏曰经书地震鲁地也南宫极为屋所压而死周地亦震也
　　冬公如晋至河有疾乃复
　　正传曰书公如晋至河有疾乃复志非所如也左氏曰公为叔孙故如晋及河有疾而复公羊曰何言乎公有疾乃复杀耻也愚谓昭公忘前日之耻非有会同之礼徒以叔孙之故轻身如晋是失礼而近耻辱矣虽至河有疾乃复何足以杀耻乎犹曰无疾则至矣见止矣不得入矣乃所以深耻之也○胡氏曰昭公两朝于晋而一见止五如晋而四不得入焉今此书有疾乃复杀耻也以周公之胄千乗之君执币帛修两君之好而不见纳斯亦可耻矣有耻而后能知愤知愤而后能自强自强而后能为善为善而后能立身立身而后能行其政令保其国家矣昭公内则受制于权臣外则见陵于方伯此正忧患疢疾有德慧术智保生免死之时也而安于屈辱其处防弱无愤耻自强之心其失国出奔死于境外其自取之哉
　　【敬王二年】二十有四年【晋顷八年齐景三十年卫灵十七年蔡昭公申元年郑定十二年曹悼六年陈惠十二年杞平十八年卒宋元十四年秦哀十九年楚平十一年吴僚九年】
　　春王二月丙戌仲孙貜卒
　　正传曰书仲孙貜卒志国卿之大故也
　　叔孙舍至自晋
