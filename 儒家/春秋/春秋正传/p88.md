<!-- { "loadSidebar": true } -->
　　正传曰于越即越也云于越者夷方言也即其俗言称之书于越入吴交讥之也左氏曰越入吴吴在楚也愚谓吴之破楚以解蔡围有安中国之功然而趋楚利而忘后备越窥吴兵之在楚掩其不意而入之肆其夷狄贪残之行而忘大义故是书也于越见其忘义于吴见其忘备交讥之义具矣
　　六月丙申季孙意如卒
　　正传曰书季孙意如卒循国卿之常礼也使人求其平生逐君之罪恶则定公不能诛罪而使得其常以卒有遗憾矣左氏曰六月季平子行东野还未至丙申卒于房阳虎将以璵璠敛仲梁懐弗与曰改步改玉阳虎欲逐之告公山不狃不狃曰彼为君也子何怨焉既桓子行东野及费子泄【即不狃】为费宰逆劳于郊桓子敬之劳仲梁懐仲梁懐弗敬【不敬子泄也】子泄怒谓阳虎子行之乎【欲阳虎行其志也】○胡氏曰内大夫有罪见讨则不书卒公子翚是也仲遂杀恶及视罪与翚同而书卒者以事之变卒之也意如何以书卒见定公不讨逐君之贼以为大夫全始终之礼也定虽受国于季氏苟有叔孙婼之见不赏私劳致辟意如以明君臣之义则三纲可正公室强矣今苟于利而忘其雠三纲灭公室益侵陪臣执命宜矣故意如书卒主人习其读而问其传则未知己之有罪焉耳愚谓习读问传凡观春秋者皆当如此胡氏何独明于此而惑于他耶
　　秋七月壬子叔孙不敢卒
　　正传曰书叔孙不敢卒志国卿之大故也
　　冬晋士鞅帅师围鲜虞
　　正传曰书围鲜虞志非义也左氏曰晋士鞅围鲜虞报观虎之役也愚谓以大字小霸主之道也晋乃围鲜虞以报观虎之役是愤兵也非义甚矣
　　【敬王十六年】六年【晋定八年齐景四十四年衞灵三十一年蔡昭十五年郑献十年曹靖二年陈懐二年杞僖二年宋景十三年秦哀三十三年楚昭十二年吴阖庐十一年】
　　春王正月癸亥郑游速帅师灭许以许男斯归
　　正传曰书游速灭许以许男斯归交讥之也左氏曰郑灭许因楚败也据此则许以中国诸侯而恃附荆楚之夷为楚四迁国都卒不能赖楚以全其国见灭于郑以亡宗社许固有以自取之矣郑之于许非有问罪之义而擅兴大众以灭其国絶其宗杞而俘辱其君暴亦甚矣故春秋书之以并见其罪
　　二月公侵郑
　　正传曰书公侵郑见非义之兵也左氏曰二月公侵郑取匡为晋讨郑之伐胥靡也往不假道于衞及还阳虎使季孟自南门入出自东门舍于豚泽衞侯怒使弥子瑕追之公叔文子老矣辇而如公曰尤人而效之非礼也昭公之难君将以文之舒鼎【鼎名】成之昭兆【名】定之鞶鉴苟可以纳之择用一焉公子与二三臣之子诸侯苟忧之将以为之质此羣臣之所闻也今将以小忿蒙旧徳无乃不可乎太姒之子唯周公康叔为相睦也而效小人以弃之不亦诬乎天将多阳虎之罪以毙之君姑待之若何乃止愚谓此本传也观此则鲁之侵郑乃以郑之伐胥靡故为晋讨之耳夫郑有罪而问之与郑兵加于己而应之可也今乃为晋报怨而讨之又行侵暴之事春秋书以罪之
　　公至自侵郑
　　正传曰书公至自侵郑始终乎非义之举也公为晋报怨以搆怨而危其国则其告庙之词亦难矣
　　夏季孙斯仲孙何忌如晋
　　正传曰书季孙斯仲孙何忌如晋讥非所如也左氏曰夏季桓子如晋献郑俘也阳虎强使孟懿子往报夫人之币晋人兼享之愚谓观此则季桓子非所献而献矣夫鲁既为晋讨郑以助其愤又献郑俘以为媚其如晋也非聘问之礼矣况二事兼行乎故春秋书其如晋以非之
　　秋晋人执宋行人乐祁犂
　　正传曰此何以书志非义也使人读其文求其事知由强臣之防致君于非义之罪矣左氏曰秋八月宋乐祁言于景公曰诸侯唯我事晋今使不往晋其憾矣乐祁告其宰陈寅陈寅曰必使子往他日公谓乐祁曰唯寡人説子之言子必往陈寅曰子立后而行吾室亦不亡唯君亦以我为知难而行也见溷而行赵简子逆而饮之酒于緜上献杨楯六十于简子陈寅曰昔吾主范氏今子主赵氏又有纳焉以杨楯贾祸弗可为也已然子死晋国子孙必得志于宋范献子言于晋侯曰以君命越疆而使未致使而私饮酒不敬二君不可以不讨也乃执乐祁愚谓观此则宋来修好于晋而晋以小故执其行人可谓礼义乎致君于非礼非义者范献子与赵简子争权为之也然则晋之为晋可知矣○胡氏曰执异国行人出于列卿私意威福之柄移矣三家分晋而靖公废为家人岂一朝一夕之故哉愚谓书晋人者鲁史总称他国之词或谓称人以执非伯讨则非矣夫晋君以谗臣之言而执他国行人于行礼之时其不为伯讨有不待称人而后知之矣
　　冬城中城
　　正传曰书城中城讥非礼也冬城时也何以非礼曰不正虽时亦非也左氏曰城中城者三家张也或曰非外民也愚谓二者皆非矣夫城其中以外城外之民非也三家为之以自张其势亦非也春秋书之而义自见矣
　　季孙斯仲孙忌帅师围郓
　　正传曰忌何忌书季孙斯仲孙忌帅师围郓着二氏之擅兴也无公命也杜氏曰郓贰于齐也髙氏曰郓自昭二十五年齐取之以居昭公后郓虽溃而犹贰于齐何忌不言何史之阙文也公羊以为讥二名非礼非也春秋书二卿围郓则见其无公室兆于此矣又按左氏其明年齐人归郓阳闗阳虎居之以为政则见其无三桓之机亦兆于此矣
　　【敬王十七年】七年【晋定九年齐景四十五年衞灵三十二年蔡昭十六年郑献十一年曹靖三年陈懐三年杞僖三年宋景十四年秦哀三十四年楚昭十三年吴阖庐十二年】
　　春王正月
　　正传曰无事亦书时月义见于前
　　夏四月
　　正传曰无事亦书时月史之旧文也史法也
　　秋齐侯郑伯盟于咸
　　正传曰咸衞地书盟于咸志善防也左氏曰齐郑盟于咸徴防于衞愚谓徴防于衞故齐郑于衞地盟之是时周儋翩入于仪栗以叛天王处于姑莸以避其乱晋为盟主不能兴勤王之师霸图隳矣故齐景公与郑伯盟而徴防于衞以复兴桓公之霸业也故春秋善之
　　齐人执衞行人北宫结以侵衞
　　正传曰书齐人执衞行人北宫结以侵衞志非义也行人之如齐其事传不可考以上文齐郑盟咸左氏以为徴防于衞下文齐衞盟于沙盖必衞侯贰齐而不与防故齐执而侵之然后乃与盟于沙也然齐方防盟诸侯以兴霸图衞不与防举兵向之问其罪则衞无不服而齐为伯讨矣不此之图而执其行人行人何罪焉潜师掠境境内之民何罪焉是舍大义而窥小利不足为霸矣故春秋非其执与侵也谷梁以为重结先儒又以称人为贬皆义例之误也
　　齐侯衞侯盟于沙
　　正传曰沙晋地书齐侯衞侯盟于沙讥刼盟也夫盟者忠信之薄也况刼盟乎齐郑徴防于衞衞使行人辞之齐执其行人以伐其国乃与盟于沙非刼盟乎何以质诸鬼神而结其忠信乎左氏曰衞侯欲叛晋诸大夫不可使北宫结如齐而私于齐侯曰执结以侵我齐侯从之乃盟于愚谓此左氏传闻附防之过也审如是则衞灵公之诡谋齐景公之诡行皆背忠信之大者也何以相固结乎何以盟告于鬼神乎
　　大雩
　　正传曰书大雩志国之大事也而其非礼见矣
　　齐国夏帅师伐我西鄙
　　正传曰何以书志警也而齐报怨之罪见矣夫鲁方意如逐君定公擅立齐于是时不能约与国兴师而问罪今齐郑为党恶鲁事晋故为郑伐鲁且报二卿围郓之怨则非义兵矣左氏曰齐国夏伐我阳虎御季桓子公敛处父御孟懿子将宵军齐师齐师闻之堕伏而待之处父曰虎不图祸而必死苫夷曰虎陥二子于难不待有司余必杀汝虎惧乃还不败
　　九月大雩
　　正传曰书九月大雩志国之大事也而其非时非礼并见矣
　　冬十月
　　正传日无事亦书史之法也











　　春秋正传卷三十四
<经部,春秋类,春秋正传>
　　钦定四库全书
　　春秋正传卷三十五　　　明　湛若水　撰定公
　　【敬王十八年】八年【晋定十年齐景四十六年卫灵三十三年蔡昭十七年郑献十二年曹靖四年卒陈懐四年卒杞僖四年宋景十五年秦哀三十五年楚昭十四年吴阖庐十三年】
　　春王正月公侵齐
　　正传曰书公侵齐志愤怨之兵也以去年齐伐我西鄙故报其怨夫潜师掠境谓之侵鲁定公不声齐之罪而潜师以掠其境焉境之民何罪乎杜氏谓传言鲁无军政士无鬬志髙氏谓鲁政不复在公而三家欲公亲行以归怨于公左氏曰门于阳州士皆坐列曰顔髙之弓六钧皆取而传观之阳州人出顔髙夺人弱弓籍丘子鉏击之与一人俱毙偃且射子鉏中颊殪顔息射人中眉退曰我无勇吾志其目也师退冉猛伪伤足而先其兄防乃呼曰猛也殿愚谓此亦可以见鲁之无军政而政不自公矣
　　公至自侵齐
　　正传曰公至自侵齐志反面之礼也始终乎非义之行也
　　二月公侵齐
　　正传曰书公侵齐志非义之甚也公以正月侵齐而未得志故复侵之则结怨之甚矣左氏曰攻廪丘之郛主人焚冲或濡马褐以救之遂毁之
　　三月公至自侵齐
　　正传曰书公至自侵齐谨君之出入也始终乎非义之甚也
　　曹伯露卒
　　正传曰书曹伯露卒志与国之大故也来赴故书之
　　夏齐国夏帅师伐我西鄙
　　正传曰何以书志国警也而齐之报怨公之召衅并见矣
　　公防晋师于瓦
　　正传曰瓦卫地书公防晋师于瓦善防也或曰晋师其君不来而公与其大夫防得为善乎据左氏晋士鞅赵鞅荀寅救我公防晋师于瓦范献子执羔赵简子中行文子皆执鴈鲁于是始尚羔愚谓夫义何常之有夫晋之师虽其君不亲行而遣三大夫以师来救鲁之见侵于齐且三大夫皆有礼焉公不往防之何以答其恤隣救难之义乎春秋书以善之宜矣
　　公至自瓦
　　正传曰书公至自瓦谨君之出入也着以善至也
　　秋七月戊辰陈侯栁卒
　　正传曰何以书卒着恤隣之义也来赴则书之也
　　晋士鞅帅师侵郑遂侵卫
　　正传曰书晋士鞅帅师侵郑遂侵卫讥暴兵也郑卫之盟齐以晋覇图之衰也晋为伯国之余烈天王播越而不能约与国以定周难乃区区忿郑卫与齐而贰已焉乌足以服诸侯兴覇图乎左氏曰晋师将盟卫侯于鄟泽赵简子曰羣臣谁敢盟卫君者涉佗成何【晋大夫】曰我能盟之卫人请执牛耳成何曰卫吾温原也焉得视诸侯将歃涉佗捘卫侯之手及捥卫侯怒王孙贾趋进曰盟以信礼也有如卫君其敢不唯礼是事而受此盟也卫侯欲叛晋而患诸大夫王孙贾使次于郊大夫问故公以晋诟语之且曰寡人辱社稷其改卜嗣寡人从焉大夫曰是卫之祸岂君之过也公曰又有患焉谓寡人必以而子与大夫之子为质大夫曰苟有益也公子则往羣臣之子敢不皆负羁絏以从将行王孙贾曰苟卫国有难工商未尝不为患使皆行而后可公以告大夫乃皆将行之行有日公朝国人使贾问焉曰若卫叛晋晋五伐我病何如矣皆曰五伐我犹可以能战贾曰然则如叛之病而后质焉何迟之有乃叛晋晋人请改盟弗许秋晋士鞅防成桓公侵卫围虫牢报伊阙也遂侵卫由是观之则不能自反而徒以攻人晋之为晋可知矣
　　塟曹靖公
　　正传曰书曹靖公志恤隣之义也志时也
　　九月陈懐公
　　正传曰何以书志恤隣之义也而速之失礼见矣盖卒至是三月也
　　季孙斯仲孙何忌帅师侵卫
