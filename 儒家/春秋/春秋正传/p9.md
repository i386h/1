<!-- { "loadSidebar": true } -->
　　正传曰书蔡人卫人陈人从王伐郑着征伐之非也盖天子奉行天讨者于诸侯一不朝则贬其爵再不朝则削其地三不朝则六师移之天子讨而不伐郑伯一不朝即屈万乗之尊帅诸侯之师而伐之则非征伐之正矣左氏曰王夺郑伯政郑伯不朝秋王以诸侯伐郑郑伯御之王为中军虢公林父将右军蔡人卫人属焉周公黒肩将左军陈人属焉郑子元请为左拒以当蔡人卫人为右拒以当陈人曰陈乱民莫有鬭心若先犯之必奔王卒顾之必乱蔡卫不枝固将先奔既而萃扵王卒可以集事从之曼伯为右拒祭仲足为左拒原繁髙渠弥以中军奉公为鱼丽之陈先偏后伍伍承弥缝战于繻命二拒曰旝动而鼓蔡卫陈皆奔王卒乱郑师合以攻之王卒大败祝聃射王中肩王亦能军祝聃请从之公曰君子不欲多上人况敢陵天子乎苟自救也社稷无陨多矣夜郑伯使祭足劳王且问左右愚谓观此则王师之失伐可见矣公羊乃以从王以为正谷梁乃以举从之者为天王讳伐郑程子乃以不书败诸侯不可敌王胡氏又以王夺郑伯政而怒其不朝以诸侯伐焉非天讨也故不称天皆泥文之过也盖书败不书败称天不称天皆当时国史之文也夫子未尝改之而其事自不可掩矣
　　大雩
　　正传曰书大雩则其礼之非与不时之举皆可见矣然而僣礼之非则失时非所问左氏曰凡祀啓蛰而郊龙见而雩始杀而尝闭蛰而烝过则书是也然而末矣公羊以为旱祭也记灾也误矣何谓僣礼之非曰雩则可大雩则不可诸侯祭山川天子祭天地是故诸侯祷雨于境内之山川亦谓之雩天子则祷雨于天则谓之大雩鲁桓以诸侯而僣天子之大雩以祷雨于天而又以秋而祭失时焉故春秋书以着其非程子曰成王尊周公故赐鲁重祭得郊禘大雩大雩雩于上帝用盛乐也故夫子曰鲁之郊禘非礼也周公其衰矣大雩之常祀不能皆书也故因其非时则书之遇旱灾则非时而雩书之所以见其非礼且志旱也郊禘亦因事而书胡氏曰鲁诸侯而郊禘大雩欲悉书于防则有不胜书故雩祭则因旱以书而特谓之大郊禘亦因事以书而义自见是也又曰此皆国史所不能与愚谓国史书其实圣人取其义而存之而其非自见耳
　　螽
　　正传曰螽虫灾也以旱而生书螽记灾也谷梁曰螽虫之灾也甚则月不甚则时程子曰螽蝗也既旱又蝗饥不在书也
　　冬州公如曹
　　正传曰州者张氏以为畿内之地河内州县也都淳于县故称淳于公书州公如曹纪诸侯之去国也左氏曰淳于公如曹度其国危遂不复谷梁曰外相如不书此其书何也过我也愚谓非也有报故史书之程子曰州公尝为王三公故称公不能保其国去如曹遂不复胡氏曰外相如不书此何以书将有其末故先录其本愚谓圣人之心过化存神无意必固我之防事而书之耳而谓将有其末先録其本恐非圣人之心也
　　【桓王十四年】六年【齐僖二十五年晋小子三年卫宣十三年蔡桓九年郑庄三十八年曹桓五十一年陈厉公跃元年杞武四十五年宋庄四年秦寕十年楚武三十五年】
　　春正月寔来
　　正传曰书寔来纪失国而来寓也左氏曰自曹来朝书曰寔来不复其国也胡氏曰寔者州公名也春秋之法诸侯不生名失地灭同姓则名正经世之本名正而天下定矣胡氏又分别或廹乎大国之间而失国以为不幸或骄奢暴自底灭亡以为自取故名与不名以待寓公之差等则吾未之敢信耳孟子以诸侯失国而托扵诸侯为礼礼诸侯不臣寓公未闻分别其以何而失国而名之慢之也且寔之为州公名未有所考左传公谷皆未有明言而程子所谓名之来者又谓寔不称州亡其国也胡氏遂因之愚以文势观之上年冬书州公如曹此六年春正月书寔来则州公将奔鲁而先如曹今春乃寔来也何等直截明白耶岂有冬尚称公而春即称寔冬以国称而春即以名称冬尚为诸侯而春即为匹夫耶若论失国则自如曹已然矣不及逾时而名称反易以为褒贬不亦惑甚矣乎圣人之心必不如是也
　　夏四月公会纪侯于郕
　　正传曰郕公左作成鲁地书公会纪侯于郕着恤小之义也左氏曰会于成纪来谘谋齐难也愚谓前此齐郑欲袭纪而弗遂齐欲防之故来谘谋于成而公会之也
　　秋八月壬午大阅
　　正传曰书秋八月壬午大阅着不时也公羊以为以罕言者非也阅者左氏曰简车马也愚谓周之秋八月夏之夏六月也故程子曰盛夏大阅妨民害人失政之甚胡氏曰周制大司马中冬大阅教众庻脩战法独详扵三时为农隙故也书八月不时矣以皷则王执路皷诸侯执贲皷以旗则王载太常诸侯载旂以杀则王下大绥诸侯下小绥其礼固亦不同也书大阅非礼矣先王寓军政扵四时之田训民御暴其备豫也惧郑忽畏齐人不因田狩而阅兵车厉农失政甚矣何以保其国乎
　　蔡人杀陈佗
　　正传曰书蔡人杀陈佗着讨贼之义也佗陈君也程子曰佗弑太子免而窃位不能有其国故书曰陈佗佗天下之大恶人皆得而诛之蔡侯杀之实以也而书蔡人同扵讨贼之例见讨贼者众人之公也胡氏曰佗弑太子而代其位至是逾年不成之为君者以贼讨也书蔡人以善蔡书陈佗以善陈善蔡者以蔡人知佗之为贼善陈者以陈国不以佗为君知其为贼故称人称人讨贼之词不以为君故称名称名当讨之贼也愚谓但直书之则其恶自不可掩不待人不人名不名也
　　九月丁子同生
　　正传曰书子同生谨嫡嗣之义也以月日着其所生之辰也左氏曰以太子生之礼举之接以太牢卜士之士妻食之公与文姜宗妇命之公问名于申繻对曰名有五有信有义有象有假有以名生为信以徳名为义以命为取扵物为假取扵父为不以国不以官不以山川不以隠疾不以畜牲不以器币公曰是其生也与吾同物命之曰同程子曰书子同生圣人所以正大本而防僣乱子同者桓之嫡长子也于其始生即书之其位固己定矣嫡冡之生国之大事故书胡氏曰传子以嫡天下之逹礼也故有君薨而世子未生之礼植遗腹朝委裘而天下不乱者以名分素明而民志定也经书子同生所以明与子之法正国家之本防后世配嫡夺正之事垂训之义大矣此世子也其不曰世子何也天下无生而贵者誓扵天子然后为世子
　　冬纪侯来朝
　　正传曰书纪侯来朝着失礼也朝聘以时非时而来朝假来朝以求助皆非礼也左氏曰请王命以求成于齐公告不能程子曰纪畏齐而来朝以求助也不能上诉扵天子近赴扵贤侯和辑其民效死以守而欲求援扵鲁桓是岂为国之道哉其不能保有终至于大去其国宜也胡氏曰鲁桓者弑君之贼人人之所同恶夫人得而讨之也而主之以求援其能国乎
　　【桓王十五年】七年【齐僖二十六年晋小子四年卫宣十四年蔡桓十年郑庄三十九年曹桓五十二年陈厉二年杞武四十六年宋庄五年秦寕十一年楚武三十六年】
　　春二月己亥焚咸丘
　　正传曰咸丘邾娄之邑地名焚者焦林而猎也书春二月己亥焚咸丘讥田之非礼而不以时也程子曰古者昆虫蛰而后火田去莽翳以逐禽兽非竭山林而焚之也焚咸丘如尽焚其地见其广之甚也胡氏曰易称王用三驱在礼天子不合围诸侯不掩羣夫子钓而不纲弋不射宿皆爱物之意也推此心以及物至于鸟兽若草木裕无猎之过矣书焚咸丘所谓焚林而田也
　　夏谷伯绥来朝邓侯吾离来朝
　　正传曰书谷伯绥来朝邓侯吾离来朝两着朝之非礼也古者诸侯四载一朝天子之国今二国臣职不脩而逺来朝于逆贼之国非但非礼而又甚焉春秋书之所以诛其恶也左氏曰谷伯邓侯来朝名贱之非也公谷以为失地失国之君亦非也史以其国小而逺微之故名之圣人又因来朝之非礼而助恶故存史之文以恶之耳胡氏曰春秋之法诸侯不生名谷伯邓侯何以名桓天下之大恶也执之者无禁杀之者无罪谷伯邓侯越国逾境相继而来朝即大恶之党也故特贬而书名与失地防同姓者比焉愚谓法例皆后儒观春秋者为之非圣经之明训也且古人尚朴多相称名如周公之扵召公者又何耶夫不名者或一时礼际之冝而史者实万世垂训之典安得不名其或名或不名史书之详畧圣人因之耳程子又言桓之恶逆天子累聘诸侯相继而朝之乱天道嵗功不成故不具秋冬而不知史法必具时以书事其有不具者史逸之耳而天道功周流万古不息不为尧存不为桀亡岂有因一人之恶而遂阙其万古不息之天道与功哉盖后儒所谓春秋法例者惑之虽程胡大儒未免如此
　　【桓王十六年】八年【齐僖二十七年晋侯缗元年卫宣十五年蔡桓十一年郑庄四十年曹桓五十三年陈厉三年杞武四十七年宋庄六年秦寕十二年楚武三十七年】
　　春正月己烝
　　正传曰书春正月己烝纪常祭也国之大事在祀故纪之公羊以为讥亟渎非也亟可以言之于夏再烝而不可言之此也谷梁曰烝冬事也春兴之志不时亦非也程子曰冬烝非过也书之以见五月又烝为非礼之甚也胡氏曰按周官大司马烝以仲冬今鲁烝以春正其不同何也周书用周月以纪政而其言曰夏数得天百王所同其在商周革命改正示不相沿至于敬授民时廵狩烝享犹自夏焉然则司马中冬敎大阅献禽以烝享所谓自夏而鲁之烝祭在春正月见春秋用周正纪鲁事也而谷梁子乃曰烝冬事也春兴之志不时也是以闭蛰而烝为是与周制异矣春秋非以不时志也为再烝见渎书也愚谓春秋书春正月而程子以为冬烝非过何也盖周正子爲首为月数之始夏正寅寅为首为月数之始盖谓之正月者以为正之月也义可见矣周之春正月即夏之冬十一月也烝以物之藏为祠故用之扵夏十一月周之正月故曰非过也由是观之则胡氏前谓鲁烝在春正月见春秋用周正纪鲁事是也则夫谓三代正朔改而月数不改为谬明矣今据此经扵子月而书曰春正月则见周之时正朔改而月数亦从之而改矣孔子曰行夏之时时谓春夏秋冬四时也而欲行夏时则四时扵三代必有不同者矣舜廵狩协时月正日时亦谓四时月谓晦朔日谓甲乙而欲协之正之则时与月及日必有不同者矣盖三阳之月皆可为首则皆可以为春春者蠢也生物生意蠢蠢然动也今子月生意已动子月阳生之月故为首而经书之曰春胡氏至此可以悟矣终不改其旧説何欤
　　天王使家父来聘
　　正传曰天王者春秋天子之通称家氏父字天子之大夫也书天王使家父来聘讥失道也礼诸侯四年一朝天子五年一聘今聘非其时又加扵弑君之人故书之程子曰桓公弑立未尝朝觐天王不讨而屡使聘之失道之甚也胡氏曰下聘弑逆之人而不加贬何也既名冡宰扵前其余无责焉乃同则书重之义以此见春秋任宰相之专而责之备也云云又云归赗仲子会葬成风则咺书名扵前而王不称天扵后来聘桓公赐桓公命则宰紏书名以正其始王不称天以正其终而荣叔家父之徒不与也故人主之职在论相而已矣愚谓胡氏常以一字观春秋至扵义同而字之褒贬不同则不得其説又从而为之词皆此也盖聘弑君之贼则凡天王使之来与受命而来者皆可责何必独责之扵相又此王何以不去其天耶如其前后不一则亦不足以示贬矣
　　夏五月丁丑烝
