<!-- { "loadSidebar": true } -->
　　正传曰及者犹言与也胡氏以为诛晋之意非也书晋侯齐师宋师秦师及楚人战于城濮楚师败绩善晋合诸侯以攘夷也楚人围宋是以强陵弱矣晋为盟主合中国诸侯以伐之得崇夏攘夷之义其余在所略矣左氏曰楚子入居于申使申叔去谷使子玉去宋曰无从晋师晋侯在外十九年矣而果得晋国险阻艰难备尝之矣民之情伪尽知之矣天假之年而除其害天之所置其可废乎军志曰允当则归又曰知难而退又曰有徳不可敌此三志者晋之谓矣子玉使伯棼请战曰非敢必有功也愿以间执谗慝之口王怒少与之师唯西广东宫与若敖之六卒实从之子玉使宛春告于晋师曰请复卫侯而封曹臣亦释宋之围子犯曰子玉无礼哉君取一臣取二不可失矣先轸曰子与之定人之谓礼楚一言而定三国我一言而亡之我则无礼何以战乎不许楚言是弃宋也救而弃之谓诸侯何楚有三施我有三怨怨雠已多将何以战不如私许复曹卫以携之执宛春以怒楚既战而后图之公説乃拘宛春于卫且私许复曹卫曹卫告絶于楚子玉怒从晋师晋师退军吏曰以君辟臣辱也且楚师老矣何故退子犯曰师直为壮曲为老岂在久乎微楚之不及此退三舍辟之所以报也背食言以亢其讐我曲楚直其众素饱不可谓老我退而楚还我将何求若其不还君退臣犯曲在彼矣退三舍楚众欲止子玉不可夏四月戊辰晋侯宋公齐国归父崔夭秦小子憗次于城濮楚师背酅而舍晋侯患之聴舆人之颂曰原田每每舍其旧而新是谋公疑焉子犯曰战也战而捷必得诸侯若其不捷表里山河必无害也公曰若楚何栾贞子曰汉阳诸姬楚实尽之思小而大耻不如战也晋侯梦与楚子搏楚子伏已而盬其脑是以惧子犯曰吉我得天楚伏其罪吾且柔之矣子玉使鬭勃请战曰请与君之士戏君冯轼而观之得臣与寓目焉晋侯使栾枝对曰寡君闻命矣楚君之未之敢忘是以在此为大夫退其敢当君乎既不获命矣敢烦大夫为二三子戒尔车乗敬尔君事诘朝将见晋车七百乗韅靷鞅靽晋侯登有莘之虚以观师曰少长有礼其可用也遂伐其木以益其兵己巳晋师陈于莘北胥臣以下军之佐当陈蔡子玉以若敖之六卒将中军曰今日必无晋矣子西将左子上将右胥臣蒙马以虎皮先犯陈蔡陈蔡奔楚右师溃狐毛设二斾而退之栾枝使舆曵柴而伪遁楚师驰之原轸郤溱以中军公族横击之狐毛狐偃以上军夹攻子西楚左师溃楚师败绩子玉收其卒而止故不败晋师三日馆谷及癸酉而还愚谓此其实传也其事虽多出于谲而其攘夷尊华之大义足以蔽其愆矣胡氏曰荆楚恃强凭陵诸夏灭黄而霸主不能恤败徐于娄林而诸大夫不能救执中国盟主而在防者不敢与之争今又戍谷逼齐合兵围宋战胜中国威动天下非有城濮之败则民其被发左袵矣宜有美辞称扬其绩而春秋所书如此其畧何也仁人明其道不计其功正其义不谋其利文公一战胜楚遂主夏盟以功利言则高矣语道义则三王之罪人也知此説则曽西不为管仲而仲尼孟子虽老于行而不悔其有以夫愚谓春秋直书其事而美恶自见不待词之称扬也仲尼之徒虽无道桓文之事者自王道视之则然也然而又取管仲之功以为如其仁微管仲吾其被发左袵矣则圣人广大之心胷可见矣今楚围宋晋侯防诸侯以伐楚而救宋正得攘夷崇夏之义而乃以谲诈罪之是犹夺御冦之兵以资冦之虐也以其小者失其大者奚可哉
　　楚杀其大夫得臣
　　正传曰书楚杀其大夫得臣讥楚之弃其将也左氏曰楚子玉既败楚子使谓之曰大夫若入其若申息之老何子西孙伯曰得臣将死二臣止之曰君其将以为戮及连谷而死晋侯闻之而后喜可知也曰莫余毒也已蒍吕臣实为令尹奉己而已不在民矣胡氏曰按左氏晋师既克曹卫楚子入居于申使申叔去谷使子玉去宋曰晋侯在外十九年而果得晋国险阻艰难备尝之矣民之情伪备知之矣天假之年而除其害其可废乎子玉使伯棼请战楚子怒少与之师惟西广东宫与若敖之六卒实从之而不止也子玉从晋师文公退三舍辟之楚众欲止子玉不可战于城濮楚师败绩夫得臣信有罪矣而楚子知其不可敌不能使之勿敌而少与之师又以一败杀之是以师为重而弃其将以与之也是晋再克而楚再败也此説是矣又谓称国以杀而不去其官则义例之凿矣
　　卫侯出奔楚
　　正传曰书卫侯出奔楚着弃亲从敌之非也而晋侯弃义并见矣卫侯之奔楚晋逼之也故书奔楚苟求其奔楚之故则晋侯驱同姓以归敌国其弃大义可见矣胡氏曰卫侯失守社稷背晋即楚于文公何罪乎卫之祸文公为之也初齐晋盟于敛盂卫侯请盟晋人不许是塞其向善之心虽欲自新改辙而其道无由也高帝一封雍齿而功臣不竞世祖烧弃文书而反侧悉安使文公释怨许卫结盟南向诸侯弃楚而归晋矣忿不思难惟怨是图必使卫侯窜身无所奔于荆蛮归于京师兄弟相残君臣交讼谁之咎也夫心不外者乃能统大众智不凿者乃能处大事文公欲主夏盟取威定霸而举动烦扰若不胜任者惟凿智自私而心不广也春秋于卫侯失国出奔不以其罪名之而重文公之咎盖端本议刑责备贤者之意也
　　五月癸丑公防晋侯齐侯宋公蔡侯郑伯卫子莒子盟于践土
　　正传曰卫子者卫叔武也卫侯出奔楚故使其弟叔武往防称子者将立以为君也书公防晋侯与诸侯盟于践土著晋侯尊王之义也主盟者晋侯而云公防者内史之词也据左传甲午至于衡雍作王宫于践土乡役之三月则是晋侯作王宫以俟天子巡狩而与诸侯先为此防盟以尊周室此时王未防也盖诸侯之防盟为王也而公谷诸儒谓王亦防盟有何义乎盖诸侯防盟此一事也王以巡狩而出居于王宫以临诸侯享醴命晋侯为伯此又一事也复两言公朝于王所者即此也但经有诸侯防盟而无天王同防又不见防命之文则公谷左氏所载防命之事及晋侯召王致王防王之事则知诸传皆未可信也所谓以经证传之真伪也
　　陈侯如防
　　正传曰书陈侯如防善归义也附防于践土也公羊曰其言如防何后防也谷梁曰如防外乎防也于防受命也
　　公朝于王所
　　正传曰王所者即作王宫于践土者也书公朝于王所着尊王之义也臣之于君惟其所在而朝觐焉所以尊尊也公谷乃有非其所之论又有不与致天子之论皆非也胡氏又以为朝于庙礼也于外非礼也则古之天子巡狩诸侯各朝于方岳者皆非欤又曰古者天子巡狩于四方有常时诸侯朝于方岳有常所其宫室道途可以预脩故民不劳其共给调度可以预备故国不费今天王下劳晋侯公朝于王所则非其时与地矣愚谓如胡氏之説责王巡狩之非时可也责鲁以不必朝王所可乎必执时与地而不朝鲁受诛矣又曰然则天子在是其可以不朝乎天子在是而诸侯就朝礼之变也春秋不以诸侯就朝为非而以王所非其所为贬正其本之意也愚谓此胡氏之説小变矣
　　六月卫侯郑自楚复归于卫
　　正传曰郑卫侯名书卫侯郑自楚复归于卫罪卫侯也夫国有人民社稷宗庙命于天子传之先君守死而弗去者也卫侯无道不能自立舍其社稷宗庙以奔楚使其弟叔武受盟践土立以为君矣又自楚以归卫兄弟相戮君臣相讼乱国败伦郑之罪大矣何以容于天地之间乎
　　卫元咺出奔晋
　　正传曰书卫元咺出奔晋着非义也君臣之义无所逃于天地之间元咺既奉卫侯郑之命以立叔武叔武立以治反卫侯则是君臣之义未絶也闻郑之将归劝叔武逊位以迎之则君臣之义全矣不知出此及郑既入杀叔武乃奔晋以讼其君可谓义乎左氏曰或诉元咺于卫侯曰立叔武矣其子角从公公使杀之咺不废命奉夷叔以入守六月晋人复卫侯武子与卫人盟于宛濮曰天祸卫国君臣不协以及此忧也今天诱其使皆降心以相从也不有居者谁守社稷不有行者谁扞牧圉不协之故用昭乞盟于尔大神以诱天自今日以往既盟之后行者无保其力居者无惧其罪有渝此盟以相及也明神先君是纠是殛国人闻此盟也而后不贰卫侯先期入子先长牂守门以为使也与之乗而入公子歂犬华仲前驱叔武将沐闻君至喜捉发走出前驱射而杀之公知其无罪也枕之股而哭之歂犬走出公使杀之元咺出奔晋愚谓考传以观经则直书奔晋而义自见矣胡氏之説又谓称名以罪郑及称复不称复与易词之説皆义例之凿也
　　陈侯欵卒
　　正传曰欵陈侯名书卒义见前
　　秋杞伯姬来
　　正传曰伯姬杜氏以为庄公女归宁曰来书杞伯姬来着归宁之非礼也礼女子嫁父母在嵗一归宁犹虑不得伯姬庄公之女而归宁非礼矣吴氏曰杞桓公伯姬之次子继其兄成公而立即来朝鲁为鲁所卑又使卿帅师入其国鲁之待杞可谓无恩矣故伯姬又来谢过求平也
　　公子遂如齐
　　正传曰书公子遂如齐纪平齐也吴氏曰鲁以楚师伐齐取谷幸而孝公遄卒未及报怨晋文既伯齐鲁均为受盟之国齐不敢背盟以报鲁故鲁因使遂聘讲好释怨也是矣
　　冬公防晋侯齐侯宋公蔡侯郑伯陈子莒子邾子秦人于温
　　正传曰温本畿内地为狄所灭者书公防晋侯齐侯宋公蔡侯郑伯陈子莒子邾子秦人于温左氏曰讨不服也愚以文观之此书防在天王狩于河阳之上则知天王将出狩诸侯会以朝之所以尊王也且议讨卫许所以服有罪也谷梁曰讳防天王非也夫温防将以朝王讨罪而天王亦防有何义乎若以此防为讳王防则下不当又有天王狩河阳之文矣盖诸侯防与天王狩各为一事且防温无防天王之文以经证传之伪不足信矣但因谷梁两倡防天王之説公羊遂为致天子之説而胡氏因之误矣何以言之以两书公朝于王所可见诸侯皆朝天王而非天王下与诸侯之防矣欲尊周而全晋者当以此论为正而祛公谷之惑可也
　　天王狩于河阳
　　正传曰河阳即温也谷梁曰水北为阳山南为阳温在河北也狩巡狩也天子巡狩于河阳而临诸侯之朝也书天王狩于河阳讥非礼也礼五载天子一巡狩羣后四朝天子巡狩之年至于方岳其方诸侯来朝今狩非方岳天下诸侯毕防而朝王所非周礼矣故春秋书以讥之左氏曰是防也晋侯召王以诸侯见且使王狩仲尼曰以臣召君不可以训故书曰天王狩于河阳言非其地也且明徳也愚谓此非孔子之言也若以为非其地则是也公羊以为不与再致天子谷梁以为为天王讳左氏召王与公谷之説皆非也天子自往巡狩而诸侯适防朝于王所也盖当时王以巡狩之名而往故史亦以狩书非仲尼特书以尊周全晋也胡氏引啖助谓原晋自嫌之心嘉其尊王之意则请王之狩忠亦至矣又曰既为王讳之又为晋解之岂圣人大公至正之心哉
　　壬申公朝于王所
　　正传曰其称日者公羊以为録于内是也书公朝于王所着尊王之义也诸侯防于是天王来狩故朝之谷梁以为朝于庙礼也于外非礼也愚谓非也夫礼者敬而已矣惟其所在而致敬焉礼也故天子巡狩诸侯各朝于方岳何莫非礼乎言公朝则非独公朝也故谷梁曰独公朝欤诸侯尽朝也观诸侯尽朝则诸侯尊王之义同也此晋之所以为伯也故谷梁谓曰公朝而尊天子防于温言小诸侯若以为召王致天子则不臣甚矣何以服天下何足以为伯乎
　　晋人执卫侯归之于京师
