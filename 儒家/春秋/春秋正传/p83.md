<!-- { "loadSidebar": true } -->
　　正传曰书齐侯唁公于野井志恤难之礼也诸侯失国则诸侯吊之礼也谷梁子曰吊失国曰唁唁公不得入于鲁也左氏曰齐侯将唁公于平隂公先至于野井齐侯曰是寡人之罪也使有司待于平隂为近故也书曰公孙于齐次于阳州齐侯唁公于野井礼也将求于人则先下之礼之善物也齐侯曰自莒疆以西请致千社以待君命寡人将帅敝赋以从执事唯命是聴君之忧寡人之忧也公喜子家子曰天禄不再天若胙君不过周公以鲁足矣失鲁而以千社为臣谁与之立且齐君无信不如之晋弗从臧昭伯率从者将盟载书曰戮力壹心好恶同之信罪之有无缱绻从公无通外内以公命示子家子子家子曰如此吾不可以盟覊也不佞不能与二三子同心而以为皆有罪或欲通外内且欲去君二三子好亡而恶定焉可同也陷君于难罪孰大焉通外内而去君君将速入弗通何为而何守焉乃不与盟公羊曰唁公者何昭公将弑【当作杀】季氏告子家驹曰季氏为无道僣于公室久矣吾欲杀之何如子家驹曰诸侯僣于天子大夫僣于诸侯久矣昭公曰吾何僣矣哉子家驹曰设两观乘大路朱干玉戚以舞大夏八佾以舞大武此皆天子之礼也且夫牛马维娄委己者也而柔焉季氏得民众久矣君无多辱焉昭公不从其言终弑而败焉走之齐齐侯唁公于野井曰奈何君去鲁国之社稷昭公曰防人不佞失守鲁国之社稷执事以羞再拜颡庆子家驹曰庆子免君于大难矣子家驹曰臣不佞陷君于大难君不忍加之以鈇锧赐之以死再拜颡髙子执箪食与四脡脯国子执壶浆曰吾寡君闻君在外馂饔未就敢致糗于从者昭公曰君不志吾先君延及防人锡之以大礼再拜稽首以袵受髙子曰有夫不祥君无所辱大礼昭公盖祭而不尝景公曰寡人有不腆先君之服未之敢服有不腆先君之器未之敢用敢固以请昭公曰以吾宗庙之在鲁也有先君之服未之能以服有先君之器未之能以出敢固辞景公曰寡人有不腆先君之服未之敢服有不腆先君之器未之敢用请以飨乎从者昭公曰防人其何称景公曰孰君而无称昭公于是噭然而哭诸大夫皆哭既哭以人为菑以幦为席以鞌为几以遇礼相见孔子曰其礼与其辞足观矣○胡氏曰齐侯唁公于野井以遇礼相见孔子曰其礼与其辞足观矣然则何以失国而不反乎礼有本末正身治人礼之本也威仪文辞礼之末也昭公防齐归无戚容而不顾娶孟子为夫人而不命政令在家而不能取有子家子之贤而不能用而屑屑焉习仪以亟能有国乎虽齐侯来唁其礼与辞是矣而方伯连帅之职则未修也又岂所以为礼哉其言曰自莒疆以西请致千社将率敝赋以从而子家子曰失鲁而以千社为臣谁与之立且齐君无信不如早之晋书曰唁公亦明其无纳公之实讥之也
　　冬十月戊辰叔孙舍卒
　　正传曰书叔孙舍卒志国卿之大故也善其死也死于忠也左氏曰昭子【即叔孙舍】自阚归见平子【即意如】平子稽颡曰子若我何昭子曰人谁不死子以逐君成名子孙不忘不亦伤乎将若子何平子曰苟使意如得改事君所谓生死而肉骨也昭子从公于齐与公言子家子命适公馆者执之公与昭子言于幄内曰将安众而纳公公徒将杀昭子伏诸道左师展告公公使昭子自铸归平子有异志冬十月辛酉昭子齐于其寝使祝宗祈死戊辰卒左师展将以公乗马而归公徒执之愚谓按此则舍盖忠于公室者也责意如之逐君成名以辱其子孙及闻意如欲改而事君而适齐以周旋纳公及归见意如异志乃齐于寝析死乃死非所谓死得其所者耶春秋书之而窃取之义自见矣
　　十有一月己亥宋公佐卒于曲棘
　　正传曰曲棘宋地书宋公佐卒于曲棘善其卒也善其卒于恤患也左氏曰十一月宋元公将为公故如晋梦太子栾即位于庙已与平公【元公父】服而相之旦召六卿公曰寡人不佞不能事父兄以为二三子忧寡人之罪也若以羣子之灵获保首领以没唯是楄柎所以借干者请无及先君仲防对曰君若以社稷之故私降昵宴羣臣弗敢知若夫宋国之法死生之度先君有命羣臣以死守之弗敢失队臣之失职常刑不赦臣不忍其死君命祗辱宋公遂行己亥卒于曲棘愚谓此实传也鲁昭公为强臣意如所逐奔齐齐侯但唁之而已未闻有诸侯告方伯连帅而讨意如之罪以复昭公者宋元公独能为昭公之故以如晋首倡大义以恤难定乱其过人逺矣不幸志不竞而卒于道路而其义气已足以风天下也春秋书以善之○胡氏曰宋元之夫人曹氏生子妻意如或谓曹氏勿与鲁将逐之曹氏告元公元公告栾祁祁曰与之如是鲁君必出无民而能逞其志者未之有也鲁君失民久矣然则宋元意如之外舅也不此之顾而求欲纳公是以正伦恤患为心而不匿其私亲之恶者也其贤于当时诸侯逺矣故虽卒于封内而特书其地以别之也愚谓谓特书其地以别之者非也卒于曲棘自是实事书之者悯其志未就而卒于道路也然则死于善与正寝一矣
　　十有二月齐侯取郓
　　正传曰郓鲁邑书齐侯取郓志善取也犹不能无憾焉公羊曰此何以书为公取之也愚谓春秋凡取皆不善也鲁昭公为季氏所逐奔于齐齐侯为公取郓以居公故春秋犹在所取也然而齐侯不能倡大义讨乱臣复昭公之国而徒取郓以居之则亦末矣此圣人所以不能无憾也已○胡氏曰直书齐侯取之何也齐不自取而为公取郓使居之也昭公出奔经书次于阳州见公于鲁未絶而季氏逐君为不臣及书齐侯取郓则见公已絶于鲁而逐于季氏为不君君者有其土地人民以奉宗庙之典籍者也已不能有而他人是保则不君矣春秋之义欲为君尽君道为臣尽臣道各守其职而不渝也昭公失君道季氏为乱臣各渝其职而不守矣其为后世戒深切着明矣

　　春秋正传卷三十二
<经部,春秋类,春秋正传>
　　钦定四库全书
　　春秋正传卷三十三　　　明　湛若水　撰昭公
　　【敬王四年】二十有六年【晋顷十年齐景三十二年卫灵十九年蔡昭三年郑定十四年曹悼八年陈恵十四年杞悼二年宋景公栾元年秦哀二十一年楚平十三年卒吴僚十一年】
　　春王正月宋元公
　　正传曰书正月宋元公志相恤之礼也
　　三月公至自齐居于郓
　　正传曰书公至自齐居于郓志复境也善齐也幸公也悯公也左氏曰三月公至自齐处于郓言鲁地也谷梁曰公次于阳州其曰至自齐何以齐侯之见公可以言至自齐也居于郓者公在外也至自齐道义不外公也愚谓由二传观之则至自齐齐侯道义之举而公赖焉故曰善齐也以居郓为得入鲁地故曰幸公也然犹在外耳故曰悯公也一书而三义备矣胡氏曰居者有其土地人民之称也昭公失国出奔而称居于郓者存一国之防也襄王已出而称居于郑敬王未入而称居于狄泉者存天下之防也天子之于天下率土之滨莫非其臣非诸侯所敢擅也诸侯之于封国四境之内莫非其土非大夫所得専也故诸侯避舍以待巡狩而大夫専邑是为叛君曰居于郓其为防也至矣
　　夏公围成
　　正传曰成孟氏邑书围成讥之也言公自伐其都也成虽孟氏之邑而莫非鲁公之境土也自伐其都是不能有其境土也不能有其境土而反自伐之则见昭公之不君矣为强臣所逐故不能有土见季氏之不臣矣左氏曰夏齐侯将纳公命无受鲁货申丰从女贾【二人皆季氏家臣】以币锦二两防一如瑱适齐师谓子犹【即梁丘据】之人髙齮【子犹家臣】能货子犹为髙氏后粟五千庾髙齮以锦示子犹子犹欲之齮曰鲁人买之百两一布以道之不通先入币财子犹受之言于齐侯曰羣臣不尽力于鲁君者非不能事君也然据有异焉宋元公为鲁君如晋卒于曲棘叔孙昭子求纳其君无疾而死不知天之弃鲁耶抑鲁有罪于鬼神故及此也君若待于曲棘使羣臣从鲁君以卜焉若可师有济也君而继之兹无敌矣若其无成君无辱焉齐侯从之使公子鉏帅师从公围成胡氏曰不书齐师者景公怵于邪説为义不终故防之也书公围成则季氏之不臣昭公之不君齐侯之不能修方伯连帅之职其罪咸具矣
　　秋公防齐侯莒子邾子杞伯盟于鄟陵
　　正传曰书盟于鄟陵善其盟也左氏曰盟于鄟陵谋纳公也愚谓诸侯失国诸侯纳之礼也春秋书之则四国恤难扶危之义见矣
　　公至自防居于郓
　　正传曰书公至自防居于郓幸公之入境也悯公之在外也谷梁曰公在外也至自防道义不外公也
　　九月庚申楚子居卒
　　正传曰书楚子居卒志赴也左氏曰九月楚平王卒令尹子常欲立子西曰太子壬弱其母非适也王子建实聘之子西长而好善立长则顺建善则治正顺国治可不务乎子西怒曰是乱国而恶君王也国有外援不可渎也王有适嗣不可乱也败亲速讐乱嗣不祥我受其名赂吾以天下吾滋不从也楚国何为必杀令尹令尹惧乃立昭王
　　冬十月天王入于成周
　　正传曰成周公羊以为东周也书天王入于成周志复正也成周者天王之都也入于成周则复正其位为天下大一统也言成周则京师在其中矣
　　尹氏召伯毛伯以王子朝奔楚
