<!-- { "loadSidebar": true } -->
　　正传曰缗宋邑书齐侯伐宋围缗着其伐之非也乗人之败也宋王者之后一败于楚齐有伯者之余业辅宋以抑楚尊周攘楚之义得矣乃因宋之败而伐之是辅桀也故春秋书以讥之左氏曰以讨其不与盟于齐也愚谓齐不仗大义而恣小忿以伐宋其恶大矣胡氏曰齐伯国之余业也宋襄公既败于荆楚之势益张矣齐侯既无尊中国攘夷狄恤灾患畏简书之意又乗其约而伐之此尤义之所不得为者也故书伐国而言围邑以着其罪然则桓公伐郑围新城何以不为贬乎郑与楚合凭陵中国桓公伐之攘夷狄也宋与楚战兵败身伤齐侯伐之残与国也其事异矣美恶不嫌同词愚谓观此义例之説穷矣及至书同而美恶不同则云美恶不嫌同词乃不得其説而为遁词也夫既云美恶不嫌同词则美恶不系于词而系于事是取义在词之外矣则又何取于义例拘拘于一词之求乎
　　夏五月庚寅宋公兹父卒
　　正传曰兹父宋襄公名书夏五月庚寅宋公兹父卒纪伯国之大故也左氏曰宋襄公卒伤于故也愚谓书之亦以见公不得其死焉乃自取也
　　秋楚人伐陈
　　正传曰书楚人伐陈着蛮荆肆虐之罪也左氏曰秋楚成得臣帅师伐陈讨其贰于宋也遂取焦夷城顿而还子文以为之功使为令尹叔伯曰子若国何对曰吾以靖国也夫有大功而无贵仕其人能靖者与有几愚谓此实传也若得臣者有王者起必服上刑不以为罪而以为功何其谬也
　　冬十有一月杞子卒
　　正传曰书杞子卒纪小国之大故有赴则书之也有赴则书何以不名高氏曰史佚之是也左氏谓杞成公卒书曰子杞夷也胡氏从之非也程子曰杞二王后而伯爵疑前世黜之也中间从夷故子之后复称伯胡氏又引杜预谓杞实称伯而书曰子者成公始行夷礼终其身故仲尼于其卒以文贬之以为是愚谓此误矣若杞从夷则其卒也无赴无赴则不书鲁书之见其赴中国诸侯而未必从夷矣杜氏因左氏之説误之耳且郑伯曽朝楚矣何以不子之乎且据程子之言或伯或子或子或伯随时而易称史之文耳焉得谓圣人黜伯而子之又升子而伯之耶信斯言也是孔子变乱名实专擅爵赏得罪于天王矣何以为孔子
　　【襄王十六年】二十有四年【齐孝七年晋惠十五年卒卫文二十四年蔡荘十年郑文三十七年曹共十七年陈穆十二年杞桓公姑容元年宋成公王臣元年秦穆二十四年楚成三十六年】
　　春王正月
　　正传曰义见前
　　夏狄伐郑
　　正传曰书狄伐郑着夷狄之乱中国也见中国之乱天王乱之也左氏曰郑之入滑也滑人聴命师还又即卫郑公子士泄堵俞弥帅师伐滑王使伯服游孙伯如郑请滑郑伯怨惠王之入而不与厉公爵也又怨襄王之与卫滑也故不聴王命而执二子王怒将以狄伐郑富辰谏曰不可臣闻之太上以徳抚民其次亲亲以相及也昔周公吊二叔之不咸故封建亲戚以蕃屏周管蔡郕霍鲁卫毛聃郜雍曹滕毕原酆郇文之昭也邘晋应韩武之穆也凡蒋邢茅胙祭周公之也召穆公思周徳之不类故纠合宗族于成周而作诗曰常棣之华鄂不韡韡凡今之人莫如兄弟其四章曰兄弟阋于墙外御其侮如是则兄弟虽有小忿不废懿亲今天子不忍小忿以弃郑亲其若之何庸勲亲亲防近尊贤徳之大者也即聋从昧与顽用嚚奸之大者也弃徳崇奸祸之大者也郑有平惠之勲又有厉宣之亲弃嬖宠而用三良于诸姬为近四徳具矣耳不聴五声之和为聋目不别五色之章为昧心不则徳义之经为顽口不道忠信之言为嚚狄皆则之四奸具矣周之有懿徳也犹曰莫如兄弟故封建之其懐柔天下也犹惧有外侮扞御侮者莫如亲亲故以亲屏周召穆公亦云今周徳既衰于是乎又渝周召以从诸奸无乃不可乎民未忘祸王又兴之其若文武何王弗聴使頽叔桃子出狄师夏狄伐郑取栎王徳狄人将以其女为后富辰谏曰不可臣闻之曰报者倦矣施者未厌狄固贪惏王又启之女徳无极妇怨无终狄必为患王又弗聴初甘昭公有宠于惠后惠后将立之未及而卒昭公奔齐王复之又通于隗氏王替隗氏頽叔桃子曰我实使狄狄其怨我遂奉大叔以狄师攻王王御士将御之王曰先后其谓我何宁使诸侯图之王遂出及坎欿国人纳之秋頽叔桃子奉大叔以狄师伐周大败周师获周公忌父原伯毛伯富辰王出适郑处于汜大叔以隗氏居于温愚谓此实传也故曰頽桃二子乱周王乱之也许氏曰郑执王使是无王也王启夷狄是无中国也天下何恃不乱
　　秋七月
　　正传曰无事亦书义见于前
　　冬天王出居于郑
　　正传曰书天王出居于郑纪天下之大变也左氏曰冬王使来告难曰不谷不徳得罪于母弟之宠子带鄙在郑地汜敢告叔父臧文仲对曰天子蒙尘于外敢不奔问官守王使简师父告于晋使左鄢父告于秦天子无出书曰天王出居于郑避母弟之难也天子凶服降名礼也郑伯与孔将鉏石甲父侯宣多省视官具于汜而后聴其私政礼也胡氏曰夫郑伯不王固有罪矣襄王不知自反念其制命之未顺也忍小忿防懿亲以扞外侮而弃徳崇奸遂出狄师是用夷制夏如木之植拔其本也不亦傎乎王者以天下为家京师为室而四方归往犹天之无不覆也东周降于列国既不能家天下矣又毁其室而不保则是寄生之君耳贬而书出以为后戒唐资突厥之兵以伐隋而世有戎狄之祸晋借契丹之力以取唐而卒有播迁之辱许翰以谓不讲于春秋戒襄王之所以出其言信矣而中外之辨可不谨乎居者宅其所有之称出而曰居者若曰普天之下莫非王土拨乱反正存天理之意也愚谓云出居者实出居所谓天子蒙尘乃奔难也胡氏又谓贬而书出居者宅其所有之称云云则支离于文义而非直书见义之指矣
　　晋侯夷吾卒
　　正传曰书晋侯夷吾卒纪伯国之大故也余义见前










　　春秋正传卷十四
　　钦定四库全书
　　春秋正传卷十五　　　　明　湛若水　撰僖公
　　【襄王十七年】二十有五年【晋文公重耳元年齐孝八年卫文二十五年卒蔡荘十一年郑文三十八年曹共十八年陈穆十三年杞桓二年宋成二年秦穆二十五年楚成三十七年】
　　春王正月丙午卫侯燬灭邢
　　正传曰书春王正月丙午卫侯燬灭邢则灭同姓之罪见矣邢乃卫之同姓也同姓者如木同根相灭是自灭而拔其根也何以自生夫存亡继絶国君之仁施于凡国者也而况于同姓之国乎故书灭邢则其灭同姓之罪不可掩矣不待乎名之而后见也经中名之而无所贬者多矣三传皆以名燬以罪其灭同姓胡氏从之至以晋灭虞楚灭夔亦同姓也而不名则又引例之常与例之变以为言何其支吾也惟据事直书而灭同姓之罪自见为简易直截也义例者皆先儒公谷之徒专门之学为之殊不知他或不能充其类则不免为支吾之説以为之词而坐此蔽圣人之本指为累又大也
　　夏四月癸酉卫侯燬卒
　　正传曰燬卫侯名名之亦无他义书癸酉卫侯燬卒纪隣国之大故其以日者史文之详也诸儒谓卫侯灭同姓而名以贬之则夫此卒而名之又日之者何谓耶
　　宋荡伯姬来逆妇
　　正传曰荡氏宋人伯姬公之女嫁于荡氏故云宋荡伯姬也逆妇逆其子之妇也书荡伯姬来逆妇着失礼也妇人既嫁不逾境逾境惟归宁父母耳伯姬来不以归宁而以逆妇一失礼也自来逆妇二失礼也胡氏谓国君不与大夫敌鲁公下主大夫之昏是慢宗庙卑朝廷三失礼也
　　宋杀其大夫
　　正传曰书宋杀其大夫罪宋公之擅杀也其不名者史佚之耳然亦不必名而义自见矣
　　秋楚人围陈纳顿子于顿
　　正传曰顿小国名在汝阴南顿县杜氏曰顿迫于陈而出奔楚故楚围陈以纳顿子书楚人围陈纳顿子于顿纪夷狄正中国以讥中国之诸侯也胡氏曰陈先代之后不能以礼安靖邻国保防寡小中国诸侯又不能脩方伯连帅之职而使楚人纳之是夷狄仗义正诸夏也故书曰楚人围陈纳顿子于顿其责中国深矣此亦正本自治之意也
　　葬卫文公
　　正传曰书葬卫文公纪邻国之大事也余义见前
　　冬十有二月癸亥公防卫子莒庆盟于洮
　　正传曰洮鲁地卫子者卫成公称子丧未逾年也莒庆莒国之臣名庆也书公防卫子莒庆盟于洮着脩好之义也左氏曰卫人平莒于我十二月盟于洮脩卫文公之好且及莒平也愚谓平者言归于好春秋之义也
　　【襄王十八年】二十有六年【晋文二年齐孝九年卫成公郑元年蔡荘十二年郑文三十九年曹共十九年陈穆十四年杞桓三年宋成三年秦穆二十六年楚成三十八年】
　　春王正月己未公防莒子卫速盟于向
　　正传曰速卫大夫庄子也向莒地书公防莒子卫速盟于向着数盟之非也十二月已盟于洮矣今正月又盟向不越月而两盟者吴氏曰洮盟莒子不亲至公必欲与莒子盟故又为此防也愚谓据此则不但数盟乃要盟矣盟洮犹可盟向过矣张氏曰十二月已盟今又要盟所以召齐之讨也左氏曰正月公防莒兹丕公庄子盟于向寻洮之盟也愚谓易初筮告再三渎渎则不告以言乎二三其徳也初盟犹恐不信况二三乎况要盟乎其召衅必矣
　　齐人侵我西鄙公追齐师至酅弗及
　　正传曰潜师入境曰侵彼兵已退而逐之曰追西鄙者鲁之边境也酅者齐之地书齐人侵我西鄙着齐无名之兵也书公追齐师至酅弗及着鲁穷追之兵也左氏曰齐师侵我西鄙讨是二盟也公羊曰其言至酅弗及侈也故胡氏曰齐鲁皆私愤之兵而非正也故交讥之是也夫鲁有罪齐声其罪明以讨之可也乃潜师而来且入其境齐为非正矣齐来侵鲁备而御之去则不追可也乃穷追而入其境为非正矣故曰交讥之也
　　夏齐人伐我北鄙
　　正传曰书齐人伐我北鄙甚其非义之罪也春侵鲁西鄙夏伐鲁北鄙非义甚矣其悖先君之徳甚矣左氏曰公使展喜犒师使受命于展禽齐侯未入境展喜从之曰寡君闻君亲举玉趾将辱于敝邑使下臣犒执事齐侯曰鲁人恐乎对曰小人恐矣君子则否齐侯曰室如县磬野无青草何恃而不恐对曰恃先王之命昔周公大公股肱周室夹辅成王成王劳之而赐之盟曰世世子孙无相害也载在盟府大师职之桓公是以纠合诸侯而谋其不协弥缝其阙而匡救其灾昭旧职也及君即位诸侯之望曰其率桓之功我敝邑用不敢保聚曰岂其嗣世九年而弃命废职其若先君何君必不然恃此以不恐齐侯乃还
　　卫人伐齐
　　正传曰书卫人伐齐罪搆怨之兵也齐桓有徳于卫桓卒而卫伐丧助少陵长是以怨报徳而齐与卫有宿怨矣卫不知自反乃因为莒平鲁之盟怒齐伐鲁之故遂兴兵以伐齐是兵出于私怨而非公义矣故春秋非之
　　公子遂如楚乞师
　　正传曰乞云者公羊以为卑词也书公子遂如楚乞师着不义也楚虽强仇雠也齐鲁虽不和婚姻也比之兄弟也婚姻之与仇雠其分限严矣兄弟阋于墙外御其侮僖公乃不忍齐人侵伐之怨使遂乞师于楚是援夷入华置毒于心腹也其害义酿祸孰大焉胡氏曰卫人报徳以怨伐齐之丧助少陵长又迁怒于邢而灭其国不义甚矣公既与其君盟于洮又与其臣盟于向是党卫也故齐人既侵其西又伐其北齐师固亦非义矣而僖公不能省徳自反深思逺虑计安社稷乃乞楚师与齐为敌是以蛮夷残中国也于义可乎其书公子遂如楚乞师而恶自见矣
　　秋楚人灭夔以夔子归
