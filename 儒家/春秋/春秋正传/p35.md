<!-- { "loadSidebar": true } -->
　　正传曰书及晋处父盟着其盟之非也春秋无善盟盟者忠信之薄也况君与其臣盟乎况越国乎其及不言公处父不称氏公谷诸儒皆以为讳非也言及则公可知矣言处父则阳氏可知矣不言地而言晋则于晋越国可知矣曾是以为讳乎左氏曰晋人以公不朝来讨公如晋夏四月乙巳晋人使阳处父盟以耻之此实传也然则公以己之不朝晋为失礼则修令词以平之可也而越国以盟是失己矣竟取晋人之耻使大夫与之盟以臣抗君于己之地是失人矣失己失人则上下君臣之伦紊矣曾是以为覇乎
　　夏六月公孙敖防宋公陈侯郑伯晋士縠盟于垂陇正传曰垂陇郑地书公孙敖防宋公陈侯郑伯晋士縠盟于垂陇着非礼也左氏曰公未至六月穆伯防诸侯及晋司空士縠盟于垂陇晋讨衞故也书士縠堪其事也陈侯为衞请成于晋执孔达以说愚谓此实传也夫盟誓非古也况敖与縠以大夫防诸侯乎按左氏谓公未至是及晋处父盟未至也而敖以大夫擅行盟防之大事非但见大夫盟诸侯且以见大夫专执国政矣春秋书之以着其彼此上下之罪
　　自十有二月不雨至于秋七月
　　正传曰云自十有二月者去嵗十有二月即夏之十月也自十有二月至秋七月不雨则不雨者歴四时八阅月旱之甚也何以书纪灾之甚也
　　八月丁卯大事于太庙跻僖公
　　正传曰大事者大合食祫祭也五年一祫毁庙与羣庙之主皆合祭于太庙之室太祖东向其余皆以南北相向以为昭穆父子异昭穆兄弟同昭穆跻僖公者至合食之时见僖与闵同昭穆而僖兄闵弟遂跻其主于闵之上盖于时夏父弗忌为宗伯主之且曰吾见新鬼大旧鬼小而不知闵虽弟先为君而僖虽兄时已为臣君臣之义己前定今升而上之非礼矣如僖公者但当以兄弟相及之义及于闵之次昭则同昭位在昭之左次穆则同穆位在穆之右次可也三传皆以闵为祖僖为祢先祢而后祖为逆祀误矣若父子相继异昭穆乃为异世乃称祖祢闵僖兄弟同世而称祖祢可乎若如三传胡氏之言以兄弟为异世为祖为祢则殷之兄弟四人相继其长兄当为髙祖矣其名位反易岂不甚乎谷梁曰君子不以亲亲害尊尊故春秋书跻僖公三传皆以为逆祀是也讥以后君先先君也非礼也或曰非是之谓也纪大事也盖前二月作僖公主既祔而犹在几筵今乃祭告升之于太庙然而亦非时矣
　　冬晋人宋人陈人郑人伐秦
　　正传曰书晋人宋人陈人郑人伐秦讥贪忿之兵也左氏曰冬晋先且居宋公子成陈辕选郑公子归生伐秦取汪及彭衙而还以报彭衙之役愚谓此实録也夫彭衙之胜可以已而不已非贪忿之兵而何左氏又曰卿不书为穆公故尊秦也谓之崇徳愚谓此则妄也既推尊穆公之意以及其卿又何不推穆公之徳以及其民而勿伐之乎其称人者史畧之也胡氏曰晋人再胜秦师在常情亦可以已矣而复兴此役结怨勤民是全不务徳专欲力争而报复之无已也以致济河焚舟之师故特贬而称人愚谓胡氏谓晋报复结怨是也谓贬而称人非也
　　公子遂如齐纳币
　　正传曰书公子遂如齐纳币纪大礼也昏礼之大者人道之始也纳币又昏礼之始也公胡皆以为讥丧昏非也按僖公三十三年十二月乙巳薨至此文公二年十二月已大祥矣夫谓之祥则行纳币之礼未得为丧娶左氏曰襄仲如齐纳币礼也凡君即位好舅甥修昏姻娶元妃以奉粢盛孝也孝礼之始也愚谓奉宗庙以继先君之统事之大者也故曰不孝有三无后为大如之何其勿急乎公羊胡氏乃至责文公之志过矣
　　【襄王二十八年】三年【晋襄四年齐昭九年衞成十一年蔡庄二十二年郑穆四年曹共二十九年陈共八年杞桓十三年宋成十三年秦穆三十六年楚穆二年】
　　春王正月叔孙得臣防晋人宋人陈人衞人郑人伐沈沈溃
　　正传曰得臣鲁大夫沈小国姬姓称得臣防诸侯是主在鲁也书伐沈讥不义之兵也左氏曰庄叔防诸侯之师伐沈以其服于楚也沈溃凡民逃其上曰溃在上曰逃愚谓沈不与中国之盟防而外服于楚是变于夷固有罪矣然鲁于沈为同姓而伐之是伐同姓也沈国微小动诸侯之兵而伐之是不能恤小也其与沈之罪均耳何以伐人而使其人民逃散亦可悲夫胡氏以为无讥悮矣
　　夏五月王子虎卒
　　正传曰王子虎周大夫书王子虎卒着非礼也左氏曰夏四月乙亥王叔文公卒来赴吊如同盟礼也愚谓诸侯卒而赴于诸侯礼也大夫卒而赴于诸侯非礼也胡氏曰天子内臣无外交或曰礼称情而为之节文者也叔服新使乎我则宜有恩礼矣仲尼脱骖于旧馆虽卒叔服可也夫脱骖于旧馆恶夫涕之无从而为之者非理之经也天子内臣无外交而以新使乎我致恩礼焉是以私情害公义失轻重之权矣
　　秦人伐晋
　　正传曰书秦人伐晋着贪愤之兵也不待称人以贬而其罪自见矣左氏曰秦伯伐晋济河焚舟取王官及郊晋人不出自茅津济封殽尸而还遂覇西戎用孟明也君子是以知秦穆公之为君也举人之周也与人之壹也孟明之臣也其不解也能惧思也子桑之忠也其知人也能举善也愚谓此实録也吾于济河焚舟以见其愤矣于取王官及郊见其贪矣贪愤之兵谓之不义孟子曰为善战者服上刑长君之恶其罪小逢君之恶其罪大穆公恶能知人三子恶得为贤臣程子曰搆怨连祸残民以逞晋人畏之而不敢出秦人极其忿而后悔过圣人取其终能悔耳
　　秋楚人围江
　　正传曰书楚人围江纪蛮荆肆暴也左氏曰楚师围江晋先仆伐楚以救江愚谓自齐桓之覇江黄以近楚之国而从齐故既灭黄今又围江晋使先仆救之此晋所以继齐桓而覇也
　　雨螽于宋
　　正传曰书雨螽于宋纪灾异也雨者如雨也雨于宋宋有报则书也谷梁曰外灾不志此何以志也曰灾甚也其甚奈何茅茨尽矣着于上见于下谓之雨
　　冬公如晋十有二月己巳公及晋侯盟
　　正传曰如晋者徃朝晋也何以言之以下公及晋侯盟可知二事也故春秋书公如晋十有二月己巳公及晋侯盟着其非礼之举也夫朝聘于国盟誓于境二事不相沿公如晋以朝聘矣又为晋所要而与之盟不思前年与其臣处父盟于晋国之辱故春秋书以非之左氏曰晋人惧其无礼于公也请改盟公如晋及晋侯盟晋侯享公赋菁菁者莪庄叔以公降拜小国受命于大国敢不慎仪君贶之以大礼何乐如之抑小国之乐大国之惠也晋侯降辞登成拜公赋嘉乐愚谓无礼者前使阳处父与盟于国外之事也请改盟者实欲召公以朝也公如晋者实朝之也既朝乃及晋侯盟盟已非礼矣况又贰之乎
　　晋阳处父帅师伐楚以救江
　　正传曰书晋阳处父帅师伐楚以救江善其救也江黄二小国逺而逼于楚而从于齐与中国之盟防楚以蛮荆肆暴欲吞二国既以灭黄而又围江晋伐楚而救之可谓攘楚安夏之师矣故春秋善之左氏曰晋以江故告于周王叔桓公晋阳处父伐楚以救江门于方城遇息公子朱而还愚谓此虽未足尽据然而能以江故告于周则是奉王命以行又足以声大义于天下矣胡氏又曰其书以何楚尝伐郑矣齐桓公逺结江黄合九国之师于召陵然后伐郑之谋罢又尝围宋矣晋文公许复曹衞防四国之师于城濮然后围宋之役解今江国小而弱非能与宋郑比楚人围之必不待彻四境屯戍守御之众与宿衞尽行也当是时楚有覆载不容之罪晋主夏盟宜合诸侯声罪致讨命秦甲出武闗齐以东兵畧陈蔡而南处父等兵方城之外楚必震恐而江围自解矣计不出此乃独遣一军逺攻强国岂能济乎故书伐楚以救江言救江虽善而所以救之者非其道矣此春秋纪用兵之法也愚谓此亦经外之意也
　　【襄王二十九年】四年【晋襄五年齐昭十年衞成十二年蔡庄二十三年郑穆五年曹共三十年陈共九年杞桓十四年宋成十四年秦穆三十七年楚穆三年】
　　春公至自晋
　　正传曰书公至自晋以始终乎非礼之举也君举必书至必反面也
　　夏逆妇姜于齐
　　正传曰书逆妇姜于齐纪大昏之礼也昏者人道之始上承宗庙而继先君之统于无穷可不重乎左氏曰卿不行非礼也君子是以知出姜之不允于鲁也曰贵聘而贱逆之君而卑之立而废之弃信而坏其主在国必乱在家必亡不允宜哉诗曰畏天之威于时保之敬主之谓也公羊曰其谓之逆妇姜于齐何畧之也髙子曰娶乎大夫者畧之也程胡二子皆以称妇姜为已成妇盖谓其丧中纳币然以时考之纳币已在大祥之后况继嗣尤为孝先之大事乎况娶又在纳币逾年之后乎君子当于有过中求无过亦立法严而待物恕之意也诸儒盖因妇姜之言而起此议耳
　　狄侵齐
　　正传曰书狄侵齐纪中国之不振也
　　秋楚人灭江
　　正传曰书楚人灭江罪蛮荆之肆暴也于是乎见覇图之衰矣左氏曰楚人灭江秦伯为之降服出次不举过数大夫諌公曰同盟灭虽不能救敢不矜乎吾自惧也君子曰诗云维彼二国其政不获惟此四国爰究爰度其秦穆之谓矣愚谓晋人救兵之不力终不能全江之亡秦穆公闻江之灭乃为之不举是晋人千万之兵不如秦伯之一念也惜夫
　　晋侯伐秦
　　正传曰书晋侯伐秦纪报怨之兵也左氏曰围祁新城以报王官之役程子曰秦逞忿以伐晋晋畏而避之其见报乃常情也秦至此能悔过矣故不复报晋圣人取其能迁善也称晋侯不复加讥见秦宜得报而自悔不复修怨乃其善也愚谓读春秋者当就事论事此书特见晋之报怨程子又以秦之悔过不复报而称晋侯不复加讥而善之则支矣
　　衞侯使甯俞来聘
　　正传曰俞甯武子名衞大夫书衞侯使甯俞来聘纪邦交之礼也左氏曰衞甯武子来聘公与之宴为赋湛露及彤弓不辞又不答赋使行人私焉对曰臣以为肄业及之也昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功王于是乎赐之彤弓一彤矢百玈弓矢千以觉报宴今陪臣来继旧好君辱贶之其敢干大礼以自取戾愚谓于是见鲁侯之失举而武子之为知礼也交际之间其可不谨乎
　　冬十有一月壬寅夫人风氏薨
　　正传曰风氏成风也妾母也而称夫人者史从号也然则非孔子之文明矣后书称小君仿此书夫人风氏薨纪君母之大故也而其失礼不可掩矣程子曰自成风以后妾母称夫人嫡妾乱矣仲子始尚未敢同嫡也胡氏曰风氏僖公之母庄公妾也而称夫人自是嫡妾乱矣语曰邦君之妻邦人称之曰君夫人称诸异邦曰寡小君盖敌体之称也若夫妾媵则非敌矣其生亦以夫人之名称号之其没亦以夫人之礼卒之非所以正其分也以妾媵为夫人徒欲尊宠其所爱而不虞卑其身以妾母为夫人徒欲崇贵其所生而不虞贱其父卑其身则失位贱其父则无本越礼至是不亦悖乎夫礼庶子为君为其母无服不敢贰尊者也春秋于成风记其卒各以实书不为异辞者谨礼之所由变也
　　【襄王三十年】五年【晋襄六年齐昭十一年衞成十三年蔡庄二十四年郑穆六年曹共三十一年陈共十年杞桓十五年宋成十五年秦穆三十八年楚穆四年】
　　春王正月王使荣叔归含且赗
