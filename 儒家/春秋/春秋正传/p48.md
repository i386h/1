<!-- { "loadSidebar": true } -->
　　正传曰及犹言与也书臧孙许及晋侯盟于赤棘着其盟之非也左氏曰闻齐将出楚师夏盟于赤棘则是为齐出楚师而盟以御之也夫盟以求援于晋孰若修徳于已及时明其政刑贤能在位休养以结民心制梃以挞齐楚之坚甲利兵乎故曰着其盟之非也胡氏曰初宣公谋以晋人去三桓归父为是见逐而奔齐矣今季孙当国恨齐人之立宣公纳归父又惧晋侯之或见讨也故往结此盟赤棘晋地也其称及鲁所欲也盟非春秋所贵而恶屡盟者非惟长乱亦国用民力所难给也成公即位之初方经大故未有施舎已责逮鳏寡救乏困之事也为齐难既作丘甲矣闻将出楚师又逺与晋寻盟岂固本保邦之道乎书及晋侯盟于赤非特备齐惧晋葢三桓懐忿怼君父之心将有事于齐而汲汲欲之者罪可见矣愚谓此言多是但云称及者鲁所欲则鲁所欲传已明白不在乎称及一词之赘矣
　　秋王师败绩于茅戎
　　正传曰书王师败绩于茅戎则王道之失可知矣夫征伐自天子出诸侯承天子之命而正其罪者乃王道也故曰天子讨而不伐诸侯伐而不讨讨者出令也伐者行兵也今天子自行兵而致败失王道矣故书以见之左氏曰王人来告败故书之先儒谓书败不书战莫敢敌也则支离而失其指矣
　　冬十月
　　正传曰无事亦书时月义见于前
　　【定王十八年】二年【晋景十一年齐顷十年衞穆十一年蔡景三年郑襄十六年曹宣六年陈成十年杞桓四十八年宋文二十二年卒秦桓十六年楚共二年】
　　春齐侯伐我北鄙
　　正传曰书齐侯伐我北鄙志警也纪愤兵也左氏曰齐侯伐我北鄙围龙顷公之嬖人卢蒲就魁门焉龙人囚之齐侯曰勿杀吾与而盟无入而封弗听杀而膊之城上齐侯亲鼔士陵城三日取龙遂南侵及巢邱胡氏曰初鲁事齐谨甚虽易世而聘防不絶也及与晋侯盟于断道而后怨隙成再盟于赤棘而后伐吾北鄙齐侯之兴是役非义矣鲁人为鞌之战岂义乎同曰愤兵务相报复而彼此皆无善者则亦不待贬而罪自见矣愚谓不待贬而罪自见乃春秋之正义也余皆仿此
　　夏四月丙戌衞孙良夫帅师及齐师战于新筑衞师败绩
　　正传曰新筑郑地书衞孙良夫帅师及齐师战于新筑衞师败绩着二国之愤兵也其非义具见矣左氏曰衞侯使孙良夫石稷甯相向禽将侵齐与齐师遇石子欲还孙子曰不可以师伐人遇其师而还将谓君何若知不能则如无出今旣遇矣不如战也夏有石成子曰师败矣子不少须众惧尽子丧师徒何以复命皆不对又曰子国卿也陨子辱矣子以众退我此乃止且吿车来甚众齐师乃止次于鞫居新筑人仲叔于奚救孙桓子桓子是以免旣衞人赏之以邑辞请曲县繁缨以朝许之仲尼闻之曰惜也不如多与之邑唯器与名不可以假人君之所司也名以出信信以守器器以藏礼礼以行义义以生利利以平民政之大节也若以假人与人政也政亡则国家从之弗可止也已愚谓记曰春秋无义战夫战有二义焉其上则奉王命以伐有罪义也其次则人加兵于已不得已而以兵应之守其封疆社稷犹不失为义也今齐忿衞与晋断道之盟及世子臧同晋伐已而以兵侵衞是非奉王命擅以兵加人其为不义甚矣及衞孙良夫帅师伐齐战于新筑以至败绩是衞兵越境及郑地而与战则非守封疆之义矣故春秋书之而其罪自见也或谓书法以衞主战者误矣
　　六月癸酉季孙行父臧孙许叔孙侨如公孙婴齐帅师防晋郤克衞孙良夫曹公子首及齐侯战于鞌齐师败绩
　　正传曰书鲁四卿防晋衞曹大夫公子及齐侯战于鞌齐师败绩则四国贪愤之兵具见矣左氏曰孙桓子还于新筑不入遂如晋乞师臧宣叔亦如晋乞师皆主郤献子晋侯许之七百乗郤子请八百乗许之郤克将中军士燮佐上军栾书将下军韩厥为司马以救鲁衞臧宣叔逆晋师且道之季文子帅一师防之及衞地师从齐师于莘六月壬申师至于靡笄之下齐侯使请战曰诘朝请见对曰晋与鲁衞兄弟也来告曰大国朝夕释憾于敝邑之地寡君使羣臣请于大国无令舆师淹于君地能进不能退齐侯曰大夫之许寡人之愿也癸酉师陈于鞌邴夏御齐侯逢丑父为右晋觧张御郤克郑邱缓为右郤克伤于矢流血及屦未絶鼓音曰余病矣张侯曰自始合而矢贯余手及肘余折以御岂敢言病吾子忍之缓曰自始合苟有险余必下推车子岂识之然子病矣张侯曰师之耳目在吾旗鼔若之何其以病败君之大事也病未及死吾子勉之左并辔右援枹而鼓马逸不能止师从之齐师败绩逐之三周华不注韩厥中御而从齐侯邴夏曰射其御者君子也公曰谓之君子而射之非礼也射其左越于车下射其右毙于车中綦母张丧车从厥逢丑父与公易位将及华泉骖絓于木而止丑父不能推车而及韩厥执絷马前再拜稽首奉觞加璧以进曰寡君使羣臣为鲁衞请曰无令舆师陷入君地下臣不幸属当戎行无所迯隐且惧奔辟而忝两君臣辱戎士丑父使公下如华泉取饮郑周父御佐车宛筏为右载齐侯以免韩厥献丑父郤献子将戮之呼曰自今无有代其君任患者郤子曰人不难以死免其君我戮之不祥乃免之齐侯免求丑父三入三出晋师从齐师入自邱舆击马陉齐侯使賔媚人赂以纪甗玉磬与地晋人不可曰必以萧同叔子为质而使齐之封内尽东其畆对曰萧同叔子寡君之母也以匹敌亦晋君之母也吾子布命于诸侯而曰必质其母以为信是以不孝令也先王疆理天下物土之宜而布其利今吾子疆理诸侯而曰尽东其畆而已其无乃非先王之命也乎反先王则不义何以为盟主诗曰布政优优百禄是遒子实不优而弃百禄诸侯何害焉不然寡君之命使臣则有辞矣曰子以君师辱于敝邑不腆敝赋以犒从者畏君之震师徒挠败吾子惠徼齐国之福不泯其社稷使继旧好唯是先君之敝器土地不敢爱子又不许请收合余烬背城借一敝邑之幸亦云从也况其不幸敢不唯命是听鲁衞谏曰齐疾我矣其死亡者皆亲防也子若不许雠我必甚唯子则又何求子得其国寳我亦得地而纾于难其荣多矣对曰羣臣帅赋舆以为鲁衞请苟有以借口而复于寡君君之惠也敢不唯命是听愚按左氏此传详矣见四国诸大夫合兵胜齐之功矣然皆贪愤之兵也记曰为善战者服上刑连诸侯者次之则其所谓功祗足以为罪耳有王者作当以此服其刑
　　秋七月齐侯使国佐如师己酉及国佐盟于袁娄正传曰洛阳西有袁娄师者四国之师也及者晋及之也书齐侯使国佐如师己酉及国佐盟于袁娄善释怨也左氏曰秋七月晋师及齐国佐盟于袁娄使齐人归我汶阳之田公羊曰鞌之战齐师大败齐侯使国佐如师郤克曰与我纪侯之甗及鲁衞之侵地使耕者东畆且以萧同侄子为质则吾舎子矣国佐曰与我纪侯之甗请诺反鲁衞之侵地请诺使耕者东畆是则土齐也萧同侄子者齐君之母也齐君之母犹晋君之母也不可请战一战不胜请再再战不胜请三三战不胜则齐国尽子之有也何必以萧同侄子为质揖而去之郤克防鲁衞之使使以其辞而为之请然后许之逮于袁娄而与之盟愚谓按此则以四国强兵逞其欲而灭齐无难也晋以吞齐之气而与之盟而平焉是齐求于晋晋许于齐善释怨矣春秋之善莫大乎释怨息兵直书其事而义自见矣
　　八月壬午宋公鲍卒
　　正传曰鲍宋公名书壬午宋公鲍卒纪与国之大故也来赴之详故详其日左氏曰八月宋文公卒始厚葬用蜃炭益车马始用殉重器备椁有四阿棺有翰桧君子谓华元乐举于是乎不臣臣治烦去惑者也是以伏死而争今二子者君生则纵其惑死又益其侈是弃君于恶也何臣之为愚谓此又因卒而见义不可掩矣
　　庚寅衞侯速卒
　　正传曰书庚寅衞侯速卒纪与国之大故也何以书日因赴之详故书之详左氏曰九月衞穆公卒晋三子自役吊焉哭于大门之外衞人逆之妇人哭于门内送亦如之遂常以葬
　　取汶阳田
　　正传曰取者对与之称或以为得非其有之称见圣人谓鲁在所损益者皆非也葢汶阳鲁侵地齐来与还而鲁受之也然以强兵得之不告于天王而复之亦非春秋之全美故书取汶阳田则褒贬之情并见矣公羊曰汶阳田者何鞌之赂也杜氏曰汶阳田汶水北地汶水出泰山莱芜县西入济胡氏曰汶阳之田本鲁田也取者得非其有之称不曰复而谓之取何也恃大国兵力一战胜齐得其故壤而不请于天王以正疆理则取之不以其道与得非其有奚异乎然则宜奈何考于建邦土地之图若在封域之中则先王所锡先祖所受经界世守不可乱矣不然侵小得之春秋固有兴灭国继絶世之义必有处也鲁在战国时地方五百里而孟氏语慎子曰如有王者作在所损乎在所益乎经于复其故田而书取所损益亦可知矣愚谓胡氏此言非也公侯皆方百里先王之制也而五百里者鲁先君之贻也先君不能损之以归天王而子孙顾可以见夺于齐而因以为不当有乎夫国君之孝莫大乎守疆土保社稷而已齐昔以强而侵之今以其败而还之于我克复旧物子孙之大孝也何为不可但以强兵战胜而得之为未尽善耳故孔子相夹谷之防亦曰而不还我汶阳之田有如此盟圣人固取之有道矣
　　冬楚师郑师侵衞
　　正传曰书楚师郑师侵衞则猾夏伐丧之罪着矣髙氏曰以甸服从蛮荆而首伐衞丧是犹受戈与冦而攻其亲戚罪不胜诛矣
　　十有一月公防楚公子婴齐于蜀
　　正传曰书公防楚公子婴齐于蜀则其防之非礼自见矣夫以君与臣防为首足混殽中国之君与夷狄之臣防为冠屦倒置是失礼之中又失礼焉故谷梁曰其曰公子婴齐亢也左氏曰宣公使求好于楚庄王卒宣公薨不克作好公即位受盟于晋防晋伐齐衞人不行使于楚而亦受盟于晋从于伐齐故楚令尹子重为阳桥之役以救齐将起师子重曰君弱羣臣不如先大夫师众而后可且先君庄王属之曰无徳以及逺方莫如惠恤其民而善用之乃大戸已责逮鳏救乏赦罪悉师王卒尽行彭名御戎蔡景公为左许灵公为右二君弱皆强冠之冬楚师侵衞遂侵我师于蜀使臧孙往辞曰楚逺而久固将退矣无功而受名臣不敢楚侵及阳桥孟孙请往赂之以执斲执鍼织纴皆百人公衡为质以请盟楚人许平胡氏曰二国称师着其众也侵衞则书侵我师于蜀致赂纳质没而不书非讳也书其重者则莫重乎其以中国诸侯降班失列下与夷狄之大夫防也季孙行父为国上卿当使其君尊荣其民免于侵陵之患而危辱至此特起于忿忮肆其褊心而不知制之以礼也书曰必有忍乃其有济惩忿窒欲徳之修也不忮不求行之善也躬自厚而薄责于人逺怨之方也季孙忿忮弗能惩也而辱逮君父不亦乎故春秋史外传心之要典也攷其行事深切着明于以反求诸己则亦知戒矣
　　丙申公及楚人秦人宋人陈人衞人郑人齐人曹人邾人薛人鄫人盟于蜀
