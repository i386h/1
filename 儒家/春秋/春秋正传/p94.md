<!-- { "loadSidebar": true } -->
　　正传曰书亳社灾志灾变也糓梁子曰亳社者亳之社也亳亡国也亡国之社以为庙屋戒也其屋亡国之社不得达上也程子曰书曰汤既胜夏欲迁其社不可作夏社国既亡则社自当迁汤存之以为后戒故但屋之则与迁之无异既为亡国之社则自王都至国都皆有之使为戒也记曰丧国之社屋之不受天阳也又曰亳社北牖使隂明也鲁有亳社灾屋之故有灾此制计之必始于汤也
　　秋八月甲寅滕子结卒
　　正传曰书滕子结卒志与国之大故也
　　冬十有二月塟蔡昭公
　　正传曰书塟蔡昭公志礼也君弑不讨贼则不塟礼也今公孙姓等已讨故塟礼也
　　塟滕顷公
　　正传曰书塟滕顷公志恤邻之礼也
　　【敬王三十年】五年【晋定二十二年齐景五十八年卒卫出三年蔡成公朔元年郑声十一年曹阳十二年陈闵十二年杞僖十六年宋景二十七年秦悼二年楚昭二十六年呉夫差六年】
　　春城毗
　　正传曰书春城毗讥不时也不宜城也杜氏以为城毗备晋也夫礼义惟城而金汤不与焉鲁助晋叛人以起晋衅可谓堕礼义之大闲而乃屡城以自备焉末矣岂其时乎岂其宜乎
　　夏齐侯伐宋
　　正传曰书齐侯伐宋则无名擅兴之罪自见矣定之六年齐侯宋公为洮之防今甫六年耳宋未有可声之罪而齐遽兴无名之师故春秋书以恶之晏子以其君显固如是乎
　　晋赵鞅帅师伐卫
　　正传曰书晋赵鞅帅师伐卫善讨党叛也卫助范氏以叛是党臣叛君负罪大矣赵鞅讨而伐之忠于晋正矣故春秋书而善之左氏曰春晋围栢人荀寅士吉射奔齐初范氏之臣王生恶张栁朔【范氏家臣】言诸昭子【即士吉射】使为柏人昭子曰夫非而雠乎对曰私雠不及公好不废过恶不去善义之经也臣敢违之及范氏出张栁朔谓其子尔从主勉之我将止死王生授我矣吾不可以僣之遂死于栢人夏赵鞅伐卫范氏之故也遂围中牟
　　秋九月癸酉齐侯杵臼卒
　　正传曰书齐侯杵臼卒志隣国之大故也诸侯有吊赙赠塟之礼焉左氏曰齐燕姬生子不成而死诸子鬻姒【景公妾】之子荼【即安孺子】嬖诸大夫恐其为太子也言于公曰君之齿长矣未有太子若之何公曰二三子间于忧虞则有疾疢亦姑谋乐何忧于无君公疾使国惠子【即国夏】髙昭子【即髙张】立荼寘羣公子于莱秋齐景公卒冬十月公子嘉公子驹公子黔奔卫公子鉏公子阳生来奔莱人歌之曰景公死乎不与埋三军之事乎不与谋师乎师乎何党之乎愚谓此景公卒时事也大学之道诚意正心脩身齐家治国平天下此其始终本末之贯也晏子不知圣贤大学之道引君当道脩身正家以及其国徒矜智能卒之家道不正孽嬖立而羣子奔至于危亡可哀也已君子因其卒而遡其平生而善恶见矣
　　冬叔还如齐
　　正传曰叔还【音旋】鲁卿如齐徃吊且会塟也何以书志邦交之礼也而非礼自见矣诸侯卒诸侯使士吊使大夫会塟礼也而使卿焉非礼矣
　　闰月塟齐景公
　　正传曰书闰月塟齐景公志恤隣之礼也而非礼见矣何谓非礼公羊曰闰不书此何以书丧以闰数也曷为以闰数丧数畧也谷梁子曰不正其闰也愚谓丧事不数闰数闰则哀杀矣诸侯五月而塟以闰月塟则数闰矣数闰则哀杀矣非仁人孝子之心也此春秋窃取之义乎
　　【敬王三十一年】六年【晋定二十三年齐安孺子荼元年弑卫出四年蔡成二年郑声十二年曹阳十三年陈闵十三年杞僖十七年宋景二十八年秦悼三年楚昭二十七年卒呉夫差七年】
　　春城邾瑕
　　正传曰书春城邾瑕志非时也讥非所宜城也鲁以备晋城瑕一非所城强取邾之邑而城之二非所城春农方殷而夺时以妄作三非所城春秋非之之意备矣
　　晋赵鞅帅师伐鲜虞
　　正传曰鲜虞即中山之狄书晋赵鞅帅师伐鲜虞善诛党叛也左氏曰春晋伐鲜虞治范氏之乱也杜氏曰晋伐鲜虞纳荀寅于栢人愚按四年鲜虞纳荀寅于栢人则固党叛者也晋鞅伐之有名矣宜春秋善之
　　呉伐陈
　　正传曰书呉伐陈志愤怨之兵也左氏曰复脩旧怨也楚子曰吾先君与陈有盟不可以不救乃救陈师于城父髙氏曰陈楚与也呉之入楚使召陈侯陈侯不来呉人怨之故元年既侵之今复伐之脩怨也陈自是与呉成愚谓陈非有可声之罪其不肯贰于己犹己之不肯贰于人耳乃怨而侵之而伐之必强之与成焉则呉之为夷可知矣故春秋恶之
　　夏齐国夏及髙张来奔
　　正传曰书齐国夏及髙张来奔则奔之者之罪见矣左氏曰齐陈乞伪事髙国者每朝必骖乗焉所从必言诸大夫曰彼皆偃蹇将弃子之命皆曰髙国得君必偪我盍去诸固将谋子子早图之图之莫如尽灭之需事之下也及朝则曰彼虎狼也见我在子之侧杀我无日矣请就之位又谓诸大夫曰二子者祸矣恃得君而欲谋二三子曰国之多难贵宠之由尽去之而后君定既成谋矣盍及其未作也先诸作而后悔亦无及也大夫从之夏六月戊辰陈乞鲍牧及诸大夫以甲入于公宫昭子【即髙张】闻之与惠子【国夏】乗如公战于庄败国人追之国夏奔莒遂及髙张晏圉施来奔愚谓据此则谗人乱国者陈乞也既以伪事髙国进谗言使与诸大夫生隙又以诡言进谗诸大夫使与髙国有隙遂两下兴兵相杀使髙国贵戚之卿不能安其位以守其宗社而出奔他国谗人乱国岂虚语哉诗曰取彼谗人投之有比其亦春秋之意乎
　　叔还会呉于柤
　　正传曰书叔还会呉于柤非其会也许氏曰叔还以呉在柤故往会之始终呉好也愚谓以堂堂中国之望礼义之宗呉不慕义求防而鲁下与防焉则为妄动所以感之者不诚矣安能以固结其好哉
　　秋七月庚寅楚子轸卒
　　正传曰书楚子轸卒志与国之大故也来赴故书之左氏曰秋七月楚子在城父将救陈卜战不吉卜退不吉王曰然则死也再败楚师不如死弃盟逃雠亦不如死死一也其死雠乎命公子申【即子西】为王不可则命公子结【即子期】亦不可则命公子啓五辞而后许将战王有疾庚寅昭王攻大冥卒于城父子闾退曰君王舍其子而让羣臣敢忘君乎从君之命顺也立君之子亦顺也二顺不可失也与子西子期谋潜师闭涂逆越女之子章立之而后还是嵗也有云如众赤乌夹日以飞三日楚子使问于周太史周太史曰其当王身乎若禜之可移于令尹司马王曰除腹心之疾而寘诸股肱何益不糓不有大过天其夭诸有罪受罸又焉移之遂弗禜初昭王有疾卜曰河为祟王弗祭大夫请祭诸郊王曰三代命祀祭不越望江汉睢漳楚之望也祸福之至不是过也不糓虽不徳河非所获罪也遂弗祭孔子曰楚昭王知大道矣其不失国也宜哉
　　齐阳生入于齐齐陈乞弑其君荼
　　正传曰书齐阳生入于齐齐陈乞弑其君荼而簒弑之罪见矣左氏曰陈僖子【即陈乞】使召公子阳生阳生驾而见南郭且于【即子鉏】曰甞献马于季孙不入于上乗故又献此请与子乗之出莱门而告之故阚止【即子我】知之先待诸外公子曰事未可知反与壬也处戒之遂行逮夜至于齐国人知之僖子使子士之母养之与馈者皆入冬十月丁夘立之将盟鲍子醉而往其臣差车鲍防曰此谁之命也陈子【即乞】曰受命于鲍子遂诬鲍子曰子之命也鲍子曰女忘君之为孺子牛而折其齿乎而背之也悼公【即阳生】稽首曰吾子奉义而行者也若我可不必亡一大夫若我不可不必亡一公子义则进否则退敢不唯子是从废兴无以乱则所愿也鲍子曰谁非君之子乃受盟使胡姬以安孺子如赖去鬻姒杀王甲拘江説囚王豹于句窦之丘公【即阳生】使朱毛告于陈子曰防子则不及此然君异于器不可以二器二不匮君二多难敢布诸大夫僖子不对而泣曰君举不信羣臣乎以齐国之困困又有忧少君不可以访是以求长君庶亦能容羣臣乎不然夫孺子何罪毛复命公悔之毛曰君大访于陈子而图其小可也使毛迁孺子于骀不至杀诸野幕之下塟诸殳冐淳公羊曰景公谓陈乞曰吾欲立舍何如陈乞曰所乐乎为君者欲立之则立之不欲立则不立君如欲立之则臣请立之阳生谓陈乞曰吾闻子盖将不欲立我也陈乞曰夫千乗之主将废正而立不正必杀正者吾不立子者所以生子者也走矣与之玉节而走之景公死而舍立陈乞使人迎阳生于诸其家除景公之丧诸大夫皆在朝陈乞曰常之毋有鱼菽之祭愿诸大夫之化我也诸大夫皆曰诺于是皆之陈乞之家坐陈乞曰吾有所为甲请以示焉诸大夫皆曰诺于是使力士举巨囊而至于中霤诸大夫见之皆色然而骇开之则闯然公子阳生也陈乞曰此君也已诸大夫不得已皆逡巡北靣再拜稽首而君之尔自是往弑舍愚谓春秋但书阳生入陈乞弑则主谋与弑之罪自见矣夫主谋与弑其君之罪罪莫大焉公羊谓弑立不当国而国谷梁谓弑君以陈乞不以阳生君荼胡氏又谓不称公子以为先君立荼而已弑之为非先君之子称齐着乱由景公则所求于义者末矣所以诛阳生者反薄矣
　　冬仲孙何忌帅师伐邾
　　正传曰书伐邾志陵暴之师也
　　宋向巢帅师伐曹
　　正传曰书伐曹着擅兴陵暴之罪也
　　【敬王三十二年】七年【晋定二十四年齐悼公阳生元年卫出五年蔡成三年郑声十三年曹阳十四年陈闵十四年杞僖十八年宋景二十九年秦悼四年楚惠王章元年呉夫差八年】
　　春宋皇瑗帅师侵郑
　　正传曰何以书宋皇瑗侵郑志贪暴之师也左氏以为为郑叛晋非也宋久叛晋岂复讨郑叛晋哉当是之时世无霸主诸侯肆其狼贪虎噬之心以无名之兵加于人岂知脩徳之为务乎故春秋恶之
　　晋魏曼多帅师侵卫
　　正传曰书晋魏曼多帅师侵魏非伯讨也夫伯讨者必奉词声罪而致讨也左氏曰晋师侵卫卫不服也愚谓观此则此举特为卫不服耳卫輙拒父天下之罪人也晋不行声罪之师而为私窃以行侵焉春秋直书而其罪见矣
　　夏公会呉于鄫
　　正传曰书公会呉于鄫志非礼也左氏曰夏公会呉于鄫呉来徴百牢子服景伯对曰先王未之有也呉人曰宋伯牢我鲁不可以后宋且鲁牢晋大夫过十呉王百牢不亦可乎景伯曰晋范鞅贪而弃礼以大国惧敝邑故敝邑十一牢之君若以礼命于诸侯则有数矣若亦弃礼则有淫者矣周之王也制礼上物不过十二以为天之大数也今弃周礼而曰必百牢亦唯执事呉人弗听景伯曰呉将亡矣弃天而背本不与必弃疾于我乃与之太宰嚭召季康子康子使子贡辞太宰嚭曰国君道长而大夫不出门此何礼也对曰岂以为礼畏大国也大国不以礼命于诸侯苟不以礼岂可量也寡君既共命焉其老岂敢弃其国太伯端委以治周礼仲雍嗣之防髪文身臝以为饰岂礼也哉有由然也反自鄫以呉为无能为也愚谓防者中国诸侯脩好讲睦之道必有礼义以交接有诚意以交孚呉为夷狄与中国其类既殊其心自异安可以礼义诚信相交接鲁不务自脩其徳畏呉之强欲借其势而往与之逺防于鄫自卑屈甚矣卒致百牢之徴不亦宜乎
　　秋公伐邾八月己酉入邾以邾子益来
