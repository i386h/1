<!-- { "loadSidebar": true } -->
　　夏公至自晋○秋晋【平】栾盈出奔楚【康左传栾桓子娶于范宣子生怀子范鞅以其亡也怨栾氏故与栾盈为公族大夫而不相能桓子卒栾祁与其老州賔通几无室矣怀子患之祁惧其讨也愬诸宣子曰盈将为乱以范氏为死桓主而专政矣曰吾父逐鞅也不怒而以宠报之又与吾同官而专之吾父死而益富死吾父而专于国有死而已吾蔑从之矣其谋如是惧害于主吾不敢不言范鞅为之徴懐子好施士多归之宣子畏其多士也信之懐子为下卿宣子使城着而遂逐之盈出奔楚宣子杀其党刘氏曰不以范匄逐之为文而书盈之自出使盈无可逐之衅则匄不敢逐矣匄之罪易见盈之失难知此春秋所以深探其情而大正其本也道莫难于治天下而天下之治在国国之治在家家之治在身身不治国家不可得治也诗之首周召书之首尧舜皆从此生矣春秋述尧舜者也是以谨于人道之始闺门之内易曰闲有家悔亡家之不闲悔不亦宜乎髙氏曰盈不能防闲其母遂为范匄所逐既取奔亡复有作乱之志故特奔于楚焉以楚强大今日可恃以逃难他日可挟以复归也愚按士鞅之言曰栾黡汰虐已甚而盈又自言黡不能保任其父之劳则栾氏之稔恶有自来矣不然夫岂无秋毫之过而遽离于罪乎】○九月庚戌朔日有食之冬十月庚辰朔日有食之【襄陵许氏曰比年食又比月食盖自是八年之间而日七食祸变重矣石氏曰日食之变起于交也有虽交而不食者春秋二百四十二年而食才三十六也有频交而食者此年及二十四年三年之内连月而食者再也诸儒以为厯无此法或传写之误然汉之时亦有频食者髙帝三年及文帝前三年十月晦十一月晦是也天道至逺不可得而知后世执推步之术按交防之度而求之亦已难矣髙氏曰厯家推步之术皆一百七十三日始一交防去交逺则日食渐少无频食之理此年及二十四年频食古今术者不能考知故日食虽天数之常圣人必以为谴异而书之以警人君之自怠也】○曹伯【武】来朝【左传曹武公来朝始见也愚按曹武公即位三年而来朝此防毕入见于天子之时也不朝于京师而朝于宗国曽是以为礼乎】○公防晋侯【平】齐侯【庄】宋公【平】卫侯【殇】郑伯【简】曹伯【武】莒子【黎比】邾子【悼】于商任【任音壬左传防于商任锢栾氏也栾盈自楚适齐晏平仲言于齐侯曰商任之防受命于晋今纳栾氏将安用之弗听襄陵许氏曰栾氏之出非其罪也徒以权门私相忌怨何有于国而平公受其激怒勤动诸侯以逞范鞅之积憾必欲使盈无所容于世故盈愤卒兴祸乱此皆以私败公足以为古今之至戒是时中国无事晋无所政以亟防诸侯则知徒以栾氏信不诬也传见防沙随】
　　【庚灵王二戌十一年】二十有二年【晋平七齐庄三卫献二十六殇八蔡景四十一郑简十五曹武四陈哀十八孝十六宋平二十五秦景二十六楚康九呉诸樊十】春王正月公至自防【临川呉氏曰着不朝正于庙也】○夏四月○秋七月辛酉叔老卒【杜氏曰子叔齐子髙氏曰此叔肸之孙声伯之子其子弓嗣为大夫是为子叔敬子】○冬公防晋侯【平】齐侯【庄】宋公【平】卫侯【殇】郑伯【简】曹伯【武】莒子【犂比】邾子【悼】薛伯伯【孝】小邾子【穆】于沙随【邾子下公谷有滕子】
　　按左氏防于商任锢【音固】栾氏也防于沙随复【扶又反】锢栾氏也【栾盈犹在齐晏子曰祸将作矣齐将伐晋不可以不惧】古者大夫去国君不扫其社稷【祭法诸侯自为立社曰侯社大夫以下成羣立社曰置社】不系累【力追反】其子弟不収其田邑使人导之出疆又先之于其所往【本孟子】勑五典厚人伦也今晋不念栾氏世勲而逐盈【愚按自栾宾以靖侯之孙傅桓叔至贞子枝佐文公霸业枝之子盾事灵公将下军盾之子书是为武子事成景厉悼有功盈即书之孙也】又将搏执之而命诸侯无得纳焉则亦过也【朱子注穷之于其所往之国如晋锢栾盈也家氏曰入春秋以来大夫奔而极其所往未有若此之甚者也】楚逐申公巫臣子反请以重币锢之楚子曰止彼若能利国家虽重币晋将可乎若无益于晋晋将弃之何劳锢焉【见成二年】其贤于商任沙随之谋逺矣【髙氏曰晋以一栾盈之故期年之间再合诸侯见大夫之强而晋失霸者之义不足以令诸侯矣齐人终保盈是令不行也愚按栾盈屈巫皆得罪于权臣然屈巫将聘于齐而窃妻以逃其废君命亦可诛矣栾盈特以父之汰侈而多怨遂为姣母所谗而见逐未有犯上可诛之实其罪视屈巫盖薄乎云尔晋平用范匄之谋屡防诸侯以锢之防致乱国楚庄虽不听子反锢巫臣之请而嗣君卒灭其族亦致通呉之祸人君之不明而于权臣其患岂浅浅哉】
　　公至自防【诸侯为防以锢栾氏齐侯与防而保盈将以纳之故商任沙随两书公至以危之】○楚【康】杀其大夫公子追舒【左传楚观起有宠于令尹子南未益禄而有马数十乘楚人患之王将讨焉子南之子弃疾为王御士王每见之必泣弃疾曰君三泣臣矣敢问谁之罪也王曰令尹之不能尔所知也国将讨焉尔其居乎对曰父戮子居君焉用之泄命重刑臣亦不为王遂杀子南于朝轘观起于四竟子南之臣谓弃疾诸徙子尸于朝曰君臣有礼唯二三子三日弃疾请尸王许之既葬其徒曰行乎曰吾与杀吾父行将焉入曰然则臣王乎曰弃父事雠吾弗忍也遂缢而死苏氏曰追舒罪不至死故称国以杀不去其官刘氏曰楚子与人之子谋杀其父其刑已甚不可以行乎天下故以累上之词言之髙氏曰追舒宠近小人故及于难然以楚国之力除一宠嬖之大夫顾岂难哉而康王始则与人之子图其父终则杀之轘其党于四竟由威柄失于上故刑不足以驭下也夫威柄既立则责谯足以折奸臣之锋及其失之则刀锯不足以当奸臣之罪其怨毒所钟遂于灵王之世楚之不亡者幸而已以蛮荒之国而威柄一失其祸遂至于此则中国之君可不监于兹】
　　【辛灵王二亥十二年】二十有三年【晋平八齐庄四卫献二十七殇九蔡景四十二郑简十六曹武五陈哀十九杞孝十七卒宋平二十六秦景二十七楚康十呉诸樊十一】春王二月癸酉朔日有食之○三月己巳杞伯匄卒【左传杞孝公卒晋悼夫人防之平公不彻乐非礼也礼为邻国阙杜氏曰悼夫人杞孝公姊妹髙氏曰自桓公以来晋悼为昏姻国国恃以兴而鲁礼有加焉愚按孝公在位十七年弟益姑立是为文公】○夏邾【悼】畀我来奔【公作鼻我公羊传邾娄鼻我者邾娄大夫也杜氏曰畀我庶其之党同窃邑叛君故书孙氏曰书畀我来奔恶内也恶乡受邾叛人邑今又纳邾叛人也故是年冬臧纥出奔邾亦受之家氏曰鲁受庶其二邑复纳其党天王不间方伯无讨春秋再书责鲁也亦责晋也○刘氏曰公羊曰以近书也此文过饰非之词耳】○葬杞孝公○陈【哀】杀其大夫庆虎及庆寅【左传陈侯如楚公子黄愬二庆于楚楚人召之使庆乐往杀之庆氏以陈叛屈建从陈侯围陈陈人城板队而杀人役人相命各杀其长遂杀庆虎庆寅楚人纳公子黄谷梁传称国以杀罪累上也及庆寅庆寅累也】
　　按左氏庆虎无道求专陈国暴蔑其君【二十年公子黄云云】畏公子黄之偪【彼力反】而愬诸楚曰与蔡司马【公子燮】同谋【同欲之晋】楚人以为讨公子黄奔楚愬之二庆以陈叛楚屈建围陈杀二庆夫人君擅一国之利势使权臣暴蔑其身而不能逺【于万反】欲去【起吕反】其亲而不能保谮愬之于大国而不能辨至因蛮荆之力然后能克则非君人之道也故二庆之死称国以杀【陈氏曰春秋未书叛而称国以杀犹是杀大夫焉叛必不能杀者也髙氏曰书及者罪在庆虎以虎之罪而及寅也】公子黄之出特以弟书者讥归陈侯也凡此皆春秋端本之意【家氏曰导陈侯以叛晋即楚者二庆也奔母弟黄于楚者亦二庆也楚人讨而杀之纳黄于陈二庆之诛黄之复楚皆专之春秋书法如此若陈人之自杀之自复之不与夷狄以专制中国也愚按公子黄之奔为愬二庆而徃也陈侯之如楚盖惑于权臣而将为二庆与黄和解之尔使陈侯亦为愬庆氏而往则必如蔡侯朱书出奔楚矣屈建之围挟陈侯以讨二庆二庆之闭城知楚人之必诛已而拒之非叛陈侯也故不书二庆之叛陈人逼于兵杀二庆以说于楚故不以讨贼之词言之讥其杀之不以其罪以着陈侯之无能为也】
　　陈侯【哀】之弟黄自楚归于陈【髙氏曰二庆死则黄之归易矣谗诬不释则忠良不显奸宄不诛则淑善不遂君子小人相为伏见故陈讨二庆而公子黄返也书自楚者罪其奔夷狄之国复借夷狄之力以归黄之进退不正矣】○晋【平】栾盈复入于晋入于曲沃【左传晋将嫁女于呉齐侯使析归父媵之以藩载栾盈及其士纳诸曲沃栾盈夜见胥午而告之许诺伏之而觞曲沃人乐作午言曰今也得栾孺子何如对曰得主而为之死犹不死也皆叹有泣者爵行又言皆曰得主何贰之有盈出遍拜之栾盈帅曲沃之甲因魏献子以昼入绛初栾盈佐魏庄子于下军献子私焉故因之乐王鲋侍坐于范宣子或告曰栾氏至矣宣子惧桓子曰奉君以走固宫必无害也且栾氏多怨子为政栾氏自外子在位其利多矣既有利权又执民柄将何惧焉栾氏所得其惟魏氏乎而可强取也夫克乱在权子无懈矣公有姻丧王鲋使宣子墨缞冐绖二妇人辇以如公奉公以如固宫范鞅逆魏舒则成列既乘将逆栾氏矣趋进曰栾氏帅赋以入鞅之父与二三子在君所矣使鞅逆吾子鞅请骖乘持带遂超乘右抚劒左援带命驱之出仆请鞅曰之公宣子逆诸阶执其手赂之以曲沃范氏之徒在台后栾氏乘公门宣子谓鞅曰矢及君屋死之鞅用劒以帅卒栾氏退摄车从之遇栾乐曰乐免之死将讼女于天乐射之不中以防钩之防肘而死栾鲂伤栾盈奔曲沃晋人围之公羊传曲沃者晋之邑也其言入于晋入于曲沃何栾盈将入晋晋人不纳由乎曲沃而入也杜氏曰曲沃在河东闻喜县愚按曲沃县今属绛州】
