<!-- { "loadSidebar": true } -->
　　齐国佐如师与楚屈【居勿反】完【音桓】来一也然陉之役则曰来盟于师盟于召【音邵】陵鞌之战则曰及国佐盟于袁娄何也荆楚暴横【去声】慿陵诸夏齐桓公仗义声罪致讨威行江汉之上不待加兵而楚人帖服其书来盟于师者楚人自服而求盟也盟于召陵者桓公退舍礼与之盟也在春秋时斯爲善矣若夫袁娄则异于是齐虽侵虐未若荆楚之暴也诸国大夫含愤积怒欲雪一笑之耻至于杀人盈野非有击强扶弱之心国佐如师将以赂免非服之也【高氏曰国佐受成命于君而可否在晋之大夫非服晋而徃也直畏晋强赂晋而请盟尔故不曰来盟而曰齐侯使如师师在齐境故书如】晋大夫又不以德命使齐人尽【子忍反】东其亩而以萧同叔子爲质【音置】夫萧同叔子齐君之母也则亦悖矣由是国子不可请合【如字又音閤】余烬【似刄反】背【音佩】城借一【欲于城下复借一战】揖而去之郤克使鲁衞之使【所吏反】以其词爲【于僞反】之请【何氏曰郤克耻伤其威故使鲁衞大夫以国佐辞爲国佐请】逮于袁娄而与之盟【何氏曰逮及也追及国佐于袁娄也】则汲汲欲盟者晋也故反以晋人及之【求盟在楚故称来欲盟在晋故称及】若此类见曲直之绳墨矣是故制敌莫如仗义天下莫大于理而强有力不与【音预】焉亦可谓深切着明矣【刘氏曰郤克一战胜齐反鲁衞之侵地功大矣人皆多郤子之能伸其意而春秋绌之爲其先力而后礼也张氏曰晋所以令齐者恃其战胜强力而以非义令之故国佐得以正义直辞责之而晋人义不胜而辞屈故国佐之至与屈完之来初若不异然齐桓伸中国之大义而屈完情屈而不敢校故曰来盟于师盟于召陵见义在中国而彼自服以求盟也郤克挟主盟之势以行其私愤一旦战胜而以不义求多于齐反爲国佐以理折之而气遂馁书曰齐侯使国佐如师言齐非有诚服之心也曰及国佐盟于袁娄言汲汲在晋齐不得已而盟也临川吴氏曰楚服齐桓之义故使屈完来受盟于师其盟已前定也故书来盟桓公又退舍而与之盟盟于召陵齐有礼矣齐师既败于鞌使国佐来纳币以求成许不许在晋郤克其盟未前定也故书如师晋之义既不足以服齐之心故国佐径去四国进师追及国佐近偪齐都而与盟袁娄此晋之无义又无礼也家氏曰召陵之师诸侯皆在兵力甚强而桓公乃能以不战服楚退师而礼与之盟鞌之战郤克既败齐师极其兵力之所至迨于袁娄去国都五十里进师将及其城而强与之盟退而盟盟之以其礼也进而盟盟之以其力也春秋书来盟与及盟一字褒贬深切着明矣愚按齐桓末年公孙敖帅师及诸侯之大夫救徐征伐自大夫出矣而未尝盟防也晋文末年翟泉之盟以诸侯之大夫上盟王子虎礼乐自大夫出矣而非征伐也今此鲁以四卿帅师防霸国之上卿与衞曹之卿大夫败齐侯于鞌又盟齐国佐于袁娄而礼乐征伐皆自大夫出矣厥后晋悼以复伯之贤首以诸侯之大夫围彭城城虎牢盟陈袁侨征伐盟防悉付之大夫而萧鱼之后凡役皆以大夫矣翟泉之大夫贬称人此不胜贬则从同同也○刘氏曰公羊云君不行使乎大夫此其行使乎大夫何佚获也非也夫两国治戎将在军君命有所不受其重且专可知矣行使何伤诸侯防晋师于棐林可言晋师不可言赵盾此言晋师足矣何以爲不行使大夫乎】
　　八月壬午宋公鲍卒【文公也在位二十二年子固嗣是爲共公】○庚寅衞侯速卒【速公作遫穆公也在位十一年子臧嗣是爲定公】○取汶阳田【汶音问左传使齐人归我汶阳之田公羊传汶阳田者何鞌之赂也杜氏曰汶阳田汶水北地汶水出泰山莱芜县西入济张氏曰汉志鲁国汶乡县顔师古注即汶阳田今兖州泗水县东南有汶阳故城愚按今属济宁路盖非止一邑】汶阳之田本鲁田也【僖元公赐季友汶阳之田成八季文子曰汶阳之田敝邑之旧也孙氏曰汶阳鲁地也齐人侵之今复取之不言取之齐明本非齐地】取者得非其有之称不曰复而谓之取何也恃大国兵力一战胜齐得其故壤而不请于天王以正疆理则取之不以其道与得非其有奚异乎【详见隐四年】然则宜柰何攷于建邦土地之图若在封域之中则先王所锡先祖所受经界世守不可乱矣不然侵小得之【侵小如灭项取根牟之类】春秋固有兴灭国继絶世之义必有处也鲁在战国时地方五百里而孟氏语【鱼据反】愼子曰如有王者作在所损乎在所益乎【朱子注鲁地之大皆并吞小国而得之有王者作则必在所损矣】经于复其故田而书取所损益亦可知矣【家氏曰取汶阳田与取济西田其事同故书法不异盖济西本鲁田爲曹所侵晋人取以归鲁汶阳亦鲁田爲齐所侵晋人命以归鲁皆鲁侵疆也今而得归春秋不以爲归而以爲取爲其因霸国之力而得之也霸国复不禀命于王分正疆理而擅其予夺所以书取若此田非鲁之旧疆必系之于齐不直书取汶阳田矣石氏曰内取外邑皆曰取如取邰取防取訾娄外归鲁地皆曰归如济西隂及讙阐汶阳田鲁地也齐人以归于我当曰归今而曰取者盖因晋之力而取之也归者其意也取者我也非其志也于后齐复事晋故八年使韩穿来言归之于齐然此年齐归我田书曰取八年齐取我田乃曰归者取之自晋归之自晋以见鲁国之命制于晋而已故虽我田也而不得偃然有之其犹寄尔故齐归我田书曰取犹若取之于外也齐取我田书曰归犹若齐之所有也愚按赵氏云凡力得之曰取齐归汶阳而称取言借晋之力以复之而得之之难也谷梁云归易辞也齐取汶阳而称归言奉晋之命以反之而失之之易也】
　　冬楚【共】师郑【襄】师侵衞【左传宣公使如楚乞师欲以伐齐庄王卒楚师不出既而用晋师公即位受盟于晋会晋伐齐衞人不行使于楚亦受盟于晋故楚令尹子重爲阳桥之役以救齐将起师子重曰君弱羣臣不如先大夫师众而后可乃悉师王卒尽行楚师侵衞遂侵我师于蜀高氏曰郑以中国从夷狄而首伐衞丧是授戈与冦而攻其亲戚罪不胜诛矣列郑于下所以深罪郑也】十有一月公防楚【共】公子婴齐于蜀【楚书公子自婴齐始左传楚侵及阳桥孟孙请往赂之以执斵执鍼织纴皆百人公衡爲质以请盟楚人许平谷梁传楚无大夫其曰公子何也婴齐亢也杜氏曰蜀鲁地泰山博县西北有蜀亭愚按今东昌路博平县】
　　按左氏鲁衞受盟于晋从于伐齐故楚爲阳桥之役令尹子重曰师众而后可于是王卒尽行二国称师着其众也【隐五入郕传称师纪其用众而立义不同有着其暴而称师者】侵衞则书侵我师于蜀致赂纳质【音致】没而不书非讳也【杜氏曰公赂之而退故不书侵】书其重者【见公羊庄十年】则莫重乎其以中国诸侯降班失列下与荆楚之大夫会也【家氏曰晋以鲁衞大举伐齐可谓有德辙未及息遽爲此行书公防楚公子婴齐着其从楚之罪以望国之君而屈于楚之公子鲁之辱也春秋责之深不复爲之讳自楚人僣王其公子亦僣而称王子久矣今书楚公子春秋革之也愚按庄二十八年传称王孙游王孙喜文元年传称王子职则知婴齐不书王子者乃夫子之所革矣】季孙行父爲国上卿当使其君尊荣其民免于侵陵之患而危辱至此特起于忿忮【之防反】肆其心而不知制之以礼也【书仲虺之诰以礼制心】书曰必有忍乃其有济【见君陈】惩忿窒欲德之修也【易损卦大象君子以惩忿窒欲大传损德之修也】不忮不求【诗雄雉篇】行【下孟反】之善也【朱子曰若能不忮害不贪求则何爲不善乎】躬自厚而薄责于人远【于万反】怨之方也季孙忿忮弗能惩也而辱逮君父不亦【七感反説文痛也】乎故春秋史外传心之要典也攷其行事深切着明于以反求诸已则亦知戒矣【临川吴氏曰楚用子重之谋以救齐爲名加兵于鲁衞鲁纳赂请平又约诸国防盟公先往会婴齐不没婴齐之氏名者欲见其挟众威鲁而以臣抗君也陈氏曰凡吾君防诸侯则有大夫得称其大夫故洮书莒庆向书衞甯速茍无诸侯则不以大夫敌吾君故莒无大夫则曰莒人齐有大夫则曰齐大夫及髙傒盟及处父盟始以大夫敌吾君矣皆不书公以是爲齐晋之讥则讳公焉耳此其曰公会楚公子婴齐是公自与婴齐夷也于楚之防盂公后诸侯至于楚之围宋公亦后诸侯至鲁犹重从楚也公与婴齐夷楚何讥焉不足爲公讳焉尔是故自屈完以来楚大夫无氏族也而书公子自婴齐始愚按公与外臣特相防二百四十二年唯此一书故备録楚大夫之氏名以见贬焉齐之盟没公不书而楚书之隐其从夷之失也蜀之会书公不讳而楚大夫书氏名著其从夷之辱也会不书公子婴齐则疑于楚子贬称人而不见望国之君下夷于楚大夫盟不书楚人将恐天下后世以荆蛮之臣可以主中国之会盟而无恶而中国诸侯之卿大夫又可以云合景从以服属于荆蛮之臣而无贬也齐之盟春秋犹不忍书也蜀之防春秋不胜讳则详纪之而具文见意耳】
　　丙申公及楚【共】人秦【桓】人宋【共】人陈【成】人衞【定】人郑【襄】人齐【顷】人曹【宣】人邾【定】人薛人鄫人盟于蜀【左传公及楚公子婴齐蔡侯许男秦右大夫说宋华元陈公孙宁衞孙良夫郑公子去疾及齐国之大夫盟于蜀卿不书匮盟也于是乎畏晋而窃与楚盟故曰匮盟蔡侯许男不书乗楚车也谓之失位公羊传此公子婴齐也其称人何得壹贬焉尔程子传楚爲强盛陵轹中国诸侯茍能保固疆圉要结邻好岂有不能自存之理乃惧而服从与之盟约故皆称人以见其衰弱责诸侯则鲁可知矣杜氏曰齐在郑下非卿】
