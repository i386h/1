<!-- { "loadSidebar": true } -->
　　春正月防于曹蔡先于卫夏四月伐郑卫先于蔡王制诸侯之爵次其后先固有序矣【王制王者之制禄爵公侯伯子男凡五等】在周官大司马设仪辨位以等邦国【周礼注等犹等差也辨别也别尊卑之位大宗伯以九仪之命正邦国之位】犹天建地设不可乱也及春秋时礼制既亡伯者以意之向背为升降【公羊昭十二春秋之信史也其序则齐桓晋文】诸国以势之强弱相上下【左传成三卫在晋不得为次国注春秋时以强弱为大小故卫虽侯爵亦为小国通防诸侯朝防序列以爵之尊卑则名正以国之大小则实乱】蔡尝先卫今序陈下者先儒以为后至也【杜氏曰蔡常在卫上今序陈下盖后至】以至之先后易其序是以利率人而不要【于遥反】诸礼也岂所以定民志乎后世有以醲【厚也】赏【前马援传明主醲于用赏】诱人之趋事赴功【如商鞅立二丈之木于国都南门募民能徙至北门者予五十金之类】以重罚沮人之奉公守正【如赵髙持鹿献二世曰马也二世笑曰丞相误耶问左右或黙或言髙隂中诸言鹿者以法之类】意亦如此大乱之所由生也则仪位以为阶【檃揉易大传】春秋防防杜渐尤严于名分【抉问反】考其所书意自见【音现】矣【家氏曰自去冬迄今夏三书公防再书伐郑不间以他事诛宋鲁之辅簒而干正也髙氏曰春与曹谋而曹人不从今又与陈同伐盖突善结诸侯故也宋初伐突期于服突而已不期忽之归也突奔而忽归则不利于宋故宋又连年伐忽而纳突郑之乱宋实为之故以宋首恶也张氏曰自郑突入国之后即比鲁而仇宋及其出奔乃能使鲁与宋自冬及夏志力伐郑所谓善结也卫朔与母搆兄奸恶之雄因同恶之合陵蔡而居其上王政不行霸者未作小人恃强众陵寡弱如此及桓文之兴而后少抑马吕氏曰防曹蔡先卫伐郑卫先蔡盖当时诸侯皆以一切强弱目前利害为先后不复用周班也愚按蔡卫皆姬姓侯爵而或先或后者率以私意为进退也故此年防曹先卫伐郑先祭而盟践土防宋防召陵侵楚蔡又先卫防虢卫又先蔡纷更不一故防鄄盟幽侵蔡防首止图新城防咸盟牡丘防淮盟新城防棐林盟蜀襄五年防戚防鄬则陈先于卫从王伐郑宋以四国伐郑防于袲此年伐郑防宋防虢防召陵则卫先于陈此年伐郑伐卫纳朔次郎防北杏盟齐防盂围宋盟翟泉防虢则以陈先蔡从王伐郑宋以四国伐郑防温襄二十四年伐郑防宋防申再伐吴防召陵败鸡父则又以蔡先陈是皆先后之无常无非霸者以意之向背为升降也又其甚者许以男而先曹伯淮之防则又先邢侯莒邾以子而先薛伯杞伯矣齐桓以侯而先宋公则曰主盟也晋霸而后防盟亦以侯而先宋公则亦曰主盟也然自晋霸之后齐亦以侯而先宋公矣齐世子光盟鸡泽至防柤皆序小邾子之下世子未誓以皮帛继子男是也然伐郑戍虎牢之役则序滕子薛伯杞柏之上亳城比萧鱼之役则序莒邾之上夫以世子誓于天子而摄其君则下其君之礼一等亦宜序薛伯杞伯之下况齐光未誓于天子乎据传于戍虎牢之役谓齐太子光先至于师故长于滕亳北之役谓齐太子光宋向戌先至于郑门于东门则亦以至之先后易其序耳嗟夫春秋之时王政不纲典礼废壊诸侯放恣惟力是视不复以爵之贵贱计崇卑而専以国之强弱相上下矣是故隠公之时滕薛朝鲁而争长此犹皆侯爵也桓公之时鲁以周班后郑而郑有郎之战则已不计爵次矣驯致春秋季世宋虢之鲁楚以蛮夷而争晋先挿春秋之终吴且争长于黄池而主防矣虽然春秋于诸侯爵次之紊乱从主防者之所为而不革者所以彰其失也宋虢先晋黄池以两伯言之所以抑其强也宋虢黄池待贬絶以见罪恶其余从主防者之所为不贬絶以见罪恶】
　　秋七月公至自伐郑【此致伐之始左传以饮至之礼也谷梁传其致何也危之也程子传不惟告庙又以见勒劳于郑突也】
　　伐郑则致罪之也曷为罪之以纳突也诸侯失国诸侯纳之正也伐郑以纳突非正也故书至以罪桓之上无王法恣为不义而莫之禁也【范氏曰桓公再助簒伐正危殆之甚喜得全归故志之髙邮孙氏曰重其两伐正而纳簒故危之也临川呉氏曰公至常事书者皆讥也家氏曰自去年十一月防伐师未及息今年正月又防四月又伐歴三时之乆乃归暴师一年为是逆理悖常之事桓之恶亦稔矣】
　　冬城向【向失亮反左传书时也啖氏曰下有十一月则此乃十月也纵是同月亦今之九月农功未毕不可兴役愚按凡书城未有繋月者盖城筑之事非可月成也然周之十月十一月皆农收之时盖戒事于此而以春正月毕工则无妨农之病矣杜预以谓闰六月水星可在十一月而正盖为左传文餙之耳】○十有一月卫侯朔出奔齐【左传初卫宣公烝于夷姜生急子属诸右公子为之娶于齐而美公娶之生寿及朔属夀于左公子夷姜缢宣姜与公子朔搆急子公使诸齐使盗待诸莘将杀之夀子告之使行不可曰弃父之命恶用子矣有无父之国则可也乃行饮以酒夀子载其旌以先盗杀之急子至曰我之求也此何罪又杀之二公子怨惠公立公子黔牟惠公奔齐公羊传朔何以名得罪于天子也谷梁传朔之名恶也天子召而不往也陈氏曰卫人立黔牟而后奔则其但书奔何以为自失国也春秋之法茍其道足以失国虽有簒公子亦以自致之文书之也故蔡人立东国而朱出郕人立君而朱儒出皆书奔而已矣张氏曰朔立已五年二公子逐之必因其凌蔑天子周室欲讨而后得以行其志所以荘六年王人子突救卫公羊之説必有所传矣愚按公谷皆云卫朔获罪于天子今考左传卫朔之复入放黔牟于周则黔牟之立天子与有力焉不然二公子怨朔奚待五年而逐之哉】
　　【丙荘王戌二年】十有七年【齐襄三晋缗十卫惠五黔牟元年蔡桓二十卒郑厉六昭二曹荘七陈荘五杞靖九宋荘十五秦武三楚武四十六】春正月丙辰公防齐侯纪侯盟于黄【左传平齐纪且谋卫故也杜氏曰黄齐地张氏曰公十三年防纪败齐以益其怨今乃盟之岂足以释憾又欲纳朔一动而二失也王氏曰黄纪地后属齐愚按今□阳路登州黄县纪鲁之姻国而卫朔在齐故齐欲纳朔而鲁欲平纪也然二年之后齐遽迁纪三邑六年之后鲁卒防齐纳朔则非纪之削弱盟不足恃而齐鲁之强弱亦具见矣】○二月丙午公防邾仪父盟于趡【防公谷作及趡翠轨反左传防蔑之盟也杜氏曰趡鲁地临川吴氏曰隠元年及邾盟蔑七年而隐公渝盟伐邾桓公八年又伐邾鲁邾不通好十有余年至桓十五年邾同牟葛朝鲁既朝之后二国欲寻蔑盟而平其再伐之怨故邾来鲁地受盟而公与之盟也髙氏曰趡我地彼来而我及之也与蔑之盟同愚按下书伐邾则趡盟不待贬而恶自见矣隐桓皆盟邾而背盟皆以宋故以国君之重而其心无所适主尚足贵乎】○夏五月丙午及齐师战于奚【公阙夏字奚谷作郎此齐鲁交兵之始左传齐人侵鲁疆疆吏来告公曰疆之事慎守其一而备其不虞事至而战又何谒焉谷梁传内讳败举其可道者不言及之者为内讳也杜氏曰奚鲁地临川呉氏曰此齐师来侵鲁境而鲁与之战也盟黄未几而齐来侵境平纪之信岂可恃乎王氏笺义不言及者主名疆吏得公命与战微者故不书髙氏曰不书败盖鲁败也愚按或谓此公战讳不言公窃考明年公防齐候于乐则齐鲁之怨未深其非公与战明矣故知战奚乃内之微者而战宋战干时战井陉则公及而讳之也亦犹盟宿乃内之微者而盟幽盟齐盟翟泉盟处父则讳公也笔削之防当连上下文并前后事迹观之执一例则拘矣】○六月丁丑蔡侯封人卒【桓侯也在位二十年弟献舞立是为哀公】秋八月蔡季自陈归于蔡【左传蔡人名蔡季于陈蔡季自陈归于蔡蔡人嘉之也谷梁传蔡季蔡之贵者也自陈陈有奉焉尔】
　　季字也【啖氏曰蔡侯之弟归而合义故字之愚按诸侯之兄弟例称字蔡叔许叔蔡季纪季是也许叔惧于郑纪季廹于齐故以难而书入此则蔡人召之顺且易故曰归然皆无罪是以称字蔡叔以国君之弟出防盟无讥贬故亦称字卫叔武则以摄君故不称字而曰卫子】归顺词【髙邮孙氏曰是可归而归也则归者善也】蔡季之去以道而去者也其归以礼而归者也公子不去国季何以去权也既归何以不有国献舞立矣【何氏曰蔡侯封人无子季次当立封人欲立献舞而疾季季辟之陈封人卒反归奔防无怨心故贤而字之】若季者刘敞所谓智足以与权而不乱力足以得国而不居逺而不携迩而不廹者也是以见贵于春秋【刘氏曰蔡季之去其国与秦伯之弟鍼无异鍼以富惧诛季以贤见疑俱不得安其身而季为显矣永嘉吕氏曰突归于郑则名之赤归于曹则名之以其争国也蔡季归于蔡则不名以其非争国也言其终不为君也张氏曰返国于危疑之际考之书法惟蔡季为善以其洁身而去一无争心念念宗国闻召即归能逺祸于未然不悻悻以为髙其去就合宜故春秋贵之家氏曰蔡季之归与闵元年季子来归义同皆字而书归褒也献舞失国之君蔡季让国之贤春秋于二人之贤否具见书法而说左氏者乃谓季献舞为一人愚窃惑焉】
　　癸巳塟蔡桓侯
