<!-- { "loadSidebar": true } -->
　　【丙简王子元年】六年【晋景十五齐顷十四衞定四蔡景七郑悼二卒曹宣十陈成十四杞桓五十二宋共四秦桓二十楚共六吴子夀梦乗元年】春王正月公至自防【愚按二年会蜀盟蜀不书至者以望国之君屈于荆楚之大夫不可以告庙也此特书至者谓成公茍能自防如京师斩衰哭临则亦庶几亡于礼者之礼耳今也防同之后奄然归国故书公至自会以着其无王不臣之罪也】○二月辛巳立武宫【公羊传武宫武公之宫也立者不宜立也立武宫非礼也谷梁传立者不宜立也】武宫武公之宫立武宫非礼也丧事即远有进而无退【檀弓饭于牖下云云葬于墓所以即逺也故丧事有进而无退】宫庙即远有毁而无立【何氏曰过高祖不得复立庙大戴礼诸侯迁庙注亲过高祖则毁庙而递迁之】故二昭二穆与太祖而五者诸侯之庙制也【见王制朱子曰太祖始封之君昭之北庙二世之君居之穆之北庙三世之君居之昭之南庙四世之君居之穆之南庙五世之君居之太祖之庙百世不迁余四庙每一易世而一迁】曰考庙曰王考庙曰皇考庙皆有祭焉曰显考庙曰祖考庙享尝乃止去祖爲坛去坛爲墠【音善】坛墠有祷则祭无祷乃止去墠爲诸侯之祭法也【见祭法疏考庙者父庙考成也谓父有成德之美也王考庙者祖庙王君也言祖有君成之德也祖尊于父故加君名也皇考庙者曾祖皇大也君也曾祖转尊又加大君之称也月祭之者月月祭之也显考庙者高祖也显明也高祖居四庙最上故以高祖言之祖考庙者祖始也是谓始祖庙也享尝乃止享尝四时祭祀不得月祭但四时祭而已封土曰坛除土曰墠去祖爲坛者谓高祖之父也其庙既毁藏主于祖考之庙中不得四时祭之若有祈祷则出就坛受祭也去坛爲墠者谓高祖之祖也其主亦藏祖考庙中若有祈祷则出就墠受祭不得在坛也高祖之父迁太祖而不得于太祖庙受时祭故曰去祖高祖之祖经在坛而今不得祭故云去坛去墠爲若又有从坛迁来墠者则此前在墠者爲虽有祈祷亦不得及】武公至是歴世十一【武公名敖乃伯禽之孙隐公之高祖传懿孝惠隐桓庄闵僖文宣成凡十有一君】其毁已久而輙立焉【范氏曰武公之宫毁已久矣故传曰不宜立】非即远有终之意【孝经示民有终】故特书曰立立者不宜立也【常山刘氏曰王制曰云云祭法曰云云然则诸侯宗庙古有彛制过则毁之不可复立也武宫之毁已久而輙立之非礼明矣刘氏曰鲁诸侯也僣天子之礼虽欲尊其祖神不享也而学者习于鲁之故更大而称之曰鲁公之庙文世室也武公之庙武世室也人之述固久矣夫其以僣爲典也此春秋所由作也陈氏礼书曰武公之于鲁徇宣王立庶之非以阶鲁国攻杀之祸而丰功懿德不着于世自武至桓其庙已在可迁之列成公立武宫昭公有事于武宫积世不毁故记礼得以大之欲以比周之文武也张氏曰观春秋之书法与祭法之论庙制则武宫之立与宫同于失礼违制断爲可知明堂位之言其爲俗儒之论明矣甚矣其乱圣制而误后学也愚按立武宫僣王制故书日以谨之论者因明堂位遂以武宫爲世室今考春秋所书太庙则周公之庙也所书世室则鲁公之庙也羣公之庙则皆系諡若武宫宫桓宫僖宫是也苟谓之世室则世世不毁矣奚待于成公而始立乎昭十五年有事于武宫不称世室则其以武宫爲世室者妄也况宫乃武公之六世祖至昭公已二十世而桓宫则哀公之十世祖僖宫则哀公之七世祖皆当言世室也宫在武宫之上武宫称世室宫独不称世室乎是知明堂位乃后世俗儒因鲁僣礼而爲言春秋之时非有世室之名也然考成之十八年晋悼公朝于武宫昭之十七年当晋顷公之世而中行穆子献俘于文宫晋武公至悼公文公至顷公皆已十世而其宫犹存则当时诸侯之庙亲尽不毁者不特鲁矣○啖氏曰左氏云季武子以鞌之功立武宫非礼也听于人以救其难不可以立武立武由已非由人也传意以爲武军之宫如楚子所立者非也若以鞌战之故不应经五年方立之刘氏曰左传误以武宫爲武军也】
　　取鄟【鄟音专谷梁传鄟国也】
　　鄟微国也【杜氏曰附庸国孙氏曰根牟鄟邿皆微国也】书取者灭之也灭而书取爲【于僞反】君隐也【僖十七年传凡大恶必隐避其辞而爲之讳】项亦国也其书灭者以僖公在防季孙所爲【僖十七】故直书其事而不隐此春秋尊君抑臣以辨上下谨于微之意也人伦之际差之毫厘缪【眉救反】以千里【易大传文】故仲尼特立此义以示后世臣子使以道事君而无朋附权臣之恶于传【直恋反】有之犯上干主其罪可救乖忤【五故反】贵臣祸在不测【晋书王濬传濬与王浑争功表云云】故臣子多不惮人主而畏权臣如汉谷永之徒直攻成帝不以爲嫌至于王氏则周旋相比【毗志反】结爲死党而人主不之觉【前谷永传日食地震永对内宠太盛谒行于内势行于外灾异者皇天所以谴君过失时成帝委政元舅王鳯议者多归咎焉永知鳯方柄用阴欲自托鳯遂厚之鳯卒音辅政永复説音任周召之职又与谭书劝辞城门兵委曲媚恱前后所上四十余事专攻上身与后宫而党于王氏】此世世之公患也归父家遣縁季氏也【宣十八归父欲去三桓及公薨季文子逐东门氏】朝【如字】吴出奔因无极也【昭十五楚费无极害朝吴之在蔡也譛之蔡人逐朝吴】王章杀身忤王鳯也【前王章传成帝时王鳯辅政王章以选爲京兆尹虽爲鳯所举非鳯专权日食章奏鳯不可任爲鳯所陷下狱死】邺侯馆避元载也【通鉴唐代宗天厯五年元载专恣以李泌有宠于上忌之上畏戴防观察魏少防求参佐上谓泌曰载不容卿朕今匿卿于少防俟除载当报卿来】惟杀生在下而人主失其柄也是以党与众多知有权臣而不知有君父矣使春秋之义得行尊君抑臣以辨上下每谨于微岂有此患乎【○愚按公羊于根牟鄟邿皆曰邾邑然春秋未有取他国之地而不系国者苟以讳亟而不系邾则僖公取须句訾娄可谓亟矣何以击之邾耶刘氏辨之详矣】
　　衞孙良夫帅师侵宋【共左传盟于虫牢之岁诸侯谋复防宋公使向爲人辞以子灵之难三月晋伯宗夏阳说衞孙良夫甯相郑人伊雒之戎陆浑蛮氏侵宋以其辞防也家氏曰经惟书衞不与晋人率蛮夷而攻中国也去年冬宋实预虫牢之盟今一辞防而遽加之以兵以爲永快复命鲁人继之前日楚庄围宋歴三时之久国几毙而晋不能救但曰鞭长不及马腹今宋人辞防而伐之至再晋景惽愚诸大夫狠肆事多类此春秋聮书鲁衞二侵责晋深矣传见蔑侨如侵宋】○夏六月邾子【定】来朝【盖成公即位而始朝也】○公孙婴齐如晋【景左传子叔声伯如晋命伐宋杜氏曰婴齐叔子愚按二年三年公两朝晋此年婴齐行父又两聘晋鲁仇齐而倚晋爲援故君臣亟行迭往事霸之勤而不知慢王之已甚也】○壬申郑伯费卒【费音秘悼公也在位二年弟防立是爲成公】○秋仲孙蔑叔孙侨如帅师侵宋【共左传孟献子叔孙宣伯侵宋晋命也】鲁遣二卿爲主将【去声永嘉吕氏曰二卿并书与行父许侨如婴齐四卿并书之意同当是时大夫专擅各自帅师而公室微矣侵宋之事小而专权之患大】动大众焉有事于宋而以侵书者潜师侵掠无名之意盖陋之也于衞孙良夫亦然上三年尝防宋衞同伐郑矣次年宋使华元来聘通嗣君矣又次年鲁使仲孙蔑报华元矣是年冬郑伯背【音佩】楚求成于晋而鲁衞与宋又同盟于虫牢矣今而有事于宋上卿授钺【李衞公问对古者出师命将授之以钺】大众就行而师出无名可乎故特书侵以罪之也左氏载此师晋命也后二年宋来纳币请伯姬焉则此师爲【于僞反】晋而举非鲁志明矣兵戎有国之重事邦交人道之大伦听命于人不得已焉将能立乎春秋所以罪之也【高氏曰使鲁伐宋者虽晋之命而鲁不以大义谕之遽爲兴师则罪专在鲁矣故书曰侵责与衞良夫同】
　　楚【共】公子婴齐帅师伐郑【成楚始书大夫将左传楚子重伐郑郑从晋故也襄陵许氏曰至是书楚卿帅师者霸统几亡也】○冬季孙行父如晋【景左传晋人去故绛迁于新田季文子如晋贺迁也愚按经不书晋迁者凡书迁皆小国逼于强暴不得已而迁也晋人择地利而徙都也非不得已故不书迁耳】○晋【景】栾书帅师救郑【成○救公作侵左传晋栾书救郑与楚师遇于绕角楚师还晋师遂侵蔡楚公子申公子成以申息之师救蔡御诸桑隧赵同赵括欲战武子将许之知庄子范文子韩献子谏曰不可吾来救郑楚师去我吾遂至于此是迁戮也戮而不已又怒楚师战必不克虽克不令成师以出而败楚之二县何荣之有焉乃遂还于是军帅之欲战者众或曰圣人与众同欲子之佐十一人其不欲战者三人而已武子曰善钧从众夫善众之主也三卿爲主可谓众矣】
　　荆楚僣号称王圣人之所深恶而不赦者大一綂以存周使民【本误作明】着于君臣之义也【文王世子众着于君臣之义愚按外传云诸侯无二君而周无二王故春秋贬楚爲深所以使天下知一王之所以爲尊也】郑能背【音佩】楚即晋是改过迁善出幽谷而迁乔木也婴齐爲【于僞反】是帅师又因其丧而伐之不义甚矣经所以深恶【乌故反】之也书卿帅师伐郑于文无贬辞何以知其深恶楚也下书栾武子帅师救郑则知之矣凡书救者未有不善之也而伐者之罪着矣按左氏晋楚遇于桑隧【音遂】军帅【所类反】之欲战者八人武子遂还【音还下同】则无功也亦何善之有曰此春秋之所以善栾书也两军相加兵刃既接折馘【占获反】执俘计功受赏此非仁人之心王者之事故舞干而苗格者舜也【书大禹谟舞干羽于两阶七旬有苗格】因垒而崇降【户江反】者文也【僖十九文王闻崇德乱而伐之军三旬而不降退修教而复伐之因垒而降】次于陉而屈【居勿反】完服者齐桓也【僖四】防于萧鱼而郑不叛者晋悼也【襄十一】武子之能不迁戮而知还也亦庶几哉【愚按公羊作栾书侵郑今考明年楚复伐郑而中国又救郑则非侵郑明矣然此书栾书帅师救郑不二年又书栾书帅师伐郑书救以着其恤与国之善书伐以着其虐与国之恶使晋能修其德政以怀郑使之不叛助之守御以保郑而使之不至于叛则爲尽善矣】
　　【丁简王丑二年】七年【晋景十六齐顷十五衞定五蔡景八郑成公防元年曹宣十一陈成十五桓五十三宋共五秦桓二十一楚共七吴寿梦二】春王正月鼷鼠食郊牛角改卜牛鼷鼠又食其角乃免牛【鼷音奚谷梁传免牲者爲之缁衣纁裳有司端奉送至于南郊免牛亦然免牲不曰不郊免牛亦然杜氏曰免放也】
