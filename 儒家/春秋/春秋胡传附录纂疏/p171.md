<!-- { "loadSidebar": true } -->
　　【庾景王申四年】元年【晋平十七齐景七年衞襄三年蔡灵二年郑简二十五年曹武十四年陈哀二十八年杞文九年宋平三十五年秦景三十六年楚郏敖四年卒吴夷末三年】春王正月公即位【谷梁传继正即位正也传例承国于先君则得书即位以别于内复无所承者文成襄昭哀五公是也通防问子野毁而卒穆叔方言昭公有童心不可立然则昭公受谁之命乎何以书即位曰有子野之命矣故穆叔虽不欲而不能止也】○叔孙豹防晋【平】赵武楚【郏敖】公子围齐【景】国弱宋【平】向戌衞【襄】齐恶陈【哀】公子招蔡【灵】公孙归生郑【简】罕虎许【悼】人曹【武】人于虢【国弱公作国酌后同向舒亮反戌音恤齐恶公作石恶招常遥反罕虎公作轩虎后同虢公作漷谷作郭左传楚公子围聘于郑且娶于公孙段氏入逆而出遂防于虢寻宋之盟也祁午谓赵文子曰宋之盟楚人得志于晋今令尹之不信诸侯之所闻也子弗戒惧又如宋子木之信称于诸侯犹诈晋而驾焉况不信之尤者乎楚重得志于晋晋之耻也文子曰宋之盟子木有祸人之心武有仁人之心是楚所以驾于晋也今武犹是心也楚又行僭非所害也武将信以为本吾闻之能信不为人下吾不能是难楚不为患楚令尹围请用牲读旧书加于牲上而已晋人许之三月甲辰盟楚公子围设服离卫杜氏曰虢郑地】
　　此陈侯之弟招也何以不称弟诸侯之尊弟兄不得以属通【本谷梁】曰公子者其本当称者也曰弟者因事而特称之也【隐七年传书盟书帅师而称兄弟者罪其有宠爱之私书出奔书归而称兄弟者责其薄友恭之义】所以然者诸侯非始封之君则臣诸父昆弟族人不得以属戚【亲也】君也【本范氏注】防于虢寻宋之盟而经何以不书在宋之盟楚人先歃【邑洽反】若曰狎【戸甲反更也】主诸侯则惧晋之先也故围请读旧书加于牲上而晋人许之【杜氏曰旧书宋之盟书楚恐晋先歃故欲从旧书加于牲上不歃血经所以不书盟】观其事虽若楚重【直用反】得志【祁午云云】晋少懦【乃乱反】矣【叔向云云】然春秋不贵修盟晋人以信爲本故毎书必先赵武【杜氏曰楚虽先晋而先书赵武者亦如宋盟贵武之信故尚之也王氏曰经先赵武所以抑蛮荆而存中国也张氏曰春秋正中外之分宋之盟楚争先而晋不与较今虢之役又以计读书加牲上则是以蛮荒而争胜也中外之分不可乱故二役皆先赵武焉家氏曰夫中外有常分中国之尊不与外域对峙并存于宇宙之内也楚虽崛强而不得与晋齿中国诸侯有屈于楚者暂也非其常也向戌持弭兵之説赵武不明内外之分苟媮目前之安首紊常经倒植冠屦俾中国诸侯咸北面于荆楚之庭始曰弭兵而合晋楚之成旣而楚盛兵以临诸侯灭陈灭蔡灭頼芟夷小国凭陵中夏人枹汉阳之忧蚕食之祸至是爲烈所谓读旧书不歃血者楚再爲长而晋不敢与争中国之耻也春秋爲中国惜不使外得以僣华是故长晋愚按宋虢之盟楚再先晋而春秋不以楚先者亦犹黄池之防呉子主防而春秋以晋居呉之上也辰陵蜀之盟申之防楚序诸侯之上皆主盟防也盂之防楚子亚于宋公而序诸侯之上宋虢两役楚屈建公子围亚于晋赵武而序于诸国大夫之上皆两伯之辞也春秋抑外域而尊中国有中国霸主则必推而属之中国中国无霸则实録而贬诸侯也○刘氏曰公羊云招何以不称弟贬也非也以母弟称弟故云尔不知母弟可以称弟而不可常称常称皆以重书也且招之罪在杀世子偃师不在防于漷也又云招之罪已重何爲复贬于此也着楚之托乎讨招以灭陈也亦非也夫杀世子此招之罪也灭陈非招之罪也以楚讨招灭陈而遂移罪于招岂春秋之理哉】
　　三月取郓【郓公作运后同程子传乘莒之乱而取之故隐避其辞】
　　按左氏季孙宿伐莒取郓莒人诉于防楚告晋曰寻盟未退而鲁伐莒渎【慢也】齐盟【齐之盟】请戮其使【疏吏反】有欲求货于叔孙豹而爲【于僞反下爲内同】之请者豹弗与曰诸侯之防卫社稷也我以货免鲁必受师是祸之也何卫之爲虽怨季孙鲁国何罪赵孟闻之请于楚曰鲁虽有罪其执事不辟【音避】难【乃旦反】子若免之以劝左右可也莒鲁争郓爲日久矣苟无大害于其社稷可无亢【苦浪反御也】也乃免叔孙其不曰伐莒取郓者乗莒乱而取邑故不悉书爲内讳也【通防问伐莒取郓何以不书莒或以爲郓国也然否曰郓莒邑也伐国而夺其地者王法所当诛鲁乘莒乱夺其邑故隐避其辞特书取郓尔与书外事词固异也以郓爲国者误矣愚按文十二年城诸及郓实莒鲁争郓之始○刘氏曰公羊云运者内之邑也非也运常见于春秋皆与莒事相附此运本属莒明矣】
　　夏秦【景】伯之弟鍼出奔晋【鍼其亷反公羊传有千乗之国而不能容其母弟谷梁传诸侯之尊弟兄不得以属通其弟云者亲之也亲而奔之恶也】
　　按左氏秦后子有宠于桓如二君于景【杜氏曰后子鍼也桓公子景公母弟其权宠如两君】其母曰弗去惧选【息转反数也恐景公数其罪而加戮】鍼遂出奔书此见【音现下同】人君宠爱其子不差【楚宜反】以礼是祸之也鍼之适晋其车千乗【防证反】司马侯问焉曰子之车尽于此乎对曰此谓多矣若能少此吾何以得见叔齐曰秦公子必归能知其过必有令图令图天所賛也后五年秦伯卒后子归书曰弟者罪秦伯也【隐七年传书出奔而称弟责其薄友于之义】夫后子出奔其父祸之而罪秦伯何也春秋以均爱望人父以能友责人兄父母有爱妾犹没身敬之不衰【见内则】况兄弟乎兄弟翕而后父母顺矣【本中庸】故不曰公子而特称秦伯之弟云【○刘氏曰公羊云秦无大夫仕诸晋也千乗之国不能容母弟故谓之出奔非也如传所说当书曰秦伯放其弟鍼于晋今经言奔何以见秦伯仕之于晋乎所谓秦无大夫者直虚言尔】
　　六月丁巳邾子华卒【悼公也在位十五年子穿嗣是爲庄公】○晋【平】荀呉帅师败狄于大卤【败必迈反卤音鲁大卤公谷作大原音泰左传晋中行穆子败无终及羣狄于大原崇卒也将战魏舒曰彼徒我车所遇又阨以什共车必克困诸阨又克请皆卒自我始乃毁车以爲行五乗爲三伍爲五陈以相离两于前伍于后专爲右角参爲左角偏爲前拒以诱之狄人笑之未陈而薄之大败之公羊传此大卤也曷爲谓之大原物从中国名从主人谷梁传中国曰大原夷狄曰大卤杜氏曰大卤大原晋阳县愚按今太原路阳曲县】
　　大卤大原也按六月宣王北伐之诗其词曰薄伐玁【音险】狁【音允北狄也】至于太原而诗人美之者谓不穷追远讨及封境而止也【朱子传至于太原言逐出之而已不穷追也先王治戎狄之法如此】然则太原在禹服之内而狄人来侵攘斥宜矣其过在毁车崇卒以诈诱狄人而败之非王者之师耳使后世车战法亡崇尚歩卒【如魏之武士秦之戎卒】争以变诈相髙日趋苟简皆此等啓之矣书败狄讥之也【髙氏曰箕与交刚之役皆晋人至是卿帅师则晋益衰矣陈氏曰晋自悼公以来狄师不出败狄至是而再见其再见何晋弥衰也悼公之霸也魏绛谏曰劳师于戎而楚伐陈必不能救是弃陈也诸华必叛戎禽兽也获戎失华毋乃不可乎悼公卒复有事于戎狄至伐鲜虞春秋遂狄晋矣】
　　秋莒去疾自齐入于莒【去起吕反左传襄三十一年莒犂比公生去疾及展舆既立展舆又废之展舆因国人以攻莒子弑之乃立去疾奔齐齐出也元年莒展舆立而夺羣公子秋公子召去疾于齐齐公子鉏纳去疾展舆奔吴程子传去疾假齐之力以入莒讨展舆之罪正也故称莒遂自立无所禀命故不称公子自以爲公子可立也】
　　天下国家定于一呉楚僣号经不书葬土无二王也以忽系之郑则突不称国【桓十一】以小白系之齐则纠不书子【庄九】国无二君也展舆乃莒子而去疾曷爲又以国氏乎程氏曰去疾假齐之力以入莒讨展舆之罪正也其以国氏与去疾之讨有罪也此莒之公子曷爲不称公子自谓先公之子可以有国不疑遂立乎其位而无所禀也其书入者难词也【陈氏曰前言齐无知弑其君后言小白入于齐前言莒人弑其君后言去疾入于莒则不与弑之辞也前言卫侯入于夷仪后言卫寗喜弑其君前言齐阳生入于齐后言齐陈乞弑其君与弑之辞也故曰属辞比事春秋教也】
　　莒展舆出奔吴【展下公谷无舆字程子传为弑君者所立而以国氏者罪诸侯也虢之防虽国乱未预然诸侯与其立矣故执叔孙称莒展舆见诸侯之与其立也】
　　展舆莒子也曷爲不称爵爲弑君者所立既立乎其位而不能讨贼则是与【音预】闻乎故也斯不可以有国矣【赵氏曰郑忽曹羁未逾年出奔不称爵言不能嗣先君也莒展虽逾年不称爵其罪大也刘氏曰莒展子也而不谓之子展失子之道也凡人之所以称乎臣者以有君也所以称乎子者以有父也君弑矣而臣不讨贼父杀矣而子不复雠是固无臣子之理也展之见夺不亦宜乎鲁叔孙氏之竪牛杀孟丙仲壬以主昭子昭子既立杀竪牛仲尼闻之曰叔孙昭子不赏私劳不可能也岂其掩义隐贼而忘君父哉】不可以有国则曷爲以国氏程氏曰罪诸侯之与其立也虢之防展舆无列何以见诸侯之与其立乎莒虽以乱未能预防然诉鲁取郓而在防者欲执叔孙则知诸侯之与其立矣亦以国氏恶【乌故反】崇乱也【髙氏曰莒人弑君诸侯不共讨之是时楚人方听莒人之诉而欲执鲁大夫是不以莒人为可讨也展不称子圣人不予其为君也○刘氏曰左氏云君子曰莒展之不立弃人也夫若是末哉君子之言也夫展舆弑君而不讥弃人而讥之是谓弃人重于弑父也借使展舆但勿弃人以济其不义之身则固以为贤矣不亦害天下之教乎】
　　叔弓帅师疆郓田【左传因莒乱也公羊传疆郓田者何与莒为竟也谷梁传疆之为言犹竟也杜氏曰春取郓今正其封疆髙氏曰文十二年季孙行父尝帅师而城之复为莒所取今乗莒之乱而取之又帅师以疆其田必帅师者以不义得之惧不服也疆之者沟封之以别乎莒也何以书讥其乗乱牟利也刘氏曰讥以乱为利也王氏曰取郓不书帅师疆田书之者以见其因莒乱出不意而取得之为易今欲固其所得则莒人来争必矣故遣卿帅师而疆之然鲁秉周礼旣因人之乱以取田又恃其师众而疆之则先王封域不复守矣书者所以志乱也愚按春秋一经书假田者一讥予之之非义也书疆田者一讥取之之非义也凡此皆圣人之特笔所以垂训戒也○刘氏曰公羊云畏莒也非也郓本属莒故鲁取其邑未得其地故因莒乱帅师而往分明疆土此乃欺之非畏之也且鲁强莒小鲁安莒乱何为乃畏莒哉】○邾悼公【髙氏曰入春秋来邾始书盖邾滕薛小国也秦逺国也皆至昭公而书是鲁衰甚矣小国如大国逺国如近国】○冬十有一月己酉楚子麇卒【麇九伦反公谷作卷音权】
