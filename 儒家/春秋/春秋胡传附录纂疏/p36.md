<!-- { "loadSidebar": true } -->
　　夏谷伯绥来朝邓侯吾离来朝【程子传臣而弑君天理灭矣宜天下之所不容也而天子累聘之诸侯相继而朝之逆乱天道歳功不能成故不书秋冬与四年同或曰然则十五年邾人牟人葛人来朝何以书秋冬曰四年与此明其义矣三国之朝别立义也杜氏曰谷国在南乡宜阳县北张氏曰今襄阳府谷城县邓今邓州皆去鲁絶远愚按襄阳即今襄阳路范氏曰别言朝同时来不俱至】春秋之法诸侯不生名【见曲礼】谷伯邓侯何以名桓天下之大恶也执之者无禁杀之者无罪谷伯邓侯越国逾境相继而来朝即大恶之党也故特贬而书名与失地灭同姓者比焉经于朝桓者或贬爵【二年滕子】或书名【此年谷邓】或称人【十五年邾牟葛】以深絶其党拨乱之法严矣诛止其身而党之者无罪则人之类不相贼杀为禽兽也几希【服防曰谷邓宻迩于楚不亲仁善邻以自固远朝弑君之贼故贱而名之孙氏曰桓大恶之人诸侯皆得杀之二君反交臂而来朝故生名之陈氏曰古者邻国世相朝鲁在泰山之下谷邓在方城之外两君之好不相及也而亟朝桓有朝桓者矣必若谷邓而后名名其甚者也张氏曰桓弑逆之人而谷邓远来朝之故特名二国之君与反面事讐防同姓以灭本根之罪无以异是年不书秋冬以诸侯相继朝桓逆乱天道岁功不能成故不具四时】四时具然后成岁故虽无事必书首时今此独于秋冬阙焉何也立天之道曰隂阳阳居春夏以养育为事所以生物也王者继天而为之子则有赏【月令孟春之月天子赏公卿大夫于朝命相布德和令行庆施惠下及兆民庆赐遂行毋有不当孟夏之月天子行赏封诸侯庆赐遂行无不欣说】隂居秋冬以肃杀为事所以成物也王者继天而为之子则有刑【月令孟秋之月天子命将帅选士厉兵诘诛暴慢以明好恶命有司修法制缮囹圄禁止奸慎罪邪务搏执戮有罪严断刑孟冬之月是察阿党则罪无有掩蔽功有不当必行其罪以穷其情】赏以劝善非私与也故五服五章谓之天命刑以惩恶非私怒也故五刑五用谓之天讨古者赏以春夏刑以秋冬【襄二十六蔡声子云云】象天道也【周子曰天以阳生万物以隂成万物生仁也成义也故圣人在上以仁育万物以义正万民】桓弟弑兄臣弑君而天讨不加焉是阳而无隂岁功不能成矣故特去【上声下同】秋冬二时以志当世之失刑也独于四年七年阙焉何也按周制大司马诸侯而有贼杀其亲则正之放弑其君则残之桓弑隐公而立大司马九伐之法虽未之举犹有望也及使冢宰下聘恩礼加焉则天下之望絶矣故四年宰纠书名而去秋冬二时以见【音现下同】天王之不复【扶又反下同】能用刑也陈恒弑其君孔子请讨之以从大夫之后不敢不告也桓弑隐公而立虽方伯连帅【去声】环视而未之恤【方伯连帅见王制】犹有望也及谷邓二国自远来朝则天下诸侯莫有可望者矣故七年谷伯邓侯各书其名而去秋冬二时以见诸侯之不复能修其职也然则见之行事不亦深切着明矣乎故曰春秋成而乱臣贼子惧【通防问桓四年七年因天王使宰渠伯纠来聘谷伯邓侯来朝故不书秋冬然则二年膝子来朝纪侯来朝五年天王使仍叔之子来聘以至六年九年十五年皆有诸侯来朝何以书秋冬曰桓弑君而立滕侯首朝贬爵为子不齿列国矣天王刑罚所自出也既不能讨又以其立而聘之故不书秋冬弑君之贼人人所得讨岂天下之大诸侯之众莫有能举义者乎及谷邓无故相率自远来朝然后知天下诸侯莫有可望人欲横流莫有禁之者矣故不书秋冬若纪侯来朝自为谋其国事尔非为桓立也天王使仍叔之子来聘失刑之义已立于前矣此又别有义也大抵圣人笔端造化神明莫测岂拘定一义而已○赵氏曰左传云谷侯邓伯名贱之也此说不明故不取公谷并云失国之君假令实奔鲁而公待以朝礼即当书云谷伯邓侯来奔某日朝公不当越例书名而没其来奔也陈氏折衷失地之君不曰来朝苟有出者如衞侯朔奔齐谭子奔莒是也苟有来者如郕伯来奔州公寔来是也陈氏曰按左传不见失国事迹庄十六年楚始灭邓○愚按或以无秋冬为史阙文然昭公十年无冬有月而阙时定公十四年无冬有事而阙时月此可以言阙文也岂有二年秋冬与事而两时并不书首月乎况公羊传桓十七年阙夏然犹书五月庄二十六年阙春然犹书事于年下惟成十年阙冬不书事而左氏谷梁皆书冬十月苟曰桓公四年七年非圣人所削不容三传皆阙盖三传传授各异而经文皆削秋冬必有深意程子之说疑得圣人之防】
　　【丁桓王十北六年】八年【齐僖二十七晋侯缗元年卫宣十五蔡桓十一郑庄四十曹桓五十三陈厉三杞武四十七宋庄六秦宁十二楚武三十七】春正月己卯烝【公羊传烝冬祭也春曰祠夏曰礿秋曰尝冬曰烝常事不书此何以书讥亟也亟则黩黩则不敬君子之祭也敬而不黩程子传冬烝非过也书之以见五月又烝为非礼之甚也】
　　按周官大司马烝以中【音仲】冬【何氏曰烝众也气盛貌冬万事毕成所荐众多芬芳备具故曰烝】今鲁烝以春正月其不同何也周书【逸周书】有周月以纪政而其言曰夏数得天百王所同其在商周革命改正示不相沿至于敬授民时巡狩烝享犹自夏焉【愚按文定据逸周书维十一月既南至日短极谓周以子月为岁首不改月数窃考逸周书文体全似吕令其言八枳之类与古书殊异或后人假托之书况六经惟诗以寅月起数乃民俗歌謡之词故随旧俗称之书云王在新邑烝祭岁在十二月则用亥月孟冬烝祭亦未为非礼若汲冢纪年用夏正而言舜放尧文王杀王季则不可信盖刘伪鲁史之类也】然则司马中冬教大阅献禽以享烝【周礼注献所获禽以祭宗庙】所谓自夏而鲁之烝祭在春正月见春秋用周正纪鲁事也【赵氏曰四时之祭皆用夏时从物宜也周虽以建子为正至于祭祀则用夏时本月以行四时之祭此正月烝则夏之仲冬也】而谷梁子乃曰烝冬事也春兴之志不时也是以闭蛰而烝为是【杜氏曰建亥之月昆虫闭户烝祭宗庙】与周制异矣春秋非以不时志也为【于伪反】再烝见【音现】渎书也【杜氏曰此夏之仲冬非为过而书者为下五月复烝见渎也啖氏曰此书以彰下文耳非讥也赵氏曰周礼记四时祭名云春祠夏礿秋尝冬烝诗云礿祠烝尝于公先王而春秋无礿祠者盖春秋中再书烝一书尝两书禘皆为失礼及有变故乃书耳于祠礿二祭无他故所以不书也愚按四时常祀惟桓公之经书烝书尝盖再烝之渎与未易灾之余而尝之慢皆失礼之大者况冬烝而以夏五月行之酉月尝而以未月行之或太过或不及皆失时之甚者故笔之于经以示贬焉或者谓桓有大恶不可以祀先君故圣人因其失礼而特书以重其恶其言失之凿矣闵僖之禘文公之大祫亦可谓有大恶而不可以祀先君乎○赵氏曰谷梁曰烝冬事也春兴之志不时也按正月之烝不失时也公羊曰讥亟也经为五月又烝故书此以明一岁再烝若不书即似春有故不烝夏乃烝耳刘氏曰犹将书壬午犹绎不得不先书有事于大庙也】
　　天王【桓】使家父来聘【程子曰桓公弑立未尝朝觐天王不讨而屡使聘之失道之甚也杜氏曰家父天子大夫家氏父字】
　　下聘弑逆之人而不加贬何也既名冢宰于前其余无责焉乃同则书重之义【谷梁宣二年志同则书重公羊庄四年择其重者而讥焉其余从同同】以此见春秋任宰相【去声下同】之专而责之备也虞史以人主大臣为一体春秋以天王宰相为一心以为一体故帝庸作歌则曰股肱喜哉元首起哉百工熈哉臯陶【音謡】赓歌则曰元首明哉股肱良哉庶事康哉【舜先言臣而后言君臯陶先言君而后言臣可见其君臣交相尊荣而互相责勉之意】而垂益九官之徒不与【音预下同】也以为一心故归赗仲子【隠元】防葬成风【文五】则宰咺书名于前而王不称天于后来聘桓公【桓四】锡桓公命【庄元】则宰纠书名以正其始王不称天以正其终而荣叔家父之徒不与也故人主之职在论相而已矣【荀子王霸篇若夫论一相以兼率之使臣下百吏莫不宿道乡方而务是人主之职也愚按家父乃周之世臣诗纪家父刺幽王之昏乱与尹氏之不平而不惮激怒于君相盖竭忠于王室者也桓公之经两书家父亦家氏之子若孙耳一则聘所不当聘一则求所不当求皆徇于王命而依阿苟且以从于非义其视节南山之诵能无愧乎比事以观不待贬絶而恶自见矣】
　　夏五月丁丑烝【公羊传讥亟也谷梁传黩祀也志不敬也程子传正月既烝矣而非时复烝者必以前烝为不备也其黩乱甚矣】
　　春秋之文有一句而包数义者有再书而一贬者戎伐凡伯于楚丘以归之类【隠七年】一句而包数义春正月己卯烝夏五月丁丑烝再书而一贬【临川吴氏曰建子之月己烝矣建辰之月又再烝焉于春季而行冬祭非其时非其礼也宋氏曰武氏子来求赙一责天王求赙二责鲁之不共一贬而起二事此两书烝二事而一贬愚按僖二年三年书冬不雨春不雨夏不雨屡书而一褒义与此同】
　　秋伐邾【仪父陈氏曰但曰伐邾何桓师非君将皆不言大夫孙氏曰桓大恶诸侯宜讨之而获安其位反以兵伐人之国故直称伐邾高氏曰纪也滕也邓也谷也郕也杞也或朝或防邾不修旧好故伐之其曰伐必有辞焉邾不能奉辞以讨桓宜乎其反见伐也】○冬十月雨雪【雨于付反公羊传记异也何异尔不时也杜氏曰今八月书时失程子传建酉之月未霜而雪书异也王氏曰隂阳方中而寒气先至此积隂侵阳之象】○祭公来遂逆王后于纪【祭侧界反书遂始此公羊传祭公者何天子之三公也大夫无遂事此其言遂何成使乎我也其成使乎我何使我为媒可则因用是往逆矣女在其国称女此称王后何王者无外其辞成矣谷梁传遂继事之辞也其曰遂逆王后略之也程子传祭公受命逆后而至鲁先行私礼故书来以逆后为遂事责其不防王命而轻天下之母也】
