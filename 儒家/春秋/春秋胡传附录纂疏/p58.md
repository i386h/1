<!-- { "loadSidebar": true } -->
　　此未有言侵伐者而书追戎是不觉其来已去而追之也【杜氏曰戎来侵鲁鲁人不知去乃追之孙氏曰齐人侵我西鄙公追齐师至先言侵而后言追此不言侵伐明不觉其来已去而追之也书者讥内无戎备】为国无武备啓戎心而不知警危道也【啖氏曰去社稷逺追戎危公】春秋之意其必未雨而彻桑土闲暇而明政刑【本孟子刘氏曰公追戎于济西此无爱民之意而有不仁之心任诈谋而尚竒功胜固不足多也况又不胜乎凡君之于其民也犹父母之于子子陷水火父母不避焦溺而救之岂坐视之待其然且没而施巧变哉髙氏曰敌胜而去则不可追追者敌之败者也敌缓而云则不必追追者敌之奔者也先王之法从缓不及逐奔不逺逐奔不逺则难诱从缓不及则难防故敌知畏而遁斯止矣弗追也临川吴氏曰戎即隐桓与之盟者戎入鲁境鲁将御之而戎遄退故鲁庄以兵逺追之愚按春秋书追者二追戎济西讥其在境而不能豫备也追齐师至讥其出境而弗敢及之也夫既不克预修戎备遏于未来至于戎至境内又不克随时应变命将出师以胜非类之敌及其已退乃轻千乗之贵蹑其后而逐之何足取哉○啖氏曰左氏云不言其来讳之也据书追明不觉其来已去而追尔直书事实有何讳乎刘氏曰公羊以谓大其未至而预御之非也若未至而御何得谓之追乎谷梁云其不言戎之伐我何也以公之追之不使戎迩于我也非也戎若不来公则无追若不言伐不使戎迩于我则言伐者皆使其迩于我乎又曰于济西大之也亦非也但云公追戎未知追之于何所耶理所必书何大之之有】
　　秋有【又作蜮音或左传为灾也公羊传记异也谷梁传一有一亡曰有射人者也】鲁所无也故以有书夫以含沙射人其为物至微矣【杜氏曰短狐也含沙射人本革谓之射工孔氏正义洪范传曰如鼈三足生于南越南越妇人多淫故其地多淫女惑乱之所生也陆玑诗防云一名射景在江淮水中人在岸上景见水中投人景则杀之或谓含沙射人入皮肌其疮如疥徧身濩濩或或故为灾】鲁人察之以闻于朝鲁史异之以书于防何也山隂陆佃曰【佃字农师宋建中靖国时人着春秋后传二十卷】隂物也麋亦隂物也是时庄公上不能防闲其母下不能正其身阳淑消而隂慝长【上声】矣此恶气之应【去声】其说是也【张氏曰汉书五行志刘向董仲舒已有是说盖麋者迷也者惑也是时文姜为乱于闺门之内其遗毒余患至于哀姜卒再戉篡弑之祸物类之感天之示人显矣】然则箫韶作而鳯凰来仪春秋成而麟出于野何足怪乎【麋乃物异之恶者也鳯麟乃物异之美者也】春秋书物象之应【去声】欲人主之慎所感也世衰道微邪说作正论【去声】消小人长善类退天变动于上地变动于下禽兽将食人而不知惧也亦昩于仲尼之意矣【愚按春秋书螟螽蝝生志虫之害稼者也书多麋有有蜚有鸜鹆来巢志物之为异者也虫之害稼茍有蓄积以赈饥民则不为灾物之异常茍能修徳以消天变则不为异人为不善以致天变又不知警省而改过迁善以消悔怒则祸患之来弗能救矣或谓字以古较之作蟘即蠈也食苖叶者窃疑春秋书螽螟皆不言有此书有则为异而非蠈矣】
　　冬十月
　　【丙惠王午二年】十有九年【齐桓十一晋献二卫惠二十五蔡哀二十郑厉二十六曹庄二十七陈宣十八杞共六宋桓七秦宣公元年楚文十五卒】春王正月○夏四月○秋公子结媵陈人之妇于鄄遂及齐侯宋公盟【公羊传媵者何诸侯娶一国则二国往媵之以侄娣从侄者何兄之子也娣者何弟也诸侯一聘九女诸侯不再娶媵不书为其有遂事书大夫无遂事谷梁传媵浅事不志其志何也媵乱之轻者也盟国之重也以轻事遂乎国重无说其曰陈人之妇略之也程子传鄄之巨室嫁女于陈人结以其庶女媵之因与齐宋盟挈之以往结好大国所以安国息民乃以私事之小取怒大国故深罪之书其为媵而往盟为遂事】
　　媵浅事【啖氏曰媵卑者之事也常事不书为遂事起本】陈人微者【愚按诗小序江沱之间有嫡不以其媵备数士昏礼媵布席于奥则卿大夫士皆有媵但不必备耳】公子往焉是以所重临乎礼之轻者也齐侯伯主宋公王者之后盟国之大事也大夫辄与【音预】焉是以所轻当乎礼之重者也【薛氏曰正卿送媵礼之过也遂盟非其事也家氏曰媵女事之常而盟者国之重事况于盟伯主而可以遂事往乎】礼者不失己亦不失人失己与人冦之招也是故结书公子而曰媵陈人之妇讥其重以失己也【据衞人晋人齐人来媵皆微者】齐宋书爵而曰遂讥其轻以失人也【据公子遂防雒戎盟于暴不言遂赵氏曰大夫特盟公侯非礼也】遂者専事之词【公羊遂生事也何氏曰生犹造也専事之词孔氏正义遂擅成事也】聘礼大夫受命不受辞出境有可以安社稷利国家则専之可也【公羊】谓本有此命【去声】得以便宜从事特不受専对之辞尔【愚按既曰受命则不可専命矣但曰不受辞则不过权其事宜而専制应对之辞而已】若违命行私虽有利国家安社稷之功使【去声】者当以矫制请罪有司当以擅命论【去声】刑何者终不可以一时之利乱万世之法是春秋之防也【孙氏曰结矫命専盟故曰遂以恶之蜀杜氏曰诸侯専相为盟犹曰不可况以大夫不奉君命而専之乎故明书以示讥吕氏曰使结既盟而齐宋不来伐犹当以擅命之罪加之况无益而有害乎○刘氏曰公羊以谓陈人者陈侯也非也云公子结以妾媵归陈侯之妇则文理不成又无故贬损陈侯使从人称非正名之义谷梁曰辟要盟也亦非也鲁诚欲自托于大国岂敢以媵归之名而遣使以取戾于伯主哉使者衘媵妇之命而遂要大国之盟是乃要盟矣何谓辟要盟乎愚按前汉冯奉世矫发兵撃破莎车议封奉世萧望之曰矫制发兵虽有功効不可为后法陈汤矫制发兵与甘延夀袭斩郅支单于军还论功匡衡等以延夀汤擅兴师矫制幸得不诛不宜复加爵土先儒谓奉世延夀汤矫制以成功望之衡以为不可封者春秋讥遂事之法也今考朱子纲目凡此类悉以矫制书之岂非取法春秋讥公子结之遗意乎然考之传注说谷梁者以谓公子结之媵与盟皆出君命左传注防则谓鲁使公子结往媵而盟非鲁公意临江张氏临川吴氏又以盟出君命而媵乃结之私事据文定传则二事皆非君命窃考经文不书如陈送媵而书媵陈人之妇则非奉君命而媵陈之微者矣微事不见于经书者讥其因専与齐宋盟耳若齐宋之盟出于公命当如公孙兹如牟因聘而娶经但书聘而不书娶此亦但书盟而不书媵矣】
　　夫人姜氏如莒【传见明年杜氏曰非父母国而往书奸张氏曰为国君之母非父母国而出入纵恣此行比于诗之所刺谓鲁道有荡齐子岂弟者抑又甚矣庄公既无复防闲之意而执国政者无人抑又可知安得不成淫风而致簒弑之祸也临川吴氏曰夫人自齐襄弑后八年不出因十五年又一至齐盖假托国事以愚其昏懦之子庄公不能制故于今如莒也父母殁不得归寜虽兄弟之国且不可往况往他国乎】○冬齐人宋人陈人伐我西鄙【此见伐之始谷梁传其曰鄙逺之也其逺之何不以难迩我国也程子传齐桓始霸责鲁不恭其事故来伐也何氏曰鄙者邉垂之辞】
　　奉词曰伐其称人将【去声】卑师少也【明非贬】结方与二国盟则其来伐我何也齐桓始霸责鲁不恭所谓失己与人以招冦也【临川吴氏曰鲁之臣送己女为媵而遂与伯主大国盟不恭也是以声其罪而伐之陈亦以结媵其国人之妇而轻慢伯主故与齐宋同兴问罪之师结不知礼而为私为公两失欢好礼之不可不谨也如是】或以结能为【去声下同】鲁设免难【去声】之防为齐宋画讲好【去声】之计身在境外而权其国家为春秋予【音与】之故称公子非矣【啖氏曰结必非命卿嘉其能与齐宋盟以安社稷故特书公子刘氏曰王者之制诸侯不得擅相伐而有亲亲友贤善邻之义此结所以得为鲁设免难之防为齐宋画讲好之计具合于道其功甚美而身固在境外也与専命君侧者异指是乃春秋与结也家氏曰是嵗周有子頺之乱卫师燕师祢兵伐周立子頺天子播迁于外桓公不能讨乃以三国伐鲁是春秋所责也愚按或谓齐讨郑詹之纳夫詹之来已二年茍为郑詹而讨则不在斯时兴兵矣】

　　春秋胡传附录纂疏卷八
<经部,春秋类,春秋胡传附录纂疏>
　　钦定四库全书
　　春秋胡传附录纂疏卷九
　　元　汪克寛　撰
　　庄公下
　　【丁惠王未三年】二十年【齐桓十二晋献三卫惠二十六蔡穆侯肸元年郑厉二十七曹庄二十八陈宣十九杞共七宋桓八秦宣二楚堵敖熊囏元年】春王二月夫人姜氏如莒【谷梁传妇人既嫁不逾竟逾竟非正也】
　　十有五年夫人姜氏如齐至是再如莒【范氏曰夫人比年如莒过而不改无礼尤甚】而春秋书者礼义天下之大防也其禁乱之所由生犹坊【音房】止水之所自来也【经觧夫礼禁乱之所由生犹坊止水之所自来也疏礼禁乱之所从生乱生之处则豫禁之若深宫固门阍寺守之诸侯夫人父母没不得归寜之类坊谓堤坊又作防古字通用】卫女嫁于诸侯父母终思归寜而不得故泉水赋许穆夫人闵卫之亡思归唁其兄而阻于义故载驰作【并见诗小序】圣人录于国风以训后世【朱子传卫有妇人之诗自共姜至宋襄公之母六人焉皆止乎礼义而不敢过也夫以卫之政教淫僻风俗伤败然而女子乃有知礼而畏义如此者则以先王之化犹有存焉者故也】使知男女之别【笔列反】自逺于禽兽也【曲礼使人以有礼知自别于禽兽】今夫人如齐以寜其父母而父母已终以寜其兄弟又义不得【杜氏曰夫人父母在则礼有归寜没则使卿寜】宗国犹尔而况如莒乎妇人从人者也夫死从子【见大戴记】而庄公失子之道不能防闲其母禁乱之所由生故初防于禚【诸若反二年】次享于祝丘【四年】又次如齐师【五年】又次防于防于谷【七年】又次如齐又再如莒此以旧坊为无所用而废之者也【经觧以旧坊为无所用而壊之者必有水败以旧礼为无所用而去之者必有乱患】是以至此极观春秋所书之法则知防闲之道矣【临川吴氏曰比年书夫人徃它国以奸而鲁庄若罔闻知昔年犹可诿曰年未长也今年既长矣而如此其不子也甚矣张氏曰春秋详书盖与诗之变风相应当是时一反关雎麟趾之化而中国之俗于是大乱夫一国之事系一人之本此圣人所以详书文姜之行欤髙氏曰春秋迹其淫乱不可胜书故于将薨复三见之要其由恶以终为万世妇人之戒愚按文姜以桓三年至自齐至是盖年六十矣淫姣之行老而弥甚比歳如莒备书不削虽国恶不容讳也唐武后年且八十多选羙少年为奉宸内供奉丑恶无耻不可胜纪朱子纲目于武曌将殂之际屡书周以张易之为奉宸令周赐张昌宗爵邺国公其亦春秋志姜氏如莒之遗防欤】
