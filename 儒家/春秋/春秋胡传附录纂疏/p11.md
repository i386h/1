<!-- { "loadSidebar": true } -->
　　夏五月莒人入向【向舒亮反此入国之始公羊传入者得而不居也程子传莒子娶于向向姜不安莒而归莒人入向以姜氏还天下有道礼乐征伐自天子出春秋之时诸侯擅相侵伐兴兵以侵伐人其罪着矣春秋直书其事而责常在被侵伐者葢彼加兵于已则当引咎或自辨谕之以礼义不得免焉则固其封疆告于天子方伯若忿而与之战则以与战者为主处已絶乱之道也书莒人防者也凡将尊师众曰某帅师将尊师少曰某伐某将卑师众曰某师将卑师少曰某人不知众寡将帅名氏亦曰某人书入入其国也侵人之境且为暴况入人之国乎杜氏曰莒国今城阳莒县向小国谯国龙亢县东南有向城张氏曰莒巳姓今宻州莒县向姜姓炎帝之后汉志向属沛郡寰宇记属应天府谷熟县愚按莒县今属益都路莒州向城在今益都路沂州】无骇帅师入极【骇谷作侅后同帅朔律反后放此此大夫专兵之始左传司空无骇入极费庈父胜之谷梁传极国也程子传古者卿皆受命于天子春秋之时诸侯自命已赐族者则书族不书族者未赐也赐族者皆命之世为卿也杜氏曰极附庸小国贾逵云戎邑】
　　左氏曰莒子娶于向向姜不安莒而归莒人入向以姜氏还此所谓按也春秋书曰莒人入向此所谓断【音鍜】也【程子曰传为按经为断】以事言之入者造【七到反】其国都【以兵破其城郭蹂践朝市谓之入】以义言之入者逆而不顺【谷梁入者逆词】莒称人小国也【孙氏曰春秋小国卿大夫皆略称人】无骇不氏未赐族也【左传无骇卒羽父请諡与族张氏曰无骇挟皆内大夫之未赐族者左氏称司空无骇不书官夫子削之也】其书帅师用大众也【临川吴氏曰师者兵众之称周礼万二千五百人为军二千五百人为师五百人为旅军师旅三名师在其中故举中以该上下而总名其军旅之众曰师】非王命而入人国邑逞其私意见诸侯之不臣也【孙氏曰隠桓之际国无大小用师皆专行】擅兴而征讨不加焉见天王之不君也【张氏曰当时征伐不自天子出陵弱暴寡纷然无制莒鲁擅兴师徒入人国邑皆王法所当诛】据事直书义自见【音现】矣【杜氏曰直书其事具文见意公羊昭元不待贬絶而罪恶见愚按直书而义自见乃圣人作经之大防故曰文则史义则窃取之葢圣人笔削鲁史之旧文取其义以为后世法直书其事而褒贬了然矣春秋之初大夫犹称名而不氏僖公以后大率书氏见世卿之盛也经书帅师者百有三十僖公以前书帅师者仅九皆内大夫文宣以后外大夫多书帅师定哀之间尤数数书之大夫之强又可见矣又按谷梁以向为我邑然不书伐我则非我邑也据后书公伐莒取向则向为小国而莒防之耳二传以为防极然灭鄟灭邿书取而极不书取则非灭也赵氏曰公谷皆云无骇不氏贬灭同姓之国若实灭同姓则当直书灭极以示讥且无骇卒亦不氏何关灭同姓哉刘氏曰谷梁云入者内弗受也有入人之国而可以受之者乎所言者归入之例也】
　　秋八月庚辰公及戎盟于唐【此与戎盟之始左传戎请盟复脩戎好也程子传戎猾夏而与之盟非义也杜氏曰唐鲁地髙平方与县北有武唐亭张氏曰今单州鱼台县愚按今属济寜路济州】
　　按费【音秘】誓称淮夷徐戎此葢徐州之戎久居中国在鲁之东郊者也【费誓篇首言徂兹淮夷徐戎并兴篇终独言征徐戎则夷戎并为患而戎尤甚也汉孔氏曰此戎葢帝王所覊縻居九州之内】韩愈氏言春秋谨严【进学解】君子以为深得其防【程叔子】所谓谨严者何谨乎莫谨于中外之辨矣中国而自外则外之【文十年外秦成三年外郑昭十二年外晋】戎狄肆暴则膺之【诗閟宫戎狄是膺膺击也】此春秋之防也而与戎歃血以约盟非义矣【事合宜之谓义先君征戎而已乃与之歃血约盟可谓宜乎】是故成于日者必以事系【音继】日【苏氏白事成于日者日成于月者月成于时者时故崩薨卒葬日食山崩地震火灾郊雩烝尝盟战灭入弑杀之类皆以日成朝聘防同侵伐围救之类皆以月成城筑搜狩之类皆以时成】而前此盟于蔑则不日盟于宿则不日后此盟于宻则不曰盟于石门则不日独盟于唐而书日者谨之也【隠公昉与戎盟故谨而日之后此桓公二年及戎盟不书日】后世乃有结和亲以许婚而骨肉弃于逺如西汉之于匈奴【前髙帝八年取家人子名公主妻单于惠帝三年文帝六年景帝五年皆以公主嫁单于】乞外兵以求援而畿辅被【去声】其逼如肃宗之于回纥【通鉴至徳元载安禄山防长安上欲借兵于外蕃以张军势遣使回纥以请兵乾元初上以寜国公主下嫁是后回纥数背约举兵向塞杀掠甚众】信甘言以与盟而臣主蒙其耻如徳宗之于尚结赞【同上贞元三年吐蕃尚结賛屡遣使求和且请修盟而归侵地马燧信其言为之请于朝浑瑊为防盟使使将二万余人赴盟所将盟吐蕃伏精骑数万于坛西瑊等皆不知虏伐鼔三声大噪而至唐将卒皆东走虏纵兵追击或杀或擒之韩游环表言虏刼盟上大惊】虽悔于终亦将奚及春秋谨唐之盟垂戒逺矣【张氏曰中国诸侯与戎相诅尤不可之大者葢盟者刑牲以相示谓神之殛背约者当如此牲同类为之尚以长乱轻信外蕃而与之诅一有问隙惟利是视则求小疵而责大信必肆其豺狼之暴为中国之大祸故春秋于唐之盟不特谨其日又特书及戎盟深罪隠公之失道而以启乱萌也薛氏曰盟逮于戎世变之甚者髙氏曰书及者圣人深责中国而不罪乎戎也其不罪戎者乃所以外之也家氏曰鲁望国之君诸夏所视仪而听倡者也春而防戎秋而盟戎既为特防又为特盟春秋一嵗再书所以贬也书公及戎盟是之谓非所当及而及此春秋书鲁事之凡也及戎之及又与及仪父莒人之及异矣此一及字要当随事而观以求春秋之意】
　　九月纪履緰来逆女冬十月伯姬归于纪【緰音须履緰左作裂繻左传卿为君逆也公羊传履緰纪大夫也何以不称使婚礼不称主入外逆女不书此何以书讥始不亲迎也始不亲迎昉于此乎前此矣前此则曷为始乎此春秋之始也曷为或称女或称妇或称夫人女在其国称女在涂称妇入国称夫人谷梁传礼妇人谓嫁曰归反曰来归程子传非命卿皆书名以君命来逆夫人也在鲁故称女内女嫁为诸侯夫人则书逆书归明重事也来逆非卿则书归而已见其礼之薄也先儒皆谓诸侯当亲迎亲迎者迎于其所馆故有亲御授绥之礼岂有委宗庙社稷逺适他国以逆妇者乎非惟诸侯卿大夫而下皆然诗称文王亲迎于渭未尝出疆也送之者虽公子公孙非卿则不书杜氏曰纪国在东莞剧县张氏曰汉属北海郡今青州寿光县愚按今属益都路】
　　按谷梁子逆女亲者也使大夫非正也【何氏曰纪无大夫书履緰者重婚礼也】鲁哀公问冕而亲迎【去声】不已重乎孔子对曰合二姓之好【呼报反】以为宗庙社稷主君何谓已重乎【见礼记哀公问】文定厥祥亲迎于渭造舟为梁不显其光【诗大雅大明篇文王娶于莘国在渭水濵】则世子而亲迎也【诗言文王初载书无逸文王享国五十年注四十七即位大戴礼文王十三嵗生伯邑考十五嵗生武王则其娶太姒乃为世子时也】韩侯娶妻蹶【音鳜】父之子韩侯迎止于蹶之里【诗韩奕篇】则诸侯而亲迎也有夫妇然后有父子有父子然后有君臣【本易序卦】夫妇人伦之本也逆女必亲使大夫非正也入春秋之始名宰咺归赗以讥乱法【咺赗诸侯之妾是乱天子之法】书履緰逆女以志变常【诸侯亲迎乃常礼尔使大夫逆则变常矣故特志其始王氏曰伯姬之归纪始也见逆于裂繻终也见葬于齐侯实事之非常故志之以见婚姻之道阙】众妾之分【扶问反】定矣【讥赗宠妾则嫡妾之分自见】大昬之礼严矣【桓三年传爵有尊卑国有大小或迎之于其国或近之于境上或迎之于所馆礼之节也纪侯于鲁以大小言则亲之者也而使履緰来是不重大昬之礼矣张氏曰刘夏祭公及凡诸逆女者皆不书使葢虽天子诸侯亦不自主昬所以养亷逺耻也通防内女出嫁多不书常事故也书者皆记礼之失伯姬归于纪为不亲迎而使履緰逆又为叔姬待年而书也不书则必疑以叔姬为夫人伯姬归于杞为庄公过爱其女后二年即防于洮故书耳伯姬归于宋为致女三国来媵之过又见其贤而书之也愚按春秋一经鲁女嫁为诸侯夫人者七为大夫内子者四唯纪伯姬使履緰逆莒庆齐髙固自逆宋荡伯姬为子逆他皆不书逆者或逆之者防或亲迎得礼而不书也○刘氏曰归于诸侯则尊同尊同则志谷梁云履緰以国氏为其来接于我故进之且履緰国氏何异郑詹而曰进之乎】
　　纪子伯莒子盟于密【伯左作帛此外相盟之始公羊传纪子伯者何无闻焉尔程子传阙文也当云纪侯某伯莒子盟于密左氏附防作帛杜预以为裂繻之字春秋无大夫在诸侯上者公羊谷梁皆作伯杜氏曰密莒邑城阳淳于县东北有宻乡愚按今益都路宻州】
　　凡阙文有断【音鍜下同】以大义削之而非阙者有本据旧史因之而不能益者亦有先儒传授承误而不敢增者如隠不书即位桓不书王赗葬成风王不书天吴楚之君卒不书葬之类皆断以大义削之而非阙也【愚按桓公四年七年无秋冬隠公闵公薨不地君弑贼不讨不书葬之类皆断以大义而削之也】甲戌己丑【桓五】夏五【桓十四】纪子伯莒子盟于密之类或曰本据旧史因之而不能益者也或曰先儒传授承误而不敢增者也【庄二十二年夏五月不系事二十四年郭公不书事僖二十八年壬申不系月文十四年叔彭生昭十年十有二月不书冬三十一年黒肱不系邾定六年仲孙忌十四年无冬皆阙文也】阙疑而慎言其余可矣必曲为之说则凿矣【孙氏曰纪本侯爵此称子伯阙文也临川吴氏曰子伯二字或是侯字之误○啖氏曰谷梁云纪子伯莒子而与之盟此阙文耳云伯之穿凿甚矣左氏云鲁故也以子帛为履緰字故附防耳刘氏曰子帛不当称字若比之内大夫当曰纪子帛及莒子盟不当去及也】
　　十有二月乙卯夫人子氏薨【谷梁传夫人薨不地范氏曰夫人无出竟之事薨有常处程子传隠公夫人也薨上坠之声诸侯国内称之小君同妇人从夫者也公在故不书葬于此见夫妇之义矣曲礼注薨顚壊之声】
