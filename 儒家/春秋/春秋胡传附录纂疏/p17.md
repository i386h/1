<!-- { "loadSidebar": true } -->
　　人众辞【杀州吁众词乃王法所当讨而卫人皆欲讨之故书人以善之立众词乃无天王之命而卫人以私意欲立而擅立之故书人以罪之美恶不嫌同词】立者不宜立也【何氏曰诸侯立不言立此独言立明不宜立之辞范氏曰嗣子有常位故不言立立纳入皆非正也】虽诸侯之子内不承国于先君【桓公被弑故无先君之命】上不禀命于天子众谓宜立而遂自立焉可乎故春秋于卫人特书曰立【昭二十三年尹氏立王子朝以庶孽夺正亦书曰立沙随程氏曰卫人立一国之公也尹氏立朝一族之私也临川吴氏曰立者非前传后承之正所立虽是亦非正礼也】所以着擅置其君之罪于絶其公子所以明专有其国之非以此垂法而父子君臣之义明矣未有为子而不受之父也未有为诸侯而不受之王也【谷梁隠元为子受之父为诸侯受之君孙氏曰诸侯受国于天子非国人可得立也髙氏曰乃桓公之弟庄公之子于次当立又国人之所同欲而谓之不宜立何也彼曰我君之子也国我之国我宜立国人亦曰彼吾君之子也国乃其国彼当立是诸侯之子不必命于天子特以公子之亲众人宜之而自立也如此则千乘之国皆可擅置其君而邦君之子皆可専有其国矣髙邮孙氏曰以国人众立宜有得立之理圣人特于疑似之间而明不当立之义陈氏曰争国不称公子为以争国之辞书之卫之臣子可以讨贼不可以置君州吁为僇而受之上无天子下无君父是亦争国而已矣继故未有书立者贼不讨君不葬讥不在立也是故宋殇之弑也冯立闵之弑也御説立灵之弑也黒臀立厉之弑也周立皆不书必若卫人贼讨君葬而后书立家氏曰卫人以为贤而立之而也志得而骄晩焉兽行新台之刺作焉是以春秋于其始立而去其公子以见卫乱之所从始○陆氏曰谷梁曰之名恶也按是其名有何恶乎】
　　【癸桓王亥二年】五年【齐僖十三鄂六奔卫宣公元年蔡宣三十二郑庄二十六曹桓三十九陈桓二十七杞武三十三宋殇二秦文四十八楚武二十三】春公观鱼于棠【观左作矢左传公将如棠观鱼者臧僖伯谏曰凡物不足以讲大事其材不足以备器用则君不举焉君将纳民于轨物者也故讲事以度轨量谓之轨取材以章物采谓之物不轨不物谓之乱政乱政亟行所以败也故春搜夏苖秋狝冬狩皆于农隙以讲事也鸟兽之肉不登于俎皮革齿牙骨角毛羽不登于器则公不射古之制也若夫山林川泽之实器用之资皁之事官司之守非君所及也公曰吾将略地焉遂徃陈鱼而观之书曰公矢鱼于棠非礼也且言逺地也公羊传何以书讥逺也公曷为逺而观鱼登来之也百金之鱼公张之棠者何济上之邑也谷梁传常事曰视非常曰观礼尊不亲小事卑不尸大功鱼卑者之事公观之非正也程子传诸侯非王事民事不逺出逺出观鱼非道也杜氏曰髙平方与县北有武唐亭鲁侯观鱼台张氏曰在单州鱼台县愚按鱼台县属今济宁路济州】
　　齐景公问于晏子曰吾欲观于转附朝舞【皆山名】遵海而南放【上声】于琅琊【齐东南境上邑名】吾何修而可以比于先王观也对曰天子适诸侯曰廵狩廵所守也诸侯朝于天子曰述职述所职也无非事者春省耕而补不足秋省敛而助不给【书周官六年五服一朝又六年王乃时廵诸侯各朝于方岳朱子注廵所守廵行诸侯所守之土也述所职陈其所受之职也皆无有无事而空行者而又春秋循行郊野察民之所不足而补助之不敢无事慢游以病其民也】是故诸侯非王事则不出非民事则不出【朝于京师于方岳王事也春省耕秋省敛民事也孙氏曰天子诸侯无非事者动必有为也隐公怠弃国政观鱼于棠可谓非事者矣】今隐公慢弃国政逺事逸游僖伯之忠言不见纳亦已矣又从而为之辞【杜氏曰孙辞以略地】是纵欲而不能自克之以礼也【昭十郑子皮云云】能无钟巫之及乎【及谓及于弑逆之祸】特书观鱼讥之也【不言如棠观鱼以棠在鲁境张氏曰昔益戒舜曰儆戒无虞防失法度罔游于佚罔淫于乐周公告成王曰毋淫于观于逸于游于田又曰无遑曰今日耽乐乃非民攸训非天攸若盖兢兢业业非礼勿动然后足以正国而治人一或惟耽乐之从则将以逸豫而灭厥徳隐公忽僖伯之匡谏而逺从事于游观非所以为君国子民之道春秋特书所以示人君当循礼遵法以隐公为戒也临川吴氏曰古者天子季冬之月命渔师始渔先荐寝庙隐公盖非为宗庙尝鱼而徃棠乃逺地渔师取鱼而公徃观之特为游观之乐耳愚按月令季冬乃周之二月经书春观鱼则是周正月未当尝鱼之时况僖伯之言曰鸟兽之肉不登于俎则君不射又曰山林川泽之实非君所及则隐公决非为尝鱼而徃明矣苟隐公果为尝鱼荐庙则为常事得礼而不书矣且天王之丧未毕而驱驰于逺境肆意逸游其罪何所逃哉】
　　夏四月葬卫桓公【程子传卫乱是以缓称桓公见国人私諡也鲁徃防故书送终大事也必就正寝不殁于妇人之手曽子易箦而殁岂苟然乎死而加之不正之諡知忠孝者肯为乎】
　　卫乱是以缓【桓公被弑八月而后讨贼十五月而后克葬】鲁徃防故书【非鲁人徃防则鲁史无由纪其葬】圣人存而弗削者弑逆之贼讨矣【弑逆人道之大变送终臣子之大事君弑而臣子能讨其贼则送终之责始尽】諡者行之迹【程子曰諡者行之迹所以表徳周公制諡法大行受大名小行受小名所以劝善而惩恶】所以纪实徳垂劝戒也名之曰幽厉虽孝子慈孙百世不能改失位而见弑何以为桓【諡法辟土服逺曰桓】列爵惟五皆王命也卫本侯爵何以称公【据桓十七年蔡桓称侯】见【音现】臣子不请于王而私自諡尔【愚按先王之制诸侯初立丧毕则以士服见天子而赐之命及其殁则臣子请于王而赐之諡今卫桓公諡不当其行号不同其爵春秋据事直书而罪自见矣】程氏曰正终大事也必于正寝而不殁于妇人之手【丧大记君夫人卒于路寝男子不死于妇人之手妇人不死于男子之手】岂苟然乎死而加之不正之諡知忠孝者不忍为也春秋于邦君薨正以王法而书卒【见三年宋公卒】至于葬则从其私諡而称公或革或因前以贬不臣顺之诸侯后以罪不忠孝之臣子词显而义防皆所以遏人欲存天理大居正也【张氏曰春秋之时为臣子者皆无以正君父之终程子之言深足以发明一经书葬之防桓公名完而諡桓盖古不讳嫌名也○愚按谷梁云月葬故也非也后此蔡宣曹桓郑庄皆非弑何以月葬乎】
　　秋卫师入郕【郕音成公作盛左传卫之乱也郕人侵卫故卫师入郕公羊传将尊师众称某率师将尊师少称将将卑师众称师将卑师少称人君将不言率师书其重者也谷梁传将卑师众曰师程子传卫晋乘乱得立不思安国保民之道以尊王为先居丧为重乃兴戎修怨入人之国书其失道也杜氏曰东平亢父县西南有郕郷张氏曰今单州任城县愚按单州任城县属今济宁路】
　　称师者纪其用众【易本义师兵众也】而立义不同有矜其盛而称师者如齐师宋师曹师城邢之类是也【僖元年诸侯救邢邢迁夷仪诸侯城之经皆书师者美桓公救患之功故録其兵众之盛也】有着其暴而称师者楚灭陈蔡公子弃疾主兵而曰楚师之类是也【昭八年楚公子弃疾帅师奉孙吴围陈冬十月壬午灭陈十一年楚公子弃疾帅师围蔡十一月楚子灭蔡经皆书楚师所以着荆楚擅兴大众以灭中夏诸侯之国诛其暴横冯陵之甚也】有恶其无名不义而称师者次于郎以俟陈蔡及齐围郕之类是也【庄八年师及齐师围郕郕降于齐师仲庆父请伐齐师公曰不可则同围郕者公也经书师次而不言公次书师及而不言公及书师还而不言公至者所以责庄公无名黩武非义勤民讳不书公以贬之也】卫宣继州吁暴乱之后不施徳政固本恤民而毒众临戎入人之国失君道矣书卫师入郕着其暴也【家氏曰卫宣继乱而立不能惩艾革弊以息民保国为事而轻动大众以入人国书以贬之耳此入郕入而弗有也十年齐郑又入郕故知此入之弗有非其力之可以取而不取盖惧强国来讨故虽入之而不敢遂有之耳临川吴氏曰卫与郕皆文王之子所封郕乘乱侵卫已非礼卫又报复而入其国莒入向鲁入极且不可况以师而入兄弟之国乎师者兵师之称周制万二千五百人为军二千五百人为师五百人为旅军师旅三名师在其中故举中以该上下而总名其军旅之众曰师非以二千五百人而言也通防凡用兵将尊师众称某帅师者言将与师轻重敌也将尊师少称将者其重在将也将卑师众称师者其重在师也君将不言帅师者则以君为重此属辞为例之体也然立例为法其义深矣主将三军之命不可不谨择也大众有邦之本不可轻用也民之戴君其尊之如父母君之视民其亲之如子弟子弟之不先父母审矣此立例为法之意也】
　　九月考仲子之宫【公羊传考犹入室也始祭仲子也谷梁传礼庶子为君为其母筑宫使公子主其祭于子祭于孙止程子传诸侯无再娶仲子不得为夫人春秋之初尚以为疑故别宫以祀之考始成而祀也书以见非礼】
