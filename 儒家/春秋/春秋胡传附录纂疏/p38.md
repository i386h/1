<!-- { "loadSidebar": true } -->
　　弗者迁词【韵书弗者违也】恶【乌故反下同】失信也卫初约鲁防于桃丘【防者外为主】至是中变而从齐郑【杜氏曰卫侯与公为防期中背公更与齐郑故公独往而不相遇也】于是乎有郎之师其战于郎直书曰来盟于恶曹俱夺其爵则桃丘之弗遇也盖恶卫侯之失信矣桃丘卫地【赵氏曰书弗遇者见诸侯之失信张氏曰下书三国来战卫亦与焉则背信在卫直不告鲁误桓公至桃丘耳愚按此年防桃丘弗遇成十六年防沙随不见公昭十三年同盟平丘公不与盟皆非鲁之罪故圣人皆直书不讳惟文十六年季孙行父防齐侯于阳谷齐侯弗及盟鲁不当以大夫防诸侯然齐侯责赂卒与仲遂盟郪丘则罪之在齐又可见矣○赵氏曰谷梁曰不遇者志不相得按经意直讥其无信尔岂论其相得不相得乎刘氏曰公羊以谓公不见要也非也公羊本解遇为一君出一君要之故谓此为公要卫侯推其文而不可为说要曰遇者相遇云尔何用纷纷乎】
　　冬十有二月丙午齐侯【僖】卫侯【宣】郑伯【庄】来战于郎【左传我有辞也初北戎病齐诸侯救之郑公子忽有功焉齐人饩诸侯使鲁次之鲁以周班后郑郑人怒请师于齐齐人以衞师助之故不称侵伐公羊传郎者何吾近邑也何以不言师败绩内不言战言战乃败矣谷梁传内不言战言战则败也不言其人以吾败也不言及者为内讳也程子传左氏载其事曰我有辞也我则有礼彼悖道纵欲而以兴戎故特曰来战以三国为主甚其恶也】
　　春秋加兵于鲁众矣未有书来战者此独不称侵伐而以来战为文何也【常山刘氏曰春秋之中诸侯加兵于鲁者不为少矣而未有书来战者此不言侵伐而以来战为文则彼曲我直其义坦然】兵凶器战危事【前鼂错传云云】圣人之所重也诛暴禁乱敌加于已盖有不得已而应【去声】之者矣未有悖道纵欲得已不已而先之者也【刘氏曰战者仁人之所恶也有不得已而应者矣未甞有得已而先之者也】鲁桓弑立天下大恶人人之所得讨也郑伯则首盟于越以定其位齐侯则继防于稷以济其奸曾不能修方伯之职驻师境上声罪致讨伸天下之大义也今特以私忿小怨亲帅其师【三国称爵所谓目其人而责之也】战于鲁境尚为知类也哉【知类本孟子言不知轻重之等】此春秋之所必诛而不以听也【本王制谓其为害大决然杀之不复审录也】故以三国为主而书来战于郎【赵氏曰不书及罪专于外也刘氏曰来战者外为志乎战也李氏瑾曰春秋善鲁不使三国伐之若三国自来战也高氏曰地以鲁则鲁与战可知张氏曰春秋以主客之辞辨用兵之曲直残民之重轻其罪鲁而书公及诸侯战者多矣若今年郎之战直以三国来战言之盖鲁桓有大罪极恶三国既不能奉天讨而与之防盟今反徇私欲争小故以无辞而伐有辞则罪在三国不容不反常例以明之故今年之书其文异其辞严专罪三国特书其来战以示外有罪则为主之例此圣经之特笔也】郑人主兵而首齐犹衞州吁主兵而先宋【州吁非宋殇则不能举伐郑之师郑人非齐僖则不能举战鲁之师故虽主兵在卫郑而春秋必序宋齐为首也○赵氏曰谷梁云来战者前定之战也非也言来者责三国不当来尔刘氏曰公羊以谓称来战者近乎围也非也近乎围岂实围哉春秋恶战耳不分别远近也】

　　春秋胡传附录纂疏卷五
<经部,春秋类,春秋胡传附录纂疏>
　　钦定四库全书
　　春秋胡传附録纂疏卷六
　　元　汪克寛　撰
　　桓公下
　　【庚桓王十辰九年】十有一年【齐僖三十晋緍四卫宣十八蔡桓十四郑荘四十三卒曹荘公射姑元年陈厉六杞靖三宋庄九秦岀于三楚武四十】春正月齐人卫人郑人盟于恶曹
　　盟防皆君臣之礼故微者之盟防不志于春秋凡春秋所志必有君与贵大夫居其间者也【鹿上之盟三国皆书人齐之盟清丘同盟四国皆书人翟泉之盟七国皆书人蜀之盟十有一国皆书人澶渊之防十有二国皆书人未必皆微者苟皆防者则不书于经矣】恶曹之盟即三国之君矣既不以道兴师为郎之战又结怨固党为恶曹之盟故前书其爵而以来战着罪后书此盟而以夺爵示贬【陈氏曰此郎之诸侯也曷为战称君盟称人凡一后而再见者但人之略之也郑败王师齐灭后之母家卫亦抗子突以自立其无王甚矣自有参盟莫甚于恶曹故略之也愚按前书齐人伐山戎后书齐侯来献戎防则知伐戎者齐侯也上书防楚公子婴齐于蜀下书及楚人盟于蜀则知盟蜀者楚公子婴齐也十二月书齐侯卫侯郑伯战郎正月书齐人卫人郑人盟恶曹以比事之法求之则三国之贬称人可知矣】
　　夏五月癸未郑伯寤生卒【荘公也在位四十三年左传初祭封人仲足有宠于荘公荘公赐为卿为公娶邓曼生昭公故祭仲立之】
　　郑荘公志杀其弟使糊【音胡说文寄食】其口于四方自以为保国之计得也然身没未几【平声】而世嫡出奔庶孽夺正公子五争兵革不息【见诗出其东门小序孔防是年忽奔卫突归于郑一争也十五年突出奔蔡忽复归二争也十七年忽弑子亹立三争也十八年齐人杀亹立子仪四争也荘十四年传贬杀子仪纳厉公五争也】忽仪亹突之际其祸【七感反】矣乱之初生也起于一念之不善后世则而象之至于兄弟相残国内大乱民人思保其室家而不得不亦酷乎有国者所以必循天理而不可以私欲灭之也荘公之事可以为永鍳矣【髙氏曰昭公不终于位五世兵革不息自入春秋考荘公之心虑知其积非必有愆殃矣陈氏曰春秋之初罪莫甚于郑荘宋鲁齐卫次之而父子兄弟之祸亦莫甚于此五国者是可为不臣者之戒矣】
　　秋七月郑荘公【髙氏曰郑忽既立不待五月而其父是生乱阶】九月宋人执郑祭仲【祭侧界反此书执之始左传宋雍氏女于郑荘公曰雍姞生厉公雍氏宗有宠于宋荘公故诱祭仲而执之曰不立突将死亦执厉公而求赂焉祭仲与宋人盟以厉公归而立之公羊传祭仲者何郑相也谷梁传宋人者宋公也其曰人何也贬之也祭仲死君难臣道也今立恶而黜正恶祭仲也】祭仲郑相【去声】也见执于宋使出其君而立不正罪较然矣何以不名命大夫也【陆氏曰诸国大夫王赐之畿内邑为号令归国者皆书族书字同于王大夫郑祭仲鲁单伯陈女叔是也】命大夫而称字非贤之也乃尊王命贵正卿大祭仲之罪以深责之也【通防祭仲以命大夫而称字深责之也或以仲为名者误矣按郑诗刺荘公不聴祭仲之谏而其词曰将仲子兮又曰仲可怀也为此诗者岂斥其国相之名乎是知仲之为字无疑矣陈氏曰祭仲以命大夫専废置君曷为从其恒称而不名春秋之褒贬名号不足以尽意则见于辞书曰宋人执郑祭仲突归于郑郑忽出奔卫其为辞也详矣】其意若曰以天子命大夫为诸侯相而执其政柄事权重矣固将下庇其身而上使其君保安富尊荣之位也今乃至于见执废绌【与黜同】其君而立其非所立者不亦甚乎任之重者责之深祭仲无所逃其罪矣春秋美恶不嫌同辞突之书名则本非有国由祭仲立之也若忽则以世嫡之正至于见逐不能立乎其位贵贱之分【扶问反】亡矣凡此类抑其词皆仲尼亲笔非国史所能与【音预】而先儒或以从赴告而书者殊误矣【杜氏曰突不称公子从告昭公不称爵郑人贱之以名赴】或曰孔父贤而书名则曰礼之大节也今此则名其君于下而字其臣于上何以异乎曰春秋者轻重之权衡也变而不失其正之谓权常而不过于中之谓正宋殇孔父道其常【苟子君子道其常】祭仲昭公语其变惟可与权者其知之矣【僖十九年执之是非决于称人与称爵孙氏曰宋人宋公也执人权臣废嫡立庶以乱于郑故夺其爵○啖氏曰公羊以废君为贤不可为训刘氏曰公羊谓祭仲知权若果知权宜效死勿聴使宋人知虽杀祭仲犹不得郑宋诚能以力杀郑忽则不待执仲而知之如力不能而夸为大言何故聴之又不能是则若强许焉还至其国而背之执突而杀之可也黜君以行权乱臣贼子孰不能为此者乎髙氏曰仲就执而突归忽出则是仲纳突而逐忽矣诗刺祭仲谓之权臣而公羊因以为可与权岂不异哉】
　　突归于郑【谷梁传曰突贱之也曰归易辞也程子传突不称公子不可以有国也】
　　突不称公子絶之也小白入于齐则曰齐小白突归于郑何以不称郑突乎以小白繋【古诣反】之齐者明桓公之宜有齐也不以突繋之郑者正厉公不当立也突不当立何以书归于郑乎春秋书归有二义一易【去声】词也【此年突归荘二十四年赤归曹僖二十八年三十年卫郑归成十六年曹伯归昭十三年楚比归】一顺词也【僖二十八年曹伯归襄二十六年卫侯归昭十三年蔡侯庐陈侯吴归哀八年邾子益归】其书入亦有二义一难词也【桓十五年许叔荘九年齐小白襄二十五年卫侯昭元年莒去疾二十二年王猛入王城二十六年天王入成周】一逆词也【桓十五年郑伯突荘六年卫侯朔哀六年齐阳生】突以庶夺正固为不顺矣然内则权臣许之立外则大国为之援【于眷反】而世子忽之才不能以自固也则其归无难故谷梁子曰归易词也【髙邮孙氏曰归易辞也以归为善则郑突楚比果善乎以入为恶则许叔称字果恶乎刘氏曰突内因强臣之力赤外援戎狄之众以夺其嫡而祸其宗皆有不仁之心奸桀之材春秋所恶也専治突则祭仲不明専治赤则戎不见故挈其上而易其下其罪一施之所以絶祸本禁首恶也陈氏曰小白阳生称齐去疾展舆称莒皆争国也突弗系之郑赤弗系之曹则簒辞也通防或问祭足立厉公尹氏立子朝经书各不同何也曰祭仲书字见任事之重尹氏书世见得政之乆王与侯其子各不同矣○刘氏曰公羊曰其言归何顺祭仲也非也若仲之为者春秋之乱臣也如何顺之乎愚按公羊谓归者出入无恶入者出入恶复归者出恶归无恶复入者出无恶入有恶然突归郑赤归曹不可谓无恶许叔入许天王入成周不可谓出入恶郑忽曹襄出无恶鱼石栾盈出入有恶则其説不可通矣难易逆顺之説为是】
