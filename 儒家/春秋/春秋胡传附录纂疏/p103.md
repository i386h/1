<!-- { "loadSidebar": true } -->
　　三月乙巳及晋【襄】处父盟【因朝而盟始此左传晋人以公不朝来讨公如晋晋人使阳处父盟公以耻之书曰及晋处父盟以厌之也适晋不书讳之也公羊传此阳处父也何以不氏讳与大夫盟也谷梁传不言公处父抗也为公讳也何以知其与公盟以其日也何以不言公之如晋所耻也出不书反不致也】
　　及处父盟者公也【杜氏曰处父为晋正卿不能匡君以礼而与公盟故贬其族范氏曰去处父氏使若与其君盟如邾仪父家氏曰处父去族贬处父所以贬晋侯也】其不地于晋也【杜氏曰盟晋都】讳不书公者抑大夫之抗不使与公为敌正君臣之分【扶问反】也【孙氏曰不言公者不与处父敌公也陆氏曰义同髙傒凡大夫与公盟若非彼强逼我而盟例但书人言非大夫之罪也今晋逼公令与大夫盟故特书其名以见其罪蜀杜氏曰髙傒之盟主在于公而此主在处父也愚按抑大夫之抗与及髙傒荀庚孙良夫却犨孙林父向戌同晋时以处父辱公故又去氏】适晋不书反国不致为【去声】公讳耻存臣子之礼也凡此类笔削鲁史之旧文众矣【髙氏曰凡盟必书地惟他国大夫来鲁盟及鲁大夫往他国盟不地葢各于国中故也今不书处父来鲁鲁亦无如晋者而书及处父盟然则孰与盟耶曰我公也公如晋不书者晋襄责鲁不朝故公虽在防未朝天子而畏晋之威越礼朝晋晋侯乃使大夫盟公以辱之是以没不书公又去处父之族以着其罪也然此非专罪晋亦所以罪鲁之臣子也夫公之如晋岂无卿大夫以从行乎不能明大义以正理折之遽自屈辱甘心受盟非主忧臣辱主辱臣死之义也张氏曰盟于晋之都而君不出耻甚矣故讳之陈氏曰朝而遂盟之于是始凡讳国恶耻在公则但书其事不书公者恒辞也讳在其事则但书公不书其事公防晋侯于黒壤为公不与盟故不书盟公如晋为止公送葬故不书葬甚讳之也】
　　夏六月公孙敖防宋公【成】陈侯【共】郑伯【穆】晋【襄】士縠盟于垂陇【縠戸木反谷作谷垂陇公谷作垂敛左传公未至穆伯会诸侯及晋司空士縠盟于垂陇晋讨衞故也陈侯为衞请成于晋执孔达以説杜氏曰垂陇郑地荥阳县东有陇城愚按荥阳县今属汴梁路郑州薛氏曰垂陇之防士縠始专晋国之事也桓文没大夫擅专诸侯之会盟自公孙敖士縠始也其臣固有罪也使之者亦非也蜀杜氏曰春秋盟防未有外大夫别会于诸侯者垂陇之防讥政在于大夫也桓文之伯或盟王人或致天子是天子受制于诸侯也春秋不与之故书王人以先诸侯晋襄绍伯致诸侯而大夫会之是诸侯受制于大夫也春秋亦不与之故序诸侯以先士縠陈氏曰大夫而敌诸侯于是始晋遂以大夫主诸侯也然士縠主盟曷为序诸侯之下春秋不以大夫主盟也故讫于宋不以大夫主盟翟泉贬此何以不贬贬不于甚则于其事端余实録而已矣自书士縠而后凡役书大夫桓文之伯会盟有大夫则但称人防柽称邾人防温称秦人必世子也则得次小国之君自垂陇主士縠新城主赵盾而后大夫与诸侯序戚之盟书齐国佐沙随之会书宋华元甚者无伯而安甫之防君与大夫并列矣临川吴氏曰晋以士縠主盟鲁以公孙敖抗三国之君皆非礼也襄陵许氏曰明年衞人防晋伐沈则知衞服于垂陇之会矣○啖氏曰左氏曰书士縠堪其事也既命之卿例皆书名不论堪与不堪若不堪其事自当罪尔】○自十有二月不雨至于秋七月【公羊传记异也大旱以灾书此亦旱也曷为以异书大旱之日短故以灾书此不雨之日长故以异书也谷梁传歴时而言不雨文不忧雨也不忧雨者无志乎民也】
　　书不雨至于秋七月而不曰至于秋七月不雨者葢后言不雨则是冀雨之词非文公之意也夫书不雨至于秋七月而止即八月尝雨矣【据僖三年书六月雨】然而不书八月雨者见【音现】文公之无意于雨不以民事系忧乐【音洛】也【范氏曰歴四时乃书是不勤雨无恤民志】其怠于政事可知而鲁衰自此始矣【孙氏曰不雨歴四时而总书恶文公怠于国政不惧旱灾之甚愚按礼称至于八月不雨则君不举今文公自十二月不雨至七月则阴阳之气不和而恒阳为灾者八越月矣文公漫不之省虽禫制未终而屡行朝聘防盟祭祀之事其无恤民之心若是岂可以居民上乎公羊谓不书旱不雨之日长而无灾范注亦云未为灾误矣葢旱为灾而不久则书旱旱为灾而久则书某月不雨至某月纲目于汉献之世书四月不雨至七月而分注人相食则为灾可知矣】
　　八月丁卯大事于大庙跻僖公【左传逆祀也于是夏父弗忌为宗伯尊僖公且明见曰吾见新鬼大故鬼小先大后小顺也跻圣贤明也明顺礼也君子以为失礼礼无不顺祀国之大事也而逆之可谓礼乎仲尼曰臧文仲不知者三作虚器纵逆祀祀爰居三不知也公羊传大事者何大祫也大祫者何合祭也其合祭奈何毁庙之主陈于大祖未毁庙之主皆升合食于大祖五年而再殷祭跻者何升也何言乎升僖公讥何讥尔逆祀也逆祀奈何先祢而后祖也谷梁传大事者何大是事也祫祭者毁庙之主陈于大祖未毁庙之主皆升合祭于大祖跻升也先亲而后祖也逆礼也逆祀则是无昭穆也无昭穆则是无祖也无祖则是无天也君子不以亲亲害尊尊此春秋之义也】
　　有事者时祭【祠礿尝烝】大事祫也【刘氏曰春秋记烝记尝记禘未有曰大事者其曰大事是乃诸侯之大事也诸侯之事无大于此者祫之谓也王者禘其祖之所自出以其祖配之诸侯祫毁庙之主陈于太祖时祭称有事祫祭称大事大之外无加者矣以是推之鲁之郊禘非礼也赵氏曰凡祭而失礼则书祭名祭非失礼为下事张本则称事】合羣庙之主食于太庙【何氏曰陈列毁庙主于太祖前太祖东乡昭南乡穆北乡其余孙从王父临川吴氏曰四时之祭称祭名而曰烝曰尝者五庙各祭也曰有事于太庙者四庙之主迁于太庙而合祭也是为祫曰大事于太庙者毁庙之主亦与祭自伯禽以下祢庙以上之主皆合祭于太庙也是为大祫】升僖于闵之上也【列僖公之主于闵公之上通防君已逾年则不论子之有无自当立庙】闵僖二公亲则兄弟【杜氏曰僖公闵公庶兄】分【扶问反】则君臣【闵公先立为君僖公尝北面事之为臣】以为逆祀者兄弟之不先【去声】君臣礼也君子不以亲亲害尊尊【丧服小记亲亲尊尊长长人道之大者也】故左氏则曰祀国之大事而逆之可乎【礼器臧文仲安知礼夏父弗綦逆祀而弗止也】子虽齐圣不先父食久矣公羊则曰其逆祀先祢而后祖也【何氏曰僖公以臣继闵公犹子继父故闵公于文公亦犹祖也】谷梁则曰逆祀则是无昭穆也无昭穆则是无祖也闵僖非祖祢而谓之祖祢者何臣子一例也【杜氏曰僖是闵兄不得为父子尝为臣继闵而立庙坐宜次闵下范氏曰僖公虽长已为臣矣闵公虽小已为君矣臣不可以先君犹子不可以先父故以昭穆父祖而喻临川吴氏曰闵僖曾为君臣义同父子闵犹父也僖犹子也跻僖于闵之上是先子后父也刘氏曰僖公于闵非父子也然与亲父子相袭无以异臣子一体也君之则我以臣事之父之则我以子奉之是故为人后者则为之子矣彼不以子继父则必以臣继君君臣犹父子则父子犹君臣也舜之有天下祖颛顼而宗尧尧非同姓也受国焉尔非同姓尚宗之况亲亲乎髙邮孙氏曰闵僖之为君臣较然于人一旦以臣而上君乱法之甚】夫有天下者事七世诸侯五世【见荀子王制天子七庙三昭三穆与太祖之庙而七诸侯五庙二昭二穆与太祖之庙而五祭法王立七庙曰考庙曰王考庙曰皇考庙曰显考庙曰祖考庙逺庙为祧有二祧诸侯立五庙曰考庙曰王考庙曰皇考庙曰显考庙曰祖考庙】説礼者曰世指父子非兄弟也【蜀孙氏抃曰世与昭穆云者据父子之正而言也若兄弟则昭穆同不得以世数之矣】然三传【去声】同以闵公为祖而臣子一例是以僖公父视闵公为祖而父死子继兄亡弟及名号【去声】虽不同其为世一矣【孙氏曰文公二月作僖公主八月大事于太庙跻僖公渎慢不恭也甚矣范氏曰时三年之防未终而吉祭于太庙则其讥自明张氏曰吉祭而不言吉者闵二年书已明此主为逆祀书也家氏曰此一书而再讥也大事于太庙未当祫而祫也跻僖公非所当跻而跻也髙氏曰父子相继礼之常也至于传之兄弟则亦不得已焉耳既授以国则所传者虽非子亦犹子道也传之者虽非其父亦犹父道也汉之惠文亦兄弟相继而当时议者皆推文帝上继髙祖而惠帝亲受髙祖天下者反不得与昭穆之正至于光武当继平帝又自以世次当为元帝后皆背经违礼而不可传者也凡人君以兄弟为后者必非有子者也引而为嗣臣子一体矣而当嗣者反以兄弟之故不继所受国者而继先君则是所受国者竟莫之嗣生则以臣子事之死则以兄弟治之忘生倍死况已实受之后君今乃自继先君不唯弃后君命己之意又废先君传授之命人民土地则归之已而父子之礼则耻不为此皆不可者也岂所以重受国之意也愚按僖公之不可先闵公三传辨析明矣但谷梁谓逆祀是无昭穆范曰以昭穆父祖为喻何休谓惠公与庄公当同南面西上隐桓与闵僖亦当同北面西上孔頴达正义曰父子异昭穆兄弟昭穆同闵僖不得为父子同为穆耳今升僖先闵此二公位次之逆非昭穆乱也若兄弟相代即异昭穆设令兄弟四人皆立则祖父之庙即已从毁礼必不然今考文定此传用韦昭説父为昭子为穆僖为闵臣臣子一例而以闵僖各为一世襄公三年谓哀公以襄公为皇考亦以昭定各为一世则是异昭穆矣然于仲婴齐后归父则引何休以为乱昭穆之序朱子谓文王为昭武王为穆自其始祔而已然管蔡郕霍为文之昭邘晋应韩为武之穆子孙亦以为序而不易则昭穆不可易也但其论天子庙制谓周孝王时武王亲尽始立武世室孝王乃共王之弟而各为一世又以宋太祖太宗哲徽钦髙皆兄为穆而弟为昭皆兄弟对列各为一室则又紊昭穆矣如何休頴达并立庙而同昭穆则齐之孝昭懿惠兄弟四人相继衞之懿戴文公兄弟三人相继立庙将无所容苟各为一世而异昭穆则齐顷不得祭其祖而衞成不得祭曾祖矣古制不存无复可考窃疑古者一君各为一庙则兄弟同昭穆共为一世祫祭大庙则鲁当以僖公特设位于闵公之下后世同堂异室不可以二先君共室于一室必至于异昭穆而仍以兄弟共为一世数之也然曽子问云七庙五庙无虚主诸侯祫祭则祝逆四庙之主是诸侯之昭穆无过四庙天子之昭穆无过六庙考之春秋哀公之世桓宫犹在则是祭十君而八世定公立炀宫则是祭二十一传之祖后世天子之庙有十余世歴十四五君而其庙皆不毁説礼者反引春秋以为证而圣王经世之制不可复见矣又按大传论禘祫而云诸侯及其太祖大夫士有大事省于其君则于祫及其髙祖夫大夫士有善于其君且得祫祭则诸侯大祫陈毁庙之主宜不得为非礼矣或者谓诸侯不当大祫成王赐鲁重祭故有大祫疑其説之过也説谷梁者以大事为祫尝左氏外传又以为祫烝皆未知其为大祫耳苟以此为时祫则有事于太庙名为何祭耶】
　　冬晋【襄】人宋【成】人陈【共】人郑【穆】人伐秦【穆左传晋先且居宋公子成陈辕选郑公子归生伐秦取汪及彭衙而还以报彭衙之役程子传秦以忿取败晋可以已矣而复伐秦报复无已残民结怨故贬称人】
