<!-- { "loadSidebar": true } -->
　　夏晋【悼】韩厥帅师伐郑【成】仲孙蔑防齐【灵】崔杼曹【成】人邾【宣】人【桓】人次于鄫【厥公作屈鄫公作合左传晋韩厥荀偃帅诸侯之师伐郑入其郛败其徒兵于洧上于是东诸侯之师次于鄫以待晋师晋师自郑以鄫之师侵楚焦夷及陈晋侯卫侯次于戚以为之援杜氏曰鄫郑地在陈留襄邑县东南愚按襄邑县今属汴梁路睢州】
　　楚人释君而臣是助【昭二十一宋华氏叛如楚乞师楚太宰犯谏曰诸侯惟宋事其君今又争国释君而臣是助哀二赵简子云弃君助臣】事已悖矣晋于是乎降【户江反】彭城以鱼石等归遂伐郑而诸侯次于鄫此皆放【甫两反】于义而行者也【郑弃中国而从蛮夷助叛臣以逼其君皆非义也晋悼公既禽五大夫于是伐郑以讨其从楚纳鱼石之罪然不重勤诸侯而使韩厥以偏师伐之皆合于义者也】传【直恋反】书楚子辛【公子壬夫】救郑而经不书者郑本为【于伪反】楚以其君之故亲集矢于目是以与楚而不贰也【见下郑伯防卒】弃中国从蛮荆不能以大义裁之惟私欲之从则郑无可救之善楚不得有能救之名经所以削之不言救也【自鄢陵之战楚子救郑楚子重救郑楚公子申救郑皆不书义与此同髙氏曰晋以韩厥已足当郑不欲重勤东诸侯之师故使之次于鄫以震郑心且偹楚师之出也愚按齐桓伐楚次于陉不欲速战以胜楚晋悼伐郑而使诸侯之师次于鄫不欲速围以虐郑皆霸者不轻用兵而重民命之意也故文定传曰伐而书次其次为善然左氏谓韩厥荀偃帅诸侯之师伐郑入其郛又谓以鄫之师侵楚皆与经不同故啖氏曰时鲁防不须告命知传也】
　　秋楚【共】公子壬夫帅师侵宋【平左传楚子辛救郑侵宋吕留郑子然侵宋取大丘愚按楚愤宋之复彭城且欲援郑而退诸侯之师故复释憾于宋髙氏曰不敢敌诸侯之师而侵宋者盖攻其所必救也以其无名加兵故书曰侵】○九月辛酉天王崩【简王也在位十四年子泄心嗣位是为灵王】邾子【宣】来朝冬卫侯【献】使公孙剽来聘晋侯【悼】使荀防来聘【剽匹妙反】
　　简王崩赴告已及藏在诸侯之策矣【襄二十名藏在诸侯之防】则宜以所闻先后而奔丧今邾子方来修朝礼卫侯晋侯方来修聘事于王丧若越人视秦人之肥瘠【在亦反本韩文诤臣论】曽不与【音预】焉而左氏以为礼此何礼乎【左传邾子来朝礼也卫子叔晋知武子来聘礼也凡诸侯即位小国朝之大国聘焉礼之大者也愚按杜预范甯皆云王崩赴未至故各得行朝聘之礼今考邾子来朝之时谓赴未至于诸侯犹之可也逾月之后安有赴告未及者然歴秋暨冬卫晋不废聘好纵彼未闻赴而来鲁亦岂可晏然受之乎按礼诸侯已见揖让入门不得终礼者六天子崩太庙火日食后夫人之丧雨霑服失容则废春秋王崩而书朝聘朝者聘者受之者皆有罪也】滕定公薨世子定为三年丧父兄百官皆不欲曰吾宗国鲁先君莫之行也【见孟子】丧纪益废民习于耳目而不察故后世以日易月【唐顺宗实録遗诏以日易月十三日小祥二十五日大祥二十七日释服】人子安而行之不知春秋之义无君臣之礼岂不惜哉【孙氏曰天王崩邾子卫晋之朝聘皆不臣也王氏曰襄公即位则邾子来朝晋卫来聘简王崩而诸侯无奔丧之事灵王立而诸侯无始见之文当时狃习流俗不复知有京师矣使春秋不作三纲五常之道与蛮夷禽兽奚择焉髙氏曰凡诸侯嗣立必朝于天子而童子侯不朝者天子不与为礼也童子侯虽不朝而闻天子之丧必奔者明臣子之于君父非有老少也丧事尚质而无周旋之礼但尽悲哀而已矣襄公虽幼不朝而亦不奔天王之丧矧以四即位而小国来朝大国来聘安能以礼相接乎】
　　【庚灵王寅元年】二年【晋悼二齐灵十一卫献八蔡景二十一郑成十四卒曹成七陈成二十八桓六十六宋平五秦景八楚共二十吴夀夣十五】春王正月塟简王【杜氏曰五月而塟速】○郑【成】师伐宋【平左传郑师侵宋楚令也髙氏曰楚以彭城故令郑伐之郑受制于强楚而为之伐中国不贬人之而书师者非所以伸之盖惩其动众耳襄陵许氏曰书伐宋者积郑之疼】○夏五月庚寅夫人姜氏薨【杜氏曰齐姜成公夫人】○六月庚辰郑伯防卒【防古囷反左传郑成公疾子驷请息肩于晋公曰楚君以郑故亲集矢于其目非异人任寡人也若背之是弃力与言其谁防我免寡人惟二三子髙氏曰不书塟者以成公背中国故诸侯不防其塟也愚按成公在位十四年子髠顽嗣是为僖公】○晋【悼】师宋【平】师卫【献】甯殖侵郑【僖左传于是子罕当国子驷为政子国为司马晋师侵郑诸大夫欲从晋子驷曰官命未改杜氏曰晋伐丧非礼宋虽非卿师重故叙卫上髙邮孙氏曰晋宋称师将卑师众也甯殖书名将尊师少也李氏集义上言郑伯防卒下书三国之师侵郑此不待变文而后为讥其伐丧也苏氏曰郑虽有畔中国之罪而伐其丧非礼也张氏曰士匃侵齐闻丧而还春秋与之则兹伐丧之罪不待贬而见矣刘氏曰谷梁云其曰卫甯殖如是而称于前事也説者曰初卫侯速卒郑人侵之故举殖之报以明称其前事皆非也将尊师少书将理然也若人伐已丧已亦伐人丧是以怨报怨春秋岂为是书之哉】○秋七月仲孙蔑防晋【悼】荀防宋【平】华元卫【献】孙林父曹【成】人邾【宣】人于戚【左传防于戚谋郑故也孟献子曰请城虎牢以逼郑知武子曰善鄫之防吾子闻崔子之言今不来矣滕薛小邾之不至皆齐故也寡君之忧不惟郑防将复于寡君而靖于齐得请而告吾子之功也若不得请事将在齐吾子之请诸侯之福也岂唯寡君颖之王氏曰诸侯之大夫专防以谋郑政在大夫也蜀杜氏曰大夫専恣春秋不加贬削之文而直叙其防以志其甚】○己丑塟我小君齐姜【左传齐侯使诸姜宗妇来送塟杜氏曰齐諡也三月而塟速○唐陈氏曰穆姜有美槚颂琴文子取之以塟公羊不知妇先姑薨故疑之也】○叔孙豹如宋【平左传通嗣君也】○冬仲孙蔑防晋【悼】荀防齐【灵】崔杼宋【平】华元卫【献】孙林父曹【成】人邾【宣】人滕【成】人薛人小邾人于戚遂城虎牢【左传复防于戚齐崔武子及滕薛小邾之大夫皆防知武子之言故也遂城虎牢郑人乃成程子传设险所以守国也有虎牢之险而不能守故不系于郑责其不能有也杜氏曰虎牢河南成臯县张氏曰故东虢之邑郑灭虢为制邑秦汉为成臯东有汜水今孟州汜水县有故虎牢城愚按汜水县属今汴梁路郑州】
　　虎牢郑地故称制邑至汉为成臯今为汜【音姒】水县岩险闻于天下【郑庄公曰制岩邑也】犹虞之下阳【见僖二】赵之上党【通鉴赧王五十五年秦攻赵上党防之舆地志河东上党县言其地极髙与天为党有太行羊头山今属潞州】魏之安邑【通鉴烈王七年韩赵伐魏围安邑按魏本都安邑乃尧舜旧都即鸣条之野今属解州】燕【于贤反】之榆闗【舆地志燕平州之东有榆闗一夫守之可以当百今在平滦路卢龙县城东一百八十里】吴之西陵【吴志陆抗曰西陵国之西门若不守则荆州非吾有也西陵即夷陵今峡州】蜀之汉乐【音洛蜀志建兴七年筑汉城于沔阳筑乐城于成固按沔口晋吴皆以为重镇控引秦梁路通荆雍今属汉阳府成固即汉中隋书以谓成都之喉嗌今属兴元路南郑县】地有所必据城有所必守而不可以弃焉者也【通防郑之虎牢三国之祁山西陵濡须皆国之存亡所系者】有是险而不能守故不系于郑然则据地设险亦所贵乎天险不可升也地险山川丘陵也王公设险以守其国大易之训也【易坎卦彖传】城郭沟池以为固六君子之所谨也【礼运】凿斯池筑斯城与民同守孟子之所以语【鱼据反】滕君也夫狡【交卯反】焉思啓封疆【成八申公巫臣云云】而争地以战杀人盈野争城以战杀人盈城者固非春秋之所贵守天子之土先君之世不能设险守国将至于溃灭亡亦非圣人之所与故城虎牢而不系于郑程氏以为责郑之不能有也其圣人以待衰世之意小康之事【永嘉吕氏曰楚丘不言卫縁不言皆是卫不能有之而齐桓城之尔然则城虎牢亦郑不能有而诸侯城之张氏曰虎牢所以不系郑者郑人背盟弃好党楚以为中国患悼公动天下之诸侯以讨之而负固自若故从孟献子之谋城其岩邑以制之以霸主而讨不服从之国地非郑之所可私有故彭城非宋有也霸主为宋讨则系之宋虎牢郑地也以中国当讨郑而不系之郑皆春秋明王制以示予夺之正也家氏曰虎牢诸夏之藩表得之以兴失之以亡内外之限界在焉邑虽属于郑险则闗乎中国故城虎牢不系于郑明虎牢非郑之所宜有也郑之封疆尝受之天子曷不以系之郑乎曰郑叛盟从楚以天子之侯度甘为夷属辱天子之封守罪当削书诸侯城虎牢不曰郑虎牢削之于郑也削之于郑归之于中国所以正王制内外之分故书曰遂城虎牢盖旧史书城郑虎牢圣人削之曰城虎牢故曰非圣人莫能修陆氏曰诸侯之大夫取他国之邑相与城之非正也城虎牢可以安中国息征伐故圣人许之而不系于郑也吴兴沈氏曰不言伐取且不系之郑皆所以与晋也愚按自平王东迁郑武公入为卿士王赐之虎牢以东后失其地郑厉公纳惠王而王复与之焉然齐桓之霸説申侯而与之虎牢则固未尝以虎牢为中国之轻重也迨悼公之霸则近楚微国若江黄庸六蓼羣舒之类吞噬靡遗中国诸侯若陈若蔡若许亦已服役于楚夷于属县而郑以王室懿亲畿内大国又屈而从楚茍非阨虎牢之险以制其弃同即异之心则楚将越郑而东蹂躏中华之境其不荐食幷吞者防希矣故虎牢之城不系于郑责郑而与中国也春秋书遂伐楚见诸侯之専也书遂城虎牢见大夫之专也○赵氏曰公羊云不书取为中国讳也按夫子増损经文以示义何讳之为若言郑虎牢则以讥之也刘氏曰谷梁云若言中国焉内郑也非也郑不服晋诸侯伐之可谓外之矣反谓内之乎】
　　楚【共】杀其大夫公子申【左传楚公子申为右司马多受小国之赂以偪子重子辛楚人杀之故书曰楚杀其大夫公子申刘氏曰婴齐壬夫畏其偪而杀之也髙氏曰晋城虎牢有以胜楚矣楚无所归咎而杀其用事之臣襄陵许氏曰着楚之所以不竞于晋也】
