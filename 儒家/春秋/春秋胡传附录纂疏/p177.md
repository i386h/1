<!-- { "loadSidebar": true } -->
　　陈人杀其大夫公子过【过古禾反左传陈公子招归罪于公子过而杀之通防称人以杀而不去其官国乱无政众人擅杀非讨贼之词也盖杀世子偃师招实主谋孔奂行之而非过之所欲为尔过不欲为招于是归罪于过而杀之故称人以杀而不去其官也春秋坐招杀偃师于前又书楚师杀陈孔奂于后而过称大夫其不与杀世子明矣孙氏曰其言陈人杀其大夫不与公子招杀也故以陈人杀之为文】○大雩【杜氏曰秋雩过也】○冬十月壬午楚【灵】师灭陈执陈公子招放之于越杀陈孔奂【奂呼乱反左传楚公子弃疾帅师奉孙吴围陈宋戴恶防之灭陈使穿封戌为陈公谷梁传恶楚子也杜氏曰孔奂招之党通防楚师灭陈曷为不以号举而称师见挟众恃强肆行暴虐莫之较也覆人邦国为至不仁宥人乱贼为至不义又讨其逆党而礼其君是犹斧钺加人而以手抚之也而恶可掩乎其所执所葬皆系于陈者深着其灭国之罪也公子招固有罪矣当荘王之杀征舒也置其君而反焉今执招而遂灭陈圣人不与夷狄灭中国故虽招有罪而犹以公子书之见楚子懐恶而执招不与其执也故书公子招也孔奂尝与楚子通谋以灭陈者旋以不忠见戮奂陈之贼臣也盖杀世子偃师招实主谋而孔奂行之故书曰杀陈孔奂不言大夫非陈之大夫也愚按楚弃疾奉世子偃师之子吴围陈及弃疾立又封吴于陈则知放招杀奂盖讨其杀偃师也陆氏曰招杀世子之贼也宥而放之奂招之党也执而杀之楚子灭人之国又为滛刑此不待贬絶而恶见者也髙氏曰春秋书杀他国之大夫者四皆楚人杀之而中国未有书杀之者此见夷狄暴虐之甚】葬陈哀公【谷梁传不与楚灭闵之也范氏曰书葬以存陈孙氏曰十月壬午楚师灭陈葬陈哀公如不灭之辞者楚子葬之也不言楚子葬之者不与楚子灭陈葬哀公故以陈人自葬为文所以存陈也黎氏曰书葬陈哀公非谓我往防而书时陈已灭矣国为楚师所防鲁岂于其葬而使臣往防之盖楚入陈自以其君在殡因取而葬之与荘四年齐侯葬纪伯姬同彼目齐者盖上文无齐灭纪之文故下文云尔今已书楚师灭陈则下云执公子招杀孔奂葬哀公皆蒙上文云家氏曰自春徂冬凡九见皆陈事言之重辞之复闵陈而罪楚也责中国诸侯不能治陈之乱使夷得以行诈而墟人之国也○赵氏曰左氏云袁克葬之按国已灭矣克又非大臣何能办葬死君又何能告诸侯使防葬乎戊景王十辰二年】九年【晋平二十五齐景十五卫灵二蔡灵十郑简三十三曹武二十二陈灭杞平三宋平四十三秦哀四楚灵八吴夷末十一】春叔弓防楚子【灵】于陈【诸侯之大夫始旅见于楚左传叔弓宋华亥郑游吉卫赵黡防楚子于陈杜氏曰楚子在陈故四国大夫往不行防礼故不总书襄陵许氏曰楚既灭陈威震诸夏是以无所号召而诸国之大夫防之陈氏曰诸夏之大夫旅见于楚于是始举鲁以见其余也髙氏曰中国诸侯为夷狄所灭中国既不能救亦宜同心疾之奈何反使大夫往聘问耶书防于陈与宣十五年防于宋同义观去年叔弓如晋之事有以使天下之宗楚矣王氏笺义内朝聘皆言如今楚子在陈不可言如陈故以防为文春秋不与楚灭陈故上书葬哀公下书陈炎今书叔弓防楚子于陈皆以存陈也】○许【悼】迁于夷【左传楚公子弃疾迁许于夷实城父取州来淮北之田以益之杜氏曰谯国城父县许畏郑欲迁故以自迁为文通防问许四迁叶夷白羽皆楚迁之而以自迁书何也曰许迁于叶之后专意事楚襄十六年许男请迁于晋其大夫不可诸侯再伐许许男如楚请伐郑遂卒于楚楚为之伐郑而后葬灵公其仇怨深矣至是郑子产为政四隣畏之而楚方灭陈故欲迁于夷以逺郑而楚使弃疾迁之也髙氏曰陈灭许迁皆中国无伯之故也愚按夷一名城父本陈地楚灭陈遂迁许于此今亳州谯县】○夏四月陈灾【灾公谷作火左传陈灾郑禆灶曰五年陈将复封封五十二年而遂亡公羊传陈已灭矣其言陈火何存陈也曰存陈悕矣谷梁传何以志闵陈而存之也】
　　凡外灾告则书【见庄十一年】今楚已灭陈夷于属县使穿封戌【音恤】为公矣必不遣使【疏吏反下同】告于诸侯言亡国之有天灾也何以书于鲁国之策乎当是时叔弓与楚子防于陈则目击其事矣虽彼不来告此不往吊叔弓使毕而归语陈故也鲁史遂书之耳或曰国史所书必承赴告岂有凭使人之言而载之于史者曰周景王崩有尹单【音善】猛朝【如字】之变固无赴告矣叔鞅至自京师言王室之乱也【见左传二十二年】春秋承其言遂书于防亦此类尔仲尼作经存而弗革者盖兴灭国继絶世以尧舜三代公天下之心为心异于孤秦罢侯置守欲私一人以自奉者所以归民心合天德也谷梁以为存陈得其防矣【髙氏曰陈虽为楚所灭而土地居民犹在焉圣人不与楚灭之也故还系之陈如邶鄘二国既为卫所并圣人还存邶国鄘国之风亦不与卫人并诸侯而存天子之建国也家氏曰陈已为楚所县俾其臣僭爵以居之而犹书陈灾者以盛德之后见翦于夷特着义存之耳不与楚得陈也朱子曰汉建安二十五年之初汉尚未亡通鉴便作魏黄初元年夺汉太速与魏太遽大非春秋存陈之意○赵氏曰左氏作灾公谷皆为火按前后未有书外火小事若一一书之不可胜记且诸侯亦不当告也灾是天火事大故书之】
　　秋仲孙貜如齐【景貜俱缚反左传孟僖子如齐殷聘○杜氏曰自叔老聘齐至今二十年礼意乆旷今修盛聘以无忘旧好髙氏曰此暨齐平之故也齐平而不来聘则着齐轻公非特居郓时也其来乆矣】○冬筑郎囿【左传季平子欲其速成也叔孙昭子曰诗曰经始勿亟庶民子来焉用速成其以勦民也无囿犹可无民其可乎襄陵许氏曰公内制于强臣外轻于大国乱亡危辱兆矣是之弗虑而筑郎囿知公之志日以荒也张氏曰此见意如逄其君以耳目之娱而窃其权昭公安之而不悟也家氏曰桓四年公狩于郎荘三十一年筑台于郎今复筑郎以为囿非以为讲武之处特以为游观之地耳是时三家用事鲁君拥虚噐而犹兴筑囿之役其为李氏敺民乎】
　　【已景王十已三年】十年【晋平二十六卒齐景十六卫灵三蔡灵十一郑简三十四曹武二十三陈灭平四宋平四十四卒秦哀五楚灵九吴夷末十二】春王正月○夏齐【景】栾施来奔【齐公作晋左传齐惠栾髙氏皆耆酒信内多怨强于陈鲍氏而恶之有告陈桓子曰子期子良将攻陈鲍亦告鲍氏桓子授甲如鲍氏遭子良醉而聘遂见文子则亦授甲矣使视二子则皆将饮酒桓子曰彼虽不信闻我授甲则必逐我及其饮酒也先伐诸陈鲍方睦遂伐栾髙氏子良曰先得公陈鲍焉往遂伐虎门公卜使王黒以灵姑銔率吉请断三尺焉而用之战于稷栾髙败又败诸荘国人追之又败诸鹿门栾施髙强来奔陈鲍分其室髙氏曰栾施与髙强以兵攻君宫欲伐君以伐陈鲍遂与君战不胜而来奔此罪大矣不书强非卿故也鲁方通聘而受其奔亡之臣非义也○王氏曰公羊以为晋臣盖见晋有栾氏而误尔】○秋七月季孙意如叔弓仲孙貜帅师伐莒【着丘○意公作隐后同左传平子伐莒取郠献俘始用人于亳社臧武仲在齐闻之曰周公其不享鲁祭乎】
　　前已舍【音舍下同】中军矣【五年】曷为犹以三卿并将【支声下同】乎季氏毁中军四分公室择其二二家各有其一至是季孙身为主将二子各率一军为之副【王氏曰经书二卿而传止书平子则季孙主兵而叔仲副之也家氏曰叔弓非叔孙氏乃临事所置之帅项氏曰既舍中军公室无兵毎有征役三家各将其兵以行经皆据实并书伐莒之役三家并将独叔孙氏之兵使叔弓帅之此可见叔孙舍之贤虽曰家徒然犹使公臣帅之也】则三军固在其曰舍之者特欲中分鲁国之众为己私耳以为复古【公谷】则误矣襄公以来既作三军地皆三家之土民皆三家之兵每一军出各将其所属而公室无与【音预】焉是知虽舍中军而三卿并将旧额固存矣【王氏笺义三子伐莒皆书者恶其专国而公不得为政也髙氏曰是时鲁间晋之衰故三卿帅师同伐莒欲一举灭之而三卿擅以为已功也杜氏曰取郠不书公见讨于平丘故讳之陈氏曰内取邑悉书于是取郠不书不足详也由是定六年取郑匡不书哀元年取晋棘蒲不书】
　　戊子晋侯彪卒【彪彼虬反平公也在位二十六年子夷嗣是为昭公左传晋平公卒郑伯如晋及河晋人辞之游吉遂如晋】九月叔孙舍如晋晋平公【左传叔孙婼齐国弱宋华定卫北宫喜郑罕虎许人曹人莒人邾人滕人薛人人小邾人如晋葬平公也】○十有二月甲子宋公成卒【成公作戍平公也在位四十四年太子佐嗣是为元公杜氏曰无冬阙文○愚按何休谓昭公取吴孟子之年故贬之非也桓公四年七年削秋冬而贬之则皆不书事与月此年书十二月宋公卒而脱冬一字则传受承误而漏之耳况经无取孟子之文安得妄说耶】
　　【庚景王十午四年】十有一年【晋昭公夷元年齐景十七卫灵四蔡灵十二弑郑简三十五曹武二十四陈灭平五宋元公佐元年秦哀六楚灵十吴夷末十三】春王二月叔弓如宋葬宋平公【二月公作正月髙氏曰卿共盟主之葬犹可言也卿共同列之葬非礼甚矣】○夏四月丁巳楚子【灵】防诱蔡侯【灵】般杀之于申【防谷或作干般音班公羊传楚子防何以名絶曷为絶之为其诱讨也此讨贼也虽诱之曷为絶之懐恶而讨不义君子不予也谷梁传称时称月称日称地谨之也】楚公子弃疾帅师围蔡【陈氏曰灭不言围此言围所以病晋也韩起合八国之大夫于厥憖以谋救蔡而蔡卒灭于楚言围所以病晋也前年弃疾奉孙呉围陈已而灭陈曷不于此焉病晋合八国于厥憗而不能师甚矣】
