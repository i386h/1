<!-- { "loadSidebar": true } -->
　　大雩者雩于上帝用盛乐也【月令仲夏之月命有司为民祈祀山川百源大雩帝用盛乐注雩吁嗟求雨之祭也雩帝为坛于南郊之旁雩五方上帝配以先帝自鼗鞞至柷敔皆作曰盛乐他雩用歌舞而已正雩在四月为五月不雨修雩故记之于五月也程子曰古者一年之闲祭天甚多春则因播种而祈谷夏则恐旱暵而大雩张氏曰建巳之月常祀不书至非常祀之月或遇旱暵则因旱而举春秋书之以见灾异临川吴氏曰鲁之雩祀僭王礼特书曰大雩以表其为天子祀上帝之雩而非诸侯祭山川之雩也左氏谓龙见而雩过则书龙见者孟夏建巳之月经无书六月雩者盖得礼则不书七月八月九月则皆过时故书书冬则建酉之月谷已成熟尤为非时也鲁有舞雩坛盖祀帝于坛如郊焉而用盛乐歌舞于坛上故名其坛为舞雩而日亦如郊之用辛也】诸侯雩于境内之山川尔【山川百源能兴云雨者也月令注诸侯雩上公】鲁诸侯而郊禘大雩欲悉书于策则有不胜【平声】书故雩祭则因旱以书而特谓之大【孙氏曰谓之大者恶其僭用天子之雩也不谓之大则鲁僭天子之恶无以见矣家氏曰郊禘亦僭而不书大郊禘一而已矣若雩则天子与诸侯为礼各异故书大以斥其僭】郊禘亦因事以书而义自见【音现书郊则或以渎卜或以牛灾或以过时书禘则或以紊防制或以尊妾母皆失礼之中又失礼者也】此皆国史所不能与【音预】君子以为性命之文是也【卲子曰人言春秋非性命之书非也云云岂非由性命而发言也故曰圣人尽性之书也】诸侯不得祭天地大夫不得祭山川士庶人不敢以他人祖祢祭于己之寝礼也【曲礼天子祭天地祭四方祭山川祭五祀岁徧诸侯方祀祭山川祭五祀岁徧大夫祭五祀岁徧士祭其先王制诸侯祭名山大川之在其地者】故季氏旅于泰山子曰呜呼曾谓泰山不如林放乎【朱子语天子祭天地诸侯祭国内山川只縁是他属我故祭得他若不属我气便不与之交感如何祭得程允夫问孔子谓八佾舞于庭至季氏旅泰山五章皆圣人救天理于将灭故其哀痛与春秋同意曰是愚按鲁诸侯而祭天地及境外山川犹季氏以大夫而祭泰山也】明乎春秋所书郊禘大雩之义则知圣人治国如指诸掌之说矣【朱子语天地隂阳昼夜鬼神只是一理若明祭祀鬼神之理则治天下之理岂有外乎此愚按礼也者天理之节文也故郊禘大雩惟天子得用之而诸侯不得用之者盖天理之当然也天下国家万物万事莫不各有当然之则幽明一理显微无闲苟知圣人所书郊禘大雩之义则其他事物之理又何所难知哉○刘氏曰左传书不时也非也龙见而雩常事尔遇旱而雩非常也非常当书书为旱发非为过时发也愚按经书雩二十一左氏于此年云书不时襄五年八年二十八年昭三年六年十六年二十四年皆曰旱也昭二十五年再雩则日旱甚余年无传首言不时而后皆言旱其意以互文见义皆以旱而皆不时也然春秋书雩实以旱书而并着其僭耳○刘氏曰说者皆谓成王赐鲁天子礼乐非也鲁惠公使宰让请郊庙之礼于天子天子使史角往其后在鲁实始为墨翟之学临川吴氏曰刘氏此说盖欲为成王解脱过举之非实则不然当从程子之说所引惠公使宰让事今载外纪其言厖诞无稽倘使天子之礼诸侯可以请则春秋时强僭之国挟势援例请之者多矣何鲁惠能请而他国不敢请乎陵阳李氏曰外纪所据乃姓氏杂书其出又在戴记之后不足为证】
　　螽【公作后同公羊传记灾也谷梁传虫灾也杜氏曰蚣蝑之属为灾故书刘氏曰上书雩螽之为物常因旱而生程子曰螽蝗也既旱又蝗饥不在书也朱子曰螽蝗属长而青长角长股一生九十九子愚按春秋书螽者十桓僖文襄之世各一见惟宣哀之世各三见何氏曰烦扰之应刘歆曰贪虐取民则螽】○冬州公如曹【公羊谷梁传外相如不书过我也程子传州公尝爲王三公故称公不能保其国去如曹遂不复杜氏曰曹国今济隂定陶县张氏曰唐为曹州今兴仁府济隂县愚按今属东昌路曹州定陶县】按左氏淳于公如曹度【待洛反】其国危遂不复【张氏曰州称公与祭公同则州必畿内之地河内州县也左氏乃云淳于公杜注城阳淳于县州国所都昭元年传云城淳于至云因州公不反国为杞所幷遂以淳于为都未详孰是】天子三公称公【如周公召公之类】王者之后称公【如宋公之类】州公诸侯而称公者昔毕高以父师而保厘【理也】东土【毕命命毕公保厘东郊王若曰呜呼父师注毕公名高】衞武以列国而入相于周【诗淇澳小序美武公之德也云云故能入相于周】盖与后世出入均劳之意同【唐宗开元二年定内外官使出入常均永为恒式】此其所以称公也外相如不书此何以书将有其末故先录其本【本范氏注临川吴氏曰此人君之失国者与纪侯大去其国同但州公之去国有所如纪侯之去国无所如尔凡国君如他国皆朝也盖其国危亡将寄托于曹假朝礼以行实则奔也】
　　【乙桓王十亥四年】六年【齐僖二十五晋小子三卫宣十三蔡桓九郑庄三十八曹桓五十一陈厉公跃元年杞武四十五宋庄四秦宁十楚武三十五】春正月寔来【寔时力反公羊传犹曰是人来也谓州公也谷梁传是来也何谓是来谓州公也程子传五年冬如曹尚为君也故以诸侯书之今不能反国则匹夫也故名之来来鲁也忽称郑忽明其正也寔不称州亡其国也】
　　按左氏自曹来朝书曰寔来不复其国也【杜氏曰不言州公承上五年冬经如曹间无异事省文从可知言奔则来行朝礼言朝则遂留不去故言寔来陈氏曰但曰州公来则疑于祭伯故书曰州公如曹春正月寔来是不复其国之辞也】寔者州公名也【永嘉吕氏曰寔即州公名】春秋之法诸侯不生名失地灭同姓则名正名经世之本名正而天下定矣或曰诸侯失国而后托于诸侯孟子以为礼也【陈氏曰古者诸侯去其国大宰取羣庙之主以从而托于诸侯曰寓公郊特牲诸侯不臣寓公】今州公来朝将以诸侯之礼接之乎则春秋乃书其名将以匹夫之贱畜【许六反】之乎孟子乃以托国为礼将何处而可曰世衰道微诸侯放恣强凌弱众暴寡天子不能正方伯不能治其有壤地褊小迫乎大国之间而失国是不幸焉非其罪也则以诸侯之礼接之可也若谭子在莒子在黄温子在衞虽失国出奔而春秋不名义可见矣【见庄十年灭谭】若夫不能修道以正其国或弃贤保佞【如曹阳用公孙彊潞婴儿用酆舒之类】或骄奢淫纵【如邾益无道蔡献舞止息嬀而不礼之类】或用兵暴乱【如胡豹尽俘楚邑之类】自底【音指致也】灭亡如蔡献舞邾益曹阳州寔之徒【许斯胡豹顿牂沈嘉潞婴儿皆书名】皆其自取焉耳则待之以初【公羊贵者无后待之以初】乃礼之过也观春秋名与不名则知所以处寓公之礼与强【上声】为善自暴弃者之劝戒矣【家氏曰夫以外诸侯入备王室之大臣外侮侵凌不能自存当请于王思所以为图存之计势穷理极死之可也今奔曹适鲁去其封守托身于诸侯之国春秋书公书如曹书寔来皆所以责州公也○刘氏曰公羊云谓之寔来慢之也非也君子躬自厚而薄责于人人虽无礼我可不为礼乎○张氏曰记礼者曰天子曰非他伯父寔来成二年传曰巩伯寔来书州公曰寔来略之也】
　　夏四月公防纪侯于郕【郕公左作成程子传谋齐难也杜氏曰齐欲灭纪故来谋之成鲁地在泰山钜平县东南愚按今属济寜路钜野县路氏曰此与二年书来朝三年防郕同旨家氏曰前年齐郑以盗窃之兵袭纪而弗遂因是啓衅且将大加兵于其国纪睦于鲁越境而谋公往防之义之不容已者春秋无讥也至冬而复来则不能无讥矣高氏曰以纪之微而捍齐之强者十有七年亦纪侯忧畏谘谋之功也欤】○秋八月壬午大阅【公羊传简车徒也谷梁传阅兵车也平而修戎事非正也其日以为崇武故谨而日之左传北戎伐齐郑太子忽帅师救齐大败戎师于是诸侯之大夫戍齐齐人馈之饩使鲁为其班后郑郑忽以其有功也怒秋大阅简车马也程子传爲国之道武备不可废必于农隙讲肄保民安国之道也无事而爲之妄动也有警而为之则教之不素岂所以保其国乎盛夏大阅妨民害人失政之甚其不言公盖惧郑畏齐爲国讲武非公之私欲也】
　　大阅简车马也【范氏曰阅为简练杜氏曰简选练】周制大司马中【音仲】冬大阅教众庶修战法独详于三时者【周礼大司马中春教振旅司马以旗致民平列陈如战之陈辨鼓铎镯铙之用以教坐作进退疾徐疏数之节中夏教茇舍中秋教治兵皆如振旅之陈中冬教大阅前期羣吏戒众庶修战法虞人莱所田之野为表百步则一为三表又五十步为一表田之日司马建旗于后表之中羣吏以旗物鼔铎铙各帅其民而致质明弊旗诛后至者乃陈车徒如战之陈皆坐羣吏听誓于陈前斩牲以左右徇陈曰不用命者斩之中军以鼙令鼓鼓人皆三鼓司马振铎羣吏作旗车旗皆作鼔行鸣镯车徒皆行及表乃止三鼓振铎羣吏弊旗车徒皆坐又三鼔振铎作旗车徒皆作鼓进鸣镯车骤徒趍及表乃止坐作如初乃鼔车驰徒走及表乃止鼓戒三阕车三发徒三刺乃鼔退鸣铙且郤及表乃止坐作如初】爲【去声】农隙故也书八月不时矣【本孙氏愚按夏之仲冬乃建子之月周之八月乃建未之月盛夏烦暑三农耘耔之时而驱南亩之民以简车搜徒为事有人心者岂为是哉】以鼔则王执路鼔诸侯执贲【扶云反】鼔以旗则王载大常诸侯载旂【见大司马】以杀则王下大绥诸侯下小绥【见王制注绥当为緌旌旗也】其礼固亦不同也书大阅非礼矣【孙氏曰大雩大阅大搜之类皆讥其僭天子夫子修春秋不斥言故因事而见意】先王寓军政于四时之田训民御暴其备豫也惧郑忽畏齐人不因田狩而阅兵车【范氏曰礼因四时田猎以习用戎事存不忘亡安不忘危之道今不因田猎无事而修之杜氏曰郑忽诉齐鲁人惧之故以非时简车马】厉农失政甚矣何以保其国乎春秋非特以不时非礼书也乃天未隂雨彻彼桑土【音杜】绸缪牖户之意【何氏曰孔子曰以不教民战是谓弃之故比年简徒谓之搜三年简车谓之大阅五年大简车徒谓之大搜存不忘亡安不忘危临川吴氏曰先王之时兵可不用然不忘武备四时之田皆于农隙以习武事四时所教其法皆略惟仲冬教大阅其坐作进退击刺眞如战阵乃天子之礼非诸侯之所得行为其僭礼故因失时而书之以着其僭王氏曰僭制妨民故圣人谨而日之古者外事用刚日内事用柔日兵戎外事故大阅以壬午治兵以甲午犹吉日美宣王田而曰吉日维戊吉日庚午也○陆氏曰公羊盖以罕书也按以其非常故书尔非为少也谷梁盖以观妇人也按经无异文传自穿凿刘氏曰所谓罕者谓自入春秋今始一阅耶抑谓桓公今始一阅耶文之不通难以强合】
　　蔡人杀陈佗【佗大阿反公羊谷梁传陈佗者何陈君也其不地于蔡也左传庄二十二年陈厉公蔡出也故蔡人杀五父而立之程子传佗弑太子免而窃位不能有其国故书曰陈佗佗天下之大恶人皆得而诛之蔡侯杀之实以私也而书蔡人同于讨贼之例见讨贼者众人之公也】
