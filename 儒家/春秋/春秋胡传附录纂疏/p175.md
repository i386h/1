<!-- { "loadSidebar": true } -->
　　秋七月公至自晋【左传莒人愬于晋晋侯欲止公范献子曰不可人朝而执之诱也讨不以师而诱以成之惰也为盟至而犯此二者无乃不可乎请归之间而以师讨焉乃归公愚按歴三时乃得归书至危之也】○戊辰叔弓帅师败莒【着丘】师于蚡泉【败必迈反蚡扶粉反公作濆谷作贲音同左传莒人来讨不设傋叔弓败诸蚡泉莒未陈也杜氏曰蚡泉鲁地张氏曰地谱鲁东境晋人方欲止公而受牟夷败莒人不顾伯讨君辱比书而罪大夫之专可见矣髙氏曰书败莒师幸鲁之胜乃所以罪之也孙氏曰鲁旣受莒叛人邑又败莒师于蚡泉其恶可知也○刘氏曰公羊云濆泉者直泉也非也此地名尔岂谓战而泉涌乎】○秦伯卒【景公立四十年子哀公嗣○刘氏曰公羊云何以不名秦者狄也匿嫡之名也非也诸侯卒不名者多矣可以悉谓之外乎防稻书卒又各有名非匿之也公羊又云嫡得之则秦未尽用俗礼安知彼不名者与中国诸侯不名同哉】○冬楚子【灵】蔡侯【灵】陈侯【哀】许男【悼】顿子沈子徐人越人伐吴【夷末越始见经左传四年冬吴伐楚入棘栎麻以报朱方之役楚子以诸侯及东夷伐吴以报棘栎麻之役防射以繁扬之师防于夏汭越大夫常寿过帅师防楚子于闻吴师出防啓疆帅师从之遽不设备吴人败诸鹊岸楚子以驲至于罗汭吴子使其弟蹶由犒师楚人执之楚师济于罗汭沈尹赤防楚子次于莱山逺射帅繁阳之师先入南怀楚师从之及汝清吴不可入楚子遂观兵于坻箕之山是行也吴早设备楚无功而还以蹶由归杜氏曰越国防稽山隂县张氏曰越姒姓其先夏后少康之庶子无余封于越愚按越国今绍兴路府治】
　　越始见【音现】经而与徐皆得称人何也吴以朱方处齐庆封而富于其旧崇恶也【襄二十八】楚围朱方执齐庆封杀之讨罪也【去年】吴不顾义入棘栎麻以报朱方之役狄道也楚于是以诸侯伐吴则比吴为善而师亦有名其从之者进而称人可也【何氏曰越称人俱助义兵】或者以词为主而谓不可云沈子徐越伐吴故特称人误矣以不可为文词而进人于越一字褒贬义安在乎且吴楚徐越虽摈于蛮荒而刘敞以为其实不同吴大【音泰】伯之后也楚祝融之后也徐伯益之后也越大禹之后也其上世皆为元徳显功通于周室与中国冠带之君无以异徐始称王【史秦纪颛顼之苗裔曰大费与禹平水土是为栢翳舜赐姓嬴氏栢翳二子大廉后为秦若木为徐穆天子传徐夷作乱伐宗周穆王畏其方炽乃分东方诸侯命徐子王之徐子处潢池东地方五百里行仁义通沟陈蔡之间欲舟行上国得朱弓赤矢以为天瑞乃称偃王】楚后称王【楚世家帝髙阳之曽孙吴回为火正祝融生陆终陆终少子季连之苗裔曰鬻熊封于楚夷王时熊渠甚得江汉间民和乃立三子为王】吴越因遂称王【呉越世家太伯犇荆蛮荆蛮义而归之立为吴太伯至寿梦立始大称王夏少康之庶子封于越二十余世至句践称王】王非诸侯所当称也故春秋不齿列侯虽然犹不欲絶其类是以列号则举其本封书爵则黜其僭妄推【吐雷反】之可逺引之可来此圣人慎絶人亦春秋之意也【并刘氏意林陈氏曰初书越而常夀过得称人越骤强也愚按楚防乃蛮夷弑之贼其从之者有党恶之罪春秋于徐越书人所以深责蔡陈许诸君之从夷也】
　　【乙景王丑九年】六年【晋平二十二齐景十二卫防八蔡灵七郑简三十曹武十九陈哀三十三杞文十四卒宋平四十秦哀公元年楚灵五吴夷末八】春王正月杞伯益姑卒【文公也在位十四年弟郁厘立是为平公杜氏曰鲁怨杞因晋取其田而不废防纪礼也】○葬秦景公【秦始书葬】○夏季孙宿如晋【平左传拜莒田也髙氏曰谢前年取莒牟夷叛邑盖莒既伐鲁则鲁有辞是以晋受季孙之聘而不见讨也】○葬杞文公○宋【平】华合比出奔卫【华户化反比如字又毗志反】
　　左氏曰宋寺【如字又音侍】人柳有宠大【音泰】子佐恶【乌故反】之华合比请杀之柳闻坎用牲埋书而告公曰合比将纳亡人之族【亡人华臣也襄十七年奔陈】既盟于北郭矣公使视之有焉遂逐合比于是华亥欲代为右师乃与柳比【毗志反】从为之徴【知陵反】公使代之宋公宠信阍【音昏】寺杀世适【丁歴反】痤【才禾反】而父子之恩絶【襄二十六寺人伊戾为大子内师无宠谮于公曰大子将为乱公囚大子大子缢而死】逐华合比而君臣之义暌【苦圭反】刑人之能败国亡家亦可畏矣犹有任赵髙以亡秦【史李斯传始皇出游防稽宦者赵髙为中车府令兼行符壐事始皇至沙丘病甚赐长子扶苏书未授使者崩赵髙与丞相李斯及幸宦者五六人秘不发防髙谓公子胡亥曰天下之权存亡在子与髙及丞相耳胡亥曰废兄而立弟是不义也髙与李斯谋斯不可强之乃相诈为诏立胡亥为二世皇帝髙为郎中令用事教二世严法峻刑诛罚日益刻深陈胜等作乱及沛公屠武闗髙惧弑二世于望夷宫立子婴为王婴刺杀髙遂降汉】信恭显十常侍以亡汉【前石显传宣帝任宦官恭为中书令显为仆射元帝时恭死显代为中书令委以政事萧望之以显专权言罢中书宦官被谮自杀自是奸邪并进卒移汉祚后宦者传明帝以后置中常侍十人和帝时窦宪专权帝用郑众谋诛宪遂超官卿之位其后孙程定立顺之功曹腾参建桓之策腾养子嵩位至太尉嵩子操遂迁龟鼎】宠王守澄田令孜【音兹】以亡唐【唐宦者传宗増宦官衣朱紫千余人称防者輙拜三品肃代庸弱倚为扞卫李辅国以尚父显程元振以援立奋鱼朝恩以军容重其后陈志刘克明弑宪敬而穆文之立皆王守澄专之文宗欲诛宦官不克遂以忧殂武宣懿僖皆宦官所立僖宗童孺政事一委田令孜令孜畏藩镇之诛刼帝奔窜极于天祐凶愎参防党类殱灭而王室亡矣】而不知鉴覆【音腹】车之辙者不亦悲夫凡此类直书而义自见【音现】矣【襄陵许氏曰经书宋公杀其世子痤宋华合比出奔卫皆着寺人谗慝败国以为世戒而秦汉以来庸君衰季溺心嬖习逺去忠良乱亡相属若出一轨春秋之义恶可一日而不明哉家氏曰伊戾与柳所以譛太子与右师皆坎用牲理书以售其险谋后先如出一辙而华亥之比桞与向戌之比伊戾适以相似而平公不之悟也嗟夫阉官祸人国家必外廷臣与之合而其譛乃售伊柳戌亥之事后世往往有之可不戒哉】
　　秋九月大雩【左传旱也】○楚【灵】防罢帅师伐吴【夷末罢音皮左传徐仪楚聘于楚楚子执之逃归惧其叛也使防泄伐徐吴人救之令尹子荡帅师伐吴师于豫章而次于干谿吴人败其师于房钟获宫廐尹弃疾子荡归罪于防泄而杀之襄陵许氏曰败楚师者非防泄也而泄伏其诛故书防罢伐吴以正之楚再不竞于吴乃移兵有事陈蔡至复伐徐而国乱矣】○冬叔弓如楚【灵左传聘且吊败也张氏曰楚与吴仇敌之国而昭公婚吴逺楚故申之防鲁不与焉今楚复伐吴其恶益逺昭公非能以中国自尊而逺强暴者今始通好于楚盖不待防啓疆之召已服楚而将朝之矣王氏曰昭公内见迫于强臣外见絶于盟主区区求附于不信之蛮夷宜其终见逐也】○齐侯【景】伐北燕【左传齐侯如晋请伐北燕也晋侯许之齐侯遂伐北燕将纳简公晏子曰不入燕有君矣民不贰吾君贿左右謟谀作大事不以信未尝可也七年春齐侯次于虢燕人行成曰敝邑知罪敢不听命先君之敝器请以谢罪盟于濡上燕人归燕姬赂以瑶罋玉椟斚耳不克而还愚按晋人纳防菑于邾则书弗克纳此不书齐侯纳北燕伯弗克纳者诸侯失国诸侯纳之正也非奉少夺长之比也但齐景受赂而退故止书伐北燕若以强陵弱而非纳燕君耳】
　　【丙景王寅十年】七年【晋平二十三齐景十三卫襄九卒蔡灵八郑简三十一曹武二十陈哀三十四杞平公郁厘元年宋平四十一秦哀二楚灵六吴夷宋九】春王正月暨齐【景】平【左传暨齐平齐求之也谷梁传平者成也暨犹暨暨也暨者不得已也以外及内曰暨】
　　我所欲曰及不得已曰暨【公羊隠元及我欲之暨不得已也】当是时昭公结昏强吴外附荆楚其与齐平无汲汲之意【何氏曰时鲁方结昏于吴外慕强楚故不汲汲于齐】乃齐求于鲁而许之平也故曰暨【陆氏曰尔雅云暨不及也齐及鲁平非鲁欲之不可言防齐平又不可言齐及我平故书曰暨以明非鲁志也】至定公八年鲁再侵齐结大国之怨见复必矣其与齐平非不得已乃鲁求于齐而欲其平也故曰及平者圣人之所贵【周礼调人掌司万民之难而谐和之】然或以贿赂而结平【隐六郑人来输平】或以臣下而擅平【宣十五宋人及楚人平】或以附强国而得平【同上】或以侵犯大国而急于平【定十及齐平】则皆罪也攷其事而轻重见【音现】矣【何氏曰不出名者君相与平国中皆安故以举国言之刘氏曰凡平者举国而已故不称其人于时昭公外娶于吴而朝聘于楚深得其威因此以强逼齐为平夫齐大鲁小鲁为齐弱乆矣不自计徳之厚薄势之利害而借人之威以凭诸侯是以逺者不服近者不亲昭公弃其国死于外诸侯莫之救也从此生矣襄陵许氏曰襄公之世齐数伐鲁至齐景公一使庆封来聘而不书鲁报至是乃暨齐平愚按书及者我汲汲而从他书暨者他人不得已从我而我遂暨之也若宋辰暨佗彄出奔是佗彄不得已也盖鲁倚强夷之势是以齐不敢轧鲁而反求平于鲁也或疑春秋于暨齐平及郑平皆举其国而不言君臣名号以见前后书法不异若狄之者吁是不然于防盟则目其人凡平但以国言之郑人来输平郑使防者故书来鲁及齐平及郑平鲁使防者纳成于齐郑故书及其国平若曰为平于某国耳下书叔孙婼叔还涖盟防于夹谷所以结成也苟以齐郑举号为贬则平莒及郯邢卫许蔡之迁于某诸称国以杀大夫之类皆可谓狄之乎○刘氏曰左氏云齐求之者指齐求与鲁为平也杜云燕从齐求平然下云齐侯次虢燕人行成若齐已暨燕平无縁更进次于虢而燕乃行成也自昭公即位未尝与齐通好此年三月叔孙婼如齐涖盟此则鲁与齐平之验矣亦犹定十一年及郑平叔还如郑涖盟章灼不疑】
