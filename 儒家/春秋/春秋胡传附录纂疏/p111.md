<!-- { "loadSidebar": true } -->
　　自正月不雨至于秋七月【谷梁传歴时而言不雨文不闵雨也不闵雨者无志乎民也通防书文公自正月不雨至于秋七月犹言有雨亦可无雨亦可愚按正月之上不系王者盖每歳之首必书王所以着一歳十二月皆承天子之正朔故此年及十三年总书不雨但纪月数而已非若嵗首正月之比也圣人书法各有微意游夏不能賛一辞谓此类也或者犹以桓公之正月不书王为阙文岂未深考】○及苏子盟于女栗【左传顷王立故也杜氏曰女栗地阙苏子周卿士王新立故与鲁盟亲诸侯僖十年苏子奔卫今复见盖王复之赵氏曰公及之也不书公讳独与天子大夫盟王氏曰不书公讳与王臣盟也襄王防葬公未甞往顷王既立公又不朝乃及王臣为不相信之盟臣子之义安在哉家氏曰顷王即位诸侯莫有朝京师者王命苏子盟鲁文公傥知事君之道辞不敢盟躬觐于京师而请职事焉可也今及苏子盟不恭甚矣春秋虽为鲁讳而贬鲁之意深矣或欵苏子外交夫苏子廼流离困踬之人何有于外此实王使之盟耳陆氏曰畿内诸侯皆曰子殷制已然箕子防子是也周因之王臣称子皆畿内诸侯也苏子刘子单子尹子是也】○冬狄侵宋【昭髙氏曰狄侵诸大国独宋未尔自宋乱之后狄既侵之楚次厥貉又将来伐则国防亡矣】○楚子【穆】蔡侯【庄】次于厥貉【厥公作屈音同貉音麦左传陈侯郑伯防楚子于息遂及蔡侯次于厥貉将以伐宋宋华御事曰楚欲弱我也先为之弱乎乃逆楚子劳且聴命遂道以田孟诸宋公为右盂郑伯为左盂杜氏曰厥貉地阙】
　　楚灭江六【文四年五年】平陈与郑【前年楚子伐郑囚公子坚公子厐及乐耳郑及楚平楚侵陈克壶丘公子朱自东夷伐陈陈人败之获公子茷陈惧乃及楚平】于是乎为伐宋之举次于厥貉【杜氏曰将伐宋而未行故书次】凡伐而次者其次为善次而伐者其次为贬齐师次陉修文告以威敌善之也故上书伐楚以着其羙【僖四年】楚次厥貉藏祸心以慿夏贬之也故下书伐麇【俱伦反】以着其罪当是时陈郑宋皆从楚矣独书蔡侯何哉郑失三大夫俟救而不及陈获公子茷【扶废反】而惧宋方有狄难【乃旦反是冬狄侵宋】盖有不得已者非所欲也蔡无四境之虞则是得已不已志在僭乱矣故削三国书蔡侯见【音现】其弃诸夏之恶也【髙氏曰楚子者弑父与君之贼将求诸侯欲前而未敢而中国诸侯如宋陈郑之君乃皆俛首而聴命焉圣人于此不从诸侯防盟之例特书曰楚子蔡侯次于厥貉次者迟疑不前之意着楚子包藏祸心欲慿陵诸夏而未敢遽前也唯蔡侯首附夷狄故表而出之以均其罪厥后诸侯知中国之不可弃复同盟于新城非若蔡侯之坚服楚也则此独书蔡侯其防深矣蜀杜氏曰春秋之文先诸夏而后僭乱此序楚子于蔡侯之上者蔡为中国诸侯与楚比周欲同力伐宋故序于楚下以疾其受制于楚所以示讥也既讥之又书其爵者斥言蔡侯以罪其人也既言蔡侯则不可言楚人矣髙邮孙氏曰厥貉之次遂称楚子而明年伐麇又以爵书自是与中国等僭乱益强而中国之衰益甚矣】
　　【乙顷王巳三年】十有一年【晋灵五齐昭十七卫成十九蔡庄三十郑穆十二曹文二陈共十六桓二十一宋昭四秦康五楚穆十】春楚子【穆】伐麇【麇俱伦反公作圈楚始书君将左传厥貉之防麇子逃归楚子伐麇成大心败麇师于防渚潘崇复伐麇至于锡宂襄陵许氏曰楚侵伐书爵如此中国日替矣髙氏曰自防蜀之后虽其大夫帅师亦书名氏一同中国盖圣人悼中国无盟主故不以戎狄待之也杜氏曰麇小国近楚郑氏曰在均州郧乡县愚按均州今属襄阳县】○夏叔仲彭生防晋【灵】郤缺于承筐【公谷无仲字郤去逆反筐公谷作匡此大夫特相防之始左传叔仲恵伯防晋郤缺于承筐谋诸侯之从于楚者杜氏曰承筐宋地在陈留襄邑县西张氏曰今拱州襄陵县愚按晋欲谋贰国而使次卿为防鲁亦不遣执政而使恵伯往其谋之不逺而不足以楚人方张之势也审矣然新城之盟宋陈郑皆同则人心之天理未泯而承筐之防犹愈于归父于宋之防也王氏曰此防谋诸侯之从楚未为非义然大夫交为防礼以谋国事诸侯之政大夫擅之矣蜀杜氏曰自文公之后大夫擅相为防者多矣春秋详而志之】○秋曹伯【文】来朝【左传文公来朝即位而来见也】○公子遂如宋【昭左传襄仲聘于宋且言司城荡意诸而复之因贺楚师之不害也】○狄侵齐【昭髙氏曰十余年之间狄四侵齐非特齐之不竞亦狄之强横也狄之强如此乃所以大咸之功也】○冬十月甲午叔孙得臣败狄于咸【败必迈反左传鄋瞒侵齐遂伐我公卜使叔孙得臣追之吉侯叔夏御庄叔緜房甥为右富父终甥驷乗败狄于咸获长狄侨如富父终甥摏其喉以戈杀之公羊传狄者长狄也兄弟三人一之齐一之鲁一之晋之齐者王子成父杀之之鲁者叔孙得臣杀之其言败何大之也谷梁传长狄弟兄三人佚宕中国瓦石不能害叔孙得臣最善射者也射其目身横九断其首而载之眉见于轼杜氏曰鄋瞒狄国名防风之后漆姓咸鲁地】
　　左氏称此长狄也而刘敞以为非【刘氏曰经无长字安知其是长狄哉赤狄白狄山戎姜戎陆浑戎春秋书之未甞略何至于长狄而独不书哉髙邮孙氏曰或者长狄为将其干躯有以异于人故三传因之以生此语耶】夫春秋正名之书其称狄也或曰狄或曰白狄或曰赤狄【赤狄之类又别以潞氏申氏留吁】其称戎也或曰戎或曰山戎或曰姜戎或曰陆浑之戎【又或曰雒戎或曰北戎或曰茅戎或曰戎蛮】不别【笔列反】其族与类书之于策后亦无所攷矣【家氏曰七年狄侵我公使告于晋赵宣子使让酆舒而狄之侵暴自若也至是鄋瞒侵齐遂伐我得臣败之于咸获长狄侨如春秋书以嘉之髙氏曰春秋书败狄者四皆不书战不与其抗列国之师也败不曰师微之也○赵氏曰谷梁云一人而曰败以众焉言之也若如所説当云败长狄于咸今直云狄则举狄军总败耳又云何为不言获曰古者不重伤不禽二毛故不言获为内讳也按不言获贱其师之辞尔无他义刘氏曰不言帅师者将尊师少尔有何可疑哉】
　　【丙顷王午四年】十有二年【啬灵六齐昭十八卫成二十蔡庄三十一郑穆十三曹文三陈共十七杞桓二十二宋昭五秦康六楚穆十一】春王正月郕伯来奔【郕公作盛赵氏曰左氏云郕太子朱儒自安于夫钟国人弗徇郕伯卒郕人立君太子以夫钟与郕邽来奔公以诸侯逆之故书曰郕伯来奔不书地尊诸侯也按诸侯嗣位未逾年称子岂有君父病而不视死而不防身未即位以邑出奔而称郕伯且郑忽曺覊莒展皆已即位及其出奔犹但称名况未嗣位乎公羊云失地之名何以不名兄弟辞也按失地之君例书名若以兄弟之国不名曹伯阳卫侯衎何以书乎刘氏曰意者先郕伯以去年卒太子即位而不能自安遂出奔以其即位日浅或谓之太子而左氏误以为太子出奔也且鲁但以诸侯逆之便谓之郕伯春秋又没其専土叛君之罪反谓之诸侯则何以言不登叛人哉孙氏曰诸侯失地皆名此不名者非自失国也庄八年郕降于齐师自是入齐为附庸此又来奔齐齐师偪尔故不名髙邮孙氏曰郕伯非无罪以偪之者其罪重不得不杀郕伯之名以见之也王氏曰不名者恶齐之暴恕郕之罪也愚按左传谓郕太子朱儒称郕伯晋太子州蒲称晋侯今考许叔入许不称许男卫武盟践土止称卫子安有窃地之臣子而予之以爵君在而世子擅其位亦予之以其君之尊称者哉苟以太子而称爵则子般子野之卒皆当书公薨而蔡世子有当书蔡侯矣春秋辨名分之书若曰因其悖礼从而志之则吴楚可以书王而不革也】○杞伯【桓】来朝【左传杞桓公来朝始朝公也杜氏曰复称伯舍夷礼范氏曰盖时王所进详见僖二十三年】○二月庚子子叔姬卒【公羊传此未适人何以卒妇人许嫁字而笲之死则以成人之防治之谷梁传许嫁以卒之也赵氏曰时君之女故曰子以别非先君之女也○啖氏曰左氏云杞桓公请絶叔姬而无絶昏公许之叔姬卒不言杞絶也书叔姬言非女也按此传大误当在成八年误置此尔陆氏曰公糓皆云称子者公之子姊妹按经文称子明是时君之子云母姊妹有何理哉愚按二传以书子为同母妹然十四年再书子叔姬苟皆同母不当同字矣】○夏楚【穆】人围巢【左传楚令尹大孙伯卒成嘉为令尹羣舒叛楚子孔执舒子平及宗子遂围巢杜氏曰巢吴楚间小国庐江六县东有古巢城张氏曰今无为军巢县愚按无为州今属庐州路髙氏曰书称曺伯来朝则巢之建国久矣楚遂取之为属邑后为吴所灭王氏曰王道之行小国各安其职而贡献于天子及其衰也小国困于强暴不得保其社稷者多矣书者恶楚之不仁而小国之无所庇頼也】○秋滕子【昭】来朝【左传滕昭公来朝亦始朝公也愚按曹文杞桓滕昭相继来朝传皆谓公即位而始朝以文公之昏庸怠惰而儒书秉礼之旧周公禽父之泽犹为诸侯之所尊敬文公乃不思述职之有阙已越再朝之期而不修往觐之礼于京师何谬之甚哉】○秦伯【康】使术来聘【术公作遂左传秦伯使西乞术来聘且言将伐晋襄仲辞玉对曰不腆敝器不足辞也襄仲厚贿之髙氏曰前此来归僖公成风之禭盖将来聘而以此先之也陈氏曰自战韩而后秦伯称人此称秦伯者以其能聘也张氏曰秦人以贿结鲁而鲁亦以厚贿荅之賔主相与以货利而坐视伯主之受兵比事以书而自见矣孙氏曰术不氏与楚椒义同愚按术下称氏文定谓与楚子使椒一例荆楚蛮夷之国秦介戎狄之间其礼未同于中夏故略之今考归禭称秦人而此年来聘称君大夫是亦渐进之矣○陆氏曰公羊云秦无大夫按已前秦未甞使大夫来故不书尔王氏曰公羊以谓贤缪公而不知遣术乃康公也】○冬十有二月戊午晋【灵】人秦【康】人战于河曲【左传秦伯伐晋取覊马晋人御之赵盾荀林父郤缺臾骈栾盾胥甲从秦师于河曲臾骈曰秦不能久请深垒固军以待之秦人欲战秦师掩晋上军赵穿追之不及反怒以其属出宣子曰秦获穿也秦以胜归我何以报乃皆出战交绥秦师夜遁复侵晋及瑕公羊传此偏战也何以不言师败绩敌也程子传凡战皆以主人及客秦曲故不云晋及杜氏曰不书败绩交绥而退不大崩也河曲在河东蒲坂县南张氏曰今河中府河东县南有河曲愚按河中府今属平阳路】秦伯亲将【去声】晋上卿赵盾御之其称人何为【去声】令【平声】狐之役故也秦纳不正遂非积忿晋不谢秦潜师御之是以暴【蒲卜反】兵连祸至此极也凡战皆以主人及客者处己之道寡怨之方王者之事其不书晋及何也前年秦师来伐晋不言战者晋已服矣【本程子】故外秦而免晋今又为此役则秦曲甚矣故不以晋为主惟动大众从秦师不奉词令以止之也故贬而称人此轻重之权衡也【张氏曰秦晋黩兵残民其罪甚矣故秦伯赵盾皆以人书贬也○赵氏曰谷梁云不言及秦晋之战已亟故略之据经书日月书地则是一战尔何得云数哉刘氏曰公羊云曷为以水地河千里一曲非也河曲者亦地名尔若千里一曲悉可名之是三河之间无他地名直曰河曲而已】
