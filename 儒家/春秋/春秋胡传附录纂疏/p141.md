<!-- { "loadSidebar": true } -->
　　按左氏士爕来聘言伐郯也以其事呉故【七年呉伐郯郯成】公请缓师不可【公赂之文子曰君命无贰失信不立礼无加货事无二成君后诸侯是寡君不得事君也季孙惧使宣伯防伐郯】呉初伐郯季孙固曰中国不振旅蛮夷入伐而莫之或恤亡无日矣当其时既不能救及其既成岂获已也而又率诸国伐之何义乎前书来聘下书防伐晋侯之为盟主可见矣鲁既知其不可从大国之令而不敢违其不能立亦可知矣【愚按季孙谓中国不能相愍恤蔼然仁人之心然不能辅君为善逼于强令而从之以困小弱亦何取焉家氏曰不能治楚而徒欲服郑不能制呉而反欲责郯晋之君臣无能甚矣先书呉伐郯此书四国防伐郯不能救之又伐之着晋之罪所以贬也髙氏曰内讨如杀赵同赵括外讨如伐郯则何以为政于天下哉】
　　衞【定】人来媵【媵以证反程子传媵小事不书伯姬之嫁诸侯皆来媵之故书以见其一女子之贤尚闻于诸侯况君子乎或曰鲁女之贤岂能闻于逺乎曰古者庶女与非敌者则求为媵固为之择贤小君则诸侯国之贤女当自闻也】
　　媵者何诸侯有三归嫡夫人行则侄娣从二国来媵亦以侄娣从凡一娶九女【见公羊庄十九】所以广继嗣【杜氏曰诸侯娶适夫人及左右媵各有侄娣二人凡九女所以广继续也】三国来媵非礼也夫以礼制欲则治【去声】以欲败礼则乱而诸侯一娶十有二女【白虎通天子娶十二女法天有十二月通防问左传诸侯嫁女同姓媵之异姓则否啖子非之云直讥三国来媵非礼岂为异姓乎曰诸侯一娶九女而三国来媵则是十二女也媵同时故经备书之以着其失礼不为异姓与同姓】则是以欲败礼矣备书三国以明逾制为后戒也【髙氏曰书衞人来媵为下齐晋来媵起刘氏曰春秋所急者礼也所制者欲也以礼制欲则治以欲败礼则乱而诸侯娶十二女则是以欲败礼矣故春秋备书之所以戒也家氏曰自入春秋内女适他国者有矣诸国之来媵者皆不书至是伯姬将归于宋卫人晋人齐人皆来媵盖伯姬有贤行诸国慕之虽齐晋之大忘其势而乐以其女为媵圣人备书抑亦讥其过制也○陆氏曰公羊云録伯姬也谷梁云以伯姬不得其所故尽其事也按书媵讥其数尔非为伯姬也刘氏曰左氏云礼也凡诸侯嫁女同姓媵之异姓则否非也诸侯三归以各一族自同姓耳若嬴曹妫弋之君嫁女者必同姓媵之则或不能备矣天子之妃百二十又可一姓乎】
　　【已简王卯四年】九年【晋景十八齐顷十七卒卫定七蔡景十郑成三曹宣十三陈成十七桓五十五宋共七秦桓二十三楚共九吴寿夣四】春王正月伯【桓】来逆叔姬之防以归【左传杞桓公来逆叔姬之防请之也叔姬卒为故也逆叔姬为我也公羊传胁而归之也谷梁传夫无逆出妻之防而为之也杜氏曰鲁彊请使还取葬】
　　凡笔于经者皆经邦大训也叔姬一女子尔而四书于策【僖三十一年杞伯姬来求妇成五年叔姬来归八年叔姬卒此年防归】何也有男女然后有夫妇有夫妇然后有父子【本易序卦昬义男女有别而后夫妇有义夫妇有义而后父子有亲】故春秋愼男女之配重大昏之礼以是为人伦之本也事有大于此者乎男而贤也得淑女以为配则自家刑国可以移风俗女而贤也得君子以为归则承宗庙奉祭祀能化天下以妇道岂曰小补之哉夷攷叔姬之行【下孟反】虽贤不若宋共【音恭】姬亦不至如鄫季姬之越礼也伯初来朝鲁然后出之卒而复【扶又反下同】逆其防以归者岂非叔姬本不应出故鲁人得以义责之使复归葬乎【临川呉氏曰叔姬为桓公夫人四十四年夫妇年皆已老乃出而归莫考其由或止是以无子而出也胡氏言姬本不应出故鲁得以义责之其説盖是家氏曰夫妇天伦以义而合者也有过而出事之必不获已者也叔姬之归传不言其故而自始归至逆防皆系之春秋与之归而为之书也愚按宋襄公母出归于卫襄公即位其母思之义不可徃赋河广之诗而圣人取之则出妻固与庙絶不可复反是以啖氏谓出妇未反而逆其防非礼也然春秋书叔姬卒与杞伯逆防以归悉无贬辞则知叔姬盖无悖徳反义之行故桓公犹逆其防夫在而逆防归葬自应袝庙与宋襄母不同矣】鲁在春秋时内女之归不得其所者有矣【内女出而来归者三郯伯姬齐子叔姬皆不书卒】圣人详録其始卒欲为后鉴使得有终而无弊也其经世之虑逺矣【○啖氏曰文十二年左传云伯请絶叔姬而无絶婚二月叔姬卒不言絶也书叔姬言非女也此传大误彼文十二年子叔姬自是鲁女未嫁者若不言叔姬复是何国出乎】
　　公防晋侯【景】齐侯【顷】宋公【共】卫侯【定】郑伯【成】曹伯【宣】莒子【渠丘】伯【桓】同盟于蒲【程子传诸侯患楚之强同盟以相保郑既盟复叛深罪其反覆杜氏曰蒲卫地注见桓三年】
　　按左氏为【于伪反】归汶阳之田故【归田在去年】诸侯贰于晋晋人惧防于蒲以寻马陵之盟【在七年】夫盟非固结之本也卫献公言于甯喜求复国喜曰必子鲜【如字】在不然必败【见襄二十六杜氏曰子鲜贤国人信之】小邾射【音亦】以句【古侯反】绎来奔曰使季路要【于妙反下同】我吾无盟【见哀十四杜氏曰子路信诚故欲得与相要誓】夫信在言前者不言而自喻诚在令外者不令而自行晋初下令于齐反鲁卫之侵地而齐不敢违者以其顺也齐既从之鲁君亲往拜其赐矣【三年公如晋拜汶阳田】复【扶又反】有二命俾归诸齐一与一夺信不可知无或【与惑同】乎诸侯之解体也【解体犹言离心】晋人不知反求诸己惇信明义以补前行【去声】之愆而又欲刑牲歃血要质【去声】神以御【鱼吕反】之【左传季文子谓范文子曰徳则不竞寻盟何为范文子曰勤以抚之寛以待之坚强以御之明神以要之柔服而伐贰徳之次也勉斋黄氏曰人惟忠信也不惟可以通天下之务而又可以释天下之疑茍无忠信诚慤之心以涖之则吾以诈御彼彼亦以诈应之矣】是从事于末而不知本矣【信者盟之本也盟者信之末也信不由中虽交质子犹有背之者况盟乎】特书同盟以罪晋也【失信而寻盟恶其反覆而书同也髙氏曰晋不足以宗诸侯既为此盟而诸侯皆贰于是郑叛不服莒溃莫救故书同盟以着其恶张氏曰晋因诸侯之贰不自反其失信反汶阳之非而复防诸侯同盟以威制约束之然自此郑鲁俱有叛晋之心执郑盟鲁纷纷甚矣治人不治反其智同盟岂所以一诸侯哉愚按程子以是盟患楚之强同盟以相保则是同惧楚也盖晋人惧诸侯之贰者惧其贰于楚耳然鲁既失信于夺汶阳已则无信而要人以信虑人之异而强其同安能保之不异哉于蒲与平丘皆同病楚皆晋人惧诸侯之贰而同盟春秋皆书同忧其反覆而不能终同也蜀杜氏曰齐桓晋文之后晋齐序于宋上者以强弱为大小也宋于齐晋不可为强矣如之削弱而当序于诸国之下也夫子因实而书之悼其不以爵次为序而以强弱为先后也】
　　公至自防【髙氏曰伯姬将以二月归宋而公以正月出防而遽归者晋以汶阳之田故诸侯皆有贰心焉亦足以见蒲盟之不信也】○二月伯姬归于宋【共刘氏曰诸侯逆女而不书者君自逆也自逆则常事不书矣王姬归于齐齐侯实来而不见于经此其明验也愚按郯鄫皆小国必君亲迎春秋皆不书逆则以为常事而不志明矣】夏季孙行父如宋致女【左传季文子如宋致女复命公享之穆姜出于房再拜曰大夫勤辱不忘先君以及嗣君施及未亡人先君犹有望也敢拜大夫之重勤公羊传未有言致女者此其言致女何録伯姬也谷梁传详其事贤伯姬也程子传女既嫁父母使人安之谓之致女古者三月而朝见始成妇也伯姬贤鲁国重之故使卿致也】晋【景】人来媵【左传礼也】致女者何女既嫁三月而庙见【音现下并同士昏礼妇人三月乃奠菜】则成妇矣而后父母使人安之故谓之致也【何氏曰古者妇人三月而后庙见称妇择日而祭于祢成妇之义也父母使大夫操礼而致之必三月者取一时足以别贞信贞信着然后成妇礼言女者谦不敢自成妇礼杜氏曰谓之致女所以致成妇礼笃婚姻之好】常事尔何以书致女使卿非礼也【赵氏曰不当使卿致】经有因褒以见贬者初献六羽之类是也【因诸侯六佾之复正而见仲子立宫之非】亦有因贬以见褒者致女来媵之类是也【因纳币致女使卿三国来媵之过礼而见伯姬之贤永嘉吕氏曰意者鲁人以为贤而备书于册故仲尼得以从而述之因其记録之详而得以着其失礼尔】伯姬贤行【下孟反下同】着于家故致女使卿特厚其嫁遣之礼【张氏曰纳币致女皆过乎厚观左传载穆姜之辞则前后越礼皆穆姜之意欤】贤名闻于逺故诸国争媵【何氏曰伯姬以至贤为三国所争媵】信其无妬忌之行【小星诗序夫人无妬忌之行】程氏以为一女子之贤尚闻于诸侯况君子哉或曰鲁女虽贤岂能闻于逺乎曰古者庻女与非敌者则求为媵固为【干伪反】之择贤小君则诸侯之贤女自当闻矣【齐孝公夫人孟姬齐国称其贞孝公修礼亲迎之○刘氏曰谷梁云是以我尽之也不正故不与内称也非也内称谓称使内大夫受命而出无称使者假令与内称则曰公使季孙行父如宋致女乎】
　　秋七月丙子齐侯无野卒【顷公也在位十七年子环嗣是为灵公】○晋【景】人执郑伯【成】晋栾书帅师伐郑
　　按左氏楚人以重赂求郑郑伯防公子成于邓秋郑伯如晋晋人讨其贰于楚执诸铜鞮栾书伐郑郑使伯蠲行成晋人杀之楚子重侵陈以救郑称人而执者旣不以王命又不归诸京师则非伯讨也【髙氏曰郑伯虽与楚防旋即悔过而躬朝于晋是已知前日之失而自服其罪矣晋人当舍其前失而待之以礼可也乃因其来朝而执之岂有以礼来朝而反防执辱者哉又况郑使伯蠲行成而杀之耶春秋所以深罪晋而人之也襄陵许氏曰向使晋能制楚使之不能危郑讨郑可也今楚溃莒入郓晋不能救而禁郑之贰于楚郑独能无惩于肉袒牵羊之祸乎故晋景之执郑伯愧于汉武之遣楼兰也】杀伯蠲不书者旣执其君矣则行人为轻亦不足纪也楚子重侵陈与处父救江【文三】何异削而不书者郑亦有罪焉耳夫背楚即晋正也今以重赂故又与楚防则是惟利之从而不要【一遥反】诸义也故郑无可救之善楚不得有能救之名【愚按晋不能招以礼怀逺以德怒郑之贰于楚拘其君伐其国戮其行成之使暴矣然春秋书栾书帅师书伐不加贬辞楚人侵陈以救郑则削而不録者存中国而抑强楚也○刘氏曰谷梁云不言战以郑伯也非也春秋伐而不战多矣岂伐则必战乎且晋实不执郑伯以伐郑何以能必其以郑伯乎】
　　冬十有一月葬齐顷公【顷音倾】○楚【共】公子婴齐帅师伐莒【渠丘】庚申莒溃楚人入郓【杜氏曰郓莒别邑任公辅曰东郓也】
