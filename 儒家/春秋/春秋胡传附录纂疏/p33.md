<!-- { "loadSidebar": true } -->
　　天王【桓】使仍叔之子来聘【仍谷作任左传仍叔之子弱也公羊传仍叔之子天子之大夫也其称仍叔之子讥父老子代从政也谷梁传录父以使子也故微其君臣而着其父子不正父在子代仕之辞也程子传古之授任称其才德故士无世官周衰官人以世故卿大夫之子代其父任事仍叔受命来聘而使其子代行也】
　　仍叔之子云者【何氏曰言氏起父在加之者起子愚按诗云汉序云仍叔美宣王则仍叔世大夫可知】讥世官非公选也帝王不以私爱害公选故仕者世禄而不世官【孟子文王治岐仕者世禄王制大夫不世爵使以德爵以功】任之不以其贤也使之不以其能也卿大夫子弟以父兄故而见使【公谷皆云父老子代从政程子则云父受命而使子代行愚按非有天子之命则亦不敢使子代聘也】则非公选而政由是败矣上世有自耕野钓渭擢居辅相【去声孟子伊尹耕于有莘之野相汤以王于天下史记吕尚以渔钓奸周西伯西伯将出猎果遇太公于渭之阳载与俱归立为师】而人莫不以为宜伊陟象贤复【扶又反】相太戊【书小序伊陟相太戊注伊陟伊尹子微子之命象贤蔡传谓其后嗣子孙有象先圣王之贤者】丁公世美入掌兵权【顾命齐侯吕伋以二干戈虎贲百人逆子钊注伋大公子丁公也左传世济其美】不以世故疑之也崇伯殛死禹作司空【国语鲧为崇伯史记鲧治水九年而功用不成舜巡狩视鲧之治水无状乃殛之于羽山以死于是举禹使续鲧之业舜典伯禹作司空】蔡叔既囚仲为卿士【蔡仲之命周公位冢宰羣叔流言囚蔡叔于郭邻蔡仲克庸只徳周公以为卿士】亦不以其父故废之也惟其公而已矣及周之衰小人得政视朝廷官爵为已私援引亲党分据要途施【以豉反】及童稚贤者退处于荜门【左传襄十瑕禽曰吾能无荜门圭窦乎】老身而不用公道不行然后外防侵凌国家倾覆虽有智者不能善其后矣春秋书武氏仍叔之子云者【武氏子隐三年】戒后世人主狥大臣私意而用其子弟之弱者【杜氏曰本于父字幼弱之辞也】居公选之地以败乱其国家欲其深省之也【范氏曰君闇劣于上臣苟进于下盖参讥之家氏曰大臣耽宠固位惟恐失之欲及其尚存而见子孙之贵书仍叔之子讥其以父及子也去年宰纠聘名之所以贬也今仍叔子聘不名亦所以贬也贵者以名为贬少且贱者以不名爲贬桓负大恶王不能讨以一聘爲未足复再聘焉故春秋于贵者则名之于贱者则微之以深致其意高氏曰桓王失信诸侯背叛欲谋婚而诸侯莫从桓以簒立惧诸侯讨己欲自结于王故因纪之故而为王谋焉故桓王三遣使来聘也春秋书之见桓公以纪之婚姻结好于王以掩大恶其曰使仍叔之子者见王纲不举以大夫之子参预国事不称氏者世权不重于尹武也愚按汉以曹操子丕为五官中郎将丞相副魏以司马昭子炎爲中抚军副相国而遂移国祚宋用王安石蔡京父子而遂致国亡是皆徇大臣私意而用其子弟之祸也可不惧哉八年传下聘弑逆之人而不加贬者既名宰于前其余无责焉乃同则书重之义】
　　葬陈桓公【临川吴氏曰不书月史失之盖陈佗簒立而葬之也】○城祝丘【杜氏曰齐郑将袭纪故陆氏曰讥不时高氏曰据文姜享齐侯于祝丘则祝丘齐鲁两境上邑齐将袭纪公欲助纪而畏齐故非时城此以备之王氏曰祝丘鲁地汉之即丘县今沂州临沂东南与纪相邻愚按沂州今属益都路】秋蔡人衞人陈人从王伐郑【从如字公羊传其言从王伐郑何从王正也谷梁传郑同姓之国在乎冀州于是不服为天子病矣程子传王夺郑伯政郑伯不朝王以诸侯伐郑郑伯御之战于繻葛王卒大败王师于诸侯不书败诸侯不可敌王也于外域不书战外域不能抗王也此理也其敌其抗王道之失也】
　　按左氏王夺郑伯政郑伯不朝王以诸侯伐郑郑伯御之战于繻葛王卒大败【祝聃射王中肩】春秋书王必称天者所章则天命也所用则天讨也王夺郑伯政而怒其不朝以诸侯伐焉非天讨也【通防天子讨而不伐桓王伐郑非天子事故不言讨】故不称天【同上锡桓伐郑葬成风皆三纲所由灭也故书王而巳此亦不王矣不书则无自而见故去天以示贬其书王则存名号耳鄱阳万氏曰桓王伐郑非天讨庄王锡桓公命襄王葬成风非天命故皆不书天】或曰郑伯不朝恶【平声】得为无罪曰桓公弑君而自立宋督弑君而得政天下大恶人理所不容也则遣使【去声】来聘而莫之讨【前年宰纠聘今年仍叔之子聘】郑伯不朝贬其爵可也【孟子一不朝则贬其爵】何爲愤怒自将【平声】以攻之也【薛氏曰九伐之法无亲征诸侯之制王亲戎事危道也其不书王师何王为重也】移此师以加宋鲁谁曰非天讨乎【张氏曰自入春秋以来王室未尝兴兵伐诸侯今一旦天子帅元戎啓行而诸侯从之若天讨加于宋督鲁桓则所谓仁不以勇义不以力而眞足以大服天下之心矣今桓王以小忿夺郑伯之政又帅诸侯伐之而巨奸大恶反易天常之乱臣贼子乃屡聘焉其失天下共主之义非小过也遂致郑伯敢于抗拒祝聃逆节加于王身而王灵至此竭矣】春秋天子之事述天理而时措之也既讥天王以端本矣三国以兵防伐则言从王者又以明君臣之义也君行而臣从正也【啖氏曰不言防及臣从君之辞也孙氏曰不言以蔡人衞人陈人伐郑者不使天子首兵也桓王亲伐下国恶之大者曷为不使首兵天子无敌非郑可得抗也故曰蔡人衞人陈人从王伐郑以尊之陆氏曰陈陀杀太子而立王不能讨又许其以师从王之失政亦可知也】战于繻【音须】葛而不书战王卒大败而不书败者又以存天下之防也【陈氏曰尝战矣而不言战尝败绩矣而不言败绩讳之也其曰蔡人衞人陈人从王伐郑尊王也春秋之法有天子在则其诸侯称人王自将讨郑讨郑而克是仲康之师也春秋可以无作而战焉王卒大败是故伐郑不服而后王命不行于天下安定胡氏曰不书王师败绩于郑王者无敌于天下书战则王者可敌书败则诸侯得御故言伐而不言败茅戎书败者既非声教所及王者不讨也王师非王亲兵致讨故败而书之】三纲军政之本圣人寓军政于春秋而书法若此皆裁自圣心非国史所能与【音预】也【蜀杜氏曰苗民不服舜命禹徂征之盖用兵之事天子不亲为之以其至尊不可屈也郑虽不朝桓王以三国之兵伐郑失正也永嘉吕氏曰王伐郑而从之者仅三国何哉蔡卫陈之仇郑乆矣隐二年郑伐卫四年宋陈蔡卫伐郑十年宋卫入郑又与蔡人伐楚而郑复伐取三国之师桓二年陈与郑虽防于稷蔡与郑虽防于邓未有成也卫之隙未解也王计有讨于郑而三国从之托公义以济私忿耳愚按传称王以诸侯伐郑而经书三国从王实变文以着君臣之大分然成十三年传云公及诸侯遂从刘康公成肃公防伐秦而经不书诸侯从刘子成子者王臣非至尊之比犹尹子单子之伐郑止以列防为文也襄十四年传云诸侯之大夫从晋侯伐秦而经不书大夫从晋侯者诸侯非王命不当擅兴列国之师盖齐桓晋文之侵伐止以列防为文也文定谓桓王伐郑非天讨乃端木澄源之意董子所谓正心以正朝廷正朝廷以正四方而远近莫不壹于正非谓郑庄为无罪也特以诸侯之罪有甚于郑庄者桓王舍其大而问其细循其私意而不出于公理是以不得为天讨而郑亦不服耳或者乃谓祭足帅师取畿甸之麦禾是称兵以犯王略王之伐之有不容已者抑不知王贰于虢祭足取麦与禾乃隐之三年越三年而郑伯朝王桓王不礼焉是取麦禾之罪固当问然不当待其朝而不礼也又二年桓王遂以虢公忌父为卿士是时郑公子忽在王所郑伯以齐人朝王又三年而郑伯以虢师伐宋非惟郑未叛王亦未怨虢之深也及王取邬刘蔿防之田于郑而与郑人苏忿生之田于是郑始怨王至是王复絶之而郑庄遂不朝迹其所由郑庄虽小人之雄苟桓王处之有其道则不至此也取麦与禾之罪当其时则不之讨今之不朝毋乃己德犹有所缺而不忍一朝之忿屈万乘之尊以犯积怨之强臣宁不自取辱耶春秋深明其用自贵者始王不称天以正其本三国书从以明人臣从君之义战败不书以存大君无敌之体书三国从王伐郑以人臣而致天子之亲伐则郑之罪亦不司揜矣从王伐郑为一经之特笔轻重之权衡君臣之名分莫不毕见岂不深切着明矣哉○刘氏曰谷梁谓举从者之辞也其举从者之辞何也为天王讳伐郑也非也直言从王伐郑文顺事明又妄云举从者之辞何哉且安见讳伐郑之义哉】
　　大雩【此书雩之始左传凡祀啓蛰而郊龙见而雩始杀而尝闭蛰而烝公羊传大雩旱祭也何以不言旱言雩则旱见言旱则雩不见何以书记灾也谷梁定元年传雩得雨曰雩不得雨曰旱雩月雩之正也秋大雩非正也冬大雩非正也秋大雩之为非正何也毛泽未尽人力未竭未可以雩也月之爲雩之正何也其时穷人力尽然后雩雩之正也何以谓其时穷人力尽是月不雨则无及矣是年不艾则无食矣是谓其时穷人力尽也雩之必待其时穷人力尽何也雩者为旱求者也求者请也古之人重请焉请哉请乎应上公古之神人有应上公者通乎隂阳君亲帅诸大夫道之而以请焉夫请者非可诒托而往也必亲之者也是以重之程子传成王尊周公故赐鲁重祭得郊禘大雩大雩雩于上帝用盛乐也诸侯雩于境内之山川耳成王之赐鲁公之受皆失道也故夫子曰鲁之郊禘非礼也周公其衰矣大雩岁之常祀不能皆书也故因其非时则书之遇旱灾则非时而雩书之所以见其非礼且志旱也郊禘亦因事而书】
