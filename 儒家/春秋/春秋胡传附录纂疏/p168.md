<!-- { "loadSidebar": true } -->
　　晋侯【平】使士鞅来聘【左传拜城也髙氏曰谢城且使我归田也】子来盟【左传晋侯使司马女叔侯来治田弗尽归也晋悼夫人愠曰齐也取货先君若有知也不尚取之公告叔侯叔侯曰武献以下兼国多矣谁得治之杞夏余也而即东夷鲁周公之后也而睦于晋职贡不之公卿大夫相继于朝史不絶书府无虚月如是可矣何必瘠鲁以肥祀文公来盟书曰子贱之也杜氏曰贱其用夷礼陈氏曰凡来盟皆大夫也伯亲之故贱之也虽称子矣前乎此夷仪之防称伯后乎此卒复称伯来盟特称子见春秋之贬诸侯也春秋之褒贬君大夫莫备于隠桓庄之世寓王法也成襄而下舎子无削其爵者舎楚子虔无生名之者经之变文也愚按自庄二十七年称伯至僖二十年二十七年两称子自此后并称伯惟此年来盟称子厥后终春秋称伯义见桓二年髙氏曰晋使鲁归前所侵田故书子来盟于士鞅来聘之下】○吴子使札来聘【吴始聘吴始君臣并见左传通嗣君也请观于周乐使工为之歌风雅颂曰至矣哉公羊传吴无君大夫此何以有君有大夫贤季子也何贤乎季子让国也其让国奈何谒也余祭也夷昩也与季子同母者四季子弱而才兄弟皆爱之同欲立之以为君谒曰今若是迮而与季子国季子犹不受也请无与子而与弟弟兄迭为君而致国乎季子皆曰诺故诸为君者皆轻死为勇饮食必祝曰天苟有吴国尚速有悔于予身故谒死余祭立余祭死夷昩立夷昧死则国宜之季子者也季子使而亡焉僚者长庶也即之季子使而反至而君之尔阖庐曰先君之所以不与子国而与弟者凡为季子故也将从先君之命与则国宜之季子者也如不从先君之命与则我宜立者也僚恶得为君乎于是使専诸刺僚而致国乎季子季子不受曰尔弑吾君吾受尔国是吾与尔为也尔杀吾兄吾又杀尔是父子兄弟相杀终身无已也去之延陵终身不入吴国故君子贤季子札者何吴季子之名也春秋贤者不名许夷狄不壹而足也谷梁传吴其称子何也善使延陵季子故进之也杜氏曰余祭既遣札聘上国而后弑札以六月到鲁未闻防也】札者吴之公子何以不称公子贬也辞国而生乱者【朱子语问季札胡文定公言其辞国以生乱温公又言其明君臣之大分曰可以受可以无受】札为之也故因其来聘而贬之示法焉【常山刘氏曰札何以不称公子辞国而生乱者札为之也吴子夀夣有四子季则札也夀梦欲立札札辞而去遏縁先君之志约以次必致国于札夷昩之卒札宜受命以安社稷而狥匹夫之节辞位以逃夷昩之予僚于是代立遏之子光乃弑僚而代之是以吴之乱札实为之也故春秋因札来聘去其公子以示贬焉】按吴子夀梦有子四人长【展两反下同】曰诸樊【又名遏】次曰余祭【侧界反】次曰夷末札其季子也夀梦贤季札欲立以为嗣札辞不可然后立诸樊诸樊既除丧则致国于季子季子又辞而去之诸樊乃舍【音舎下同】其子而立弟约以次传必及季子故诸樊卒而余祭立余祭卒而夷末立夷末卒则季子宜受命以安社稷成父兄之志矣乃徇匹夫之介节辞位以逃夷末之子僚僚既立【史吴世家夀梦子四人诸樊余祭余昩季札季札贤夀梦欲立之札让不可乃立诸樊诸樊已除丧让位季札季札弃其室而耕乃舎之诸樊卒有命授弟余祭欲以次必致国于季札余祭卒弟余昩立余昩卒欲授弟季札季札让逃去于是立余昩之子僚】诸樊之子光曰先君所以不与子国而与弟者凡为【于伪反】季子尔将从先君之命欤则季子宜有国也如不从先君之命则我宜立僚乌得为君于是使専诸刺僚而致国乎季子季子不受去之延陵终身不入吴国【本公羊】故曰季子辞国以生乱因其来聘而贬之示法焉或谓子贡问于孔子曰伯夷叔齐何人也曰古之贤人也怨乎曰求仁而得仁又何怨子贡以先圣贤夷齐知其恶【乌故反】卫辄之争而不为【于伪反】也季子辞位独不为贤而奚贬乎曰叔齐之徳不越伯夷孤竹舎长而立防私意也诸樊兄弟父子无及季札之贤者其父兄所为眷眷而欲立札公心也以其私意故夷齐让国为得仁而先圣之所贤以其公心故季子辞位为生乱而春秋之所贬苟比【毗志反】而同之过矣或曰世衰道防暴行【下孟反】交作臣其君者有之子其父者有之季子于是焉而辞位则将使闻其风者贪夫亷争夫让而弑夺攘之祸损矣其于名教岂不有补何贬之深也曰春秋逹节而不守者也【成十五子臧曰圣逹节次守节注圣人应天命不拘常礼】昔太伯奔呉而不反季歴嗣位而不辞【史周本纪太王三子长太伯次虞仲少子季歴季歴生昌有圣瑞太伯知太王欲立季歴以传昌乃与虞仲亡如荆蛮以让季歴郑子美曰太伯让而王季立此季札之家法也札当成其诸兄效始祖之让而已自附于季歴以受国则吴乱弭矣】武王继统受命作周亦不以配天之业让伯邑考官天下也【檀弓文王舎伯邑考而立武王】彼王僚无季歴之贤武王之圣而季子为太伯之让岂至徳乎使争弑祸与覆【音腹】师丧【息浪反】国其谁阶之也若季子之辞位守节立名全身自牧则可矣槩诸圣王之道则过矣中庸曰道之不明不行也我知之矣季子所谓贤且知过而不得其中者也使由于季歴武王之义其肯附子臧之节而不受乎【襄十四诸樊将立季札札辞曰曹宣公之卒将立子臧子臧去之君子曰能守节有国非吾节也札虽不才愿附于子臧以无失节】惜其择乎中庸失时措之宜尔此仲尼所以因其辞国生乱而贬之也或曰吴子使札与楚子使椒秦伯使术一例尔吴楚蛮方之国秦介西戎之间其礼未同于中夏故使【疏吏反】人之来皆畧之而札何以独为贬乎曰春秋多变例圣笔有特书荆楚无大夫而屈完书族【僖四】王朝下士以人通而子突书字【庄六】诸侯公子以名著而季友书子【闳元】母弟之无列者不登其姓名而叔肸书氏【宣十七】皆贤而特书者也季札让国天下贤之若仲尼亦贤季札必依此例或以字或以氏或以公子特书之矣今乃畧以名纪比于楚椒秦术之流无异称焉是知仲尼不以其让国为贤而贬之也噫世之君子盛称季札之贤于让国之际以为礼之大节不可乱也公子喜时春秋犹贤其后世【昭二十年公羊传曹公孙防自郑出奔宋不言其畔为公子喜时之后讳也何贤乎喜时让国也善善及子孙贤者子孙故为之讳也愚按喜时即子臧】于季札则何独贬之深也曰仲尼于季子望之深矣责之备矣惟与天地同徳而逹乎时中然后能与【音预】于此非圣人莫能修之岂不信夫【通防问先儒谓札让位以召乱贬不称公子然秦伯使术楚子使椒亦畧之説者以三者皆蛮夷其礼未同于中夏是以于其使人之来畧其官与族此説当否曰春秋有变例有特书谓三者皆蛮夷故畧之是以死法观春秋而不见圣人之用者也春秋史外传心之书当以活法观之黙识心通防于言意之表斯得之矣或问太伯让位失吴圣人以至徳称之季子辞位守节春秋以名责之何也曰太伯时中季子过中自众人观之过者为贤自道观之过犹不及故褒贬如此或曰季子之节而见贬后之权废立者将有奸名犯分托于贤否之説以济其私欲而天下乱矣季子之处心积虑其在天下后世非计宗国之私一时之事也曰后之权废立者如有夀梦之命诸樊余祭夷末之勤勤于致国公子僚之不肖而季札之贤则非奸名犯分合于天下一国之公心矣不然苟欲济其私欲是特弑攘夺之伦春秋之所诛而不以聼者也奚有贤否之説而可托哉张氏曰辞让之心人皆有之至于义之所当受分之所当处而不得辞虽圣人不敢狥小节而以退让为安舜禹之受天下季歴武王之受国皆择乎时中当其可而居之者也季子者其父命之其凡让之受之则父兄之意慊而国家安荣不受则父兄之命塞而适以长乱君子于此将何处而可哉况身为贵戚古之圣贤未有视社稷之安危若是恝者防子箕子比干之在商反覆诏告自靖自献以求无愧于先王孔子曰殷有二仁焉盖必若是而后心徳始全而吾可以有辞于永世矣季子为其父之所立其兄之所属违父兄之命而徒以洁身而去为髙观宗国之危难僚与光之相残贼若秦人视越人之肥瘠正夫子所谓果哉末之难矣者其复位而待之言曰非我生乱君子殆未之信也刘质夫之言得圣人之防矣○愚按公谷谓春秋贤季札然书法无异于闘越椒西乞术则非贤之之辞刘氏胡氏张氏谓春秋贬之非以圣人待之不如椒术也特以称名而不称族不称氏不称字曽不殊于椒术比于贤者之异称则为贬尔圣人之意若曰季子有让国之贤而未合于中庸春秋苟特笔而褒之则人将争为过髙之行而不能与于时中之权也或者谓季子辞国于三十年之后春秋不当贬之于三十年之前今考夀夣已欲立季子诸樊之除丧又致国乎季子则季子之让不待三十年之后使札为季歴则吴乱弭矣襄二十五年诸樊卒而余祭立是年余祭弑而夷末立则季札卫命来聘之时三兄皆让国不从而迭立矣僚光之乱虽在三十年之后而致乱之由则在三十年之前也责备贤者之法安得不于其来聘而示意哉】
　　秋七月卫献公○齐【景】髙止出奔北燕【燕于贤反北燕始见经左传齐公孙虿公孙灶放其大夫髙止于北燕髙止好以事自为功且専故难及之谷梁传其曰北燕从史文也襄陵许氏曰君放大夫可也臣放大夫是无君也不可以训故以出奔书也杜氏曰止髙厚之子北燕燕国蓟县张氏曰北燕妪姓召公奭之后愚按国在今大都路大兴县古燕城】○冬仲孙羯如晋【平左传报范叔也】
　　【戊景王午二年】三十年【晋平十五齐景五卫襄公恶元年蔡景四十九弑郑简二十三曹武十二陈哀二十六杞文七宋平三十三秦景三十四楚郏敖二吴夷末元年】春王正月楚子【郏敖】使防罢来聘【防干委反罢音皮公作颇后同左传通嗣君也余氏曰且报朝也张氏曰鲁以君行而楚以大夫聘此齐桓晋文所以行乎列国者故自宋之盟夷夏不辨楚人行霸主之礼于中国非晋平赵武之责而何哉王氏曰楚至此君臣之嗣与中国无异者夷狄盛强中国诸侯服役不暇矣】○夏四月蔡世子般弑其君固【般音班左传蔡景侯为太子般娶于楚通焉太子弑景侯家氏曰般之恶景之祸其积习有自来矣人莫不有义理之心贵华贱夷者所谓义理之心夫人所同也蔡与陈郑本皆中夏之与国中间为楚所廹叛华即夷去来无常惟蔡自厥貉之防甘于从楚去而不复者七十有余年染于商臣之俗积习盖有自来赵主父为胡服而终有子祸去中国即入于夷狄入夷狄即胥为禽兽此理之必然也刘氏曰谷梁云其不日子夺父政是谓夷之非也向若书日者可遂云非夺父政乎又可云非夷之乎】○五月甲午宋灾宋伯姬卒【公谷伯姬上元宋字左传或呌于宋太庙曰譆譆出出鸟鸣于亳社如曰譆譆甲午宋大灾宋伯姬卒待姆也】
