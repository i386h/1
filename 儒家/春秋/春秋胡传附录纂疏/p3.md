<!-- { "loadSidebar": true } -->
　　古者列国各有史官【晋董狐齐大史楚相之朱子语薛士龙曰鲁隐初僣史殊不知周官所谓外史合四方之志便是四方诸侯皆有史诸侯若无史外史何所稽考而为史如古人生子则闾中书之且二十五家为闾闾尚有史况一国乎】掌记时事春秋鲁史尔【杜氏曰春秋者鲁史记之名也史之所记必表年以首事年有四时故错举以为所记之名也】仲尼就加笔削【周礼筑氏为削注即书刀未有纸笔以刀削之因名刀曰削愚按左传襄二十七年宋左师请赏公与之邑子罕削而投之葢古用竹简有所删定则削其书也】乃史外传心之要典也【啖氏曰虽因旧史酌以圣心愚按文定传心之説发先儒所未发朱子谓心者人之神明所以具众理而宰万物春秋一经于礼文则或因或革于事实则或予或夺皆出乎圣心之权制读是经者可以穷理可以断事岂非传心之要典也哉不然则春秋不过一国之史而夫人皆可为春秋矣】而孟氏发明宗防目为天子之事者周道衰微乾纲解纽乱臣贼子接迹当世人欲肆而天理灭矣仲尼天理之所在不以为己任而谁可五典弗惇己所当叙五礼弗庸己所当秩五服弗章巳所当命五刑弗用已所当讨【愚按矢者理之所自出唯圣人则禀夫天理之全故天叙有典唯圣人能叙之天秩有礼唯圣人能秩之天命有徳唯圣人能命之天讨有罪唯圣人能讨之孔子虽不得位然假春秋以寓王法实行天子之事也】故曰文王既没文不在兹乎天之将丧【去声】斯文也后死者不得与【音预】于斯文也天之未丧斯文也匡人其如予何圣人以天自处【敞吕反陵放此茅堂胡氏通防或疑圣人以天自处之言曰昔明道先生尝粟此事云于天之未丧斯文之卞便言匡人其如予何分明是以天自处葢圣人徳盛发此等语自不觉尔此言甚有味也仲尼语子贡云予欲无言直説破了何疑之有】斯文之兴丧在已而由人乎哉故曰我欲载之空言不如见【贤遍反】诸行事之深切着【陟虑反后放此】明也【见春秋纬】空言独能载其理行事然后见其用是故假鲁史以寓王法【史儒林传作春秋以当王法】拨【治也】乱世反之正【本公羊传】叙先后之伦而典自此可惇【愚按春秋书王正月书夭王书公即位书公在之类所以叙君臣之伦书王世子子同生书列国世子之类所以叙父子之伦书王后王姬鲁夫人鲁女之类所以叙夫妇之伦书弟佞夫弟叔吊年兄絷之类所以叙兄弟之伦书列国邦交纪诸侯大夫屡盟之失信所以叙朋友之伦】秩上下之分【扶问反】而礼自此可庸【愚按上下之分尊卑贵贱等级隆杀也春秋书郊禘云社之类所以明吉礼之分书崩薨卒葬含禭赙所以明凶礼之分书朝聘防盟遇至所以明賔礼之分书侵伐战克搜狩城筑军赋之类所以明军礼之分书纳币逆送媵致之类所以明嘉礼之分】有徳者必褒而善自此可劝【如字子突季子之类】嘉有罪者必贬而恶自此可惩【如名宰咺削翚氏之类文定文集春秋之法治奸恶者不以存殁必施其身所以惩恶奬忠善者及其子孙逺而不泯所以劝善】其志存乎经世【本庄子】其功配于抑洪水膺戎狄放龙蛇驱虎豹【本孟子】其大要则皆天子之事也【文集仲尼笔削春秋见诸行事以示圣人之用葢人君南面之术人臣谋王体断国论之凖防也】故曰知我者其惟春秋乎罪我者其惟春秋乎知孔子者谓此书遏人欲于横流【横去声】存天理于既灭为【去声】后世虑至深逺也罪孔子者谓无其位而托二百四十二年南面之权使乱臣贼子禁其欲而不得肆则戚矣【説文戚忧也书戚我先王即惧字之意】是故春秋见诸行事非空言比也公好恶【并去声】则发乎诗之情【文集以诗考之将仲子言大叔失道而公弗制叔于田言多才好勇不义而得众疑若罪在段也及至春秋书曰郑伯克段于鄢然后知庄公志杀其弟无亲亲之道其罪乃不可掩矣清人之序言髙克好利而不顾其君其诗言左旋右抽中军作好疑若罪在克也及至春秋书曰郑弃其师然后知文公之不君二三执政之不臣危国亡师之本责乃有所归矣观文姜孙于齐则河广之诗可读恩义之轻重可权矣观戎伐凡伯于楚丘以归则式微旄丘之篇可信卫为戎狄所灭之由可考矣凡此类皆所谓发乎诗之情者也】酌古今则贯乎书之事【文集唐虞禅夏后殷周继此古书所纪帝王之大节也春秋兼帝王之道贤可与则以天下为公而不必于出之礼故季札来聘不称公子贬辞国之非也子可与则以天下为家而不必于禅国之义故文姜始入即书于防明立嫡之重也尧典称有鳏在下曰虞舜则尧舜者其名耳曰顽曰嚚曰傲又其父母昆弟也然虞氏史官直书其君之名而不避载其父母昆弟之恶而不隐也周人以讳事神于是乎有諡法及至末流忌讳烦而名实乱矣春秋协文质之中于庄公名同而书同盟僖父名申而书戊申襄公名午而书甲午故薨不死灭国称取出奔书孙不隐其实既以从虞史之质致婉其词又以仿周道之文凡此类皆所谓贯乎书之事者也】兴常典则体乎礼之经【赵氏曰春秋之指大要二端而已兴常典也着权制也文集莫尊于君非人臣之可召书天王狩于河阳以严君臣之分莫重于世子非三公宰之可班书防王世子于首止以示储副之崇莫正于嫡夫人非众妾之可僣书归赗书考宫皆称仲子以着嫡妾之别莫亲于嗣非嬖孽之可匹书晋人纳防菑于邾弗克纳以明长糿之序凡此类皆所谓兴常典以体乎礼之经者也】本忠恕则导乎乐之和【文集纪兵则以救人为善书战则以受伐者为主齐桓退师礼楚则书盟于召陵以序其绩晋悼纳斥候禁侵掠则书防于萧鱼以美其信凡此类皆所谓本忠恕则导乎乐之和者也】着权制则尽乎易之变【文集建子周人之正朔而书春王正月以行夏之时司盟玉府周官之司属而悉恶防盟以善胥命之正大道为公外户不闭也而书灭下阳城虎牢戒王公设险之不可忽君先臣从人道之大伦也书晋人执虞公齐侯取郓昭公围成以明社稷之无常奉凡此类皆所谓着权制以尽乎易之变者也】百王之法度万世之凖绳皆在此书故君子【程子】以谓五经之有春秋犹法律之有断【都乱反】例也学是经者信穷理之要矣【愚按春秋纪事大而天地日星人伦邦国小而宫室器币草木禽虫凡天下万物之理无不具焉能通是经则理无不穷矣故子曰説理者莫辨乎春秋】不学是经而处大事决大疑能不惑者鲜【上声】矣自先圣门人以文学名科如游夏【户雅反凡非春夏之夏放此】尚不能赞一辞【史世家孔子聴讼文词有可与人共者弗独有也至于为春秋笔则笔削则削游夏之徒不能赞一词】葢立义之精如此去圣既逺欲因遗经窥测圣人之用岂易能乎然世有先后人心之所同然一尔【愚按天理之在人心穷天地亘古今而不灭好善而恶恶天下之同情非可以私变是亦非可以私恶非】茍得其所同然者虽越宇宙若见圣人亲炙之也而春秋之权度在我矣【愚按权然后知轻重度然后知长短二百四十余年之事纷错乎前惟在吾心之权度有以处其是非当否且善恶之显然者人人知之其间嫌疑近似及意之始萌几之未著者茍非灼见圣人之心则亦安能读圣人之经而测圣人之用哉文定此语非真见夫子之心不能及此】近世推隆王氏新説按为国是【王安石有国是论以春秋为断烂朝报】独于春秋贡举不以取士【宋鉴熈寜四年中书定科举法举人各占治诗书易周礼礼记一经】庠序不以设官【同上熈寜六年马敦礼乞立春秋学官不许上谓安石曰卿尝以春秋自鲁史亡其义不可考故未置学官敦礼好学不第未知此意耳】经筵不以进读断国论者无所折衷【陟仲反】天下不知所适人欲日长【展两反】天理日消其効使祸乱相仍莫之遏也噫至此极矣仲尼亲手笔削拨乱反正之书亦可以行矣天纵圣学崇信是经乃于斯时奉承诏防辄不自揆谨述所闻为之説以献虽微辞奥义或未贯通然尊君父讨乱贼辟邪説正人心用夏变夷大法畧具庶几【音机】圣王经世之志小有云【愚按文定作传当宋髙宗南渡之初是时徽宗钦宗及二后被幽于金国遭戮辱不可胜纪而髙宗信任秦桧之奸偷安江左一隅忘君父大雠不敢兴兵致讨反与之议和讲好下拜称藩既无外攘之计又乏内修之备君臣父子上下内外大义之不明莫此为甚是以此传専以尊君父讨乱贼为要防而春秋之大法实以斯为重也是书以绍兴六年投进髙宗覧之曰安国明于春秋之学凡诸儒所得尤邃越二年文定卒赐诏曰安国所进春秋解义着一王之大法朕朝夕省覧以考治道方欲擢用遽闻沦亡可拨赐银帛三百两匹令湖南监司应副葬事赐田十顷以给其窃谓髙宗既知嘉文定所着春秋传而不能少用其言进君子退小人讨贼复雠以雪君父母兄之耻得非説而不绎从而不改者欤】
　　论名讳劄子
