<!-- { "loadSidebar": true } -->
　　弑君天下之大罪讨贼天下之大刑春秋合于人心而定罪圣人顺于天理而用刑固不以大霈释当诛之贼亦不以大刑加不弑之人然赵盾以不越境而书弑【宣二】许世子止以不甞药而书弑【昭十九】郑归生以惮老惧防而书弑【宣四】楚公子比【如字】以不能效死不立而书弑【昭十三】齐陈乞以废长【展两反】立防而书弑【哀六】晋栾书身为元帅【所类反】亲执厉公于匠丽氏使程滑弑公而以车一乗【绳证反】葬之于翼东门之外而春秋称国以弑其君而不着栾书之名氏何哉仲尼无私与天为一奚独于赵盾许止归生楚比陈乞则责之甚备讨之甚严而于栾武子阔畧如此乎学者深求其防知圣人之诛乱臣讨贼子之大要也而后可与言春秋矣【昭二十七年定十三年传称国以弑当国大臣之罪也朱子语胡氏传意若许栾书之弑旧甞疑之后问文定公之甥范伯逹伯逹曰公之意盖以为栾书执国之政而厉公无道如此亦不得坐视为栾书之计厉公可废而不可杀也又问其孙伯逄伯逄亦曰厉公无道但当废之王氏曰经不罪栾书中行偃而称国以弑者以厉公之恶有以取之孟子曰闻诛一夫纣矣未闻弑君也知此然后知圣人之于天道张氏曰闻之师曰称国以弑者众弑其君之辞也孟子论贵戚之卿曰君有大过则谏反覆之而不听则易位厉公之过大矣昵用小人杀戮无辜举朝诸卿不保首领书偃晋之世臣以社稷为心可以行易位之权而程滑遽弑之故称国以弑而不言二臣分其恶于众也悼公逐不臣者七人而不诛书偃非里克甯喜之比故也临川呉氏曰春秋之作正为诛乱臣贼子也赵穿弑灵公传不言盾使而经书赵盾弑君程滑弑厉公传以为栾书中行偃使之而经止书国弑何也曰此春秋之所以别嫌明防也盖灵公之不君其恶未加于一国欲杀赵盾而赵穿为盾杀之实盾之所欲弑也故春秋诛盾为首恶厉公之无道刚不仁徧得罪于一国栾书中行偃执公而杀其辅君为恶之嬖臣盖将以匡晋国而未有弑君之心也程滑因国人之所共怒而弑公盖非书偃之专谋也故书国弑若独书书偃则罪归于二卿而一国之人得免于弑君之恶矣曰二卿执公可乎曰孟子云诸侯危社稷则变置栾书当国之卿厉公旣诛三卿矣不可諌也必将大乱晋国坐视社稷之陨则亦何以为国卿乎故将废置而更立焉国人遽弑其君圣人不以首恶加二子非纵之也盖辨是非定邪正以示万世左氏使程滑之言非经意也陈氏曰弑不言故弑而言故有自来者矣晋杀其大夫郤锜郤犨郤至晋杀其大夫胥童晋弑其君州蒲蔡杀其大夫公子驷蔡放其大夫公孙猎盗杀蔡侯申春秋书弑未有详于此者也】
　　齐【灵】杀其大夫国佐【左传齐侯使崔杼为大夫使庆克佐之帅师围卢国佐从诸侯围郑以难请而归遂如卢师杀庆克以谷叛齐侯与之盟于徐闗而复之卢降使国胜告难于晋待命于清齐侯使士华免以戈杀国佐于内宫之朝师逃于夫人之宫书曰齐杀其大夫国佐弃命专杀以谷叛故也使清人杀国胜国弱来奔王湫奔莱庆封为大夫庆佐为司冦张氏曰无咎奔于去年之秋而鲍牵刖齐灵可以省母之言是非矣国佐叛而后复之意灵公非不知国佐之直与庆克之内乱宫闱也卒杀国佐则灵公之知又下鲁成数等矣保奸如此因庆克以成庆封党贼之祸庆封逐而政归于陈氏皆灵公蔽塞聪明惟妇言是用所致也国佐不能见防而去以邑叛君又仕危乱之朝身死宫闱非不幸矣】○公如晋【悼左传晋使荀防士鲂逆周子于京师而立之生十四年矣大夫逆于清原盟而入朝于武宫逐不臣者七人即位于朝公如晋朝嗣君也】○夏楚子【共】郑伯【成】伐宋【平】宋鱼石复入于彭城【左传郑伯侵宋及曹门外遂防楚子伐宋取朝郏楚子辛郑皇辰侵城郜取幽丘同伐彭城纳宋鱼石向为人鳞朱向鱼府焉以三百乗戍之而还宋人患之西鉏吾曰若楚人与吾同恶以德于我吾固事之也不敢贰矣大国无厌鄙我犹憾不然而収吾憎使賛其政以间吾衅亦吾患也今将崇诸侯之奸而披其地以塞夷庚逞奸而服毒诸侯而惧呉晋吾庸多矣非吾忧也且事晋何为晋必恤之杜氏曰彭城宋邑张氏曰今徐州彭城县愚按徐州今属汴梁路】
　　此伐宋以纳鱼石其不曰纳宋鱼石于彭城何也刘敞曰不与纳也诸侯失国诸侯纳之正也诸侯世也大夫失位诸侯纳之非正也大夫不世也诸侯托于诸侯礼也大夫托于诸侯非礼也【愚按诸侯失国而诸侯纳之春秋皆不书惟书纳顿子纳北燕伯讥纳者之非正也况纳大夫乎楚庄纳宁行父于陈使之复为大夫春秋犹讥之况纳叛臣而据地以逼其君乎书伐书复入而不言纳见鱼石之复入由楚郑之伐也】其言复入者已絶而复入恶之甚者宋鱼石晋栾盈是矣【通防孙林父宋辰赵鞅荀寅皆据外邑以自保故书叛鱼石栾盈将以乱国故书复入孙氏曰此楚郑间晋之变伐宋取彭城与鱼石守之以逼宋也其曰宋鱼石复入于彭城者不与楚郑伐宋取邑以与宋叛臣也故以鱼石自入犯君为文蘓氏曰鱼石之书复入而先言楚郑之伐以着其纳乱臣也故不言自楚而曰复入不言叛将以乱国非直叛君而已故鱼石栾盈之罪重于赵鞅宋辰也王氏曰彭城不系之宋者宋非鱼石所可入故也陈氏曰奔大夫复不书庄闵以上有书归若入者矣则皆不书奔者也奔而言归自卫元咺始咺讼其君者也虽然归犹言自也若宋鱼石晋栾盈是贼而已矣故鱼石不言自楚栾盈不言自齐○刘氏曰左氏云凡去其国国逆之曰入复其位曰复归诸侯纳之曰归以恶曰复入今按事与例合者少与例违者多注者或托之从赴不复可信也】
　　公至自晋晋侯【悼】使士匄来聘【左传拜朝也襄陵许氏曰公朝始至而聘使继至晋悼之下诸侯肃矣此列国之所以睦而叛国之所以服也髙氏曰书晋侯与宣十年书齐侯同义】○秋伯【桓】来朝【左传劳公且问晋故公以晋君语之伯于是骤朝于晋而请为昏】○八月邾子【宣】来朝【左传即位而来见也愚按成公末年邾相继来朝盖皆谋从晋耳】○筑鹿囿【左传书不时也公羊传何以书讥何讥尔有囿矣又为也谷梁传山林薮泽之利所以与民共也虞之非正也杜氏曰筑墙为鹿苑何氏曰刺奢泰妨民天子囿方百里公侯十里伯七里子男五里髙邮孙氏曰春秋兴作皆书虽城池之固门廐之急无遗焉重民力也况耳目之翫一身之娯哉襄陵许氏曰大夫擅国而威福日去而公务自娯于鸟兽草木是谓冥豫在上何可长也髙氏曰前此未有书筑囿者是后昭九年筑郎囿定十三年筑蛇渊囿人君之示子孙也可不谨哉愚按古之圣王台池园囿与民同乐今筑墙为囿为阱于国中以厉民此岂君人者之心乎】○己丑公薨于路寝【谷梁传路寝正也男子不絶妇人之手以齐终也】○冬楚【共】人郑【成】人侵宋【平左传宋老佐华喜围彭城老佐卒焉楚子重救彭城伐宋宋华元如晋告急韩献子为政曰欲求得人必先勤之成覇安疆自宋始矣晋侯师于台谷以救宋遇楚师于靡角之谷楚师还愚按前书楚郑伐宋鱼石入彭城此书楚郑侵宋而不曰救彭城彭城不可救也比事考之党叛臣之迹见矣荆楚蛮夷不足责也郑附夷而崇奸何至若是之甚乎故特贬而人之序郑于楚下以着其恶然晋悼公一出师而楚师还异于楚师至而诸侯亟还者矣】晋侯使士鲂来乞师【鲂音房公作彭后同左传季文子问师数于臧武仲对曰伐郑之役知伯实来下军之佐也今彘季亦佐下军如伐郑可也事大国无失班爵而加敬焉礼也从之襄陵许氏曰悼公复兴覇业而乞师以救宋犹遵厉公故事元年而后遂无乞师则召兵而已矣】十有二月仲孙蔑防晋侯【悼】宋公【平】卫侯【献】邾子【宣】齐【灵】崔杼同盟于虚朾【杼直吕反虚起居反朾他丁反左传孟献子防于虚朾谋救宋也宋人辞诸侯而请师以围彭城杜氏曰虚朾宋地髙氏曰诸侯师至而楚郑之师已退故宋人辞诸侯而请其师以围彭城而先为此盟也愚按诸侯同心惧楚而谋救宋故书同盟陈氏曰崔杼甞奔卫不言归其再见何齐纳以为大夫也向也曰崔氏今曰崔杼则已为大夫也前年逐髙无咎今年杀国佐而杼当国已而杀髙厚齐无世臣矣于是伐莒伐鲁皆杼帅师焉而后弑齐之祸灵公为之也】○丁未葬我君成公【左传书顺也杜氏曰薨于路寝五月而葬国家安静世适承嗣故曰书顺】










　　春秋胡传附録纂疏卷二十
<经部,春秋类,春秋胡传附录纂疏>
　　钦定四库全书
　　春秋胡传附録纂疏卷二十一
　　元　汪克寛　撰
　　襄公上【公名午成公妾定姒之子四即位在位三十一年】
　　【已简王十丑四年崩】元年【晋悼公周元年齐灵十年卫献五年蔡景二十年郑成十三年曹成六年陈成二十七年桓六十五年宋平四年秦景五年楚共十九年吴夀夣十四年】春王正月公即位【谷梁传正即位正也通防内无所承上不请命则不书即位在春秋时诸侯皆不请王命矣然承国于先君者则得书即位以别于内无所承者文成襄昭哀五公是也】○仲孙蔑防晋【悼】栾黡宋【平】华元卫【献】寗殖曹【成】人莒【犂比】人邾【宣】人滕【成】人薛人围宋彭城【殖市立反左传非宋地追书也于是为宋讨鱼石故称宋且不登叛人也谓之宋志彭城降晋晋人以宋五大夫在彭城者归寘诸瓠丘公羊传宋华元曷为与诸侯围宋彭城为宋诛也其为宋诛奈何鱼石走之楚楚为之伐宋取彭城以封鱼石鱼石之罪奈何以入是为罪也楚已取之矣曷为系之宋不与诸侯専封也谷梁传系彭城于宋者不与鱼石正也】
　　按左氏曰非宋地追书也【杜氏曰楚取彭城已封鱼石故曰非宋地夫子治春秋追书系之宋】然则书围彭城者鲁史旧文也曰围宋彭城者仲尼亲笔也【唐陈氏曰史策以常文书苐曰围彭城而无宋字圣人脩春秋不与鱼石之専邑叛君追书而称宋彭城】楚已取彭城封鱼石戍之三百乘【绳证反】矣则曷为系之宋楚不得取之宋鱼石不得受之楚虽専其地君子不登【杜氏曰成也】叛人所以正疆域固封守谨王度也【范氏曰彭城已属鱼石今犹系宋者崇君抑叛臣也孙氏曰彭城宋邑也鱼石宋叛臣也楚取宋邑使宋叛臣守之故虽入于楚孔子还系之于宋所以抑强夷而黜叛臣也刘氏曰楚为不道奬乱助恶使臣叛其君春秋所恶也虽得其地春秋不与也凡诸侯受封于天子固有常分强者不得独兼弱者不得独失有王者作强者将损之弱者将益之故宋虽失彭城犹未为非宋也髙邮孙氏曰蒯聩出奔七年于外矣卫侯元卒而輙已立为君于蒯聩之纳也必曰世子蒯聩若曰是乃世子也輙安得为君乎彭城已入于楚而以之居鱼石矣于其围之必曰宋彭城若曰彭城乃宋邑鱼石安得受之于楚乎石氏曰齐国夏卫石曼姑围戚不曰卫戚不与齐卫大夫助子围父也此围彭城系之宋不与夷狄取中国之地以助叛臣也一字之笔削父子君臣之伦夷夏之分咸具焉愚按彭城已夺于楚晋悼讨鱼石而还之宋使之复王制之正书曰围宋彭城褒之也十年戍郑虎牢驻师阨险以逼郑使郑人失王制之旧书曰戍郑虎牢贬之也美恶不嫌同词皆所以明王制也】
