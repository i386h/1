<!-- { "loadSidebar": true } -->
　　程氏曰王师于诸侯不言败诸侯不可敌王也于外域不言战外域不能抗王也【杜氏曰不言战王者至尊天下莫之得校故以自败爲文不书败地而书茅戎明爲茅戎所败啖氏曰王师不书战无敌也败则但书败而已人臣无敌君之义也】不可敌不能抗者理也其敌其抗王道之失也【并程子传】桓王伐郑兵败身伤而经不书败存君臣之义立天下之防也刘康公邀戎【邀左作徼杜氏曰欲要其无备康公王季子也】伐之败绩于徐吾氏【杜氏曰茅戎之别种也】而经不书战辨中外之分【去声】立中国之防也【孙氏曰定王庸暗无宣王之烈王师爲茅戎所败恶之大者故只书自败所以存周也】是皆圣人笔削非鲁史之旧文也然笔于经者虽以尊君父外茅戎爲义而君父所以尊僭窃所以服则有道矣桓王不以讨贼兴师而急于伐郑康公不以惇信持国而轻于邀戎是失其所以君天下御四外之道也书败绩于茅戎者言自败也其自反亦至矣【陆氏曰王者之于天下也盖之如天容之如地其有不庭之臣则告谕之训诲之如又不至则增修其德而问其罪故曰王者之师有征无战今王师与夷狄爲敌此取败之道非戎所能败也故以自败爲文所以深讥王也薛氏曰不言茅戎败之亦王者无敌于天下也无敌而爲戎败故以自败爲文也刘氏曰不言战而言败此王术也以谓天下莫之敢抗故不可言战而有天下者一失其道则人能夺之故不耻言败是以王者修已而不责于人也常山刘氏曰王者不能以义征四夷乃徼戎以致败岂不曰自取之乎圣人立法以垂后世一书王师败绩于茅戎而尊王之义与王自取败之道及诸侯不勤王之义咸得而见矣陈氏曰战然后言败绩此不战何以书败绩言自败也凡王有事讥不在诸侯诸侯有事讥不在臣子如天王出居于郑郑弃其师皆以自致之文书之虽有敌国亦自致也梁亡齐人殱于遂王师败绩于茅戎无敌国之辞也愚按桓王战于繻葛讳不书败而此不讳败者茅戎正朔所不加可以言败而天子于诸侯不可言败此所以别中外之分也桓王不言败而刘康公言败又以正君臣之分也○啖氏曰公谷云晋败之若晋败王师而改曰贸戎是掩恶也如何惩劝乎】
　　冬十月
　　【壬定王十申八年】二年【晋景十一齐顷十衞穆十一卒蔡景三郑襄十六曹宣六陈成十桓四十八宋文二十二卒秦桓十六楚共二】春齐侯【顷】伐我北鄙【左传齐侯伐我北鄙围龙三日取之遂南侵及巢丘】
　　初鲁事齐谨甚虽易世而聘防不絶也及与晋侯盟于断【音短】道【宣十七】而后怨隙成再盟于赤棘而后伐吾北鄙【高氏曰鲁絶齐而与晋盟齐遂即楚而伐我也】齐侯之兴是役非义矣鲁人爲鞌【音安】之战岂义乎同曰愤兵【汉书作忿兵】务相报复而彼此皆无善者则亦不待贬而罪自见【音现】矣【家氏曰此齐人争鲁于晋也前日鲁宣专意事齐晋莫如之何也今鲁人去齐而即晋赤棘朝盟齐师暮至书齐侯伐我所谓目其人而贬之也夫既辱晋使又以兵加于鲁则其志在于与晋爲敌好战而不度力其顷公之谓矣】
　　夏四月丙戌衞【穆】孙良夫帅师及齐【顷】师战于新筑衞师败绩【左传衞侯使孙良夫石稷寗相向禽将侵齐与齐师遇石子欲还孙子不可战于新筑石成子曰师败矣子不少须众惧尽新筑人仲叔于奚救孙桓子桓子是以免杜氏曰新筑郑地】
　　齐师侵虐而以衞主此战何也衞侯初与晋同盟于断道矣又使世子臧与晋同伐齐矣又使孙良夫石稷将侵齐矣及与齐师遇【盖齐伐鲁取龙乗胜又欲伐衞】石稷欲还【音旋】良夫不可曰以师伐人遇其师而还将谓君何若知不能则如无出今既遇矣不如战也遂战于新筑故齐师虽侵虐而此战以衞主之也春秋善解纷贵远【于万反】怨而恶【乌故反】以兵刃相接故书法如此【张氏曰易曰师左次无咎凡战而不能胜者圣人立全师爱民之法所以重民命而存国体也良夫不从石稷之言必进而战致败其师几于丧身辱国此春秋所以罪良夫而以之主新筑之战也陈氏曰衞书大夫帅师于是始大夫强也良夫世爲卿至林父出其君入于戚以叛是故孔逹不言帅师必良夫而后言帅师】
　　六月癸酉季孙行父臧孙许叔孙侨如公孙婴齐帅师会晋【景】郤克衞【穆】孙良夫曹【宣】公子首及齐侯【顷】战于鞌齐师败绩【郤去逆反首公谷作手鞌音安左传孙桓子还于新筑不入遂如晋乞师臧宣叔亦如晋乞师皆主郤献子晋侯许之七百乗郤子请八百乗许之郤克将中军士燮佐上军栾书将下军韩厥爲司马以救鲁衞臧宣叔逆晋师且道之季文子帅师防之师从齐师于莘至于靡筓之下齐侯使请战对曰晋与鲁衞兄弟也来告曰大国朝夕释憾于敝邑之地寡君不忍使羣臣请于大国能进不能退君无所辱命齐侯曰大夫之许寡人之愿也师陈于鞌齐侯曰余姑翦灭此而后朝食不介马而驰之郤克伤于矢流血及屦未絶鼓音曰余病矣张侯曰师之耳目在吾旗鼓若之何其以病败君之大事也擐甲执兵固即死也病未及死吾子勉之左并辔右援枹而鼓马逸不能止师从之齐师败绩逐之三周华不注韩厥从齐侯逢丑父与公易位将及华泉骖絓于木而止韩厥执絷马前奉觞加璧以进曰寡君使羣臣爲鲁衞请曰无令舆师陷入君地下臣不幸属当戎行无所逃隐且惧奔辟而忝两君臣辱戎士敢告不敏丑父使公下如华泉取饮郑周父御佐车宛茷爲右载齐侯以免杜氏曰鞌齐地愚按今东平路平阴县】
　　大国三军次国二军【周礼大司马凡制军万有二千五百人爲一军王六军大国三军次国二军小国一军】鲁虽大国而四卿并将【去声下同】是四军也当此时旧制犹存尺地皆公室之土也一民皆公室之兵也上卿行父与侨如婴齐各帅一军防战而臧孙许如晋乞师又逆晋师爲之道【音导】本不将兵特往来晋鲁两军之间预谋议耳成公初立主防国危爲【于僞反下爲详同】季孙一怒扫境内兴师而四卿并出肆其愤欲【谓怒妇人之笑辱贪取汶阳之田】虽无人乎成公之侧有不恤也然后政自季氏出矣将称元帅【所类反】略其副属【章欲反】词之体也而四卿皆书者岂特爲详内録哉坚冰之戒亦明矣【何氏曰鲁举四大夫不举重者恶内虚国家悉出用兵重録内也通防司马懿曰春秋任大责重诸葛武侯曰春秋责帅臣职是当故使举上客而不及其介将称元帅而不列其副春秋之例也邲之战三军之主将皆在而独书林父者责在林父也此战并列四卿不以季孙主之何也见公室卑弱四卿擅命各得鲁国之兵权乎家氏曰鲁诸卿俱帅师又见昭十年伐莒哀二年伐邾三家专兵丘甸卒乗悉爲所有其君孤立于上国益不可爲而春秋终矣战鞌乃鲁卿擅兵之始也】经之大例受伐者爲主而此以四国及之者以一笑之防残民毒众几获其君而怒犹未怠焚雍【于用反】门之茨侵车东至海故以四国主之爲愤兵之大戒见【音现】诸行事深切着明矣【董子曰顷公齐桓之孙霸主之余业即位九年未尝一与防同之事有怒鲁衞之志伐鲁入其北郊伐衞败之新筑大国往聘慢而不敬晋鲁俱怒合四国之众大困之于鞌获顷公斮丑父大辱身几亡国爲天下笑齐氏曰鞌之战齐有必胜之气晋有不敌之势而齐以骄轻取败晋以必死致胜也张氏曰兵法争恨小故不忍忿怒者谓之忿兵今晋爲盟主兴师讨齐非有救乱诛之名而起于郤克一怒之愤故春秋不以齐爲主见晋鲁衞曹之大夫爲志乎是战虽得一朝之胜不足道也陈氏曰凡帅非卿不书虽卿也非元帅亦不书书鲁四卿是各自帅也自文季年而无使介至是而无将佐鲁三家之势成矣曹无大夫书公子首定赏鞌之功于是有六卿征伐在大夫不独鲁也以四国之臣战齐君甚矣愚按齐桓伐衞与衞人战则先书伐而后书战此不书四国伐齐者以郤克志在释已私忿非能声齐顷凌弱犯寡之罪而讨之也然齐自翟泉以来不与晋之会盟者逾四十年而袁娄以后迨于悼公之终厯三十余载无防之不同无役之不与则亦以鞌之败衂有以挫其气而摧其强故耳晋氏世霸合诸侯以加兵于齐者三鞌之战虽能胜齐然恃力而不能服之以义惟平阴之役合十有二国之君以讨其横慿陵之恶故春秋书曰围齐以予之至于夷仪之防虽曰讨之以义而徇于利不能成讨齐之功故春秋书同盟重立以贬之也○啖氏曰左氏言齐侯免求逢丑父三出三入晋军按时齐师大败若三入晋必当见获此近妄也赵氏曰公羊云曹无大夫书公子首忧内也谷梁云以吾四大夫在焉举其贵也此尤近鄙春秋岂党内而专轻重于外乎】
　　秋七月齐侯【顷】使国佐如师己酉及国佐盟于袁娄【谷作爰娄左传晋师从齐师入自丘舆击马陉齐侯使賔媚人赂以纪甗玉磬与地不可则听客之所爲賔媚人致赂晋人不可曰必以萧同叔子爲质而使齐之封内尽东其亩对曰萧同叔子非他寡君之母也若以匹敌则亦晋君之母也吾子布大命于诸侯而曰必质其母是以不孝令也先王疆理天下物土之宜而布其利故诗曰我疆我理南东其亩今吾子疆理诸侯而曰尽东其亩唯吾子戎车是利其无乃非先王之命也乎吾子惠徼齐国之福不冺其社稷使继旧好唯是先君之敝器土地不敢爱子又不许请收合余烬背城借一敝邑之幸亦云从也况其不幸敢不唯命是听鲁卫谏曰齐疾我矣其死亡者皆亲昵也子若不许雠我必甚唯子则又何求子得其国宝我亦得地而纾于难其荣多矣晋人许之对曰羣臣帅赋舆以爲鲁衞请茍有以借口而复于寡君敢不唯命是听晋师及齐国佐盟于袁娄公羊传曷爲不盟于师齐侯使国佐如师郤克曰与我纪侯之甗反鲁衞之侵地使耕者东亩且以萧同侄子爲质则吾舍子矣国佐曰与我纪侯之甗请诺反鲁衞之侵地请诺使耕者东亩是则土齐也萧同侄子者齐君之母也齐君之母犹晋君之母也不可揖而去之郤克眣鲁衞之使使以其辞而爲之请然后许之逮于袁娄而与之盟谷梁传鞌去国五百里爰娄去国五十里一战緜地五百里焚雍门之茨侵车东至海君子闻之曰夫甚甚之辞焉张氏曰齐国治临淄去洛阳东千八百里县西有袁娄愚按今属益都路临淄县之西】
