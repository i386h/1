<!-- { "loadSidebar": true } -->
　　何以书讥远也【何氏曰诸侯田狩不过郊张氏曰狩因夏时仲冬周正月乃其时也然国之搜狩自有处今不于常所而逺涉郎地所以讥也永嘉吕氏曰此狩于郎与观鱼于棠之类皆讥逺地也】戎祀国之大事【左传成十三国之大事在祀与戎】狩所以讲大事也【隠五四时之田皆于农隙以讲大事】用民以训军旅所以示之武而威天下取物以祭宗庙所以示之孝而顺天下【髙邮孙氏曰天子诸侯无事则嵗田焉田者用民以训军旅者也取物以祭宗庙者也然而用民不以制则民伤乎农取物不以礼则物害乎性四时之田不伤农不害物以示天下之孝与武也】故中【音仲下同】春教振旅遂以搜中夏教茇【蒲末反】舍遂以苖中秋教治兵遂以狝【息浅反】中冬教大阅遂以狩【见周礼大司马注凡师出曰治兵入曰振旅皆习战也茇舍草止之也军有草止之法大阅简军实搜索择取不孕者苖为苖除害称杀也狩言守取之无所择也】然不时则伤农不地则害物【啖氏曰搜狩常事不书非时及越礼则书】田狩之地如郑有原圃秦有具囿【僖三十三年郑皇武子曰郑之有原圃犹秦之有具囿也】皆常所也违其常所犯害民物而百姓苦之则将闻车马之音见羽旄之羙举疾首蹙頞而相告【孟子云云吾王之好田猎夫何使我至于此极也】可不谨乎以非其地而必书是春秋谨于微之意也每谨于微然后王徳全矣【本刘氏意林髙氏曰桓始昏于齐而有年奉之凡侈心生于中则逸徳见于外郎鲁疆埸也远狩于疆埸危之也公有簒弑之恶人得而讨之曽不是念而远狩于是知其安于弑逆恬不怀惧也先王之世安不忘危治不忘乱春秋之时习于田猎谓之贤闲于驰逐谓之好非因田狩以讲兵又或非其地或非其时此圣人不得不详着以埀戒焉愚按人君恤民宜无所不至故田狩虽不违时而不于常所亦春秋所讥盖田狩固有常制而滛于游田乃圣人之所戒也贾山諌文帝谓秦始皇以千八百国之民自飬驰骋弋猎之娱天下弗能供也人与之为怨家与之为雠犹且东廵狩刻石着功自以为过尧舜身居灭絶之中而不自知也流弊之祸可胜言哉此书公狩于郎后此昭九年筑郎囿盖即其地垣而囿之矣然鲁有郎囿又有鹿囿蛇渊囿而搜于红大搜于此蒲昌间又不即囿以搜田而驰骛于稼穯圃之中岂非犯害民物不恤国本而若是乎○刘氏曰公羊谓春曰苖秋曰搜冬曰狩非也周礼春搜夏苖秋狝冬狩得其正矣何休以谓春秋制王制承谬亦复阙夏郑康成乃云夏时制度避其号不亦妄乎说谷梁者曰春而曰狩盖用冬狩之礼夫周之正月夏之十一月云狩是也谷梁自颠倒之耳】
　　夏天王使宰渠伯纠来聘【程子传桓公弑其君而立天子不能治天下莫能讨而王使其宰聘之示加尊宠天理防矣人道亡矣书天王言当奉天也而其为如此名纠尊卑贵贱之义亡也人理既灭天运乖矣隂阳失序嵗功不能成矣故不具四时】
　　宰冡宰也渠氏伯爵纠其名也【本刘氏张氏曰渠采地】王朝公卿书爵【三公称公如周公祭公之类六卿书爵如祭伯凡伯毛伯召伯单子刘子】大夫书字上士中士书名下士书人例也纠位六卿之长【上声】降从中士之例而书名贬也【陵氏曰天子六卿为宰者皆加宰字兼为三公则曰公渠伯书名贬之也陈氏曰周大夫不名名宰渠伯聘桓也王臣未有书官者于是特书宰有聘桓者矣必宰自为使而后贬贬其甚者也髙邮孙氏曰春秋之志王臣者三十其处可责可善之地者有二焉宰渠伯纠之志名王人子突之志字其义也】于纠何贬乎在周制大司马九伐之法诸侯而有贼杀其亲则正之放弑其君则残之【周礼注正之者执而治其罪王霸记曰正杀之也残杀也残防其为恶】桓公之行【去声】当此二者舍【上声】曰不讨而又聘焉失天軄矣操刑赏之柄以驭下者王也论刑赏之法以诏王者宰也以经邦国则有治典以安邦国则有教典以平邦国则有政典以诘邦国则有刑典治教政刑而谓之典明此天下之大常也大【音防下同】宰所掌而独谓之建【周礼大宰之职掌建邦之六典愚按此不言礼典事典举其重者也】以此典大宰之所定也乃为乱首承命以聘弑君之贼乎故特贬而书名以见【音现下同】宰之非宰也【有宰之贵而不足以居其位失其所以贵矣王制大夫废其事终身不仕死以士礼葬之春秋天子之事名宰以正王法刘氏曰春秋于大夫莫书其官至宰独书之以此见任之最重也宰天下者莫名至纠独名之以此见责之最备也周公作周礼冡宰之职固赏善诛恶进贤退不肖今衘命下聘弑逆之人故书名贬之】聘于弑君之贼而名其宰则桓公没王使荣叔来锡命矣荣叔何以书字而不名也始而来聘冡宰书名以见贬终而追锡王不称天以示讥其义备矣【愚按桓以不义得国始则天王以冡宰聘之终则天王使大夫追命之终始施非常之恩故春秋于终始致非常之贬冡宰称名王不称天贬莫重于此矣前后各贬互文见义】夫咺仲子纠聘桓公其事皆三纲之所系也【明仲子之为妾所以正夫妇之纲明桓公之为簒所以正君臣之纲茍不知仲子之为妾则不知桓公之为簒矣家氏曰或谓隠元年之责咺春秋欲起天王之义故于王无责今复责纠而不及王何也曰春秋之义君有过先责其宰咺与纠居大臣之位既不能正諌又将命以出重有责也乃若锡命王不称天以荣叔非宰故不与咺纠同责】然咺独书官纠兼称爵何也如咺者岂初得政犹未受封而纠则或以诸侯入相【去声下同如卫武公】或既相而已封者乎【如周公召公】汉初命相必择列侯为之【惠帝以平阳侯曹参代鄼侯萧何为相国继又以安国侯王陵曲逆侯陈平为左右丞相文帝以绛侯周勃与陈平为左右丞相】后用公孙因相而得封【武帝元朔五年以公孙为丞相封平津侯丞相封侯自始阙后石庆为丞相封牧丘侯公孙贺为丞相封绎侯】盖欲仿古重其任也任之重则责益深矣嫡妾之分【扶问反】君臣之义天下之大伦无所轻重纠以既封故兼称爵见春秋责相之意也【张氏曰天子之冡宰不能诏王以八柄驭羣臣乃亲奉命来聘鲁桓是宠簒弑以渎三纲故贬而名之也春秋奉天道以正王法故君天下者必敕典庸礼命徳讨罪以当天心然后辅相裁成之职尽而天地以位万物以育二百四十二年必具天时王月以见天之所以成一嵗之运由人之赏罸政刑成位乎其中则天地之功全也今鲁桓有弑君之罪王不能讨而反使冡宰聘之王者之职亏阙人类将变为禽兽故阙秋冬于冡宰聘桓之后以见天地之失其収蔵万物之失其生遂由王诛之不加于鲁桓而宠秩之也何氏曰去二时者桓公无王而行天子不能诛反下聘之故为贬见其罪髙氏曰桓弑君以立天王不讨反以冡宰聘之天理亡矣桓自是益无顾忌在洪范为狂为豫是为咎徴此有春夏而无秋冬之时盖天理既防而嵗功不成也故不具秋冬赵氏曰若其代父摄行卿事当依仍叔之子为文何得加名故知为贬通防好生者舜而诛四凶克寛者汤而诛伯懐保小民者文王而侵阮共奸恶之不可纵尚矣大司马九伐之法云云正者正其罪恶残者残其形体桓公当此二法而刑不加焉则是不奉天讨而纵有罪可乎特去秋冬二时明天王之无刑政也天子者受天命以正享国必承天意以正行事必彰有徳象春夏以正赏必讨有罪法秋冬以正刑是谓能若天道合春秋大居正之法○刘氏曰左氏曰父在故名非也武氏子求言世武氏也仍叔之子来聘言防明也褒贬不既明矣乎若纠擅摄父位自取冡宰者其贬犹应甚彼不得但以父在名之而巳舍大责小非春秋也公羊谓下太夫也系官氏名且字亦非也理不可书名而又书字仲尼之笔一何繁且迂哉】

　　春秋胡传附録纂疏卷四
<经部,春秋类,春秋胡传附录纂疏>
　　钦定四库全书
　　春秋胡传附録纂疏卷五
　　元　汪克寛　撰
　　桓公中
　　【甲桓王十戊三年】五年【齐僖二十四晋小子二卫宣十二蔡桓八郑庄三十七曹桓五十陈桓三十八卒杞武四十四宋庄三奉宁九楚武三十四】春正月甲戌【谷梁传春秋之义信以传信疑以传疑程子传下文缺传见隐二年】己丑陈侯鲍卒【桓公也在位三十八年庶弟佗立明年蔡人杀佗立厉公左传于是陈乱文公子佗杀大子免而代之故再赴赵氏曰岂有正当祸乱之时而暇竞使人赴告哉假令实再赴夫子亦当详定其实日何乃总载之乎且传云公疾而难作此文亦据陈国史而记之验此则经文甲戌下当记陈佗作乱之事全简脱之耳啖氏曰公谷皆云甲戌之日出而亡己丑之日死而得按人君虽狂而去亦当有臣子从之岂有人君走出臣下不追逐昧其死日乎】○夏齐侯【僖】郑伯【庄】如纪【程子传齐侯郑伯朝于纪欲以袭之纪人知之齐为诸侯而欲为贼于邻国不道之甚郑伯助之其罪均矣】
　　按左氏齐郑朝纪欲以袭之纪人知之夫如者朝词也【赵氏曰如者朝聘之名外相如皆讥薛氏曰无相朝之志也假相朝之礼也家氏曰书爵目其人而贬之也】尊不朝乎卑大不朝乎小纪之为纪微乎微者也齐在东州尊则方伯【僖四召康公命大公曰五侯九伯汝实征之】郑亦大国也【春秋初年郑最强】并驱而朝纪乃怀诈谖【况元反】之谋欲以袭之而不虞纪人之觉也其志憯【音惨说文痛也】矣【临川吴氏曰诸侯相朝虽有其礼然春秋之时小役大弱役强强大之国必不往朝小弱之国虽敌体之国亦不相朝惟小弱必须往朝于强大盖畏之也齐郑以强大而朝于纪之小弱盖借朝之名以往纪而实欲以兵袭取其国纪素知齐郑之图己故觉其谋而齐郑之诈不得以行也】此外相如尔何以书纪人主鲁故来告其事鲁史承告故备书于策【杜氏白齐欲灭纪纪人惧而来告故书】夫子修经存而不削者以小国恃大国之安靖已而乃包藏祸心以图之【左传昭元】亦异于兴灭国继絶世之义矣故存而弗削以着齐人灭纪之罪明纪侯去国之由刘敞意林所谓圣人诛意之効是也【刘氏曰春秋恶其懐不义之心虽卒不能害而疾之与袭侵人之国无异云云故兵莫防于志镆鎁为下通防兵莫憯于志郑伯克叚齐侯如纪其憯甚于镆鎁人君明此义可以正其志人臣明此义可以格君心之非使之不远而复也张氏曰春秋恶其怀盗贼之心而行朝事之礼书之若实朝于纪然所以抑强暴恶谲诈也春秋之初齐僖郑庄皆小人之雄合谋同心以吞噬小国为事自隐三年石门之盟至桓十三年恶曹之盟二十年之间二国为一伐宋取郜防入郕入许今又相与谋纪自二君如纪之后纪侯多爲计以谋自免于难而卒不能止齐郑贪噬之心至庄五年使纪季以入于齐纪侯去国然后快于心小国困于强暴者二君之罪居多临川吴氏曰许近于郑纪近于齐郑欲得许与齐同谋之而卒得许齐欲得纪与郑同谋之而卒得纪愚按外相如惟齐郑如纪与州公如曹春秋恶齐郑之不能恤小国而假朝礼以济凌人之谋恶州公不能保其国而假朝礼以为依人之具皆非眞能行朝礼者也夫不能保小寡而思啓疆以利巳不能自强于为善而依人以求托其身皆春秋之所不予也比事以观考齐人灭纪之本末及州寔之来鲁而圣人之意见矣○刘氏曰公羊以谓离不言防故言如也非也春秋之记盟防者所以刺讥诸侯非善羣聚而恶离防也离防何为不可书而改防为如以乱名实哉】
