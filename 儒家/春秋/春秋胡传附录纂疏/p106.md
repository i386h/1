<!-- { "loadSidebar": true } -->
　　风氏僖公之母庄公妾也而称夫人自是嫡妾乱矣语曰邦君之妻邦人称之曰君夫人称诸异邦曰寡小君【冯氏曰是时嫡妾不正称号不审夫子尝言古礼如此故记之正其名所以责其实也】葢敌体之称也若夫妾媵【以证反】则非敌矣其生亦以夫人之名称号【去声】之【据僖八年用致夫人乃成风也】其没亦以夫人之礼卒葬之【陈氏曰夫人某氏嫡称也丧之以夫人之礼也隠公之丧桓母犹有疑焉是故别庙也祔姑称諡伉然如夫人则自文公之丧成风始】非所以正其分【扶问反】也以妾媵为夫人徒欲尊宠其所爱而不虞卑其身以妾母为夫人徒欲崇贵其所生而不虞贱其父卑其身则失位贱其父则无本越礼至是不亦悖乎夫礼庶子为君为【去声】其母无服不敢贰尊者也【仪礼丧服传大夫以上为庶母无服服问君之母非夫人则羣臣无服】春秋于成风记其卒葬各以实书不为异词者谨礼之所由变也【陆氏曰自成风之后妾母皆僭用夫人之礼故亦书薨着其非礼薛氏曰妾母为夫人僭也僭则何以取乎春秋不没其实也朱子语僖公成风与晋简文帝郑太后一也皆所以着妾母之义愚按嫡妾之分乃人君所当谨以妾母为夫人必致以妾为嫡以妾为嫡必致庶孽夺正之祸敬嬴之杀恶及视乃习视僖文之尊成风而动于为恶也后世妾母皆称太后或妾死而加以皇后之号又其甚则唐髙宗立武昭仪为后而致移其宗社矣朱子于纲目书尊帝母贵人为太后又或书立贵嫔某氏为皇后或曰立婕妤某氏为皇后或曰立婢某氏为后葢取法春秋讥成风之例然春秋隠其辞而纲目直斥本称者春秋乃本国之史而纲目则笔削前代之史故不同也】
　　【已襄王三亥十年】五年【晋襄六齐昭十一衞成十三蔡庄二十四郑穆六曹共三十一陈共十杞桓十五宋成十五秦穆三十八楚穆四】春王正月王【襄】使荣叔归含且【含户暗反抚凤反公羊传含者何口实也其言归含且何兼之谷梁传含一事一事也其曰且志兼也程子传天子成妾母为夫人乱伦之甚失天理矣不称天义已明称叔存礼也范氏曰荣叔天子之上大夫也荣采地叔字】
　　珠玉曰含【何氏曰天子以珠诸侯以玉大夫以碧士以具春秋之例也】车马曰【谷梁隠元乗马曰具玉曰含】归含且者【啖氏曰承上言成风薨不言来可知也】厚礼妾母也【据仲子止归此兼含杜氏曰成风庄公之妾天子以夫人礼之赵氏曰讥天王厚礼妾母也】不称天王者弗克若天也【泰誓夏桀弗克若天注不能顺天】春秋系【音继】王于天以定其名号【去声】者所履则天位也所治则天职也【本孟子】所勅而惇之者则天之所叙也所自而庸之者则天之所秩也所赏所刑者则天之所命而天之所讨也【本书臯陶谟】夫妇人伦之本王法所尤谨者今成风以妾僭嫡王不能正又使大夫归含焉而成之为夫人【陈氏曰常事不书惟仲子成风特书之则遂命为夫人也春秋之初犹以为非常事也宣之敬嬴襄之定姒昭之齐归虽命为夫人不复书矣孟子卒不赴于京师孔子曰夫人之不命于天子自昭公始也】则王法废人伦乱矣是谓弗克若天而悖其道非小失耳故特不称天以谨之也【刘氏曰不知者乃谓天子人之妾小过耳而讥之深求车杀母弟大恶也而讥之畧是不及知春秋正人伦之意也君臣也父子也夫妇也治之三纲也道莫先焉桓以臣弑君而王命之成风以妾僭嫡而王成之于是三纲废矣是去人之所以为人也王之无天不亦明乎愚按礼经天子诸侯于妾无服而周官职丧掌诸侯之丧及卿大夫士凡有爵者之丧亦不及邦国夫人之丧也今王臣含则是鲁以成风之丧赴于京师矣夫人之丧犹不当赴于王况妾母乎王之赐以含其责已深而鲁之往赴其罪亦不可揜矣春秋王礼之施于鲁者惟桓文二公为数且盛而紊渎三纲有如此者亦可悲夫○赵氏曰公谷皆云兼之非礼也据礼含禭止一人兼行尔若每事须一人则罄王朝之臣不足以充丧礼之使也刘氏曰邻国含禭犹共一大夫况王者于其臣妾乎谷梁又云其不言来不周事之用也亦非也宰咺言来岂周事之用者乎】
　　三月辛亥葬我小君成风【公羊传成风者僖公之母也】
　　仲子虽聘非惠公之嫡也【正室曰嫡】春秋之初尚以为疑故别为【去声】立宫而羽数特异【见隠五年】此虽非礼之正然不祔【音附】于姑犹有辨焉至是成风书葬乃有二夫人祔庙而乱伦易纪无复辨矣故礼之失自成风始也【啖氏曰自文公葬成风之后乃有二夫人祔庙非礼也苏氏曰仲子非惠公之嫡故特为之立宫而不祔不书其葬葢礼之正也自成风以来妾母皆葬葢祔也鲁礼之变自此始矣髙氏曰既以夫人之礼薨之复以小君之礼葬之又别为之諡焉书实以示讥也愚按后世以妾母为正嫡至于襄事乃黜正嫡而以嬖妾合葬焉如中宗之葬干陵严善恶諌而弗止循袭而莫知其失矣孰有如汉之孝文自谓侧室之子而不以为嫌者乎】
　　王【襄】使召伯来防葬【召音邵谷作毛左传荣叔来含且召昭公来防葬谷梁传防葬之礼于鄙上程子传天子以妾母同嫡乱天理也故不称天圣人于此尤谨其戒杜氏曰召伯天子卿也召采地伯爵也】
　　王臣下聘桓公冢宰书名示贬【据书渠伯纠】而大夫再聘则无讥焉【据仍叔家父书字不书名】或以为从同同也或以为同则书重也【公羊庄四不可胜讥择其重者而讥焉其余从同同注轻者从义与重者同谷梁宣二志同则书重】成风薨王使荣叔归含且既不称天矣及使召伯来防葬又与【音预】贬焉何也归含且施于妾母已稠叠矣又使卿来防葬恩数有加焉【春秋君夫人葬惟僖公及成风王使大夫来防】是将祔之于庙也而致礼于成风尽矣聘一也含而又葬则其事益隆乱人伦废王法甚矣再不称天者圣人于此尤谨其戒而不敢畧也【髙氏曰再不言天深贬之也蜀杜氏曰薨而含尚曰不可况又使卿防葬乎故复去天以示义家氏曰天子之于诸侯有防葬之礼非所以施之妾母也元年书叔服此年书召伯五年之间后先两防葬或称天王或王不称天比事而观着义岂不甚明乎陈氏曰王不称天于追锡桓公见之至是再见以夫人之礼丧成风也庄僖之际天下知有盟主而已而襄王之季年更有事于诸侯于是叔服防葬毛伯锡命尤汲汲于鲁也尤汲汲于鲁而何为乎成风一人含之一人葬之以是懐诸侯吾见周之益陵夷矣宰咺尝以妾母贬则召伯何以不贬王公一体也宰书名则王不待贬而自见王不称天则召伯不待贬而自见也桓以少篡长成风以庶乱嫡王道熄矣而庄襄不能正又从而褒赏之是以天命施之天讨也故皆不称天○刘氏曰左氏曰礼也非也庶子为君为其母无服不敢贰尊者也妾母称夫人王不能正又使公卿防葬何礼之有何休谓去天者不及事天子防葬诸侯而有早晚小失耳未可集以为过也何至遂贬去天乎】
　　夏公孙敖如晋【襄髙氏曰王含且又来防葬矣舍天王而谨事晋不待贬而恶见也临川吴氏曰三年之冬公朝晋今又使卿往聘焉鲁之谨于事霸王也鲁臣如晋聘者二十四致禭防葬者又四焉始于公子遂而终于季孙斯仲孙何忌或疎或数或无所为或有所为考其时与事而得失见矣】○秦【穆】人入鄀【音若左传初鄀叛楚即秦又贰于楚夏秦人入鄀杜氏曰鄀本在商密秦楚界上小国迁于南郡鄀县张氏曰今襄阳宜城县地有鄀故城愚按鄀本国今汴梁路钧州密县后迁襄阳路宜城县髙氏曰鄀盖微国秦以其叛而入之后遂为楚所并楚昭王复国之后畏吴之强去郢而都鄀矣】○秋楚【穆】人灭六【左传六人叛楚即东夷秋楚成大心仲归帅师灭六冬楚子燮灭蓼臧文仲闻六与蓼灭曰臯陶庭坚不祀忽诸德之不建民之无援哀哉杜氏曰六国今庐江六县任公辅曰地谱寿州安丰县有六国故城愚按今庐州路六安州临川吴氏曰晋襄公死期将及故其志气不能如初年之盛绍霸之业浸以衰防故西戍之秦南蛮之楚敢于肆行中国吞噬弱小而无所忌也】○冬十月甲申许男业卒【僖公也在位三十三年子锡我嗣是为昭公】
　　【庚襄王三子十一年】六年【晋襄七卒齐昭十二衞成十四蔡庄二十五郑穆七曹共三十二陈共十一桓十六宋成十六秦穆三十九楚穆五】春葬许僖公○夏季孙行父如陈【共左传臧文仲以陈衞之睦也欲求好于陈季文子聘于陈且娶焉杜氏曰臣非君命不越竟故因聘而自为娶范氏曰行父季友孙临川吴氏曰此亦行父欲迎妇于陈而请于君借聘礼以行前此鲁陈未尝有邦交也愚按季友如陈者再今行父之往葢因其祖之旧好假公室之聘而图昏耳春秋特书公子友葬原仲而行父之娶于陈公孙兹娶于牟婴齐娶于莒皆止书如所以贬季友之私行而不予行父兹婴齐因聘以济其私欲也自逆犹可敖如莒涖盟而代弟逆婼聘宋而为意如逆则又甚矣】○秋季孙行父如晋【襄左传季文子将聘于晋使求遭丧之礼以行其人曰将焉用之文子曰求而无之实难过求何害朱子曰季文子三思而后行如使晋而求遭丧之礼以行亦其一事也愚按王制诸侯于天子比年一小聘三年一大聘五年一朝文公即位六年君朝于晋者再而贵卿比年往聘过于事天子之礼而京师之朝终其世不见于经葢诸侯知有霸主而不知有王也】○八月乙亥晋侯驩卒【驩唤官反公作讙襄公也在位七年左传晋襄公卒灵公少晋人以难故欲立长君赵孟曰立公子雍贾季曰不如立公子乐赵孟使士防如秦逆公子雍贾季亦使召公子乐于陈赵孟使杀诸郫穆嬴日抱大子以啼于朝曰先君何罪其嗣亦何罪舍适嗣不立而外求君将焉寘此出朝则抱以适赵氏顿首于宣子曰先君奉此子也而属诸子曰此子也才吾受子之赐不才吾唯子之怨今君虽终言犹在耳而弃之若何宣子与诸大夫皆患穆嬴且畏偪乃背先蔑而立灵公】○冬十月公子遂如晋【杜氏曰卿共葬事文襄之制愚按郑子太叔曰先王之制诸侯之丧士吊大夫送葬稽之于经前此未有使卿送葬者虽桓文之霸止遣微者防葬葢晋文昉为霸令使大夫吊卿共葬事故叔孙婼葬平公季孙意如葬昭公驯致少姜以妾媵而诸侯使卿防葬矣】葬晋襄公【杜氏曰三月而葬速愚按赵盾患秦之送公子雍欲御秦师故急于襄事也】○晋【灵】杀其大夫阳处父晋狐射姑出奔狄【射音亦谷作夜左传晋搜于夷舍二军使狐射姑将中军赵盾佐之阳处父至自温改搜于董易中军阳子成季之属也故党于赵氏且谓赵盾能曰使能国之利也是以上之宣子于是始为国政贾季怨阳子之易其班也而知其无援于晋也使续鞠居杀阳处父晋杀续简伯贾季奔狄公羊传君将使射姑将阳处父谏曰射姑民众不説不可使将于是废将阳处父出射姑入君谓射姑曰阳处父言曰射姑民众不説不可使将射姑怒出刺阳处父于朝而走谷梁传称国以杀罪累上也襄公已葬其以累上之辞言之何也君漏言也晋将与狄战使狐夜姑为将军赵盾佐之阳处父曰不可古者使仁者佐贤者今赵盾贤夜姑仁其不可乎襄公曰诺谓夜姑曰吾始使盾佐女今女佐盾矣夜姑曰敬诺襄公死处父主竟上之事夜姑使人杀之】
