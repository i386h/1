<!-- { "loadSidebar": true } -->
　　忽尝嗣位君其国归而独称世子【杜氏曰忽尝居君位故今还以复其位之例为文称世子者父卒而不能自君郑人亦不君之刘氏曰忽之出无郑者也而又不得称子则忽之可以君国者无几矣春秋别嫌疑明是非以谓忽虽不能君国尝为君之世子矣世子者必命于天子者也若偏庶因乱得逐而夺之则天下之奸臣纵矣故正其名子之继世深恶乱臣贼子之意也薛氏曰突书郑伯已成君也忽书世子明突之不当得位也项氏曰突虽不正而国人君之忽虽正嫡而国人不以为君也陈氏折衷称世子以正忽之反正以反突之不正】则亡其君位明矣其称复归者谓既絶而复归也【陆氏曰复归之正者莫过于郑忽髙氏曰不曰复归则无以知其尝有国复归者又异于常之归复入者又难于常之入也】然诸侯失国出奔归而称复则可【愚按复者还反其旧之谓国本其所有不幸失国而去今得复其国而归也故郑忽曹襄卫郑卫衎皆称复归卫郑之再归与曹负刍之归不称复者卫郑戕本祓而不悛负刍簒冢嫡而幸免其复皆非义也】大夫失位出奔归而称复则不可古者诸侯世国大夫不世官【刘氏曰复归有君臣之异以其世也故可言复可言复而不得言复者夺其国之意也以其不世也故不可言复不可言复而言复者効其窃取位之意也】或曰复厌词也【张氏曰忽自十一年五月庄公卒而立至九月奔卫五年于外乃得复归不从卫侯朔衎之例称爵乃称世子者忽之所以得归者以其尝为世子也所以不称郑伯者以其不能君也愚按前先书突归而继书忽奔者以忽之出由突之入也此先书突奔而继书忽归者明忽之归由突之出也忽与突之强弱见矣突之归不系国而忽称世子嫡庶之名分辨矣○刘氏曰公羊谓复归者出恶归无恶如忽之奔盖有不得已亦何恶乎又曰归者出入无恶突之簒国何故出入无恶乎】
　　许叔入于许【谷梁传许叔许之贵者也莫宜乎许叔其曰入何也其归之道非所以归也】许大【音泰】岳之裔【杜氏曰大岳神农之后尧四岳也】先王建国迫于齐郑不得奉其社稷【隠十一年鲁及齐郑入许许荘公奔卫郑悉有许之土地而使许荘公之弟许叔居许东偏以奉其祭祀是年郑乱许叔度郑之力不能与已争故自入其国而君之也】未闻可灭之罪也则当伸大义以直词上告诸天王下赴诸方伯求复其国粪除宗庙【昭三十一公曰将使归粪除宗祧愚按粪扫也亦作拚聘礼既拚以俟】孰能与之争今乃因乱窃入则非复国之义故书入于许【范氏曰许国之贵莫过许叔叔之宜立又无与二而进无王命退非父授故不书归】入云者难词也【刘氏曰称入何难也何难焉郑乱而后入也陆氏曰本无位则称入陈氏曰许叔称字以是为宜入也是故未有书字者虽公子也弗谓公子此其曰许叔所以别有罪也髙氏曰叔无罪书名则入簒者无辨家氏曰许叔之入入之善者也卫朔之入郑突之入入之恶者也】
　　公防齐侯于艾【艾公作鄗谷作蒿左谋定许也张氏曰入许之役郑荘以壤地相接欲兼并之故纠合齐鲁之力而同伐既入之后齐鲁让而不受乃与郑人今郑不能有齐鲁又为之谋以定许叔之位此许之所以复存也髙氏曰鲁尝为齐絶襄新立复通好自是与文姜有鸟兽之行而彭生之祸兆于此矣故以齐侯为主】○邾人牟人葛人来朝【杜氏曰牟国在泰山牟县葛国在梁国宁陵县东北张氏曰牟国今登州牟平县葛古葛伯国今拱州宁陵县愚按牟平县今属益都路宁海州宁陵县今属河南府路归徳府】
　　公羊曰皆何以称人夷狄之也【何氏曰桓行恶而三人俱朝事之三人为众众足责故并贬之孙氏曰皆防国之君贱其相与朝弑逆之人贬之也朱氏曰朝非微者之礼】其狄之何天王崩不奔丧而相率朝弑君之贼也【堇子曰为天王崩而相朝故贬刘氏曰滕薛之旅见也与邾牟葛为异滕薛之贬轻而邾牟葛之贬重何也天王崩鲁与三国未尝奔问吊赠修臣子之职而方沛然以朝礼自处其义上僣是所以责之重也陈氏曰朝未有书人者旅见非邦交之旧自参以上甚矣凡朝不胜讥莫甚于自参以上故贬人之张氏曰朝桓多矣春秋独于滕贬子谷邓名之邾牟葛人之盖滕子先诸国而朝谷邓自逺而至邾牟以诸侯之贵旅见于恶人之朝以事天子之礼事乱臣贼子故特贬三者以示法其余从同同蜀杜氏曰圣人不与诸侯之朝桓独来则损其爵二国则贬而名三国则人而贱之盖三国班见所以人之也杜元凯以为附庸世子安有三国同时遣世子耶刘氏曰世子不当称君朝凡书世子朝皆贬也不应没其名】
　　秋九月郑伯突入于栎【左传郑伯因栎人杀檀伯而遂居栎公羊传栎者何郑之邑曷为不言入于郑末言尔易为不言忽之出奔言忽为君之防也程子传突非正也忽既恣行故国人君之诸侯助之书爵所以成居正者已不能保则人取之矣书入以见义不容也杜氏曰栎郑别都在河南阳翟县张氏曰今属颍昌府愚按今汴梁路钧州阳翟县】
　　经于厉公复国削而不书独书入于栎何也【髙氏曰前曰归恃宋与仲今曰入宋怒而仲不纳亦见其义不容也】夫制邑之死虢君【左隠元制岩邑也虢叔死焉】共城之叛大叔【同上太叔将袭郑子封伐京京叛太叔叚叚入于鄢公伐诸鄢太叔出奔共】皆荘公所亲戒也今又城栎而寘子元焉使昭公不立【国语栎人实使郑子不得其位】何谋国之误也卫有蒲戚而出献公【杜氏曰莆寗殖邑戚孙林父邑左襄十四卫献公戒孙文子寗惠子食日旰不召二子怒公使子蟜子伯子皮与孙子盟孙子杀之公出奔齐】楚有陈蔡不羮【音郎】而叛弃疾末大必折有国之害也【左昭十一楚子城陈蔡不羮使弃疾为蔡公王问于巾无宇对曰郑荘公城栎而寘子元焉使昭公不立臣闻五大不在邉郑京栎实杀曼伯宋萧亳实杀子防齐渠丘实杀无知卫蒲戚实出献公由是观之则害于国末大必折尾大不掉君所知也十三年楚公子弃疾帅陈蔡不羮许叶之师以入楚蔡公使杀太子禄五月癸亥王缢丙辰弃疾即位】故夫子行乎季孙曰古者家不藏甲邑无百雉之城遂堕三都以张公室【见史记孔子世家】于厉公复国削而不书者若曰既入于栎则其国已复矣【薛氏曰栎者郑之大都也入于栎言将逼郑也郑忽反矣突因栎以有郑忽浸防而不见矣春秋因忽浸防而不见以着大都之害闵忽之无臣子而不足以有立也张氏曰书栎所以见大都耦国既入于此则郑国之命已制于突与入共国都无以异特书入于栎而畧其入国者所以谨乱之所由生也按传十七年髙渠弥弑昭公立子亹十八年齐人弑亹祭仲逆郑子于陈而立之荘十四年傅瑕杀郑子及其二子而纳厉公春秋止书郑伯突入于栎而忽亹仪之事皆不书者以见忽亹仪之为君末矣而不足纪也】于以明居重驭轻强干弱枝以身使臂之义为天下与来世之鍳也为国者可不谨于礼乎春秋此义皆小康之事衰世之意也【木讷赵氏曰诸侯再入不至于国惟郑突入栎卫侯入夷仪而已郑突名而卫衎不名衎书复归于卫而突不书归于郑此正与不正之辨也卫衎之出国果其国也林父逐之而立剽不正也突之出位固非其位乃簒也突入栎将迫兄而出之谋再簒也衎自夷仪入春秋书之以明衎之当有卫也突入郑不书明突不当有郑也家氏曰郑有君而突自外窃入亦书郑伯此因旧史之已书而存之以示戒鲁桓与突同恶相济出师辅簒至于再三故鲁史崇突而卑忽以郑伯书春秋因之以示戒程子所谓以戒居正之不能保也壮二十一年突归于郑之后其出奔蔡入于栎皆以名书犹系于爵虽簒而实君虽君而实簒不没其实也】
　　冬十有一月公防宋公卫侯陈侯于袲伐郑【宋公上公有齐侯袲昌氏反公作侈杜氏曰袲宋地在沛国相县西南郑氏曰亳州愚按今属河南府路】
　　左氏曰将纳厉公也弗克而还【永嘉吕氏曰或疑宋既责赂于突而伐郑不当又纳突遂谓伐突救忽然鲁桓方与突伐宋亦不当防宋伐突忽奔于衞而袲之防则卫与焉突奔蔡而曹之防蔡与焉谓卫不应伐忽以纳突则蔡亦不应伐突以救忽春秋诸侯之离合不常可胜辨哉但据经伐郑二字则突在栎忽在郑为伐忽明矣】谷梁曰地而后伐疑辞非【责也】其疑也昭公与突之是非邪正亦明矣【刘氏曰春秋乱世以不正讨正以不义伐义者众故非所当纳者夺之名所以别白黑】然昭公虽正其才不足以君一国之人复归于郑日以防弱厉公虽簒其智足以结四邻之援既入于栎日以盛强诸侯不顾是非而计其强弱始疑于辅正终变而与邪谷梁所谓非其疑者非其疑于为义而果于为不义相与连兵动众纳簒国之公子也【张氏曰鲁桓宋荘衞朔皆以不正得国其为突谋乃水流湿火就燥独陈侯疑之尔然寡不胜众所以疑而遂合也王氏曰突之未出也宋欲有所责故尝伐之突而既出也宋惧无所得故求纳之始宋不和而公以郑伐宋乃突已奔而公与宋伐郑向者相戾之深今也相用之固岂无自而然哉盖以正继正礼之常诸侯无所求以乱易乱国之衅诸侯有所责故利其乱幸其危贪其贿党其邪自突入栎公与宋公三防诸侯而再伐郑无他贿故也】故详书其防地而后言伐以讥之也【杜氏曰先行防礼而后伐王氏曰四国防于宋之袲则宋主兵矣宋荘与突始恩中雠今又主兵纳之是得为以常徳立武者乎陈氏曰防伐防盟防救防侵皆前定之辞也未前定则书防于某而后伐防于某而后盟防于某而后救防于某而后侵若棐林重丘牡丘召陵是也前定周欲也未前定继事也愚按此于袲伐郑谷梁以为非其疑棐林伐郑谷梁以为着其美盖于袲所以纳以孽夺正之人而棐林所以讨从楚侵宋之罪故不同尔此书公防三国之君修防礼于袲然后伐郑见其先疑而后决也宣元年书四国之君防晋师于棐林伐郑见诸侯皆从晋师以讨有罪也文相似而实不同也召陵侵楚虽非疑辞然称刘文公合诸侯于召陵谋伐楚则是不协而谋之矣经书防于召陵侵楚讥之也若夫襄五年防城棣改陈不书防城棣十八年防鲁济同伐齐不书防鲁济二十五年防夷仪伐齐不书伐齐盖救陈围齐美其有恤患讨罪之实故皆不书防夷仪受赂而纵大恶是以不书伐也】
　　【乙荘王酉元年】十有六年【齐襄二晋缗九卫惠四蔡桓十九郑厉五昭公忽元年曹荘六陈荘四杞靖八宋荘十四秦武二楚武四十五】春正月公防宋公蔡侯卫侯于曹【左谋伐郑也孙氏曰未能纳突故复防张氏曰于此又邀蔡党益张矣】夏四月公防宋公卫侯陈侯蔡侯伐郑【程子传突善结诸侯故皆为之致力屡伐郑也】
