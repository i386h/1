<!-- { "loadSidebar": true } -->
　　秋七月丁酉葬齐襄公【杜氏曰九月乃葬乱故张氏曰无知已诛可以葬矣】○八月庚申及齐师战于干时我师败绩【干音干左传师及齐师战于干时我师败绩公防戎路传乘而归秦子梁子以公旗辟于下道是以皆止公羊传内不言败其言败何伐败也曷为伐败复雠也此复雠乎大国曷为使微者公也曷为不言公不与公复雠也曷为不与复雠者在下也谷梁宣十二年传绩功也功事也程子传及其师非卿也公战讳败凡言败绩大败也小小胜负不书杜氏曰干时齐地时水在乐安界歧流旱则竭涸故曰干时愚按在今益都路乐安县】
　　内不言败此其言败者为与雠战虽败亦荣也【何氏曰复雠以死败为荣刘氏曰以谓生而辱不如死而荣也】按左氏战于干时公丧【息浪反】戎路传【直专反】乗【绳证反】而归则败绩者公也能与雠战虽败亦荣何以不言公贬之也公本忘亲释怨欲纳雠人之子谋定其国家不为复雠与之战也是故没公以见【音现】贬【何氏曰时实为不能纳子纠伐齐诸大夫以为不如以复雠伐之于是以复雠伐之非诚心至意故不与也】若以复雠举事则此战为义战【孟子春秋无义战】当书公冠【去声】于败绩之上【据鄢陵楚子书败绩】与沙随之不得见平丘之不与【音预】盟为比以示荣矣【沙随平丘皆非鲁罪故不讳耻见成十六昭十三】惟不以复雠战也是故讳公以重贬其忘亲释怨之罪其义深切着明矣【愚按书齐师书我师则非师少矣上文书公及齐大夫盟公伐齐则此战乃公及之战不待攷传而知之也然不书公而以微者之辞及战者所以着公志在于纳纠而不在于敌雠也经书内战者三书败外师者八言败者胜彼言战者为彼所胜也内讳败言战乃败矣故奚升陉皆不言败绩升陉讳公不书为公讳败也独此书败绩为与雠战故虽败绩犹不以为辱耳抑详略之际皆圣人之微意也】
　　九月齐人取子纠杀之【左传鲍叔帅师来言曰子纠亲也请君讨之管召雠也请受而甘心焉乃杀子纠于生窦召忽死之管仲请囚鲍叔受之归而以告曰管夷吾治于髙傒使相可也公从之公羊传其取之何胁我使我杀之也谷梁传犹曰取其子纠而杀之云尔】
　　取者不义之词【愚按说文取捕取也谓义不可而强取之也】前书纳纠不称子者明不当立也此书杀纠复【扶又反】称子者明不当杀也【双峯饶氏曰春秋于纠上一无子字一有子字始以纳之为非故去子以明其不当纳终以杀之为非故又称子以明其不当杀】或夺或予【上声】于义各安春秋精意也仁人之于兄弟不藏怒焉不宿怨焉亲爱之而已【本孟子】纠虽争立越在他国置而勿问可也必请于鲁杀之然后快于心其不仁亦甚矣后世以传让为名而取国者必杀其主以为一人心防后患意与此同流毒岂不逺哉【通鉴宋髙祖刘裕受晋禅杀晋恭帝齐太祖萧道成受宋禅杀宋顺帝尽灭其族梁武帝萧衍受齐禅杀齐和帝陈武帝霸先受梁禅杀梁敬帝隋文帝杨坚受周禅杀周静帝后梁髙祖朱晃受唐禅杀唐昭宣帝】故孟子曰五伯【读曰霸后同】三王之罪人也仲尼之徒无道桓文之事者【髙氏曰桓公杀子纠书齐人者并其国人罪之也书曰取杀之重之也张氏曰纠者齐桓之兄弟也以其不当争而争立则为罪以其骨肉之至亲则不可杀为齐桓者当列其罪以告鲁人且明示亲亲之义而全其生则恩义两得矣夫杀兄弟当目君而称齐人者废立之际杀生予夺寄于当国大臣之手今齐大夫始以纠为先君之子而盟欲立之及桓公得国又不体其君天伦之恩从议亲之辟以赦其罪而必杀之废兴生死轻率甚矣故加子于纠又书齐人书取书杀以责其举国君臣忘亲失义之罪也圣人以至公示后世异于私天下为已有欲絶乱本祸根而推刃于先君之遗体者矣愚按王者之道自修身正家以及于为国桓公杀子纠晋文杀懐公以取国夫子纠懐公论长防之序虽不当立而桓文之杀亦非也以是得国而霸诸侯其本固已不正矣此仲尼之门五尺童子所以羞称五伯也杀懐公之事不见于经非削之也旧史不书耳○赵氏曰左氏谓鲁杀子纠按论语云桓公杀公子纠则知齐自杀之非鲁杀也若实鲁杀当云齐人使我杀子纠不应云取刘氏曰谷梁曰言取病内也非也言取病齐耳内何病乎】
　　冬浚洙【洙音殊公羊传浚者深之也曷为深之畏齐也谷梁传深洙着力不足也杜氏曰洙水在鲁城北下合泗浚深之为齐备】
　　固国以保民为本轻用民力妄兴大作邦本一揺虽有长江巨川限带封域洞庭彭蠡河汉之险犹不足凭而况洙乎书浚洙见【音现】劳民于守国之末务而不知本为后戒也【张氏曰洙水在鲁北齐伐鲁之道也鲁虽杀子纠犹有畏齐之心故浚而深之以备齐师之至书此以见其不能明政刑结人心使大国畏之而重劳民力务以深险自守不知困民于无益古人彻彼桑土绸缪牖户之意不如是之陋也王氏曰隋有季梁楚不敢伐郑有子产晋不能屈不有君子其能国乎庄纳子纠而不知义洙水近在城北而劳民末务特儿戏耳愚按城郭沟池有国者之所不可废然有当守而不可不守者有不必徒恃于守者春秋书灭下阳书城虎牢责虢郑之不能守也书浚洙书内筑城邑者二十有四所以责鲁之徒恃于守而重困民力也】
　　【丁庄王十酉三年】十年【齐桓二晋缗二十一卫惠十六蔡哀十一郑厉十七子仪十曹庄十八陈宣九杞靖二十宋闵八秦武十四楚文六】春王正月公败齐师于长勺【败必迈反后放此勺上酌反谷梁传不日疑战也疑战而曰败胜内也杜氏曰长勺鲁地】
　　齐师伐鲁经不书伐意责鲁也诈战曰败【左氏十一年传云皆阵曰战敌未阵曰败某师范氏曰不尅日而战以诈相袭】败之者为主【啖氏曰凡鲁胜则曰败某师】或曰长勺鲁地而齐师至此所谓敌加于已不得已而后应【去声】者也【刘氏曰战者仁人之所恶有不得已而应之者矣】疑若无罪焉何以见责乎善为国者不师善师者不阵善阵者不战【谷梁庄八年】故行使【去声】则有文告之词而疆埸【音亦】则有守御之备至于善阵徳已衰矣而况兵刃相接又以诈谋取胜乎故书鲁为主以责之皆已乱之道寡怨之方王者之事也【张氏曰书败而不书战恶诈战也用民力以战争古有司马车战之法定日刻期两陈相向以决胜负虽败而奔亦无多杀之祸若诈战而出其不意或举众而覆之则不仁之甚者也庄公政刑不修制军无法齐师之来以诈谋而侥幸一胜春秋深讥之愚案春秋书外败者八非外域之败中国则中国之败外域夫外域之于中国不足责矣中国之于外域不可以常法制之而以诈胜之犹之可也至于中国之于中国而以诈取胜则其罪深矣经书内败外域者一败中国者七而庄公居其三何庄公习于诈胜若是耶或谓庄公与仇国为敌圣人幸其胜而志之也嗟夫使庄公于即位之初悉索敝赋以问罪于齐而有再战再胜之功则为善矣今乃挟不能纳纠之愤而逞其狙诈何有于敌雠苟以为敌雠则侵宋再败宋师非敌雠也刘氏曰左氏曰齐师伐我曹刿请见公与之乗战于长勺公将鼓之刿曰未可齐人三鼓刿曰可矣齐师败绩杜氏注齐人虽成列鲁以权谲稽之列成而不得用故以未陈为文非也传本设皆阵曰战未陈曰败之例者见正不正也此既皆陈矣是正也要是所载者当时杂记妄出曹刿及战事不足为据】
　　二月公侵宋【此书侵之始左传凡师有钟鼓曰伐无曰侵轻曰袭公羊传觕者曰侵精者曰伐战不言伐围不言战入不言围灭不言入谷梁传深其怨于齐又退侵宋以众其敌恶之苞人民殴牛马曰侵斩树木壊宫室曰伐王氏曰宋闵以庄二年即位二君未尝有隙何为而侵宋耶以诈败齐乗胜侵宋皆召兵之道非保国之谋也张氏曰庄公以侥幸得志于齐遂举无名之师以掠宋境此所以致郎之师也蜀杜氏曰周官九伐之法负固不服则侵之此盖天子命诸侯使侵之非列国可得而专春秋之世侵伐战围者甚众必详録之以示讥也○愚按赵氏纂例驳三传侵伐之说而谓称罪致讨曰伐无名行师曰侵然齐桓侵蔡刘文公侵楚岂可谓无名行师乎文定改之曰潜师掠境曰侵其义当矣详见十五年】○三月宋人迁宿【此迁国之始公羊僖元年迁者其意也迁之者非其意也谷梁传迁亡辞也其不地宿不复见也迁者犹未失其国家以往者也】
　　其曰迁宿者宿非欲迁为宋人之所迁也【杜氏曰宋强迁之而取其地赵氏曰徙而臣之曰迁某陆氏曰移入封内以为附庸也】懐土常物之大情迁国重事也虽违害就利去危即安犹或恐沈于众不肯率从【书盘庚注自祖乙都耿圯于河水盘庚欲迁于殷而大家世族安土重迁胥动以浮言恐动之以祸患沈陷之于罪恶乃话民之弗率】而况廹于横【去声】逆非其所欲弃乆宅之田里刈新徙之蓬藋【昭十六艾杀此地斩之蓬蒿藜藋而共处之】道途之勤营筑之劳起怨谘伤和气岂不恻然有隐【痛也】乎肆行莫之顾也其不仁亦甚矣凡书迁不再贬而恶已见【音现】矣【髙氏曰宿介于宋鲁之间属于宋而亲鲁宋人以为贰于鲁而迁之王氏曰驱而属之为附庸自是宿不复见则亦亡矣宋闵所为如此阅三载而见弑于贼臣岂不曰天道好还哉通防问圣人恶人迁国序书何以取盘庚曰有不利焉意欲自迁则何恶矣或介乎大国或廹于戍狄为人之所迁者春秋悯之襄陵许氏曰迁之使未失其国家以往其义犹有所难则是王泽之未竭也僖文以后有灭国无迁国矣愚按书迁国邑者三书自迁者七宋迁宿齐迁纪郱鄑郚迁阳皆强迁之而取其地者也邢迁夷仪卫迁帝丘许迁叶夷白羽容城蔡迁州来皆以自迁为文者也然惟邢卫乃迫于狄而自迁蔡许为吴楚所迁亦书自迁者盖虽为强暴所迁然迁而不灭则曰某国迁于某迁而遂灭则曰某人迁某国也邢迁如归齐桓得兴灭继絶之羲春秋二百余年之最善者后莫有继之者矣○赵氏曰公羊云以地还之也据此乃将已地绕之非迁彼之义】
　　夏六月齐师宋师次于郎公败宋师于乗丘【乗绳证反左传齐师宋师次于郎公子偃曰宋师不整可败也宋败齐必还请击之公弗许自雩门窃出蒙臯比而先犯之公从之大败宋师于乗丘齐师乃还谷梁传次止　也畏我也不日疑战也杜氏曰乘丘鲁地张氏曰今兴仁府乗氏县愚按乗氏县今属东昌路曹州】
