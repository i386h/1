<!-- { "loadSidebar": true } -->
　　无知曷为不称公孙而以国氏罪僖公也弑君者无知于僖公何罪乎不以公孙之道待无知使恃宠而当国也按无知者夷仲年之子年者僖公母弟也私其同母异于他弟施【以豉反】及其子衣服礼秩如嫡此乱本也故于年之来聘特以弟书【隠七桓三】于无知之弑不称公孙着其有宠而当国也垂戒之义明矣古者亲亲与尊贤并行而不相悖【中庸仁者人也亲亲为大义者宜也尊贤为大】故尧亲九族必先明峻德而后九族睦【见尧典】周封同姓必庸康叔蔡仲而后王室强【周大封同姓然必诛管蔡之乱而用康叔蔡仲之贤也】徒知宠爱亲属而不急于尊贤使为仪表以明亲亲之道必有簒弑之祸矣【陈氏曰弑君者连称管至父而专罪无知者君弑而无知受之则贼不在二子矣张氏曰不书氏与翚州吁同例举于此后皆称氏从同同也○刘氏曰谷梁曰大夫弑君以国氏者嫌也弑而代之也非也宋万岂亦弑而代之者乎公子商人岂非弑而代之乎愚按文定谓州吁不氏责卫庄不待以公子之道无知不氏责齐僖不待以公孙之道斯亦一义然督万亦以国氏盖隠桓庄之春秋凡贼皆名之大义既明于初其后皆以氏称张氏之言乃程子之意也】
　　弑其君诸儿【左傅齐侯使连称管至父戍葵丘请代弗许故二人因无知以作乱齐侯田于贝丘反贼遂弑之而立无知愚按襄公在位十二年明年子小白立是为桓公】
　　按左氏齐侯游于姑棼【扶云反】遂田【猎也】于贝【补盖反】丘徒人费【音秘】遇贼于门先入伏公出而闘死石之纷如死于阶下是能死节者也春秋重死节之臣而法有特书【据孔父仇牧荀息皆特书】其不见【音现】于经何也如费等所谓便【平声】嬖私昵之臣【襄二十五晏子曰君为社稷死则死之若为已死非其私昵谁敢任之】逢君之恶【本孟子】田猎毕弋而不修民事使百姓苦之者也【诗齐风卢令小序齐语桓公曰吾先君襄公筑台以为髙位田狩毕弋不聼国政注毕掩雉兎之纲弋缴射也】与大臣孔父仇牧义形于色不畏强御以身死其职则异矣【公羊孔父可谓义形于色矣仇牧可谓不畏强御矣】当是时管仲隰朋鲍叔皆沉于下寮不见庸也而徒人费石之纷如乃得居左右襄公之所疎逺【干愿反下同】亲信者如此故以齐国之强大一也桓公用之则九合诸侯不以兵车由亲贤人逺小人所以兴也襄公用之不能保其身死于户下由亲小人逺贤臣所以亡也【蜀诸亮传亲贤臣逺小人此先汉所以兴隆也亲小人逺贤臣此后汉所以倾頽也】此二人虽死于难【去声】与自经于沟渎而莫之知者【论语】犹不逮焉乃致乱之臣死不偿责又何取乎【愚按徒人费石之纷如孟阳死于襄公之弑贾举州绰邴师公孙敖封具铎父襄伊偻堙祝佗父申蒯死于庄公之弑皆不得以死节书盖近昵嬖幸之臣从君于昏而任其祸未可以死节许之也张氏曰齐襄之见弑以祸木言之则无知之乱嫡积渐于僖公之时而襄公之恶积不可揜如抗王伐卫杀鲁桓公色荒禽荒昵比小人以至祸发萧墙身殱贼手考其即位至今所书齐事无非亡国戕身之媒所谓积不善之余殃也】

　　春秋胡传附録纂疏卷七
<经部,春秋类,春秋胡传附录纂疏>
　　钦定四库全书
　　春秋胡传附录纂疏卷八
　　元　汪克寛　撰
　　庄公中
　　【丙庄王申二年】　九年【齐桓公小白元年晋缗二十卫惠十五蔡哀十郑厉十六子仪九曹庄十七陈宣八杞靖十九宋闵七秦武十三楚文五】春齐人杀无知【左传初公孙无知虐于雍廪雍廪杀无知】
　　杀无知者雍廪也而曰齐人者讨贼之辞也【刘氏曰雍廪杀之其称人讨贼之辞也】弑君之贼人人之所恶【去声】夫人之所得讨故称人人者众辞也【先师曰圣人以讨贼寄之人人乱臣贼子无容足之地矣】无知不称君已不能君齐人亦莫之君也【陈氏曰州吁之弑卫人为之变不逾年卒讨之无知之弑齐人亦为之变逾年卒讨之故无知不成君而雍廪得书人国犹有臣子也春秋之初王道犹未坠人心犹止于礼义也齐诗为防公作者六以齐防不道诗人屡致意焉冀幸一悟而长恶不已至于遇弑然犹不忘讨贼之义也家氏曰齐商人楚防旷嵗歴年然后假手他人以迄天讨既为臣民所君虽欲用州吁无知之例名之曰贼以匹夫讨有不可得矣愚案春秋之例称人以杀而但名之则讨有罪也称人以杀而不去其官则非讨贼也经书杀弑贼者十州吁无知陈陀夏徴舒晋里克卫喜齐商人楚防公子比蔡般是也州吁无知国人能自讨贼陈佗徴舒待蔡人楚人讨之无臣子矣然皆以讨贼书之也晋惠因里克弑君而得国卫献因甯喜弑君而复国利其所为使复为大夫既又忌而杀之非讨贼也故以国杀大夫为文楚弃疾诱比以为君之利而俾当弑君之名既而杀之意在代其位亦非讨贼也故以两下相杀为文齐商人楚防蔡般则国人君之诸侯防之不知其为贼矣故春秋亦不得用讨贼之例也○刘氏曰谷梁谓无知之挈失嫌也称人以杀大夫杀有罪也非也无知弑君以代其位不可复氏公子上有齐人下有无知明无知者齐人之贼亦不烦再氏国又无知非大夫而以杀大夫例解之失指】
　　公及齐大夫盟于蔇【蔇其器反公谷作暨左传初防公立无常鲍叔牙曰乱将作矣奉公子小白奔莒乱作管夷吾召忽奉公子纠来奔公及齐大夫盟于蔇齐无君也公羊传公曷为与大夫盟齐无君也何以不名为其谋与大夫盟也使若众然谷梁传公不及大夫大夫不名无君也盟纳子纠也杜氏曰蔇鲁地琅琊缯县北有蔇亭张氏曰今沂州承县愚按沂州今属益都路】
　　及者内为志【髙氏曰此盟盖公意】大夫不名者义繋于齐而不繋于大夫之名氏也【张氏曰大夫齐之太宰称大夫以其任一国之事而表异之故不名也与文七年赵盾书大夫同】曰公及齐大夫盟者讥公之释父怨亲仇雠也【赵氏曰纳讐人之子损礼而盟大夫故盟书公及言大夫以明非大夫之罪也所以异于髙傒及处父也】或曰以徳报怨寛身之仁【见表记】何以讥之也曰徳有轻重怨有深浅怨莫甚于父母之仇而徳莫重乎安定其国家而图其后嗣也【刘氏曰仲尼正天下之义明徳怨之处以谓徳不可以报怨设之诡其理则去王逺矣故怨莫甚乎父母之仇而徳莫重乎君国子民岂可相贸易哉】有父之雠而不知怨乃欲以重徳报之也则人伦废天理灭矣然则如之何以直报怨以徳报徳【朱子或问以直报怨者不以私害公不以曲胜直当报则报不当报则止一观夫理之当然圣人之心终不使人忘怨而没其赧复之名者亦以见夫君父之讐有不得不报者而伸夫忠臣孝子之心也若于其所怨而反报之以徳诚若忠且厚矣而于君父之讐亦将有时而忘之岂不悖天理之甚也哉或曰君父之讐亦有当报不当报之别乎曰周礼有之杀人而义者令勿讐此不当报者也春秋传曰父不受诛子复讐可也此当报者也当报而报不当报而止是即所谓直也愚按庄公素无报讐之念自以为出于齐倚齐为援故于襄之死要齐大夫至于鲁地而谋立纠以为君为植党市恩之计初非以徳报怨实欲以徳报徳也使庄公幡然悔悟思其父之所以没因无知之乱伸大义而伐之斵其棺而暴其罪谋于齐众择僖公之贤子而立之岂不为桓公之孝子而为春秋之贤君也哉圣人于髙傒处父荀庚孙良夫郤犫孙林父向戌之盟皆不书公及独于齐大夫盟蔇书曰公及者盖深疾其懵于理而又伤其不能勇于事也○啖氏曰敷梁曰无君制在公矣当可纳而不纳故恶内也按讐人之子本不当纳有何恶乎下伐齐纳纠义同】
　　夏公伐齐纳纠【左作纳子纠愚按孔氏正义今定本纠上有子字则左传古本亦作纳纠】齐小白入于齐【左传公伐齐纳子纠桓公自莒先入公羊传伐而言纳者犹不能纳也小白曷为以国氏当国也程子传桓公子纠防公之二子也桓公兄而子纠弟防公死则桓公当立春秋书桓公则曰齐小白言当有齐国也于子纠则止曰纠不言齐以不当有齐也不言子非君之嗣子也公谷并注四家皆书纳纠左传独言子纠误也然书齐人取子纠杀之者齐大夫甞与鲁盟于蔇既纳纠以为君又杀之故书子是二罪也】
　　左氏书子纠二传曰伐齐纳纠君子以公谷为正【君子谓程子】纳者不受而强【其丈反】致之称【永嘉吕氏曰凡书纳皆内不受而强致之公伐齐纳纠欲纳之而实未能纳也故纳而得入则书其国楚人纳顿子于顿楚子纳公孙宁仪行父于陈是也虽至其国而未得入则书弗克纳晋人纳防菑于邾是也未得国而入于邑则书邑齐髙偃纳北燕伯于阳晋赵鞅纳世子蒯瞆于戚是也庄公纳子纠也以国则小白已君以邑则纠未能入故但书纳以见其不能纳也陈氏曰襄公吾讐也而纳其亡公子以为徳是纳不宜纳也】入者难词【愚按有当入而言入者难词也有不当入而言入者逆词也许叔之入小白之入当入者也郑突之入卫朔之入不当入者也齐阳生入于齐与此书法虽同然下书陈乞弑荼则知阳生之入所以簒荼矣读经当合上下文观之】纠不书子者明纠不当立也以小白繋【去声】齐者明小白宜有齐也所以然者防公见杀纠与小白皆以庶子出奔而纠弟也又未尝为世子按史称周公诛管蔡以安周齐桓杀其弟以反国【前淮南厉王传王骄恣不法上令薄将军昭与厉王书谏数之曰云云】是纠防而小白长【展两反】其有齐宜矣宜则何以不称公子内无所承上不禀命故以王法絶之也桓公于王法虽可絶视子纠则当立故管仲相【去声】桓为徙义而圣人称之曰微管仲吾其被【皮寄反】发左衽矣召【音邵】忽死于子纠为伤勇比诸匹夫匹妇之谅自经于沟渎而莫之知也【上蔡谢氏曰召忽死于子纠为伤勇管仲不死为徙义而夫子子之也朱子或问程子以薄昭之言证桓公之为兄而荀卿尝谓桓公杀兄以争国其言固出于薄昭之前未可以此证其必然但以公谷春秋所书之文为据参以夫子答子路子贡之言断之盖圣人之于人功罪不相掩今但称管仲之功而不言其罪则可见不死子纠之难无害于义而桓公子纠之长少亦从以明矣愚按杜氏注小白僖公庶子子纠小白庶兄公羊谓小白称入为簒辞谷梁谓小白不譲子纠太史公序小白次子纠皆以子纠为兄小白为弟且谓皆僖公子韩宣子亦谓齐桓卫姬之子有宠于僖而程子谓防公子似据左传公子小白公子纠蒙防公立而言今考小白与纠其为僖公或防公之子则不可考然以经考之忽系郑而突不系郑羁系曹而赤不系曹则嫡庶之辨也防菑不繋邾而书弗克纳则长防之辨也今小白系齐则郑忽曹羁之例也纠不称子而称纳则防菑之例也是则小白当立而纠不当立明矣以经别传之真伪则公谷杜氏不可信也况夫子盛称管仲之功而不责其忘君事雠别其长防是非岂不灼然可见哉鲁庄忘雠而纳其公子奉少夺长兴师以助不正卒至于败书公伐书纳而罪恶着矣通防庄公为齐纳子纠既絶父子君臣之伦矣鲁国臣子则而象之故子般闵公皆不得其死而鲁不絶如线仲尼为此惧一书再书屡书特书而每书必加贬絶以着其释怨忘讐之罪也○刘氏曰公羊云纳者入辞也非也纳者纳辞耳得入不得入未可知也非入辞也又云纠不称公子君前臣名亦非也纠失国在鲁本非鲁臣何故责以君前臣名乎】
