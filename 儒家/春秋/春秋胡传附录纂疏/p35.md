<!-- { "loadSidebar": true } -->
　　佗弑大【音泰】子而代其位【朱子语佗之弑君不见于经亦是鲁史无之耳】至是逾年不成之为君者以贼讨也【啖氏曰佗逾年之君不曰陈侯以贼诛也】书蔡人以善蔡书陈佗以善陈善蔡者以蔡人知佗之为贼【张氏曰春秋之初先王之泽未泯人心之正理犹存故蔡人因人心之不君佗而杀之】善陈者以陈国不以佗为君【诗墓门刺陈佗也其诗曰夫也不良国人知之则陈人不以佗为君可知】知其为贼故称人称人讨贼之词也【陆氏曰臣弑君凡在官者杀无赦蔡虽他国以义杀之亦变之正也故书曰蔡人】不以爲君故称名称名当讨之贼也【临川吴氏曰陈不能讨而蔡能讨之故以讨贼之义归之蔡簒弑之贼人人得而杀之也陈佗簒立既葬桓公君陈亦已逾年矣然簒贼非可称君故名而不爵凡簒贼而称君者见本国之臣子与邻国之君臣皆不能讨而成之为君也苟有一人能明讨贼之义而杀之则春秋以讨贼之义归之矣衞人杀州吁齐人杀无知蔡人杀陈佗是也家氏曰前此陈人爲衞讨州吁今蔡人爲陈杀佗此邻国之二讨春秋所深与也治邻贼者有褒则党邻贼也在所诛矣】鲁桓弑君而郑伯与之盟宋督弑君而四国纳其赂则不知其为贼矣齐商人弑君者及其见杀则称位蔡般【音班】弑父者及其见杀则称爵是齐蔡国人皆以为君矣圣人于此抑扬与夺遏人欲于横【去声】流存天理于既灭见诸行事可谓深切着明矣簒弑之贼外则异国皆欲致讨而不赦内则国人不以为君而莫之与谁敢劝于为恶故曰孔子成春秋而乱臣贼子惧【先师曰王政不网天子不能讨贼而圣人明春秋之义以讨之谓非天子之事而何耶其讨之也柰何曰如杀贼书人是也噫讨贼天子事也圣人不唯自任而又寄之人人僭耶不得已耶故曰知我罪我其惟春秋乎愚按弑君而见杀者十有三惟四人以讨贼书州吁无知衞人齐人能自讨贼陈佗夏徴舒待蔡人楚人讨之臣子之不能讨其罪着矣晋惠因里克弑君而得国衞献因甯喜弑君而复国利其所为使复为大夫既又忌而杀之非讨贼也故以国杀大夫为文楚弃疾诱比以为君之利而俾当大恶之名既而杀之意在代其位非讨贼也故以公子相杀爲文陈人虽杀宋万然与贼为党待宋人之赂而后杀之齐庆封诱崔杼而致之死皆非天讨故不以讨贼书也宋督死于南宫万书之则为扞君难故不见于经齐商人蔡般既为国人所君旷岁歴年假手于盗贼蛮夷而讨之春秋虽欲夺其爵位同之于贼有不可得矣○赵氏曰佗杀太子之贼公谷不达此意妄云淫于蔡淫猎于蔡不近人情】
　　九月丁卯子同生【左传以大子生之礼举之接以大牢卜土负之士妻食之公与文姜宗妇命之问名于申繻命之曰同公羊传喜有正也程子传书子同生圣人所以正大本而防僭乱也子同者桓之嫡长子也于其始生即书之其位固已定矣嫡冢之生国之大事故书】
　　适【音嫡】冢始生即书于策与子之法也【啖氏曰君嫡子生以太子生之礼接之则史书之赵氏曰礼备于嫡是重宗庙记其是以着其非也蜀杜氏曰书同生正鲁国之传嗣而遏簒逆也张氏曰盖嫡夫人之长子备用太子之礼故史书于防春秋于此明与子之法在于正始明分则私爱之所不能行嬖孽之所不能干所以定国本息乱源也】唐虞禅夏后殷周继春秋兼帝王之道贤可禅则以天下为公而不拘于世及之礼子可继则以天下为家而不必于让国之义【礼运大道之行天下为公选贤与能大道既隐天下为家大人世及以爲礼】万世之通道也与贤者贵于得人与子者定于立嫡传子以嫡天下之达礼也故有君薨而世子未生之礼【曽子问君薨而世子生如之何孔子曰卿大夫从摄主北面于西阶南大祝禆冕执束帛升自西阶尽等不升堂命母哭祝声三告曰某之子生敢告大宰命祝史以名徧告于五祀山川】植【音値置也】遗腹朝委裘而天下不乱者【前贾谊传孟康注委裘若容衣太子防未坐朝事先帝裘衣也】以名分素明而民志定也【易君子以辨上下定民志】经书子同生所以明与子之法正国家之本防后世配嫡夺正之事垂训之义大矣【通防适冢生大事也春秋书此以正国本晋献公杀申生立奚齐而国乱数世汉高祖定惠帝黜赵王而延祚四百传世三十一其效可见矣或问出姜之子不书其生何也曰记子同生明与子之法也春秋兼帝王之道或以天下为公而与贤或以世及为礼而与子与贤贵于得人故季札乱国仲尼不取与子定于立嫡故文姜始入春秋书之按左氏云云即太子之礼也载于史策名分一定则自始生至于受誓为世子其物采等衰固殊絶矣配适夺正之事无所从起此春秋与子之法也文公不知此义故子赤见杀出姜归齐其生不见于经盖仲尼削之耳郑忽衞蒯聩出奔宋痤晋申生见杀王猛兄弟之以于刘单皆其君父丕知此义是以蒙首恶之名不亦悲乎】此世子也其不曰世子何也【杜氏曰不称太子者书始生也】天下无生而贵者【见仪礼士冠礼篇】誓于天子然后为世子【周礼典命诸侯之世子誓于天子○刘氏曰公羊以谓感隐桓之祸故以喜书不亦浅近乎谷梁曰疑故志之若圣人疑之谁复不疑之乎齐诗云展我甥兮展者信也诗人信鲁庄公为齐侯之甥何有仲尼反疑其先君为齐侯之子乎朱子曰桓公三年夫人姜氏至自齐六年子同生十八年桓公乃与夫人如齐则庄公诚非齐侯之子矣永嘉吕氏曰二百四十二年惟此书子同生说者求其说而不得或谓惠无适子遂啓簒弑故以喜书或谓庄文成襄皆嫡嗣此独书以正周公之后决后世之疑或谓为荘公如齐纳币张本要之皆不然国之主器莫重于嫡嗣嫡嗣不正则祸乱生焉故古者嫡子生必以礼举之所以正国本系人望而絶庶孽觊觎之心也若君受制于文姜必齐女而后娶以至于失时越礼则亦可以因是而考之矣】
　　冬纪侯来朝【程子曰纪畏齐而来朝以求助也不能上诉于天子近赴于诸侯和辑其民人效死以守而欲求援于鲁桓是岂为国之道哉其不能保有终至于大去其国宜也】
　　按左氏防于郕咨谋齐难【去声】也冬来朝请王命以求成于齐也公告不能【杜氏曰纪微弱不能自通于天子欲因公以请王命公无宠于王故告不能】孟子曰观近臣以其所为主观远臣以其所主【朱子注君子小人各从其类故观其所为主与其所主者而其人可知】主者成败之机荣辱之本也昭公弃晋主齐至于客死【昭公二十五年孙齐齐不能纳二十八年如晋晋人曰天祸鲁国君淹恤在外亦不使一介辱在寡人而即安于甥舅三十二年薨于干侯】郑伯逃齐主楚终以乞盟【僖五年防于首止防王太子郑谋宁周也郑伯逃归不盟孔叔曰国君不可以轻轻则失亲失亲患必至病而乞盟所防多矣八年盟于洮郑伯乞盟请服也】观其所主而荣辱成败见【音现】矣鲁桓者弑君之贼人人之所同恶夫人得而讨之也而主之以求援【于眷反】其能国乎然则何以免于贬志不在于朝桓也【蜀杜氏曰桓之簒王法所不容诸侯不能讨而朝之聘之春秋不与是义不可以朝桓矣今纪之来复存其正爵以其惧于齐难与其所亲谋之故恕之也沙随程氏曰溺人近死何暇论援者之贤否乎愚按桓公簒立得罪于君父兄惴惴焉不能自保而结大国以自安即位之始年求盟于郑三年求婚于齐未几次班后郑而取怒于齐则非时大阅以备不虞是其忧榆信缩固系于齐人嚬笑之顷又安足与谋纪难哉易曰比之匪人不亦伤乎纪侯之谓矣然春秋所以怒纪侯而不之贬者如人遇强御于国门之外苟有过者亟执其裾而愬之不暇问其人之善恶也夫纪以蕞尔之国介居大国之间欲上告于天子则不能欲下告于方伯连率则无非齐之与国其所以仆仆朝鲁防鲁亦曰纪之与鲁暨鲁之与齐皆比邻婚姻之国或可资其助耳圣人其以是而恕之乎比事以观纪不能自强于政治苟焉依人以图存鲁桓不能忧人之忧急人之急坐受朝礼而莫之或拯齐以强大肆意于吞噬小弱其罪皆不待贬而自见矣】
　　【丙桓王十子五年】七年【齐僖二十六晋小子四卫宣十四蔡桓十郑庄三十九曹桓五十二陈厉二杞武四十六宋庄五秦宁十一楚武三十六】春二月己亥焚咸丘【程子传古者昆虫蛰而后火田去莽翳以逐禽兽非竭山林而焚之也咸丘地名焚咸丘如尽焚其地见其广之甚也杜氏曰焚火田也咸丘鲁地髙平钜野县南有咸亭高氏曰咸丘乃鲁地近齐者故孟子以咸丘蒙为齐东野人愚按钜野今属济宁路】
　　咸丘地名也易称王用三驱【比九五爻辞程子传如天子不合围合其三面前开一路使之可去不忍尽物好生之仁也】在礼天子不合围诸侯不掩羣【王制田不以礼曰暴天物云云昆虫未蛰不以火田注合围掩羣为尽物也】夫子钓而不纲弋不射【食亦反】宿【朱子注尽物取之出其不意圣人不为也】皆爱物之意也推此心以及物至于鸟兽若草木裕【舜典畴若予上下草木鸟兽汤诰贲若草木伊训鸟兽鱼鼈咸若】无淫猎之过矣【刘氏曰焚咸丘淫猎之过也古者诛不逐奔追不越防】书焚咸丘所谓焚林而田也【定元魏献子田于大陆焚焉李氏瑾曰火田直焚一丛一聚岂容焚一泽也讥尽物故书之临川吴氏曰周之二月夏之十二月昆虫未出故可用火此不当田狩之月而火田又咸丘非狩也故讥○刘氏曰公羊以谓咸丘者邾娄之邑其君在焉故不系国焚之者樵之也以火攻也按公羊凡内取邑不系国悉归之邾娄若诚火攻人君应书曰伐咸丘焚之今但曰焚咸丘而无兵戈之意安知不以火田乎谷梁口不言邾咸丘疾其以火攻与公羊说相近】
