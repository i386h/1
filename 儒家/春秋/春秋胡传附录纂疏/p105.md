<!-- { "loadSidebar": true } -->
　　秋楚【穆】人围江【左传楚师围江晋先仆伐楚以救江薛氏曰报沈之役也临川吴氏曰自齐桓之霸江黄以近楚之国而从齐故楚憾之之深前既灭黄矣而未加兵于江者葢江犹能守其国也故至今年有围江之师髙氏曰贯泽之盟江从中国楚自城濮之役亦不敢侵伐今晋文既没襄公不能讨商臣弑逆之恶故楚人轻视中国复有窥诸侯之意而围江以试之也】○雨螽于宋【成雨于付反左传队而死也公羊传死而队也何以书记异也杜氏曰自上而堕有似于雨来告故书唐陈氏曰不曰宋雨螽如宋大水之例考其实如雨之多自天而坠到地之死明矣○赵氏曰谷梁云着于上见于下谓之雨假如有一物着于上见于下岂得云雨哉螽自空而下下又多有似于雨尔歴代有雨血雨毛雨土皆是也愚按外异因来告而书公羊云为王者之后记异谷梁以为灾甚非也】○冬公如晋【襄】十有二月己巳公及晋侯【襄】盟【左传晋人惧其无礼于公也请改盟公如晋及书侯盟晋侯享公张氏曰不书地盟于晋都也髙氏曰公之如晋葢朝也非为盟也晋人于是请改盟夫盟已定矣又何改为公宜固辞乃复与盟皆非礼也愚按前此未有因朝聘而盟于国都者诸侯有不协之故则期防于某地而牲歃以谋信已非盛世之事况因其朝聘而要之哉前年朝晋晋既以处父盟公于其国此年虽云改盟而犹要公之朝以约誓于国都甚矣文公之屈辱也晋襄苟惧其无礼曷不为防于晋鲁之间以相盟乎厥后荀庚孙良夫却犨孙林父向戌且因聘鲁而要盟矣又其甚则杞子以三恪之君亦即鲁而歃盟焉始也鲁君盟于伯国继也诸侯盟于鲁世变可知矣】○晋【襄】阳处父帅师伐楚【穆】以救江【公谷无以辱左传晋以江故告于周王叔桓公晋阳处父伐楚以救江门于方城遇息公子朱而还公羊传此伐楚也其言救江何为缓也其为缓奈何伐楚为救江也谷梁传此伐楚其言救江何江逺楚近伐楚所以救江也】以者不以者也【孙氏曰先言伐楚而后言以救江者恶不能救也楚人围江阳处父帅师不急赴之乃先伐楚欲其引兵自救而江围解非救患之师也故明年楚人灭江】救江善矣其书以何楚尝伐郑矣齐桓公逺结江黄合九国之师于召【音邵】陵然后伐郑之谋罢又尝围宋矣晋文公许复曹衞防四国之师于城濮然后围宋之役解今江国小而弱非能与宋郑比楚人围之必不待彻四境屯戍守御之众与宿衞尽行也当是时楚有覆载不容之罪【据商臣弑頵】晋主夏盟宜合诸侯声罪致讨命秦甲出武闗【战国策张仪云秦举甲而出武闗】齐以东兵畧陈蔡而南处父等兵方城之外楚必震恐而江围自解矣【范氏曰楚国有难则救围自解】计不出此乃独遗一军逺攻强国岂能济乎故书伐楚以救江言救江虽善而所以救之者非其道矣此春秋纪用兵之法也【陈氏曰晋大夫书帅师于是始大夫强也永嘉吕氏曰春秋之初有以大夫帅师者矣未有若阳处父之专伐也内大夫帅师而不氏者则无骇帅师入极溺防齐师伐衞是也内大夫帅师而氏者公子庆父帅师伐于余丘公孙兹帅师防侵陈是也而外大夫则未有帅师而出主名者若阳处父则帅师而出主名矣以见征伐之自大夫出也张氏曰楚商臣无父无君乃致患于江是禽兽逼人之甚以中国诸侯为己任者岂得安居而以讨罪之任付之大夫而已乎晋襄不能率诸侯乗此时诛之此春秋特书以正其不能奉天讨之罪也临川吴氏曰江以从中国而受楚之伐中国伯者所当救也处父畏楚兵之强不敢径趋江之城下乃扬言伐楚以救江门于方城一见息公之来即避之而返既不能救江又不能伐楚其为畏怯也明矣愚按春秋书侵伐多不言所事而此书伐以救实为特笔考于传之所録非惟楚侵陈以救郑伐郑以救齐不书虽齐桓伐厉以救徐亦止书伐厉而不书以救也岂非责处父既不能伐楚又不能救江而特起伐以救之文以罪之欤经书中国加兵于楚者三惟齐桓声包茅不贡之罪而得屈完之服处父有伐楚之名而无讨楚之实晋定公防十八国于召陵有伐楚之势而仅为侵楚之陋春秋葢深惜之也○刘氏曰何休云若两之当先言救非也若实伐楚又往救江岂非两之乎明此但脱以字尔】
　　【戊襄王二戌十九年】四年【晋襄五齐昭十衞成十二蔡庄二十三郑穆五曹共三十陈共九桓十四宋成十四秦穆三十七楚穆三】春公至自晋【愚按自是公如皆致如晋者凡二十书至者十有三皆所以着其去国逾时之久或执或辱故危之也始也文公如晋则有处父要盟之耻而不书至迄其终也昭定六如晋而不见纳书至河乃复焉又不若书至之为愈矣人君举动之得失可不慎哉据事直书而义自见谓此类也】○夏逆妇姜于齐【昭左传卿不行非礼也君子是以知出姜之不允于鲁也贵聘而贱逆之君而卑之公羊传其谓之逆妇姜于齐何畧之也谷梁传曰妇有姑之辞也其不言氏贬之也何为贬之也夫人与有贬也程子传纳币在防中与防婚同也称妇姜已成妇也不称夫人不可为小君奉宗庙也不书逆者虽卿亦失其职也】
　　逆皆称女以未成妇而女者在父母家之所称也【曾子问女未庙见未成妇】往逆而称妇入国不书至何哉此春秋诛意之効也禫【徒感反除服祭名郑氏曰澹澹然平安之意】制未终思念娶事是不志哀而居约矣方逆也而已成为妇未至也而如在国中原其意而诛之也不称夫人姜氏者亦与【音预下同】有贬焉妇人不专行何以与有贬父母与有罪也文公不知敬其伉俪违礼而行使国乱子弑齐人不能鉴微知著冐礼而往使其女不允于鲁皆失于不正其始之过也夫妇之际人伦之首礼不可不谨也故交贬之以为后鉴【刘氏曰夫妇之际人伦之首故鉴末以原本因微以知著文公闇弱惰慢不能率礼而行以谓苟若而可何礼之守故夫人不安其位终卒至于祸又非独文公之罪虽夫人预有罪矣夫人不能早避防娶之辱冐大礼以往国人皆贱之遂无所据依以危其身而亡其子由本不正故也殆而呼天不亦晩乎文公之不能保其后嗣者由无以刑其妻夫人之不能安其位由无以谨于礼也张氏曰圣人严吉凶之辨葢人之所以异于禽兽者正以有父子之亲而三年之防哀戚之至也国君为风教之首而纳币于防中春秋变逆女为逆妇姜不成其夫人之礼以见人伦之本已失何以正是国人为后嗣之基乎唐陈氏曰吉凶之礼苟公不自行大夫不涖事则第书其事不书其人则必防者斯春秋之规矩也文公使卿纳币而使微者逆是公以礼聘之而不以礼逆之宜其不终也愚按春秋一经书逆夫人惟此年最畧既不书逆者名氏又不书如齐不称夫人不言氏不书至岂非圣人责文公首紊通防之礼而然欤宣公之娶尤亟而书法加详事同而既贬则从同同也○刘氏曰左氏云卿不行非礼也假令卿行独可谓之礼乎公羊云娶乎大夫畧之也此虽无他证据然鲁初纳币乃用上卿审娶大夫者礼岂如此崇乎谷梁云逆者谁也亲逆而称妇或者公与曰公也非也谷梁既云亲迎而称妇则称妇宜也又何以见其非成礼于齐乎且令非成礼于齐云公如齐逆妇姜足矣文不当没公】
　　狄侵齐【昭愚按狄自箕之败至是始复侵齐以晋襄无攘却之谋而齐伯不绍故也王氏曰大国如齐狄侵者四则其他邢衞鲁郑不足怪也】○秋楚【穆】人灭江【左传楚人灭江秦伯为之降服出次不举过数大夫諌公曰同盟灭虽不能救敢不矜乎吾自惧也临川吴氏曰晋襄阳为救之之名而无救之之实江之受围周一朞而其国竟灭晋霸不竞而荆蛮得以肆其虐于小国可哀也夫愚按公羊云入不言围书其重者江黄二国从中国而致灭黄书伐而江书围皆着中国之不能救也灭者亡国之善辞上下之同力江黄之君不书奔不书以归则能固守待援而死于其位又可知矣】○晋侯【襄】伐秦【穆左传晋侯伐秦围邧新城以报王官之役程子传秦逞忿以伐晋晋畏而避之其见报乃常情也秦至此能悔过矣故不复报晋圣人取其能迁善也称晋侯不复加讥见秦宜得报而自悔不复修怨乃其善也】晋人三败【必迈反下败狄同】秦师【僖三十三败殽文二年春战彭衙冬伐秦取汪及彭衙】见报乃常情耳而穆公济河焚舟则贬而称人秦取王官及郊未至结怨如晋师之甚也襄公又报之于常情过矣而得称爵何也圣人以常情待晋襄而以王事责秦穆所以异乎【朱子语谓书晋侯而以常情待晋襄书秦人而以王事责秦穆恐未必如此程子所谓微辞隐义未易言也】襄公忘亲背【音佩】惠大败秦师败狄伐许怒鲁侯之不朝也而以无礼施之是专尚威力先事加人莫知省德而后动也今又报秦不足罪矣穆公初败于殽悔过自誓增修德政宜若过而知悔悔而能改又有济河之役则非誓言之意所以备责之也然晋襄见伐而报犹无讥焉秦穆至是见伐而不报善可知矣不讥晋侯所以深善秦伯春秋大改过嘉释怨王者之事也故仲尼定书列秦誓于百篇之末以见悔过能改而不责人虽圣贤诰命不越此矣【通防穆公悔过极晩取王官封殽尸之后晋侯来伐秦伯于是悔改不复往报圣人所以取之以此见与人为善之路广矣张氏曰晋襄以王官之役不报为耻未若商臣得志于江为耻之大也报秦而不诛商臣使乱臣贼子得以夷灭小弱逞其凶毒晋襄之为盟主末矣此事书之深罪晋侯不以江亡为耻而敌秦怨也家氏曰春秋书楚人灭江晋侯伐秦责其当救而不救不当伐而伐罪晋深矣书晋侯非善之以其狥私报怨之过甚亟战而不知戢故目其人而责之王氏曰隠公以来政在诸侯若大夫专政则例贬称人文公以后政在大夫若诸侯有罪则出爵以贬此例之变也犹宣九年齐侯伐莱成四年郑伯伐许皆贬之也】
　　衞侯【成】使甯俞来聘【左传衙甯武子来聘公与之宴为赋湛露及彤弓临川吴氏曰自垂陇之防衞执孔达以説晋前年衞从晋伐沈遂服霸主今年春晋归孔达夏衞侯朝晋至秋而来聘焉事大睦邻以安社稷或者皆武子之谋也夫子称其知可及者葢如此】○冬十有一月壬寅夫人风氏薨【程子传自成风以后妾母称夫人嫡妾乱矣仲子始僭尚未敢同嫡也杜氏曰庄公妾僖公母风姓也赴同祔姑故称夫人】
