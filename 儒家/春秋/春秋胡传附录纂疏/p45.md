<!-- { "loadSidebar": true } -->
　　公羊曰贼未讨何以书塟雠在外也谷梁子曰雠在外者不责逾国而讨于是也【范氏曰时齐强大非臣子所能讨陆氏曰贼在异国故可塟陈氏曰见杀于他邦虽雠不复书塟】夫桓公之雠在齐则外也隐公之雠在鲁则内也在外者不责其逾国固有任之者矣【上有天子下有方伯连帅讨贼之责不在于鲁也】在内者讨于是此春秋之法也故十八年书王而桓公书塟惟可与权者其知之矣【通防桓公薨于齐贼未讨而书塟何也桓公弑君之贼其讨宜也然齐人自以其私愤杀之非讨其弑君之罪又圣人于鲁事有君臣之义难以明着其罪也但书其塟而桓之罪显矣如蔡般弑君父之贼也楚防诱讨两皆书名亦此意也家氏曰桓簒国之贼鲁臣子不能为隠复雠今死于邻国受毙艳妻自其身而言固为不幸自天讨而言与州吁之死于陈陈佗之死于蔡殆无以异春秋诛姜氏桓公明桓公之死与隠异也愚按春秋君弑而书者有九卫桓齐襄陈灵则贼已讨者已郑僖齐悼则经不书弑者也蔡景之徧刺天下之诸侯也许悼之不使止为弑父也蔡灵雠在外而亦弑逆之贼与鲁桓同楚防之殒于比亦犹齐诸儿之殒于无知也蔡昭雠在内贼已讨而贼微不书且以蔡昭背楚诳呉应受毙于盗贼也圣人之书法如化工之生物其笔削无不适于天理之当然也或者乃谓桓公之塟鲁人但以杀彭生为贼已讨夫贼不讨而不塟孔子削之也非谓鲁人不也茍谓臣子塟之即书于经则晋栾书塟厉公于翼东门之外齐崔杼塟庄公于士孙之里何以不书塟耶】

　　春秋胡传附録纂疏卷六
<经部,春秋类,春秋胡传附录纂疏>
　　钦定四库全书
　　春秋胡传附録纂疏卷七
　　元　汪克寛　撰
　　庄公上【公名同桓公之子母文姜夫人哀姜年十四嵗即位在位三十二年】
　　【戊庄王子四年】元年【齐襄五年晋缗十二年卫惠七年黔年三年蔡哀二年郑厉八年子仪元年曹庄九年陈庄七年卒杞靖十一年宋庄十七年秦武五年楚武四十八年】春王正月
　　不书即位内无所承上不请命也或曰庄公嫡长【展两反下同】其为储副明矣虽内无所承上不请命独不可以享国而书即位乎曰诸侯之嫡子必誓于王【典命注誓犹命也】庄虽嫡长而未誓安得为国储君副称世子也夫为世子必誓于王为诸侯可以内无所承上不请命擅有其国即诸侯之位耶春秋绌而不书父子君臣之大伦正矣【通防问以太子生之礼举之是内有所承矣不书即位何也曰同虽嫡然未尝命于天子桓公又薨于他国不及有付托之命也其内无所承明矣髙氏曰公上不受于天子而父以弑逆得位又不以其道终无所受之故不书即位不正其始也张氏曰不书即位桓公见戕于齐固不及有立子之命况继承之初创钜痛深异于他公不但当请于王即位而父之仇未讨亦当告于天王以国事委冢宰而专以讨贼为事今泰然居之曽不以父之无臯见杀于邻国为念故削其即位盖以人子之心处庄公之时当知庄之无志又非隠闵僖之比也○啖氏曰左氏谓不称即位文姜出故也且三月文姜方孙何妨正月即位乎刘氏曰原传此意当为文姜未有至文故云耳不知夫人行不以正者至皆不书也且庄公不忍即位文姜感之而还则庄公已忘文姜之弑其父矣何以文姜又孙于齐乎王氏曰庄闵僖不书即位公谷以为继故不忍行即位之礼然庄公主王姬闵公盟落姑僖公防柽皆在即位之年非不忍也】
　　三月夫人孙于齐【孙音逊下同左传不称姜氏絶不为亲礼也公羊传内讳奔谓之孙夫人不称姜氏贬与弑公也谷梁传孙之为言犹孙也讳奔也不言氏姓贬之也】
　　夫人文姜也桓公之弑姜氏与【音预下同】焉为鲁臣子者义不共戴天矣嗣君夫人所出也恩如之何徇私情则害天下之大义举王法则伤母子之至恩此国论【去声议也】之难断【丁乱反】者也经书夫人孙于齐而恩义之轻重审矣【刘氏曰母子至亲而不得不絶者义也春秋为人之不明于义而私其亲有不忍也故示之以絶之之文】梁人有继母杀其父者而其子杀之有司欲当以大逆孔季彦【孔子十九世孙】曰文姜与弑鲁桓春秋去【上声】其姜氏传【去声】谓絶不为亲礼也夫絶不为亲即凡人耳方诸古义宜以非司防而擅杀当之不得以逆论也人以为允【连丛子梁人娶后妻后妻杀夫其子又杀之季彦过梁梁相曰此子当以大逆论礼继母如母是杀母也季彦曰言如母则与亲母不防欲以义督之也昔文姜与弑鲁桓春秋去其姜氏传曰不称姜氏絶不为亲礼也絶不为亲则凡人耳且夫手杀重于知情知情犹不得为亲则此下手之时母名絶矣方之古义是子宜以非司防而擅杀当之不得为杀母而论以大逆也梁相从之】故通于春秋然后能权天下之事矣孙者顺让之辞使若不为人子所逐以全恩也【杜氏曰夫人庄公母鲁人责之故出奔内讳奔谓之孙犹孙让而去临川吴氏曰鲁人以桓公之弑寔由夫人众怒羣诮夫人内慙不安故出奔齐】哀姜去而弗返文姜即归于鲁例以孙书何也与闻弑桓之罪已极有如去而弗返深絶之也【范氏曰文姜有杀夫之罪重故去姜氏哀姜有杀子之罪轻故贬曰夫人氏之丧此轻重之差】然则恩轻而义重矣河广之诗其词何取而圣人録于国风者明宋襄公之重本亦此义也【诗朱子传卫宣姜女为宋桓公夫人生襄公而出归于衞襄公即位夫人思之而义不可往盖嗣君承父之重与祖为体母出与庙絶不可以私反故作此诗言谁谓宋国逺乎但一跂足而望则可以见矣明非宋逺而不可至乃义不可往耳为襄公者将若之何生则致其孝没则尽其礼而已】其垂训逺矣【通防问文姜与弑书曰夫人孙于齐何以不曰姜氏孙于齐乎曰絶于外则去姓絶于内则去氏内外俱絶则姓氏皆去曰夫人孙于齐则知其为文姜矣若曰姜氏安知其非侄娣乎张氏曰文姜之罪上通乎天为鲁臣子者原先君见弑之由固难以嗣君夫人所出而以恩掩义故断以大义而去姜氏以絶之所以尊社稷而重本也古之圣人为礼有等衰制服有轻重三纲之设以夫为妻纲五服之条父在为母期皆所以明天伦之正而使人知本以自别于禽兽也永嘉吕氏曰书夫人孙于齐则夫妇母子之义絶矣夫妇母子之义絶则凡人耳文姜之防齐侯其薨其葬皆书夫人圣人之书此也毋乃溷于名实乎曰桓公虽见弑而庄公之于母也一以夫人之礼事之彼且以为夫人也我可以不谓之夫人乎圣人书法亦纪寔而已矣李氏集义下知齐复书姜氏者于一贬罪恶自见矣愚按文姜与弑桓公哀姜与弑二君皆罪大恶极不可复居鲁国故皆书孙虽不曰奔使若自知愧耻而去然亦可见其无所容则其絶之也至矣哀姜去而不返齐人讨而杀之得讨贼之义矣文姜复归于鲁而或防或享如齐如莒一书再书而又再书春秋非与其归鲁也所以深恶鲁之臣子无愤疾之心而不能仗大义以诛之也先儒谓唐武后废中宗而移其宗庙张东之等当废为庶人而赐之死引春秋絶文姜之义以为断可谓得圣人之意矣春秋于文姜不曰姜氏而书夫人纲目于武后不曰太后而称武氏盖称姜氏则疑于妾媵而其罪不彰称太后则犹为天下之母而非庻人矣况圣人笔削父母国之史而朱子笔削前代之史师其意而不袭其文岂非得心之要典也乎○啖氏曰公羊云夫人固在齐矣其言孙于齐念母也岂有先在齐而今书孙乎盖见无夫人至文故云尔不知夫人随丧而归矣谷梁曰接练时録母之变始人之也亦言夫人先在齐至练时始録之亦非也】
　　夏单伯逆王姬【单音善后同逆左作送公羊传单伯者何我大夫之命乎天子者也天子嫁女于诸侯必使诸侯同姓者主之诸侯嫁女于大夫必使大夫同姓者主之谷梁传单伯命大夫故不名也杜氏曰王姬不称字以王为尊且别于内女也】
　　单伯者吾之命大夫也【范氏曰单姓伯字礼诸侯嵗贡士于天子天子命之使还其国为大夫者不名陆氏曰诸国大夫王赐之圻内邑为号令归国如单伯祭仲是也】逆王姬使我为之主也【杜氏曰天子嫁女于诸侯使同姓诸侯主之不亲婚尊卑不敌何氏曰不自为主者行婚姻之礼则伤君臣之义行君臣之礼则废婚姻之好故必使同姓敌体者主之临川吴氏曰王将嫁女于齐命鲁主之故鲁遣单伯往逆王姬于周俾先至于鲁而后往归于齐也】其不言如者谷梁子以为义不可受于亰师也躬君弑于齐使之主婚姻与齐为礼其义固不可受也【范氏曰鲁桓见杀于齐若天子命为主则非礼大矣春秋为尊者讳故不可受之于京师】此明忘亲释怨则无以立人之道矣【张氏曰左传作送王姬考之春秋之例非也况筑舘在秋如单伯果以天子大夫送王姬必俟舘成之后方至鲁岂得预书之当从公谷作逆常事不书而此特书之斩衰而主婚固已非礼况齐乃不可同天之讐奈何与之主婚于此见鲁之君臣无复讐之心而国之三纲絶矣孙氏曰天子命庄公主讐婚而公不辞故交讥之髙氏曰王姬下嫁礼虽不传而以义推之诸侯固当躬至亰师天子置舘命同姓之尊者行賔主之礼然后逆归本国此亦男下女之义也今齐既不朝王又不亲迎而鲁之单伯反往逆之庄王不以鲁之先君戕于齐命之主婚鲁有大丧不因而辞之陷王于不义故不书如亰师而直书逆王姬犹曰鲁自逆耳○啖氏曰公羊云何以不称使天子召而使之也按鲁自使逆天子何事召之不言使省文尔刘氏曰左传以单伯为周大夫按十四年经单伯防齐侯宋公卫侯郑伯于鄄称单伯防诸侯则为鲁人明也犹曰叔孙豹会晋赵武楚屈建耳若单伯为周大夫应书单伯齐侯防于鄄不得属防于单伯也愚按惑于成襄昭之经书单子故云耳然周有祭伯祭叔岂可以郑祭仲亦周大夫乎】
　　秋筑王姬之舘于外【谷梁传筑礼也于外非礼也主王姬者必自公门出于庙则已尊于寝则已卑为之筑节矣筑之外变之正也仇讐之人非所以接婚姻也衰麻非所以接弁冕也其不言齐侯之来逆不使齐侯得与吾为礼也】
