<!-- { "loadSidebar": true } -->
　　栾氏晋室之世臣故盈虽出奔犹系于晋【家氏曰盈挟齐之援复入于晋将不利于宗国非晋臣矣春秋犹书晋栾盈者一以明君臣之分而讨之亦以闵栾氏为晋世臣而自絶于晋耳宋鱼石义与此同】复入者甚逆之辞【蜀杜氏曰春秋之法复入重于入入重于复归复归重于归然则复入者恶甚之辞】为【于伪反】其既絶而复入也【详见成十八年】曲沃者所食之地【杜氏曰曲沃栾盈邑髙氏曰曲沃即沃昭公分国以封沃沃盛强昭公微弱国人将叛而归沃故诗人作扬之水椒聊枤杜之诗以见意然则沃者晋之腴饶强盛必叛之邑也今曲沃大夫不由君命而擅纳盈以曲沃乃盈旧所食之私邑故盈帅曲沃之甲以入晋不胜而反入曲沃焉故书入于曲沃见盈有叛心又见曲沃知有盈而不知有晋君也】当是时权宠之臣各以利诱其下使为之用至于杀身而不避莫知有君臣之分【扶问反】者也故闻语栾孺子者则或泣或叹以为得主而为【去声】之死犹不死也【朱子语春秋权臣得众者皆是厚施于民】盈从之遂入绛乘公门若非天弃栾氏又有范鞅之谋晋亦殆矣原其失在于锢之甚急使无所容于天地之间是以至此极春秋备书之以见【音现】人而不仁疾之已甚乱也其为后世鉴岂不深切着明也哉【三十年传不言叛者将以灭国非直叛也陆氏曰不称所自潜至也苏氏曰栾盈自齐入于曲沃不言自齐何也齐之纳栾盈非以兵纳之也譬如盗贼私纳之耳王氏曰鱼石未尝入于宋也入于彭城而已栾盈则先入于晋后入于曲沃故上言复入下言入也愚按朱子谓不仁之人不能容之则必致乱如东汉之党锢盖不仁之人力能诛则诛之茍不能诛而徒疾之使之无所容其身事穷势迫则必为悖逆争闘之事矣况栾盈非有弑父与君之大恶逐之去国则亦已矣何至动天下之诸侯一再防聚而禁锢之哉铤而走险急何能择盈之复入于晋实晋有以激之耳】
　　秋齐侯【庄】伐卫遂伐晋【平齐始伐盟主左传秋齐侯伐卫自卫将遂伐晋晏平仲曰君恃勇力以伐盟主若不济国之福也不徳而有功忧必及君崔杼谏弗聴陈文子见崔武子曰将如君何武子曰吾言于君君弗听也以为盟主而利其难羣臣若急君于何有子姑止之文子退告其人曰崔子将死乎谓君甚而又过之不得其死过君以义犹自抑也况以恶乎齐侯遂伐晋取朝歌为二队入孟门登大行张武军于荧庭戍郫邵封少水以报平阴之役乃还赵胜帅东阳之师以追之获晏牦髙氏曰此齐侯背澶渊商任沙随之盟因晋有栾氏之乱而助之以报十八年之役也十八年诸侯同围齐者鲁之故也齐之所以数伐鲁者卫之故也故先伐卫以试之晋不之问于是遂伐晋齐庄既伐同盟又伐盟主祸乱之成著于此矣襄陵许氏曰书齐侯本其恶也陈氏曰其书遂何齐始伐盟主也自袁娄以来齐世从晋于是始叛则晋霸之衰而诸侯贰矣晋之衰诸侯之忧也蜀杜氏曰以兵伐卫犹不可况遂伐晋乎言遂者甚其伐二国也愚按齐庄本意在伐晋而伐卫以先之亦犹齐桓本意在伐楚而侵蔡以先之也讨从楚之与国而后讨强楚善之大者也伐从霸之与国而果于陵霸主恶之大者也春秋之书遂其中有大美恶焉】八月叔孙豹帅师救晋次于雍榆【雍于用反榆公谷作渝公羊传先言救而后言次先通君命也谷梁传言救后次非救也杜氏曰雍榆晋地汲郡朝歌县东有雍城薛氏曰次于雍榆有所畏也救晋而惮行也啖氏曰救者救其患难凡救当奔命以往救次失救道也救邢之师讥不速赴故先书次于聂北而救邢竟得其援故又言救邢救晋之师君命往救而叔孙次止故先书救晋明鲁君之命也下言次于雍榆罪叔孙也苏氏曰聂北之役先言次而后言救按兵待时卒能救邢故以救终之也雍榆之役先言救而后言次以救晋出兵而盘桓于雍榆不及于事故以次终之也陈氏曰次而救匿其救之之形也救而次宣其救之之声也书救晋何晋遂失霸也以区区之鲁何救于晋书救晋则天下益多故矣盟于宋而南北之势成防于申而淮夷至战于鸡父而呉之败者六国于越入呉春秋终焉盖于是焉始故谨而书之也是故自救盟主而后昭二十一年晋则诸侯之师救宋三十年楚沈尹戌救徐之类皆不书愚按雍榆在今卫辉路汲县之东外传记子服惠伯之言曰栾氏之乱齐人间晋之祸伐取朝歌我先君襄公不敢宁防使叔孙豹帅敝赋踦跂毕行无有防人以从军吏次于雍榆与邯郸胜击齐之左掎止晏莱焉齐师退而后敢还则穆叔非无功于晋也然春秋不着其救患之功但曰次于雍榆盖穆叔与赵胜皆畏齐师而不敢敌待其已去而蹑其后耳】○己夘仲孙速卒【左传季武子无适子公弥长而爱悼子欲立之访于申丰丰趋退访于臧纥臧纥曰饮我酒吾为子立之季氏饮大夫酒臧纥为客既献臧孙命北面重席新樽絜之召悼子降逆之大夫皆起及旅而召公鉏使与之齿季孙失色季氏以公鉏为马正孟孙恶臧孙季孙爱之孟氏之御驺丰防好羯也曰从余言必为孟孙羯从之孟庄子疾丰防谓公鉏茍立羯请雠臧氏公鉏谓季孙曰孺子秩固其所也若立羯则季氏信有力于臧氏矣弗应孟孙卒公鉏奉羯立于户侧季孙至入哭而出曰秩焉在公鉏曰羯在此矣季孙曰孺子长公鉏曰何长之有唯其才也且夫子之命也遂立羯秩奔邾愚按鲁自仲遂杀适立庶公室于是乎失政鲁卿自季孙宿以私意废长立幼于是家臣效尤孟氏之丰防废秩立羯叔孙氏之防牛杀孟丙而立舍皆托废立以擅其权而三桓微矣作俑之祸其流弊可胜言哉】○冬十月乙亥臧孙纥出奔邾【左传孟孙卒臧孙入哭甚哀出其御曰孟孙之恶子也而哀如是季孙若死其若之何臧孙曰季孙之爱我疾疢也孟孙之恶我药石也美疢不如恶石夫石犹生我疢之美其毒滋多孟孙死吾亡无日矣孟氏闭门告于季孙曰臧氏将为乱不使我葬季孙不信臧孙闻之戒孟氏将辟借除于臧氏臧孙使正夫助之除于东门甲从已而视之孟氏又告季孙季孙怒命攻臧氏臧纥斩鹿门之关以出奔邾初臧宣叔娶于铸生贾及为而死继室以其侄穆姜之姨子也生纥长于公宫姜氏爱之故立之臧贾臧为出在铸臧武仲自邾使告臧贾且致大蔡焉曰纥不佞失守宗祧敢告不吊纥之罪不及不祀子以大蔡纳请其可贾曰是家之祸也非子之过也贾闻命矣再拜受使为以纳请遂自为也臧孙如防使来告曰纥非能害也知不足也非敢私请茍守先祀无废二勲敢不辟邑乃立臧为臧纥致防而奔齐季孙盟臧氏曰毋或如臧孙纥干国之纪犯门斩关谷梁传其日正臧孙纥之出也蘧伯玉曰不以道事其君者其出乎杜氏曰阿附季氏为之废长立少以取奔亡书奔罪之家氏曰季宿之纳邾盗也臧纥所与言者为何如今乃以媚道自结于季孙亦何异于盗季宿自乱已之嫡庶复乱人之嫡庶又蔽罪臧纥而逐之纥固有罪宿之恣雎不度亦甚矣愚按朱子曰武仲自邾如防使请立后而避邑以示若不得请则将据邑以叛是要君也或者谓武仲请后未尝以防为言故要君之迹未彰夫既曰先祀无废敢不避邑使不许立后则不避矣非以防请后而何耶】○晋【平】人杀栾盈【左传晋人克栾盈于曲沃尽杀栾氏之族党栾鲂出奔宋书曰晋人杀栾盈不言大夫言自外也公羊传不言杀其大夫非其大夫也谷梁传恶之勿有也杜氏曰自外犯君而入非复晋大夫何氏曰称人从讨贼辞大其除乱也庄二十二年传背叛之臣国人之所同恶则称人以杀如晋人杀栾盈郑人杀良霄是也陈氏曰讨乱不书杀栾盈何以书讨乱常事杀栾盈非常也栾盈亡大夫尔曷为谓之非常晋为盟主而再合诸侯于商任于沙随以锢栾氏则是非常也盈之入也晋人大惧奉君以走固宫而盈以曲沃之甲乘公门矢及君屋盖仅焉克之而已书杀栾盈犹州吁无知是非常之辞也郑良霄曷为书之如栾盈霄奔许郑伯为之盟大夫盟国人霄自墓门之凟入因马师颉介于襄库以伐旧北门书杀良霄亦非常之辞也甚矣文公而下诸侯无政大夫强也】○齐侯【庄】袭莒【犂比○左传齐侯还自晋不入遂袭莒门于且于伤股而退明日将复战期于寿舒殖华还载甲夜入且于之隧宿于莒郊明日先遇莒子于蒲侯氏莒子重赂之使无死曰请有盟华周对曰贪货弃命亦君所恶也昏而受命日未中而弃之何以事君莒子亲鼓之从而伐之获梁莒人行成杜氏曰轻行掩其不备曰袭因伐晋还袭莒不言遂者间有事髙邮孙氏曰以强攻弱又掩其不备焉罪之尤者也髙氏曰以十八年莒子同诸侯围齐故也凡用兵皆声言彼罪执词以伐若乘人不备掩而取之则盗贼之为尔春秋独此书袭者罪齐侯以诸侯之尊为盗贼之事也愚按齐庄以千乘之君帅三军之众轻行袭莒卒不能胜一微国身伤臣获此君子之所以贵乎正也】
