<!-- { "loadSidebar": true } -->
　　齐宋轻举大众【据二国称师】深入他境【据郎乗丘皆鲁地】肆其报复之心【齐报败长勺宋报公侵】诚有罪也鲁人若能不用诈谋奉其辞令二国去矣偷得一时之防而积四邻之忿此小人之道故次者不以其事【据不书伐】胜者不以其理【据不书战而止书败】交讥之【刘氏曰齐宋轻用其众兵整旅以径人之国而不名所伐欲闚利乗便快其攻取之意使鲁人恫疑忧恐出竒计诈谋以自救覆灭其军百姓父子无辜防没此人君贪利轻用其众之罪也鲁人诚能不用诈谋推忠信奉辞令以止齐宋之师齐宋去矣其所以弭患止乱安国便民不益坚且乆耶偷得一时之胜而忘长世之虑此小人衅于勇啬于祸之咎故次者不以义胜者不以道交讥之也防陵许氏曰齐桓始入未抚其民而轻用之是以再不得志于鲁晋文之入五年而后用其民盖监此也陈氏曰书次于郎见齐伯之难书次于厥貉见楚伯之难不苟于从齐是人心犹知有周也不苟于从楚是人心犹知有晋也愚按齐宋书师着兵力之强也书次见其师出之无名也鲁书公书败见其以千乗之君而胜人不以其道也记称战于乗丘马惊败绩公队佐车授绥则虽能胜宋鲁亦殆矣此春秋所以目公而讥之也欤○赵氏曰公羊云伐则其言次何齐与伐而不与战故言伐也按经文实未伐而败故不言伐尔又曰我能败之故言次若然则但书败义不明乎何假言次】
　　秋九月荆败蔡师于莘以蔡侯献舞归【莘所巾反舞谷作武此荆猾夏之始左传蔡哀侯娶于陈息侯亦娶焉息妫将归过蔡蔡侯止而见之弗賔息侯闻之怒使谓楚文王曰伐我吾求救于蔡而伐之九月楚败蔡师于莘以蔡侯献舞归公羊传荆者何州名也州不若国国不若氏氏不若人人不若名名不若字字不若子蔡侯何以名絶曷为絶之获也曷为不言获不与夷狄之获中国也谷梁传荆者楚也谓之荆狄之也圣人立必后至天子弱必先叛蔡侯何以名絶之也何为絶之获也中国不言败其言败释蔡侯之获也杜氏曰莘蔡地楚国今南郡枝江县张氏曰荆楚故号周成王封熊绎于丹阳今江陵之枝江县愚按莘在今河南府路裕州莘县】
　　蔡侯何以名絶之也凡书败书灭书入而以其君归皆名者为其服为臣虏故絶之也【刘氏曰以归盖就虏而不耻者薛氏曰以蔡侯献舞归何执之而不反也其不言执不与蛮夷之执中国也不言获不忍诸侯之为蛮夷获也临川吴氏曰蔡侯为荆所获而以之归留于楚九年至庄十九年卒】若蔡献舞潞婴儿沈嘉许斯顿牂胡豹曹阳邾益之类是矣【宣十五晋灭潞以潞子婴儿归定四蔡灭沈以沈子嘉归定六郑灭许以许男斯归定十四楚陈灭顿以顿子牂归定十五楚灭胡以胡子豹归哀八宋入曹以曹伯阳归哀七入邾以邾子益来】国君死社稷正也逃之虽罪犹有耻焉虏甚矣楚人灭夔以夔子归【僖二十六】独不名者夔子以无罪见讨虽国灭身为臣虏其义直其辞初不服也【夔子不祀祝融与鬻熊楚人让之对曰我先王熊挚有疾鬼神弗赦而自窜于夔吾是以失楚又何祀焉】是以独假之爵而不名也春秋之法诸侯不生名失地则生而名之比于贱者欲使有国之君战战兢兢长守富贵无危溢之行也【孝经满而不溢所以长守富也髙而不危所以长守贵也二十三年传荆以州举恶其猾夏不恭故狄之也刘氏曰楚祝融之后其上世有元徳显功通于周室与中国冠带之君无异僣称王是以外之张氏曰外域之故不称师与人略之也名献舞而书以归责其不死位生降强楚也诸侯不生名名之则位已絶矣王政不行外防侵陵中国楚自此得志中夏者二百余年而周之子孙日以凌夷皆其有以自取之也髙氏曰王室衰防不能自救齐桓始入威令不行是以荆人强暴敢肆毒于中国也临川吴氏曰荆为中国患宣王时已伐之入春秋其害弥甚其事不闻于鲁故不书蔡与齐鲁宋卫陈郑皆中国之望蔡首受祸此经书荆蛮内侵之始陈氏曰荆败蔡师于莘是猾夏之始也吴败顿胡沈蔡陈许之师于鸡父则诸夏之不亡者寡矣故书荆自此始而春秋以吴终焉自防于邓诸侯惧楚矣而败邓不书败随不书败郧不书虽灭申灭邓灭息亦不书也败蔡师以献舞归于是始书之春秋之法灭国之君言以归徒败焉耳而言以归则是蔡服楚也是夷夏之大变也○愚按史记周文王封祝融之苖裔熊绎于楚蛮以子男之田夷王之时王室微熊渠甚得江汉间民和熊渠立为王厉王暴虐熊渠畏其伐去王号十一世至熊通伐随令请王室尊为王王不聴乃自立为武王子文王始强陵江汉间小国败蔡即此时也公谷皆谓书荆以州举杜预谓荆其本号后改为楚今考檀弓谓夫子将之荆晋语叔向谓荆败我则荆或是楚故号然商颂称荆楚则荆改号楚已乆或者如郳改号小邾而仍称郳申称滕薛郳盖春秋略之故举其故号耳尝攷近楚之国自申息诸国既亡惟陈蔡为宻迩故二国屡受侵伐且见灭而仅存蔡之君自献舞已降死于楚者三焉春秋之书楚患始之以荆败蔡而终之以楚公子申伐陈圣人盖伤之也】
　　冬十月齐师灭谭谭子奔莒【此防国之始公羊何以不言出国灭无所出也杜氏曰谭国在济南平陵县西南张氏曰今济南府歴城县】
　　灭而书奔责不死位也【范氏曰凡书奔责不死社稷】不书出国亡无所出也国灭身奔而不能守其富贵何以书爵乎已无取灭之罪为横【去声】逆所加而力不能胜至于出奔则亦不幸焉尔矣其义盖未絶也【据公谷蔡献舞书名絶之也】按左氏齐侯之出也过谭谭不礼焉及其入也诸侯皆贺谭又不至责其失事大之礼可矣坐此见灭可乎【张氏曰齐桓方有志为政于天下非特不能兴灭继絶而以私憾覆灭小国其罪大矣】齐师灭谭谭子奔莒楚子灭子奔黄【僖五】狄灭温温子奔卫【僖十】三国所以皆存其爵不比于失地之君而名之也【范氏曰国灭不名盖无罪也孙氏曰奔莒不名者谭本无恶也】然则吴灭徐徐子章羽奔楚【昭三十】何以独名按左氏吴伐徐徐子断【丁缓反】其髪携其夫人以逆吴子既已屈服而后奔岂有兴复之志乎独书名所以絶之也【以上并据啖氏纂例家氏曰国灭而奔者义不事仇志存兴复犹为春秋所予若甘于事仇不以为耻或为所执以归则春秋之所贱恶者也以此示万世犹有国亡不能死甘于为禅为皓为愍懐为叔寳者吁可叹哉】春秋之义虽在于抑强扶弱又责弱者之不自强【平声】于为善也故其书法如此【通旨管仲相桓公伯诸侯只是诡遇如谭有恨便灭之鄣可取便降之若学圣人则行一不义杀一不辜而得天下不为也张氏曰此管仲攻瑕之计也薛氏曰五伯桓公为盛威陵诸侯以图霸功首灭天子之建侯以肆威耳儒者之不道也宜哉陈氏曰曷为以首灭罪齐微桓公则灭国之祸不接迹于天下春秋灭国三十六五伯为之也愚按齐桓图霸之初灭谭灭遂降鄣迁阳专以威力陵暴小弱以恐惧天下之诸侯其后虽能存三亡国而功不足以掩过矣或者乃引仲虺之诰谓兼弱攻昩取乱侮亡成汤仗义以正天下圣人予齐桓示威于楚是以书师夫以五伯三王之罪人乃以其虐小之事为恶恶之比不亦惑乎春秋书荆败蔡师于莘以蔡侯献舞归齐师灭谭谭子奔莒则齐桓亦熊赀之为耳不待贬絶而恶自见矣】
　　【戊庄王十戍四年】十有一年【齐桓三晋缗二十六衞惠十七蔡哀十二郑厉十八子仪十一曹庄十九陈宣十杞靖二十一宋闵九秦武十五楚文七】春王正月○夏五月戊寅公败宋师于鄑【鄑子斯反左传宋为乗丘之役故侵我公御之宋师未陈而薄之败诸鄑谷梁传内事不言战举其大者杜氏曰鄑鲁地张氏曰宋师再至再败兵祸旋及其君鲁虽再胜国亦困于兵矣王氏曰宋既败而不知惩鲁既胜而不知止其黩武甚矣书日者所以谨之也愚按言侵我经不书侵与长勺义同】○秋宋大水【左传宋大水公使吊焉曰天作淫雨害于粢盛若之何不吊对曰孤实不敬天降之灾又以为君忧拜命之辱谷梁传髙下有水灾曰大水】
　　凡外灾告则书【本陆氏辨疑杜氏曰公使吊之故书】所谓灾者害及民物如水火兵戎之冦是也诸侯于四邻有恤病救急之义则告为得礼而不可以不吊【张氏曰比嵗交兵怨不废礼盖古意之犹存而未泯者也】故四国同灾许人不吊君子以是知许之先亡也【见左传昭十八年】凡志灾见春秋有谨天戒恤民隠之心王者之事也【刘氏曰异者天所以谴人君使修徳也故异至则内自省而已耳非所待于外也不当告告为失礼失礼则书灾者害之及民物者也诸侯于四邻固有恤病救急之义是所待于外也不可不吊吊为得礼得礼则书公羊云外灾不书及我也按春秋内其国而外诸夏若水灾及鲁自可记鲁灾无为详宋而略我也谷梁云外灾不书此何以书王者之后也非也杞亦王者之后未尝记其灾何欤】
　　冬王姬归于齐【左传齐侯来逆共姬】
