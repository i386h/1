<!-- { "loadSidebar": true } -->
　　即位之一年必称元年者明人君之用也大哉乾元万物资始【易干传朱子本义元大也始也乾元天德之大始故万物之生皆资之以为始也】天之用也至哉坤元万物资生【易坤传朱子曰始者气之始生者形之始万物资干以始而有气资坤以生而有形】地之用也成位乎其中则与天地参故体元者人君之职【易释元字谓体仁足以长人董子云体元居正】而调元者宰相【息亮反后放此】之事【后班固传调元气文集人君先正其心知行仁政然后能体元矣人臣知格君心之非则一正君而国定此调元之效也】元即仁也【本易文言】仁人心也【本孟子】春秋深明其用当自贵者始故治【平声后放此】国先正其心以正朝廷与百官而逺近莫不壹于正矣【董子曰春秋谓一为元之意一者万物之所从始也元者辞之所谓大也谓一为元者视大始而欲正本也春秋深探其本而反自贵者始故为人君者正心以正朝廷正朝廷以正百官正百官以正万民正万民以正四方四方正逺近莫不壹于正而亡有邪气奸其间者是以隂阳调而风雨时羣生和而万民殖五谷熟而草木茂诸福之物莫不毕至而王道终矣】春秋立文兼述作按舜典纪元日【书月正元日舜格于文祖】商训称元祀【伊训惟元祀十有二月】此经书元年所谓祖二帝【中庸祖述尧舜】明三王【董子曰春秋上明三王之道啖氏曰春秋参用二帝三王之道】述而不作者也正次王王次春【董子语】乃立法创制裁自圣心无所述于人者非史防之旧文矣【前此虞夏商周之书书时不繋月书月不冠时惟春秋书春王正月】
　　春王正月【公羊传春者嵗之始也先言王而后言正月王正月也何言乎王正月大一统也谷梁传虽无事必举正月谨始也程子传春天时正月王正书春王正月示人君当上奉天时下承王正云尔董仲舒所谓道之大原出于天求端于天是也尧之大政所先者钦若昊天兹可见矣王者所行必本于天以正天下而下之奉王政者乃所以事天也明此义则知王与天同大而人道立矣周正月非春也假天时以立义耳平王之时王道絶矣春秋假周以正王法故书曰春王正月然后是非褒贬二百四十二年之事皆天理也隠不书即位明大法于始也诸侯之立必由王命隠公自立故不书即位不与其为君也法既立矣诸公或书或不书义各不同既不受命于天子以先君之命而继世者则正其始文成襄昭哀是也继世者既非王命又非先君之命不书即位不正其始也庄闵僖是也桓宣定之书即位桓弑君而立宣受弑贼之立定为逐君者所立皆无王无君何命之受故书其自即位也定之比宣则又有间焉矣杜氏曰不言一年一月欲人君体元以居正也何氏曰元者气之始春者四时之始王者受命之始正月者正教之始即位者一国之始春秋以元之治正天之端以天之端正王之政以王之政正诸侯之即位以诸侯之即位正竞内之治诸侯不上奉王之政则不得即位故先言正月而后言即位政不由王出则不得为政故先言王而后言正月王者不承天以制号令则无法故先言春而后言王天不深正其元则不能成其化故先言元而后言春五者天人之大本也】按左氏曰王周正月【杜氏曰言周以别夏殷】周人以建子为嵗首【诗风一之日二之日皆以子月起数十月蟋蟀下继以曰为改嵗唐风蟋蟀在堂乃九月之候而曰嵗聿云莫是以子月为嵗首周礼凡言正月指子月嵗终指丑月正嵗指寅月州长正月属民读法正嵗读法如初言初则正月居先可知矣若以寅为正月不当又有正嵗也左传僖五年正月日南至礼记正月日至皆以子月为正】则冬十有一月是也前乎周者以丑为正其书始即位曰惟元祀十有二月则知月不易也【通防按商书惟元祀十有二月伊尹奉嗣王只见厥祖此即位而朝庙也惟三祀十有二月朔伊尹奉嗣王归于亳此自桐而复辟也其在歳首明矣而曰十二月是商人虽以建丑为正而不改夏之月也】后乎周者以亥为正其书始建国曰元年冬十月则知时不易也【通防按史记秦始皇三干一年十二月改腊曰嘉平汉初承秦未改正朔每嵗之首必书某年冬十月是秦汉虽以建亥为正而不改夏之月也】建子非春亦明矣乃以夏时冠【去声】周月何哉圣人语【去声】顔回以为邦则曰行夏之时作春秋以经世则曰春王正月此见诸行事之验也【通防春秋记事用周月建子冠月书夏时时可易乎曰四时之运于天而为春夏秋冬与四方之列于地而为东西南北一也指冬为春是指糠眯目而四方易位矣然则何以冠月书夏时顔回问为此圣人见诸行事践言之效也】或曰非天子不议礼【据中庸】仲尼有圣徳无其位而改正朔可乎曰有是言也不曰春秋天子之事乎以夏时冠月垂法后世以周正纪事【朱子语春秋纪春无氷为异则固以周正纪事】示无其位不敢自専也其防微矣【通防或曰以匹夫而改正朔即贱而好自专矣其可乎曰有是言也不曰春秋天子之事乎知我罪我者其惟春秋乎】加王于正者公羊言大一统是也【何氏曰统者总繋之辞王者受命改制布政施教于天下自公侯至于庶人自山川至于草木昆虫莫不一繋于正月宋氏曰周室虽衰天命未改普天率土一草一木皆周也春秋之作率天下以尊周室正月系王示周家天命未改孙氏曰欲其其末者必端其本严其终者必正其始元年书王所以端本也正月所以正始也其本既端其始既正然后以大中之法从而诛赏之先师曰春秋之时天下不知有周故圣人因鲁史修春秋书王于正月之上以明君臣之义君臣之义既明然后乱臣贼子始可得而讨内夏外夷贵王贱覇之法始可得而用刘氏曰公羊言王者孰谓谓文王也非也春秋者王政之本故假王以正万事置之春正之间明天子受命于天诸侯受命于君也】国君逾年改元必行告庙之礼【公羊始终之义一年不二君人臣之义不可旷年无君】国史主记时政必书即位之事而隠公阙焉是仲尼削之也【通防即位大事也国史必书之隠庄闵僖四公不书即位此圣人削而不书正父子君臣之大伦也或曰隠公摄政庄公母出闵公以乱僖公出而复入皆不行即位之礼故史不书之于策恐其说之误也非巳所有而权之者摄也隠公果摄而不即位经以诸侯目之则是名不正矣春秋以道名分岂肯首乱哉】古者诸侯继世袭封则内必有所承爵位土田受之天子则上必有所禀内不承国于先君【惠公之存也未立为世子将没又无遗命】上不禀命于天子【惠公之薨未尝遣使告于京师隠公丧毕又未尝朝于天子】诸大夫扳【普顔反引也】已以立而遂立焉【公羊传隠长又贤诸大夫扳隠而立之】是与争乱造端【与犹为也】而簒弑所由起也春秋首绌【与黜同王制君绌以爵】隠公以明大法父子君臣之伦正矣【通防誓于天子然后为世子命于天王然后为诸侯不受命而立者大司马之所治也文成襄昭哀五公之书即位特别于隠庄闵僖之内外并无所承者尔非春秋与其不禀命于王而得即位也颍达曰鲁十二公国史尽书即位仲尼修天乃有所不书其是也明王在上天下诸侯无不敬君父之命而立者假若有之大司马必施九伐之法矣唐自中叶以后藩镇有不请命自立者遇宪宗裴度则皆讨平之况先王之世耶或问王者一统春秋之时诸侯各称元年而不用王之年则何以为一统也曰古者诸侯之国各有史官以数纪年而不立号则史官各纪其君之始年为元年于义无嫌然不谓之一年特称元年者乃昔帝王之法春秋因此法以明人君之用所谓述而不作者也正朔则王之所建居周之世必以建子为正居商之世必以建丑为正而列国不可以自建故加王于正公羊以为大一统董子谓天地之常经古今之通谊是也不必指诸侯各称元年非一统也诸侯继立若必用王之年月纪其即位则隠公当书曰四十九年正月圣人经世之意漫不见矣春秋始隠不书元年则不见体元之意去王字又不见改正大一统之意书即位则隐公法不当书不书即位又无以见隠公之初立也张氏曰诸侯之有国必受天子与先君之命则其有是国而治民也其身正而可以正国人矣苟或不然守天子之土而无天王之命守宗庙之典籍而不出于先君之传付是二者一或阙焉君子有所不居今隠公两皆无之春秋假鲁史以立法而先君之罪有难显言者故不书即位谨严以示贬○先师曰春王正月者不同诸儒疑子月非春故不胜异论夏承唐虞皆以寅月为嵗首而谓之正月始春终冬四时具为一年商革夏命以丑月为嵗首仍谓之十二月而未尝改月周革殷命以子月为嵗首不特改月而又改时以齐其年泰誓云惟十有三年春大防孟津武成云惟一月壬辰旁死魄戊午师逾孟津春即一月一月即子月也春秋所书之春即夏之仲冬正月即夏之十一月也或曰以冬为春可乎曰此孔子所以欲行夏时也春秋书春于王上者尊天时也若曰天时非时王之所得改也书正月于王下者着周厯也天下一于周则圣人经世之大法可以行于笔削之间矣记事者以事系日以日系月以月系时以时系年年有四时故错举以为名则春秋二字乃史旧文时王之厯国史据以记事孔子安得而改之哉孔子作春秋以绳天下而笔削之始擅改周厯岂特无王又失事实何足以为圣人之经哉愚按文定以谓鲁史本书十一月孔子改作春正月朱子云某不敢信窃疑鲁史名以春秋则似元书曰春正月是周厯已改子丑月为春也礼记称季夏六月以禘礼祀周公又引孟献子言七月日至可以有事于祖而曰七月之禘献子为之据此则是以建巳之月为季夏矣前汉书律厯志武王伐纣之嵗周正月辛卯朔合辰在斗前一度戊午渡孟津明日巳未冬至是嵗大寒中在周二月己丑晦外传伶州鸠言武王伐殷之日嵗在鹑火月在天驷日在析木之津辰在斗柄星在天鼋以唐厯遡而上之日月星宿无一不合则泰誓之春即武成之一月明矣后汉陈宠传谓周以子月为春商以丑月为春葢因周厯以建子为春而遂言商亦改时也朱子尝云周礼有正月有正歳则周实是元改作春正月夫子行夏之时只是为他不顺欲改从建寅又曰刘质夫以春字为夫子所加但鲁史本谓之春秋则似元有此字今考春秋于文九年书春毛伯求金二月叔孙如京师三月夫人至僖十八年书夏师救齐五月战甗宣九年书秋取根牟八月滕子卒九月防扈成十七年书冬公防伐郑十一月公至十二月日食而又书冬大雨雪春无氷以纪异则经所书之春夏秋冬皆周正四时之首月也文定引商秦为证谓周不改月然新莽以十二月朔为嵗始不改月魏明帝以丑月为正改三月为四月唐武后改十一月为正月十二月为腊月夏正月为一月肃宗以子月为嵗首又以十二辰纪月则厯代时月或改或不改岂可引彼以喻此乎孔氏正义以为月改春自移春非王所改似亦臆度之辞近世之论有主建寅而未改月者考之春秋所书灾异及日食交限则不合又有谓周虽改月数而不改夏时春秋四时之序皆鲁厯所更然夫子之时犹存告朔之饩羊则鲁实承周之正朔未甞改厯后世所称鲁厯又谓之春秋厯特因春秋而逆推之耳或又谓周以子月为嵗首而春秋以寅月为正月每年截子丑月事移在前一年如此则真事与月差两月矣先儒以此为千百年不决之论姑记此以俟来哲】
