<!-- { "loadSidebar": true } -->
　　春秋胡传附録纂疏卷首下
　　元　汪克寛　撰
　　述纲领
　　学春秋者必知纲领然后众目有条而不紊自孟子氏而下发明纲领者凡七家今载七家精要之词于卷首智者即词以观义则思过半矣
　　孟子氏曰春秋天子之事也昔者禹抑洪水而天下平周公膺戎狄驱猛兽而百姓寜孔子成春秋而乱臣贼子惧【潜室陈氏曰圣人以王法防诸侯所褒所贬皆是奉行王法既空言以寓行事与天子无异此圣人大用非孟子不能知胡氏发明备矣辅氏曰夫子作春秋以讨乱贼垂致治之法于万世之下其功又大于禹周公矣先师可堂呉先生曰春秋为讨贼而作也始也圣人惧乱贼终也乱贼惧圣人然则春秋之义无他亦求之两惧之间而已矣】又曰王者之迹熄而诗亡诗亡然后春秋作【详隠元年】晋之乘楚之梼杌鲁之春秋一也【朱子注乘义未详赵氏以为兴于田赋乗马之事或曰取记载当时行事而名之梼杌恶兽名古者因以为凶人之号取记恶垂戒之义也春秋者记事者必表年以首事年有四时故错举以为所记之名也古者列国皆有史官掌记时事此三者皆其所记册书之名也】其事则齐桓晋文其文则史其义则丘窃取之矣【尹氏曰孔子作春秋以史之文载当时之事而其义则定天下之邪正为百王之大法先师曰春秋已自有义夫子从而取之者益多】又曰春秋无义战彼善于此则有之矣征者上伐下也敌国不相征也【朱子注春秋每书诸侯战伐之事必加讥贬以着其擅兴之罪无有以为合于义而许之者但就中彼善于此者则有之召陵之师之类是也】
　　庄周曰春秋经世先王之志也圣人议而不辨【齐物论注顺其成迹而拟乎至当之极不执其所是以非众人也】又曰春秋以道【音导】名分【见天下篇】
　　汉董仲舒记夫子之言曰我欲载之空言不如见【音现】之于行事之深切着明也诵其师说曰拨乱世反之正莫近春秋【董氏治公羊学】其自言曰有国者不可以不知春秋前有谗而不见后有贼而不知为人臣者不可以不知春秋守经事而不知其宜遭变事而不知其权为人君父而不通春秋之义者必蒙首恶之名为人臣子而不通春秋之义者必防簒弑之罪故春秋礼义之大宗也【并见史记太史公自序又曰春秋上明三王之道下辨人事之纪别嫌疑明是非定犹豫善善恶恶贤贤贱不肖存亡国絶世补弊起废王道之大者也】
　　隋王通曰春秋之于王道是轻重之权衡【通防春秋者王道之权衡也权衡者天下之公器也学者以私意观焉或利其寡而视权如赢或利其多而视权如缩天下之公器乱矣孰能以圣人之心为心于以审轻重随低昻岂不晓焉易见哉】曲直之绳墨也舍【音舍】则无所取衷【如字】矣通又曰春秋其以天道终乎故止于获麟【中说事君篇子谓叔恬曰春秋元经于王道云云失则无所取衷矣述史篇子曰春秋其以天道终乎云云元经其以人事终乎故止于陈亡于是乎天人备矣愚按文中子论春秋则当矣然皆以春秋与元经并论元经其所自作也妄拟圣人僣躐之甚文定取之葢不以彼而弃此也】
　　宋西都邵雍曰春秋孔子之刑书也功过不相掩五伯者功之首罪之魁也先定五伯之功过而学春秋则大意立矣春秋之间有功者未有大于四国者也【四国齐晋秦楚】有过者亦未有大于四国者也不先治四国之功过则事无统理不得圣人之心矣【见经世书观物外篇又云秦穆公有功于周能迁善改为伯者之最晋文侯世世勤王迁平王于洛次之齐桓公九合诸侯不以兵车又次之楚庄强大又次之宋襄公虽伯而力微防诸侯而为楚所执不足论也】
　　横渠张载曰春秋之书在古无有乃仲尼所自作【双峯饶氏曰春秋虽因鲁史而修之然实却是作葢赏罚天子之事时王不能正其赏罚故春秋为之褒善贬恶以诛乱贼是以匹夫而代天子行赏罚也此事前古所无孔子始创为之】惟孟子为能知之非理明义精殆未可学先儒未及此而治之故其说多凿【又曰春秋大要天子之事也故曰知我者其惟春秋乎罪我者其惟春秋乎又曰不知系辞而求易正犹不知礼而学春秋也】
　　河南程頥曰五经载道之文春秋圣人之用五经之有春秋犹法律之有断【音锻】例也【又曰律令惟言其法至于断例始见其法之用】又曰五经如药方春秋犹用药治病圣人之用全在此书又曰春秋一句即一事是非便见于此乃穷理之要【又曰他经非不可以穷理也但论其义耳春秋因其行事是非较着故穷理为要春秋以何为凖无如中庸欲知中庸无如权何物为权义也时也】学者只观春秋亦可以尽道矣又曰春秋传为按经为断【又云某年二十时看春秋黄声偶问某如何看某答曰以传考经之事迹以经别传之真伪】又曰春秋之文一一意在示人如土功之事无大小莫不书之其意止欲人君重民力也又曰春秋之法极谨严中国而用夷礼则夷之韩子之言深得其防又曰夫子作春秋为百王不易之大法后世以史视春秋谓襃善贬恶而已经之大法则不知也春秋大义数十炳如日星乃易【音异】见也惟微辞隐义时措从宜者为难知耳或抑或纵或与或夺或进或退或微或显而得乎义理之安文质之中寛猛之宜是非之公乃制事之权衡揆道之模范也【建安叶氏曰春秋大义如尊君而卑臣贵仁义而贱诈力内中国而外夷狄之类其义虽大非难见也其难见者葢在于防辞奥义各适乎时措之宜者非深明乎时中未易窥也或有功而抑或有罪而宥或功未就而与或罪未着而夺或尊而退之或卑而进之或婉其辞或章其实要皆得乎义理之安而各当其则文质之中而不华不俚寛猛之宜而无过不及是非之公而无有作好作恶】夫观百物而后识化工之神聚众材而后知作室之用于一事一义而欲窥圣人之用非上智不能也故学春秋者必优游涵泳黙识心通然后能造【七到反后同】其微矣【见程子春秋传序】
　　明类例
　　春秋之文有事同则词同者后人因谓之例然有事同而词异则其例变矣是故正例非圣人莫能立变例非圣人莫能裁正例天地之常经变例古今之通惟穷理精义于例中见法例外通类者斯得之矣【程子曰春秋大率所书事同则辞同后人因谓之例然有事同辞异者葢各有义非可例拘也又曰有重叠言者如征伐盟防之类葢欲成书势须如此不可事事各求巽义但一字有异或上下文异则义须别通防经文如化工随事立义其变无穷若槩以例观则画笔拟化工不相干涉矣能以心通触类而长取证于本例之外则无所书而不为例也丹阳洪氏曰春秋本无例学者因行事之迹以为例犹天本无度治厯者即周天之数以为度然独求于例则其失拘而浅独求于义则其失迂而凿】
　　谨始例
　　人若嗣立逾年必改元此重事也当国大臣【宰】必以其事告于庙秉笔史官必以其事书于防縁始终之义一年不二君【见公羊文九】故不改于柩前定位之初縁民臣之心不可旷年无君【同上】故不待于三年毕丧之后逾年春正月乃谨始之时得理之中者也【杜氏曰嗣子定位于初丧而改元必须逾年者父之业承父之志不忍有变于中年也】于是改元着新君即位之始宜矣即位而谨始本不可以不正为子受之父为诸侯受之王此大本也咸无焉则不书即位隐庄闵僖四公是也圣人恐此义未明又于卫侯晋发之书曰卫人立晋以见【音现】内无所承上不请命者虽国人欲立之其立之非也在春秋时诸侯皆不请王命矣然承国于先君者则得书即位以别【笔列切下同】于内复【去声】无所承者文成襄昭哀五公是也圣人恐此义未明又于齐孺子荼发之荼防固不当立然既有先君景公之命矣陈乞虽流涕欲立长【展两反】君其如景公之命何以乞君荼不死先君之命也命虽不敢死以别于内复无所承者可也然乱伦失正则天王所当治圣人恐此义未明又于卫侯朔发之朔杀伋寿受其父宣公之命尝有国矣然四国纳之则贬王人拒之则襃于以见虽有父命而乱伦失正者王法所宜絶也由此推之王命重矣虽重天王之命若非制命以义亦将壅而不行故鲁武公以括与戏见宣王王欲立戏仲山甫不可王卒立之鲁人杀戏立括之子诸侯由是不睦【事见周语戏即懿公括弟伯御括之子后立为孝公】圣人以此义非尽伦者不能断【音锻】也又特于首止之盟发之夫以王世子而出防诸侯以列国诸侯而上与王世子防此例之变也而春秋许之郑伯奉承王命不与【音预下同】是盟此礼之常也而春秋逃之所以然者王将以爱易储贰桓公纠合诸侯仗正道以翼世子使国本不揺而天下之为父子者定所谓一匡天下民到于今受其赐者也至是变而之正以大义为主而崇髙之不与焉然后即位谨始之义终矣万世之大伦正矣故曰春秋之法大居正【公羊隐三】非圣人莫能修之【左传成十四】谓此类尔
　　叙传授
