<!-- { "loadSidebar": true } -->
　　臣昨列职经筵专以春秋进读縁春秋正文有渊圣御名【钦宗名桓】方具奏劄未及进禀得罪去国后闻礼官建议以他字易之定读为威其经传本字即不改易事已施行臣今奉防纂修于经传本字既有诏令可遵即未委臣所纂修出于已见援引他经子史有犯渊圣御名者亦许依本字书写或当迁避有此疑惑臣闻古者不以名为讳尧典称有鳏在下曰虞舜则尧舜者固二帝之名而尧典乃虞氏史官所作直载其君之名而不避也【舜典咨九官以君命臣而皆称名则禹亦夏王之名夏书禹贡称禹敷土禹锡圭亦无讳避】周人以諡易名于是有讳礼然临文不讳【周书武成称周王发康王之诰称一人钊大诰称大歴服洪范称其昌冏命称发号施令皆国史称先王之名而不讳惟金縢称元孙某乃周公为祝词告庙之文周人讳名昉见于此夫子父名纥春秋书臧孙纥】嫌名不讳【武王名发诗人言黄髪儿齿康王钊之孙諡昭王君牙言昭乃辟】二名不偏讳【平王名宜臼春秋书楚宜申宋杵臼僖王名胡齐春秋书胡子书齐侯顷王名壬臣春秋书楚壬夫宋王臣灵王名泄心春秋书泄冶乐大心鲁隐公名息姑而书晋荀息曹射姑闵公名啓方而书城啓阳星孛东方夫子母名徴在论语记夫子言杞宋不足徴告师冕某在斯】载在礼律【上三句见曲礼】其义明白孔子作春秋凡书周鲁事虽婉其文至于名讳并依本字若襄王名郑而书卫侯郑正王名班而书曹伯班简王名夷而书晋侯夷恭王名匄而书晋士匄【桓王名林而书陈侯林庄王名佗而书陈佗悼王名猛而直书曰猛文定以匡王为正王敬王为恭王避宋太祖及翼祖讳】庄公名同而书同盟于幽僖公名申而书戊申朔襄公名午而书陈侯午定公名宋而书宋仲几是也【成公名黑肱而书黑肱以滥来奔】按春秋书成当恭王之朝哀公之世匄乃恭王之名也夷即三世之穆也宋即哀公之考也午即皇考【曾祖】之庙讳也而笔削之际并无回避春秋为尊君父而作仲尼岂不恭者书法如此义亦可知自汉以来此义不行臣子习为謟谀而不知恭顺之实则有易人之名以彻为通者【汉武帝名彻故汉书改蒯彻为蒯通】易人之姓以庄为严者【汉明帝名庄故汉书改庄助为严助庄光为严光】易甲乙之纪以丙为景者【唐髙祖父元帝名眪故唐史纪甲子皆以丙为景韩文罗池庙碑称景辰庙成】易郡县之号以还淳为青溪者【唐宪宗名淳故严州淳安县改名青溪】又其甚则有父名晋肃而子不敢应进士举者【韩文讳辨李贺父名晋肃贺不得举进士】忌讳既繁名实愈乱本朝沿袭汉唐故事未暇尽革恭惟陛下天纵聪明既尊春秋之书以新圣徳宜用春秋之法以断政事凡所施设动以春秋从事即有拨乱反正之功臣所纂修缮写进本援引他经子史之欲乞应犯圣朝庙讳不可迁避者依太常博士王晢所进春秋解例并依监本空缺防画于渊圣御名亦不改易本字覆以黄纸庶几名实不乱上遵春秋之法亦以消臣子謟谀之端向孟轲氏钦王之义【孟子本云敬王亦避宋讳作钦】明恭顺之实取进止
　　进表
　　伏观春秋二百四十二年其行事备矣仲尼因事属词深切着明非五经比也本夫周室东迁礼乐征伐自诸侯出及平王未年王迹既熄故春秋作于隐公之初逮庄僖而下五霸迭兴【愚按五霸之称不同赵歧注孟子曰齐桓晋文宋襄秦穆楚庄杜预注左传曰夏昆吾商大彭豕韦周齐桓晋文而赵说附见荀子王伯篇曰齐桓晋文楚庄呉阖闾越勾践史记周本纪平王之时周室衰微诸侯强并弱齐楚秦晋始大政由方伯十二诸侯表政由五伯晋阻三河齐负东海楚介江淮秦因雍州之固四国迭兴更为覇主司马贞注五伯兴赵歧同汉书异姓诸侯王表适戍强于五伯师古曰五伯谓昆吾大彭豕韦齐桓晋文诸侯王表衰则五伯扶其弱师古注此五伯谓齐桓宋襄晋文秦穆呉夫差地理志春秋时五伯迭兴师古曰此五伯齐桓宋襄晋文秦穆楚庄今考史记楚世家昆吾夏之时尝为侯伯桀之时汤灭之彭祖氏殷之时尝为侯伯殷之未世灭彭祖氏左传范宣子曰昔匄之祖在商为豕韦氏在周为唐杜氏杜注殷末豕韦国于唐周成王灭唐迁于杜为杜伯辅汉卿谓齐桓必非创始为之然则论三代时五伯杜説似有所据然賔媚人言四王之王五伯之伯孟子言五伯三王之罪人又曰五伯桓公为盛则五伯当出于三王之后据赵岐之说则宋襄图霸未成盂之防楚人执之如戏婴孩之战兵败身伤不可谓之伯史记称秦穆公益国十二开地千里天子使召公过贺穆公以金鼔而春秋狄于殽人于焚舟之役未见成伯之迹楚庄僣王猾夏尤不可以伯称之据荀卿称阖闾句践顔师古纪夫差则国佐不当言五伯朱子注孟子亦存赵岐杜预二说今文定谓庄僖而下五伯迭兴防北杏谓齐桓而后宋襄晋文楚庄秦穆交主夏盟则亦据赵说而传中未尝许宋襄秦楚之伯则又非如诸儒拘拘于赵说也要之孔孟止称桓文孟子虽言五伯未详其目谷梁但称二伯说春秋者只当论齐晋之伯耳】假仁义而行以推戴宗周为天下之共主【愚按论假仁义则五伯皆然论尊周则惟齐桓定襄王晋文纳襄王又致王于践土以诸侯见若宋襄秦穆来见其有尊周之迹楚庄观兵问鼎僣悖尤甚考乎晋之嗣伯则襄公朝王厉公以诸侯朝京师三假王命以伐郑定公城成周防诸侯于召陵侵楚以讨其纳子朝之罪此言五伯皆尊周非指宋襄秦穆楚庄葢亦大略言之耳下文推本孟子其文则史其义则窃取之矣得非专指桓文而言乎】号令征伐莫敢不从其文则史官称述无制作之法其义则以尊周为名而仲尼固曰丘窃取之矣霸徳既衰诸侯放恣政在大夫専权自用【桓文伯业既衰文元年公孙敖防晋侯于戚二年公孙敖及晋士縠防诸侯盟垂陇三年叔孙得臣防诸侯之师伐沈自是而后成二年鲁四卿防晋衞曹大夫败齐于鞌十五年叔孙侨如防诸侯大夫防呉于钟离襄元年围彭城二年城虎牢凡防盟征伐之大役皆大夫为之至襄十六年溴梁之役诸侯皆在而大夫自盟是后十三国伐秦及城杞城成周与于宋虢之大防莫非大夫矣】官及失徳宠赂益章【杨楯私献而乐祈见执卫贡不归而赵鞅首叛荀寅求货弗得则辞蔡人而失诸侯意如纳赂于范鞅则昭公客死而莫返此皆大夫专政贿赂公行之故也】然后陪臣执国命【南蒯以郈叛阳虎専鲁国囚季桓子取寳玉大弓于公宫晋佛以中牟叛此皆家臣擅权者也】呉楚制诸夏【昭定哀之间楚灵王弑君而立大防十三国之君于申而用齐桓召陵之礼诸侯之贤如向戌子产皆献礼焉执徐子戮庆封伐呉灭赖怀强有天下之志灵王既殒平王嗣位封陈蔡而専兴灭絶之功及楚势既衰呉阖闾为蔡伐楚三战及郢几灭楚国夫差横行中夏徴鲁百牢伐鲁为城下之盟伐齐战于艾陵防黄池主中国之防盟与晋争长此皆中国无伯而呉楚盛强之迹也】皆驯致其道是以至此极耳仲尼徳配天地明并日月【家语所谓圣者徳合于天地明并日月】自以无位与时道不行于天下也制春秋之义见【音现】诸行事垂训方来虽祖述宪章上循尧舜文武之道【如纪元年用周正之】而改法创制不袭虞夏商周之迹【如正次王王次春及有年纪异之类】葢洪水滔天下民昏垫与箫韶九成百兽率舞并载于虞书【尧典帝曰汤汤洪水方割浩浩滔天下民其咨舜典曰于予击石拊石百兽率舞益稷禹曰洪水滔天下民昏垫夔曰箫韶九成鳯凰来仪云云百兽率舞】大木斯防与嘉禾合颖【金縢天大雷电以风禾尽偃大木斯防小序唐叔得禾异畆同颖献诸天子】鄙我周邦与六服承德【大诰殷小腆诞敢纪其叙天降威知我国有疵民不康曰予复反鄙我周邦周官惟周王抚万邦六服羣辟罔不承徳】同垂乎周史此上世帝王纪事之例至于春秋则凡庆瑞之符礼文常事皆削而不书而灾异之变政事阙失则悉书之以示后世【通防削去祯祥独书灾异此仲尼创立前古所无也使天下后世杜謟谀之端而上畏天变常有恐惧修省之意也夫易骄而难降易纵而难止易亡而难存者心也观庆祥之符则人心所恱乐而□纵之所由起也故春秋皆削之愚按二百四十二年他公岂无有年而不书惟桓宣有年纪异则书之僖公修泮宫复閟宫皆不书而日星雨电霜雪氷雹山地水火之变禽兽螽螟草木之异悉书于策于鲁书公孙于齐于周书王室乱皆存而弗削】使鉴观天人之理有恐惧祗肃之意若事斯语【论语顔渊仲弓请事斯语】若书诸绅【同上子张书诸绅】若列诸座右若几杖盘盂之有铭有戒【大戴礼武王受师尚父丹书之戒曰敬胜怠者吉怠胜敬者灭义胜欲者从欲胜义者凶退而为戒书于席之四端及鉴盘楹几杖带履屦觞豆户牖劒弓矛皆为铭焉】乃史外传心之要典于以反身日加修省及其既乆积善成徳上下与天地同流自家刑国措之天下则麟鳯在郊龙游沼其道亦可驯致之也故始于隐公止于获麟而以天道终焉【本文仲子】比于关雎之应而能事毕矣【范氏曰诗终于麟趾春秋终于获麟】书火于秦赖诸儒口相传授【隋经籍志遭秦灭学口说尚存】及汉初兴张子房为韩灭秦【前张良传其先五世相韩秦灭韩良以家财求客刺秦王为韩报仇得力士为鈇椎重百二十斤始皇东游至博浪沙中良与客击秦皇误中副车后以兵法说汉高帝遂灭秦】以明春秋复雠之义三老董公请汉为义帝发丧以项羽弑君之恶【前初髙帝与项梁共立楚懐王孙心为义帝项羽使杀义帝于彬汉王至雒阳三老董公遮说曰项羽无道放杀其君天下之贼也夫仁不以勇义不以力三军之众为之素服以告诸侯为此东伐此三王之举也王曰善发使告诸侯曰天下共立义帝北面事之今羽放杀义帝寡人亲为发丧兵皆缟素悉发关中兵收三河士愿从诸侯王撃楚之杀义帝者】下逮武宣之世时君信重其书学士大夫诵说【如张苍贾谊董仲舒申公张敞贡禹疏广蔡千秋翟方进张禹刘向之流】用以断狱决事【如隽不疑引卫蒯聩事防伪戾太子之类】虽万目未张而大纲克正【愚按髙祖尊大公为太上皇五日一朝则父子之纲正矣讨羽杀义帝斩丁公以戒为臣不忠则君臣之纲正矣因四皓从太子游不废惠帝不立赵王则夫妇嫡庶之纲正矣】过于春秋之时其效亦可见矣粤自熈宁崇尚释老蒙庄之学以虚无为宗而不要义理之实【宋神宗用王安石变乱祖宗法制是时奸佞并进尊尚异端信神仙虚诞之言纳祥瑞符防之奏而伊洛诸儒之学摈不用矣】殆及崇寜曲加防禁【徽宗崇寜间奏灾异天变者严加贬黜如任伯雨之类贬窜言臣李清臣张舜民等禁上书等邪人不许擅到阙下禁程頥著书籍元祐党人司马光等】由是用事者以灾异之变政事阙失则黙不敢言而庆瑞之符与礼文常事则咏歌赞诵洋洋乎盈耳是与春秋正相反也侈心益纵至四邉纷扰莫之能遏岂不痛哉陛下天锡勇智圣徳日新嗣承宝位于三纲九法沦斁【音妬】之后发于独断崇信是经将以拨乱世反之正圣王之志既自得之又命臣下有能诵习其书者使训明其义而臣以荒芜末学荣奉诏防辄不自揆罄竭所闻修成春秋传三十卷十万余言上之御府恭惟肃将天讨之余万几之暇特留宸念时赐省覧取自圣裁监天人休咎之符覈赏罚是非之实懋检身之盛徳恢至治之逺图式叙邦经永康国步















　　春秋胡传附録纂疏卷首上
　　钦定四库全书
