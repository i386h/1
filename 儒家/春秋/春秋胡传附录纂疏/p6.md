<!-- { "loadSidebar": true } -->
　　传【柱恋反后放此】春秋者三家左氏叙事见本末公羊谷梁辞辨而义精【文集谷梁意精公羊词辨通防事莫备于左氏例莫明于公羊义莫精于谷梁】学经以传为按则当阅左氏玩辞以义为主则当习公谷如载惠公元妃继室及仲子之归于鲁即隐公兄弟嫡庶之辨摄让之实可按而知也当阅左氏谓此类也若夫来仲子以为豫凶事则诬矣王正月之为大一统及我欲之暨不得已也当习公羊氏谓此类也若夫母以子贵媵妾许称夫人则乱矣段弟也弗谓弟公子也弗谓公子贱段而甚郑伯之处心积虑成于杀也当习谷梁氏谓此类也若夫曲生条例以大夫日卒为正则凿矣万物纷错悬诸天众言淆乱折诸圣【本扬子】要【平声下同】在反求于心断【音锻】之以理精择而慎取之则美玉之与武砆必有能辨之者【通防左氏释经虽简而博通诸史叙事尤详能令百代之下颇见本末其有功于春秋为多公谷释经其义皆密如卫州吁以称人为讨贼之辞也公薨不地故也不书葬贼不讨以罪下也若此之类深得圣人诛乱臣讨贼子之意考其源流必有端绪非曲说所能及也啖赵谓三传所记本皆不谬义则口传末形竹帛后代学者妄加损益转相傅授侵失本真故事多迂诞理或舛驳其言信矣然则学者于三传忽然而不习则无以知经习焉而不察择焉而不精则春秋之意大防简易明白者汨于僻说愈晦而不显矣愚按三传源流说者不同何休但称公羊氏及弟子胡母生戴宏传序云子夏之公羊髙髙傅其子平平传其子地地传其子敢敢传其子寿夀与弟子胡母生着以竹帛应劭风俗通云公羊名髙谷梁名赤皆子夏弟子糜信云谷梁乃秦孝公同时人阮孝绪世録又云谷梁名俶字元始啖赵则曰公谷必孔子后之门人但不知师资几世耳西汉诸儒犹不能定其时代名字故知后世皆强説也今考公羊载乐正子之视疾必出于乐正子之后载沈子鲁子司马子子女子子北宫子之言有所谓公羊子曰又似非公羊自为而弟子録其师之言谷梁杂载尸子沈子公子啓之説又引谷梁子曰亦似非谷梁自为或者谓公谷皆汉初时人其书出于焚书之后故皆推説而失事之本末然胡毋生瑕丘江公皆列于传而公谷无传则公谷乃战国时人也太史公谓孔子作春秋丘明为之传刘歆谓左丘明好恶与圣人同亲见夫子而公羊在七十子之后班固谓丘明与孔子观鲁史而作春秋杜预云丘明受经于仲尼皆以左氏为丘明至啖赵始云丘明乃史佚迟任之类孔子以前贤人左氏集诸国史以释春秋非丘明也陆氏释文云丘明以授鲁曽申疑无所据今考左传终记韩魏智伯之事又録赵襄子之説叙吕相絶秦声子説屈建皆类游説之词秦至惠王十二年初腊而左氏称虞不腊矣则左氏亦战国时人而名不可考且纪子伯莒子盟于密甲戌己丑陈侯鲍卒之类三传各异而不知阙文之所在则左氏决非受经于仲尼而公谷决非子夏弟子矣】自晋杜预范寗唐啖助赵匡此数子者用力甚勤时有所取虽造宫墙之侧几得其门而入矣要皆未见宗庙之美百官之富者也故不预七家之列【文集杜预自谓専守丘明之传理有不通者必曲为之説或曰因旧史也或曰从赴告也或曰经阙文也立此三説而圣人垂训之大意不亦鲜乎何休黜周而王鲁已失本宗范寗歴举三家伤教害义之事详着始隠终麟之防于理为优然锡桓公命王不称天以为非义所存迷于经意唐啖助盛言春秋兼用二帝三王之法似也而曰救周之弊革礼之薄以夏为本则驳矣赵伯循意有得处或出诸儒之长而谓述作之大槩有三而区分有十浅之为言也陆淳宗师二子而不契于心宋伯姬之逮乎火与曽子易箦何异而以为非可可传之道父子至恩不可有间而曰世子不许进药故罪止一人以絶万世之祸何其悖也】七家所造固自有浅深独程氏尝为之传然其説甚略于意则引而不发欲使后学慎思明辨自得于耳目见闻之外者也故今所传事按左氏义采公羊谷梁之精者大纲本孟子而防辞多以程氏之説为证云

　　春秋胡传附録纂疏卷首下
<经部,春秋类,春秋胡传附录纂疏>
　　钦定四库全书
　　春秋胡传附録纂疏卷一
　　元　汪克寛　撰
　　隠公上【公名息姑在位十一年左传惠公元妃孟子孟子卒继室以声子生隠公宋武公生仲子仲子生而有文在其手曰为鲁夫人故仲子归于我生桓公惠公薨隠公立而奉之程子传夫子之道既不行于天下于是因鲁春秋立百王之大法平王东迁在位五十一年卒不能兴复先王之业王道絶矣孟子曰王者之迹熄而诗亡诗亡然后春秋作适当隠公之初故始于隠公】
　　孟子曰王者之迹熄【朱子注谓平王东迁而政教号令不及于天下也】而诗亡诗亡然后春秋作今按邶鄘而下多春秋时诗也【愚按诗小序邶风撃鼓怨州吁雄雉匏有苦叶新台二子乘舟鹑之奔奔卫风氓皆宣公时诗鄘定之方中蝃蝀相防干旄载驰卫木皆文公时诗郑风将仲子以下皆庄公以后诗齐风南山以下皆襄公时诗唐无衣有杕之社晋武公诗葛生采苓献公诗秦黄鸟以下皆穆公以后诗陈风墓门防有鹊巢乃陈陀及宣公诗株林泽陂灵公诗曹风蜉蝣昭公诗候人下泉共公诗】而谓诗亡然后春秋作何也自黍离降为国风天下无复【扶又反】有雅而王者之诗亡矣春秋作于隠公适当雅亡之后又按小雅正月刺幽王诗也而曰赫赫宗周褒姒烕【胡悦反灭也】之【史幽王娶于申生太子宜臼后嬖褒姒生伯服褒姒不好笑幽王为举烽火诸侯悉至而无冦褒姒大笑又黜申后废宜臼申侯怒与犬戎攻王王举烽火徴兵不至遂杀王骊山下虏褒姒而去诸侯乃即申侯立太子宜臼是为平王】逮鲁孝公之末幽王已为犬戎所毙惠公初年周既东矣春秋不作于孝公惠公者东迁之始流风遗俗犹有存者郑武公入为司徒善于其职则犹用贤也【据诗郑缁衣小序】晋侯捍王于艰锡之秬鬯则犹有诰命也王曰其归视尔师则诸侯犹来朝【直遥反后凡朝廷朝聘并同】也【书文侯之命汝多修扞我于艰王曰父义和其归视尔师宁尔邦用赉尔秬鬯一卣觐礼诸侯辞于天子王曰伯父无事归寜乃邦】义和之薨諡为文侯则列国犹有请也【愚按春秋五等诸侯死而加諡臣子皆称公惟请諡于王则从其本爵如蔡桓侯之类】及平王在位日久不能自强于政治【去声】弃其九族葛藟【力轨反】有终逺【去声】兄弟之刺【诗小序葛藟王族刺平王也周室道衰弃其九族焉三章皆言终逺兄弟】不抚其民周人有束薪蒲楚之讥【小序之水刺平王也不抚其民而逺屯戍于母家周人怨思焉一章曰之水不流束薪彼其之子不与我戍申二章曰之水不流束楚彼其之子不与我戍甫三章曰之水不流束蒲彼其之子不与我戍许朱子传申侯与犬戎弑幽王王法必诛不赦之贼而平王与臣庶不共戴天之雠也今平王知有母而不知有父知其立已为有徳而不知其弑父为可怨至使复雠讨贼之师反为报施酬恩之举则其忘亲逆理而得罪于天已甚矣况先王之制诸侯有故则方伯连率以诸侯之师讨之王室有故则方伯连率以诸侯之师救之天子乡遂之民供贡赋卫王室而已今平王不能行威令于天下无以保其母家乃劳天子之民逺为诸侯戍守故周人之戍申者以非其职而怨思焉则其衰懦微弱而得罪于民又可见矣呜呼诗亡而后春秋作其不以此也哉】至其晚年失道滋甚乃以天王之尊下赗诸侯之妾于是三纲沦【愚按天子之尊下赗列国宠妾则君不能为臣纲妃妾既紊则夫不能为妇纲嫡庶无辨则父不能为子纲】九法斁【音姤愚按惠公以妾为妻而平王反加恩宠是不知彛伦攸叙而九畴斁天下之大法皆败壊矣】人望絶矣【永嘉吕氏曰使平王有兴衰拨乱之志则迁洛之周尚可望其返而为丰镐之周今至于四十九年而不克自立则亦无可望矣】夫妇人伦之本【何氏曰失妇人伦之始夫妇正则父子亲父子亲则君臣和】朝廷风化之原【董子曰正朝廷以正百官正百官以正万民正万民以正四方】平王子母适正后亲遭褒姒之难【乃旦反】废黜播迁而宗国顚覆亦可省【息并反后放此】矣又不是惩至赗人宠妾是防本塞原自灭之也春秋于此葢有不得已焉耳矣托始乎隠不亦深切着明也哉【范氏曰平王东迁周室微弱天下荡荡王道尽矣孔子列黍离于国风所以明其不能复雅于时则接乎隠公故因兹托始而修春秋明黜陟着劝戒成天下之事业定天下之邪正信不易之宏轨百王之通典也啖氏曰始于隠公者以为幽厉虽衰雅未为风平王之初人习余化苟有过恶当以王法正之及代变风移陵迟乆矣若格以太平之政则比屋可诛无复善恶故断自平王之末而以隠公为始所以拯薄俗勉善行革礼之失为后王法也孙氏曰春秋之始于隠公者非他以平王之所终也平既不王东迁之后周室微弱诸侯强大朝觐不修贡赋不举号令无所束赏罚无所加壊法易纪变礼乱乐弑君父攘国窃号在在有之征伐四出荡然不禁天下之正中国之事皆诸侯分裂之平王庸暗歴孝逾惠莫能中兴播荡陵夷逮隠而死雅诰不复作天下无复有王矣故诗至离而降书至文侯之命而絶春秋乃作自隠公始也○愚按文定言春秋始于平王逺宗孟氏近本程子其説为有据依而诸儒正大之论悉与之合或者乃以春秋不始于平王而始于桓王且谓繻葛之败春秋所以始若是则春秋当始于桓公而不始于隠公矣】
　　【巳同平王四未十九年】元年【公羊传元年者君之始年也程子传元年隠公之始年○齐僖公禄父九年晋鄂侯郄二年曲沃庄伯鲜十一年卫桓公完十三年蔡宣公考父二十八年郑庄公寤生二十二年曹桓公终生三十五年陈桓公鲍二十三年杞武公二十九年宋穆公和七年秦文公四十四年楚武王熊通十九年】
