<!-- { "loadSidebar": true } -->
　　六月壬子郑【简】公孙舍之帅师入陈【哀○舍如字左传初陈侯防楚子伐郑当陈坠者井堙木刋郑人怨之郑子展子产帅车七百乘伐陈宵突陈城遂入之陈侯扶其大子偃师奔墓子展命师无入公宫与子产亲御诸门陈侯使司马桓子赂以宗器陈侯免拥社使其众男女别而累以待于朝子展执絷而见再拜稽首承饮而进献子美入数俘而出祝祓社司徒致民司马致节司空致地乃还髙氏曰去秋夷仪之防楚与陈蔡许三国同伐郑今嵗复防于夷仪郑虑楚之复来也故先帅师入陈以夺其心观左氏所载入人之国未有若子展子产之有礼者也故春秋无贬辞】○秋八月己己诸侯同盟于重丘【重直龙反左传齐成故也程子传诸侯同病楚也杜氏曰称同盟齐亦与盟重丘齐地张氏曰曹州乘氏县有重丘故城愚按今属东昌路德州】
　　崔杼既弑其君矣晋侯受其赂而许之成故盟于重丘特书曰同【陆氏曰重言诸侯问有事也张氏曰同盟之书自幽以来何独此盟罪之之深按二幽之盟合诸侯以共尊周而诸侯听命也重丘之盟合诸侯将以讨齐乃受赂而释之且列弑君之齐于盟也天下之恶孰大于是即其所同之实而观之晋侯之罪亦一齐也故曰一美一恶无嫌于同愚按此盟书同与虫牢同盟义同乃何休所谓同心为恶恶必成者也杨士勋谓谷梁于鸡泽平丘传言同外楚则重丘亦是外楚今以左传考之去年防夷仪而将伐齐也齐使陈无宇如楚乞师于是楚子伐郑以救齐则是年服齐亦所以外楚也欤】
　　公至自防【此书至防着其党恶附奸之罪也】○卫侯【献】入于夷仪【左传晋侯使魏舒宛没逆卫侯将使卫与之夷仪崔子止其帑以求五鹿卫献公入于夷仪使与甯喜言甯喜许之公羊传陈仪卫之邑也杜氏曰夷仪卫邑晋愍卫衎失国使卫分之一邑】
　　郑伯突入于栎【桓十五年】卫侯入于夷仪其入则一防名或不名者郑伯夺正以立而国人君之诸侯助之不知其义不可以有国也故特书其名著王法以絶之卫侯蔑其冢卿失国出奔固不为无罪矣然有世叔仪以守【音狩】有母弟鱄【音专】以出或抚其内或营其外有归道焉则其义犹未絶也故止书其爵而不名及甯喜弑剽复归于卫然后书名此圣人俟其改过迁善不轻絶人之意曾子曰夫子之道忠恕而已此类是也【吕氏曰夏五月防夷仪之卫侯剽也此入于夷仪之卫侯衎也不嫌两君名实相乱乎曰衎虽无道非臣所当逐剽亦非臣下所得立故衎入不名郑伯突入于栎何以名曰突不当立者衎当立者陈氏曰衎列于诸侯之防十有三而后出其入也将焉名之剽列于诸侯之防七而后弑其弑也又将焉名之削一而存一是又予夺矣春秋不没其实而正不正不与存焉　刘氏曰公羊云曷为不言入于卫谖君以弑也非也衎虽失位非剽臣也剽虽得国非衎君也春秋岂非衎为谖君乎哉】
　　楚【康】屈建帅师灭舒鸠【左传呉人为楚舟师之役故召舒鸠舒鸠人叛楚楚子师于荒浦使沈尹寿与师祁犂让之舒鸠子敬逆二子而告无之且请受盟二子复命王欲伐之防子曰不可彼告不叛且请受盟而又伐之伐无罪也乃还舒鸠人卒叛楚令尹子木伐之及离城呉人救之楚人击呉师大败之遂围舒鸠舒鸠溃家氏曰楚不能制呉而残暴小国以逞其败衂之憾春秋恶之是故国虽小而必纪其亡以着楚人灭国之罪陈氏曰楚书大夫灭国楚强也自是灭国晋书荀呉蔡书公孙姓郑书游速灭不书人矣灭不书大夫者呉也愚按舒鸠偃姓子爵国在今无为州庐江县陶城】○冬郑【简】公孙夏帅师伐陈【哀○夏公作囆左传郑子产献捷于晋子展相郑伯如晋拜陈之功子西复伐陈陈及郑平家氏曰陈叛华即夷防年于兹晋人置而不问郑从晋既乆至是又能一歳再出师伐陈以挠楚春秋书之无贬辞与之也】○十有二月呉子遏伐楚门于巢卒【遏于葛反公谷作谒左传呉子诸樊伐楚以报舟师之役门于巢巢牛臣曰呉王勇而轻若启之将亲门我获射之必殪是君也死疆其少安从之呉子门焉牛臣隠于短墙以射之卒公羊传入巢之门伤而反未至乎舍而卒也谷梁传诸侯不生名取卒之名加之伐楚之上者见以伐楚卒也古者大国过小邑小邑必饰城而请罪礼也呉子谒伐楚至巢入其门门人射呉子有矢创反舍而卒古者虽有文事必有武备非巢之不饰城而请罪非呉子之自轻也愚按诸樊在位十三年弟余祭立】
　　巢南国也【杜氏曰巢呉楚间小国庐江六县东有居巢城愚按即今无为州巢县文十二年楚围巢至是时巢盖服属于楚】其言门于巢卒者呉子将伐楚引师至巢入其门巢人射【食亦反】诸城上矢中【陟仲反】呉子而卒非呉子之自轻而见杀也【范氏曰非责也下同陈氏曰诸樊始通于上国争强于楚而防身于匹夫是自取之也】古者入境必假道过门必释甲【刘氏曰古者入境必假道过门则为之释甲】入国则不驰【见曲礼注国中人多若驰车则害人】或曰古者大国过小邑小邑必饰城而请罪亦非巢之轻以一矢相加不饰城而请罪也【范氏曰饰城者脩守备请罪问所以为阙致师之意愚按春秋书遏门于巢卒两讥之也】
　　【甲灵王二寅十五年】二十有六年【晋平十一齐景公杵臼元年卫献三十殇十二弑蔡景四十五郑简十九曹武八陈哀二十二杞文三宋平二十九秦景三十楚康十三呉余祭元年】春王二月辛夘卫甯喜弑其君剽【剽匹妙反左传卫献公使子鲜为复辞敬姒强命之对曰君无信臣惧不免敬姒曰虽然以吾故也许诺初献公使与甯喜言甯喜曰必子鲜在不然必败故公使子鲜子鲜不获命于敬姒以公命与甯喜言曰苟反政由甯氏祭则寡人甯喜告蘧伯玉伯玉曰瑗不得闻君之出敢闻其入遂行从近关出告右宰谷右宰谷曰不可获罪于两君天下谁畜之悼子曰吾受命于先人不可以贰谷曰我请使焉而观之遂见公于夷仪反曰君淹恤在外十二年矣而无忧色亦无寛言犹夫人也若不已死无日矣悼子曰子鲜在右宰谷曰子鲜在何益多而能亡于我何为悼子曰虽然不可以已孙文子在戚孙嘉聘于齐孙襄居守甯喜右宰谷伐孙氏不克伯国伤甯子出舍于郊伯国死孙氏夜哭国人召甯子甯子复攻孙氏克之杀子叔及大子角书曰甯喜弑其君剽言罪之在甯氏也】
　　喜尝受命于其父使纳献公以免逐君之恶【左传二十年甯惠子疾召悼子曰吾得罪于君悔而无及也名藏在诸侯之策曰孙林父甯殖出其君君入则掩之若能掩之则吾子也若不能犹有鬼神吾有馁而已悼子许诺】卫侯出入皆以爵称于义未絶而剽以公孙非次而立又未有说【音恱】焉【本公羊何氏曰凡立皆縁亲亲也剽以公孙立于是位尤非其次故卫人未有说喜】则喜之罪应末减矣亦以弑君书何也奕者举棋不定不胜其耦况置君乎【左传大叔文子曰君子之行思其终也书曰愼始而敬终终以不困今甯子视君不如奕棋其何以免乎奕者举棋不定不胜其耦而况置君而弗定乎必不免矣】于衎【苦旦反】则殖也出之喜也纳之于剽则殖也立之喜也弑之【何氏曰父立以为君则子宜君之】是奕棋之不若也不思其终亦甚矣故圣人特正其为弑君之罪【刘氏曰不与剽之立则其曰甯喜弑其君剽何甯氏君之甯氏杀之是以称弑焉出卫君而立剽者甯殖也则曷为于喜加弑焉见喜之受命于殖而杀剽也然则为甯殖者宜奈何宜乎效死勿听尔夫据国之位而享其禄临祸不死闻难不图偷得自全之计使弑因已而立后虽悔之不可及已张氏曰经于衎之出不以名书是其位未尝絶也曷为书喜弑剽夫为人臣夙夜匪懈以事一人不可以二者也殖既从林父之逐衎共立剽而臣事之十余年矣其可以反易天常而命其子乎君臣之分如天冠地屦不可易者也殖之命其子可谓悖矣喜也轻徇父命而不知谏躬犯大恶书以弑君辞而不可得矣】示天下后世使知愼于废立之际而不敢忽也【襄陵许氏曰君臣之分一正而不可复易此圣人所以定天下之经也】霍光以大义废昌邑立宣帝犹有言其罪者而朝廷加肃【前霍光传昌邑王旣即位淫戯无度羣臣数进谏不变光与羣臣白太后具陈昌邑王不可以承宗庙状太后召王听诏扶王下殿迎卫太子孙病已即皇帝位严延年传延年举侍御史宣帝初劾奏光擅废立亡人臣礼不道奏虽寝然朝廷肃焉敬惮之】况私意邪范粲桓彞之徒杀身不顾【通鉴魏髙贵卿公纪正元元年司马师废帝为邵陵公太宰中郎范粲素服拜送哀动左右遂称疾阳狂不言寝所乗车凡三十六年终于所寝之车晋桓彛传咸和二年彞为宣城内史苏峻反彞慷慨流涕进屯泾县其长史禆恵劝彞伪与通和以纡祸彞曰吾受国厚恩义在致死焉能忍垢与逆臣通问峻将韩晃进军攻彞固守经年城陷执彞杀之】君子所以深取之者知春秋之旨矣【家氏曰汉去古未逺儒者犹明于春秋之义霍光立昌邑王而事之矣及其废之也委曲安全曰无使我负杀主名于天下盖当时明经大儒共定防者为之深思光不能及此也南宋徐羡之傅亮谢晦废营阳王未几杀之遂陷于弑君之罪○刘氏曰谷梁云此不正其日何也殖也奉之喜也君之正也非也文王事纣武王灭之亦为不正乎言春秋者要论其行事邪正而已矣】
　　卫孙林父入于戚以叛【书叛始此左传孙林父以戚如晋书曰入于戚以叛罪孙氏也】甲午卫侯衎复归于卫【左传卫侯入大夫逆于竟者报其手而与之言道逆者自车揖之逆于门者颔之而已公至使让大叔文子对曰臣知罪矣乃行従近关出公使止之公羊传剽之立于是未有说也然则曷为不言剽之立不言剽之立者以恶卫侯也谷梁传日归见知弑也】
　　按左氏孙林父以戚如晋书曰入于戚以叛者着其据土背【音佩】君之罪也【赵氏曰凡据土背君曰叛】臣之禄君实有焉专禄以周旋戮也【本左传杜氏曰衎虽未居位林父专邑背国犹为叛也髙氏曰献公之奔齐也林父实逐之今甯喜弑剽将纳献公故林父惧而入于戚以叛叛甚于奔前此诸大夫有不利于己则奔而已未有若林父之叛者故书叛自林父始是时林父以戚入于晋晋人戍之不书以戚入于晋者正名其恶陈氏曰宋鱼石入于彭城晋栾盈入于曲沃不言叛必若孙林父而后书叛书叛必不能讨者也故二十九年季札过卫将宿于戚闻钟声焉春秋之季家有藏甲邑有百雉之城矣故书叛始于此凡叛贱者不书必卿佐而后书故髙弱髙竪以卢叛之类皆不书】卫侯出奔齐入于夷仪皆以爵称今既复归而得国矣乃书其名何也人之有德慧术知【音智】者常存乎疢【丑刃反】疾卫侯淹恤在外十有二年【杜氏曰淹乆也恤忧也】困于心衡【音横】于虑乆矣此生于忧患之时而一旦得国失信无刑犹夫人也则是困而弗革虽复【扶又反】得国犹非其国也此见春秋俟人改过之深而责人自弃之重欲其强【其丈反】于为善之意也【张氏曰春秋名衎与卫侯郑杀叔武公子瑕名之同意然甯喜以纳君而见杀则方之成公衎为甚矣孙氏曰先言辛夘卫甯喜弑其君剽后言甲午卫侯衎复归于卫以见衎待弑而归也十四年衎出奔前年入夷仪今喜弑剽四日而复归此待弑而归可知也愚按书归易辞也喜弑剽则其归无难矣书复归其位未絶也书名著其不足以有国也抑扬予夺春秋之精义也】
