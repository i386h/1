<!-- { "loadSidebar": true } -->
　　【壬桓王戌元年】四年【齐僖十二晋鄂五卫桓十六弑蔡宣三十一郑庄二十五曹桓三十八陈桓二十六杞武三十二宋殇公与夷元年秦文四十七楚武二十二】春王二月莒人伐杞【武】取牟娄【此伐国取邑之始公羊传外取邑不书此何以书疾始取邑也谷梁传言伐言取所恶也诸侯相伐取地于是始故谨而志之也程子传诸侯土地有所受伐之其罪大矣而夺取其土恶又甚焉王法所当诛也杜氏曰杞国本都陈留雍丘县桓六年淳于公亡国杞似并之迁都淳于僖十四年迁縁陵襄二十九年晋人城淳于杞又迁淳于牟娄杞邑城阳诸县东北有娄郷张氏曰杞夏后氏之后周之三恪国在开封府雍丘县愚按在今汴梁路杞县郑氏曰杞县有娄郷】
　　取者夺之名【夲赵氏纂例谓不当取也】牟娄杞邑也【啖氏曰凡先言伐国下言取邑者明其国之邑也如取郜取防上言败宋师则宋邑可知】声罪伐人而强夺其土故特书曰取以着其恶或曰诸侯土地上受之天王下传之先祖所以守宗庙之典籍也圣王不作诸侯放恣强者多兼数圻【音祈】弱者曰以侵削【左传襄二十五年天子之地一圻列国一同自是以衰今大国多数圻矣若无侵小何以至焉】当是时有取其故地者夫岂不可然僖公尝取济【上声】西田矣【三十一年】成公尝取汶【音问】阳田矣【二年】亦书曰取何也苟不请于天王以正疆理而擅兵争夺虽取本邑与夺人之有者无以异【陆氏曰不能申明直辞请于王以正疆理但专以兵争夺不得正道故悉同辞言之】春秋之义不以乱易乱【谷梁昭四春秋之义用贵治贱用贤治不肖不以乱治乱左传以乱平乱何治之有】故亦书曰取正其本之意也上二年莒人擅兴入向而天讨不加焉至是伐国取邑其暴益肆矣【本孙氏张氏曰征伐天子之权土地诸侯所受之封莒人擅兴兵以伐人又取其地明伐不以罪志在贪利故两书伐取见王法所当诛也薛氏曰诸侯曰天子之守臣地非其有也或取之或失之皆罪也陈氏曰春秋之初犹以取邑为重故外取邑自隐以前则书之桓十四年宋以诸侯伐郑取牛首而后皆不书家氏曰伐而取者其罪加于伐一等然文三年秦人伐晋传称取王官及郊襄二十三年齐侯伐晋传称取朝歌皆书伐不书取盖杞二王之后至是与周俱衰不得自同于宋莒以蕞尔小国命居东夷伐而取其地有罪甚矣故书伐国取地以莒为首戮圣人于二王后书法尤拳拳也髙氏曰牟娄切邻于鲁鲁无恤邻救急之义至昭五年莒牟夷以牟娄叛而来奔鲁遂受之其恶可知矣愚按春秋书外伐国者一百二十有八惟此书伐书取余书围邑者三书伐战者一书伐救者一盖中叶以后争地争城杀人盈野诸侯城邑今日夺之于此明日并之于彼得失无常不足悉书故传言取地而经不书取者甚多盖以擅兴残民为重而土地之攘夺不暇论矣是知此年伐杞取牟娄乃一经特笔圣人实深致意焉】
　　戊申卫州吁弑其君完【完音丸州谷作祝后同此书弑之始桓公在位十六年是冬弟晋立是为宣公公羊传为以国氏当国也程子传卫庄公娶于齐曰庄姜无子陈女戴妫生桓公庄姜以为巳子公子州吁嬖人之子也有宠而好兵公弗禁石碏谏弗听其子厚与州吁逰禁之不可桓公十六年州吁弑桓公而立自古簒弑多公族盖自谓先君子孙可以为君国人亦以为然而奉之春秋于此明大义以示万世故春秋之初弑君者多不称公子公孙盖身为大恶自絶于先君矣岂复得为先君子孙也古者公族刑死则无服况弑君乎大义既明于初矣其后弑立者则皆以属称或见其以亲而宠之太过任之太重以至于乱或见其天属之亲而反为冦雠立义各不同也春秋大率所书事同则辞同后人因谓之例然有事同而辞异者盖各有义非可以例拘也説文臣杀君曰弑何氏曰君父言弑积渐之名也】
　　此卫公子州吁也而削其属籍特以国氏者罪庄公不待之以公子之道使预闻政事主兵权而当国也【通防春秋絶州吁属籍着公室宗族之有宠者不可与政当国主兵之意督万无知亦公族大夫而絶其属籍义与此同或曰必若此言春秋之法其非法矣周公康叔非懿亲与政乎曰尊贤然后能亲亲急亲贤为尧舜之道则亲之贤者必先得于疎之贤者不偏于宠爱其亲属而无尊贤之等也经书季子来归不称公子兼亲贤之道其法可谓通矣】以公子之道待州吁教以义方弗纳于邪不以贱妨贵少陵长【上声】则桓公之位定矣乱何由作州吁有宠好兵而公弗禁石碏尽【于忍反】言极谏而公弗从【石碏谏曰臣闻爱子教之以义方弗纳于邪骄奢佚所自邪也四者之来宠禄过也将立州吁乃定之矣若犹未也阶之为祸夫宠而不骄骄而能降降而不憾憾而能眕者鲜矣且夫贱妨贵少陵长逺间亲新间旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也君人者将祸是务去而速之无乃不可乎】是不待以公子之道使预闻政事主兵权而当国也春秋之防在于端本清源【本正则末不偏源清则流不浊】以卫诗緑衣诸篇考之所谓前有谗而不见后有贼而不知者【董子语】庄公是也【诗朱子传緑衣乃庄姜贤而失位刺庄公惑于嬖妾燕燕乃庄公妾桓公母戴妫大归于陈庄姜送之而作日月乃庄姜不见荅于庄公故呼日月而诉之终风乃庄公暴慢无常庄姜正静自守故忤其意而伤巳之诗张氏曰卫国之祸始于庄公之宠州吁纵其好兵而不之禁公存之时妾上僣夫人失位见于卫诗则乱根之萌乆矣殖之滋长终不能图以致簒弑成于桓公既立之后春秋防事直书亦将使读者原祸败之所从起而严履霜之戒也夫君臣父子夫妇之分一失其正则乱之所从生卫庄溺爱而使内宠僣嫡嬖子害正石碏之谏足以悟矣愎而弗图辨之弗早贻祸后嗣可谓惨矣】其不称公子而以国氏着后世为人君父者之戒尔故传有之曰为人君父而不通春秋之义者必防首恶之名【董子语见太史公自序陈氏曰隐桓庄之春秋凡弑君之贼皆名之愚按州吁不称公子程子谓州吁身为大恶自絶于先君故不得为先君子孙文定谓庄公不待以公子之道使致大恶故以国氏今按二义互相发明州吁弑桓公而自立罪兼簒弑与阎职邴歜之徒懐忿挟怨而轻动于大恶者又霄壤不侔春秋首絶其族属书名以弑及其诛戮亦止书名旧史必皆称公子圣人削之以示天讨之刑也通诸一经弑君者二十有五称世子弑者三楚商臣蔡般许止公族而削其属与氏者四卫州吁齐无知宋督万称公子者三齐商人郑归生楚比大夫而称氏称名者六晋里克赵盾陈夏徴舒齐崔杼陈乞卫寗喜称人者三称国者四称阍称盗者各一夫世子有父之亲有君之尊位其所固有国其所宜君而至推刃于君父穷凶极恶不待贬絶而自见然考其所由致之故则为之君父者必失其道以及于此则首恶之名寜不为天下万世之大戒乎公族而不书其属与氏者両致其贬或有以公子书者程子所谓见其以天属之亲而反为冦雠而其君宠之太过任之太重以至于乱其罪亦不可掩矣其称人以弑者谓多行无道肆于民上为国人之所欲弑故称国称人以明君虽无道通国之人皆欲弑之而三纲人道之大伦君臣之义不可废也特蔽罪于国人则操刅为大恶者可末减尔称国以弑不书其人则着当国执政大臣之罪而其所以为当国大臣之所弑则必有由矣称阍以弑而不称君则见阍寺之贱不得君其君而狎近刑人至于不克保身者君之过也称盗则匹夫之防视如路人又非阍人之比故并不书弑夫弑逆之贼固无所容于天地之间歴千万世而其罪不赦然其君之不早辨以防于大恶岂非古今之鉴哉刘氏曰谷梁谓以国氏者嫌也弑而代之也督万岂可云弑而代之公子商人岂非弑而代之乎】
　　夏公及宋公遇于清【此书遇之始左传公与宋公为防将寻宿之盟未及期卫人来告乱夏遇于清公羊传遇者何不期也谷梁八年传不期而防曰遇程子传诸侯相见而不行朝防之礼如道路之相遇故书曰遇非周礼冬见曰遇之遇也杜氏曰清卫邑济北东阿县有清亭愚按今东昌路濮州临清县】遇者草次之期【杜氏曰遇者草次之期二国各简其礼若道路相逢遇也朱子语言草草不成礼也】古有遇礼不期而防以明造【七到反】次亦有恭肃之心春秋书遇私为之约自比于不期而遇者直欲简其礼尔【赵氏曰简礼而防曰遇啖氏曰遇礼忽有邂逅相遇简略而行故与防礼不同时虽非相遇而从简易以遇礼相见通防古者诸侯或相朝觐或从王命无期约而适值于途必有両君相见之仪近者为主逺者为賔称先君以相接所以崇礼让絶慢易也故谓之遇周衰诸侯放恣出入无度而私为邂逅之约有如适值于途者亦谓之遇非矣愚按通防本何氏注】简略慢易【去声】无国君之礼则莫适【丁厯反下同】主矣故志内之遇者四而皆书及【此年遇清庄二十三年遇谷三十年遇鲁济僖十四年遇防】若曰以此及彼然也志外之遇者三而皆以爵【八年宋卫遇垂庄四年齐陈郑遇垂三十二年宋齐遇梁丘】若曰以尊及卑然也其意以为莫适主者异于古之不期而防矣故凡书遇者皆恶【去声】其无人君相见之礼也【髙氏曰国君之出必有卿大夫车徒之从旌旗之识使人俨然望而畏之岂苟然哉各逞私欲奔走道涂之间若匹夫然非先王之法也张氏曰春秋因事而书以讥其非王事而出境无国君之礼襄陵许氏曰隐庄之间凡六书遇自闵以后有防无遇愚按遇者偶也偶然相防素无期约如伊尹遇汝鸠汝方孟子遇宋牼于石丘是也公谷释名义皆谓不期为遇左氏此年传与戴记之则以未及期为遇左氏遇垂梁丘之传则皆云先为之约大抵不期而防者古礼也未及期或私为之约而以简礼相防者春秋诸侯之礼也观昭公孙齐而公羊记其以遇礼相见则知非不期之遇矣然桓十年公防卫侯于桃丘弗遇则又期而不至者也古者诸侯因王事不期而遇仓卒之间且有礼仪春秋之时非王事而出预有期约以相防集乃行古者不期之礼是自欺耳怠惰慢易驯致于期而不至则欺诈尤甚矣世变愈下风俗之偷良可叹夫○啖氏曰谷梁云遇者志相得也为桓十年传云不遇者志不相得遂云尔公羊又云一君出一君要之假如实然忽以防礼相见岂得书遇哉刘氏曰谷梁云及者内为志焉尔遇者志相得也若内为志又志相得非不期也】
　　宋公陈侯蔡人卫人伐郑【此诸侯防伐之始亦东诸侯分党之始左传宋殇公之即位也公子冯出奔郑郑人欲纳之及卫州吁立将修先君之怨于郑而求宠于诸侯以和其民使告于宋曰君若伐郑以除君害君为主敝邑以赋与陈蔡从则卫国之愿也宋人许之于是陈蔡方睦于卫故宋公陈侯蔡人卫人伐郑围其东门五日而还程子传宋以公子冯在郑故与诸侯伐之也搂诸侯以伐郑固为罪矣而卫弑其君天下所当诛也乃与修好而同伐人其恶甚矣张氏曰陈在陈州宛丘县蔡在蔡州上蔡县愚按宛丘属今汴梁路上蔡属汴梁路汝寜州】
