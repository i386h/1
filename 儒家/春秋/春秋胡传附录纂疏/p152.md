<!-- { "loadSidebar": true } -->
　　冬叔孙豹如邾【宣左传穆叔如邾聘且修平髙氏曰公初即位邾子来朝四年有狐骀之战至是往聘修平以无忘旧好也】○季孙宿如晋【悼左传季武子如晋见且聼命杜氏曰始代父为卿见大国襄陵许氏曰鲁既世卿而大夫无复三年之丧哀典废于下矣○赵氏曰左传晋人以鄫故来讨按前年防戚己令鄫聼命于防即明不私属鲁今鄫亡自不闗鲁事何得来讨据事情季孙初嗣位而不往见霸主耳】○十有二月齐侯【灵】灭莱【左传二年齐侯伐莱莱人使正舆子赂沙卫以索马牛皆百匹齐师还五年四月晏弱城东阳而遂围莱甲寅堙之环城傅于堞六年三月王湫帅师及正舆子棠人军齐师齐师大败之丁未入莱莱共公奔棠晏弱围棠十一月丙辰灭之迁莱于郳莱恃谋也公羊传不言莱君出奔国灭君死之正也王氏曰莱姜姓子爵国于东夷齐灭之然春秋之例灭同姓则名故卫文公灭邢经称名以贬之今齐灵公灭莱独免于名者盖莱居东夷事在所畧耳张氏曰子产尝对晋人侵小之问以为武献以下兼国多矣然则晋盖吞灭之首宜其无以戢诸侯之相灭也】
　　【乙灵王未六年】七年【晋悼七齐灵十六卫献十一蔡景二十六郑僖五卒曹成十二陈哀三孝公匄元年宋平十秦景十一楚共二十五呉夀夣二十】春郯子来朝【左传始朝公也髙氏曰郯少皥氏之后也前世圣贤之后所封之国皆逼近四夷先王之意非特以蕃王室盖用以化之也后世子孙往往多安僻陋者反渐其习俗然也】○夏四月三卜郊不从乃免牲【左传孟献子曰吾乃今而后知有卜筮夫郊祀后稷以祈农事也是故啓蛰而郊郊而后耕今既耕而卜郊宜其不从也谷梁传夏四月不时也三卜礼也愚按公谷啖氏皆以三卜为合礼朱子亦云四卜五卜失礼然春秋四书卜郊唯此年三卜亦书之者盖三卜虽得礼而卜郊止于三月今书四月而三卜不从则过时不敬以致龟违故书以讥非时而非讥其渎卜也】○小邾子【穆】来朝【左传亦始朝公也】○城费【费音秘杜氏曰琅琊费县张氏曰今沂州费县愚按今益都路沂州费县西北有古费城】
　　费季氏邑也【杜氏注】按左氏南遗为费宰叔仲昭伯为隧【音遂】正欲善季氏而求媚于南遗谓遗请城费吾多与而役故季氏城费夫文子相【息亮反】三君无衣【于既反】帛之妾无食【如字音嗣】　粟之马无藏金玉无重【如字又直龙反】器备【见左传行父卒】则固忠于公室而不顾其所食之私邑也及行父卒宿之不忠遂専鲁国之政羣小媚之无故劳民妄兴是役季氏益张其后孔子行乎季孙三月不违【公羊定十二】至于帅师堕【许规反】费其越礼不度可知矣然则书城费乃履霜坚冰之戒强私家弱公室之萌据事直书而义自见【音现】矣用人不惟其贤惟其世岂不殆哉【愚按此书城费而昭十三年书围费定十二年书堕费十五年书成城郛而昭二十六年定十二年书公围成比事以观则知大夫之强恃其城郭之固由人君不谨其初之所致也公室卑而大夫専大夫弱而家臣叛夫岂无自而然哉】
　　秋季孙宿如卫【献左传报子叔之聘且辞缓报非贰也愚按比书滕郯小邾来朝而志大夫如晋如卫着邦交之烦而畏大慢小之情见矣】○八月螽【杜氏曰为灾故书髙氏曰庄公以前螟犹书之庄公以后螟不复书螽然后书以是知灾异之益多矣春秋不胜其书举重以见轻尔】○冬十月卫侯【献】使孙林父来聘壬戌及孙林父盟【左传卫孙文子来聘且拜武子之言而寻孙桓子之盟公豋亦登成三年传诸侯有聘无盟聘礼也盟非礼也不系于国以见遂事之専其言及者公与之盟而不言公见大夫之伉也王氏曰礼升降之仪臣后君一等而孙子之聘公登亦登兹伉之甚】○楚【共】公子贞帅师围陈【哀】十有二月公防晋侯【悼】宋公【平】陈侯【哀】卫侯【献】曹伯【成】莒子【黎比】邾子【宣】于鄬【鄬谷或作防于轨反左传楚子囊围陈防于鄬以救之杜氏曰防郑地谋救陈陈侯逃归不成救故不书救也愚按书楚围陈书防于防书陈侯逃归而不言救陈所以着荆楚兵力之强晋悼安攘之怠而陈侯弃楚即华之心不固也自是凡防同无陈矣】郑伯髠顽如防【髠苦门反公谷作髠原】未见诸侯丙戌卒于鄵【鄵七报反又采南反公谷作操左传郑僖公将防子鄬子驷相及鄵子驷使贼夜弑僖公而以疟疾赴于诸侯简公生五年奉而立之公羊传操者何郑之邑也诸侯卒其封内不地此何以地弑也郑伯将防诸侯于鄬其大夫谏曰中国不足归也则不若与楚郑伯曰不可其大夫曰以中国为义则伐我丧以中国为强则不若楚于是弑之曷为不言大夫弑之为中国讳也未见诸侯其言如防何致其意也谷梁传未见诸侯其曰如防何致其志也礼诸侯不生名此其生名何卒之名也卒之名加之如防之上见以如防卒也其见以如防卒何也郑伯将防中国其臣欲从楚不胜其臣弑而死其不言弑何也不使夷狄之民加乎中国之君也其地于外也杜氏曰鄵郑地不欲再称郑伯故约文上其名于防上】
　　按郑僖公三传【秫恋反】皆以为弑而春秋书卒者左氏则曰以疟疾【鱼畧反】赴也公羊则主为中国讳之说谷梁则主不使得加之说信如左氏之言也是君见弑可以伪赴又顺其欲而不彰【见刘氏权衡】则乱臣贼子免于见讨而春秋非传信之书矣【张氏曰从其伪赴而隠之是春秋之作乃为乱臣贼子之地而非彰善瘅恶之书也】然则弑而书卒二传之説盖所以立万世臣道之防禠逆贼之魄疑得圣人之意顾习其説者未之察尔夫弑君之贼其恶不待贬絶而自见【音现下见其同】矣见弑者岂无不善之积以及其身者乎卫桓则以嫡母无宠【齐舎以母无宠已无威】宋殇则以亟【去吏反】战疲民【闵公连黩武戱慢大臣无人君之体】齐襄则以行【下孟反】同鸟兽【庄公肆意欲宠嬖下臣】郑夷则以侮慢大臣【晋夷臯不君厚敛雕墙拒直谏谋杀大臣】蔡固则以而不父【许买不以礼训太子使防于罪】陈平国则以杀諌臣而通于夏氏楚虔则以多行无礼【莒庶其多行无礼受少黜长宻州虐于国人废长立少楚頵多爱欲废长立幼】奚齐则以嬖孽而国人不之君【齐荼以嬖妾之子国人不之君卫剽以宠弟之子为权臣所立吴僚夷末之子而立非夀夣之意】呉余祭【侧界反】则以轻近刑人【齐商人以弑君之贼而狎所怨】而晋州蒲欲尽去【起吕反】羣大夫而立其左右也【宋杵臼无道不恤公族虐于国人】若夫郑僖公则异于是矣盟防者礼义之所出也背叛者逆贼之所为也僖公欲从诸侯防于防则是贵礼义得盟防之正也诸大夫欲背【音佩】诸夏与荆楚则是背叛而为逆贼之行也此时即不弑君其罪已无所逭而况敢动于恶则子驷之罪不容于死夫岂僖公有不善之积以及其身者乎圣人至是伤之甚惧之甚故变文而书曰郑伯髠顽如防未见诸侯丙戌卒于鄵未见诸侯其曰如防何致其志也【襄陵许氏曰辞繁而不杀曰如防曰未见诸侯善其志在于见诸侯也】诸侯卒于境内不地【据吴子光卒于陉楚子轸卒于城父不地】鄵郑邑也其曰卒于鄵见其弑而隠之也【刘氏曰诸侯于其封内犹大夫于其家也义不可外其君是以虽卒不地也鄵何以独书乎然则郑伯之卒可知矣彼必以合乎中国之故而见外于其臣也故为变文以起其见弑】卒郑伯逃归陈侯圣人之防微而公谷之义精矣存天理抑人欲之意逺矣【通防问郑髠顽楚麋齐阳生何以书卒曰此存天理抑人欲之意张氏曰天下之大分中国夷狄君子小人是也春秋为贤者讳盖因其志于中国之善类不幸而无臣以辅佐之至于不得其死圣人为之隐其不幸而成其考终命所以垂世立教广为善之门也愚按或引吴子遏伐楚门于巢卒谓髠顽书名义与遏同实卒而非弑也今考遏之死三传皆云巢人之射则郑僖变文实弑而非卒矣】
　　陈侯【哀】逃归【左传陈人患楚庆虎庆寅谓楚人曰吾使公子黄往执之楚人从之二庆使告陈侯于防曰楚人执公子黄矣君若不来羣臣不忍社稷宗庙权有二图陈侯逃归谷梁传以其去诸侯故逃之也】谷梁子曰逃义曰逃【庄十七】逃者匹夫之事【文三杜氏注】上二年诸侯戍陈今楚令尹来伐诸侯又救之亦既勤矣为陈侯计者下令国中大申儆备立太子以固守亲聼命于诸侯谋御敌之策当是时晋君方明八卿和睦【八年郑子展云云】诸侯聼命必能致力于陈矣不此之顾弃仪卫而逃归此匹夫之事耳夫义路也礼门也轻弃中国惟蛮荆之惧是不能由是路出入是门故书逃归以罪之可谓深切着明矣【髙氏曰楚人以陈叛故杀公子壬夫而亟讨陈晋虽为陈再合诸侯卒不能攘楚以安中国故陈侯内为二庆所逼而逃归也然为一国之君而不能自立从荆楚则惧为中国所伐从中国则又惧楚若匹夫之逃亦可羞矣愚按春秋于诸侯之逃楚者皆不书惟陈郑之逃中国则书之所以辨内外而予齐晋也】
