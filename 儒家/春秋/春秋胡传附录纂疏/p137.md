<!-- { "loadSidebar": true } -->
　　【甲定王二戌十年】四年【晋景十三齐顷十二卫定二蔡景五郑襄十八卒曹宣八陈成十二杞桓五十宋共二秦桓十八楚共四】春宋公【共】使华元来聘【华戸化反左传通嗣君也杜氏曰共公初即位故王氏曰宋入春秋未尝聘鲁文十一年公子遂虽往而宋不报也华元之来其爲共公谋昬张本乎临川吴氏曰晋衞三国相继来聘以三年春同会伐郑交结和好也】○三月壬申郑伯坚卒【坚公释文作臤襄公也在位十八年子费嗣是爲悼公】○伯【桓】来朝【左传归叔姬故也杜氏曰将出叔姬先修朝礼言其故】○夏四月甲寅臧孙许卒【文仲之子宣叔也子纥嗣爲大夫是爲武仲】○公如晋【景左传晋侯见公不敬季文子曰晋侯必不免张氏曰晋景公胜齐而骄也高氏曰公连岁如晋者以尝即楚故也愚按成公比年朝晋而取敖忽之辱岂非礼愈繁而身愈卑徒自屈而已耳】○葬郑襄公【丧未五月葬之速也太不怀也】○秋公至自晋【左传公至自晋欲求成于楚而叛晋季文子曰不可晋虽无道国大臣睦而迩于我诸侯听焉未可以贰史佚之志有之曰非我族类其心必异楚虽大非吾族也其肯字我乎公乃止家氏曰甚哉鲁成中无所主逐变而屡迁也始与晋人连兵伐齐以有鞌之胜谓当与晋爲睦曽未几日率先诸侯受盟于楚犹幸晋人之无讨也去年如晋今年又如晋正所以救前日匮盟之过一不爲所礼又将叛而即夷春秋于鲁成之从楚适晋备书以贬之也】○冬城郓【杜氏曰公欲叛晋故城而爲备任公辅曰鲁西邑东郡廪丘东有郓城即西郓张氏曰今济南府郓城县家氏曰郓有三莒之别邑亦曰郓九年楚人入郓是也鲁自有二郓文十二年城诸及郓此东郓莒鲁所争者也成十六年公待于郓此西郓今此所城也春秋讥鲁人不务安静而轻于用民力郓虽城何益哉】○郑伯【悼】伐许【灵左传郑公孙申帅师疆许田许人败诸展陂郑伯伐许取鉏任泠敦之田程子传称郑伯见其不复爲丧以吉礼从戎】
　　前此郑襄公伐许既狄之矣今悼公又伐许乃复【扶又反】称爵何也丧未逾年以吉礼从金革之事则忘亲矣称爵非美词所以着其恶也【何氏曰未逾年君称伯者乐成君位亲自伐许故如其意以着其恶家氏曰父所爲义已继之爲孝父挟夷楚之援陵暴小国岁再用师其子继世而不能改是之谓济恶庸得爲孝乎不书子而书爵絶之于名教也】
　　【乙定王二十亥一年崩】五年【晋景十四齐顷十三衞定三蔡景六郑悼公费元年曹宣九陈成十三杞桓五十一宋共三秦桓十九楚共五】春王正月杞叔姬来归【谷梁传妇人之义嫁曰归反曰来归杜氏曰出也】
　　前书杞伯来朝左氏以爲归叔姬也【叔姬始嫁不见于经与郯伯姬同婚姻得礼常事不书】此书杞叔姬来归则出也【家氏曰此与他悖义之出者不同必叔姬自不安于杞或以疾而求归非杞之絶之也故春秋书其逆丧归葬无贬辞临川吴氏曰僖三十一年杞伯姬爲其子求妇而僖公以次女叔姬与之归爲杞桓公夫人至今四十四年夫妇年皆六十之上而姬始被出而归疑是叔姬无子桓别有妾子爲太子叔姬心不自安而愿归鲁故叔姬既卒而杞桓复来逆其丧以归也】春秋于内女其归其出録之详者男女居室人之大伦也男子生而愿爲【于僞反下爲之同】之有室女子生而愿爲之有家父母之心人皆有之【本孟子】而不能爲之择家与室则夫妇之道苦淫僻之罪多矣【本经解】王法所重人伦之本録之详也爲世戒也【愚按郯伯姬叔姬皆出而来归然叔姬书卒书杞伯逆丧以归而郯伯姬来归之后不复见于经则其善恶优劣不可以槩观矣】
　　仲孙蔑如宋【共左传报华元也愚按蔑与华元交相聘问其情厚矣而明年蔑侨如逼于晋令遽兴侵宋之师朝玉帛而暮干戈谨于邦交者固如是乎】○夏叔孙侨如防晋【景】荀首于谷【首公作秀左传晋荀首如齐逆女故宣伯餫诸谷杜氏曰谷齐地高氏曰荀首逆女而侨如往馈之此之谓非礼之礼故以大夫防大夫书之愚按自文十一年彭生防郤缺宣十五年蔑会高固自是大夫会大夫率以爲常矣】○梁山崩【左传梁山崩晋侯以传召伯宗伯宗辟重曰辟传重人曰待我不如捷之速也问其所曰绛人也问绛事焉曰梁山崩将召伯宗谋之问将若之何曰山有朽壤而崩可若何国主山川故山崩川竭君爲之不举降服乗缦彻乐出次祝币史辞以礼焉其如此而已虽伯宗若之何伯宗请见之不可遂以告而从之公羊传梁山者何河上之山也何以书记异也何异尔大也梁山崩壅河三日不流外异不书此何以书爲天下记异也谷梁传高者有崩道也杜氏曰梁山在冯翊夏阳县北张氏曰同州韩城县有禹贡梁山愚按同州今属奉元路】
　　梁山韩国也诗【韩奕】曰奕奕梁山韩侯受命而谓之韩奕者言奕然高大爲韩国之鎭也【朱子传奕奕大也梁山韩之镇也】后爲晋所防而大夫韩氏以爲邑焉【春秋之初晋灭韩曲沃庄伯之弟韩万以爲采邑】书而不系国者爲【于僞反】天下记异是以不言晋也【据不言晋梁山崩高氏曰先王之制名山大川不以封梁山虽属于韩而非诸侯正受封之地故春秋书梁山崩而不系之国者爲天下记异也是以不书晋夫国主山川岂特晋当之哉】左氏载绛人之语于礼文备矣而未记其实也夫降服【损盛服】乗缦【车无文】彻乐【悉八音】出次【舍于郊】祝币【陈玉帛】史辞【自罪责】六者礼之文也古之遭变异而外爲此文者必有恐惧修省之心主于内若成汤以六事检身【荀子大畧篇汤旱而祷曰政不节与民失职与宫室崇与妇谒盛与苞苴行与谗夫昌与】高宗克正厥事【书高宗肜日祖已曰惟先格王正厥事注先格王之非心后正其所失之事】宣王侧身修行【下孟反】欲销去【起吕反】之是也【诗序云汉美宣王也宣王遇灾而惧侧身修行欲销去之天下喜于王化复行】徒举其文而无实以先之何足以弭灾变乎夫国主山川至于崩竭当时诸侯未闻有戒心而修德也故自是而后六十年间弑君十有四亡国三十二【本何氏注愚按自此至昭十六年凡六十年经书弑君唯晋州蒲齐光衞剽吴余祭蔡固莒宻州楚防凡七灭国惟舒庸鄫莱偪阳舒鸠赖陈蔡州来凡九耳故徐彦疏云注误今考文十一年败狄于咸何氏谓宣成以往弑君二十八亡国四十证诸经亦不合抑并春秋所不书者言之如谷梁三十四战者欤】其应【于证反下同】亦【七感反】矣春秋不明着其事应而事应具存其可忽诸【范氏曰山者阳位君之象也象君权坏家氏曰谷梁具载伯尊所以告其君者以爲伯尊掠路人之美以爲已能孔子闻之曰伯尊其无绩乎攘善也其实伯尊以道路鄙浅之言复之于君失惧灾之意夫子必无是言也春秋于沙鹿梁山二大异特笔而书之以见天下之治乱中国之合离自是而始从其文应变何足言哉是固天下之异而皆见于晋者周自东迁赖伯者以存齐既衰独有晋在而比岁以来君庸臣贪坐霸业晋之削中国之忧也意旧史必书晋梁山崩春秋削之实爲天下记异也○刘氏曰谷梁云不日何也高者有崩道也何以书晋侯召伯尊云云传意似云崩不当书以问伯尊故独书也岂春秋意耶】
　　秋大水【张氏曰山崩大水阴盛之徴】○冬十有一月己酉天王崩【定王也在位二十一年子夷嗣位是爲简王高氏曰不书葬罪诸侯之不防也】○十有二月己丑公防晋侯【景】齐侯【顷】宋公【共】衞侯【定】郑伯【悼】曹伯【宣】邾子【定】杞伯【桓】同盟于虫牢【程子传天王崩而防盟不废书同见其皆不臣杜氏曰虫牢郑地陈畱封丘县北有桐牢愚按封丘县今属汴梁路】
　　按左氏许灵公愬郑伯于楚郑伯如楚讼不胜归而请成于晋【郑伯及晋赵同盟于垂】盟于虫牢郑服也【庄十六杜氏曰言同盟服异也何氏曰约备强楚愚按即谷梁所谓同外楚也】郑服则何以书同盟天王崩赴告已及在诸侯之防矣以所闻先后而奔丧礼也而九国诸侯会盟不废故特书同盟以见【音现】其皆不臣春秋恶【乌路反下如字】盟誓于恶之中又有恶焉者此类是也【孙氏曰天王崩晋合诸侯同虫牢之盟不顾甚矣薛氏曰王崩而爲盟防无王之甚也愚按是盟乃何休所谓同心爲恶恶必成者也盖诸侯之同盟实有同外楚之心而不知悖于尊王之义天子之丧人道始终之大变诸侯相见揖让入门而闻讣则不得终礼况已闻而犹相与会盟不亦无人心乎春秋之诸侯不知有王故襄王方崩则晋鲁之卿防盟王都之侧而不奔丧简王方崩而邾与晋衞脩朝聘于鲁而不修吊事盖将以是爲常而不知愧甚者灵王之讣音已逹于天下而诸侯旅朝于荆楚且俟致禭执绋越岁逾时而后返而曾不遣一介行李问国恤于京师也吁可叹哉】
