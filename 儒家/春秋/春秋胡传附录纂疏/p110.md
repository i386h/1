<!-- { "loadSidebar": true } -->
　　杀先都士縠国也其称人以杀者国乱无政众人擅杀之称也何以知其非讨贼之词书杀其大夫则知之矣【蒯栾盈良霄不书大夫】三大夫皆强家也【左昭五】求専晋不得挟私怨以作乱而使贼杀其中军佐则固有罪矣曷为不去【上声下同】其官当是时晋灵初立主防不君政在赵盾而中军佐者盾之党也若狱有所归则此三人者独无可议从末减乎【临川吴氏曰襄公于夷之搜将登箕郑父先都使士縠梁益耳将中军以先克之言而止故先都等隂使贼杀先克时赵盾秉政先克其佐也恶先都等使贼杀其佐不明正先都士縠箕郑父之罪而使羣下杀之故书众杀而不书国杀王氏笺义向使晋从其君之命士縠将中军箕郑父之徒各登其职则此乱无由作矣】而皆杀之是大夫専生杀而政不自人主出也故不称国讨不去其官而箕郑父书及【刘氏曰杀二大夫以上不言及其事同杀之之志均故也若晋之二赵三郤蔡之二公孙是也书曰某及某者以某之故而延及于某迁怒而并杀之也卫元咺及公子瑕晋士縠及箕郑父是也】示后世司赏罚者必本忠恕无有党偏之意其义精矣【○髙邮孙氏曰杀大夫言及者三盖皆累而及之者也谷梁曰郑父累也非也乃是士縠累郑父也】
　　楚【穆】人伐郑【穆】公子遂防晋【灵】人宋【昭】人卫【成】人许【昭】人救郑【昭左传郑及楚平公子遂防晋赵盾宋华耦卫孔达许大夫救郑不及楚师卿不书缓也以惩不恪】
　　按左氏范山【楚大夫】言于楚子曰晋君少【去声】不在诸侯北方可图也楚子师于狼渊以伐郑则是贪得无故慿陵诸夏之兵也故楚子亲将【去声】贬而称人晋宋卫则赵盾华【户化反】孔皆国卿也何以贬而称人救而不及楚师欲以惩不恪也【陈氏曰大夫贬而称人晋遂不竞而楚庄伯也蜀杜氏曰独出公子遂之名者俾后世知称人皆大夫矣诸国称人亦所以人公子遂也】晋主夏盟不在诸侯以啓戎心谁之过乎【薛氏曰城濮之役郑无楚患者十有五歳待伐而后救之晩矣于以见中国之无贤方伯也】故书救而称人以罪赵盾之不能折冲消患为强楚之所窥也【张氏曰楚自城濮以来不得志于中国其君臣之心实未甞一日忘也赵盾为政欲攘楚而大庇中夏正当力攘其始以振中国之威乃视为常役而缓不及事师及郑而楚已囚郑公子而去岂拯焚溺之举哉楚子闻宋杀申无畏也投而起屦及于窒皇劔及于寝门之外车及于蒲胥之市楚人之敏于报怨如此而赵盾乃失伐楚之防春秋所以贬之也】
　　夏狄侵齐【昭张氏曰楚得气去而狄交侵矣故书以病晋也髙氏曰晋宗诸侯而兵不御楚齐仅自保而力不支狄夫狄不侵齐五年矣今复肆其强则桓文之绪可谓衰矣】○秋八月曺伯襄卒【共公也在位三十五年子夀嗣是为文公】○九月癸酉地震【公羊传地震者何动地也何以书记异也谷梁传震动也地不震者也震故谨而日之也左氏外传阳伏而不能出隂遁而不能烝于是有地震杜氏曰地道安静以动为异任氏曰前此百余年未有书地震者而自此至哀公书地震者五地道以静为体以顺为正安以承天者也逆其常理而不得其节焉则震而不安其所承矣于此见诸侯变而不承天子大夫变而不承诸侯外域变而不承中国之象也王氏曰春秋五书地震惟于文襄昭哀见之皆阳徴隂盛君弱臣强之所致文公怠惰政在大夫襄公外役于强楚内胁于强臣至反国而不敢入若昭哀则遂失国矣】○冬楚子【穆】使椒来聘【椒谷作萩楚君臣始并见经左传楚子越椒来聘执币傲公羊传椒者何楚大夫也楚无大夫此何以书始有大夫也始有大夫则何以不氏许夷狄者不一而足也谷梁传楚无大夫其曰萩何也以其来我褒之也】
　　楚僣称王春秋之始独以号【去声下同】举不齿列国中间来聘【庄二十三】改而书人渐进之矣至是其君书爵其臣书名而称使遂与诸侯比者是以中国之礼待之也【刘氏曰前此者楚不与中国通其交于中国也名号僣而无法故摈诸中国得见于春秋者皆必有非常之事焉今使椒聘其号辞顺其礼节中然后始均之中国矣故诸侯一也能自藩饰以礼乐者则谓之中国不能自藩饰以礼乐上慢下暴者则亦外之中国是中外不在逺近而在贤不肖苟贤矣虽居四海谓之中国可也苟不肖矣虽处河洛谓之外国可也楚成以力为强执宋襄公战胜天下威胁诸侯虽书春秋而不得以其爵通今使椒来聘常事耳自车贬其名修下人之义而得编于诸侯君臣俱荣以此见徳为贵力为下矣孙氏曰自盂之防楚复称人此称楚子者以其慕义修聘进之也】所谓谨中外之辨内诸夏而外荒服义安在乎曰吴楚圣贤之后【愚按吴太王长子太伯之后武王封之楚颛顼髙阳之后陆终少子季连之苗裔成王封熊绎于楚】见周之弱王灵不及僣拟名号此乃中国而自絶者也圣人重絶之夫春秋立法谨严而宅心忠恕严于立法故僣号称王则深加贬黜特以号举以正君臣之义恕以宅心故于地则尚存其故号于爵则或着其本封思善悔过向慕中国则进之而不拒此慎用刑重絶人之意也【刘氏曰列则举其本封正名则黜其僭妄推之可逺引之可来此圣人慎絶人也】噫春秋之所以为春秋非圣人莫能修之乎【薛氏曰书楚子之使椒何无贤方伯荆蛮稍知用夏骎骎乎列大国之上张氏曰伐郑而聘鲁亦逺交近攻之意也愚按熊恽商臣负覆载不容之恶而春秋予其慕义盖録其一节之善所谓与其洁也不保其往也或谓春秋书荆楚来聘始书人次书君臣继书大夫之名氏非渐进之也实以着其浸强耳今考庄二十三年荆人来聘之先败蔡虏蔡侯入蔡伐郑来聘之后终庄公之世仅一伐郑椒聘之先防江翦中国之与国灭六勦圣贤之裔胄伐郑而与之平椒聘之后虽次厥貉而伐麋围巢终文公之世其患未及于中国则非因来聘而浸强矣然则经书人书君大夫亦与其能以礼义自通于中华而进之耳防罢之聘则鲁既朝楚楚遂报聘全用中国诸侯之礼然书名书氏则自婴齐防蜀而已然矣】
　　秦【康】人来归僖公成风之檖【禭音遂程子曰过时始至故云来归虽子母先君后夫人体当然也书秦人不云君使以失礼外之也言其苟简也盖嫡妾之乱自兹而始杜氏曰衣被曰禭秦辟陋故不称使秦慕诸夏欲通于鲁故】
　　秦人归禭而曰僖公成风者非兼禭也亦犹平王来【抚鳯反】仲子而谓之公仲子尔【刘氏曰僖公成风犹公仲子尔若谓两人岂可叙母于子下哉礼曰妇人三从是谓妇人无专行耳朱子语公仲子想是公之妾僖公成风却是僖公之母不可一例论不必如孙明复之説】仲子惠公之妾也然则风氏亦庄公之妾曷不书曰来归庄公成风之禭乎曰宠爱仲子以妾为妻者公也故书公仲子所以正后世之为人夫者当明夫道不可乱嫡妾之分【扶问反】以卑其身尊崇风氏立为夫人者僖公也故书僖公成风所以正后世之为人子者当明子道不可行僣乱之礼以贱其父【刘氏曰僖公成风者妾母系子而言耳诸侯无二嫡故妾母系子为重】圣人垂诫之义明矣【宣八年传禘于太庙去其姓氏秦人归禭不称夫人以贬之髙氏曰秦晋方不睦而鲁数与晋通故秦人归禭以观鲁之情也夫禭所以送死者成风薨已四年其葬久矣而秦方以禭为名鲁不能以非礼却之将焉用禭乎是以不君不大夫不使皆外之也外之者未能用周礼也张氏曰是时秦楚交病中国秦欲伐晋而归禭于鲁犹楚欲图北方而来聘也○赵氏曰左氏云礼也诸侯相吊贺也虽不当事苟有礼焉书也以无忘旧好按春秋之作以为经出大训故一字之义劝戒存焉但以无忘旧好则书非圣人之意也啖氏曰公羊云其言僖公成风何兼之兼之非礼也曷为不言及成风成风尊也按僖公成风与公仲子何殊传谓两人误也若实禭两人岂以子居母上乎髙邮孙氏曰成风以妾母僣称夫人书薨书葬皆用夫人之礼于是秦人归禭圣人正其法曰僖公成风犹曰成风之所以为夫人以僖公之失礼也谷梁云即外之弗夫人而见正焉夫天王含防葬皆备夫人之礼秦人岂能弗夫人而以妾母为辞乎秦欲与鲁通好不应杀其礼】
　　葬曹共公【共音恭】
　　【甲顷王辰二年】十年【晋灵四齐昭十六卫成十八蔡庄二十九郑穆十一曹文公夀元年陈共十五桓二十宋昭三秦康四楚穆九】春王三月辛卯臧孙辰卒【哀伯之孙文仲也其子许嗣为大夫是为宣叔张氏曰文仲鲁之名大夫也知栁下之贤而不与立自庄公末已与闻国政而四十余年间鲁政多疵文公尤甚】○夏秦【康】伐晋【灵左传晋人伐秦取少梁秦伯伐晋取北徴程子传晋舍嫡嗣而外求君罪也既而悔之正也秦不顾义理之是非惟以报复为事故春秋恶而外之也】説者谓秦人伐晋以国书盖阙文者【临川吴氏曰秦下阙一字】据左氏少【去声】梁北徴【知陵反又音止】之师两国相攻无他得失言之也【陆氏曰书秦者狄之也传无事迹】然晋取少梁事不经见【音现】固未可据秦以国书者程氏以为晋舍【音舍】适【音嫡】嗣而外求君罪也既而悔之正矣秦不顾义理是非惟以报复为事【髙氏曰无衣之诗秦人刺其君好攻战亟用民而不与民同欲岂谓是耶】非先王之道也以此外秦义固然矣【何氏曰秦不知止故遂外之髙邮孙氏曰以其易世相讐交攻不已故不称其人但曰秦者狄之也程子遗书礼一失则人理已亡将入于禽兽圣人将恐人之入于禽兽也故春秋之法极谨严诸侯而用无礼者则深絶之】或者犹有深许晋人悔过能改终不遂非之意故重贬秦伯以见【音现】乎【陈氏曰归成风之禭使术来聘秦习于礼矣其狄之何楚之伯秦之力也自灭庸以后秦为楚役自晋主诸夏之盟舍秦无加兵于晋者也防于夷仪之嵗秦晋成而不结又明年盟于宋而南北之势成楚子曰释齐秦他国请相见也是战国之萌也于次国风退秦于魏唐之后于序书系秦于周末于作春秋由韩原之后秦师无君大夫皆夫子所以深致意于秦也又三十年而外郑又五十年而外晋外郑可也外晋甚矣】
　　楚【穆】杀其大夫宜申【左传王使子西为工尹与子家谋弑王王闻之杀闘宜申及仲归】按左氏宜申与仲归谋弑穆王而诛则是讨弑君之贼也曷为称国以弑又书其官而不曰楚人杀宜申乎曰穆王者即楚世子商臣也而春秋之义微矣【临川吴氏曰商臣弑君父天地所不容宜申为工尹不能与同列共谋讨贼乃北面事之越十年君臣之分已定而乃谋弑其义不足称也然其谋不遂而身见戮圣人不以其当受今将之诛而以国杀大夫为文其意深矣】
