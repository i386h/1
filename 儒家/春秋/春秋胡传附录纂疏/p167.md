<!-- { "loadSidebar": true } -->
　　谷梁子曰阍门者寺【如字又音侍】人也不称名姓阍不得齐于人不称其君阍不得君其君也【沙随程氏曰谓之弑盖其君也不曰其君阍贱也盗杀蔡侯申书杀阍书弑何也以阍食庶人在官者之禄也】礼君不使无耻不近刑人【曲礼刑人不在君侧祭统古者不使刑人守门】不狎敌不迩怨贱人非所贵也贵人非所刑也刑人非所近也举至贱而加之吴子吴子近刑人也阍弑吴子余祭仇之也【并谷梁】左氏以为伐越获俘焉以为阍使守舟吴子观舟阍以刀弑之亦迩怨之失也【家氏曰春秋所以书言祸生于所忽也吴之诸君往往轻以蹈祸遏卒于巢余祭死于阍僚死于専诸春秋之书之良以垂戒示后焉耳】
　　仲孙羯防晋【平】荀盈齐【景】髙止宋【平】华定卫【襄】世叔仪郑【简】公孙段曹【武】人莒【犂比】人滕【成】人薛人小邾【穆】人城【仪公作齐莒人下公谷有邾人左传晋平公出也故知悼子合诸侯之大夫以城郑子太叔见太叔文子曰晋国不恤周宗之阙而夏肄是屏其弃诸姬亦可知也已诸姬是弃其谁归之吉也闻之弃同即异是谓离徳诗曰协比其隣婚姻孔云晋不隣矣其谁云之谷梁传古者天子封诸侯其地足以容其民其民足以备城自守也危而不能自守故诸侯之大夫相帅城之】
　　晋平公出也【杜氏曰平公母悼夫人乃杞孝公姊妹尔雅姊妹之子为出】故合诸侯之大夫以城古之建国立家者必亲九族【尧典以亲九族欧阳氏曰父族四谓父之姓一族也父女昆弟适人有子二族也已女昆弟适人有子三族也已女子适人有子四族也母族三谓母之父一族也母之母二族也母之昆弟三族也妻族二谓妻之父为一族妻之母为一族】然有父族而后及母族有母族而后及妻族此葛藟之诗所为次也【葛藟王族刺平王也周室道衰弃其九族焉一章曰谓他人父二章曰谓他人母三章曰谓他人昆】晋主夏盟令行中国平公不能修文襄悼公之业尊奬王室恤宗周之阙而夏肄【以二反余也陆氏释文斩而复生曰肄方言云枿余也】是屏【必井反】轻弃诸姬可谓知本乎平王惟不抚其民而逺屯戍于母家周人怨思焉【见之水小序诗曰彼其之子不与我戍申申国平王之母家也】之水所以降为国风不得列于雅也【朱子曰平王不能行其威令于天下无以保其母家乃劳天子之民逺为诸侯戍守故周人之戍申者以非其职而怨思焉则其衰懦防弱得罪于民可见矣呜呼诗亡而后春秋作其不以此也哉】城之役亦不待贬絶而可见矣【襄陵许氏曰齐桓城杞而诸侯归心者桓公之志公天下也晋平城而人疾其役其志私也动又不时能无擕乎愚按齐桓恤而城縁陵虽僣天子封国之权而得方伯救患之义事虽専而心则公也故春秋书曰诸侯城縁陵畧诸侯而不序且不曰城而曰城縁陵所以隠其专也晋平治而城之以大夫合天下之众而修其私亲之城郭初非救灾恤患之举心既私而事亦悖矣故春秋列序十有一国之大夫而曰城杞所以着其失也陈氏曰合十一国诸侯之大夫而书城合十三国诸侯之大夫于澶渊而书宋灾故属辞比事而功过分矣卫甯喜弑其君孙林父以邑叛蔡世子般弑其父吴楚之大夫交聘于中国天下亦多故矣晋为盟主而区区于宋是晋之已细也晋之已细而后有执齐庆封放陈招杀蔡侯般假讨贼之义以盟诸夏如楚灵王者矣】
