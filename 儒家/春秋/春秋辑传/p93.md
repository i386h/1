<!-- { "loadSidebar": true } -->
　　左传楚公子围使公子黑肱【围之弟子晳】伯州犂城犨【县属南阳】栎【今河南阳翟县】郏【县属襄城】郑人惧子产曰令尹将行大事而先除二子也【黑肱伯州犂】祸不及郑何患焉冬楚公子围将聘于郑伍举为介未出竟闻王有疾而还伍举遂聘十一月己酉公子围至入问王疾缢而弑之【孙卿曰以冠缨绞之】遂杀其二子幕及平夏【皆郏敖子】右尹子干【王子比】出奔晋宫廐尹子晳出奔郑【因筑城而去】杀太宰伯州犂于郏葬王于郏谓之郏敖【楚人谓未成君为敖】使赴于郑伍举问应为后之辞焉【问赴者】对曰寡大夫围伍举更之曰共王之子围为长【此告终称嗣不以纂弑赴诸侯】楚灵王即位防罢【音皮】为令尹防啓疆为太宰【灵王围也即位易名熊防】　按程子之论学春秋也曰以传考经之事迹以经别传之真伪至于传可据而经不同则曷从乎亦当阙疑而已矣楚子麇卒是也必欲为之说则反伤于义理矣公子围之弑君以前则蒲宫自异执戈者前诸侯之大夫皆知之而明讥之于防所矣以后则将戮庆封椒举曰臣闻无瑕者可以戮人庆封唯逆命是以在此其肯从于戮乎播于诸侯焉用之楚国之臣子公言之矣王弗聴负之斧钺以狥于诸侯使言曰无或如齐庆封弑其君弱其孤以盟其大夫庆封曰无或如楚共王之庶子围弑其君兄之子麇而代之七国淮夷三军之众耳目所属明为庆封所讦军人粲然皆笑天下传以为口实不但赵盾董狐之笔崔杼齐太史之简矣近则左氏公谷逺则战国策载不修春秋之言皆曰围弑其君则传可信不诬也决矣经何以书卒而不正其弑也哉杜预以为楚以疟疾赴故不书弑商臣弑父其不以实赴也决矣春秋胡从而大书之乎胡康侯以为围弑君而自立中国力所不加不能致讨则亦已矣至大合诸侯于申与防者凡十有三国其臣举六王二公之事其君用齐桓召陵之礼圣人悯之甚愳之甚是故察微显权轻重而畧其篡弑以扶中国夫中国之所以为中国不因乱贼而存亡也何扶之有隠公弑而书薨春秋鲁史故也若曰为中国讳申之辱书廪曰卒是君楚矣薨曰薨卒曰卒弑曰弑事各有实其文则史各纪其实圣人不能易亦不可易也有史从伪赴而圣人正之者矣未有史皆曰弑而圣人书卒者也今以书薨书弑为凡史皆可及唯或薨或不薨或弑或不弑裁自圣心为仲尼之所独此何异于走文弄法以为非狱吏守典者之所知乎阙疑阙文圣有明训强説无益于经而有害吾故曰传可据而经不同阙之可也
　　楚公子比出奔晋
　　二年春晋侯使韩起来聘
　　左传春晋侯使韩宣子来聘且告为政而来见礼也【赵氏曰霸国正卿无适诸国告为政之理止是聘耳】观书于太史氏见易象与鲁春秋曰周礼尽在鲁矣吾乃今知周公之徳与周之所以王也
　　夏叔弓如晋
　　秋郑杀其大夫公孙黒
　　左传郑公孙黑将作乱欲去游氏而代其位【游氏太叔之族黑与游楚争室为游楚所击伤故欲害其族】伤疾作而不果【游击所击伤创】子产使吏数之曰伯有之乱以大国之事而未尔讨也尔有乱心无厌国不女堪専伐伯有而罪一也昆弟争室而罪二也【争徐吾犯之妹】薰隧之盟女矫君位而罪三也【郑为游楚乱故盟诸大夫公孙黑强与于盟使大史书其名且曰七子】不速死大刑将至七月壬寅缢尸诸周氏之衢加木焉【书其罪于木加于尸上】刘氏曰称国以杀罪累上也黑伐良霄而逐之君
　　弗诛也以为大夫又与公孙楚争娶徐吾氏【黑乃楚之从兄】徐吾氏归于楚君放楚也而盟诸大夫【黑欲杀楚而娶其妻楚击伤黑子产以为直钧则幼贱当罪放楚于呉】黑于是自以为卿又将为乱疾作而卧子产使吏数诸其家则幸而胜之耳夫君専杀大夫非王法所得为者也然而春秋或予之所以见君臣之礼扶上而抑下也圣王之罚不诛不教不诬无罪及其恶成而罪见诛之犹鹰鹯之发也无留狱矣岂幸而胜之哉
　　冬公如晋至河乃复季孙宿如晋
　　左传晋少姜卒【齐女平公妾】公如晋及河晋侯使士文伯来辞曰非伉俪也请君无辱公还季孙遂致服焉【襚服】胡传举动人君之大节贤哲量之以行藏其道奸
　　邪窥之以作止其恶四隣视之以厚薄其情故有国者必谨于礼而后动此守身之本保国之基也礼虽自卑而尊人亦不妄悦人以自辱昭公不能据经守正失礼妄动躬吊隣国之宠妾见辞而还后之失国出奔旅死干侯兆于此行矣
　　三年春王正月
　　丁未滕子原卒【原公作泉】
　　夏叔弓如滕五月葬滕成公【滕始书葬】
　　杜氏曰卿共小国之葬礼过厚葬襄公滕子来防故鲁厚报之
　　秋小邾子来朝
　　八月大雩
　　冬大雨雹
　　北燕伯欵出奔齐
　　左传燕简公多嬖宠欲去诸大夫而立其宠人冬燕大夫比而杀公之外嬖公惧奔齐书罪之也
　　四年春王正月大雨雹【雹公谷作雪】
　　杜氏曰当雪而雹故以为灾而书之　左传大雨雹季武子问于申丰曰雹可御乎对曰圣人左上无雹虽有不为灾古者日在北陆而藏氷西陆朝觌【春分之中奎星朝见东方】而出之朝之禄位宾食丧祭于是用之祭寒【司寒】而藏之献羔而啓之公始用之火出而毕赋【火星昏见东方谓三四月中】自命夫命妇至于老疾无不受氷其藏之也周其用之也徧则冬无愆阳夏无伏隂春无凄风秋无苦雨七月之卒章藏氷之道也　胡传隂阳之气和而散则为霜雪雨露不和而散则为戾气曀霾雹戾气也隂胁阳臣侵君之象申丰者季氏之孚【所信任】也不肯端言其事归咎藏氷之失夫山谷之氷藏周用徧亦古者本末具举燮调之一事耳谓能使四时无愆伏凄苦之变则亦诬矣
　　附左传春王正月许男如楚楚子止之遂止郑伯【前年十月郑伯如楚】复田江南许男与焉使椒举如晋求诸侯二君待之椒举致命曰寡君使举曰日君有恵赐盟于宋曰晋楚之从交相见也以嵗之不易寡人愿结驩于二三君使举请间君若苟无四方之虞则愿假宠以请于诸侯晋侯欲勿许司马侯曰不可楚王方侈天或者欲逞其心以厚其毒而降之罚未可知也其使能终亦未可知也晋楚唯天所相不可与争君其许之而修徳以待其归若归于徳吾犹将事之况诸侯乎若适淫虐楚【楚人】将弃之吾又谁与争公曰晋有三不殆其何敌之有国险而多马齐楚多难有是三者何乡而不济对曰恃险与马而虞隣国之难是三殆也四岳【岱华衡恒】三涂【山名太行轘辕崤渑也】阳城【山名河南阳城县东北】大室【即嵩髙也为中岳在阳城县西北】荆山【在新城沶乡县南】九州之险也是不一姓冀之北土马之所生无兴国焉恃险与马不可以为固也从古以然是以先王务修徳音以亨神人【亨通也】不闻其务险与马也邻国之难不可虞也或多难以固其国啓其疆土或无难以丧其国失其守宇【于国则四垂为宇宇屋檐】若何虞难齐有仲孙之难而获桓公至今赖之晋有里防之难而获文公是以为盟主卫邢无难狄亦丧之故人之难不可虞也恃此三者而不修政徳亡于不暇又何能济君其许之乃许楚使使叔向对曰寡君有社稷之事是以不获春秋时见诸侯君实有之何辱命焉椒举遂请昏晋侯许之
　　夏楚子蔡侯陈侯郑伯许男徐子滕子顿子胡子沈子小邾子宋世子佐淮夷防于申【楚子専防诸侯始此】
　　左传夏诸侯如楚鲁卫曺邾不防郑伯先待于申六月丙午楚子合诸侯于申椒举言于楚子曰臣闻诸侯无归礼以为归今君始得诸侯其慎礼矣霸之济否在此防也夏啓有钧台之享【河南阳翟县南有钧台陂盖啓享诸侯于此】商汤有景亳之命【亳即偃师】周武有孟津之誓【时伐纣也】成有岐阳之搜【周成王归自奄大搜于岐山之阳岐山在扶风美阳县西北】康有酆宫之朝【酆在始平鄠县东有灵台康王于是朝诸侯】穆有涂山之防【涂山在夀春东北】齐桓有召陵之师晋文有践土之盟君其何用宋向戌郑公孙侨在诸侯之良也君其选焉王曰吾用齐桓王使问礼于左师与子产左师曰小国习之大国用之敢不荐闻献公合诸侯之礼六子产曰小国共职敢不荐守献伯子男防公之礼六　何氏曰不殊淮夷者楚子主防故君子不殊其类所以病中国
　　楚人执徐子
　　左传徐子呉出也以为贰焉故执诸申
　　秋七月楚子蔡侯陈侯许男顿子胡子沈子淮夷伐呉左传秋七月楚子以诸侯伐呉宋大子郑伯先归【时晋之属国皆归独言宋郑者郑伯久于楚宋太子以后至不得时见故慰遣之】宋华费遂郑大夫从【从伐呉以答见慰】　杜氏曰胡国汝隂县西北有胡城
　　执齐庆封杀之
　　左传使屈申【荡之子】围朱方【呉邑庆封所封】八月甲申克之执齐庆封而尽灭其族将戮庆封椒举曰臣闻无瑕者可以戮人庆封唯逆命是以在此其肯从于戮乎播于诸侯焉用之王弗聴负之斧钺以狥于诸侯使言曰无或如齐庆封弑其君弱其孤以盟其大夫庆封曰无或如楚共王之庶子围弑其君兄之子麇而代之以盟诸侯王使速杀之　谷梁传此入而杀其不言入何也庆封封乎呉钟离【言时杀庆封自于钟离实不入呉】庆封其以齐氏何也【据已絶于齐】为齐讨也灵王使人以庆封令于军中曰有若齐庆封弑其君者乎庆封曰子一息我亦且一言曰有若楚公子围弑其兄之子而代之为君者乎军人粲然皆笑庆封弑其君而不以弑君之罪罪之者庆封不为灵王服也【卫人杀州吁蔡人杀陈佗楚人杀夏征舒皆讨贼之词此云执齐庆封杀之不与以讨贼也】不与楚讨也春秋之义用贵治贱用贤治不肖不以乱治乱也孔子曰怀恶而讨虽死不服其斯之谓与【谷梁之义精】
　　遂灭赖【赖公谷作厉】
　　左传遂以诸侯灭赖迁赖于鄢【楚邑】楚子欲迁许于赖使鬭韦【子文孙】与公子弃疾城之而还【为许城也】申无宇曰楚祸之首将在此矣召诸侯而来伐国而克城竟莫校【筑城外竟诸侯莫与争】王心不违民其居乎【言将有事】民之不处其谁堪之　啖氏曰左氏云赖子面衔璧楚子焚榇按经但言灭是死位也他年赖降而舍之故误耳
　　九月取鄫
　　左传言易也莒乱着丘公立而不抚鄫鄫叛而来故曰取【着丘公去疾也】
　　附左传郑子产作丘赋【杜氏曰丘十六井当出马一匹牛三头今子产别赋其田如鲁之田赋　田赋在哀十一年彼注云丘赋之法因其田财通出马一匹牛三头今欲别其田及家财各为一赋】浑罕【子寛】曰君子作法于凉【薄也】其敝犹贪作法于贪敝将若之何
　　冬十有二月乙夘叔孙豹卒
