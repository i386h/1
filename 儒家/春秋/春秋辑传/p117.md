<!-- { "loadSidebar": true } -->
　　左传春王正月用田赋　公羊传何以书讥始用田赋也　何氏曰田谓一井之田不言井者城郭里巷亦有井嫌悉赋之礼税民公田不过十一军赋十井不过一乘哀公外慕强吴空尽国储故复用田赋陈氏曰田赋者家一人也诸侯之益兵自齐始晋次之春秋之季鲁亦行之矣是故作丘甲用田赋不书初　胡传鲁自宣公初税亩至是二犹不足故又以田赋也田以出粟为主而足食赋以出军为主而足兵用田赋军旅之征非矣用者不宜用也　汪氏曰丘甲之法已増三之一今别田及家财各为一赋则是比先王之制加倍不啻矣亦未可信要之计田而敛取民财以充军赋之用而其数之多寡则不可考耳孔子云丘亦足矣葢以计丘而出兵车乃赋之常法安可计田又敛其财哉　李廉曰田赋之説杜氏以为丘赋之法因其田财通出马一匹牛三头今欲别其田及家财各为一赋则是一丘出马二匹牛六头也范氏注谷梁同之然杜氏于作丘甲条内已曰今鲁使丘出甸赋是一丘十六井已出马四匹牛十二头矣安得复以为出马一匹牛三头乎此其前后自相戾也况家财有无难均何得别之大率古者田出租里出赋葢收区域之征以备马牛车乘观左传所载多临事始授甲出车则马牛车乘盖以赋里之入素具以共军用可知司马法所谓甸出一乘者出一乘之人耳胡氏説近之陈氏非是　今按赋之本义专为出车计丘而出兵车赋之常法今计田而出故曰田赋汉计口而出则曰口赋葢春秋诸侯盟防礼繁兵戈事广不能复守先王之籍故鲁用不足则初税亩益兵则作丘甲至哀公逺事强吴事充【繇役烦】政重【赋税多】二犹不足复用田赋葢托以军用加敛于田计田而出货财也其数之多寡则不可考大约税亩多乎什一田赋又多乎税亩矣税亩私田始有征也田赋私田又加征也
　　夏五月甲辰孟子卒
　　左传夏五月昭夫人孟子卒昭公娶于吴故不书姓死不赴故不称夫人【不称夫人故不言薨】不反哭故不言葬小君【反哭者夫人礼也以同姓故不成其夫人之丧】孔子与吊【始老故与吊】季氏不絻【丧冠】放绖而拜【孔子以小君礼往吊季氏不服丧故去绖】　公羊传孟子者何昭公之夫人也其称孟子何讳娶同姓葢吴女也【谷梁同】　范氏曰葬当书姓讳故亦不书葬
　　公防呉于槖臯【槖章夜反一音托】
　　左传公防吴于槖臯吴子使太宰嚭请寻盟公不欲使子贡对曰盟所以周【固也】信也故心以制之【制其义】玉帛以奉之【贽于神】言以结之【结其信】明神以要之【要以祸福】寡君以为苟有盟焉弗可改也已若犹可改日盟何益今吾子曰必寻盟若可寻也亦可寒也【寻温也诸言辱盟者皆以前盟已寒更温之使热】乃不寻盟　杜氏曰槖皋在淮南逡遒县东南　张氏曰槖皋吴地逡遒故城在庐州慎县东南
　　秋公防卫侯宋皇瑗于郧【音云公作运】
　　左传吴征防于卫初卫人杀吴行人且【子余反】姚而惧谋于行人子羽【卫大夫】子羽曰吴方无道无乃辱吾君不如止也子木【卫大夫】曰国无道必弃疾于人吴虽无道犹足以患卫往也长木之毙无不摽【击也】也国狗之瘈【吉世反狂也】无不噬也而况大国乎秋卫侯防吴于郧公及卫侯宋皇瑗盟而卒辞吴盟　按左氏载卫防吴之事与经不合又言公及卫宋盟而卒辞吴盟吴人藩卫侯之舍因子贡之言而解皆不可信　杜氏曰郧发阳也广陵海陵县东南有发繇亭
　　宋向巢帅师伐郑
　　左传宋郑之间有隙地焉曰弥作顷丘玉畅嵒戈钖【凡六邑】子产与宋人为成曰勿有是【俱弃之】及宋平元之族自萧奔郑【在定十五年】郑人为之城嵒戈钖【以处平元之族】九月宋向巢伐郑取钖杀元公之孙遂围嵒十二月郑罕达救嵒丙申围宋师　按自皇瑗取郑师之后宋再伐郑释憾亦已足矣向巢又伐焉取钖围嵒杀元公之孙全师复没亦蹈郑人之覆辙佳兵不祥其事好还岂不信哉
　　冬十有二月螽
　　左传冬十有二月螽季孙问诸仲尼仲尼曰丘闻之火伏而后蛰者毕今火犹西流司厯过也　杜氏曰火心星也火伏在今十月犹西流言未尽没知是九月厯官失一闰　按明年九月螽又十二月螽虫灾亟作而不时直以政失耳非关闰也十二月螽气燠也宣十五年冬蝝生与此同
　　十有三年春郑罕达帅师取宋师于嵒
　　左传春宋向魋救其师郑子賸使徇曰得桓魋者有赏魋逃归遂取宋师于嵒以六邑为虚
　　夏许男成卒【成公作戌】
　　公防晋侯及吴子于黄池
　　公羊传吴何以称子吴主防也吴主防则曷为先言晋侯不与夷狄之主中国也其言及吴子何防两伯之辞也　杜氏曰陈留封丘县南有黄亭近济水按内外传吴王夫差既胜齐杀申胥乃起师北征阙为深沟于商鲁之间【阙穿也商宋也】北属之沂西属之济以防晋于黄池吴晋争先吴人曰于周室我为长晋人曰于姬姓我为伯未成边遽至以越乱告吴王惧乃合大夫而谋曰无防而归与防而先晋孰利王孙雄【吴大夫】曰二者莫利必防而先之今夕必挑战彼将不战而先我吴王从之吴公先歃晋侯亚之【称吴公者董褐谓吴王曰君奄王东海以淫名闻于天下君若无卑天子而去其不祥孤敢不顺从君命吴王许诺去王号故称公】　按楚人衷甲以胁赵武而楚先歃吴人挑战以胁赵鞅而吴先歃其事一也以齐桓之盛未有能责楚僭王之罪岂以晋之衰弱而能使吴黜其淫名乎借曰吴有越忧急于成长而归然势未应肯遽自贬也葢吴楚称王于国中而于盟防则亦唯以伯主自居耳楚围用召陵之礼可见也经意公羊得之言及吴子固防两伯之辞亦殊吴于晋也
　　楚公子申帅师伐陈
　　于越入吴
　　按内外传吴既防晋于黄池于是越王句践乃命范蠡舌庸帅师沿海泝淮以絶吴道越王率中军泝江以袭呉入其郛焚其姑苏吴人告败于王王恶其闻也自刭七人于幕下　胡传吴尝破越遂有轻楚之心及其破楚又有骄齐之志既胜齐师复与晋人争长自谓莫之敌也而越已入其国都矣吴侵列国而越灭之越又不监而楚灭之楚又不监而秦灭之秦又不监而汉灭之春秋初书于越入吴在柏举之后再书于越入吴在黄池之后皆因事属词垂戒后世不待贬絶而见也
　　秋公至自防
　　晋魏曼多帅师侵卫【魏下公无曼字】
　　葬许元公
　　九月螽
　　冬十有一月有星孛于东方【孛音佩又音勃】
　　公羊传孛者何彗星也其言于东方何见于旦也何以书记异也　杜氏曰平旦众星皆没而孛乃见故不言所在之次　何氏曰周十一月夏九月日在房心房心天子明堂布政之庭于此旦见与日争明者诸侯代主典法灭絶之象　王伯厚曰星孛东方在于越入吴之后彗见西方在卫鞅入秦之前天之示人着矣
　　盗杀陈夏区夫【区乌侯反公作彄苦侯反】
　　十有二月螽
　　附左传冬吴及越平【史记曰国亡太子内空王居外久士皆罢敝于是乃使厚币以与越平】　王伯厚曰列国之变极于吴越通吴以疲楚者晋也通越以挠吴者楚也春秋以是终焉
　　十有四年春西狩获麟
　　左传春西狩于大野【在高平钜野县东北大泽是也】叔孙氏之车子【微者】鉏商【车子名】获麟以为不祥以赐虞人仲尼观之曰麟也然后取之　杜氏曰麟者仁兽圣王之嘉瑞也时无明王出而遇获仲尼伤周道之不兴感嘉瑞之无应故因鲁春秋而修中兴之教絶笔于获麟之一句所感而作固所以为终也冬猎曰狩葢虞人修常职故不书狩者大野在鲁西故言西狩　程子曰始隠周之衰也终麟感之始也世衰道不行有述作之意旧矣但因麟而发耳麟不出春秋亦必作也春秋之作不过因鲁国之史而天地四时之无穷所以察其迁变而纪其差忒者无一畧也中外疆索之广莫所以録其交际而别其典礼者无一遗也故曰言天下之至动而不可乱也言天下之至赜而不可恶也以区区一鲁国之史而兼纪周齐晋宋诸国之事其尊卑小大统属之序秩然无毫发之不顺尽书治乱失得陵僭乱贼之变森然一循乎条理而无一之非法故曰非圣人谁能修之　或问春秋何为始于隠公而终于获麟欧阳公曰吾不知也问者曰此学者之所尽心焉不知何也曰春秋起止吾所知也子所问者始终之义吾不知也吾无所用心乎此者也昔子仕于鲁不用去之诸侯又不用困而归且老始著书得诗自关雎至于鲁颂得书自尧典至于费誓得鲁史记自隠公至于获麟遂删修之其前逺矣圣人著书足以法世而已不穷逺之难明也故据其所得而修之孔子非史官也不常职乎史故尽其所得修之而止耳鲁之史记则未尝止也今左氏经可以见矣曰然则始终无义乎曰义在春秋不在起止春秋谨一言而信万世者也予厌众説之乱春秋者也

　　春秋辑传卷十三
