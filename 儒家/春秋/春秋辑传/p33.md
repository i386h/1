<!-- { "loadSidebar": true } -->
　　胡传荆自庄公十年始见于经十四年入蔡十六年伐郑皆以州举者恶其猾夏不恭故狄之也至是来聘遂称人者嘉其慕义自通故进之也　杜氏曰不书荆子使某来聘君臣同词者葢楚之始通未成其礼　啖氏曰若言荆来聘则似举州皆来故加人字以成文耳无他义也　按僖十八年邢人狄人伐卫狄称人亦岂进之而书人邪蛮荆之情每假礼以行其诈故今年聘鲁二十八年伐郑矣蛮荆之日近中国之忧也果有慕义之心固当不拒若其怀诈窥觇岂可不备书荆人来聘谨之也继书楚子使椒楚子使防罢彼浸浸乎中国之物章矣则亦实録之矣非渐进之也使彼渐染于中国之礼义圣人从而渐进之可也其文则华夏矣其俗则故也春秋所谨而忧也乌在其进之以渐邪荆楚本号后改曰楚非州名
　　公及齐侯遇于谷
　　萧叔朝公
　　杜氏曰萧附庸国叔名就谷朝公故不言来凡在外朝则礼不得具嘉礼不野合　刘氏曰为礼非其时犹非其礼也为礼非其处犹非其礼也为礼非其义犹非其礼也九月郊五月烝此之谓非其时萧叔朝此之谓非其处祭叔来聘齐侯来献防此之谓非其义虽有肃敬之心繁饰之容而君子不受也故礼非其礼而犹不受必归之正而止又况乎未始有正者乎
　　秋丹桓宫楹
　　谷梁传礼天子诸侯黝垩【黒色】大夫仓士黈【他苟反黄色也又张斗反】丹楹非礼也【楹柱也】　何氏曰为将娶齐女欲以夸大示之
　　冬十有一月曹伯射姑卒【射音亦】
　　十有二月甲寅公防齐侯盟于扈【音戸】
　　杜氏曰扈郑地在荥阳卷【音权】县西北　孙氏曰扈齐地　胡传庄公生于桓公之六年至是生三十有六年矣以世嫡之正诸侯之贵尚无内主同任社稷之事葢制于文姜使必娶于母家【此于传无明文孙明复陈君举有此説或又举汉吕后使恵帝娶鲁元公主女为证】而齐女待年未及故庄公越礼
　　不顾如此其急齐人有疑如此其缓而遇于谷盟于扈要结之也
　　二十有四年春王三月刻桓宫桷
　　左传春刻其桷皆非礼也【并非丹楹故言皆】御孙【鲁大夫】谏曰臣闻之俭徳之共也侈恶之大也先君有共徳而君纳诸大恶无乃不可乎　谷梁传礼天子之桷【音角榱也方曰桷图曰椽】斵之砻之加宻石焉【以细石磨之】诸侯之桷斵之砻之大夫斵之士斵本刻桷非正也夫人所以崇宗庙也取非礼与非正而加之于宗庙以饰夫人非正也刻桓宫桷丹桓宫楹斥言桓宫以恶庄也　范氏曰以桓见杀于齐而饰其宗庙以荣雠国之女恶庄不子
　　曹庄公
　　夏公如齐逆女
　　谷梁传亲迎恒事也不志此其志何也不正其亲迎于齐也
　　秋公至自齐
　　谷梁传迎者行见诸舍见诸【诸之也言瞻望夫人乗车】先至非正也
　　八月丁丑夫人姜氏入
　　公羊传其言入何难也其言日何难也其难奈何夫人不偻不可使入与公有所约然后入【偻疾也夫人稽留不肯疾顺公不可使即入约约逺媵妾也】　杜氏曰公羊传以为姜氏要公不与公俱至盖以孟任故丁丑入而明日乃朝庙谷梁传入者内弗受也日入恶入者也何用不受也以宗庙弗受也其以宗庙弗受何也娶仇人子弟以荐【进也】舍【置也】于前其义不可受也　按谷梁宗庙弗受之义甚精
　　戊寅大夫宗妇觌用币
　　左传公使宗妇觌用币非礼也【杜氏曰宗妇同姓大夫之妇礼小君至大夫执贽以见明臣子之道庄公欲奢夸夫人故使大夫宗妇同贽俱见传不言大夫唯举非常】御孙曰男贽大者玉帛小者禽鸟以章物也女贽不过榛【小栗】栗枣脩【脯】以告防【敬也】也今男女同贽是无别也男女之别国之大节也而由夫人乱之无乃不可乎公羊传宗妇如何大夫之妻也用者何用者不宜用也见用币非礼也然则曷用枣栗云乎腶脩云乎谷梁传觌见也礼大夫不见夫人【刘氏曰不见谓其常耳夫人始至而大夫见于庙礼也何得非乎】不言及不正其行妇道故列数之也男子之贽羔鴈雉腒【腒其居反鸟腊曰腒】妇人之贽枣栗腵脩【腵丁乱反脯也腵而加姜桂曰脩】用币非礼也用者不宜用者也大夫国体也【谓为君股肱】而行妇道恶之故谨而日之也附録左传晋士蒍又与羣公子谋使杀游氏之二子【亦桓庄之族】士蒍告晋侯曰可矣不过二年君必无患
　　大水
　　冬戎侵曹曹羁出奔陈赤归于曹
　　胡传杜预谓羁葢曹世子也曹伯己犹不称爵者以防弱不能君故为戎所逐耳赤者曹之庶公子归易词也　陈氏曰君在丧称子其曰曹羁不能为子也侵浅事也以千乘之国不能守不可以言子矣然奔君未有言故者言故犹愈于自奔也　按戎而専制诸夏废置人君亦以病齐桓也　陆氏曰曹羁者义同郑忽公羊云是曹大夫非也
　　郭公
　　阙文
　　二十有五年春陈侯使女叔来聘【女音汝　此诸侯交聘之始】左传始结陈好也　谷梁传其不名何也天子之命大夫也　杜氏曰女氏叔字季友相鲁原仲相陈二人有旧故女叔来聘季友冬亦报聘
　　夏五月癸丑卫侯朔卒
　　六月辛未朔日有食之鼓用牲于社
　　胡传按礼诸侯旅见天子入门不得终礼者四而日食与焉古者固以是为大变人君所当恐惧修省以答天意而不敢忽也然则鼓用牲于社何以书讥不鼔于朝而鼓于社又用牲则非礼矣
　　伯姬归于杞
　　谷梁传其不言逆何也逆之道防无足道言尔　胡传不言逆逆者非卿书归者以别于大夫之自逆者也自逆者若莒庆齐高固是也
　　秋大水鼓用牲于社于门
　　左传秋大水鼓用牲于社于门亦非常也【失常礼】凡天灾有币无牲非日月之眚不鼓　杜氏曰门国门附録左传晋士蒍使羣公子尽杀游氏之族乃城聚【晋邑】而处之冬晋侯围聚尽杀羣公子
　　二十有六年春公伐戎【公无春字】
　　附録左传春晋士蒍为大司空夏士蒍城绛以深其宫
　　夏公至自伐戎
　　张氏曰庄公治国家之政多阙而劳师于戎虽能复怨何益于内治乎逾时书至危之也
　　曹杀其大夫【此専杀大夫之始】
　　胡传称国以杀者国君大夫与谋其事不请于天子而擅杀之也义系于杀则止书其官曹杀其大夫宋人杀其大夫是也义系于人则兼书其名氏楚杀其大夫得臣陈杀其大夫泄冶之类是也　羁出赤归之际必有不附于赤者故杀之耳
　　秋公防宋人齐人伐徐
　　杜氏曰徐国在下邳县　张氏曰嬴姓国近齐鲁胡传不致者役不淹时而齐人同防则无危殆之
　　忧矣
　　冬十有二月癸亥朔日有食之
　　二十有七年春公防伯姬于洮
　　左传非事也天子非展义不巡狩【天子巡狩所以宣布徳义】诸侯非民事不举卿非君命不越竟　杜氏曰洮鲁地胡传伯姬庄公之女非事而特防爱其女之过而不能节之以礼　戴氏曰夫人防诸侯古无是事也文姜数防齐侯不以为异伯姬踵而行之
　　夏六月公防齐侯宋公陈侯郑伯同盟于幽
　　左传陈郑服也　谷梁传同者有同也同尊周也于是而后授之诸侯也【天子讨而不伐诸侯伐而不讨五伯者搂诸侯以伐诸侯者也则谓授之诸侯者非也诸侯岂桓公所得有哉】其授之诸侯何也齐侯得众也桓防不致安之也桓盟不日信之也信其信仁其仁衣裳之防十有一未尝有防血之盟也信厚也兵车之防四未尝有大战也爱民也【李廉曰衣裳兵车本只谷梁一家之説陆氏深所不取】　啖氏曰凡同盟者谓其盟辞同也若言大而侵小尔无我诈齐人出师鲁以兵革从如此之类彼此之辞非同盟也若言同奬王室之类载书之内众国共其信誓无彼此之异乃同盟也　赵氏曰公羊云同盟者同欲也予谓小国被制而至岂皆同欲谷梁云同尊周也同外楚也且盟防之辞固当云同救灾恤患及劝善正恶等辞岂止尊周外楚一辞而已故知啖氏説同盟之理当矣
　　秋公子友如陈原仲
　　左传非礼也原仲季友之旧也　啖氏曰陈原仲之书者见季友私事出竟也　按直书公子友如陈原仲不待贬而义自见者也胡氏谓通季子之私行而无贬者乃春秋端本之意谓王臣私交乃始乱而末流至于大夫交政于中国恐非经本防　刘氏曰公羊云何通乎季子之私行避内难也非也是时内难未作何避之有若季子见几逺举是忘宗国之乱也况去庄公没尚数年而遂云避内难乎
　　冬伯姬来
　　左传归宁也【问父母宁否】凡诸侯之女归宁曰来出曰来归【归不反之词】夫人归宁曰如某出曰归于某　胡传礼父母在嵗一归宁若归而合礼则常事不书其曰杞伯姬来者不当来也春防于洮冬又来鲁故知其不当来也来而必书春秋于男女往来之际严矣　按夫人归宁説见总例左氏説未是
　　莒庆来逆叔姬
　　胡傅莒庆莒大夫也叔姬庄公女也何以称字大夫自逆则称字为其君逆则称女尊卑之别也何以书诸侯嫁女于大夫而公自主之非礼也
　　杞伯来朝
　　姒姓夏禹之裔或称伯或称子义见滕子诸家谓王者之后本称公因贬绌而称伯称子此恐未然又见僖公二十三年　李廉曰切尝考之周封三恪防子以三仁之贤得统承先王修其礼物故其命之曰庸建尔于上公尹兹东夏杞虽王者之后然东楼公本无大功徳岂遽锡以公侯之上爵乎
　　附録左传王使召伯廖【力雕反王卿士】赐齐侯命【赐命为侯伯】且请伐卫以其立子颓也【在十九年】
　　公防齐侯于城濮
　　杜氏曰城濮卫地将讨卫也　汪氏曰鲁兵不与伐卫者亦犹鲁济谋伐戎而鲁不与伐戎也
　　二十有八年春王三月甲寅齐人伐卫卫人及齐人战卫人败绩
　　左传齐侯伐卫战败卫师数之以王命取赂而还胡传春秋纪兵及者为主齐人伐卫则其以卫及之何也齐人奉王命讨卫立子颓之罪卫不徴词请罪而上逆王命下拒方伯之师直与交战则是卫人为志乎此战故以卫主之也战不言伐伐不言日而书日者战之日也见齐人奉辞伐罪方以是日至而卫人不谋其故直以是日与之战所以深疾之也齐称人将卑师少也　按卫立子頽其罪固不容诛然己越十年而卫君己易世矣当其时桓公方图伯事不能声罪致讨及郑伯纳王王来锡命使讨而后行虽曰己晚然奉王命以从事必使卫服其罪请归司寇斯得为伯讨矣乃姑取应文数以王命取赂而还是何异于春秋之季赵盾诸人之为乎考之去年同盟于幽卫己不至桓公无亦本有怒卫之心因假王命以伐之夫非诚以从王非正乎伯讨则卫之不服敢抗伯主而与之战其罪亦当有分其亦不待贬絶而恶自见矣
