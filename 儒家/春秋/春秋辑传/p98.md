<!-- { "loadSidebar": true } -->
　　左传公不与盟晋人执季孙意如以幕蒙之使狄人守之晋人以平子归子服湫【恵伯】从　胡传称人以执非伯讨也季氏不臣何以非伯讨乎晋人若按其罪以大义废之选于鲁卿更意如之位收敛私邑为公室之民则方伯之职修矣今鲁与邾通好亦不朝夕伐莒而郓郠之故又非昭公意也徒以邾莒之言曰我之不共鲁故之以遂辞鲁君而执意如则是意在货而不在义也何得为伯讨乎　按邾莒之怨大率皆季氏为之也昭之世邾虽通好非得已也前此受其叛人庶其以漆闾丘来奔亦季氏也其愬于晋岂一无事而诬之哉若莒曰朝夕伐我盖甚之之词虽不朝夕伐之然鲁之削莒亦甚矣不止郓郠一事也前此救台遂入郓元年取郓帅师疆郓田五年受其叛人牟夷以牟娄及防兹来奔败其师于蚡泉十年伐莒取郠皆季氏主之也即邾莒所愬季氏之罪多矣而况攘夺其君又鲁之所未能愬者乎使举伯讨诛之可也沙随不见公则执行父平丘公不与盟则执意如晋人固知季氏之専鲁政矣而终不能讨晋君昏庸强家以气类相庇其执其舎但欲示威无心于行义也
　　公至自防
　　蔡侯庐归于蔡陈侯呉归于陈
　　左传楚之灭蔡也灵王迁许胡沈道房申【六小国】于荆【荆山】焉平王即位既封陈蔡而皆复之隠大子【大子有】之子庐归于蔡悼大子【偃师】之子呉归于陈　公羊传此皆灭国也其言归何不与诸侯専封也　谷梁传此未尝有国也使如失国辞然者不与楚灭也　胡传归者顺辞不与楚灭也不言自楚不与楚封也
　　冬十月葬蔡灵公
　　谷梁传变之不葬有三失徳不葬【啖氏曰按时君失徳而书葬不失徳而不书葬者多矣不可通也　今按丧葬人之常礼邻国往防则书岂以失徳而废常礼蔑丧纪何以为训哉】弑君不葬【啖氏曰贼未讨不书葬本施于鲁不及他国他国则从防不防之例但贼当国者多不得依常礼葬终不可为例也】灭国不葬【言无人葬之然楚灭陈葬陈哀公是葬礼犹行列国犹防或言楚葬之非】然且葬之不与楚灭且成诸侯之事也【范氏曰蔡灵公弑逆无道以至身死国灭不宜书葬书葬者不令夷狄加乎中国且成诸侯兴灭继絶之善也】　赵氏曰据蔡既兴复以礼改葬鲁往防故书耳无多説也
　　公如晋至河乃复
　　左传公如晋荀呉谓韩宣子曰诸侯相朝讲旧好也执其卿而朝其君有不好焉不如辞之乃使士景伯【文伯子弥牟】辞公于河　按先是公子憖欲去季氏以告公而从公如晋事虽不遂公之欲除季氏明矣季氏见执而公复如晋人皆以为请季氏而讥其失进退以吾观之公之意殆不其然公之意谓此除季氏之机也邾莒之事托于请之隂以明之然晋之执意如本以我之不共鲁故之以之一言而已未暇深问相犯之曲直也晋之大夫亦鲁之季氏岂有为鲁讨不臣之事哉
　　呉灭州来
　　左传呉灭州来令尹子旗请伐呉王弗许曰吾未抚民人未事鬼神未修守备未定国家而用民力败不可悔州来在呉犹在楚也子姑待之【令尹上当有楚字】　州来属楚之小国成六年呉入之至是灭之
　　附左传季孙犹在晋子服恵伯私于中行穆子曰鲁事晋何以不如夷之小国鲁兄弟也土地犹大所命能具若为夷弃之使事齐楚其何瘳于晋亲亲与大赏共罚否所以为盟主也子其图之穆子告韩宣子且曰楚灭陈蔡不能救而为夷执亲将焉用之乃归季孙恵伯曰寡君未知其罪合诸侯而执其老若犹有罪死命【晋命】可也若曰无罪而恵免之诸侯不闻是逃命也何免之为请从君恵于防宣子患之谓叔向曰子能归季孙乎对曰不能鲋也能乃使叔鱼叔鱼见季孙曰昔鲋也得罪于晋君自归于鲁君【襄二十一年坐叔虎与栾氏党】微武子之赐不至于今【季武子】虽获归骨于晋犹子则肉之敢不尽情归子而不归鲋也闻诸吏将为子除舘于西河其若之何且泣平子惧先归恵伯待礼【待见遣之礼】
　　十有四年春意如至自晋
　　左传尊晋罪已也【刘氏曰左氏之舍族为尊晋罪已非也一事再见卒名耳　孙氏曰不氏前见也】　谷梁传大夫执则致【大夫不致见执而后致】致则名意如恶然而致见君臣之礼也
　　附左传南蒯之将叛也盟费人司徒老祁【为一人】虑癸【为一人】因民之欲叛也请朝众而盟遂刧南蒯曰羣臣不忘其君【君谓季氏】欲请送子遂奔齐侍饮于景公公曰叛夫对曰臣欲张公室也子韩晳【齐大夫】曰家臣而欲张公室罪莫大焉司徒老祁虑癸来归费齐侯使鲍文子致之
　　三月曺伯滕卒夏四月
　　秋葬曺武公八月莒子去疾卒
　　左传莒着丘公卒郊公【着丘公子】不慼国人弗顺欲立着丘公之弟庚舆蒲余侯【莒大夫兹夫也】恶公子意心恢而善于庚舆郊公恶公子铎而善于意恢公子铎因蒲余侯而与之谋曰尔杀意恢我出君而纳庚舆许之　胡传卒自外録者也莒人来赴故鲁史书其卒葬自内録者也鲁人不往是以阙其葬自昭公以来薛微国无不防其葬矣何独阙于莒乎意如专国莒尝愬其疆郓取郠之罪故怒而不往也以此见意如之専恣矣若意如者其很然不顾敢施于邻国则废其丧纪不能少忍于其君则偪之出奔及在晋一闻除舘西河之言则恐惧逃归一匹夫不若何也小人无礼喜怒勇怯不中节皆若是耳苟不逺之其能国乎
　　冬莒杀其公子意恢
　　左传冬十二月蒲余侯兹夫杀公子意恢郊公奔齐公子铎逆庚舆于齐齐隰党公子鉏送之有赂田髙邮孙氏曰公谷皆以为曺莒无大夫盖曺莒小国其大夫之位才当大国之士春秋诸侯之士皆不书名故曺莒大夫之名不见于经其有事系惩劝法当书者则虽贱而名之邾庶其黑肱莒牟夷意恢是也襄陵许氏曰公子铎首乱而无见焉者韩愈曰春
　　秋书王法不诛其人身此类皆所以表见王道若铎不书者多矣
　　附左传晋邢侯【楚申公巫臣之子】与雍子【亦故楚人】争鄐田久而无成士景伯如楚【士景伯晋理官】叔鱼摄理韩宣子命断旧狱罪在雍子雍子纳其女于叔鱼叔鱼蔽罪邢侯邢侯怒杀叔鱼与雍子于朝宣子问其罪于叔向叔向曰三人同罪施生戮死可也【施行罪也】雍子自知其罪而赂以买直鲋也鬻狱邢侯専杀其罪一也已恶而掠美为昏贪以败官为墨杀人不忌为贼夏书曰昏墨贼杀【逸书三者皆死刑】皋陶之刑也请从之乃施邢侯而尸雍子与叔鱼于市仲尼曰叔向古之遗直也治国制刑不隠于亲

　　春秋辑传卷十
<经部,春秋类,春秋辑传>
　　钦定四库全书
　　春秋辑传卷十一
　　明　王樵　辑
　　昭公二
　　十有五年春王正月吴子夷末卒【公作夷昧】
　　二月癸酉有事于武宫籥入叔弓卒去乐卒事
　　左传春将禘于武宫戒百官梓慎曰禘之日其有咎乎吾见赤黒之祲非祭祥也丧氛也【祲妖氛也盖见于宗庙故以为非祭祥也氛恶气也】其在涖事乎二月癸酉禘叔弓涖事籥入而卒去乐卒事礼也　公羊传其言去乐卒事何礼也君有事于庙闻大夫之丧去乐卒事大夫闻君之丧摄主而往【臣闻君丧义不可以不即行故使兄弟若宗人摄行主事而往不废祭者古有分土无分民大夫不世已父未必为今君臣】大夫闻大夫之丧尸事毕而往【賔尸事毕而往大夫祭谓之賔尸】　谷梁传君在祭乐之中闻大夫之丧则去乐卒事礼也君在祭乐之中大夫有变以闻可乎大夫国体也古之人重死君命无所不通杜氏曰畧书有事为叔弓卒起也武宫鲁武公庙
　　成六年复立之　孔氏曰祭必有乐乐有文舞武舞文执羽籥武执干戚其入庙也必先文而后武当籥始入叔弓暴卒故去乐不用而卒祭事也叔弓之卒当籥入之时故举籥入也及其去之则诸乐皆去故云去乐非独去籥舞也祭礼鼎俎既陈笾豆既设然后乐舞始入縁先祖之心以大臣之卒必闻乐不乐又孝子之心不忍彻已设之馔故去乐卒事　按曽子问当祭而闻天子崩后之丧君薨夫人之丧皆废而未及大臣檀弓记卫大史栁庄寝疾君曰疾革虽当祭必告是知旧不告也不告礼也卫当祭而告神明已接而礼不终乃以请于尸而往示全于祖鲁防仲之丧卒事而闻而不知废绎乃以万入去籥示全于臣是皆失之今年有事于宗庙叔弓涖事籥入而卒去乐卒事得礼之变矣縁先祖之心以大臣之卒必闻乐不乐縁孝子之心礼仪既行神明已交不可以卑废尊故去乐卒事而可也【若叔弓殁于家则不可告公谷之说非也】宗庙合礼者常事不书此记礼之变而书之者也【左氏妄以禘为四时之祭故云禘于武宫说见吉禘于庄公】
　　夏蔡朝吴出奔郑【朝公作昭无出字】
　　左传楚费无极害朝吴之在蔡也欲去之乃谓之曰王唯信子故处子于蔡子亦长矣而在下位辱必求之吾助子请又谓其上之人曰王唯信吴故处诸蔡二三子莫之如也而在其上不亦难乎弗圗必及于难夏蔡人逐朝吴朝吴出奔郑王怒曰余唯信吴故寘诸蔡且微吴吾不及此女何故去之无极对曰臣岂不欲吴【非不欲善吴】然而前知其为人之异也【言其多权谋】吴在蔡蔡必速飞【以鸟喻】去吴所以翦其翼也　杜氏曰朝吴故蔡大夫公孙声子归生之子言吴在蔡必能使蔡速强而背楚　胡传朝吴蔡之忠臣虽不能存蔡而能复蔡其从于弃疾者谓蔡灭而弃疾必能封之也弃疾以其忠于旧君而信之使居旧国可谓知所信矣则曷为出奔费无极害其宠也无极楚之谗人去朝吴出蔡侯朱丧太子建杀连尹奢屏王耳目使不聪明卒使吴师入郢辱及宗庙谗人为乱可不畏乎为国有九经而尊贤为上劝贤有四事而去谗为首志朝吴出奔而入郢之乱机兆矣然朝吴身居旧国处危疑之地若能以忠信自达有功不居深避宠利而早杜谗嫉之谋则善矣费无极乃语之曰子亦长矣而在下位辱也吾助子请是以宠利窥之而莫能先觉故特书其出奔示人居危疑之地立谗妬之所道不可不前定为后戒也　按朝吴忠于蔡亦有功于平王费无极害之者害其宠也朝吴安于下位似非贪于宠利者惜乎复蔡之后不早自谋焉推朝吴之心内不忍逺于旧君外不敢自踈于楚王此两难也则勿居其位可也张子房韩讐已报不頼汉宠翩然物外得其道矣朝吴有功两国见信两主而身两事焉此费无极所以来位下之言在其上者所以生及难之虑楚王所以信速飞之谤而不复诘也费无极固巧于谗然在君子不可不精于自处也
　　六月丁巳朔日有食之
　　晋荀吴帅师伐鲜虞
　　左传晋荀吴帅师伐鲜虞围鼓【鼔白狄之别钜鹿下曲阳县有鼓聚】鼓人请以城叛穆子弗许左右曰师徒不勤而可以获城何故不为穆子曰或以吾城叛吾所深恶也吾不可以欲城而迩奸使鼓人杀叛人而缮守备围鼓三月鼓人请降使其民见曰犹有食色姑脩而城鼓人告食竭力尽而后取之以鼓子防鞮归　陈氏曰尝狄晋矣则荀吴何以无贬于其重焉贬余实録而已
　　冬公如晋
　　左传平丘之防故也
　　十有六年春
　　左传春王正月公在晋晋人止公不书讳之也【犹以取郠故】
　　齐侯伐徐
　　左传齐侯伐徐二月丙申齐师至于蒲隧【徐地】徐人行成徐子及郯人莒人防齐侯盟于蒲隧赂以甲父之鼎【甲父古国名】
　　楚子诱戎蛮子杀之【公作戎曼】
　　公羊传楚子何以不名夷狄相诱若不疾乃疾之也楚大蛮小皆以子称杜言河南新城县有蛮城则
