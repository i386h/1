<!-- { "loadSidebar": true } -->
　　左传季武子伐莒取郓莒人告于防楚告于晋曰寻盟未退而鲁伐莒凟齐盟请戮其使乐桓子【乐王鲋】相赵文子欲求货于叔孙而为之请使请带焉【难指求货故以带为辞】弗与梁其踁【叔孙家臣】曰货以藩身子何爱焉叔孙曰诸侯之防卫社稷也我以货免鲁必受师是祸之也何卫之为人之有墙以蔽恶也墙之隙壊谁之咎也虽怨季孙鲁国何罪赵孟闻之乃请诸楚曰鲁虽有罪其执事不辟难畏威而敬命矣子若免之以劝左右可也自无令王诸侯逐进狎主齐盟其又可壹乎【言强弱无常】恤大舍小足以为盟主【大谓纂弑灭亡之祸】莒鲁争郓为日久矣苟无大害于其社稷可无亢也固请诸楚楚人许之乃免叔孙赵孟谓叔向曰令尹自以为王矣何如对曰王弱令尹强其可哉【言可成】虽可不终令尹为王必求诸侯晋少懦矣诸侯将往若获诸侯其虐滋甚民弗堪也将何以终　胡传不曰伐莒取郓者乗莒乱而取邑故不悉书为内讳也　李亷曰季孙伐邾取郓与归父伐邾取绎何异而书法不同程氏胡氏以为乗乱取邑故隠讳其词然则不乗乱而取之者不贬乎陈氏曰归父伐邾犹公命也此则専取邑而已此亦未当然则云何曰书伐莒是以讨贼子鲁也不书伐而书取则收夺而已矣
　　附左传叔孙归季孙劳之旦及日中不出曽天【季氏臣】谓曽阜曰【叔孙氏臣】鲁以相忍为国也忍其外【欲受楚戮】不忍其内【日中不出】焉用之阜谓叔孙曰可以出矣乃出见之
　　夏秦伯之弟鍼出奔晋【鍼其亷反】
　　左传秦后子【鍼也桓公子景公弟】有宠于桓如二君于景其母曰弗去惧选【选数也谓録其罪】癸夘鍼适晋其车千乗司马侯问焉曰子之车尽于此而已乎对曰此之谓多矣若能少此吾何以得见女叔齐以告公且曰秦公子必归能知其过必有令图令图天所赞也　公羊传有千乗之国而不能容其母弟故君子谓之出奔也谷梁传诸侯之尊弟兄不得以属通其弟云者亲
　　之也亲而奔之恶也
　　六月丁巳邾子华卒
　　晋荀呉帅师败狄于大卤【卤音鲁公谷作太原】
　　左传晋中行穆子败无终【山戎】及羣狄于太原崇卒也将战魏舒曰彼徒我车所遇又阨以什共车必克【更増十人以当一车之用】困诸阨又克请皆卒【去车为步卒】自我始乃毁车以为行五乗为三伍【乗车者车三人五乗十五人今改去车更以五人为伍分为三伍】为五陈以相离两于前伍于后専为右角参为左角偏为前拒【皆临时处置之名】以诱之狄人笑之未陈而薄之大败之　杜氏曰大卤太原晋阳县　胡传太原近地而狄人来侵攘斥宜矣其过在毁车崇卒以诈诱而败之耳使后世车战法亡争以变诈相髙皆此啓之书败狄讥之也　按魏绛尝言于悼公曰劳师于戎而楚伐陈必弗能救是弃陈也诸华必叛戎禽兽也获戎失华毋乃不可乎故悼公之亡狄师不出戎狄犯疆埸而驱逐之边吏之事不足书亡者皆有义也箕与交刚皆称人至是卿帅师矣
　　秋莒去疾自齐入于莒【去起吕反】
　　左传莒展舆立而夺羣公子秩公子召去疾于齐秋齐公子鉏纳去疾展舆奔呉　杜氏曰齐虽纳去疾莒人先召之故从国旧例书入　胡传其以国氏与去疾之讨有罪也此莒之公子曷为不称公子自谓先公之子可以有国不疑遂立乎其位而无所禀也其书入者难词也　按于次去疾为长本当立者也密州舍之而立展舆既立展舆而又废之国人患其虐而弑之展舆因而即之国本去疾之国也故春秋正之曰莒去疾入于莒不与密州之舍去疾也不与国人之君展舆也与去疾之讨则正弑者之诛矣君臣父子兄弟之乱于人者皆拨而反之正矣程子曰齐小白言当有齐也莒去疾亦其例也凡义当承国者名系国而不称公子以殊于大夫胡氏以为因不禀命而削其公子恐非也
　　莒展舆出奔呉【展下公谷无舆字】
　　程子曰为弑君者所立而以国氏者罪诸侯也　赵氏曰郑忽曺羁未逾年出奔不称爵言不能嗣先君也莒展虽逾年不称爵其罪大也　李氏曰罪诸侯之意似晦窃意卫衎与剽莒去疾展舆皆以二君书变例也彼既立逾年成君矣不书爵已见絶之不书莒何以见其已立乎陈佗见讨亦系国则展舆之系国不必求他义也若杀州吁无知之不国则上文已见矣
　　叔弓帅师疆郓田
　　左传因莒乱也　髙氏曰文十二年季孙行父尝帅师而城之复为莒所取今乗莒乱而取之又帅师以疆其田必帅师者惧不服也疆之者沟封之以别乎莒也
　　葬邾悼公【邾始书葬】
　　附左传晋侯有疾郑伯使公孙侨如晋聘且问疾叔向问焉曰寡君之疾病卜人曰实沈台【音胡】骀【音台】为祟史莫之知敢问此何神也子产曰昔髙辛氏【帝喾】有二子伯曰阏【于葛反】伯季曰实沈居于旷林【地阙】不相能也日寻干戈以相征讨后帝【尧也】不臧迁阏伯于商丘【宋地】主辰【主祀辰星辰大大也】商人【汤先相士封商丘】是因故辰为商星迁实沈于大夏【今晋阳县】主参唐人【若刘累之等累迁鲁县此在大夏】是因以服事夏商其季世曰唐叔虞【唐人之季世其君曰叔虞也服防以为即下句邑姜所生者彼乃晋之始祖岂得以后世始封之君谓之前代之末世也】当武王邑姜【武王后齐太公女】方震【之慎反懐胎也】太叔梦帝谓已余命尔子曰虞将与之唐属诸参而蕃育其子孙及生有文在其手曰虞遂以命之及成王灭唐而封太叔焉故参为晋星【叔虞封唐侯叔虞之子爕父改为晋】由是观之则实沈参神也昔金天氏【帝少皥】有裔子曰昧为冥【水官】师【长也】生允格台骀台骀能业其官宣【通】汾洮【二水】障大泽以处大原【晋阳台骀之所居】帝【颛顼】用嘉之封诸汾川沈姒蓐黄实守其祀【四国台骀之后】今晋主汾而灭之矣由是观之则台骀汾神也抑此二者不及君身山川之神则水旱疠疫之灾于是乎禜【音咏】之日月星辰之神则雪霜风雨之不时于是乎禜之【台骀汾神是山川之神实沈参神是星辰之神】若君身则亦出入饮食哀乐之事也山川星辰之神又何为焉侨闻之君子有四时朝以聴政昼以访问夕以修令【念所施】夜以安身于是乎节宣其气【凡人形神有限不可久用神久用则竭形太劳则敝不可以久劳也神不用则钝形不用则痿不可以久逸也固当节其劳以宣疏其气朝以聴政久则疲疲则易之以访问访问久则倦倦则易之以修令修令久则怠怠则易之以安身安身久则滞滞则易之以聴政则气顺体畅】勿使有所壅【不行】闭【不通】湫【气聚】底【气止】以露其体【气不散则食不消食不消则食少食少则肌肤瘦骸骨露也】兹【此也】心不爽【明也】而昏乱百度【形之与神相随而有形以神为主神以形为宅形强则神强形弱则神弱神常随形而盛衰也既露其体则神识亦弱致使此心不明照察失宜而乱百事之节也】今无乃壹之【同四时也驰骋田猎甘酒嗜音恒舞酣歌劳非所劳也深居简出日晏视朝逸非所逸也】则生疾矣叔向曰善哉肸未之闻也晋侯闻子产之言曰博物君子也晋侯求医于秦秦伯使医和视之曰疾不可为也是谓近女室疾如蛊【女在房室故以室言之】非鬼非食惑以丧志【言公病之状】良臣将死天命不祐公曰女不可近乎对曰节之先王之乐所以节百事也故有五节迟速本末以相及也中声以降五降之后不容弹矣【医和言女当有节然难言也故喻以乐先王制外乐以禁内情所以为百事之凖节也故为乐有五声之节为声有迟有速从本至末缓急相及使得中和之声降者声下而息也五声一周声下而息前声罢退以待后声非作乐息也乐曲成乃息非五声一周得息也五降之后声一成而曲未成当从上始不容更复弹作】于是有烦手淫声慆堙心耳乃忘平和君子弗聴也物亦如之至于烦乃舍已无以生疾【説降后不弹之意言不以后声接前声而容手妄弹击是为烦手此所击非复正声是为淫声淫声之慢塞人心耳乃使人忘失平和之性故君子不聴也物亦如之指女也烦乃舍已无以生疾则节女矣】君子之近琴瑟以仪节也非以慆心也【仪法也为心之法使动不过度班固曰乐而有节则和平夀考及迷者勿顾以生疾而陨性命】天有六气【説见下文】降生五味【谓金味辛木味酸水味咸火味苦土味甘五行在天为六气在物生五味谓之降者对天有而言也】发为五色【辛色白酸色青咸色黑苦色赤甘色黄发见也味尝而知色视而见】征为五声【白声商青声角黒声羽赤声征黄声宫征验也色既不同其声亦异也】淫生六疾【淫过也滋味声色所以养人然过则生害】六气曰隂阳风雨晦明也分为四时序为五节【六气并行无时止息但气有温暑凉寒分为四时春夏秋冬也序此四时以为五行之节计一嵗每行得七十二日有余土无定方分王四季故每季之末有八十日也】过则为菑隂淫寒疾阳淫热疾风淫末疾【末四肢也风为缓急】雨淫腹疾【雨湿之气为泄注】晦淫惑疾【晦夜也夜当安身女以宣气近女过度则心惑乱也】明淫心疾【明昼也昼以营务营务当用心思虑烦多则心劳敝也隂阳风雨四者虽各以其气与人为病若能自防防受之不多则不为病晦明天有常度不以病人但人用晦明过度则为病也】女阳物而晦时【女常随男故曰阳物家道常在夜故曰晦时】淫则生内热惑蛊之疾今君不节不时能无及此乎出告赵孟赵孟曰谁当良臣对曰主是谓矣赵孟曰何谓蛊对曰淫溺惑乱之所生也于文皿蛊为蛊【文字也】谷之飞亦为蛊左周易女惑男风落山谓之蛊【巽下艮上蛊巽为长女为风艮为少男为山少男而説长女非匹故惑山木得风而落】皆同物也【物犹类也】赵孟曰良医也厚其礼而归之
　　冬十有一月己酉楚子麇卒【麇九伦反公谷作卷音权】
