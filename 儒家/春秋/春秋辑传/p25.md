<!-- { "loadSidebar": true } -->
　　左传再赴也于是陈乱文公子佗杀太子免而代之公疾病而乱作国人分散故再赴【赵氏曰岂有正当祸乱之时暇竞使人赴告哉假令实再赴夫子亦当详定取其实日何乃总载之乎经文甲戌下当记陈佗作乱之事今简脱之耳】　公羊传曷为以二日卒之防也【防呼迹反狂也齐人语】甲戌之日亡己丑之日死而得君子疑焉故以二日卒之也【啖氏曰人君虽狂而去亦当有臣子从之岂有人君走出臣下不追逐昧其死日乎】谷梁传春秋之义信以传信疑以传疑【明实録也】陈侯以甲戌之日出己丑之日得不知死之日故举二日以包也【范氏曰国君独出必辟病潜行　按范说亦凿今匹夫辟病潜行亦不至使人不知其处况国君乎】　啖氏曰三传皆不知有阙文之义故妄云耳
　　夏齐侯郑伯如纪
　　左传齐侯郑伯朝于纪欲以袭之纪人知之　程子曰齐侯欲为贼于邻国不道之甚郑伯助之其罪均矣　胡传此外相如耳何以书纪人主鲁故来告其事鲁史承告故书于防夫子存而弗削以着齐人灭纪之罪明纪侯去国之由刘敞意林所谓圣人诛意之效是也
　　天王使仍叔之子来聘【仍谷作任】
　　公羊传仍叔之子者何天子之大夫也其称仍叔之子何讥何讥尔讥父老子代从政也　程子曰古之授任称其才徳故仕无世官周衰官人以世故卿大夫之子代其父任事仍叔受命来聘而使其子代行也
　　葬陈桓公
　　不书月史失之
　　城祝丘
　　讥不时也据文姜享齐侯于祝丘则祝丘齐鲁两境上邑齐将袭纪故鲁非时城此以备之
　　秋蔡人卫人陈人从王伐郑
　　左传王夺郑伯政郑伯不朝秋王以诸侯伐郑郑伯御之王为中军虢公林父【王卿士】将右军蔡人卫人属焉周公黑肩将左军陈人属焉【黑肩周桓公也】郑子元请为左拒以当蔡人卫人【子元郑公子拒方陈】为右拒以当陈人曰陈乱民莫有鬬心若先犯之必奔【攻瑕之术】王卒顾之必乱蔡卫不支固将先奔既而萃于王卒可以集事从之曼伯【檀伯】为右拒祭仲足为左拒原繁髙渠弥以中军奉公为鱼丽之陈先偏后伍伍承弥缝【司马法车战二十五乗为偏以车居前以伍次之承偏之隙而弥缝阙漏也五人为伍此葢鱼丽陈法】战于繻【郑地】命二拒曰旝动而鼓【旝古外反旃也通帛为之葢今大将之麾也执以为号令一云建大木置石其上发机以磓敝】蔡卫陈皆奔王卒乱郑师合以攻之王卒大败祝射王中肩王亦能军祝请从之公曰君子不欲多上人况敢陵天子乎苟自救也社稷无陨多矣夜郑伯使祭足劳王且问左右【祭足即祭仲之字葢名仲字仲足也】　按郑自王贰于虢敢与天王交质子又称兵以犯王略取其麦禾使郑有臣如此能忍之乎入朝而不礼王之待郑亦已恕矣土地天子所与非己所有邬刘蒍防之田天子视郑为内臣故易之而不嫌而郑自是遂与周絶积其不臣之罪王讨加之岂曰为过而郑无一介之辞以自解谢遂抗王旅祝逆节加于王身天理灭矣人道絶矣此春秋之所以作也或者乃谓王视宋鲁弑君而莫之讨郑伯不朝犹薄乎云尔而自将以攻之以此咎王谓不称天者讥王失天讨也呜呼周室之衰典礼政刑颠倒错紊春秋于归赗来聘来求车求赙之类一书再书以见王之失道不啻明甚矣今郑抗败王师射王中肩为人理之大变人之所不忍言是犹有人焉为其仆隶所贼扶伤仅免为士师者未遑正其仆隷之罪而问其主之失驭不亦舛乎　发禁命事方国毕防此天王征讨之体也今书曰蔡人卫人陈人从王伐郑则王能以其朋从而已夷于列国非能声罪致讨号召诸侯也蔡卫陈与郑素怨耦也岂真有从王之义哉济其私耳且陈佗新杀太子而自立王如不知而以其师从既昧于大义矣陈乱民莫有鬭心郑子元知之而王不知卒以此败是又懵于见事也用罔之凶应如影响可不戒哉程子曰王师于诸侯不书败诸侯不可敌王也于外域不书战外域不能抗王也
　　大雩【此书雩之始】
　　左传书不时也凡啓蛰而郊【啓蛰夏正建寅之月祀天南郊】龙见而雩【龙见建巳之月苍龙宿之体昏见东方万物始盛待雨而大故祭天逺为百谷祈膏雨】始杀而尝【建酉之月隂气始杀嘉谷始熟故荐尝于宗庙】闻蛰而烝【建亥之月昆虫闭户万物皆成可荐者众故烝祭宗庙】过则书　公羊传大雩者何旱祭也然则何以不言旱言雩则旱见言旱则雩不见何以书记灾也　赵氏曰凡祈泽曰雩【陆氏曰凡祈雨祭毕星及山林川泽】称大国徧雩也【今按大雩当从程子说】左氏云龙见而雩过则书又曰书不时也葢并谓建巳之月为不时耳若然则何用书大哉雩者为旱书也以明旱而雩有益也忧民故书之与书不雨义同谷梁云雩得雨曰雩不得曰旱此说是也　程子曰成王尊周公故赐鲁重祭得郊禘大雩大雩雩于上帝用盛乐也诸侯雩于境内之山川耳成王之赐鲁公之受皆失也故夫子曰鲁之郊禘非礼也周公其衰矣大雩岁之常祀不能皆书故因其非时则书之遇旱灾则非时而雩书之所以见其非礼且志旱也郊禘亦因事而书
　　螽【公作】
　　公羊传何以书记灾也　程子曰螽蝗也既旱又蝗饥不在书也
　　冬州公如曹
　　左传淳于公如曹度其国危遂不复【淳于州国所都城阳淳于县也】公羊传外相如不书此何以书过我也　谷梁同程子曰州公尝为王三公故称公　张氏曰州称
　　公与祭公同则州必畿内之地河内州县也　杜氏曰曹国今济隂定陶县
　　六年春正月寔来
　　左传自曹来朝书曰寔来不复其国也　杜氏曰言奔则来行朝礼言朝则不复其国故变文言寔来程子曰五年冬如曹尚为君也故以诸侯书之今不能反国则匹夫也故名之来来鲁也忽称郑忽明其正也寔不称州亡其国矣　按寔州公名也程胡皆以为名公羊云寔来者犹曰是人来也谷梁云寔来是来也杜预云寔实也皆谬　州公之类大率国微不能自存春秋书以闵之见时无明王贤伯肆大侵小以至此耳
　　夏四月公防纪侯于成【成谷作郕】
　　左传防于成纪来谘谋齐难也　杜氏曰成鲁地在泰山钜平县东南
　　秋八月壬午大阅
　　公羊传大阅简车徒也　杜氏曰非时简车马　孔氏曰大阅礼在仲冬今农时阅兵必有所为　程子曰为国之道武备不可废必于农隙讲肄保民守国之道也盛夏大阅妨农害人失政之甚无事而为之妄动也有警而为之教之不素何以保其国乎
　　蔡人杀陈佗
　　陆氏曰佗虽逾年本簒弑之贼故不成之为君与无知同　李亷曰讨贼例已见州吁下公谷之说皆传闻之谬耳独程子曰蔡人虽以私杀之而春秋与以讨贼者广为义之涂也此善发明圣经矣　愚按衞州吁之诛虽执于陈人而之者石碏涖杀之者又衞人也故与以国讨而曰衞人杀州吁于濮陈佗立逾年矣陈国之臣子未闻有明其为贼者使非其淫猎轻出自陨其首于蔡人则遂成为君矣故书蔡人杀陈佗若曰陈之贼蔡人杀之耳胡文定乃谓名佗以善陈国之不以为君恐未是
　　九月丁卯子同生
　　左传以太子生之礼举之接以太牢卜士负之士妻食【音嗣】之公与文姜宗妇命之公问名于申繻【鲁大夫】对曰名有五有信有义有象有假有类以名生为信【若唐叔虞鲁公子友】以德命为义【若文王名昌武王名发】以类命为象【若孔子首象尼邱】取于物为假【若伯鱼生人有馈之鱼因名之鲤】取于父为类【若子同生】不以国不以山川不以隠疾不以畜牲不以器币周人以讳事神名终将讳之故以国则废名以官则废职以山川则废主以畜牲则废祀以器币则废礼晋以僖侯废司徒宋以武公废司空先君献武废二山【二山具敖也鲁献公名具武公名敖更以其乡名山】是以大物不可以命公曰是其生也与吾同物【物类也谓同日】命之曰同　杜氏曰十二公唯子同是嫡夫人之长子备用太子之礼故史书之于防　胡传适冢始生即书于防与子之法也唐虞禅夏后殷周继春秋兼帝王之道贤可禅则以天下为公而不拘于世及之礼子可继则以天下为家而不必于让国之义万世之通道也与贤者贵于得人与子者定于立嫡传子以嫡天下之达礼也故有君薨而世子未生之礼植遗腹朝委裘而天下不乱者以名分素明而民志定也经书子同生所以明与子之法正国家之本防后世匹嫡夺正之事垂训之义大矣此世子也其不曰世子何也天下无生而贵者誓于天子然后为世子
　　冬纪侯来朝
　　左传请王命以求成于齐公告不能【纪微弱不能自通于天子欲因公以请王命】
　　七年春二月己亥焚咸丘
　　程子曰古者昆虫蛰而后火田去莽翳以逐禽兽非竭山林而焚之也咸丘地名焚其地见其广也　杜氏曰焚火田也咸丘鲁地高平钜野县南有咸亭【孔氏曰不言搜狩者以火田非搜狩之法直书焚以讥尽物也】
　　夏谷伯绥来朝邓侯吾离来朝
　　公羊传皆何以名失地之君也其称侯朝何贵者无后待之以初也　谷梁传其名何也失国也失国则其以朝言之何也尝以诸侯与之接矣虽失国弗损吾异日也　杜氏曰不总称朝者各自行朝礼也谷国在南乡筑阳县此　愚按谷在襄阳府谷城县邓在邓州皆去鲁絶逺古者隣国世相朝鲁在泰山之下谷邓在方城之外两君之好不相及也以事情论之二国实密迩于楚二君来朝而不返有迫而播越也公谷必有所受矣　州公谷邓皆志迁寓也州公止鲁故曰来谷邓朝鲁之后复之他地不止鲁故曰来朝
　　附録左传冬曲沃伯【武公也】诱晋小子侯【哀侯子】杀之
　　八年春正月己卯烝
　　公羊传烝者何冬祭也春曰祠夏曰礿【予若反】秋曰尝冬曰烝常事不书此何以书讥亟也　杜氏曰此夏之仲冬非过也为五月再烝见凟书【程胡同】　啖氏曰凡宗庙之礼有常四时之祭虽失其月亦非大故皆不书其失时及失礼之大者乃书左氏云始杀而尝闭蛰而烝过则书公羊云春曰祠夏曰礿秋曰尝冬曰烝常事不书此说皆是　赵氏曰四时之祭皆用夏时从物宜也周虽以建子为正至于祭祀则用夏时本月以行四时之祭故桓八年正月烝则夏之仲冬也凡四时之祭用孟月若有故及日不吉即用仲月若又有故及日不吉即用季月
　　天王使家父来聘
　　胡传下聘弑逆之人而不加贬何也既名冢宰于前其余无责焉乃同则书重之义　家氏父字天子大夫
　　附録左传春灭翼【曲沃灭之】
　　夏五月丁丑烝
　　正月既烝矣非时复烝讥黩也
　　秋伐邾
　　孙氏曰桓大恶诸侯宜讨之而获安其位反以兵伐人之国故直称伐邾
　　冬十月雨雪【而于付反】
　　程子曰建酉之月未霜而雪书异也【隂阳方中而寒气先至此积隂侵阳之象】
　　附録左传王命虢仲【王卿士虢公林父】立晋哀侯之弟缗【亡巾反】于晋
　　祭公来遂逆王后于纪【书遂始此】
