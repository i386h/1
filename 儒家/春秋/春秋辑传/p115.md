<!-- { "loadSidebar": true } -->
　　齐阳生入于齐齐陈乞弑其君荼【音徒又丈加反之如反公作舍】左传陈僖子使召公子阳生阳生驾而见南郭且于【且于齐公子鉏在鲁南郭】曰尝献马于季孙不入于上乘故又献此请与子乘之【畏在家人闻其言故欲二人共载以试马为辞】出莱门而告之故【鲁郭门也】阚止知之【阳生家臣子我】先待诸外公子曰事未可知反与壬【阳生子简公】也处戒之【使无泄言】遂行逮夜至于齐【故以昏至不欲令人知也】国人知之僖子使子士之母养之【隠于僖子家内子士母僖子妾】与馈者皆入冬十月丁卯立之将盟鲍子醉而往其臣差车【主车之官】鲍防曰此谁之命也陈子曰受命于鲍子遂诬鲍子曰子之命也鲍子曰女忘君之为孺子牛而折其齿乎而背之也【景公尝衘防为牛使荼牵之顿地而折其齿】悼公【阳生】稽首曰吾子奉义而行者也若我可不必亡一大夫【言己可为君必不怨鲍子】若我不可不必亡一公子【公子自谓也恐鲍子图已】义则进否则退敢不唯子是从废兴无以乱则所愿也鲍子曰谁非君之子乃受盟使胡姬【景公妾】以安孺子【安号也】如赖【齐邑】去鬻姒【荼之母】杀王甲拘江説囚王豹于句窦之丘【三子景公嬖臣荼之党也】公使朱毛【齐大夫】告于陈子曰微子则不及此然君异于器不可以二器二不匮君二多难敢布诸大夫僖子不对而泣曰君举不信羣臣乎以齐国之困【内有饥荒】困又有忧【外有兵革】少君不可以访是以求长君庶亦能容羣臣乎不然夫孺子何罪毛复命公悔之【悔失言】毛曰君大访于陈子而图其小可也【大谓国政小谓杀荼】使毛迁孺子于骀【齐邑】不至杀诸野幕之下【野次幕下】葬诸殳冒淳【地名】　杜氏曰弑荼者朱毛与阳生也而书陈乞所以明乞立阳生而荼见弑则祸由乞始也楚比劫立陈乞流涕【即不对而泣以答君异于器不可以二之言】子家惮老皆疑于免罪故春秋明而书之以为弑主　公羊传弑而立者不以当国之辞言之此其以当国之辞言之何【据齐公子商人弑其君舍而立氏公子】为谖也此其为谖奈何景公谓陈乞曰吾欲立舍何如陈乞曰所乐乎为君者欲立之则立之不欲立则不立君如欲立之则臣请立之阳生谓陈乞曰吾闻子葢将不欲立我也陈乞曰夫千乘之主将废正而立不正必杀正者吾不立子者所以生子者也走矣与之玉节而走之【节信也析玉与阳生留其半为后当迎之防称矫也奔不书未命】景公死而舍立陈乞使人迎阳生于诸【于诸寘也】其家除景公之丧【期而小祥服期者除】诸大夫皆在朝陈乞曰常之母有鱼菽之祭【常陈乞子难言其妻故云常之母齐俗妇人首祭祀言鱼豆示薄陋】愿诸大夫之化我也【齐人语简礼相过谓之化言欲以薄陋余福共宴饮】诸大夫皆曰诺于是皆之陈乞之家坐陈乞曰吾有所为甲【铠】请以示焉诸大夫皆曰诺于是使力士举巨囊而至于中霤诸大夫见之皆色然而骇开之则闯然【出头貌】公子阳生也陈乞曰此君也已诸大夫不得已皆逡巡北面再拜稽首而君之耳自是往弑舍【李廉曰公羊当国之説非是至其载陈乞本末独详于左氏有以知春秋罪陈乞之大意】　谷梁传阳生入而弑其君以陈乞主之何也不以阳生君荼也其不以阳生君荼何也阳生正荼不正不正则其曰君何也荼虽不正已受命矣入者内弗受也荼不正何用弗受以其受命可以言弗受也【先君已命立之于义可以拒之】　按以长少言则阳生正荼不正以受命言则荼受命阳生不受命直诸天王则国阳生之国也不直诸天王而自为簒夺则是不有其先君之命也不有其先君之命是自絶于先君岂复得为先君之子而称公子也故齐小白以国无君而于次居长当立则不氏公子而氏国明当有国也阳生之入也荼虽不正已受命矣安得以为于次居长而当立乎是不得以小白比矣不称公子诛不子也突归于郑不系之郑阳生入于齐犹系之齐者以突视忽忽正也受命也突不正不受命而事之也以阳生视荼阳生正也荼受命不正也阳生以正而争之也春秋别嫌明微固不得而同之矣突之曰归易辞也非顺辞也阳生之曰入逆辞也非难辞也陈乞生之何难焉其不同乎小白之入者国有君而求为君不受其先君之命则君子以为亦不受于国人也卫侯入于夷仪卫甯喜弑其君剽则喜为卫侯弑也齐阳生入于齐齐陈乞弑其君荼则乞为阳生弑也卫侯衎齐阳生皆与闻乎弑而立者也归狱于立者则弑者之罪不彰书立者之入而继之以弑则与闻乎故之罪亦着矣按左氏阳生谓君异于器不可以二则欲除荼者阳生之意陈乞不对而泣谓少君不可以访是以求长君不然孺子何罪则杀荼似非陈乞之意于是朱毛曰君大访于陈子而图其小者可也迁孺子于骀者朱毛受阳生之命不至而杀诸野幕之下者朱毛也而春秋必以归陈乞何哉噫左氏所载者据其为谖之形也公羊得其情矣其始面谀景公欲其事之成而图之也既而谓阳生曰千乘之主将废正而立不正必杀正者吾不立子者所以生子也走矣与之玉节而走之及景公死陈乞使人迎阳生而立之而弑荼由是观之其谋久矣里克中立所以成乱而非始谋观从召比虽能始祸而非当国陈乞兼之况身弑荼而其子田常再弑简公终盗齐国岂其常弑比乎
　　冬仲孙何忌帅师伐邾
　　宋向巢帅师伐曹【向舒亮反】
　　七年春宋皇瑗帅师侵郑【瑗于眷反后同】
　　左传春宋师侵郑郑叛晋故也　李廉曰宋之叛晋久矣岂复为晋讨郑乎左氏非
　　晋魏曼多帅师侵卫【曼音万】
　　左传晋师侵卫卫不服也　按卫父不父子不子晋不能正名致讨而以范中行之故修怨书侵陋之也
　　夏公防吴于鄫【鄫谷作缯】
　　左传夏公防吴于鄫吴来征百牢子服景伯对曰先王未之有也吴人曰宋百牢我鲁不可以后宋且鲁牢晋大夫过十【昭二十一年晋士鞅来聘叔孙昭子为政季孙欲恶诸晋使有司以齐鲍国归费之礼为士鞅士鞅怒曰鲍国位下国小而使鞅从其牢礼是卑敝邑也鲁人恐加四牢焉为十一牢初为鲍国七牢】吴王百牢不亦可乎景伯曰晋范鞅贪而弃礼以大国惧敝邑故敝邑十一牢之君若以礼命于诸侯则有数矣若亦弃礼则有淫者矣周之王也制礼上物不过十二【上物天子之牢】以为天之大数也【天有十二次故制礼象之】今弃周礼而曰必百牢亦唯执事吴人弗听乃与之太宰嚭召季康子康子使子贡辞太宰嚭曰国君道长【言长大于道路】而大夫不出门此何礼也对曰岂以为礼畏大国也【畏大国不敢虚国尽行】大国不以礼命于诸侯苟不以礼岂可量也寡君既共命焉其老岂敢弃其国大伯端委【礼衣】以治周礼仲雍嗣之断发文身【辟蛟龙之害】臝以为饰【臝其身体以文身为饰】岂礼也哉有由然也【按此非子贡之言国君道长而大夫不出门季氏之骄也惧大国之不测则其君已亲行大夫岂重于君而云敢弃其国乎居守社稷岂无他卿乎又斥吴之先君断发文身臝以为饰之事亦非所当言传者附防之耳】　杜氏曰鄫琅邪鄫县
　　秋公伐邾八月己酉入邾以邾子益来
　　左传季康子欲伐邾乃飨大夫以谋之子服景伯曰小所以事大信也大所以保小仁也背大国不信伐小国不仁民保于城城保于德失二德者危将焉保孟孙曰二三子以为何如恶贤而逆之【贤指景伯也恶犹安也安于所贤而可逆其言乎言不可也】对曰禹合诸侯于涂山执玉帛者万国【诸大夫对也诸侯执玉附庸执帛涂山在寿春东北】今其存者无数十焉唯大不字小小不事大也知必危何故不言【知伐邾必危自当言今不言者不危故也附季孙破孟孙之怪已】鲁德如邾而以众加之可乎【此孟孙之言也上有阙文矣】不乐而出【季孟意异诸大夫佞直不同故罢飨】秋伐邾及范门【邾郭门也】犹闻钟声大夫谏不听茅成子请告于吴【成子邾大夫茅夷鸿】不许曰鲁击柝闻于邾吴二千里不三月不至何及于我且国内岂不足成子以茅叛【高平西南有茅乡亭】师遂入邾处其公宫众师昼掠邾众保于绎【绎邾山也在邹县北】师宵掠以邾子益来献于亳社囚诸负瑕【鲁邑高平南平阳县西北有瑕丘城】负瑕故有绎【前者鲁得邾之绎民使在负瑕故使相就以辱之】邾茅夷鸿以束帛乘韦自请救于吴曰鲁弱晋而逺吴冯恃其众而背君之盟辟【匹亦反陋也】君之执事以陵我小国邾非敢自爱也惧君威之不立君威之不立小国之忧也若夏盟于鄫衍【即鄫也鄫盟不书吴行夷礼】秋而背之成求而不违【言鲁成其所求无违逆也】四方诸侯其何以事君且鲁赋八百乘君之贰也邾赋六百乘君之私也以私奉贰唯君图之吴子从之　按伐邾者三家也公虽在行而无与于其事获则三家享其利讨则公受其恶春秋以讳不在公是以直书而不讳也旧説讳为隠其恶若隠其恶何名为直笔乎葢讳避之也避其名而逊其辞以示尊敬也今言他人之遇屯否罪戾死丧耻辱则正言之至于所尊所敬则婉顺言之此人之情春秋之义也鲁自作三军分公室而季孙宿帅师救台遂入郓权不在公也搜于红不书公兵不在公也襄公还自楚闻季氏取卞至于欲适诸侯地不在公也故纳叛人叛邑凡内恶悉书而不讳矣以讳不在公也至于入邾则先言公伐邾下但言入邾犹为逊其辞耳逊其辞而不隠其实圣人待父母国之道也胡氏谓书以邾子来而不讳者欲见后书归邾子之为能去其恶而与之也其义迂矣公羊云入不言伐其言伐内辞也若使他人然【使若鲁伐而去他人入之】夫初秋伐之八月入之理当并书何取于内辞乎逊其辞而不隠其实故但言入邾使若他人岂所谓不隠乎入邾使若他人以邾子益来又可云他人乎又曰益何以名絶曷为絶之获也夫以归例书名益位未絶春秋岂絶之乎又云曷为不言其获内大恶讳也夫立教之体事无钜细皆论其可否岂计其大小乎此自入而以归何得以获解乎谷梁云其言来者有外鲁之辞焉夫外曰以归内曰以来丙外之别耳春秋岂以一遂外其父母之邦哉
　　宋人围曹冬郑驷帅师救曹
　　左传宋人围曹郑桓子思曰【桓諡】宋人有曹郑之患也不可以不救冬郑师救曹侵宋初曹人或梦众君子立于社宫而谋亡曹曹叔振铎【曹始祖】请待公孙彊许之旦而求之曹无之戒其子曰我死尔闻公孙彊为政必去之及曹伯阳即位好田弋曹鄙人公孙彊好弋获白鴈献之且言田弋之説説之因访政事大説之有宠使为司城以听政梦者之子乃行彊言霸説于曹伯曹伯从之乃背晋而奸宋宋人伐之晋人不救筑五邑于其郊曰黍丘揖丘大城钟邘
　　八年春王正月宋公入曹以曹伯阳归
　　左传春宋公伐曹将还褚师子肥【宋大夫】殿曹人诟之不行师待之公闻之怒命反之遂灭曹执曹伯及司城彊以归杀之
　　吴伐我
