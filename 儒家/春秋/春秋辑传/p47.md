<!-- { "loadSidebar": true } -->
　　齐人侵我西鄙公追齐师至弗及【户圭反公作巂谷作嶲弗左作不】左传齐人伐我西鄙讨是二盟也　按是时晋文初起诸侯无伯齐侯是桓公之子以盟主自居故以洮向二盟来讨无名兴师可见故书侵以之于例将卑师少称人将卑师众称师此来去一也而师人异文者据人本防者之称侵曰人追曰师自不容不变文耳无他义也谷梁言美公能逐其师故大之而曰师非也　胡氏谓前见弱以诱鲁后伏众以邀鲁并非本义公逐齐师逺至齐地不言而可见　赵氏曰冦至不知追而不及言内之无戎备也　按此夏齐再来伐展禽有辞齐侯乃还比事而观得失见矣杜氏曰济此谷城县西有地名下　非纪季所
　　入之
　　夏齐人伐我北鄙
　　卫人伐齐
　　左传夏齐孝公伐我北鄙卫人伐齐洮之盟故也公使展喜犒师使受命于展禽齐侯未入境展喜从之曰寡君闻君亲举玉趾将辱于敝邑使下臣犒执事齐侯曰鲁人恐乎对曰小人恐矣君子则否齐侯曰室如悬罄野无青草何恃而不恐对曰恃先王之命昔周公太公股肱周室夹辅成王成王劳之而赐之盟曰世世子孙无相害也载在盟府大师职【主也】之【太公为太师兼主盟载之事】桓公是以纠合诸侯而谋其不协弥缝其阙而匡救其灾昭旧职也及君即位诸侯之望曰其率桓之功我敝邑用不敢保聚曰岂其嗣世九年而弃命废职其若先君何君必不然恃此以不恐齐侯乃还
　　公子遂如楚乞师【书乞师始此】
　　左传东门襄仲【襄仲居东门故以为氏】臧文仲【为襄仲副故不书】如楚乞师臧孙见子玉而道之伐齐宋以其不臣也【不臣事王室】　按师出不正反战不正胜古人重师重人之罪也非所乞也征伐自天子出国之大小师之众寡皆有王制不可乞也故凡乞师与以某之师皆罪也而况乞师于南蛮导南蛮以伐中国乎夫子尝罪臧文仲窃位观其从襄仲借兵彊夷为国之无谋可见矣展禽一言足以却齐则所以折冲御侮必有道矣乃知其贤而不与立也一僖公也其先任公子友而从齐桓公则智其晩任公子遂而天下无伯则愚其始也颂于诗曰公车千乗公徒三万戎狄是膺荆舒是惩以其从桓伐楚也其终也春秋书曰公子遂如楚乞师公以楚师伐齐取谷下乔木而入幽谷其斯举之谓乎
　　秋楚人灭夔以夔子归【夔求龟反公作隗】
　　杜氏曰夔楚同姓国今建平秭归县　左传夔不祀祝融【髙辛氏之火正楚之逺祖】与鬻熊【祝融之十二世孙】楚人让之对曰我先王熊摰【楚嫡子】有疾【不得嗣位】鬼神弗赦而自窜于夔【别封为夔子】吾是以失楚又何祀焉秋楚成得臣【令尹子玉】鬬宜申【司马子西】帅师灭夔以夔子归　按楚祖鬻熊夔祖熊挚诸侯祀不过其祖夔子之对楚问正也其激楚怒而见灭者以激之忿而夺言之正耳乃若楚本志在贪其土地而假不祀以为名灭同姓而以归书以甚楚之恶不待贬而义见矣
　　冬楚人伐宋围缗【缗亾巾反谷作闵】
　　左传宋以其善于晋侯也叛楚即晋楚令尹子玉司马子西帅师伐宋围缗　按宋襄公伤于而死为之子者有越勾践之志则楚者必报之讐也前年乃与之平而往朝之晋文初兴宋所依以雪讐耻者莫如晋从晋得矣曷若遂以楚陵中国有无王室之心告之天王协诸夏以讨之乎大义既明不待晋重耳区区谲胜以为功矣　左传谓叛楚即晋何其乖又谓宋以其善于晋侯何其陋也
　　公以楚师伐齐取谷
　　左传公以楚师伐齐取谷凡师能左右之曰以寘桓公子雍于谷易牙奉之以为鲁援楚申公叔侯戍之桓公之子七人为七大夫于楚　按世世子孙无相害也鲁以先王之命退齐师而又自犯先王之命谓之何哉楚方西灭夔北讨宋贰东讨齐强防晋文则楚遂伯矣楚志欲逞鲁又导之书以楚师书伐取不待贬絶而恶自见矣
　　公至自伐齐
　　谷梁传恶事不致此其致之何也危之也
　　二十有七年春子来朝
　　左传春桓公来朝用夷礼故曰子公卑杞不共也　杜氏曰迫于东夷风俗杂壊言语衣服有时而夷然异于介葛卢故有爵
　　夏六月庚寅齐侯昭卒
　　左传齐孝公卒有齐怨不废丧纪礼也　弟潘弑其子而自立是为昭公
　　秋八月乙未葬齐孝公
　　乙巳公子遂帅师入
　　左传责无礼也
　　冬楚人陈侯蔡侯郑伯许男围宋
　　十有二月甲戌公防诸侯盟于宋
　　左传冬楚子及诸侯盟宋宋公孙固如晋告急先轸曰报施救患取威定伯于是乎在矣狐偃曰楚始得曺而新昏于卫若伐曺卫楚必救之则齐宋免矣【前年楚使申叔侯戍谷以偪齐】于是乎搜于被庐【晋常以春搜礼改政令敬其始也被庐晋地】作三军【闵元年晋献公作二军今复大国之礼】谋元帅【中军帅】赵衰曰郤縠可臣亟闻其言矣説礼乐而敦诗书诗书义之府也礼乐徳之则也徳义利之本也【上二句是此一语便错】夏书曰赋纳以言明试以功车服以庸君其试之乃使郤縠将中军郤溱佐之使狐偃将上军让于狐毛【偃之兄也】而佐之命赵衰为卿让于栾枝【贞子也栾賔之孙】先轸使栾枝将下军先轸佐之荀林父御戎魏犫为右【荀林父中行桓子】晋侯始入而教其民二年欲用之子犯曰民未知义未安其居于是乎出定襄王入务利民民懐生矣将用之子犯曰民未知信未宣其用于是乎伐原以示之信民易资者不求丰焉【不诈以求多】明徴其辞公曰可矣乎子犯曰民未知礼未生其共于是乎大搜以示之礼作执秩【主爵秩】以正其官民聴不惑而后用之出谷戍释宋围一战而伯文之教也【桓文圗伯之始亦皆务农训武足食足兵素教之士节制之兵故一用则足以取威定伯传不无侈辞】　家氏曰春秋之法盟主爵而诸侯人者有矣未有盟主人而诸侯爵者也人楚子而爵诸侯不与楚子以主诸夏之盟也亦以正诸侯从夷之罪也　陆氏曰凡称人为恶者唯楚子称人以围宋既在诸侯之上明贬之同于荆蛮也所以然者罪诸国从荆蛮也谷梁云楚人者楚子也其曰人何也人楚子所以人诸侯也其人诸侯何也不正其信【音申】夷狄而伐诸国也谷梁义是杜氏曰诸侯伐宋公与楚有好而往防之宋方见
　　围无嫌于与盟故直以宋地
　　二十有八年春晋侯侵曺晋侯伐卫
　　左传春晋侯将伐曺假道于卫【曺在卫东故】卫人弗许还自南河济【从汲郡南渡出卫南而东】侵曺伐卫正月戊申取五鹿【卫地】二月晋郤縠卒原轸将中军【以丅军佐超将中军】胥臣【司空季子】佐下军上徳也晋侯与齐侯盟于敛盂【卫地】卫侯请盟晋人弗许卫侯欲与楚国人不欲故出其君以説于晋卫侯出居于襄牛【卫地】　杜氏曰再举晋侯者曺卫两来告　按再举晋侯自是文势当然侵曺一事也伐卫一事也一出兵为两事故不可云晋侯侵曺遂伐卫【楚子郑人侵陈遂侵宋可以言遂遂侵蔡遂伐楚可以言遂遂继事也】　据楚人围陈纳顿子于顿两事也再出楚人则赘此侵曺伐卫两事也不再出晋侯则缺故知自是文势宜尔不必字字有义也然晋文之伯功与齐桓同而势与齐桓异齐桓之兴天下习衰周之弊莫适为主故齐桓之求诸侯为难故屡防屡盟训谕招懐而后诸侯服从晋文之兴则诸侯盖习于从伯晋文起而号召之一麾而至然楚之强则非齐桓之时也齐桓之时楚不出蔡郑今则直蹈齐鲁之郊自南以东皆楚矣晋文起而收之不其艰哉故齐桓伐楚至于召陵楚地也晋文败楚止于城濮卫地也自楚及卫盖千里而遥却楚千里而外以收鲁宋曺卫陈郑许蔡半天下之诸侯其用力为如何论者不察而妄訾晋文以为不及齐桓此不识天下之势书生语也子曰晋文公谲而不正齐桓公正而不谲此二语指桓文之用兵而言乃春秋书法之断也桓公曰伐楚则伐楚仗义执言不由诡道文公则匿其机于伐楚而试其端于救宋匿其机以救宋而出其不意于侵曺其声于伐卫而隂以致楚观春秋所书而其谲宛然在目也夫子盖即其用兵而论之非为伯功之优劣言也其罪则孟子知之矣曰春秋无义战五伯三王之罪人也明于五伯之功罪始可以言春秋区区起褒贬之义于一字之间者皆不知春秋者也　公羊曰不言遂未侵曺也未侵曺言侵曺致其意也圣人不逆诈岂未行其事而先致其意乎谷梁曰再称晋侯恶也弃其攘楚之大功而穷其报怨之小恶岂圣人与一匡天下之意乎如是则桓公侵蔡亦以蔡姬之怨亦当恶桓公乎或言衞已请盟而晋人弗之许则已甚矣夫衞已服而不许其自新诚若过甚然晋之志在于致楚则安肯遽许衞盟乎或又言楚之围宋也陈蔡郑许举兵而从而曺卫则君不在防师不与围方于诸国不犹愈乎此不知陈蔡郑许被楚近驱势不得不从此可后图鲁齐曺衞则吾与也得曺昏衞断吾右臂矣故晋文之防莫急于收齐鲁而治曺衞是时楚深入千里顿兵于宋坚城之下而吾不即近以乗其弊攻其所必救以致其来以逸待劳以主待客以收万全必胜之绩而欲亲帅三军逺造陈蔡之国都讨其从夷之罪且以扼楚人之归路岂不愚哉
　　公子买戍卫不卒戍刺之【刺勅赐反】
　　左传公子买戌衞【晋伐卫卫楚之昏姻鲁欲与楚故戍卫】楚人救卫不克公惧于晋杀子丛【买字】以説焉谓楚人曰不卒戍也【此欺楚之词谷子丛在楚救卫下经在上者救卫赴晚至】　啖氏曰内杀大夫谓之刺唯有二人【此年买成十六年偃】皆非卿而特书明其是公子也偃则直书刺者有罪当杀也买则上言晋人伐卫下言买不卒戌明不胜而还非其罪也
　　楚人救衞
　　楚为晋所致也凡书救皆善之也为中国救患分灾而言也中国攘夷夷自救其与国不在此例　晋文不许衞之请盟所以必致楚也盖若许卫之盟楚或知难而退解宋之围全师而去则无以大创之而絶其再来故不许卫之盟而攻之益急卫楚之昏也衞急矣楚近宋而亦不能救则楚弱矣楚岂能但已乎此狐偃所以坐防其必来也抑文公是举专为救宋也向使直趋宋郊楚锋方鋭而我迎而与之角非万全之道也孙膑曰夫解杂乱纷纠者不控拳救鬬者不橶批亢捣虚形格势禁则自为解耳今梁之轻兵鋭卒竭于外而老弱疲于内若引兵疾走其都彼必释赵而自救是我一举解赵之围而收弊于魏也此即晋文之术也
　　三月丙午晋侯入曺执曺伯畀宋人
