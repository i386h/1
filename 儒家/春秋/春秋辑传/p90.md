<!-- { "loadSidebar": true } -->
　　仲孙羯防晋荀盈齐髙止宋华定卫世叔仪郑公孙段曹人莒人滕人薛人小邾人城【仪公作齐莒人下公谷有邾人】左传晋平公出也【姊妹之子为出】故治【理其地修其城】六月知悼子合诸侯之大夫以城孟孝伯防之郑子大叔【不书不亲事】与伯石【公孙段】往子大叔见大叔文子【世叔仪】与之语文子曰甚乎其城也子大叔曰若之何哉晋国不恤周宗【诸姬】之阙而夏肄【也方言曰肄枿余也秦晋之间曰肄】是屏【城也】其弃诸姬亦可知也已诸姬是弃其谁归之谷梁传古者天子封诸侯其地足以容其民其民足以满城以自守也危而不能自守故诸侯之大夫相帅以城之变之正也　杜氏曰公孙段伯石也三十年伯有死始命为卿今葢以摄卿行　按齐桓城縁陵封也事虽专而心则公故春秋不曰城而曰城縁陵明其志也周平王以申国近楚数被侵伐遣畿内之民戍之戍者怨思扬之水之诗所以作焉申者平王母家也父幽王死于犬戎申侯与焉説者谓平王知有母而不知有父彼天王也以不知大义而得罪于纲常况晋平公以一诸侯至勤天下之众为治其母家而于王事则旷于恤周宗则偷乎其亦不待诛絶而见矣　李氏曰僖公为成风伐邾而春秋不予以救患之义平公为悼夫人城而春秋不予以保小之仁则于公私之际审矣
　　晋侯使士鞅来聘
　　左传范献子来聘拜城也公享之展庄叔执币【公将以酬賔】射者三耦【二人为耦按燕礼云若射则大射正为司射如乡射之礼是燕有为射之时也此云公享之则享法亦有射也】公臣不足取于家臣家臣展瑕展玉父为一耦公臣公巫召伯仲顔庄叔为一耦鄫鼓父党叔为一耦
　　子来盟
　　左传晋侯使司马女叔侯来治田【使鲁归前侵田所归少故不书】弗尽归也晋悼夫人【平公母女】愠曰齐也取货【谓叔侯受鲁赂】先君若有知也不尚取之【不尚尚也先君有知尚须取女叔侯诛之】公告叔侯叔侯曰虞虢焦滑霍扬韩魏皆姬姓也【八国皆晋所灭焦在陜县扬属平阳】晋是以大若非侵小将何所取武献以下兼国多矣谁得治之夏余也而即东夷【行夷礼】鲁周公之后也而睦于晋职贡不乏何必鲁以肥文公来盟【鲁归其田故】书曰子贱之也　按或子或伯义见桓二年
　　吴子使札来聘【吴始聘吴始君臣并见】
　　左传吴公子札来聘通嗣君也【传言札见叔孙穆子説之规其好善而不能择人请观周乐语多不録又言聘于齐説晏平仲劝之速纳邑与政以免难聘于郑见子产如旧识曰政必及子子为政慎之以礼适卫説蘧瑗史防公子荆公叔文子曰卫多君子自卫如晋将宿于戚闻钟声曰夫子获罪于君以在此惧犹不足而又何乐君又在殡而可以乐乎遂去之适晋説赵文子韩宣子魏献子及叔向朱子门人问季札观乐如何知得如此之审朱子曰此是左氏糚防出来亦自难信如闻齐乐而曰国未可量然再传而为田氏乌在其为未可量也此皆难信处】　杜氏曰吴子余祭既遣札聘上国而后死札以六月到鲁未闻防也不称公子其礼未同于上国　孔氏曰上云阍弑吴子此云吴子使聘传言通嗣君未知通谁嗣也贾逵服防皆以为夷昧案先君未葬嗣君不得命臣此与阍弑吴子文不隔月岂以君死之月即命臣乎且传称季札至鲁徧观周乐至戚闻钟声讥孙文子君在殡而乐自请观乐讥人听乐岂当若是故通嗣君通余祭嗣也经传皆无札至之月知以六月到者以城在五月之下城讫乃有鞅聘盟若共在月中则不容札聘下文有秋知札以六月至也札去后吴始告防告以五月被弑故追书在聘上耳　公羊传吴无君无大夫此何以有君有大夫贤季子也何贤乎季子让国也其让国奈何谒也余祭也夷昧也与季子同母者四季子弱而才兄弟皆爱之同欲立之以为君谒曰今若是迮【子各反起也仓卒意】而与季子国季子犹不受也请无与子而与弟弟兄迭为君而致国乎季子皆曰诺故诸为君者皆轻死为勇饮食必祝【因祭祝】曰天苟有吴国尚速有悔于余身故谒也死余祭也立余祭也死夷昧也立夷昧也死则国宜之季子者也【先君之意】季子使而亾焉【季子自以义有不安辟之而不受】僚者长庶也即之【夷昧死季子亾国无嫡立僚夷昧长庶因而就立也】季子使而反【聘上国而反】至而君之尔【在途闻难至而君之】阖庐【谒之长子光】曰先君之所以不与子国而与弟者凡为季子故也将从先君之命与则国宜之季子者也如不从先君之命与则我宜立者也僚焉得为君子于是使专诸刺僚而致国乎季子季子不受曰尔杀吾君吾受尔国是吾与尔为簒也尔杀尔兄吾又杀尔是父子兄弟相杀终身无已也【尔杀尔兄旧作尔杀吾兄传冩之误也僚夷昧之子光谒之子僚与光从父兄弟而季子其诸父也故云然】去之延陵【吴下邑】终身不入吴国故君子以其不受为义以其不杀为仁　刘氏【绚】曰札何以不称公子辞国以生乱也夷昧之卒札宜受命以安社稷而狥匹夫之节辞位以逃于是僚代立光弑僚故因来聘去其公子以示贬　胡氏曰泰伯时中季子过中自众人观之过者为贤自道观之过犹不及故褒贬如此　今按有太王之父季歴之弟文王之子则泰伯当让季歴当受此所谓圣达节也若季札则亦当守节也夀梦之欲立季札与诸樊之舍子而立弟约以次传必及季子葢闻其先太王泰伯之事慕而欲效之者而不知其时义之非宜而徒启后日之争也不见宋宣公之事也假令夷昧也死季子不度而即之吴国其靖乎彼僚与光何人哉僚固不惮于袭光固不惮于弑徒以季子之素所不屑者足以取信于二子故二子佯让之以为名而内不失其有国之实岂诚心死于先君之命而季子立则无辞者耶以后日之利害既如此以今日之事理则立长正也立少非正也夀梦过中而反谓季子之不成父之非正为过中古今有几太王乎立子正也传弟非正也诸君之轻死为勇饮食必祝为过中而反谓季子之不成兄之非正为过中古今有几季歴乎穆公问于子思曰立太子有常乎答曰有之在周公之典公曰昔文王舍嫡而立其次是何法也子思曰文王舍嫡立次权也圣人不以权教故立制垂法顺之为贵知圣人不以权教则知春秋不贬季札矣且春秋褒贬各当其事札辞国乃后日事而逆于来聘贬之史家有是法乎以字为美则祭仲非美以子为贤则髙子何贤　光弑僚在昭二十七年
　　秋七月葬卫献公
　　齐髙止出奔北燕【北燕始见经】
　　左传秋九月齐公孙虿【子尾】公孙灶【子雅】放其大夫髙止于北燕髙止好以事自为功且专故难及之　谷梁传其曰北燕从史文也【范氏曰南燕姞姓在郑卫之间北燕姬姓在晋之北】杜氏曰止髙厚之子北燕燕国蓟县　按大夫有罪君放之正也臣放大夫是无君也
　　冬仲孙羯如晋
　　左传报范叔也
　　附左传髙竖【髙止之子】以卢叛十月齐人立敬仲【髙傒】之曽孙酀十一月髙竖致卢而出奔晋　郑伯有使公孙黒【子晳】如楚辞曰楚郑方恶而使余往是杀余也伯有曰世行也子晳曰可则往难则已何世之有伯有将强使之子晳怒将伐伯有氏大夫和之十二月己巳郑大夫盟于伯有氏
　　三十年春王正月楚子使防罢来聘【防于委反罢音皮公作颇后同】左传通嗣君也　余氏曰且报朝也
　　夏四月蔡世子般弑其君固【般音班】
　　左传蔡景侯为太子般娶于楚通焉太子弑景侯
　　五月甲午宋灾宋伯姬卒【公谷伯姬上无宋字】
　　左传或呌于宋太庙曰譆譆【许其及热也】出出【戒伯姬】鸟鸣于毫社如曰譆譆甲午宋大灾宋伯姬卒待姆【女师】也君子谓宋共姬女而不妇女待人妇义事也【义从宜也】公羊传宋灾有司复曰火至矣请出伯姬曰不可妇人夜出不见傅母不下堂　何氏曰夜出谓有事宗庙　谷梁传取卒之日加之灾上者见以灾卒也其见以灾卒奈何伯姬之舍失火左右曰夫人少辟火乎伯姬曰妇人之义傅母不在宵不下堂左右又曰夫人少辟火乎伯姬曰妇人之义保母不在宵不下堂遂逮乎火而死妇人以贞为行者也伯姬之妇道尽矣详其事贤伯姬也　安定胡氏曰伯姬乃妇人中之伯夷也　刘氏曰使共姬避火而全生未足以害其贞也然而不以已之可以全生而违天下之常义此安乎性命者乃能之左氏曰共姬女而不妇非也易曰恒其徳贞妇人吉共姬恒矣所谓妇也　按列女传宋伯姬者鲁宣公之女成公之妹也既嫁于共公十年共公卒伯姬寡三十五年至景公时伯姬之宫夜失火左右曰夫人少避火伯姬曰妇人之义保傅不俱夜不下堂待保傅来也保母至矣傅母未至也左右又曰夫人少避火伯姬曰妇人之义傅母不至夜不可下堂越义求生不如守义而死遂逮于火而死此视三传尤备夫保傅不俱宵不下堂此伯姬所守之礼也岂无所见而徒守哉越义求生不如守义而死此伯姬素定于心之见也天理人欲之间在乎此而已矣死生命也礼义之闲所欲有甚于生所恶有甚于死一下堂而此足之失不可悔也故傅母可待也臣子之救可待也不可待逮乎火而死则命也可待而不之待越礼以贪生而苟免于死在丈夫犹足羞也而况妇人乎故宁守义而死此伯姬之心也春秋书之所以风厉千古使夫不当避而避以失节于造次颠沛之际者知所警也岂曰小补之哉然是变也宋之臣子安在乃使君母逮乎火而死哉亦罪其臣子也　谓伯姬女而不妇犹谓季札辞国生乱使自私者借从权以自便必自斯言矣孔子于伯夷未尝论其过曰求仁得仁曰民到于今称之诚不以富亦祗以异其着教深矣至孟子始言其偏然对孔子言之也至其通论二子则曰百世之师也闻其风者顽夫亷懦夫有立志鄙夫寛薄夫敦其意犹孔子也
　　天王杀其弟佞夫【公作年夫】
　　左传初王儋【丁甘反】季卒【周灵王弟】其子括将见王而叹【除服见灵王】单公子愆期为灵王御士过诸廷闻其叹以告王且曰必杀之不慼而愿大视躁而足高心在他矣王曰童子何知及灵王崩儋括欲立王子佞夫【灵王子景王弟】佞夫弗知戊子儋括围蒍逐成愆【成愆蒍邑大夫】成愆奔平畤【周邑】五月癸巳尹言多刘毅单蔑甘过巩成杀佞夫括瑕廖奔晋【括廖不书贱也】　谷梁传传曰诸侯且不首恶况于天子乎君无忍亲之义天王杀其弟佞夫甚之也　按王者之道亲亲而及天下则治有序称罪以明罸则政有经灵王崩儋括欲立佞夫佞夫不知景王立儋括围逐成愆佞夫不预则佞夫无罪也王之恩素笃罸有章而尹刘诸人敢以无罪而杀其介弟乎且括乱首而免则是所忌在佞夫耳故书王杀以见忍亲失刑虽天子不免于首恶而况其下乎
　　王子瑕奔晋
　　王子王臣书奔者三瑕也朝也周公也瑕与王子朝不言出天下皆周土也唯周公自絶于王故书出罪之也
　　秋七月叔弓如宋宋共姬【共姬上谷无宋字】
　　杜氏曰共姬从夫諡也叔弓叔老之子卿共事礼过厚　孔氏曰昭三年传曰君薨大夫吊卿共葬事夫人士吊大夫送葬　陆氏曰为灾而死高其志行使卿往防所以书之　薛氏曰古者夫人无諡从夫之諡东迁之后其制隳矣【如文姜衰姜穆姜声姜皆不系夫諡而自有諡】共姬执礼而死宋人不敢加非礼之諡一人守正天下莫之违也
　　郑良霄出奔许自许入于郑郑人杀良霄
