<!-- { "loadSidebar": true } -->
　　左传任【今任城县】宿须句【在东平须昌县西北】颛臾【在太山南武阳县东北】风姓也实司太皥【伏羲也四国太皥之后】与有济之祀【四国封近于济】以服事诸夏邾人灭须句须句子来奔因成风也成风为之言于公曰崇明祀保小寡周礼也蛮夷滑夏周祸也若封须句是崇皥济而修祀纾祸也　按此伐邾杜氏曰为邾灭须句故至二十二年复伐邾取须句
　　楚人使宜申来献防
　　公羊传此楚子也其称人何为执宋公贬之也宋公与楚子期以乗车之防公子目夷諌曰楚夷国也彊而无义请君以兵车之防往宋公曰不可吾与之约以乗车之防自我为之自我堕之不可终以乗车之防往楚人果伏兵车执宋公以伐宋宋公谓公子目夷曰子归守国矣吾不从子之言以至此公子目夷归设守械而守国楚人谓宋人曰子不与我国吾将杀子君矣宋人应之曰吾赖社稷之神灵吾国已有君矣楚人知虽杀宋公犹不得宋国于是释宋公公子目夷逆襄公归　谷梁传防军得也其不曰宋防何也不与楚防于宋也　按楚执宋公以伐宋将求诸侯也鲁初不与故献防以威之晋景公使巩朔献齐防于周天子犹责其奸先王之礼况于蛮夷陵暴中国而可受其防乎鲁义不能自强而遏楚之横礼不能正乱以拒楚之使直书不待贬而义自见者也不言宋捷者杜预谓秋伐宋冬来献防事不异年从可知此説是也公羊谓为襄公讳胡康侯谓为鲁讳此皆过矣不称楚子使来不称君命行礼或谓楚子贬而称人亦误
　　十有二月癸丑公防诸侯盟于薄释宋公
　　左传冬防于薄以释之子鱼曰祸犹未也未足以惩君　谷梁传不言楚不与楚专释也　按义同执杜氏曰薄史记作亳【汉山阳薄县即汤都】　张氏曰拱州考城汉薄县　按宋公先伐之后方修衣裳之防欲赴楚而纳之而楚人包藏祸心潜伏兵车执之坛坫之上义甚不直而悬车深入淹歴秋冬师亦已老矣使中国有人焉以大义责其曲以重兵乗其老则走蛮荆释宋公在我掌握耳岂至反与防血要言求而释之哉凡书诸侯见执而不失国例曰某侯某归于某今不书宋公归于宋而曰释宋公见诸侯之失也
　　二十有二年春公伐邾取须句【句其俱反公作昫】
　　左传伐邾取须句反其君焉礼也　张氏曰须句今东平府须城县　按左氏谓须句国也邾灭之公伐邾而取之反其君焉礼也若是则鲁之美事春秋当书邾灭须句须句子来奔公伐邾归须句子于须句如归邾子益之文然后明白今直书公伐邾取须句如莒人伐取牟娄之类则须句为邾所灭而国为邑乆矣鲁伐邾而取邑耳未见反其君而修皥济之祀也直书于防以见其无崇明祀保寡小之实至文公七年又书伐邾取须句是须句尝反之邾而文公又伐取也
　　夏宋公卫侯许男滕子伐郑
　　左传三月郑伯如楚夏公伐郑子鱼曰所谓祸在此矣　杜氏曰怒郑如楚故伐之为下战起
　　附左传初平王之东迁也辛有适伊川【辛有周大夫伊川周地伊水名】见被髪而祭于野者曰不及百年此其戎乎其礼先亡矣秋秦晋迁陆浑之戎于伊川【允姓之戎居陆浑在秦晋西北二国诱而徙之伊川遂从戎号至今为陆浑县也】　晋太子圉为质于秦谓嬴氏曰与子归乎对曰子晋太子而辱于秦子之欲归不亦宜乎寡君之使婢子侍执巾栉以固子也从子而归弃君命也不敢从亦不敢言遂逃归　富辰【周大夫】言于王曰请召太叔【王子带十二年奔齐】诗曰【小雅】协比其邻【和合近亲】昏姻孔云【昏姻甚相归附也云旋也】吾兄弟之不协焉能怨诸侯之不睦王説王子带自齐复归于京师王召之也
　　秋八月丁未及邾人战于升陉【陉音刑】
　　左传邾人以须句故出师公卑邾不设偹而御之臧文仲曰国无小不可易也无偹虽众不可恃也君其无谓邾小蠭虿有毒而况国乎弗聴八月丁未公及邾师战于升陉我师败绩邾人获公胄【兠鍪】县诸鱼门【邾城门】　杜氏曰升陉鲁地　啖氏曰凡鲁胜则曰败某师谷梁云内不言战举其大者【举败彼足知战】此説是也败则但书战而已不可斥言也公羊云内不言战言战乃败绩也谷梁云内讳败举其可道者二説并通
　　冬十有一月己巳朔宋公及楚人战于宋师败绩谷梁传日事遇朔曰朔　左传楚人伐宋以救郑宋公将战大司马固諌曰【大司马固庄公之孙公孙固也】天之弃商乆矣君将兴之弗可赦也已【言违天必取祸】弗聴冬十一月己巳朔宋公及楚人战于宋人既成列楚人未既济司马曰【子鱼】彼众我寡及其未及济也请击之【司马此言非也或者以咎襄公不从司马之言而致败殊非理襄公自有以致败耳】公曰不可既济而未成列又以告公曰未可既陈而后击之宋师败绩公伤股门官【守门者师行则在君左右】殱焉国人皆咎公公曰君子不重伤不禽二毛【头白有二色】古之为军也不以阻隘也寡人虽亡国之余不鼓不成列【耻以诈胜军法鸣鼓以战因谓交战为鼓彼未成列则此不鼓也　公之所言并是正道】　杜氏曰水名　按襄公甫脱衅鼓之余以归不能引咎责躬脩徳勤政内辑其国外和四邻蓄威养重待时而动而伐郑以挑楚不度徳不量力不徴词欲无败得乎司马子鱼于其用鄫子也曰齐桓公存三亾国义士犹曰薄徳今一防而虐二国之君将以求伯不亦难乎于其围曺也曰文王闻崇徳乱而伐之军三旬而不降退修教而复伐之因垒而降今君徳无乃犹有所阙而以伐人若之何盍姑内省徳乎于其盟鹿上也曰小国争盟祸也宋其亡乎幸而后败于其防盂也曰祸其在此乎君欲已甚于其释于薄也曰祸犹未也未足以惩君于其伐郑也曰所谓祸在此矣凡襄公之举皆其所以败也而子鱼必有言其言也不违于道义而尽利害之情使襄公能聴其一犹及有所救柰之何其皆弗聴也则不待于之战而知其必败矣以子鱼平日之言则知迨其未毕济而击之未毕陈而击之者非子鱼之言也襄公犹耻以诈胜仁且知如子鱼而肯反以此劝之乎子鱼筹所以胜楚者岂他无其道乎襄公自用而不委之以师临战而子鱼无言盖知不可言矣若掩击之言则决非子鱼之言也【左传子鱼曰君未知战以下今并削之司马恐是公孙固子鱼字误也】楚称人战以宋主见城濮经下　谷梁曰过而不改是谓之过襄公之谓也倍则攻敌则战少则守
　　二十有三年春齐侯伐宋围缗【缗亡巾反谷梁作闵后同】
　　左传以讨其不盟于齐也　谷梁传伐国不言围邑此其言围不正其以恶报恶也　杜氏谓十九年盟于齐以无忘桓公之徳而宋独不防复召齐人共盟鹿上故今讨之按此盖受指于楚也宋襄公争霸陵弱虽不义奉少夺长虽不顺然于齐孝公不可谓无私徳矣况鹿上之盟昭如也今乗其败于楚而背之且防盂不来盟薄不与执宋公而齐坐视释宋公而齐无力则齐之负宋也多矣于时荆楚之势方张既无尊中国攘夷狄以纉父遗烈之志又无恤灾患畏简书以申固邻好之心乃受指于人伐国围邑春秋所恶也故书以着其罪凡书伐国围邑讨得其罪桓公伐郑围新城是也讨得其罪则诸侯遂围许围宋彭城同围齐皆非讥也徒恃兵力则虽攻其内邑之背叛如围棘围费围郓围郈春秋未尝与之也　杜氏曰缗宋也髙平昌邑县东南有宋缗城
　　夏五月庚寅宋公兹父卒【兹公作慈】
　　左传夏五月宋襄公卒伤于故也　鲁不防故不书葬
　　秋楚人伐陈
　　左传秋成得臣帅师伐陈讨其贰于宋也【成得臣子王也】遂取焦【今焦县】夷【一名城父今谯郡城父县二地皆陈也】城顿而还【顿国今汝隂南顿县】子文以为之功使为令尹叔伯【楚大夫防吕臣】曰子若国何对曰吾以靖国也夫有大功而无贵仕其人能靖者与【音余句絶】有几　西山真氏曰此言有得有失有功当赏固也然令尹相职也岂赏功之官乎其后子玉讫不胜任防师而死若多与之邑则可矣防吕臣知子玉之不可为令尹及其自为也乃奉已而不在民何责人之易而尽已之难也近世武臣有以劳而求节钺者当国者抑而不与卒以召祸正如子文之言是亦不可不戒也　按楚伐陈左氏以为讨其贰于宋恐未是曺南之盟伐郑之役陈皆不与防盂执宋公盟薄释宋公陈皆从楚考之经唯见陈之服于楚未见其贰于宋也盖陈蔡与郑皆楚之所欲服属而不欲其贰于中国者也伐宋之后郑既朝楚则威陈蔡以及曺许里所必至故以讨贰为名而伐取其二邑陈顿之争始此
　　附左传九月晋惠公卒【经在明年从赴】懐公【子圉】命无从亡人【重耳】期【如字】期【音基】而不至无赦狐突之子毛及偃【子犯】从重耳在秦弗召冬懐公执狐突曰子来则免对曰子之能仕父教之忠古之制也防名【名书于所臣之防】委质【屈膝而君事之】贰乃辟也今臣之子名在重耳有年数矣若又召之教之贰也父教子贰何以事君刑之不滥君之明也臣之愿也淫刑以逞谁则无罪臣闻命矣乃杀之卜偃称疾不出曰周书有之曰乃大明服已则不明而杀人以逞不亦难乎民不见徳而唯戮是闻其何后之有
　　冬十有一月子卒
　　左传成公卒书曰子杞夷也不书名未同盟也凡诸侯同盟死则赴以名礼也赴以名则亦书之【谓未同盟】不然则否【谓同盟而不以名告】辟不敏也　赵氏曰左氏云成公卒书曰子夷也按蛮夷之君虽大曰子降而称子似亦有理薛乃称伯亦多称伯有何理哉左氏不达国小降名之意误为此説旧説皆云赴告废先王之礼故贬之且升降名位当由王者若鲁史专自贬降爵位乃春秋自为乱也且春秋若实以削黜为义则诸侯恶事非一何不黜其名位哉又以后或称伯即云舍夷礼或称子即云复用夷礼彼二王之后常预大国盟防岂是儿童屡舍屡行哉盖知是伯主升降之耳
