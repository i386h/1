<!-- { "loadSidebar": true } -->
　　左传吴为邾故将伐鲁问于叔孙辄【定十二年叔孙辄与公山不狃帅费人以袭鲁兵败奔齐自齐奔吴】叔孙辄对曰鲁有名而无情伐之必得志焉退而告公山不狃公山不狃曰非礼也君子违【奔亡也】不适讐国未臣而有伐之奔命焉死之可也【未臣所适之国若有伐本国者则可还奔命死其难】所托也则隠【曽所因托则为之隠恶】且夫人之行也不以所恶废乡【不以其私怨恶废弃其乡党之好】今子以小恶而欲覆宗国不亦难乎【辄鲁公族故谓之宗国】若使子率【军前引导】子必辞王将使我子张【辄也】病之王问于子泄【不狃】对曰鲁虽无与立【缓时若涣散】必有与毙【急则人人惧而同死战】诸侯将救之未可以得志焉晋与齐楚辅之是四讐也夫鲁齐晋之唇唇亡齿寒君所知也不救何为三月吴伐我子泄率故道险从武城【故由险道欲使鲁成备】懿子谓景伯若之何对曰呉师来斯与之战何患焉且召之而至又何求焉吴师克东阳而进舍于五梧明日舍于蚕室【三邑鲁地】明日舍于庚宗遂次于泗上微虎【鲁大夫】欲宵攻王舍吴子闻之一夕三迁吴人行成将盟景伯曰楚人围宋易子而食析骸而爨犹无城下之盟我未及亏而有城下之盟是弃国也吴轻而逺不能久将归矣请少待之弗从吴人盟而还　不言四鄙而直言伐我兵加于国都也　赵氏曰若实为城下盟则鲁惧至甚何得不便归邾子而待齐重请师共伐乃归之乎自矛盾矣经不书盟信经可也
　　夏齐人取讙及阐【阐尺善反公作僤后同】
　　左传齐悼公之来也季康子以其妹妻之即位而逆之季鲂侯【康子叔父】通焉女言其情弗敢与也齐侯怒夏五月齐鲍牧伐我取讙及阐　公羊传外取邑不书此何以书所以赂齐也曷为赂齐为以邾娄子益来也【邾子齐出也】　杜氏曰不书伐兵未加而鲁与之邑阐在东平刘县北
　　归邾子益于邾
　　左传齐侯使如吴请师将以伐我乃归邾子邾子又无道吴子使太宰子余【嚭也】讨之囚诸楼台栫【在荐反拥也】之以棘使诸大夫奉太子革以为政
　　秋七月
　　附左传秋及齐平九月臧宾如如齐涖盟【宾如臧防子】齐闾丘明【婴之子】来涖盟且逆季姬以归嬖
　　冬十有二月癸亥杞伯过卒【过音戈】
　　齐人归讙及阐
　　左传季姬嬖故也
　　九年春
　　附左传齐侯使公孟绰辞师于吴吴子曰昔岁寡人闻命今又革之不知所从将进受命于君
　　王二月葬杞僖公
　　宋皇瑗帅师取郑师于雍丘【雍于勇反又于用反】
　　左传郑武子賸【以证反賸罕逹也】之嬖许瑕求邑无以与之请外取许之故围宋雍丘宋皇瑗围郑师每日迁舍垒合郑师哭子姚【武子賸】救之大败二月甲戌宋取郑师于雍丘使有能者无死以郏张与郑罗归　按书取覆而败之也雍丘县属陈留左氏言使有能者无死以郏张与郑罗归则杀人多矣春秋之末特书取师者二
　　夏楚人伐陈
　　左传陈即吴故也
　　秋宋公伐郑
　　附左传吴城邗【音寒】沟通江淮【于邗江筑城穿沟东北通射阳湖西北至宋口入淮通粮道也今广陵邗江是】
　　冬十月
　　附左传吴子使来儆师伐齐
　　十年春王二月邾子益来奔
　　左传春邾隠公来奔齐甥也故遂奔齐
　　公防吴伐齐三月戊戌齐侯阳生卒
　　左传公防吴子伐齐师于鄎齐人弑悼公赴于师徐承【吴大夫】帅舟师将自海入齐齐人败之吴师乃还按经书齐侯阳生卒而传以为弑此殊可疑夫吴伐我以邾故也齐取二邑左氏以为为季姬之故公羊则以为为以邾子益来而赂齐将从左氏则下文又云齐使如吴请师将以伐我乃归邾子则又似不以季姬之故也既及齐平而鲁归季姬齐归二邑齐使辞师于吴吴乃使来儆师以伐齐虽吴人之无常然事理不应如是也葢邾子无道吴尝讨之使诸大夫奉太子以为政而邾隠公叛命奔齐将恃齐以为求纳是所以见怒于吴也吴防鲁伐齐乃讨纳邾之故而传以为止师之故前后自相戾矣齐大国也止师小嫌也齐人何至遽弑其君以説乎以吴伐我且曰鲁虽无与立必有与毙诸侯将救之未可以得志而况齐乎故悼公之弑传未可信信经可也
　　夏宋人伐郑
　　晋赵鞅帅师侵齐
　　五月公至自伐齐
　　葬齐悼公
　　卫公孟彄自齐归于卫
　　杜氏曰书归齐纳之
　　薛伯夷卒【夷公作寅】
　　秋葬薛惠公
　　附左传吴子使来复儆师　杜氏曰伐齐未得志故
　　冬楚公子结帅师伐陈吴救陈
　　左传冬楚子期伐陈【陈即吴故】吴延州来季子救陈谓子期曰二君不务德而力争诸侯民何罪焉我请退以为子名务德而安民乃还【杜氏曰季子吴王寿梦少子也寿梦以襄十二年卒至今七十七岁寿梦卒李子已能让国年当十五六至今葢九十余】
　　十有一年春齐国书帅师伐我
　　左传春齐为鄎故【前年公防吴子伐齐南鄙师于鄎鄎齐地】国书高无防帅师伐我及清【齐地济北卢县东有清亭】季孙谓其宰冉求曰齐师在清必鲁故也若之何求曰一子守二子从公御诸竟季孙曰不能【自度不能使二子御诸竟】求曰居封疆之间季孙告二子二子不可求曰若不可则君无出一子帅师背城而战不属者非鲁人也鲁之羣室众于齐之兵车一室敌车优矣子何患焉二子之不欲战也宜政在季氏当子之身齐人伐鲁而不能战子之耻也大不列于诸侯矣孟孺子泄【懿子之子武伯彘】帅右师顔羽御邴泄为右冉求帅左师管周父御樊迟为右季氏之甲七千冉有以武城人三百为己徒卒师及齐师战于郊右师奔孟之侧后入以为殿抽矢策其马曰马不进也师获甲首八十【冉求所得】齐人不能师宵谍曰齐人遁冉有请从之三季孙弗许冉有用矛于齐师故能入其军　汪氏曰高邮孙氏谓春秋之始内鲁而外诸夏故鲁为他国所侵伐必曰某鄙哀公之经再书伐我同鲁于诸侯窃以为春秋详内而略外故外之侵伐止书国而鲁书四鄙非尊鲁而卑诸侯也此书侵我不言地比于兵加国都之例所以贬之也按师及齐师战于郊右师奔齐人从之至于涉泗
　　则兵实加国都矣故直言伐我无他説也然公敛处父谓堕成齐人必至于北门是前此无兵及近郊者吴师克东阳而进次于泗上子服景伯曰楚人围宋易子而食析骸而爨犹无城下之盟我未及亏而有城下之盟是弃国也请少待之弗从负载造于莱门吴人盟而还齐师在清冉有请一子守二子从公御诸竟不可居封疆之间不可一子帅师背城而战孟氏始黾勉以右师从从而又后战而先奔微冉有在左师则鲁事败矣是时政在季氏生事啓衅故二家不肯同力前之吴师后之齐师召之而来傅国都而止故春秋两书伐我所以见鲁之益衰其亦伤之而已　世家季桓子卒遗言谓康子必召孔子其臣止之康子乃召冉求是年冉求与齐战有功康子曰子之于军旅学之乎性之乎冉有曰学之于孔子康子乃召孔子而孔子归鲁年六十八矣然鲁终不能用孔子孔子亦不求仕乃叙书传礼记删诗正乐序易弟子葢三千焉　吴伐我有若与于戎行齐伐我冉求帅左师樊迟为右与齐战有功　是役也昭公之子公孙务人与其嬖僮汪锜乘皆死孔子曰能执干戈以卫社稷可无殇也务人即公为与谋逐季氏者
　　夏陈辕颇出奔郑【辕公作袁颇破多反】
　　左传初辕颇为司徒赋封田以嫁公女【封内之田悉赋税之】有余以为己大器【钟鼎之属】国人逐之故出
　　五月公防吴伐齐甲戌齐国书帅师及吴战于艾陵齐师败绩获齐国书
　　左传为郊战故公防吴子伐齐五月克博壬申至于嬴【博嬴齐二邑皆属泰山】中军从王【吴中军】胥门巢将上军王子姑曹将下军展如将右军【三将吴大夫】齐国书将中军高无防将上军宗楼将下军甲戌战于艾陵展如败高子【齐上军败】国子败胥门巢【吴上军亦败】王卒助之大败齐师获国书革车八百乘甲首三千以献于公公使太史固归国子之元　杜氏曰公与伐而不与战艾陵齐地
　　附左传吴将伐齐越子率其众以朝焉王及列士皆有馈赂吴人皆喜唯子胥惧曰是豢吴也夫【豢养也若人养牺牲非爱之将杀之】谏曰越在我心腹之疾也壤地同而有欲于我夫其柔服求济其欲也不如早从事焉得志于齐犹获石田也无所用之越不为沼吴其泯矣使医除疾而曰必遗类焉者未之有也弗听使于齐属其子于鲍氏为王孙氏反役【艾陵之役】王闻之使赐之属镂【剑名】以死将死曰树吾墓槚槚可材也吴其亡乎三年其始弱矣盈必毁天之道也【国语贠将死曰悬吾目于东门以见越之入吴也王取申胥之尸盛以鸱夷而投之于江哀十六年越灭吴】
　　秋七月辛酉滕子虞母卒
　　冬十有一月葬滕隠公
　　卫世叔齐出奔宋
　　左传卫大叔疾【即齐】出奔宋初疾娶于宋子朝其娣嬖子朝出孔文子使疾出其妻而妻之疾使侍人诱其初妻之娣寘于犂【卫邑】而为之一宫如二妻文子怒欲攻之仲尼止之遂夺其妻或淫于外州【卫邑】外州人夺之轩以献耻是二者故出卫人立遗使室孔姞【遗疾之弟孔姞孔文子之女疾之妻】
　　附左传季孙欲以田赋【杜氏曰丘赋之法因其田财通出马一匹牛三头今欲别其田及家财各为一赋故言田赋　孔氏曰计一丘民之家资出一马三牛又计田之所收更出一马三牛】使冉有访诸仲尼仲尼曰丘不识也三发【三发问】卒曰子为国老待子而行若之何子之不言也仲尼不对而私于冉有曰君子之行也度于礼施取其厚事举其中敛从其薄如是则以丘亦足矣【丘十六井出戎马一匹牛三头是赋之常法】若不度于礼而贪冒无厌则虽以田赋将又不足且子季孙若欲行而法则周公之典在若欲苟而行又何访焉弗听
　　十有二年春用田赋
