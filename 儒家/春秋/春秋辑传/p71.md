<!-- { "loadSidebar": true } -->
　　胡传谷梁子曰郊牛日展【视也】觓【音求角貌】角而知伤展道尽矣其所以备灾之道不尽也【不能防灾御患致使牛伤】改卜牛鼷鼠又食其角非人之所能也【改卜后宜知慎而又食知非有司之过】非有司之过则变异也其应云何许翰曰小害大下贼上食而又食三桓子孙相继之象也宣公有虞三桓之志至成始弗戒矣理或然也　刘向曰鼠小虫性盗窃鼷又其小者也牛大畜祭天尊物也角兵象在上君威也小小鼷鼠食至尊之牛角象季氏乃盗窃之人将执国命以伤君威而害周公之祀也改卜又食天重谴之也　按改卜牛卜稷牛而代之也稷牛不吉及有变【伤食之类】则皆不郊凡未成牲者曰牛牲伤者亦曰牛已牛矣而又免之何也尝置之上帝矣【谓置之涤宫】故卜而免之不敢专也免放也为之缁衣纁裳有司端送至于南郊也言免牛则不郊明矣下经复书不郊者为三望起
　　吴伐郯【音谈　吴始见经】
　　吴今平江府郯今淮阳军下邳县越江淮而伐郯吴始大也曰吴狄之也吴太伯之后以属则周之伯父也何以狄之僭王也
　　夏五月曹伯来朝
　　不郊犹三望
　　秋楚公子婴齐帅师伐郑公防晋侯齐侯宋公卫侯曹伯莒子邾子杞伯救郑八月戊辰同盟于马陵
　　左传秋楚子重伐郑师于汜【音凡郑地在襄城县南】诸侯救郑郑共仲侯羽【二子郑大夫】军楚师【军字疑】囚郧公钟仪献诸晋八月同盟于马陵寻虫牢之盟且莒服故也【莒本属齐齐服故莒从之】晋人以钟仪归囚诸军府【军藏府也】　杜氏曰马陵卫地阳平元城县东南有地名马陵　程子曰同盟于马陵诸侯同心病楚也
　　公至自防
　　高氏曰诸侯防而楚师退故不以救郑至
　　吴入州来
　　左传楚围宋之役师还子重请取于申吕以为赏田王许之申公巫臣曰不可此申吕所以邑也是以为赋以御北方若取之是无申吕也晋郑必至于汉王乃止子重是以怨巫臣子反欲取夏姬巫臣止之遂取以行【适晋】子反亦怨之及共王即位子重子反杀巫臣之族而分其室巫臣自晋遗二子书曰尔以谗慝贪惏事君而多杀不辜余必使尔罢于奔命以死巫臣请使于吴晋侯许之吴子寿梦説之乃通吴于晋以两之一卒适吴舍偏两之一焉【司马法百人为卒二十五人为两车九乘为小偏十五乘为大偏葢留九乘车及一两二十五人令吴习之】与其射御教吴乘车教之战阵教之叛楚置其子狐庸焉使为行人于吴吴始伐楚伐巢伐徐子重奔命马陵之防吴入州来子重自郑奔命子重子反于是乎一岁七奔命蛮夷属于楚者吴尽取之是以始大通吴于上国陈氏曰吴楚之交兵不书至是始书之　王氏曰州来楚与国　杜氏曰州来楚邑淮南下蔡县是也高氏曰吴楚争强始见于此州来属楚吴以兵入之楚方强而敌已生其肘下矣　至昭十三年吴灭州来　刘氏曰州来小国世服于楚未通中夏谓真楚邑则背于经矣
　　冬大雩
　　谷梁传雩不月而时非之也冬无为雩也　刘氏曰谷梁云冬无雩非也周之十月今之八月若久不雨可不雩乎
　　卫孙林父出奔晋
　　左传卫定公恶孙林父【良夫之子】冬孙林父出奔晋卫侯如晋晋反戚【林父邑】焉【林父出奔戚随属晋卫侯如晋故晋还其邑】　杜氏曰春秋中年诸侯之大夫外交强国以仇其君卫之孙氏鲁之季氏其尤也林父自结于晋之权臣为卫国患几四十年晋党叛臣为之羽翼卫献鲁昭所以失国晋实为之也
　　八年春晋侯使韩穿来言汶阳之田归之于齐
　　左传晋侯使韩穿来言汶阳之田归之于齐季文子饯之私焉曰大国制义以为盟主是以诸侯怀德畏讨无有贰心谓汶阳之田敝邑之旧也而用师于齐使归诸敝邑今有二命曰归诸齐诗【卫风】曰女也不爽士贰其行士也罔极二三其德七年之中一与一夺二三孰甚焉霸主将德是以而二三之其何以长有诸侯乎诗曰犹【图也】之未逺是用大简【谏也　诗大雅】行父惧晋之不逺犹而失诸侯也是以敢私言之　公羊传曷为使我归之鞌之战齐师大败齐侯归吊死视疾七年不饮酒不食肉晋侯闻之曰嘻奈何使人之君七年不饮酒不食肉请皆反其所取侵地【恐无此事公羊葢意之耳】　杜氏曰齐服事晋故晋来语鲁使还之【杜説是】按虫牢马陵之盟齐既服晋俾鲁归田所以坚齐也韩宣子有环其一在郑商宣子谒诸郑伯子产弗与宣子买诸贾人请诸子产子产曰吾子得玉而失诸侯必不为也韩宣子辞玉子产能使韩宣子辞玉唯信义有素晋人重之故言出而服也鲁德二三素见轻于晋故不敢公言以却之而季文子私于韩穿亦何益乎来言缓辞葢晋知言之不顺归之于者易辞鲁之义不足以自直而不敢逆也已不能以王法正疆理保有周公之宇而由大国取之由大国归之亦不得不唯命是听而已矣
　　晋栾书帅师侵蔡
　　左传晋栾书侵蔡遂侵楚获申骊【楚大夫】楚师之还也【谓六年遇于绕角时】晋侵沈【今汝南平舆县】获沈子揖初从知韩范也【自绕角之役常从三子之谋】
　　公孙婴齐如莒
　　左传声伯如莒逆也【自为逆妇而书者因聘而逆】
　　宋公使华元来聘
　　左传聘共姬也
　　夏宋公使公孙寿来纳币
　　公羊传纳币不书此何以书録伯姬也【伯姬贤所以殊于众女】何氏曰隠二年传婚礼不称主人此称使者宋公
　　无母自命之也　胡传纳币不书此何以书公孙寿卿也纳币使卿非礼也
　　晋杀其大夫赵同赵括
　　左传晋赵庄姬【晋成公之女赵朔妻朔盾之子】为赵婴【赵盾弟】之亡故谮之于晋侯曰原屏将为乱栾郤为征【赵婴通于赵庄姬原屏放诸齐原赵同食邑屏赵括食邑皆婴之兄】六月晋讨赵同赵括武【庄姬子】从姬氏畜于公宫以其田与祁奚韩厥言于晋侯曰成季【赵衰】之勲宣孟【赵盾】之忠而无后为善者惧矣三代之令王皆数百年保天之禄夫岂无辟王赖前哲以免也乃立武而反其田焉【韩厥言必在他年传终言之】　按赵同赵括好勇而轻观邲之役与栾书之救郑二人皆不度其可而鋭于战非栾书有主则晋又败矣赵婴淫乱罪所当讨不请于君而擅放之专而无上不为无罪然晋侯听姬氏之谮一朝而尸二大夫以赵衰之勲不复念而夺其田禄则失政刑矣故称国以杀而不去其官　按史记屠岸贾者始有宠于灵公至景公之三年贾为司冦乃治灵公之贼徧告诸将曰盾虽不知犹为贼首以臣弑君子孙在朝何以惩罪请诛之韩厥曰灵公遇贼赵盾在外吾先君以为无罪故不诛今诛其后非先君之意贾不听攻赵氏于下宫杀赵朔朔妻有遗腹走匿公宫朔客公孙杵臼谓朔友程婴曰立孤与死孰难程婴曰死易立孤难耳杵臼曰赵氏先君遇子厚子强为其难者吾为其易者请先死乃二人谋取他婴儿匿山中程婴出谬谓诸将曰谁能与我千金吾告赵氏孤处诸将许之随攻公孙杵臼遂杀杵臼与孤儿然赵氏真孤乃在程婴卒与俱匿山中居十五年韩厥具以告于是景公召赵氏孤儿匿之宫中名曰武史记之説人多不信以左氏所不载也然左氏采杂记成书又歴二千余年岂容无所遗脱司马迁去春秋战国不逺必有所传不可废也人所以疑者以据左氏则赵氏之祸由庄姬据史记则赵氏之祸由屠岸贾其説抵牾不可强合然尝深考之则屠岸贾杀赵朔自一事也赵庄姬谮杀同括又一事也观郑人追讨归生弑君之罪斲其棺而灭其族则屠岸贾之事岂可谓无乎崔杼弑君庆封党之灭崔庆之族者卢蒲嫳及庄公之嬖人卢蒲癸王何也屠岸贾亦犹是矣但史记谓同括婴齐同见杀于下宫之难则传闻之误耳至于赵武畜于公宫则左氏史记又无不脗合夫晋杀同括因庄姬之言同括虽死赵盾之室自在使无他外患庄姬何至无依乃将武而畜于公宫乎景公何不念庄姬赵武之存忍即以其田与祁奚乎葢朔死于下宫之难赵盾之系几絶而盾之异母弟同括婴专赵氏之政赵婴通于庄姬同括因而逐之虽曰以罪然中心未必不出于争权故内则庄姬怨之而行其谮外则栾郤疾之而为之徴赵武之匿始则虞屠岸贾之害终则武之尚存必亦非原屏所利也故从姬氏畜于公宫及原屏既死韩厥始言于公而立之此事之实也　邲之役赵朔将下军【宣十二年晋景三年屠岸贾之难左此年】鞌之役栾书将下军代赵朔【成二年晋景十一年】朔死矣
　　秋七月天子使召伯来赐公命【赐公谷作锡锡命止此】
　　赐锡义同天王天子通称耳　陆氏曰书天子或依策命之文或传写误也
　　冬十月癸卯叔姬卒
　　左传来归自故书　杜氏曰愍其见出来归故书若更适则不复书　出而书卒者为明年逆丧起
　　晋侯使士燮来聘叔孙侨如防晋士燮齐人邾人伐郯左传晋士燮来聘言伐郯也以其事吴故公赂之请缓师文子【士燮】不可曰君命无贰失信不立礼无加货事无二成君后诸侯是寡君不得事君也燮将复之季孙惧使宣伯帅师防伐郯　按争郑于楚而不得又不能于吴而伐郯徒能虐小弱耳且聘而后言伐晋之为盟主可见矣【不能以大义令诸侯】吴初伐郯季孙曰中国不振旅蛮夷入伐而莫之或恤亡无日矣季孙能有后言而不能以正义匡赞盟主及晋来言伐郯而以赂请缓师何其卑乎
　　卫人来媵
　　媵贱事不书公子结为遂事起本也三国来媵非礼也故书诸侯娶一国【嫡夫人也】则二国往媵之【是为左媵右媵所谓次妃】以侄娣从【所娶嫡夫人之国与往媵之二国俱以侄娣从】诸侯一聘九女【以上并公羊氏语】礼也以礼制欲则治以欲败礼则乱三国来媵则十二女矣后世掖庭万人起于无礼以为之节也故备书三国以明逾制为后戒也左氏云凡诸侯嫁女同姓媵之异姓则否若然则莒姓已邾姓曹同姓至少孰为媵乎天子之内职百二十女于天子者曰备百姓也又可一姓乎若直为讥异姓不合来媵则止于明年书齐人来媵则知非礼何假先书卫晋乎公羊云録伯姬也谷梁云以伯姬之不得其所故尽其事也春秋欲显伯姬之贤而哀其遇变岂假于辞之繁费于所不必书而书乎
　　九年春王正月杞伯来逆叔姬之丧以归
　　左传春桓公来逆叔姬之丧请之也【鲁强请之】杞叔姬卒为杞故也【示恩于杞未许其絶故卒之而为之服系之杞】逆叔姬为我也【已出而又逆其丧明为鲁故】　按男女居室人之大伦王法所重宋襄公母出归于卫襄公即位其母思之义不可往赋河广之诗而圣人取之则出妻固与庙絶无复反之理也叔姬之归传初不言其故然其来归也杞伯先来朝而言其故其卒也杞伯因鲁之请而逆其丧观其事推其情其与他人之大归者不同明矣疑叔姬无子心不自安而愿归故伯来鲁言其故鲁人许之而后归之迨其卒也鲁人请之而复逆之鲁人许之者以顺叔姬之情后复请之者以明不絶之义故左氏曰叔姬卒为杞也逆叔姬为我也以见鲁杞不知出母庙絶之义苟顺私情相为姑息之礼既逆丧归葬又知祔庙矣春秋书之着其非礼也
　　公防晋侯齐侯宋公卫侯郑伯曹伯莒子杞伯同盟于蒲
