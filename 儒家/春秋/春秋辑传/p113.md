<!-- { "loadSidebar": true } -->
　　附左传夏四月齐侯卫侯救邯郸围五鹿　吴之入楚也使召陈怀公怀公朝国人而问焉逢滑曰楚未可弃吴未可从陈侯从之及夫差克越乃修先君之怨秋八月吴侵陈
　　秋齐侯卫侯伐晋
　　左传齐侯卫侯防于干侯救范氏也伐晋取棘蒲吴师在陈楚大夫皆惧曰阖庐唯能用其民以败我于柏举今闻其嗣又甚焉将若之何子西曰二三子恤不相睦无患吴矣昔阖庐食不二味居不重席室不崇坛器不彤【丹也】镂【刻也】宫室不观【观台榭】舟车不饰衣服财用择不取费【选取坚厚不尚细靡】在国天有菑疠亲巡其孤寡而共其乏困在军熟食者分而后敢食其所尝者卒乘与焉勤恤其民而与之劳逸是以民不罢劳死知不旷【知身死不见旷弃】吾先大夫子常易之所以败我也今闻夫差次有台榭陂池焉宿有妃嫱嫔御焉一日之行所欲必成玩好必从珍异是聚观乐是务视民如讐而用之日新夫先自败也已安能败我
　　冬仲孙何忌帅师伐邾
　　附左传冬十一月晋赵鞅伐朝歌【讨范中行氏】
　　二年春王二月季孙斯叔孙州仇仲孙何忌帅师伐邾取漷东田及沂西田癸巳叔孙州仇仲孙何忌及邾子盟于句绎【漷火虢反又音郭沂鱼依反句古侯反绎音亦　书盟止此】
　　左传春伐邾将伐绞【邾邑】邾人爱其土故赂以漷沂之田而受盟　杜氏曰邾人以赂取之易也句绎邾地取邑盟以要之　孔氏曰既取其田虑后悔竞故共盟以要之伐则三卿盟唯二卿者服防云季孙尊卿敌服先归使二子与之盟　谷梁传取漷东田郭东未尽也及沂西田沂西未尽也【漷沂皆水名以其言东西则知其未尽也】三人伐而二人盟何也各盟其得也　胡传三人伐则曷为二人盟盟者各盟其所得也莫强乎季孙何独无得季氏四分公室有其二昭公伐意如叔孙氏救意如而昭公孙阳虎囚桓子孟孙氏救桓子而阳虎奔今得邾田葢季氏以归二家而不取也
　　夏四月丙子卫侯元卒
　　左传初卫侯游于郊子南【灵公子郢】仆公曰余无子将立女不对他日又谓之对曰郢不足以辱社稷君其改图君夫人在堂三揖【卿大夫士】在下君命祗辱【言立适当以礼与内外同之今君私命事必不从适为辱】夏卫灵公卒夫人曰命公子郢为太子君命也对曰郢异于他子【言用意不同】且君没于吾手若有之郢必闻之且亡人之子辄在乃立辄　按甚矣卫灵公之惛也彼不耻召宋朝固不难逐蒯聩也蒯聩之奔于今四年惟罪状未明故太子之位犹未絶而所欲立者犹未定也死而乃以遗命立郢宜郢之不肯居而后日蒯聩与辄之争有所借口也非灵公之罪而何哉
　　滕子来朝
　　晋赵鞅帅师纳卫世子蒯聩于戚
　　左传六月乙酉晋赵鞅纳卫太子于戚宵迷阳虎曰右河而南必至焉【是时河北流过元城界戚在河外晋军已渡河故欲出河右而南】使太子絻【絻始发丧之服】八人衰绖伪自卫逆者【欲为卫人逆故衰绖成服】告于门哭而入遂居之　公羊传戚者何卫之邑也曷为不言入于卫父有子子不得有父也【何氏曰明父得有子而废之子不得有父之所有故夺其国文孙氏曰言于戚者见为辄所拒而不得入于卫耳】谷梁传纳者内弗受也帅师而后纳者有伐也何用弗受也以辄不受也以辄不受父之命受之王父也信父而辞王父则是不尊王父也其弗受以尊王父也【江熈曰若灵公废蒯聩立辄则蒯聩不得复称世子称蒯聩为世子则灵公不命辄审矣从王父之言传似失之】　朱子曰灵公逐其世子蒯聩公薨而国人立蒯聩之子辄【辄实未尝受灵公之命谷梁王父命之説非是】于是晋纳蒯聩而辄拒之卫人以蒯聩得罪于父而辄嫡孙当立胡氏曰蒯聩欲杀母得罪于父而辄又据国以拒
　　父皆无父之人也其不可有国也明矣　按郑世子忽复归于郑明复正也齐小白入于齐明当有齐也今书晋赵鞅帅师纳卫世子蒯聩于戚与公伐齐纳纠晋人纳捷菑于邾义同皆义弗受而强致之纳之者与见纳者皆恶也义弗受以蒯聩欲杀母得罪于父也大臣与国人请于天王方伯断以大义择其所立则可辄与国人据国拒父则胥于乱矣故书帅师书纳于戚见其见敌于卫亦以着辄与国人之罪也
　　秋八月甲戌晋赵鞅帅师及郑罕达帅师战于铁郑师败绩【铁公作栗又作秩】
　　左传秋八月齐人输范氏粟郑子姚【罕达】子般【驷】送之士吉射逆之赵鞅御之遇于戚简子誓曰范氏中行氏反易天明【不事君也】斩艾百姓欲擅晋国而灭其君寡君恃郑而保焉今郑为不道弃君助臣二三子顺天明从君命经德义除诟耻在此行也甲戌将战邮无恤【王良也】御简子卫太子为右登铁【丘名】上简子巡列曰毕万匹夫也七战皆获有马百乘死于牖下羣子勉之死不在冦【言有命】郑人击简子中肩太子救之以戈郑师北太子复伐之郑师大败获齐粟千车　杜氏曰铁卫地在戚城南　按皆言帅师其众敌也战而书及以主及客也郑党叛人赵鞅以乱御乱故春秋以赵鞅主乎是战也
　　冬十月葬卫灵公
　　十有一月蔡迁于州来蔡杀其大夫公子驷
　　左传吴泄庸如蔡纳聘而稍纳师师毕入众知之【杜氏曰元年蔡请迁于吴中悔故因聘袭之】蔡侯告大夫杀公子驷以説哭而迁墓冬蔡迁于州来　初武王封叔度于汝南上蔡蔡叔以叛诛成王复以封其子及平侯卒徙于新蔡至昭侯乃徙九江下蔡即州来是也　公子驷书大夫而称国罪累上也放公孙猎书大夫而称人言国乱无政而众尸之也驷与猎其以请迁于吴为非者乎
　　三年春齐国夏卫石曼姑帅师围戚
　　公羊传齐国夏曷为与卫石曼姑帅师围戚伯讨也此其为伯讨奈何曼姑受命乎灵公而立辄以曼姑之义为固可以拒之也辄者曷为者也蒯聩之子也然则曷为不立蒯聩而立辄蒯聩为无道灵公逐蒯聩而立辄然则辄之义可以立乎曰可其可奈何不以父命辞王父命以王父命辞父命是父之行乎子也不以家事辞王事以王事辞家事是上之行乎下也　谷梁传此卫事也其先国夏何也子不围父也不系戚于卫者子不有父也　胡传主兵者卫也何以序齐为首罪齐人与卫之为恶也辄虽由嫡孙得立然非有灵公之命安得云受之王父哉然则为辄者奈何宜辞于国曰若以父为有罪将从王父之命则有社稷之镇公子在我焉得为君以为无罪则国乃世子之所有也天下岂有无父之国哉而使我立乎其位如此则言顺而事成矣　朱子答范伯崇书曰蒯聩父子之事其进退可否只看辄之心如何耳若有避父之心则卫之臣子以君臣之义当拒蒯聩而辅之来谕又云辄避位而听于天子则恐有假手大夫以拒父而隂幸天子与己之心此似是于辄之处心紧要处看得未甚洒落所以如此故愚窃谓辄之心但当只见父子之亲为大而不可一日立乎其位自始至终只是一个逃而去之便无一事　高氏曰齐与晋为仇若蒯聩入则卫从晋矣此齐所以助辄也　李氏曰卫石曼姑围戚与宋华元围宋彭城事同彼宋事以晋首兵此卫事以齐首兵者不以子围父也彭城书宋者正其为宋也戚不书卫者不以子制父也谢氏得之　刘氏曰杜氏言曼姑为子围父知其不义故推齐为兵首非也春秋岂苟从告而为不义者饰非乎　襄陵许氏曰晋以君臣称兵而齐为臣伐君卫以父子争国而齐助子围父君子是以知齐之将乱也
　　夏四月甲午地震
　　五月辛卯桓宫僖宫灾
　　左传夏五月辛卯司铎【宫名】火火逾公宫桓僖灾孔子在陈闻火曰其桓僖乎【杜氏曰言桓僖亲尽而庙不毁宜为天所灾】　公羊传此皆毁庙也其言灾何复立也何以不言及【据雉门及两观】敌也【亲过高祖亲疎适等】　谷梁传言及则祖有尊卑由我言之则一也【逺祖恩无差降如一故不言及】　胡传桓僖亲尽其宫何以存季氏者出于桓立于僖世专鲁政其诸以是而不毁与　汪氏曰家语记孔子对陈侯之言曰礼祖有功而宗有德故不毁其庙今桓僖亲尽又无功德季氏存之故天灾及之然晋悼公初立朝于武宫顷公时献俘于文宫则亲尽不毁之庙无国无之故春秋特书桓僖灾以示戒与
　　季孙斯叔孙州仇帅师城啓阳【啓公作开陆氏曰开者为汉景帝讳也】杜氏曰鲁党范氏故惧晋比年四城啓阳今琅邪开阳县　汪氏曰益都路沂州临沂县有故开阳城高氏曰地在今沂州地近邾元年伐邾取邾田此备邾也非备晋也
　　宋乐髠帅师伐曹
　　薛氏曰讨乐大心之乱也　高氏曰曹本属宋既而叛之
　　附左传刘氏范氏世为婚姻苌事刘文公故周与范氏赵鞅以为讨六月癸卯周人杀苌
　　秋七月丙子季孙斯卒
　　左传秋季孙有疾命正常【桓子之宠臣】曰无死南孺子【桓子之妻】之子男也则以告而立之女也则肥也可季孙卒康子即位既葬康子在朝南氏生男正常载以如朝告曰夫子有遗言命其圉臣曰南氏生男则以告于君与大夫而立之今生矣男也敢告遂奔卫康子请退公使共刘【鲁大夫】视之则或杀之矣乃讨之召正常正常不反
　　蔡人放其大夫公孙猎于吴
　　冬十月癸卯秦伯卒
　　叔孙州仇仲孙何忌帅师围邾
　　附左传冬十月晋赵鞅围朝歌师于其南荀寅伐其郛【伐其北郭围】使其徒自北门入己犯师而出【使在外救己之徒击赵氏围之北门因外内攻得出】癸丑奔邯郸十一月赵鞅杀士臯夷【范氏之族】恶范氏也【言迁怒】
　　四年春王二月【公作三月】庚戌盗杀蔡侯申【杀陆申志反公谷作弑】左传蔡昭侯将如吴诸大夫恐其又迁也承【承音惩葢楚言】公孙翩逐而射之入于家人而卒　公羊传弑君贱者穷诸人此其称盗以弑何贱乎贱者也【贱于称人者】贱乎贱者孰谓谓罪人也　谷梁传称盗以弑君不以上下道道也【以上下道道者若卫州吁弑其君完之类】内其君而外弑者不以弑道道也【襄七年郑伯将防中国其臣欲从楚不胜其臣弑而死不使夷狄之民加乎中国之君故曰郑伯髠顽如防未见诸侯丙戌卒于鄵是不以弑道道也】春秋有三盗微杀大夫谓之盗非所取而取之谓之盗【如盗杀陈夏区夫盗窃寳玉大弓】辟中国之正道以袭利谓之盗【所谓夷狄之民】　杜氏曰贱者故称盗不言弑其君贱盗也　按蔡昭侯以吴入楚为楚所报请迁于吴而又中悔为吴所胁乃杀大夫以説而卒迁于州来又放其大夫于吴诸大夫葢已怨之至是又将如吴吴方逞其志诸大夫恐其复生事也潜使盗逐于涂而杀之经直书盗葢以杀者则盗以主杀者则诸大夫不可得其主名也以事则在涂遇于仓猝入于家人而卒而不可详诘也左氏何自而知其为公孙翩哉葢难信矣谷梁所谓不以上下道道者如阍不得君其君之比则可也称盗者直言其人盗贼耳非不以上下道道而然也称盗杀者以千乘之君为盗所杀欲以见义故不言弑亦非内其君而外弑者不以弑道道也张洽谓弑者积渐之名蔡昭不道上得罪于大国下无道于其民忠谋不用无罪见杀故翩之事成于一旦春秋以盗杀书之所以见其几于独夫也此説尤穿凿昭侯葢亦足哀耳何诋之深乎盗贼之名一也谷梁有三盗之説亦非也公羊以贱乎贱者为罪人亦无据按通鉴纲目书李辅国杀皇后张氏同此义　陆氏曰蔡侯申今本皆如此按宣十七年蔡侯申卒是文侯也今昭侯是其元孙不容与高祖同名未详何者误也
　　蔡公孙辰出奔吴
