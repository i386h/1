<!-- { "loadSidebar": true } -->
　　左传秋八月王使富辛与石张如晋请城成周【子朝之乱其余党多在王城敬王畏之徙都成周成周狭小故请城之】天子曰天降祸于周俾我兄弟并有乱心以为伯父忧我一二亲昵甥舅不遑启处于今十年勤戍五年余一人无日防之闵闵焉如农夫之望嵗惧以待时伯父若肆大惠复二文之业弛周室之忧徼文武之福以固盟主宣昭令名则余一人有大愿矣昔成王合诸侯城成周以为东都崇文徳焉今我欲徼福假灵于成王修成周之城俾戍人无勤诸侯用宁蝥贼逺屏晋之力也其委诸伯父使伯父实重圗之俾我一人无徴怨于百姓而伯父有荣施先王庸之范献子谓魏献子曰与其戍周不如城之天子实云虽有后事晋勿与知可也从王命以纾诸侯晋国无忧是之不务而又焉从事魏献子曰善使伯音【韩不信】对曰天子有命敢不奉承以奔告于诸侯迟速衰序于是焉在冬十一月晋魏舒韩不信如京师合诸侯之大夫于狄泉寻盟【寻平丘盟】且令城成周己丑士弥牟营成周计丈数揣髙卑度厚薄仞沟洫【度髙曰揣度深曰仞】物土方议逺迩【物相宜也相土之方面逺近之宜】量事期【知事几时毕】计徒庸【知用几人功】虑财用【知费几财用】书糇粮【知用几粮食】以令役于诸侯属役赋丈【付所当城丈尺】书以授帅【帅诸侯之大夫】而效诸刘子韩简子临之以为成命谷梁传天子防诸侯不享觐天子之在者惟祭与
　　号故诸侯之大夫相帅以城之此变之正也
　　十有二月己未公薨于干侯
　　左传十二月公疾徧赐大夫【从公者】大夫不受赐子家子双琥【玉器】一环一璧轻服【细好之服】受之大夫皆受其赐己未公薨子家子反赐于府人曰吾不敢逆君命也大夫皆反其赐书曰公薨于干侯言失其所也赵简子问于史墨曰季氏出其君而民服焉诸侯与之君死于外而莫之或罪也对曰物生有两有三有五有陪贰故天有三辰【有三】地有五行【有五】体有左右【有两】各有妃耦【陪贰】王有公诸侯有卿皆有贰也天生季氏以贰鲁侯为日久矣民之服焉不亦宜乎鲁君世从其失季氏世修其勤民忘君矣虽死于外其谁矜之社稷无常奉君臣无常位自古以然故诗曰髙岸为谷深谷为陵【小雅】三后之姓于今为庶主所知也昔成季友桓之季也文姜之爱子也始震而卜卜人谒之曰生有嘉闻其名曰友为公室辅及生如卜人之言有文在其手曰友遂以名之既而有大功于鲁受费以为上卿至于文子武子世増其业不废旧绩鲁文公薨而东门遂杀嫡立庶鲁君于是乎失国政在季氏于此君也四公矣民不知君何以得国是以为君慎器【车服】与名【爵号】不可以假人　胡氏一桂曰昭公干侯之事人道非常之大变也史墨乃妄引陪贰之说而谓夫生季氏以贰鲁侯夫天使季氏贰君何尝使季氏逐君哉如墨言一归之天道则乱臣贼子接迹于世矣其与春秋书公薨干侯如青天白日昭昭乎不可欺蔽以诛季氏不臣之罪者岂不大戾哉

　　春秋辑传卷十一
<经部,春秋类,春秋辑传>
　　钦定四库全书
　　春秋辑传卷十二
　　明　王樵　辑
　　定公
　　元年春王三月
　　公羊传定何以无正月正月者正即位也无正月者即位后也即位何以后昭公在外得入不得入未可知也曷为未可知在季氏也定哀多微辞主人习其读而问其传则未知己之有罪焉尔　谷梁传不言正月定无正也定之无正何也昭公之终非正终也定之始非正始也昭无正终故定无正始不言即位防在外也　孔氏曰凡新君初立必于歳首元日朝正于朝因即改元正位国史因书于防其或国有事故不得行即位之礼国史亦书元年春王正月见此月公应即位而有故不得隠庄闵僖四公元年无事而空书春王正月其义也此年不书正月者公即位在六月故也传称昭公丧及坏隤公子宋先入则正月定公犹从防在干侯不是即位缺礼故不须书正月也
　　晋人执宋仲几于京师【大夫专执于是始】
　　左传春正月孟懿子防城成周【不书公未即位】庚寅栽【设版筑】宋仲几不受功曰滕薛郳吾役也【欲使三国代受功役】薛宰曰宋为无道絶我小国于周以我适楚故我常从宋晋文公为践土之盟曰凡我同盟各复旧职若从践土若从宋亦唯命仲几曰践土固然【固曰从旧薛旧为宋役】薛宰曰薛之皇祖奚仲居薛以为夏车正奚仲迁于邳【下邳县】仲虺【奚仲之后】居薛以为汤左相若复旧职将承王官何故以役诸侯仲几曰三代各异物薛焉得有旧【言居周世不得以夏殷为旧】为宋役亦其职也士弥牟曰晋之从政者新子姑受功归吾视诸故府仲几曰纵子忘之山川鬼神其忘诸乎【山川鬼神盟所告】士伯怒谓韩简子曰薛徴于人宋徴于鬼宋罪大矣且已无辞而抑我以神诬我也必以仲几为戮乃执仲几以归三月归诸京师城三旬而毕乃归诸侯之戍齐髙张后不从诸侯公羊传仲几之罪何不蓑城也【若今以草衣城是也】其言于
　　京师何伯讨也伯讨则其称人何大夫之义不得专执也　谷梁传曰人何微之也不正其执人于尊者之所也不与大夫之伯讨也　李亷曰此条以事言之则以王事讨有罪以义言之则大夫专执人于王侧而不归之王吏故春秋亦不与也公羊以为大夫不得专执则是以京师为伯讨则非左氏序仲几不受功之事则实以为执以归晋复归诸京师则恐非事实矣杨士勋曰不书所归唯举其地者此晋自治之效是也　按周衰诸侯不享觐天子之在者唯号与祭仅城成周诸侯之大夫犹相帅以从王事得变之正也晋人执宋仲几于京师犹以王事讨有罪亦得变之正也其归诸王吏与自治皆不可知但既执于京师则不可复云归之京师以大义而论则以王事执有罪固视其他之擅命者不同矣春秋不应舍仲几而专苛议晋人也然则称人葢全之也称君则不在防称臣则嫌与大夫之专执也
　　夏六月癸亥公之丧至自干侯戊辰公即位
　　左传夏叔孙成子【婼之子不敢】逆公之丧于干侯季孙曰子家子亟言于我未尝不中吾志也吾欲与之从政子必止之且听命焉【众事皆谘问子家子】子家子不见叔孙易几而哭【几哭防也不欲见叔孙故朝夕哭不同防】叔孙请见子家子子家子辞曰羁未得见而从君以出【出时成子未为卿】君不命而薨羁不敢见叔孙使告之曰公衍公为实使羣臣不得事君【逐季氏本公为之谋季氏以公衍见为大子欲并诬而废之故云】若公子宋主社稷则羣臣之愿也凡从公出而可以入者将唯子是听子家子未有后季孙愿与子从政此皆季孙之愿也使不敢以告对曰若立君则有卿士大夫与守龟在羁弗敢知若从君者则貎而出者入可也【貎出谓以义从公与季氏无实怨】冦而出者行可也【与季氏为冦讐者自可去】若羁也则君【昭公】知其出也而未知其入也羁将逃也丧及坏隤【徒回反】公子宋先入从公者皆自坏隤反六月癸亥公之丧至自干侯戊辰公即位【诸侯薨五日而殡殡则嗣子即位癸亥昭公丧至五日殡于宫定公乃即位】　公羊传癸亥公之丧至自干侯则曷为以戊辰之日然后即位正棺于两楹之间然后即位子沈子曰定君乎国【定昭公之丧礼】然后即位谷梁传殡然后即位也定无正见无以正也逾年不言即位是有故公也【谓昭公在外故】言即位是无故公也即位授受之道也【先君见授后君乃受故须棺在殡乃言在位】先君无正终则后君无正始也戊辰公即位谨之也定之即位不可不察也公即位何以日也戊辰之日然后即位也癸亥公之丧至自干侯何为戊辰之日然后即位也正君乎国然后即位也【诸侯五日而殡今以君始死之礼治之故须殡而后言即位】沈子曰正棺乎两楹之间然后即位也内之大事日即位君之大事也其不日何也以年决者不以日决也此则其日何也着之也【欲有所见】何着焉逾年即位厉【危也】也于厉之中又有义焉【先君未殡则后君不得即位】未殡则虽有天子之命犹不敢况临诸臣乎【以轻喻重也虽为天子所召不敢背殡而往况君防未殡而行即位之礼以临诸臣乎】周人有丧鲁人有丧周人吊鲁人不吊周人曰固吾臣也使人可也鲁人曰吾君也亲之者也使大夫则不可也故周人吊鲁人不吊以其下成康为未久也君至尊也去父之殡而往吊犹不敢况未殡而临诸臣乎　按昭公有太子季氏以其与谋逐已废之而立定公定公受位于贼曾不曰有先君之适在故亦如其意而书即位比于桓宣夫岂与之亦以诛之也昭公薨至是阅七月矣已越葬期而丧始至丧至五日而定公始立葢意如无君不以礼正先君后君之终始逆之缓立之缓皆不以时其恶着矣凡公即位皆于遭丧明年之正月而定公以六月凡即位皆于朔日故不待书日而定公书日凡歳首必书正月而此年无正月所以着定公之制于强臣先君无正终已无正始也其义深切着明矣
　　秋七月癸巳葬我君昭公
　　左传季孙使役如阚【口暂反】公氏将沟焉【阚鲁羣公墓所在公氏春秋言氏犹如言家故谓公之墓地为公氏季孙恶昭公欲沟絶其兆域不使与先君同】荣驾鵞曰【鲁大夫荣成伯】生不能事死又离之以自旌也纵子忍之后必或耻之乃止季氏问于荣驾鵞曰吾欲为君諡使子孙知之【为恶諡】对曰生弗能事死又恶之以自信也将焉用之乃止秋七月癸巳葬昭公于墓道南孔子之为司冦也沟而合诸墓
　　九月大雩
　　谷梁传雩月雩之正也秋大雩非正也冬大雩非正也秋大雩雩之为非正何也【冬禾稼既成犹雩则非礼可知秋禾稼始苗嫌当须雨故问也】毛【地之所生谓之毛】泽【百谷之润泽】未尽人力未竭未可以雩也雩月雩之正也月之为雩之正何也其时穷人力尽然后雩雩之正也何谓其时穷人力尽是月不雨则无及矣是年不艾则无食矣　啖氏曰雩者以祈雨也若待毛泽尽人力竭虽雨何救哉盖传以日月为例故有此分别
　　立宫【羊譲反】
　　左传昭公出故季平子祷于公九月立宫【昭公死于外季氏自以为获福】　胡传公伯禽之子曰立者不宜立也丧事即逺有进而无退宫庙即逺有毁而无立
　　冬十月陨霜杀菽
　　公羊传何以书记异也此灾菽也曷为以异书异大乎灾也【何氏日异者所以为人戒也重异不重灾君子所以贵教化而贱刑罚也周十月夏八月微霜用事未可杀菽】　谷梁传未可以杀而杀举重【菽强稼难杀举杀菽则杀草可知】可杀而不杀举轻【僖三十三年冬十二月陨霜不杀草是也】其曰菽举重也【传嫌独杀菽不害余物故以轻重别之】　五行志曰灾故言菽重杀谷一曰菽草之难杀者也言杀菽知草皆死也
　　二月春王正月
　　夏五月壬辰雉门及两观灾【观工焕反】
　　杜氏曰雉门公宫之南门两观阙也天火曰灾　何氏曰天子诸侯台门天子外阙两观诸侯外阙一观孔氏曰雉门公宫南门之中门也释宫云观谓之
