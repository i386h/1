<!-- { "loadSidebar": true } -->
　　左传孟氏闭门告于季孙曰臧氏将为乱不使我葬【欲为公鉏讐臧氏故】季孙不信臧孙闻之戒【为备】冬十月孟氏将辟【穿藏也】借除于臧氏【于臧氏借人除葬道】臧孙使正夫助之【正夫隧正隧正当属司徒臧氏为司冦而借之臧氏者葢兼掌之】除于东门甲从已而视之【臧孙畏孟氏故以甲士自从而视作者】孟氏又告季孙季孙怒命攻臧氏【见其有甲故】乙亥臧纥斩鹿门【鲁南城东门】之闗以出奔邾初臧宣叔娶于铸【国也济北蛇丘县所治】生贾及为而死继室以其侄穆姜之姨子也【侄穆姜姨母之子与穆姜为姨昆弟】生纥长于公宫姜氏爱之故立之臧贾臧为出在铸臧武仲自邾使告臧贾且致大蔡【大】焉曰纥不佞失守宗祧敢告不吊纥之罪不及不祀子以大蔡纳请其可贾曰是家之祸也非子之过也贾闻命矣再拜受使为【臧为】以纳请遂自为也【臧为自为请】臧孙如防【臧氏邑】使来告曰纥非能害也知不足也【言使甲从已但虑事浅耳】非敢私请【为其先人请也】苟守先祀无废二勲【文仲宣叔】敢不辟邑乃立臧为臧纥致防而奔齐　孔子曰臧武仲以防求为后于鲁虽曰不要君吾不信也　谷梁传其日正臧孙纥之出也蘧伯玉曰不以道事其君者其出乎杜氏曰阿附季氏为之废长立少以取奔亾书奔罪之
　　晋人杀栾盈
　　左传晋人克栾盈于曲沃尽杀栾氏之族党栾鲂出奔宋　公羊传曷为不言杀其大夫非其大夫也谷梁传恶之弗有也　何氏曰称人讨贼辞
　　齐侯袭莒
　　左传齐侯还自晋不入遂袭莒门于且于【莒邑】伤股而退莒人行成齐侯将为臧纥田臧孙闻之见齐侯与之言伐晋对曰多则多矣抑君似防夫鼠昼伏夜动不穴于寝庙畏人故也今君闻晋之乱而后作焉宁将事之非鼠何如乃弗与田　按臧纥之言其喻齐也中传言武仲以智自免也　杜氏曰因伐晋还袭莒不言遂者间有事臧孙知齐侯将败不欲受其邑故以比鼠欲使怒而止
　　二十有四年春叔孙豹如晋
　　左传春穆叔如晋范宣子逆之问焉曰古人有言曰死而不朽何谓也穆叔未对宣子曰昔匄之祖自虞以上为陶唐氏【陶唐尧所治地大原晋阳县也终虞之世以为号故曰自虞以上】在夏为御龙氏【谓刘累也事见昭二十九年】在商为豕韦氏【豕韦国召东郡白马县东南有韦城】在周为唐杜氏【唐杜二国名殷末豕韦国于唐周成王灭唐迁之于杜为杜伯杜伯之子隰叔奔晋四世及士防食邑于范复为范氏杜今京兆杜县】晋主夏盟为范氏其是之谓乎穆叔曰以豹所闻此之谓世禄非不朽也鲁有先大夫曰臧文仲既没其言立【立谓垂世】其是之谓乎豹闻之太上有立徳【黄帝尧舜】其次有立功【禹稷】其次有立言【史佚周任】虽久不废此之谓不朽若夫保姓受氏以守宗祊【祊庙门】世不絶祀无国无之禄之大者不可谓不朽于杜氏曰贺克栾氏也
　　仲孙羯帅师侵齐
　　左传孟孝伯侵齐晋故也　豹如晋以雍榆之次为功晋照其伪而有言焉故羯侵齐以悦之鲁若移其侵齐之役于雍榆之次则豹不必往羯不必侵也豹之如晋贺克栾氏羯之侵齐为晋报伐夫当事而救不能致力既退而侵何益于晋何名于齐事大睦邻交失之矣
　　夏楚子伐吴
　　左传夏楚子为舟师以伐吴不为军政无功而还
　　秋七月甲子朔日有食之既
　　齐崔杼帅师伐莒
　　左传齐侯既伐晋而惧将欲见楚子楚子使防启疆如齐聘且请期齐社搜军实使客观之【祭社因阅数军器以示防启疆】陈文子曰齐将有冦吾闻之兵不戢必取其族【还自害也】秋齐侯闻将有晋师【夷仪之师】使陈无宇从防启疆如楚辞且乞师崔杼帅师送之遂伐莒侵介根【莒邑】
　　大水
　　八月癸巳朔日有食之
　　公防晋侯宋公卫侯郑伯曹伯莒子邾子滕子薛伯伯小邾子于夷仪【夷仪公作陈仪】
　　左传防于夷仪将以伐齐水不克　杜氏曰夷仪本邢地卫灭邢而为卫邑
　　冬楚子蔡侯陈侯许男伐郑
　　左传冬楚子伐郑以救齐门于东门次于棘泽诸侯还救郑【夷仪诸侯】　汪氏曰晋阳处父伐楚以救江则书伐书救此书伐郑不书以救齐不予楚人之救也晋合十二国之君不能伐齐楚乃能合四国之君以伐郑此可以观夷夏之得失矣师克在和不在众岂不信然　又曰伐而不果救不及事晋霸之衰可知矣春秋所以不书诸侯之救郑也　按夷仪之役不能正齐之罚而徒致棘泽之师以为郑患其救不足録矣
　　公至自防
　　髙氏曰诸侯救郑不书故以防致
　　陈鍼宜咎出奔楚【鍼其防反】
　　左传陈人复讨庆氏之党鍼宜咎出奔楚　宜咎陈大夫鍼子八世孙在楚为箴尹宜咎
　　叔孙豹如京师
　　左传齐人城郏穆叔如周聘且贺城王赐之大路按郏王城也于是谷洛鬭毁王宫晋不能为王城之而齐为义举也
　　大饥
　　谷梁传五谷不升为大饥一谷不升谓之嗛二谷不升谓之饥三谷不升谓之馑四谷不升谓之康【虚也】五谷不升谓之大侵【伤也】大侵之礼君食不兼味台榭不涂弛侯【废侯不燕射】廷道不除百官布而不制【布修列也不制不更有造作】鬼神祷而不祀此大侵之礼也　薛氏曰民有殍为大饥国无凶荒之备一大水而民有殍无政也
　　二十有五年春齐崔杼帅师伐我北鄙
　　左传以报孝伯之师也公患之使告于晋孟公绰曰崔子将有大志不在病我必速归何患焉其来也不防【不为冦害】使民不严【欲得民心】异于他日齐师徒【空也】归
　　夏五月乙亥齐崔杼弑其君光
　　左传齐棠公【棠邑大夫】之妻东郭偃之姊也东郭偃臣崔武子棠公死偃御武子以吊焉见棠姜而美之使偃取之【为已取也】偃曰男女辨姓今君出自丁【丁公】臣出自桓【桓公】不可武子筮之遇困之大过史皆曰吉【阿崔子】示陈文子文子曰夫从风【坎下兑上困巽下兑上大过困六三变为大过坎为中男故曰夫变而为巽故曰从风】风陨妻不可娶也【风能陨落物者变而陨落故曰妻不可娶】且其繇【直又反】曰困于石据于蒺藜入于其宫不见其妻凶【困六三爻辞】困于石往不济也据于蒺藜所恃伤也入于其宫不见其妻凶无所归也崔子曰嫠也何害先夫当之矣遂取之庄公通焉骤如崔氏以崔子之冠赐人侍者曰不可公曰不为崔子其无冠乎【言冠易得不足惜纵使余人不为崔子者其无冠乎况崔子富贵自有冠也】崔子因是又以其间伐晋也曰晋必将报欲弑公以説于晋而不获间公鞭侍人贾举而又近之乃为崔子间公夏五月莒为且于之役故莒子朝于齐甲戌飨诸北郭崔子称疾不视事【欲使公来】乙亥公问崔子【问疾】遂从姜氏姜入于室与崔子自侧戸出公拊楹而歌【歌以命姜】侍人贾举止众从者而入闭门【为崔子闭公也重言侍人别下贾举】甲兴公登台而请弗许请盟弗许请自刅于庙弗许皆曰君之臣杼疾病不能听命【不能亲听公命】近于公宫【言崔子家近公宫或淫者诈称公】陪臣干掫【行夜】有淫者不知二命【言行夜得淫人受崔子命讨之不知他命】公逾墙又射之中股反队遂弑之贾举州绰邴师公孙敖封具铎父襄伊偻堙皆死【八子皆齐臣】祝佗父祭于髙唐【髙唐有齐别庙也】至复命不説弁而死于崔氏申蒯侍渔者【监取鱼之官】退谓其宰曰尔以帑免我将死其宰曰免是反子之义也与之皆死崔氏杀鬷蔑【平隂大夫】于平隂晏子立于崔氏之门外其人曰死乎曰独吾君也乎哉吾死也曰行乎曰吾罪也乎哉吾亡也曰归乎曰君死安归君民者岂以陵民社稷是主臣君者岂为其口实社稷是飬故君为社稷死则死之为社稷亡则亡之若为己死而为己亡非其私昵谁敢任之且人有君而弑之吾焉得死之而焉得亡之将庸何归门启而入枕尸股而哭兴三踊而出人谓崔子必杀之崔子曰民之望也舍之得民卢蒲癸奔晋王何奔莒【二子庄公党】叔孙宣伯【侨知】之在齐也叔孙还【齐羣公子】纳其女于灵公嬖生景公丁丑崔杼立而相之庆封为左相盟国人于太宫【太公庙】曰所不与崔庆者晏子仰天叹曰婴所不唯忠于君利社稷者是与有如上帝乃歃辛巳公与大夫及莒子盟【莒子朝齐遇乱未去】大史书曰崔杼弑其君崔子杀之其弟嗣书而死者二人其弟又书乃舍之南史氏闻大史尽死执简以往闻既书矣乃还崔氏侧庄公于北郭【侧瘗埋之不殡于庙】丁亥葬诸士孙之里【士孙人姓因名里】四翣不跸下车七乗不以兵甲按齐庄势陵大邦众暴小国而又躬乱巨室淫肆不君故使崔杼因民不忍以与敌市此足以为世鉴矣左氏所载晏子之言多非其实夫臣死君难无容议者间有不必死而无害于义则以所居之时与位而权之耳若晏子者位非正卿既无当国之责又无讨贼之权庄公虽殒宗社犹存以分实无可死之理然而闻难不辟入哭君尸其凛然之义犹足以寒乱贼之心故崔杼虽忌而不敢杀而时之鄙夫因晏子之不死遂从而附益其説人君遇簒弑者岂皆为社稷而为之臣者孰肯甘以私昵自处耶若是则弑君而及其大夫者非一人矣宋之殇公闵公晋之奚齐卓子非皆为社稷死而孔父仇牧荀息非三君之私昵春秋何以大书而深予之耶且死必有私昵则肯死君难者少矣君不为社稷死则曰谁敢任之则背死忘义者孰不借口以求自免乎吾故曰此非晏子之言鄙夫附益言之也
　　公防晋侯宋公卫侯郑伯曹伯莒子邾子滕子薛伯祀伯小邾子于夷仪
　　左传晋侯济自泮【泮阙】防于夷仪伐齐以报朝歌之役齐人以庄公説使隰鉏【隰朋之曽孙】请成庆封如师男女以班赂晋侯以宗器乐器【宗器祭祀之器乐器钟磬之属】自六正【三军之六卿】五吏【文职】三十帅【武职】三军之大夫【自五吏之下皆军卿之属官】百官之正长师旅及处守【守国】者皆有赂【皆有货赂杜言皆以男女为赂恐非】晋侯许之使叔向告于诸侯公使子服惠伯对曰君舍有罪以靖小国君之惠也寡君闻命矣　按齐罪当讨而庄公既弑则罪不在其民晋之所当问者不在朝歌之役而在庄公不以其道终之故矣告于诸侯而改治焉诛其贼立其君则大义明而天下服矣苟大国见讨臣子杀其君以説而可听是灭天理而奬乱贼也况其説者又非其实乎不知其欺而受其説是许臣子可杀其君以与大国为市也知其欺受其説而又纳其赂是心乎成恶而与乱贼同情也故上书崔杼弑君下书夷仪之防而不书伐以深着晋与诸侯之罪也
　　附左传晋侯使魏舒宛没逆卫侯将使魏与之夷仪崔子止其帑以求五鹿
　　六月壬子郑公孙舍之帅师入陈【舍如字】
