<!-- { "loadSidebar": true } -->
　　胡传桓公三年而后经不书王有以为周不班厯者昭公末年王室有子朝之乱岂暇班厯而经皆书王非不班厯明矣又有以为此阙文也安得一公之内凡十四年皆不书王其非阙文亦明矣然则云何桓公弑君而立至于今三年而诸侯之防事毕矣是入见受命于天子之时也而王朝之司马不施残执之刑邻国之大夫不闻有沐浴之请鲁之臣子义不戴天反面事讐曾莫之耻使乱臣贼子肆其凶逆无所忌惮人之大伦灭矣故自是而后不书王者见桓公无王与天王之失政而不王也　按不班厯是杜氏之説周虽不班厯月仍是王正月岂得不书且书王本以见奉周之正朔耳岂关班厯与不班也要之阙文之説是也鲁史非一手桓公之篇有数年旧史偶皆不书王夫子以非大义所关因之而未尝益耳附録左传春曲沃武公伐翼次于陉庭韩万御戎梁宏为右【武公曲沃庄伯子也韩万庄伯弟也御戎仆也右戎车之右】逐翼侯于汾隰【汾水边】获之　史记曰陉庭与曲沃武公伐晋于汾旁虏哀侯晋人乃立哀侯子小子为君是为小子侯
　　公防齐侯于嬴【音盈】
　　左传防于嬴成昏于齐也　杜氏曰公不由媒介自与齐侯防而成昏非礼也嬴齐邑今泰山嬴县　按桓以簒弑得国惧天下之讨而结强隣以自固夫婚姻之有媒妁所以别嫌明微重大昏之始也今桓亲为防以成约于齐匪媒而昏合不以正也以昏事越境防不以正也使私人往逆逆不以正也为齐侯亲送至讙而亲迎迎不以正也焉有始之不正而能以正终者乎求逭弑君之讨而终殒于齐天也其后庄公躬纳币于齐盛饰祢宫以夸女成其妇之骄恣造端实始于此父之行子之效以致败伦乱国歴数传而未已可不谨哉
　　夏齐侯卫侯胥命于蒲
　　左传不盟也　公羊传胥命者何相命也何言乎相命近正也此其为近正奈何古者不盟结言而退谷梁传胥之为言犹相也相命而信谕谨言而退以是为近古也是必一人先其以相言之何也不以齐侯命卫侯也　荀子大略篇春秋善胥命而诗非屡盟其心一也　朱子曰盟诅毕竟非君子之所为故曰君子屡盟乱是用长将欲变之非去盟崇信俗不得而善也故伊川有言凡委靡随俗者不能随时惟刚毅特立乃所以随时斯言可见矣问张洽寻常如何理防胥命曰尝考之矣当从刘侍读之説自王命不行则诸侯上僭之事由阶而升然必与势力之不相上下者共为之所以布于众而成其僭也齐卫当时势敌故齐僖自以为小伯而黎人责卫以方伯之事当时王不敢命伯而欲自为伯故于此彼此相命以成其私也及其乆也则力之能为者专之矣故桓公遂自称伯以至战国诸侯各有称王之意不敢独称于国必与势力之相侔者共约而为之齐魏防于苴泽以相王是也其后七国皆王秦人思有以胜之于是使人致帝于齐约共称帝岂非相帝乎自相命而至于相王自相王而至于相帝僭窃之渐至于此岂非其明证乎曰然则左传所谓胥命于弭何也曰此以纳王之事相逊相先也曰说亦有理　汪氏曰窃考庄二十一年郑虢胥命于弭同谋纳王不可云相命以伯况齐卫胥命之后不闻有防盟侵伐之事仅能一战于郎一盟恶曹皆以郑忽之故则非相推为伯矣　杜氏曰蒲卫地在陈留长垣县西南
　　六月公防纪侯于盛【纪左传作盛左作郕】
　　左传求成也　汪氏曰程子云称侯皆当为纪左传云求成也因入而附防与纪鲁自是交好左传亦合作纪因讨求成事自如此但字误耳
　　秋七月壬辰朔日有食之既
　　谷梁传言日言朔食正朔也既尽也　胡传谷梁曰既尽也言日言朔食正朔也【凡二十六此年庄二十五二十六三十僖五文十五成十六十七襄十四二十二十一再二十三二十四再二十七昭七十五十七二十一二十二二十四三十一定五十二十五】言朔不言日食既朔也【桓十七朔之明日也】言日不言朔食晦日也【凡七隠三僖十二文元宣八十十七襄十五】不言日不言朔夜食也【凡二庄十八僖十五】何以知其夜食曰王者朝日王者朝日则何以知其夜食乎日始出而有亏伤之处未之复也则知其食于夜矣日者众阳之宗人君之象而有食之既则其为变大矣先儒以为荆楚僭号郑拒王师之应　杜氏曰厯家之说谓日光以望时遥夺月光故月食日月同防月掩日故日食食有上下者行有髙下日光轮存而中食者相揜密故日光溢出皆既者正相当而相揜间疏也然圣人不言月食日而以自食为文阙于所不见
　　公子翚如齐逆女
　　程子曰翚于隠世不称公子隠之贼也于桓世称公子桓之党也　卿逆夫人于礼为称翚虽尊属当官而行亦无嫌也　按桓为嬴之防乞婚于齐逆女岂无他卿而使翚往使之重自结也桓之翚宣之遂一也胡文定谓纪侯于鲁以小大言则亲之者也而使履緰来鲁侯于齐以逺迩言则亲之者也而使公子翚往失其节矣愚谓先王制礼以定分縁宜以制礼五等邦君一也以小而亲迎大则否以迩而亲迎逺则否是大小以势论逺迩以情迁縁宜定分之意安在哉亲迎义见隠公二年谷梁谓逆女亲者也使大夫非正也杜氏谓礼君有故则使卿逆葢皆执礼有亲迎之文而云非定论也
　　九月齐侯送姜氏于讙【讙呼官反】
　　左传齐侯送姜氏非礼也凡公女嫁于敌国姊妹则上卿送之以礼于先君公子则下卿送之于大国虽公子亦上卿送之于天子则诸卿皆行公不自送于小国则上大夫送之　公羊传何以书讥何讥尔诸侯越境送女非礼也此入国矣何以不称夫人【据讙鲁地】自我言齐父母之于子虽为隣国夫人犹曰吾姜氏谷梁传礼送女父不下堂母不出祭门【庙门也】诸母
　　兄弟不出阙门【阙两观也在祭门之外】父戒之曰谨慎从尔舅之言母戒之曰谨慎从尔姑之言诸母般【步干反本作鞶】申之曰谨慎从尔父母之言送女越境非礼也　杜氏曰讙鲁地济北蛇丘县西有下讙亭已去齐国故不言女未至于鲁故不称夫人
　　公防齐侯于讙
　　谷梁传无讥乎曰为礼也齐侯来也公之逆而防之可也　程子曰齐侯出疆送女公逺防之皆非义也
　　夫人姜氏至自齐
　　公羊传翚何以不致得见乎公矣　谷梁传其不言翚之以来何也公亲受之于齐侯也　杜氏曰告于庙也　胡传不能防闲兆于是矣　按翚逆女齐侯送姜氏于讙公防齐侯于讙此文姜之始也公与夫人姜氏遂如齐公薨于齐此文姜之终也公如齐纳币公如齐逆女夫人姜氏入大夫宗妇觌用币此哀姜之始也夫人姜氏孙于邾公子庆父出奔莒此哀姜之终也春秋据事而书读者比事而观而几微着监戒昭矣
　　冬齐侯使其弟年来聘
　　左传冬齐仲年来聘致夫人也　赵氏曰按成九年季孙行父如宋致女仲尼书之以示讥此若致女亦当书之不容于隠左氏见彼有致女之文此又新婚之后而至遂附防耳　程子曰称弟义见隠七年
　　有年
　　公羊传有年何以书以喜书也大有年何以书亦以喜书也此仅曰有年何仅有年也彼其曰大有年何【宣十六年】大丰年也仅有年亦足以当喜乎恃有年也谷梁传五谷皆熟为有年也【杨士勋曰凡书有年于冬下五谷毕入计用丰足然后书之】　愚按诸公之不书有年不胜其书也独桓有年宣大有年书于经者或以为祥曰凡丰年皆告于宗庙勤民而敬先也是未达春秋不书祥瑞之意况以丰年为祥则适见其年不常丰矣年若常丰则常事不书又何书祥之有或以为纪异曰桓宣获罪于天宜得水旱凶灾之谴今乃有年则是反常也故以为异而存耳夫桓宣行恶而宜得天谴固矣民则何辜天降之有年正见人不恤民而天勤之也春秋乃不以为喜而以为异乎考于经元年大水五年旱螽八年建酉之月未霜而雪十三年又大水十四年无冰御廪灾咎徴叠见惟此年以有年书见年为民之命国之所以存亡而深为人君不德召灾之戒也昔纣之亡也不有康食葢上无善政而民得丰年犹或可以自存也岁复比不登则民始不堪而天之欲亡其国也决矣朱子言为政者当顺五行脩五事以安百姓若曰赈济于凶荒之余处之纵善所惠浅矣知此则知春秋书有年之义矣
　　四年春正月公狩于郎【此搜狩之始】
　　谷梁传四时之田皆为宗庙之事也春曰田夏曰苖秋曰搜冬曰狩四时之田用三焉唯其所先得一为干豆【上弑中心死速干之以为豆实可供祭祀】二为宾客【次杀射髀骼死差迟】三为充君之庖【下杀中肠汚死最迟先宗庙次宾客后庖厨尊神敬客之义】　啖氏曰搜狩合礼者常事不书非时及越礼则书　赵氏曰四时之田其事各殊其名亦异春以阅武择材故以搜为称夏以为苗除害故以苗为名秋则顺天时以杀物故以狝为义冬则因守禽兽以习战故以狩为目左氏曰春搜夏苗秋犹冬狩是也【周礼尔雅并同此说公羊则曰春曰苗秋曰搜冬曰狩谷梁之説已见上】公羊谷梁冬狩秋搜并同而苖则公羊在春谷梁在夏公羊则夏时无名谷梁则春曰田田者四时猎之总名不当专在于春故非也公羊之义夏时务农不苗然则自非警急及有兽害苗则不苗也　程子曰公出动众皆当书于郎逺也何氏曰礼诸侯田狩不过郊已有三牲必田狩者先王之意以为己之所养不如天地自然之牲逸豫肥美禽兽多则伤五谷因习兵事又不空设故因以捕禽兽所以供承宗庙示不忘武备又因以为田除害杜氏曰冬猎曰狩行三驱之礼得田狩之时故传
　　曰书时礼也周之春夏之冬也田狩从夏时郎非国内之狩地故书地　孔氏曰田狩之地须有常者古者民多地狭唯在山泽之间乃有不殖之地故天子诸侯必于其封内择隙地而为之僖三十三年传曰郑之有原圃犹秦之具囿也【鲁则大野是也】是其诸国各有常狩之处违其常处则犯害民物故书地以讥之【狩于禚搜于红及比蒲昌间皆非常地故书地】
　　夏天王使宰渠伯纠来聘
　　左传父在故名　杜氏曰宰官渠氏伯纠名也王官之宰当以才授位而伯纠摄父之职出聘列国故书名以讥之国史之记必书年以集此公之事书首时以成此年之岁故春秋有空时而无事者今不书秋冬首月史阙文他皆放此　今按此年与七年不书秋冬二时胡文定谓古者赏以春夏刑以秋冬象天道也桓弟弑兄臣弑君而天讨不加是阳而无隂岁功不能成矣故特去秋冬二时以志当世之失刑也独于四年七年阙者前此犹有望焉至于宰纠下聘天王无复可望矣谷邓自逺来朝诸侯无复可望矣此説近凿谓圣人有意笔某字去某字以寄褒贬朱子犹谓非本音心况去天时乎不如杜氏言阙文之为长也　宰渠伯纠左氏谓父在故名若果代父摄行卿事当依仍叔之子为文今但名之何自见其摄父之职乎此与宰咺同例皆贬也　朱子曰桓公有两年不书秋冬説者谓以喻时王不能赏罚若如是孔子亦可谓大迂阔矣又曰桓公不书秋冬史阙文也或谓贬天王之失刑不成议论可谓乱道矣
　　五年春正月甲戌己丑陈侯鲍卒
