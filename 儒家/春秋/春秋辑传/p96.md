<!-- { "loadSidebar": true } -->
　　左传楚师在蔡晋荀呉谓韩宣子曰不能救陈又不能救蔡物以无亲晋之不能亦可知也已为盟主而不恤亡国将焉用之秋防于厥憖谋救蔡也　按蔡世子有与楚义不同天坚守不下其志亦可悯矣厥憖合天下之兵畏而不敢救遣使乞请于楚卑辱己甚夫宋之盟以弭兵召诸侯故诸侯麇至今楚背盟肆暴欲逞无厌于陈蔡晋不能以义责之而反以姑息舍忍冀保前好岂不悖哉春秋备书诸国之大夫罪之也胡氏谓心欲救蔡而力弗加春秋恕其不能而不求备失圣人之意矣　祲祥厥憖地皆阙左传晋人使狐父请蔡于楚弗许
　　九月己亥葬我小君齐归
　　冬十有一月丁酉楚师灭蔡执蔡世子有以归用之左传楚子灭蔡用隠太子于冈山　按楚诱蔡侯般而杀之其世子有先是居守至是痛父饮血誓不与讐贼俱生被围八月抗敌不下力尽势竭终不肯屈服故为贼防所执而虐用之怒其拒师之久也有之于世子之道得矣故书之以闵而贤之也有受命居守父杀国围穷迫之中捍敌不暇固未暇立乎其位则世子者其本称也公羊以为未逾年之君非也又谓不君灵公不成其子故称世子圣人善善恶恶各以其身安得不君灵公不成其子耶
　　附左传楚子城陈蔡不羮【襄城县东南有不羮城定陵西北有不羮城】使弃疾为蔡公
　　十有二年春齐髙偃帅师纳北燕伯于阳
　　杜氏曰三年燕伯出奔髙偃髙傒孙齐大夫阳即唐燕别邑中山有唐县不言于燕未得国都
　　三月壬中郑伯嘉卒
　　夏宋公使华定来聘
　　左传通嗣君也
　　公如晋至河乃复
　　左传取郠之役莒人愬于晋晋有平公之丧未之治也故辞公公子憖遂如晋　谷梁传季孙氏不使遂乎晋也
　　五月葬郑简公
　　楚杀其大夫成熊【熊公作然谷作虎】
　　秋七月冬十月公子憖出奔齐【憖公作整】
　　左传季平子立而不礼于南蒯【南遗之子季氏费宰】南蒯谓子仲【憖】吾出季氏而归其室于公子更【代也】其位我以费为公臣子仲许之以告公而遂从公如晋南蒯惧不克以费叛如齐子仲还及卫闻乱逃介而先及郊闻费叛遂奔齐【言及郊解经所以书出】
　　楚子伐徐
　　左传楚子狩于州来次于颍尾【颍水之尾在下蔡】使荡侯潘子司马督嚣尹午陵尹喜【五子楚大夫】帅师围徐【呉之与国】以惧呉楚子次于干谿【在谯国城父县南】以为之援雨雪王皮冠秦复陶【秦所遗羽衣】翠被豹舄执鞭以出仆析父从【楚大夫】右尹子革【郑丹】夕【莫见】王见之去冠被舍鞭【敬大臣】与之语曰昔我先王熊绎【楚始封君】与吕伋【齐太公之子丁公】王孙牟【卫康叔子康伯】燮父【晋唐叔子】禽父【周公子伯禽】并事康王【成王子】四国皆有分【分以宝玉】我独无有今我使人于周求鼎以为分王其与我乎对曰与君王哉昔我先王熊绎辟在荆山筚路篮缕以处草莽跋涉山林以事天子唯是桃弧棘矢以共御王事【言楚在山林少所出有】齐王舅也【成王母太公女】晋及鲁卫王母弟也楚是以无分而彼皆有今周与四国服事君王将唯命是从岂其爱鼎王曰昔我皇祖伯父昆吾旧许是宅【陆终氏生大子长曰昆吾尝居许地少曰季连即楚之祖】今郑人贪赖其田而不我与我若求之其与我乎对曰与君王哉周不爱鼎郑敢爱田王曰昔诸侯逺我而畏晋今我大城陈蔡不羮赋皆千乗子与有劳焉诸侯其畏我乎对曰畏君王哉是四国者专足畏也又加之以楚【四国陈蔡二不羮】敢不畏君王哉工尹路请曰君王命剥圭以为鏚【斧也】柲【柄也破圭玉以饰斧柄】敢请命【请制度之命】王入视之析父谓子革吾子楚国之望也今与王言如响国其若之何【讥其顺王心如响应声】子革曰摩厉以须王出吾刃将斩矣【以已喻刃言摩厉以待斩王之淫慝】王出复语左史倚相趋过【倚相楚史名】王曰是良史也子善视之是能读三坟五典八索九丘【皆古书名】对曰臣尝问焉昔穆王欲肆其心周行天下将皆必有车辙马迹焉【此楚灵王心事也既得诸侯又灭陈蔡必将观兵周郊以求九鼎以许田为名移兵临郑为改物之图矣左氏详记有意】祭公谋父【周乡】作祈招之诗以止王心【祈父周司马世掌甲兵之职招其名祭公方谏游行故指司马官而言此诗逸】王是以获没于祗宫【言不见簒弑】臣问其诗而不知也若问逺焉其焉能知之王曰子能乎对曰能其诗曰祈招之愔愔【安知貌】式昭徳音思我王度式如玉式如金形民之力而无醉饱之心【孔氏曰穆王之时有祈父司马官名招职掌兵甲常从王行祭公谏王游行设言以戒司马言祈招之愔愔美其志性安和愔愔然也女当用此职掌以明我王之徳音也思使我王之徳度用如玉然用如金然使之坚而且重可实爱也若用民力当随其力任不可使劳役过其所堪铸冶之家将作器而制其模谓之为形用民之力亦依模用之故言形民之力也醉饱是酒食餍足过度之名穆王用民之力不知餍足故令去其醉饱过盈之心朱子曰形字今家语作刑注云伤也极分晓盖言伤民之力而无餍足之心也　愚按作刑虽分晓但于上式如玉式如金意不接家语作刑亦与形同型铸器之法孔氏説已明尽不可破也】王揖而入馈不食寝不寐数日【深感子革之言】不能自克以及于难　愚按楚子伐徐此已灭陈蔡欲肆其心将有事于北方而患呉之挠其后故伐徐以威呉也然则曷不遂伐呉乎盖惩鹊岸房钟之两败且虑兵连衅结未易得解为北方诸侯之所窥故乗灭陈蔡之威加兵于徐欲以先声胁呉使不敢动尔何以知其将有事于北方曰使人于周求鼎以为分求伯父昆吾旧宅之许田于郑此非启其端乎且申之防所闻六王二公之事其心薰然歆美极其愿之所止固必如穆王周行天下皆有车辙马迹而后已也子革之言固其志矣动之以后祸其心暂而怵焉隋杨广之江都金完顔亮之江上与楚子防之干谿前后一也春秋书灭陈蔡伐徐弑于干谿比而观之乱贼可以知所戒矣然非自天罚之亦安知报复之不爽如是乎春秋畏天命责人事制治于未乱故谨严于乱贼之变以见意也
　　晋伐鲜虞
　　左传晋荀呉伪防齐师者假道鲜虞遂入昔阳秋八月壬午灭肥以肥子緜皋归晋伐鲜虞因肥之役也【鲜虞白狄别种在中山新市县昔阳肥国都乐平沽县东有昔阳城肥白狄也緜皋其君名钜鹿下曲阳县西有肥累城】　胡传书晋伐鲜虞狄之也楚奉孙呉讨陈因以灭陈诱蔡般杀之因以灭蔡晋莫能救则亦已矣而效其所为以伐人国是中国居而夷狄行也按当楚有事于中夏则晋常有事于狄不竞于楚无志于中夏也夫戎狄豺狼不可启也诸夏亲昵不可弃也今亲昵翦于豺狼而无畏简书之志乃区区焉狄之为事又以狄道克之是狄而已矣
　　十有三年春叔弓帅师围费
　　左传春叔弓围费弗克败焉平子怒令见费人执之以为囚俘冶区夫【鲁大夫】曰若见费人寒者衣之饥者食之为之令主而供其乏困费来如归南氏亡矣民将叛之谁与居邑若惮之以威惧之以怒民疾而叛为之聚也若诸侯皆然费人无归不亲南氏将焉入矣平子从之费人叛南氏　胡传费内邑也卿为主将举大众围其城若敌国然家臣强也语不云乎有一言而可以终身行之者其恕乎季氏以所恶于下者事上攘夺其君至于四分公室有其二以所恶于上者使下不礼其臣使怨而谋逐之何辞可执而以讨于南蒯乎春秋之法不书内叛书围费罪意如也按南蒯之叛虽以不见礼之故然其谋一则曰归
　　其室于公一则曰我以费为公臣盖亦不平季氏之所为而不忘乎公室云尔未始欲以邑附他国也故后虽以费入齐而君子不名其叛唯于此书围费则其罪之在季氏可见矣公山弗扰以费叛召子欲往告子路曰夫召我者而岂徒哉夫子若往岂但使弗扰效顺于季氏而已君实有国大夫不得有其家反之正必使公室与季氏各安其所然后纪纲立而治化可与是春秋书围费堕费之意也家臣而欲张公室罪莫大焉当时大夫党乎其类之私言尔若家臣心乎公室即为贰心于大夫是与大夫之専邑无君也
