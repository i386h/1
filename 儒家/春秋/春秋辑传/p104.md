<!-- { "loadSidebar": true } -->
　　十有二月齐侯取郓
　　公羊传外取邑不书此何以书为公取之也　谷梁传取易辞也内不言取以其为公取之故易言之也家氏曰是时晋政已衰霸权未有所属齐景有志
　　修桓公之业当请命天王号召与国纳昭公于鲁戮意如以示天下而霸政举矣乃以取郓为首务姑塞已责勇于义者不尔　按取鲁邑以处公盖无意扵纳公也使移围郓之师直指鲁郊问昭公出故执意如归之京师复昭公于鲁则齐之义声振于天下矣
　　二十有六年春王正月宋元公
　　三月公至自齐居于郓
　　左传言鲁地也　杜氏曰入鲁竟故书至犹在外故书地　自是每嵗公行必书至书居凡五见及郓溃乃书公在干侯曰居虽非其所犹吾土也曰在者非吾土矣
　　夏公围成
　　左传夏齐侯将纳公命无受鲁货申丰从女贾【二人皆季氏家臣】以币锦二两【二犬为一端二端为一两所谓匹也二两二匹】一如瑱【瑱充耳卷也急卷使如充耳易怀藏】适齐师谓子犹【梁丘据】之人髙齮【子犹家臣】能货子犹为髙氏后粟五千庾【言若能为我行货于子犹当为请使得为髙氏后又当致粟五千庾庾十六斗凡八千斛】髙齮以锦示子犹子犹欲之齮曰鲁人买之百两一布以道之不通先入币财【言鲁人买此甚多布陈之以百两为数】子犹受之言于齐侯曰羣臣不尽力于鲁君者非不能事君也然防有异焉宋元公为鲁君如晋卒于曲棘叔孙昭子求纳其君无疾而死不知天之弃鲁耶抑鲁君有罪于鬼神故及此也君若待于棘【十年传云栢子召子山而反棘焉杜云齐国西安县东有防里亭此即彼棘也本无曲字今世本误】使羣臣从鲁君以卜焉【卜知可伐否】若可师有济也君而继之兹无敌矣若其无成君无辱焉齐侯从之使公子鉏帅师从公【鉏齐大夫】成大夫公孙朝谓平子曰有都以卫国也请我受师【以成邑受齐师】许之请纳质【恐见疑】弗许曰信女足矣告于齐师曰孟氏鲁之敝室也用成已甚弗能忍也请息肩于齐【诈降以致齐师围成使鲁得为备】齐师围成成人伐齐师之饮马于淄【水出泰山梁父县西北入汶】者曰将以厌众【以厌众心不欲使知已降也】鲁成备而后告曰不胜众【言众不欲降】师及齐师战于炊鼻【鲁地】　按齐侯谋纳公幸臣梁丘据饵季氏之货献谋于齐侯而齐侯听之使公子鉏帅师从公则当书公以齐师围成否则曰公及齐师围成可也而曰公围成者恶齐之为利囘为义疚以为虽得其师不足以也为齐侯者当昭公次于阳州之时悉赋以从直造鲁都诘其罪人而戮之则一举而事定大义申矣而乃唁之野井是拒其适已也取郓以居之是示不急纳之也迁延而为是师身不自临将非正卿使公子鉏帅师从公以卜可伐而已齐之无能为季氏知之矣故使成大夫伪降以牵留齐师成备而后薄与之战齐人皆无鬬心所谓若其无成君无辱焉持是以复于齐侯齐侯亦姑有所借口以塞鲁君之意而已夫以讨罪之举而区区围一邑昭公将其偏师不耻与大夫同事而亦区区自围其一邑季氏货饵幸臣遥制齐侯之心腹按兵国都以遥竟之一邑受其师吾君在焉而以有司常敌而与之亢齐之罪季氏之恶与昭公之无复反之兆也具见之矣　杜氏曰成孟氏邑不书齐师帅贱众少重在公
　　秋公防齐侯莒子邾子伯盟于鄟陵【鄟音专又市转反】左传谋纳公也　杜氏曰鄟陵地阙
　　公至自防居于郓
　　九月庚申楚子居卒
　　左传楚平王卒令尹子常欲立子西【平王之长庶】曰太子壬【昭王】弱其母非适也王子建实聘之子西长而好善立长则顺建善则治王顺国治可不务乎子西怒曰是乱国而恶君王也【言王子建聘之是章君王之恶】国有外援【秦也】不可渎【慢也】也王有适嗣不可乱也败亲速雠【不立壬秦将来讨】乱嗣不祥我受其名赂吾以天下吾滋不从也楚国何为必杀令尹令尹惧乃立昭王
　　冬十月天王入于成周
　　左传晋荀跞【音歴】赵鞅帅师纳王使女寛【晋大夫】守阙塞【洛阳西南伊阙也守之偹子朝】王入于成周晋师使成公般【晋大夫】戍周而还　安定胡氏曰因狄泉故称入　孙氏曰子朝之乱甚矣悼王既死敬王即位于外四年始反正于宗庙不言归而言入者言归嫌与即位于内者同故变文言入以着即位于外也　陈氏曰惠王出入皆不书防王虽书出犹不书入也于是悼王自皇敬王自狄泉则曷为皆书入幸之也王室乱矣入无足讳焉尔　按汉河南县即郏鄏武王迁九鼎周公营以为都是为王城汉洛阳县周公营下都以迁殷民是为成周王城曰东都葢以镐京为周之西都相对而言也成周为下都葢以王城为洛之上都相对而言也平王东迁定都于王城子朝之乱王城为所据故敬王入于成周而居焉【后竟定都成周】左氏叙王入成周在子朝奔楚之后今依经正之成周既天子之都则不曰入于京师何也京师众大之称自诸侯言则曰如京师归之于京师必以众大言之以示所尊也自天王自言则曰入于王城入于成周直以地名书之足矣或谓着其衰弱齐于列国故不称京师非也
　　尹氏召伯毛伯以王子朝奔楚
　　左传晋师克巩【知跞赵鞅之师】王子朝及召氏之族毛伯得尹氏固南宫嚚奉周之典籍以奔楚【按经书召伯传言召氏之族杜预以召伯当云召氏】王子朝使告于诸侯曰单旗刘狄剥乱天下晋为不道是摄是賛兹不谷震荡播越窜在荆蛮未有攸防昔先王之命曰王后无适则择立长年钧以徳徳钧以卜王不立爱公卿无私古之制也穆后及太子寿早夭即世单刘賛私立少以间先王唯伯仲叔季圗之　何氏曰立子朝独举尹氏出奔并举召毛者明本在尹氏当诛首恶然后治其党
　　附左传齐有彗星【出齐之分野】齐侯使禳之晏子曰无益也祗取诬焉天道不謟不贰其命若之何禳之且天之有彗也以除秽也君无秽徳又何禳焉若徳之秽禳之何损齐侯与晏子坐于路寝公叹曰美哉室其谁有此乎晏子曰敢问何谓也公曰吾以为在徳对曰如君之言其陈氏乎陈氏虽无大徳而有施于民豆区釡钟之数其取之公也薄其施之民也厚公厚敛焉陈氏厚施焉民归之矣公曰是可若何对曰惟礼可以已之在礼家施不及国大夫不收公利公曰善哉吾不能矣吾今而后知礼之可以为国也对曰礼之可以为国也乆矣与天地并君令臣共父慈子孝兄爱弟敬夫和妻柔姑慈妇听礼也君令而不违臣共而不贰父慈而教子孝而箴【谏也】兄爱而友弟敬而顺夫和而义妻柔而正姑慈而从【从不自専】妇听而婉礼之善物也
　　二十有七年春公如齐公至自齐居于郓
　　忧四月吴弑其君僚
　　左传吴子欲因楚丧而伐之【前年楚平王卒】使公子掩余公子烛庸【二子皆王僚母弟】帅师围潜【楚邑在庐江六县西南】使延州来季子聘于上国【季子本封延陵后复封州来故曰延州来】遂聘于晋以观诸侯楚莠尹然王【一作工】尹麋帅师救潜【二尹楚官然麋其名】左司马沈尹戍帅都君子与王马之属以济师【都君子在都邑之士有复除者王马之属王之养马官属校人也济益也】与吴师遇于穷令尹子常以舟师及沙【水名】汭而还左尹郤宛工尹夀帅师至于潜吴师不能退【楚师彊故吴不得退去】吴公子光曰此时也不可失也【欲因其师徒在外国不堪役以弑王】告鱄设诸曰上国有言曰不索何获我王嗣也【光吴王诸樊子也】吾欲求之事若克季子虽至不吾废也鱄设诸曰王可弑也母老子弱是无若我何【犹言我无若是何欲以老弱托光】光曰我尔身也夏四月光伏甲于堀室【堀地为室】而享王王使甲坐于道及其门【坐道边至光门】门堦户席皆王亲也夹之以铍【普皮反剑也】羞者献体改服于门外【羞进食也献体解衣】执羞者坐行【膝行】而入执铍者夹承之及体以相授也【铍及进羞者体以传授食】光伪足疾入于堀室【恐难作王党杀已素辟之】鱄设诸寘劒于鱼中以进【全鱼炙】抽剑刺王铍交于胸遂弑王阖庐以其子为卿季子至曰苟先君无废祀民人无废主社稷有奉国家无倾乃吾君也吾谁敢怨哀死事生以待天命非我生乱立者从之先人之道也复命哭墓【复使命于僚墓】复位而待【复本位待光命】吴公子掩余奔徐公子烛庸奔钟吾【小国】楚师闻吴乱而还【言闻吴乱明郤宛不取赂而还】　杜氏曰僚亟战民罢又伐楚丧故光乗间而动称国以弑罪在僚
　　楚杀其大夫郤宛【郤谷作郄宛于苑反又于元反】
　　左传郤宛直而和国人说之鄢将师为右领【官名】与费无极比而恶之令尹子常贿而信谗无极譛郤宛焉谓子常曰子恶欲饮子酒【子恶郤宛】又谓子恶令尹欲饮酒于子氏子恶曰我贱人也不足以辱令尹令尹将必来辱为恵已甚吾无以酬之若何【酬献】报无极曰令尹好甲兵子出之吾择焉取五甲五兵曰寘诸门令尹至必观之而从以酬之及飨曰帷诸门左无极谓令尹曰吾几祸子子恶将为子不利甲在门矣子必无往且此役也【此春救潜之役】吴可以得志子恶取赂焉而还又误羣帅使退其师曰乗乱不祥吴乗我丧我乗其乱不亦可乎令尹使视郤氏则有甲焉不往召鄢将师而告之将师退遂令攻郤氏且爇之子恶闻之遂自杀也国人弗爇令曰不爇郤氏与之同罪或取一编菅焉【编菅苫也】或取一秉【把也】秆【槀也】焉国人投之遂弗爇也令尹炮之尽灭郤氏之族党杀阳令终与其弟定及佗【令终阳匄子】与晋陈【楚大夫】及其子弟晋陈之族呼于国曰鄢氏费氏自以为王専祸楚国弱寡王室蒙王与令尹以自利也令尹尽信之矣国将如何令尹病之
　　秋晋士鞅宋乐祁犂卫北宫喜曹人邾人滕人防于扈左传秋防于扈令戍周且谋纳公也宋卫皆利纳公固请之范献子取货于季孙谓司城子梁【宋乐祁也】与北宫贞子【卫北宫喜】曰季孙未知其罪而君伐之请囚请亡于是乎不获君又弗克而自出也夫岂无备而能出君乎季氏之复天救之也休公徒之怒而启叔孙氏之心不然岂其伐人而说甲执氷以游叔孙氏惧祸之滥而自同于季氏天之道也鲁君守齐三年而无成季氏甚得其民淮夷与之有十年之备有齐楚之援【公虽在齐言齐不致力】有天之賛有民之助有坚守之心有列国之权而弗敢宣也事君如在国故鞅以为难二子皆圗国者也而欲纳鲁君鞅之愿也请从二子以图鲁无成死之二子惧皆辞乃辞小国而以难复胡传文十五年诸侯盟于扈将为鲁讨齐齐侯赂之而不克讨故在防诸侯略而不序今此谋纳公亦以赂故不克纳而诸国之大夫皆序何也曰利于纳公者宋卫之大夫也受赂而不欲纳公者独范鞅主之耳又况戍周之令行乎所以列序而不畧也以此见圣人取舍之大情而轻重审矣　按淮夷与之有十年之备欲何为哉有列国之权而弗敢宣也事君如在国意如之奸深矣
　　冬十月曹伯午卒
　　邾快来奔
