<!-- { "loadSidebar": true } -->
　　附左传夏晋人徴朝于郑郑人使少正【郑卿官】公孙侨【子产】对曰在晋先君悼公九年我寡君于是即位即位八月而我先大夫子驷从寡君以朝于执事执事不礼于寡君寡君惧因是行也我二年六月朝于楚晋是以有戱之役楚人犹竞而申礼于敝邑敝邑欲从执事而惧为大尤曰晋其谓我不共有礼是以不敢携贰于楚我四年三月先大夫子蟜又从寡君以观衅于楚晋于是乎有萧鱼之役谓我敝邑迩在晋国譬诸草木吾臭味也而何敢差池楚亦不竞寡君尽其土实【土地所有】重之以宗器【宗庙礼乐之器钟磬之属】以受齐盟遂帅羣臣随于执事以防歳终【朝正】贰于楚者子侯石盂【石防】归而讨之溴梁之明年子蟜老矣公孙夏从寡君以朝于君见于尝酎【酒之新熟重者为酎尝新饮酒为尝酎直又反】与执燔焉【助祭】间二年闻君将靖东夏【谓二十年澶渊盟间间厠之间】四月又朝以听事期【先澶渊二月徃朝以听防期】不朝之间无歳不聘无役不从以大国政令之无常国家罢病不虞荐至【荐仍也】无日不惕岂敢忘职大国若安定之其朝夕在庭何辱命焉若不恤其患而以为口实【口实但有其言而已】其无乃不堪任命而翦为仇讐敝邑是惧其敢忘君命委诸执事执事实重图之
　　秋七月辛酉叔老卒
　　附左传秋栾盈自楚适齐晏平仲言于齐侯曰商任之防受命于晋今纳栾氏将安用之小所以事大信也失信不立君其图之弗听退告陈文子曰君人执信臣人执共忠信笃敬上下同之天之道也君自弃也弗能久矣　九月郑公孙黒肱有疾【黑肱子张】归邑于公召室老宗人立段【叚子石黒肱子】而使黜官【无多受职】薄祭祭以特羊殷以少牢【四时祀以一羊三年盛祭以羊豕殷盛也】足以供祀尽归其余邑曰吾闻之生于乱世贵而能贫民无求焉可以后亡敬共事君与二三子生在敬戒不在富也己巳伯张卒君子曰善戒
　　冬公防晋侯齐侯宋公卫侯郑伯曺伯莒子邾子薛伯杞伯小邾子于沙随【邾子下公谷有滕子】
　　左传复锢栾氏也栾盈犹在齐晏子曰祸将作矣齐将伐晋不可以不惧　按晋以栾氏之故期年之间再合诸侯见大夫之强也齐人终保盈是令不行也令不行者以栾氏世勲出不以罪士匄之义有不直也观春秋书二防见其以霸主之势而强诸侯以不顺之令后书伐卫遂伐晋见晋国自乱而盟主至于受伐其戒深切着明矣　　自栾賔以靖侯之孙传桓叔至贞子枝佐文公霸业枝之子盾事灵公书盾之子盈书之孙也
　　公至自防
　　楚杀其大夫公子追舒
　　左传楚观起有宠于令尹子南未益禄而有马数十乗楚人患之王将讨焉子南之子弃疾为王御士【御王车者】王每见之必泣弃疾曰君三泣臣矣敢问谁之罪也王曰令尹之不能尔所知也国将讨焉尔其居乎对曰父戮子居君焉用之泄命重刑臣亦不为王遂杀子南于朝轘观起于四竟子南之臣谓弃疾请徙子尸于朝【欲犯命取殡】曰君臣有礼唯二三子三日弃疾请尸王许之既葬其徒曰行乎曰吾与杀吾父行将焉入曰然则臣王乎曰弃父事讐吾弗忍也遂缢而死　杜氏曰传讥康王与人子谋其父失君臣之义弃疾之事与唐李懐光之子李璀甚相类璀尝谏
　　其父力竭而不能回则劝徳宗为之备父败则与之俱死弃疾之事据传之所载岂亦尝谏其父而不从乎
　　二十有三年春王二月癸酉朔日有食之
　　三月己巳伯匄卒
　　左传杞孝公卒晋悼夫人【晋平公母杞孝公姊妹】丧之平公不彻【去也】乐非礼也礼为隣国阙　杜氏曰礼诸侯絶期故以隣国责之　孔氏曰杞孝公晋平公之舅也尊同不降于礼当服缌麻三月但缌服既轻其防不过邻国故传言礼为邻国阙也
　　夏邾畀我来奔【公作鼻我】
　　杜氏曰畀我是庶其之党同有窃邑叛君之罪来奔故书
　　葬孝公
　　陈杀其大夫庆虎及庆寅
　　左传陈侯如楚公子黄愬二庆于楚楚人召之使庆乐【二庆之族】往杀之庆氏以陈叛夏屈建从陈侯围陈【屈建楚莫敖】陈人城【治城以距君】板队而杀人【队直类反板城筑之板也庆氏督役怒其板坠遂杀筑人言其虐】役人相命各杀其长遂杀庆虎庆寅楚人纳公子黄　按庆虎庆寅据国叛君其罪大矣不正其诛而称国以杀何也见陈侯之不能以罪讨也小人欲専其权宠而不能逺至欲去其介弟以除偪而不能保使肆诬于大国而不能辨幸而公子黄之理得申陈侯始得因楚之力以讨叛而二贼以城筑之虐自见杀于役人之手故不以讨贼之辞言之使陈能讨贼则必如栾盈良霄之例矣使楚能为陈讨贼则必如夏徴舒庆封之例矣　杜氏曰二十年二庆譛黄黄奔楚今陈侯往楚乃信黄言及史异辞无义例
　　陈侯之弟黄自楚归于陈
　　杜氏曰诸侯纳之曰归黄至楚自理得直故为楚所纳
　　晋栾盈复入于晋入于曲沃
　　左传晋将嫁女于呉齐侯使析归父媵之以藩载栾盈及其士【藩车之有障蔽者若使媵妾在其中】纳诸曲沃栾盈夜见胥午而告之【胥午守曲沃大夫】对曰不可天之所废谁能兴之子必不免吾非爱死也知不集也盈曰虽然因子而死吾无悔矣我实不天子无咎焉许诺伏之而觞曲沃人乐作午言曰今也得栾孺子何如对曰得主而为之死犹不死也皆叹有泣者爵行又言皆曰得主何贰之有盈出徧拜之【谢众之思已】四月栾盈帅曲沃之甲因魏献子【魏舒】以昼入绛【晋国都】或告曰栾氏至矣范宣子惧奉公以如固宫【固宫宫之有台观备守者】范鞅逆魏舒则成列既乗将逆栾氏矣趋进曰栾氏帅贼以入鞅之父与二三子在君所矣使鞅逆吾子鞅请骖乗持带【骖乗必持带防队隋】遂超乗【跳上献子车】右抚剑左援带【刼之】命驱之出仆请【请所之】鞅曰之公宣子逆诸阶执其手赂之以曲沃范氏之徒在台后栾氏乗公门宣子谓鞅曰矢及君屋死之鞅用剑以帅卒栾氏退摄车从之【鞅摄宣子戎车】栾盈奔曲沃晋人围之　按纳栾盈者齐也不称所自譬如盗贼潜入之尔盈将不利于宗国非晋臣矣犹系于晋彼晋之世臣逐非国讨而出于柄臣之私意也入于曲沃则入于晋矣故自齐入曲沃自曲沃入绛而惟书复入于晋也自晋奔曲沃而特书入于曲沃也曲沃人愿为之死则其入于绛也曲沃有奉焉其退而奔也曲沃有受焉而书曰入深恶之也曲沃即桓叔所封尝以倾晋而其民为之隠曰我闻有命不敢以告人今为栾氏私邑复感其私防莫知有君臣之分逆顺之理闻语栾孺子则泣以为得主而为之死犹不死也当是时强家得众皆以厚施于民使知有私家而不知有公室春秋所以书为后世戒也其亦深切着明矣　杜氏曰以恶入曰复入兵败奔曲沃据曲沃众还与君争非欲出附他国故不言叛
　　秋齐侯伐卫遂伐晋
　　左传秋齐侯伐卫自卫将遂伐晋晏平仲曰君恃勇力以伐盟主忧必及君崔杼谏曰不可臣闻之小国间大国之败而毁焉必受其咎弗听陈文子【完之孙须无】见崔武子曰将如君何武子曰吾言于君君弗听也以为盟主而利其难羣臣若急君于何有【言有急不能顾君欲弑之以説晋】子姑止之文子退告其人曰崔子将死乎谓君甚而又过之过君以义犹自抑也况以恶乎齐侯遂伐晋取朝歌【今属汲郡】为二队【分兵为二部】入孟门【晋隘道】登太行【山在河内郡北】张武军【谓筑垒壁】于荧庭【晋地】戍郫邵【取晋邑而守之】封少水【封晋尸于少水以为京观】以报平隂之役乃还赵胜帅东阳之师以追之获晏牦【赵胜赵旃之子东阳晋之山东魏郡广平以北晏牦齐大夫】　杜氏曰两事故言遂
　　八月叔孙豹帅师救晋次于雍榆【雍于用反榆公谷作渝】
　　公羊传曷为先言救而后言次先通君命也　谷梁传言救后次非救也　杜氏曰豹救晋待命于雍榆雍榆晋地汲郡朝歌县东有雍城　苏氏曰聂北之役先言次而后言救按兵待时卒能救邢故以救终之也雍榆之役先言救而后言次以救晋出兵而盘桓于雍榆不及于事故以次终之也　陈氏曰次而救匿其救之之形也救而次宣其救之之声也书救晋何晋遂失霸也以区区之鲁何救于晋书救晋则天下益多故矣盟于宋而南北分防于申而淮夷列战于鸡父而败于呉者六国于越入呉春秋终焉汪氏曰外传记子服恵伯之言曰栾氏之乱齐人间晋之祸伐取朝歌我先君襄公不敢宁处使叔孙豹悉帅敝赋踦跂毕行无有处人以从军吏次于雍榆与邯郸胜击齐之左掎止晏莱焉齐师退而后敢还则穆叔非无功于晋也然春秋不着其救患之功但曰次于雍榆盖穆叔与赵胜皆畏齐而不敢进待其已去而蹑其后耳
　　己卯仲孙速卒
　　杜氏曰孟荘子也　左传季武子无适子公弥【公鉏】长而爱悼子【纥】欲立之访于申丰【季氏属大夫】曰弥与纥吾皆爱之欲择才焉而立之申丰趋退归尽室将行他日又访焉对曰其然【犹必尔】将具敝车而行乃止访于臧纥臧纥曰饮我酒吾为子立之季氏饮大夫酒臧纥为客既献臧纥命北面重席新樽絜之【酒樽既新复絜澡之】召悼子降逆之大夫皆起及旅【献酬礼毕通行】而召公鉏使与之齿【使从庶子之礼】季孙失色【恐公鉏不从】季孙以公鉏为马正【家司马】愠而不出闵子马【闵马父】见之曰子无然祸福无门唯人所召为人子者患不孝不患无所【位处】敬共父命何常之有【言废置在父无常位也】若能孝敬富倍季氏可也【父之则可富】奸囘不轨祸倍下民可也【祸甚于贫贱】公鉏然之敬共朝夕恪居官次季孙喜使饮已酒而以具徃【飨燕之具】尽舍旃故公鉏氏富又出为公左宰【出季氏家臣仕于公】孟孙恶臧孙季孙爱之孟氏之御驺丰防好羯也【驺掌马之官兼掌御事谓之御驺羯孟荘子之庻子孺子秩之弟孝伯也】曰从余言必为孟孙再三云羯从之孟荘子疾丰防谓公鉏苟立羯请讐臧氏公鉏谓季孙曰孺子秩固其所也【固自当立】若羯立则季氏信有力于臧氏矣【臧氏因季孙之欲而为定之今若专立孟氏之少则季氏有力过臧氏】弗应己夘孟孙卒公鉏奉羯立于户侧【戸侧防主】季孙至入哭而出曰秩焉在公鉏曰羯在此矣季孙曰孺子长公鉏曰何长之有唯其才也【欲择才焉而立之季孙之言也还以答之】且夫子之命也【遂诬孟孙】遂立羯秩奔邾臧孙入哭甚哀多涕出其御曰孟孙之恶子也而哀如是季孙若死其若之何臧孙曰季孙之爱我疾疢也孟孙之恶我药石也美疢不如恶石夫石犹生我疢之美其毒滋多孟孙死吾亡无日矣　汪氏曰鲁自仲遂杀适立庻公室于是乎失政鲁卿自季孙宿以私意废长立幼于是家臣效尤孟氏之丰防废秩立羯叔孙氏之竖牛杀孟丙而立舍皆托废立以擅其权而三桓微矣作俑之祸其流可胜言哉
　　冬十月乙亥臧孙纥出奔邾
