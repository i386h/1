<!-- { "loadSidebar": true } -->
　　董仲舒曰积隂生阳则火生灾　孔子在陈闻鲁灾曰其桓僖之宫乎以为桓季氏之所出僖使季氏世卿者也　鼷鼠食郊牛角鼠小虫性盗窃鼷又其小者也牛大畜祭天尊物也角君象在上君威也象季氏乃盗窃之人将执国命以伤君威而害周公之祀也
　　刘向曰春秋二百四十二年之间日食三十六地震五山陵崩陁二彗星三见夜常星不见夜中星陨如雨一火灾十四长狄入三国五石陨坠六鹢退飞多麋有蜮蜚鸜鹆来巢皆一见昼防晦雨木冰李梅冬实七月霜降草木不死八月杀菽大雨雹雨雪雷霆失序相乗水旱饥蝝螽螟蠭午并起当是时祸乱輙应弑君三十六亡国五十二诸侯奔走不得保其社稷者不可胜数也由此观之和气致祥乖气致异天地之常经古今之通义也【余见本传】
　　弑杀奔执叛逃第十六
　　啖氏曰凡鲁君见弑止皆书薨不可斥言也他国公子篡大夫弑必书名志罪也
　　衞州吁弑其君完　宋督弑其君与夷　齐无知弑其君诸儿　宋万弑其君防　晋里克弑其君卓楚世子商臣弑其君髠　齐公子商人弑其君舍晋赵盾弑其君夷臯　郑公子归生弑其君夷　陈夏徴舒弑其君平国　齐崔杼弑其君光　衞甯喜弑其君剽　蔡世子般弑其君固　许世子止弑其君买　齐陈乞弑其君荼
　　此并弑君之正例经传无可疑者惟赵盾陆氏以为当称人盖欲同之于州蒲之例殊不知州蒲称国以弑亦可疑也【义各见本传】
　　称国以弑自大臣也不书大夫君无道也
　　晋弑其君州蒲　莒弑其君庶其　吴弑其君僚薛弑其君比【义见州蒲传】　按夷臯州蒲其无道同而其弑于当国之大臣亦同然春秋书赵盾而不书栾书中行偃是则若有少别于其间所谓其义深微未易言者也　程滑即赵穿也
　　称人以弑目贱人也亦恶其君也
　　宋人弑其君杵臼　齐人弑其君商人　莒人弑其君州密【义见本传】
　　称盗以弑凡盗皆潜贼或出不意多不得主名虽有主名而其人微不合见经者皆书曰盗
　　盗杀蔡侯申　阍弑吴子余祭【阍不名阍不得齐于人不称其君阍不得君其君谷梁説是也】
　　疑
　　楚公子比自晋归于楚弑其君防于干谿【恐弑上脱一楚字】楚子麋卒
　　实弑
　　未逾年君见杀者二
　　齐人取子纠杀之　晋里克杀其君之子奚齐齐舍虽未逾年直以成君书之成舍之为君所以重商人之弑也然则子纠奚齐虽不正然书纠曰子所以病齐也书奚齐曰君之子所以恶里克也
　　篡弑贼见杀
　　衞人杀州吁于濮　蔡人杀陈佗　齐人杀无知此皆作乱自立为君而国人杀之明众所共弃不君之也公谷皆云称人以杀杀有罪也是也他若楚公子比称公子者弃疾伪立为君以当恶名故以两下相杀之辞言之衞公子瑕为元咺所立咺秉国权卒亦为元咺所及故以君杀大夫之辞言之
　　诸杀大夫公子
　　赵氏曰凡杀卿皆书虽未命亦书杀公子公孙虽非卿亦书
　　内杀
　　啖氏曰内杀大夫谓之刺唯二人皆非卿而特书公子重亲也偃直书刺者有罪当杀也买则上言晋人伐衞下言买不卒戍明不胜而还非其罪也谷梁误矣外杀
　　啖氏曰凡他国杀公子目君者恶其君也
　　晋侯杀其世子申生　天王杀其弟佞夫
　　宋公杀其世子痤
　　称人者讨罪之辞也
　　按如晋人杀其大夫先都晋人杀其大夫士谷及箕郑父胡氏谓三人固有罪然灵公初立政在赵盾而中军佐者赵盾之党也若狱有所归则此三人者独无可议从末减乎而皆杀之是大夫专生杀也如此则不得为讨罪之辞矣又如陈人杀其大夫公子过乃是公子招杀世子偃师归罪于过而杀之称人以杀大夫止此三处余皆称国疑此等初无义例善恶各繋其事未论有罪无罪先见列国专杀大夫尔陈人杀其公子御寇陈乱无政众人擅杀世子【不言世子未誓于天子也】
　　称国以杀者罪累上也
　　如晋杀其大夫里克晋杀其大夫防郑父里克杀二君防郑懐二心非无罪而晋君杀之不以其罪故其书法称国以杀而不去其大夫此所谓罪累上也此类其事甚多姑见例可也　陈杀其大夫泄冶杀无罪也罪莫大于杀谏臣不目其君何也春秋之法惟杀世子母弟则称君
　　两下相杀者目罪人之贵者也
　　王札子杀召伯毛伯　陈侯之弟招杀陈世子偃师楚公子弃疾杀公子比　又齐髙厚楚郤宛莒意
　　恢等防左氏并是两下相杀而经以国讨为文
　　称盗者目罪人之贱者也
　　盗杀衞侯之兄絷之类【左氏谓齐豹为衞司宼作而不义其书曰盗陆氏非之以为大夫弑君例书名若齐豹是司宼而书盗是乃杀君之兄罪大于弑君者也】
　　出奔复入见杀不言大夫言已絶也
　　齐人杀栾盈　郑人杀良霄
　　诸杀大夫不书名
　　曹杀其大夫【庄二十六年】　宋杀其大夫【僖二十五年】　宋人杀其大夫【文七年】　宋人杀其大夫司马【文八年】
　　愚谓称国而死者又无名逺事难详因旧文也【名氏俱缺此四条是也有名无氏宋大夫山是也】
　　啖氏曰称人者明死者无罪又非君意而杀之者众不可书名特加人字以别之
　　君弑而及其大夫者
　　孔父　仇牧　荀息【义见本传】
　　杀他国君卿大夫
　　陈佗　蔡般　夏徴舒　齐庆封　陈招孔奂【皆宜见讨者】　执鄫子用之诱戎蛮子杀之执陈行人于徴师杀之【皆直书而义自见】
　　诸奔
　　内讳奔谓之孙天王播越在外因其所在谓之居诸侯奔在其境内亦曰居臣出其君皆不直言内书孙外书出奔此春秋之大义
　　天王出居于郑【僖二十四年】　刘子单子以王猛居于皇【昭二十二年】　天王居于狄泉【昭二十三年】
　　天子以天下为家故所在称居天子无外以书出见失所
　　昭二十五年公孙于齐次于阳州　庄元年夫人孙于齐【文姜】　闵二年夫人姜氏孙于邾【哀姜】
　　诸侯出奔以名书者
　　郑伯突　衞侯朔　衞侯衎　北燕伯欵　蔡侯朱莒子庚舆　邾子益　纪侯大去其国别是一例
　　【以国与季季奉社稷故不言灭不见迫逐故不言奔大去不反之辞】
　　君奔例书名罪其失地非复诸侯也唯僖二十八年衞侯出奔楚説者云令叔武摄位而去故不名若然则文十三年郕伯来奔又何説乎恐只是阙文尔衞侯郑偪于强晋使之出奔晋实已甚春秋不名衞侯责晋文也【余见本传】
　　赵氏曰未逾年之君出奔但书名不书爵言不能嗣先君也
　　郑忽　曹羁　莒展舆虽逾年犹不书爵其罪大也
　　王子王臣奔者
　　成十二年周公出奔晋　襄三十年王子瑕奔晋昭二十六年尹氏召伯毛伯以王子朝奔楚
　　啖氏曰王臣奔不言出天下皆周土也唯周公自絶于王故书出罪之也左氏云凡自周无出周公自出故也谷梁云周有入无出是也王子朝书尹氏以者能制之也
　　内大夫出奔六　外大夫出奔四十五
　　左氏曰凡诸侯之大夫违告于诸侯曰某氏之守臣某失守宗庙敢告所有玉帛之使者则告不然则否文七年晋先蔑奔秦不言出言不反命也　八年宋司城来奔非其身之罪为官故也　十四年宋子哀来奔不义宋公而出称字美之也
　　宣十年齐崔氏出奔衞称氏讥世卿也
　　襄二十年陈侯之弟光出奔楚称弟罪其兄也定十年宋公之弟辰曁仲佗石彄出奔陈以彼及此曰曁彄首谋而辰从之也
　　啖氏曰内外大夫奔卿则书君之股肱也凡奔皆恶也有非恶者异其文宋司城是也有美者又褒之宋子哀是也非从国都而出者皆书所自曹公孙防自鄸出奔宋宋华亥向寕华定自宋南里出奔楚是也两下相逐不书责邦之无政也
　　诸执
　　啖氏曰春秋时以强陵弱故执诸侯皆称人乱辞也赵氏曰被执失地则名
　　晋人执虞公　宋人执滕子婴齐　晋人执郑伯晋人执邾子　邾子执鄫子用之【恶甚】　楚人执宋公以伐宋【夷执伯主】　晋人执戎蛮子赤归于楚【嫌京师楚矣】
　　唯成十五年晋侯执曹伯归之于京师以其篡立公羊云称侯以执伯讨也僖二十八年冬晋人执衞侯归之于京师以其杀叔武元咺诉之受臣之诉以执其君不可以训故不称侯不与其为伯讨也然则是年三月晋侯入曹执曹伯畀宋人不称晋人者承上晋侯入曹文故不可重言晋人也
　　执行人六
　　襄十一年郑良霄　十八年衞石买　昭八年陈于徴师　二十三年叔孙婼　定六年宋乐祁犂　七年衞北宫结
　　执大夫九
　　桓十一年郑祭仲　庄十七年郑詹　僖四年陈辕涛涂　文十四年单伯　成十六年季孙行父　襄二十六年衞甯喜　昭四年齐庆封　十三年季孙意如　定元年宋仲几
　　啖氏曰凡称行人以其事执也不称行人以已执也谷梁云称人以执大夫执有罪也称行人以执怨接于上也此説皆通也　按怨接于上言非使人之罪也　又哀姜孙于邾齐人取而杀之于夷以其尸归是亦尝执之执有罪也杀之讨有罪也妇人见执有二哀姜防其辞而见讨之罪实章子叔姬直书其事而齐人之恶自见
　　放
　　啖氏曰放依杀例则称国者罪累上也称人者宜放也晋胥甲父　陈公子招【楚放之】　蔡公孙猎
　　诸叛
　　赵氏曰凡据土背君曰叛叛者皆书不必命卿也衞孙林父入于戚以叛　宋华亥向寕华定入于宋南里以叛　宋公之弟辰暨仲佗石彄公子地自陈入于萧以叛　晋赵鞅入于晋阳以叛　晋荀寅士吉射入于朝歌以叛
　　以地来者不言叛从可知也
　　邾庶其以漆闾丘来奔　莒牟夷以牟娄及防兹来奔　邾黑肱以滥来奔　又一种成十八年夏楚子郑伯伐宋宋鱼石复入于彭城【十五年奔楚】
　　左氏曰以恶入曰复入不称所自以伐为重不称纳非复臣也不称叛不止乎叛也
　　襄二十三年晋栾盈复入于晋【二十一年奔楚】入于曲沃不称所自潜至也不称叛不在言也　三十年郑良霄自许入于郑义同栾盈但不据邑
　　逃
　　谷梁云逃义曰逃君臣同辞逃者匹夫之事也
　　庄十七年郑詹自齐逃来　僖五年诸侯盟于首止郑伯逃归不盟　襄七年诸侯防于鄬郑伯逃归归复归入纳第十七
　　左氏曰凡去其国国逆而立之曰入复其位曰复归诸侯纳之曰归以恶曰复入　杜氏曰此四条所以明外内之援辨逆顺之辞通君臣取国有家之大例　孔氏曰释例曰凡去其国者通谓君臣及公子母弟也国逆而立之本无位则称入本有位则称复归齐小白入于齐无位也卫侯郑复归于衞复其位也诸侯纳之有位无位皆曰归衞孙林父蔡季是也身为戎首则曰复入晋栾盈是也
