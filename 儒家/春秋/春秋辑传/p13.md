<!-- { "loadSidebar": true } -->
　　公羊氏曰曷为或言归或言复归复归者出恶归无恶复入者出无恶入有恶入者出入恶归者出入无恶谷梁氏曰归易辞也范氏曰传例曰归为善自某归次之此传曰归易辞也则归有二义善者谓之归易者亦谓之归也大夫出奔反以好曰归以恶曰入　今按归入之例谷梁为是公羊以郑忽之归为复正则其出也正以祭仲受胁而废正立不正耳出何恶乎以突为夺正则出入皆恶又安得以言归为善乎盖縁误以祭仲为知权故以突之书归为顺祭仲是突本有恶圣人特欲顺祭仲行权而从无恶之辞也有是理乎　胡氏曰春秋书归有二义一易辞一顺辞也其书入亦有二义一难辞一逆辞也　按胡氏以难易逆顺四字括归入之例似为简尽
　　书归者八
　　郑突曹赤皆夺正衞侯郑杀叔武见讨伯主出入皆无善状蔡庐陈吴邾益皆见复于灭亡之余赵鞅叛而反国公孟彄蒯聩之党叛蒯聩而从辄
　　书自某归于某者六
　　蔡季陈黄宋华元为善辞衞孙林父楚公子比为恶辞曹伯负刍为幸辞
　　书复归者五来归者一
　　郑世子忽无讥衞侯郑卫侯衎二人一律也有讥衞元咺恶之也曹伯襄闵之也【执于晋】又陋之也【以赂免】季子宜之也
　　书入者十二【纪季以酅入于齐当附此例之后列在叛例非】
　　李廉曰诸侯入国例七许叔宜复国而不得其道故书字书入齐小白阳生莒去疾可以有国而无君父之命故虽以国氏不书公子而书入郑突衞朔失正乱伦已失国而又求入春秋以其逆也故书爵书名书入独衞献入夷仪春秋俟其改过也故书爵书人而不名胡氏于许叔小白去疾皆曰难辞则阳生衞献亦可入此例于衞朔曰逆辞则郑突亦可入此例公羊注以为许叔本小国春秋前失爵在字例入者出入皆恶明当诛是葢不知入许之本末而妄为此説也左氏归入例亦多不合　张氏曰诸侯进以正乃可以正人之不正因乱窃入已之不正孰甚焉故书人以见义所不受也　陆氏曰入者多非善用兵入敌国亦曰入庚寅我入邴亦不可入者也纪季虽无罪然以地入齐亦非正所以罪齐也天王入于成周记其自外而入不同诸侯之贬也　夫人姜氏入据姜氏有所要则为难辞据取仇人子又庄公不以礼正其始使姜氏不从公而入则入者又不顺之辞不顺者以宗庙弗受也
　　书复入者二已见叛例中
　　书纳者六
　　李廉曰春秋书纳者七皆不当纳也纠不书公子与防菑同公之伐战与晋之弗克纳同纠防菑以庶孽书纳蒯聩以世子亦书纳蒯聩无亲之大罪也蒯聩得书世子而纠捷菑不书公子者书世子以着灵公之失也楚之纳顿子与公孙寕仪行父齐之纳北燕伯皆内弗受之辞也郜鼎同此义　按楚纳顿子齐纳北燕伯未见内弗受之义然顿偪于陈北燕伯欲去诸大夫不克而奔齐楚齐实以势而强纳之故字以同之于诸纳
　　还复【附】
　　陆氏曰公羊云还善辞也比复为善也谷梁云还者事未毕复者事毕文正倒也当为还者事毕复者事未毕师还公还自晋归父还自晋士匄闻齐侯卒乃还皆不当更徃又并合礼故曰还事毕也善辞也公如晋至河乃复公孙敖如京师不至而复仲遂至黄乃复皆事未毕而复也
　　右除诸侯妇人之外诸事各以本事为邪正不以归入为义者俱不入例如归田邑之类
　　姓氏名字爵命等第十八
　　陆氏曰古者一字不成文辞皆以氏字配之姜氏子氏以氏配姓也季氏臧氏以氏配族也哭于赐氏以氏配名也仲氏吹箎又不念伯氏之言以氏配字也灭赤狄潞氏以氏配国也母氏圣善以氏配亲也然则通而言之皆得言氏别而言之单言氏者皆谓族也姓则百代不易谓惟天子乃得特赐姓故曰因生以赐姓舜赐禹姓曰姒伯夷曰姜武王赐胡公姓曰妫是也又曰胙之土而命之氏舜赐禹曰夏伯夷曰吕是也又公子之子例以諡配氏【僖伯文伯宣叔襄仲之类】而后代子孙因以其字为氏示所出不乱所谓别子为祖也自余则或以官以邑为其氏族以自分别凡此皆如近代之论房也又古者男子皆以氏配名【华元士燮髙固之类】不言其姓妇人乃称姓【姬姜之类】礼曰男子称名妇人称姓是也公子公孙以子孙为氏明与君一体以异于众臣也不以国为氏者异于君也曾孙以下去君稍踈则可书其氏矣晋之荀氏经常称荀氏左氏分为中行氏智氏鲁之仲孙氏传则谓之孟氏葢当时或私自称氏【于氏之中又分小氏】传从而书之经则必从其正诸氏之中又为诸氏者如晋之魏氏分为吕氏厨氏鲁之季氏分为公鉏氏者皆就中自分别如今同房之中又论房也　今按古惟贵者有姓有氏贱者惟有名而已今南方诸蛮此意犹存姓者所谓天子建德因生以赐姓谓建立有徳以为公卿因其所生之地而赐之以为其姓令其收敛族亲自为宗主故古者百官谓之百姓是惟贵者有姓也氏又姓之所分陆氏所谓如今之论房至于各氏之中又分小氏以相别左氏所明止及因生赐姓胙土命氏及以字以氏以官以邑数者而已后之谱氏族者又广之至有三十二类各有所自来如水木之枝派各有原本而不可乱也三代之时男子未尝称姓支庶未尝称国秦灭六国诸侯子孙皆为民庶故或以国或以姓为氏而姓氏始乱矣今因陆氏之説取春秋经传之所及者志其一二如左
　　周
　　祭氏姬姓周公第七子所封周畿内之邑世为周卿士子孙以邑为氏祭后并于郑故郑有祭仲　尹氏周卿士食采于尹　蘓氏己姓武王时忿生为司宼邑于苏　毛氏文王子毛伯明所封　樊氏姬姓仲山甫邑　单氏成王封蔑于单邑以邑氏　刘氏祁姓　召氏姬姓召公奭食邑
　　晋
　　栾氏晋靖侯孙栾賔食邑　荀氏晋公族隰叔之后林父将中军故曰中行氏荀首别食邑于智又为智氏　范氏尧之裔也隰叔自周奔晋为士师故为士氏其子孙处随及范故凡三族　郤氏晋公族郤文子食邑于郤以邑为氏
　　鲁
　　臧氏鲁孝公之子公子彄食邑于臧因以为氏　郈氏鲁孝公八世孙成叔为郈大夫因以为氏　施氏鲁惠公之子公子尾字施父其子以为氏又有少施氏　众氏公子益师字众仲以字为氏　展氏孝公之子公子展之后隠八年无骇卒无骇者展之孙也羽父请氏公命为展氏　鲁三家以次为氏季氏自行父至季孙彊并称季孙氏以传家故也如季公鸟季公亥之类凡支庶并止称季字以别之
　　世谱云诸侯之子称公子公子之子称公孙公孙以王父字为氏行父为季友之孙故为季氏又为季孙氏也叔仲亦然
　　名字
　　陆氏曰子生三月父命之名二十而冠敬其名而立其字五十乃为大夫则又敬其字而呼伯仲凡称其字必加子字于上子美称也且以便于言也子突子哀是也宋孔父以子是其姓不可言子孔故曰孔父父美称也加之者亦以便于言也古者亦有名父者如孙林父胥甲父之类而无以子字为名者以子者配其字之美称故避之父则本非配字之言故可为名
　　爵命
　　王者无上故加天字言如天也诸侯唯宋称公余称侯伯子男四等各随本爵书之唯葬时称公见其非王諡也吴楚僣王生书本爵葬则不书传所谓避其号也天子三公称公曾为三公而有土为畿内诸侯者亦曰公皆以其地配公字言之周公祭公是也天子卿大夫有封为畿内诸侯者皆曰子殷制已然箕子微子是也周因之故王臣称子者皆畿内诸侯也刘子单子是也天子有六卿宰无不统故为宰则书宰宰周公宰咺是也天子大夫皆称氏称字字谓伯仲叔季也诸侯不敢名也鲁宋齐晋衞蔡陈郑八国之卿自齐桓霸后无不称族余国则否公谷言曹莒无大夫者无命大夫也旧説谓无君命若无君命何以得为大夫乎礼诸侯之卿皆命于天子平王东迁诸侯之卿无复请命故隠桓及庄之初少有书族者及齐桓既霸列防颇多凡列班位未命者在已命者之下故此诸国皆得请赐族其不得者小国不能自通者而已终于春秋秦虽大国少列防盟故亦不请命楚既僣王固当不请及公子婴齐入防中国春秋书之同于列国命卿岂其能请命于周假此以与诸国争长乎抑自为之乎未可断也自婴齐之后楚卿亦书族矣已命者则通于诸国故书族书名未命者但曰某人言但某国之人尔同于众大夫及庶士也如此者所以重王命尊周室也大国之卿不过三人时多僭越其数颇多皆非礼而请也鲁卿虽未命者书其名详内事也无骇翚溺是也他国非命卿不书既无王命不通于他国也来鲁及事连鲁者皆书其名详内事也纪履緰郑宛莒拏楚宜申莒庆秦术吴札之类是也诸大夫王赐之畿内邑以为号而归国者皆书族书字同于王大夫敬之也郑祭仲陈女叔及单伯是也左氏谓单伯是周大夫若然何得防鄄之时不列序而言单伯防齐侯乎又自齐来鲁何为书至乎女叔则左氏曰嘉之故不名结好者多矣何独嘉女叔乎公羊云书曰祭仲贤也【不曰天王赐之邑号故见书字乃曰贤也】以废君为贤害教之甚也内外命卿没之后既不称名当称諡及字原仲夷伯是也凡天子之三公称公其大夫氏字之尊王官也士曰人示等差也来则名之详内以异外也列国命卿皆名之降王室也君命之卿防伐称人所以昭轨度别贵贱也来则名之执杀亦书之纪刑辟惩乱政也不称氏以别乎王命者也外来称人皆下大夫也其或异此例之变也内外大夫名位差品既多诸家既不总论而名释之或有未悟故今总而序之
　　凡诸侯子弟称公子以氏者有二种曾受王命为卿者以公子为氏公子庆父之类是也此外则被杀者非卿亦书公子重骨月也故不言大夫而直谓公子陈人杀公子御宼是也其不称公子而以国带名之国氏亦有二种其君自命为卿称国以氏莒庆之类是也其篡弑及为国人所立则虽非君命之卿亦以国氏齐无知衞晋郑突曹赤之类是也公羊所谓国氏者是也
　　谷梁云天子诸侯之尊弟兄不得以属通何者君臣重于兄弟也凡书兄弟皆有义也左氏及公羊皆云凡称弟皆母弟也葢见诸侯之弟或称弟或不称弟而曲为此説且圣人之教虽及其兄弟之子犹引而进之安有异母即见踈乎
　　人
　　经中一字徧施于诸例而义不同者唯人字甚通凡成例者义各见本例其不可推以成例而又不可别加褒贬者亦用人字以示义所谓即文见义者也
　　凡朝称人夷狄之君也邾人牟人葛人来朝是也凡聘称人夷狄之臣也荆人来聘是也
　　凡列国使来称人下大夫也齐人来归衞寳郑人来输平之类是也
　　凡他国盟防称人皆不命卿也王人则士也
　　凡公及他国大夫盟非大夫之过皆称人及宋人盟于宿之类是也
　　凡他国用兵称人皆不命卿也宣公以前称人者多逺事从旧史也王人则士也
　　凡执诸侯执大夫皆称人乱辞也
　　凡弑君称人目贱人也
　　凡杀大夫称人讨有罪也【説见杀例】
　　凡杀他国君卿称人皆乱辞也
　　凡放大夫称人放有罪也
　　楚人使宜中来献防　公及齐侯平莒及郯莒人不肯　宋人及楚人平　晋人齐人宋人衞人郑人曹人莒人邾人滕人薛人人小邾人防于澶渊宋灾故【右并不可推以成例】
　　日月第十九
