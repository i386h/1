<!-- { "loadSidebar": true } -->
　　附左传初楚司马子良生子越椒【子良子文弟】子文曰必杀之是子也熊虎之状而豺狼之声弗杀必灭若敖氏矣谚曰狼子野心是乃狼也其可畜乎子良不可子文以为大慼及将死聚其族曰椒也知政乃速行矣无及于难且泣曰鬼犹求食若敖氏之鬼不其馁而【而语助】及令尹子文卒鬭般为令尹【子文之子子扬】子越为司马【椒也】蔿贾为工正譛子而杀之子越为令尹已为司马【贾为椒譛子而已得椒处】子越又恶之【恶贾】乃以若敖氏之族圄【囚也】伯嬴【蔿贾】于轑【音辽】阳【楚邑】而杀之遂处烝野【楚邑】将攻王王以三王之子【三王文成穆】为质【音致】焉弗受师于漳澨【市制反漳水边】秋七月戊戌楚子与若敖氏战于臯浒【楚地】伯棼【越椒也】射王汰【过也】辀【车辕】及鼓跗【车上不得置簨以县鼔故为之跗若殷之楹鼔】着于丁宁【钲也】又射汰辀以贯笠毂【兵车无盖尊者则笾人执笠依毂而立以御寒暑名曰笠毂此言箭过车辕及王之盖】师惧退王使巡师曰吾先君文王克息获三矢焉伯棼窃其二尽于是矣【射中王车由射之工不由矢善若其由矢王所有其一何不发以取越椒乎盖军人神伯棼之射故王托矢以强众心】鼓而进之遂灭若敖氏初若敖娶于防【国名】生鬭伯比若敖卒従其母畜于防淫于防子之女生子文焉防夫人使弃诸梦【泽名】中虎乳之防子田见之惧而归夫人以告【告女私通所生】遂使収之楚人谓乳谷【如口反】谓虎于【音乌】菟【音徒】故命之曰鬭谷于菟以其女妻伯比实为令尹子文【鬬氏为令尹始于子文】其孙箴尹【官名】克黄【子扬之子】使于齐还及宋闻乱其人曰不可以入矣箴尹曰弃君之命独谁受之君天也天可逃乎遂归复命而自拘于司败王思子文之治楚国也曰子文无后何以劝善使复其所改命曰生【易其名也】
　　冬楚子伐郑
　　左传郑未服也　胡氏谓三年书人书侵为罪之此年郑公子归生弑其君诸侯未能讨而楚师至故特书爵以予之非也楚师之来为郑未服非为讨贼也何得予之
　　五年春公如齐
　　左传公如齐髙固使齐侯止公请叔姬焉
　　夏公至自齐
　　左传书过也　杜氏曰往朝见止要昏于邻国之臣厌尊毁列辱其先君而于庙行饮至之礼故书以示过
　　秋九月齐髙固来逆子叔姬【左无子字】
　　左传齐髙固来逆女自为也故书曰逆叔姬卿自逆也　谷梁传诸侯之嫁子于大夫主大夫以与之来者接内也不正其接内故不与夫妇之称也【谓不言逆女刘氏曰谷梁非也不曰逆女别于逆君夫人耳】　杜氏曰适诸侯称女适大夫称字所以别尊卑也不书女归降于诸侯　胡传其曰来者以公自为之主称子者或谓别于先公之女也宣公逼于髙固降与之婚惟不知以礼为守身之干是以得此辱也
　　叔孙得臣卒
　　何氏曰不日者知公子遂欲弑君为人臣知贼而不言明当诛　按不日阙文也
　　冬齐髙固及子叔姬来
　　左传反马也　杜氏曰叔姬宁固反马　按礼嫁女留其送马谦不敢自安三月庙见遣使反马髙固亲来非礼也叔姬初嫁未合归宁亟来亦非礼也大夫适他国必有君命与公事舎君事而従妇归宁皆非也
　　楚人伐郑
　　左传楚子伐郑陈及楚平晋荀林父救郑伐陈　按晋救不书晋若讨郑之贼楚师不御而自去矣若楚能仗义亦孰能与之争惟志不在于讨贼而在于争强交罪之也
　　六年春晋赵盾卫孙免侵陈
　　左传春晋卫侵陈陈即楚故也　公羊传赵盾弑君此其复见何【据宋督郑归生齐崔杼后不复见　按弑君复见者多矣公羊立此义非也】亲弑君者赵穿也亲弑君者赵穿则曷为加之赵盾不讨贼也何以谓之不讨贼晋史书贼曰晋赵盾弑其君夷獋赵盾曰天乎无辜吾不弑君谁谓吾弑君者乎史曰尔为仁为义人弑尔君而复国不讨贼此非弑君而何赵盾之复国奈何灵公为无道使诸大夫皆内朝然后处乎台上引弹而弹之已趋而辟九【己巳诸大夫也】是乐而已矣【以是为乐笑】赵盾已朝而出与诸大夫立于朝有人荷畚【荷负也畚草器若今市所用量谷者】自闺而出【宫中小门】赵盾曰彼何也【始怪何等物之辞】夫畚曷为出乎闺【熟视知其为畚乃言夫畚者贱器何故乃出君之闺乎】呼之不至曰子大夫也欲视之则就而视之【恐灵公谓荷畚者泄死人事于大夫欲以见就为解也】赵盾就而视之则赫然死人也【赫然乍见可骇之貌】赵盾曰是何也曰膳宰也熊蹯【掌】不熟公怒以斗摮而杀之【摮五羔反犹摮也】支解将使我弃之赵盾曰嘻趋而入灵公望见赵盾愬而再拜【愬者惊貌先拜者知其欲谏欲以敬拒之】赵盾逡巡北面再拜稽首趋而出灵公心怍焉欲杀之于是使勇士某者往杀之勇士入其大门则无人门焉者入其闺则无人闺焉者上其堂则无人焉【堂不设守视人故不言堂焉者】俯而闚其户方食鱼飱勇士曰嘻子诚仁人也吾入子之大门则无人焉入子之闺则无人焉上子之堂则无人焉是子之易也子为晋国重卿而食鱼飱是子之俭也君将使我杀子吾不忍杀子也虽然吾亦不可复见吾君矣遂刎颈而死灵公闻之怒滋欲杀之甚众莫可使往者于是伏甲于宫中召赵盾而食之赵盾之车右祁弥明者国之力士也仡然従乎赵盾而入放【依也】乎堂下而立赵盾已食灵公谓盾曰吾闻子之劒盖利劒也子以示我吾将观焉赵盾起将进劒祁弥明自下呼之曰盾【君前臣名】食饱则出何故拔劒于君所赵盾知之【由人曰知之自已知曰觉焉】躇【丑略反】阶而走【躇犹超遽不暇以次】灵公有周狗【周地所产者】谓之獒【犬四尺】呼獒而属之獒亦躇阶而从之祁弥明逆而踆之【音存以足逆曰踆】絶其颔赵盾顾曰君之獒不若臣之獒也然而宫中甲鼓而起有起于甲中者抱赵盾而乘之赵盾顾曰吾何以得此于子曰子某时所食活我于暴桑下者也赵盾曰子名为谁曰吾君孰为介【介甲也晋君谁为兴此甲兵岂不为盾乎】子之乘矣何问吾名赵盾驱而出众无留之者赵穿縁民众不説起弑灵公然后迎赵盾而入与之立于朝而立成公黑臀　胡传爱人不亲反其仁治人不治反其智晋尝命上将帅师救陈又再与之连兵伐郑今而即楚无乃于已有阙而遽以兵加之故林父不书伐而盾免书侵以正晋人所以主盟非其道也
　　夏四月
　　附左传夏定王使子服【周大夫】求后于齐　秋赤狄伐晋围懐及邢丘【今河内平臯县】晋侯欲伐之中行桓子曰使疾其民【骄则数战为民所疾】以盈其贯将可殪也【以缗穿物曰贯书曰商罪贯盈言纣之为恶如物在缗索之贯累而至于满也杜训为习非】
　　秋八月螽
　　冬十月
　　附左传冬召桓公【王卿士】逆王后于齐　楚人伐郑取成而还【杜氏曰九年十一月传所称厉之役葢在此　按厉恐是地名此处传文似有脱畧】
　　七年春卫侯使孙良夫来盟
　　左传春卫孙桓子来盟始通且谋防晋也　胡传来盟为前定者尝有约言矣未足効信而释疑又相歃血固结之耳是盟卫欲为晋致鲁而鲁专事齐初未与晋通也必有疑焉而卫侯任其无咎故遣良夫来盟而公卒见辱盟非春秋之所贵义自见矣
　　夏公防齐侯伐莱
　　秋公至自伐莱
　　左传不与谋也凡师出与谋曰及不与谋曰防　莱国今东莱黄县
　　大旱
　　杜氏曰书旱不书雩雩无功或不雩
　　冬公防晋侯宋公卫侯郑伯曹伯于黑壤
　　左传郑及晋平公子宋之谋也故相郑伯以防冬盟于黑壤王叔桓公【周卿士】临之以谋不睦晋侯之立也公不朝焉又不使大夫聘晋人止公于防盟于黄父【即黑壤】公不与盟以赂免故黑壤之盟不书讳之也按自文公以来晋以不朝讨鲁者再矣文公二年见辱以处父之盟直书其事者以诸侯之立当朝王耳非晋之所当责也今年黄父之防止公于防而不与于盟书防不书盟何也恭近于礼逺耻辱也每歳适齐而简于晋耻辱由宣公自掇之也春秋为尊者讳冬防而春书至考其故而义自见矣抑宣公簒立逭于天讨七年矣使晋成能一问之执而归诸京师正宣公襄仲之罪则霸义举而诸侯服矣乃直以其简已之故舎大而问小得赂而罢是其责又不在礼也夫仪不及物犹曰不享谓可货取侮孰甚焉以此连诸侯是盗贼之威而已矣奚霸之有　宣公因齐而得簒故事齐甚至由其专于齐也故忘其替于晋使晋讨其贼则杀恶及视之怨既正其典而比齐慢晋之故亦诛其心乱贼不复敢恃人以为恶矣
　　八年春公至自防
　　宣公簒立不朝未聘非实敢慢晋也懐疑而不敢自通耳晋成之立而不敢正赵盾赵穿之罪则亦安能讨鲁乎宜乎责朝取赂为诸侯笑而已然而因防见止改歳而始反使晋国有人天牖其衷事未可知矣独不思曰彼数数于齐繄何徳而亲乎使晋有疑者则事未可知矣故至者危其不得反也
　　夏六月公子遂如齐至黄乃复
　　公羊传其言至黄乃复何有疾也何言乎有疾乃复讥何讥尔大夫以君命出闻丧徐行而不反【闻丧者闻父母之丧徐行者不忍疾行又为君当使人追代之以丧喻疾者丧尚不当反况疾乎】　范氏曰黄齐地　杜氏曰大夫受命而出虽死以尸将事遂以疾还非礼也　仪礼聘礼篇若有私丧则哭于馆哀而居不饔食归使众介先衰而从之又曰若宾死未将命则既敛于棺造于朝介将命　陆氏曰谷梁云还者事未毕复者事毕文正倒也当为还者事毕复者事未毕师还公还自晋归父还自晋士匄闻齐侯卒乃还皆不复更往故曰还事毕也公如晋至河乃复公孙敖如京师不至而复仲遂至黄乃复皆事未毕而复也
　　辛巳有事于大庙仲遂卒于垂壬午犹绎万入去籥【大音泰去起吕反籥羊畧反】
