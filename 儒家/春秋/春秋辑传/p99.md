<!-- { "loadSidebar": true } -->
　　是内地之戎在楚北也戎是种号蛮是国名子爵也
　　夏公至自晋
　　秋八月己亥晋侯夷卒
　　九月大雩
　　季孙意如如晋冬十月塟晋昭公
　　十有七年春小邾子来朝
　　夏六月甲戌朔日有食之
　　左传祝史请所用币昭子曰日有食之天子不举【不举盛馔】伐鼓于社【责羣隂】诸侯用币于社【请上公】伐鼔于朝【退自责】礼也平子御之曰止也唯正月朔慝未作日有食之于是乎有伐鼔用币礼也其余则否太史曰在此月也【平子不识正月正月谓建巳正阳之月也于周为六月于夏为四月慝隂气也四月纯阳用事隂气未动而侵阳灾重故有伐鼔用币之礼也平子以为六月非正月故太史荅言在此月也　正阳之月者十一月建子为阳始此后每月一阳息一隂消至四月建巳六隂消尽六阳并盛是为纯干之卦正阳之月也五月建午为隂始此后每月一隂息一阳消至十月建亥六阳消尽六隂并盛是为纯坤之卦正隂之月也】日过分而未至【过春分而未夏至】三辰【日月星】有灾【日月相侵又犯是宿故三辰皆为灾】于是乎百官降物【素服】君不举辟移时【辟正寝过日食时】乐奏鼓祝用币【于社】史用辞【自责】故夏书曰辰不集于房【日月不安其舍】瞽奏鼓啬夫驰庶人走此月朔之谓也当夏四月是谓孟夏平子弗从昭子退曰夫子将有异志不君君矣【日食隂侵阳臣侵君之象故平子不肯救日食昭子知其无君也】
　　秋郯子来朝
　　左传郯子来朝公与之宴昭子问焉曰少皥氏鸟名官何故也【少皥金天氏黄帝之子己姓之祖】郯子曰吾祖也我知之昔者黄帝氏以云纪故为云师而云名【黄帝轩辕氏姬姓之祖也受命有云瑞故以云纪事百官师长皆以云为名号缙云氏盖其一官也】炎帝氏以火纪故为火师而火名【炎帝神农氏姜姓之祖也亦有火瑞以火纪事名百官】共工氏以水纪故为水师而水名【共工以诸侯霸有九州者在神农前太皥后】太皥氏以龙纪故为龙师而龙名【太皥伏羲氏风姓之祖也】我髙祖少皥挚之立也鳯鸟适至故为鸟师而鸟名鳯鸟氏厯正也【鳯鸟知天时故以名厯正之官】鸟氏司分者也【鸟燕也春分来秋分去】伯赵氏司至者也【伯赵伯劳也以夏至鸣冬至止】青鸟氏司启者也【青鸟仓庚也以立春鸣立夏至】丹鸟氏司闭者也【丹鸟鷩雉也以立秋来立冬去入大水为蜃上四鸟皆厯正之属官】祝鸠氏司徒也【祝鸠鹪鸠也鹪鸠孝故为司徒主教民】鴡鸠氏司马也【鴡鸠王鸠也鸷而有别故为司马主法制】鸤鸠氏司空也【鸤鸠鴶鶵也鸤鸠平均故为司空平水土】爽鸠氏司冦也【爽鸠鹰也鸷故为司冦主盗贼】鹘鸠氏司事也【鹘鸠鹘雕也春来冬去故为司事】五鸠鸠民者也【鸠聚也治民上聚故以鸠为名】五雉为五工正【五雉雉有五种西方曰鷷雉东方曰鶅雉南方曰翟雉北方曰鵗雉伊洛之南曰翚雉】利器用正度量夷民者也九扈为九农正【扈有九种也春扈鳻鶞夏扈窃秋扈窃蓝冬扈窃黄棘扈窃丹行扈唶昔宵扈啧啧桑扈窃脂老扈鷃鷃以九扈为九农之号各随其宜以教民事窃即古之浅字窃浅黒也窃蓝浅青也窃黄浅黄也窃丹浅赤也窃脂浅白也】扈民无淫者也【扈止也】自颛顼以来不能纪逺乃纪于近为民师而命以民事则不能故也【按上古朴略故因瑞纪事名官取大意而已中古文明渐开故因事正名命以民事如唐虞之四岳九官十二牧成周之六官乃万世不易之道非不能纪逺而纪近也】仲尼闻之见于郯子而学之既而告人曰吾闻之天子失官学在四夷犹信【失官官不脩其职也】
　　八月晋荀吴帅师灭陆浑之戎【公作贲浑戎谷无之字】
　　左传晋侯使屠蒯如周请有事于雒【雒水】与三涂【山名在陆浑南】苌谓刘子曰客容猛非祭也其伐戎乎陆浑氏甚睦于楚必是故也君其备之乃警戎备九月丁卯晋荀吴帅师渉自棘津使祭史先用牲于雒陆浑人弗知师从之庚午遂灭陆浑数之以其贰于楚也陆浑子奔楚其众奔甘鹿【周也】周大获　按先王居允姓之奸于州自晋恵公诱以来偪诸姬入郊甸世为周患后稷封殖天下而戎制之晋之咎也使因王命驱而逐之庶乎可赎前咎矣今非为王室除患乃因其贰楚而隂袭之使非苌先见戎备素警则为王室之震惊也大矣书晋荀吴帅师灭陆浑之戎罪之也无王命动大众掩戎狄之不备不顾郊甸之震惊言灭则是利而取之非攘之也凡此数者皆不待贬絶而见矣或者犹谓此役异于辟土服逺而得无贬者失之矣
　　冬有星孛于大辰
　　左传有星孛于大辰西及汉【夏之八月辰星见在天汉西今孛星出辰西光芒东及天汉】申须【鲁大夫】曰彗所以除旧布新也天事恒象【天道恒以象类告人】今除于火火出必布焉诸侯其有火灾乎【今火向伏故知当须火出乃布散为灾】梓慎曰往年吾见之是其征也【征始有形象而防也】火出而见【前年火出时】今兹火出而章必火入而伏【随火行也】其居火也乆矣【歴二年】其与不然乎【言必然也】火出于夏为三月【谓昏见】于商为四月于周为五月夏数得天【得天正】若火作其四国当之在宋卫陈郑乎宋大辰之虚也【大辰大火宋分野】陈太皥之虚也【太皥居陈大火所自出】郑祝融之虚也【祝融髙辛氏之火正居郑】皆火房【舍也】也星孛天汉汉水祥也卫颛顼之虚也故为帝丘【卫今濮阳县昔帝颛顼居之】其星为大水【卫居营室营室水也】水火之牡也其以丙子若壬午作乎水火所以合也【丙午火壬子水水火合而相薄水少而火多故水不胜火】若火入而伏必以壬午【尚未知今孛星当复随火星俱伏不故言若】不过其见之月【火见周之五月】郑禆灶言于子产曰宋卫陈郑将同日火若我用瓘【珪也】斚【玉爵】玉瓉【勺也】郑必不火子产弗与杜氏曰大辰房心尾也　孔氏曰大火苍龙宿心
　　在中最明故时候主焉　以候四时故曰辰　胡传大辰心也心为明堂天子之象其前星太子后星庶子孛星加心象天子适庶将分争也后景王崩王室乱刘子单子立王猛尹氏召伯立子朝歴数载而后定至哀十三年有星孛于东方不言宿名者不加宿也当是时吴人僣乱凭陵上国日敝于兵暴骨如莽其戾气所感固将壅吴而降之罚也故氛祲所指在于东方假手越人吴国遂灭天之示人显矣史之有占明矣
　　楚人及吴战于长岸
　　左传吴伐楚阳匄【穆王曽孙令尹子瑕】为令尹卜战不吉司马子鱼【公子鲂】曰我得上流何故不吉且楚故司马令我请改卜令曰鲂也以其属死之楚师继之尚大克之吉【得吉兆】战于长岸子鱼先死楚师继之大败吴师获其乗舟余皇【舟名】吴公子光曰丧先王之乗舟请取之以救死众许之使三人潜伏于舟侧曰我呼余皇则对师【吴师】夜从之三呼皆迭对楚师乱吴人大败之取余皇以归　杜氏曰吴楚两败莫肯告负故但书战长岸楚地　胡传言战不言败胜负敌也
　　十有八年春王三月曹伯须卒
　　夏五月壬午宋卫陈郑灾
　　左传夏五月火始昏见【火心星】丙子风梓慎曰是谓融风火之始也【东北曰融风融风木也木火之母故曰火之始】七日其火作乎【从丙子至壬午七日壬午水火合之日】戊寅风甚壬午大甚宋卫陈郑皆火禆灶曰不用吾言郑又将火郑人请用之子产不可曰天道逺人道迩非所及也遂不与亦不复火火作子产辞晋公子公孙于东门【新来未入】使司冦出新客【新来聘者】禁旧客勿出于宫【为其知国情】使子寛子上【二子郑大夫】巡羣屏摄【屏摄祭祀之位】至于大宫【郑祖庙巡行不使火及之】使公孙登徙大【登开卜大夫】使祝史徙主祏于周庙告于先君【祏庙主石函周庙厉王庙也有火灾故合羣主于祖庙易救防】使府人库人各儆其事商成公【郑大夫】儆司宫【司宫巷伯寺人之官】出旧宫人【先公宫女】寘诸火所不及司马司防列居火道【备非常也】行火所焮城下之人伍列登城明日使野司防【县士】各保其征【谓所役之人】郊人助祝史除于国北【为祭处于国北者就太隂禳火】禳火于冥【水神】囘禄【火神】祈于四鄘【鄘城也城积土隂气所聚故祈祭之以禳火之余灾】书焚室而寛其征与之材三日哭国不市使行人告于诸侯宋卫皆如是陈不救火许不吊灾君子是以知陈许之先亡也　胡传禆灶所言葢以象推非妄也而郑不复火者子产当国方有令政此以徳消变之騐矣是知吉凶祸福固有可移之理古人所以必先人事而后言命也
　　六月邾人入鄅【音禹】
　　左传鄅人借稻【周之六月夏之四月种稻之时其君自出履行之借履也】邾人袭鄅遂入之尽俘以归鄅子曰余无归矣从帑于邾邾庄公反鄅夫人而舍其女　杜氏曰鄅今琅邪开阳县妘姓国
　　秋塟曹平公
　　冬许迁于白羽
　　左传楚左尹王子胜言于楚子曰许于郑仇敌也而居楚地以不礼于郑晋郑方睦郑若伐许而晋助之楚丧地矣冬楚子使王子胜迁许于析实白羽　杜氏曰自叶迁也畏郑而乐迁故以自迁为文十五年平王复迁邑许自夷还居叶　孔氏曰十三年楚师灭蔡灵王迁许胡沈道房申于荆则许从夷向荆也平王复之当从荆向夷自夷又请迁近楚楚以叶与之叶在楚界故为居楚地
　　十有九年春
　　附左传楚子之在蔡也郹阳封人之女奔之生太子建及即位使伍奢【举之子】为之师费无极为少师无宠欲譛诸王曰建可室矣王为之聘于秦无极与逆劝王取之正月楚夫人嬴氏至自秦【王自取之故称夫人】
　　宋公伐邾
　　左传鄅夫人宋向戌之女也故向宁请师【宁向戌子】二月宋公伐邾围虫三月取之乃尽归鄅俘
　　夏五月戊辰许世子止弑其君买
