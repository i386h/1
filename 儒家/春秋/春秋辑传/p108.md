<!-- { "loadSidebar": true } -->
　　左传呉从楚师及清发【水名】将击之夫槩王曰困兽犹鬬况人乎若知不免而致死必败我若使先济者知免后者慕之蔑有鬬心矣半济而后可击也从之又败之楚人为食呉人及之奔食而从之败诸雍澨五战及郢【奔食食者走不陈故不在战数】己卯楚子取其妹季芊畀我以出渉睢【睢水出新城昌魏县东南至枝江县入江是楚王西走】鍼尹固与王同舟王使执燧象以奔呉师【烧火燧系象尾以惊却吴师】庚辰吴入郢以班处宫左司马戍及息而还【息汝南新息也闻楚败故还】败呉师于雍澨伤初司马臣阖庐【尝在呉为阖庐臣】故耻为禽焉谓其臣曰谁能免吾首呉句卑曰臣贱可乎司马曰我实失子可哉三战皆伤曰吾不可用也已句卑布裳刭而裹之【司马己死刭取其首】藏其身而以其首免楚子渉睢济江入于云中王寝盗攻之以戈击王王孙由于以背受之中肩王奔郧钟建负季芊以从【钟建楚大夫】由于徐苏而从郧公辛之弟怀将弑王曰平王杀吾父我杀其子不亦可乎【辛蔓成然之子昭十四年平王杀成然】辛曰君讨臣谁敢讐之君命天也若死天命将谁讐鬬辛与其弟巢以王奔随呉人从之谓随人曰周之子孙在汉川者楚实尽之天诱其衷致罚于楚而君又窜之周室何罪君若顾报周室施及寡人以奬天衷君之恵也汉阳之田君实有之楚子在公宫之北【随公宫也】呉人在其南子期【昭王之兄公子结】似王逃王而已为王曰以我与之王必免随人卜与之不吉乃辞呉曰以随之辟小而宻迩于楚楚实存之世有盟誓至于今未改若难而弃之何以事君执事之患不惟一人【一人楚王】若鸠【安集也】楚竟敢不聴命呉人乃退初伍员与申包胥【楚大夫】友其亡也谓申包胥曰我必复【报也】楚国申包胥曰勉之子能复之我必能兴之及昭王在随申包胥如秦乞师曰呉为封豕长蛇以荐食上国虐始于楚寡君失守社稷越在草莽使下臣告急曰夷德无厌若邻于君疆埸之患也逮呉之未定君其取分焉若楚之遂亡君之土也若以君灵抚之世以事君秦伯使辞焉曰寡人闻命矣子姑就舘将图而告对曰寡君越在草莽未获所伏下臣何敢即安立依于庭墙而哭日夜不絶声勺饮不入口七日秦哀公为之赋无衣【秦风】九顿首而坐【无衣三章章三顿首】秦师乃出
　　五年春王三月辛亥朔日有食之【三月公作正月】
　　附左传王人杀子朝于楚
　　夏归粟于蔡
　　左传以周亟矜无资　公羊传孰归之诸侯归之曷为不言诸侯归之离至不可得而序故言我也　谷梁传诸侯无粟诸侯相归粟正也　杜氏曰蔡为楚所围饥乏故鲁归之粟　按二传皆称诸侯归蔡粟然其畧言之何也侵楚无功围蔡不救及呉既破楚入郢解蔡围然后相率而归之粟救灾恤邻从简书之道固如是乎故畧而不序见其事之末矣
　　于越入呉
　　左传越入呉呉在楚也　杜氏曰于发声也　孔氏曰公羊传言越与于越立文不同事有褒贬左氏无此义越是南夷夷言有此发声史官或正其名或从其俗越与于越史异辞无义例　按于越犹云邾娄孔氏之説是也哀元年传言呉之入楚也使召陈懐公懐公召国人而问焉逢滑对曰臣闻国之兴也视民如伤是其福也其亡也以民为土芥是其祸也楚虽无徳亦不艾杀其民呉日敝于兵暴骨如莽而未见徳焉天其或者正训楚也祸之适呉其何日之有逢滑之言视史墨之言可谓徴于近而当于理要言不烦矣
　　六月丙申季孙意如卒
　　左传六月季平子行东野【季氏邑】还未至丙申卒于房阳虎将以璵【音余】璠【音烦】敛【璵璠美玉君所佩】仲梁懐弗与【懐亦季氏家臣】曰改歩改玉【昭公之出季孙行君事佩璵璠祭宗庙今定公立复臣位改君歩则亦当去璵璠】阳虎欲逐之告公山不狃【季氏臣费宰子泄也】不狃曰彼为君也子何怨焉【为君不欲使僣】既葬桓子【意如子季孙斯】行东野及费子泄为费宰逆劳于郊桓子敬之劳仲梁懐【时从桓子】仲梁懐弗敬【慢子泄】子泄怒谓阳虎子行之乎【行逐怀也】胡传内大夫有罪见讨则不书卒公子翚是也仲
　　遂杀恶及视罪与翚同而书卒者以事之变卒之也意如何以书卒见定公不讨贼复以为大夫全始终之礼也
　　秋七月壬子叔孙不敢卒
　　附左传申包胥以秦师至秦子蒲子虎帅车五百乗【三万七千五百人】以救楚子蒲曰吾未知呉道【道犹法术】使楚人先与呉人战而自稷防之大败夫槩王于沂【稷沂皆楚地】呉人获防射【楚大夫】于柏举其子帅奔徒【散卒】以从子西败呉师于军祥【楚地】秋七月子期子蒲灭唐九月夫槩王归自立也以与王战而败【自为呉王号夫槩】奔楚为堂谿氏呉师败楚师于雍澨秦师又败呉师呉师居麇【地名】子期将焚之子西曰父兄亲暴骨焉不能収又焚之不可【前年楚人与呉人战多死麇中言不可并焚】子期曰国亡矣死者若有知也可以歆旧祀【言焚呉复楚则祭祀不废】岂惮焚之焚之而又战呉师败又战于公壻之谿【楚地名】呉师大败呉子乃归囚闉舆罢【楚大夫】闉舆罢请先【请先至呉】遂逃归【遂逃归楚言呉惟得楚一大夫复失之】　乙亥阳虎囚季桓子及公父文伯【文伯桓子从父昆弟也阳虎欲为乱恐二子不从故囚之】而逐仲梁怀冬十月丁亥杀公何藐【季氏族】己丑盟桓子于稷门之内【鲁南城门】庚寅大诅逐公父歜【昌欲反即文伯】及秦遄【市专反平子姑壻】皆奔齐楚子入于郢赏鬬辛王孙由于王孙圉钟建鬭巢
　　申包胥王孙贾宋木鬭怀【九子皆从王有大功者】子西曰请舍怀也【以初谋欲弑王】王曰大德灭小怨道也申包胥曰吾为君也非为身也君既定矣又何求遂逃赏王将嫁季芊季芊辞曰所以为女子逺丈夫也钟建负我矣以妻钟建以为乐尹
　　冬晋士鞅帅师围鲜虞
　　左传报观虎之役也【三年鲜虞获晋观虎】
　　六年春王正月癸亥郑游速帅师灭许以许男斯归【速公作遫后同】
　　左传春郑灭许因楚败也
　　二月公侵郑
　　左传周儋翩【子朝余党】率王子朝之徒因郑人将以作乱于周郑于是伐冯滑胥靡负黍狐人阙外【周六邑】二月公侵郑取匡【郑邑取匡不书归之晋也】为晋讨郑之伐胥靡也往不假道于卫及还阳虎使季孟自南门入出自东门【阳虎将逐三桓欲使得罪于卫】舍于豚泽卫侯怒使弥子瑕【卫嬖大夫】追之公叔文子老矣【公孙发】辇而如公曰尤人而效之非礼也昭公之难君将以文之舒鼎【卫文公之鼎】成之昭兆【宝龟】定之鞶鉴【鞶带而以镜为餙也今西方羌胡犹然古之遗服】苟可以纳之择用一焉公子与二三臣之子诸侯苟忧之将以为之质此羣臣之所闻也今将以小忿蒙旧德无乃不可乎太姒之子唯周公康叔为相睦也而效小人以弃之不亦诬乎天将多阳虎之罪以毙之君姑待之若何乃止　按自宣公十八年书公伐之后鲁无君者将八十年至是而侵郑再侵齐一围成皆书公岂公室能张而兵权在公哉三桓既微陪臣执国命而挟公以行耳召陵之盟口血未干而郑受囊瓦之奔弱晋间楚之败而灭许又党王室之乱人加兵天子之六邑其罪大矣鲁于是奉辞以伐之夫谁曰不可而阳虎之徒衅于勇啬于祸以逞其私观季孙献俘于晋则鲁安有奨王室之实哉故书侵以志其卑也
　　公至自侵郑
　　是行也阳虎居中有异志焉往不假道还自南门入东门出以激怒于卫使微公叔文子之言公其危矣故致之
　　夏季孙斯仲孙何忌如晋
　　左传夏季桓子如晋献郑俘也阳虎强使孟懿子往报夫人之币【聘礼执圭以致君命执璧以致享币其于夫人则聘用璋享用琮聘君与夫人一使兼致之夫人不别使也阳虎欲困辱三桓并求媚于晋既使桓子报聘晋君又别遣正卿报夫人聘】晋人兼享之【贱鲁故不复两设礼明经所以不备书】孟孙立于房外谓范献子曰阳虎若不能居鲁而息肩于晋所不以为中军司马者有如先君献子曰寡君有官将使其人鞅何知焉献子谓简子曰鲁人患阳虎矣孟孙知其衅以为必适晋故强为之请以取入焉　按春秋于鲁卿使邻国变文书介副者二文十八年公子遂叔孙得臣如齐大夫擅废立而君始失政也此年季孙斯仲孙何忌如晋陪臣执国命而大夫受制也二子专国而听于阳虎行云则行止云则止立于房外致请于范鞅佯为阳虎道地而实以取入求哀于霸国吁何其衰也春秋之书皆欲以起问者见事情也附左传四月己丑呉太子终累【阖庐子夫差兄】败楚舟师子期又以陵师【陆军】败于繁扬令尹子西喜曰乃今可为矣【知惧故也】于是乎迁郢于鄀【音若】而改纪其政以定楚国六月晋阎没戍周且城胥靡
　　秋晋人执宋行人乐祁犂
　　左传秋八月宋乐祁言于景公曰诸侯唯我事晋今使不往晋其憾矣乐祁告其宰陈寅陈寅曰必使子往他日公谓乐祁曰唯寡人説子之言子必往陈寅曰子立后而行吾室亦不亡【知晋政多门往必有难】唯君亦以我为知难而行也见溷【乐祁子】而行赵简子逆而饮之酒于緜上献杨楯六十于简子陈寅曰昔吾主范氏今子主赵氏又有纳焉以杨楯贾祸弗可为也己然子死晋国子孙必得志于宋范献子言于晋侯曰以君命越疆而使未致使而私饮酒不敬二君不可不讨也乃执乐祁
　　冬城中城
　　谷梁传城中城者三家张也或曰非外民也陆氏曰三家张为日乆矣此时阳虎用事三家始衰何言张也入春秋过二百年矣城坏须筑何讥外民哉　杜氏曰公为晋侵郑故惧而城
　　季孙斯仲孙忌帅师围郓
　　杜氏曰郓贰于齐故围之何忌不言何阙文
　　附左传阳虎又盟公及三桓于周社盟国人于亳社诅于五父之衢　冬十二月天王处于姑莸【周地】辟儋翩之乱也
　　七年春王正月
　　附左传春二月周儋翩入于仪栗【周地】以叛　齐人归郓阳关阳虎居之以为政【郓阳关皆鲁邑中贰于齐齐今归之不书虎专之】
　　夏四月
　　附左传夏四月单武公【穆公子】刘桓公【文公子】败尹氏于穷谷【尹氏复党儋翩共为乱也】
　　秋齐侯郑伯盟于咸【诸侯始复特相盟】
　　左传齐侯郑伯盟于咸征防于卫　杜氏曰咸卫地陈氏曰特相盟自齐桓以来未之有也于是再见
　　诸侯无主盟矣是故石门志诸侯之合也于咸志诸侯之散也　自是而后盟沙盟曲濮防安甫盟黄防牵防洮皆齐郑纠合之事与隠公初年事相似
　　齐人执卫行人北宫结以侵卫齐侯卫侯盟于沙【公作沙泽】左传卫侯欲叛晋诸大夫不可使北宫结如齐而私于齐侯曰执结以侵我齐侯从之乃盟于琐【琐即沙也】杜氏曰阳平元城县东南有沙亭　此齐卫合党之始自此以后次五氏次垂葭次渠蒢无非包藏祸心以图晋为事夫齐固伯国之余业而卫亦中州之大国也使能脩其德政岂不足以自强乃间晋楚之衰逞为不义未几而屈于强呉曰既不能令又不受命是絶物也涕泣而女于呉兹非不义之明效哉
　　大雩
　　齐国夏帅师伐我西鄙
