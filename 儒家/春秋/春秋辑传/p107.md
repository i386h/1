<!-- { "loadSidebar": true } -->
　　阙周礼象魏郑众云象魏阙也刘熈释名云阙在门两旁中央阙然为道也【崔豹云葢为二台于门外作楼观于上】然则其上悬法象其状魏魏然髙大谓之象魏使人观之又谓之观也是观与象魏阙一物而三名也观与雉门俱灾则两观在雉门之两旁矣【何氏曰门为主观为餙】　蜀杜氏曰鲁立雉门两观僭天子也鲁之僭礼圣人讥之必因其事而托义焉　李亷曰公谷惑于桓宫僖宫灾不言及遂谓灾起两观春秋不以微及大故后言之此说非也桓僖二庙分明故不必言及此若不言及则嫌于雉门之两观独灾耳文法合如此何疑
　　秋楚人伐呉
　　左传桐叛楚【桐小国庐江舒县西南有桐乡】呉子使舒鸠氏【楚属国】诱楚人曰以师临我【教舒鸠诱楚使以师临吴】我伐桐为我使之无忌【呉伐桐伪若畏楚师之临已而为伐其叛国以取媚使楚不忌吴所谓多方以误之】秋楚囊瓦伐吴师于豫章【从舒鸠言】呉人见舟于豫章【伪将为楚伐桐】而潜师于巢【寔欲以击楚】冬十月呉军楚师于豫章败之【楚不忌故】遂围巢克之获楚公子繁【守巢大夫】
　　冬十月新作雉门及两观
　　书新作侈而大之也雉门象魏之门其外为库门而臯门在库门之外其内为应门而路门在应门之内是天子之五门也鲁有库雉路其库门似天子臯门其雉门似天子应门而设两观僭也灾而不知以为戒又作而新之故脩旧不书【据西宫灾复修不书】书新作雉门及两观以为不警天变不正厥事之明鉴也灾自雉门延及两观及鲁人脩之理合先门门者出入处也乃及两观门餙各据寔而书耳公谷强生义皆非也
　　三年春王正月公如晋至河乃复
　　二月辛夘邾子穿卒
　　左氏载邾子卞急事殊屑不足録也
　　夏四月
　　秋葬邾庄公
　　冬仲孙何忌及邾子盟于拔【拔公作枝】
　　薛氏曰鲁大夫盟诸侯邾丧未期而为防盟交失之附左传蔡昭侯为两佩与两裘以如楚献一佩一裘于昭王昭王服之以享蔡侯蔡侯亦服其一子常欲之弗与三年止之唐成公【恵侯之后】有两肃【所六反】爽【音霜骏马名也】马子常欲之弗与亦三年止之唐人或相与谋请代先从者许之饮先从者酒醉之窃马而献之子常子常归唐侯蔡人闻之固请而献佩于子常子常朝见蔡侯之徒命有司曰蔡君之乆也官不共也明日礼不毕将死【遣蔡侯之礼】蔡侯归及汉执玉而沈曰余所有济汉而南者有若大川蔡侯如晋以其子元与其大夫之子为质焉而请伐楚
　　四年春王二月癸巳陈侯吴卒
　　三月公防刘子晋侯宋公蔡侯卫侯陈子郑伯许男曹伯莒子邾子顿子胡子滕子薛伯杞伯小邾子齐国夏于召陵侵楚【晋楚兵交止此】
　　左传三月刘文公合诸侯于召陵谋伐楚也【文公王官伯也晋人假王命以讨楚之乆留蔡侯故云】晋荀寅求货于蔡侯弗得言于范献子曰国家方危诸侯方贰将以袭敌不亦难乎水潦方降疾疟方起中山【鲜虞】不服弃盟取怨无损于楚而失中山不如辞蔡侯吾自方城以来楚未可以得志祗取勤焉乃辞蔡侯晋人假羽旄于郑郑人与之【析羽为旌王者游车之所建郑私有之因谓之羽旄借观之】明日或斾以防【或贱者也继旐曰斾令贱人施其斾执以从防示卑郑】晋于是乎失诸侯　按是时晋楚之德相似也其大夫用事而贪于贿又相似也诸侯两贰而夷侈无厌县视与国至以一裘一马拘唐蔡之君三年而后遣蔡昭侯乃隠太子之子也于是赫然奋其雠耻之志指汉而誓沈玉而济如晋请师以伐楚晋为之请命于天子天子为之特使其老以临之大合十有八国之君蔡陈郑许顿胡素属于楚齐桓晋文之所不能一时悉致而今皆在于防可谓盛矣若能奉辞伐罪仗义必往于以服楚而诸侯之散者复合岂不多于齐桓召陵之功哉而奈之何晋大夫皆材也求货弗得遂辞蔡人潜掠楚境而还是以伐号召而以侵终之故春秋从其实而书之其亦不待贬絶而罪恶见矣继此而蔡以呉师入郢夫蛮夷自相攻其常事也惟中国失救患之义而外裔借之于是始争衡于上国若楚讨徴舒而县陈呉救蔡而入郢是已　或曰是役刘子为之也刘子定内难复辟于周而楚纳子朝故合诸侯以侵楚也明年王人杀子朝于楚不可谓之无功而书侵者侵浅事也不敢深犯纪实耳　齐桓以八国伐楚而楚来盟晋文以四国战楚而楚大败今三倍于桓五倍于文才一侵而退卒之救蔡败楚之功乃出于吴终春秋之世诸夏不振吴越争长其机实失于此
　　夏四月庚辰蔡公孙姓帅师灭沈以沈子嘉归杀之【姓音生后同公作归】
　　左传沈人不防于召陵晋人使蔡伐之夏蔡灭沈按沈不防于召陵者与楚故也晋求货于蔡而蔡携假羽旄于郑而郑贰大合诸侯以伐楚不能损楚之毫毛而潜踪略竟又肆虐于逺弱之小国蔡屡为楚所灭不思己之视楚犹沈视蔡也而借晋威以弃不道又如此故书灭书杀以着其罪也
　　五月公及诸侯盟于臯鼬【鼬由又反臯鼬公作浩油】
　　左传卫子行敬子【卫大夫】言于灵公曰防同难其使祝鮀【大祝子鱼】从及臯鼬将长蔡于卫【欲令蔡先卫防】卫侯使祝鮀私于苌曰闻诸道路不知信否若闻蔡将先卫信乎苌曰信蔡叔康叔之兄也先卫不亦可乎子鱼曰以先王观之则尚德也昔武王克商成王定之选建明德以藩屏周故周公相王室以尹天下于周为睦武王之母弟八人周公为太宰康叔为司冦聃季为司空五叔无官岂尚年哉【五叔管叔鲜蔡叔度成叔武霍叔处毛叔聃也】苌説告刘子与范献子谋之乃长卫侯于盟　王伯厚曰是年三月防于召陵蔡侯已在卫侯之上五月盟不序诸侯经无长卫之文传不足信也　陆氏曰重言诸侯刘子不与盟也　程子曰公以不获见于晋故因防而求盟焉【受国于季氏故因不获见于晋而惧】则此盟公意也故书公及　按齐桓召陵之师伐楚不战而楚服故书伐书屈完来盟于师盟于召陵以美之今召陵之师名曰伐楚实不能伐而空还楚人亦不遣一介行李问师来之故故书侵书诸侯自盟于臯鼬以陋之　杜氏曰繁昌县东南有城臯亭复称公者防盟异处故
　　伯成卒于防【成公作戊】
　　不言卒于师者不成乎伐楚也
　　六月葬陈惠公
　　许迁于容城
　　秋七月公至自防
　　不敢侵楚讥无功也
　　刘卷卒【卷音权】
　　杜氏曰即刘蚠奉命出盟召陵死则天王为告同盟故不具爵　赵氏曰畿内诸侯不同列国故不言刘子卷卒亦讥来赴故书之　刘氏曰王者之制内诸侯禄也外诸侯嗣也故生称爵其禄也卒称名从正也葬称公主人之事也　髙氏曰召陵防罢而卒则知臯鼬之盟以疾不与也
　　葬杞悼公
　　楚人围蔡
　　左传楚为沈故围蔡　何氏曰囊瓦称人者罪重异于凡围也
　　晋士鞅卫孔圉帅师伐鲜虞【圉公作圄】
　　召陵之役荀寅谓无损于楚而失中山故兹蔡围不救而伐鲜虞也
　　葬刘文公
　　李亷曰天子三公称公曽为三公而有土为畿内诸侯者亦曰公皆以其地配公字言之若祭公周公州公之类是也天子卿大夫为畿内诸侯者皆曰子温子刘子单子尹子之类是也然周末畿内诸侯卒皆諡公如成肃公单平公春秋因刘文公之葬特书以志其僭耳生称刘子卒称刘卷葬称刘文公皆圣人谨严之笔也而何氏注公羊乃以其称公之故而谓刘子本外诸侯入为天子大夫故上系采邑下系本爵其説无据不可从
　　冬十有一月庚午蔡侯以吴子及楚人战于栢举楚师败绩楚嚢瓦出奔郑【栢举公作伯莒谷作伯举】
　　左传伍员为呉行人以谋楚楚之杀郤宛也伯氏之族出伯州犁之孙嚭【普鄙反】为呉太宰以谋楚楚自昭王即位无岁不有呉师蔡侯因之以其子干与其大夫之子为质于呉冬蔡侯呉子唐侯伐楚【唐侯不书兵属于吴蔡】舍舟于淮汭【吴乘舟从淮来过蔡而舍之】自豫章与楚夹汉【豫章汉东江北地名后徙江南】左司马戍谓子常曰子防汉而与之上下【欲遮使勿渡】我悉方城外以毁其舟【毁吴所舍舟】还塞大隧直辕冥阨【三者汉东之隘道】子济汉而伐之我自后击之必大败之既谋而行武城黒谓子常曰【黒楚武城大夫】呉用木也我用革也【用军器】不可乆也不如速战史皇【楚大夫】谓子常楚人恶子而好司马【沈尹戍】若司马毁呉舟于淮塞城口而入【城口三隘道之总名】是独克呉也子必速战不然不免乃济汉而陈自小别至于大别【二别在江夏界】三战子常知不可【知吴不可胜】欲奔史皇曰安求其事【求知政事】难而逃之将何所入子必死之初罪必尽説【言致死以克吴可以免贪贿致冦之罪】十一月庚午二师【呉楚师】陈于栢举阖庐之弟夫槩王晨请于阖庐曰楚瓦【子常名】不仁其臣莫有死志先伐之其卒必奔而后大师继之必克弗许夫槩王曰所谓臣义而行不待命者其此之谓也今日我死楚可入也以其属五千先击子常之卒子常之卒奔楚师乱吴师大败之子常奔郑史皇以其乗广死公羊传呉何以称子夷狄也而忧中国其忧中国
　　奈何伍子胥父诛乎楚挟弓而去楚以干阖庐阖庐曰士之甚【言其为贤士】勇之甚将为之兴师而复讐于楚伍子胥复曰诸侯不为匹夫兴师且臣闻之事君犹事父也亏君之义复父之讐臣不为也于是止蔡昭公朝乎楚有美裘焉嚢瓦求之昭公不与为是拘昭公于南郢数年然后归之于其归焉用事乎河【河非楚蔡之间时盖北如晋请伐楚因祭河也】曰天下诸侯苟有能伐楚者寡人请为之前列楚人闻之怒为是兴师使嚢瓦将而伐蔡蔡请救于呉伍子胥复曰蔡非有罪也楚人为无道君如有忧中国之心则若时可矣于是兴师而救蔡曰事君犹事父也此其为可以复讐奈何曰父不受诛子复讐可也父受诛子复讐推刃之道也【一往一来曰推刃】　杜氏曰师能左右之曰以皆陈曰战大崩曰败绩吴为蔡讨楚从蔡计谋故书蔡侯以呉子言能左右之栢举楚地　按楚冯陵诸夏陈蔡尤被其毒葢尝灭而夷之为县其于蔡也诱般而杀之用隠太子于冈山逐朝呉出侯朱东国客死至呉又以囊瓦求美裘弗与拘于南郢数年而后归之讐耻极矣故蔡侯呉发愤请师于晋晋不足与请师于呉呉子为之兴师大败楚兵于柏举囊瓦奔郑于是蔡人累世之讐憾少伸矣春秋书蔡侯以呉子所以伸蔡也呉子亲行君重于师故不得不书以呉子也楚陵中国二百年中国不能制天厌之假手于呉国几亡然敝楚而呉继之此圣人之所伤也春秋书蔡侯以呉子所以伸蔡侯之义正中国之讨其曰以呉又以伤中国耳胡氏乃谓呉进而称子为善其伐楚解蔡围成伯讨之功失经意矣
　　庚辰呉入郢【郢公谷作楚】
