<!-- { "loadSidebar": true } -->
　　附左传昔公子重耳之及于难也晋人伐诸蒲城蒲城人欲战重耳不可遂奔狄从者狐偃赵衰【赵夙弟】颠颉魏武子【魏犨】司空季子【胥臣臼季也时狐毛贾佗皆从而独举此五人贤而有大功】处狄十二年而行将适齐【三字在前今有删节移置之此】过卫卫文公不礼焉及齐齐桓公妻之有马二十乗公子安之从者以为不可将行谋于桑下蚕妾在其上以告姜氏姜氏杀之而谓公子曰子有四方之志其闻之者吾杀之矣公子曰无之姜曰行也懐与安实败名公子不可姜与子犯谋醉而遣之及曺曺共公闻其骈胁【合干】欲观其祼浴薄【迫也】而观之僖负羁之妻曰吾观晋公子之从者皆足以相国若以为相夫子必反其国反其国必得志于诸侯得志于诸侯而诛无礼曺其首也子盍蚤自贰焉乃馈盘飱置璧焉公子受飱反璧及宋襄公赠之以马二十乗及郑郑文公不礼焉及楚楚子享之曰公子若反晋国则何以报不谷对曰子女玉帛则君有之羽毛齿革则君地生焉其波及晋国者君之余也其何以报君【此问此对良非偶然夷吾之人曰人实有国我何爱焉多以土地许秦而后倍之所以起衅者矣】曰虽然何以报我对曰若以君之灵得反晋国晋楚治兵遇于中原其辟君三舍若不获命其左执鞭弭【弭弓末无縁者】右属櫜【古刀反以受箭】鞬【九言及以受弓】以与君周旋子玉请杀之楚子曰吾闻姬姓唐叔之后其后衰者也其将由晋公子乎天将兴之谁能废之乃送诸秦秦伯纳女五人懐嬴与焉【子圉妻】他日公享之公子赋河水【逸诗】公赋六月赵衰曰重耳拜赐公子降拜稽首公降一级而辞焉衰曰君称所以佐天子者命重耳【六月诗小雅道尹吉甫佐宣王征伐】重耳敢不拜
　　二十有四年春王正月
　　附左传春王正月秦伯纳之不书不告入也及河子犯以璧授公子曰臣负羁絏【羁马络首絏马繮】从君巡于天下臣之罪多矣臣犹知之而况君乎请由此亡公子曰所不与舅氏【子犯重耳舅】同心者有如白水投其璧于河济河围令狐入桑泉【在河东解县西令力丁反】取臼衰【衰初危反解县东南有臼城】二月甲午晋师军于庐栁【懐公追军距重耳】秦伯使公子絷如晋师师退军于郇【解县西北有郇城】辛丑狐偃及秦晋之大夫盟于郇壬寅公子入于晋师丙午入于曲沃丁未朝于武宫戊申使杀懐公于髙梁【懐公奔髙梁髙梁在平阳县西南】不书亦不告也吕却【吕甥郤芮惠公旧臣】畏偪【害也】将焚公宫而弑晋侯寺人披请见公使让之且辞焉曰蒲城之役君命一宿女即至其后余从狄君以田渭滨女为惠公来求杀余命女三宿女中宿至虽有君命何其速也夫袪犹在女其行乎对曰臣谓君之入也其知之矣若犹未也又将及难君命无二古之制也除君之恶唯力是视蒲人狄人余何有焉今君即位其无蒲狄乎齐桓公置射钩而使管仲相【干时之役管仲射桓公中带钩】君若易之【反齐桓】何辱命焉行者甚众岂唯刑臣公见之以难告三月晋侯潜防秦伯于王城己丑晦公宫火瑕甥郤芮不获公乃如河上秦伯诱而杀之晋侯逆夫人嬴氏【秦穆公女文嬴也】以归秦伯送卫于晋三千人实纪纲之仆　晋侯赏从亡者介之推【文公臣之语助】不言禄禄亦弗及推曰献公之子九人唯君在矣惠懐无亲外内弃之天未絶晋必将有主主晋祀者非君而谁天实置之而二三子以为己力不亦诬乎窃人之财犹谓之盗况贪天之功以为己力乎下义其罪上赏其奸上下相蒙难与处矣遂隠而死晋侯求之不获以緜上为之田曰以志吾过且旌善人【西河界休县南有地名緜上】
　　夏狄伐郑
　　左传郑之入滑也【在二十一年】滑人聴命师还又即卫郑公子士泄堵俞弥【堵俞弥郑大夫】帅师伐滑王使伯服防孙伯如郑请滑【二子周大夫】郑伯怨惠王之入而不与厉公爵也【事在庄二十一年】又怨襄王之与卫滑也【怨王助卫为滑请】故不聴王命而执二子王怒将以狄伐郑富辰谏曰不可臣闻之太止以徳抚民【无亲疎也】其次亲亲以相及也【先亲以及疎推恩以明义】昔周公吊【伤也】二叔【管叔蔡叔或云夏殷之叔世】之不咸【同也】故封建亲戚以蕃屏周管蔡郕霍鲁卫毛聃郜雍曺滕毕原鄷郇【十六国皆文王子】文之昭也防晋应韩武之穆也【四国皆武王子】凡蒋邢茅胙祭周公之也召穆公【周卿士名虎召采地扶风雍县东南有召亭】思周徳之不类故纠合宗族于成周而作诗曰棠棣之华鄂不【以喻兄弟和睦则强盛而有光辉】凡今之人莫如兄弟其四章曰兄弟阋于墙外御其侮如是则兄弟虽有小忿不废懿亲今天子不忍小忿以弃郑亲其若之何庸勲亲亲昵近尊贤徳之大者也即聋从昧与顽用嚚奸之大者也弃徳崇奸祸之大者也郑有平惠之勲【平王东迁晋郑是依惠王出奔虢郑纳之】又有厉宣之亲【郑始封之祖桓公友厉王之子宣王母弟】弃嬖宠【申侯子华】而用三良【叔詹堵叔师叔】于诸姬为近四徳具矣耳不聴五声之和为聋目不别五色之章为昧心不则徳义之经为顽口不道忠信之言为嚚狄皆则之四奸具矣周之有懿徳也犹曰莫如兄弟故封建之【当周公时故言有懿徳】其懐柔天下也犹惧有外侮捍御侮者莫如亲亲故以亲屏周召穆公亦云【周公作诗召公歌之故言亦云】今周徳既衰于是乎又渝周召以从诸奸民未防祸王又兴之其若文武何王弗聴使頽完桃子出狄师【二子周大夫】夏狄伐郑取栎王徳狄人将以其女为后富辰諌曰不可臣闻之曰报者倦矣施者未厌【施功劳也有劳则望报过甚】狄固贪惏王又启之女徳无极妇怨无终狄必为患王又弗聴初甘昭公【王子带也食邑于甘河南县西南有甘水】有宠于惠后惠后将立之未及而卒昭公奔齐王复之又通于隗氏【王所立狄后】王替隗氏頽叔桃子曰我实使狄狄其怨我遂奉大叔以狄师攻王王御士将御之王曰先后其谓我何宁使诸侯圗之王遂出及坎欿【坎若感反欿大感反坎欿周地】国人纳之秋颓叔桃子奉大叔以狄师伐周大败周师获周公忌父原伯毛伯富辰【原毛皆采邑】王出适郑处于汜【郑南汜也在襄城县南】大叔以隗氏居于温
　　秋七月宋及楚平宋公如楚
　　诸侯朝楚者有矣宋故霸国霸国朝楚未之有也
　　冬天王出居于郑
　　左传冬王使来告难曰不谷不徳得罪于母氏之宠子带鄙在郑地汜【鄙野也】敢告叔父臧文仲对曰天子蒙尘于外敢不奔问官守王使简师父告于晋使左鄢父告于秦【二子周大夫】天子无出书曰天王出居于郑辟母弟之难也天子凶服【素服】降名【称不谷】礼也　郑伯与孔将鉏石甲父侯宣多省视官具于汜【三子郑大夫省官司具器用】而后聴其私政礼也
　　晋侯夷吾卒
　　杜氏曰晋文定位而后告惠公之丧故书于今年永嘉吕氏曰左氏记惠公卒在去年九月盖春秋所据者鲁史也左氏所据者他国之史也年月不同不可得而考矣
　　二十有五年春王正月丙午卫侯燬灭邢
　　左传卫侯燬灭邢同姓也故名　按诸家皆谓卫灭同姓故罪而生名之朱子谓经文只隔夏四月癸酉一句便书卫侯燬卒恐是因而传冩之误此不易之见也记曲礼曰诸侯失地名灭同姓名小戴礼多汉儒杂説援春秋三传以立文耳
　　夏四月癸酉卫侯燬卒
　　宋荡伯姬来逆妇
　　杜氏曰伯姬鲁女为宋大夫荡氏妻自为其子来逆称妇姑存之辞妇人越境逆妇非礼故书　胡传伯姬公女也而配荡氏其往嫁不见于经者国君不与大夫敌也今来逆妇而史防书之见公失礼下主大夫之昏是慢宗庙卑朝廷姑自逆妇其失明矣
　　宋杀其大夫
　　附左传秦伯师于河上将纳王狐偃言于晋侯曰求诸侯莫如勤王诸侯信之且大义也继文【文侯】之业而信宣于诸侯今为可矣晋侯辞秦师而下三月甲辰次于阳樊右师围温左师逆王　夏四月丁巳王入于王城取太叔于温杀之于隰城戊午晋侯朝王王飨醴命之宥【既行飨而设醴酒又加之以币帛以助劝也宥助也】请隧【阙地通路曰隧王之礼也诸侯皆县柩而下】弗许曰王章也未有代徳而有二王亦叔父之所恶也与之阳樊温原攅茅之田晋于是始启南阳【在晋山南河北故曰南阳】阳樊不服围之苍葛【阳樊人】呼曰徳以柔中国刑以威四夷宜吾不敢服也此谁非王之亲姻其俘之也乃出其民【取其土而已】
　　秋楚人围陈纳顿子于顿
　　左传秋秦晋伐鄀【音若国名秦楚界上小国其后迁于南郡鄀县】楚鬭克【申公子仪】屈御冦【息公子邉】以申息之师戍【守也】商宻【鄀别邑今南乡丹水县二子屯兵于析以为商宻援】秦人过析隈【析楚邑一名曰科今南阳析县隈隐蔽之处】入而系舆人以围商宻昏而傅焉【系舆人诈为克析得其囚俘者昏而傅城不欲令商宻知囚非析人】宵坎血加书伪与子仪子邉盟者【掘地为坎以埋盟之余血加盟书其上】商宻人惧曰秦取析矣戍人反矣乃降秦师囚申公子仪息公子邉以归楚令尹子玉追秦师弗及遂围秦纳顿子于顿　杜氏曰顿迫于陈而出奔楚故楚为顿围陈以纳顿子不言遂一事也顿国汝隂南顿县　按楚围陈纳顿子于顿书法如楚伐吴执齐庆封杀之盖一事耳夫顿小弱而介于陈楚陈欲迫而并兼之故前年楚伐陈城顿而还此年纳顿子以保恤小寡示恩以大义责陈而摄服之皆争主夏盟之意纳者不与纳也
　　葬卫文公
　　附左传冬晋侯围原命三日之粮原不降命去之谍出曰原将降矣军吏曰请待之公曰信国之寳也民之所庇也得原失信何以庇之所亾滋多退一舍而原降迁原伯贯于兾赵衰为原大夫狐溱【狐毛之子】为温大夫
　　冬十有二月癸亥公防卫子莒庆盟于洮
　　左传卫人平莒于我十二月盟于洮脩卫文公之好且及莒平也　按莒以元年获挐之故怨鲁未尝通卫文公将平之未及而卒成公斩然衰绖中为洮之防平莒于我成父志也然莒子不至以庆如防【庆鲁壻故】盖平之意出于卫莒疑鲁之未肯平故以大夫聴命至明年向之盟而始成焉卫成公称子未逾年也是时诸侯防柩在堂而孤有外事者习以为常至如此区区者非甚不得已而亦越礼以为之甚矣事接于我虽非命卿皆书名谷梁云莒无大夫其曰莒庆以公之防目之也凿説也君盟大夫自浮来而已然矣此不贬者从同　杜氏曰洮鲁地
　　二十有六年春王正月己未公防莒子卫甯速盟于向【速公作遫后同】
　　左传公防莒兹防公【兹防时君之号莒夷无諡以号为称】甯庄子盟于向寻洮之盟也　莒今知鲁肯平故莒子亲来卫知鲁莒已可平故在防不再行而使大夫左氏言寻洮之盟洮之盟才一月何寻之有僖公以前盟莒子不亲至故复为此防向者盟其大夫今卫又使大夫盟公皆失也　杜氏曰向莒地
