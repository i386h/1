<!-- { "loadSidebar": true } -->
　　徐邈曰自此以前邾畀我庶其并来奔今邾快又至三叛人俱以鲁为主邾鲁隣国而聚其逋逃为过之甚故悉书之以示讥也小国无大夫故但举名而畧其氏　家氏曰庶其畀我来奔季孙宿始纳之今邾快又来奔意如复纳之宿意如世济其凶不君其君又诱人之臣使之叛其君而已为之逋逃主罪可胜诛乎快邾之贱者不足録也而春秋録之诛季氏之无君也三十一年黑肱以滥来复受之而不疑推其无忌惮之心亦何所不至春秋详之非诛叛人实诛季氏也
　　附左传孟懿子阳虎伐郓【阳虎季氏家臣伐郓欲夺公郓使公不得居也】郓人将战子家子曰天命不慆久矣【慆疑也言弃居不疑】使君亡者必此众也天既祸之而自福也不亦难乎犹有鬼神此必败也呜呼为无望也夫其死于此乎公使子家子如晋公徒败于且知【近郓地】　楚郤宛之难国言未已进胙者【国中祭祀也】莫不谤【诅也】令尹沈尹戌言于子常曰夫左尹与中廏尹莫知其罪而子杀之以兴谤讟至于今不已【左尹郤宛也中廏尹阳令终】戍也惑之仁者杀人以掩谤犹弗为也今吾子杀人以兴谤而弗圗不亦异乎夫无极楚之谗人也民莫不知去朝吴出蔡侯朱丧太子建杀连尹奢屏王之耳目使不聪明不然平王之温惠共俭有过成庄无不及焉所以不获诸侯迩无极也今又杀三不辜以兴大谤【三不辜郤氏阳氏晋陈氏】几及子矣子而不圗将焉用之夫鄢将师矫子之命以灭三族国之良也而不愆位吴新有君【光新立】疆埸日骇楚国若有大事子其危哉知者除谗以自安也今子爱谗以自危也甚矣其惑也子常曰是瓦之罪敢不良图九月己未子常杀费无极与鄢将师尽灭其族以说于国谤言乃止
　　公如齐
　　左传齐侯请飨之子家子曰朝夕立于其朝又何飨焉其饮酒也乃饮酒使宰献而请安【比公于大夫也礼君不敌臣晏大夫使宰为主献献爵也请安齐侯请自安不在坐也】子仲【鲁公子憖十二年奔齐】之子曰重为齐侯夫人曰请使重见子家子乃以君出
　　公至自齐居于郓
　　附左传十二月晋籍秦【籍谈子】致诸侯之戍于周鲁人辞以难
　　二十有八年春王三月曹悼公
　　公如晋次于干侯
　　左传春公如晋将如干侯子家子曰有求于人而即其安人孰矜之其造于竟弗听使请逆于晋晋人曰天祸鲁国君淹恤在外君亦不使一个辱在寡人而即安于甥舅其亦使逆君【言自使齐逆君】使公复于竟而后逆之　杜氏曰干侯在魏郡斥丘县晋竟内邑
　　夏四月丙戌郑伯宁卒【宁公作甯】
　　六月郑定公
　　秋七月癸巳滕子宁卒【宁公作甯】
　　冬滕悼公
　　二十有九年春公至自干侯居于郓齐侯使髙张来唁公
　　左传春公至自干侯处于郓齐侯使髙张来唁公称主君【比公于大夫】子家子曰齐卑君矣君祗辱焉公如干侯　杜氏曰唁公至晋不见受
　　公如晋次于干侯
　　左传平子每嵗贾【买也】马具从者之衣履而归之于干侯公执归马者卖之乃不归马卫侯来献其乗马曰启服【马名】堑而死公将为之椟子家子曰从者病矣请以食之乃以帏裹之公赐公衍羔裘使献龙辅【玉名】于齐侯遂入羔裘齐侯喜与之阳谷【齐邑】公衍公为之生也其母偕出【之产舍】公衍先生公为之母曰相与偕出请相与偕告三日公为生其母先以告公为为兄公私喜于阳谷而思于鲁曰务人【公为】为此祸也【始与公若谋逐季氏】且后生而为兄其诬也久矣乃黜之而以公衍为太子
　　夏四月庚子叔诣卒
　　谷梁传季孙意如曰叔倪无病而死此皆无公也是天命也非我罪也
　　秋七月
　　冬十月郓溃
　　孔氏曰公自二十六年以来常居于郓此时公既如晋必留人守郓郓人溃散而叛公使公不得更来当是季氏道之使然
　　三十年春王正月公在干侯
　　范太史淳夫论唐事而及此曰季氏出其君鲁无君者八年春秋每嵗必书公之所在不与季氏之専国也唐史列武后于本纪不没其实以着其恶窃以为不然中宗之有天下受之于髙宗天下者唐之天下也武氏安得而间之复系嗣圣之年黜武氏之号窃取春秋之义虽获罪于君子而不辞也　刘氏曰左氏云不先书郓与干侯非公且征过也非也向者公虽去国然犹居郓古人所谓若在竟内则犹君也是以不嵗首书郓耳去年公如晋次于干侯但是暂时次止之名犹以郓为居自然不得书公在干侯也今郓人溃散公无所入羁旅他国国非其有故书公在以系一国之事是圣人至意深浅各有所出岂但征过哉公虽有过不若季氏之悖也其宁纵释季氏専攻公身而已
　　夏六月庚辰晋侯去疾卒秋八月晋顷公【顷音倾】左传夏六月晋顷公卒秋八月郑游吉吊且送魏献子使士景伯诘之曰悼公之丧子西吊子蟜送今吾子无贰何故【吊共使】对曰诸侯所以归晋君礼也礼也者小事大大字小之谓事大在共其时命字小在恤其所无以敝邑居大国之间共其职贡与其备御不虞之患岂防共命【言不敢防共命以所备御者多不及办之】先王之制诸侯之丧士吊大夫送唯嘉好聘享三军之事于是乎使卿晋之丧事敝邑之间先君有所助执绋【挽索】矣若其不间虽士大夫有所不获数矣大国之恵亦庆其加而不讨其乏明底其情取备而已以为礼也灵王之丧我先君简公在楚我先大夫印段实往敝邑之少卿也王吏不讨恤所无也今大夫曰女盍从旧旧有丰有省不知所从从其丰则寡君幼弱是以不共从其省则吉在此矣唯大夫圗之晋人不能诘
　　冬十有二月吴灭徐徐子章羽奔楚【羽公作禹】
　　左传吴子使徐人执掩余使钟吾人执烛庸【二十七年奔故】二公子奔楚楚子大封而定其徙【大封与土田定其所徙之居】使监马尹大心逆吴公子使居养【二子奔楚楚逆之于竟也养即所封之邑】莠尹然左司马沈尹戌城之【城养】取于城父与胡田【胡子之地】以与之将以害吴也子西谏曰吴光新得国而亲其民视民如子辛苦同之将用之也若好吴边疆使柔服焉犹惧其至吾又疆其雠以重怒之无乃不可乎吴周之胄裔也而弃在海濵不与姬通今而始大比于诸华光又甚文将自同于先王【先王谓太王王季亦自西戎始】不知天将以为虐乎使翦丧吴国而封大异姓乎其抑亦将卒以祚吴乎其终不逺矣我盍姑亿吾鬼神而宁吾族姓以待其归将焉用自播扬焉王弗听吴子怒冬十二月吴子执钟吾子遂伐徐防山以水之【防壅山水以灌徐】己卯灭徐徐子章羽断其发【自刑示惧】携其夫人以逆吴子吴子唁而送之使其迩臣从之遂奔楚楚沈尹戌帅师救徐弗及遂城夷使徐子处之【夷城父也】吴子问于伍员曰初而言伐楚余知其可也而恐其使余往也又恶人之有余之功也今余将自有之矣伐楚何如对曰楚执政众而乖莫适任患若为三师以肄【劳也】焉一师至彼必皆出彼出则归彼归则出楚必道敝亟肄以罢之多方以误之既罢而后以三军继之必大克之阖庐从之楚于是乎始病　啖氏曰徐子名者初已服吴子唁而送之非能自奔也　常山刘氏曰齐灭谭楚灭狄灭温君奔皆不名者强暴加于小弱力不能胜而奔义未絶也诉于天子方伯则理可申而国可复岂可遽絶之哉章羽既已服吴而后奔楚则既降矣安有兴复之志哉故名之以着其絶也
　　三十有一年春王正月公在干侯
　　左传言不防内外也　杜氏曰公内不容于臣子外不容于齐晋所以乆在干侯
　　季孙意如防晋荀跞于适歴
　　杜氏曰季氏出其君而纳邾快黒肱卒大夫防晋宋滕薛晏然如二君矣君在外虽卿有事不书必有诸侯之事而后书故文公在晋敖防垂陇襄公在晋宿防邢丘皆伯令也昭公在干侯意如防适歴非诸侯之事也则何以书以晋之释君而助臣也士鞅防诸侯之大夫于扈将以纳公取货于季而遂不果荀跞复为此防昭公所以死于外也防昭之际大夫无君之祸晋人为之也
　　夏四月丁巳薛伯谷卒
　　晋侯使荀跞唁公于干侯
　　左传夏四月季孙从知伯【荀跞】如干侯子家子曰君与之归一慙之不忍而终身惭乎公曰诺众曰在一言矣君必逐之荀跞以晋侯之命唁公且曰寡君使跞以君命讨于意如意如不敢逃死君其入也公曰君惠顾先君之好施及亾人将使归粪除宗祧以事君则不能见夫人【谓季孙也】己所能见夫人者有如河荀跞掩耳而走曰寡君其罪之恐敢与知鲁国之难【言恐获不纳君之罪今纳而不入何敢复知耶】臣请复于寡君退而谓季孙君怒未怠子姑归祭子家子曰君以一乗入于鲁师季孙必与君归公欲从之众从者胁公不得归
　　附左传秋吴人侵楚伐夷侵潜六【皆楚邑】楚沈尹戌帅师救潜吴师还楚师迁潜于南冈而还吴师围左司马戍右司马稽帅师救及豫章吴师还始用子胥之谋也
　　冬黒肱以滥来奔【肱公作弓】
　　左传冬邾黒肱以滥来奔贱而书名重地故也君子曰名之不可不慎也如是夫有所【有地也】有名而不如其已以地叛虽贱必书地以名其人终为不义弗可灭已是故君子动则思礼行则思义不为利囘不为义疚【见义即为之】或求名而不得或欲葢而名章惩不义也齐豹为卫司冦守嗣大夫作而不义其书为盗邾庶其莒牟夷邾黒肱以土地出求食而已不求其名贱而必书【春秋叛者多唯取三人来适鲁者三人皆小国大夫故曰贱】此二物者所以惩肆而去贪也【物事也齐豹书盗惩肆也三叛人名去贪也】若艰难其身以险危大人而有名章彻攻难之士将奔走之若窃邑叛君以徼大利而无名贪冒之民将寘力焉是以春秋书齐豹曰盗三叛人名以惩不义也　社氏曰黒肱邾大夫滥东海昌虑县不书邾史阙文唐陈氏曰不曰邾史阙文二传不言其阙互相穿凿汪氏曰习于公谷而不得其义者或以为通滥为
　　国或以为别乎邾皆妄说也齐楚大国且未尝分其地以封子弟况蕞尔之邾乎苟别于邾而自为国又何为挟地以归他国乎
　　十有二月辛亥朔日有食之
　　三十有二年春王正月公在干侯
　　取阚
　　杜氏曰阚鲁地在东平须昌县东南公居干侯遣人诱阚而取之　张氏曰昭公之难叔孙如阚定公元年将昭公季孙使役如阚公氏将沟焉此鲁地而公取之也　蜀杜氏曰志公在外而得邑于季氏虽复得之如取诸外也　杜氏曰公羊云不系邾娄讳亟也凡春秋书取地而不系国公羊皆以为邾邑而讳亟抑何谬耶
　　夏吴伐越
　　左传始用师于越也史墨曰不及四十年越其有吴乎【存亾之数不过三纪嵗星三周三十六嵗故曰不及四十年】越得嵗而吴伐之必受其凶【此年嵗在星纪星纪吴越之分也嵗星所在其国有福吴先用兵故受其凶】
　　秋七月　冬仲孙何忌防晋韩不信齐髙张宋仲几卫世叔申郑国参曹人莒人薛人人小邾人城成周【世叔谷作太叔莒人下公有邾娄人谷有邾人】
