<!-- { "loadSidebar": true } -->
　　左传文之锴【蔡大夫】讨翩杀之故逐公系辰而杀公系姓公孙旴【即霍也】
　　葬秦惠公
　　宋人执小邾子
　　夏蔡杀其大夫公孙姓公孙霍
　　经无讨贼之辞左传与经不合
　　晋人执戎蛮子赤归于楚【蛮公作曼音蛮】
　　左传夏楚人既克夷虎【夷虎蛮夷叛楚者】乃谋北方左司马昄【普版反】申公寿余叶公诸梁【三子楚大夫】致蔡于负函【音咸此蔡之故地人民楚因以为邑致之者防其众也】致方城之外于缯【才陵反】闗
　　【负函缯关皆楚地】曰吴将泝【音素逆流而上也】江入郢将奔命焉为一昔之期袭梁及霍【梁霍蛮子之二邑三子防众以备吴为名而隂袭梁霍夜结期明日便发使不及知也】单浮余【楚大夫】围蛮氏蛮氏溃蛮子赤奔晋隂地【隂地者河南山北自上雒以东至陆浑东西横长其间非一邑】司马起丰析与狄戎以临上雒【楚司马昄也析县属南乡郡析南有丰乡皆楚邑发此二邑人及戎狄以临上雒】左师军于菟【音徒】和【山在上雒东】右师军于仓野【在上雒县】使谓隂地之命大夫士蔑曰【特命大夫使总监隂地者】晋楚有盟好恶同之若将不废寡君之愿也不然将通于少习以听命【少习商县武关也将大开武关道以伐晋】士蔑请诸赵孟赵孟曰晋国未宁安能恶于楚必速与之士蔑乃致九州之戎【九州戎在晋隂地陆浑者】将裂田以与蛮子而城之【以诈蛮子】且将为之卜【卜城】蛮子听卜遂执之与其五大夫以畀楚师于三户【今丹水县北三户亭】司马致邑立宗焉以诱其遗民而尽俘以归　公羊传赤者何戎曼子之名也其言归于楚何【据执曹伯畀宋人不言归于宋】子北宫子曰辟伯晋而京师楚也【嫌与伯执归京师同文故辟其文而名之使若晋非伯执而赤微者】　胡传晋人云者罪之也蛮子赤何以名夷狄也无罪见执亦书名外之也文公执曹伯则曰畀宋人今此曷云归于楚归于楚者犹曰京师楚也晋主夏盟为日久矣不竞至此春秋所恶【胡传用公羊语而意不同胡传优】
　　城西郛
　　杜氏曰备晋也
　　六月辛丑亳社灾【亳步各反公作蒲】
　　公羊传蒲社者何亡国之社也【何氏曰公羊以为蒲者古国之名天子灭之以封伯禽取其社以戒诸侯使事上】社者封也【封土为社】其言灾何【据封土非火所能烧】亡国之社葢揜之揜其上而柴其下【故火得烧之揜其上不受天气也柴其下不达地气也】蒲社灾何以书记灾也　谷梁传亳社者亳之社也亳亡国也【范氏曰殷都于亳武王克纣而班列其社于诸侯以为亡国之戒】亡国之社以为庙屏【立亳之社于庙之外以为屏蔽左氏云间于两社】戒也【人君瞻之而知戒】其屋亡国之社不得达上也【必为之作屋不使上通天也縁有屋故言灾】　程子曰书曰汤既胜夏欲迁其社不可作夏社国既亡则社自当迁汤存之以为后戒故但屋之自王都以至国都皆有之记曰丧国之社屋之不受天阳也又曰亳社北牖使隂明也鲁有亳社灾屋之故有灾此制计之必始于汤也
　　秋八月甲寅滕子结卒
　　冬十有二月葬蔡昭公
　　葬滕顷公
　　附左传秋七月齐陈乞【僖子】施【多】卫甯跪救范氏庚午围五鹿【晋邑】九月赵鞅围邯郸冬十一月邯郸降荀寅奔鲜虞赵稷奔临【晋邑】十二月施逆之遂堕临国夏伐晋取邢任栾鄗逆畤隂人盂壶口【八邑晋地】防鲜虞纳荀寅于柏人【今赵国柏人县】
　　五年春城毗【频夷反公作比又作芘】
　　杜氏曰备晋也
　　夏齐侯伐宋
　　晋赵鞅帅师伐卫
　　左传春晋围柏人荀寅士吉射奔齐夏赵鞅伐卫范氏之故也遂围中牟
　　秋九月癸酉齐侯杵臼卒【杵公作处】
　　左传齐燕姬【景公夫人】生子不成【未冠】而死诸子【庶公子】鬻姒【景公妾】之子荼嬖诸大夫恐其为太子也言于公曰君之齿长矣未有太子若之何公曰二三子闲于忧虞则有疾疢亦姑谋乐何忧于无君【言羣臣若闲暇于国家忧虞之事则恐有疾疢不得为乐今既无忧虞又无疾疢亦且谋乐何忧乎无君】公疾使国惠子【国夏】高昭子【高张】立荼寘羣公子于莱秋齐景公卒冬十月公子嘉公子驹公子黔奔卫公子鉏公子阳生来奔【皆景公子在莱者】
　　冬叔还如齐【还音旋后同】
　　闰月葬齐景公
　　公羊传闰不书此何以书丧以闰数也丧曷为以闰数丧数畧也　谷梁传不正其闰也　何氏曰丧服大功以下以闰数恩杀故并闰数　刘氏曰丧以年断者不以闰数以月断者则以闰数　按成六年谷梁传云闰月者附月之余日也天子不以告朔而丧事不数也谷梁之意以为大功以下及葬皆不数闰与公羊不同公羊谓九月五月三月之丧既以月断则得数闰是以葬亦数闰以天子七月诸侯五月大夫三月士逾月葬亦数月故也如谷梁之説是此葬齐景公自九月并理闰月为五月而葬夫丧事不数之义春秋讥之故曰不正其闰也
　　六年春城邾瑕【公作葭】
　　杜氏曰备晋也任城亢父县北有邾娄城　高氏曰瑕邾邑鲁以不义强城之圣人因其城而系之邾不与鲁之擅并人土也　汪氏曰邾瑕如鲁济之类鲁有负瑕故称邾以别之鲁取不书恐如成之不见于经耳
　　晋赵鞅帅师伐鲜虞
　　左传春晋伐鲜虞治范氏之乱也【四年鲜虞纳荀寅于柏人】
　　吴伐陈
　　左传复修旧怨也楚子曰吾先君与陈有盟不可以不救乃救陈师于城父
　　夏齐国夏及高张来奔
　　左传齐陈乞伪事高国者每朝必骖乘焉所从必言诸大夫【所适必言诸大夫之罪过欲以交鬬之】曰彼皆偃蹇将弃子之命皆曰高国得君必偪我盍去诸固将谋子子早图之图之莫如尽灭之需事之下也及朝则曰彼虎狼也见我在子之侧杀我无日矣请就之位又谓诸大夫曰二子者祸矣恃得君而欲谋二三子曰国之多难贵宠之由尽去之而后君定既成谋矣盍及其未作也先诸作而后悔亦无及也大夫从之夏六月戊辰陈乞鲍牧及诸大夫以甲入于公宫昭子闻之与惠子乘如公战于庄败【高国败也庄六轨之道】国人追之国夏奔莒遂及高张晏圉【婴之子】施来奔【圉施不书非卿】　按世子国之本也大臣国之榦也齐景公废长立少轻其国本属诸高国既愚且懦故陈乞逐之如振槁叶而弑君立君皆在其手莫或敢难使景公早定树子择任忠贤则君君臣臣父父子子虽百陈氏岂能盗其国哉春秋书齐国夏高张来奔于前陈乞弑其君荼于后其以为轻其国本托国非人之戒者至明切矣
　　叔还防吴于柤【柤庄加反】
　　秋七月庚寅楚子轸卒
　　左传秋七月楚子在城父将救陈卜战不吉卜退不吉王曰然则死也再败楚师不如死【此以卜战而言前已败于柏举今卜战不吉谓当败是再败】弃盟逃雠亦不如死【此以卜退而言】死一也其死讐乎【死于战也】命公子申【子西】为王不可则命公子结【子期】亦不可则命公子啓【子闾　三子皆昭王兄】五辞而后许将战王有疾庚寅昭王攻大防【陈地吴师所在】卒于城父子闾退曰君王舍其子而让羣臣敢忘君乎从君之命顺也立君之子亦顺也二顺不可失也【始而许立以从君终立君之子以不忘君故曰二顺不可失】与子西子期谋潜师闭涂【不通外使】逆越女之子章【惠王】立之而后还是岁也有云如众赤鸟夹日以飞三日楚子使问诸周太史周太史曰其当王身乎若禜之可移于令尹司马【禜音咏禳祭】王曰除腹心之疾而寘诸股肱何益不谷不有大过天其夭诸有罪受罚又焉移之遂弗禜初昭王有疾卜曰河为祟王弗祭大夫请祭诸郊王曰三代命祀祭不越望江汉睢漳楚之望也祸福之至不是过也不谷虽不德河非所获罪也遂弗祭
