<!-- { "loadSidebar": true } -->
　　诸侯不生名突之名失地也突将杀祭仲不克而出诸侯之出奔必有出之者矣言其出不言其出之者何也君实有国而出于臣臣虽有罪而君至于失国自取之也然则弑君何以称臣弑君之罪重于出君也
　　郑世子忽复归于郑
　　忽尝为君矣其出也称郑忽其复归也称郑世子忽何也于其出言其不能君也于其复归言其所恃以反国者惟世子也舍是无足以归者矣突既出则忽之归无难矣然而郑人之所不喜也
　　许叔入于许
　　郑庄公之入许也使许大夫百里奉许叔以居许东偏使其大夫公孙获居许西偏许叔因郑乱以入于许犹有郑难焉故曰入叔之不称公子将为君也不名而字无与争国者也凡将君而非争者皆字许叔蔡季是也
　　公会齐侯于艾邾人牟人葛人来朝秋九月郑伯突入于栎
　　称入忽在内难之也公羊曰何以不言忽之出奔忽之为君微也祭仲存则存矣祭仲亡则亡矣夫突入于栎未入于郑忽未尝奔也而何以书之
　　冬十有一月公会宋公卫侯陈侯于袲伐郑
　　地而后伐既会而后伐也谷梁曰疑词也非其疑也盖以为伐突以正忽也夫突在栎不在郑伐郑非伐突也乃所以救突也公羊谷梁之妄若是者众矣不可胜非也故各非其一而已
　　十有六年春正月公会宋公蔡侯衞侯于曹夏四月公会宋公衞侯陈侯蔡侯伐郑秋七月公至自伐郑冬城向十有一月衞侯朔出奔齐
　　衞宣公烝于夷姜生伋子属之右公子为之娶于齐而宣公取之生寿及朔属寿于左公子宣姜与朔构伋子使齐盗杀之幷及寿子故二公子怨惠公而立公子黔牟惠公出奔
　　十有七年春正月丙辰公会齐侯纪侯盟于黄二月丙午公会邾仪父盟于趡夏五月丙午及齐师战于奚六月丁丑蔡侯封人卒秋八月蔡季自陈归于蔡
　　季之不称公子将为君也不名而字无与争国者也自陈陈奉之也
　　癸巳葬蔡桓侯
　　葬未有不称公者此其称侯何也传失之也或曰周衰诸侯不请谥于天子故葬则称公蔡桓之称侯请之天子也夫诸侯既没不请于天子而称公非礼也然则鲁君生而称公诸侯之大夫皆称公子亦非礼乎臣子之于君极其尊而称之礼也诸侯葬而鲁徃会从其臣子而称公亦可谓礼矣
　　及宋人衞人伐邾冬十月朔日有食之
　　十有八年春王正月公会齐侯于泺公与夫人姜氏遂如齐
　　非礼也泺之会公实与姜氏行其不言公与夫人姜氏会齐侯于泺夫人不会也谷梁曰夫人伉也夫人虽伉而与于会可以不书乎虽不伉而不与于会其可书乎其不言及何也及上下之词也与不相属也所以恶夫人也
　　夏四月丙子公薨于齐
　　齐侯通于姜氏使彭生戕公不言戕讳之也公薨不地故也此其言齐何也在外不可不言也
　　丁酉公之丧至自齐秋七月冬十有二月己丑葬我君桓公










　　春秋集解卷二
　　钦定四库全书
　　春秋集解卷三　　　　　宋　苏辙　撰
　　庄公
　　元年春王正月
　　不书即位继故也左氏曰文姜出故也文姜之出孰与桓公之薨且出在三月舍其大而言其细失之矣
　　三月夫人孙于齐
　　桓公之薨夫人与闻焉鲁人责之故出奔不言奔讳之也不称姜氏以为夫人之义絶不为亲礼也或曰所以贬之也
　　夏单伯送王姬
　　单伯天子之卿也天子嫁女于诸侯必使诸侯同姓者主之王将嫁女于齐故使鲁主之而单伯送之单伯不称使何也外大夫使于鲁则称使详之也于他国则否略之也单伯之女为齐行也故不称使公羊谷梁曰此送王姬也然则单伯为鲁大夫矣鲁无单伯天子之世卿也且鲁大夫必名使鲁主之则周人送之齐人逆之足矣鲁人何为逆之哉
　　秋筑王姬之馆于外冬十月乙亥陈侯林卒王使荣叔来锡桓公命
　　锡命者命之以策也衞襄公之没也王使成简公追命之曰叔父陟恪在我先王之左右以佐事上帝予敢忘髙圉亚圉不称天王阙文也
　　王姬归于齐
　　自我归之也不言齐之来逆馆之于外弗与接也
　　齐师迁纪郱鄑郚
　　二年春王二月葬陈庄公夏公子庆父帅师伐于余丘秋七月齐王姬卒冬十有二月夫人姜氏会齐侯于禚乙酉宋公冯卒
　　三年春王正月溺会齐师伐衞夏四月葬宋庄公五月葬桓王秋纪季以酅入于齐
　　纪季纪侯之弟也齐方无道其欲灭纪久矣纪非齐之敌也天子莫之治诸侯莫之救纪侯内则不能下齐外则不忍抗齐以残其民将弃国而去故以酅与季使为附庸以无废先祀故书曰纪季以酅入于齐言非叛也季之不名附庸之君且喜之也
　　冬公次于滑
　　四年春王二月夫人姜氏享齐侯于祝丘三月纪伯姬卒夏齐侯陈侯郑伯遇于垂
　　郑伯郑子仪也桓十五年五月书郑伯突出奔蔡郑世子忽复归于郑九月书郑伯突入于栎十七年髙渠弥杀忽而立子亹十八年齐襄公杀子亹郑人立子仪庄十四年突使傅瑕杀子仪而入则遇于垂者子仪也然则郑有二君矣可乎春秋有一国而二君者郑突与仪衞衎与剽是也突衎始终为君仪之君郑十有四年剽之君衞十有一年皆既能君者也故春秋因其实而君之然则孰与曰皆不与也突之入也以簒衎之出也以恶仪剽虽国人之所立而突衎在焉非所以为安也故四人春秋莫适与也皆不没其实而已君子不幸而处于此如子臧季札可也不如是则乱不止昔者孔子之门人疑孔子之为衞辄也子贡入问之曰伯夷叔齐何人也曰古之贤人也曰怨乎曰求仁而得仁又何怨出曰夫子不为也故曰君子不幸而处于此如子臧季札可也
　　纪侯大去其国
　　大去者不反之词也以国与季季奉社稷故不言灭不见廹逐故不言奔虽失地之君而原其行事则周亶父也故贤之而不名公羊曰何以不言灭为齐襄讳也春秋为贤者讳何贤乎襄公复雠也齐哀公烹于周纪侯譛之于是九世矣世盖有复九世之雠者乎且襄公非志于复雠者也虽或以是为名春秋从而信之可乎
　　六月乙丑齐侯葬纪伯姬
　　内女不书葬此何以书齐以告也齐侯取其国而葬其夫人取之则有罪而葬之则礼也
　　秋七月冬公及齐人狩于禚
　　公忘齐之雠而越境以与其人狩非礼甚矣或曰齐人齐侯也不言齐侯为公讳也
　　五年春王正月夏夫人姜氏如齐师秋郳黎来来朝冬公会齐人宋人陈人蔡人伐衞
　　伐衞所以纳朔也不言纳将言朔之入故也朔以杀二兄为罪而诸侯纳之言纳则罪在纳者而入者幸矣言入则罪在入者而纳者亦未免也成十八年楚子郑伯伐宋宋鱼石复入于彭城言复入而不言纳亦犹是也
　　六年春王正月王人子突救衞夏六月衞侯朔入于衞朔之入犹有黔牟在焉故称入
　　秋公至自伐衞
　　公及诸侯伐衞以纳朔王人救衞不胜诸侯朔遂得入朔入而公至虽不言纳而公之罪亦明矣
　　螟冬齐人来归衞俘
　　七年春夫人姜氏会齐侯于防夏四月辛卯夜恒星不见夜中星陨如雨
　　恒星不见夜明也星陨如雨众也左氏以为与雨偕公羊以为雨星不及地尺而复按厯代天文志记众星同陨者以为星陨如雨盖无足怪也
　　秋大水无麦苖
　　是时麦熟五稼苖而未秀皆为水所害也
　　冬夫人姜氏会齐侯于谷
　　八年春王正月师次于郎以俟陈人蔡人甲午治兵夏师及齐师围郕郕降于齐师秋师还冬十有一月癸未齐无知弑其君诸儿
　　齐僖公母弟夷仲年生公孙无知有宠于僖公衣服礼秩如适襄公绌之故作乱不称公孙将为君也凡弑君称君君无道也然春秋所书无道而称臣者六齐诸儿虽无道而无知以其私弑之故称无知晋夷臯楚虔虽无道而赵盾公子比疑于无罪故称盾及比陈平国蔡固虽无道而罪不加于国人故称徴舒及般齐光虽无道而崔杼之恶甚于光故称杼言各有所当已不必同也
　　九年春齐人杀无知
　　齐雍廪杀无知而称人以杀言齐人皆欲杀之也不称君不能君也
　　公及齐大夫盟于蔇夏公伐齐纳子纠齐小白入于齐凡当立者不言纳与入如宋襄公之纳齐孝公言伐而已不言纳与入也言纳与入非当立者也子纠小白皆齐襄公之庶弟而争国故子纠言纳而小白言入纠之言纳而不言入纳而未得入也小白之言入自入也不言归子纠难之也不称公子皆将为君也
　　秋七月丁酉葬齐襄公八月庚申及齐师战于干时我师败绩九月齐人取子纠杀之
　　子纠之死鲁杀之也鲍叔谓鲁子纠亲也请君讨之管召雠也请受而甘心焉乃杀子纠于生窦召忽死之管仲请囚其曰齐人取子纠杀之何也不予齐人之使鲁杀其亲也故使齐其尸之且曰有国而不能庇一人亦所以病鲁也公羊曰称子纠宜为君也或因公羊而益之曰此杀未逾年之君也夫子纠小白皆以庶弟争国未知孰宜为君也未知孰宜为君纳而未得入而以为未逾年之君也可乎
　　冬浚洙
　　十年春王正月公败齐师于长勺二月公侵宋三月宋人迁宿
　　凡诸侯迁国自迁曰某迁于某人迁而有之曰某人迁某犹以为附庸也故不言灭
　　夏六月齐师宋师次于郎公败宋师于乗丘秋九月荆败蔡师于莘以蔡侯献舞归
　　荆楚之旧号也不称荆人夷也献舞之名失地也凡获诸侯不言获而言以归尊之也
　　冬十月齐师灭谭谭子奔莒
　　凡诸侯灭同姓名其非同姓君行则称君臣行则称臣灭人之国其罪均也而其实不可不别谭子之不名未通也不言出奔国灭无所出
　　十有一年春王正月夏五月戊寅公败宋师于鄑秋宋大水冬王姬归于齐
　　十有二年春王三月纪叔姬归于酅
　　叔姬始以媵归纪纪侯去国无归而叔姬归鲁及纪季自定于齐而后归酅善其得礼故书称纪叔姬明非嫁也归鲁不书非宁且非出也
　　夏四月秋八月甲午宋万弑其君捷及其大夫仇牧冬十月宋万出奔陈
　　十有三年春齐侯宋人陈人蔡人邾人会于北杏齐桓始合诸侯以平宋乱自是遂得诸侯故四国皆称人言众与之也僖二十八年晋文公与齐宋秦败楚于城濮三国皆称师盖春秋之书始得诸侯者好会则称人兵会则称师以示众与之也至襄八年晋悼公会诸侯之大夫于郉丘改命朝聘之数俭而有节则大夫亦皆称人盖亦众与之耳
　　夏六月齐人灭遂
　　讨其不会于北杏也
　　秋七月冬公会齐侯盟于柯
　　始及齐平也公羊于此言曹沫手劒劫桓公以求汶阳之田管仲许之要盟可犯而桓公不欺曹子可雠而桓公不怨桓公之信由此着乎天下予以为此春秋之后好事者之浮说而非其实也齐鲁之怨不在桓公曹沫无以发其怒一也使曹沫诚以劫得盟如华元子反则春秋要盟不书楚宋之盟书曰宋人及楚人平而不书盟今书公会齐侯盟于柯二也故公羊不足信也鲁仲连称曹子为鲁将三战三北失地五百里及桓公会诸侯曹子以一劒之任枝桓公之心于坛坫之上三战所亡一朝而复案长勺之战庄公始用曹沫以败齐自是鲁未尝败安得所谓三战三败而兵劫桓公求侵地者乎故仲连亦不足信也
　　十有四年春齐人陈人曹人伐宋夏单伯会伐宋齐将伐宋请师于周假王命而行故单伯会之书曰单伯会伐宋后也凡天子之大夫出会诸侯不系之王尊与诸侯比也王人而后系之王微以王为重也
　　秋七月荆入蔡冬单伯会齐侯宋公衞侯郑伯于鄄宋服也天子之大夫与于会盟而鲁不在则书之如鲁大夫内之也
