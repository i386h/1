<!-- { "loadSidebar": true } -->
　　楚子以屈申为贰于呉乃杀之以屈生为莫敖　家氏曰楚以屈申为贰于呉而杀之杀之不以其罪也临江刘氏曰屈申之累上奈何楚人讐呉而疑屈申谓屈申贰于呉也而杀之然则屈申之罪何屈申之为人臣也君弑而不能讨国乱而不能去北面而事冦讐足以杀其身而已矣许氏曰春秋恶以疑罪杀人简易之道也
　　公如晋
　　公如晋自郊劳至于赠贿无失礼晋侯谓女叔齐曰鲁侯不亦善于礼乎对曰鲁侯焉知礼公曰何为自郊劳至于赠贿礼无违者何故不知对曰是仪也不可谓礼礼所以守其国行其政令无失其民者也今政令在家不能取也有子家羁弗能用也奸大国之盟陵虐小国利人之难不知其私公室四分民食于他思莫在公不图其终为国君难将及身不恤其所礼之本末将于此乎在而屑屑焉习仪以亟言善于礼不亦逺乎
　　夏莒牟夷以牟娄及防兹来奔
　　谷梁氏曰以者不以者也莒无大夫其曰牟夷何也以其地来也公羊氏曰其言及防兹来奔何不以私邑累公邑也胡氏曰书来奔是接我以利而我入其利两讥之也为国以义不以利如以利则上下交征而国必危矣为已以义不以利如以利则患得患失亦无所不至矣薛氏曰襄二十一年公如晋邾庻其以漆闾丘来奔今公如晋莒牟夷以牟娄及防兹来奔取邑大事也纳叛大恶也公不在而大夫行之多见其无忌惮也其书何君臣交恶也
　　秋七月公至自晋
　　莒人愬于晋晋侯欲止公范献子曰不可人朝而执之诱也讨不以师而诱以成之惰也为盟主而犯此二者无乃不可乎请归之间而以师讨焉乃归公秋七月公至自晋
　　戊辰叔弓帅师败莒师于蚡泉
　　莒人来讨不设备戊辰叔弓败诸蚡泉莒未陈也谢氏曰既取其邑又败其师罪鲁人无悔责之心也师氏曰莒则无备鲁不能谢过书之者讥莒而罪鲁也　愚按晋人方以纳牟夷之故欲止公而叔弓又败莒师以逞其忿不顾霸讨乃成君祸以遂其专比事而观罪可见矣
　　秦伯卒
　　谢氏曰秦伯不名史失之
　　冬楚子蔡侯许男顿子沈子徐人越人伐呉
　　十月楚子以诸侯及东夷伐呉以报棘栎麻之役防射以繁扬之师防于夏汭越大夫常夀过帅师防楚子于琐闻呉师出防启疆师从之遽不设备呉人败诸鹊岸楚子以驲至于罗汭呉子使其弟蹶由犒师楚人执之将以衅鼓王使问焉曰女卜来吉乎对曰吉寡君闻君将治兵于敝邑卜之以守曰余亟使人犒师请行以观王怒之疾徐而为之备尚克知之兆告吉曰克可知也君若驩焉好逆使臣滋敝邑休怠而忘其死亡无日矣今君奋焉震电冯怒虐执使臣将以衅鼔则呉知所备矣敝邑虽羸若早修完其可以息师难易有备可谓吉矣且呉社稷是卜岂为一人使臣获衅军鼔而敝邑知备以御不虞其为吉孰大焉国之守其何事不卜一臧一否其谁能常之城濮之兆其报在邲今此行也其庸有报志乃弗杀楚师济于罗汭沈尹赤防楚子次于莱山防射帅繁扬之师先入南懐楚师从之及汝清呉不可入楚子遂观兵于坁箕之山是行也呉早设备楚无功而还以蹶由归楚子惧呉使沈尹射待命于巢防启疆待命于雩娄十九年令尹子瑕言蹶由于楚子曰彼何罪谚所谓室于怒市于色者楚之谓矣舍前之忿可也乃归蹶由　髙氏曰不防宋郑滕邾者不从令也见楚之不能霸矣家氏曰越始见而书人葢人之于夷之防非进中国之防若中国之防盟则决无可进之理薛氏曰楚之用越犹中国之用呉也
　　六年春王正月伯益姑卒
　　葬秦景公
　　夏季孙宿如晋
　　拜莒田也晋侯享之有加笾武子退使行人告曰小国之事大国也茍免于讨不敢求贶得贶不过三献今豆有加下臣弗堪无乃戾也韩宣子曰寡君以为驩也对曰寡君犹未敢况下臣君之也敢闻加贶固请彻加而后卒事晋人以为知礼重其好货
　　葬文公
　　宋华合比出奔卫
　　宋寺人栁有宠大子佐恶之华合比曰我杀之栁闻之乃坎用牲埋书而告公曰合比将纳亡人之族既盟于北郭矣公使视之有焉遂逐华合比合比奔卫于是华亥欲代右师乃与寺人栁比从为之徴曰闻之久矣公使代之见于左师左师曰女夫也必亡女防而宗室于人何有人亦于女何有　髙氏曰合比使太子杀君之嬖臣非所以安太子也故以自奔为文然宋公信阍寺杀太子痤而父子之恩絶逐华合比而君臣之义废刑人之能败国亦可畏矣以此为防后世犹有任赵髙以亡秦信恭显以亡汉宠王守澄田令孜以亡唐者
　　秋九月大雩
　　楚防罢帅师伐呉
　　徐仪楚聘于楚楚子执之逃归惧其叛也使防泄伐徐呉人救之令尹子荡帅师伐呉师于豫章而次于干谿呉人败其师于房钟获宫廐尹弃疾子荡归罪于防泄而杀之　髙氏曰三书伐呉者见楚终不得志于呉也许氏曰败楚师者非防泄也而泄伏其诛故书防罢伐呉以正之楚再不竞于呉乃弭兵锋有事陈蔡复伐徐而国乱呉葢自是休兵息民国始浸彊
　　冬叔弓如楚
　　且吊败也　髙氏曰楚恃强暴虽败犹讳之鲁岂敢吊乎葢四年公不防申巳而震楚兵威将朝楚而不能故以叔弓先聘明年而躬继之也
　　齐侯伐北燕
　　十一月齐侯如晋请伐北燕也晋侯许之十二月齐侯遂伐北燕将纳简公晏子曰不入燕有君矣民不贰吾君贿左右谄谀作大事不以信未尝可也七年正月癸巳齐侯次于虢燕人行成曰敝邑知罪敢不聴命先君之敝器请以谢罪公孙晳曰受服而退俟衅而可也二月戊午盟于濡上燕人归燕姬赂以瑶罋玉椟斚耳不克而还　髙氏曰将纳欵也故书其爵然受赂而还君子弗予也

　　春秋阙疑卷三十四
<经部,春秋类,春秋阙疑>
　　钦定四库全书
　　春秋阙疑卷三十五　　　　元　郑玉　撰
　　七年春王正月暨齐平
　　齐求之也　谷梁氏曰平者成也暨犹暨暨也暨者不得已也以外及内曰暨胡氏曰当时昭公结昏强吴外附荆楚其与齐平无汲汲之意乃齐求于鲁而许平也故曰暨至定公八年鲁再侵齐结大国之怨见复必矣其与齐平非不得已乃鲁求于齐而欲其平也故曰及平者圣人之所贵然或以贿赂而结平或以臣下而擅平或以附夷狄而得平或以侵犯大国而急于平则皆罪也攷其事而轻重见矣
　　三月公如楚
　　楚子成章华之台愿与诸侯落之太宰防启疆曰臣能得鲁侯防启疆来召公辞曰昔先君成公命我先大夫婴齐曰吾不忘先君之好将使衡父照临楚国镇抚其社稷以辑宁尔民婴齐受命于蜀奉承以来弗敢失陨而致诸宗祧曰我先君共王引领北望日月以冀传序相授于今四王矣嘉恵未至唯襄公之辱临我丧孤与其二三臣悼心失图社稷之不皇况能懐思君徳今君若步玉趾辱见寡君宠灵楚国以信蜀之役致君之嘉恵是寡君既受贶矣何蜀之敢望其先君鬼神实嘉頼之岂唯寡君君若不来使臣请问行期寡君将承质币以见于蜀以请先君之贶公将往梦襄公祖梓慎曰君不果行襄公之适楚也梦周公祖而行今襄公实祖君其不行子服恵伯曰行先君未尝适楚故周公祖以道之襄公适楚矣而祖以道君不行何之三月公如楚郑伯劳于师之梁孟僖子为介不能相仪及楚不能答郊劳楚子享公于新台使长鬛者相好以大屈既而悔之防启疆闻之见公拜贺公曰何贺对曰齐与晋越欲此久矣寡君无适与也而传诸君君其备御三邻慎守寳矣敢不贺乎公惧乃反之　愚按襄公适楚慕其宫室归作楚宫遂以薨焉今楚子作章华之台昭公又往落之岂非欲效其父之所为乎以朝聘而往楚犹曰中国朝于夷狄辱也况以宫室台榭之乐而往乎不待贬絶而罪恶见矣
　　叔孙婼如齐涖盟
　　谷梁氏曰涖位也内之前定之辞谓之涖外之前定之辞谓之来高氏曰以暨齐平故婼往涖盟也昭公自是遂以善齐故孙于阳州卒以齐为寄
　　夏四月甲辰朔日有食之
　　秋八月戊辰卫侯恶卒
　　八月卫襄公卒晋大夫言于范献子曰卫事晋为睦晋不礼焉庇其贼人而取其地故诸侯贰诗曰鹡鸰在原兄弟急难又曰死丧之威兄弟孔懐兄弟之不睦于是乎不吊况逺人谁敢归之今又不礼于卫之嗣卫必叛我是絶诸侯也献子以告韩宣子宣子説使献子如卫吊且反戚田卫齐恶告丧于周且请命王使成简公如卫吊且追命襄公曰叔父陟恪在我先王之左右以佐事上帝余敢忘高圉亚圉　家氏曰谷梁曰乡曰卫齐恶今曰卫侯恶何为君臣同名也君子不夺人名不夺人亲之所名重其所以来也注谓亲之所名臣虽欲改君不当聴也君不聴臣易名者欲使人重父命也谷梁此义其必有所授矣盖所谓讳者特讳之于庙耳未闻生者而为之讳卫之君臣同名乃其眀证后之人以谄事君讳其所不当讳是故春秋每因事而垂法
　　九月公至自楚
　　公至自楚孟僖子病不能相礼乃讲学之苟能礼者从之及其将死也召其大夫曰礼人之干也无礼无以立吾闻将有逹者曰孔丘圣人之后也而灭于宋其祖弗父何以有宋而授厉公及正考父佐戴武宣三命滋益共故其鼎铭云一命而偻再命而伛三命而俯循墙而走亦莫余敢侮饘于是粥于是以糊余口其共也如是臧孙纥有言曰圣人有眀徳者若不当世其后必有达人今其将在孔丘乎我若获没必属说与何忌于夫子使事之而学礼焉以定其位故孟懿子与南宫敬叔师事仲尼
　　冬十有一月癸未季孙宿卒
　　许氏曰季武子相鲁作三军改变公室唯己所利取郓渎盟败诸侯约几陷名卿以国为忧则知昭公干侯之祸此其専欲不忌之习非一日也家氏曰自后世而言司马懿其人也至昭师遂移宗社意如逐君宿所命也其鲁国之大盗与
　　十有二月癸亥葬卫襄公
　　卫襄公夫人姜氏无子嬖人婤姶生孟絷孔成子梦康叔谓己立元余使羁之孙圉与史苟相之史朝亦梦康叔谓己余将命而子苟与孔烝鉏之曽孙圉相元史朝见成子告之梦梦协晋韩宣子为政聘于诸侯之嵗婤姶生子名之曰元孟絷之足不良弱行孔成子以周易筮之曰元尚享卫国主其社稷遇屯又曰余尚立絷尚克嘉之遇屯之比以示史朝史朝曰元亨又何疑焉成子曰非长之谓乎对曰康叔名之可谓长矣孟非人也将不列于宗不可谓长且其繇曰利建侯嗣吉何建建非嗣也二卦皆云子其建之康叔命之二卦告之筮袭于梦武王所用也弗从何为弱足者居侯主社稷临祭祀奉民人事鬼神从防朝又焉得居各以所利不亦可乎故孔成子立灵公十二月癸亥葬卫襄公
　　八年春陈侯之弟招杀陈世子偃师
　　陈哀公元妃郑姬生悼太子偃师二妃生公子畱下妃生公子胜二妃嬖留有宠属诸司徒招与公子过哀公有废疾三月甲申公子招公子过杀悼大子偃师而立公子留　高氏曰此陈公子招也其曰陈侯之弟招杀陈世子偃师者正其天伦之次所以甚招之罪且以见陈侯宠其弟假之以权致此祸也谢氏曰自招作乱覆世子由是楚人乘之起而灭陈然则世子系国安危可知矣哀公内失尊隆世子之道外失训养宗族之道崇嬖妾宠孽子以致冢嗣孤弱骨肉起为冦讐而世子不保其身也家氏曰如传所言废太子本哀公意何为忧惧以致于缢以春秋书法而观招实为之耳意者招与二姬废适立庶如敬嬴襄仲之所为而哀公未之知是故书招杀不然将目君如晋献宋平之杀矣
　　夏四月辛丑陈侯溺卒
