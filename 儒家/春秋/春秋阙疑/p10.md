<!-- { "loadSidebar": true } -->
　　公羊氏曰会者何期辞也谷梁氏曰弗遇者志不相得也弗内辞也髙氏曰衞侯先与公为会期既而复与齐郑合谋将以伐我故公往会而弗遇此固衞侯之失信然亦见公以弑逆为诸侯所弃圣人书之所以深为万世之戒也范氏曰鲁至桃丘而衞不来故书弗遇以杀耻家氏曰此鲁桓有求于衞侯欲为此会衞人拒而弗许春秋与之诸説皆以为讥衞侯失信非也自入春秋弑君者衞州吁鲁桓宋督三人尔州吁迄正天讨而宋督以赂免鲁桓请婚以结齐割许田以赂郑故得逭讨至今而诸侯实不尽与也衞于鲁亲而非党自弑君未甞受其要结之赂今鲁人请以为会衞侯独不从春秋与其斥絶恶人不与为会非贬其失信也
　　冬十有二月丙午齐侯衞侯郑伯来战于郎
　　初北戎病齐诸侯救之郑公子忽有功焉齐人饩诸侯使鲁次之鲁以周班后郑郑人怒请师于齐齐人以衞师助之　胡氏曰春秋加兵于鲁众矣未有书来战者此独不称侵伐而以来战为文何也兵凶器战危事圣人之所重也诛暴禁乱敌加兵于己有不得已而应之者矣未有悖道纵欲得已不已而先之者也鲁桓弑立天下大恶人人之所得讨也郑伯则首盟于越以定其位齐侯则继会于稷以济其奸曾不能修方伯之职驻师境上声罪致讨伸天下之大义也今特以私忿小怨亲帅其师战于鲁境尚为知类也哉春秋之所必诛而不以听也故以三国为主而书来战于郎郑人主兵而首齐犹衞州吁主兵而先宋
　　十有一年春正月齐人衞人郑人盟于恶曹
　　胡氏曰盟会皆君臣之礼故微者之盟会不志于春秋凡春秋所志必有君与贵大夫居其间者也恶曹之盟即三国之君矣既不以道兴师为郎之战又结怨固党为恶曹之盟故前书其爵而以来战着罪后书此盟而以夺爵示贬
　　夏五月癸未郑伯寤生卒秋七月葬郑庄公九月宋人执郑祭仲突归于郑郑忽出奔衞
　　公之未昏于齐也齐侯欲以文姜妻郑太子忽太子忽辞人问其故太子曰人各有耦齐大非吾耦也诗云自求多福在我而已大国何为及其败戎师也齐侯又请妻之固辞人问其故太子曰无事于齐吾犹不敢今以君命奔齐之急而受室以归是以师昏也民其谓我何遂辞诸郑伯祭仲曰必取之君多内宠子无大援将不立三公子皆君也弗从初祭仲有宠于庄公庄公使为卿为公娶邓曼生昭公故祭仲立之宋雍氏女于郑庄公曰雍姞生厉公雍氏宗有宠于宋庄公故诱祭仲而执之曰不立突将死亦执厉公而求赂焉祭仲与宋人盟以厉公归而立之秋九月丁亥昭公奔衞己亥厉公立　胡安定先生曰宋公执人权臣废嫡立庻以乱郑国故夺其爵胡氏曰祭仲郑相也见执于宋使出其君而立不正罪较然矣何以不名命大夫也命大夫而称字非贤之也乃尊王命贵正卿大祭仲之罪以深责之也或曰孔父贤而书名则曰礼之大节也今此则名其君于下而字其臣于上何以异乎曰春秋者轻重之权衡也变而不失其正之谓权常而不过于中之谓正宋殇孔父道其常祭仲昭公语其变惟可与权者其知之矣愚谓孔父死于其君之难故得尽君前臣名之礼
　　祭仲擅废其君故不得从孔父之道陈氏曰春秋之褒贬名号不足以尽意则见于辞书曰宋人执郑祭仲突归于郑郑忽出奔衞斯其为辞也详矣谢氏曰国有权臣则上下易分生杀废置惟其所命故宋之改立郑君也执一郑祭仲而郑国之君位迁矣春秋首书宋执祭仲而继以突归忽出以明郑国进退之权皆出祭仲也突公子也不以国氏者责其非正也忽君也称名不称子以其絶于国人也郑庄公之卒也忽以世子嗣位巳五月矣政不足以结人心德不足以保君位美狂狡以为忠良矜小廉以失大援贤人弃外而国命擅于私门君道微弱而倡和行于叔伯由此命令皆出于权臣而其与匹夫不异故宋人诱祭仲而执之也突有臣民归从而忽无左右之助矣由此突归国而忽出奔于衞也然则突非正也非正而于入称归以咎忽之失人心也忽正也正而于出称名以咎忽之失君位也其于突也去国以明非正穪归以明得国其于忽也称国以明正去爵以示絶而突之进不由正忽之防失君道其恶显矣归内辞入外辞于归而称入于入而称归皆春秋变文以示义也临江刘氏曰归者顺辞有易辞焉非所顺而书易也突之易见祭仲之専也
　　柔会宋公陈侯蔡叔盟于折
　　公羊氏曰柔者何吾大夫之未命者也胡安定先生曰蔡叔者字也蔡侯之弟也髙氏曰诸侯之弟国而字之言与君同体也赵氏曰凡大夫特盟公侯非礼也陈氏曰以大夫会诸侯盟于是始也家氏曰大夫盟诸侯强国行之则为伉弱国行之则为僭末流之弊诸侯大夫因是而外交强国以胁制其君如鲁季衞孙宋华之所为此其权舆春秋不与也
　　公会宋公于夫钟冬十有二月公会宋公于阚
　　胡氏曰臣与宋公盟于折君与宋公会于夫钟于阚于虚于龟皆存而不削何其辞费也曰盟者春秋所恶而屡盟以长乱会者诸侯所不得而数会以厚疑圣人皆存而不削于以见屡盟而卒叛数会而卒离其事可谓着明矣是故春秋之志在于天下为公讲信修睦不以会盟为可恃也
　　十有二年春正月
　　夏六月壬寅公会侯莒子盟于曲池
　　平莒也
　　秋七月丁亥公会宋公燕人盟于谷丘
　　张氏曰宋之纳突于郑求赂而后使之入及突入国之后不能偿其责言遂成衅隙故桓公欲平之髙氏曰宋公连燕人将以讨郑故公复往会请平而与之盟杜氏曰燕人南燕大夫家氏曰南燕姞姓在郑衞之闲姞女为后稷元妃周王业所基也北燕姬姓在晋之北召公奭之后也昭三年北燕伯欵奔齐称北所以别于南二燕皆周建国而俱以燕为号岂受封之始便有南北之异乎史记谓北燕为山戎所隔至齐桓伐戎开道而后与中国通故其见于春秋独后此二燕之辨
　　八月壬辰陈侯跃卒
　　公会宋公于虚冬十有一月公会宋公于龟
　　髙氏曰公委宗社人民而六出与宋会盖公憾郑忽而欲定突是以不惮屈辱力为郑请然诸侯临涖一国之民民不可一日不治则国不可一日去之故先王之法诸侯朝事天子则出境天子巡狩则出境方伯率诸侯以征伐则出境亲迎则出境若无事出境则诛春秋之时侵伐盟会无时无之诸侯未尝安居国中以治其民也圣人悉书之以着其罪于罪之中又为之轻重焉盖当时王政不行天下无王诸侯不从事于盟会则又无以安其国有相会以谋侵伐者各从其会以见其事以王法论之凡诸侯去其国家而擅相会者皆罪尔圣人又通以一时之权而较以轻重也今公区区为郑而数出会宋宋公亦为求赂而数与公会皆非为国为民其罪均耳
　　丙戌公会郑伯盟于武父
　　髙氏曰宋公辞平故公自龟还遽会郑伯而谋伐之许氏曰王迹既熄伯统未兴诸侯自擅无所禀命观隐十年见兵革之乱也桓十一年以来见盟会之乱也是以君子不得已于斯民而以礼乐征伐实与桓文故伯统兴起则无复此乱诸侯有所一矣朴乡吕氏曰突篡君也武父之盟书曰郑伯何也诸侯虽以篡得国茍其大臣君之其国人君之诸侯亦与之会盟以为彼国之君也圣人亦从而君之其实也
　　丙戌衞侯晋卒
　　髙氏曰卒而日之上文也重书丙戌必有一误
　　十有二月及郑师伐宋丁未战于宋
　　公欲平宋郑秋公及宋公盟于句渎之丘宋成未可知也故又会于虚冬又会于龟宋公辞平故与郑伯盟于武父遂帅师而伐宋战焉　胡氏曰既书伐宋又书战于宋者责赂于郑而无厌屡盟于鲁而无信者宋也二国声其罪以致讨故书曰伐夫宋人之罪固可伐矣取其赂以立督者鲁桓也其力以篡国者郑突也无诸己然后可以非诸人春秋之义用贤治不肖不以乱易乱也故又书曰战于宋来战者罪在彼战于郎是也往战者罪在内战于宋是也谢氏曰凡内战公败则书战不书败以败为耻也战不书公讳之也敌败则书败不书战以败之为耻也败则书公不讳也伐宋者公也战则知为败矣故讳不书公

　　春秋阙疑卷四
　　钦定四库全书
　　春秋阙疑卷五　　　　　　元　郑玉　撰
　　十有三年春二月公会纪侯郑伯己巳及齐侯宋公卫侯燕人战齐师宋师衞师燕师败绩
　　宋多责赂于郑郑不堪命故以纪鲁及齐与宋衞燕战　髙邮孙氏曰齐宋衞三国穪爵君行举重也燕穪人微之也战则举重败则穪师重众也春秋之法居防穪子缘人子之心创巨痛深之时不忍即先君之爵而穪之衞侯晋卒于去年之冬于此才三月耳犹未葬也而衞之嗣君出会诸侯而伐人之国又自穪其爵不以丧礼自持圣人据实而书之以见其罪且深疾之也胡氏曰左氏以为郑与宋战公羊以为宋与公战谷梁以为纪与齐战赵氏考据经文内兵则以纪为主而先于郑外兵则以齐为主而先于宋独取谷梁之説盖齐纪者世仇也齐人合三国以攻纪鲁郑援纪而与战战而不地于纪也不然纪惧灭亡不暇何敢将兵越国助鲁郑以增怨乎齐为无道恃强凌弱此以纪为主何也彼为无道加兵于己必有引咎责躬之事礼义辨喻之文犹不得免焉则亦固其封疆效死以守上诉诸天子下告诸方伯连率与隣国之诸侯其必有伸之者矣不如是而愤然与战岂已乱之道乎力同度德动则相时小国仇大国而幸胜焉祸之始也息伐郑而亡郑胜蔡而惧蔡败楚而灭今纪人不度德不量力不征辞轻与齐战而为之援者弑君之贼篡国之人也不能保其国自此战始春秋以纪为主省德相时自治之意也
　　三月葬衞宣公
　　胡氏曰葬自内录旣与衞人战曷为葬衞宣公怨不弃义怒不废礼是知古人以葬为重也
　　夏大水
　　秋七月
　　冬十月
　　十有四年春正月公会郑伯于曹
　　十有三年来请修好至是会于曹曹人致饩
　　髙氏曰郑伯欲结曹好故公往会之也公与郑伯皆篡逆之大恶天下所不容今会于曹曹之容恶可知也
　　无氷
　　公羊氏曰记异也胡氏曰按豳风七月周公陈王业之诗也其词曰二之日凿氷冲冲三之日纳于凌阴四之日其蚤献羔祭韭周官凌人之职颁氷于夏其藏之也凅阴沍寒于是乎取其出之也宾食丧祭于是乎用藏之周用之徧亦理隂阳天地之一事也髙邮孙氏曰春秋之春夏时之冬也冬而氷者阴阳之常物理之自然也冬而无氷则是阳气不闭而阴气不凝也洪范五行是谓常燠圣人以为政敎之差上干阴阳则阴阳乖戾故谨而书之曰无氷无不宜无也春秋书灾异之法有曰无者无氷是也有曰不者不雨是也然而氷不曰不氷而谓之无雨不曰无雨而谓之不皆曲尽其微而书之也孔子于春秋委曲详尽无一字茍然者所以传信万世以示人也
　　夏五
　　谷梁氏曰夏五传疑也杜氏曰不书月阙文泰山孙氏曰孔子作春秋专其笔削损之益之以成大中之法岂其日月旧史之有阙者不随而刋正之哉此云夏五无月者后人传之脱漏耳
　　郑伯使其弟语来盟
　　郑子人来寻盟且修曹之会髙邮孙氏曰春秋诸侯使弟来者皆罪其不当使也弟而可使则命而使之可也不命而使之徒曰弟焉罪之也胡氏曰诸侯之弟兄例以字通而书名者罪其有宠爱之私非友于之义也
　　秋八月壬申御廪灾乙亥尝
