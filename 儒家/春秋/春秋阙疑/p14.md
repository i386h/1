<!-- { "loadSidebar": true } -->
　　胡氏曰防鲁地谷齐地初防于禚次享于祝丘又次如齐师又一嵗而再防焉其为恶益逺矣明年无知弑诸儿其祸淫之明验也
　　八年春王正月师次于郎以俟陈人蔡人
　　谷梁氏曰次止也俟待也杜氏曰期共伐郕陈蔡不至故驻师于郎以待之胡氏曰伐而次者有整兵慎战之意其次善之也遂伐楚次于陉是也救而次者有缓师畏敌之意其次讥之也次于匡于聂北于雍榆是也俟而次者有无名妄动之意次于郎以俟陈人蔡人是也
　　甲午治兵
　　谢氏曰以陈蔡不至故择日治兵志于攻郕故也国君治兵有时事起而后治兵兵不素习故也胡氏曰此治兵于郎也俟而不至暴师露众役久不用则有失伍离次逃亡溃散之虞故复申明军法以整齐之其志非善之讥黩武也
　　夏师及齐师围郕郕降于齐师
　　仲庆父请伐齐师公曰不可我实不徳齐师何罪罪我之由　胡氏曰书及齐师亲仇讐也围郕者伐同姓也郕降于齐师者见伐国无义而不能服也于是庄公之恶着矣
　　秋师还
　　胡氏曰书师还讥久役也按左氏仲庆父请伐齐师庄公不可是国君上将亲与围郕之役也然其次其及其还皆不称公者重众也春秋正例君将不称师则以君为重今此不称公又以为重众何也轻举大众妄动久役俟陈蔡而陈蔡不至围郕而郕不服歴三时而后还则无名黩武非义害人未有如此之甚也至是师为重矣义系于师故不书公以着劳民毒众之罪为后戒也春秋王道轻重之权衡此类是矣常山刘氏曰春秋书鲁用师未有如此之详者盖庄公此年之师尤为非义上不禀命于天王无故次郎可谓无名甲午治兵可谓黩武围郕而郕降齐可谓无功歴三时而师还可谓害民夫逆天道亲仇讐围同姓民力与国不信伐国不服故圣人备书之以见其罪
　　冬十有一月癸未齐无知弑其君诸儿
　　齐侯使连称管至父戍葵丘时而往曰及而代朝戍公问不至请代弗许故谋作乱僖公之母弟曰夷仲年生公孙无知有宠于僖公衣服礼秩如适襄公绌之二人因之以作乱连称有从妺在公宫无宠使间公曰捷吾以女为夫人冬十二月齐侯防于姑棼遂田于贝丘见大豕从者曰公子彭生也公怒曰彭生敢见射之豕人立而啼公惧队于车伤足防屦反诛屦于徒人费弗得鞭之见血走出遇贼于门劫而束之费曰我奚御哉袒而示之背信之费请先入伏公而出鬬死于门中石之纷如死于阶下遂入杀孟阳于牀曰非君也不类见公之足于戸下遂弑之而立无知初襄公立无常鲍叔牙曰君使民慢乱将作矣奉公子小白出奔莒乱作管夷吾召忽奉公子纠来奔　谢氏曰无知僖公母弟年之子也衣服礼秩如适因以作乱然则公孙无知缘公孙之宠而敢为大逆者也春秋夺其公孙所以絶其亲而诛之也公子公孙恃子孙有承继之道而肆为逆恶者众矣故卫州吁黜其公子齐无知黜其公孙所以正大法也所以杜后世子孙争国之心也无知书齐与州吁书卫同意胡氏曰僖公私其同母异于他弟施及其子衣服礼秩如适此乱本也故于年之来聘特以弟书于无知之弑不称公孙着其有宠而当国垂戒之义明矣古道亲亲与尊尊并行而不相悖故尧亲九族必克明俊徳而后九族睦周封同姓必庸康叔蔡叔而后王室强徒知宠爱亲属而不急于尊贤使为表仪以为亲亲之道必有篡弑之祸矣徒人费遇贼于门先入伏公出而鬭死石之棼如死于阶下是能死节者也春秋重死节之臣而法有特书其不见于经何也如费等则所谓便辟私昵之臣逢君之恶田猎毕弋而不修民事使百姓苦之者也与大臣孔父仇牧义形于色不畏强御以身死职则异矣当是时管仲隰朋鲍叔皆沉于下僚不见庸也而徒人费石之棼如乃得居左右襄公之所疎逺亲信如此故以齐国之强大一也桓公用之则九合诸侯不以兵车由亲贤人逺小人所以兴也襄公用之不能保其身死于戸下由亲小人逺贤人所以亡也此二人虽死于难与自经于沟渎而莫之知者犹不逮焉乃致乱之臣死不偿责又何取乎陈氏曰弑君者连称管至父则其専罪无知何君弑而无知受之则贼不在二子春秋诛利心是故连称管至父实弑齐襄无知与闻故者也而无知受之则无知为逆首张氏曰襄公即位以至于今春秋所书齐事无一非亡国戕身之谋所谓积不善之余殃者也
　　九年春齐人杀无知
　　初公孙无知虐于雍廪至是雍廪杀无知　胡氏曰杀无知者雍廪也而曰齐人者讨贼之词也弑君之贼人人之所恶夫人之所得讨故称人人者众辞也无知不称君已不能君齐人亦莫之君也
　　公及齐大夫盟于蔇
　　髙氏曰按国语韦昭注云齐人杀无知逆子纠于鲁庄公不即遣而盟以要之齐大夫归遂隂召小白于莒则知此盟盖公意也故书公及凡国乱而嗣君未定则方伯请天子之命以正之可也今公既不能请天子之命乃捐礼以求盟且齐人义欲纳纠而自迎之又何以盟为然齐来求君而公固欲盟茍辞不盟恐生他变故以一时之权抗公而盟于蔇所以称齐大夫而不见名氏者圣人深察人情所难而曲尽一时之变有异乎处父髙傒也公之所为如此宜乎齐人之背盟也
　　夏公伐齐纳子纠齐小白入于齐
　　夏公伐齐纳子纠桓公自莒先入　子纠公谷皆无子字程子曰春秋书公伐齐纳纠而不称子不当立者也书齐小白入于齐以国系者明当立也桓公兄也当立子纠弟也不当争考之春秋可见桓公之入也书曰齐小白入于齐鲁之纳子纠也书曰公伐齐纳纠左氏误多子字公谷之言是也杨山曰尝攷子纠与小白未尝为世子而俱出奔故春秋不书子而书公伐齐纳纠齐小白入于齐以齐系小白宜有齐者也纠不称子又不系之齐者外之不宜有齐者不宜有齐而入之是为乱而已胡氏曰纳者不受而强致之称入者难词襄公见杀纠与小白皆以庶子出奔而纠弟也按史周公诛管蔡以安周齐桓杀其弟以反国是纠幼而小白长其有齐宜矣宜则何以不称公子内无所承上不禀命故以王法絶之也桓公于王法虽当絶视子纠则当立故管仲相桓公为徙义召忽死子纠为伤勇　愚按子纠小白之少长记所载不同今亦无从考证但以论语所记子路曰桓公杀公子纠召忽死之管仲不死曰未仁乎子曰桓公九合诸侯不以兵车管仲之力也如其仁子贡曰管仲非仁者与桓公杀公子纠不能死又相之子曰管仲相桓公一匡天下民到于今受其赐微管仲吾其被发左袵矣岂若匹夫匹妇之为谅自经于沟渎而莫之知也观之则桓公管仲之事决非簒弑矣故程子释之曰桓公兄也子纠弟也仲私于所事辅之以争国非义也桓公杀之虽过而纠之死实当仲始与之同谋遂与之同死可也知辅之争为不义不死以图后功亦可也故圣人不责其死而称其功若使桓弟而纠兄管仲所辅正桓夺其国而杀之则管仲之与桓不可同世之讐也若计其后功而与其事桓无乃害义之甚起万世反覆不忠之乱乎程子之为是说盖以夫子之言可信也若使桓公之立非义虽有及人之功夫子之言不以过掩其功而功过并论可也许其功掩其过以成败论人吾知夫子之言必不如是也况肻以召忽死子纠之难为匹夫匹妇自经于沟渎而莫之知者乎程子之说千古不易之论有天下国家者之所当取法岂特施于桓公管仲而已哉
　　秋七月丁酉葬齐襄公
　　髙邮孙氏曰齐乱不以时葬于是小白始入葬之
　　八月庚申及齐师战于干时我师败绩
　　公丧戎路乗传而归　胡氏曰何以不书公庄公忘亲释怨欲纳讐人之子谋定其国家不为复讐与之战是故没公以见贬若为复讐举事则此战为义战当书公冠于败绩之上与沙随之不得见平丘之不与盟为比以示荣矣惟其不以复讐战也是故讳公以重贬其忘亲释怨之罪其义深切着明矣髙邮孙氏曰春秋之义内不言战言战则败二百四十二年之间未有内言败绩者干时之战书战书败此春秋之变例也庄公父见弑于齐齐为仇讐之国无时而可通庄公受公子纠之奔志欲纳之已盟其大夫伐齐而纳纠矣而公子小白先之既忘其讐也又不量力而与齐战焉战而不胜而至于败师徒崩丧而子纠不免于死为庄公者其罪如何也庄公有诸侯之位国君之尊民人之所瞻望一国之所矜式也父之仇讐则忽而忘之仇讐之弟则决而纳之既不果纳又战而败其师焉不共戴天之讐已不报而与之交矣无辜之民又驱之战而至败焉十二公之间师之恶未有甚于此者内不言战战不言败鲁史所以待鲁公之法也若庄公之行盖非鲁公之所宜为书战书败若曰吾君之所以至于是者由其不君也　愚按不书公所以讳鲁之辱而存臣子之礼特书败所以见公之恶以明君父之讐其词微而彰其义微而着非圣人孰能修之
　　九月齐人取子纠杀之
　　鲍叔帅师来言曰子纠亲也请君讨之管召讐也请受而甘心焉乃杀子纠于生窦召忽死之管仲请囚鲍叔受之及堂阜而税之归而以告曰管夷吾治于髙傒使相可也公从之　张氏曰杀兄弟当着君之罪而罪齐人者废立之际杀生予夺寄于当国之手毫厘之差霄壤之缪今齐大夫始以纠为先君之子而盟欲立之谋不审于初已为罪矣及桓公得国又不体其君天伦之恩从议亲之辟以赦其罪而必杀之废兴生杀轻率甚矣故加子于纠又书齐人书取书杀则举国君臣同责其忘恩失义之罪也髙氏曰书齐人杀则小白在其中书齐侯杀则国人之罪免矣谷梁氏曰外不言取言取病内也取易辞也犹曰取其子纠而杀之云尔十室之邑可以逃难百室之邑可以隐死以千乗之鲁而不能存子纠以公为病矣常山刘氏曰公伐齐纳不正故书纳纠而不曰子齐人杀纠而书子者齐大夫既自与鲁盟而立之矣又自杀之故书曰齐人取子纠杀之以罪齐也胡氏曰取者不义之辞前书纳纠不称子者明不当立也此书杀纠复称子者明不当杀也或夺或予于义各安春秋精意也仁人之于兄弟不藏怒焉不宿怨焉亲爱之而已纠虽争立越在他国置而勿问可也必请于鲁杀之然后快于其心不仁亦甚矣后世以传让为名而取国者必杀其主以为一人心防后患意与此同流毒岂不逺哉故孟子曰五霸三王之罪人也仲尼之徒无道桓文之事者　愚谓纳纠不书子以明纠不可以为齐君所以罪鲁纳之不正杀纠复书子以明齐人杀其所立之君以罪齐杀之不当子纠之死或曰鲁杀或曰齐杀以经考之齐人取之于鲁而杀之齐人杀之固有罪矣鲁人非特不能纳之又举以与齐使齐得杀之则犹鲁杀之也故书法如此而齐鲁之罪见矣
　　冬浚洙
　　公羊氏曰浚者防之也曷为防之畏齐也胡氏曰固国以保民为本轻用民力妄兴大作邦本一揺虽有长江巨川限带封域洞庭彭蠡河汉之险犹不足凭而况洙乎书浚洙见劳民于守国之末务而不知本为后戒也
　　十年春王正月公败齐师于长勺
