<!-- { "loadSidebar": true } -->
　　冬楚公子结帅师伐陈吴救陈
　　楚子期伐陈吴延州来季子救陈谓子期曰二君不务德而力争诸侯民何罪焉我请退以为子名务德而安民乃还　胡氏曰凡书救者未有不善之者也吴虽南蛮之国来防于戚则进而书人矣使季札来聘则又进而书子矣救而果善曷为独以号举而不进之也其以号举而不进之者防着楚罪而伤中国之衰也










　　春秋阙疑卷四十四
　　钦定四库全书
　　春秋阙疑卷四十五　　　　元　郑玉　撰
　　十有一年春齐国书帅师伐我
　　齐为鄎故国书髙无帅师伐我及清季孙谓其宰冉求曰齐师及清必鲁故也若之何求曰一子守二子从公御诸竟季孙曰不能求曰居封疆之闲季孙告二子二子不可求曰若不可则君无出一子帅师背城而战不属者非鲁人也鲁之羣室众于齐之兵车一室敌车优矣子何患焉二子之不欲战也宜政在季氏当子之身齐人伐鲁而不能战子之耻也大不列于诸侯矣季孙使从于朝俟于党氏之沟武叔呼而问战焉对曰君子有逺虑小人何知懿子强问之对曰小人虑材而言量力而共者也武叔曰是谓我不成丈夫也退而搜乗孟孺子泄帅右师顔羽御邴泄为右冉求帅左师管周父御樊迟为右季孙曰须也弱有子曰就用命焉季氏之甲七千冉有以武城人三百为已徒卒老幼守宫次于雩门之外五日右师从之公叔务人见保者而泣曰事充政重上不能谋士不能死何以治民吾既言之矣敢不勉乎师及齐师战于郊齐师自稷曲师不逾沟樊迟曰非不能也不信子也请王刻而逾之如之众从之师入齐师右师奔齐人从之陈瓘陈庄渉泗孟之侧后入以为殿抽矢策马曰马不进也林不狃之伍曰走乎不狃曰谁不如曰然则止乎不狃曰恶贤徐歩而死师获甲首八十齐人不能师宵谍曰齐人遁冉有请从之三季孙不许孟孺子语人曰我不如顔羽而贤于邴泄子羽鋭敏我不欲战而能黙泄曰驱之公为与其嬖僮汪锜乘皆死皆殡孔子曰能执干戈以卫社稷可无殇也冉有用矛于齐师故能入其军孔子曰义也谢氏曰凡诸侯来伐不至国都则书某鄙至国都则书伐我皆婉其辞以父母国故也　愚按郊之战论语称孟之反不伐奔而殿将入门防其马曰非敢后也马不进也所谓门者必鲁之城门也则齐师逐鲁师已至鲁之城下矣故云伐我也是战也鲁得不亡者赖有孔门诸弟子耳许氏曰以鲁之微搆怨大国郊之战非其风俗礼义正胜则国几于亡此仲尼之徒也以是知君子居人之国虽曰其道不行犹蒙其福焉
　　夏陈辕颇出奔晋
　　初辕颇出为司徒赋封田以嫁公女有余为己大器国人逐之故出道渴其族辕咺进稻醴梁糗腵脯焉喜曰何其给也对曰器成而具曰何不吾谏对曰惧先行　许氏曰春秋书陈辕颇之奔若曰为人臣而刻下以附上托公而营以私者其亡乎家氏曰聚敛媚上固当有讨然国不能自讨致众怒而逐之是众为政也而可哉
　　五月公防呉伐齐甲戌齐国书帅师及吴战于艾陵齐师败绩获齐国书
　　十年冬吴子使来复儆师至是为郊战故公防吴子伐齐五月克博壬申至于嬴中军从王胥门巢将上军王子姑曹将下军展如将右军齐国书将中军髙无防将上军宗楼将下军陈僖子谓其弟书尔死我必得志宗子阳与闾丘明相厉也桑掩胥御国子公孙夏曰二子必死将战公孙夏命其徒歌虞殡陈子行命其徒具含玉公孙挥命其徒曰人寻约吴发短东郭书曰三战必死于此三矣使问多以琴曰吾不复见子矣陈书曰此行也吾闻鼓而已不闻金矣甲戌战于艾陵展如败髙子国子败胥门巢王卒助之大败齐师获国书公孙夏闾丘明陈书东郭书革车八百乘甲首三千以献于公将战吴子呼叔孙曰而事何也对曰从司马王赐之甲剑铍曰奉尔君事敬无废命叔孙未能对卫赐进曰州仇奉甲从君而拜公使大史固归国子之元寘之新箧褽之以纁加组带焉寘书于其上曰天若不识不衷何以使下国秋季孙命修守僃曰小胜大祸也齐至无日矣愚按何休注公羊传谓鲁与伐而不与战然则鲁师虽在行是日未出战故经止书及吴战也家氏曰两年之闲书公防吴伐齐者再责鲁防矣当阖庐之世春秋尝进吴书子自夫差之立迨今十有三年春秋皆以号举之为其用兵不戢而夷之也或曰吴伐齐国书御之败而书获何也曰责国书不能讨内贼以伐鲁而召吴师也国书齐之世卿为中军元帅国之存亡系于掌握而坐视陈氏弑君专国而不能讨又从而受令焉其亦可鄙甚矣及乎艾陵歌虞殡具含玉未战而魄先褫兵败于外贼乘于内简公之弑齐国之亡自兹以始不责而谁责欤
　　秋七月辛酉子虞母卒冬十有一月隐公卫世叔齐出奔宋
　　冬卫大叔疾出奔宋初疾娶于宋子朝其娣嬖子朝出孔文子使疾出其妻而妻之疾使侍人诱其初妻之娣寘于犂而为之一宫如二妻文子怒欲攻之仲尼止之遂夺其妻或淫于外州外州人夺之轩以献耻是二者故出卫人立遗使室孔姞文子之将攻大叔也访于仲尼仲尼曰胡簋之事则尝学之矣甲兵之事未之闻也退命驾而行曰鸟则择木木岂能择鸟文子遽止之曰圉岂敢度其私访卫国之难也将止鲁人以币召之乃归　家氏曰世叔齐之奔不足纪也春秋所以书讥在孔文子春秋之义每责僃贤者孔文子卫之贤大夫论语所谓敏而好学不耻下问者也而于世叔有二大过焉既使之出其妻而妻之又以其通于初妻之娣夺其妻而逐之复使世叔之弟遗烝于嫂渎伦乱教至于再三夫子为是而去卫书齐出奔齐不足多责责在文子
　　十有二年春用田赋
　　十一年季孙欲以田赋使冉有访诸仲尼仲尼曰丘不识也三发卒曰子为国老待子而行若之何子之不言也仲尼不对而私于冉有曰君子之行也度于礼施取于厚事举其中敛从其薄如是则以丘亦足矣若不度于礼而贪冒无厌则虽以田赋将又不足且子季孙若欲行而法则周公之典在若欲茍而行又何访焉弗听　胡氏曰哀公问于有若曰年饥用不足如之何有若对曰盍彻乎曰二吾犹不足如之何其彻也曰百姓足君孰与不足百姓不足君孰与足古者公田什一助而不税鲁自宣公初税亩后世遂以为常而不复矣至是二犹不足故又以田赋也夫先王制土借田以力而底其逺迩赋里以入而量其有无今用田赋军旅之征非矣田以出粟为主而足食赋以出军为主而足兵周制宅不毛者有里布无职事者征夫家漆林之税二十而五则弛力薄征当以农民为急而增赋竭作不使末业者独幸而免也今二犹不足而用田赋是重困农民而削其本何以为国书曰用田赋用者不宜用也近世议弛商贾之征逹于时政者欲先省国用首寛农民后及商贾知春秋讥田赋之意矣
　　夏五月甲辰孟子卒
　　五月昭夫人孟子卒　公羊氏曰孟子者昭公之夫人其称孟子何讳娶同姓盖吴女也　愚按论语陈司败问昭公知礼乎孔子曰知礼孔子退揖巫马期而告之曰吾闻君子不党君子亦党乎君娶于吴为同姓谓之吴孟子君而知礼孰不知礼巫马期以告子曰丘也幸茍有过人必知之春秋常法凡书夫人薨必着其氏若着其氏则知其同姓而不可讳矣此孟子所以不书薨而防讳之也然鲁事多因讳而后显圣人对陈司败以昭公为知礼而司败因言昭公同姓之为不知礼春秋书孟子卒而不称其氏读者因知孟子归昭公之为同姓观知礼之对既足以见圣人尊君亲上忠厚之心观茍有过人必知之之语又可以见圣人无欺天下后世之意然则对司败之言即作春秋之防也凡人所为一违于道虽以圣人为之掩覆回互而终不可讳也越礼乱伦者当知所以为戒云
　　公防吴于槖臯
　　吴子使大宰嚭请寻盟公不欲使子贡对曰盟所以周信也故心以制之玉帛以奉之言以结之神明以要之寡君以为茍有盟焉弗可改也已若犹可改日盟何益今吾子曰必寻盟若可寻也亦可寒也乃不寻盟
　　秋公防卫侯宋皇瑗于郧
　　吴征防于卫初卫杀吴行人且姚而惧谋于行人子羽子羽曰吴方无道无乃辱吾君不如止也子木曰吴方无道国无道必弃疾于人吴虽无道犹足以患卫徃也长木之毙无不摽也国狗之瘈无不噬也而况大国乎秋卫侯防吴于郧公及卫侯宋皇瑗盟而卒辞吴盟吴人藩卫侯之舍子服景伯谓子贡曰夫诸侯之防事既毕矣侯伯致礼地主归饩以相辞也今吴不行礼于卫而藩其君舍以难之子盍见大宰乃请束锦以行语及卫故大宰嚭曰寡君愿事卫君卫君之来也缓寡君惧故将止之子贡曰卫君之来必谋于其众其众或欲或否是以缓来其欲来者子之党也其不欲来者子之讐也若执卫君是堕党而崇讐也夫堕子者得其志矣且合诸侯而执卫君谁敢不惧堕党崇讐而惧诸侯或者难以霸乎大宰嚭説乃舍卫侯
　　宋向巢帅师伐郑
　　宋郑之闲有隙地焉曰弥作顷丘玉畅嵒戈锡子产与宋人为成曰勿有是及宋平元之族自萧奔郑郑人为之城嵒戈锡九月宋向巢伐郑取锡杀元公之孙遂围嵒十二月郑罕逹救嵒丙申围宋师
　　冬十有二月螽
　　十有三年春郑罕逹帅师取宋师于嵒
　　宋向魋救其师郑子賸使狥曰得桓魋者有赏魋也逃归遂取宋师于嵒获成讙郜延以六邑为虚　谢氏曰宋师伐郑屯于嵒郑罕逹扼其师而防之书宋师着其祸之大也郑师不戒入宋雍丘而宋皇瑗取之宋师不戒入郑嵒邑而郑罕逹取之用兵寡谋则有至全师覆没而不反者可不畏耶髙氏曰师出而不设僃者皆弃师之道故春秋着之以为伐国者之戒家氏曰春秋书取师诛取者之不仁以多杀为功也先书宋取郑师于雍丘责宋也今书郑取宋师于嵒责郑也责在取师则兵端有不论也
　　夏许男成卒
　　公防晋侯及吴子于黄池
