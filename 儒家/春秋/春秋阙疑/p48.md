<!-- { "loadSidebar": true } -->
　　国武子来报聘　高氏曰嗣子逾年始称君未逾年称子今当凶衅而行吉礼忘哀思而结欢好盖自速成君之意故如其意而书曰齐侯以着其恶也胡氏曰葬之速也太不怀也又未逾年而以君命遣使聘于隣国则哀戚之情忘矣齐顷公嗣位之初举动如此丧师失地几见执获夫岂妇人笑客之罪哉
　　饥
　　宋氏曰宣公即位六年书螽七年书大旱今书大水复书饥咎征频仍未有甚于此时者也宣公以臣弑其君以子逐其母罪大恶极天讨未加发而爲水旱之灾百姓重受其害春秋书之以垂戒于后张氏曰前此百有余年水旱螟螽之灾多矣不以饥书今大水之后特书饥者见宣公烦于事外国用无节上下用竭故一遇水旱遂致乏食耳高氏曰国无三年之畜曰国非其国也今以秋大水而冬即饥则其爲国可知矣于是乎有税畆之事焉
　　楚子伐郑
　　楚子伐郑晋士防救郑逐楚师于颍北诸侯之师戌郑高氏曰晋士防救郑及诸侯戌郑而春秋削之者责晋虽得郑而不能有之也
　　十有一年春王正月
　　夏楚子陈侯郑伯盟于辰陵
　　春楚子伐郑及栎子良曰晋楚不务德而兵争与其来者可也晋楚无信我焉得有信乃从楚夏盟于辰陵陈郑服也　师氏曰陈郑二君中国之诸侯也曰侯曰伯其爵自天子受之向尝背天子而以诸侯爲盟主虽已爲非而犹可恕者不失于存中国也今也又背中国而从楚犹曰我侯也曰我伯也不思其爵之所从来忍以此而服属于楚其无愧耻不亦甚乎薛氏曰陈郑以中国之不足恃而盟于楚由中国之无霸诸侯之失其恃也家氏曰序楚子于陈侯郑伯之上着南夷之子国而僭居中国侯伯之上紊内外之辨亦以卑从楚之二国也　愚谓春秋书法至此圣人之不得已也虽非予楚以霸然亦不得夺楚之霸矣故不加褒贬直书其事使读者思之知楚人之盛中国之衰而世道于是乎变矣
　　公孙归父防齐人伐莒
　　薛氏曰一不受命而伐取邑七年而犹不置陵弱之甚也许氏曰辰陵之盟中国所宜震也而齐鲁方且务穷兵于小国何震之有
　　秋晋侯防狄于欑圅
　　晋郤成子求成于众狄众狄疾赤狄之役遂服于晋秋防于欑圅众狄服也是行也诸大夫欲召狄郤成子曰吾闻之非德莫如勤非勤何以求人能勤有继其从之也诗曰文王既勤止文王犹勤况寡德乎高氏曰春秋内中国而外夷狄此与隐二年公防戎于潜同文所以同晋于内而离狄于外也师氏曰晋景绍盟主之业尝愤楚伐郑则救郑而惟恐其从楚又尝愤郑从楚则伐郑必欲其弃楚或救或伐虽未尽善亦似矣今乃防狄欑圅此何礼也不能正一身而欲主盟以令诸侯俾不敢他属难矣哉张氏曰晋侯爲盟主而往与狄防舍夏征舒之罪以遗楚讨使楚举大义以加于中国又欲与楚争郑所以败于邲也　愚按春秋以来中国犹知君臣人类不爲禽兽者齐桓晋文之功也今楚盟陈郑于辰陵而楚爲之主此中国不知君臣人类入于禽兽之渐也而齐方伐莒晋方防狄畧无以爲忧者于是圣人之望絶矣乃书伐莒防狄之事于辰陵之盟之下比事以观春秋事势之升降可考而圣人不得已之情亦见矣
　　冬十月楚人杀陈夏征舒
　　高氏曰元恶大憝众所欲诛称人以杀盖众辞尔非与楚也师氏曰盟主之职爲陈讨贼以定陈君而怀陈斯爲能事徒坐视陈从楚楚爲陈讨贼以杀征舒则楚于陈爲有德虽欲使陈不从楚而从晋可乎泰山孙氏曰孔子与楚讨者伤中国无人丧乱陵迟之甚也　愚按圣人于楚人之事书之必加贬斥之辞者惧其乱常荐食而絶之也今中国弑逆之贼天子不能讨方伯不能诛隣国无声罪之师大夫无沐浴之请而夷狄能正之夫子虽欲贬而不与亦不可得矣楚固明徳之后而介在南蛮使其克自祓濯一改名窥鼎之旧圣人岂终絶楚哉
　　丁亥楚子入陈
　　冬楚子爲陈夏氏乱故伐陈谓陈人无动将讨于少西氏遂入陈杀夏征舒轘诸栗门因县陈陈侯在晋申叔时使于齐反复命而还王使让之曰夏征舒爲不道弑其君寡人以诸侯讨而戮之诸侯县公皆庆寡人女独不庆寡人何故对曰犹可辞乎王曰可哉曰夏征舒弑其君其罪大矣讨而戮之君之义也抑人亦有言曰牵牛以蹊人之田而夺之牛牵牛以蹊者信有罪矣而夺之牛罸已重矣诸侯之从也曰讨有罪也今县陈贪其富也以讨召诸侯而以贪归之无乃不可乎王曰善哉吾未之闻也反之可乎对曰可哉吾侪小人所谓取诸其怀而与之也乃复封陈乡取一人焉以归谓之夏州　程子曰诛其罪义也取其国恶也入者不受而强之也谢氏曰书入罪其因人之乱而利之也吕氏曰称楚人杀夏征舒讨贼之辞且众同欲也故曰楚人入陈非众志也故曰楚子陆氏防防曰入人之国又纳淫乱之臣邪也故明书其爵以示不正春秋之义彰善瘅恶纤芥无遗称事原情瑕瑜不掩斯之谓也高氏曰书杀征舒于前而掩县陈之恶书入陈于后不使全讨罪之美此断大小之狱必以情恶恶疾其始善善乐其终之义也胡氏曰按左氏传楚子爲夏氏乱遂入陈杀征舒轘诸栗门而经先书杀后书入者与楚子之能讨贼故先之也讨其贼爲美取其国爲贪爲善爲恶特在一念须臾之间而书法如此春秋传心之要典不可以不察也　愚按讨贼则分其美于众人入国则归其罪于楚子圣人岂固欲与楚哉其不得已之情又可见矣
　　纳公孙宁仪行父于陈
　　谷梁曰纳者内弗受也辅人之不能民而讨犹可入人之国制人之上下使不得其君臣之道不可高氏曰楚子杀征舒若能诛贼而出于正者由纳二臣观之楚子杀征舒正爲二臣杀之非爲讨贼杀也楚子之情于是不能逃矣胡氏曰二臣者从君于昬宣淫于朝诛杀谏臣使其君见弑盖致乱之臣也肆诸市朝与众同弃然后快于人心今乃诡词奔楚托于讨贼复讐以自脱其罪而楚庄又使陈人用之故圣人外此二人于陈而特书曰纳爲楚庄者潴征舒之宫封泄冶之墓尸孔宁仪行父于朝谋于陈众定其君而去其庶几乎家氏曰楚庄有意爲陈讨贼即辰陵之防召征舒而戮之陈无事矣乃于既盟之后遽兴掩袭之师入陈而遂县之仗义以济利假信以行诈此春秋之所甚恶也幸而从申叔时之言事弗获逞犹纳其朋淫首祸之人俾复爲政于陈国则其区区本心犹在于利特畏晋兵之来是以舍之而去非知其不义悔之而不爲也薛氏曰中国无贤王贤伯而使荆蛮盗政多见其卒于乱也张氏曰圣人予善之待人之公先旌其讨贼之义然后着其入陈且纳乱臣之罪使楚庄之善恶功罪显然明白详味此编则知非圣人莫能修而游夏不能与者矣
　　十有二年春葬陈灵公
　　师氏曰陈乱故二十有一月而后葬始也以公孙宁仪行父与灵公昏淫使灵公被弑终也以公孙宁仪行父使楚讨贼楚以入陈又从而纳二子爲是纷纷不暇葬也
　　楚子围郑
　　厉之役郑伯逃归自是楚未得志焉郑既受盟于辰陵又徼事于晋至是楚子围郑句有七日郑人卜行成不吉卜临于大宫且巷出车吉国人大临守陴者皆哭楚子退师郑人修城进复围之三月克之入自皇门至于逵路郑伯肉袒牵羊以逆曰孤不天不能事君使君怀怒以及敝邑孤之罪也敢不唯命是听其俘诸江南以实海滨亦唯命其翦以赐诸侯使臣妾之亦唯命若惠顾前好徼福于厉宣桓武不泯其社稷使改事君夷于九县君之惠也孤之愿也非所敢望也敢布腹心君实图之左右曰不可许也得国无赦王曰其君能下人必能信用其民矣庸可几乎退三十里而许之平潘尫入盟子良出质　谢氏曰围郑之役楚已入郑矣不书入者以楚子叛而伐之服而舍之退三十里而许之平也高氏曰楚入陈而封之书曰入入郑而赦之书曰围何也楚之入陈也欲县之人言其不可乃封陈侯其入郑也欲赦之人言其不可卒与郑平封陈侯者非其本谋也不善而能改故书曰入与郑平者盖其本谋也不爲利害所诱故书曰围
　　夏六月乙卯晋荀林父帅师及楚子战于邲晋师败绩六月晋师救郑荀林父将中军先縠佐之士防将上军郤克佐之赵朔将下军栾书佐之赵括赵婴齐爲中军大夫巩朔韩穿爲上军大夫荀首赵同爲下军大夫韩厥爲司马及河闻郑既及楚平桓子欲还曰无及于郑而民焉用之随武子曰善彘子曰不可晋所以霸师武臣力也今失诸侯不可谓力有敌不从不可谓武由我失霸不如死以中军佐济韩献子谓桓子曰彘子以偏师陷子罪大矣子爲元帅师不用命谁之罪也与其专罪六人同之不犹愈乎师遂济楚子北师次于郔沈尹将中军子重将左子反将右将饮马于河而归闻晋师既济王欲还嬖人伍参欲战令尹孙叔敖不欲伍参言于王曰晋之从政者新未能行令其佐先縠刚愎不仁未肻用命其三帅者专行不获听而无上众谁适从此行也晋师必败王告令尹改乘辕而北之楚少宰如晋师曰寡君少遭闵凶不能文闻二先君之出入此行将郑是训定岂敢求罪于晋二三子无淹久随季对曰昔平王命我先君文侯曰与郑夹辅周室毋废王命今郑弗率寡君使羣臣问诸郑岂敢辱侯人敢拜君命之辱彘子以爲谄使赵括更之曰行人失辞寡君使羣臣迁大国之迹于郑曰无避敌羣臣无所逃命楚子又使求成于晋晋人许之盟有日矣楚许伯御乐伯摄叔爲右以致晋师晋魏锜求公族未得而怒欲败晋师请致师弗许请使许之遂往请战而还赵旃求卿未得且怒失楚致师者请挑战弗许请召盟许之夜至于楚军席于军门之外使其徒入之乙卯王乘左广以逐赵旃赵旃弃车而走林屈荡搏之晋惧二子之怒楚师使軘车逆之楚望其尘惧晋师至且惧王之入晋师也遂疾进师车驰卒奔乘晋军桓子不知所爲鼓于军中曰先济者有赏中军下军争舟舟中之指可掬也晋师右移上军未动楚从上军驹伯曰待诸乎随季曰楚师方壮若萃于我吾师必尽不如而去之分谤生民不亦可乎殿其卒而退不败楚熊负羁囚知防知庄子以其族反之武子御射连尹襄老获之遂载其尸射公子谷臣囚之以二者还及昏楚师军于邲晋之余师不能军宵济亦终夜有声丙辰楚重至于邲遂次于衡雍祀于河作先君宫告成事而还秋晋师归桓子请死晋侯欲许之士贞子谏使复其位成三年晋人归楚公子谷臣与连尹襄老之尸于楚以求知防楚人重爲之礼而归之　胡氏曰战而言及主乎是战者也陈人弑君晋不讨贼而楚能讨之楚人围郑亦既退师与郑平矣而又与之战则非观衅之师也故释楚不贬而使晋主之然违命济师者先縠也而独罪林父何也尊无二上定于一也古者仗钺临戎专制阃外虽君命有所不受况其属乎林父既知无及于郑焉用之矣诸帅又皆信然其策先縠若独以中军佐济者下令三军无得妄动按军法而行辟夫岂不可既不能令乃畏失属亡师之罪而从韩献子分恶之言知难而冐进是弃晋师于谁责乎故称败绩特以林父主之也高氏曰夫晋欲救陈郑岂可由一大夫将不协心之属以与强暴新胜之楚师交战乎徒取败衂血肉生灵非救难解纷之道也故不书救
　　秋七月
　　冬十有二月戊寅楚子灭萧
