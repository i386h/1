<!-- { "loadSidebar": true } -->
　　高邮孙氏曰春秋田狩之事公行之者必书公公观鱼于常公狩于郎是也而搜田见于经皆不曰公于是比蒲之搜未还而邾子来防公足知搜者公也然而不曰公者政在三桓非公自出也棠鱼郎狩逺地则讥而隐桓之时政犹自出无三桓之专故也故皆曰公自昭之红搜政在三桓久矣搜田之礼虽公自行而政之所出实由三桓也故皆曰大搜而不曰公焉所以见公之不得为政而大夫专国之罪也
　　城莒父及霄
　　谢氏曰郈与费患其固而堕之莒父及霄患其不固而城之茍惟弗择忠良而畀之以邑则二邑虽固适足以为叛人之资而已杜氏曰此年无冬史阙文
　　十有五年春王正月邾子来朝
　　邾隐公来朝子贡观焉邾子执玉高其容仰公受玉卑其容俯子贡曰以礼观之二君者皆有死亡焉夫礼死生存亡之体也将左右周旋进退俯仰于是乎取之朝祀防戎于是乎观之今正月相朝而皆不度心已亡矣嘉事不体何以能久高仰骄也卑俯替也骄近乱替近疾君为主其先亡乎　家氏曰邾鲁不相为下有自来矣今中国无霸诸侯擅兵鲁之强家且将不利于邾故邾子以去年来防为未成礼复此来朝未几奔鲁之丧其卑屈抑亦甚矣而哀二年季氏卒兴师夷其国春秋备书之责鲁也
　　鼷鼠食郊牛牛死改卜牛
　　公羊氏曰不言其所食慢也谷梁氏曰不敬莫大焉
　　二月辛丑楚子灭胡以胡子豹归
　　吴之入楚也胡子尽俘楚邑之近胡者楚既定胡子豹又不事楚曰存亡有命事楚何为多取费焉二月楚灭胡　胡氏曰灭人之国其罪大矣然胡子豹乘楚之约尽俘其邑之近胡者所谓国必自灭而后人灭之非灭之者独有罪也国君造命不可委命者既以为有命而贪生忍辱不死于社稷则是不知命矣书以归罪豹之不能死于位也
　　夏五月辛亥郊
　　谢氏曰着其失时也
　　壬申公薨于高寝
　　五月壬申公薨仲尼曰赐不幸而言中是使赐多言者也　高氏曰定公立十五年岂不欲政自已出权不外夺乎而卒不能者以其愚蔽故季氏立之尔夫季氏借祖父之势僭有民柄一旦制在阳虎仅而脱祸公不能乘其衰微尊任圣贤以自固则公之愚蔽可知矣是时季孙创艾祸难勉用孔子而齐人归其侵疆则公与季氏岂不知圣贤之可以安国而取荣耶卒之齐人归女乐君臣共观之遂废朝事而孔子行盖公之愚蔽如此
　　郑罕达帅师伐宋齐侯卫侯次于渠蒢
　　郑罕逹败宋师于老邱齐侯卫侯次于蘧拏谋救宋也　师氏曰经凡书次讥其缓不及事也然虽有不及事而尚可为声援者如次于聂北救邢之类邢独倚之危而不亡是以录其功书救若夫名爲救而势力危弱不足以为声援徒劳民动众以次于无用之地则今齐卫二侯是也欲救宋也既无救宋之实又无救宋之声在宋则不知其援在郑则不知所畏徒见其次于渠蒢而已书之者讥其无谓而徒劳也家氏曰齐桓伐楚次陉当伐而伐当次而次景不足知此
　　邾子来奔丧
　　公羊氏曰奔丧非礼也高邮孙氏曰礼天王崩诸侯近者奔丧远者防葬鲁诸侯邾滕列国而奔丧防葬如天王之礼春秋一切书之用见鲁之强而邾滕之弱其失礼僭礼有如此者常山刘氏曰当周之衰天子崩葬诸侯皆无奔丧防葬之事而邾滕反行于强大之国非礼明矣
　　秋七月壬申姒氏卒
　　高邮孙氏曰姒氏定公之妾哀公之母礼妾母不称夫人不书卒葬而春秋之时稍稍僭之故妾母称夫人书卒葬同于小君而孔子皆书之以惩其僭是时哀公即位未逾年而其母未敢僭夫人之号故卒不称夫人而书氏
　　八月庚辰朔日有食之
　　九月滕子来防葬
　　杜氏曰诸侯防葬非礼也大东莱吕氏曰邾子来奔丧畏鲁甚也滕差逺而大于邾故但来防葬此专以强弱利害为国者也
　　丁巳葬我君定公雨不克葬戊午日下昃乃克葬葬定公雨不克襄事　谷梁氏曰葬既有日不为雨止礼也雨不克葬丧不以制也乃急辞也不足乎日之辞也谢氏曰古者日旦而葬日中而虞日旦而葬敬之至也日中而虞哀之至也高氏曰日下昃则失虞之时甚矣君子之于亲不忍一日而离也故葬曰虞者所以宁亲也乃者难辞乃克葬者所以重孝弟之情也
　　辛巳葬定姒
　　高氏曰春秋自成风后妾母皆僭称夫人讥不正也此不称小君以子未成君故母亦未成夫人家氏曰定姒得书卒葬明其为君母也不书夫人小君着其为妾母也春秋于鲁之妾母着义甚精虽不削其夫人之号亦未尝轻与之以夫人之名特传者求之未精耳
　　冬城漆
　　某氏曰漆非鲁邑邾庶其以之来奔者鲁受之于叛人而又劳民以城之所谓不待贬絶而罪恶见者也










　　春秋阙疑卷四十二
　　钦定四库全书
　　春秋阙疑卷四十三　　　　元　郑玉　撰哀公
　　公名蒋定公之子敬王二十八年即位諡法恭仁短折曰哀
　　元年春王正月公即位
　　楚子陈侯随侯许男围蔡
　　报柏举也里而裁广丈髙倍夫屯昼夜九日如子西之素蔡人男女以辨使疆于江汝之间而还蔡于是乎请迁于吴　胡氏曰男女以辨则是降也疆于江汝则是迁其国也而独书围蔡何也蔡尝以吴师入郢昭王奔随壊宗庙挞平王之墓矣至是楚国复宁帅师围蔡降其众迁其国而春秋书之畧者见蔡宜得报而楚子复讐之事可恕也圣人本无怨而怨出于不怨故议讐之重轻有至于不与共戴天者今楚人祸及宗庙辱逮父母若包差忍耻而不能一洒之则不可以有立而天理灭矣故特书围蔡而称爵恕楚之罪辞也
　　鼷鼠食郊牛改卜牛夏四月辛巳郊
　　胡氏曰鼷鼠食郊牛改卜牛志不敬也夏四月郊书不时也四卜非礼也五卜强也全曰牷伤曰牛已牛矣其尚卜免之何也尝置之上帝矣故卜而后免之不敢专也
　　秋齐侯卫侯伐晋
　　夏四月齐侯卫侯救邯郸围五鹿齐侯卫侯防于干侯救范氏也师及齐师卫孔圉鲜虞人代晋取棘蒲冬十一月晋赵鞅伐朝歌　许氏曰伯主奉王命以正天下而诸侯至于合从以伐之春秋书以着中国之无伯也王道既尽霸统复亡春秋之变至是穷矣
　　冬仲孙何忌帅师伐邾
　　谢氏曰邾子来防朝来奔丧犹不免难以鲁之所欲者邾之土地也书伐邾者鲁之不道也薛氏曰邾子不自为国非礼以朝强大而不免于伐实自轻之道也
　　二年春王二月季孙斯叔孙州仇仲孙何忌帅师伐邾取漷东田及沂西田癸巳叔孙州仇仲孙何忌及邾子盟于句绎
　　春伐邾将伐绞邾人爱其土故赂以漷沂之田而受盟　谢氏曰以邾微国而三卿帅师伐之以田故也邾人入田以求免难故取漷东沂西田书取罪其不义也书漷东沂西谨邾之分地取漷东犹未足于是又取沂西书及沂西罪其无厌也胡氏曰三人伐则曷为二人盟盟者各盟其所得也莫强乎季孙何独无得季氏四分公室有其二昭公伐意如叔孙救意如而昭公孙阳虎囚桓子孟孙氏救桓子而阳虎奔今得邾田盖季孙氏以归二家而不取也高氏曰三卿伐而二卿盟者季氏临之叔仲歃之是季氏之汰也自谓犹君矣其卑邾亦甚矣家氏曰三家俱出而二氏独盟见仲孙欲盟而罢兵季氏怙强终期灭邾乃已春秋书之所以诛也七年入邾大夫不欲季氏违众以行于斯盟见之矣　愚按必合三説观之方足以尽三人伐二人盟之义盖季氏志在灭邾而得其土地二田不足以充其所欲故以田与叔仲已无所取使二氏自与邾盟已但临之而已季氏所以不与邾盟者一则不屑与之盟以示其汰二则包藏祸心终欲遂其入邾之志而未肯与之盟也比事以观斯可见矣
　　夏四月丙子卫侯元卒
　　初卫侯游于郊子南仆公曰余无子将立女不对他日又谓之对曰郢不足以辱社稷君其改图君夫人在堂三揖在下君命祗辱夏卫灵公卒夫人曰命公子郢为大子君命也对曰郢异于他子且君没于吾手若有之郢必闻之且亡人之子辄在乃立辄
　　滕子来朝
　　晋赵鞅帅师纳卫世子蒯瞆于戚
　　六月乙酉晋赵鞅纳卫世子于戚宵迷阳虎曰右河而南必至焉使大子絻八人衰绖伪自卫逆者告于门哭而入遂居之　朴乡吕氏曰使蒯瞆欲杀夫人则是以子而杀母也以子而杀其母则父子之义絶矣出奔不复乃理之宜及其纳于戚圣人不应以卫世子书之圣人书之以卫世子则是蒯瞆世子之位未絶也蒯瞆世子之位未絶则知其必无欲杀母之事矣　按春秋书世子者三郑世子忽蔡世子有卫世子蒯聩三者所书一同突虽立而忽之位终未絶也楚虽灭其父而有之位终未絶也辄虽立而蒯瞆之位终未絶也观圣人所书之防则蒯瞆之名不可掩陈氏曰于戚内弗受也辄拒父也后十二年而蒯瞆自戚入于卫卫侯辄来奔则是辄拒父也世子正也属辞比事万世不可掩矣谢氏曰蒯瞆以亲则父也以位则世子也以义则未絶于国也为卫国计者使辄先以君命即位次以父恩逊位辄既受位而后辞则上不违先君顾属之命下不伤父子先后之伦卫之大事两顺而不逆矣失此道至使辄以子拒父而赵鞅有纳世子之师故蒯瞆纳称世子以责卫之臣子也　愚按夫子至此犹书蒯瞆为世子蒯瞆无弑母之事明矣所谓世子者以其承之于君父而世有其国者也岂有负弑母之罪而可世有其国得弑母之名而可谓之子乎今以论语考之冉有谓夫子为卫君子贡问曰伯夷叔齐何人也子曰古之贤人也子贡谓冉有曰夫子不为也盖伯夷叔齐以兄弟而让国卫辄蒯瞆以父子而争位夫子既以夷齐为贤则不为卫辄矣子路曰卫君待子而为政子将奚先子曰必也正名乎夫子于蒯瞆两书世子岂即所谓正名哉夫辄以子拒父故名不正言不顺而事不成使辄能用夫子则夫子必使辄退居臣子之位迎其父而立之则名正言顺而事成矣以此二节观之蒯瞆未尝见絶于卫辄乃据卫以絶其父尔向使灵公之死有能明蒯瞆之无罪复其位而立之则卫国之事定矣而南子在内终恶蒯瞆遂欲立公子郢而郢又让辄遂致卫国大乱然则无父无君者辄之罪也非蒯瞆之罪也是不可不辨
　　秋八月甲戌晋赵鞅帅师及郑罕达帅师战于铁郑师败绩
