<!-- { "loadSidebar": true } -->
　　正月庚申晋栾书中行偃使程滑弑厉公之于翼东门之外以车一乗使荀防士鲂逆周子于京师而立之生十四年矣大夫逆于清原周子曰孤始愿不及此虽及此岂非天乎抑人之求君使出命也立而不从将安用君二三子用我今日否亦今日共而从君神之所福也对曰羣臣之愿也敢不唯命是听庚午盟而入馆于伯子同氏辛巳朝于武宫逐不臣者七人二月乙酉晋悼公即位于朝始命百官施舎已责逮鳏寡振废滞匡乏困救灾患禁淫慝薄赋敛宥罪戾莭器用时用民欲无犯时使魏相士鲂赵武为卿荀家荀防栾黡韩无忌为公族大夫使训卿之子弟共俭孝弟使士渥浊为太傅使脩范武子之法右行辛为司空使脩士蒍之法弁纠御戎校正属焉使训诸御知义荀賔为右司士属焉使训勇力之士时使卿无共御立军尉以摄之祁奚为中军尉羊舌职佐之魏绛为司马张老为奄铎遏寇为上军尉籍偃为之司马使训卒乗亲以听命程郑为乗马御六驺属焉使训羣驺知礼凡六官之长皆民誉也举不失职官不易方爵不逾德师不陵正族不偪师民无谤言所以复霸也　谷梁氏曰称国以弑其君君恶甚矣谢氏曰厉公不道数诛大臣由此臣下离心身罹不测故弑称国以明祸发于国也陈氏曰楚商臣杀鬭勃而后弑君晋栾书中行偃杀胥童而后弑君春秋不列于孔父以是为不能与其君存亡者也然则书晋杀胥童不书楚杀鬭勃何也书杀胥童以累州蒲也不书杀鬭勃不以累頵也州蒲称国以杀而弑頵斥商臣二君所以异也　愚按称国以弑其义有二一则归恶于遭弑之君一则归罪于当国之臣晋弑其君蒲州此归恶其君者也孟子曰无罪而杀士则大夫可以去又曰君之视臣如犬马则臣视君如寇讐晋厉公欲尽去羣大夫而立其左右至于一朝而尸三卿又执栾书中行偃欲杀之宜其臣之凛凛不自保茍非有比干之操守死而不易有伊尹之德处变而不疑则必起而为乱以求自免矣厉公虽欲不死其可得乎且弑逆之贼其罪显而易见遭弑之君其恶晦而难明故称国以弑使人因书之法异知其所以得弑之由至于弑逆之贼则国史具载不待特书而罪恶着矣防本塞源之意也使后世人君而知此所以御其臣下者不失其道则弑逆之祸庶几乎息矣
　　齐杀其大夫国佐
　　十七年齐侯使崔杼为大夫庆克佐之帅师围卢国佐从诸侯围郑以难请而归遂如卢师杀庆克以谷叛齐侯与之盟于徐闗而复之十二月卢降使国胜告难于晋待命于清至是齐为庆氏之难故甲申晦齐侯使士华免以戈杀国佐于内宫之朝师逃于夫人之宫使清人杀国胜国弱来奔王湫奔莱庆封为大夫庆佐为司寇既齐侯反国弱使嗣国氏　许氏曰庆克作慝浊乱中闱譛害大臣不诛不诘使国佐无所发其忠愤起而杀之顾与俱靡而已于是因以为国佐罪罪累上矣张氏曰国佐仕危乱之朝不能见几而去以邑叛君身死宫闱非不幸矣家氏曰齐灵公不能防闲其母使之以淫乱着又受其母之譛而致高鲍于戮灵之不君甚矣而国佐不忍一旦之忿诛克据谷以抗其君専杀之罪犹可言据谷不得谓之非叛矣然原其本心则在于为其君正家法而施之无序以及于此是可悯也
　　公如晋
　　朝嗣君也　愚按晋有弑君之贼而不之讨隣国诸侯不思声罪致伐而鲁君率先朝之乌在其为国也称晋悼复霸之由斯所云云末矣
　　夏楚子郑伯伐宋宋鱼石复入于彭城
　　六月郑伯侵宋及曹门外遂防楚子伐宋取朝郏楚子辛郑皇辰侵城郜取幽丘同伐彭城纳宋鱼石向为人鳞朱向带鱼府焉以三百乗戍之而还宋人患之西鉏吾曰何也若楚人与吾同恶以徳于我吾固事之也不敢贰矣大国无厌鄙我犹憾不然而收吾憎使賛其政以闲吾衅亦吾患也今将崇诸侯之奸而披其地以塞夷庚逞奸而携服毒诸侯而惧吴晋吾庸多矣非吾忧也且事晋何为晋必恤之七月宋老佐华喜围彭城老佐卒焉　临江刘氏曰伐宋以纳鱼石则其不曰纳宋鱼石于彭城何不与纳也诸侯失国诸侯纳之正也诸侯世也大夫失位诸侯纳之非正也大夫不世也苏氏曰公孙宁仪行父言纳而鱼石不言纳盖楚荘诛陈之罪人疑若无罪故书纳以正其罪鱼石之书复入而先言郑之伐已着其纳乱臣矣故不言自楚而特书复入髙邮孙氏曰鱼石奔楚为楚卿道诱楚郑以伐宋楚于是取宋彭城之邑复鱼石于彭城明年华元与诸侯之大夫围宋彭城已鱼石复入而叛也然则鱼石之仕宋尝食邑于彭城十五年出奔楚于是借楚取之而复入焉书曰复入明鱼石之尝有彭城也鱼石入彭城而宋围之则是入以叛也经不曰叛书楚郑伐宋而鱼石入鱼石入而宋围彭城不待书而义可见也
　　公至自晋晋侯使士匄来聘
　　公至自晋晋范宣子来聘且拜朝也　许氏曰公朝始至而聘使绍至晋悼之下诸侯速矣此列国之所以睦而叛国之所服也髙氏曰在防书晋侯与宣十年书齐侯同义
　　秋杞伯来朝
　　劳公且问晋故公以晋君语之杞伯于是骤朝于晋而请为昏
　　八月邾子来朝
　　即位而来见也
　　筑鹿囿
　　髙邮孙氏曰春秋兴作皆书虽城池之固门廐之急无遗焉重其徳不及民而徒劳民力也况耳目之玩一身之娱哉
　　己丑公薨于路寝
　　冬楚人郑人侵宋
　　十一月楚子重救彭城伐宋宋华元如晋告急韩献子为政曰欲求得人必先勤之成霸安疆自宋始矣晋侯师于台谷以救宋遇楚师于靡角之谷楚师还髙氏曰晋侯救宋何为不书盖未足为悼公烈也
　　春秋之法存着小善者不足之辞也简弃小善者有余之辞也晋悼之烈在围宋彭城绌楚而服郑自楚郑征之而晋崇矣
　　晋侯使士鲂来乞师
　　晋士鲂来乞师季文子问师数于臧武仲对曰伐郑之役知伯实来下军之佐也今彘季亦佐下军如伐郑可也事大国无失班爵而加敬焉礼也从之　许氏曰悼公之时霸业复兴而乞师以救宋犹遵厉公故事元年以后遂无乞师则召兵而已矣　愚谓成公初薨嗣子幼弱斩然在衰绖之中霸主遣使乞师岂无他国畧不吾恤非所以令诸侯也
　　十有二月仲孙蔑防晋侯宋公衞侯邾子齐崔杼同盟于虗朾
　　谋救宋也宋人辞诸侯而请师以围彭城孟献子请于诸侯而先归防　髙氏曰诸侯师至而楚郑之师已退故宋人辞诸侯而请其师以围彭城而先为此盟也谢氏曰病恶恤患诸侯所同欲也虗朾之盟诸侯恊谋救宋故书同盟
　　我君成公

　　春秋阙疑卷二十七
　　钦定四库全书
　　春秋阙疑卷二十八　　　　元　郑玉　撰襄公
　　公名午成公之子简王十四年即位諡法因事有功曰襄辟土有德曰襄
　　元年春王正月公即位
　　仲孙蔑防晋栾黡宋华元衞甯殖曹人莒人邾人滕人薛人围宋彭城
　　于是为宋讨鱼石彭城彭城降晋晋人以宋五大夫在彭城者归寘诸瓠丘齐人不防晋人以为讨二月齐太子光为质于晋　谢氏曰楚以兵入鱼石于彭城鱼石以彭城附楚然则彭城已入楚矣列国之师为宋讨鱼石于彭城而围之围彭城书宋所以明彭城宋之分地也春秋正彭城归宋以着楚子之罪则列国之围彭城得讨国之义矣胡氏曰书围彭城鲁史之旧文也曰围宋彭城者仲尼亲笔也楚已取彭城封鱼石戍之三百乗矣则曷为繋之宋楚不得取之宋鱼石不得受之楚虽専其地君子不登叛人所以正疆域固封守谨王度也髙氏曰鱼石既奔荆蛮复借荆蛮之力自伐其国宋不能讨而晋悼合诸侯大夫共围讨之春秋以来诸侯自相侵伐推而言之孟子所谓彼善于此也
　　夏晋韩厥帅师伐郑仲孙蔑防齐崔杼曹人邾人杞人次于鄫
　　夏五月晋韩厥荀偃帅诸侯之师伐郑入其郛败其徒兵于洧上于是东诸侯之师次于鄫以待晋师晋师自郑以鄫之师侵楚焦夷及陈晋侯衞侯次于戚以为之援　髙氏曰彭城之围既解而晋遂以西诸侯之师伐郑故但书韩厥帅师而已韩厥已足以当郑故使东诸侯之师次于鄫以震郑心且备楚师之出谢氏曰韩厥伐郑列国大夫出次于鄫备楚而为晋援然则诸侯恶郑可知矣
　　秋楚公子壬夫帅师侵宋
　　楚子辛救郑侵宋吕留郑子然侵宋取犬丘　胡氏曰楚子辛救郑而经不书者郑本为楚以其君之故亲集矢于目是以与楚而不二也弃中国而从楚不能以大义裁之惟私欲之从则郑无可救之善楚不得有能救之名经所以削而不言救也
　　九月辛酉天王崩
　　邾子来朝
　　愚按襄公时方四歳且在衰绖之中邾子之来因其父防而吊之可也朝之岂其时乎非惟不可以朝礼相接盖不能也况不奔天王之防而朝隣国之君亦可谓不知务矣
　　冬衞侯使公孙剽来聘晋侯使荀防来聘
　　胡氏曰简王崩赴告已及藏在诸侯之防矣则宜以所闻先后而奔防今邾衞晋方来修朝聘之事于王防若越人视秦人之肥瘠曽不与焉此何礼乎泰山孙氏曰天王崩邾子来朝衞侯使公孙剽来聘晋侯使荀防来聘皆不臣也
　　二年春王正月简王
　　郑师伐宋
　　楚令也
　　夏五月庚寅夫人姜氏薨
　　初穆姜使择美槚以自为榇与颂琴季文子取以
　　六月庚辰郑伯睔卒
　　郑成公疾子驷请息肩于晋公曰楚君以郑故亲集矢于其目非异人任寡人也若背之是弃力与言其谁防我免寡人唯二三子郑伯睔卒于是子罕当国子驷为政子国为司马
　　晋师宋师衞甯殖侵郑
　　诸大夫欲从晋子驷曰官命未改　髙邮孙氏曰晋宋称师将卑师众也甯殖称名将尊师少也家氏曰伐防春秋之所甚恶也他人伐防犹欲盟主仗义以正之而况为盟主而伐人之防乎或谓晋欲得郑固无问其伐防此以后世权谋智诈而律春秋矣　愚谓三年无改于父之道如其非道何待三年郑成公背晋即楚天下之所共弃今而易世诸侯之师临乎境上正郑去夷就华之机也诸大夫欲从晋子驷乃以官命未改而遂其非子驷固为罪首诸大夫见善不明守正不固卒从子驷之言以勤诸侯之师益重郑伯之过亦不为无罪也
　　秋七月仲孙蔑防晋荀防宋华元衞孙林父曹人邾人于戚
　　谋郑故也孟献子曰请城虎牢以偪郑知武子曰善鄫之防吾子闻崔子之言今不来矣滕薛小邾之不至皆齐故也寡君之忧不唯郑防将复于寡君而请于齐得请而告吾子之功也若不得请事将在齐吾子之请诸侯之福也岂唯寡君赖之
　　己丑葬我小君齐姜
　　叔孙豹如宋
　　通嗣君也
　　冬仲孙蔑防晋荀防齐崔杼宋华元衞孙林父曹人邾人滕人薛人小邾人于戚遂城虎牢
