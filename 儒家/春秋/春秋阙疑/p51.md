<!-- { "loadSidebar": true } -->
　　羊氏曰还者何善辞也何善尔归父使于晋还自晋至柽闻君薨家遣墠帷哭君成踊反命乎介自是走之齐高氏曰归父以襄仲之立公欲去三桓以张公室与公谋而聘于晋冬还至笙闻宣公薨而新君与三桓谋逐之以是奔齐夫先君未殡而逐其臣是死其君而忘其父也归父既毕使事尽哀而奔是知死亡之免而能不失度于颠沛造次之时异乎他大夫之奔也故其辞繁而不杀则归父之善自着矣虽然人臣之正受命而出虽君薨犹当致命于殡前若其有罪待命于新君可也今归父未及鲁境遽即奔齐则有恶于新君矣故书遂书奔以着其逃刑之罪

　　春秋阙疑巻二十四
<经部,春秋类,春秋阙疑>
　　钦定四库全书
　　春秋阙疑卷二十五　　　　元　郑玉　撰成公
　　公名黒肱宣公之子定王十七年即位諡法安民立政曰成
　　元年春王正月公即位
　　二月辛酉葬我君宣公
　　无氷
　　泰山孙氏曰周之二月夏之十二月也谢氏曰月建丑而无氷冬伤温也胡氏曰寒极而无氷者常燠也按洪范曰豫恒燠若此政事舒缓纪纲废弛之象成公幼弱政在三家公室不张其象己见故当涸隂沍寒而常燠应之
　　二月作丘甲
　　为齐难故　谢氏曰作兴建之名成公初易旧制使丘出甲故书曰作财用不足初税亩军旅不足作丘甲书初书作皆以着其所起也杜氏曰周礼九夫为井四井为邑四邑为丘丘十六井出戎马一匹牛三头四丘为甸甸六十四井出长毂一乗戎马四匹牛十二头甲士三人步卒七十二人此甸所赋今鲁使丘出之讥重敛故书胡氏曰唐太宗问李靖楚广与周制如何靖曰周制一乗步卒七十二人甲士三人以二十五人为一甲凡三甲共七十五人然则一丘所出十有八人积四丘而具一乗耳今作丘甲者即丘出一甲是一甸之中共百人为兵矣则未知所作者三甸而増一乗乎毎乗而增一甲乎鲁至昭公时尝搜于红革车千乗则计甸而増乗未可知也楚人二广之法一乘至用百有五十人则鲁毎乘而増一甲亦未可知也赋虽不同其实皆为益兵其数皆増三之一耳先儒或言甲非人人之所能为又以为丘出甸赋加四倍者误矣陈氏曰大司马之制上地家可三人中地二家五人下地家二人皆胜兵也必四丘之甸也而后备一卒出长毂一乘则是从征少而休多也作丘甲兵休少而从征多矣吕氏曰哀公问于有若曰年饥用不足如之何有若对曰盍彻乎曰二吾犹不足如之何其彻也对曰百姓足君孰与不足百姓不足君孰与足君子为政民力屈则用竭则亦反其本而已矣宣公初税亩成公作丘甲当是之时事其君者皆不知反本之为务而以取救目前为急下至战国皆用之而以反本之説为迂濶不切之论也而其国家亦从而顚覆矣有若之对哀公固世之急务而初税亩作丘甲则圣人所甚戒也
　　夏臧孙许及晋侯盟于赤棘
　　闻齐将出楚师盟于赤棘臧宣叔令脩赋缮完具守备曰齐楚结好我新与晋盟晋楚争盟齐师必至晋人伐齐楚必救之是齐楚同我也知难而有备乃可以逞　髙氏曰许曷为而及晋侯盟齐怨成矣晋援不可缓也何者宣公使公孙归父如晋欲因晋以去三桓俄而公薨臧孙许于是为三桓逐归父之族而归父遂奔齐是齐怨之所以成也故汲汲焉求为此盟然而晋为霸主不治其罪乃遽自屈而与之盟故书臧孙许及晋侯以讥之
　　秋王师败绩于茅戎
　　文十七年秋周廿歜败狄于邥垂乗其饮酒也至是春晋侯使瑕嘉平戎于王单襄公如晋拜成刘康公徼戎将遂伐之叔服曰背盟而欺大国此必败背盟不祥欺大国不义神人弗助将何以胜不听遂伐茅戎三月癸未败绩于徐吾氏秋王人来告败　谷梁氏曰不言战莫之敢敌也胡氏曰程子曰王师于诸侯不言败诸侯不可敌王也于外域不言战外域不能抗王也不可敌不能抗者理也其敌其抗王之失道也桓王伐郑兵败身伤而经不书败存君臣之义立天下之防也刘康公徼戎伐之败绩于徐吾氏而经不书战辨内外之分立中国之防也是皆圣人笔削非鲁史旧文然笔于经者虽以尊君父惩僣乱为义而君父所以尊僣乱所以息则有道矣桓王不以讨贼兴师而急于伐郑康公不以惇信持国而轻于徼戎是失其所以君天下御四方之道也书败绩于茅戎言自败也其自反亦至矣刘氏意林曰不言战而言败此王术也以谓天下莫之敢亢故不可言战而有天下者一失其道则人能夺之故不耻言败是以王者修已而不责于人髙氏曰一书王师败绩于茅戎而尊王之义与王自取之义及诸侯不勤王之义咸得而见矣
　　冬十月
　　二年春齐侯伐我北鄙
　　齐侯伐我北鄙围龙顷公之嬖人卢蒲就魁门焉龙人囚之齐侯曰勿杀吾与而盟无入而封弗听杀而膊诸城上齐侯亲鼓士陵城三日取龙遂南侵及巢丘　胡氏曰初鲁事齐甚谨虽易世而聘防不絶也及与晋侯盟于断道而后怨隙成再盟于赤棘而后伐吾北鄙齐侯之兴是役非义矣鲁人为鞌之战岂义乎同曰愤兵务相报复不待贬而罪自见矣
　　夏四月丙戌衞孙良夫帅师及齐师战于新筑衞师败绩
　　衞侯使孙良夫石稷甯相向禽将侵齐与齐师遇石子欲还孙子曰不可以师伐人遇其师而还将谓君何若知不能则如无出今既遇矣不如战也夏有石成子曰师败矣子不少湏众惧尽子防师徒何以复命皆不对又曰子国卿也陨子辱矣子以众退我此乃止且告车来甚众齐师乃止次于鞫居新筑人仲孙于奚救孙桓子桓子是以免既衞人赏之以邑辞请曲县繁缨以朝许之　胡氏曰齐师侵虐而以衞主此战何也衞侯初与晋同盟于断道矣又使世子臧与晋同伐齐矣今又使孙良夫石稷将侵齐及与师遇石稷欲还良夫不可曰以师伐人遇其师而还将谓君何若知不能则如无出今既遇矣不如战也遂战于新筑故以衞主之也春秋善解纷贵逺怨而恶以兵刃相接故书法如此
　　六月癸酉季孙行父臧孙许叔孙侨如公孙婴齐帅师防晋郤克衞孙良夫曹公子首及齐侯战于鞌齐师败绩
　　孙桓子还于新筑不入遂如晋乞师臧宣叔亦如晋乞师皆主郤献子晋侯许之七百乘献子曰此城濮之赋也有先君之明与先大夫之肃故防克于先大夫无能为役请八百乗许之郤克将中军士燮佐上军栾书将下军韩厥为司马以救鲁衞臧宣叔逆晋师且道之季文子帅师防之及衞地韩献子将斩人郤献子驰将救之至则既斩之矣郤子使速以狥告其仆曰吾以分谤也师从齐师于莘六月壬申师至于靡笄之下齐侯使请战曰子以君师辱于敝邑不腆敝赋诘朝请见对曰晋与鲁衞兄弟也来告曰大国朝夕释憾于敝邑之地寡君不忍使羣臣请于大国无令舆师淹于君地能进不能退君无所辱命齐侯曰大夫之许寡人之愿也若其不许亦将见也齐髙固入晋师桀石以投人禽之而乘其车系桑本焉以狥齐垒曰欲勇者贾余余勇癸酉师陈于鞌邴夏御齐侯逢丑父为右晋解张御郤克郑丘缓为右齐侯曰余姑翦灭此而后朝食不介马而驰之郤克伤于矢流血及屦未絶鼓音曰余病矣张侯曰自始合而矢贯余手及肘余折以御左轮朱殷岂敢言病吾子忍之缓曰自始合茍有险余必下推车子岂识之然子病矣张侯曰师之耳目在吾旗鼔进退从之此车一人殿之可以集事若之何其以病败君之大事也擐甲执兵固即死也病未及死吾子勉之左并辔右援枹而鼓马逸不能止师从之齐师败绩逐之三周华不注韩厥梦子舆谓己曰且辟左右故中御而从齐侯邴夏曰射其御者君子也公曰谓之君子而射之非礼也射其左越于车下射其右毙于车中綦毋张防车从韩厥曰请寓乗从左右皆肘之使立于后韩厥俛定其右逢丑父与公易位将及华泉骖絓于木而止丑父寝于轏中蛇出于其下以肱击之伤而匿之故不能推车而及韩厥执絷马前再拜稽首奉觞加璧以进曰寡君使羣臣为鲁衞请曰无令舆师陷入君地下臣不幸属当戎行无所逃隠且惧奔辟而忝两君臣辱戎士敢告不敏摄官承乏丑父使公下如华泉取饮郑周父御佐车宛茷为右载齐侯以免韩厥献丑父郤献子将戮之呼曰自今无有代其君任患者有一于此将为戮乎郤子曰人不难以死免其君我戮之不祥赦之以劝事君者乃免之胡氏曰大国三军次国二军鲁虽大国而四卿并将是四军也当此时旧制犹存尺地皆公室之土也一民皆公室之兵也上卿行父与侨如婴齐各帅一军防战而臧孙许如晋乞师又逆晋师为之道本不将兵特往来晋鲁两军之间预谋议耳成公初立主幼国危为季孙一怒扫境内兴师而四卿并出肆其忿欲虽无人乎成公之侧有不恤也然后政自季氏出矣将称元帅略其副属辞之体也四卿皆书岂特为详内录哉坚氷之戒亦明矣经之大例受伐者为主而以此四国及之者以一笑之微残民毒众几获其君而怒犹未怠故以四国主之为忿兵之大戒见诸行事深切着明矣
