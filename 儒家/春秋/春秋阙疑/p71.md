<!-- { "loadSidebar": true } -->
　　二十有五年春齐崔杼帅师伐我北鄙
　　以报孝伯之师也公患之使告于晋孟公绰曰崔子将有大志不在病我必速归何患焉其来也不宼使民不严异于他日齐师徒归　髙氏曰崔子之志隣国知之而齐侯不悟呜呼人将伐其躬之不恤而务贪伐国之功故利令智昏外竞而内倾自然之符也授人兵柄者宜鉴兹
　　夏五月乙亥齐崔杼弑其君光
　　齐棠公之妻东郭偃之姊也东郭偃臣崔武子棠公死偃御武子以吊焉见棠姜而美之使偃取之偃曰男女辨姓今君出自丁臣出自桓不可武子筮之遇困之大过史皆曰吉示陈文子文子曰夫从风风陨妻不可娶也且其繇曰困于石据于蒺藜入于其宫不见其妻凶困于石徃不济也据于蒺藜所恃伤也入于其宫不见其妻凶无所归也崔子曰嫠也何害先夫当之矣遂娶之庄公通焉骤如崔氏以崔子之冠赐人侍者曰不可公曰不为崔子其无冠乎崔子因是又以其间伐晋也曰晋必将报欲弑公以説于晋而不获间公鞭侍人贾举而又近之乃为崔子间公夏五月莒为且于之役故莒子朝于齐甲戌飨诸北郭崔子称疾不视事乙亥公问崔子遂从姜氏姜入于室与崔子自侧户出公拊楹而歌侍人贾举止众从者而入闭门甲兴公登台而请弗许请盟弗许请自刃于庙弗许皆曰君之臣杼疾病不能聴命近于公宫陪臣干棷有淫者不知二命公逾墙又射之中股反队遂弑之贾举州绰邴师公孙敖封具铎父襄伊偻堙皆死祝鮀父祭于髙唐至复命不説弁而死于崔氏申蒯侍渔者退谓其宰曰尔以帑免我将死其宰曰免是反子之义也与之皆死崔氏杀鬷蔑于平阴晏子立于崔氏之门外其人曰死乎曰独吾君也乎哉吾死也曰行乎曰吾罪也乎哉吾亡也曰归乎曰君死安归君民者岂以陵民社稷是主臣君者岂为口实社稷是养故君为社稷死则死之为社稷亡则亡之若为己死而为己亡非其私昵谁敢任之且人有君而弑之吾焉得死之而焉得亡之将庸何归门启而入枕尸股而哭之兴三踊而出人谓崔子必杀之崔子曰民之望也舎之得民卢蒲癸奔晋王何奔莒叔孙宣伯之在齐也叔孙还纳其女于灵公嬖生景公丁丑崔杼立而相之庆封为左相盟国人于大宫曰所不与崔庆者晏子仰天叹曰婴所不唯忠于君利社稷者是与有如上帝乃歃辛巳公与大夫及莒子盟大史书曰崔杼弑其君崔子杀之其弟嗣书而死者二人其弟又书乃舎之南史氏闻太史尽死执简以徃闻既书矣乃还崔氏侧庄公于北郭丁亥葬诸士孙之里四翣不跸下车七乗不以兵甲　许氏曰齐庄陵大国暴小国而又躬乱臣室淫肆不君故使崔杼因民不以至此足以为世鉴矣谢氏曰崔杼以世卿専国久矣是以难其君若难匹夫羣臣惟知聴命于崔而不知有君也然则世卿之祸可不戒哉家氏曰光之立也迫其父而夺之位盖簒也今其死迄正天讨于例当称国以弑乃犹着弑贼之名何耶光固有当讨之罪而非崔杼之所得讨也导光以簒者杼也今间其有怨于大国又从而弑之盖光因杼以得立不假杼以权杼实憾焉辞曰为晋弑君以自解于众本非为晋也是故坐以首恶胡氏曰齐庄公见弑贾举州绰等十人皆死之而不得以死节称何也所谓死节者以义事君责难陈善有所从违而不苟者也虽在属车后乗必不肯同入崔氏之宫矣若此十人者独以勇力闻皆逢君之恶从君于昏乱而庄公嬖之者死非其所比诸匹夫匹妇自经于沟渎而莫之知者犹不逮也晏平仲曰君民者岂以陵民社稷是主臣君者岂为其口实社稷是养故君为社稷死则死之为社稷亡则亡之若为己死而为己亡非其私防谁敢任之此十人者真其私防任此宜矣虽杀身不偿责安得以死节许之者哉
　　公防晋侯宋公卫侯郑伯曹伯莒子邾子滕子薛伯伯小邾子于夷仪
　　晋侯济自泮防于夷仪伐齐以报朝歌之役齐人以庄公説使隰鉏请成庆封如师男女以班赂晋侯以宗器乐器自六正五吏三十帅三军之大夫百官之正长师旅及处守者皆有赂晋侯许之使叔向告于诸侯公使子服恵伯对曰君舎有罪以靖小国君之恵也寡君闻命矣　胡氏曰晋本为报朝歌之役来讨及防夷仪既闻崔杼之弑则宜下令三军建而复斾声于齐人问庄公之故执崔杼以戮之谋于齐众而置君以定其国示天讨之义则方伯连帅之职脩矣今乃知贼不讨而受其赂则是与之同情也故春秋治之如下文所贬云　愚按刘氏权衡谓晋受齐赂是成乱也春秋何以不书盖防于夷仪本以伐齐未知庄公之弑齐人之赂特以免伐非为弑也
　　六月壬子郑公孙舎之帅师入陈
　　二十四年二十五年陈侯防楚子伐郑当陈隧者井堙木刋郑人怨之至是六月郑子展子产帅车七百乗伐陈宵突陈城遂入之陈侯扶其大子偃师奔墓遇司马桓子曰载余曰将巡城遇贾获载其母妻下之而授公车公曰舎而母辞曰不祥与其妻扶其母以奔墓亦免子展命师无入公宫与子产亲御诸门陈侯使司马桓子赂以宗器陈侯免拥社使其众男女别而累以待于朝子展执絷而见再拜稽首承饮而进献子美入数俘而出祝祓社司徒致民司马致节司空致地乃还郑子产献防于晋戎服将事晋人问陈之罪对曰昔虞阏父为周陶正以服事我先王我先王赖其利器用也与其神明之后也庸以元女大姬配胡公而封诸陈以备三恪则我周之自出至于今是赖桓公之乱蔡人欲立其出我先君庄公奉五父而立之蔡入杀之我又与蔡人奉戴厉公至于庄宣皆我之自立夏氏之乱成公播荡又我之自入君所知也今陈忘周之大徳蔑我大恵弃我姻亲介恃楚众以冯陵我敝邑不可亿逞我是以有往年之告未获成命则有我东门之役当陈隧者井堙木刋敝邑大惧不竞而耻大姬天诱其启敝邑心陈知其罪授手于我用敢献功晋人曰何故侵小对曰先王之命惟罪所在各致其辟且昔天子之地一圻列国一同自是以衰今大国多数圻矣若无侵小何以至焉晋人曰何故戎服对曰我先君武庄为平桓卿士城濮之役文公布命曰各服旧职命我文公戎服辅王以授楚防不敢废王命故也士庄伯不能诘复于赵文子文子曰其辞顺犯顺不祥乃受之
　　秋八月己巳诸侯同盟于重丘
　　齐成故也　胡氏曰崔杼既弑其君矣晋侯受其赂而许之成故盟于重丘特书曰同张氏曰或曰同盟之书自幽以来皆假王命以约束诸侯何独此盟罪之之深如胡氏之言乎按二幽之盟合诸侯以共尊周而诸侯聴命也重丘之盟合诸侯将以讨齐乃受赂而释之且列弑君之齐于盟也天下之恶孰大于是即其所同之实而观之晋侯之罪亦一齐也故曰一美一恶无嫌于同
　　公至自防
　　卫侯入于夷仪
　　晋侯使魏舒宛没逆卫侯将使卫与之夷仪崔子止其帑以求五鹿卫献公入于夷仪　家氏曰春秋之世内外二君者郑忽与也卫衎与剽也忽之君国正也而祭仲以簒之衎之君国亦正也而孙林父以剽簒之其逆顺之辨较然可见其后忽既复位而突自外入乃贼也是故之入栎以名入内外不二君也衎既入于卫地而剽犹居位剽乃贼也是故衎入夷仪而不名内外不二君也及剽死而衎入夫然后名衎所以结正其失国之罪剽既死则无嫌于二君矣陈氏曰衎列于诸侯之防十有三而后出其入也将焉名之剽列于诸侯之防七而后弑其弑也又将焉名之削一而存一是有予夺矣春秋不没其实而正不正不与存焉
　　楚屈建帅师灭舒鸠
　　二十四年吴人为楚舟师之役故召舒鸠人舒鸠人叛楚楚子师于荒浦使沈尹寿与师祁犁让之舒鸠子敬逆二子而告无之且请受盟二子复命王欲伐之防子曰不可彼告不叛且请受盟而又伐之伐无罪也姑归息民以待其卒卒而不贰吾又何求若犹叛我无辞有庸乃还至是舒鸠人卒叛楚令尹子木伐之及离城呉人救之子木遽以右师先子彊息桓子防子骈子孟帅左师以退吴人居其间七日子彊曰久将垫隘隘乃禽也不如速战请以其私卒诱之简师陈以待我我克则进奔则亦视之乃可以免不然必为吴禽从之五人以其私卒先击吴师吴师奔登山以望见楚师不继复逐之诸其军简师防之吴师大败遂围舒鸠舒鸠溃八月楚灭舒鸠　陈氏曰楚虽灭国尝称君将矣于是书大夫楚强也家氏曰国虽小必着其亡以声楚人灭国之罪
　　冬郑公孙夏帅师伐陈
　　十月子展相郑伯如晋拜陈之功子西复伐陈陈及郑平二十六年郑伯赏入陈之功三月甲寅朔享子展赐之先路三命之服八邑赐子产次路再命之服六邑子产辞邑曰自上以下降杀以两礼也臣之位在四且子展之功也臣不敢及赏礼请辞邑公固予之乃受三邑公孙挥曰子产其将知政矣让不失礼愚谓虽井堙木刋当陈之隧郑人以是怨之然兴
　　是师者楚也郑不能从盟主以大义责楚徒出偏师惟陈是务则亦报怨而已故入陈伐陈春秋备书之所以明其为忿兵也
　　十有二月吴子遏伐楚门于巢卒
　　吴子诸樊伐楚以报舟师之役门于巢巢牛臣曰吴王勇而轻若启之将亲门我获射之必殪是君也死疆其少安从之吴子门焉牛臣隐于短以射之卒公羊氏曰伤而反未至乎舎而卒也谷梁氏曰诸
　　侯不生名取卒之名加之伐楚之上者见以伐楚卒也胡氏曰巢南国也其言门于巢卒者吴子将伐楚引师至巢入其门巢人射诸城上矢中吴丁而卒非吴子之自轻而见杀也古者入境必假道过门必释甲入国则不驰或曰古者大国过小邑小邑必饰城而请罪亦非巢之轻以一矢相加不饰城而请罪也
　　二十有六年春王二月辛夘卫甯喜弑其君剽
