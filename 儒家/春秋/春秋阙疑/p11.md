<!-- { "loadSidebar": true } -->
　　髙邮孙氏曰御廪者粢盛所藏也虽尊为天子必有宗庙贵为诸侯必供粢盛故天子籍田诸侯躬耕皆所以敎民务农而亲事祖襧也然而灾焉公之所事者得无不敬而粢盛之用无乃阙乎四时之祭秋曰尝春秋之八月夏时之六月也而尝不时也御廪灾终四日而尝焉不时且不敬焉御廪之灾公之不德而事祖襧之道不至也不知遇灾而惧责身修德以答灾异之戒遽然以灾之所余未及时而祭之盖公无恐惧之心而黩益甚也胡氏曰御廪粢盛之所藏其新必矣何以不书营宫室以宗庙为先重本也御廪灾而新则不书常事也以为常事而不书垂敎之意深矣知其説者然后知有国之急务为政之后先虽勤于工筑而民不劳怨与妄兴土木困民力以自奉者异矣
　　冬十有二月丁卯齐侯禄父卒
　　宋人以齐人蔡人衞人陈人伐郑
　　宋人以诸侯伐郑报宋之战也焚渠门入及大逵伐东郊取牛首以大宫之椽归为卢门之椽　谷梁氏曰以者不以者也谢氏曰以用也髙氏曰宋公不道执人之卿易人之君既又求赂无厌深怨突之背已而自量其力不足以加之于是复以齐蔡衞陈之兵以伐之夫诸侯之国甲兵有制皆统乎天子乃敢私用之与私为之用以伐人之国大乱之道也宋公之罪斯为尤甚故加以焉
　　十有五年春二月天王使家父来求车
　　左氏曰诸侯不贡车服天子不私求财公羊氏曰王者无求求车非礼也谷梁氏曰求车非礼也求金甚矣常山刘氏曰世之治也天子命贡赋于天下而无敢不从无有求也诸侯奉贡赋于天子而无敢不恭不至于来求也世乱反此书者交讥之所以见王室之微而着诸侯之罪也胡氏曰遣使需索之谓求以丧事而求货财已为不可况车服乎经于求赙求车求金皆书曰求垂后戒也夫上有好者下必有甚焉者矣王曰有求下观而化诸侯必将有求以利其国大夫必将有求以利其家士庻人必将有求以利其身皇皇焉惟恐不足未至于篡弑夺攘则不厌也古之君子必昭俭德以临照百官尊卑登降各有定数示等威眀贵贱民志既定之后皆安其分而无求兵形寝矣及侈心一动莫为防制必至于亢不衷官失德亷耻道丧宠赂日章沦于危亡而后止也观春秋所书则见王室衰乱之由而知兴废拨乱之説矣
　　三月乙未天王崩
　　夏四月己巳葬齐僖公
　　五月郑伯突出奔蔡郑世子忽复归于郑
　　祭仲专郑伯患之使其婿雍纠杀之将享诸郊雍姬知之谓其母曰父与夫孰亲其母曰人尽夫也父一而已胡可比也遂告祭仲曰雍氏舍其室而将享子于郊吾惑之以告祭仲杀雍纠尸诸周氏之汪公载以出曰谋及妇人宜其死也夏厉公出奔蔡六月乙亥昭公入　谢氏曰突进不以正王法所不容也故出奔称爵而复名张氏曰忽之所以得归者以其尝为世子也所以不称郑伯者以其不能君也故程子曰忽称世子本当立者不能保其位故不爵朴乡吕氏曰书复归者复其位也髙氏曰突假宋之援以弟篡兄居位数年患祭仲之专将杀之为仲所觉故避仲而出圣人因其出奔故书名以絶之然突之出奔非国人絶之止避祭仲耳不书祭仲逐君何也逐君之臣其罪易知君而见逐其罪甚矣圣人之教在乎端本清源故凡诸侯之奔皆不书所逐之臣而以自奔为文所以警乎人君也君存称世子君没称子郑伯既没而忽犹称世子者何也忽之出奔不能自固其位耳人皆疑其不正故因其归而正名曰世子以明冡适当嗣也不曰复归则无以知其尝有国矣
　　许叔入于许
　　髙邮孙氏曰隐十一年许尝为郑所有许之宗祀不絶而许叔居许东偏故无灭许之文至此郑有子忽子突之乱许叔能乘其入许而复其国圣人美之故特书许叔入于许叔当许之危亡国君出奔则茍全宗祀居其东偏及郑伯之乱兄弟争立强臣制命则以我之全力复其国而居之圣人善其屈伸得宜进退无失也特书其字曰许叔不书其爵者未尝有爵也不曰归者有郑之难不可以安而归也谢氏曰称入外之也庄公非以罪恶失国特以大国为之难而已盖未絶于国人也许叔上伸正义于王下求直于大国复庄公于位而相之以治国人许叔之义也今乃乘郑之乱幸君之危而窃有其国与盗而得之者亦奚以异哉故春秋书入而外之也　愚按入有二义一曰逆辞一曰难辞使庄公而尚存则许叔当迎庄公反国而相之今擅其国而有之恶也则入为逆辞所以贬之也庄公而已卒则许叔复有其国使先祀不絶善也则入为难辞所以褒之而又见其克复之不易也今亦无所考矣然以经文观之夫子所书既系之国复着其字则入非有所贬乃所以见其难而褒之耳
　　公会齐侯于艾
　　谋定许也　愚按隐十一年入许之役齐鲁郑也今许叔乘郑之乱以复其国齐鲁不兴师以问之则亦已矣安得反为之会以定其位乎髙氏谓鲁尝与齐絶矣至是僖公卒襄公立公复通好焉而齐襄居丧出会越礼畔道与文姜为鸟兽之行桓公彭生之祸兆于此矣故春秋志之以齐侯为主理或然也
　　邾人牟人葛人来朝
　　正义曰曹使世子射姑来朝诸侯世子称名则附庸世子称人称谓之等节也陈氏曰旅见非邦交之旧自参以上甚矣凡朝不胜讥莫甚于自参以上
　　秋九月郑伯突入于栎
　　郑伯因栎人杀檀伯而遂居栎　程子曰突非正也忽既微弱故国人君之诸侯助之书爵所以戒居正者已不能保则人取之矣书入以见义不容也谢氏曰忽虽复归众所不保故突入于栎人心所在则命令随之命令所在则君道随之故忽虽正虽在内穪世子突虽不正虽在外穪郑伯人心在突不在忽故也突虽爵以其非正故穪名以世子在内故书入春秋之于突也出奔名之入栎又名之恶其不正而始终罪之固已至矣然以忽无君道人心归突故出奔穪郑伯入栎穪郑伯然则突穪郑伯乃以忽失君道而国人从突也观春秋前书忽归后书突入而圣人所以罪忽而诛突责君道而存世嫡其防尽于此矣胡氏曰经于厉公复国削而不书独书入于栎何也夫制邑之死虢君共城之叛太叔皆庄公所亲戒也今又城栎而寘子元焉使昭公不立何谋国之误也衞有蒲戚而出献公楚有陈蔡不羮而叛弃疾末大必折有国之害也厉公复国削而不书者若曰既入于栎则其国已复矣于以明居重驭轻强干弱枝以身使臂之义为天下与来世之鉴也
　　冬十有一月公会宋公衞侯陈侯于袲伐郑
　　会于袲谋伐郑将纳厉公也弗克而还初郑伯将以髙渠弥为卿昭公恶之固谏不听昭公立惧其杀已也十七年十月辛卯弑昭公而立公子亹十八年秋齐侯师于首止子亹会之髙渠弥相七月戊戌齐人杀子亹而轘髙渠弥祭仲迎郑子于陈而立之庄十四年郑厉公自栎侵郑及大陵获傅瑕傅瑕曰茍舍我吾请纳君与之盟而赦之六月甲子傅瑕杀郑子及其二子而纳厉公厉公入遂杀傅瑕使谓原繁曰傅瑕贰周有常刑既伏其罪矣纳我而无贰心者吾皆许之上大夫之事吾愿与伯父图之且寡人出伯父无里言入又不念寡人寡人憾焉对曰先君桓公命我先君典司宗祏社稷有主而外其心其何贰如之茍主社稷国内之民其谁不为臣臣无贰心天之制也子仪在位十四年矣而谋召君者庸非贰乎庄公之子犹有八人若皆以官爵行赂劝贰而可以济事君其若之何臣闻命矣乃缢而死　髙氏曰伐郑者伐忽而纳突也突无道篡国诸侯当伐突而恤忽今反欲出忽纳突废嫡立庻其罪大矣宋公始纳突反为突所伐今又连诸侯为突伐忽无道之甚不可胜诛胡氏曰谷梁氏曰地而后伐疑词非其疑也夫昭公虽正其才不足以君一国之人复归于郑日以微弱厉公虽篡其智足以结四隣之援既入于栎日以盛强诸侯不顾是非而计其强弱始疑于辅正终变而与邪相与连兵动众纳篡国之公子故详书其会地而后言伐以讥之也
　　十有六年春正月公会宋公蔡侯衞侯于曹
　　谋伐郑也　泰山孙氏曰未能纳突故复会于此
　　夏四月公会宋公衞侯陈侯蔡侯伐郑
　　程子曰突善结诸侯故皆为之致力屡伐郑也髙氏曰春与曹谋而曹人不肯今又与陈侯同伐宋初伐突期于服突而已不期忽之归也突奔而忽归则不利于宋故宋公连年伐忽以纳突以此言之郑国之乱宋公实为之故以宋为首恶家氏曰自去冬迄今夏三书公会再出伐郑不间以他事诛宋鲁之辅篡而干正也人孰无礼义之心忽之正突之不正皦如黑白之易辨忽在外五年莫有仗义而复之者突甫入栎五国之君翕然来会如蚁慕羶蚋集醯其故何哉盖宋冯鲁允以其所以篡者而辅人之篡不惟同恶相恤抑亦惟利是趋郑之土田郑之重器有以荡揺其方寸故虽党恶隳义彼亦有所不恤矣朴乡吕氏曰或疑宋既以齐蔡衞陈责赂于突而伐郑不宜今年又谋纳突遂谓袲之会曹之会皆是伐突以救忽然以鲁桓方与突伐宋亦不宜会宋以伐突春秋诸侯离合不常可胜辨哉今但据伐郑二字言之则是时突在栎忽在郑则为伐忽明矣　愚按春正月会于曹蔡先于衞夏四月伐郑衞先于蔡夫诸侯班序自有定制犹天建地设不可乱也何俄顷之间而变易若此哉或以为以至之先后为上下夫以至之先后为上下是以利害率人而不要诸礼也当时诸侯固有为之者夫子之修春秋其肯从乎又或以为以兵之多寡为先后夫以兵之多寡为先后是以强弱率人而不要诸义也当时诸侯固有行之者夫子之修春秋安得不正之乎惟或者以为蔡自此服属于楚故春秋贬之而列于衞下为近是然蔡之从楚亦无岁月之可考岂在是岁正月至四月之间乎姑阙之以俟知者
　　秋七月公至自伐郑
　　冬城向
　　程子曰春秋之文莫不一一意在示人如土工之事无大小莫不书之其意止欲人君重民之力也
　　十有一月衞侯朔出奔齐
　　初衞宣公烝于夷姜生急子属诸右公子为之娶于齐而美公取之生寿及朔属寿于左公子夷姜缢宣姜与公子朔构急子公使诸齐使盗待诸莘将杀之寿子告之使行不可曰弃父命恶用子矣有无父之国则可也及行饮以酒寿子载其旌以先盗杀之急子至曰我之求也此何罪请杀我乎又杀之二公子故怨惠公十一月左公子泄右公子职立公子黔牟惠公奔齐　髙氏曰衞宣纳伋之妻生寿及朔朔谮其兄伋因并寿杀之既立之后骄而无礼二公子之党怨之朔惧而出奔遂立公子黔牟为衞侯圣人于朔之出奔特名以絶之盖春秋之法凡诸侯不能嗣守先业上下乖离播越失地自取奔亡之祸者皆生名之朔齐甥也故奔齐朴乡吕氏曰奔而名国非其国矣奔而不名国犹其国也郑伯突出而世子忽入国固忽之国也衞侯朔出而公子黔牟立国非朔之国也陈氏曰此衞人立公子黔牟而后奔则其但书奔何以为自失国也春秋之法茍其道足以失国虽有篡公子亦以自致之文出之
　　十有七年春正月丙辰公会齐侯纪侯盟于黄
　　平齐纪且谋衞故也　髙氏曰纪惧齐之见图每为之备而齐人多诈故为此盟示之以不疑俾之弛怠而不我虑是以寻盟既退鲁遂与齐战于奚二年之后齐遂迁纪之三邑足以知盟之无益而侵伐随之矣
　　二月丙午公及邾仪父盟于趡
　　寻蔑之盟也　髙氏曰下有五月丙午则二月无丙午必有一误此盟岂非诸侯有谋邾者欲求鲁之援故邪观下文可见　愚按盟之未几鲁即及宋衞伐邾盟又足恃乎
　　夏五月丙午及齐师战于奚
