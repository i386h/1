<!-- { "loadSidebar": true } -->
　　初叔孙成子欲立武叔公若藐固谏曰不可成子立之而卒公南使贼射之不能杀公南为马正使公若为郈宰武叔既定使郈马正侯犯杀公若弗能其圉人曰吾以劔过朝公若必曰谁之劔也吾称子以告必观之吾伪固而授之末则可杀也使如之公若曰尔若吴王我乎遂杀公若侯犯以郈叛武叔懿子围郈弗克秋二子及齐师复围郈弗克叔孙谓郈工师驷赤曰郈非惟叔孙氏之忧社稷之患也将若之何对曰臣之业在扬水卒章之四言矣叔孙稽首驷赤谓侯犯曰居齐鲁之际而无事必不可矣子盍求事于齐以临民不然将叛侯犯从之齐使至驷赤与郈人为之宣言于郈中曰侯犯将以郈易于齐齐人将迁郈民众凶惧驷赤谓侯犯曰众言异矣子不如易于齐与其死也犹是郈也而得纾焉何必此齐人欲以此偪鲁必倍与子地且盍多舍甲于子之门以备不虞侯犯曰诺乃多舍甲焉侯犯请易于齐齐有司观郈将至驷赤使周呼曰齐师至矣郈人大骇介侯犯之门甲以图侯犯驷赤将射之侯犯止之曰谋免我侯犯请行许之驷赤先如宿侯犯殿每出一门郈人闭之及郭门止之曰子以叔孙氏之甲出有司若诛之羣臣惧死驷赤曰叔孙氏之甲有物吾未敢以出犯谓驷赤曰子止而与之数驷赤止而纳鲁人侯犯奔齐齐人乃致郈　胡氏曰郈叔孙氏邑也侯犯以郈叛不书于防书围郈则叛可知矣再书二卿帅师围郈则彊亦可知矣天子失道征伐自诸侯出而后大夫强诸侯失道征伐自大夫出而后家臣强其逆弥甚则其失弥速故自诸侯出十世希不失矣自大夫出五世希不失矣陪臣执国命三世希不失矣三家专鲁为日既久至是家臣争叛亦其理宜矣春秋制法本忠恕施诸已而不愿亦勿施于人故所恶于上不以使下所恶于下不以事上二三子知倾公室以自张而不知家之拟其后也师氏曰向使鲁君上知有天子而不敢蔑视周室则三家无复叛鲁公向使三家知有国君而不侵侮鲁公则其家臣亦何由叛叔孙是所谓以身教者从而出乎尔者未有不反乎尔者也可不戒哉可不慎哉
　　宋乐大心出奔曹
　　九年春宋公使乐大心盟于晋且逆乐祁之尸辞伪有疾乃使向巢于晋盟且逆子梁之尸子明谓桐门右师出曰吾犹衰绖而子击钟何也右师曰丧不在此故也既而告人曰已衰绖而生子余何故舍钟子明闻之怒言于公曰右师将不利戴氏不肯适晋将作乱也不然无疾乃逐桐门右师
　　宋公子地出奔陈
　　宋公子地嬖蘧富猎十一分其室而以其五与之公子地有白马四公嬖向魋魋欲之公取而朱其尾鬛以与之地怒使其徒抶魋而夺之魋惧将走公闭门而泣之目尽肿母弟辰曰子分室以与猎也而独卑魋亦有颇焉子为君礼不过出竟君必止子公子地出奔陈公弗止辰为之请弗听辰曰是吾迋吾兄也吾以国人出君谁与处冬母弟辰暨仲佗石彄出奔陈　家氏曰春秋每于一国之事而再三书者深致意焉耳自此两年间书宋事凡五见而大夫公子母弟奔者三罪皆累于上此春秋所以责景公也乐大心宋之旧臣本无大罪乐溷潜焉宋景不察而遽逐之以竖子之谗而逐一大夫罪累上一也公子地有马公取之以与嬖臣向魋地怒抶魋公怒地奔以嬖臣之故翦其公族罪累上二也公弟辰母弟也为地请留而公不许辰怒率仲佗石彄俱奔其意亦欲君之留之而公复不为止以嬖臣而奔母弟罪累上三也奔者固皆有罪而宋景所以待其大夫公族母弟者抑亦少恩甚矣君人者人伦风化之所自出也居其厚犹恐其薄居其薄无所往而非薄宋公以嬖臣竖子之故使其母弟公族一朝俱奔考其事过皆在公是故春秋始终备书之不加贬斥而义自见矣至于辰与地之本罪则以下文见之皆以叛书
　　冬齐侯卫侯郑游速防于安甫
　　家氏曰前此齐与郑卫盟于咸盟于沙矣今而三国复共爲此防无所惮于晋矣前此鲁受命于晋而以兵加卫今而受盟夹谷弃晋不复顾矣然而诸侯虽散于晋而不能翕然并合于齐晋虽衰而齐亦卒不能霸无人焉耳若其有人率诸侯奬王室救灾恤患为桓公之所为是亦桓公而已矣惜哉有其机而无其志也
　　叔孙州仇如齐
　　武叔聘于齐齐侯享之曰子叔孙若使郈在君之他竟寡人何知焉属与敝邑际故敢助君忧之对曰非寡君之望也所以事君封疆社稷是以敢以家勤君之执事夫不令之臣天下之所恶也君岂以为寡君赐
　　宋公之弟辰暨仲佗石彄出奔陈
　　胡氏曰其弟云者罪累上以嬖魋故而失二弟无亲亲之恩暨云者罪辰以兄故帅其大夫出奔无尊君之义夫暨者不得已之辞又以见仲佗石彄见胁于辰不能自立无大臣之节也
　　春秋阙疑卷四十一
<经部,春秋类,春秋阙疑>
　　钦定四库全书
　　春秋阙疑卷四十二　　　　元　郑玉　撰
　　十有一年春宋公之弟辰及仲佗石彄公子地自陈入于萧以叛
　　夏四月
　　秋宋乐大心自曹入于萧
　　宋公母弟辰暨仲佗石彄公子地入于萧以叛秋乐大心从之大为宋患宠向魋故也　胡氏曰出奔陈则称暨入于萧以叛则称及及非不得已之辞得已而不已者也夫事君者可贫可贱可杀而不可使为乱今不得已而轻于去国犹之可也得已不已而果于叛君则无首从之别其罪一施之故不称暨而称及四卿在萧以叛而大心自曹从之其叛可知矣故不书叛而曰入于萧入逆辞也书自陈自曹者结隣国以入叛陈与曹之罪亦着矣
　　冬及郑平叔还如郑涖盟
　　始叛晋也　家氏曰自文公之霸鲁事晋惟其常中间虽即楚即齐而不敢显然与晋絶去年及齐平今又及郑平既背晋不得不树党以自固焉耳许氏曰夫晋之为晋自若也定亦未有他恶而诸侯离心者政在多门货贿谗慝汩昏其间则无以令天下极于执乐祁也
　　十有二年春薛伯定卒夏葬薛襄公
　　叔孙州仇帅师堕郈
　　张氏曰堕毁也毁其所恃以为固者所以制陪臣抑私家而复强干弱枝之势也仲由之举此议盖因南蒯侯犯之叛而为三家忠谋使强臣不敢恃强以叛君陪臣不敢负固以防扈而上下皆顺然侯犯南蒯皆以叛为季氏叔氏之害故费郈皆堕独公敛处父方恃强以败阳虎而孟氏用之故二邑虽堕而成独不服虽定公围之而卒不克也
　　卫公孟彄帅师伐曹
　　克郊　高氏曰诸侯同叛晋而齐不能一之卫之伐曹亦自适已事而已
　　季孙斯仲孙何忌帅师堕费
　　仲由为季氏宰将堕三都于是叔孙氏堕郈季氏将堕费公山不狃叔孙辄帅费人以袭鲁公与三子入于季氏之宫登武子之台费人攻之弗克入及公侧仲尼命申句须乐颀下伐之费人北国人追之败诸姑蔑二子奔齐遂堕费　家氏曰始城费城郈强族所以抗其君今堕郈堕费强族所以自去其疾盖费郈有叛者故二氏以君命而堕之而成之守者犹事孟氏而不替故孟氏犹不受命刘氏意林曰诸侯僭天子而大夫强大夫执国命而陪臣叛事势则然矣不务以所望乎下者事上则奚由顺哉譬之伐木不自其根必复滋塞水不自其源必复流源与根无他在己而已矣故师行邦域之中而书之若异国然此孔子所谓不在颛臾而在萧墙之内之意也
　　冬大雩
　　冬十月癸亥公防齐侯盟于黄
　　十有一月丙辰朔日有食之
　　公至自黄
　　十有二月公围成公至自围成
　　将堕成公敛处父谓孟孙堕成齐人必至于北门且成孟氏之保障也无成是无孟氏也子伪不知我将不堕冬十二月公围成弗克　孙氏曰天子有天下诸侯有一国天下有逆命不服者则天子命诸侯伐之一国之邑有背叛不从则诸侯命其臣伐之故天子无伐其诸侯诸侯无讨于其邑春秋之时天下无王而诸侯逆命者众故有王而伐郑者陪臣擅命而权在私家诸侯不得为政故有公而围成者成鲁邑而鲁围之书曰公围成以见诸侯之失道也　愚按三都之堕先儒多以为夫子与闻其事愚独以为不然盖夫子相定公为夹谷之防以礼服齐齐人忧孔子用于鲁王道将复行于天下而齐之所为无所容于世矣于是归女乐实欲沮孔子之为政而孔子遂行所谓行乎季孙三月不违者夫子仕鲁得时行道不及百日其行事之可见者夹谷一防而已叔孙州仇仲孙何忌帅师围郈至再而不克此时孔子已不得用十二年仲由为季氏宰于是始堕三都计孔子已不在鲁矣议者谓传称费人攻之弗克入及公侧仲尼命申句须乐颀下伐之以为证愚疑仲尼本仲由字传写之误尔盖仲由将堕三都故在公侧目击其事命申句须乐颀下伐之非必仲尼也按公山弗扰以费畔召子欲往子路曰何必公山氏之之也子曰夫召我者而岂徒哉如有用我者吾其为东周乎详味夫子是言岂堕郈堕费云乎哉公亲围成云乎哉圣人所为有大过人者必如夹谷之防齐人自服侵疆自归何烦二氏之帅师公之亲围乎学者宜深考焉不可拘于传记之説遂惑之而不辨也
　　十有三年春齐侯卫侯次于垂葭
　　齐侯卫侯次于垂葭实郥氏使师伐晋将济河诸大夫皆曰不可邴意兹曰可鋭师伐河内传必数日而后及绛绛不三月不能出河则我既济水矣乃伐河内　家氏曰齐侯次于五氏次于垂葭传皆以为伐晋春秋惟书次而不书伐不与其伐也非谓晋不可伐也晋既失霸则凡中国诸侯能举方伯连帅之事者皆可以修明霸业号召天下初不必求之于晋也为景公者当请命于周而徧告于诸侯之国曰晋比岁多故夏盟无主诸侯强吞弱小并大弗问臣逐君下陵上弗恤夷狄灭同盟之国视非己责弗救诸夏罔所依慿吾承王命将攘夷遏乱以修方伯连帅之职辞直而义壮孰不我从乃今日防某明日盟某又明日次于某其末也复悉力以救晋大夫之叛者愈行而愈陋欲以图霸岂不难哉
　　夏筑蛇渊囿
　　高氏曰鲁政不修而非时勤民筑囿志不及国矣且围成弗克归而为此何振之有又况鲁国之囿一而已矣成筑鹿囿昭筑郎囿定筑蛇渊囿何囿之多也
　　大搜于比蒲
　　卫公孙彄帅师伐曹
　　高氏曰卫比伐曹者曹不叛晋故也灵公志在军旅之事不知以礼为国故亟战如此
　　秋晋赵鞅入于晋阳以叛
　　晋赵鞅谓邯郸午曰归我卫贡五百家吾舍诸晋阳午许诺归告其父兄父兄皆曰不可卫是以为邯郸而寘诸晋阳絶卫之道也不如侵齐而谋之乃如之而归之于晋阳赵孟怒召午而囚诸晋阳使其从者説剑而入渉宾不可乃使告邯郸人曰吾私有讨于午也二三子唯所欲立遂杀午赵稷渉宾以邯郸叛夏六月上军司马籍秦围邯郸邯郸午荀寅之甥也荀寅范吉射之姻也而相与睦故不与围邯郸将作乱董安于闻之告赵孟曰先备诸赵孟曰晋国有命始祸者死为后可也安于曰与其害于民宁我独死请以我説赵孟不可秋七月范氏中行氏伐赵氏之宫赵鞅奔晋阳晋人围之　胡氏曰赵鞅之入拒范中行也而直书曰叛何也人臣专土与君为市则是篡弑之阶坚氷之戒岂无以有己之义乎后世大臣有困于谗间迁延居外不敢释兵卒以忧死者亦未明人臣之义故尔故直书入于晋阳以叛入者不顺之辞叛者不赦之罪
　　冬晋荀寅士吉射入于朝歌以叛
