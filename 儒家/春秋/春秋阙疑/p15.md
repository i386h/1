<!-- { "loadSidebar": true } -->
　　齐师伐我公将战曹刿请见其乡人曰肉食者谋之又何间焉刿曰肉食者鄙未能逺谋乃入见问何以战公曰衣食所安弗敢专也必以分人对曰小惠未徧民弗从也公曰牺牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战战则请从公与之乘战于长勺公将鼓之刿曰未可齐人三鼓刿曰可矣齐师败绩公将驰之刿曰未可下视其辙登轼而望之曰可矣遂逐齐师既克公问其故对曰夫战勇气也一鼓作气再而衰三而竭彼竭我盈故克之夫大国难测也惧有伏焉吾视其辙乱望其旗靡故逐之髙氏曰公曷为败齐师能强也我因败绩而修备齐师恃胜而益骄是以能败之所以齐师之来不书侵伐盖因其兵入吾境而遂败之不待交战也家氏曰干时败归齐人得志取子纠而杀之鲁复不敢校而桓公挟其杀纠之余怒以兵加鲁鲁之师直桓之师曲春秋书法坦然易见也幸鲁庄能与讐国为敌而又胜故书曰公败齐师于长勺喜之也　愚谓春秋之法诈战曰败然鲁之败齐齐曲鲁直故春秋喜鲁之胜非喜其胜也喜其胜于齐也
　　二月公侵宋
　　胡氏曰声罪致讨曰伐濳师掠境曰侵声罪者鸣钟击鼓整众而行兵法所谓正也濳师者衔枚卧鼓出人不意兵法所谓竒也薛氏曰侵者掠其边鄙也怙于长勺之胜无故侵人之国书始怨也
　　三月宋公迁宿
　　胡氏曰其曰迁宿者宿非欲迁为宋人之所迁也懐土常物之情迁国重事也虽违害就利去危即安犹或恐沈于众不肯率从而况迫于横逆非其所欲弃久宅之田里刈新徙之蓬藋道路之勤营筑之劳起怨谘伤和气岂不恻然有隠乎肆行莫之顾也其不仁甚矣凡书迁不待贬而恶已见矣髙邮孙氏曰诸侯受地于天子国于先君不能以道守位以徳怀民而见迫于强大受制于同列去南面之位而为之臣屈诸侯之尊而为附庸之国为之迁者未免有罪迁人之国盖不可胜诛矣许氏曰迁之使未失其国家以往其义犹有所难则是王未尽亡也至僖文以后则皆灭国无迁国矣
　　夏六月齐师宋师次于郎公败宋师于乘丘
　　齐师宋师次于郎公子偃曰宋师不整可败也宋败齐必还请击之公弗许自雩门窃出皋比而先犯之公从之大败宋师于乗丘齐师乃还　髙邮孙氏曰公正月败齐师于长勺而二月侵宋齐纳纠之恨不释而宋见侵之怨方兴故齐宋之师防次于郎将伐我公乗二国之未至先败宋师而齐师亦还也胡氏曰齐人轻举大众深入他境肆其报复之心诚有罪也鲁人若不用诈谋奉其辞令二国去矣偷得一时之捷而积四隣之忿此小人之道故次者不以其事胜者不以其理交讥之　愚按礼记檀弓鲁庄公及宋人战于乗丘马惊公坠败绩与经不同当以经为正彼盖记礼者之误尔
　　秋九月荆败蔡师于莘以蔡侯献舞归
　　蔡哀侯娶于陈息侯亦娶焉息妫将归过蔡蔡侯曰吾姨也止而见之弗宾息侯闻之怒使谓楚文王曰伐我吾求救于蔡而伐之楚子从之秋九月楚败蔡师于莘以蔡侯献舞归　程子杂说曰庄十年荆败蔡师于莘荆始见于经十四年入蔡十六年伐郑皆止书荆荆本子爵僻在南蛮不能从中国政令居中国爵号不共王祭故春秋外之庄二十三年书荆人来聘于此始能修聘而未能备中国之礼故祗书人二十八年荆伐郑犹前志也僖二年楚人伐郑至是始改号楚盖自此寖强矣故皆称人然终齐桓之世惟祗人而不得与中国之防盟者为齐桓能制其强也至十有七年齐桓卒楚于是始横十九年则已盟于齐矣二十一年又盟于鹿上用见周室衰微楚氛方恶至秋之防则书宋公防于盂执宋公以伐宋楚于是大张列位于陈蔡之上而书爵矣所以着其强大难制中国不能抗也至冬告捷以威诸侯圣人复书楚人使宜申来献捷贬其爵又书献以抑其强尔从是以后有事于中国皆用其爵惟贬而人之者各随事以见焉刘氏意林曰呉楚徐越其上世皆有元徳显功通乎周室徐始称王楚后称王呉越因遂称王王非诸侯所名也是以外之然犹不欲絶其类是以上不使与中国等下不使与外域均推之可逺引之可来此圣人慎絶人也谢氏曰荆之败蔡师也哀侯无死社稷之义而臣服于荆则君位已絶于国故书名凡书败书灭书入以其君归者春秋皆名以其前无死义之忠后无复国之志故以匹夫名之陈氏曰春秋为尊攘作也荆败蔡师于莘是猾夏之始也而言以归则蔡侯服楚也是天下之大变也呉敢顿胡沈蔡陈许之师于鸡父则诸夏之不亡者寡矣是故书荆自此始而春秋以呉终焉圣人之所甚惧也
　　冬十月齐师灭谭谭子奔莒
　　齐侯之出也过谭谭子不礼焉及其入也诸侯皆贺谭又不至齐师灭谭谭子奔莒　赵氏曰覆邦絶祀曰灭公羊氏曰何以不书出国已灭矣无所出也啖氏曰随敌人归者书名以重其罪故奔者不名以示等差也凡书灭又书以归及名者罪重于奔者也既责其不死位又责其无兴复之志也国灭君奔者四其三不书名惟徐子章羽书名以服呉后乃奔楚故书名以罪之胡氏曰国灭身奔而不能守其富贵何以书爵乎已无取灭之罪为横逆所加而力不能胜至于出奔则亦不幸焉尔矣其义盖未絶也谢氏曰小国为大国所灭其君力屈而奔者非其不道失国也非以屈节在所弃也以直词诉王以王命求助邦国则社稷可以复安矣岂可遽以匹夫絶之哉故君以国灭而奔者春秋皆不名陈氏曰书灭始于此春秋灭国三十六五伯为之也　愚谓此齐桓图霸之始谋也桓公入国既定其位方欲有以合天下之诸侯而惧人心之不一首以谭之不礼于已而灭之使天下诸侯惧而畏服此所谓以力服人者也夫三王之兴也行一不义杀一不辜而得天下皆不为也齐桓杀纠以得国杀一不辜矣灭谭以立威行一不义矣虽能九合诸侯一匡天下而仲尼之徒无道之者五伯三王之罪人岂不信哉
　　十有一年春王正月
　　夏五月戊寅公败宋师于鄑
　　宋为乗丘之役侵我公御之宋师未陈而薄之败诸鄑　张氏曰宋师再至再败祸旋及其君鲁虽再胜其国亦困于兵矣
　　秋宋大水
　　宋大水公使吊焉曰天作淫雨害于粢盛若之何不吊对曰孤实不敬天降之灾又以为君忧拜命之辱臧文仲曰宋其兴乎禹汤罪已其兴也勃焉桀纣罪人其亡也忽焉且列国有凶称孤礼也言惧而名礼其庻乎既而闻之曰公子御说之词也臧孙逹曰是宜为君有恤民之心　张氏曰外灾不书此特书者宋来告鲁吊之也此见怨不废礼诸侯往吊主人罪已盖古意之犹存而未泯者然文岂足以应天哉闵公不能践敬之一言而以靳宋万自祸董氏所谓出灾害以谴告之而不知变者春秋之存灾异可不察哉胡安定先生曰春秋惟内灾悉书外灾或举一二以见天下之大异东莱吕氏曰诸国灾则书其显然为众所知者亦不待告也
　　冬王姬归于齐
　　愚按此王姬归齐公谷皆以为过我故书而先儒又多以为再主齐昏以事考之襄公既弑则讐人已死王姬归齐前已责其甚者至此不应再贬当因适齐道过于鲁故鲁书之公谷之说为得之也
　　十有二年春王三月纪叔姬归于酅
　　啖氏曰称纪言纪之妇也书归善叔姬之全妇道也陈氏曰纪亡矣曷为谓之纪叔姬存纪也国灭而复见者善词也未始复也而再见春秋所以录灭国也胡氏曰庄公四年纪侯去国至此方卒故叔姬归酅归者顺辞以宗庙在酅归奉其祀也鲁为宗国妇人有来归之义纪既亡矣不归于鲁所谓全节守义不以亡故而亏妇道者也鲁人髙其节义恩礼有加是故其归于酅其卒其葬史册悉书之夫子修经存而不削为后世劝家氏曰是时纪既亡矣而春秋犹书纪叔姬者录叔姬也録叔姬是存纪于既亡之后叔姬不与纪俱亡也髙邮孙氏曰叔姬为伯姬媵法不当书春秋贤之故备书之髙氏曰此见纪季以酅入齐非叛也政以存国尔众人疑其迹而春秋明其心因叔姬之归以见之
　　夏四月
　　秋八月甲午宋万弑其君捷及其大夫仇牧
　　十一年乘丘之役公以金仆姑射南宫长万公右歂孙生搏之宋人请之宋公靳之曰始吾敬子今子鲁囚也吾弗敬子矣病之至是宋万弑闵公于泽遇仇牧于门批而杀之遇太宰督于东宫之西又杀之立子游羣公子奔萧公子御说奔亳南宫牛猛获帅师围亳　谢氏曰人君所与居处游燕不可一非其人隂邪得居其间则虽千乗之君匹夫或得为之难宋万凶勇之士也凶则畜祸心勇则无忌惮闵公旦夕与之相亲而不知为之戒故一言拂意而不测之变发于萧墙然则左右近习可以使非其人耶胡氏曰夫仇牧可谓不畏强御矣然徒杀其身不能执贼无益于事亦足取乎食焉不避其难义也徒杀其身而不能执贼亦足以为求利焉而迯其难者之训矣何名为无益哉若仇牧荀息立乎人之本朝执君之政而君见弑不以其私也虽欲勿死焉得而勿死圣人书而弗削以为求利焉而迯其难者之劝也惟此义不行然后有弃其君如土梗弁髦曽莫之省而三纲絶矣家氏曰太宰督亦死于此难奚以不书督者即前日弑殇公杀孔父之人身负弑君未讨之罪今复为盗所殒此乱臣逸天讨不可以死节言者旧史固与仇牧同书圣人削之尔
　　冬十月宋万出奔陈
　　萧叔大心及戴武宣穆庄之族以曹师伐之杀南宫牛于师杀子游于宋立桓公猛获奔卫南宫万奔陈以乗车辇其母一日而至宋人请猛获于卫卫人欲勿与石祁子曰不可天下之恶一也恶于宋而保于我保之何补得一夫而失一国与恶而弃好非谋也卫人归之亦请南宫万于陈以赂陈人使妇人饮之酒而以犀革裹之比及宋手足皆见宋人皆醢之谢氏曰闵公遇难已三月矣贼三月未讨而又出奔宋无臣子可知也逆贼所不待告而诛也逆贼避难隣国而陈容之陈无臣子可知也胡氏曰宋人醢万则贼已讨矣曷为不书陈人杀万乎夫天下之恶一也陈人不以万为贼而纳之又受宋人之赂而使妇人饮之酒是与贼为党非政刑也特书万出奔陈以着陈人与贼为党之罪而不正天讨其法严矣故春秋成而乱臣贼子惧张氏曰宋人杀万而书宋万出奔陈者归恶于陈也天下之恶当奉天讨容受其奔罪已大矣受赂而后归之所谓肆人欲而灭天理当服党恶之罪也

　　春秋阙疑卷七
<经部,春秋类,春秋阙疑>
　　钦定四库全书
　　春秋阙疑卷八　　　　　元　郑玉　撰
