<!-- { "loadSidebar": true } -->
　　谷梁氏曰既者尽也有继之辞也程子曰食尽为异大也杨龟山曰日月之变有常数焉此巧歴所能穷也而春秋书以为异者盖先王克谨天戒因以正严厥事则日月有变岂徒然哉必有以也故书曰有食之而其辞若有食之者盖所以归咎于人事而不以常数为不足畏也髙邮孙氏曰言尽则无复生之理言既则见既而复生也方曰之食但见其食之尽安知其既而复生然圣人以复生之意书之者此其深意也圣人之为道惟阳之胜则君父常尊而臣子常卑君子常强而小人常弱至于阴盛而胜阳圣人所不与也阴虽盛必为之戒阳虽衰必为之助奈何天下之为阳常至于衰而为阴所胜天下之为阴常至于盛以淩阳凡为阴之类者亦何足道焉所为阳者有罪尔高氏曰经书日食三十六而食之既者二此年与宣八年是也天变之甚独于二公见孰谓无天道乎家氏曰常闻长老言日食既京师不之见以为君德时政之所感至乙亥丁丑二歳亲见食之既先是太史定为食五六分已而食之昼晦星见及有自四方远外来者乃云食及五六分不旣不晦然后知天文示异巧歴有不能知者
　　公子翚如齐逆女
　　谷梁氏曰逆女亲者也使大夫非正也高邮孙氏曰公子翚在隐公时甞再见经而无氏盖隐自称摄不命大夫桓公弑君自立而翚为谋主即位未几遂加爵命故曰公子翚也谢氏曰翚卒不书絶之也奸臣以大恶行乎乱世而刑戮不及其身者春秋以法诛之所以着其罪于天下也
　　九月齐侯送姜氏于讙
　　谷梁氏曰礼送女父不下堂母不出祭门诸母兄弟不出阙门送女逾境非礼也髙邮孙氏曰女以嫁为归义当适外者也以义割恩而已故男子生则主其祭祀以传于世女子则一适于外终身不反男子而去父母则为不孝女子而大归其家则为至恶故闺门之内以义割恩男女之事正夫妇之道成齐侯以诸侯之尊不能割爱以从义而眷眷于男女之情越礼犯义送女出境至于鲁地失礼甚矣高氏曰礼诸侯之娶女入境则称夫人讙我地也而姜氏不称夫人者以齐侯身送之有父之亲未可系而称夫人也
　　公会齐侯于讙
　　程子曰齐侯出疆送女公往会之皆非义也胡氏曰古者婚礼必亲迎则授受明后世亲迎之礼废于是有父母兄弟越境而送其女者以公子翚往逆则既轻矣为齐侯来乃逆而会之于讙是公之行其重在齐侯而不在姜氏岂礼也哉高氏曰讙之会实受姜氏于齐以归而但以会讙为文者以为万世之嗣已则轻之而公子逆之齐侯之强已则畏之而亲之会是公之行其所重在齐侯而不在姜氏也若齐侯不送则公亦不至于讙故书公会齐侯于讙以罪之也
　　夫人姜氏至自齐
　　程子曰告于庙也谷梁氏曰不言翚之以来公亲受之于齐也泰山孙氏曰此齐侯送姜氏公受之于讙也公受姜氏于讙不与公受姜氏于讙也故曰夫人姜氏至自齐以正其义薛氏曰书至不与公俱至也桓公夫妇之道终始乎不正矣胡氏曰不能防闲于是乎在敝笱之刺兆矣礼者所以别嫌明微制治于未乱不可不谨也高氏曰春秋之时婚姻失道鲜有贤女辅佐君子故文姜乱鲁骊姬惑晋南子倾衞夏姬防陈上下化之滔滔皆是故自隐而下内女夫人之迹圣人谨而书之以惩以戒为万世法
　　冬齐侯使其弟年来聘
　　致夫人也
　　有年
　　谷梁氏曰五谷皆熟为有年程子曰书有年记异也人事顺于下则天气和于上桓弑君而立逆天理乱人伦天地之气为之缪戾水旱凶灾乃其宜也今乃有年故书其异宣公为弑君者所立其恶有间故大有年则书之谢氏曰桓之世书有年宣之世书大有年志异也志幸也行之恶莫大于桓宣桓而有年宣而大有年异之大者也国以民为本民以食为命桓而有年宣而大有年幸之大者也高邮孙氏曰春秋二百四十二年之久而书有年大有年者二处而已其一桓公其一宣公桓宣大恶行何道而有年乎书者不宜也胡氏曰旧史灾异与庆祥并记故有年大有年得见于经然十二公多歴年所亦有务农重谷闵雨而书雨者岂无丰年而独不见于经是仲尼于他公皆削之矣独桓宣存而不削者縁此二公获罪于天宜得水旱凶灾之谴今乃有年则是反常也故以为异特存尔然则天道亦僭乎桓宣享国十有八年独此年书有年他年之歉可知也而天理不差信矣此一事也在不修春秋则为庆祥君子修之则为变异是圣人因鲁史旧文立兴王之新法也故史文如画笔经文如化工甞以是观非圣人莫能修之审矣
　　四年春正月公狩于郎
　　公羊氏曰常事不书此何以书讥远也诸侯曷为必田狩一曰干豆二曰賔客三曰君之庖程子曰公出动众皆当书于郎远也何氏曰禽兽多则伤五谷因习兵事又不空设故因以捕禽兽所以共承宗庙示不忘武备又因以为田除害啖氏曰搜狩合礼者常事不书非时及越礼而为之则书以示讥也赵氏曰四时之田其事各殊其名亦异春以阅武择材故以搜为称夏以为苗除害故以苗为名秋则顺天时以杀物故以狝为义冬则守禽兽以习战故以狩为目以谓微事不谨则大事不立故每慎于微而后王德全矣胡氏曰戎祀国之大事狩所以讲大事用民以训军旅所以示之武而威天下取物以祭宗庙所以示之孝而顺天下故中春教振旅遂以搜中夏敎茇舍遂以苗中秋教治兵遂以狝中冬敎大阅遂以狩然不时则伤农不地则害物可不谨乎
　　夏天王使宰渠伯纠来聘
　　胡氏曰宰冡宰也渠氏伯爵纠其名也纠位六卿之长降从中士之例而书名贬也于纠何贬乎在周制大司马九伐之法诸侯而有贼杀其亲则正之放弑其君则残之桓公之行当此二者舍曰不讨而又聘焉失天职矣操刑赏之柄以驭下者王也论刑赏之法以诏王者宰也乃为乱首承命以聘弑君之贼乎故特贬而书名以见宰之非宰也程子曰桓公弑其君而立天子不能治天下莫能讨而使其宰以聘之示加尊宠天理灭矣人道亡矣书天王言当奉天矣而其所为如此名纠言尊卑贵贱之义亡矣人理既灭天运乖矣阴阳失序歳功不能成矣故不具四时尹氏曰天道不成不记于元年而记于此因天王使宰渠伯纠来聘记之尤有深意
　　五年春正月甲戌己丑陈侯鲍卒
　　陈侯鲍卒于是陈乱文公子佗杀太子免而代之程子曰五年春正月甲戌下文缺高邮孙氏曰传于此经之下记陈乱文公子佗杀太子免而代之明年之秋经书蔡人杀陈佗赵氏以为甲戌之下当记其事而简编脱之按春秋之经自相照验未有始卒不相会者若明年但书杀陈佗而今年不载陈乱之迹则陈佗者何人杀之又以何罪本此而推故甲戌之下载陈佗之事赵説是也
　　夏齐侯郑伯如纪
　　齐侯郑伯朝于纪欲以袭之纪人知之　程子曰齐为诸侯而欲为贼于隣国不道之甚郑伯助之其罪均矣高邮孙氏曰春秋之时齐郑强大而纪最小宜纪侯朝事之不暇而齐郑反往朝焉则朝者非实朝也有以窥之也故桓十三年至于战而庄元年迁其郱鄑郚二年以酅入齐而纪亡矣是朝之者安得心服而朝乎将图其地名朝而实袭之也事既不果遂行朝礼而还孔子疾其懐诈以图人之国故特书曰如纪也胡氏曰如者朝辞此外相如尔何以书纪人主鲁故来告其事鲁史承告故备书于防夫子修经存而不削者以小国恃大国之安靖已乃包藏祸心以图之亦异于兴灭国继絶世之义矣
　　天王使仍叔之子来聘
　　公羊氏曰讥父老子代从政也谷梁氏曰录父以使子也胡氏曰仍叔之子云者讥世官非公选也帝王不以私爱害公选故仕者世禄而不世官任之不以其贤使之不以其能也卿大夫子弟以父兄故而见使则非公选而政由是败矣上世有自耕野钓渭擢居辅相人莫不以为宜伊陟象贤复相太戊丁公世美入掌兵权不以世故疑之也崇伯殛死禹作司空蔡叔既囚仲为卿士亦不以父故废之也惟其公而已矣及周之衰小人得政视朝廷官爵为己私援引亲党分据要涂施及童稚贤人退处于荜门老身而不用公道不行然后冦盗侵凌国家倾覆虽有智者不能善其后矣春秋书武氏仍叔之子云者戒后世人主狥大臣私意而用子弟之弱者居夫公选之地以败乱其国家也高邮孙氏曰父在而使子非君道也已在而使子代非臣道也己之父在而代父受命非臣子也天王仍叔与仍叔之子皆有罪矣
　　葬陈桓公
　　城祝丘
　　秋蔡人衞人陈人从王伐郑
　　隐三年郑武公庄公为平王卿士王贰于虢郑伯怨王故周郑交质王崩周人将畀虢公政四月郑祭足帅师取温之麦秋取成周之禾周郑交恶六年郑伯如周始朝桓王王不礼焉八年夏虢公忌父始作卿士于周八月郑伯以齐人朝王九年郑伯为王左卿士以王命伐宋十一年王取邬刘蒍邘之田于郑而与郑人苏忿生之田温原絺樊隰郕欑茅向盟州陉隤懐至是王夺郑伯政郑伯不朝秋王以诸侯伐郑郑伯御之王为中军虢公林父将右军蔡人衞人属焉周公黑肩将左军陈人属焉郑子元请为左拒以当蔡人为右拒以当陈人曰陈乱民莫有鬭心若先犯之必奔王卒顾之必乱蔡衞不支固将先奔既而萃于王卒可以集事从之曼伯为右拒祭仲足为左拒原繁髙渠弥以中军奉公为鱼丽之陈先偏后伍伍承弥缝战于繻葛命二拒曰旝动而鼓蔡衞陈皆奔王卒大败祝射王中肩王亦能军祝请从之公曰君子不欲多上人况敢陵天子乎茍自救也社稷无殒多矣夜郑伯使祭足劳王且问左右　公羊氏曰从王正也谢氏曰君行而臣从君臣之大义也周衰诸侯不遵王命久矣桓王伐郑三国乃能为王出师以讨不庭勤王之道至矣春秋书曰从王所以明君臣之大义也以君臣大义书三国从王而大国之不能从王其罪见矣三国出兵盖卿行也郑庄公以手足之亲出为王室仇敌诸侯所以致讨也三国虽以卿出而侯伯无躬亲夹辅之勲三国从王书人而诸侯事王不尽忠力其失见矣程子曰王师于诸侯不言败诸侯不可敌王也于夷狄不书战夷狄不能抗王也此理也其敌其抗王道之失也
　　大雩
　　公羊氏曰大雩者何旱祭也何以不言旱言雩则旱见言旱则雩不见刘氏意林曰雩常事尔遇旱则雩非常也谢氏曰诸侯不得祭天祈谷行于社稷雩礼行于境内之山川而已雩祈雨之祭也大雩祭天而雩天子之礼也夏百谷需雨之时故雩以孟夏秋大雩失天时也然则大雩书僭也秋大雩书怠也家氏曰郊禘亦僭何以不书大郊禘一而已矣故不书大若雩则诸侯之雩与天子之雩为礼各异是故书大以讥其僭
　　螽
　　公羊氏曰记灾也程子曰蝗也既旱又蝗饥不待书也
　　冬州公如曹
　　淳于公如曹度其国危遂不复　程子曰州公甞为王三公故穪公谢氏曰诸侯以王命主社稷抚人民其有难矣明忠信严守备与民以死守之保国之义也州公以小国闲于大国度其国危而不能守乃至于不畏王命不恤社稷人民私以一身避难适曹然则州公非朝曹也亦非奔曹也其行欲以免祸而已春秋书曰如曹而州公不能保守其国其恶见矣谷梁氏曰外相如不书此何以书过我也
　　六年春正月实来
