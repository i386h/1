<!-- { "loadSidebar": true } -->
　　二十五年赵文子为政令薄诸侯之币而重其礼穆叔见之谓穆叔曰自今以徃兵其少弭矣齐崔庆新得政将求善于诸侯武也知楚令尹若敬行其礼道之以文辞以靖诸侯兵可以弭至是宋向戌善于赵文子又善于令尹子木欲弭诸侯之兵以为名如晋告赵孟赵孟谋于诸大夫韩宣子曰兵民之残也财用之蠧小国之大菑也将或弭之虽曰不可必将许之弗许楚将许之以召诸侯则我失为盟主矣晋人许之如楚楚亦许之如齐齐人难之陈文子曰晋楚许之我焉得已且人曰弭兵而我弗许则固携吾民矣将焉用之齐人许之告于秦秦亦许之皆告于小国为防于宋五月甲辰晋赵武至于宋丙午郑良霄至六月丁未朔宋人享赵文子叔向为介戊申叔孙豹齐庆封陈须无卫石恶至甲寅晋荀盈从赵武至丙辰邾悼公至壬戌楚公子黑肱先至成言于晋丁卯宋向戌如陈从子木成言于楚戊辰滕成公至子木谓向戌请晋楚之从交相见也庚午向戌复于赵孟赵孟曰晋楚齐秦匹也晋之不能于齐犹楚之不能于秦也楚君若能使秦君辱于敝邑寡君敢不固请于齐壬申左师复言于子木子木使驿谒诸王王曰释齐秦他国请相见也秋七月戊寅左师至是夜也赵孟及子晳盟以齐言庚辰子木至自陈陈孔奂蔡公孙归生至曹许之大夫皆至以藩为军晋楚各处其偏伯夙谓赵孟曰楚氛甚恶惧难赵孟曰吾左还入于宋若我何　高氏曰此何以防楚意也楚人患吴而结诸夏也于宋者宋向戌善于赵武又善于楚屈建实为之防晋楚以求弭诸侯之兵且使晋楚之从得交相见此事利害甚重不可轻与也而诸侯大夫不详其故始循其弭兵之名遂防于宋而与之盟自是大启戎心干盟偪好华夏蛮貊莫知其辨而诸国亦俛首两事晋楚此见当时天下之事中国之政皆大夫专持之诸侯亦弗能制也泰山孙氏曰隐桓之际天子失道诸侯擅权宣成之间诸侯僭命大夫专国至宋之防则又甚矣何哉自宋之防诸侯日微天下之政中国之事皆大夫专持之故二十九年城三十年防澶渊昭元年防虢诸侯莫有见者此天下之政中国之事皆大夫专持之可知也陈氏曰晋楚尝盟矣防于琐泽之岁宋华元克合晋楚之成士燮防公子罢于宋西门之外不书犹曰特相盟也两君之好而非天下之大变也以诸侯分为晋楚之从而交相见也于是始则是南北二霸也天下之大变也于溴梁而无君臣之分于宋而无中外之辨昭定哀之春秋将以终于吴越焉尔矣家氏曰宋牼以秦楚构兵欲告之以不利使皆罢兵而孟子所以语之者则有仁义而已矣今向戌弭兵与宋牼罢兵事有相类者谓弭兵为非不可也而所以弭兵者则未得其説荆蛮之势自是而愈张夫岂中国之利哉葢征伐天子事也晋楚及其与国虽有中外之辨而皆天子之建国也向戌而欲弭兵当先禀命京师已而驰告晋楚俾各率其与国朝王而受命焉盟于王庭自今以徃有罪当讨王命之讨而后讨四夷内侵王使之伐而后伐一如周家盛时之制夫如是兵庻可弭矣今徒以弭兵为説俾晋楚之从交相见而中国诸侯一朝为外夷役而天下乃有二霸赵武向戌岂非中国之罪人乎或曰如子之説晋人犹知有尊王之义其如楚之弗率何曰楚自用兵以来令尹死者三四人内困于吴外困于晋其力已惫徒以耻出晋下是以日寻干戈而不得息今使之听命于王而南北罢兵亦楚之福彼胡为而不从不从则奉王命以临之我有辞矣
　　卫杀其大夫喜卫侯之弟鱄出奔晋
　　卫喜专公患之公孙免余请杀之公曰微子不及此吾与之言矣事未可知祗成恶名止也对曰臣杀之君勿与知乃与公孙无地公孙臣谋使攻氏弗克皆死公曰臣也无罪父子死余矣夏免余复攻氏杀喜及右宰谷尸诸朝石恶将防宋之盟受命而出衣其尸枕之股而哭之欲敛以亡惧不免且曰受命矣乃行子鲜曰逐我者出纳我者死赏罚无章何以沮劝君失其信而国无刑不亦难乎且鱄实使之遂出奔晋公使止之不可及河又使止之止使者而盟于河托于木门不乡卫国而坐木门大夫劝之仕不可曰仕而废其事罪也从之昭吾所以出也将谁愬乎吾不可以立于人之朝矣终身不仕公丧之如税服终身公与免余邑六十辞曰唯卿备百邑臣六十矣下有上禄乱也臣弗敢闻且子唯多邑故死臣惧死之速也公固与之受其半以为少师公使为卿辞曰大叔仪不贰能赞大事君其命之乃使文子为卿　谷梁氏曰喜弑君其以累上之辞言之何也尝为大夫与之渉公事矣喜出君弑君而不以弑君之罪罪之者恶献公也髙邮孙氏曰喜弑剽而立衎衎反国而复用之既而以其私杀之喜虽有罪而卫侯杀之不以其罪矣昔里克弑奚齐而立夷吾夷吾杀之二君之杀其大夫皆以其私里克喜之见杀皆不以其罪故春秋皆曰杀其大夫也家氏曰剽篡君者也他人可杀而寗喜甞事之以为君不得杀也故书弑以正其罪喜纳君者也他人可杀而卫献因之以入不得杀也故称国以杀不去其官谢氏曰鱄出奔称弟罪献公之不能全其弟也　愚按喜之死实鱄有以致之则鱄之奔亦有不得已者矣始鱄以献公之言与喜约政由氏祭则寡人已而喜专献公患之至于杀喜则喜之死鱄不执其咎将谁执其咎哉喜既被杀鱄不出奔岂唯有愧于心且将不保其身矣夫政者人君之大柄故曰天下有道则政不在大夫虽有君命岂可轻以是许人哉方献公之使鱄鱄之约喜宜皆以大义告之使剽之死必以其罪衎之归必以其道则喜免于弑逆之名而鱄无奔逃之患观其初君不信臣惧不免之言及其终不向卫国而坐不为他国之臣则其识见之明执守之固岂常人之所能及哉所以至此者由其资质虽美而无学问之功故明于小节而昧于大体知守经常不识权变故也然则若鱄者亦可谓之独行之士矣律以中庸之道则名教之罪人也此责备贤者之意故因其出奔而论著焉
　　秋七月辛巳豹及诸侯之大夫盟于宋
　　辛巳将盟于宋西门之外楚人衷甲伯州犂曰合诸侯之师以为不信无乃不可乎夫诸侯望信于楚是以来服若不信是弃其所以服诸侯也固请释甲子木曰晋楚无信久矣事利而已茍得志焉焉用有信大宰退告人曰令尹将死矣不及三年求逞志而弃信志将逞乎志以发言言以出信信以立志参以定之信亡何以及三赵孟患楚衷甲以告叔向叔向曰何害也匹夫一为不信犹不可单毙其死若合诸侯之卿以为不信必不捷矣食言者不病非子之患也夫以信召人而以僭济之必莫之与也安能害我且吾因宋以守病则夫能致死与宋致死虽倍楚可也子何惧焉又不及是曰弭兵以召诸侯而称兵以害我吾庸多矣非所患也季武子使谓叔孙以公命曰视邾滕既而齐人请邾宋人请滕皆不与盟叔孙曰邾滕人之私也我列国也何故视之宋卫吾匹也乃盟晋楚争先晋人曰晋固为诸侯盟主未有先晋者也楚人曰子言晋楚匹也若晋常先是楚弱也且晋楚狎主诸侯之盟久矣岂专在晋叔向谓赵孟曰诸侯归晋之徳只非归其尸盟也子务徳无争先且诸侯盟小国必有尸盟者楚为晋细不亦可乎乃先楚人壬午宋公兼享晋楚之大夫赵孟为客子木与之言弗能对使叔向侍言焉子木亦不能对也乙酉宋公及诸侯之大夫盟于蒙门之外子木问于赵孟曰范武子之徳何如对曰夫子之家事治言于晋国无隐情其祝史陈信于鬼神无愧辞子木归以语王王曰尚矣哉能歆神人宜其光辅五君以为盟主也子木又语王曰宜晋之伯也有叔向以佐其卿楚无以当之不可与争晋荀盈遂如楚涖盟郑伯享赵孟于垂陇子展伯有子西子产子大叔二子石从赵孟曰七子从君以宠武也请皆赋以卒君贶武亦以观七子之志子展赋草虫赵孟曰善哉民之主也抑武也不足以当之伯有赋鹑之贲贲赵孟曰牀笫之言不逾阈况在野乎非使人之所得闻也子西赋黍苗之四章赵孟曰寡君在武何能焉子产赋隰桑赵孟曰武请受其卒章子大叔赋野有蔓草赵孟曰吾之子惠也印段赋蟋蟀赵孟曰善哉保家之主也吾有望矣公孙段赋桑扈赵孟曰匪交匪敖福将焉徃若保是言也欲辞福禄得乎卒享文子告叔向曰伯有将为戮矣诗以言志志诬其上而公怨之以为宾荣其能久乎幸而后亡叔向曰然已侈所谓不及五稔者夫子之谓矣文子曰其余皆数世之主也子展其后亡者也在上不忘降印氏其次也乐而不荒乐以安民不淫以使之后亡不亦可乎宋左师请赏曰请免死之邑公与之邑六十以示子罕子罕曰凡诸侯小国晋楚所以兵威之畏而后上下慈和慈和而后能安靖其国家以事大国所以存也无威则骄骄则乱生乱生必灭所以亡也天生五材民并用之废一不可谁能去兵兵之设久矣所以威不轨而昭文徳也圣人以兴乱人以废废兴存亡昬明之术皆兵之由也而求去之不亦诬乎以诬道蔽诸侯罪莫大焉纵无大讨而又求赏无厌之甚也削而投之左师辞邑向氏欲攻司城左师曰我将亡夫子存我徳莫大焉又可攻乎　临江刘氏曰豹何以名一事而再见者卒名也地于宋以宋为主也高氏曰此谋出于宋向戌而春秋不出向戌之名但书防于宋盟于宋者圣人伤中国无人之甚也彼向戌者何足道哉陈氏曰晋楚争先乃先楚人九月楚防罢如晋涖盟此先晋何春秋不以荆蛮先中国也自宋以来晋不专主盟矣虢之盟读旧书加于牲上而已至剸陵则齐主诸侯至臯鼬则鲁及诸侯晋之不足以主夏盟自宋始胡氏曰此一地曷为再言宋书之重辞之复其中必有大美恶焉宋之盟合左师欲弭诸侯之兵以为名而楚屈建请晋楚之从交相见自是中国诸侯南面而朝楚及申之防南蛮之君篡弑之贼大合十有一国之众而用齐桓召陵之礼宋左师郑子产皆献礼焉宋世子佐以后至遂辞不见伐吴灭頼无敢违者圣人至是哀人伦之灭伤中国之衰而其事自宋之盟始也故防盟同地而再言宋者贬之也小东莱吕氏曰宋向戌合晋楚之成以弭兵左氏书曰欲弭诸侯之兵以为名观以为名三字便见得向戌之弭兵非是果欲息民欲求息民之名耳其后向戌挟弭兵之事又书左师请赏公与之邑六十则向戌弭兵之意非果欲息天下之民平诸侯之争区区为一己之利而已上而为名下而为利左氏于前书弭兵为名既有以诛其心于后记其请邑之事又有以指其实真有书法　愚谓湨梁之防诸侯皆在而大夫自盟圣人书曰大夫盟不曰诸侯之大夫者责大夫之无君也宋之防诸侯不在而大夫自盟圣人书曰诸侯之大夫而不曰大夫者忧天下之无君也葢诸侯在防而大夫自盟春秋虽不书诸侯之大夫人犹知其为诸侯之大夫也故不书诸侯以罪其臣诸侯不在防而大夫自盟不书诸侯之大夫人安知其为诸侯之大夫故书诸侯以存其君
　　冬十有二月乙亥朔日有食之
　　辰在申司厯过也再失闰矣　刘氏权衡曰厯家之术求闰余易求交朔难今司厯能正交朔反不能置闰乎
　　二十有八年春无氷
　　梓慎曰今兹宋郑其饥乎岁在星纪而淫于枵以有时菑隂不堪阳蛇乗龙龙宋郑之星也宋郑必饥枵虚中也枵耗名也土虚而民耗不饥何为　师氏曰周之春夏之冬也
　　夏卫石恶出奔晋
　　卫人讨氏之党故石恶出奔晋卫人立其从子圃以守石氏之祀
　　邾子来朝
　　秋八月大雩
　　仲孙羯如晋
