<!-- { "loadSidebar": true } -->
　　郑游吉吊且送葬魏献子使士景伯诘之曰悼公之丧子西吊子蟜送葬今吾子无贰何故对曰诸侯所以归晋君礼也礼也者小事大大字小之谓事大在共其时命字小在恤其所无以敝邑居大国之闲共其职贡与其备御不虞之患岂忘共命先王之制诸侯之防士吊大夫送葬唯加好聘飨三军之事于是乎使卿晋之防事敝邑之闲先君有所助执绋矣若其不闲虽士大夫有所不获数矣大国之惠亦庆其加而不讨其乏明底其情取备而已以为礼也灵王之防我先君简公在楚我先大夫印段实往敝邑之少卿也王吏不讨恤所无也今大夫曰女盍从旧旧有丰有省不知所从从其丰则寡君幼弱是以不共从其省则吉在此矣唯大夫图之晋人不能诘
　　冬十有二月吴灭徐徐子章羽奔楚
　　吴子使徐人执掩余使钟吾人执烛庸二公子奔楚楚子大封而定其徙使监马尹大心逆吴公子使居养莠尹然左司马沈尹戌城之取于城父与胡田以与之将以害吴也子西諌曰吴光新得国而亲其民视民如子辛苦同之将用之也若好吴边疆使柔服焉犹惧其至吾又彊其讐以重怒之无乃不可乎吴周之胄裔也而弃在海濵不与姬通今而始大比于诸华光又甚文将自同于先王不知天将以为虐乎使翦防吴国而封大异姓乎其抑亦将卒以祚吴乎其终不逺矣我盍姑亿吾鬼神而宁吾族姓以待其归将焉用自播扬焉王弗听吴子怒冬十二月吴子执钟吾子遂伐徐徐子章禹断其髪携其夫人以逆吴子吴子唁而送之使其迩臣从之遂奔楚楚沈尹戍帅师救徐弗及遂城夷使徐子处之　胡氏曰春秋国灭而君出奔者皆存其爵而不名谓无可灭之罪特为横逆所加耳独徐子章羽奔而书名者章羽断其髪携其夫人以逆吴子巳无兴复之志矣以此见春秋大义虽在于抑强扶弱又责弱者之必自强于为善也高氏曰徐本徐夷自齐桓时自附于中国而爵为子今背中国而即呉楚故楚人以为贰于吴而执之吴人以为贰于楚而灭之夫附中国则与于中国之盟防而附呉楚则遂至于执其君而灭其国然则背中国者可不戒哉
　　三十有一年春王正月公在干侯
　　季孙意如防晋荀跞于适歴
　　晋侯将以师纳公范献子曰若召季孙而不来则信不臣矣然后伐之若何晋人召季孙献子使私焉曰子必来我受其无咎季孙意如防晋荀跞于适歴荀跞曰寡君使跞谓吾子何故出君有君不事周有常刑子其图之季孙练冠麻衣跣行伏而对曰事君臣之所不得也敢逃刑命君若以臣为有罪请囚于费以待君之察也亦唯君若以先臣之故不絶季氏而赐之死若弗杀弗亡君之惠也死且不朽若得从君而归则固臣之愿也敢有异心　陆氏微旨曰季孙逐君之臣也晋不罪之而反与之为防书曰意如防晋荀跞于适歴晋侯之为盟主可见矣荀跞之为臣可知矣此不待贬絶而恶见者也胡氏曰或曰季孙事君如在国未知其罪而君伐之是昭公之过也则非矣行货齐晋使不纳公祷于炀宫求君不入及其复也犹欲絶其兆域加之恶諡安在乎事君如在国犹曰未知其罪乎齐晋不能诛乱禁奸悖君臣之义不知其徒自及也陈氏曰公如晋次于干侯公在干侯季孙意如防晋荀跞于适歴公薨于干侯皆罪晋之辞也朴鄊吕氏曰齐大国也鄟陵之防四国同之伐季氏以纳昭公何不可之有而所以不克纳公者则以梁丘据之受赂也晋盟主也扈之防六国同之伐季氏以纳公尤易为力而所以不克纳者则以士鞅之取货也自其为义之心不胜其贪利之心而后其为义者始不勇矣此齐晋纳公之谋所以姑为之名而卒之悠缓不克欤三军在途诸侯在防是区区者乃能劫而夺之衂而止之此乱臣贼子所以接迹于后世欤虽然抑不但以其货利之行而已也观晋侯欲以师纳公而士鞅使人私于意如则其互为唇齿相为囊槖乆矣当是时晋之六卿犹意如也晋君亦昭公也其肯并心一意以诛其臣而纳其君哉宜晋侯之不得行其志也
　　夏四月丁巳薛伯谷卒
　　晋侯使荀跞唁公于干侯
　　夏四月季孙从知伯如干侯子家子曰君与之归一慙之不忍而终身慙乎公曰诺众曰在一言矣君必逐之荀跞以晋侯之命唁公且曰寡君使跞以君命讨于意如意如不敢逃死君其入也公曰君惠顾先君之好施及亡人将使归粪除宗祧以事君则不能见夫人己所能见夫人者有如河荀跞掩耳而走曰寡君其罪之恐敢与知鲁国之难臣请复于寡君退而谓季孙君怒未怠子姑归祭子家子曰君以一乘入于鲁师季孙必与君归公欲从之众从者胁公不得归　高氏曰荀跞既防季孙子适歴复以晋侯之命唁公于干侯必使荀跞然后意如之意得通乎君夫不恤见逐之君而信不臣者之言则晋侯之不明隂交其臣阳唁其君空言无实抑可知矣谢氏曰贼臣不讨而荀跞防之危君不救而荀跞唁之何以拨鲁国之乱而反之正哉大东莱吕氏曰齐侯唁公于野井晋侯使荀跞唁公于干侯言大国盟主皆不能讨乱无助顺向正之意也　愚谓国家之祸至此极而不可觧矣君父之身至此危而不可救矣为之臣子者尚复何言哉盖责之于内昭公既不能有所为责之于外齐晋又不能有所救则内外之望絶矣昭公之死将在旦夕子家之言岂不知以一乘从季孙之归为不可亦不过欲昭公一见宗庙卒于正寝犹得谓之鲁君而薨尔岂更望其有所为哉从者不从明年昭公遂死于干侯同于逆旅然后知子家之言为不得已也
　　秋葬薛献公
　　冬黒肱以滥来奔
　　杜氏曰黒肱邾大夫不书邾史阙文许氏曰邾快黑肱相继来奔季孙当国以类至也
　　十有二月辛亥朔日有食之
　　三十有二年春王正月公在干侯取阚
　　谢氏曰公旅寄干侯久矣非有兵力可以得邑也所以取阚者鲁人以阚与公而公取之也　愚按昭公失国于今八年一民皆非其有矣以何兵力而取阚乎谢氏虽谓鲁人以阚与公而公取之然昔也齐侯取郓公即居于郓今鲁人以阚与公公何故不居于阚而犹在干侯经年始死乎此疑季孙在国所取不然则外取内邑上有阙文耳
　　夏吴伐越
　　始用师于越也史墨曰不及四十年越其有吴乎越得岁而吴伐之必受其凶　高氏曰前此越与楚子伐吴故吴始用师于越家氏曰此着南蛮之迭为盛衰也吴方抗衡荆楚睥睨中夏而越己议其后矣自是吴楚越鼎立不相为下乃中国自治之时而齐晋二大国皆为强臣所操中国之患不在外域而在强臣矣
　　秋七月
　　冬仲孙何忌防晋韩不信齐高张宋仲几卫世叔申郑国参曹人莒人薛人杞人小邾人城成周
　　秋八月王使富辛与石张如晋请城成周天子曰天降祸于周俾我兄弟并有乱心以为伯父忧我一二亲昵甥舅不皇启处于今十年勤戍五年余一人无日忘之闵闵焉如农夫之望岁惧以待时伯父若肆大惠复二文之业弛周室之忧徼文武之福以固盟主宣昭令名则余一人有大愿矣昔成王合诸侯城成周以为东都崇文徳焉今我欲徼福假灵于成王修成周之城俾戍人无勤诸侯用宁蝥贼逺屛晋之力也其委诸伯父使伯父实重图之俾我一人无征怨于百姓而伯父有荣施先王庸之范献子谓魏献子曰与其戍周不如城之天子实云虽有后事晋勿与知可也从王命以纾诸侯晋国无忧是之不务而又焉从事魏献子曰善使伯音对曰天子有命敢不奉承以奔告于诸侯迟速衰序于是焉在冬十一月晋魏舒韩不信如京师合诸侯之大夫于狄泉寻盟且令城成周魏子南面卫彪徯曰魏子必有大咎干位以令大事非其任也己丑士弥牟营成周计丈数揣高卑度厚薄仭沟洫物土方议逺迩量事期计徒庸虑财用输糇粮以令役于诸侯属役赋丈书以授帅而效诸刘子韩简子临之以为成命　谷梁氏曰天子微诸侯不享觐天子之在者惟祭与号故诸侯之大夫相帅以城之此变之正也胡氏曰天子有道守在四夷今至于城王都可以不书乎大东莱吕氏曰周室虽微诸侯犹勤之若此先王之徳泽犹有存焉者也高氏曰古人三月无君则吊公之出也今八年矣公为旅人而何忌不能从季孙逐君而何忌不能去虽受晋命城成周然不告于公而自往防之此实覩文知罪不待贬絶而自见也　愚按敬王避子朝之党居于成周今因其地而城之遂定都焉使成周为京师之旧则不假乎再城矣
　　十有二月己未公薨于干侯
　　十二月公疾徧赐大夫大夫不受赐子家子双琥一环一璧轻服受之大夫皆受其赐己未公薨子家子反赐于府人曰吾不敢逆君命也大夫皆反其赐赵简子问于史墨曰季氏出其君而民服焉诸侯与之君死于外而莫之或罪也对曰物生有两有三有五有陪贰故天有三辰地有五行体有左右各有妃耦王有公诸侯有卿皆有贰也天生季氏以贰鲁侯为日乆矣民之服焉不亦宜乎鲁君世从其失季氏世修其勤民忘君矣虽死于外其谁矜之社稷无常奉君臣无常位自古以然故诗曰高岸为谷湥谷为陵三后之姓于今为庶主所知也在易卦雷乘干曰大壮天之道也昔成季友桓之季也文姜之爱子也始震而卜卜人谒之曰生有嘉闻其名曰友为公室辅及生如卜人之言有文在其手曰友遂以名之既而有大功于鲁受费以为上卿至于文子武子世増其业不废旧绩鲁自文公薨而东门遂杀适立庶鲁君于是乎失国政在季氏于此君也四公矣民不知君何以得国是以为君慎器与名不可以假人　胡氏曰诸侯失国出奔者众矣郑伯突为祭仲所逐而出奔入于栎而复国卫侯衎为孙甯所逐而出奔入于夷仪而复国昭公在外八年终以客死为天下笑何也祭仲虽专而世权不重于季氏卫侯失国犹夫人也而有推挽之者所以虽失而复得也鲁自季友受费以为上卿至于意如专执国命四世矣其臣皆季氏之孚也其民皆季氏之获也而昭公有一子家驹言不见听计不行也不能复国宜矣故春秋详录其所因为后世之戒公虽失国然每岁之首月必书公在干侯诛意如也书齐侯取郓公围成郓溃絶昭公也为人臣者观每歳必书公所在必不敢萌防扈不臣之心为人君者观春秋所书围成郓溃知社稷之无常奉也亦必少警矣呜呼可谓深切着明矣

　　春秋阙疑卷三十九
<经部,春秋类,春秋阙疑>
　　钦定四库全书
　　春秋阙疑卷四十　　　　　元　郑玉　撰定公
　　公名宋襄公之子昭公之弟敬王十一年即位諡法安民大惠曰定
　　元年春王
　　大东莱吕氏曰元年不书正月国无君无禀天子之正朔者也家氏曰昭公之防未返公子宋未立鲁无君也鲁无君而季氏自以为君颁朔于庙如常礼春秋黜之是故书王不书正书王明王法以治季氏也不书正月正朔非季氏所得颁也前此公虽在外而岁首必书公在存公也存公是故颁朔今公已卒于外嗣子为贼臣所废鲁国无君是故不书正月见鲁国无正王朔在庙非贼臣所得颁也此春秋特立之变例前所未有也
　　三月晋人执宋仲几于京师
