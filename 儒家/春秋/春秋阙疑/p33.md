<!-- { "loadSidebar": true } -->
　　东门襄仲臧文仲如楚乞师臧孙见子玉而道之伐齐宋以其不臣也　张氏曰僖公初年颇有意于治国务农闵雨国以殷富中年以来渐肆荒怠初附齐桓浸失政于大臣齐桓既没不及闲暇修明政刑民事既荒国僃不立齐人再伐已不能支而逺乞师于楚人春秋特书如楚乞师深罪为国之无谋也泰山孙氏曰齐再伐我故公子遂如楚乞师夫国之大小师之众寡皆有王制不可乞也书之恶鲁不能内修戒僃而外乞师于楚人髙氏曰楚南蛮也齐中国也中国而相侵伐不过以礼义相责亷耻相厉耳鲁君见侵于齐不治其礼义之所不至而使之不来乃使其臣乞师于夷狄是不有天子而导楚人以伐中国也以乱常僣号之楚人而伐中国此天下之大变春秋之所谨也圣人不敢斥言公而以公子遂如楚乞师者罪遂之乞师乃所以湥罪公也
　　秋楚人灭夔以夔子归
　　夔子不祀祝融与鬻熊楚人让之对曰我先王熊挚有疾鬼神弗赦而自窜于夔吾是以失楚又何祀焉楚成得臣鬬宜申帅师灭夔以夔子归　刘氏意林曰国灭而虏无不名者国灭罪也虏服辱也而夔何以独不名夔之所以取灭者乃非其罪故假之也夔曰我先君熊挚有疾鬼神弗赦而自窜于夔吾是以失楚又何祀焉者楚祖鬻熊夔祖熊挚是不得祀者也诸侯之祀无过其祖者夔子可谓若于义矣而楚反以是灭之春秋以谓非其罪也故黜楚而伸夔夔虽不幸而实无负于义有王者作兴灭国继絶世则夔庶几矣
　　冬楚人伐宋围缗
　　宋以其善于晋侯也叛楚即晋楚令尹子玉司马子西帅师伐宋围缗　髙氏曰鲁乞师于楚楚自谓可以得志于中国欣然为之出师于是灭夔过宋境则又伐宋而围缗也楚于是轻用其师矣鲁一乞师而二国先受其害如此夫宋自之败不复与楚争衡今楚以其不附已而又讨之故书伐书围以见楚人之恣横
　　公以楚师伐齐取谷公至自伐齐
　　寘桓公子雍于谷易牙奉之以为鲁援楚申公叔侯戍之桓公之子七人为七大夫于楚　髙氏曰齐人加兵于鲁鲁欲报之当请命于天子防诸侯以同讨其罪夫楚豺狼也安可逺召其师来入华夏以伐亲隣之国乎胡氏曰楚强鲁弱而能用其师进退在已故特书曰以以者不以者也夫背亲即疎取人之邑为已有失正甚矣患之起必自此始谢氏曰以楚师伐齐以僣乱之众伐甥舅也以楚师取谷以夺邑之利示僣乱之众也使中国宼攘日滋必始于此矣无晋文复兴于后则中国将胥为楚也
　　二十有七年春子来朝
　　公卑杞杞不共也　髙氏曰杞子鲁甥也自庄二十七年来朝后不复与我通自城缘陵之后亦莫与诸侯防盖习于淮夷甚矣家氏曰二十三年杞子卒书曰杞子夷也杜氏谓成公始行夷礼故于其卒贬之今而来朝则成之子也亦书子传又曰用夷礼故曰子秋而入之又曰责无礼也用夷礼而夷之固春秋垂世之法杞二王后公也入春秋称侯庄二十七年称伯至此又贬而称子百年之间凡四贬爵独于一杞见之此经疑也姑存以俟攷
　　夏六月庚寅齐侯昭卒
　　秋八月乙未葬齐孝公乙巳公子遂帅师入
　　责无礼也　髙氏曰责其朝礼之不共岂不愈于不朝乎又岂可以其来朝而反用师以报之乎况鲁乃舅甥之国而伯姬在焉鲁人不义甚矣张氏曰人方来朝而帅师入之以怨报徳所谓欲加之罪何患无辞
　　冬楚人陈侯蔡侯郑伯许男围宋十有二月甲戌公防诸侯盟于宋
　　楚子将围宋使子文治兵于暌终朝而毕不戮一人子玉复治兵于蒍终日而毕鞭七人贯三人耳国老皆贺子文子文饮之酒蔿贾尚幼后至不贺子文问之对曰不知所贺子之传政于子玉曰以靖国也靖诸内而败诸外所获几何子玉之败子之举也举以败国将何贺焉子玉刚而无礼不可以治民过三百乘其不能以入矣茍入而贺何后之有楚子及诸侯围宋　谷梁氏曰楚人者楚子也其曰人何也人楚子所以人诸侯不正其信楚人而伐中国也髙氏曰夫楚以僣窃恣豺狼之强来犯中国而陈蔡郑许皆中国之诸侯反防楚人同伐之伸楚人之强屈中国之义故书楚与四国之君围宋以罪之若书楚子则四国之恶不着故书楚人于四君之上则四国从楚人围中国之罪昭然可见矣胡氏曰公与楚结好故往防盟其地以宋者宋方见围无嫌于与盟而公之罪亦着矣张氏曰犹曰防诸侯不曰防楚使公从楚之罪必待考而后见圣人之忠厚春秋之防婉也家氏曰此楚伐也而中国诸侯与之俱伐楚防也而中国之诸侯皆与于防中国之耻也春秋之法盟主爵而诸侯人者有矣未有盟主人而诸侯爵者也人楚子而爵诸侯不与楚子以主中夏之盟也亦以正诸侯从楚之罪也虽然楚始防诸侯伐国而晋文之霸业兴矣盖败之明年而文公入于晋楚围陈之明年而文公以兵勤王威声气焰已动于海内楚之君臣顽防不灵犹谓霸功可以力致遂防诸侯围宋以为宋亡而海内无复可霸之国孰知宋围方急晋救旋至反以是开文公之霸业乎呜呼周室不竞天开二霸以整齐中原脱斯民于左袵齐桓基之于前晋文继之于后天实为之岂人力所能致哉
　　二十有八年春晋侯侵曹晋侯伐衞
　　二十七年宋公孙固如晋告急先轸曰报施救患取威定霸于是乎在矣狐偃曰楚始得曹而新昬于衞若伐曹衞楚必救之则齐宋免矣于是乎搜于被卢作三军谋元帅乃使郤縠将中军郤溱佐之使狐偃将上军让于狐毛而佐之命赵衰为卿让于栾枝先轸使栾枝将下军先轸佐之荀林父御戎魏犫为右晋侯始入将用其民于是乎出定襄王以懐民生伐原以示之信大搜以示之礼作执秩以正其官民听不惑而后用之出谷戍释宋围一战而霸文之教也至是将伐曹假道于衞衞人弗许还自南河济侵曹伐衞正月戊申取五鹿二月晋郤縠卒原轸将中军胥臣佐下军上徳也晋侯齐侯盟于敛盂衞侯请盟晋人弗许衞侯欲与楚国人不欲故出其君以説于晋衞侯出居于襄牛　胡氏曰初公子重耳之出亡也曹衞皆不礼焉至是侵曹伐衞再称晋侯讥复怨也朴乡吕氏曰晋文初见即书晋侯予霸之辞也先是晋文公过曹衞曹衞不礼焉则侵曹伐衞者所以讨无礼也然观春秋书此曰晋侯侵曹曰晋侯伐衞特出晋爵而不厌其辞之繁则知其予霸之辞也若是修怨之辞圣人必畧其事矣家氏曰侵曹伐衞以救宋也不言救宋其事闗系乎中国甚大非特救宋而存宋也　愚谓纯乎天理之公而絶无人欲之私者王者之道也假乎天理之公而杂以人欲之私者霸者之事也况晋文又霸之谲而不正者乎今以传考之方宋人告急狐偃言于文公曰楚始得曹而新昬于衞若伐曹衞楚必救之齐宋免矣则是举也为霸讨明矣然以衞侯请盟晋人不许观之则报怨之心亦不能无焉盖因侵曹伐衞以成救宋之功而曹衞之不礼亦因以报焉所谓假乎天理之公而杂以人欲之私者也虽然春秋所书盖以事功言之而许其为霸尔非原其事而贬其修怨也故予其爵而重书之所谓其中有大美者也或曰齐桓公亦霸也春秋书人乆之伐楚之后始进而书爵今晋一举即予其爵何也齐桓创霸故其事难成晋文继霸故其功易就春秋因其事功之成就而予之岂计其难易先后哉
　　公子买戍衞不卒戍刺之
　　公羊氏曰内讳杀大夫谓之刺也杜氏曰内杀大夫皆书刺言用周礼三刺之法示不枉滥也刘氏权衡曰传谓公惧于晋杀子丛以説焉然则鲁妄以罪恶诬杀买耳非买之实不戍也则春秋曷为遂从其诬辞直以不卒戍罪买哉疑买见机设权不卒戍事而公贪与楚欢遂以不卒戍罪买不复计其权也　按此经杀公子买毕楚人乃救衞而传云楚人救衞不克公乃杀子丛与经相背其言讵可信哉意林曰买贵矣率师以戍诸侯何以不书耶然则买自不得书者也买受命而出在疆外矣进退得专之欲权宜以避晋难故不卒戍也可谓识变矣而鲁反诛之鲁之胁于强楚不察忠臣之心甚矣故春秋悯而进之以此不然买之往何以不书耶胡安定先生曰公叛晋与楚故使公子买戍衞且晋之兵力非买之所抗也故不卒戍而归公闻楚人救衞惧其见讨故杀买以悦楚僖公内残骨肉外悦强楚其恶可知胡氏曰刺未有书其故者而以不卒戍刺之则知买为无罪矣孟子曰无罪而杀士则大夫可以去无罪而戮民则士可以徙今乃杀无罪之士将以茍悦于强国于是乎不君矣故特书其故以贬也
　　楚人救衞
　　陈氏曰楚尝救郑矣不书于是始书救为晋人之霸楚欲救之而不能也家氏曰书救有二有善其能救者有不与之以救者中国诸侯见侵于强暴盟主救之春秋之所善也中国诸侯叛而党外盟主伐之其党救之非春秋所善也楚自去年帅诸侯围宋将为必取之计晋文公起而图之侵曹伐衞皆所以救宋也春秋不以救宋书者为文公此举闗乎中夏存亡盛衰救宋不足以尽之耳晋不书救而楚之于衞乃以救书夫岂善楚之能救衞乎　愚按春秋书救未有不善之者也故议者谓救者在外则罪中国今楚救衞所谓救者在外者也独以为非善之何也盖救者善则伐者恶伐者善则杀者恶矣晋伐衞讨其从楚之罪也所谓伐之善也楚人救之党其从楚之人耳非有救灾恤患之心也安得为救之善乎然则春秋何以书其救所以见晋之伐其必救制之得其道能致城濮之战而成服楚之功也岂可与其他书救例观哉故曰属辞比事春秋教也
　　三月丙午晋侯入曹执曹伯畀宋人
　　晋侯围曹门焉多死曹人尸诸城上晋人患之听舆人之谋曰称舍于墓师迁焉曹人凶惧为其所得者棺而出之因其凶也而攻之三月丙午入曹数之以其不用僖负羁而乘轩者三百人也且曰献状令无入僖负羁之宫而免其族报施也魏犨颠颉怒曰劳之不图报于何有爇僖负羁氏魏犨伤于胷公欲杀之而爱其材使问且视之病将杀之魏犨束胷见使者曰以君之灵不有寜也距跃三百曲踊三百乃舍之杀颠颉以狥于师立舟之侨以为戎右宋人使门尹般如晋师告急公曰宋人告急舍之则絶告楚不许我欲战矣齐秦未可若之何先轸曰使宋舍我而赂齐秦借之告楚我执曹君而分曹衞之田以赐宋人楚爱曹衞必不许也喜赂怒顽能无战乎公説执曹伯分曹衞之田以畀宋人　髙氏曰十九年宋襄公图霸首防诸侯于曹南而曹先背之襄公自是不得志于诸侯及盂之防楚人执宋公以伐宋而曹伯实与焉故晋侯行霸而首先为宋加兵于曹既入其国遂执曹伯以畀宋人畀宋人者亦所以致楚师且以宋连年困于楚欲连宋兵使之同致力于楚也张氏曰自晋侯侵曹至此皆春秋着文公致楚与战之由也谢氏曰凡执诸侯及大夫皆夺爵称人晋侯因入书执而不曰人者文继上事不可复称某人故也晋文之侵曹也曹人不服故文公入曹执共公以畀宋人楚尝伐宋围宋曹尝与楚执宋公然则以共公畀宋将以激楚也入其国执其君执不以罪而以激楚执之不以归王而以畀宋书执曹伯着其服人以力也书畀宋人着其谲而不正也胡氏曰曹伯羸者未狎晋政莫知所承晋文不修辞令遽入其国既执其君又分其田暴矣欲致楚师与之战而以曹伯畀宋人谲矣虽一战胜楚遂主夏盟举动不中乎礼亦多矣其功虽髙道不足尚也故曰五伯三王之罪人仲尼之徒无道桓文之事者
　　夏四月己巳晋侯齐师宋师秦师及楚人战于城濮楚师败绩
