<!-- { "loadSidebar": true } -->
　　齐人输范氏粟郑子姚子般送之士吉射逆之赵鞅御之遇于戚阳虎曰吾车少以兵车之斾与罕驷兵车先陈罕驷自后随而从之彼见吾貌必有惧心于是乎防之必大败之从之卜战焦乐丁曰诗曰爰始爰谋爰契我谋协以故兆询可也简子誓曰范氏中行氏反易天明斩艾百姓欲擅晋国而灭其君寡君恃郑而保焉今郑为不道弃君逐臣二三子顺天明从君命经德义除诟耻在此行也克敌者上大夫受县下大夫受郡士田十万庶人工商遂人臣圉免志父无罪君实图之若其有罪绞缢以戮桐棺三寸不设属辟素车朴马无入于兆下卿之罚也甲戌将战邮无恤御简子卫太子为右登铁上望见郑师众太子惧自投于车下子良授太子绥而乘之曰妇人也简子巡列曰毕万匹夫也七战皆获有马百乘死于牖下羣子勉之死不在宼繁羽御赵罗宋勇为右罗无勇麇之吏诘之御对曰痁作而伏卫太子祷曰曾孙蒯瞆敢昭告皇祖文王烈祖康叔文祖襄公郑胜乱从晋午在难不能治乱使鞅讨之蒯瞆不敢自佚备持矛焉敢告无絶筋无折骨无面伤以集大事无作三祖羞大命不敢请佩玉不敢爱郑人击简子中肩毙于车中获其蠭旗大子救之以戈郑师北获温大夫赵罗太子复伐之郑师大败获齐粟千车赵孟喜曰可矣傅傁曰虽克郑犹有知在忧未艾也初周人与范氏田公孙龙税焉赵氏得而献之吏请杀之赵孟曰为其主也何罪止而与之田及鐡之战以徒五百人宵攻郑师取蠭旗于子姚之幕下献曰请报主德追郑师姚般公孙林殿而射前列多死赵孟曰国无小既战简子曰吾伏呕血鼓音不衰今日我上也大子曰吾救主于车退敌于下我右之上也邮良曰我两靷将絶吾能止之我御之上也驾而乘材两靷皆絶三年刘氏范氏世为婚姻苌事刘文公故周与范氏赵鞅以为讨六月癸卯周人杀苌冬十月晋赵鞅围朝歌师于其南荀寅伐其郛使其徒自北门入已犯师而出癸丑奔邯郸十一月赵鞅杀士臯夷恶范氏也四年秋七月齐陈乞施卫跪救范氏庚牛围五鹿九月赵鞅围邯郸冬十一月邯郸降荀寅奔鲜虞赵稷奔临十二月施逆之遂堕临国夏伐晋取邢任栾鄗逆畤隂人盂壶口防鲜虞纳荀寅于柏人五年春晋围柏人荀寅士吉射奔齐初范氏之臣王生恶张柳朔言诸昭子使为柏人昭子曰夫非而讐乎对曰私讐不及公好不废过恶不去善义之经也臣敢违之及范氏出张栁朔谓其子尔从主勉之我将止死王生授我矣吾不可以僭之遂死于柏人　高氏曰齐人输范氏粟郑罕达送之晋赵鞅遇郑于铁而与之战故书晋及而不书伐特以两国之卿自帅师共战为文临江刘氏曰战而言及之者有主之者也犹曰赵鞅为志乎此战云耳
　　冬十月葬卫灵公
　　十有一月蔡迁于州来蔡杀其大夫公子驷
　　吴泄庸如蔡纳聘而稍纳师师毕入众知之蔡侯告大夫杀公子驷以説哭而迁墓冬蔡迁于州来　胡氏曰楚既降蔡使疆于江汝蔡人听命而还师矣复倍楚请迁于吴而又自悔也其谋之不臧甚矣夫迁国大事也盘庚五迁利害甚明众犹胥怨不适有居至于丁宁反复播告之修而后定也今蔡介于吴楚二大国之闲倍楚诳吴及其事急又委罪于执政其谁之咎也故经以自迁为文而杀公子驷则书大夫而称国言君与用事大臣擅杀之也
　　三年春齐国夏卫石曼姑帅师围戚
　　齐卫围戚求援于中山　谷梁氏曰此卫事也其先国夏何也子不围父也不系戚于卫者子不有父也髙邮孙氏曰欲围戚者卫也而主兵以齐盖圣人之意以蒯瞆为世子而卫辄拒之以子拒父而又围之其罪不待诛絶而可见也齐大国又世盟主诸侯不道父子争国明大义以正之可也乃助其子以围其父推之主兵所以深罪之也髙氏曰先儒或以辄之拒父为尊祖以齐国夏卫石曼姑之围戚为霸讨呜呼起后世乱人伦贼父子之祸者盖此言也且蒯瞆不过以疑似之迹奔迯于外以待父之察耳父子之恩未絶也辄为蒯瞆之子岂不知之况人子之事亲当致之于无过之地今见蒯瞆出奔在外而遂以其父为罪人则辄之为人子已不免乎罪矣况又据国而拒其父乎昔孟子论舜为天子臯陶为士瞽防杀人则如之何曰执之而已矣然则舜如之何曰舜视弃天下犹弃敝屣也窃负而逃遵海滨而处终身防然乐而忘天下辄之为人子能致其亲于无过之地若此可也今反以己之大夫防外大夫帅师以围其父则君臣之义父子之恩皆自此絶矣夫曼姑以臣围君为子围父逆乱人伦莫甚于此天下岂有无父之国哉许氏曰观乎蒯瞆之乱则齐景之不霸可知矣晋以君臣称兵而齐为臣伐君卫以父子争国而齐助子围父以是令于诸侯君子是以知齐之将乱也　愚按蒯瞆既无弑母之事辄固当明其父之无罪迎而立之使蒯瞆而实有弑母之事辄亦只当致国于公子之贤者以身从其父可也岂有据国而拒其父者乎
　　夏四月甲午地震
　　五月辛卯桓宫僖宫灾
　　五月辛卯司铎火火逾公宫桓僖灾救火者皆曰顾府南宫敬叔至命周人出御书俟于宫曰庀女而不在死子服景伯至命宰人出礼书以待命命不共有常刑校人乘马巾车脂辖百官官备府库慎守官人肃给济濡帷幙郁攸从之防葺公屋自大庙始外内以悛助所不给有不用命则有常刑无赦公父文伯至命校人驾乗车季桓子至御公立于象魏之外命救火者伤人则止财可为也命藏象魏曰旧章不可亡也富父槐至曰无僃而官辨者犹拾沈也于是乎去表之藁道还公宫孔子在陈闻火曰其桓僖乎公羊氏曰何以书记灾也胡氏曰不言及等也髙邮孙氏曰桓公者哀公之十世祖也僖公者哀公之七世祖也诸侯五庙而十世之庙犹存盖非礼也刘氏曰桓僖乆矣其宫何以存不毁也曷为不毁三家者出于桓立于僖以是为悦者也谢氏曰桓宫僖宫当毁不毁而天灾及之此天人之际其应甚于影响者也故逆则灾生顺则福至天人之当理也
　　季孙斯叔孙州仇帅师城启阳
　　谢氏曰贪土田以致宼城边邑以僃难故此年凡四城许氏曰所城非近地故帅师焉地震庙灾变异弗图而取田城邑兵役相继可谓不畏天命矣此鲁之季世也
　　宋乐髠帅师伐曹
　　髙氏曰曹本属宋既而叛之夫曹不量力而奸强国不修德而图大功则适足以取亡而已矣
　　秋七月丙子季孙斯卒
　　季孙有疾命正常曰无死南孺子之子男也则以告而立之女也则肥也可季孙卒康子即位既康子在朝南氏生男正常载以如朝告曰夫子有遗言命其圉臣曰南氏生男则以告于君与大夫而立之今生矣男也敢告遂奔卫康子请退公使共刘视之则或杀之矣乃讨之召正常正常不反
　　蔡人放其大夫公孙猎于吴
　　杜氏曰猎公子驷之党胡氏曰放公孙猎书大夫而称人言国乱无政众人擅放之也驷与猎其以请迁于吴为非者乎而委之罪以説谁敢复有尽忠而与谋其国者哉
　　冬十月癸卯秦伯卒
　　叔孙州仇仲孙何忌帅师围邾
　　谢氏曰胁其地盟其君句绎之血未干而又帅师围邾鲁国之罪也来防来朝来奔丧犹不免伐取漷沂田受绎盟犹不免围小国困于水火甚矣
　　四年春王二月庚戌盗杀蔡侯申
　　蔡昭侯将如吴诸大夫恐其又迁也承公孙翩逐而射之入于家人而卒以两矢门之众莫敢进文之锴后至曰如墙而进多而杀二人锴执弓而先翩射之中肘锴遂杀之故逐公孙辰而杀公孙姓公孙旴杜氏曰按宣十七年蔡侯申卒是文侯也今昭侯是其孙不容与髙祖同名未详何者误髙邮孙氏曰春秋弑君有称国者有称人者有称名者未有书盗者书盗不知其来且何国也其君见弑而不知弑者之名是以曰盗耳不曰蔡盗而但曰盗焉是明不知其弑者之名也师氏曰蔡侯为一国之君而一旦为盗所杀则蔡侯所为固可知矣为蔡之臣而立乎蔡之本朝者莫能得盗之主名则臣子之罪可逃于笔削之闲乎国君被杀不曰弑者臣弑其君子弑其父然后谓之弑今此既不知盗为谁则盗或出于异邦之人未可必也故不以弑归之臣子焉泰山孙氏曰盗者微贱之称其曰盗杀蔡侯申责蔡臣子不能拒难陈氏曰弑称国则凡在官者无人也称盗则凡在宫者无人也谢氏曰以国君之尊而盗得杀之朝无屏卫国无政刑可知也刑人与盗皆人伦所不齿也朝无屏卫国无政刑则盗与刑人出为至尊仇敌其可不戒耶
　　蔡公孙辰出奔吴
　　陈氏曰书公薨夫人姜氏孙于邾公子庆父出奔莒则夫人庆父与闻乎弑矣书杀蔡侯申蔡公孙辰出奔吴则辰与闻乎弑矣师氏曰蔡侯被杀之后而公孙辰出奔其迹良可疑也非斯人弑君则亦必弑君之党耳意其国人疑之辰不自安是以出奔而免讨也书辰之族而去其官则辰之不臣亦畧见矣　愚按春秋书辰奔于蔡侯被杀之下非辰与闻乎弑则必事有相连者辰执则罪人可得矣今辰出奔而杀蔡侯者遂不可得其主名矣
　　秦惠公
　　宋人执小邾子
　　髙氏曰天下无霸强得凌弱故宋得以执国君而无忌也执非其罪所以称人
　　蔡杀其大夫公孙姓公孙霍
　　愚按蔡侯之死传称公孙翩逐而射之则是臣弑其君矣宜书曰蔡公孙翩弑其君申而经书曰盗杀蔡侯申则杀蔡侯者非公孙翩也又云文之锴杀翩则宜以讨贼之辞书曰蔡人杀公孙翩而经不书杀公孙翩则翩非贼也至谓杀翩遂逐公孙辰而杀公孙姓公孙霍既以辰姓霍皆为翩之党而或逐或杀用刑不同何也兼传谓逐辰而杀姓霍同在一时其连一事而经书辰之奔在杀蔡侯之下与杀蔡侯之事若有相连而书姓霍之杀在秦惠公宋人执小邾子之后与杀蔡侯之事若无相涉则是逐与杀各在一时而非为一事也愚谓姓霍之杀自以别事春秋书之特着蔡擅杀大夫之罪耳使因贼党而诛之安得复存其官而谓之大夫也哉且弑君大恶也讨贼大刑也圣人隠大恶之名缓大刑之讨释其首恶不坐而独归狱于其党与吾知其无是事也故曰春秋成而乱臣贼子惧
　　晋人执戎蛮子赤归于楚
　　楚人既克夷虎乃谋北方左司马贩申公夀余叶公诸梁致蔡于负函致方城之外于缯关曰吴将泝江入郢将奔命焉为一昔之期袭梁及霍单浮余围蛮氏蛮氏溃蛮子赤奔晋隂地司马起丰析与狄戎以临上雒左师军于菟和右师军于仓野使谓隂地之命大夫士蔑曰晋楚有盟好恶同之若将不废寡君之愿也不然将通于少习以听命士蔑请诸赵孟赵孟曰晋国未宁安能恶于楚必速与之士蔑乃致九州之戎将裂田以与蛮子而城之且将为之卜蛮子听卜遂执之与其五大夫以畀楚师于三户司马致邑立宗焉以诱其遗民而尽俘以归　公羊氏曰执戎曼子赤归于楚辟伯晋而京师楚也家氏曰诸侯有罪执而归于王书执某侯归于京师霸主不敢专其威福是以归之于王所以尊京师也戎蛮虽迩于楚亦尝服属诸夏昭十六年楚乘其乱诱其君而杀之楚实无道戎之叛之宜也于是自防归晋晋人倘畏楚之盛强拒而弗纳可也听其去而适他国亦可也乃诈而执之以归于楚执人而归之于楚是以事京师者而事楚人晋之罪大矣谢氏曰不归于京师而归于楚是以楚为邦国主而归之也晋侯书人贬之也书归于楚罪其背王室而臣强楚也胡氏曰晋主夏盟为日乆矣不竞至此春秋所恶
　　城西郛
　　髙氏曰城西之一面以僃晋也谢氏曰鲁城西郛取卑之道也
　　六月辛丑亳社灾
