<!-- { "loadSidebar": true } -->
　　许氏曰四年之中六伐鄙而四围邑又从邾莒以助其虐诸侯之陵暴未有若此者也是以动天下之兵防亡其国
　　冬十月公防晋侯宋公卫侯郑伯曹伯莒子邾子滕子薛伯伯小邾子同围齐
　　晋侯伐齐将济河献子以朱丝系玉二瑴而祷曰齐环怙恃其险负其众庶弃好背盟陵虐神主曾臣彪将率诸侯以讨焉其官臣偃实先后之苟防有功无作神羞官臣偃无敢复济唯尔有神裁之沈玉而济冬十月防于鲁济寻湨梁之盟同伐齐齐侯御诸平阴堑防门而守之广里夙沙卫曰不能战莫如守险弗聴诸侯之士门焉齐人多死范宣子告析文子曰吾知子敢匿情乎鲁人莒人皆请以车千乗自其乡入既许之矣若入君必失国子盍图之子家以告公公恐晏婴闻之曰君固无勇而又闻是弗能久矣齐侯登巫山以望晋师晋人使司马斥山泽之险虽所不至必斾而疏陈之使乗车者左实右伪以斾先舆曵柴而从之齐侯见之畏其众也乃脱归丙寅晦齐师夜遁师旷告晋侯曰鸟乌之声乐齐师其遁邢伯告中行伯曰有班马之声齐师其遁叔向告晋侯曰城上有乌齐师其遁十一月丁夘朔入平阴遂从齐师夙沙卫连大车以塞隧而殿殖绰郭最曰子殿国师齐之辱也子姑先乎乃代之殿卫杀马于隘以塞道晋州绰及之射殖绰中肩两失夹脰曰止将为三军获不止将取其顾曰为私誓州绰曰有如日乃弛弓而自后缚之其右具丙亦舎兵而缚郭最皆衿甲面缚坐于中军之鼓下晋人欲逐归者鲁卫请攻险己夘荀偃士匄以中军克京兹乙酉魏绛栾盈以下军克邿赵武韩起以上军围卢弗克十二月戊戌及秦周伐雍门之荻范鞅门于雍门其御追喜以戈杀犬于门中孟庄子斩其橁以为公琴己亥焚雍门及西郭南郭刘难士弱率诸侯之师焚申池之竹木壬寅焚东郭北郭范鞅门于扬门州绰门于东闾左骖迫还于门中以枚数阖齐侯驾将走邮棠大子与郭荣扣马曰师速而疾略也将退矣君何惧焉且社稷之主不可以轻轻则失众君必待之将犯之大子抽剑断鞅乃止甲辰东侵及潍南及沂　啖氏曰诸侯同心围齐特书同围程子曰书同围见诸侯之恶齐许氏曰环而攻之焚其四郭故谓之围胡氏曰凡侵伐围入未有书同者而独于此书同围齐何也齐环背盟弃好陵虐神主肆其暴横数伐邻国观加兵于鲁则可见矣诸侯所共恶疾故同心而围之也愚按邾莒尝病鲁矣滕薛小邾尝属齐矣今皆与于围齐之役而莫敢有不同者晋人以大义驰之也霸主所举皆如围齐天下诸侯岂有异议哉亦可以见人心天理好善恶恶无不同也
　　曹伯负刍卒于师
　　楚公子午帅师伐郑
　　郑子孔欲去诸大夫将叛晋而起楚师以去之使告子庚子庚弗许楚子闻之使扬豚尹宜告子庚曰国人谓不谷主社稷而不出师死不从礼不谷即位于今五年师徒不出人其以不谷为自逸而忘先君之业矣大夫图之其若之何子庚叹曰君王其谓午懐安乎吾以利社稷也见使者稽首而对曰诸侯方睦于晋臣请尝之若可君而继之不可收师而退可以无害君亦无辱子庚帅师治兵于汾于是子蟜伯有子张从郑伯伐齐子孔子展子西守二子知子孔之谋完守入保子孔不敢防楚师楚师伐郑次于鱼陵右师城上棘遂涉颍次于旃然蒍子冯公子格率鋭师侵费滑胥靡献于雍梁右回梅山侵郑东北至于虫牢而反子庚门于纯门信于城下而还涉于鱼齿之下甚雨及之楚师多冻役徒防尽晋人闻有楚师师旷曰不害吾骤歌北风又歌南风南风不竞多死声楚必无功董叔曰天道多在东北南师不时必无功叔向曰在其君之徳也　愚按午之伐郑虽子孔召之然实晋楚安危之所系而中国治乱盛衰之防也涉于鱼齿甚雨及之楚师多冻役徒防尽岂非天未欲启夷狄以祸中国乎
　　十有九年春王正月诸侯盟于祝柯晋人执邾子诸侯还自沂上盟于督扬曰大毋侵小执邾悼公以其伐我故　髙邮孙氏曰诸侯已围齐而为祝柯之盟不序诸侯前目后凡也陈氏曰申言诸侯间有事也师氏曰诸侯围齐郑伯亦与楚乃伺隙伐郑为诸侯之计拒楚救郑以尊中国可也祝柯之盟意其在是而执邾子斯为下矣家氏曰诸侯同怒齐而伐邾子身与戎马驱驰之间又与于祝柯之盟纵有罪亦当少损其罸况邾鲁以疆事搆争晋既讨而执之矣今自齐来反当叙勤闵劳之时乃执其君而取其地晋之用事者狂恣甚矣髙氏曰不书以归者旋即舎之也盖执其君以劫其地得其地即舎之下书取邾田自漷水则知其胁人之君而夺其地此平公之霸政也
　　公至自伐齐
　　临江刘氏曰此围也其以伐至何也以伐告也
　　取邾田自漷水
　　次于泗上疆我田取邾田自漷水归之于我晋侯先归公享晋六卿于蒲圃赐之三命之服军尉司马司空舆尉奄皆受一命之服贿荀偃束锦加璧乗马先吴寿梦之鼎　杜氏曰取邾田以漷水为界也泰山孙氏曰诸侯土地受之天子不可取也言取恶内也苏氏曰鲁以晋命取田于邾故书曰取邾田自漷水言非鲁地也谢氏曰邾小国也其伐我南鄙正以疆界不明故围齐之后晋人执其君鲁人取其田春秋正其曲直而田称邾邾田书取则疆界不明曲乃在鲁矣邾田自漷水着其取田之多也围齐义也取邾田不义也以义讨齐之暴复以不义侵邾之疆以乱继乱而已故晋执邾子书人邾以田与鲁书取所以正其乱也　愚按经书取邾田而称疆我田盖鲁人以正疆为名而妄取邾田春秋诛其心故没其疆田之説而正其取田之罪直书曰取邾田
　　季孙宿如晋
　　拜师晋侯享之范宣子为政赋黍苗季武子兴再拜稽首曰小国之仰大国也如百谷之仰膏雨焉若常膏之其天下辑睦岂唯敝邑赋六月季武子以所得于齐之兵作林钟而铭鲁功焉臧武仲谓季孙曰非礼也夫铭天子令徳诸侯言时计功大夫称伐今称伐则下等也计功则借人也言时则妨民多矣何以为铭且夫大伐小取其所得以作彞器铭其功烈以示子孙昭明徳而惩无礼也今将借人之力以救其死若之何铭之小国幸于大国而昭所获焉以怒之亡之道也
　　葬曹成公
　　夏卫孙林父帅师伐齐
　　晋栾鲂帅师从卫孙文子伐齐　髙氏曰晋人以未卒事于齐复使栾鲂帅师从卫孙林父伐齐此独书卫伐之者盖十四年林父逐卫侯衎奔于齐林父欲除之故耳然则林父逐君之罪与卫侯受逐者所立霸主所当讨而反与之防伐则晋平公之霸业可知也已
　　秋七月辛夘齐侯环卒
　　齐侯娶于鲁曰颜懿姬无子其侄鬷声姬生光以为太子诸子仲子戎子戎子嬖仲子生牙属诸戎子戎子请以为大子许之仲子曰不可废常不祥间诸侯难光之立也列于诸侯矣今无故而废之是専黜诸侯而以难犯不详也君必悔之公曰在我而已遂东大子光使髙厚傅牙以为大子夙沙卫为少傅齐侯疾崔杼防逆光疾病而立之光杀戎子尸诸朝夏五月壬辰晦齐灵公卒庄公即位执公子牙于句渎之丘以夙沙卫易已卫奔髙唐以叛齐庆封围髙唐弗克冬十一月齐侯围之见卫在城上号之乃下问守备焉以无备告揖之乃登闻师将食髙唐人殖绰工偻防夜缒纳师醢卫于军二十一年齐侯使庆佐为大夫复讨公子牙之党执公子买于句渎之丘公子鉏来奔叔孙还奔燕　家氏曰齐灵废嫡于兵败国危之时齐光簒父于病笃垂死之际灵之暴光之逆所谓凶徳参防萃于一时者也然迹其事之所从来正由髙厚崔杼贪于得权以成此祸耳厚赞其君伐本干树疣蘖已为之傅思久于其位也孰知崔杼阴拱其傍为谋更深一朝辅光以簒杀厚而兼其室遂相齐而志犹未餍复杀光以自媚于晋乱臣贼子苟以患失为心其祸至于杀身丧邦覆其家而后已
　　晋士匄帅师侵齐至谷闻齐侯卒乃还
　　公羊氏曰还者何善辞也何善尔大其不伐丧也此受命乎君而伐齐则何大其不伐丧大夫以君命出进退在大夫也陆氏曰闻齐侯卒乃还不当更徃临江刘氏曰古之为师也不伐丧大夫以君命出境有可以安社稷利国家者则専之可也谷者齐地也其曰至谷而后还称其义也非齐地则勿复乎曰止师而请之君曰可而后止不可则复之期可而后止臣之事君也凡在国无専焉子之事亲也凡在家无専焉苏氏曰将在军君命有所不受有善而専之君与有焉常山刘氏曰天下无王诸侯擅命征伐各自已出利人之难以成其私故伐人之丧者比比皆是而士匄乃有恻隐之心还师不侵岂非善乎髙氏曰春秋之义事毕书还未毕书复此以毕事之辞书之何也士匄所以兴师而徃者为齐灵公也灵公既卒于是遂反春秋以为得事毕之义故书还朱子曰春秋分明处如晋士匄侵齐至谷闻齐侯卒乃还分明是与之也
　　八月丙辰仲孙蔑卒
　　齐杀其大夫髙厚
　　齐崔杼杀髙厚于洒蓝而兼其室　左氏曰书齐杀其大夫从君于昬也张氏曰杀髙厚者崔杼也杼虽擅生杀之权亦庄公之所欲也以累上之辞言之可谓着明矣
　　郑杀其大夫公子嘉
　　郑子孔之为政也専国人患之乃讨西宫之难与纯门之师子孔当罪以其甲及子革子良氏之甲守甲辰子展子西帅国人伐之杀子孔而分其室郑人使子展当国子西聴政立子产为卿　胡氏曰不称郑人者嘉则有罪矣而子展子西不能正以王法肆诸市朝与众同弃乃利其室而分之有私意焉故称国以杀而不去其官此春秋原情定罪之意
　　冬葬齐灵公
　　城西郛
　　惧齐也
　　叔孙豹防晋士匄于柯
　　髙氏曰齐及晋平鲁犹惧齐故为柯之防以自固许氏曰书仲孙蔑防齐髙固于无娄书叔孙侨如防晋荀首于谷书叔孙豹防晋士匄于柯以见政在大夫动则列国事之如此
　　城武城
　　齐及晋平盟于大隧故穆叔防范宣子于柯穆叔见叔向赋载驰之四章叔向曰敢不承命穆叔归曰齐犹未也不可以不惧乃城武城　家氏曰城西郛城武城皆所以备齐也晋为鲁大举伐齐齐虽困而未服故鲁所以为备者如此或曰春秋其与之乎曰不与也国不能用贤纪纲陵迟百度废弛寇有不至至则危矣虽多城何益
　　二十年春王正月辛亥仲孙速防莒人盟于向
　　及莒平孟庄子防莒人盟于向督扬之盟故也　髙氏曰莒数伐鲁前年诸侯盟于祝柯以和觧之故二国复自为盟以结好自是十七年莒鲁不交兵
　　夏六月庚午公防晋侯齐侯宋公卫侯郑伯曹伯莒子邾子滕子薛伯伯小邾子盟于澶渊
　　齐成故也　薛氏曰齐之无道诸侯围之而不服以晋士匄之不伐丧也遂防于澶渊修文来逺不诬也哉
　　秋公至自防
　　仲孙速帅师伐邾
　　邾人骤至以诸侯之事弗能报也秋孟庄子伐邾以报之　许氏曰祝柯之防既执邾子又取其田报亦足矣而复伐之讥已甚矣且澶渊在彼何以盟为家氏曰此讥鲁之叛盟伐国而晋不讨也
　　蔡杀其大夫公子燮蔡公子履出奔楚
　　蔡公子燮欲以蔡之晋蔡人杀之公子履其母弟也故出奔楚初蔡文侯欲事晋曰先君与于践土之盟晋不可弃且兄弟也畏楚不能行而卒楚人使蔡无常公子燮求从先君以利蔡不能而死　胡氏曰公子燮谋国之合于义者也国人乃不顺焉而杀燮此何罪矣故称国而不去其官履其母弟也进不能正国退不能逺害惧祸而奔从于夷狄书者罪之也
　　陈侯之弟黄出奔楚
