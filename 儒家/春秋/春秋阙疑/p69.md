<!-- { "loadSidebar": true } -->
　　陈庆虎庆寅畏公子黄之偪愬诸楚曰与蔡司马同谋楚人以为讨公子黄出奔楚将出奔呼于国曰庆氏无道求専陈国暴蔑其君而去其亲五年不灭是无天也　谷梁氏曰诸侯之尊兄弟不得以属通其弟云者亲之也亲而奔之恶也陆氏曰称弟者罪其兄也非兄之罪则曰公子谢氏曰罪哀公不能全其弟也家氏曰黄不奔他国而奔楚甘于从楚者也书奔楚亦以贬
　　叔老如齐
　　齐子初聘于齐　杜氏曰齐鲁有怨朝聘礼絶今始复通
　　冬十月丙辰朔日有食之
　　季孙宿如宋
　　报向戍之聘也
　　二十有一年春王正月公如晋
　　拜师及取邾田也
　　邾庶其以漆闾丘来奔
　　季武子以公姑姊妻之皆有赐于其从者于是鲁多盗季孙谓臧武仲曰子盍诘盗武仲曰不可诘也纥又不能季孙曰我有四封而诘其盗何故不可子为司防将盗是务去若之何不能武仲曰子召外盗而大礼焉何以止吾盗子为正卿而来外盗使纥去之将何以能庶其窃邑于邾以来子以姬氏妻之而与之邑其从者皆有赐焉若大盗礼焉以君之姑姊与其大邑其次皂牧舆马其小者衣裳剑带是赏盗也赏而去之其或难焉纥也闻之在上位者洒濯其心壹以待人轨度其信可明征也而后可以治人夫上之所为民之归也上所不为而民或为之是以加刑罸焉而莫敢不惩若上之所为而民亦为之乃其所也又可禁乎　胡氏曰庶其邾大夫也春秋小国之大夫不书其姓氏防也其以事接我则书谨之也莒庆以大夫即鲁而图昏接我不以礼者也邾庶其以地叛其君而来奔接我不以义者也以欲败礼则身必危以利弃义则国必乱春秋礼义之大宗故小国之大夫接我以利欲则特书其姓氏谨之也此叛臣也经何以不书叛书名书地而窃邑叛君之罪见矣临江刘氏曰漆一邑闾丘一邑曷为不言及公邑言及私邑不言及私邑者所受于君而食之者也公邑者非食之者也薛氏曰纳人之叛而疾人之叛己不可与言理矣朴乡吕氏曰人臣之奔必适讐国鲁之于邾既执其君取其田又伐其国而又纳其叛人甚矣陈氏曰公犹在晋季孙宿纳之也向者莒太子仆弑其君以其寳玉来奔纳诸宣公矣季文子使司冦出诸境则不书公犹在晋而季孙宿纳庶其则何以书春秋诛叛人君臣之责也是故苟不纳之虽有公命不书苟纳之虽无君命必谨而书之谢氏曰纳叛非所以安吾国失信非所以服邻国家氏曰善乎臧孙之言知庶其之为盗知季氏为受盗之主其言有合于夫子异日所以语季康子者是可并书也
　　夏公至自晋
　　秋晋栾盈出奔楚
　　初士鞅奔秦秦伯问于士鞅曰晋大夫其谁先亡对曰其栾氏乎秦伯曰以其汰乎对曰然栾黡汰虐已甚犹可以免其在盈乎秦伯曰何故对曰武子之徳在民如周人之思召公焉爱其甘棠况其子乎栾黡死盈之善未能及人武子所施没矣而黡之怨实章将于是乎在栾桓子娶于范宣子生懐子范鞅以其亡也怨栾氏故与栾盈为公族大夫而不相能栾祁与其老州賔通几亡室矣懐子患之祁惧其讨也愬诸宣子曰盈将为乱以范氏为死桓主而専政矣曰吾父逐鞅也不怒而以宠报之又与吾同官而専之吾父死而益富死吾父而専于国有死而已吾蔑从之矣其谋如是惧害于主吾不敢不言范鞅为之征懐子好施士多归之宣子畏其多士也信之懐子为下卿宣子使城着而遂逐之秋栾盈出奔楚宣子杀箕遗黄渊嘉父司空靖邴豫董叔邴师申书羊舌虎叔罴囚伯华叔向籍偃人谓叔向曰子离于罪其为不知乎叔向曰与其死亡若何乐王鲋见叔向曰吾为子请叔向弗应出不拜其人皆咎叔向叔向曰必祁大夫室老闻之曰乐王鲋言于君无不行求赦吾子吾子不许祁大夫所不能也而曰必由之何也叔向曰乐王鲋从君者也何能行祁大夫外举不弃讐内举不失亲其独遗我乎晋侯问叔向之罪于乐王鲋对曰不失其亲其有焉于是祁奚老矣闻之乗驲而见宣子曰诗曰恵我无疆子孙保之书曰圣有谟勳明征定保夫谋而鲜过恵训不倦者叔向有焉社稷之固也犹将十世宥之以劝能者今壹不免其身以弃社稷不亦惑乎鲧殛而禹兴伊尹放大甲而相之卒无怨色管蔡为戮周公右王若之何其以虎也弃社稷子为善谁敢不勉多杀何为宣子説与之乗以言诸公而免之不见叔向而归叔向亦不告免焉而朝初叔向之母妒叔虎之母美而不使其子皆谏其母其母曰深山大泽实生龙蛇彼美余惧其生龙蛇以祸女女敝族也国多大不仁人间之不亦难乎余何爱焉使徃视寝生叔虎美而有勇力栾懐子嬖之故羊舌氏之族及于难栾盈过于周周西鄙掠之辞于行人曰天子陪臣盈得罪于王之守臣将逃罪罪重于郊甸无所伏窜敢布其死昔陪臣书能输力于王室王施恵焉其子黡不能保任其父之劳大君若不弃书之力亡臣犹有所逃若弃书之力而思黡之罪臣戮余也将归死于尉氏不敢还矣敢布四体唯大君命焉王曰尤而效之其又甚焉使司徒禁掠栾氏者归所取焉使出诸轘辕　刘氏意林曰不以范匄逐之为文而以盈之自出为説使盈无可逐之衅则匄不得逐矣匄之罪易见盈之失难知此春秋所以深探其情而大正其本也道莫难于治天下而天下之治在国国之治在家家之治在身身之不治国家不可得治也诗之首周召书之首尧舜皆从此生矣春秋述尧舜者也是以谨于人道之始闺门之内易曰闲有家悔亡家之不闲悔不亦宜乎髙氏曰既取奔亡复有作乱之志故奔于楚以其强大今日可恃以逃难他日可挟以复归也家氏曰盈之奔也虽无可坐之罪盈欲防闲其母岂无其道今使其母以淫故而覆夫氏之宗盈所以事其亲者必有未至焉耳春秋去爵书奔防或如是
　　九月庚戌朔日有食之冬十月庚辰朔日有食之许氏曰比年食之又比月食盖自是八年之间而日食七祸变重矣石氏曰春秋二百四十二年日食才三十六也有频交而食者此年及二十四年三年之内连月而食者再也诸儒以为歴无此法或冩之误然汉髙之时亦有频食者二年十月十一月天道至逺不可得而知后世执推歩之术按交防之度而求之亦已难矣
　　曹伯来朝
　　始见也
　　公防晋侯齐侯卫侯郑伯莒子邾子于商任
　　锢栾氏也　师氏曰栾盈晋大夫出奔于楚将倚楚以报晋晋侯防诸侯于商任将以备楚而拒栾盈耳苏氏曰锢栾氏非礼也古者大夫去国君使人导之出疆又先于其所徃许氏曰栾氏之出非其罪也徒以权门私相忌恶何有于国而平公受其敌怨勤动诸侯以逞范鞅之积憾必欲使盈无所容于世故盈愤卒兴祸乱此皆以私败公足为古今之至戒






　　春秋阙疑卷三十一
　　钦定四库全书
　　春秋阙疑卷三十二　　　　元　郑玉　撰
　　二十有二年春王正月公至自防夏四月秋七月辛酉叔老卒
　　冬公防晋侯齐侯宋公卫侯郑伯曹伯邾子莒子薛伯伯小邾子于沙随
　　秋栾盈自楚适齐晏平仲言于齐侯曰商任之防受命于晋今纳栾氏将安用之小所以事大信也失信不立君其图之弗聴冬防于沙随复锢栾氏也栾盈犹在齐晏子曰祸将作矣齐将伐晋不可以不惧胡氏曰防于商任锢栾氏也防于沙随复锢栾氏也古者大夫去国君不扫其社稷不系累其子弟不收其田邑使人导之出疆又先于其所徃勑五典厚人伦也晋人不念栾氏世勲而逐盈又将执之而命诸侯无得纳焉则亦过矣楚逐申公巫臣子反请以重币锢之楚子曰止彼若能利国家虽重币晋将可乎若无益于晋晋将弃之何劳锢焉其贤于商任沙随之谋逺矣
　　公至自防
　　楚杀其大夫公子追舒
　　楚观起有宠于令尹子南未益禄而有马数十乗楚人患之王将讨焉子南之子弃疾为王御士王毎见之必泣弃疾曰君三泣臣矣敢问谁之罪也王曰令尹之不能尔所知也国将讨焉尔其居乎对曰父戮子居君焉用之泄命重刑臣亦不为王遂杀子南于朝轘观于四境子南之臣谓弃疾请徙子尸于朝曰君臣有礼唯二三子三日弃疾请尸王许之既葬其徒曰行乎曰吾与杀吾父行将焉入曰然则臣王乎曰弃父事讐吾弗忍也遂缢而死复使防子冯为令尹公子齮为司马屈建为莫敖有宠于防子者八人皆无禄而多马他日朝与申叔豫言弗应而退从之入于人中又从之遂归退朝见之曰子三困我于朝吾惧不敢不见吾过子姑告我何疾我也对曰吾不免是惧何敢告子曰何故对曰昔观有于子南子南得罪观起车裂何故不惧自御而归不能当道至谓八人者曰吾见申叔夫子所谓生死而骨肉也知我者如夫子则可不然请止辞八人者而后王安之　髙氏曰以楚国之力而除一嬖宠之大夫顾岂难哉而康王始则泣之与人之子图其父终则杀之轘其党于四境威柄失于上故刑不足以驭下也夫威柄既立则责谯足以折奸臣之锋及其失之则刀锯不足当奸臣之罪其怨毒所钟遂于灵王之世楚之不亡者幸而已矣五峯胡氏曰公子追舒非有大逆之罪退之可也而王必欲杀之则非矣为弃疾者进宜陈使臣之礼以谏王退宜陈事君之礼以谏父谏于王而王不聴则窃父而去之可也谏于父而父不聴则号泣而随之可也谏于王与父皆不聴焉则请后祖庙而以身代父死可也乌有闵默恬然不动其心坐视王杀其父然后死之者以为子则不孝以为臣则不忠噫大道不明是以人至此极而莫觉莫悟也春秋书楚杀其大夫公子追舒不罪弃疾者大夫者人君之股肱心膂也公子者宗室之枝叶庇荫也而轻杀之所以罪楚君也弃疾杀其父矣岂必待贬絶而后见其恶哉
　　二十有三年春王二月癸酉朔日有食之
　　三月己巳伯匄卒
　　孝公卒晋悼夫人丧之平公不彻乐
　　夏邾畀我来奔
　　杜氏曰畀我庶其之党髙氏曰向爱邾之叛臣与其邑今又受其叛臣是冬臧孙纥出奔邾邾亦受之所谓出乎尔者反乎尔者也
　　葬杞孝公
　　陈杀其大夫庆虎及庆寅陈侯之弟黄自楚归于陈陈侯如楚公子黄愬二庆于楚楚人召之使庆乐徃杀之庆氏以陈叛夏屈建从陈侯围陈陈人城板队而杀人役人相命各杀其长遂杀庆虎庆寅楚人纳公子黄　东莱吕氏曰庆虎庆寅之罪不等故言及也陈氏曰春秋不书叛而称国以杀犹是杀大夫焉尔叛必不能杀者也胡氏曰人君擅一国之利势使权臣暴蔑其身而不能逺欲去其亲而不能保谮愬之于大国而不能辨至因楚人之力然后能克则非君人之道也故二庆之死称国以杀公子黄之出特以弟书归讥陈侯也髙氏曰公子黄之反书自楚罪其奔僣乱之国复借僣乱之力以归黄之进退皆不正矣
　　晋栾盈复入于晋入于曲沃
