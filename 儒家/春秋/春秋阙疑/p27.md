<!-- { "loadSidebar": true } -->
　　黄人不归楚贡楚人伐黄　胡氏曰按谷梁子曰贯之盟管敬仲言于桓公江黄逺而近楚楚为利之国也若伐而不能救则无以宗诸侯矣公不听遂与之盟管敬仲死楚伐江灭黄桓公不能救故君子闵之也逺国慕义背逆即顺所谓出自幽谷于乔木春秋之所取也被兵城守更厯三时告命已至而援师不出则失救患分灾攘外冦安中国之义矣灭灭温皆不书伐灭黄而必书者罪桓公既与盟防而又不能救也家氏曰管仲之虑患可谓逺矣方江黄之始来盟而已忧异时之不能救其深思逺虑岂与小智浅识之士朝不及夕者同日语乎齐不得江黄无以制楚故楚恨江黄为最深既灭以荡其藩墙遂纵兵以溃其心腹齐人卒不能遣偏师之援坐视其亡然则灭黄者齐也非楚也阳谷之防于贯之盟本以求中国之援反以是速其亡悲夫自是而后诸侯日散伯业日衰无足称者矣
　　十有二年春王三月庚午日有食之
　　夏楚人灭黄
　　黄人恃诸侯之睦于齐也不共楚职曰自郢及我九百里焉能害我夏楚灭黄　谢氏曰黄人尝受盟于齐矣及楚之伐黄也齐不救故楚灭黄书贯之盟阳谷之防于前书伐黄灭黄于后齐桓方伯之职不脩见矣胡氏曰春秋灭人之国其罪则一而见灭之君其例有三以归者既无死难之节又无克复之志贪生畏死甘就执辱其罪为重许斯顿防之类是也出奔者虽不死于社稷有兴复之望焉托于诸侯犹得寓礼其罪为轻子温子之类是也若夫国灭死于其位是得正而毙焉者矣于礼为合于时为不幸若江黄二国是也其书灭者见楚人之强罪列国之弱责方伯连帅之不脩其职使小国贤君不得其所公羊子所谓亡国之善辞上下之同力也
　　秋七月
　　冬十有二月丁丑陈侯杵臼卒


　　春秋阙疑卷十四
<经部,春秋类,春秋阙疑>
　　钦定四库全书
　　春秋阙疑卷十五　　　　　元　郑玉　撰
　　十有三年春狄侵衞
　　胡氏曰齐桓公为阳谷之防是肆于宠乐其行荒矣楚人伐黄而救兵不起是忽于简书其业荒矣然后狄人窥伺中国今年侵衞明年侵郑近在王都之侧淮夷亦来病杞而不忌也伯益戒于舜曰无怠无荒四夷来王此至诚无息帝王之道春秋之法也齐桓晋文若此类者其事则直书于防其义则游圣门者黙识于言意之表矣故曰仲尼之徒无道桓文之事者
　　夏四月葬陈宣公
　　公防齐侯宋公陈侯衞侯郑伯许男曹伯于咸
　　十一年夏杨距泉臯伊雒之戎同伐京师入王城焚东门王子带召之也秦晋伐戎以救周秋晋侯平戎于王十二年王以戎难故讨王子带秋王子带奔齐冬齐侯使管夷吾平戎于王王以上卿之礼享管仲管仲辞曰臣贱有司也有天子之二守国髙在若节春秋来承王命何以礼焉陪臣敢辞王曰舅氏余嘉乃勲应乃懿徳谓督不忘往践乃职无逆朕命管仲受下卿之礼而还是年春齐侯使仲孙湫聘于周且言王子带事毕不与王言归复命曰未可王怒未怠其十年乎不十年王弗召也夏防于咸淮夷病杞故且谋王室也十六年王以戎难告于齐齐徴诸侯而戍周二十二年富辰言于王曰请召太叔诗曰协比其邻婚姻孔云吾兄弟之不协焉能怨诸侯之不睦王悦王子带自齐复归于京师王召之也　髙邮孙氏曰咸之防二传皆无事迹惟左氏以为谋杞且谋王室案王室之事不载于经而明年经书城缘陵前目后凡则谋杞之説与经合矣
　　秋九月大雩
　　冬公子友如齐
　　十有四年春诸侯城缘陵
　　诸侯城缘陵而迁杞焉　髙邮孙氏曰缘陵之地经不言杞者杞未也不叙诸侯而凡言之者防咸之诸侯于是复合而城之前目后凡春秋之简辞也去年之冬经书公子友如齐则是公子友受命鲁公而聘诸侯也公子友受命而聘则齐鲁之君皆当反其国矣然经不再叙之者以去年定其谋今年终其役事无殊异国无增损可以简言之矣胡氏曰齐桓城三国而书辞不同城楚丘则没诸侯而不书城缘陵则书诸侯而不叙城邢则再序三国之师何也邢以自为文再序三师而书城邢者美其得救患分灾之义也淮夷病杞诸侯防咸城缘陵而迁杞焉其事专矣故前目后凡直书诸侯而不序也衞为狄灭东涉渡河野处漕邑桓公使公子无亏戍以甲士归其祭服乘马凡为国之用其力尤勤其功尤大其事尤专而春秋责之尤重曰城楚丘而不书诸侯正王法也是故以功言之则楚丘为大以义言之则城邢为美春秋之法明其道不计其功正其义不谋其利者也详着城邢之师深没楚丘之迹贵王贱伯羞称桓文以正待人之体也明此则知曾西不为管仲深畏仲由之説矣
　　夏六月季姬及鄫子遇于防使鄫子来朝
　　鄫季姬来寜公止之以鄫子之不朝也夏遇于防使来朝也　胡氏曰春秋内女适人者明有所从则系诸国若杞伯姬是也其未适人者欲有所别则书其字若子叔姬是也季姬书字而未系诸国其女而非妇亦明矣及者内为志内女而外与诸侯遇讥鲁也朝不言使言使非正鄫子国君而季姬使之朝病鄫也鲁秉周礼男女之际岂其若是之甚乎盖鲁公钟爱其女使自择配故得与鄫子遇于防而遂以季姬归之非所以爱而厚其别也故称及称遇称使罪鲁与鄫以正男女之礼为后世戒也髙邮孙氏曰传以季姬归寜而公止之故遇于防而使之朝案春秋内女适他国者必书归季姬未尝言归于鄫而明年始书之又经不曰鄫季姬明其未归也左氏徒见丑恶之甚以为必不至此故曲为之解文姜哀姜之行有甚于此者矣季姬之事经书之甚明无足疑也朴乡吕氏曰岂其许嫁于鄫而未归于鄫乎家氏曰僖公号贤君畧无正家之法鲁之不竞实由乎此春秋书此而季姬之恶状见矣僖公何以辞其责
　　秋八月辛卯沙鹿崩
　　晋卜偃曰期年将有大咎几亡国　谷梁氏曰林属于山为鹿沙山名也无崩道而崩故志之公羊氏曰外异不书此何以书为天下记异也髙邮孙氏曰春秋灾异之志必言其国沙鹿梁山崩皆非鲁地而春秋书之如内辞焉此圣人之意也夫水火之为灾石鹢之为异地不过百里时不过数日所以召之者止于其君所以应之者尽于一国故国不可不着也至于王道大壊彜伦一斁而天下之人皆反皇极则天见其变而日食星孛地见其妖而川竭山崩所以召之者在于天下所以应之者徧于四海则虽在于国不得着其国也日有食之星孛于某其变之大其应之广不可以一国言也沙鹿崩梁山崩虽在于晋而异及于天下不可以晋言也许氏曰恒星不见星陨如雨齐桓之祥也沙鹿崩晋文之祥也齐桓将兴而天文隳晋文欲作而地理决王道之革也
　　狄侵郑
　　许氏曰前年狄侵衞今年狄侵郑而莫或攘之桓志之衰也王伯之政兢兢不可怠也齐桓之烈盛茂如此一矜而易心生之则狄人伐其同盟是以先王屡省成功而率作兴事修诚慎宪务以戒终也
　　冬蔡侯肸卒
　　十有五年春王正月公如齐
　　髙氏曰公十年如齐朝矣今又朝之五年一朝者诸侯事天子之礼也今移之于齐侯可乎
　　楚人伐徐
　　徐即诸夏故也
　　三月公防齐侯宋公陈侯衞侯郑伯许男曹伯盟于牡丘遂次于匡公孙敖帅师及诸侯之大夫救徐
　　盟于牡丘寻葵丘之盟且救徐也孟穆伯帅师及诸侯之师救徐诸侯次于匡以待之　谢氏曰救患之师如解焚捄溺缓而不急则失救之道桓之救徐也八国已受盟矣其终也诸侯止而不进大夫帅师以出其救难不力可知也为隣国谋而不尽其心为不忠视人危急而延不进为不仁大者止而小者行为不义三者齐桓失救之道也然则遂救许遂之善者也以其进也遂次于匡遂之不善者也以其止也胡氏曰楚都于郢距徐亦逺而举兵伐徐暴横慿陵之罪着矣徐在山东与齐宻迩以封境言之不可以不速救以形势言之非有餽粮越险之难也今书盟于牡丘见诸侯救患之不协矣书次于匡见桓德益衰而御冦乱安中国之志怠矣凡兵而书救未有不善之救而书次则尤罪其当速而故缓失用师之义矣中庸曰至诚无息不息则乆春秋谨始卒欲有国者敦不息之诚也始勤而终怠则不能乆而固其国矣陈氏曰诸侯在而大夫将于是始桓公为之也则桓志荒矣
　　夏五月日有食之
　　秋七月齐师曹师伐厉
　　伐厉以救徐也　薛氏曰厉楚汉东之与国也楚师东出而伐其与国固用兵之道也不役诸侯而专曹师之用求救微矣无救于徐之败理也
　　八月螽
　　九月公至自防
　　季姬归于鄫
　　胡安定先生曰归者始嫁之辞髙邮孙氏曰季姬之归不言所逆逆者鄫子也内女之归不书逆皆其君自来逆之常事不书尔季姬恶行当絶而春秋书之与内女之归旡异盖季姬之贬己见于遇鄫子于防之时于是但以恩录之尔
　　己夘晦震夷伯之庙
　　于是展氏有隐慝焉　髙氏曰春秋遇朔书朔遇晦书晦盖圣人因事而书晦朔之法使后世得以考焉杜氏曰夷伯鲁大夫展氏之祖父左氏曰震夷伯之庙罪之也谷梁氏曰因此见天子至于士皆有庙天子七诸侯五大夫三士二故徳厚者流光徳薄者流卑是以贵始徳之本也始封必为祖权子曰春秋所书皆天人向应有致之道如石陨于宋而言陨石夷伯之庙震而言震夷伯之庙此天应之也但以浅狭之见以为无应其实皆应之然汉儒推灾异皆牵合不足信儒者有厌于此因尽废之谢氏曰慝恶之人使之居庙以享血食天之所恶也夷伯盖有慝恶于鲁而子孙犹以宗庙事之然则雷震其庙乃天恶夷伯而殛之也故春秋书之以示天戒焉师氏曰鲁大夫之庙而雷震之彼天之威岂妄加于宗庙鬼神邪是必庙之逾制而子孙为鲁用事之臣又不敢废之故天震之以示变盈之道也
　　冬宋人伐曹
　　讨旧怨也　师氏曰自庄十四年曹尝助齐以伐宋至此三十五年矣迩来未见其隙及齐侯伯中国二国同与盟防者十数矣今宋无故而侵曹乃以旧怨借口而谓之伐宋公之可罪也明矣此其所以人之与陈氏曰诸夏之交兵自庄之十九年未之有也于是再见宋襄公为之也许氏曰同盟始相攻伐桓不能一矣则何以禁外域之乱伯徳方衰诸侯浸以贰也威灵之陵夷岂不惜哉家氏曰桓公志怠宋见闲而起于此知宋襄之为人外静内躁于桓之方存已有图伯之心矣
　　楚人败徐于娄林
　　徐恃救也　家氏曰春秋初年犹未狄徐至此以后徐方以号举师氏曰前此三月诸侯之大夫尝救徐而今则楚人败徐于娄林中国之威不足以震楚人而当时所救无益也明矣齐桓之伯得不衰乎张氏曰书以见楚兵之独胜而救徐之功不立伐厉之谋无补也陈氏曰不数年宋楚争盟以是为盟主病矣
　　十有一月壬戌晋侯及秦伯战于韩获晋侯
