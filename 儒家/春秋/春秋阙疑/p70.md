<!-- { "loadSidebar": true } -->
　　晋将嫁女于吴齐侯使析归父媵之以藩载栾盈及其士纳诸曲沃栾盈夜见胥午而告之对曰不可天之所废谁能兴之子必不免吾非爱死知不集也盈曰虽然因子而死吾无悔矣我实不天子无咎焉许诺伏之而觞曲沃人乐作午言曰今也得栾孺子何如对曰得主而为之死犹不死也皆叹有泣者爵行又言皆曰得主何贰之有盈出徧拜之四月栾盈帅曲沃之甲因魏献子以昼入绛初栾盈佐魏庄子于下军献子私焉故因之赵氏以原屏之难怨栾氏韩赵方睦中行氏以伐秦之役怨栾氏而固与范氏和亲知悼子少而聴于中行氏程郑嬖于公唯魏氏及七舆大夫与之乐王鲋侍坐于范宣子或告曰栾氏至矣宣子惧桓子曰奉君以走固宫必无害也且栾氏多怨子为政栾氏自外子在位其利多矣既有利权又执民柄将何惧焉栾氏所得其唯魏氏乎而可强取也夫克乱在权子无矣公有姻丧王鲋使宣子墨缞冒绖二妇人辇以如公奉公以如固宫范鞅逆魏舒则成列既乗将逆栾氏矣趋进曰栾氏帅贼以入鞅之父与二三子在君所矣使鞅逆吾子鞅请骖乗持带遂超乗右抚剑左援带命驱之出仆请鞅曰之公宣子逆诸喈执其手赂之以曲沃初斐豹也着于丹书栾氏之力臣曰督戎国人惧之斐豹谓宣子曰苟焚丹书我杀督戎宣子喜曰而杀之所不请于君焚丹书者有如日乃出豹而闭之督戎从之逾隐而待之督戎逾入豹自后击而杀之范氏之徒在台后栾氏乗公门宣子谓鞅曰矢及君室死之鞅用剑以帅卒栾氏退摄车从之遇栾乐曰乐免之死将讼女于天乐射之不中又注则乗槐本而覆或以防钩之断肘而死栾鲂伤栾盈奔曲沃晋人围之大东莱吕氏曰栾盈奔楚初无大罪范宣子直以其势位逼已两不相容而逐之盈亡之后自楚适齐自齐入郛防危晋室盈之罪固不可逃然考其所致之由而宣子之罪尤大临江刘氏曰不言叛者劫众以敌君则乱而已矣苏氏曰齐之纳盈非以兵明纳之也譬如盗贼私纳之耳故不书自齐胡氏曰栾氏晋室之世臣故盈虽出奔犹系于晋复入者甚逆之辞为其既絶而复入也曲沃者所食之地当是时权宠之臣各以利诱其下使为之用至于杀身而不避莫知有君臣之分也故闻语栾孺子者则或泣或叹以为得主而为之死则死犹不死也盈从之遂入绛乗公门若非天弃栾氏又有范鞅之谋晋亦殆矣原其失在于锢之甚急使无所容于天地之间是以至此极春秋备书之以见人而不仁疾之已甚乱也其为后世鉴岂不深切着明也哉
　　秋齐侯伐卫遂伐晋八月叔孙豹帅师救晋次于雍榆齐侯伐卫自卫将遂伐晋晏平仲曰君恃勇力以伐盟主若不济国之福也不徳而有功忧必及君崔杼谏曰不可臣闻之小国间大国之败而毁焉必受其咎君其图之弗聴陈文子见崔武子曰将若君何武子曰吾言于君君弗聴也以为盟主而利其难羣臣若急君于何有子姑止之文子退告其人曰崔子将死乎谓君甚而又过之不得其死过君以义犹自□也况以恶乎齐侯遂伐晋取朝歌为二队入孟门登大行张武军于荧庭戍郫邵封少水以报平阴之役乃还赵胜帅东阳之师以追之获晏牦八月叔孙豹帅师救晋次于雍榆　许氏曰齐闻栾氏之难故能得志于晋而庄公祸乱之成著于此矣书齐侯本其恶也师氏曰先伐卫者意不在卫先以卫尝师俾晋不为之备出其不意则遂由卫以伐晋所以见齐之处心积虑为难测故书伐卫遂伐晋以诛其意也常山刘氏曰晋有栾盈之难重以齐侯之伐鲁命豹帅师救之斯义重也豹反怠弃君命不恤同姓之忧次于雍榆卒不克救豹罪明矣陆氏曰僖元年次于聂北救邢本次止而遥为邢援故先书次后言救讥其失救急之义也今此君命徃救晋豹畏齐而次言君本命徃救而豹自次止所以不讥君而罪豹也髙邮孙氏曰聂北之次先次后救可救而不救则罪重也雍榆之次先救后次欲救而不能有罪而犹轻耳春秋之义次皆有罪于次之中有足矜者雍榆是也陈氏曰书救晋则天下益多故矣盟于宋而南北之势成防于申而淮夷至战于鸡父而吴之败者六国于越入吴春秋终焉盖于是而始故谨而书之也
　　己夘仲孙速卒
　　冬十月乙亥臧孙纥出奔邾
　　季武子无适子公弥长而爱悼子欲立之访于申丰曰弥与纥吾皆爱之欲择才焉而立之申丰趋退归尽室将行他日又访焉对曰其然将具敝车而行乃止访于臧纥臧纥曰饮我酒吾为子立之季氏饮大夫酒臧纥为客既献臧孙命北面重席新樽絜之召悼子降逆之大夫皆起及旅而召公鉏使与之齿季孙失色季氏以公鉏为马正愠而不出闵子马见之曰子无然祸福无门唯人所召为人子者患不孝不患无所敬共父命何常之有若能孝敬富倍季氏可也奸回不轨祸倍下民可也公鉏然之敬共朝夕恪居官次季孙喜使饮已酒而以具徃尽舎旃故公鉏氏富又出为公左宰孟孙恶臧孙季孙爱之孟氏之御驺丰防好羯也曰从吾言必为孟孙再三云羯从之孟庄子疾丰防谓公鉏苟立羯请讐臧氏公鉏谓季孙曰孺子秩固其所也若立羯则季氏信有力于臧氏矣弗应己夘孟孙卒公鉏奉羯立于戸侧季孙至入哭而出曰秩焉在公鉏曰羯在此矣季孙曰孺子长公鉏曰何长之有唯其才也且夫子之命也遂立羯秩奔邾臧孙入哭甚哀多涕出其御曰孟孙之恶子也而哀如是季孙若死其若之何臧孙曰季孙之爱我疾疢也孟孙之恶我药石也美疢不如恶石夫石犹生我疢之美其毒滋多孟孙死吾亡无日矣孟氏闭门告于季孙曰臧氏将为乱不使我葬季孙不信臧氏闻之戒冬十月孟氏将辟借除于臧氏臧孙使正夫助之除于东门甲从已而视之孟氏又告季孙季孙怒命攻臧氏乙亥臧纥斩鹿门之闗以出奔邾初臧宣叔娶于铸生贾及为而死继室以其侄穆姜之姨子也生纥长于公宫姜氏爱之故立之臧贾臧为出在铸臧武仲自邾使告臧贾且致大蔡焉曰纥不佞失守宗祧敢告不吊纥之罪不及不祀子以大蔡纳请其可贾曰是家之祸也非子之过也贾闻命矣再拜受龟使为以纳请遂自为也臧孙如防使来告曰纥非能害也知不足也非敢私请苟守先祀无废二勲敢不避邑乃立臧为臧纥致防而奔齐其人曰其盟我乎臧孙曰无辞将盟臧氏季孙召外史掌恶臣而问盟首焉对曰盟东门氏也曰毋或如东门遂不聴公命杀嫡立庶盟叔孙氏也曰毋或如叔孙侨如欲废国常荡覆公室季孙曰臧孙之罪皆不及此孟椒曰盍以其犯门斩闗季孙用之乃盟臧氏曰无或如臧孙纥干国之纪犯门斩闗臧孙闻之曰国有人焉谁居其孟椒乎　杜氏曰纥阿季氏为之废长立少以取奔亡书奔罪之家氏曰季孙宿自乱已之嫡庶复乱人之嫡庶又以是为臧纥之罪而逐之纥固有罪宿之恣睢不度亦甚矣
　　晋人杀栾盈
　　晋人克栾盈于曲沃尽杀栾盈之族党栾鲂出奔宋泰山孙氏曰不言其大夫者栾盈出奔楚当絶也
　　称人以杀从讨贼辞家氏曰自栾盈之奔春秋闵其无罪未遽絶之至是始书晋人杀栾盈则以其挟齐光之援兴曲沃之甲入绛都而与君为敌于是始明正之罪不系之于晋而诛之春秋岂轻加人以诛斥之戮哉是时晋无贤君羣下互相吞噬以兼幷其爵邑亡同括者栾郤也而栾郤之族未防皆覆败栾氏者士匄也而士匄之族不再世而亦亡晋君昏愚无知纵臣下以覆人之族而晋之宗社亦不能长矣春秋为此事六见之特书着晋国之乱从此始矣
　　齐侯袭莒
　　齐侯还自晋不入遂袭莒门于且于伤股而退明日将复战期于寿舒殖华还载甲夜入且于之隧宿于莒郊明日先遇莒子于蒲侯氏莒子重赂之使无死曰请有盟华周对曰贪货弃命亦君所恶也昬而受之日未中而弃之何以事君莒子亲鼓之从而伐之获杞梁莒人行成齐侯归遇梁之妻于郊使吊之辞曰殖之有罪何辱命焉若免于罪犹有先人之敝庐在下妾不得与郊吊齐侯吊诸其室　陆氏曰掩其不备曰袭髙氏曰凡用兵皆声言彼罪执辞以伐之若乗人之不备掩而取之则盗贼之为耳故春秋独此书袭莒者罪齐庄以诸侯之尊为盗贼之事也谢氏曰晋有难而伐之莒无故而袭之党叛臣伐盟主袭隣国齐庄之君徳丧矣家氏曰着爵而书袭罪其以大国之君而行盗窃之事也
　　二十有四年春叔孙豹如晋
　　穆叔如晋范宣子逆之问焉曰古人有言曰死而不朽何谓也穆叔未对宣子曰昔匄之祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏其是之谓乎穆叔曰以豹所闻此之谓世禄非不朽也鲁有先大夫曰臧文仲既没其言立其是之谓乎豹闻之太上有立徳其次有立功其次有立言虽久不废此之谓不朽若夫保姓受氏以守宗祊世不絶祀无国无之禄之大者不可谓不朽
　　仲孙羯帅师侵齐
　　晋故也　髙氏曰齐之伐晋也鲁使叔孙豹救之乃次于雍榆无功于晋故仲孙羯至此复帅师侵齐为晋报焉谢氏曰救而次为不仁出师而侵为不义
　　夏楚子伐吴
　　楚子为舟师以伐吴不为军政无功而还　髙氏曰自襄公言之楚十一年伐郑十四年伐吴自是舎郑而不取置栾盈而不争又十年而一再伐吴以是知楚弱而势分于吴方急吴而缓中国也
　　秋七月甲子朔日有食之既
　　齐崔杼帅师伐莒
　　齐侯既伐晋而惧将欲见楚子楚子使防启疆如齐聘且请期齐社搜军实使客观之陈文子曰齐将有冦吾闻之兵不戢必取其族秋齐侯闻将有晋师使陈无宇从防启疆如楚辞且乞师崔杼帅师送之遂伐莒侵介根
　　大水
　　八月癸巳朔日有食之
　　公防晋侯宋公卫侯郑伯曹伯莒子邾子滕子薛伯伯小邾子于夷仪
　　将以伐齐水不克　髙氏曰自盟于柯陵之后齐有轻晋之心防齐侯环卒而光新立乃受盟于澶渊及商任沙随之防晋失其令齐于是不賔明年乃伐卫遂伐晋又再加兵于莒晋侯于是为夷仪之防帅十二国诸侯之师将以讨齐然防而不伐是有畏也国势不竞众志不一也曰水不克者特辞不能伐耳下言崔杼伐我北鄙盖知晋之无能为故也
　　冬楚子蔡侯陈侯许男伐郑
　　楚子伐郑以救齐门于东门次于棘泽诸侯还救郑髙氏曰齐闻诸侯已防遂告急于楚楚畏吴而缓
　　晋故舎郑者十有四年今以郑伯在防故帅三国同伐郑以救之加楚子于三国之上虽曰主兵亦所以恶三国也许氏曰夷狄之师不能正齐之乱而徒致棘泽之役以为郑难则诸侯之救不足录矣家氏曰书防不书伐不与晋以伐也书伐不书救不与楚以救也晋侯楚子以下皆书爵非爵也见中国之君与楚皆无大相逺也
　　公至自防
　　陈鍼宜咎出奔楚
　　陈人复讨庆氏之党鍼宜咎出奔楚　许氏曰鍼宜咎之事无闻焉尔而以庆氏党逐则其人亦可知矣易曰比之匪人不亦伤乎
　　叔孙豹如京师
　　齐人城郏穆叔如周聘且贺城王嘉其有礼也赐之大路　许氏曰自宣九年仲孙蔑如京师其后五十余年乃始有叔孙豹以罕书也盖自是不书聘王矣
　　大饥
　　谷梁氏曰五谷不升为大饥一谷不升谓之嗛二谷不升谓之饥三谷不升谓之馑四谷不升谓之康五谷不升谓之大侵胡氏曰古有救灾之政若国凶荒或廪以赈之或移粟以通用或徙民以就食或为粥溢以救饿莩或兴工作以聚失业之人缓刑舎禁弛力薄征索神除盗贼弛射侯而不燕置廷道而不修杀礼物而不备虽有旱干水溢民无菜色所以备之者如此其至是年秋有阴沴之灾而冬大饥盖所以赈业之者有不备矣
