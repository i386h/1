<!-- { "loadSidebar": true } -->
　　楚子在申召蔡灵侯灵侯将往蔡大夫曰王贪而无信今币重而言甘诱我也不如无往蔡侯不可三月丙申楚子伏甲而飨蔡侯于申醉而执之夏四月丁巳杀之刑其士七十人公子弃疾帅师围蔡韩宣子问于叔向曰楚其克乎对曰克哉蔡侯获罪于其君而不能其民天将假手于楚以毙之何故不克然肸闻之不信以幸不可再也楚王奉孙呉以讨于陈曰将定而国陈人聴命而遂县之今又诱蔡而杀其君以围其国虽幸而克必受其咎弗能久矣桀克有緍以丧其国纣克东夷以陨其身楚小位下而亟暴于二王能无咎乎天之假助不善非祚之也厚其凶恶而降之罚也且譬之如天其有五材而将用之力尽而敝之是以无拯不可没振　高邮孙氏曰蔡侯般弑父之贼楚子以义讨之则无不可乃诈诱而杀之又灭其国而有之春秋以楚子之志不在于讨贼徒杀人之君而利人之国故书曰楚子防诱蔡侯般杀之陆氏纂例曰两罪之故两书名也陈氏曰楚子假大义以号于天下放陈公子杀蔡侯于是灭陈蔡是之谓讨贼欤杀中国之君大夫欤高氏曰不曰戕而曰杀者又见般之罪宜死也胡氏曰此讨贼也虽诱杀之疑若无罪春秋深恶楚子贬而称名何也世子般弑其君诸侯与通会盟十有三年矣是人类变为禽兽而莫之觉也楚子若以大义倡天下奉辞致讨执般于蔡讨其弑父之罪而在官者无赦焉讨其弑君之罪而在官者无赦焉残其身潴其宫室谋于蔡众置君而去虽古之征暴乱也不越此矣又何恶乎今防本心欲图其国不为讨贼举也而又挟欺毁信重币甘言诈诱其君执而杀之肆行无道贪得一时流毒于后弃疾以是杀戎蛮商鞅以是绐魏将秦人以是劫懐王倾危成俗天下大乱刘项之际死者十九圣人深恶楚防而名之其虑逺矣后世诛讨乱臣贼子者或畏其强或幸其弱不以大义兴师至用诡谋诈力徼幸胜之若事之防反侧皆惧苟其不防适足长乱如代宗之图思眀宪宗之绐王弁昧于春秋垂戒之防矣
　　五月甲申夫人归氏薨
　　谢氏曰归氏襄公妾昭公母胡女归姓家氏曰妾母僣夫人自成风以来春秋皆有讥至是始无讥非无讥也僣礼之罪在僖宣后之子孙率循弊典有不足责焉耳然直书其事而无隠乃所以责之也
　　大搜于比蒲
　　胡氏曰大搜越礼也君有重丧国不废搜不忌君也三纲君政之本君执此以御其下臣执此以事其上政之大本于是乎在君有三年之戚而国不废一日之搜则无本矣然则君有重丧丧不贰事以简车徒为非礼也乃有身从金革而无避者独何欤曰丧不贰事大比而简车徒则废其常可也有门庭之冦而宗庙社稷之存亡系焉必从权制而无避矣伯禽服丧淮夷并兴至于东郊出战之师与筑城之徒同日并举惟审于缓急轻重之宜斯可矣
　　仲孙貜会邾子于祲祥
　　修好　家氏曰丧不贰事前既搜于比蒲此复为祲祥之会春秋皆系之五月之下所以贬也师氏曰为君者舍母丧而用搜礼为臣者舍国丧而从誓子母君臣之道如此以孝治其国者然乎高氏曰鲁虽与邾盟以修好然而鲁人之志必欲灭邾而后已此岂可信耶
　　秋季孙意如会晋韩起齐国弱宋华亥卫北宫佗郑罕虎曹人人于厥憖
　　楚师在蔡晋荀吴谓韩宣子曰不能救陈又不能救蔡物以无亲晋之不能亦可知也已为盟主而不恤亡国将焉用之秋会于厥憖谋救蔡也郑子皮将行子产曰行不逺不能救蔡也蔡小而不顺楚大而不徳天将弃蔡以壅楚盈而罚之蔡必亡矣且丧君而能守者鲜矣三年王其有咎乎美恶周必复王恶周矣晋人使狐父请蔡于楚弗许　许氏曰蔡能婴城坚不下楚此易助也而厥憖合天下之兵畏不敢救遣使请命示之不能使狄益骄有以量中国之力而卒取之此韩起之罪也卿不足书而书者中国不竞苟有善意斯存之矣盖自是而后春秋之讥世益畧谢氏曰方是时楚人益强中国益弱故大夫将欲救蔡而卒无成功而会不书救罪之也家氏曰般可讨而蔡不可灭也今般已死而防之兵犹顿于蔡城下必欲乘其危乱而取之此盗贼之兵中国诸侯共起而击逐之义之所得为也为晋君者当使人谕之楚责以违载书擅兴兵灭与国之罪彼防虽顽冥不灵国中犹有人岂不畏义而止而晋之用事者庸猥无能乃使人卑辞为蔡请益为夷所侮辱而蔡遂灭矣
　　九月己亥葬我小君齐归
　　公不慼晋士之送葬者归以语史赵史赵曰必为鲁郊侍者曰何故曰归姓也不思亲祖不归也叔向曰鲁公室其卑乎君有大丧国不废搜有三年之丧而无一日之慼国不恤丧不忌君也君无慼容不顾亲也国不忌君君不顾亲能无卑乎殆其失国
　　冬十有一月丁酉楚师灭蔡执蔡世子有以归用之十一月楚子灭蔡用隠大子于冈山申无宇曰不祥五牲不相为用况用诸侯乎王必悔之楚子城陈蔡不羮使弃疾为蔡公王问于申无宇曰弃疾在蔡何如对曰择子莫如父择臣莫如君郑庄公城栎而寘子元焉使昭公不立齐桓公城谷而寘管仲焉至于今頼之臣闻五大不在边五细不在庭亲不在外羁不在内今弃疾在外郑丹在内君其少戒王曰国有大城何如对曰郑京栎实杀曼伯宋萧亳实杀子游齐渠丘实杀无知卫蒲戚实出献公若由是观之则害于国末大必折尾大不掉君所知也　泰山孙氏曰诸侯在丧称子此言世子有者有未立按四月丁巳楚子防诱蔡侯般杀之于申楚公子弃疾帅师围蔡十有一月丁酉楚师灭蔡执蔡世子有以归用之有穷迫危惧以至于死此未立可知也胡氏曰内入国而以其君来外入国而以其君归皆服而以之易辞也既书灭蔡矣又书执蔡世子有者世子无降服之状强执以归而虐用之也然世子者继世有国之称必以此称蔡有者父母之讐不与共天下与民守国效死不降至于力屈就禽虐用其身而不顾也则有之为世子之道得矣陈氏曰均之为灭国也尝臣之矣书曰以沈子嘉归杀之未尝臣之也书曰执蔡世子有以归用之高氏曰蔡本中国之诸侯乃背中国而即楚人必以楚人为可恃也今蔡侯既为楚人所诱而杀之又从而灭其国其世子有又为所执而虐用之以絶其世然则楚人何补于蔡哉此万世人君之戒也徐氏曰君以此始亦以此终陈蔡首倡列国甘心从楚可谓不义不旋踵间皆为楚灭亦以此终者也
　　十有二年春齐高偃帅师纳北燕伯于阳
　　因其众也　谷梁氏曰纳者内不受也杜氏曰不言于燕未得国都大东莱吕氏曰北燕不名刘质夫以谓与襄二十五年卫侯入于夷仪同盖国其国非臣下所当逐入于夷仪纳于阳不名以正其君臣之分也
　　三月壬申郑伯嘉卒
　　郑简公卒将为葬除及游氏之庙将毁焉子大叔使其除徒执用以立而无庸毁曰子产过女而问何故不毁乃曰不忍庙也诺将毁矣既如是子产乃使辟之司墓之室有当道者毁之则朝而塴弗许则日中而塴子大叔请毁之曰无若诸侯之宾何子产曰诸侯之宾能来会吾丧岂惮日中无损于宾而民不害何故不为遂弗许毁日中而葬君子谓子产于是乎知礼礼无毁人以自成也
　　夏宋公使华定来聘
　　通嗣君也
　　公如晋至河乃复
　　齐侯卫侯郑伯如晋朝嗣君也公如晋至河乃复取郑之役莒人愬于晋晋有平公之丧未之治也故辞公晋侯享诸侯子产相郑伯辞于享请免丧而后听命晋人许之晋侯以齐侯宴中行穆子相投壶晋侯先穆子曰有酒如淮有肉如坁寡君中此为诸侯师中之齐侯举矢曰有酒如渑有肉如陵寡人中此与君代兴亦中之伯瑕谓穆子曰子失辞吾固师诸侯矣壶何为焉其以中儁也齐君弱吾君归弗来矣穆子曰吾军帅强御卒乘竞劝今犹古也齐将何事公孙傁趋进曰日旰君勤可以出矣以齐侯出
　　五月葬郑简公
　　楚杀其大夫成熊
　　楚子谓成虎若敖之余也遂杀之或譛成虎于楚子成虎知之而不能行　左氏曰书楚杀其大夫成虎懐宠也家氏曰防以猜忌杀无罪之大夫故以累上书成熊懐宠耽禄见几不作以及于难亦有责焉
　　秋七月
　　冬十月公子憖出奔齐
　　季平子立而不礼于南蒯南蒯谓子仲吾出季氏而归其室于公子更其位我以费为公臣子仲许之南蒯语叔仲穆子且告之故季悼子之卒也叔孙昭子以再命为卿及平子伐莒克之更受三命叔仲子欲构二家谓平子曰三命逾父兄非礼也平子曰然故使昭子昭子曰叔孙有家祸杀适立庶故婼也及此若因祸以毙之则闻命矣若不废君命则固有着矣昭子朝而命吏曰婼将与季氏讼书辞无颇季孙惧而归罪于叔仲子故叔仲小南蒯公子憖谋季氏憖告公而遂从公如晋南蒯惧不克以费叛如齐子仲还及卫闻乱逃介而先及郊闻费叛遂奔齐南蒯之将叛也其乡人或知之过之而叹且言曰恤恤乎湫乎攸乎深思而浅谋迩身而逺志家臣而君图有人矣哉南蒯枚筮之遇坤之比曰黄裳元吉以为大吉也示子服恵伯曰即欲有事何如恵伯曰吾尝学此矣忠信之事则可不然必败外强内温忠也和以率贞信也故曰黄裳元吉黄中之色也裳下之饰也元善之长也中不忠不得其色下不共不得其饰事不善不得其极外内倡和为忠率事以信为共供养三徳为善非此三者弗当且夫易不可以占险将何事也且可饰乎中美能黄上美为元下美则裳参成可筮犹有阙也筮虽吉未也将适费饮乡人酒乡人或歌之曰我有圃生之杞乎从我者子乎去我者鄙乎倍其邻者耻乎已乎已乎非吾党之士乎平子欲使昭子逐叔仲小小闻之不敢朝昭子命吏谓小待政于朝曰吾不为怨府　髙氏曰季氏之臣南蒯将去季氏而立憖不克而以费叛遂奔齐是以君子讥其妄而哀其志也陈氏曰季氏之出其君有以也则憖有奔焉尔
　　楚子伐徐
　　楚子狩于州来次于颍尾使荡侯潘子司马督嚣尹午陵尹喜帅师围徐以惧吴楚子次于干谿以为之援雨雪王皮冠秦复陶翠被豹舄执鞭以出仆析父从右尹子革夕王见之去冠被舍鞭与之语曰昔我先王熊绎与吕伋王孙牟燮父禽父并事康王四国皆有分我独无有今吾使人于周求鼎以为分王其与我乎对曰与君王哉昔我先王熊绎辟在荆山筚路蓝缕以处草莽防涉山林以事天子唯是桃弧棘矢以共御王事齐王舅也晋及鲁卫王母弟也楚是以无分而彼皆有今周与四国服事君王将唯命是从岂其爱鼎王曰昔我皇祖伯父昆吾旧许是宅今郑人贪頼其田而不我与我若求之其与我乎对曰与君王哉周不爱鼎郑敢爱田王曰昔诸侯逺我而畏晋今我大城陈蔡不羮赋皆千乘子与有劳焉诸侯其畏我乎对曰畏君王哉是四国者専足畏也又加之以楚敢不畏君王哉工尹路请曰君王命剥圭以为鏚秘敢请命王入视之析父谓子革吾子楚国之望也今与王言如响国其若之何子革曰摩厉以须王出吾刃将斩矣王出复语左史倚相趋过王曰是良史也子善视之是能读三坟五典八索九丘对曰臣尝问焉昔穆王欲肆其志周行天下将皆必有车辙马迹焉祭公谋父作祁招之诗以止王心王是以获没于祗宫臣问其诗而不知也若问逺焉其焉能知之王曰子能乎对曰能其诗曰祈招之愔愔式昭徳音思我王度式如玉式如金形民之力而无醉饱之心王揖而入馈不食寝不寐数日不能自克以及于难　髙氏曰徐呉姻国也楚人疾吴故迁怒于徐既执其君又伐其国
　　晋伐鲜虞
