<!-- { "loadSidebar": true } -->
　　始厚葬用蜃炭益车马始用殉重器备椁有四阿棺有翰桧君子谓华元乐举于是乎不臣臣治烦去惑者也是以伏死而争今二子者君生则纵其惑死又益其侈是弃君于恶也何臣之为　胡氏曰考于经未有以验其厚也数其葬之月则信然矣天子七月诸侯五月大夫三月士逾月以降杀迟速为礼之节不可乱也文公之卒国家安靖外无危难曷为越礼逾时逮乎七月而后克襄事哉故知华元乐举之弃君于恶而益其侈无疑矣夫礼之厚薄称人情而为之者也宋公在殡而离次出境从金革之事哀戚之情忘矣顾欲厚葬其君亲此非有所不忍于死者特欲夸耀无知之人耳世衰道微礼法既壊无以制其侈心至于秦汉之间穷竭民力以事丘垅其祸有不可胜言者春秋据事直书其失自见岂不为永戒哉
　　夏公如晋
　　拜汶阳之田　髙氏曰着鲁受田之重如此而晋轻夺之有以知晋之无以令天下亦见鲁之土地不能自保也
　　郑公子去疾帅师伐许
　　许恃楚而不事郑郑子良伐许　陈氏曰郑初书大夫将也髙氏曰郑自荀林父败绩之后不复与诸夏通然许亦事楚耳而郑反伐之者以其恃楚而弗附已也张氏曰晋方怒郑之不服其为国未有底止也乃怒许之不事已而使大夫动大众以伐之特书大夫専伐之罪所以见其兴兵之不度徳量力也
　　公至自晋
　　胡氏曰宣公薨至是三年之防毕矣宜入朝京师见天子受王命然后归而即政可也不朝于周以拜汶阳田之故而往朝于晋其行事悖矣此春秋所为作也
　　秋叔孙侨如帅师围棘
　　取汶阳之田棘不服故围之　胡氏曰复故地而民不听至于命上将用大师环其邑而攻之何也鲁于是时初税亩作丘甲税役日益重矣棘虽复归故国所以不愿为之民也欤成公不知薄税敛轻役力修徳政以来之而肆其兵力虽得之亦必失之矣
　　大雩
　　晋郤克衞孙良夫伐廧咎如
　　讨赤狄之余焉廧咎如溃　家氏曰克与良夫得志于鞌不知自戢更为此举春秋书之诛善战也楚方躏借中原晋人不务修明霸业图其逺者大者既灭赤狄又伐留吁以为未快复兴此役春秋恶之屡书皆所以贬
　　冬十有一月晋侯使荀庚来聘　衞侯使孙良夫来聘丙午及荀庚盟丁未及孙良夫盟
　　十一月晋侯使荀庚来聘且寻盟衞侯使孙良夫来聘且寻盟公问诸臧宣叔曰中行伯之于晋也其位在三孙子之于衞也位为上卿将谁先对曰次国之上卿当大国之中中当其下下当其上大夫小国之上卿当大国之下卿中当其上大夫下当其下大夫上下如是古之制也衞在晋不得为次国晋为盟主其将先之丙午盟晋丁未盟衞　陈氏曰聘而遂盟之于是始谢氏曰公如晋故荀庚来聘公为衞伐郑故孙良夫来聘聘而后盟我及之盟也故二盟皆书及鲁与二卿各为盟故盟不同日盟在国则公为主可知故不书公家氏曰先书晋侯使荀庚来聘衞侯使孙良夫来聘其聘皆君命也继书丙午及荀庚盟丁未及孙良夫盟其盟者鲁人求与之为盟也高氏曰二国既以礼来聘宜相亲信乃反疑忌至于歃血盟誓此非讲信修睦之道刘氏意林曰荀庚良夫不务引其君当道而生事専命为非礼不信以干先王之典非人臣之操也朴乡吕氏曰明鲁不当要盟诸大夫不当自盟也何以知之桓十四年郑伯使弟语来盟宣七年衞侯使孙良夫来盟则是来盟者其君使之也今但曰使来聘则是其君之所使者来聘而已非来盟也鲁之为要盟可知矣
　　郑伐许
　　程子曰郑附楚于一年而再伐许故夷之胡氏曰称国以伐外之也晋楚争郑郑两事焉及邲之役于是乎専意事楚不通中华晋虽加兵终莫之听至此一嵗而再伐许甚矣利在中国则从中国利在荆蛮则从荆蛮而不择于义之可否以为去就其不同于异类者几希春秋之法知利而不知义者则外之所以惩恶也以为告辞略而从告乃实録耳一字为褒贬义安在也家氏曰郑襄怙楚人为己之覆以兵加许嵗至于再是必欲覆其宗社而后己许卒为郑所并襄实启之春秋狄郑良以是故陈氏曰外秦而后外郑微秦郑中国无大乱矣
　　四年春宋公使华元来聘
　　通嗣君也
　　三月壬申郑伯坚卒
　　杞伯来朝
　　归叔姬故也
　　夏四月甲寅臧孙许卒
　　公如晋
　　晋侯见公不敬季文子曰晋侯必不免　谢氏曰公此年如晋以防楚婴齐及楚人盟于蜀故也人君所举不可不谨
　　葬郑襄公
　　秋公至自晋
　　公至自晋欲求成于楚而叛晋季文子曰不可晋虽无道未可叛也国大臣睦而迩于我诸侯听焉未可以贰史佚之志有之曰非我族类其心必异楚虽大非吾族也其肯字我乎公乃止　家氏曰鲁成始与晋人连兵伐齐以有鞌之胜谓当与晋为睦曽未几日率先诸侯受盟于楚犹幸晋人之无讨也去年如晋今年又如晋正所以救目前之过一不为所礼又将叛而即楚不能自治其国使在我者隠然可恃故楚之强足以动之晋之慢足以移之春秋于公从楚适晋备书而无所讳贬也
　　冬城郓
　　家氏曰此为齐备春秋讥鲁人不务安静而轻于用民力郓虽城何益哉
　　郑伯伐许
　　冬十一月郑公孙申帅师疆许田许人败诸展陂郑伯伐许取鉏任泠敦之田晋栾书将中军荀首佐之士燮佐上军以救许伐郑取汜祭楚子反救郑郑伯与许男讼焉皇戌摄郑伯之辞子反不能决也曰君若辱在寡君寡君与其二三臣共听两君之所欲成其可知也不然侧不足以知二国之成　髙氏曰郑伯防未逾年而兴师伐许春秋以其薄恩于父失其子心有速成君之意故不复称子如其意称伯胡氏曰前此郑襄公伐许既外之矣今悼公又伐许乃复称爵何也防未逾年称爵所以着其恶也薛氏曰去嵗比郑于楚今嵗新防称爵为乱甚于楚也
　　五年春王正月杞叔姬来归
　　谷梁氏曰妇人之义嫁曰归反曰来归胡氏曰前书杞伯来朝左氏以为归叔姬也此书杞叔姬来归则出矣家氏曰春秋之世伦分废缺夫妇之道乖矣然亦有归而未絶者见之经可考也圣人立教有以出而允于义者有以出而悖于礼者未尝不开其改过迁善之门夫岂以遂非而不复者为是乎杞伯来朝之明年而后叔姬乃归此与他悖义之出不可同日语矣必叔姬自不安于杞或以疾而求归非杞絶之也故其卒杞复逆防以葬见同穴之义有以知其非悖义之絶故其归也卒也犹系之杞至其逆防又许之以逆而无贬辞　愚按叔姬之归非絶于杞家氏説是矣然妇人既嫁非归宁父母无归道今叔姬非归宁而归鲁则归不以道矣以杞夫人而死于鲁则死非其所矣此春秋所以以为非常事而书之也欤
　　仲孙蔑如宋
　　报华元也
　　夏叔孙侨如防晋荀首于谷
　　晋荀首如齐逆女故宣伯餫诸谷　愚按谷齐地他国之大夫非过吾境而使大夫野馈以防之非礼也若侨如自以私情出境而防他国之大夫则尤専恣之甚者也故春秋谨而书之
　　梁山崩
　　梁山崩晋侯以召伯宗伯宗辟重曰辟重人曰待我不如防之速也问其所曰綘人也问綘事焉曰梁山崩将召伯宗谋之问将若之何曰山有朽壤而崩可若何国主山川故山崩川竭君为之不举降服乗缦彻乐出次祝币史辞以礼焉其如此而已虽伯宗若之何伯宗请见之不可遂以告而从之　公羊氏曰外异不书此何以书为天下记异也髙邮孙氏曰春秋灾异及于天下者不以国书许氏曰山崩之歳定王崩周室日微又二年吴兵始犯中国卒与晋争盟于黄池王霸道尽家氏曰周自东迁頼二霸以存齐既衰独有晋在而比歳以来君庸臣贪坐隳霸业晋之削中国之忧也意旧史必书晋梁山崩春秋削之惟书梁山崩实为天下记异也胡氏曰绛人之语于礼文备矣而未及其实也夫降服乗缦彻乐出次祝币史辞六者礼之文也古之遭变而外为此文者必有恐惧修省之心主于内若成汤以六事检身髙宗克正厥事宣王侧身修行欲销去之是也徒举其文而无实以先之何足以弭灾变乎夫国主山川至于崩竭当时诸侯未闻有戒心而修徳也故自是而后六十年间弑君十有四亡国三十有二其应亦憯矣春秋不明着其事应而事应且存其可忽诸
　　秋大水
　　冬十有一月己酉天王崩
　　十有二月己丑公防晋侯齐侯宋公衞侯郑伯曹伯邾子杞伯同盟于虫牢
　　许灵公愬郑伯于楚六月郑悼公如楚讼不胜楚子执皇戌及子国故郑伯归使公子偃请成于晋秋八月郑伯及晋赵同盟于垂棘冬同盟于虫牢郑服也宋公子围为质于楚而归华元享之请鼔噪以出鼓噪以复入日习攻华氏宋公杀之诸侯谋复防宋公使向为人辞以子灵之难　程子曰天王崩而防盟不废书同见其皆不臣家氏曰于幽之盟喜其同也新城断道而书同幸其犹同乎中国也至是书同则例之变也天王崩告命已行于天下而诸侯不戚不奔相与为此盟无王之罪大矣春秋于王崩之后继书同盟贬也
　　六年春王正月公至自防
　　郑伯如晋拜成
　　二月辛巳立武宫
　　季文子以鞌之功立武宫　公羊氏曰武宫者武公之宫也立者不宜立也髙氏曰武公伯禽之孙献公之子胡氏曰防事即逺有进而无退宫庙即逺有毁而无立故二昭二穆与太祖之庙而五者诸侯之庙制也武公至是歴十一世其毁已乆而輙立焉非即逺有终之意刘氏意林曰鲁诸侯也僭天子之礼虽欲尊其祖鬼神不享也而学者习于鲁之故明堂位更侈大而称之曰鲁公之庙文世室武公之庙武世室人之迷固乆矣夫其以僭为典此春秋所为作
　　取鄟
　　胡氏曰鄟微国也书取者灭之也灭而书取为君隠也项亦国也其书灭者以僖公在防季孙所为故直书其事而不隠此春秋尊君抑臣以辨上下谨于微之意也人伦之际差之毫厘谬以千里故仲尼特立此义以示后世臣子使以道事君而无朋附权臣之恶
　　衞孙良夫帅师侵宋
　　三月晋伯宗夏阳说衞孙良夫甯相郑人伊雒之戎陆浑蛮氏侵宋以其辞防也师于鍼衞人不保説欲袭衞曰虽不可入多俘而归有罪不及死伯宗曰不可衞唯信晋故师在其郊而不设备若袭之是弃信也虽多衞俘而晋无信何以求诸侯乃止师还衞人登陴　愚按称晋衞郑人与伊雒陆浑之戎侵宋而经独书衞孙良夫者岂此举衞志也欤杜氏谓经唯书衞独衞告未知是否
　　夏六月邾子来朝
　　公孙婴齐如晋
　　子叔声伯如晋命伐宋
　　壬申郑伯费卒
　　秋仲孙蔑叔孙侨如帅师侵宋
　　晋命也　胡氏曰鲁遣二卿为主将动大众有事于宋而以侵书者潜师侵掠无名之意盖陋之也于衞孙良夫亦然上三年尝防宋衞同伐郑矣次年宋使华元来聘通嗣君矣又次年鲁使仲孙蔑报华元矣是年冬郑伯背楚求成于晋而鲁衞与宋又同盟于虫牢矣今而有事于宋上卿授钺大众就行而师出无名可乎故特书侵以罪之后二年宋来纳币请伯姬焉则此师为晋而举非鲁志明矣兵戎有国之重事邦交人道之大伦听命于人不得已焉将能立乎春秋所以罪之也
　　楚公子婴齐帅师伐郑
