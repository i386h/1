<!-- { "loadSidebar": true } -->
　　六月季平子行东野还未至丙申卒于房阳虎将以璵璠敛仲梁怀弗与曰改歩改玊阳虎欲逐之告公山不狃不狃曰彼为君也子何怨焉既葬桓子行东野及费子泄为费宰逆劳于郊桓子敬之劳仲梁怀仲梁怀弗敬子泄怒谓阳虎子行之乎乙亥阳虎囚季桓子及公父文伯而逐仲梁怀冬十月丁亥杀公何藐乙丑盟桓子于稷门之内庚寅大诅逐公父歜及秦遄皆奔齐　胡氏曰内大夫有罪见讨则不书卒公子翚是也仲遂杀恶及视罪与翚同而书卒者以事之变卒之也意如何以书卒见定公不讨逐君之贼以为大夫全始终之礼也定虽受国于季氏苟有叔孙婼之见不赏私劳致辟意如以明君臣之义则三纲可正公室强矣今茍于利而忘其讐三纲灭公室益侵陪臣执命宜矣故意如书卒主人习其读而问其传则未知已之有罪焉耳
　　秋七月壬子叔孙不敢卒
　　冬晋士鞅帅师围鲜虞
　　三年秋九月鲜虞人败晋师于平中获晋观虎恃其勇也至是晋士鞅围鲜虞报观虎之役也　许氏曰晋始以土地之故与鲜虞睽咎不在鲜虞也而晋不自反纵兵横加而不能服则又围之兵益忿义益不胜君子是以恶晋也











　　春秋阙疑卷四十
　　钦定四库全书
　　春秋阙疑卷四十一　　　　元　郑玉　撰
　　六年春王正月癸亥郑游速帅师灭许以许男斯归因楚败也　张氏曰按许自隐十一年齐郑鲁之入至今年大抵困于与郑爲隣至成十五年迁叶之后又畏郑而屡迁定四年方自析迁容城以依楚不数年楚困于呉郑遂灭之哀元年以后许复见者楚又存之也高氏曰许人本恃楚以固其国至于四迁而楚不能为之强而郑游速以偏师一出灭其国而俘其君楚则弱矣而郑亦甚暴焉许男不死于位故名
　　二月公侵郑公至自侵郑
　　公侵郑取匡为晋讨郑之伐胥靡也往不假道于卫及还阳虎使季孟自南门入出自东门舍于豚泽卫侯怒使弥子瑕追之公叔文子老矣辇而如公曰尤人而效之非礼也昭公之难君将以文之舒鼎成之昭兆定之鞶鉴茍可以纳之择用一焉公子与二三臣之子诸侯茍忧之将以为之质此羣臣之所闻也今将以小忿蒙旧德无乃不可乎大姒之子唯周公康叔为相睦也而效小人以弃之不亦诬乎天将多阳虎之罪以毙之君姑待之若何乃止　张氏曰奉晋命以讨郑之党恶人正也然陪臣方执国命使卫侯不听公叔文子之言鲁师危矣家氏曰天王避儋翩之乱不书非讳也盖闵之甚忧之甚知其终不能以自振于是为之废书
　　夏季孙斯仲孙何忌如晋
　　季桓子如晋献郑俘也阳虎强使孟懿子往报夫人之币晋人兼享之孟孙立于房外谓范献子曰阳虎若不能居鲁而息肩于晋所以不为中军司马者有如先君献子曰寡人有官将使其人鞅何知焉献子谓简子曰鲁人患阳虎矣孟孙知其衅以为必适晋故强为之请以取入焉阳虎又盟公及三桓于周庄盟国人于亳社诅于五父之衢　许氏曰鲁国政在大夫而家臣强使之则家臣始擅国矣高氏曰夫以二子之力专国擅君而阳虎乃能制之进云则进止云则止犹仆也而莫之戒者方复为之胁请于霸国此其无所忌而必为乱之效也虽然不介晋权乱亦不得发春秋彰往察来而慎于几防故因事以宣其指原指以见其变也呜呼天子防诸侯僭诸侯防大夫凌大夫微陪臣胁理势然耳
　　秋晋人执宋行人乐祁犂
　　八月宋乐祁言于景公曰诸侯唯我事晋今使不往晋其憾矣乐祁告其宰陈寅陈寅曰必使子往他日公谓乐祁曰唯寡人説子之言子必往陈寅曰子立后而行吾室亦不亡唯君亦以我为知难而行也见溷而行赵简子逆而饮之酒于绵上献杨楯六十于简子陈寅曰昔吾主范氏今子主赵氏又有纳焉以杨楯贾祸弗可为也已然子死晋国子孙必得志于宋范献子言于晋侯曰以君命越疆而使未致使而私饮酒不敬二君不可以不讨也乃执乐祁八年赵鞅言于晋侯曰诸侯唯宋事晋好逆其使犹惧不至今又执之是絶诸侯也将归乐祁士鞅曰三年止之无故而归之宋必叛晋献子私谓子梁曰寡君惧不得事宋君若是止子子姑使溷代子子梁以告陈寅陈寅曰宋将叛晋是弃溷也不如待之乐祁归卒于大行士鞅曰宋必叛不如止其尸以求成焉乃止诸州　张氏曰诸侯惟宋事晋惧讨而遣使善逆以怀之犹惧不来而大夫黩货贿争权利卒使来者见执叛者得志书此所以着晋之乱政亟行霸统所由絶也胡氏曰使范赵方睦皆有献也则弗执之矣执异国行人出于列卿私意威福之柄移矣三卿分晋而靖公废为家人岂一朝一夕之故哉
　　冬城中城
　　谷梁氏曰城中城三家张也高氏曰成九年城之矣此复城者三家张矣公之所有者中城而已外又有齐郑之怨故惧而城焉家氏曰家臣内叛萧墙之患小戢鲁君欲收其威柄在于任贤植本布德凝民城非所先也
　　季孙斯仲孙忌帅师围郓
　　七年齐人归郓阳关阳虎居之以为政　高氏曰郓自昭二十五年齐侯取之以居昭公三十年郓溃遂贰于齐至是二卿围而欲复取之家氏曰取郓以居公本齐景公之善意郓溃而取之以归则为利也齐取郓固非而仲季围之亦非也为定公者当以善辞告之齐景公必将归之不应遽用师明年国夏伐西鄙自是交兵连歳季仲实为之也大东莱吕氏曰不曰仲孙何忌而曰仲孙忌脱文无疑也而公羊以为讥二名大抵三传解经皆据文生义不论是非无复阙疑最学者大病不可不详
　　七年春王正月
　　夏四月
　　秋齐侯郑伯盟于咸
　　陈氏曰此特相盟也自齐桓以来未之有也于是再见诸侯无盟主矣是故石门志诸侯之合也咸志诸侯之判也许氏曰盖自是中国无复殷防矣齐郑之盟叛晋也
　　齐人执卫行人北宫结以侵卫齐侯卫侯盟于沙秋齐侯郑伯盟于咸征防于卫卫侯欲叛晋诸大夫不可使北宫结如齐而私于齐侯曰执结以侵我齐侯从之乃盟于　许氏曰晋定之季郑献卫灵叛而从齐齐可以霸而景不足望也刘氏意林曰善为国者亲近而远信之附内而外归之卫侯欺其羣臣以绐晋残其百姓以奉齐齐之执结也固非伯讨矣而卫之无良又甚焉从此观之孟子曰今之诸侯五霸之罪人也不亦信乎
　　大雩
　　齐国夏帅师伐我西鄙
　　齐国夏伐我阳虎御季桓子公敛处父御孟懿子将宵军齐师齐师闻之堕伏而待之处父曰虎不图祸而必死苫夷曰虎陷二子于难不待有司余必杀女虎惧乃还不败　高氏曰齐叛晋与郑盟故为郑伐我且报二卿之围郓也许氏曰东夏诸侯唯鲁事晋故齐伐之景公乘晋之衰不思惟德之务以怀诸侯而欲力征经营以定霸统是知时之或可而不知已之不可者也
　　九月大雩
　　冬十月
　　八年春王正月公侵齐公至自侵齐
　　公侵齐门于阳州士皆坐列曰顔高之弓六钧皆取而传观之阳州人出顔高夺人弱弓籍丘子鉏击之与一人俱毙偃且射子鉏中颊殪顔息射人中肩退曰我无勇吾志其目也师退冉猛伪伤足而先其兄防乃呼曰猛也殿
　　二月公侵齐三月公至自侵齐
　　公侵齐攻廪丘之郛主人焚冲或濡马褐以救之遂毁之主人出师奔阳虎伪不见冉猛者曰猛在此必败猛逐之顾而无继伪颠虎曰尽客气也　高氏曰公逾月之闲再出侵齐虽三家者之所为然乍往乍来见公之进退不自由矣谢氏曰三月之闲再出侵齐着其产祸也
　　曹伯露卒
　　夏齐国夏帅师伐我西鄙公防晋师于瓦公至自瓦夏齐国夏高张伐我西鄙晋士鞅赵鞅荀寅救我公防晋师于瓦范献子执羔赵简子中行文子皆执鴈鲁于是始尚羔　谢氏曰公再侵齐故齐复来伐陈氏曰不曰防士鞅而曰防晋师重师也胡氏曰春秋大法虽师次于君而与大夫敌至用大众则君与大夫皆以师为重而不敢轻也故棐林之防不言赵盾而言晋师瓦之防书晋师而不书士鞅于以见人臣不可取民有众专主兵权之意陈氏厚施于齐以移其国季孙尽征于鲁以夺其民皆王法所禁也春秋之义行则不得尔矣家氏曰是役也晋人兴师救鲁春秋不书救何哉夫所谓救者仗大义以拯人之急也鲁昭栖迟干侯困亦甚矣晋之诸卿惟贿是狥党臣而抑君今齐师之来初非存亡危急之防而晋三卿亟以兵赴之此亦纳交于季氏而非为鲁国宗社计也春秋是故不与之以救
　　秋七月戊辰陈侯柳卒
　　晋士鞅帅师侵郑遂侵卫
　　晋师将盟卫侯于鄟泽赵简子曰羣臣谁敢盟卫君者渉佗成何曰我能盟之卫人请执牛耳成何曰卫吾温原也焉得视诸侯将歃渉佗捘卫侯之手及捥卫侯怒王孙贾趋进曰盟以信礼也有如卫君其敢不惟礼是事而受此盟也卫侯欲叛晋而患诸大夫王孙贾使次于郊大夫问故公以晋诟语之且曰寡人辱社稷其改卜嗣寡人从焉大夫曰是卫之祸岂君之过也公曰又有患焉谓寡人必以而子厚与大夫之子为质大夫曰茍有益也公子则往羣臣之子敢不皆负羁絏以从将行王孙贾曰茍卫国有难工商未尝不为患使皆行而后可公以告大夫乃皆将行之行有日公朝国人使贾问焉曰若卫叛晋晋五伐我病何如矣皆曰五伐我犹可以能战贾曰然则如叛之病而后质焉何迟之有乃叛晋晋人请改盟弗许秋晋士鞅防成桓公侵郑围虫牢报伊关也遂侵卫　陈氏曰此其言遂何晋始伐与国也于襄之二十三年齐始叛晋取朝歌去年郑始叛晋盟齐于咸卫始叛晋盟齐于沙于是侵郑卫又明年及齐平虽鲁亦叛晋矣故悉书之也
　　葬曹靖公
　　九月葬陈怀公
　　季孙斯仲孙何忌帅师侵卫
　　晋故也
　　冬卫侯郑伯盟于曲濮
　　师氏曰晋士鞅侵郑卫而鲁亦侵卫是郑卫不得不自为谋又且不得不合谋以相救援而备晋鲁也曲濮之盟其以此与
　　从祀先公盗窃宝玉大弓
