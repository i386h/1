<!-- { "loadSidebar": true } -->
　　楚子伐萧宋华椒以蔡人救萧萧人囚熊相宜僚及公子丙王曰勿杀吾退萧人杀之王怒遂围萧萧溃申公巫臣曰师人多寒王廵三军拊而勉之三军之士皆如挟纩遂傅于萧明日萧溃　胡氏曰假于讨贼以灭陈春秋以讨贼之义重也故末减而书入恶其贰已而入郑春秋以退师之情恕也故末减而书围与人爲善之德宏矣至是肆其强暴灭无罪之国其志已盈虽欲赦之不可得也故传称萧溃经以灭书断其罪也萧既灭亡必无赴者何以得书楚庄县陈入郑大败晋师莫与校者不知以礼制心克伐怨欲皆得行焉遂以灭萧赴告诸侯矜其威力以恐中国也家氏曰萧宋之附庸也楚庄志得而骄睥睨于宋故灭萧以动之自是易子析骸之祸权舆于此春秋书之不惟罪楚亦以忧中国
　　晋人宋人卫人曹人同盟于清丘
　　晋原縠宋华椒卫孔逹曹人同盟于清丘曰恤病讨贰　谢氏曰楚日强盛四国欲恤病讨贰协力相维同心爲盟故书同盟同盟之后四国反覆背盟故夺爵称人凡盟既盟而背之者犹以其盟出于不得已也同盟而违之则其恶大矣
　　宋师伐陈卫人救陈
　　宋爲盟故伐陈卫人救之孔达曰先君有约言焉若大国讨我则死之　胡氏曰陈有弑君之乱宋不能讨而楚能讨之虽曰县陈寻复封之其德于楚而不贰未足责也宋人不能内自省德遽以大众伐之非义举也卫人救陈背盟失信而以救书者意在责宋也高氏曰卫方盟于清丘而反救陈救虽义事而有背盟之患故贬称人

　　春秋阙疑卷二十三
　　钦定四库全书
　　春秋阙疑卷二十四　　　　元　郑玉　撰
　　十有三年春齐师伐莒
　　莒恃晋而不事齐故也
　　夏楚子伐宋
　　以其救萧也　谢氏曰楚子既灭萧于是伐宋以宋师伐陈故也
　　秋螽
　　冬晋杀其大夫先縠
　　赤狄伐晋及清先縠召之也冬晋人讨邲之败与清之师归罪于先縠而杀之尽灭其族　胡氏曰先縠违命大败晋师元帅不能用钺已失刑矣今又重有罪焉晋人治其罪而戮之义也曷爲称国以杀而不去其官夫兵者安危所系有国之大事也将非其人则败虽得其人使亲信间之则败以刚愎不仁者参焉而莫肻用命则败凡此三败君之过也林父初将中军乃以先縠佐之使敌国谋臣知其从政者新未能行令谁之过欤故称国以杀不去其官罪累上也
　　十有四年春卫杀其大夫孔达
　　十三年清丘之盟晋以卫之救陈也讨焉使人弗去曰罪无所归将加而师孔达曰茍利社稷请以我説罪我之由我则爲政而亢大国之讨将以谁任我则死之至是春孔达缢而死卫人以説于晋而免遂告于诸侯曰寡君有不令之臣达构我敝邑于大国既伏其罪矣敢告卫人以爲成劳复室其子使复其位愚按卫之于晋始则遣其臣背盟救陈以干大国
　　之讨终则杀其臣致辞取説以免大国之讨且使之自缢而死又非正名其罪失刑政矣称国以杀不去其官罪累其上宜哉
　　夏五月壬申曹伯寿卒
　　晋侯伐郑
　　爲邲故也告于诸侯搜焉而还中行桓子之谋也曰示之以整使谋而来郑人惧使子张代子良于楚郑伯如楚谋晋故也郑以子良爲有礼故召之　楚子使申舟聘于齐曰无假道于宋亦使公子冯聘于晋不假道于郑申舟以孟诸之役恶宋曰郑昭宋聋晋使不害我则必死王曰杀女我伐之见犀而行及宋宋人止之华元曰过我而不假道鄙我也鄙我亡也杀其使者必伐我伐我亦亡也亡一也乃杀之楚子闻之投而起屦及于窒皇剑及于寝门之外车及于蒲胥之市　高氏曰晋救郑而败于邲郑遂即楚夫郑背晋即楚讨之正也故称晋爵然文公之泽浸微干戈日寻积而至于蜀之盟中国尽从楚矣岂特失郑而已乎至此而后知齐桓晋文之有功于中国也
　　秋九月楚子围宋
　　胡氏曰宋人要结盟誓欲以御楚已非持国之道轻举大众民妄动又非恤患之兵特书救陈以着其罪明见伐之由也国必自伐然后人伐之凡事其作始也简其将毕也必巨易于讼卦曰君子以作事谋始始而不谋必至于讼讼而不竟必至于师若宋是矣始谋不臧至于见伐见围几亡其国则自取之也春秋端本责宋爲防若楚不当围宋则亦明矣
　　葬曹文公
　　冬公孙归父防齐侯于谷
　　张氏曰以归父防齐侯盖鲁素事齐而宣公之立公子遂主之故其父子常使于齐而齐亦不复计等列之不班而与之防也非礼甚矣胡氏曰夫礼别嫌明微制治于未乱自天子出者也列国之君非王事自相防聚是礼自诸侯出矣以国君而降班失列下与外臣防以外臣而抗尊出位上与诸侯防是礼自大夫出矣君若赘旒陪臣执命岂一朝一夕之故其所由来渐矣故易于坤之初六曰驯致其道至坚氷也易言其理春秋见诸行事若合符节可谓防切着明矣
　　十有五年春公孙归父防楚子于宋
　　十四年孟献子言于公曰臣闻小国之免于大国也聘而献物于是有庭实旅百朝而献功于是有容貌采章嘉淑而有加货谋其不免也诛而荐贿则无及也今楚在宋君其图之公説至是公孙归父防楚子于宋　家氏曰楚自伐宋于鲁无与而鲁人震惧若祸之已至者正由宣公以篡弑得国未有能讨之者见楚人戮陈夏征舒惧而往防将以逭弑君之讨也胡氏曰楚子不假道于宋以启衅端而围之陵蔑中华甚矣诸侯纵不能畏简书防患难存先代之后严兵固圉以爲声援犹云可也乃以周公之裔千乘之国谋其不免至于荐贿不亦鄙乎若此类圣人不徒笔之于经也比事以观则知当日强弱盛衰之由春秋经世之畧矣高氏曰直以宋地者罪鲁见夷狄在宋境而反与之交聘也
　　夏五月宋人及楚人平
　　宋人使乐婴齐告急于晋晋侯欲救之伯宗曰不可古人有言曰虽鞭之长不及马腹天方授楚未可与争虽晋之强能违天乎谚曰高下在心川泽纳污山薮藏疾瑾瑜匿瑕国君含垢天之道也君其待之使解如宋使无降楚曰晋师悉起将至矣郑人囚而献诸楚楚子厚赂之使反其言不许三而许之登诸楼车使呼宋人而告之遂致其君命楚子将杀之使与之言曰尔既许不谷而反之何故非我无信女则弃之速即尔刑对曰臣闻之君能制命爲义臣能承命爲信信载义而行之爲利谋不失利以卫社稷民之主也义无二信信无二命君之赂臣不知命也受命以出有死无霣又可赂乎臣之许君以成命也死而受命臣之禄也寡君有信臣下臣获考死又何求楚子舍之以归夏五月楚师将去宋申犀稽首于王之马前曰毋畏知死而不敢废王命王弃言焉王不能答申叔时仆曰筑室反耕者宋必听命从之宋人惧使华元夜入楚师登子反之牀起之曰寡君使元以病告曰敝邑易子而食析骸以防虽然城下之盟有以国毙不能从也去我三十里唯命是听子反惧与之盟而告王退三十里宋及楚平华元爲质盟曰我无尔诈尔无我虞　谷梁氏曰平者成也人者众辞平称众上下欲之也程氏学曰宋人及楚人平宋及之也谢氏曰宋人见围凡九月其告急于晋也外无轮匹马之援内有析骸易子之变宋人知怨之不可以结也故请和于楚以求平楚人知忿之不可以恃也故受宋之和而与之平陈氏曰外平不书必关于天下之故也而后书有与楚平者矣于陈不书于郑不书至宋始书之宋尝及楚平矣至庄王始书之必宋从楚必庄王得宋天下将有南北之势春秋特致意焉朴乡吕氏曰向也晋与楚争陈其后也陈有少西氏之乱晋不能讨而楚能讨之县陈封陈在其掌握而陈在楚宇下矣向也晋与楚争郑其后也郑有皇门之入晋不能救已而爲邲之战则晋师败绩而郑又在楚宇下矣向也晋宋卫犹爲一党及宋师伐陈而卫救之则卫又贰于晋向也晋楚之争而中国之望如鲁国者犹未尝即楚今则公孙归父防楚子于宋而鲁又即于楚矣当是时中国霸主之后则晋也先代之后则宋也郑及楚平则伐郑者晋与宋也邲既败则同爲清丘之盟者晋与宋也清丘之盟陈人不至则爲之伐陈者又宋也今也楚子围宋者九月宋之国人至于易子而食析骸而防矣楚之围宋者亦军敝食尽而将去矣而宋人告急之时晋不能一出力以援之一惩于邲之战而中国之气索然矣宋及楚平岂得已哉书曰宋人及楚人平以见中国之无霸也以见楚人之恣横也以见诸侯之畏于楚而莫有能救之者也然则宋楚之平岂小故哉
　　六月癸卯晋师灭赤狄潞氏以潞子婴儿归
　　六年秋赤狄伐晋围怀及邢丘晋侯欲伐之中行桓子曰使疾其民以盈其贯将可殪也七年赤狄侵晋取向阴之禾至是潞子婴儿之夫人晋景公之姊也酆舒爲政而杀之又伤潞子之目晋侯欲伐之诸大夫皆曰不可酆舒有三隽才不如待后之人伯宗曰必伐之狄有五罪隽才虽多何补焉不祀一也耆酒二也弃仲章而夺黎氏地三也虐我伯姬四也伤其君目五也怙其隽才而不以茂德兹益罪也后之人或者将敬奉德义以事神人而申固其命若之何待之夫恃才与众亡之道也商纣由之故灭天反时爲灾地反物爲妖民反德爲乱乱则妖灾生故文反正爲乏尽在狄矣晋侯从之六月癸卯晋荀林父败赤狄于曲梁辛亥灭潞酆舒奔卫卫人归诸晋晋人杀之晋侯赏桓子狄臣千室亦赏士伯以衍之县曰吾获狄土子之功也微子吾丧伯氏矣晋侯使赵同献狄俘于周　胡氏曰上卿爲主将畧而称师者着其暴也灭而举号及氏者减见灭之罪着灭者之不仁也潞婴儿不死社稷比于中国而书爵者免婴儿之责辞也夫伐国之要讨其罪人斯止矣按左氏潞子夫人晋景公之姊也酆舒爲政而杀之又伤潞子之目则酆舒者罪之在也爲晋计者执酆舒轘诸市立黎侯安定潞子改纪其政而返则诸狄服疆域安矣今乃利狄之土灭潞氏以其君归何义乎春秋所以责晋而畧狄也朴乡吕氏曰白狄屡侵中国晋景灭之似也然楚之围宋厯三时而不解晋不能一引手以救之而徒能加兵于狄今年书晋师灭赤狄潞氏以婴儿归明年书晋人灭赤狄甲氏及留吁观宋之告急也晋侯欲救之而伯宗方以纳污藏疾匿瑕含垢自诿及晋侯之欲伐狄诸大夫皆以爲不可而伯宗乃曰后之人或者将敬奉德义以事神人而申固其命若之何待之呜呼是诚何心哉不得志于楚乃求得志于狄晋侯以是赏桓子又以是赏士伯又使赵同献俘于周君臣之间矜然德色志得意满矣何暇谋及楚哉圣人备书于防义自见矣
　　秦人伐晋
　　秋七月秦桓公伐晋次于辅氏壬午晋侯治兵于稷以畧狄土立黎侯而还及雒魏颗败秦师于辅氏获杜回秦之力人也　薛氏曰报八年之役也
　　王札子杀召伯毛伯
