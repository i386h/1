<!-- { "loadSidebar": true } -->
　　胡氏曰媵者何诸侯有三妇嫡夫人行则娣侄从二国来媵亦以娣侄从凡一娶九女所以广继嗣也谢氏曰媵惟一姓所以致亲睦也同姓不足然后以义起程子曰媵小事不书伯姬之嫁诸侯皆来媵之故书以见其贤女子之贤尚闻于诸侯况君子乎或曰鲁女之贤岂能闻于逺曰古者庻女与非敌者则求为媵固为择贤小君则诸国之贤女当自闻也　愚按媵常事不书而春秋于伯姬之媵书之之详若是者非特贤伯姬也书衞媵所以起晋齐之媵而明其越礼逾制也
　　九年春王正月杞伯来逆叔姬之丧以归
　　左氏曰杞桓公来逆叔姬之防请之也谷梁曰夫无逆出妻之防而为之也胡氏曰凡笔于经者皆经邦大训杞叔姬一女子尔而四书于策何也有男女然后有夫妇有夫妇然后有父子故春秋谨男女之配重大婚之礼以是为人伦之本也夷考杞叔姬之行虽贤不若宋共姬亦不至如鄫季姬之越礼也杞伯初来朝鲁然后出之卒而复逆其防以归者岂非叔姬本不应出故鲁人得以义责之使复葬乎　愚按叔姬之归葬于杞以人情言之或因叔姬之行本不应出故鲁人得以责杞使之归葬以礼法言之叔姬既出而归于鲁矣岂可死而复葬于杞春秋书之盖明鲁不当以叔姬之防归杞杞不当迎叔姬之防归葬而叔姬之行因可见尔故书曰以归以者不宜以也谷梁之説盖得之矣
　　公防晋侯齐侯宋公衞侯郑伯曹伯莒子杞伯同盟于蒲
　　为归汶阳之田故诸侯贰于晋晋人惧防于蒲以寻马陵之盟季文子谓范文子曰徳则不竞寻盟何为范文子曰勤以抚之寛以待之坚彊以御之明神以要之柔服而伐贰徳之次也是行也将以防吴吴人不至　胡氏曰夫盟非固结之本也衞献言于甯喜求复国喜曰必子鲜在不然必败小邾射以句绎来奔曰使季路要我吾无盟矣夫信在言前者不言而自喻诚在令外者不令而自行晋初下令于齐反鲁衞之侵地而齐不敢违者以其顺也齐既从之鲁君亲徃拜其赐矣复有二命俾归诸齐一与一夺信不可知无惑乎诸侯之解体也晋人不知反求诸己惇信明义以补前行之愆而又欲刑牲防血要质鬼神以御之是从事于末而不知本也特书同盟所以罪晋也髙氏曰晋不足以宗诸侯矣既为此盟而诸侯皆贰于是郑叛不服莒溃莫救故书同盟以着其恶
　　公至自防
　　三月伯姬归于宋
　　髙氏曰内女归不书此书者讥宋公不亲迎也杜氏曰为致女复命起也范氏曰逆者非卿故不书刘氏权衡曰诸侯逆女而不书者君自迎也君自逆则常事不书矣王姬归于齐齐侯实来而不见于经是其明验也家氏曰伯姬归宋自始至成礼七见之经贵之也彼与鄫子遇使来请已者春秋不以其汚简册而犹书之贱之也此贵之彼贱之所以垂法于后焉
　　夏季孙行父如宋致女
　　季文子如宋致女复命公享之赋韩奕之五章穆姜出于房再拜曰大夫勤辱不忘先君以及嗣君施及未亡人先君犹有望也敢拜大夫之重勤又赋绿衣之卒章而入　程子曰女既嫁父母使人安之谓之致女古者三月而庙见始成妇也伯姬贤鲁国重之使卿致也胡氏曰致女常事尔何以书致女使卿非礼也经有因褒以见贬者初献六羽之类是也亦有因贬以见褒者致女来媵之类是也伯姬贤行着于家故致女使卿特厚其嫁遣之名贤名闻于逺故诸侯争媵信其无妒忌之行
　　晋人来媵
　　髙氏曰伯姬已嫁而晋始来媵盖讥其不及事且为齐媵起也
　　秋七月丙子齐侯无野卒
　　晋人执郑伯晋栾书帅师伐郑
　　楚人以重赂求郑郑伯防楚公子成于邓秋郑伯如晋晋人讨其贰于楚也执诸铜鞮栾书伐郑郑人使伯蠲行成晋人杀之楚子重侵陈以救郑　髙氏曰郑伯既受盟于蒲楚人以重赂诱之复防楚公子成于邓秋郑伯如晋晋人执之然经不书郑伯防邓者所以恕郑而罪晋也郑伯虽与楚防旋即悔过而躬朝于晋以此言之是知前日之失而自服其罪矣晋人舍其前日之失而答之以礼可也乃因其来朝而执之岂有以礼来朝而反执辱者哉且中国自文宣以来晋楚争盟而伐郑自泌之战郑之从楚者十年虫牢马陵之防然后郑伯受盟于蒲之防所以寻前日之盟也而晋人乃执辱郑伯又使栾书伐之明年使卫侵郑又防诸侯伐郑方是时楚适备吴未暇争郑故郑之在晋者亦五年及楚一求成于郑郑伯甘心于楚者盖追怒晋之不徳弗恤小国之难而轻辱其君故与楚伐许侵宋同挠中国凡二十年实晋有以启之也胡氏曰郑称人而执者既不以王命又不归诸京师则非霸讨也杀伯蠲不书者既执其君则行人为轻亦不足纪也楚子重侵陈与处父救江何异削而不书郑亦有罪焉夫背楚即晋正也今以重赂故又与楚防则是为利之从而不要诸义也故郑无可救之善楚不得有能救之名许氏曰向使晋能制楚使之不能危郑讨郑可也今楚溃莒入郓晋不能救而禁郑之贰于楚郑独能无惩于牵牛衔璧之祸乎师氏曰执人之君伐人之国与楚执宋公以伐宋无异则又一楚也何以为盟主哉
　　冬十有一月葬齐顷公
　　楚公子婴齐帅师伐莒庚申莒溃楚人入郓
　　八年晋侯使申公巫臣如吴假道于莒与渠丘公立于池上曰城已恶莒子曰辟陋在夷其孰以我为虞对曰夫狡焉思启封疆以利社稷者何国蔑有唯然故多大国矣唯或思或纵也勇夫重闭况国乎楚子重自陈伐莒围渠丘渠丘城恶众溃奔莒戊申楚入渠丘莒人囚楚公子平楚人曰勿杀吾归而俘莒人杀之楚师围莒莒城亦恶庚申莒溃楚遂入郓莒无备故也　谢氏曰莒城恶而不脩国陋而不备一日楚师加国民众不守而奔书莒溃罪莒之取祸也莒子既同盟于马陵又同盟于蒲楚之伐莒也诸侯无一出救以致莒人溃焉书莒溃罪晋之不能卫同盟也胡氏曰莒恃其陋而不脩城郭浃辰之间楚克其三都信无备矣然兵至而民逃其上不能使民效死而不去则昧于为国之本也虽隆莒之城何益乎髙氏曰楚人非有意伐郓特以郓莒连邑莒溃而遂以兵入之直以为一事而已一事而先书楚公子帅师者着其専且暴众也再书楚人贬之也杜氏曰楚偏师入郓故书人
　　秦人白狄伐晋
　　髙氏曰晋为盟主既执郑伯又不救莒故诸侯贰而秦人连白狄以伐之且见晋景公之不能霸矣胡氏曰经所谨者内外之辨也晋尝与白狄伐秦今秦又与白狄伐晋族类不复分矣其称人贬辞也武王伐商誓师牧野庸蜀羗髳微卢彭濮皆与焉岂亦不谨乎除天下之残贼而出民于水火之中虽逺方之国以义驱之可也亦虑其同恶相济贻患于后也中国友邦自相侵伐已为不义又与非我族类者共焉不亦甚乎薛氏曰结援外冦未有不自戕也家氏曰前人秦晋交兵自为其私曲直犹有所在今楚人争郑正急出师溃莒以挠晋而秦乃帅白狄战其东欲使晋人不知所备置郑以去其为楚谋善矣然舍中国而甘为荆蛮之役秦之所以自处者卑陋甚矣
　　郑人围许
　　示晋不急君也是则公孙申谋之曰我出师以围许为将改立君者而纾晋使晋必归君　张氏曰君在外而兴师以复怨大臣之罪也家氏曰以是为君归之谋则可以是为事君之道则不可
　　城中城
　　家氏曰定公六年又书城中城曰三家张也以是观之城中城者城国中之城耳鲁人以楚溃莒之故不无震隣之忧故城中城以自固胡氏曰经世安民视道之得失不以城郭沟池以为固也谷梁氏谓凡城之志皆讥其説是矣城非春秋所贵而书城中城者为儆守益微矣王公设险以守其国非欤曰百雉之城七里之郭设险之大端也谨于礼以为国辨尊卑分贵贱明等威异物采凡所以杜絶陵僣限隔上下者乃体险之大用也独城郭沟池之足恃哉
　　十年春衞侯之弟黒背帅师侵郑
　　晋命也　某氏曰黒背定公母弟以同母之爱得位専政故称弟公孙剽黒背之子也其后孙林父背君立剽亦以君宠弟子致之也然则黒背称弟着其兆祸与公子年来聘称弟同意家氏曰以弟帅师责衞也以诸侯伐诸侯责晋也是之谓一书而两贬
　　夏四月五卜郊不从乃不郊
　　师氏曰卜至于五其凟甚矣
　　五月公防晋侯齐侯宋公衞侯曹伯伐郑
　　郑公子班闻叔申之谋三月子如立公子繻夏四月郑人杀繻立髠顽子如奔许栾武子曰郑人立君我执一人焉何益不如伐郑而归其君以求成焉晋侯有疾五月晋立太子州蒲以为君而防诸侯伐郑郑子罕赂以襄钟子然盟于修泽子驷为质辛巳郑伯归讨立君者戊申杀叔申叔禽　谢氏曰栾书伐郑不服于是卫黒背侵郑黒背侵不服于是诸侯伐郑自郑伯见执之后再书伐郑一书侵郑以明不信之生祸也髙氏曰郑伯复归不书所以咎晋也晋既败人之国使其君臣变乱而后伐之而归其君春秋恶其首乱不以舍服与之也刘氏权衡曰左氏谓晋侯方疾立太子州蒲以为君而防诸侯按经但言晋侯无以明其为州蒲也家氏曰君在而立君者郑也非晋也左所记因鲁史闻之误耳父在而爵其子春秋必不然
　　齐人来媵
　　公羊氏曰三国来媵非礼也高氏曰伯姬嫁已乆诸侯以其贤犹来媵之然诸侯夫人唯二媵今晋衞已备其数岂可复加乎春秋所急者礼也所制者欲也以礼制欲则治以欲败礼则乱三国来媵是以欲败礼矣故备书之以为后世戒谢氏曰同姓不患不足而以异姓来媵非礼也
　　丙午晋侯獳卒
　　公疾病求医于秦秦伯使医缓为之未至公梦疾为二竖子曰彼良医也惧伤我焉逃之其一曰居肓之上膏之下若我何医至曰疾不可为也在肓之上膏之下攻之不可达之不及药不至焉不可为也公曰良医也厚为之礼而归之
　　秋七月公如晋
　　晋人止公使送葬于是籴茷未反冬葬晋景公公送葬诸侯莫在鲁人辱之　髙氏曰公昔不奔天王之防今乃奔晋侯之防又为晋人所止使之送葬故圣人于景公之葬没而不书临江刘氏曰曷为不言葬不与葬晋侯也天子之防动天下属诸侯诸侯之防动通国属大夫大夫之防动一国属脩士士之防动一乡属朋友庶人之防动州里属党族公之葬晋侯非礼也以为唯天子之事可也
　　冬十月
　　十有一年春王正月公至自晋
　　三月公至自晋晋人以公为贰于楚故止公公请受盟而后使归　薛氏曰公之在晋九月春秋不书在者在夏也家氏曰在晋在楚均为强国所止而有夷夏之异见止而在中国犹为内也见止而在外夷则外矣书不书其以是欤
　　晋侯使郤犨来聘己丑及郤犨盟
　　薛氏曰郤犨来聘而盟我盟之而托于晋也
　　夏季孙行父如晋
　　报聘且涖盟也　张氏曰按公之至自晋也既受盟矣及季文子之聘也又涖盟焉春秋皆不书而独书郤犨之盟何也盖成公自汶阳归齐之后欲贰晋而不果然嫌隙竟彰无以自明晋因公之朝而止之数月公请受盟而后使归又使郤犨来聘既聘而涖盟鲁使行父往则又从而盟之据强大之势要君臣之盟皆鲁之耻也惟犨聘而盟春秋以荀庚孙良夫之例书之若成公之受盟岂能得晋君而盟之乎亦大夫盟之耳故讳之而不书也
　　秋叔孙侨如如齐
