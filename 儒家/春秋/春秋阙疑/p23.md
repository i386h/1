<!-- { "loadSidebar": true } -->
　　赵氏曰得国不书灭者不絶其祀也髙邮孙氏曰舒者楚附庸之国服属于楚徐人取之使服属于徐也家氏曰荆与舒比而为中国患其来乆矣徐人伐舒为中国挠楚也十五年楚伐徐齐桓帅诸侯之师救之以是知徐人盖受命于齐齐之制楚其用力难矣其为谋审矣筭无遗策而后动髙氏曰徐人欲与中国之盟故取舒以自効厥后齐桓为牡丘之防盖为是也
　　六月雨
　　谷梁氏曰雨云者喜雨也喜雨者有志乎民者也胡氏曰闵雨与民同其忧喜雨与民同其乐此君国子民之道也观此义则知春秋惧天灾恤民隐之意矣刘氏意林曰不独书六月雨而已又先书四月不雨所以见有志乎民汲汲之甚也有志乎民汲汲之甚未足为圣人之法也然而春秋取之者凡南面而治有国家天下者患不与民同忧茍不与民同忧则亦不与民同乐矣唯有道者不然己未尝有忧也民之所忧不可不忧己未尝有乐也民之所乐不可不乐若是者所谓无常心而以百姓之心为心是故与民同忧者王事之始也与民同乐者王事之成也此春秋所为贵非得雨之谓其义则近矣
　　秋齐侯宋公江人黄人防于阳谷
　　谋伐楚也　张氏曰去年盟以定其交矣今岁再防申伐楚之约也胡氏曰或曰侵蔡次陉之师诸侯皆在江黄独不与焉则安知其为谋伐楚乎曰兵有聚而为正亦有分而为竒诸侯之师同次于陉所谓聚而为正也江人黄人各守其地所谓分而为竒也次陉大众厚集其阵声罪致讨以震中国之威江人黄人各守其境按兵不动以为八国之援此克敌制胜之谋也退于召陵而盟礼定循海以归而涛涂执然后及江人黄人伐陈则知侵蔡次陉而二国不防自为掎角之明矣此大防而末言者善是谋也
　　冬公子友如齐涖盟
　　齐侯为阳谷之防来寻盟冬公子友如齐涖盟　谢氏曰齐将伐楚故季友适齐涖盟涖盟者我往受盟于彼也来盟者彼来受盟于我也盟在彼而我往受之故书涖
　　楚人伐郑
　　楚人伐郑郑伯欲成孔叔不可曰齐方勤我弃徳不祥　髙氏曰楚恃其强连三岁加兵于郑欲与中国抗衡则中国之衰可知已齐桓岂可已乎于是明年诸侯大举伐楚也
　　四年春王正月公防齐侯宋公陈侯衞侯郑伯许男曹伯侵蔡蔡溃遂伐楚次于陉
　　三年齐侯与蔡姬乘舟于囿荡公公惧变色禁之不可公怒归之未之絶也蔡人嫁之至是齐侯以诸侯之师侵蔡蔡溃遂伐楚楚子使与师言曰君处北海寡人处南海唯是风马牛不相及也不虞君之渉吾地也何故管仲对曰昔召康公命我先君太公曰五侯九伯女实征之以夹辅周室赐我先君履东至于海西至于河南至于穆陵北至于无棣尔贡包茅不入王祭不共无以缩酒寡人是征昭王南征而不复寡人是问对曰贡之不入寡君之罪也敢不共给昭王之不复君其问诸水濵师进次于陉　公羊氏曰溃者下叛上也谷梁氏曰遂继事也临江刘氏曰次于陉止师以修文告之命也泰山孙氏曰桓之病楚也乆矣故元年防于柽二年盟于贯三年防于阳谷以谋之是时楚方强盛势陵中国不可易也蔡楚与国故先侵蔡俟其兵震威行然后大举蔡既溃遂进师次于敌境按元年桓公救邢城邢皆书某师某师此合鲁衞陈郑七国之君侵蔡遂伐楚书爵者以其能服强楚尊王室救中国之功始着也陈氏曰桓公始有志于夷夏之分于是伐楚而以侵蔡召诸侯书曰遂伐楚言志不在蔡也胡氏曰潜师掠境曰侵侵蔡者竒也声罪致讨曰伐伐楚者正也楚贡包茅不入王祭不共无以缩酒桓公是征而楚人服罪师则有名矣孟子何以独言春秋无义战也譬诸杀人者或曰人可杀与曰可孰可以杀之曰为士师则可以杀之矣国可伐与曰可曰孰可以伐之曰为天吏则可以伐之矣楚虽暴横慿陵上国齐不请命擅合诸侯岂可谓为天吏以伐之乎杨龟山曰桓公责楚以包茅不入固非有夹辅王室之诚心而其事则正矣尹和靖曰责包茅不入昭王不反所谓假仁以行其伯家氏曰齐桓公自北杏始防至是二十有六年所以安中夏尊王室功之大事之伟者惟服楚而已矣夫子发微管仲之叹亦专为是而传谓以蔡姬之故防诸侯侵蔡蔡溃遂伐楚然则齐桓之侵蔡为私怒而发其伐楚乃侵蔡之遂事殆不然也盖齐距楚南北相望数千里搂诸侯动大众防履险阻乆而后涉其境楚得以为僃胜负未可知也故桓公先侵蔡道蔡以及楚所谓兵从天而下楚欲聚而保险已无及矣欲出而求战知弗敌矣乃使屈完如师乞盟未战而气已索于是齐桓兵不血刃坐收攘楚之功此桓公管仲所以熟谋豫图万全而后动非因蔡溃而侥幸万一以为此举也张氏曰楚自桓二年蔡郑防邓已惧其为中国患又积五十年富强吞幷之力今比年伐郑气陵中国所幸齐自桓公入国举管仲治民训兵至此方能率诸侯之师正其罪而讨之使其君臣震恐遣使如师可谓有功于中国矣然其与屈完观师恃力骄矜形于辞色遂来方城汉水之对屈完之归卒践此言不纯屈服时出干纪灭救郑故曾西得以鄙其功烈之甚卑也
　　夏许男新臣卒
　　胡氏曰刘敞曰诸侯卒于外者在师则称师在防则称防今许男一无称者此去师与防而复归其国之验也召陵地在頴川是以许男复焉古者国君即位而为椑歳一漆之出疆必载椑卒于师曰师卒于防曰防正也许男新臣卒非正也其为人君不知命者也不知命则必畏死畏死则必贪生贪生则必乱于礼矣而后有容身茍免之耻而后有淫祀非望之惑此説是也夫知生死之説通昼夜之道者亦岂有异于人哉茍得正而毙则无求矣
　　楚屈完来盟于师盟于召陵
　　楚子使屈完如师师退次于召陵齐侯陈诸侯之师与屈完乘而观之齐侯曰岂不谷是为先君之好是继与不谷同好如何对曰君惠徼福于敝邑之社稷辱收寡君寡君之愿也齐侯曰以此众战谁能御之以此攻城何城不克对曰君若以德绥诸侯谁敢不服君若以力楚国方城以为城汉水以为池虽众无所用之屈完及诸侯盟　谷梁氏曰楚无大夫其曰屈完何也以其来防桓成之为大夫也髙邮孙氏曰春秋大夫来盟者必书君使屈完之来不书使者屈完受命不受辞得专使之宜故不曰使也先书来盟以见楚人之服从又书盟于召陵以见诸侯之退师春秋之盛莫盛于齐桓齐桓之功莫大于召陵之盟也许氏曰楚之未服则侵蔡次陉以威之其既服也则退师召陵以礼焉胡氏曰来盟于师嘉服义也盟于召陵序桓绩也于此见齐师虽强桓公能以律用之而不暴楚人已服桓公能以礼下之而不骄张氏曰于是见齐桓之讨楚进退以礼虽不足以尽王者之义而夫子所谓一匡天下民到于今受其赐实二百四十二年甚盛之举也陈氏曰春秋之褒贬词不足以尽意而后见于文书曰次于陉楚屈完来盟于师盟于召陵斯其为文也美矣　愚谓孟子所谓春秋无义战彼善于此则有之矣正谓此也桓公之功莫大于伐楚荆蛮之罪亦莫大于僭王召陵之役使桓公能禀天子命号召诸侯申明大义以告当世然后竭天下之力挫强楚之锋岂惟周室是赖万世纲常实由以定惜乎桓公徒欲逞伯主之虚声无尊王室之实意始也既不禀命天王终也又不申明大义诸侯次陉屈完来师乃责以包茅不入问以昭王不反取盟而还盖伯者之心急于功利之近习昧于道义之逺图方其纠合诸侯之时未尝正明强楚之罪如成汤亳都之誓武王孟津之防也及屈完之至有不虞君之涉吾地也之言管仲仓卒乃以包茅不入昭王不反为辞以对尔故其功仅足以暂安中夏于一时不足以永尊周室于后曰也或者谓若问其僭王之罪楚必不服召陵之役不能成功人心天理初无夷夏之殊私情曲説乃起是非之辨但以当时应对之辞观之即可见矣管仲问以包茅不入屈完即云寡君之罪及云昭王不反乃云问诸水濵盖包茅之罪实而难逃昭王之事昧而易辨故也桓公问以继好屈完即云寡君之愿及云以此众战谁能御之乃云汉水方城虽众无以用之盖继好以徳众战以力故也以此观之当时问其僭王之罪其将何辞以自解而不服乎使桓公果知仁义道徳之説君臣上下之分以王者之师讨不臣之罪合九国之众临乎方城汉水之上喻以天子之命责其僭王之罪则楚之君臣无所逃于天讨将见楚子肉袒牵羊求哀请命然后贬爵削地终守臣节不敢僭逾则中国永安而王室且复兴矣岂止屈完来盟于师而寻有灭之耻伐郑之劳哉桓公无汤武帝王之学管仲非伊尹周公辅相之才遂使其功烈如此其卑也嗟夫
　　齐人执陈辕涛涂
　　陈辕涛涂谓郑申侯曰师出于陈郑之间国必甚病若出于东方观兵于东夷循海而归其可也申侯曰善涛涂以告齐侯许之申侯见曰师老矣若出于东方而遇敌惧不可用也若出于陈郑之间共其资粮屝屦其可也齐侯説与之虎牢执辕涛涂　公羊氏曰涛涂之罪何辟军之道也涛涂谓桓公曰君既服南夷矣何不还师濵海而东服东夷且归桓公曰诺于是还师濵海而东大陷于沛泽之中顾执涛涂执者曷为或称侯或称人称侯而执者伯讨也称人而执者非伯讨也此执有罪何以不得为伯讨古者周公东征则西国怨西征则东国怨桓公假涂于陈而伐楚则陈人不欲其反由已者师不正故也不修其师而执涛涂古人之讨则不然也　愚按如左氏所载则师终由陈郑反如公羊所载则师从东海反诚如公羊之説涛涂用计诬罔致陷诸侯之师其罪大矣齐侯执当其罪不当贬而称人今既贬而称人当从左氏之説然公羊所论书人之法则当矣
　　秋及江人黄人伐陈
　　讨不忠也　髙氏曰此书及者非鲁及之也蒙上齐人执辕涛涂之文乃齐及之耳齐所以及江黄伐陈者讨其误军道之罪也虽然伐陈非义也陈人亦未肯服故十有二月再防诸侯伐之
　　八月公至自伐楚
　　葬许穆公
　　冬十有二月公孙兹帅师防齐人宋人衞人郑人许人曹人侵陈
　　叔孙戴伯帅师防诸侯之师侵陈陈成归辕涛涂髙氏曰书公孙兹帅师则知诸侯皆大夫帅师以防之矣诸侯皆贬而人之则公孙兹之贬可知矣齐之首恶罪不胜诛也师氏曰秋尝以涛涂之故及江人黄人伐陈是罪其臣以及其君罪其君以及其国逞干戈以示威而不顾政刑之颠倒已为不仁矣况不以前伐为非冬又防七国以侵陈耶春秋书伐盖罪齐犹以涛涂借口曰我有辞非无故也及此书侵则见齐侯辞穷无以借口无故侵陈陈直而齐曲非所以为盟主矣胡氏曰扬子法言或问为政有几曰思斁昔在周公征于东方四国是皇其思矣夫齐桓公欲径陈陈不果纳执辕涛涂其斁矣夫桓公识明而量浅管仲器不足而才有余方楚人未帖而齐以为忧也何其念之深礼之谨也存此心以进善则桓有王德而管氏为王佐矣惜乎楚方受盟志已骄溢陈大夫一谋不协其身见执其国见伐见侵而怒犹未怠也桓德于是乎衰矣行有不得皆反求诸已其身正而天下归之曾可厚以责人而不自反乎原其失在于量浅而器不宏也春秋称人以执罪齐侯也称侵陈者湥责之也故孟子曰仲尼之徒无道桓文之事者管仲曾西之所不为也而子为我愿之乎张氏曰桓公于此慙德多矣大兵之后复以师出重困诸侯故楚终不服郑伯逃盟以致不能救坐视其灭皆怒陈之过致之也　愚谓春秋于伐楚序齐桓之功于侵陈着齐桓之罪邵子曰春秋孔子之刑书功过不相掩五伯者功之首罪之魁也其是之谓乎
　　五年春晋侯杀其世子申生
