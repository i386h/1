<!-- { "loadSidebar": true } -->
　　郑从晋故也　陈氏曰楚初书大夫将也自是必围灭也而后贬人之胡氏曰荆楚僭号称王圣人比诸叛乱而不赦者大一统以存周使明着于君臣之义也郑能弃逆効顺是迁善改过出幽谷而迁乔木也婴齐为是帅师因其防而伐之不义甚矣经所以深恶之也书卿帅师伐郑于文无贬辞何以知其深恶楚也下书栾武子帅师救郑则知之矣凡书救者未有不善之也而伐者之罪着矣
　　冬季孙行父如晋
　　晋人谋去故绛诸大夫皆曰必居郇瑕氏之地沃饶而近盬国利君乐不可失也韩献子将新中军且为仆大夫公揖而入献子从公立于寝庭谓献子曰何如对曰不可郇瑕氏土薄水浅其恶易觏易觏则民愁民愁则垫隘于是乎有沉溺重膇之疾不如新田土厚水深居之不疾有汾浍以流其恶且民从教十世之利也夫山泽林盬国之寳也国饶则民骄逸近寳公室乃贫不可谓乐公説从之夏四月丁丑晋迁于新田冬季文子如晋贺迁也　许氏曰仲孙蔑叔孙侨如公孙婴齐季孙行父有如必书相望于春秋大夫张也
　　晋栾书帅师救郑
　　与楚师遇于绕角楚师还晋师遂侵蔡楚公子申公子成以申息之师救蔡御诸桑隧赵同赵括欲战请于武子武子将许之知庄子范文子韩献子諌曰不可吾来救郑楚师去我吾遂至于此是迁戮也戮而不已又怒楚师战必不克虽克不令成师以出而败楚之二县何荣之有焉若不能败为辱已甚不如还也乃遂还于是军帅之欲战者众或谓栾武子曰圣人与众同欲是以济事子盍从众子为大政将酌于民者也子之佐十一人其不欲战者三人而已欲战者可谓众矣商书曰三人占从二人众故也武子曰善钧从众夫善众之主也三卿为主可谓众矣从之不亦可乎　胡氏曰晋楚遇于桑隧军帅之欲战者八人武子遂还则无功也亦何善之有曰此栾书之所为善也两军相加兵刃既接折馘执俘计功受赏非仁人之心王者之事故次于陉而屈完服者齐桓也防于萧鱼而郑不叛者晋悼也武子之能不迁戮而知还亦庶几哉　愚按晋人救郑与楚遇于绕角楚师已还则郑无事于救矣晋又从而侵蔡是迁怒耳遇楚救而不战善改过也故春秋书救郑无贬辞

　　春秋阙疑卷二十五
　　钦定四库全书
　　春秋阙疑卷二十六　　　　元　郑玉　撰
　　七年春王正月鼷鼠食郊牛角改卜牛鼷鼠又食其角乃免牛
　　谷梁氏曰郊牛日展斛角而知伤展道尽矣所以备灾之道不尽也改卜牛鼷鼠又食其角则亡乎人矣非人之所能也所以免有司之过也家氏曰春秋鲁郊或讥失礼或以纪异僖之始卜讥失礼也宣成定哀之牛伤则以纪异也许氏曰小害大下贼上食而又食三桓子孙相继之象宣公有虞三桓之志至成始弗戒矣
　　吴伐郯
　　吴伐郯郯成季文子曰中国不振旅蛮夷入伐而莫之或恤无吊者也夫　胡氏曰称国以伐外之也吴本太伯之后以族属言则周之伯父何以外也为其僭天子之大号也按国语云命圭有命固曰吴伯不曰吴王然则吴本伯国后虽益炽浸与中国防盟进而书爵不过曰子亦不以本爵与之故纪于礼书曰四夷虽大皆曰子此春秋之法仲尼之制也而以为不敢擅进退诸侯乱名实者误矣许氏曰吴自夀梦得申公巫臣而为楚患夷狄相攻不志也伐郯之役兵连上国于是始见于春秋
　　夏五月曹伯来朝
　　不郊犹三望
　　髙氏曰免牛则不郊矣复书不郊者以吴曹事隔其文故以三望起也
　　秋楚公子婴齐帅师伐郑公防晋侯齐侯宋公衞侯曹伯莒子邾子杞伯救郑八月戊辰同盟于马陵
　　郑子良相成公以如晋见且拜师秋楚子重伐郑师于汜诸侯救郑郑共仲侯羽军楚师囚郧公钟仪献诸晋八月同盟于马陵寻虫牢之盟且莒服故也晋人以钟仪归囚诸军府　程子曰诸侯同心病楚胡氏曰楚人军旅数起频年伐郑以其背已而从诸夏也与楚庄之讨徴舒而入陈异矣书大夫之名氏书帅师书伐而无贬辞者所谓不待贬絶而罪自见者也晋合八国之君亲往救郑则攘冦乱安中国之师也欲着其善故特书救郑以羙之言救则楚罪益明而郑能去逆効顺善亦着矣前此晋遣上将诸国不与此则其君自行而防合诸国则楚人暴横凭陵诸夏之势益张亦可见矣故盟于马陵而书同盟者同病楚也家氏曰爵诸侯而书救郑褒之也春秋为中国虑晋人稍能自振则动色以褒之楚人盛兵凭陵则屡书以斥之是役也不书战而言盟楚避晋也重以吴入州来故楚人奔命自救不暇亦中国自治之机
　　公至自防
　　吴入州来
　　二年楚之讨陈夏氏也庄王欲纳夏姬申公巫臣曰不可君召诸侯以讨罪也今纳夏姬贪其色也王乃止子反欲取之申公巫臣不可而止巫臣自聘诸郑及共王即位将为阳桥之役使屈巫聘于齐且告师期及郑以夏姬行奔晋为邢大夫子重亦怨巫臣以取申吕为赏田于是子重子反杀巫臣之族分其室子重取子阎之室使沈尹与王子罢分子荡之室子反取黒要与清尹之室巫臣自晋遗二子书曰尔以谗慝贪惏事君而多杀不辜余必使尔罢于奔命以死巫臣请使吴晋侯许之吴子夀梦説之乃通吴于晋以两之一卒适吴舍偏两之一焉与其射御教吴乗车教之战陈教之叛楚寘其子狐庸焉使为行人于吴吴始伐楚伐巢伐徐子重奔命马陵之防吴入州来子重自郑奔命子重子反于是乎一嵗七奔命蛮夷属于楚者吴尽取之是以始大通吴于上国陈氏曰吴楚交兵不书至是始书之吴之为蛮乆矣其不敢自列于诸夏而晋求之急将以罢楚也楚罢晋亦不复伯矣入州来不可以不録其始也家氏曰州来楚邑或以为楚之附庸直书州来以其要害之地吴楚所必争吴得之可以制楚亦犹诸侯城郑虎牢不书郑以为中国要害之地城之而郑服楚不敢争也
　　冬大雩
　　衞孙林父出奔晋
　　衞定公恶孙林父冬孙林父出奔晋衞侯如晋晋反戚焉　家氏曰春秋中年诸侯之大夫外交强国以抗其君衞之孙鲁之季其尤也林父自结于晋之权臣为日乆矣至是奔晋挟盟主以控其上未几反国值衞衎继世不能君林父乗而作乱称兵犯上逐其君而立己之所善公子卒之入戚以叛为衞患者几四十年晋实主之衞事晋无违晋之昏君强大夫党其叛臣为之羽翼何以劝人臣之事君者衞献鲁昭所以失国晋实为之也
　　八年春晋侯使韩穿来言汶阳之田归之于齐
　　季文子饯之私焉曰大国制义以为盟主是以诸侯懐徳畏讨无有贰心谓汶阳之田敝邑之旧也而用师于齐使归诸敝邑今有二命曰归诸齐信以行义义以成命小国所望而懐也信不可知义无所立四方诸侯其谁不解体诗曰女也不爽士贰其行士也防极二三其徳七年之中一与一夺二三孰甚焉士之二三犹丧妃耦而况覇主覇主将徳是以而二三之其何以长有诸侯乎诗曰犹之未逺是用大谏行父惧晋之不逺犹而失诸侯也是以敢私言之　髙氏曰汶阳之田鲁国之旧尝为齐所取矣鞌之战齐请盟晋命齐反鲁衞侵地故我得复而取之今齐事晋晋乃使韩穿来命鲁复归之齐夫鲁国之分地先君受之于天子晋不当为齐请于鲁齐不当求之于晋韩穿为晋卿不当为齐言于鲁鲁不当以晋侯之命遂以先祖之分地与齐陆氏曰参讥齐鲁晋也谢氏曰齐之害我封境也晋命归我侵田齐之听命于晋也晋复命我归齐以汶阳与齐为不顺故晋使韩穿来言来言者谕鲁之辞也以汶阳与齐非鲁所欲故云归之于齐归之于齐者不得已之辞也归于直辞以其归以其道也归之于曲辞以其不得已而归之也鲁之分地天子所封也或取或归一出于晋则天子与夺之柄晋国専之矣书来言书归之于齐着景公之罪也汶阳田鲁之旧也袁娄之盟齐归我田也书曰取罪鲁得之非其道也得之非其道者以其假兵力也马陵之盟齐取我田也书曰归者罪鲁与之非其道也与之非其道者以其不能拒也始以争夺取于齐终以其地归之齐前书取后书归着鲁之失也家氏曰汶阳之田先为齐所侵晋挟鲁衞伐齐取其侵地以归之于鲁鲁之旧物本非齐有也晋既已归之于鲁复命鲁人反之于齐不知晋侯之使韩穿何以为辞也春秋书晋侯使韩穿来言汶阳之田归之于齐见其名不正言不顺难乎其为言也
　　晋栾书帅师侵蔡
　　遂侵楚获申骊楚师之还也晋侵沈获沈子揖初从知范韩也是行也郑伯将防晋师门于许东门大获焉　髙氏曰晋得齐之后冀尽得夫诸侯也蔡乃畏楚终不与晋自文十五年晋郤克入蔡之后蔡人不与中国盟防者又几三十年至是栾书复加兵以侵之家氏曰晋人侵蔡攻楚之与国亦可以报其伐郑也师氏曰陈蔡郑比尝从楚而郑已复归晋独陈蔡迷而未复诚可罪也为晋侯之计纠合诸侯明其政刑奉辞行伐何所不可而乃以大夫侵之见其畏蔡者所以畏楚也
　　公孙婴齐如莒
　　声伯如莒逆也　髙氏曰因马陵之盟复与莒通婴齐因聘而自逆妇是以春秋志之
　　宋公使华元来聘
　　聘共姬也
　　夏宋公使公孙夀来纳币
　　胡氏曰纳币不书此何以书公孙夀卿也纳币使卿非礼也礼不可畧亦不可过惟其称而已矣畧则轻大伦过则溺私爱宋公之请伯姬鲁侯之嫁其女皆致其厚者也而不知越礼逾制岂所以重大婚之礼哉经悉书之为后法也
　　晋杀其大夫赵同赵括
　　四年晋赵婴通于赵庄姬五年原屏放诸齐婴曰我在故栾氏不作我亡吾二昆其忧哉且人各有能有不能舍我何害弗听至是赵庄姬为赵婴之亡故谮之于晋侯曰原屏将为乱栾郤为徴六月晋讨赵同赵括武从姬氏畜于公宫以其田与祁奚韩厥言于晋侯曰成季之勲宣孟之忠而无后为善者惧矣三代之令王皆数百年保天之禄夫岂无辟王頼前以免也乃立武而反其田焉　胡氏曰同括无罪为庄姬所譛而栾郤害之也故称国以杀而不去其官见晋之失政刑矣
　　秋七月天子使召伯来赐公命
　　胡氏曰诸侯嗣立而入见则有赐已修聘礼而来朝则有赐能敌王所忾而献功则有赐成公即位服丧已毕而不入见既更五服一朝之嵗矣而不朝京师又未尝敌王所忾而有功也何为而来赐命乎召伯县内诸侯为王卿士者也书来赐公命罪邦君之不王讥天子之僣赏也临诸侯曰天王君天下曰天子盖一人之通称啖氏曰称天子盖误矣
　　冬十月癸卯杞叔姬卒
　　陈氏曰内女为夫人恒书卒其不言卒者出也杞叔姬尝出矣则曷为书卒以杞伯之来逆丧则不可以不卒也
　　晋侯使士燮来聘叔孙侨如防晋士燮齐人邾人伐郯晋士燮来聘言伐郯也以其事吴故公赂之请缓师文子不可曰君命无贰失信不立礼无加货事无二成君后诸侯是寡君不得事君也燮将复之季孙惧使宣伯帅师防伐郯　师氏曰晋侯使士燮来聘礼也就来聘之使而遂防伐乃因礼以用刑于聘于伐且皆不専谓之懐鲁亦既不足以为恩谓之威郯又不足以为畏二者胥失之况聘以致物鲁因受物而出师则是师因货出非诸侯助盟主之礼亦非盟主令诸侯之事也胡氏曰前书来聘下书防伐晋侯之为盟主可见矣鲁既知其不可从大国之令而不敢违其不能立亦可知矣河东薛氏曰吴伐郯而不能救服吴则伐之诸侯无所措手足矣家氏曰先书吴伐郯此书三国防伐郯不能救之又伐之着晋之罪所以贬也
　　衞人来媵
