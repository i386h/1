<!-- { "loadSidebar": true } -->
　　春王正月辛巳晋魏舒合诸侯之大夫于狄泉将以城成周魏子涖政卫彪徯曰将建天子而易位以令非义也大事奸义必有大咎晋不失诸侯魏子其不免乎是行也魏献子属役于韩简子及原夀过而田于大陆焚焉还卒于甯范献子去其柏椁以其未复命而田也孟懿子防城成周庚寅栽宋仲几不受功曰滕薛郳吾役也薛宰曰宋为无道絶我小国于周以我适楚故我常从宋晋文公为践土之盟曰凡我同盟各复旧职仲几曰践土固然薛宰曰薛之皇祖奚仲居薛以为夏车正奚仲迁于邳仲虺居薛以为汤左相若复旧职将承王官何故以役诸侯仲几曰三代各异物薛焉得有旧为宋役亦其职也士弥牟曰晋之从政者新子姑受功归吾视诸故府仲几曰纵子忘之山川鬼神其忘诸乎士伯怒谓韩简子曰薛征于人宋征于鬼宋罪大矣且已无辞而抑我以神诬我也启宠纳侮其此之谓矣必以仲几为戮乃执仲几以归三月归诸京师城三旬而毕乃归诸侯之戍齐高张后不从诸侯　谷梁氏曰此其大夫其曰人何也微之也何为微之不正其执人于尊者之所也胡氏曰周官司掌凡囚执人之事属于司冦凡诸侯之狱讼定以邦典凡卿大夫之狱讼断以邦法则大司冦之职也不告诸司冦而执人于天子之侧故虽以王事讨有罪犹贬凡此类皆篡弑之萌履霜之渐执而书其地谨之也每谨于初而祸乱熄矣家氏曰仲几之不受功无王也晋大夫不以王命执仲几亦无王也是故不以城为王事而畧晋大夫之罪此圣人之特笔非因乎旧史者也高氏曰天子所居自诸侯言之则称京师自周言之则以地名为别景王以前都王城因谓王城为京师至敬王始都成周则谓成周为京师故诸侯之大夫奉王命而城王都则亦自周而言城成周及晋人不以王命执仲几于成周则自诸侯而言京师也言京师明天子之在是也
　　夏六月癸亥公之丧至自干侯戊辰公即位
　　叔孙成子逆公之丧于干侯季孙曰子家子亟言于我未尝不中吾志也吾欲与之从政子必止之且听命焉子家子不见叔孙易几而哭叔孙请见子家子子家子辞曰羇未得见而从君以出君不命而薨羇不敢见叔孙使告之曰公衍公为实使羣臣不得事君若公子宋主社稷则羣臣之愿也凡从君出而可以入者将唯子是听子家子未有后季孙愿与子从政此皆季孙之愿也使不敢以告对曰若立君则有卿士大夫与守在羇弗敢知若从君则貌而出者入可也寇而出者行可也若羇也则君知其出也而未知其入也羇将逃也丧及坏隤公子宋先入从公者皆自坏隤反六月癸亥公之丧至自干侯戊辰公即位　高氏曰公薨迨今半歳余矣季氏不以国君丧礼迎之者谋废公衍公为而立定公也凡即位不日此书日者非正月朔旦故也公羊氏曰曷为以戊辰之日然后即位正棺于两楹之间然后即位苏氏曰元年定公之元年也而书曰公之丧至自干侯可乎昭公之丧未至定公未即位则犹昭公之年也胡氏曰昭公之薨已越葬期犹未得返至于六月癸亥然后丧至而定之即位乃在是月之戊辰盖迟速进退为意如所制不得专也以周书顾命考之成王之崩在四月乙丑宰臣大保即于是日命仲桓南宫毛俾爰齐侯吕伋以二干戈虎贲百人逆王世子钊于南门之外延入翼室宅忧为天下主不待崇朝而后定也昭公丧至在葬期之后公子宋自坏隤先入犹未得立是知为意如所制不得以时定也家氏曰一年不二君者常也一年而二君者变也昭公之丧以是月税輤定公即以是月即位是一岁而二君也故春秋书前公之丧至与后公之入立以示其变着鲁国非常之祸亦以见定之非所当立而立也意如逐君君既死于外又废君之子而立其弟废其所恶立其所善废立由己罪大恶盈中国无王莫之讨之春秋书公即位于丧至六日之后见丁夺迟速惟贼臣之意所以诛之也
　　秋七月癸巳葬我君昭公
　　季孙使役如阚公氏将沟焉荣驾鹅曰生不能事死又离之以自旌也纵子忍之后必或耻之乃止季孙问于荣驾鹅曰吾欲为君諡使子孙知之对曰生不能事死又恶之以自信也将焉用之乃止秋七月癸已葬昭公于墓道南孔子之为司冦也沟而合诸墓大东莱吕氏曰葬本国之君称葬某公足矣必曰
　　葬我君某公者隆君臣之恩尽忠爱之义资于事父有父之道焉故必曰我君以明之也此道也常时无事则不见此理特于昭公为大有警动于其臣下者
　　九月大雩
　　立炀宫
　　昭公出故季平子祷于炀公九月立炀公宫　公羊氏曰炀公之宫也立者不宜立也高氏曰昔季孙行父尝立武宫矣炀公比武公尤逺盖伯禽之子庙毁乆矣季孙意如之逐君也惧而祷焉昭公薨于外因以为应遂为之立宫盖季孙用此欺人若曰昭公之死者神实贶之也春秋诛其意而微其辞但书立炀宫而季氏行事之迹自可见矣此之谓世济其恶也而公从之公之恶可知矣
　　冬十月陨霜杀菽
　　公羊氏曰何以书记异也谷梁氏曰未可以杀而杀举重可杀而不杀举轻其曰菽举重也杜氏曰周十月今八月陨霜杀菽非常之灾苏氏曰于其不杀而言草言其广也于其杀而言菽言其所害也谢氏曰十二月霜不杀草异之大者也十月霜杀菽灾之大者也
　　二年春王正月
　　夏五月壬辰雉门及两观灾
　　范氏曰雉门公宫之南门两观阙也何氏曰雉门两观皆天子之制门为其主观为其饰高邮孙氏曰自成王以天子礼乐赐周公而鲁之羣公相承僭之国内制度一同于天子孔子非之而欲着其僭于春秋乆矣于是雉门两观灾故孔子因其灾以着其僭曰及者灾自雉门而及于两观先后之次尔谢氏曰宫室过制天所不与然则雉门及两观灾乃天恶其僭而灾之也
　　秋楚人伐吴
　　昭三十年冬吴子问于伍员曰初而言伐楚余知其可也而恐其使余往也又恶人之有余之功也今余将自有之矣伐楚如何对曰楚执政众而乖莫适任患若为三师以肄焉一师至彼必皆出彼出则归彼归则出楚必道敝亟肄以罢之多方以误之既罢而后以三军继之必大克之阖庐从之楚于是乎始病三十一年秋吴人侵楚伐夷侵潜六楚沈尹戌帅师救潜呉师还楚师迁潜于南冈而还吴师围左司马戍右司马稽帅师救及豫章呉师还始用子胥之谋也至是桐叛楚吴子使舒鸠氏诱楚人曰以师临我我伐桐为我使之无忌秋楚瓦伐吴师于豫章呉人见舟于豫章而潜师于巢冬十月吴军楚师于豫章败之遂围巢克之获楚公子繁　许氏曰自襄三年书楚伐吴终于人之则楚力竭矣于是有吴入郢自昭三十二年书吴伐越终于越再入吴于是吴亡楚介在南荒彼此相攻不可殚録故删取其要如此以为伐国之戒七书楚伐仅能一克于朱方他役皆败无功书伐而不书败者积其陵暴首兵之咎将微之于此而后至于祸败失国也
　　冬十月新作雉门及两观
　　谷梁氏曰言新有旧也作为也刘氏意林曰习旧而不知以为非覩变而不知以为戒无怪于季氏之胁其主矣此春秋之微辞致意也高氏曰圣人特书新作者重僭窃之罪自在定公而不在先公也胡氏曰书新作者讥僭王制而不能革也雉门象魏之门其外为库门而臯门在库门之外其内为应门而路门在应门之内是天子之五门也僖公尝修泮宫复閟宫非不用民力而春秋不书新作南门则独书者南非一门也必有不当为者子家驹以设两观为僭天子是非诸侯之制明矣夫拨乱反正者必本诸身身正者物必正春秋于僭君必书者必正之意也使定公遇灾而惧革其僭礼三家陪臣虽欲僭诸侯执国命其敢乎习旧而不知以为非何以禁季氏之胁其主哉故特书新作以讥之
　　三年春王正月公如晋至河乃复
　　程子曰季孙意如上不请于天子下不请于方伯而立定公故晋怒而公往朝焉晋辞公而复故明年因防而请盟于臯鼬
　　二月辛卯邾子穿卒
　　二年邾庄公与夷射姑饮酒私出阍乞肉焉夺之杖以敲之至是二月辛卯邾子在门台临廷阍以瓶水沃廷邾子望见之怒阍曰夷射姑旋焉命执之弗得滋怒自投于牀废于鑪炭烂遂卒先葬以车五乘殉五人庄公卞急而好洁故及是
　　夏四月
　　秋葬邾庄公
　　冬仲孙何忌及邾子盟于防
　　修邾好也　许氏曰天下有礼则邦国相下春秋之季大国日侵兵力胜而礼敬亡故志公如晋至河乃复着晋之轻鲁也志仲孙何忌及邾子盟于防着鲁之轻邾也髙氏曰邾子居丧而以吉礼与鲁大夫盟则微弱可知家氏曰春秋书邾人之丧继以仲孙之盟责鲁也
　　四月春王二月癸巳陈侯吴卒
　　三月公防刘子晋侯宋公蔡侯卫侯陈子郑伯许男曹伯莒子邾子顿子胡子滕子薛伯杞伯小邾子齐国夏于召陵侵楚
　　三年蔡昭侯为两佩与两裘以如楚献一佩一裘于昭王昭王服之以享蔡侯蔡侯亦服其一子常欲之弗与三年止之唐成公如楚有两肃爽马子常欲之弗与亦三年止之唐人或相与谋请代先从者许之饮先从者酒醉之窃马而献之子常子常归唐候自拘于司败曰君以弄马之故隐君身弃国家羣臣请相夫人以偿马必如之唐侯曰寡人之过也二三子无辱皆赏之蔡人闻之固请而献佩于子常子常朝见蔡侯之徒命有司曰蔡君之乆也官不共也明日礼不毕将死蔡侯归及汉执玊而沈曰余所有济汉而南者有若大川蔡侯如晋以其子元与其大夫之子为质焉而请伐楚至是刘文公合诸侯于召陵谋伐楚也晋荀寅求货于蔡侯弗得言于范献子曰国家方危诸侯方贰将以袭敌不亦难乎水潦方降疾疟方起中山不服弃盟取怨无损于楚而失中山不如辞蔡侯吾自方城以来楚未可以得志祗取勤焉乃辞蔡侯晋人假羽旄于郑明日或斾以防晋于是乎失诸侯　程子曰楚恃其强侵凌诸侯晋上请于天子大合诸侯以伐之而不能明暴其罪以行天讨无功而还故书侵以罪之胡氏曰传书伐而经书侵楚者楚为无道凭陵诸夏为一裘一马拘唐蔡二君三年而后遣蔡侯既归而请师于晋晋人请命于周大合诸侯天子之元老在焉若能暴明其罪恭行天讨庶几哉王者之师齐桓晋文之功褊矣有荀寅者求货于蔡侯弗得遂辞蔡人晋由是失诸侯无功而还　愚按召陵之防传虽称谋伐楚而实未尝加兵于楚圣人以其虽加兵于楚亦必不能声其罪而服之故特书曰侵楚以陋之此乃特笔与其他书侵书伐者不同以例求之则失之矣
　　夏四月庚辰蔡公孙姓帅师灭沈以沈子嘉归杀之沈人不防于召陵晋人使蔡伐之夏蔡灭沈　胡氏曰书灭沈罪公孙姓也书以归罪沈子嘉也书杀之罪蔡侯也奉辞致讨而覆其邦家为敌所执不死于位皆不仁矣所恶于前无以先后出乎尔者反乎尔者也蔡侯视楚犹沈视蔡也昭公拘于楚三年而后反非以国小而弱乎沈虽不防召陵未有大罪恶也而恃强杀之甚矣能无公孙翩之及哉大东莱吕氏曰蔡公孙姓不能正其君之失而遂灭沈至以沈子嘉归杀之其罪极矣春秋之世诸侯君臣失道至此者皆由不知分义茍力所能制则为之矣此与禽兽奚辨许氏曰沈不受令而使蔡灭沈许已受盟而不能禁郑灭许有以知晋政之失诸侯矣
　　五月公及诸侯盟于臯鼬
