<!-- { "loadSidebar": true } -->
　　二十一年冬十月华登以吴师救华氏齐乌枝鸣戍宋厨人濮曰军志有之先人有夺人之心后人有待其衰盍及其劳且未定也伐诸若入而固则华氏众矣悔无及也从之丙寅齐师宋师败吴师于鸿口获其二帅公子苦雂偃州员华登帅其余以败宋师公欲出厨人濮曰吾小人可借死而不能送亡君请待之乃徇曰扬徽者公徒也众从之公自扬门见之下而廵之曰国亡君死二三子之耻也岂专孤之罪也齐乌枝鸣曰用少莫如齐致死齐致死莫如去备彼多兵矣请皆用剑华氏北复即之厨人濮以裳裹首而荷以走曰得华登矣遂败华氏于新里翟偻新居于新里既战说甲于公而归华姓居于公里亦如之十一月癸未公子城以晋师至曹翰胡防晋荀吴齐苑何忌卫公子朝救宋丙戌与华氏战于赭丘郑翩愿为鹳其御愿为鹅子禄御公子城庄菫为右于犨御吕封人华豹张匄为右相遇城还华豹曰城也城怒而反之将注豹则闗矣曰平公之灵尚辅相余豹射出其间将注则又闗矣曰不狎鄙抽矢城射之殪张匄抽殳而下射之折股扶伏而击之折轸又射之死于犨请一矢城曰余言女于君对曰不死伍乘军之大刑也干刑而从子君焉用之子速诸乃射之殪大败华氏围诸南里华亥搏膺而呼见华防曰吾为栾氏矣防曰子无我迋不幸而后亡使华登如楚乞师华防复入楚防越帅师将逆华氏大宰犯諌曰诸侯唯宋事其君今又争国释君而臣是助无乃不可乎王曰而告我也后既许之矣至是楚防越使告于宋曰寡君闻君有不令之臣为君忧无宁以为宗羞寡君请受而戮之对曰孤不佞不能媚于父兄以为君忧抑君臣日战君曰余必臣是助亦唯命人有言曰唯乱门之无过君若惠保敝邑无亢不以奨乱人孤之望也唯君图之楚人患之诸侯之戍谋曰若华氏知困而致死楚耻无功而疾战非吾利也不如出之以为楚功其亦无能为也已救宋而除其害又何求乃固请出之宋人从之己巳宋华亥向宁华定华防华登皇奄伤省臧士平出奔楚宋公使公孙忌为大司马边卬为大司徒乐祁为司城仲几为左师乐大心为右师乐挽为大司寇以靖国人　胡氏曰华向诱杀羣公子又劫其君取其太子母弟为质又求助于吴楚使之入披其国都以叛此必诛不赦之罪也宋宜竭力必讨之于内诸侯冝竭心必救之于外楚子冝执叛臣之使而戮之于境今楚人释君而臣是助诸侯之戍怠于救患固请逸贼而宋又从之则皆罪也故晋荀吴齐苑何忌卫公子朝曹大夫皆畧而不书其曰自宋南里者讥宋之纵释有罪不能致讨出奔楚者不待贬絶而亢不奬乱人之恶自见矣
　　大搜于昌间
　　胡氏曰昭公之时凡三书搜或以非其时或以非其地而大意在权臣专行公不与也三纲军政之本古者春搜夏苗秋狝冬狩皆于农隙以讲事而所主者明贵贱辨等列顺少长习威仪则皆纳民于轨物而非驰射击刺之末矣今鲁君则设两观乘大辂其臣则八佾舞于庭旅泰山以雍彻其宰则据大都执国命而军政之本亡矣何以搜为此春秋所书为后戒之意也
　　夏四月乙丑天王崩六月叔鞅如京师葬景王
　　泰山孙氏曰以天子之尊三月而葬此诸侯之不若也
　　王室乱
　　十五年六月王太子夀卒秋八月王穆后崩十二月晋荀跞如周葬穆后籍谈为介既葬除防以文伯宴樽以鲁壶王曰伯氏诸侯皆有以镇抚王室晋独无有何也文伯揖籍谈对曰诸侯之封也皆受明器于王室以镇抚其社稷故能荐彜器于王晋居深山戎狄之与邻而逺于王室王灵不及拜戎不暇其何以献器王曰叔氏而忘诸乎叔父唐叔成王之母弟也其反无分乎宻须之鼓与其大路文所以大搜也阙巩之甲武所以克商也唐叔受之以处参虚匡有戎狄其后襄之二路鏚钺秬鬯彤弓虎贲文公受之以有南阳之田抚征东夏非分而何夫有勲而不废有绩而载奉之以土田抚之以彜器旌之以车服明之以文章子孙不忘所谓福也福祚之不登叔父焉在且昔而高祖孙伯黡司晋之典籍以为大政故曰籍氏及辛有之二子董之晋于是乎有董史女司典之后也何故忘之籍谈不能对宾出王曰籍父其无后乎数典而忘其祖归以告叔向叔向曰王其不终乎吾闻之所乐必卒焉今王乐忧若卒以忧不可谓终王一岁而有三年之防二焉于是乎以防賔宴又求彜器乐忧甚矣且非礼也彜器之来嘉功之由非由防也三年之防虽贵遂服礼也王虽弗遂宴乐以早亦非礼也礼王之大经也一动而失二礼无大经矣言以考典典以志经忘经而多言举典将焉用之至是王子朝賔起有宠于景王王与賔孟说之欲立之刘献公之庶子伯蚠事单穆公恶賔孟之为人也愿杀之又恶王子朝之言以为乱愿去之賔孟适郊见雄鸡自断其尾问之侍者曰自惮其牺也遽归告王且曰鸡其惮为人用乎人异于是牺者实用人人牺实难已牺何害王弗应夏四月王田北山使公卿皆从将杀单子刘子王有心疾乙丑崩于荣锜氏戊辰刘子挚卒无子单子立刘蚠五月庚辰见王遂攻賔起杀之盟羣王子于单氏丁巳葬景王王子朝因旧官百工之防职秩者与灵景之族以作乱帅郊要饯之甲以逐刘子壬戌刘子奔扬单子逆悼王于庄宫以归王子还夜取王以如庄宫癸亥单子出王子还与召庄公谋曰不杀单旗不防与之重盟必来背盟而克者多矣从之樊顷子曰非言也必不克遂奉王以追单子及领大盟而复杀挚荒以说刘子如刘单子亡乙丑奔于平畤羣王子追之单子杀还姑发弱鬷延定稠子朝奔京丙寅伐之京人奔山刘子入于王城辛未巩简公败绩于京乙亥甘平公亦败焉叔鞅至自京师言王室之乱也闵马父曰子朝必不克其所与者天所废也　临江刘氏曰何言乎王室乱乱自内作者也谢氏曰太子天下之本也建储立嫡所以正太子之位也太子之位正则嫡庶之分明而争乱之源塞矣古者朝委裘而天下不乱者此道素明也王子猛王之嫡子也王子朝王之庶子也猛以嫡当继而王不正其位朝以庻怙宠而王不制其失以致储宫不定而奸臣异心故景王之葬方毕而王室争夺之乱作矣刘单以公义辅正而尊猛尹氏以私心党庶而尊朝内外出入战鬭五年而后定春秋书王室乱以明乱自景王为之也胡氏曰其言王室乱讥国本之不正也春秋书子同生于前而记王室乱于后其为来世法戒明矣高氏曰春秋记事必指其实下书王猛子朝之事自足以见王室之乱而圣人乃于此不隠其辞直云尔何哉前此王室衰微犹未至于乱也故圣人每扶而尊之言王则曰天王不混称于吴楚也言周则曰京师不下同于列国也王败于郑而书蔡人卫人陈人从王伐郑以诸侯不可敌王故明君臣之大义也王与戎战而书王师败绩于茅戎以夷狄不可敌王故以自败为文也以至襄王出奔而书天王出居于郑晋侯召王而书天王狩于河阳王臣虽微者亦序于诸侯之上则所以严其名分者至矣故凡王室可讥可贬者皆迁就其辞而为之隠避今景王不能正其家而致诸子之争立于是尹氏召伯毛伯欲立子朝而刘子单子欲立王猛二子相争遂以干戈相向迭胜迭负五年之间国无定主王室之乱莫此为甚故特书之然荘二十年惠王有子頺之乱僖二十四年襄王有子带之乱春秋不书王室乱何独于此乎书惠襄二王乱不在已今景王之乱乃自取之是王室自乱盖有甚于惠襄者呜呼王室者诸夏之本也圣人于此所以特书王室乱者深悼周之不复兴且罪诸侯之不一救也岂特识叔鞅之言而已哉
　　刘子单子以王猛居于皇
　　单子欲告急于晋秋七月戊寅以王如平畤遂如圃车次于皇刘子如刘单子使王子处守于王城盟百工于平宫辛卯鄩肸伐皇大败获鄩肸壬辰焚诸王城之市八月辛酉司徒丑以王师败绩于前城百工叛己巳伐单氏之宫败焉庚午反伐之辛未伐东圉高氏曰皇畿内之邑不言出而言居者猛所得有
　　也未逾年而称王示当立也其名之明虽有当立之义未能自定也君前臣名刘单不名而王名不嫌于倒置乎曰君前臣名常礼也礼当其变臣有不名而名其君不嫌者矣惟可与权者能变而不越乎中许氏曰其称王猛未即位也顾命康王当防称王而猛以王系之者书志事春秋书法也胡氏曰凡称以者不以者也师而曰以能左右之也地而曰以能取与之也人而曰以能死生之也尊不以乎卑贵不以乎贱大不以乎小刘蚠单旗臣也曷为能以王猛乎猛无宠于景王不能自定其位制在刘单其曰以者能废立之也按景王大子寿以昭十五年卒至是八年矣猛与丐皆其母弟无疑于当立然乆而未立者王爱庶子朝欲立以为嗣未果而王崩故诸大臣竞立君诸王子争欲立以正则有猛以宠则有朝猛虽正而无宠其威不足以慑羣下朝虽宠而不正其分不足以服人心二子废立皆恃大臣强弱而后定者也故特书曰以而景王之弱其后嗣轻其宗社之罪亦着矣
　　秋刘子单子以王猛入于王城
　　冬十月丁巳晋籍谈荀跞帅九州之戎及焦瑕温原之师以纳王于王城庚申单子刘蚠以王师败绩于郊前城人败陆浑于社　高氏曰入者难辞子朝之党在焉故言入愚按再书刘子单子以王猛入于王城书之重辞之复所以责景王宠庶乱嫡致使其子废立之权在于臣下身死国乱几亡社稷为后世戒也夫王猛嫡也子朝庶也猛当立而朝不当立无可议者猛既入于王城为刘单者所宜告之宗庙号召诸侯数子朝篡立之故明尹氏为乱之由声其罪而诛之则王室定矣今徒能挟王猛而与之争不能明大义以致其讨斯则刘单之失计也不曰京师而曰王城者言京师则徒见其为众大之称而已未见其为王者之居也故曰王室曰王猛曰王城皆所以明其当为王也然则言京师者婉辞也不敢斥言之也言王城者直辞也所以尊言之也
　　冬十月王子猛卒
　　敬王即位馆于子旅氏十二月庚戌晋籍谈荀跞贾辛司马督帅师军于隂于侯氏于谿泉次于社王师军于汜于解次于任人闰月晋箕遗乐征右行诡济师取前城军其东南王师军于京楚辛丑伐京毁其西南　泰山孙氏曰其曰王子猛者言王所以明当嗣之人也言子所以见未逾年之君也言猛所以别羣王子也不崩不葬者降成君也苏氏曰猛既称王猛矣于其卒也称王子猛何也春秋书名严于卒葬于其卒不得不正其本名也所谓非葬非薨名有所不必尽也陈氏曰王猛矣则其曰王子猛何于其卒从其恒称尔春秋之义茍废立也足以乱名实则不可不辨茍非废立也无乱于名实则弗辨也是故成之为君称王猛于其卒也从其恒称为王子猛谢氏曰刘子单子以立正为心可谓忠于王室矣然下不能合师旅以除逆恶上不能伸社稷大义以正王位乃以王子乘间入于王城终不得其志而辛可见二子无定难之才也
　　十有二月癸酉朔日有食之














　　春秋阙疑卷三十七
<经部,春秋类,春秋阙疑>
　　钦定四库全书
　　春秋阙疑卷三十八　　　　元　郑玊　撰
　　二十有三年春叔孙婼如晋
　　癸丑叔鞅卒
　　晋人执我行人叔孙婼
