<!-- { "loadSidebar": true } -->
　　谷梁氏曰天子救日置五麾陈五兵五鼔诸侯置三麾陈三鼓三兵大夫击门士击柝言充阳也朴乡吕氏曰声阳类也鼓所以作阳而助声也书曰乃季秋月朔辰弗集于房鼓奏鼔啬夫驰庻人走而周官救日月则有鼓人以诏王鼓有太仆以赞王鼔详于用鼓者急于助阳也天子伐鼓于社者社隂之神也日食则隂胜阳也天子尊诸侯卑天子责神诸侯自责而已诸侯而鼓于社则失正矣复用牲非礼也凡天灾有币无牲薛氏曰礼天子伐鼓于社诸侯用币于社伐鼔于朝胡氏曰讥不鼔于朝而鼔于社又用牲也
　　伯姬归于杞
　　谷梁氏曰其不言逆何也逆之道微胡氏曰逆者非卿其姓氏不登于史册则书归以志礼之失也髙氏曰若时君之女则加子字以别之此伯姬若桓公末年所生之女则于今殆二十余歳盖已失时公既娶而后嫁之也
　　秋大水鼓用牲于社于门
　　左氏曰凡天灾有币无牲非日月之不鼓髙邮孙氏曰日食必鼓者必隂侵阳其验甚逺而为灾未见大水则灾及于物其验已明其灾已着其灾未见则圣人为伐鼓之法以救阳且以警于人君也验已著者则无事于鼔也谢氏曰社主土门主出入大水之为患也鲁人欲以声骇变故鼓欲以土胜水故用牲于社欲以门御水故用牲于门凡天地之变先王责诸已求诸人而已犹以为未也又以隂阳象类致力乎祈禳祭享之间所以尽救灾之道也方是时庄公君道不脩国事不治乆矣鲁人不知所以消变而一切求之祈禳之间其祈禳一切以意而不以礼夫救灾之道逺矣大水漂荡而欲以鼓骇之不亦愚乎大水出为国害而欲以社胜之以门御之不亦惑乎
　　冬公子友如陈
　　杜氏曰鲁出朝聘皆书如谢氏曰友庄公弟以公子为卿故书公子朴乡吕氏曰公子母弟一也或称弟或称公子者礼诸侯絶朞而臣诸父昆弟君臣者分之别也昆弟者恩之属也礼不可以无分异贵贱则礼法严臣不可以敌君申私恩则公义废然则春秋之书公子乃其常也其书弟者变之正也友如陈报女叔之聘也
　　二十有六年春公伐戎夏公至自伐戎
　　朴乡吕氏曰庄十八年公追戎于济西必以乘闲而侵我也二十年而齐人伐之必以奸纪而为暴也今又侵曹以出羁因乱以纳赤其浸盛矣许氏曰齐鲁伐戎而中国崇隐桓以来世有戎盟至于庄公戎始变渝我是以有济西之役于此伐戎义以胜矣
　　曹杀其大夫
　　髙邮孙氏曰礼曰刑不上大夫者一国之选而人君之所尊任者也选之得其人而任之当其才故君臣相与而国家以治不幸其选之非人而任之不见其功则放之而已盖大夫有罪而放之为之君者已有罪矣况刑之乎故曰刑不上大夫也张氏曰诸侯虽专一国之权而卿大夫非大罪极恶不得擅加以刀锯必以闻于天子此王制之所甚谨盖视为一体则恩意之笃自足以感其忠敬之心于无穷视犹土芥无罪而杀之则宼讐之视有所必至此春秋于杀大夫所以详书而谨之上下相杀之变至于定哀而极也胡氏曰称国以杀者国君大夫与谋事不请于天子而擅杀之也义系于杀则止书其官曹杀其大夫宋人杀其大夫是也义系于人则兼书其名氏楚杀其大夫得臣陈杀其大夫泄冶之类是也所谓义系于杀者罪在于专杀而见杀者之是非有不足纪也故止书其官而不复录其名氏也古者诸侯之卿大夫士命于天子而诸侯不敢专命也其有罪则请于天子而诸侯不敢专杀也及春秋时国无大小卿大夫士皆专命之而不以告于王朝有罪无罪皆专杀之而不以归于司宼无王甚矣五伯三王之罪人而葵丘之防犹曰无专杀大夫故春秋明书于防僃天子之禁也凡诸侯之大夫方其交政中华防盟征伐虽齐晋上卿止录其名氏至于见杀虽曹莒小国亦书其官或抑或扬或夺或与圣人之大用也明此然后可以司赏罚之权矣陈氏曰凡杀大夫恒名之此其不名何恶君也庄公卒有戎难羁出奔陈赤于是篡曹篡而杀其大夫则必不义其君者也宋杵臼之弑也始不书贼而曰宋人以是为君无道也无道而杀大夫则亦不义其君者也是故曹僖公之大夫不名宋昭公之大夫不名
　　秋公防宋人齐人伐徐
　　胡氏曰按书伯禽尝征徐戎则戎在徐州之域为鲁患旧矣是年春伐戎秋又伐徐必戎与徐合兵表里为鲁国之患也故虽齐宋将卑师少而公独亲行
　　十有二月癸亥朔日有食之
　　二十有七年春公防杞伯姬于洮
　　家氏曰杜氏以伯姬为庄公之女即二十五年归于杞者陆氏谓春秋时有子叔姬者三皆谓时君之女穪子者以别先君之子公谷以为同母姊妹非也则此伯姬未必是庄公之女借是庄公女于洮亦非归寜之地春秋书公防杞伯姬于洮非归寜之义也谢氏曰伯姬鲁女洮鲁地女有归寜于国无出防于境洮之防在鲁有败礼之愆在杞失正家之道陆氏微防曰参讥之也公及杞侯伯姬俱失正矣
　　夏六月公防齐侯宋公陈侯郑伯同盟于幽
　　陈郑服也　愚按十六年防于幽始书同盟至是再防于幽复书同盟然前盟防者九国今止五国特以陈郑反覆至是始服故齐侯防公及宋望国而盟之不再盟他国也程子曰同志而盟非率之也谢氏曰明年荆伐郑公防二国救郑然则郑苦于楚欲与中国同盟可知也髙氏曰齐侯九合诸侯此其二也十三年北杏之防穪人十五年鄄之防不穪公而去年伐徐之役犹以宋主兵故谷梁氏谓此盟授之诸侯授之诸侯齐桓得众也胡氏曰同盟之例有恶其反覆而书同盟此盟郑伯之所欲而书同盟者也凡盟皆小国受命于大国不得已而从焉者也其有小国愿与之盟非出于勉强者则书同盟所以志同欲也前此郑伯尝贰于齐矣至是齐桓强盛有伯中国攘夷狄之势诸侯皆归之郑伯于是焉有畏服之心其得与于盟所欲也故特书同
　　秋公子友如陈葬原仲
　　原仲季友之旧也　髙氏曰大夫不交诸侯诸侯不行使乎大夫今公子友往防他国大夫之葬盖私行也鲁人听其出故同出使之文而系之葬原仲以重其罪谢氏曰诸侯相葬礼也人臣无境外之交卿非君命不越境公子友以私事出境葬大夫其专命僭制不待贬絶而自见矣　愚按春秋书人臣出境未有着其事者此独书葬原仲何也盖不着其事则嫌于出聘故特书其事以明其以私事出境而更不加讥贬之词所谓直书其事而义自见也
　　冬杞伯姬来
　　归寜也　赵氏曰合礼者常事不书岂有二百四十二年内女惟两度归寜乎盖知非礼而来故书髙邮孙氏曰春秋内女适诸侯者多矣于其归寜未尝曰子某归寜常事无书也伯姬非庄公子义不当归故书曰杞伯姬来也薛氏曰非公之子不归寜非公之子而归故曰来也陈氏曰内女为夫人凡八见于经未有书公者而防自伯姬始由是来朝其子由是来求妇伯姬之为皆未之前闻也是故终伯姬之世但书来
　　莒庆来逆叔姬
　　髙氏曰叔姬者伯姬之妹皆非庄公女也谷梁氏曰诸侯之子嫁于大夫主大夫以与之程子曰人臣之礼无外交故大夫非君命不越境以莒庆国卿而与鲁为婚是外交也不书逆女而云逆叔姬以别卿为君逆也临江刘氏曰莒庆非有君命叔姬非适诸侯也何以得书以公之自为之主敌则书也胡氏曰诸侯嫁女于大夫而自主之非礼也
　　杞伯来朝
　　谢氏曰伯姬在鲁故杞伯来朝　愚按杞二王之后爵本上公在桓公时犹称侯至是称伯其后遂称子或曰为时王所黜或曰齐桓之伯以弱强为次或曰以其用夷礼或曰自侯而伯自伯而子盖浸以微弱或曰滕薛杞爵号不同皆口授传写小国多误众论纷纭阙之可也
　　公防齐侯于城濮

　　春秋阙疑卷十
<经部,春秋类,春秋阙疑>
　　钦定四库全书
　　春秋阙疑卷十一　　　　　元　郑玉　撰
　　二十有八年春王三月甲寅齐人伐衞衞人及齐人战衞人败绩
　　初王姚嬖于庄王生子頺子頺有宠蒍国为之师及惠王即位蒍国边伯石速詹父子禽祝跪作乱因苏氏十九年秋五大夫奉子頺以伐王王不克出奔温苏子奉子頺以奔衞衞师燕师伐周冬立子頺二十年夏郑伯遂以王归秋王及郑伯入于邬遂入成周取其寳器而还二十一年春郑伯虢叔杀王子頺及五大夫二十七年王使召伯廖赐齐侯命且请伐衞至是齐侯伐衞战败衞师数之以王命取赂而还愚按子頺之事使诚有之乃王室之大变春秋何故不书齐人奉王命以讨衞不王之罪春秋亦当特书以着其美而无一辞及之何也况子頺之事乃衞侯朔之所为已厯十年之乆朔又死矣不应至是始命齐侯讨其子也况取赂而还亦非齐侯始霸之事皆不可信泰山孙氏曰前年公及齐侯宋公陈侯郑伯同盟于幽衞侯不至故齐人伐衞谢氏曰齐人伐衞以衞有可伐之罪也衞人有辞不服故与齐人战焉衞人力不胜齐故败绩桓公威力可谓盛矣然伐国不以道则虽小国有至举兵相敌终于卒伍败衂而后退焉者也故孟子曰以力假仁者霸以力服人者非心服也桓公以仁义用兵特假之而已安能使人心服哉故齐之伐衞也上书伐下书战以着衞人无服齐之志也春秋战分主客战而为主者其罪大战而为客者其罪轻以战由主起故也齐人以兵来伐我茍直焉以义辨吾之直而勿与之校可也谨边陲严备守需其变而勿与之争可也上诉天王下告列国求为之助以解其危可也若夫不恤民命而以战为心则曲反在我而不在人罪反在此而不在彼矣然则春秋以齐人主伐而以衞人主战者以明两国之战由衞人欲战所致也战之为祸大矣原野厌人之肉川谷流人之血皆战之由也故仁者之兵有征无战邦国有罪以兵诛罪而已服则舍焉未尝以战为事也邦国有乱以兵定乱而已顺则止焉未尝以战为事也用兵而至于战者皆好功嗜杀而轻民命也故春秋以大罪归于首战之人
　　夏四月丁未邾子琐卒
　　秋荆伐郑公防齐人宋人救郑
　　楚令尹子元欲蛊文夫人为馆于其宫侧而振万焉夫人闻之泣曰先君以是舞也习戎僃也今令尹不寻诸仇讐而于未亡人之侧不亦异乎御人以告子元子元曰妇人不忘袭讐我反忘之秋子元以车六百乗伐郑入于桔秩之门众车入自纯门及逵市县门不发楚言而出子元曰郑有人焉诸侯救郑楚师夜遁秋申公鬬班杀子元鬬谷于莵为令尹自毁其家以纾楚国之难　谷梁氏曰善救郑也谢氏曰文公与诸侯同盟故荆伐郑聘称人进之也伐复称荆外之也荆人陵犯中国乆矣天子不能制方伯不能却小国困于水火亦乆矣方是时荆以不仁伐郑而三国能出力救之三国与郑同盟而复能与之同患小国有息肩之地矣胡氏曰桓公主兵锄强救弱之事见矣
　　冬筑郿
　　胡氏曰郿邑也凡用工大曰城小曰筑故馆则书筑台则书筑囿则书筑郿邑而书筑者创作邑也其志不视歳之丰凶而轻用民力于其所不必为也则非人君之心矣
　　大无麦禾臧孙辰告籴于齐
