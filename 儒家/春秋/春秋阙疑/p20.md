<!-- { "loadSidebar": true } -->
　　冬饥臧孙辰告籴于齐　胡氏曰麦熟于夏禾成于秋而书于冬者庄公惟台榭是崇是饰费用浸广调度不充有司防计歳入之多寡虚实然后知仓廪之竭也故于歳杪而书曰大无麦禾刘敞谓不言如齐告籴而曰告籴于齐者言如齐则其情缓告籴于齐则其情急也古者三年耕余一年之食九年耕余三年之食今庄公享国二十八年当有九年之积而虚竭如此所谓寄生之君也苏氏曰是歳未尝有水旱虫螟之灾而书大无麦禾者刘向春秋説曰土气不养稼穑不成也沈约宋志言孙皓时尝有之苗稼丰美而实不成百姓以饥合境皆然连歳不已则所谓大无麦禾也愚谓春秋书此见庄公不用心于民事歳之凶丰食之有无皆所不问及冬民饥始知大无麦禾急遣臧孙辰告籴于齐也茍非齐桓有救灾恤隣之义则鲁民之不为饥殍者几希矣他日葵丘之防申严遏籴之禁岂非自此而推之乎然则尧有九年之水汤有七年之旱而其民无菜色者以其备之有素也有国有家者其可不知所务而预为之僃乎
　　二十有九年春新延厩
　　公羊氏曰新延廐修旧也修旧何以书凶年不修谷梁氏曰冬筑春新延廐以其用民力为已悉矣临江刘氏曰延廐者天子之廐非诸侯之廐也髙氏曰鲁侯僭乘天子之车僃十二闲之马圣人不敢斥言之是以特因其修旧而书以讥之且去冬大无麦禾今又新延廐所谓廐有肥马民有饥色何以为民父母乎谢氏曰廐以安马而已亦恶旧而新之庄公好治宫室可知也冬方告籴春又兴工民困之不忧廐陋之为恤与孔子问伤人不问马异矣
　　夏郑人侵许
　　许氏曰许以近楚自齐之霸未防诸侯故郑侵之自是而后许从中国矣
　　秋有蜚
　　公羊曰记异也何氏曰蜚者臭恶之虫南越盛暑所生非中国之所有书有言本无也家氏曰洪范五行传云蜚荒徼之物越之所生其为虫臭恶能害人独刘原父云蜚状若牛而白首一目蛇尾行水则竭行草则死见则国大疫与传注所言盖两物也髙氏曰此亦逺人乱中国之象自此中国不以为怪故一书而不复书如鸜鹆之类中原皆有之故始于春秋之时自春秋以来鄋瞒陆浑杂居中原岂此数物为之兆乎古者橘逾淮而化枳今淮宋之间橘大如柑乃知物理之变殆不可测后世之事古人不能知者众矣
　　冬十有二月纪叔姬卒
　　髙邮孙氏曰内女归为诸侯夫人无他恶行即书卒犹不书葬其贤行之著者则书卒书葬以旌之异于他女也纪叔姬为纪侯之媵法不当书而春秋书归于纪归于酅而卒葬皆详书之者特贤之也胡氏曰纪已灭矣其卒之何见纪侯去国终不能自立异于古公亶父之去故特书叔姬卒而不卒纪侯以明其不争而去则可能使其民从而不释则防矣家氏曰以此防民犹有俪体宸居国亡不能死委身于仇讐如晋之惠后者可为痛哭流涕矣
　　城诸及防
　　谢氏曰诸防二邑诸役才已防役又兴书及着其不恤民力也凡土工茍害于民虽时勿兴可也
　　三十年春王正月
　　夏师次于成
　　谷梁氏曰次止也有畏也欲救鄣而不能不言公耻不能救鄣也赵氏曰鲁盖欲防齐围鄣至成待命闻鄣已降故不行耳然疑事无质但当存而勿解　愚谓是时齐桓正霸齐鲁方睦决无争鄣之事当以赵説为是然不可考矣
　　秋七月齐人降鄣
　　公谷皆以鄣为纪之遗邑杜氏以为纪之附庸啖氏曰鄣自是小国尔　愚按纪亡已乆遗邑将安所属以至于今啖氏之説近是齐人降鄣于以见桓公霸业之成兵威之盛也降者有以得其心而使之屈服诗云我心则降是也古之善为兵者不陈善陈者不战今齐人临鄣兵刃未接而能使之屈服服则舍之而不复加之以罪亦可谓善为兵矣五霸桓公为盛岂不信哉先儒以为齐恃强凌弱使之降故书齐人降鄣以罪齐者过矣
　　入月癸亥葬纪叔姬
　　九月庚午朔日有食之鼓用牲于社
　　冬公及齐侯遇于鲁济
　　谋山戎也以其病燕故也　杜氏曰济水厯齐国界在齐界为齐济在鲁界为鲁济　愚按济之遇左氏以为谋伐山戎然伐戎之役鲁实不与独髙氏以为齐将伐山戎道由鲁济公于是乎出迓之故书曰遇若邂逅相值理或然也
　　齐人伐山戎
　　胡氏曰齐人者齐侯也其称人讥伐戎也自管仲得政至是二十年未尝命大夫为主将亦未尝兴大众出侵伐故鲁庄十一年而后凡用兵皆称人者将卑师少尔今此安知其非将卑师少而独以为齐侯也以来献戎防称齐侯则知之矣夫北戎病燕职贡不至桓公内无因国外无从诸侯越千里之险为燕辟地可谓能修方伯连帅之职何以讥之乎桓不务德勤兵逺伐不正王法以讥其罪则将开后世之君劳中国以事边陲舍近政而贵逺畧困吾民之力争不毛之地其患有不可胜言者故特贬而称人以为好武功而不修文德者之戒髙氏曰以此为防而后世犹有开邉拓境好大喜功如秦皇汉武甘心徼外者实万世之鉴也
　　三十有一年春筑台于郎
　　胡氏曰天子有灵台以候天地诸侯有时台以候四时去国筑台于逺而不缘占候是为游观之所厉民以自乐也厉民自乐而不与民同乐则民欲与之偕亡虽有台其能独乐乎
　　夏四月薛伯卒
　　髙邮孙氏曰薛伯卒经无其名旧史失之
　　筑台于薛
　　杜氏曰薛鲁地
　　六月齐侯来献戎防
　　谷梁氏曰军得曰防公羊氏曰献戎防威我也左氏曰凡诸侯有四夷之功则献于王王以警于夷中国则否诸侯不相遗俘髙氏曰始伐称人此其称爵者方其伐戎过我固已贬之此献防而称人则疑若微者故特书爵以诛齐侯矜功威鲁之罪谢氏曰军以防为功故胜敌为防诗曰一月三防是已以功告上为献献臣子之礼也诗云在泮献馘是已齐之克山戎也齐侯躬以戎防耀鲁将以震动小国而威之也春秋退抑齐侯而书曰来献黜其强也黜其强者不与大国以威诸侯也齐大国也来献戎防卑者之事也以卑者屈辱齐侯而春秋抑强扶弱之心见矣夫构祸邀功使生民陷于荼毒以好战者为之患也沮直害忠使柔良困于沉溺以恃强者为之患也故春秋纪兵不美战功其为道也不与强凌弱　愚谓春秋之所谨王霸中外之辨也书齐侯来献戎防所以抑霸也书楚人使宜申来献防所以抑戎也是举也自齐侯夸示则为荣自圣人书之则为辱妍丑见鉴而后明轻重经衡而后定也舜之告禹曰女惟不矜天下莫与女争能女惟不伐天下莫与女争功固圣人之明训及观夫子称孟之反不伐抑齐侯之献防则人之处军旅之间胜败之际亦有道矣
　　秋筑台于秦
　　谢氏曰害民以兴土功耗财以供不急放心以事盘游作非法以遗后世乃一歳三筑台而不已庄公之过也张氏曰一歳筑三台正所谓及时般乐怠傲者则其治国治家之当务荒废多矣髙氏曰当是时庆父执国政而通乎夫人故数筑台于逺地以为公游观之娱公亦为其所惑而不自知也可为后世戒
　　冬不雨
　　程子曰一歳三筑台明年春城小谷故冬书不雨闵之湥也不雨亦旱也谓之不雨者逺近傒雨咨嗟之辞也髙氏曰一时不雨未为灾也书之以见公暮年兴役不已而灾异数至也髙邮孙氏曰易之象隂阳和者曰雨暌之上九曰往遇雨则吉其不和者则曰不雨小过之六五曰宻云不雨然则凡雨皆隂阳和也不雨者皆隂阳不和也书不雨记隂阳不和之异也人与物在天地间仰隂阳以生也隂阳不和则所以仰之者不遂矣故春秋之法一时不雨亦书不以其为灾不灾也
　　三十有二年春城小谷
　　为管仲也　髙氏曰小谷鲁邑今曲阜西北有小谷城先儒以为齐邑鲁为管仲城之若然圣人亦当异其文而系之齐矣且公虽感齐侯之私岂肻为管仲城邑乎彼殆见昭十一年传云齐桓城谷而寘管仲焉故有此説殊不知齐自有谷如文十七年公及齐侯盟于谷宣十四年公孙归父防齐侯于谷此齐谷也非鲁之小谷薛氏曰庄公自六年之后无麦苗大无麦禾螟麋蜚相继而有大水者三中君之性尚当少警而公之侈心日起因娶而观社丹楹刻桷告籴之后有筑之役次年新延廐城诸防去年不雨而三筑台今岁又城小谷平歳犹曰不可况荐饥而轻用民力乎
　　夏宋公齐侯遇于梁丘
　　齐侯为楚伐郑之故请防于诸侯宋公请先见于齐侯夏遇于梁丘　髙邮孙氏曰宋公序齐侯上者宋为之志也髙氏曰梁丘宋地宋序齐上者地主也
　　秋七月癸巳公子牙卒
　　初公筑台临党氏见孟任从之閟以夫人言许之割臂盟公生子般焉公疾问后于叔牙对曰庆父材问于季友对曰臣以死奉般公曰乡者牙曰庆父材成季使以君命命僖叔待于鍼巫氏使鍼季酖之曰饮此则有后于鲁国不然死且无后饮之归及逵泉而卒立叔孙氏　髙氏曰传载季友杀叔牙之事攷之于经全不寓微意且公既有子何必问后而叔牙辄以庆父对若公以为不当立则自不立矣何至于杀叔牙耶杀叔牙而反使庆父执国政此又何理耶况此去公薨尚逺岂公临终之事耶公羊氏以为将弑庄公此又无谓之甚者以此言之公子牙盖自卒耳髙邮孙氏曰季友遏恶于未萌乃春秋之所重春秋既不以骨肉相残责之当变文以见意不当但书卒也二传但见公子牙鲁之大恶者而卒于庄公之前又季友方用事于鲁疑其为季杀之尔且当据经为正
　　八月癸亥公薨于路寝
　　子般即位次于党氏　谷梁氏曰路寝正寝也寝疾居正寝正也谢氏曰公薨必书其所谨凶变也遇弑则不地故也庄公宣公成公薨于路寝正也僖公薨于小寝文公薨于台下襄公薨于楚宫定公薨于髙寝不正也隐公闵公不地以明不得其死也桓公薨于齐以明遇祸于齐也昭公薨于干侯以明客死于晋也赵氏曰君必终于正寝以就公卿也大位奸之窥也危病邪之伺也若蔽于隐是使小人女子得行其志也故宗嗣素定之兵权散主之闺闱严饰之小人女子不尸重任贤良受托鼎足交辅则簒弑之祸曷由而至哉胡氏曰庄公以世嫡承国不为不贵周公之后奄有蒙不为不强即位三十有二年不为不乆薨于路寝不为不正而嗣子受祸几至亡国何也大伦不明而宗嗣不定兵权不分而主威不立得免其身幸矣
　　冬十月己未子般卒
　　共仲使圉人荦贼杀子般于党氏成季奔陈立闵公公羊氏曰此其称子般卒何君存称世子君薨称
　　子某既葬称子逾年称公子般卒何以不书葬未逾年之君也髙氏曰子般卒三传皆以为庆父所杀攷之于经全不寓微意而所书正与襄三十一年子野同若以子般为被弑则子野亦岂被弑乎惟文十入年书子卒而不名者乃被弑也何则既书子卒即书夫人姜氏归于齐盖文公既薨子赤为宣公襄仲所杀而弑君之贼又自立矣姜氏不能容自归于父母之国圣人不名子赤者以其被弑不忍名之与成君同也若书其名则与自卒者无别矣或以为先君未葬则名文十八年书子卒而不名者以先君既葬故尔是不然景王既葬矣王子猛之卒何为而名乎岂有天子未逾年则名之而诸侯反不名乎以此騐之子般子野皆非被杀而子般特以哀姜庆父之故疑若为其所弑耳
　　公子庆父如齐
