<!-- { "loadSidebar": true } -->
　　夏四月辛亥哀公缢　许氏曰陈哀宠其庶子资以强辅而济之权以乱太子使之失职至于乱作躬受其祸惟其昵爱法不胜私也悲夫
　　叔弓如晋
　　贺虒祁也游吉相郑伯以如晋亦贺虒祁也史赵见子太叔曰甚哉其相防也可吊也而又贺之子太叔曰若何吊也其非唯我贺将天下实贺　高氏曰前年楚成章华之台召诸侯落之至是晋成虒祁之宫而诸侯遂皆往贺之晋之效尤如此霸业之不振宜哉许氏曰当楚之隆势専诸夏而晋弗虑图唯宫室之崇以为安荣平公其可谓志卑矣叔弓如晋之所以志也
　　楚人执陈行人干徴师杀之陈公子畱出奔郑
　　干徴师赴于楚且告有立君公子胜愬之于楚楚人执而杀之公子畱奔郑　谢氏曰陈世子遇难哀公继卒陈人以国难告楚楚子以招之乱执陈行人杀之行人以命通于邦国而已招之乱非行人之罪也执非其执杀非其杀故楚子贬爵称人苏氏曰楚将讨陈故畱出奔畱既为君矣不曰陈君而曰公子畱何也畱立于招耳未成为君也高氏曰偃师曰世子畱曰公子辨适庶也春秋眀微大率如此家氏曰陈人作乱杀其太子致其君死不以正命罪在一招楚不能讨而纵之于越干征师何罪而为首戮乎盖楚灵因陈乱以为利贼杀不辜欲以震怖陈国而墟其宗社杀人以行其诈者也春秋先书招之罪继书干征师之死继书孔奂之死言当讨者纵无罪者死伤乱政之行乎中原莫得而正也
　　秋搜于红
　　大搜于红自根牟至于商卫革车千乘　公羊氏曰搜者何简车徒也临江刘氏曰曷为不言公公不得与于搜尔陈氏曰搜于红也自根牟至商卫革车千乘皆三家之师也自是而屡搜三家所以耀武焉尔是故桓庄之狩必言公昭定之搜不言公矣胡氏曰搜春事也秋兴之则违天时有常所矣其于红则易地利三家専行公不与焉而兵权在臣下则悖人理此亦直书其事不待贬絶而自见者也凡乱臣之欲窃国命必先为非礼以动民而后上及于君父昭公至是民食于他不恤其所昧于履霜之戒甚矣
　　陈人杀其大夫公子过
　　陈公子招归罪于公子过而杀之　高氏曰招専归罪于过而杀之以説于楚其不书招杀而书陈人者过亦可罪故称人以杀招虽杀过不足以赎然楚人竟受其欺放之而已家氏曰过与招同为乱招其首也春秋既于今年春正招首恶之罪今招委罪于过而杀之春秋复于此而正过同为乱之罪招与过皆当有罪但首从之不同耳过以从而死招以首而放着荆楚之失刑也　愚按过不去大夫公子春秋所以眀招之为首使招不得以过説于楚以掩其罪也
　　大雩
　　冬十月壬午楚师灭陈执陈公子招放之于越杀陈孔奂葬陈哀公
　　九月楚公子弃疾帅师奉孙吴围陈宋戴恶会之冬十一月壬午灭陈舆嬖袁克杀马毁玉以葬楚人将杀之请寘之既又请私私于幄加绖于颡而逃使穿封戌为陈公晋侯问于史赵曰陈其遂亡乎对曰未也公曰何故对曰陈颛顼之族也嵗在鹑火是以卒灭陈将如之今在析木之津犹将复由且陈氏得政于齐而后陈卒亡自幕至于瞽瞍无违命舜重之以眀徳寘徳于遂遂世守之及胡公不淫故周赐之姓使祀虞帝臣闻盛徳必百世祀虞之世数未也继守将在齐其兆既存矣　高氏曰春秋之书灭者恶之甚也称师者见其恃众也谷梁氏曰楚师灭陈执陈公子招放之于越杀陈孔奂恶楚子也泰山孙氏曰陈公子招杀世子之贼也楚子执而放之陈孔奂无罪之人也楚子杀之吁楚灵暴虐无道灭人之国又为淫刑也如此又曰楚师灭陈葬陈哀公如不灭之辞者楚子葬之也不言楚子葬之者不与楚子灭陈葬哀公故以陈人自葬为文所以存陈也　愚按孔奂以为有罪则传无其文以为无罪则经去其官然以经所书文势详之恐只谓招以首恶而得放奂以党与而被杀讥荆楚用刑之颇耳然无所考证姑阙之以俟知者
　　九年春叔弓会楚子于陈
　　叔弓宋华亥郑游吉卫赵黡会楚子于陈　高氏曰楚既灭陈威震诸夏是以无所号召而诸侯之大夫自往会之夫中国诸侯而为荆蛮所灭中国既不能救亦宜同心疾之奈何反使大夫往聘问耶陈氏曰诸夏之大夫旅见于楚于是始举鲁以见其余也凡举鲁以见其余者则天下之辞也
　　许迁于夷
　　二月庚申楚公子弃疾迁许于夷实城父取州来淮北之田以益之伍举授许男田然丹迁城父人于陈以夷濮西田益之迁方城外人于许　高氏曰此楚迁之也许以畏郑复求迁于楚故以自迁为文陈灭许迁皆中国无霸之祸也
　　夏四月陈灾
　　四月陈灾郑禆灶曰五年陈将复封封五十二年而遂亡子产问其故对曰陈水属也火水妃也而楚所相也今火出而火陈逐楚而建陈也妃以五成故曰五年嵗五及鹑火而后陈卒亡楚克有之天之道也故曰五十二年　公羊氏曰陈已灭矣其言陈灾何存陈也胡氏曰凡外灾告则书今楚已灭夷于属县使穿封戍为公矣必不遣使告于诸侯言亡国之有天灾也何以书于鲁国之策乎当是时叔弓与楚子会于陈则目击其事矣虽彼不来告此不往吊叔弓使毕而归语陈故也鲁史遂书之耳或曰国史所书必承赴告岂有凭使人之言而载之于史者曰周景王崩有尹单猛朝之变固无赴告矣叔鞅至自京师言王室之乱也春秋承其言遂书于策亦此类耳仲尼作经存而弗革者盖兴灭国继絶世以尧舜三代公天下之心为心异于孤秦罢侯置守欲私一人以自奉者所以归民心合天徳也家氏曰春秋于陈之亡书法深致其严谨自去年春书陈招杀世子夏书楚杀陈行人秋书畱奔过死冬遂书楚灭陈放招杀奂葬陈哀公一年之间専书陈事夫陈已亡而犹葬之者示陈之未亡也及是陈已为楚所县而犹书陈灾者以盛徳之后见翦于楚特着义存之不与楚得陈也
　　秋仲孙貜如齐
　　孟僖子如齐殷聘
　　冬筑郎囿
　　季平子欲其速成也叔孙昭子曰诗曰经始勿亟庶民子来焉用速成其以勦民也无囿犹可无民其可乎　家氏曰桓四年公狩于郎庄三十一年筑台于郎今复筑郎以为囿其以为游观之地乎其以为讲武之处乎谢氏曰于是时外有强楚可忧内有权臣可虑上有雨雹日食之变下有兵民雕耗之舍此不恤而筑囿于郎迷之至也然则筑郎囿非独罪其劳民而已
　　十年春王正月
　　夏齐栾施来奔
　　襄三十一年齐子尾害闾丘婴欲杀之使帅师以伐阳州我问师故夏五月子尾杀闾丘婴以説于我师工偻洒渻灶孔虺贾寅出奔莒出羣公子八年七月甲戌齐子尾卒子旗欲治其室丁丑杀梁婴八月庚戌逐子成子工子车皆来奔而立子良氏之宰其臣曰孺子长矣而相吾室欲兼我也授甲将攻之陈桓子善于子尾亦授甲将助之或告子旗子旗不信则数人告将往又数人告于道遂如陈氏桓子闻之而还游服而逆之请命对曰闻彊氏授甲将攻子子闻诸曰弗闻子盍亦授甲无宇请从子旗曰子胡然彼孺子也吾诲之犹惧其不济吾又宠秩之其若先人何子盍谓之周书曰恵不恵茂不茂康叔所以服大也桓子稽颡曰顷灵福子吾犹有望遂和之如初至是齐恵栾高氏皆耆酒信内多怨彊于陈鲍氏而恶之夏有告陈桓子曰子旗子良将攻陈鲍亦告鲍氏桓子授甲而如鲍氏遭子良醉而骋遂见文子则亦授甲矣使视二子则皆将饮酒桓子曰彼虽不信闻我授甲则必逐我及其饮酒也先伐诸陈鲍方睦遂伐栾高氏子良曰先得公陈鲍焉往遂伐虎门晏平仲端委立于虎门之外四族召之无所往其徒曰助陈鲍乎曰何善焉助栾高乎曰庸愈乎然则归乎曰君伐焉归公召之而后入公卜使王黒以灵姑銔率吉请断三尺焉而用之五月庚辰战于稷栾高败又败诸庄国人追之又败诸鹿门栾施高彊来奔陈鲍分其室晏子谓桓子必致诸公让徳之主也让之谓懿徳凡有血气皆有争心故利不可强思义为愈义利之本也蕴利生孽姑使无蕴乎可以滋长桓子尽致诸公而请老于莒桓子召子山私具其幄幕器用从者之衣屦而反棘焉子商亦如之而反其邑子周亦如之而与之夫于反子成子公公孙防而皆益其禄凡公子公孙之无禄者私分之邑国之贫约孤寡者私与之粟公与桓子莒之旁邑辞穆孟姬为之请高唐陈氏始大　高氏曰栾施与高彊以兵攻君宫欲挟君以伐陈鲍遂与君战不胜而出奔此罪大矣春秋不书高氏非卿故也鲁方通聘而受其奔亡之臣非义甚矣
　　秋七月季孙意如叔弓仲孙貜帅师伐莒
　　平子伐莒取郠献俘使用人于亳社臧武仲在齐闻之曰周公其不飨鲁祭乎周公飨义鲁无义　家氏曰鞌之战四卿俱书讥季氏以其私怒出而诸卿奔走后先惟命之承非但诛其伐国诛其无君也胡氏曰前已舎中军矣曷为犹以三卿并将乎季氏毁中军四分公室择其二三家各有其一至是季孙身为主将二子各率一军为之副则三军固在其曰舍之者特欲中分鲁国之众为已私耳以为复古则误矣襄公以来既作三军地皆三家之土民皆三家之兵每一军出各将其所属而公室无与焉是知虽舍中军而三卿并将旧额固存矣高氏曰三卿并将大夫始张自鞌之役而卒极于此是时间晋之衰故三卿帅师同伐莒见疾莒之甚欲一举灭之而三卿擅以为己功也
　　戊子晋侯彪卒九月叔孙婼如晋葬晋平公
　　戊子晋平公卒郑伯如晋及河晋人辞之游吉遂如晋九月叔孙婼齐国弱宋华定卫北宫喜郑罕虎许人曹人莒人邾人滕人薛人杞人小邾人如晋葬平公也郑子皮将以币行子产曰丧焉用币用币必百两百两必千人千人至将不行不行必尽用之几千人而国不亡子皮固请以行既葬诸侯之大夫欲因见新君叔孙昭子曰非礼也弗聴叔向辞之曰大夫之事毕矣而又命孤孤斩焉在衰绖之中其以嘉服见则丧礼未毕其以丧服见是重受吊也大夫将若之何皆无辞以见子皮尽用其币归谓子羽曰非知之实难将在行之夫子知之矣我则不足书曰欲败度纵败礼我之谓矣夫子知度与礼矣我实纵欲而不能自克也
　　十有二月甲子宋公成卒
　　杜氏曰无冬史阙文
　　十有一年春王二月叔弓如宋葬宋平公
　　夏四月丁巳楚子防诱蔡侯般杀之于申楚公子弃疾帅师围蔡
