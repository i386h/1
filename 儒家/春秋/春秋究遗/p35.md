<!-- { "loadSidebar": true } -->
　　传莒展舆立而夺羣公子秩公子召去疾秋齐公子鉏纳去疾按公子返国或书自或不书自其不书自者以其于外诸侯无所借力如齐小白阳生是也其书自者以诸侯纳之传所谓外有奉是也莒去疾以齐公子鉏帅师纳之故书自齐入于莒然桓十一年突归于郑荘二十四年赤归于曹传称宋人执郑祭仲戎侵曹则其借力于宋与戎审矣而不书自者何葢文有所承不必书也然突与赤皆文有所承此独无所承者何与赤之归寔宋与戎主之去疾则莒公子召之齐特使公子鉏帅师以送之耳其事异故文不得不异也去疾以名系国正也传称犁比公生去疾及展舆则去疾长子当立可知与齐小白阳生系国义同
　　莒展舆出奔吴
　　展舆系国先儒以为罪诸侯之与其立非也凡入国必当立者乃系国不当立者即不系国以国本非其所有也若出奔则未有不系国者葢虽不当立而既有其国矣安得不以实书乎不书爵説详桓十一年郑忽出奔卫下
　　叔弓帅师疆郓田
　　传因莒乱也
　　葬邾悼公
　　冬十有一月己酉楚子麇卒
　　按传楚令尹围聘于郑未出竟闻王疾而还缢而杀之并杀其二子而经以卒书先儒纷纷异论至以不书弑为圣人制人欲而存天理迂诞至此大抵皆为传所误而不援经以为断耳春秋传信之书使麇果弑经必不书卒经既以卒书则麇必非弑而传所以为是説者葢当麇卒时其子尚幼围大权在握因杀其孤而篡其位而其后又穷凶极恶身犯众怒下流之人众毁所归故并加以弑麇之罪左氏遂从而信之而不知其实不然也凡弑逆之贼未有不自讳其事而惟恐人之揭之者乃楚灵于庆封蔡般之弑其君也皆声罪致讨其不以弑君之事为讳者彼固自以为无是事耳迨庆封不肯从戮然后知己固被此恶名而惟恐其闻于诸侯也使速杀之而其于蔡侯般直杀之而不以狥矣使当日果出于弑吾知其并庆封亦不待其不肯从戮也早杀之而不以狥矣然则楚麇之非弑所当信经而废传也奚疑
　　楚公子比出奔晋
　　凡国有弑逆之事则大夫出奔不书葢春秋举重重莫重于弑君一大夫之出奔犹世变之小者耳轻其事故畧之如鲁季友之奔陈齐紏之奔鲁皆不书是其例也【其他如哀三年书桓宫僖宫灾而传记司铎火经文不书即此义】此既书楚公子比出奔晋则楚子麇之是卒而非弑也益信
　　二年春晋侯使韩起来聘
　　杜注公即位故
　　夏叔弓如晋
　　传报宣子也
　　秋郑杀其大夫公孙黑
　　郑公孙黑好在人上攻良霄而逐之又与公孙楚争室作乱欲去游氏而代其位驷氏与诸大夫欲杀之子产在鄙闻之乘遽而至使吏数之黑遂缢尸诸周氏之衢
　　冬公如晋至河乃复季孙宿如晋
　　传晋少姜卒公如晋及河晋侯使士文伯来辞曰非伉俪也请君无辱公还季孙宿遂致服焉杜注致少姜之禭服按齐使陈无宇致少姜晋且怒其非卿也而执之矣则公之吊少姜虽曰非礼当亦晋平之所喜者肯以为非伉俪也而辞之乎且继此辞公者四其为拒公而非尊公也审矣意当时季孙专鲁其取卞也襄公归自楚而不敢入矣今公如晋季孙恐其诉已故结晋卿而逆拒之耳然必以少姜为辞左氏所载乃晋之餙辞也似不得其实
　　三年春王正月丁未滕子原卒
　　夏叔弓如滕五月葬滕成公
　　杜注卿共小国之葬礼过厚葬襄公滕子来防故鲁厚报之按昭公谨于交隣之礼故以知礼称
　　秋小邾子来朝
　　八月大雩
　　冬大雨雹
　　北燕伯欵出奔齐
　　诸侯出奔不名此名者从此遂失国也与诸侯卒则名义同
　　四年春王正月大雨雹
　　胡氏安国曰雹戾气也隂胁阳臣胁君之象申丰者季氏之孚也不肯端言其事故暴扬于朝归咎蔵氷之失夫蔵氷特调爕之一事耳谓能使四时无愆伏凄苦之变雷出不震无菑霜雹则亦诬矣
　　夏楚子蔡侯陈侯郑伯许男徐子滕子顿子胡子沈子小邾子宋世子佐淮夷防于申
　　楚子使椒举如晋求诸侯晋侯许之夏诸侯如楚惟鲁卫曹邾不防六月丙子楚子合诸侯于申胡氏安国曰申之防楚子为主而不殊淮夷是在防之诸侯皆狄也其説非是按春秋于吴多殊防成十五年防吴于钟离襄十年防吴于柤于向皆以吴先在是而晋帅诸侯往防之故不得不防而又防若襄五年秋诸侯防于戚吴人入聼命则不书防吴于戚矣淮夷与于申之防非先在申而楚帅诸侯以防之也岂有殊防之理乃遂以为遍刺天下之诸侯适见其凿而不可通矣
　　楚人执徐子
　　徐子吴出也以为贰焉故执之按盂之防执宋公不覆举楚人此独覆举者其説详彼条下先儒或谓若不覆举楚人不知执之者为谁矣其説非是楚主防而执徐子岂不知执之者为谁乎如僖十五年书晋侯及秦伯战于韩获晋侯亦不覆举秦人也此自是两事故覆举耳别为之说要不可通
　　秋七月楚子蔡侯陈侯许男顿子胡子沈子淮夷伐吴杜注因申防以伐吴不言诸侯者郑齐滕小邾宋不在列故也
　　执齐庆封杀之
　　按执齐庆封不书楚人者克朱方而执其邑大夫与伐吴一事也故不覆举楚人上文执徐子则防不与执为类两事也故必覆举其不曰杀齐庆封而曰执齐庆封杀之者楚与吴为仇初无意于杀齐庆封也克朱方而执之因欲狥于诸侯以为名葢庆封被执之后而楚始有杀之之意若不书执而但书曰杀齐庆封则其语势直而急似楚真为讨齐庆封而伐吴矣传称围朱方克之而经不书者克而不有其地书执齐庆封足以槩之故
　　遂灭赖
　　九月取鄫
　　不书伐莒者传称鄫叛而来本未尝以兵取之也
　　冬十有二月乙夘叔孙豹卒
　　五年春王正月舍中军
　　传初作中军三分公室而各有其一季孙尽征之叔孙氏臣其子弟孟氏取其半焉及其舍之也四分公室季氏择其二二子各一皆尽征之而贡于公按初作云作三军今不云舍三军者初作时旧有二军非于二军外更增一军也乃令旧皆属公者今以五分属公七分属私属私者为上下二军属公者为中军是增一军而二军皆动故云作三军此则惟舍中军之众属上下二军而已其上下二军如故也故惟云舍中军作三军者卑公室之渐舍中军者卑公室之极
　　楚杀其大夫屈申
　　传楚子以屈申为贰于吴乃杀之
　　公如晋
　　汪氏克寛曰昭公如晋者七至晋而见止者一及河而不至者五惟此年得善往返然以莒人之愬亦几不免于辱
　　夏莒年夷以牟娄及防兹来奔
　　传牟夷非卿而书尊地也辨见襄二十一年邾庶其以漆闾丘来奔下防兹言及者公羊传不以私邑累公邑也
　　秋七月公至自晋
　　传莒人愬于晋晋侯欲止公范献子不可请归之而以师讨焉乃归公
　　戊辰叔弓帅师败莒师于蚡泉
　　传莒人来讨不设备戊辰叔弓帅师败诸蚡泉莒未陈也
　　秦伯卒
　　冬楚子蔡侯陈侯许男顿子沈子徐人越人伐吴报栎麻之役也越始见经称人者与诸国列序而独以号举于文不顺故称人传称吴人败之于鹊岸不书者不告也
　　六年春王正月杞伯益姑卒
　　传吊如同盟礼也杜注鲁怨杞因晋取其田而今不废防纪故礼之
　　葬秦景公
　　夏季孙宿如晋
　　传拜莒田也杜注谢前年受牟夷邑不见讨
　　葬杞文公
　　宋华合比出奔卫
　　传宋寺人栁有宠太子佐恶之华合比曰我杀之栁闻之坎用牲埋书而告公曰合比纳亡人之族既盟于北郭矣公使视之有焉遂逐合比按襄二十六年寺人恵墙伊戾谗太子痤亦坎牲加书而告公曰与楚客盟矣与此事相类毛氏竒龄曰犹是宋平一人前既识太子之寃已烹寺人而今复受其谮犹是太子佐前不能救兄今复不能为合比辨此皆事之不足据者解经者不可不察也
　　秋九月大雩
　　楚防罢帅师伐吴
　　传楚子使防泄伐徐吴人救之令尹子荡帅师伐吴师于豫章而次于干谿吴人败其师于房钟杜注楚不以败告故不书按下叔弓如楚传称吊败则非不告矣葢春秋于胜负无闗于火势者畧而不载其常也
　　冬叔弓如楚
　　吊败也
　　齐侯伐北燕
　　传齐侯伐北燕纳简公燕人行成戊午盟于濡上燕人归燕姬赂以瑶罋玉椟斚耳不克而还按传称纳简公而经不书者得赂而还不成乎纳也
　　七年春王正月暨齐平
　　按传文十六年称及齐平襄二十年称及莒平哀八年称及齐平而经皆不书独此年书暨齐平定十年书及齐平十一年书及郑平先儒或以文十六年书行父防齐侯于谷襄二十年书防莒人盟于向哀八年书齐人归讙及阐则其平可知故从省文不书平其説非也定十年下书公防齐侯于夹谷上仍书及齐平何不从省文也葢凡彼为我所侵伐而有怨于我者与之平则书若我为彼所侵伐而有怨于彼者与之平则不书考传文十六年齐商人无道既执子叔姬又伐我西鄙晋不能救故公与之平襄二十年以督扬之盟与莒平哀八年以齐讨入邾而与之平或以势不能抗或廹于大国之命虽与之平而非其心之所愿故其平不书者鲁史之旧文以非其心之所愿而讳之也鲁史之所无圣人安得而益之正月暨齐平三月叔孙婼如齐莅盟与定十一年及郑平叔还如郑莅盟事正相类其为鲁暨齐平无疑且外诸侯相与平非有闗于天下之大势者春秋不书左氏谓齐求燕而与之平其説不足信变及言暨者谷梁传不得已曰暨齐强而鲁弱鲁不应能强齐所为不得已者殆卑词厚币以请成在外曰输在内曰暨而为所强者亦遂有不得已而从其请者欤是时季氏不臣之迹已着四分公室而择取其二故公欲结大国之援借之以除其偪而晋政多门既不能预知鲁国之难吴楚又鞭长莫及惟齐与鲁壤地相接景公方有圗伯之志故公强齐而与之平以冀其缓急之相济也春秋书之曰暨明其汲汲然于此一平非徒敦隣国之好而已二十五年公伐季氏不克而孙于齐其端已兆于此矣
　　三月公如楚
　　传楚子成章华之台愿与诸侯落之防启疆来召公三月公如楚
　　叔孙舍如齐莅盟
　　始暨齐平故盟以结好
　　夏四月甲辰朔日有食之
　　秋八月戊辰卫侯恶卒
　　九月公至自楚
　　冬十有一月癸未季孙宿卒
　　十有二月癸亥葬卫襄公
　　八年春陈侯之弟招杀陈世子偃师
　　传陈哀公元妃郑姬生悼太子偃师二妃生公子留三妃生公子胜二妃嬖留有宠属诸司徒招与公子过哀公有废疾三月甲申公子招公子过杀世子偃师而立公子留哀公缢按招为司徒故元年招称公子此变文以陈侯之弟书者着其以亲属而忍为大恶也【本望溪先生説】
　　夏四月辛丑陈侯溺卒
　　叔弓如晋
　　楚人执陈行人于征师杀之
　　传干征师赴于楚且告有立君公子胜愬之于楚楚人执而杀之按称行人者先儒谓事由招过非征师之罪故书曰行人其説非也详见庄十七年齐人执郑詹下
　　陈公子留出奔郑
　　称公子不子招之立为世子也
　　秋搜于红
