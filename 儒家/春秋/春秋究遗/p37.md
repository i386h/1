<!-- { "loadSidebar": true } -->
　　王氏葆曰州来近楚小国楚尝取以为附庸故书灭而不系国按传称吴灭州来令尹子旗请伐吴王弗许且有州来在吴犹在楚之言据此则州来之于楚当不过名相役属耳其田土贡赋之所入州来自有之本不全以供楚故虽为吴所灭而于楚亦无大损此可为近楚小国之确证
　　十有四年春意如至自晋
　　传季孙犹在晋子服伯私于中行穆子曰鲁事晋何如夷之小国土地犹大所命能具若为夷弃之使事齐楚其何瘳乎晋乃归季孙不书季孙者承上省文大夫不致必见执而后致
　　三月曹伯滕卒
　　夏四月
　　秋葬曹武公
　　八月莒子去疾卒
　　莒子卒而不书葬鲁不防也昭公号知礼虽薛杞小国无不防其葬者而独于莒之葬不防胡氏谓季氏故理或然也
　　冬莒杀其公子意恢
　　传莒着丘公卒郊公不慼国人弗顺欲立着丘公之弟庚舆蒲余侯恶公子意恢而善于庚舆郊公恶公子铎而善于意恢公子铎因与蒲余侯谋曰尔杀意恢我出君而纳庚舆许之冬十二月蒲余侯夫兹杀公子意恢按杀意恢者蒲余侯也何以称国杀葢两下相杀不志于春秋故不可目蒲余侯杀也而杀大夫而称人者如陈人之杀公子御防宋人之杀其大夫司马晋人之杀三大夫陈人之杀公子过非羣下之作乱即执政大臣之擅权故皆书曰人以着其生杀之柄之不自其君出也若晋栾书中行偃之杀胥童则以其为厉公之所嬖也故欲弑厉公而先杀胥童莒蒲余侯之杀意恢亦以其为郊公之所善也故欲逐郊公而先杀意恢厉与郊且不能自免又岂特生杀之柄之不自其君出而已故称国杀以见其国乱已甚必有弑逆廹逐之祸随其后也凡此皆随事立文其义固各有所当欤郊公出奔不书者去疾卒而鲁不防葬故郊公出奔庚舆入立皆不以告不告故不书杜注微之非也去疾之入展舆之奔见于经者屡矣何独于郊公而微之不书大夫者公羊所谓莒无大夫也
　　十有五年春王正月吴子夷末卒
　　二月癸酉有事于武宫籥入叔弓卒去乐卒事
　　传禘于武宫叔弓莅事籥入而卒去乐卒事礼也按有事乃时祭非禘也不着祭名者为叔弓卒起故畧之武宫鲁武公庙复立于成六年
　　夏蔡朝吴出奔郑
　　朝吴事楚而系之蔡者以其忠于蔡也
　　六月丁巳朔日有食之
　　秋晋荀吴帅师伐鲜虞
　　传荀吴帅帅伐鲜虞围鼓鼓人告食尽力竭而后取之克鼓而还不戮一人以鼓子防鞮归按灭鼓不书者不告也称荀吴帅师胡氏谓以正兵相加而不纳其叛臣故称名氏非也自宣成以后君称君大夫将称名旧史之文云尔
　　冬公如晋
　　传平丘之防故也杜注平丘之防公不与盟季孙见执今既得免故往谢之

　　春秋究遗卷十三
　　钦定四库全书
　　春秋究遗卷十四
　　左庶子叶酉撰
　　昭公下
　　十有六年
　　传公在晋晋人止公不书讳之也按晋前以取郠既不使公与盟今往谢而复执之晋之无礼甚矣而春秋讳之益知胡氏自反而缩之説迂而不可通
　　春齐侯伐徐
　　传齐师至于蒲隧徐子行成赂以甲父之鼎
　　楚子诱戎蛮子杀之
　　传楚子闻蛮氏之乱也使然丹诱戎蛮子杀之遂取蛮氏既而复立其子焉按戕隣国之君称人僖十九年邾人执鄫子用之是其例矣此独以楚子书者挟诈以杀人其隂险尤为圣心之所恶恶其诈自不得不目其人也戎蛮子不名与鄫子不名同义
　　夏公至自晋
　　秋八月己亥晋侯夷卒
　　九月大雩
　　季孙意如如晋冬十月葬晋昭公
　　卿供葬事文襄之制
　　十有七年春小邾子来朝
　　夏六月甲戌朔日有食之
　　传六月甲戌朔日有食之祝史请所用币平子御之曰止也惟正月朔伐鼓用币太史曰在此月也杜注正月谓建巳正阳之月于周为六月于夏为四月
　　秋郯子来朝
　　八月晋荀吴帅师灭陆浑之戎
　　传荀吴帅师渉自棘津使祭史先用牲于雒陆浑人弗知师从之遂灭陆浑数之以其贰于楚也陆浑子奔楚
　　冬有星孛于大辰
　　楚人及吴战于长岸
　　楚先胜而后败胜负敌故不书楚称人者说详隠二年莒人入向下吴常败楚于鹊岸于房钟皆不书而楚伐吴屡见于经葢吴犹不足以敌楚也至是则国势匹敌而抗兵相加矣故书战自此始长岸楚地两国皆僭王故仍以楚主兵
　　十有八年春王三月曹伯须卒
　　夏五月壬午宋卫陈郑灾
　　杜注来告故书天火曰灾按传称许不吊灾君子知其先亡则鲁必皆遣使往吊审矣不书者其人微也
　　六月邾人入鄅
　　传邾人袭鄅遂入之尽俘以归鄅子曰余无归矣从帑子邾邾人反鄅夫人而舍其女
　　秋葬曹平公
　　冬许迁于白羽
　　杜注自叶迁也正义九年许迁于夷十年楚灵王迁许胡沈道房申于荆平王即位皆复之许又归于叶故知此年是自叶迁也楚以其偪于郑迁之所以存许也故以自迁为文
　　十有九年春宋公伐邾
　　传鄅夫人宋向戌之女也故向宁请师二月宋公伐邾围虫三月取之乃尽归鄅俘杜注不书围取不以告也按宋伐邾而尽归鄅俘义举也取邑则似贪其土地矣故讳之而不以告其不书归鄅俘者书伐邾足以概之故
　　夏五月戊辰许世子止弑其君买
　　传许悼公疟饮太子止之药而卒按传称饮太子止之药而卒则止并非不尝药而已谷梁传恐不足据葢止乃杂学喜事之人平日自诡能医适遇父疾一药而殂虽无弑逆之意而律载和御药误不如法者死则止虽欲辞此恶名而不可得矣
　　己夘地震
　　秋齐高发帅师伐莒
　　杜注莒不事齐故
　　冬葬许悼公
　　许悼公书葬义见襄三十年葬蔡景公下
　　二十年春王正月
　　夏曹公孙防自鄸出奔宋
　　按奔未有言所自者此云自鄸正义云与二十二年宋华亥向宁华定自宋南里出奔楚其文正同彼华亥等入南里以叛又从南里出奔则此亦应尔叛不告故不书而胡传引刘敞之说以为待放二说未知孰是然公子之子称公孙据事直书并无贤之之意鄸邑名与宋南里在宋国都内不同故不系曹
　　秋盗杀卫侯之兄絷
　　卫公孟絷夺齐豹之邑又恶北宫喜褚师圃欲去之公子朝通于襄夫人而惧故齐豹北宫喜褚师圃公子朝作乱丙辰卫侯在平寿公孟有事于葢获之门外齐子氏帷于门而伏甲焉遂杀公孟按杀絷书盗者葢凡私有仇于其人并不假君命而杀之者则书曰盗不问其为大夫为士也义见襄十年盗杀郑公子騑下左氏求名而不得之说固非胡氏以为蔽罪宗鲁亦无此理齐豹首谋宗鲁与闻其事虽不为无罪然既以身死之矣乃舍豹而责鲁恐圣人之断此狱不如是之颇也称卫侯之兄无职司也亦无责卫侯意
　　冬十月宋华亥向宁华定出奔陈
　　宋元公恶华向华定华亥与向宁谋曰亡愈于死先诸遂杀羣公子刼公取太子乐与母弟辰公子地以为质公亦取华向之子以为质冬十月公杀华向之质而攻之华向奔陈
　　十有一月辛夘蔡侯庐卒
　　二十有一年春王三月葬蔡平公
　　夏晋侯使士鞅来聘
　　晋顷公即位通嗣君也
　　宋华亥向宁华定自陈入于宋南里以叛
　　宋司马华费遂生华防华多僚华登多僚与防相恶谮诸公曰纳亡人公惧使告司马乃与公谋逐华防华防见司马而行则遇多僚御司马而朝其臣张匄遂与华防杀多僚刼司马以叛而召亡人壬寅华向入居卢门以南里叛六月庚午宋城旧鄘及桑林之门而守之按南里系宋者以其为宋国城内之里名也
　　秋七月壬午朔日有食之
　　八月乙亥叔輙卒
　　冬蔡侯朱出奔楚
　　传楚费无极取货于东国而谓蔡人曰朱不用命于楚君王立东国若不先从王欲楚必围蔡蔡人惧出朱而立东国杜注东国隠太子之子平侯庐之弟朱叔父也
　　公如晋至河乃复
　　传公如晋及河鼓叛晋伐鲜虞故辞公按鼓叛何妨于邦交葢晋之权家党季氏而恐公之诉其罪也故假以是为辞而却公耳
　　二十有二年春齐侯伐莒
　　传齐北郭启帅师伐莒莒子战苑羊牧之諌曰大国不可怒也不聴败之于寿余齐侯伐莒莒子行成莒于是大恶其君
　　宋华亥向宁华定自宋南里出奔楚
　　传冬十月华登以吴师至救华氏齐乌枝鸣戍宋丙寅齐师宋师败吴师于鸿口华登帅其余以败宋师十一月癸未公子城以晋师至曹翰胡防晋荀吴齐苑何忌卫公子朝救宋大败华氏围诸南里二十二年二月华登如楚乞师楚防越帅师逆华氏使告于宋曰寡君闻君有不令之臣请受而戮之诸侯之戍谋曰若华氏知困而致死楚耻无功而疾战非吾利也不如出之以为楚功其亦无能为也已己巳宋华亥向宁华定出奔楚按书自宋南里别自国出奔也
　　大搜于昌间
　　书昌间非其地也
　　夏四月乙丑天王崩
　　六月叔鞅如京师葬景王王室乱
　　王子朝有宠于景王王欲立之夏四月乙丑王崩丁巳葬景王子朝因旧官百工之丧职秩者与灵景之族以作乱按不曰京师乱而云王室乱者言京师则通于上下言王室则其父子兄弟自乱之耳
　　刘子单子以王猛居于皇
　　子朝乱刘子奔扬单子奔平畤羣王子追之单子杀之子朝奔京伐之奔山刘子入于王城单子欲告急于晋以王如平畤遂如圃车次于皇以者王猛弱不能自立必赖二子左右之也王猛在丧不可称天王称王子又与他王子相乱故以猛系之于王王者诸侯目王国之辞乃王人之王非天王之王犹诗有王风不可谓之周也苟既正其为天王之王则后不得复称子矣
　　秋刘子单子以王猛入于王城
　　按传称晋荀跞帅九州之戎及焦瑕温原之师纳王于王城经乃不书晋纳而书刘单以者子朝奔京刘子入于王城单子使王子处守之则王之入王城实二子以之晋不过以师从王入耳故不书晋纳公羊传云入者篡辞非也入者自外而内之辞若以为篡下经天王入于成周何说乎
　　冬十月王子猛卒
　　前称王猛卒乃称王子猛者生以名系王不使与他王子相乱卒称王子正其为未逾年之子也王谓王国与前同称子故不曰崩而曰卒
　　十有二月癸酉朔日有食之
　　二十有三年春王正月叔孙舍如晋
　　传邾人城翼还自雒姑武城人塞其前遂取邾师邾人愬于晋晋人来讨叔孙婼如晋晋人执之
　　癸丑叔鞅卒
　　晋人执我行人叔孙舍
　　上书叔孙舍如晋其为行人明矣春秋只据实而书非有心以着其无罪也说见庄十七年齐人执郑詹下
　　晋人围郊
　　传晋籍谈荀跞贾辛司马督帅师次于社王师次于任人辛丑伐京毁其西南二十三年正月壬寅二师围郊癸夘郊浔溃杜注二师王师晋师也王师不书不以告按凡围必乆而不觧者然后书郊明日即溃而书围者邑不言伐非围无以属辞也
　　夏六月蔡侯东国卒于楚
　　秋七月莒子庚舆来奔
　　传莒子庚舆好剑苟铸剑必试诸人国人患之又叛齐乌存帅国人以逐之遂来奔齐人纳郊公按郊公出奔不书而庚舆书者以其来奔故诸侯奔不名此名者从此遂失国也
　　戊辰吴败顿胡沈蔡陈许之师于鸡父胡子髠沈子逞灭获陈夏齧
