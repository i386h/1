<!-- { "loadSidebar": true } -->
　　传越子伐吴大败吴师获太子友丁亥入吴吴人告败于王王恶其闻也自刎七人于幕下冬吴及越平
　　秋公至自防
　　晋魏曼多帅师侵衞
　　葬许元公
　　九月螽
　　冬十有一月有星孛于东方
　　盗杀陈夏区夫
　　盗杀义见襄十年盗杀郑公子騑下
　　十有二月螽
　　十有四年春西狩获麟
　　杜注麟者圣王之嘉瑞也时无明王出而遇获仲尼伤周道之不兴感嘉瑞之无应故因鲁春秋而修中兴之教絶笔于获麟之一句所感而作固所以为终也按春秋书获麟则圣经之作必在获麟之后审矣但杜氏谓感麟而作其说恐不确圣人既欲以此修中兴之教使无麟遂不作乎然彼之所以为是説者葢以编年之体按年记事至年终乃止今忽终于十四年之春起止之义必有所谓故遂以感麟而作为经之所以终于是也不知圣人之所以絶笔于此者葢春秋时天下之乱已极圣人欲为之拨乱反治虽有其徳而无其位苦于无可借手之处于是因麟之出非其时而伤吾道之所如不合将终无所望于后也故托之以终篇夫亦犹是凤鸟河圗之叹云尔岂絶笔于此者必以此始之故乎至文成致麟之説其理更荒诞不足信存而不论可也








　　春秋究遗卷十六
