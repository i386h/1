<!-- { "loadSidebar": true } -->
　　传潞子婴儿之夫人晋景公之姊也酆舒为政而杀之又伤潞子之目晋侯伐之六月癸亥晋荀林父败赤狄于曲梁辛亥灭潞以潞子婴儿归按潞赤狄之一族即以国名为氏者正义谓单国不复成文故以氏配之是也婴儿潞子名自此以后灭国以其君归及其君奔皆名世近纪载详故荀林父帅师不书而第称师者从告也
　　秦人伐晋
　　传秦桓公伐晋次于辅氏壬午晋侯治兵于稷以畧狄土立黎侯而还及雒魏颗败秦师于辅氏获杜回秦之力人也按传载晋败秦师事甚详而杜于经下注云无传葢秦遣将伐晋秦伯次于辅氏以为之援传所载者乃晋败秦师于辅氏而秦人伐晋之事则无传也
　　王札子杀召伯毛伯
　　传王孙苏与召氏毛氏争政使王子防杀召戴公及毛伯衞杜注王子札经文倒札子按两下相杀不志于春秋故或称人杀如文九年晋赵盾之杀三大夫是也或称国杀如文六年晋狐射姑之杀阳处父成八年晋栾书之杀胥童昭十四年莒蒲余侯之杀公子意恢是也或称盗杀如襄十年郑尉止五族之杀公子騑公子发公孙輙是也此独称名以杀者葢王室由此而复乱例应称国杀而周非列国比不可曰周杀其大夫也故称名以杀词葢有所穷焉尔称名以杀故不称大夫
　　秋螽
　　仲孙蔑防高固于无娄
　　大夫相防文公十一年叔仲彭生防晋郤缺于承筐已前此矣
　　初税畆
　　周法井田九百畆中百亩为公田借民力而治之税不过此今又履其余畆复十收其一故哀公曰二犹不足也遂以为常故曰初
　　冬蝝生饥
　　传蝝生饥幸之也杜注幸其冬生不为物害虽饥犹喜而志之其説非也周之冬夏之八九十三月八九月间生蝝安得不为物害乎且谓圣人以冬生蝝为幸必无此理
　　十有六年春王正月晋人灭赤狄甲氏及留吁
　　杜注甲氏留吁赤狄之族晋既灭潞氏今又并尽其余党士防称人从告
　　夏成周宣榭火
　　成周洛阳宣榭讲武屋也无室曰榭公羊谓宣王之庙葢宣王南征北伐讲武于此因以为庙故其制如榭与宗庙不同左传宣榭火人火之也
　　秋郯伯姬来归
　　传出也内女出皆书来归啖氏助曰归姬不书常事故不书也
　　冬大有年
　　义见桓公三年有年下
　　十有七年春王正月庚子许男锡我卒
　　丁未蔡侯申卒
　　夏葬许昭公葬蔡文公
　　六月癸卯日有食之
　　己未公防晋侯卫侯曹伯邾子同盟于断道
　　传晋侯使郤克征防于齐齐顷公帷妇人使观之郤子登妇人笑于房献子怒出而誓曰所不此报无能渉河齐侯使高固晏弱蔡朝南郭偃防及敛盂高固逃归夏防于断道讨贰也盟于卷楚辞齐人执晏弱于野王执蔡朝于原执南郭偃于温李氏琪曰此盟诸传皆以为谋齐谷梁独以为外楚葢拘于同尊同外之例恐非事实然当宋及楚平之后而征防于齐则初意诚因惧楚但郤克既怒齐遂起伐齐之谋耳谷梁亦不为无防
　　公至自防
　　冬十有一月壬午公弟叔肸卒
　　谷梁传其曰公弟贤之也其贤之何也宣弑而非之也非之则胡为不去也曰兄弟也何去而之与之财则曰我足矣织屦而食终身不食宣公之食君子以是为通恩也按称弟者不任职也义见桓三年齐侯使其弟年来聘下谷梁之説非但公弟未有书卒者此书卒则以其贤耳称叔肸者肸之后叔弓叔老叔还皆以叔为氏皆书叔肸以着鲁有叔氏之所自始也
　　十有八年春晋侯卫世子臧伐齐
　　传晋侯衞世子臧伐齐至于阳谷齐侯会晋侯盟于缯以公子疆为质于晋晋师还
　　公伐杞
　　夏四月
　　秋七月邾人伐鄫子于鄫
　　传凡自虐其君曰弑自外曰戕鄫子不名义见僖十五年邾人执鄫子用之下
　　甲戌楚子旅卒
　　楚子书卒自此始
　　公孙归父如晋
　　传公孙归父以襄仲之立公也有宠欲去三桓以张公室与公谋而聘于晋欲以晋人去之
　　冬十月壬戌公薨于路寝
　　归父还自晋至笙遂奔齐
　　传公薨季文子言于朝曰使我杀适立庶以失大援者仲也失遂逐东门氏子家还及笙坛帷复命于介既复命括髪即位哭三踊而出遂奔齐按奔不言出者奉使而道奔也








　　春秋究遗卷九
<经部,春秋类,春秋究遗>
　　钦定四库全书
　　春秋究遗卷十
　　左庶子叶酉撰
　　成公
　　元年春王正月公即位
　　二月辛酉葬我君宣公
　　无冰
　　杜注周之二月今之十二月而无冰书冬温
　　三月作丘甲
　　传为齐难故作丘甲按司马法四井为邑四邑为丘四丘为甸甸出长毂一乗甲士三人歩卒七十二人据此则四丘其出歩卒七十二人每丘才出十八人耳歩卒七十二人分隶甲士三人每甲士一人领歩卒二十四人共二十五人为一甲今每丘才出十八人是一丘所出不满一甲之数作丘甲者葢每丘使出一甲增多歩卒六人一甸之中共百人为兵矣杜注谓甸所赋使丘出之增至四倍必无此理且果尔当谓之作丘乗不当谓之作丘甲矣胡氏引李靖之説以驳之良是
　　夏臧孙许及晋侯盟于赤狄
　　宣公不事齐十八年齐与晋盟惧而乞师于楚今闻齐将出楚师故又与晋盟惧齐楚也
　　秋王师败绩于茅戎
　　传元年春晋侯使瑕嘉平戎于王单襄公如晋拜成刘康公邀戎遂伐之三月癸未败绩于徐吾氏秋王人来告败尊王故不言战以自败为文
　　冬十月
　　二年春齐侯伐我北鄙
　　传齐侯伐我北鄙围龙龙人杀顷公之嬖人卢蒲齐侯亲鼔之三日取龙遂南侵及巢丘取龙侵巢丘不书杜注其义未闻按鲁被侵伐而取田邑者皆不书讳之也或疑哀七年齐鲍牧帅师伐我取讙及阐经不讳则此不应独讳取龙不知取讙及阐考之经文但书取而不书伐则左氏传误公羊以为赂似得其实以赂取之非以兵取之也故不讳与齐人取济西田同义安得执彼以疑此
　　夏四月丙戌衞孙良夫及齐师战于新筑衞师败绩衞侯使孙良夫石稷相向禽将侵齐与齐师遇战于新筑衞师败绩按以衞及齐者鞌之战衞与鲁同役故春秋内之
　　六月癸酉季孙行父臧孙许叔孙侨如公孙婴齐帅师防晋郤克衞孙良夫曹公子首及齐侯战于鞌齐师败绩
　　传孙桓子还于新筑不入遂如晋乞师臧宣叔亦如晋乞师皆主郤献子晋侯许之郤克将中军士燮佐上军栾书将下军以救鲁衞师从齐师于莘六月癸酉师陈于鞌郤克伤于矢左并辔右援桴而鼓马逸不能止师从之齐师败绩按鲁旧二军鞌之战四卿并将主帅及其佐也兵以帅为主而四卿并书者重録内也终春秋小国之大夫称人而曹公子首独以名见葢三桓矜其事故与是役者志之特详臧孙许如晋乞师不书者郤克本以妇人之笑而欲甘心于齐所为救鲁衞者特名耳若书乞师则似晋真为鲁出师矣春秋序战例以受兵之国主兵鞌齐地乃春秋竟书季孙行父等防晋郤克等及齐侯战云云者葢春秋内鲁又以伯主内晋而齐恃强凌弱晋以救鲁衞为名其兵端又实开自齐故齐虽受兵之国而不以之主兵所为义理之权衡也前衞及齐战于新筑则新筑衞地其主衞书及更无可疑者矣
　　秋七月齐侯使国佐如师己酉及国佐盟于袁娄传晋师从齐师入自丘舆击马陉齐侯使賔媚人赂以纪甗玉磬与地晋人许之秋七月晋师及齐国佐盟于袁娄使齐人归我汶阳之田按以晋及齐者与战书及齐同义
　　八月壬午宋公鲍卒
　　庚寅衞侯速卒
　　取汶阳田
　　取汶阳田与取济西田事同故书法亦不异济西为曹所侵汶阳为齐所侵皆晋人命以归鲁借伯国之力而得之故皆不曰归而曰取
　　冬楚师郑师侵衞
　　十有一月公防楚公子婴齐于蜀丙申公及楚人秦人宋人陈人衞人郑人齐人曹人邾人薛人鄫人盟于蜀传宣公使求好于楚庄王卒宣公薨不克作好公即位受盟于晋会晋伐齐衞人不行使于楚而亦受盟于晋从于伐齐故楚令尹子重为阳桥之役以救齐冬楚师侵衞遂侵我师于蜀孟孙请徃赂之楚人许平十一月盟于蜀望溪先生曰蜀之盟不讳公何也此义之变也楚师内侵以鞌之战故三桓惧讨而以公试焉且是盟也不独宋衞陈郑之君不与也邾鄫防国皆以大夫会而鲁独君徃则三桓之恶极矣书公而不讳所以着三桓之罪也按公与外大夫防盟以其降等屈尊故讳不书公此乃三桓惧讨不敢徃防而以公试焉非公之自为降等屈尊也故不讳卿不名先儒以为贬非也大夫防盟至成十五年防呉于钟离始列序前此皆称人【钟离以前大夫防盟旧史亦未必尽称人但或名或不名圣人概削之以归于一不然如此盟所称楚人明是婴齐公亲预盟又不须告旧史乌有不名者哉】蔡侯许男不书左氏传乗楚车也谓之失位齐序郑下者非卿故望溪先生曰此防楚主之故秦先于宋而齐后于从楚之国
　　三年春王正月公防晋侯宋公衞侯曹伯伐郑
　　传诸侯伐郑次于伯牛讨邲之役也遂东侵郑郑公子偃帅师御之败诸丘舆杜注宋衞未葬而称爵以接邻国非礼也按公羊既葬称子逾年称公左氏传未葬称子既葬称君杜用左例故曰非礼然僖二十五年夏衞侯燬卒秋葬衞文公冬十二月公防衞子莒庆盟于洮衞侯燬既葬而衞成称子则公羊之説似得其实此未葬而称爵者以逾年故然虽逾年而究未葬谓之非礼亦宜
　　辛亥葬衞穆公
　　二月公至自伐郑
　　诸侯伐郑晋独濳军深入为郑所败于诸侯无与也故无所讳而告庙
　　甲子新宫灾三日哭
　　据古庙制考宫非新作庙也新之而迁旧主易以新主焉耳是时庙厞既彻旧主既迁易檐改涂方卜日以待新主之入而忽遇灾既不得追称僖宫又不得预称宣宫故曰新宫先君之主不得以时入庙嗣子及羣臣临哭礼固宜然
　　乙亥葬宋文公
　　七月而葬缓殆以厚葬故
　　夏公如晋
　　拜汶阳之田也
　　郑公子去疾帅师伐许
　　传许恃楚而不事郑郑子良伐许
　　公至自晋
　　秋叔孙侨如帅师围
　　传叔孙侨如围取汶阳之田不服故围之
　　大雩
　　晋郤克衞孙良夫伐廧咎如
　　传讨赤狄之余也廧咎如溃
　　冬十有一月晋侯使荀庚来聘
　　晋来聘之始
　　衞侯使孙良夫来聘丙午及荀庚盟丁未及孙良夫盟聘而遂盟之于是始按及不书公者凡公与外大夫盟例不书公讳之也此盟在国都之内其不书公者又以书内事故非徒嫌其体之不敌而已与内大夫出聘不书公使其义正同
　　郑伐许
　　郑不称人义见文十年秦伐晋下
　　四年春宋公使华元来聘
　　传通嗣君也宋聘鲁始此
　　三月壬申郑伯坚卒
　　杞伯来朝
　　传归叔姬故也杜注将出叔姬先修礼朝鲁言其故
　　夏四月甲寅臧孙许卒
　　公如晋
　　葬郑襄公
　　秋公至自晋
　　传公如晋晋侯见公不敬公至自晋欲求成于楚而叛晋季文子不可公乃止
　　冬城郓
　　郑伯伐许
