<!-- { "loadSidebar": true } -->
　　传七月公防齐侯郑伯伐许庚辰传于许壬午遂入许许庄公奔卫齐侯以许让公公曰君谓许不共故从君讨之许既伏其罪矣寡人弗敢与闻乃与郑人郑人使许大夫百里奉许叔居许东偏使公子获居许西偏胡氏安国曰书及则入许者公所欲也按伐许本郑志则入许安得谓公所欲乎书及者盖伐可书防入则兵薄城下适乘其可入而入之不可以预为期防也故不书防文当然耳不书伐者兵甫至而即入也许庄公奔卫不书者杜注兵乱遁逃不知所在恐不确凡国灭君奔者例不书出其説具庄十年齐师灭谭下入与灭不同故不可从灭国例不书出也然方其入之时其国则既灭矣又安能逆知其后之必复而先于其奔书出乎书出不书出两无所处故并没其奔不书葢辞有所穷也若以其君归则不嫌与灭而不复者同文圣人自不得而略之矣
　　冬十有一月壬辰公薨
　　传羽父请杀桓公将以求太宰公曰为其少故也吾将授之矣羽父惧反谗公于桓公而请弑之十一月公祭钟巫馆于寪氏羽父使贼弑公于寪氏按公见弑而书薨臣子之所不忍言也不书葬者左氏以为不成丧非也隠之薨既归狱于寪氏以欺国人矣未有不以礼葬者縁臣子之义仇未复不书葬故孔子削之　公羊传隠何以无正月隠将让乎桓故不有其正月也按公羊所谓隠无正月者谓正月虽有事只书春而不书正月也如二年公防戎于潜五年公观鱼于棠六年郑人来输平八年宋公卫侯遇于垂九年天王使南季来聘十有一年滕侯薛侯来朝诸不书正月者是也然如九年公防齐侯于防亦只书冬不独防戎于潜不书月也【凡防书时不书月者甚多今只举开首一条以驳之以多不可胜举也余仿此】庄四年公及齐人狩于禚亦只书冬不独隠公观鱼于棠不书月也桓三年齐侯使其弟年来聘定十有一年及郑平俱只书冬不独郑人来输平不书月也【此一条独两引者一证来一证平也下遇于垂仿此】隠四年公及宋公遇于清桓三年齐侯卫侯胥命于蒲俱只书夏不独宋公卫侯遇于垂不书月也隠三年武氏子来求赙亦只书秋不独天王使南季来聘不书月也桓七年谷伯绥邓侯吾离来朝亦只书夏不独滕侯薛侯来朝不书月也春秋书隠公时事凡书春不书月以为不有其正月矣其他书时不书月者又将何以解之乎葢月不月于义本无所关或旧史偶失其月者圣人不得而益之也况隠公之世去圣人修春秋时尤逺歴年有乆近纪载有详略更有郑以强同者后儒乃从而为之辞何其凿之甚也耶或又谓事有以月成者书月否则书时其説俱支离不足信存而不论可也















　　春秋究遗巻一
<经部,春秋类,春秋究遗>
　　钦定四库全书
　　春秋究遗卷二
　　左庶子叶酉撰
　　桓公
　　元年春王正月公即位
　　鲁桓簒立而王讨不加圣人伤王法之不行故但书正月而王则削而不书宜矣顾其元年正月何以仍书王谷梁传有王以治桓也果如其说则庄闵以下诸公无罪之可治者其元年正月即皆不应有王矣岂春秋示天下以大一统之防乎盖隠公于去年十一月被弑桓元年正月即位其为时无几王之讨不讨尚未可知既未能预知其必不讨则王或竟为拨乱返治之王春秋安得而遽削之此元年正月之所以仍书王也然则正月不书王断当自二年始矣而二年十年十八年三正月仍书王者何葢自二年至十八年一首一尾而十年适当其中前后相距各八年圣人之意以正月必书王者原示天下以大一统之义今虽以不能讨贼伤王法之不行不得不削之以示讥然大一统之义要不可不明且周之正月尤不可不书王以别于建寅之正月也故特撮此三年仍书王正月以例其余焉而此三年之正月仍书王则他年之正月不书王以不能讨贼伤王法之不行其义愈晓然矣继弑君不书即位此书即位者先儒谓桓行即位之礼故书即位果如其说则如庄闵僖三公之不书即位必皆縁其不行即位之礼可知矣庄闵僖三公既以继弑君而心有所不忍故不行即位之礼桓公独非继弑君乎彼虽预闻乎故然传言讨寪氏有死者则隠公之弑不可掩方诈为自掩之计治斯狱矣若行即位之礼即为忍于先君不知彼何所快于片刻之观美而显示国人以其心之无所不忍哉盖易世传授国之大事无间于继故继正未有不行即位之礼者鲁惟隠公志在让桓摄位也故不以礼即位余十一公则皆行即位之礼鲁史亦皆书即位乃圣人因史作经独于庄闵僖三公之即位不书者其义与弑君之不书葬正同葬者臣子之终事君父之仇未复即臣子之事未终故不书葬位者受之天子传之先君苟未能复先君之仇即不可践先君之位故不书即位皆责以不共戴天之义非縁其不行即位之礼也知三公之不书即位非縁其不行即位之礼则桓宣二公之书即位必非縁其行即位之礼也又何疑乎彼其所以书即位者盖二公皆预闻乎弑岂可以复仇之义责之而二公书即位则天子方伯之不能讨贼其罪亦遂不待贬絶而自见矣此又蔡景许悼二公之所以书葬与
　　三月公防郑伯于垂郑伯以璧假许田
　　传公即位修好于郑郑人请复祀周公卒易祊田公许之三月郑伯以璧假许田为周公祊故也按隠公之世郑伯归祊原未尝有觊觎许田之心只欲求成于鲁以离宋之党耳及桓立而以璧假之者葢郑庄与鲁隠邻好夙敦又亲遭叔段之乱今见桓簒弑公恶之良尚未尽冺但其为人也明于利害不能胜以理义之心故见贼虽欲讨而恐其力有不能又欲因以为利故前归之于隠者至是乃欲取偿于桓葢挟以不得不从之势若其不与将不待十年而问罪之师早至于城下矣观垂之防而不盟必以璧假田之后而始盟于越则当日之情事显然可见其曰假者葢无故而欲许田于辞不顺故以假为文而春秋亦书以璧假者所以着其胁取之实也若但书曰郑人取许田则与宣公元年齐人取济西田同文似桓亦如宣之纳赂以请防矣假田称郑伯义见郑伯使宛来归祊下
　　夏四月丁未公及郑伯盟于越
　　胡氏安国曰垂之防郑为主也故称防越之盟鲁志也故称及此拘于我所欲曰及外为志曰防之例耳辨详隠元年公及邾仪父盟于蔑下桓以簒立故欲修好于郑其防于垂也岂得谓非我所欲哉
　　秋大水
　　冬十月
　　二年春王正月戊申宋督弑其君与夷及其大夫孔父初宋穆公舍冯而立与夷使冯出居郑与夷既立而郑庄公欲纳冯于宋于是郑宋屡相侵伐华督冯之党也将弑与夷而惮孔父故先攻杀孔父殇公怒则弑之遂召冯而立焉按孔父据左氏传孔父嘉为司马则孔父乃其字而胡氏以为名春秋于列国之大夫皆名而孔父乃圣人六世祖谷梁为祖讳之说似得其实无骇以公子展之孙故公命以字为展氏孔父之后皆孔氏则其为字无疑君前臣名之说穿凿不可从荀息仇牧之称名岂以名其君于上之故乎胡氏以称名为贬故从而为之辞弑君名犹君卒则名也
　　滕子来朝
　　滕侯爵称子者杜注旹王所黜沙随程氏谓列尊贡重故小国降爵以从杀礼其説亦通或谓吴楚僭王春秋既皆从周班称子矣使滕果自降自当从周班称侯岂得徇其私意以乱名实不知称子非称王比也滕既自降则当其来朝之时鲁自以子礼待之春秋安得不以子书如杞本伯爵至襄二十七年来朝鲁以子礼待之春秋亦遂以子书矣何独于滕而疑之但为时王所黜之说亦无以见其必不然存叅可也
　　三月公防齐侯陈侯郑伯于稷以成宋乱
　　传为赂故立华氏也按成平决也即周礼讶士四方有乱狱徃而成之之成华督弑君之贼大司马有残之之文此岂可以司冦之法治之者今公不能声罪致讨徒利其宝货之赂牵率与国以平决之于是以冯为先君之子父死当继以与夷本不当立又十年十一战民不堪命而督之弑与夷谓其非忍动于恶也原以为立冯地遂立之为宋宗卿虽得罪于宋殇公名在诸侯之籍其后世子孙犹能言之而公亦有所不顾矣春秋书防例不言其所为此言其所为者恶其假简孚之名以寛乱贼之诛而傅之轻典也辞严义正仍止据事直书先儒以成作成就之成解则几于詈矣圣人岂有此恶声耶
　　夏四月取郜大鼎于宋戊申纳于太庙
　　臧哀伯谏不听其事与臧僖伯谏观鱼相似而僖伯之卒见于经哀伯之卒不书者盖桓之大夫皆有可诛之罪哀伯之谏纳郜鼎所谓不能三年之丧而缌小功之察者故不书卒
　　秋七月杞侯来朝
　　程子曰凡杞称侯者皆当为纪杞爵非侯文误也刘氏曰左传云杞侯不敬归乃谋伐之春秋虽乱世而来朝有少不敬未宜便入其国也左氏误纪为杞遂生不敬之说耳
　　蔡侯郑伯防于邓
　　传始惧楚也公羊云离不言防此其言防何葢邓与防耳刘氏曰非也二国实行防礼非防而何按邓蔡地非邓国也正义辨之甚详
　　九月入杞
　　公及戎盟于唐冬公至自唐
　　传修旧好也特相防徃来称地让事也杜注二人相防莫肯为主两让防事不成故但书地按及戎盟不书防以但行盟礼而不行防礼也不行防礼故不以防致岂两让之谓哉然谓防事不成犹之可耳若定八年防于瓦十年防于夹谷十二年防盟于黄皆明明行防礼矣而亦不以防致则以两国特防究不与殷防等其以地致者不足乎防之辞也如传云云尤非其事之实矣望溪先生曰盟唐而至者惧戎也隠之盟戎不至而桓致者戎与鲁接壤钟巫之事时惧诸侯之讨而以盟戎为幸也
　　三年春正月
　　正月不书王何也盖正月书王示天下大一统之义圣人欲以王法治天下也乃弑君之贼竟出于周公之裔而王讨不加四邻诸侯亦无有沐浴之请王法之所以治天下者安在乎然圣人非拘拘焉靳此一字也王法不行则王之一字为虚设而圣人之心至诚无伪自不容此虚设之一字犯其笔端耳此春秋所以为传心之要典欤
　　公防齐侯于嬴
　　公欲昏于齐故防齐侯于嬴此我所欲也而书防益见外为志曰防之谬
　　夏齐侯卫侯胥命于蒲
　　张氏洽曰春秋时王政不纲诸侯放恣荆楚僭横莫有任中国之事者齐卫为列国之望欲起而图之遂私以牧伯相命如战国时齐魏防于徐州以相王乃其遗智也按此説本之朱子确不可易公羊乃以为近正非也齐僖卫宣岂能相谕以信不复要质于鬼神者哉且考诗卫风旄丘篇黎臣尝责卫以不能修方伯连帅之职矣卫之国势不甚强使非尝以牧伯与齐相命黎臣岂宜以是责之此亦其一证然则二君既以牧伯相命而经止以胥命书者何诸侯当奉天子之命以行事命者上施于下之词今不惟命是奉而彼此相命其目中尚有天子乎圣人以是为伯事之所由始而恶其以诸侯而目无天子也故特以胥命书其不更赘一词者以义止系乎胥命故耳胥命犹言自相署置也又按鲁之国势较强于卫而桓公为恶之才尤非卫宣淫昏者比乃齐僖图霸不与鲁胥命而与卫者以簒立之人不可以方伯连帅之事命之也观此则十年郎之战其必以寪氏之狱无所归为问也益信
　　六月公防杞侯于郕
　　公羊作纪与六年夏同杞侯来朝公羊亦作纪程子谓杞爵非侯凡称杞文误也则此当从公羊决矣
　　秋七月壬辰朔日有食之既
　　公子翚如齐逆女
　　翚为桓弑隠故为桓逆女以结好于齐所以定桓之位而因自固也翚称公子说详隠四年翚帅师下
　　九月齐侯送姜氏于讙
　　杜注已去齐故不言女未至鲁故不称夫人
