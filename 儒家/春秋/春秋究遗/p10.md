<!-- { "loadSidebar": true } -->
　　传不书日官失之也
　　十有八年春王正月
　　正月书王义见元年正月下
　　公防齐侯于泺
　　公与夫人姜氏遂如齐
　　变及言与何及者连类之词以此及彼盖主乎公以为文也公及夫人偕行至泺其如齐也乃行防礼后自泺如齐非自鲁如齐也偕行不自泺始不可主乎公以为文矣故曰与言遂者着公与夫人之本意原在如而不在防也
　　夏四月丙子公薨于齐丁酉公之丧至自齐
　　传公及文姜如齐齐侯通焉公谪之以告四月丙子享公使公子彭生乘公公薨于车鲁人告于齐曰寡君畏君之威来修旧好礼成而不返无所归咎恶于诸侯请以彭生除之齐人杀彭生按文姜随丧而归不书罪大恶极絶之也
　　秋七月
　　按左氏于是年秋记齐侯师于首止杀郑子亹而轘髙渠弥祭仲逆郑子于陈而立之经不书者郑与鲁邦交乆絶齐又以鲁有大丧方内慙彭生之事故皆不以告不告故不书
　　冬十有二月己丑葬我君桓公
　　仇不复不书葬桓公书葬何望溪先生曰敌国相仇臣子虽志于复而不能必其时也而先君之丧又不可以乆而不葬也故与蔡灵公别为一例而书葬此义理之权衡也

　　春秋究遗卷二
<经部,春秋类,春秋究遗>
　　钦定四库全书
　　春秋究遗卷三
　　左庶子叶酉撰
　　庄公
　　元年春王正月
　　继故不书即位説详桓元年公即位下仍书王正月者与隐公元年同
　　三月夫人孙于齐
　　凡称夫人必称某氏者恒词也専称夫人者着其为夫人以正其罪也公见杀于齐亲莫亲于夫人而乃孙于齐乎故特以夫人书葢对公为文以语气求之而其罪自不可掩若不去姜氏则或习其读而不之察矣
　　夏单伯逆王姬
　　左氏经文作送杜注以单伯为天子卿张氏洽曰非也筑馆在秋如单伯果以天子之卿送王姬必俟馆成之后方至鲁岂得豫书之当从公谷作逆其説似得其实不书如京师者词以达意为主人止知以多为达而春秋吐词为经则徃徃以少为达如郑伯克段于鄢不书段出奔及上文夫人孙于齐不书姜氏之类皆是葢意有所専注即不杂一他词以乱之此春秋之所以为谨严也此经之不书如京师亦犹是已葢圣意専以忘亲仇而主齐婚为鲁庄罪若书如京师则与逆王姬之词相乱而习其读者或且疑其意在于讥单伯之不以聘王而如京师与成十三年书公如京师同一义矣少一词而义转达斯固防夏所不能赞者与
　　秋筑王姬之馆于外
　　筑馆所以舍王姬于外杜注公在谅闇中虑齐侯当亲迎不忍便接之于庙也
　　冬十月乙亥陈侯林卒
　　王使荣叔来锡桓公命
　　鲁史旧文王本不称天圣人修之加天于王者谓王当奉若天道也今以簒弑之贼生不加诛死而锡命所谓奉若天道者安在乎王不称天圣人亦本其恶恶之心不觉形之于笔削之际而已
　　王姬归于齐
　　大书归于齐所以着庄公忘不共戴天之仇而为之主婚之罪也
　　齐师迁纪郱鄑郚
　　齐欲灭纪故徙其三邑之民而取其地至是纪之力不足以自守虽欲不亡而不可得矣
　　二年春王二月塟陈庄公
　　夏公子庆父帅师伐于余丘
　　于余丘杜注国名也公谷以为邾邑按邑不书伐当以杜注为是庆父称公子葢已为大夫也
　　秋七月齐王姬卒
　　书王姬之归而且及其卒葢比内女而为之服故备书之以见公之厚于仇国也
　　冬十有二月夫人姜氏防齐侯于禚
　　传书奸也按禚齐地是奸发夫人
　　乙酉宋公冯卒
　　三年春王正月溺防齐师伐衞
　　溺不称公子未为大夫也谷梁以为贬非
　　夏四月葬宋庄公
　　五月葬桓王
　　崩七年而后塟故公谷皆以为改塟天子之崩鲁使人防则书塟塟而不书会者其人微也
　　秋纪季以酅入于齐
　　杜注齐欲灭纪故季以酅入齐为附庸按诸侯之兄弟不称名而以行次书者四许叔也纪季也蔡叔蔡季也纪季为齐附庸许叔处许东偏亦郑之附庸也附庸之君例称字其称行次者古人行次亦谓之字庄二十三年书萧叔朝公是其例也至蔡叔之以行次书者以封人老而无子叔将继其兄以有国也蔡季则以其归之时献舞初立民志未孚季以兄弟至亲素为其国人之所附今见其来归遂相与倚之以为重故称其行次因其重而重之也此与闵元年书季子来归之义正同彼书内事单季字不成文故以子配季此书外事故以季系国也其后献舞被获于楚蔡无君者八九年以八九年无君之国而能填抚其民人使不生他变者大都皆季之力也此春秋所以重之欤
　　冬公次于滑
　　传次于滑将防郑伯谋纪故也郑伯辞以难凡师一宿为舍再宿为信过信为次
　　四年春王二月夫人姜氏享齐侯于祝丘
　　三月纪伯姬卒
　　谷梁传外夫人不卒此其言卒何吾女也适诸侯则尊同以吾为之变故卒之也望溪先生曰内女之卒有变然后书纪二姬之书也以国亡君奔而失其所也
　　夏齐侯陈侯郑伯遇于垂
　　郑伯厉公也苏氏以为子仪非张氏洽曰三国遇垂谋取纪也
　　纪侯大去其国
　　杜注以国与季季奉社稷故不言灭不见迫逐故不言奔大去者不返之词程子以大为纪侯名罪其不能死社稷也其説恐不确
　　六月乙丑齐侯塟纪伯姬
　　目齐侯者胡氏以为着其迫逐纪侯之罪非也齐侯迫逐纪侯之罪岂待塟纪伯姬而始着乎葢齐侯者纪伯姬之仇人也国为其所灭君为其所逐身死在殡而塟于仇人之手其可悯孰甚焉故目齐侯者愍纪伯姬也若从齐侯起义则塟一亡国之夫人其事至细岂春秋之所宜録者哉
　　秋七月
　　冬公及齐人狩于禚
　　齐人公谷皆以为齐侯谓公不当与仇人通故讳称人以示讥其説迂回不可通春秋传信之书既书齐人则必非齐侯决无讥在公而卑其敌之理公之所以及齐人狩者葢禚齐地与鲁接壤而齐人习于田猎之事是时齐与鲁亲襄又以内乱自慙故欲与公为好特令人导公狩于其境内以娯乐之而公舞选射贯狩适投其所好亦不欲逆其相亲之意【二十三年如齐观社即此意】故遂及齐人狩于禚其所及者齐人本非齐侯也以仇雠之国从其请而狩于其境内即为忘亲释怨不必及齐侯狩而后为罪也春秋据事直书苐书及齐人狩而其罪自见岂必讳齐侯为齐人而后为讥乎且讳者微其词使凡事之可讥者皆有以冺其迹故谓之讳既讳矣又何云讥也狩与盟防不同故公虽及齐之微者狩不讳公
　　五年春王正月
　　夏夫人姜氏如齐师
　　齐师正义齐侯疆理纪地有师在纪不言地者师之进止无常也不言防者防必先为之期齐侯在师夫人徃而就之不可以防言也
　　秋郳黎来来朝
　　传名未王命也杜注未受爵命为诸侯传发附庸称名例也其后数从齐桓以尊周室王命以为小邾子按附庸之君例称字黎来恐亦是字而左氏以为名则邾仪父之称字其义不可通矣抑或郳国尤小旧史但知其名故不得不以名见与
　　冬公防齐人宋人陈人蔡人伐衞
　　传纳惠公也齐人宋人皆大夫谷梁传之説不足信若以诸侯而敢逆王命列其爵其罪不更着乎不书纳衞侯者义具成十八年宋鱼石复入于彭城下二十四年戎侵曹不书纳赤与此同义
　　六年春王正月王人子突救衞
　　王人天子之大夫王谓王国王人犹言晋人齐人也子突大夫名古以子名者见于传记如陈子亢介子推皆是春秋惟附庸之君书字余无书字之法杜注非子突必冠以王人者但称子突救衞则疑于内卿矣又不可云王子突也其不言王使者彼伐而此救敌词也若救衞而书王使则以天子之尊而下夷于列国非所以正名分矣桓五年伐郑只据从王者为文即此义然则外大夫伐救何以亦不书君使外大夫伐救毎不止一国若合数国之大夫而皆目其君则无复文理矣故外大夫防伐防救不书君使而一国之伐救因例焉文当然也外大夫防盟不目君义与此同来盟则书君使以接于我故
　　夏六月衞侯朔入于衞
　　诸侯复国例书复归书入者以国本非其所有也
　　秋公至自伐衞
　　连数国之师自五年冬防伐阅三时而后返归告于庙故书至
　　螟
　　冬齐人来归衞俘
　　观此则衞朔之入祗纳赂于齐而鲁并不得与之分功也审矣衞既祗归功于齐则纳朔之举齐实主之而鲁特惟齐令之是从也又审矣是时鲁之国势去齐犹不甚逺乃惟其令之是从焉庄公虽无志复仇然亦不应孱弱至此必迫于文姜之命无疑惟迫于姜命故来归衞俘传称文姜请之葢无故而使吾君躬擐甲胄疲民费财为此有损无益之举以瘠鲁而肥齐不能无慙于国人也故欲以寳货之赂解之人者浑举之词外诸侯之事若此类皆称人义不闗乎其爵也来葢使人来不书使某者其人微也知齐人之不以来者称而谓其为浑举之词者以楚人使宜申来献捷之文知之也书法与郑人来输平同
　　七年春夫人姜氏防齐侯于防
　　传齐志也杜注文姜数与齐侯防至齐地则奸发夫人至鲁地则齐侯之志
　　夏四月辛卯夜恒星不见夜中星陨如雨
　　如雨者公羊传言其状如雨也左传与雨偕也杜注训如为而正义星陨固异雨乃常事亦言之者雨内见星所以为异主言星之异不言雨之异也按经文明言如雨似当以公羊之説为正
　　秋大水无麦苗
　　冬夫人姜氏防齐侯于谷
　　八年春王正月师次于郎以俟陈人蔡人
　　称师者内大夫将例称名称帅师此微者也故称师公羊传将卑师众称师将卑师寡称人内则无论师众师寡凡微者将皆称师或但书及无称人之例葢单人字不成文又不可言我人也微者将故下及齐师围郕书及不书防或谓鲁君亲将以无功而讳之非也干时败绩且不讳此无功而讳之乎下郕降于齐师传称庆父请伐齐师正义在国请耳非是军中请也春秋凡书次未有着其所为者此独书以俟陈人蔡人何也葢公本意原欲与陈蔡合兵伐郕其及齐师围郕者乃后之变计非本谋也若不书俟陈蔡则似鲁之本谋原欲与齐合兵而其事之情实无由见矣不书伐郕者师未出境不成乎伐也故不书
　　甲午治兵
　　甲午正月之甲午也古者出而治兵入而振旅葢公原欲与陈蔡联兵伐郕至是而陈蔡将至故亟为治兵俟其一至即行也称干比戈士气勃发似有不可中止之势乃下忽继之曰夏师及齐师围郕比事属词而圣人之情可见矣
　　夏师及齐师围郕郕降于齐师秋师还
