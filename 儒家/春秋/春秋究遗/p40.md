<!-- { "loadSidebar": true } -->
　　内卿卒必书史之常文胡氏之说凿甚
　　秋七月壬子叔孙不敢卒
　　冬晋士鞅帅师围鲜虞
　　传报观虎之役也杜注三年鲜虞获晋观虎
　　六年春王正月癸亥郑游速帅师灭许以许男斯归传因楚败也
　　二月公侵郑
　　传为晋讨郑之伐胥靡也杜注周儋翩因郑人以作乱郑为之伐胥靡故晋使鲁讨之【按左传郑伐胥靡事在此年夏公侵郑在二月若为晋讨郑之伐胥靡不应反在前】按鲁自宣公十八年伐杞之后惟伯主在行公乃亲防其余侵伐皆三桓更将而公未尝主兵至定哀而反有亲将者葢自成襄以来兵权虽归三家然民之去公未乆故犹忌公而使不得主兵至中军既毁尺土一民皆非公有于是以公为不足忌也故私家之兵有事则使公将之犹鲁盛时公家之兵有事则使大夫将之公名为主兵实供大夫之役耳然围私邑伐与国三桓仍时复尸之犯强隣结仇衅则必使公试焉据事直书而其罪自不可掩矣【本望溪先生说】
　　公至自侵郑
　　夏季孙斯仲孙何忌如晋
　　传季桓子如晋献郑俘也阳虎强使孟懿子往报夫人之聘晋人兼享之杜注贱鲁不复设两礼明经所以不备书晋夫人聘鲁不书者其使非卿故
　　秋晋人执宋行人乐祁犁
　　祁犁聘于晋主赵简子饮酒焉献杨楯六十范赵方恶其宰曰昔吾主范氏今子主赵氏是贾祸也范献子果怒言于晋侯曰以君命越疆未致使而私饮酒不敬二君不可不讨也乃执乐祁犁
　　冬城中城
　　杜注公为晋侵郑故惧而城之辨详成九年城中城下望溪先生曰侨如欲去季孟则城中城阳虎欲去三桓亦城中城皆欲得公以济其乱谋也
　　季孙斯仲孙忌帅师围郓
　　杜注何忌不言何缺文郓贰于齐故围之
　　七年春王正月
　　夏四月
　　秋齐侯郑伯盟于咸
　　传齐郑盟于咸征防于卫许氏翰曰齐郑之盟叛晋也霸道隳诸侯散离盟始复志此葢自是天下无殷防矣
　　齐人执卫行人北宫结以侵卫齐侯卫侯盟于沙传卫侯欲叛晋诸大夫不可使北宫结如齐而私于齐侯曰执结以侵我齐侯从之乃盟于杜注即沙也按春秋书执行人者五皆以其本为聘问之使故书行人刘氏之说是已然聘问之使何以必书行人葢春秋纪异聘问之使以通好也于此而加桎梏焉不可以言好矣故特以行人书诚以其官之不当为所执而异之也岂如杜氏非其罪之说乎然若谓春秋只据事直书并无异其执聘使之意则凡外大夫之见执未有书其官者而此独以行人书何为也哉
　　大雩
　　齐国夏帅师伐我西鄙
　　齐叛晋与郑盟故为郑伐我且报二卿之围郓
　　九月大雩
　　冬十月
　　八年春王正月公侵齐
　　报去年国夏伐我西鄙
　　公至自侵齐
　　二月公侵齐
　　正月侵齐未得志故
　　三月公至自侵齐
　　曹伯露卒
　　夏齐国夏帅师伐我西鄙
　　报上二侵
　　公防晋师于瓦
　　传晋士鞅赵鞅荀寅救我公防晋师于瓦按救不书者师至而齐已去也不曰防晋士鞅而曰防晋师者书防士鞅则因来救而往防之实不着矣
　　公至自瓦
　　书至者以伯国来救重其事而以告于庙也其不以防致而以地致者说详桓二年公至自唐下
　　秋七月戊辰陈侯栁卒
　　晋士鞅帅师侵郑遂侵卫
　　晋师自瓦还盟卫侯于鄟泽赵简子使渉佗成何盟之卫人请执牛耳成何曰卫吾温原也焉得视诸侯将歃渉佗捘卫侯之手及捥卫侯怒归叛晋晋人请改盟弗许秋士鞅防成桓公侵郑为周报伊阙之役遂侵卫按遂者继事之词而有归重之意晋讨卫叛意不在郑也
　　葬曹靖公
　　九月葬陈懐公
　　季孙斯仲孙何忌帅师侵卫
　　为晋故也
　　冬卫侯郑伯盟于曲濮
　　相结叛晋也
　　从祀先公
　　按左氏传阳虎欲去三桓冬十月顺祀先公而祈焉辛夘禘于僖宫杜注不于太庙而于僖宫顺祀之义当退僖公惧于僖公之神故于僖庙行顺祀胡氏则引蜀人冯山之说以为昭公至是始得从祀于太庙果如其说则当书曰禘于太庙用致昭公矣今但书曰从祀先公上无所承何以见其为昭公恐圣人无此鹘突文法也似当以左氏为正其不曰僖公而曰先公者葢合祭于僖公之庙因退僖公于闵公之下虽曰顺祀而所祀非一公故以先公为文亦不欲显前此逆祀之非礼也
　　盗窃实玉大弓
　　阳虎将享季氏于蒲圃而杀之林楚御桓子将如蒲圃桓子谓林楚曰而能以我适孟氏乎林楚怒马及衢而骋适孟氏阳虎刼公与武叔伐孟氏公敛处父帅成人自上东门入与阳氏战阳氏败阳虎脱甲如公宫取寳玉大弓以出按传称阳虎入于讙阳闗以叛即在窃寳玉大弓之后而经不书者陪臣贱姓氏不合见经此窃寳玉大弓之所以亦不书阳虎而书盗欤
　　九年春王正月
　　夏四月戊申郑伯虿卒
　　得寳玉大弓
　　传阳虎归寳玉大弓按阳虎陪臣名氏不登于春秋故前只以盗书前既以盗书此目其人不可又不可云盗归寳玉大弓也故变文以书曰得左氏传凡获器用曰得得用焉曰获杜注谓用器物以有获如麟为田获俘为战获其说非也对失而言谓之得麟以田获俘以战获本无所失也故曰获
　　六月葬郑献公
　　秋齐侯卫侯次于五氏
　　杜注不书伐晋者讳伐盟主以次告正义传言齐侯伐晋夷仪乃与卫侯次于五氏次既告则伐亦应告明以卫新叛晋又鲁与晋亲故耻以伐告惟告次耳
　　秦伯卒
　　冬葬秦哀公
　　十年春王三月及齐平
　　杜注平八年侵齐之怨按先儒皆以为叛晋非也是时圣人用鲁安有叛晋之事哉葢齐鲁不相能非国之利也睦隣之道固当如是耳
　　夏公防齐侯于夹谷公至自夹谷
　　按莱人以兵刦鲁侯之事乃好事者傅防之说非其实也齐景圗霸鲁方请成以兵刦之何以视诸侯厯堦数语不过曹沫蔺相如作用耳岂足以语大圣人哉司马迁云优倡侏儒为戏葢若今之演梨园者或圣人恶其非礼諌止其事则犹情理之所有者耳
　　晋赵鞅帅师围卫
　　传报夷仪也
　　齐人来归郓讙隂田
　　杜注阳虎九年以此奔齐按来归者使人将命也先儒谓心服而归之则于来归卫俘之义不可通矣【本望溪先生説】
　　叔孙州仇仲孙何忌帅师围郈
　　传叔孙成子欲立武叔公若藐固諌曰不可成子立之而卒公若为郈宰武叔既定使郈马正侯犯杀公若弗能其圉人杀公若侯犯以郈叛武叔懿子围郈弗克秋二子及齐师复围郈侯犯奔齐按侯犯叛不书者以贱故
　　秋叔孙州仇仲孙何忌帅师围郈
　　围郈事同州仇何忌人同而必覆举者两事也文自不得从省观此则隠四年宋公陈侯蔡人卫人伐郑胡氏所谓书之重词之其中必有大美恶者其説真不可通矣
　　宋乐大心出奔曹
　　宋公使乐大心盟于晋且逆乐祁之尸辞伪有疾乐祁之子子明言于公曰右师不肯适晋将作乱也乃逐右师
　　宋公子地出奔郑
　　传公子地有白马四公嬖向魋魋欲之公取而朱其尾鬛以与之地怒使其徒抶魋而夺之魋惧将走公闭门而泣之目尽肿母弟辰曰子为君礼不过出竟君必止子公子地出奔陈公弗止辰为之请弗聼辰曰是我廷吾兄也吾以国人出君谁与处冬辰暨仲佗石彄出奔陈
　　冬齐侯卫侯郑游速防于安甫
　　以卫有晋难也
　　叔孙州仇如齐
　　谢归田也
　　宋公之弟辰暨仲佗石彄出奔陈
　　暨者不得已之辞葢辰胁之而与俱出也
　　十有一年春宋公之弟辰及仲佗石彄公子地自陈入于萧以叛
　　正义庄十二年宋万弑闵公萧叔大心者宋萧邑大夫也平宋乱立桓公宋人嘉之以萧邑封叔为附庸宣十二年楚子灭之复为宋邑故辰等今入之以叛按上言暨而此言及者叛非人所能强之事故不可以暨言也
　　夏四月
　　秋宋乐大心自曹入于萧
　　入萧从叛人叛可知故不言叛
　　冬及郑平
　　杜注平六年侵郑取匡之怨左传始叛晋也按郑附齐鲁及齐平归三邑即与郑平皆夫子用鲁睦隣之道也
　　叔还如郑涖盟
　　十有二年春薛伯定卒
　　夏葬薛襄公
　　叔孙州仇帅师堕郈
　　传仲由为季氏宰将堕三都于是叔孙氏堕郈
　　卫公孟彄帅师伐曹
　　传卫公孟伐曹克郊按不书取郊者疆小邑无闗重轻春秋畧之者多矣
　　季孙斯仲孙何忌帅师堕费
　　传季氏将堕费公山不狃叔孙輙帅费人袭鲁公与三子入季氏之宫登武子之台费人攻之弗克入及公侧仲尼命申句须乐颀下伐之二子奔齐遂堕费
　　秋大雩
　　冬十月癸亥公防齐侯盟于黄
　　杜注结叛晋辨见及齐平下
　　十有一月丙寅朔日有食之
　　公至自黄
　　十有二月公围成公至自围成
　　传将堕成公敛处父谓孟孙堕成齐人必至于北门且成孟氏之保鄣也无成是无孟氏也子伪不知我将不堕冬十二月公围成弗克按郈有侯犯之乱费有南蒯之乱季孙叔孙皆苦之故堕之易成则未叛孟孙也又有公敛处父为之宰故虽公亲将围之而亦无如之何此当日之事势也
　　十有三年春齐侯卫侯次于垂葭
　　杜注二君将使师伐晋次于垂葭以为之援
　　夏筑蛇渊囿
　　大搜于比蒲
　　杜注书不时也按是时孔子方见用于鲁乃聴其有此举何耶葢堕郈堕费季孙叔孙皆苦其家臣之叛故遂聴子路之谋而自堕其保障及孟氏不肯堕成二子乃觉其为强公抑私之计于是季氏之虑遂变彼方以用孔子适以自贻伊戚耳安肯迟至十四年复使之与闻国政乎故司马迁鲁世家记仲由毁三桓城事即继之曰季桓子受女乐孔子去皆在定公十二年葢自公敛处父之谋用而圣人之于鲁已有不可一朝居之势矣蛇渊之筑比蒲之搜殆皆在孔子既去之后欤胡氏所引孔子世家云云乃好事者张大其词太史公亦知其説之不足据也故于鲁世家皆削而不载而大司宼摄相之説尤荒诞不经胡氏不察而遽信之可慨也已
　　卫公孟彄帅师伐曹
　　秋晋赵鞅入于晋阳以叛
　　传赵鞅谓邯郸午曰归我卫贡五百家吾舍诸晋阳午许诺归告其父兄皆不可赵鞅怒遂杀午赵稷渉賔以邯郸叛夏六月上军司马籍秦围邯郸邯郸午荀寅之甥也荀寅范吉射之姻也而相与睦故不与围邯郸将作乱董安于闻之告赵孟曰先备诸赵孟不可秋七月范氏中行氏伐赵氏之宫赵鞅奔晋阳晋人围之据此则赵鞅之入晋阳拒荀范也而经书曰叛先儒谓其不知投鼠忌器之义其説虽正而于当日之情事恐未尽也观后梁婴父之恶董安于也以范中行之乱安于实发之则当日赵鞅因荀范之不与围邯郸闻安于之言必先谋伐之乃机事不宻为荀范所觉遂先伐之赵鞅战不胜而出奔此知氏之所以讨其先发难也左氏所谓赵孟不可云云者葢荀范从此遂亡而赵氏分晋故晋乗左赵氏而为是掩饰之辞左氏不察而遽信之耳若果如其説荀范攻鞅鞅束手不敢校而逃死于晋阳其情亦可悯矣而圣人顾书之曰叛亦何足以服其心哉
　　冬晋荀寅士吉射入于朝歌以叛
　　传荀跞言于晋侯曰君命大臣始祸者死今三臣始祸而独逐鞅刑不钧矣请皆逐之冬十月奉公以伐范氏中行氏弗克二子遂伐公国人助公二子败从而伐之丁未荀寅士吉射奔朝歌
　　晋赵鞅归于晋
