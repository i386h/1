<!-- { "loadSidebar": true } -->
　　毛氏竒龄曰礼卒哭之明日以主祔庙是作主当在五月之后祔庙之前今僖公薨十五月而作主故传曰缓
　　三月乙巳及晋处父盟
　　传晋人以公不朝来讨公如晋夏四月己巳晋人使阳处父盟公以耻之按凡公与大夫盟皆讳公不书此盟则圣人尤以为辱故并公如晋不书称处父者盖深以处父之盟公恶晋非徒病大夫之与公抗而已故于处父特畧其辞以见义焉去其族所以専治晋也不地者盟于晋都也经书三月乙巳传称四月己巳经传必有一误
　　夏六月公孙敖防宋公陈侯郑伯晋士縠盟于垂陇传公未至六月穆伯防诸侯及晋司空士縠盟于垂陇晋讨衞故也陈侯为衞请成于晋执孔达以说望溪先生曰此外大夫防盟书名之始也由是而衡雍新城之赵盾承匡之郤缺皆以名见矣至宣十五年无娄之盟而齐高固亦以名见矣然自宣以前盟防书名者不过伯国之大夫而已列序诸国之大夫无有也至成十五年防吴于钟离则晋士燮齐高无咎宋华元衞孙林父郑公子輶皆列序焉盖大夫渐张旧史书之亦渐详而非春秋之法也以为褒贬所寓则义无所处矣按大夫渐张旧史书之渐详此论确不可易但所以书之渐详之故惜犹未之及耳据檀弓县子曰昔之大夫束脩之问不出竟今之大夫交政于中国盖大夫既张之后凡防盟侵伐之事昔以国书赴告于诸侯者今皆自以文告鲁史承其自所赴告之文而书之安得不以名见始而伯国之大夫自以文告继而列国之大夫尤而效之亦皆自以文告矣此书之所以渐详之故也此后侵伐称人者大都皆大夫间有卿将而称人者如七年令狐之战十二年河曲之战十四年晋人纳捷菑于邾之类盖仍以国书赴告故皆畧而称人以告文中只以侵伐某国告原不具将之名氏也成十五年防吴于钟离之后卿皆列序殆皆自以文相期防欤垂陇之防鲁卿在列不须告而士縠名者亦必自以文征盟故耳
　　自十有二月不雨至于秋七月
　　谷梁传歴时而言不雨者不忧雨也不忧雨者无志乎民者也
　　八月丁卯大事于太庙跻僖公
　　大事祫也合羣庙之主食于太庙升僖于闵之上左氏所谓逆祀也
　　冬晋人宋人陈人郑人伐秦
　　传晋先且居宋公子成陈辕选郑公子归生伐秦报彭衙之役卿不书为穆公故其说非也外大夫侵伐至文三年阳处父伐楚始以名见前此皆书人
　　公子遂如齐纳币
　　以防婚失礼故书先儒谓纳币不当使卿非也说详成八年宋公使华元来聘下
　　三年春王正月叔孙得臣防晋人宋人陈人衞人郑人伐沈沈溃
　　传以其服于楚也几民逃其上曰溃在上曰逃
　　夏五月王子虎卒
　　传王叔文公卒来赴吊如同盟礼也赵氏曰天子大夫无与诸侯盟之礼左氏乃曰礼也岂圣人之意乎
　　秦人伐晋
　　传秦伯伐晋济河焚舟取王官及郊晋人不出遂自茅津济封殽尸而还按取邑不书者二国之争亟矣边邑弹丸朝秦暮晋无关于胜负之数故畧而不详后仿此经书秦人而传称秦伯误
　　秋楚人围江
　　雨螽于宋
　　传坠而死也
　　冬公如晋十有二月己巳公及晋侯盟
　　晋人惧其无礼于公也请改盟公如晋及晋侯盟
　　晋阳处父帅师伐楚以救江
　　传冬晋以江故告于周王叔桓公晋阳处父伐楚以救江门于方城遇息公子朱而还杜注朱楚大夫伐江之师也闻晋师起而江兵解故晋亦还望溪先生曰此外大夫侵伐书名之始也自是而郤缺之伐蔡赵盾之救陈赵盾之侵崇皆以名见矣由是而宋华元郑公子归生衞孙免亦以名见矣然自宣以前侵伐书名者不过伯国之大夫与一二国之大夫而已列序诸侯之大夫无有也至成二年战于鞌内大夫四人并列而晋郤克衞孙良夫曹公子首皆列序焉盖大夫渐张旧史书之亦渐详而非春秋之法也以为褒贬所寓则义无所处矣按先生此论确不可易说见二年盟于垂陇下春秋书伐未有言其故者此独以救江书盖楚有弑君之罪晋不能讨而以救江伐楚故书其故以病晋之舎其大而事其细也然必上书伐楚乃疑于讨罪故必书其所为以示讥若襄三十年澶渊之防则本不疑于讨蔡而书其所为自当以公羊录伯姬之说为正不得执此以例彼
　　四年春公至自晋
　　夏逆妇姜于齐
　　传卿不行非礼也君子是以知出姜之不允于鲁也按贱逆不成其为娶夫人也故不书夫人微者例不见经故逆者不以名见惟逆者不以名见故其如齐不书春秋凡微者防葬只书葬某国某公不书如某国正与此类惟逆者不书如故不得不变逆女而曰逆妇姜盖上书如齐则据齐为文故曰逆女女者齐之女也上不书如齐则据逆者为文故曰逆妇姜此皆文法当然圣人初无所容心于其际也不书至以不告庙故不称氏者说详宣元年遂以夫人妇姜至自齐下
　　狄侵齐
　　汪氏克寛曰狄自箕之败至是始复侵齐以晋襄无攘却之谋而齐伯不绍故也
　　秋楚人灭江
　　晋侯伐秦
　　传围邧新城以报王官之役称晋侯胡氏以为贬非也君亲将则称爵
　　衞侯使俞来聘
　　汪氏克寛曰自孔达被执之后盖俞代之为政至三年春衞从晋伐沈四年晋人归孔达其夏衞侯朝晋至秋而来聘焉事大睦隣以安社稷或者皆出俞之谋欤
　　冬十有一月壬寅夫人风氏薨
　　风氏僖公之母庄公妾也其卒也书薨其葬称小君据实而书其为非礼不待贬絶而自见矣
　　五年春王正月王使荣叔归含且赗
　　王不称天者成妾母为夫人乱伦之甚失天理矣故不称天不书来者谷梁传不周事之用其说不确孔疏辨之甚详先儒又以为请之故亦非也请之何以不言来乎按珠玉曰含所以实口乗马曰赗所以送葬二事不同时荣叔正月自周来归含时成风尚未及葬期因留鲁俟葬临期归赗王使荣叔虽兼此二事然含己后期赗正济用王之恩礼尤重在赗故曰且赗见其所尤重也留鲁俟葬非始自周来也故不书来程子所谓春秋一字异必有义者此类是已恵公仲子之薨不见于经故归赗必举其所为之人此夫人新薨则归含赗为夫人不待言
　　三月辛亥葬我小君成风
　　妾母书葬盖祔也鲁礼之失自此始矣
　　王使召伯来防葬
　　使召伯来防葬较之归含赗更创见矣故王再不称天
　　夏公孙敖如晋
　　王含且赗又来防葬矣舍天王而谨事晋不待贬而恶自见
　　秦人入鄀
　　传鄀叛楚即秦又贰于秦夏秦人入鄀
　　秋楚人灭六
　　传六人叛楚楚成大心仲归帅师灭之
　　冬十月甲申许男业卒
　　六年春葬许僖公
　　夏季孙行父如陈
　　传臧文仲以陈衞之睦也欲求好于陈夏季文子聘于陈且娶焉
　　秋季孙行父如晋
　　传季文子将聘于晋使求遭防之礼以行其人曰将焉用之文子曰备豫不虞古之善教也求而无之实难过求何害按文子此时必已闻晋侯有疾故求遭防之礼若无故而为此过求所谓几千人而国不亡者将在此矣
　　八月乙亥晋侯驩卒
　　冬十月公子遂如晋葬晋襄公
　　杜注卿共葬事文襄之制
　　晋杀其大夫阳处父晋狐射姑出奔狄
　　传晋搜于夷使狐射姑将中军赵盾佐之阳处父至自温改搜于董易中军贾季怨阳子之易其班也而知其无援于晋也九月使续鞫居杀阳处父按杀阳处父者贾季而称国以杀公谷谓君漏言故罪累上非也凡两下相杀不志于春秋贾季之杀阳处父特两下相杀耳非春秋之所宜志而圣人志之者意不在于贾季也盖处父虽刚而失中然其易中军也使能利国不可谓私而贾季敢挟其易班之怨公行剚刄而无所忌谁秉国成取而肆诸市朝可矣乃赵盾竟纵其出奔不惟不正其擅杀之罪且使臾骈致其帑失刑如此尚何以为国乎故上称国杀而下即书晋狐射姑出奔狄盖以失其所以为国者病赵盾之纵贼也是时晋襄已卒必无以乱人而累其先君之理公谷之说既不足信胡氏又从而和之皆不得其解而强为之辞
　　闰月不告月犹朝于庙
　　按所谓颁朔者盖以一月中日之甲乙编为一书而颁于诸侯如今之时宪书也诸侯藏之祖庙每月之朔告于庙而受行之本当谓之告月传称告朔者以朔日而告文偶异耳胡氏之说穿凿不可从此年称闰不告月十六年称四不视朔者此与下犹朝于庙连文故称告月十六年见公之怠于政事故称视朔
　　七年春公伐邾三月甲戌取须句
　　传春伐邾间晋难也三月取须句寘文公子焉非礼也按僖公尝伐邾取须句而返其君矣邾复取之不知在何年不书者凡外取内城邑例不书讳之也
　　遂城郚
　　杜注因伐邾师以城郚郚鲁邑备邾难
　　夏四月宋公王臣卒
　　宋人杀其大夫
　　传昭公将去羣公子乐豫曰不可公族公室之枝叶也若去之则本根无所庇廕矣弗听穆襄之族帅国人以攻公杀公孙固公孙郑于公所按传既明言杀公孙固公孙郑矣而经何以不名盖国人因攻公而及其大夫大夫者君之股肱股肱见杀是将及君矣故大夫不名以杀之者原以其为大夫而杀之非私有仇于其人而杀之也此与曹杀其大夫不名同而所以不名者异彼称国杀自是史失其名此称人杀则以宋人与大夫对举为文见以贱害贵而义不关乎其人也
　　戊子晋人及秦人战于令狐晋先蔑奔秦
　　传晋襄公卒灵公少晋人以难故欲立长君使先蔑士防如秦逆公子雍秦康公送公子雍于晋穆嬴日抱太子以啼于朝曰先君何罪其嗣亦何罪舎适嗣不立而外求君将焉寘此宣子与诸大夫皆患穆嬴且畏偪乃背先蔑而立灵公以御秦师宣子曰我若受秦秦则賔也不受冦也既不受矣而复缓师秦将生心潜师夜起戊子败秦师于令狐按战而不书败者晋逆雍而秦纳之其势不当用大众晋师夜起一战遽奔虽败而不甚故不书秦师败绩既陈矣故书战令狐晋地故以晋主兵胡氏之说不确晋阳处父伐楚已以名见矣此赵盾帅师仍称人者义见垂陇下
　　狄侵我西鄙
　　间秦晋之争也
　　秋八月公防诸侯晋大夫盟于扈
　　传秋八月齐侯宋公卫侯陈侯郑伯许男曹伯防赵盾盟于扈晋侯立故也按春秋凡书诸侯皆前目后凡而外大夫防盟必书名独此诸侯前无目而从凡辞又不名晋大夫者以晋大夫主诸侯之盟也晋大夫何以主诸侯之盟是时晋襄甫卒主少国疑赵盾忠于为晋者也恐伯业不振诸侯生心欲示以盟主之尊以慑服之故遂以当国之权自予一切礼文仪节之间俨若晋侯之亲在行者不稍为贬损而使诸侯悉拱听约束此其心良苦而其事不可为训故春秋特正其为晋大夫而诸侯畧而不序盖以赵盾之僭为失其所以为大夫而诸侯之俯首帖耳惟其令之是从亦失其所以为诸侯也交讥之或曰文二年垂陇之盟晋襄既不在列则诸侯莫适为主亦必以士縠主之是晋大夫之主盟前此矣而见义于此何也士縠之主盟垂陇不过奉君命以行事耳若扈之盟则盾専之矣
　　冬徐伐莒
　　徐不称人义见徐人取舒下
　　公孙敖如莒涖盟
　　莒为徐所伐故来求援以修洮之盟公孙敖徃涖之
　　八年春王正月
　　夏四月
　　秋八月戊申天王崩
　　冬十月壬午公子遂防晋赵盾盟于衡雍
　　传晋人以扈之盟来讨冬襄仲防晋赵盾盟于衡雍按扈之盟公若果后至则不应与防矣春秋何以书公防衡雍之盟未必因来讨故
　　乙酉公子遂防雒戎盟于暴
