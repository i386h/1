<!-- { "loadSidebar": true } -->
　　传韩魏以赵氏为请十二月赵鞅入于绛盟于公宫按大夫返国例书曰归不书自晋阳者私邑亦晋不可与晋对举也抑圣人笔削之义于是乎寓焉葢赵鞅之归与凡出奔而归者不同其与荀范为难也较之宋华向辈显与君敌者其罪有间故书归以寛其据邑以叛之诛然其迹究渉不顺故仍不书自以存其由叛而归之实此所为变通之权衡也
　　薛弑其君比
　　説见昭二十七年吴弑其君下
　　十有四年春卫公叔戌来奔卫赵阳出奔宋
　　传卫侯恶公叔戌以其富也公叔戌又将去夫人之党夫人愬之曰戍将为乱十四年春卫侯逐公叔戌与其党故赵阳奔宋戍来奔
　　二月辛巳楚公子结陈公孙佗人帅师灭顿以顿子牂归
　　传顿子牂欲事晋背楚而絶陈好二月楚灭顿
　　夏卫北宫结来奔
　　亦公叔戌党
　　五月于越败吴于檇李吴子光卒
　　传吴伐越勾践御之患其整也使罪人三行属剑于颈而辞曰二君有治臣奸旗鼔不敏于君之行前不敢逃刑敢归死遂自刭也师属之目因伐之阖庐伤将指还卒于陉去檇李七里夫差使人立于庭苟出入必谓已曰夫差而忘越王之杀而父乎则应曰唯不敢忘三年乃报越按书卒于败下见以伤卒还兵而陨非阵没者比故不书灭去檇李未逺故不地报越不书者以不告故胡氏乃谓报仇常事故不书非也报仇之师虽败犹荣胡氏于庄公干时之战且谓春秋以此故不讳鲁败矣乃于此复以为常事而不书乎
　　公防齐侯卫侯于牵
　　谋救范中行氏也非殷防不致而此致者以齐在列故
　　公至自防
　　秋齐侯宋公防于洮
　　天王使石尚来归胀
　　石尚大夫也应称名谷梁传胀者俎实也祭肉也生曰胀熟曰燔
　　卫世子蒯瞆出奔宋
　　传卫侯为夫人南子召宋朝防于洮太子蒯瞆献孟于齐过宋野野人歌之曰既定尔娄猪盍归我艾貑太子羞之谓戏阳速曰从我而朝少君少君见我我顾乃杀之夫人见太子太子三顾速不进夫人见其色啼而走曰蒯聩将杀余太子奔宋刘氏敞曰左氏序蒯瞆事曰蒯聩欲杀夫人予谓蒯瞆虽不善安有此事哉且杀夫人蒯瞆独能全乎彼所羞者以夫人名恶也如杀其母为恶愈大岂不知可羞乎葢蒯聩闻野人之歌其心慙焉则以谓夫人夫人恶其斥已之滛则啼而走言太子将杀余以诬之灵公惑于南子所言必聴故外则召宋朝内则逐公叔戌赵阳固亦不难逐蒯瞆矣此其真也不当如左氏所记及蒯瞆出奔乃奔宋宋南子家也蒯瞆负杀南子之名又走入其家敢乎哉
　　卫公孟彄出奔郑
　　公孟彄蒯瞆之党也
　　宋公之弟辰自萧来奔
　　大搜于比蒲邾子来防公
　　以相见于比蒲故不用朝礼用防礼故曰防
　　城莒父及霄
　　杜注公叛晋助范氏故惧而城二邑
　　十有五年春王正月邾子来朝
　　鼷鼠食郊牛牛死改卜牛
　　不言其所食食非一处以致于死也按正月改卜牛在涤三月自应至四月而郊独此年书郊成七年书不郊犹三望皆在夏五月其义未闻
　　二月辛丑楚子灭胡以胡子豹归
　　传吴之入楚也胡子尽俘楚邑之近胡者楚既定胡子豹又不事楚曰存亡有命事楚何为二月楚灭胡
　　夏五月辛亥郊
　　书不时也
　　壬申公薨于高寝
　　杜注高寝宫名不于路寝失其所
　　郑罕达帅师伐宋
　　传郑罕达败宋师于老丘杜注老丘宋地宋公子地奔郑郑人为之伐宋欲取地以处之事见哀十二年
　　齐侯卫侯次于渠蒢
　　传谋救宋也不果救故书次李氏尧俞曰五氏垂葭之次皆谋伐晋此次疑亦谋晋故明年遂伐晋时郑从齐齐肯救宋以仇郑耶其説于情事极合左氏传恐未足信
　　邾子来奔丧
　　诸侯奔鲁丧者惟此一见
　　秋七月壬申姒氏卒
　　姒氏哀公之母也妾母故卒不书薨葬不称小君望溪先生曰成风敬嬴定姒之卒书薨葬称小君非礼也而是时鲁尚有君也故诸大夫从君所欲姒氏卒不书薨葬不称小君礼也季氏弱其君不使备礼君嬴而不能自主也
　　八月庚辰朔日有食之
　　九月滕子来防葬
　　防葬不止滕子大夫合礼故不书
　　丁巳葬我君定公雨不克葬戊午日下昃乃克葬谷梁传葬既有日不为雨止礼也雨不克葬丧不以制也乃急辞也不足乎日之辞也辨详宣八年敬嬴下
　　辛巳葬定姒
　　按定非諡也妾母不敢从夫本当有諡隠公之母諡声是其例也鲁自文姜之后夫人皆不从君諡于是遂以别諡为尊夫人而定姒以妾母不备礼反从公之諡曰定葢周公之典法至是已扫地尽矣不然则襄公之生母諡定亦号定姒世之相去未乆也何必故与之相犯乎
　　冬城漆

　　春秋究遗卷十五
　　钦定四库全书
　　春秋究遗卷十六
　　左庶子叶酉撰
　　哀公
　　元年春王正月公即位
　　楚子陈侯随侯许男围蔡
　　传报柏举也蔡人男女以辨使疆于江汝之间而还蔡于是乎请迁于吴杜注随世服于楚不通中国及吴入楚昭王奔随随侯免之卒复楚国楚人徳之使列于诸侯故得见经定六年郑灭许此复见者葢楚封之按胡氏谓蔡降而书围者恕楚子之复仇非也楚之仇吴也蔡特借吴以纾其见陵之怨耳乃舍强大之吴不问惟逞其吞噬于弱小之蔡而圣人顾以楚子为复仇而恕之乎其所以不书降蔡者葢蔡讳降第以楚围告鲁史承告故不书降而书围
　　鼷鼠食郊牛改卜牛
　　牛下谷梁有角字
　　夏四月辛巳郊
　　谷梁传鼷鼠食郊牛角改卜牛志不敬也夏四月郊书不时也
　　秋齐侯卫侯伐晋
　　传齐侯卫侯防于干侯救范氏也师及齐师卫孔圉鲜虞人伐晋取棘蒲杜注鲁师不书非公命也
　　冬仲孙何忌帅师伐邾
　　定公之末邾之事鲁至矣而不免于伐葢三家专鲁正以其服勤于鲁为罪耳
　　二月春王二月季孙斯叔孙州仇仲孙何忌帅师伐邾取漷东田及沂西田
　　传伐邾将伐绞邾人爱其土故赂以漷沂之田而受盟
　　癸巳叔孙州仇仲孙何忌及邾子盟于句绎
　　按三人伐而二人盟先儒或谓季氏汰不屑与邾盟故使二子歃而已临之葢自以为君矣或以季氏包藏祸心必欲灭邾故使二子盟而已不与焉七年入邾之事已兆于此二说不同郑氏玉曰必合而观之而季氏与伐不与盟之故乃偹至公羊各盟其所得之说恐未必然季氏即得田何妨不与盟耶
　　夏四月丙子卫侯元卒
　　滕子来朝
　　晋赵鞅帅师纳卫世子蒯瞆于戚
　　书世子者见灵公未尝废蒯瞆而别立世子也于戚病晋不能声輙之罪而使蒯瞆不得入卫也张氏洽曰蒯聩必无杀母之事观春秋以世子书则知蒯聩为无辜而被恶名也审矣
　　秋八月甲戌晋赵鞅帅师及郑罕达帅师战于铁郑师败绩
　　传齐人输范氏粟郑子姚子般送之士吉射逆之赵鞅御之战于鐡郑师大败获齐粟千车李氏某曰据此则是郑人为齐致粟于范氏也夫郑虽与齐合然安甫一防之后郑亦不与齐通观郑罕逹伐宋而齐不知宋皇瑗侵郑而齐不救可见矣且齐苟欲输范氏粟何不迳致朝歌主卫以为防防而乃使郑越疆代送耶葢郑本叛晋幸其有范中行之乱或将以兵助之而赵鞅闻有郑师遂邀击而败之耳其说似得其实
　　冬十月葬卫灵公
　　十有一月蔡迁于州来蔡杀其大夫公子驷
　　元年蔡请迁于吴而中悔吴因聘袭之蔡杀公子驷以说言不时迁者驷之为也
　　三年春齐国夏卫石曼姑帅师围戚
　　以齐主兵者齐大卫小以国序故先齐襄元年为宋国彭城亦以国序先晋正与此同胡氏乃以为诛齐之党其说非也天下岂有舍为恶者不诛而惟其党之是问者哉不言卫戚者杜注非叛人
　　夏四月甲午地震
　　五月辛夘桓宫僖宫灾
　　桓僖何以有宫胡氏安国曰季氏出于桓立于僖世专鲁国之政其诸以是为说而不毁欤按传称司铎火而经不书者举庙重以畧之不言及者谷梁传言及则祖有尊卑自我言之则一也
　　季孙斯叔孙州仇帅师城启阳
　　杜注鲁党范氏故惧晋比年四城
　　宋乐髠帅师伐曹
　　讨乐大心之乱也
　　秋七月丙子季孙斯卒
　　蔡人放其大夫公孙猎于吴
　　左氏无传其事不可考但经称蔡人放殆其执政大臣逐之而不以君命故
　　冬十月癸夘秦伯卒
　　叔孙州仇仲孙何忌帅师围邾
　　邾已受盟于句绎今二卿逾年复围之鲁之弃信甚矣
　　四年春王二月庚戌盗杀蔡侯申
　　传蔡昭侯将如吴诸大夫恐其又迁也公孙翩逐而射之入于家人而卒望溪先生曰称盗者隂贼而不知何国之人也故不称弑非其君也传谓贼由公孙翩非也果翩也或目其人或称国人可矣无为以盗书也惟不知贼之在故辰以惧罪而奔姓霍以见疑而杀也按注昭公已适吴矣翩在路逐而射之其迹有似于今之所谓响马者传又称以两矢门之众莫敢进葢昭公中矢避入人家翩即随之以入而杀之并无徒众故虽蔡人其始亦不知其为翩也而以盗杀赴于诸侯鲁史承而书之圣人亦仍之而已左氏以为翩者殆后亷得其实而故有是传闻之词欤
　　蔡公孙辰出奔吴
　　葬秦恵公
　　宋人执小邾子
　　李氏亷曰宋之伐曹执小邾子葢齐景圗霸未成而宋亦有志于争雄也当与宋襄执滕子围曹诸事合观之
　　夏蔡杀其大夫公孙姓公孙霍
　　晋人执戎蛮子赤归于楚
　　楚围蛮氏蛮氏赤奔晋楚谓晋曰晋楚有盟好恶同之若将不废则寡人之愿也不然将通于少习以聴命赵鞅曰晋国未宁安能恶楚必速与之乃诈执戎蛮子以畀楚师按蛮子赤名者从此遂失国犹诸侯之卒则名也执称人者执隣国之诸侯大夫例称人不曰归之于者畏楚故重在楚而不重在戎蛮子也其说具僖二十八年晋人执卫侯下不曰畀楚人者着晋之京师楚也
　　城西郛
　　六月辛丑亳社灾
　　谷梁传亳社者亡国之社也其屋亡国之社不得上达也注縁有屋故言灾
　　秋八月甲寅滕子结卒
　　冬十有二月葬蔡昭公
　　盗杀则不知为何国之人臣子虽志于复仇而不能必其时也而先君之丧不可以乆而不葬也故与鲁桓之戕于隣国者别为一例而书葬望溪先生所谓义理之权衡也
　　葬滕顷公
　　五年春城毗
　　夏齐侯伐宋
　　汪氏克寛曰定十四年齐侯宋公防于洮距此六年未有衅端而忽兴师以伐宋殆以宋伐曹执小邾恃强凌弱故托是讨之以圗霸欤
　　晋赵鞅帅师伐卫
　　以卫助范氏故也遂围中牟谢氏某曰殆以蒯聩未入故
　　秋九月癸酉齐侯杵臼卒
　　冬叔还如齐闰月葬齐景公
　　卿供葬事晋文襄之制按上文只书时而闰月不书某月者古于年终置闰所谓归余于终也
　　六月春城邾瑕
　　晋赵鞅帅师伐虞
　　以鲜虞纳荀寅于柏人故
　　吴伐陈
　　传复修旧怨也
　　夏齐国夏及髙张来奔
　　传齐陈乞伪事髙国者每朝必骖乗焉所从必言诸大夫曰彼皆偃蹇莫如尽灭之又谓诸大夫曰二子欲谋二三子盍及其未作也先诸夏六月陈乞鲍牧及诸大夫以甲入于公宫昭子闻之与恵子乗如公战于庄败国人追之国夏及髙张来奔
　　叔还防吴于柤
　　叔还以吴在柤故往防之始通吴好也
　　秋七月庚寅楚子轸卒
　　齐阳生入于齐齐陈乞弑其君荼
