<!-- { "loadSidebar": true } -->
　　传子叔姬妃齐昭公生舎叔姬无宠舎无威公子商人骤施于国而多聚士尽其家贷于公有司以继之夏五月昭公卒舎即位秋九月商人弑舎按舎即位才四月而商人弑之称君者未逾年第不可以爵称耳君臣之分则已定故正其为君以着弑之者之罪也商人称公子盖已为大夫故
　　宋子哀来奔
　　高哀何以称子贤之也司马司城皆书官此独不书官者位非六卿孟诸之祸于彼无责焉尔
　　冬单伯如齐齐人执单伯
　　单伯庄元年见经至今已八十余年必非一人或其子若孙欤齐称人者执诸侯大夫例称人不称行人者本非聘问之使故也
　　齐人执子叔姬
　　按左氏传以子叔姬为齐君之母既弑其君又执其君之母商人之恶极矣春秋必异文以着其罪不当仅以执子叔姬书公羊传单伯之罪何道淫也恶乎淫淫乎子叔姬何注时子叔姬当为齐夫人使单伯送之据此则子叔姬非舎之母乃舎之夫人其说似得其实但舎弑在九月春秋书冬单伯如齐乃遣使在冬非至齐之日在冬也齐鲁相去不逺舎既弑而遣使送女必无此理叔姬归齐当在昭公未卒之前甫至齐而昭公卒舎在谅闇中未庙见旋即被弑鲁因舎既弑而叔姬无所从故遣单伯往请商人恶鲁与舎婚单伯至适触其怒遂并叔姬执之此当日之情实也道淫之说不足信商人执君夫人无礼已甚然其罪固无加于弑君也故春秋只据实而书文无加贬两事故覆举齐人内女有变则书归叔姬被执其归应书而不书者未庙见不成乎其为归也故不书其称子者说详下齐人来归子叔姬下
　　十有五年春季孙行父如晋
　　传为单伯与子叔姬故也杜注欲因晋请齐
　　三月宋司马华孙来盟
　　按华孙之所以来盟者是时宋公子鲍弑械已成宋昭孤立其势甚危华孙忠于公室者也故孙氏觉谓其惧隣国因间以谋其国特来盟以结好而纾难是固然矣然其意不在鲁也考十三年传称公如晋朝衞侯防公于沓公还郑伯防公于棐皆因公请平于晋郑子家至赋鸿雁欲公逺行还晋以安恤之则公之睦于晋可知矣华孙之来盖欲因鲁以求晋冀结覇国之援以潜消其肘腋之变也前司城子哀来奔当亦此意不然鲁为自守之国不但不可以持危定倾之义望之并所谓因间以谋其国者鲁亦断无此事乃奔者奔盟者盟皆不于他国而于鲁也何为乎至华孙之所以不名者盖司马主兵之官位尊权重当危乱之时诚竭其股肱之力辅其君以和其民上有以囘襄夫人之心下有以散公子鲍之党则转危为安非遂无可措手之处乃心有余而智不足徒仆仆焉不惮行李之往来以庶几于将伯之助此其为谋之不臧不待智者而知其多此一盟矣故春秋特书其官而不以名见盖着其为司马宜若可以有为而以其救败之无术伤孟诸之祸之将及也岂如左氏贵之之说哉杀与来奔第书官此系以华孙者前书杀其大夫司马矣此又一司马也故特书华孙以别之其不别之以其名何也义不关乎其人本当与公子卬荡意诸一例第书其官而不名因嫌与前司马相混故不得不有以别之然若别之以其名则书其官之义转晦故特系之以华孙而仍不以名见此圣人之文所为至当而不可易者欤不书使者说具闵二年齐高子来盟下
　　夏曹伯来朝
　　齐人归公孙敖之防
　　不书来者盖齐人但置诸境上其家取而殡之也
　　六月辛丑朔日有食之鼓用牲于社
　　单伯至自齐
　　公羊传大夫不致此致者喜祸患解也
　　晋郤缺帅师伐蔡戊申入蔡
　　传新城之盟蔡人不与郤缺以上军下军伐蔡以城下之盟而还谷梁注伐入两举者伐而不即入也
　　秋齐人侵我西鄙
　　季孙行父如晋
　　以齐人侵我西鄙告晋也
　　冬十有一月诸侯盟于扈
　　传冬十一月晋侯宋公衞侯陈侯蔡侯郑伯许男曹伯盟于扈防新城之盟且谋伐齐齐人赂晋侯故不克而还于是有齐难是以公不防按晋自文襄以后凡诸侯之防盟未有诸侯自为之而晋不与者而晋灵方防不在诸侯故其在位十四年凡防盟从不亲行此年盟于扈十七年防于扈必仍以赵盾主之无疑乃七年书公防诸侯晋大夫盟于扈而此及十七年独称诸侯并不书晋大夫者先儒或以七年防盟虽以赵盾主之而犹列序于下此及十七年盟防则以赵盾主之而且列序于上矣春秋谨名分列序于下犹可言也列序于上不可言矣故没而不书其说非也春秋序防盟从不以大夫先诸侯以当日本无其事也赵盾虽専晋然亦何至防扈若此乎经之所以不书晋大夫而诸侯不序者盖赵盾因前此在扈以大夫而主诸侯之盟其体旣有所不顺又当主少国疑之日陈蔡郑宋同时而折于楚文襄之伯业几于不振故十四年新城之盟复书同盖盾亦自知前此主盟之失又惧伯业之不振故特举久旷不行之典以明其谦也然其礼虽较杀而大夫主盟之实如故也终嫌于逼上而恐诸侯生心故此年盟于扈十七年防于扈其征召诸侯之文皆以晋侯亲行为词及后虽盾主其事而其着于策书而藏在盟府者仍以晋侯列序诸侯之上而盾并不以名见盖为此掩耳盗铃之计欲以晋侯借口而使天下不得而议其僭也左氏传所以谓晋侯亲之者以此圣人于此使复如七年书晋大夫则赵盾本不以名见鲁史旧文圣人不得而易之也然赵盾又实假其君之名以主其事若竟以晋侯书则其假窃専擅之罪无由着矣故惟有没赵盾不书而诸侯则畧而不序以发疑端而见情实此圣人之文所为游夏不能賛一辞者也左氏谓此年及十七年扈之盟皆不序诸侯以病晋侯之不能讨贼亦不确贼之讨不讨不以诸侯之序不序异义也盟主大合诸侯而不能讨贼列序之其罪不更着乎不书同盟者盖自庄二十七年盟幽之后盟不称同者已久前新城之盟复书同者特赵盾自悔其主盟之失故复用其礼以明谦耳非常典也至是以晋侯借口遂侈然而仍以盟主自居矣
　　十有二月齐人来归子叔姬
　　叔姬称子者先儒谓时君之女称子然内女之见经者多矣岂皆先君之女而此独别之以子耶其他犹不可考如成九年书伯姬归于宋不称子若以伯姬为先君之女则必宣公女审矣考宣公五年书齐高固来逆子叔姬以行次论之伯姬必叔姬之姊又审矣高固所逆之叔姬在宣公时既以称子而决其为宣公女伯姬在成公时又以不称子而决其亦为宣公女乃妹嫁已二十余年而其姊始嫁揆之情理当不其然故伯姬为成公女无疑伯姬为成公女在成公时而不称子则凡称子者必非以其为时君之女也又何疑乎然则叔姬何以称子也按小戴记曾子问曰女未庙见而死则如之何孔子曰不迁于祖不祔于姑壻不杖不菲不次归葬于女氏之党示未成妇也又曾子问曰取女有吉日而女死则如之何孔子曰壻齐衰而吊既葬而除之夫死亦如之据此有吉日而夫死既与女死同则女未庙见而夫死其为不成妇也亦当与女死同今叔姬未庙见而舎被弑不成其为妇固不可云齐人执其君夫人也若云齐人执我叔姬则又以叔姬属之于鲁而与女之未嫁者无以异故称子叔姬盖着其子而不妇不妇云者疑于为妇之词其为己嫁之女亦遂不待别白而自见矣然则宣公五年齐高固所逆之叔姬经亦以子称者何按高固所逆之叔姬杜注以为宣公女然据传称公如齐高固使齐侯止公而请叔姬云云则高固之欲与鲁婚其意専在于叔姬耳若叔姬果宣公女高固不应无端相慕悦若此且高固齐之贵卿是时鲁方事齐以礼相求必不见拒何必使齐侯止公以强之也盖此年齐人所归之叔姬即高固所逆之叔姬也姬在齐日久公羊道淫之说虽不足信然必有所以致此恶声者高固乃申公巫臣之流故必欲娶之而又恐鲁以故君之夫人为辞故使齐侯止公而强委禽焉圣人深恶其事故大书屡书四叔姬皆从嫁而未庙见者之称盖特着其前后之为一人非宣公时别有一叔姬也于是高固之贪恋美色虽干犯名义而不顾叔姬之甘从二夫不能以死自矢并齐鲁二君之均有所失者其责遂皆无所逃此春秋笔削之义固非游夏之所能赞者欤称齐人者春秋于外诸侯之事凡若此类皆称人以义不系乎其爵也
　　齐侯侵我西鄙遂伐曹入其郛
　　传齐侯侵我西鄙谓诸侯不能也遂伐曹入其郛讨其来朝也遂者继事而加甚之辞义见僖六年诸侯遂救许下
　　十有六年春季孙行父防齐侯于阳谷齐侯弗及盟传春及齐平公有疾使季文子防齐侯于阳谷齐侯弗肯曰请俟君间
　　夏五月公四不视朔
　　传疾也按诸侯每月必告朔听政谓之视朔前书不告月此书不视朔者以公疾不能听政也
　　六月戊辰公子遂及齐侯盟于郪丘
　　传公使襄仲纳赂于齐侯故盟于郪丘
　　秋八月辛未夫人姜氏薨
　　毁泉台
　　传有蛇自泉宫出入于国如先君之数秋八月声姜薨毁泉台按毁台与筑台异而春秋必书者讥其惑于蛇妖而不知死生之有命也
　　楚人秦人巴人灭庸
　　传楚大饥戎伐其西南至于阜山又伐其东南至于阳丘庸人帅羣蛮以叛楚麇人率百濮聚于选将伐楚于是申息之北门不启楚人谋徙于阪高蒍贾曰不可我能往冦亦能往不如伐庸乃出师旬有五日百濮乃罢使庐戢黎侵庸及庸方城庸人逐之又与之遇七遇皆北庸人曰楚不足与战矣遂不设备楚子乗驿防师于临品分为二队子越自石溪子贝自仭以伐庸秦人巴人从楚师羣蛮从楚子盟遂灭庸按灭庸者子越子贝也故称楚人
　　冬十有一月宋人弑其君杵臼
　　传宋公子鲍礼于国人襄夫人助之施昭公无道夫人将使公田孟诸而杀之冬十一月昭公田孟诸未至夫人王姬使帅甸攻而杀之按宋昭甫立即欲去羣公子又不礼于襄夫人以致骨肉之间狡焉思逞于是司城惧祸而出奔于前子哀复洁身而行遯于后其乱亡之象岌岌乎不可以终日矣至是而果为国人所弑通前后文观之一则曰宋人杀其大夫再则曰宋人杀其大夫司马终之曰宋人弑其君杵臼是何宋人之好乱乎公非甚无道之主而祸机之屡发而卒莫之救也遂至于此书之重而词之复圣人之情可见矣
　　十有七年春晋人衞人陈人郑人伐宋
　　传晋荀林父衞孔达陈公孙宁郑石楚伐宋讨曰何故弑君犹立文公而还卿不书失其所也按宣公以前防伐防盟未有列序大夫之名者
　　夏四月癸亥葬我小君声姜
　　传有齐难是以缓
　　齐侯伐我西鄙
　　杜注西当为北盖经误
　　六月癸未公及齐侯盟于谷
　　传襄仲请盟六月盟于谷杜注晋不能救故请服
　　诸侯防于扈
　　传晋侯搜于黄父遂复合诸侯于扈平宋也诸侯不序义见盟于扈下
　　秋公至自谷
　　特防参盟不致而防齐致者齐甫伐我北鄙不得已而请服有戒心焉故致也后凡防齐而致义皆仿此
　　冬公子遂如齐
　　十有八年春王二月丁丑公薨于台下
　　薨不于路寝非正也于台下抑又甚矣或谓因陨而毙
　　秦伯防卒
　　夏五月戊戌齐人弑其君商人
　　传齐懿公之为公子也与邴歜之父争田弗胜及即位乃掘而刖之而使歜仆纳阎职之妻而使职骖乗夏五月公游于申池二人乃谋弑公纳诸竹中归舎爵而行按弑君称人者其人微也商人弑君之贼然既以贼为君矣则弑弑君之贼者不得借名以贳其罪故曰春秋成而乱臣贼子惧
　　六月癸酉葬我君文公
　　秋公子遂叔孙得臣如齐
