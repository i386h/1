<!-- { "loadSidebar": true } -->
　　命卿已上有善有恶皆备书之足以彰示后代未命之卿及众大夫已下若一例书人何以惩劝故有特书之义叛逆者虽非命卿亦书卫州吁【弑其君完义见隠四年】宋督【弑其君与夷义见桓二年】齐无知【弑其君诸儿义见庄八年】宋万【弑其君防义见庄十二年】邾庶其【襄二十一年以漆闾丘来奔】莒牟夷【昭五年以牟娄及防兹来奔】黒肱【昭三十一年以滥来奔】之类是也卿者君之股肱若奔及见杀亦国之大故虽未命亦书之楚得臣【僖二十八年杀之】宋万【庄十二年奔陈】宋子哀【文十四年来奔】宋山【成十五年杀之】邾畀我【襄二十三年来奔】邾快【昭二十七年来奔】之类是也子哀之奔合义【左氏成十五年传不义宋公而来奔】故书字以褒之宋司城之归不书亦疑是未命特书之也【文公八年来奔而无归处】凡杀公子公孙虽不为卿亦特书之陈御寇【庄二十二年杀之】公子偃【成十六年刺之】莒意恢【昭十四年杀之】宋地【定十年奔陈】之类是也其自以为君而来争国者则不论命与不命皆但名而已不言公子公孙言非复人臣也所谓当国者也齐小白【庄九年】阳生【哀六年】邾防菑【文十四年】莒去疾【昭元年】之类是也楚比称公子者初归之志未争国也【昭十三年】齐纠书子明正也【庄九年】外大夫特为鲁事虽不来鲁亦书其名莒庆之盟是也【僖二十五年公防卫子莒庆盟于洮】莒拏则我获之而书也【僖元年公子友败莒师于郦获莒拏】楚屈完来附中国功美尤高故同既命之例特进之也【义见僖四年】鲁公子结【庄十九年及齐侯宋公盟】能安国家美之也特书公子结以明之诸侯兄弟以国连字者有蔡叔【桓十二年柔防宋公陈侯蔡叔盟】许叔【因郑乱而复见桓十五年】蔡季纪季【蔡叔无子蔡人召之自陈归见桓十七年纪季以酅入齐见庄三年】皆国而字之言与君一体也鲁宣公弟叔肸【义见宣十七年】季友【义见僖十六年】最贤故于其卒字之以示惜而褒之也肸非命卿特书之也
　　都论褒异
　　春秋时为恶者多贬者则众其理易见其见褒者前已论讫今又总而序之乐道人之善也夫诸侯去国之美者莫过于纪侯【以国与季而去义见庄四年】复归之正者莫过于郑忽【本太子也身虽蒙耻而位居正义见桓十五年】争国不克而死者莫过于子纠【纠当立齐人杀之义见庄九年】王师之正者莫过于子突【救卫也义见庄六年】诸侯兄弟外附之美者莫过于纪季【义见庄三年】入继之美者莫过于蔡季【次当立蔡人召之义见桓十七年】兴复之美者莫过于许叔【因郑伯乱而能复国义见桓十五年】鲁公子兄弟之忠贤者莫过于季友【立僖公定社稷也义见闵二年】其合义者莫过于叔肸【不食宣公之禄义见宣十七年】卿大夫死节之美者莫过于孔父【正色立于朝则人莫敢致难于其君者义见桓二年】奔亡之美者莫过于子哀【不义宋公而来奔义见文公十四年】归正之大者莫过于屈完【服齐桓也义见僖四年】守职不失者莫过于司城司马【义见文公八年】存邻国之美者莫过于高子【闵元年来盟】仲孙【闵元年来省难】故皆褒而进之如曰不然请闻其论蔡叔【桓十一年盟于折传不详其事迹】不见事迹盖亦美之
　　杂字例第三十二
　　春秋之文至简故字皆有义但见其文则知其义必湏解释但相承曲説遂令迷其指归何者夫子制作本教中人故简易其人昭著其义若能以质直见之则可不俟传注而自通矣故言灭国则知灭者之罪见诸侯生名则知非复人君见言归则正此类皆文势常理何必立异乎又上言伐卫次言王人救卫下言卫侯朔入于卫则知逆王命【义见庄六年】又上言成宋乱下言纳鼎则知贪赂纵罪【义见桓二年】见正月烝五月烝则知黩祀【义见桓八年】凡此类则上下相应而见其理并一事再见卒名【公子遂如齐逆女遂以夫人至自齐之类也】前目后凡【谓前列序后但言诸侯也】皆存简易之道诸事各从本篇论之而文义或有未尽者今皆序之
　　以用立吉不肯
　　公羊谷梁皆云以者不宜以也用者不宜用也立者不宜立也吉者不可以吉也不肯者可以肯也如此类甚多谓若宜以宜用宜立宜吉宜不肯则不书也以者行其意也皆谓能制之也刘单以王猛【义见昭二十二年】尹氏以王子朝【义见昭二十六年】遂侨如以夫人【至自齐也义见姻婚例中】及以他国之师【义见用兵例中】皆不宜以者也用者用鄫子【十九年邾子用之】蔡太子【昭十一年楚灭蔡执蔡太子有以归用之】用牲用币【已见郊社例中】用致夫人【见庙例中】用郊【见郊例中】亦皆不宜用也立者立武宫【在成六年】炀宫【在定元年】立晋【在隠四年】立王子朝【在昭二十三年】皆不宜立也立晋得变之正故不言石碏以许之也
　　还复
　　公羊云还善辞也比复为善也谷梁云还者事未毕复者事毕文正倒也当为还者事毕复者事未毕师还【在庄八年】公还自晋【文十三年】归父还自晋【在宣十八年】士匄闻齐侯卒乃还【襄十九年】皆不当更徃又并合礼故曰还事毕也善辞也公如晋至河乃复【昭二十三年公如晋至河公有疾乃复之类也】公孙敖如京师不至而复【在文八年从莒女也】仲遂至黄乃复【在宣八年有疾而复】皆事未毕而复也故知谷梁之説例倒也
　　求告乞
　　求者得未得未可知也【求赙求车之类】乞者亦然而又重辞乞盟乞师皆可重故特曰乞重辞是也告籴不言乞者以用财置之彼此之利不比乞师乞盟也
　　献锡畀假
　　献献上也【献防之类】锡锡下也【来锡公命之类】畀与也【僖二十八年执曹伯畀宋人】谓非上非下者也三者据尊卑言之【三者谓献锡畀也】假借也【郑伯以璧假许田】谓易田逊辞也
　　得获克
　　用力禽之曰获获人【获华元之类也】获兽【获麟是也】非用力禽之曰得得寳玉是也【在定九年】克段于鄢【在隠元年】能破之也不克纳【文十四年晋人纳防菑于邾不克纳】不克塟【宣八年塟我小君敬嬴雨不克塟】皆谓不成纳不成塟也左氏曰得隽曰克春秋意在辨邪正岂论隽哉
　　辞
　　之乃而之类皆辞【俗谓之语助也】谷梁云之于缓辞也之口缓辞也乃亡乎人之辞也而缓辞也谷梁迂僻之甚且之但以便声而言何有缓辞乎执卫侯归之于京师【义见僖二十八年】亦从强説至于郊牛之口日有食之杀之用之之类岂得称缓辞乎故皆不足从也若言乃难于而【宣八年塟敬嬴则云日中而塟定十五年塟定公则云日下昃乃克塟也】则是也又曰既者尽而有继之辞【日有食之既之类是也】且者兼之之辞【归含且赗是也】此説并通故用之也
　　出来归入纳取
　　凡出者自国而出来者自外而来此并据事实书之其邪正各随事之是非不以此二字为褒贬也唯天子及周大夫出即以书出为贬王者无外故【以出为贬也】唯内女不当归宁【礼父母没不合更归宁】则书来以示贬男女之礼合礼者不书故也【常事既不书书即为贬故知来者不当来也义见婚姻例】归字其义亦非一诸侯及大夫反国者有归与复归之义【见归入例】内女妇于外亦曰归【三传并云妇人娟妇曰归】外将物与我亦曰归【天王使宰咺来归惠公仲子之齐人来归卫寳之类曰归者来致辞也】我将物与外亦曰归【归粟于蔡是也】诸侯用兵破敌国将其君同还亦曰归【庄十年荆败蔡于莘以蔡侯献舞归】除诸侯归入之外诸事各以本事为邪正【义各见本例】不以归字为褒贬也入字亦有数诸侯反国有入与复入之义【见归入例】用兵入敌国亦曰入【见用兵例】故入者多非善也庚寅我入邴【隠八年】亦不可入也纪季以酅入于齐【庄三年】既不可言叛故言入亦明非正所以罪齐也而书季以明季之无罪天王入于成周记其自外而入不同诸侯之贬【义见归入例中】取字已见用兵例自此之外有取郜大鼎于宋【桓二年】齐人取子纠杀之【庄九年】亦并不当取也以前字并为交互渉嫌故分柝之其他不足疑者不复论也初者遂以为常也初献六羽初税畆之类是也作者皆不宜作也新作南门作僖公主是也致者不宜致也用致夫人如宋致女是也常事曰视视朔是也非常曰观观鱼观社是也如此之类并更无交互所以不复悉举之也凡以者不宜以也用者不宜用也立者不宜立也略举数字触类皆然此并为春秋省文以一字为褒贬合礼者则常事不书故凡此等皆以示讥耳此止施于春秋义例之内不可徧求之于五经也学者宜知之

　　春秋集传纂例卷八
　　钦定四库全书
　　春秋集传纂例卷九
　　唐　陆淳　撰
　　讳义例第三十四
　　啖子曰公羊云春秋为贤者讳为尊者讳谷梁云为尊者讳耻为亲者讳疾为贤者讳过旧说隐讳也乃隐其恶耳若隐其恶何名为直笔乎葢讳避之也避其名而逊其辞以示尊敬也犹鲁讳具敖以乡名山非谓隐讳言鲁无此山也但讳为避则近春秋之义也今言他人之遇屯否罪戾死防耻辱则正言之至于所尊所敬则婉顺言之此葢是人情常理春秋讳避之道亦尔公夫人见杀及鲁师败不书不可斥言也公则以不地见杀夫人则以齐人以尸归见杀师败则书战而已举例而见意凡恶事必须书者则避辞言之犹公夫人奔则曰逊杀大夫曰刺之类是也赵子曰凡君之过恶以讳为示讥见其避讳亦足以知其不当为也【桓公元年璧假许田之类是也】为尊者讳不书王师战【但言败绩于某而已】不言天王奔及出【但书居而已】凡伯不言执【义见隐七年】及不书鲁君弑【但书公薨】君败臣师则曰克【郑伯克叚于鄢之类是也】鲁君杀大夫则曰刺【刺公子偃之类】公与王人盟则不言公【及苏子盟于女栗之类是也】但存其礼而已为亲者讳谓鲁与二国伉敌而有屈辱之时则避其辞不书鲁师败【但书战而已】入邾则先言公伐邾下但言入邾【义见哀七年】但逊其辞而不隐其实又谷梁云为尊者讳耻为亲者讳疾观经意为尊者亲者之讳亦随事有宜不可定言为尊者讳耻则亲者之耻不讳乎至于为贤者讳过则都妄也公羊亦多言为贤者讳考其义理一无通者又公羊曰外大恶书小恶不书内大恶不书小恶书殊非也立教之体事无巨细皆论其可否何得论其小大乎且外事于例合书卽书小小侵伐等及大夫出奔已来悉书之何名小恶不书乎内恶如弑君等伹隐避其文以示臣礼然而不地不塟以见事实至于诸恶无不书者何言大恶不书乎
　　日月为例义第三十五
