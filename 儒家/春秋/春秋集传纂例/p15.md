<!-- { "loadSidebar": true } -->
　　啖子曰凡灭国直书灭者罪来灭者其于见灭者【楚子灭萧卫侯燬灭邢之类是也】言力屈而死故也凡书灭又书其君奔者【谭子奔莒子奔黄之类】则两罪之且责其不死社稷也诸侯失地则名【诸侯奔例书名】国灭而奔者何以不名【自发其问以辨其疑】既书其灭罪巳昭矣縁随敌人归者书名以重其罪故奔者不名以示等差也凡书灭又书以归及书名者罪重于奔者也既责其不死位又责其无兴复之志也【楚灭顿以顿子牂归楚灭胡以胡子豹归之类】奔所以不名者位或未絶也以归者则位必絶矣国灭君奔者四其三不书名【谭子奔莒子奔黄温子奔卫是也】唯徐子章羽书名传以服吴后乃奔楚故依以归例书名以罪之【左氏曰吴灭徐徐子断其髪携夫人以逆吴子吴子唁而送之使其迩臣从之遂奔楚也】随之以归者皆名之【言不复为人君也夔子不名名变例也巳具上注】
　　赵子曰凡覆邦絶祀曰灭其恶着矣皆罪之也【此解直书灭其君死者也言非但来灭者之罪亦见灭者无徳所致】左氏曰用大师焉曰灭窃谓但败而絶祀则书灭何必大师乎春秋用大师多矣何不尽书灭乎公羊曰灭上下同力者也据侵伐围袭未必不同力也岂止灭乎又曰亡国之善辞岂有絶祀而得称善辞者哉此直当灭亡之文耳至于恶更深者则更异其文以彰罪重【以前啖子诸例是也】
　　灭同姓
　　僖二年夏虞师晋师灭下阳【赵子曰不名虞晋虢未灭也义见本传】二十五年春正月丙午卫侯燬灭邢　二十六年秋楚人灭防以防子归【赵子曰楚防俱不名以逺国义见本传】
　　啖子曰凡诸侯灭同姓则名之卫侯燬是也三传意同【变例者巳具上注】
　　得国不书灭
　　庄四年夏纪侯大去其国　十年三月宋人迁宿三十年秋七月齐人降鄣
　　闵二年春正月齐人迁阳
　　僖三年夏徐人取舒　五年冬晋人执虞公【赵子曰以不絶故不称灭义见本传】　二十一年春公伐邾取须句
　　宣九年秋取根牟
　　成六年春取剸
　　襄十三年夏取邿
　　昭四年九月取鄫
　　赵子曰凡得国而不言灭者【诸取国及迁降之类】不絶其祀也【以为附庸】又曰纪侯使弟以国属齐为附庸宿及阳迁入封内为附庸鄣则降服为附庸虞则以君被执遂属为附庸诸言取者并为有所系属而取之也但为得之事异所以异辞耳其义各见本传
　　内取田邑【归田邑附】
　　隠八年三月郑伯使宛来归邴　十年六月壬戌公败宋师于管辛未取郜辛巳取防
　　僖二十二年春公伐邾取须句　二十六年冬以楚师伐齐取谷【谷梁云言以不当以也民者君之本也使民以其死非其正也】　三十一年春取济西田　三十三年春公伐邾取訾娄
　　文七年春公伐邾三月甲戌取须句【啖子曰书日月者明不因伐而取也赵子曰本非鲁地尝为鲁取之中间却为邾取皆不书之例见于后不复系于邾者省文从可知也】
　　宣四年春公伐莒取向　九年秋取根牟【啖子云不分其国邑】十年春齐人归我济西田秋公孙归父帅师伐邾取绎
　　成二年秋取汶阳田　六年春取鄟【啖子云不分其国邑】襄十三年夏取邿　十九年春取邾田自漷水昭元年三月取郓　四年九月取鄫　三十二年春取阚【邑也】
　　定十年夏齐人来归郓讙龟隂田
　　哀二年春二月季孙斯叔孙州仇仲孙何忌伐邾取郭东田及沂西田　八年夏齐人归讙及阐外取邑
　　隠四年春二月莒人伐取牟娄　六年冬宋人取长葛【去年伐郑围长葛故出不重言郑从省文也】　十年秋宋人蔡人卫人伐戴郑伯伐取之
　　僖三年夏徐人取舒
　　啖子曰凡先言伐国下言取邑者明其国之邑也伐莒取向伐取牟娄之类是也伐邾取须句亦同如取郜取防上言败宋师则宋邑可知也又曰凡取田者得其土田而不得其国邑也归田亦然
　　赵子曰凡力得之曰取【或是邑或是附庸力得之故曰取取师义亦同也】不当取也【言取见其不当取也】不是其专夺虽复取本邑亦无异辞【其有本是我邑及我附庸为彼所夺之后却取得当异其文谓其不能申明直辞诸于王以正疆理但专以兵争夺不得正道故悉同辞言之】左氏云凡书取言易也谷梁亦曰取易辞也按取者收夺之名何闗难易假令取之难而得之欲如何书之乎又云凡克邑不用师徒曰取今经文见云伐何得云不用师徒乎今谓凡系属外而我克有之不论难易一切称取其言伐某取某者是用师徒也取者或以师威偪或招收而得之既不侵伐方可是不用师徒乎然取之非正皆为力得春秋之义在辨其得之邪正【若得合宜则不言取】固不当唯以师徒为例又曰凡内取之邑不系国者皆本是鲁邑曽为外国所夺今却取之既是本国邑不可系之他国耳又曰凡有邑称邑【诸取邑归邑皆是也】无邑称田公羊曰田多邑少称田邑多田少称邑按田系于邑若有邑则称邑举重也无邑自然称田皆据事实耳
　　外取内田邑
　　宣元年六月齐人取济西田【宣公赂齐】
　　成八年春晋侯使韩穿来言汶阳之田归之于齐昭二十五年十有二月齐侯取郓【居昭公也】
　　哀八年夏齐人取讙及阐【鲁不与季姻故怒而取二邑也】
　　赵子曰凡外取田邑多不书所系取于我也不言我讳之也【失邑大事故讳以示讥】其不书者非我封也【春秋时相侵夺田邑及附庸者多据鲁取外邑凡二十二其彼外取者唯三耳且鲁非强霸不应如此盖当时侧近小国并被列国收为附庸其被取者本非鲁邑不可系之于鲁若书之则与本封无异故悉不书之是鲁本封乃书】而此书之【谓济西田】记防守地【为失故书本上】内取悉书可别知也【言伐某取某即彼田邑若不系于外则本鲁邑可分别而知故一切书之也】谷梁但师资相传知有外邑不书之义而不知其非鲁本封之故遂云内不言取言取授之也言我以赂外者乃书之且以赂外者是内之罪也以强取者是外之罪也若赂者则书而被兵取者不书斯乃掩外之恶扬内之丑考之情理岂然乎且疆邑社稷之本若失而不书岂成史册故知谷梁之说非也
　　取师
　　哀九年春宋皇瑗取郑师于雍丘【赵子云不言帅师阙文也】　十三年春郑罕逹帅师取宋师于嵒
　　赵子曰凡悉俘之曰取某师【取者悉俘虏之故不言败】左氏曰覆而败之曰取某师按取者得之之称若但败之彼不死者则走归何名为取则当书云败某师耳不当云取也公谷并云取易辞也按经以得为义故名为取不论难易假令用力甚难而悉取得岂得不名为取哉【啖云取以得为义三传之説并未安】
　　救
　　庄六年春正月王人子突救卫【救公子黔牟也】　二十八年秋公防齐人宋人救郑
　　闵元年春正月齐人救邢
　　僖元年春正月齐师宋师曹师次于聂北救邢【公谷并云救不当次】　六年秋诸侯遂救许　十五年春公孙敖帅师及诸侯之大夫救徐【上防牡丘诸侯】　十八年夏师救齐　秋救齐　二十八年春楚人救卫
　　文三年冬晋阳处父帅师伐楚以救江　九年春公子遂防晋人宋人卫人许人救郑
　　宣元年秋晋赵盾帅师救陈　九年冬晋却缺帅师救郑　十二年冬卫人救陈
　　成六年冬晋栾书帅师救郑　七年秋公防晋侯齐侯宋公卫侯曹伯莒子邾子伯救郑
　　襄五年冬公防晋侯宋公卫侯郑伯曹伯莒子邾子滕子薛伯齐世子光救陈　十年冬楚公子贞帅师救郑　十二年春季孙宿帅师救台遂入郓二十三年八月叔孙豹帅师救晋次于雍榆【啖子曰先书救明鲁君之命也后言次罪叔孙豹】
　　哀七年冬郑驷帅师救曹　十年冬吴救陈
　　啖子曰救者救其患难凡救患皆为美也凡救当奔命而徃救次失救道也公羊谷梁云救不言次言次非救此说是也救邢之师讥不速赴故先书次于聂北而救邢竟得其援故又言救邢【言有成事】又救晋之师君命徃救而叔孙次止故先书救晋明鲁君之命也下言次于雍榆罪叔孙也
　　次
　　庄三年冬公次于郎　八年春师次于郎以俟陈人蔡人　十年夏六月齐师宋师次于郎　三十年夏师次于成
　　僖元年春正月齐师宋师曹师次于聂北救邢　十五年三月公防齐侯宋公陈侯卫侯郑伯许男曹伯盟于牡丘遂次于匡
　　文十年冬楚子蔡侯次于厥貉
　　襄元年仲孙蔑防齐崔杼曹人邾人人次于鄫二十三年八月叔孙豹帅师救晋次于雍榆
　　定九年秋齐侯卫侯次于五氏　十三年春齐侯卫侯次于垂葭　十五年夏齐侯卫侯次于蘧蒢
　　赵子曰凡师驻曰次恶兴师也【言非奉王伯之命以讨罪救乱则不当兴之恶其兴师无名故书次以讥之】兵者乱之大者也次犹不可【次者无所用但次止耳经犹讥之】况侵伐乎【言小犹戒之况其大者】唯庄八年次于郎以俟陈人蔡人俟寇以免其讥耳即明无寇而次是欲自为寇也皆讥之也左氏云凡师一宿为舎再宿为信过信为次按经无信舎之文此例亦妄也公谷解次悉云有畏非也夫子意在刺其无王命而兴师书之以惩乱耳岂讥其懦怯哉若讥其懦怯则当褒其勇者春秋乃鼓乱之书也决无是理
　　迁
　　庄元年冬齐师迁纪郱鄑郚【啖子曰齐欲灭纪故迁其三邑赵子曰迁邑唯此一处与诸迁国不同例】　十年三月宋人迁宿【谷梁云其不地宿不复见也】
　　闵二年春正月齐人迁阳【义与上同】
　　僖元年夏六月邢迁于夷仪　三十一年十二月卫迁于帝丘
　　成十五年冬许迁于叶
　　昭九年春许迁于夷　十八年冬许迁于白羽定四年夏许迁于容城
　　哀二年十一月蔡迁于州来
　　啖子曰凡书迁者有二义如宋人迁宿齐人迁阳之类是移其国于国中而为附庸也公羊云迁之者非其意也【被人强迁之耳】此说是如邢迁于夷仪卫迁于帝丘之类或自请迁或见强迁皆犹为例国故不言某人迁之言所迁之地但言其移国都而已非为附庸也公羊云迁者其意【言其意自欲迁】此说是也
　　赵子曰凡非所迁而迁之【非其已邑而迁之】其恶着矣【凡迁他邑他国都必知非也】又曰能以国迁曰某迁【邢迁于夷仪之类也言存为列国】徙而臣之曰迁某【移入封内以为附庸也宋人迁宿之类】
　　兴兵杂事
　　隠元年夏五月郑伯克叚于鄢
　　啖子曰克者君戡臣之称也【臣不敢敌君故变其文】
　　襄二十三年冬齐侯袭莒
　　赵子曰掩其不备曰袭【此兵家旧説义备故依之】左氏云轻曰袭若不掩击轻兵侵掠不得云袭
　　庄十八年夏公追戎于济西【啖子曰去社稷逺追戎危公】
　　僖二十六年齐人侵我西鄙公追齐师至酅弗及【赵子云寇至不知追而不及言内之无戎备也】
　　啖子曰追者寇巳去而蹑之也
　　僖二十八年春公子买戍卫不卒戍刺之
　　襄五年冬戍陈　十年冬戍郑虎牢
　　啖子曰戍者以兵守之也
　　庄三十年秋齐人降鄣
　　啖子曰凡服从内附曰降【言内附为附庸】不言灭不絶祀也不言取异乎有系也不言鄣降由于齐也
　　桓七年二月己亥焚咸丘
　　公羊云以火攻
　　僖十九年冬梁亡
　　三传云自取灭亡故不书灭而以自亡为文其实亦因秦取之乃亡也
　　庄十七年夏齐人殱于遂
