<!-- { "loadSidebar": true } -->
　　啖子曰凡天子崩诸侯薨既殡而嗣子为君康王之诰是也【周书曰乙丑成王崩七日既殡康王麻冕黼裳出在应门之内临百官羣臣既聴命相揖趋出王释冕反防服】未就阼阶之位来年正月朔日乃就此南面而改元春秋此书是也【下不标赵子者并是啖子义它皆放此】凡先君正终则嗣子逾年行即位礼谷梁云继正即位也此説是【文成襄昭哀等五公是此例也】凡先君遇弑则嗣子废即位之礼【不忍行也】谷梁云继弑君不书即位正也此説是也【庄闵僖三公是公羊同此】凡继弑君而行即位礼非也谷梁云桓公继弑君而行即位则是与闻乎弑也公羊云宣公继弑君而行即位其意也【意欲为君故党于贼而行即位二説并是】左氏不达其意曲为其説而云庄公不言即位文姜出故也闵公不言即位乱故也僖公不言即位公出故也【左氏云闵公弑后成季以僖公适邾共仲奔莒乃入立之事见闵二年】公出复入不书讳故也【此言经中无僖公出入之文也】其母以得罪去国犹曰不忍父为他国所弑其情若何不举其大而举其细非通论也且三月文姜方逊何妨正月即位乎故知解庄公不言即位妄也国有危难岂妨行礼故知解闵公不言即位妄也若君出讳而不书昭公何以书乎假如实出亦当非时即位如定公也故知解僖公不言即位妄也
　　告月视朔第十一
　　隐元年春王正月【隐自元年之外余并不书正月谷梁曰隐十年无正隐不自正也元年有正所以正隐也公羊意同】
　　桓三年正月【桓即位十八年唯元年二年十年十八年四处有王字余皆无王字赵云王者人伦之所系桓无王恶桓之灭人伦也桓之有王是谬増加书之也】
　　文六年闰月不告月犹朝于庙【左氏云不告闰朔非礼也谷梁云犹可以已也】　十六年夏五月公四不视朔【谷梁云以公为厌政矣】
　　襄二十九年春王正月公在楚【赵説在下】
　　昭三十年春王正月公在干侯【此时郓溃公无所容寄在干侯既非其地不得书居故毎嵗首皆书所在也】　三十一年春王正月公在干侯　三十二年春王正月公在干侯
　　赵子曰天子常以今年冬班明年正朔于诸侯诸侯受之每月奉月朔甲子以告于庙所谓禀正朔也故曰王正月言王之所以班也因以特牲荐谓之告月亦曰告朔故论语云子贡欲去告朔之饩羊也文公以闰非正不行告朔之礼而以其朔日但身至庙拜谒而已故曰犹朝于庙以此朝空庙谒故经文讥之襄二十九年书公在楚者记君之所在且明不得告朔此史家之常事诸公在外多矣悉不书者国之常事不足备书从省之义此则因公正旦在逺故举此一事以示常法也书昭公在干侯其义所同凡君在不应都废告朔之礼当是执政大臣摄行矣
　　郊庙雩社例第十二
　　啖子曰凡祭常事多不书失礼及变故则书赵子曰凡郊庙社稷所以奉天地尊祖考而重生本咸国之大礼也故过则书之
　　郊望
　　僖三十一年夏四月四卜郊不从乃免牲犹三望【公谷云四卜非礼四月不时左氏公谷皆云讥犹三望卜郊不从而免牲足知不郊故不云不郊】
　　宣三年正月郊牛之口伤改卜牛牛死乃不郊犹三望【谷梁云书郊牛之变犹三望义同僖三十一年】
　　成七年正月鼷鼠食郊牛角改卜牛鼷鼠又食其角乃免牛不郊犹三望【书郊牛之变义同宣三年犹三望义同僖三十一年谷梁云免牛礼也】　十年四月五卜郊不从乃不郊【谷梁云五卜强也】　十七年九月辛丑用郊【谷梁云九月不当郊故云用郊】
　　襄七年夏四月三卜郊不从乃免牲【谷梁云三卜礼也四月不时也】十一年夏四月四卜郊不从乃不郊【四月四卜郊同僖三】
　　【十一年也】
　　定十五年正月鼷鼠食郊牛牛死改卜牛夏五月辛亥郊【五月不时也赵子曰予早年常恠鼷鼠食郊牛致死上元二年因避兵旅于防稽时有水旱疫厉之苦至明年而牛灾有小鼠能噬牛才伤皮肤无有不死者】
　　哀元年春王正月鼷鼠食郊牛角改卜牛夏四月辛巳郊【四月不时】
　　郊时
　　啖子曰天子以冬至祭上帝又以夏之孟春祈谷于上帝礼曰于郊故谓之郊【不敢斥言祀天故但言其祭处而已】鲁以周公之故特得以孟春【周之三月】祈谷于上帝亦谓之郊郊皆用辛日故以二月卜三月上辛不吉则卜中辛又不吉则卜下辛所谓吉事先近日也谷梁曰自正月至于三月郊之时也我以十二月下辛卜正月上辛如不从则以正月下辛卜二月上辛如不从则以二月下辛卜三月上辛如不从则不郊矣此説非也若以冬至则不当卜若以夏之孟春则不当起周正而卜【公羊旧注及郑司农注礼亦同此説皆是谬也】左氏云啓蛰而郊郊而后耕是也【啓蛰为建寅之月百蛰惊出耳略举时侯非必取厯惊蛰之节也】
　　养牲
　　礼曰养牲必在涤三月【涤者养牲之官名也】故自周之十一月下旬而养牲至二月中旬而牲成故得以二月下旬卜三月上辛也
　　改卜牛
　　凡养牲必养二牲一以祀上帝一以祀后稷帝牛有变【变所谓伤食之类】则改卜稷牛以代之而别以他牛为稷牛可也礼曰帝牛必在涤三月稷牛唯具【言稷牛但令备即可不必在涤帝牛必在涤也】
　　不郊
　　凡卜三旬皆不吉则不郊牛死及牛有灾害则卜稷牛而代之若卜稷牛不吉及既养稷牛又死亦皆不郊【所言稷牛义与上同】
　　免牲
　　凡不郊皆卜免牲谷梁曰卜免牲吉则免之【免牲之礼见僖三十一年】不吉则但不郊而已又曰卜之不吉则系而待庀牲【庀具也待明年具牲时卜用也】然后左右之【左右随所用也】此説是免牛凡未成牲曰牛谷梁云牲伤者亦曰牛又曰已牛矣而又免之何也尝置之上帝矣【置之涤官】故卜而免之不敢专也此説是公羊云免牲礼也免牛非礼也此説不如谷梁之义精【已前并啖子説】
　　赵子曰郊者天子所以事上帝也鲁曷为之【诸侯不合郊祀】周公故也成王尊周公之徳故锡天子之礼焉不于日之至避王室也【周郊天用冬至之日】卜用夏正【建寅之月】于农耕之始也【因祭祀遂祈嵗事故于郊前】比旬而卜之逺怠慢也【比近也谓二月下旬卜三月上辛卜吉则有司庀事若逺日卜之得吉则未庀事则似堕之也】必更三旬礼尽于三也【凡礼以三为节】且郊之月殚矣【言此月日尽不可复郊故不复卜也】
　　望
　　啖子曰寻春秋义郊后必望祭若不郊则不当望凡书犹三望犹皆非礼也【三传义同】
　　赵子曰三望之名公羊云泰山河海也而左氏谷梁无其名説左氏者云分野之星及封内山川説谷梁者云泰山淮海据礼篇云诸侯祭名山大川在其封内者而不言星辰又淮海非鲁之封内公羊云山川不在其封内则不祭而云祀河海【河海不在鲁界也】则三家之义皆可疑也
　　庙
　　公羊曰周公称太庙【鲁之始祖故称太庙】鲁公称世室【伯禽始受封其庙称世室言世世不毁也】羣公称宫【尊始祖不令子孙同其称故曰宫也】
　　隐五年九月考仲子之宫初献六羽【赵子曰舍八佾用六佾犹谓之僭故曰献】
　　桓二年夏四月取郜大鼎于宋戊申纳于太庙【三传皆云非礼也】　八年正月己卯烝五月丁丑烝【公谷皆云黩祀也】十四年秋八月壬申御廪灾乙亥尝【赵子曰讥不时又不】
　　【改卜也】
　　庄二十三年秋丹桓宫楹【左谷皆云非礼也】　二十四年春王三月刻桓宫桷【义同丹楹】
　　闵二年夏五月乙酉吉禘于庄公【三传并云不当吉赵云不当禘不称宫不及于祖也】
　　僖八年秋七月禘于太庙用致夫人【谷梁云不宜致也】文二年二月丁丑作僖公主【三传皆云失虞练之时】　八月丁卯大事于太庙跻僖公【三传皆云逆祀也】　六年闰月不告朔犹朝于庙【左氏云不告朔非礼谷梁云不当朝庙】　十三年秋七月大室屋壊【三传皆云书不敬也】　十六年夏五月公四不视朔【谷梁云讥公厌政也】
　　宣八年六月辛巳有事于太庙仲遂卒于垂壬午犹绎万入去籥【三传皆云卿卒不当绎】
　　成三年二月甲子新宫灾三日哭【公谷并云礼也】　六年二月辛巳立武宫【三传并云非礼】
　　昭十五年二月癸酉有事于武宫籥入叔弓卒去乐卒事
　　定元年九月立炀宫【义同武宫】　八年冬从祀先公【公谷皆云复正】
　　啖子曰凡宗庙之礼有常四时之祭虽失其月亦非大故皆不书其失时及失礼之大者乃书左氏云始杀而尝闭蛰而烝过则书公羊云春曰祠夏曰禴秋曰尝冬曰烝常事不书【言失礼非常乃书之】此説皆是
　　赵子曰四时之祭皆用夏时【言祠禴尝烝皆用夏之四时也】从物宜也【若以周之四时用四祭于义理及所用之物都不相合故用夏时为宜也】周虽以建子为正至于祭祀则用夏时本月以行四时之祭故桓八年正月烝则夏之仲冬也闵二年五月禘即夏之三月也凡四时之祭盖用孟月宣八年六月有事于太庙即夏之孟月也若有故及日不吉即用仲月桓八年正月烝是也若又有故及日不吉即用季月昭十五年二月有事于武宫即夏之季月也经文并无讥故但不失时即非僭礼啖説是也然吉事先近日苟有其故而用季月渉于怠矣当用仲月为嘉也时物既登且得二至二分之节故也此事礼制都无定证今考经推理宜耳故也【向下别无标题亦并无赵子义他皆放此】又曰礼不王不禘【礼篇大传及防服小记并云尔】鲁曷为之周公故也周之王也文王兴之【王业大兴】武王成之【伐纣有天下也】周公康治之【辅幼主治天下】是以鲁得郊焉所以崇周公也【令鲁子孙用天子礼所以尊崇周公故也】曰崇之宜乎【问合礼之宜否】非宜也国之所以树者法制也法制所以限尊卑【不得陵僭】诸侯而行天子之礼非周公之意也其用乎庄又僭也【成王令鲁得用禘礼已为僭矣本止施于周公之庙今又僭于庄之庙行之非礼之甚用其丰备之礼而不能配文王也】不称宫不及于祖也【若言吉禘于庄宫即似于庄庙祭及文王今既不尔故指言庄公以明之也】凡祭而非者称祭【祭而失礼则书祭名】以本下者称事【祭非失礼为下事张本者则不书祭名大事于太庙跻僖公之类是也】又曰禘者本帝王之大祭诸侯不得行之成王以特尊周公令鲁行耳闵二年遂僭用于庄庙故经书以讥之公羊云其言庄公何未可以称宫庙也必若不合于宫庙行禘而今行之则当明书以示讥不应隐避也自縁不配文王故斥言庄公以明之尔又云讥始不三年也若然则当有初字故知皆非也
　　辨鲁无祠礿义【四时祭名礼诸篇及诸经书説之不同故儒者纷然赵氏辨之】
　　问曰周礼记四时祭名云春祠夏礿秋尝冬烝公羊亦同毛诗云礿祠烝尝于公先王【协韵故云尔其实祠礿尝烝】而春秋无礿祠二祭何也答曰春秋中一书烝【虽再书之其实一事】一书尝两书禘皆为失礼及有变故乃书耳于祠礿二祭无他故所以不书何足怪哉
　　辨禘义【禘义尤迷误故赵子辨之】
