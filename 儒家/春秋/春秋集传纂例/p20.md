<!-- { "loadSidebar": true } -->
　　子生三月父名之二十而冠敬其名而立其字【以五十更有伯仲之字故为二十冠而字也】五十乃为大夫则又敬其字而呼伯仲之字凡称其字者必加子字于上子美称也且以便于言也子突子哀是也宋孔父以子是其姓不可言子孔故改曰孔父父美称也加之者亦以便于言也古者或有名父者如荀林父胥甲父之类而无以子字为名者以子者配其字之美辞故避之父则本非配字之言故可为名但夫子时书之耳又家父者天子大夫家氏也当是无兄弟者无伯仲可称故但以父配氏而已【按仪礼二十而冠便加伯仲之字伯某甫伯鱼伯牛之类是也至五十乃为大夫即又加敬但呼其伯仲孔伯冉伯而不言鱼牛也礼谓五十以伯仲是也亦有但以子连字不言伯仲者子贡子路是也此即与啖説不同然而据仪礼即似有凭也仪礼云庶子长者曰孟据孟与伯俱是最长之称嫡庶既分湏别立字而左氏传诸国大夫亦有非庶而称孟不知何故也】
　　爵諡
　　古者无諡周始有之武王追王三代而王季独无諡盖初制之时加諡者如殷祖之号有大功大徳乃加之故三祖之中无諡者一并诸侯若公卿大夫有大功大徳及大恶者乃特赐諡不尽有諡也故史记世本厉王以前诸侯有諡者少其后乃皆有諡盖后代僭差遂以为常如祖宗之号本以尊有功徳而汉以来一切加之亦皆臣子之心愿尊其君父之所致也楚之大夫有土者皆僭封公【蔡公申公之类是也】僭用诸侯礼也秦之大夫多僭为子僭畿内诸侯礼也【此并不见于经出于传】诸侯皆当依爵而时多僭諡为公【春秋时唯蔡一处称侯余皆称公僭也】天子大夫亦有僭諡为公者【刘文公之类也】诸侯之大夫皆以伯仲配諡而时或僭为子【范文子季武子之类是也】以其采地欲自同于畿内诸侯也侯伯子男之臣皆得称其君曰公其子孙亦曰公子而諡不得云公者諡是王所赐也大夫之臣得称其主曰子而諡不得称子者諡是君所赐也妇当从夫諡后代讹谬无别有諡非正也若公之夫人称小君言位比君而小耳大夫之妻曰内子亦比于夫人尊之曰子而在内耳左氏传所序当时人或言本爵或言公吴楚则或言王皆随本国他国之史文也楚国史则曰王他国之史则曰子其言人臣或称爵位或言名氏或言其官亦或从其家传或从其国史或从当时杂记故不一也一行之内则有数名故知传采诸记错综而为之也经书名氏传言爵及自諡等经无名而传有之今并存其文以示当时人解释其违经者则削之旧解春秋经传人名皆原其谱牒今以非褒贬之意故不复具言唯鲁之世卿则独于注中言之尔
　　名位例第三十二
　　王者无上故加天字言如天也而有不书天者三【桓公弑隠而王不讨之至庄元年反令荣叔来锡命故不言天一也文公以僖公妾母成风用夫人礼而王不责反令荣叔归舍且赗故去天字二也又使召伯来防成风塟亦去天字三也成风并见文五年春经】盖言不能法天者也【并各于夲年有传】又有书天子者一【成八年天子使召伯来锡公命】或依策命之文以惩失礼或传写误也天子无上无以褒之故褒子突【庄六年王人子突救卫时鲁伐卫纳朔不正也】则王美可见也天子自絶于天下而奔者曰出【僖二十四年天王出居于郑义已见奔例】言自弃天下如在四海之外然
　　诸侯
　　诸侯唯宋称公余称侯伯子男四等各随本爵书之唯塟时称公见其非王諡也【义见隠五年】时吴楚虽僭称王经但依其本爵书之【不可依其僭伪之号】诸侯位尊无以褒之但托辞以见美而已纪侯不言奔而言大去即其类也【左氏曰齐欲灭纪纪侯以国与纪季令其事齐以存宗社而身去之义见庄四年】诸侯失地则书名【襄十四年卫侯衎出奔齐之类是也】诸侯灭同姓【僖二十五年卫侯燬灭邢之类】及诱人【昭十一年楚子防诱蔡侯般杀之于申之类是也】亦书名其恶大当絶之不以为人君也国灭而不能死又不奔他国者【定四年蔡公孙姓灭沈以沈子嘉归之类是也】亦如之贵其不求兴复也诸侯有僭乱之行者亦名以外之【君臣同辞但举名而已】晋人败秦师于殽【左氏云秦人因戍郑而谋袭晋晋人败之于殽义见僖三十二年】郑伐许【在成三年传无事迹】晋伐鲜虞【在昭十二年左氏云晋荀吴伪防齐师假道于鲜虞遂灭肥冬晋伐鲜虞因肥也】之类是也荆人来聘【在庄二十三年】楚人围宋【在僖二十七年时晋文新霸诸侯从楚子围宋故公羊曰人楚子所以人诸侯也】楚人使宜申来献防亦同【在僖二十一年楚人即楚子也】诸侯纯用夷礼者以国称之荆吴徐越之类是也诸侯杀其臣皆书国而已【僖十年郑杀其大夫申侯之类是也】不书其爵言以国法诛之也若杀臣之全无罪者则称爵以罪之【僖五年晋侯杀其世子申生之类是也】鲁侯爵而曰公臣子之敬辞也非与僭用其礼同也又曰滕薛初皆书侯庄公之后滕则称子【桓公二年称子时为在防非正名也】薛杞则自庄公之后或称侯或称伯或称子者义具防防本非夷狄又非附庸故不书人【言本中国诸侯非夷狄所以议之也】附庸之君例书名介葛卢【僖二十九年来朝】郳黎来【庄五年来朝】是附庸之君也杂用夷礼者以人称之邾人牟人葛人来朝【在桓十五年】是也邾仪父亦名也三传谓之字误矣【説见辨疑】畿内诸侯在天子公卿例中也
　　未逾年君
　　诸侯未逾年则称子【僖二十五年公防卫子莒庆盟于洮之类是也】言未成君也未塟又加名【庄三十二年八月公薨十月子般卒是也未塟故书名】对尸柩前父前子名之礼也出外则亦不名非对尸柩故也王猛据例当书曰子恐似羣王子故特曰王子明正也又书名异成君也【义见昭二十二年】未逾年君出奔不曰子但名而已言不能嗣先君也郑忽【桓十一年奔卫】曹羁【庄二十四年奔卫】是也陈陀【桓六年蔡人杀之也】齐无知【庄九年齐人杀之也】莒展舆【昭元年奔吴】虽逾年犹不书爵以其不正不许其有爵也【以其本不正故也】郑忽复归犹书曰世子者明其正也【在桓十五年】齐侯舎未逾年而书爵重商人之罪也【义见文十四年】
　　太子
　　称太子者皆父已命之上告于王周礼所谓誓于天子者也卫太子蒯瞆父已命之后虽废立犹谓之太子【哀二年晋赵鞅纳卫太子蒯瞆于戚】陈御宼父命之故传称太子未誓于王故经书公子【义见庄二十二年】蔡侯般见杀防未归太子有未嗣位故犹称太子【昭十一年夏四月楚子防诱蔡般杀之冬楚师灭蔡执太子有以归用之】其弑逆者则不必待王命以重其罪【如未逾年称君之义楚世子商臣弑其君是也义见文元年】
　　后夫人王姬内女
　　天子之妃曰后诸侯曰夫人凡称妇者有姑之辞也姑在则后夫人皆当执妇礼焉故书之曰妇至于公羊传曰在涂曰妇是以亲迎未至于国而言也夫未至于国婚礼未成犹然女也岂得遽曰妇哉故春秋有逆女之文公羊殊失之矣
　　凡妇人皆以字配姓伯姬仲子季姜之类是也以諡言之亦以諡配姓穆姜定姜共姬之类是也女者未嫁之称至夫之国乃曰夫人【宣元年公子遂如齐逆女遂以夫人妇姜至自齐之类】王后虽在父母国亦曰王后【桓八年祭公来逆王后于纪之类是也】天下皆王土故也凡取必亲迎至夫国始当成礼文公成礼于齐故不得言逆女而曰逆妇齐高固莒庆成礼于鲁故曰逆叔姬见其不言女则知失礼也【其义皆见婚姻例中】诸侯之妾母虽臣下尊之然不得称夫人以体先君自成风之后乃皆僭矣
　　春秋时有子叔姬者三【文十二年子叔姬卒文十五年齐人来归子叔姬宣五年髙固来逆子叔姬】公羊谷梁皆云同母姊妹非也据称子直谓时君之子以别先君之子耳乃云姊妹有何理哉难者或云若是文公女不应有两叔姬按伯仲之外余称叔管叔蔡叔等即其类也
　　天子之公卿大夫
　　三公称公曽为三公而有土为畿内诸侯者亦曰公皆以其地配公字言之祭公【桓八年来逆王后于纪】周公【僖九年防于葵丘者也】皆见为三公【以其皆用王事也】州公【桓五年如曹】郭公【庄二十四年经阙】或曽为三公也或见为三公未可定也天子卿大夫有封为畿内诸侯者皆曰子殷制已然箕子防子是也周亦因之故王臣称子者皆畿内诸侯也温子刘子单子尹子是也有采地不封为国者不得谓之子菜采也采其租税而已不臣其人也其封土有宗庙社稷专其人民如在天子畿内若诸侯国内之附庸然天子有六卿冢宰无所不统故为冢宰者皆加宰字宰渠伯纠【桓四年来聘】是也兼为三公则曰公【宰周公是也】不兼三公者但书氏字而已【宰渠伯纠是也】天子大夫皆称氏称字字谓伯仲叔季也诸侯不敢名也召伯毛伯荣叔兄弟无伯仲可言但谓之叔叔美称也足以当字【其例已见诸侯例中此但字耳】天子大夫唯渠伯纠一人兼书名以讥其不逹礼也【桓四年天王使宰渠伯纠来聘】子突书字以褒之渠伯兼名以贬之义可知也又曰王子王孙有大故亦书之王子札杀召伯毛伯是也【经书王札子误也】
　　诸侯之卿大夫士
