<!-- { "loadSidebar": true } -->
　　外战及败
　　庄十年九月荆败蔡师于莘以蔡侯献舞归【赵子曰不曰获见其战之不力败而不奔也言楚之易所以云以蔡侯也】　二十八年三月甲寅齐人伐卫卫人及齐人战卫人败绩【赵子曰败称人罪卫之不服王命故异其文】
　　僖十五年冬楚人败徐于娄林　十八年春正月宋公曹伯卫人邾人伐齐夏师救齐　五月戊寅宋师及齐师战于甗齐师败绩【啖子曰据左氏事迹乃是齐伐宋也故反常例书之】　二十二年冬十一月己巳朔宋公及楚人战于宋师败绩　二十八年夏四月己巳晋侯齐师宋师秦师及楚人战于城濮楚师败绩　三十三年夏四月辛巳晋人及姜戎败秦于殽【啖子曰秦不言师狄之也　赵子曰及衍文也何以知之据宣八年晋师白狄伐秦成九年秦人白戎狄伐晋如此例甚多并不言及故知此衍文耳盖旧史例序皆以主兵者及同行者夫子修经举主兵为首义以明矣故悉去及字以从简此误存之耳是也】　秋晋人败狄于箕
　　文二年二月甲子晋侯及秦师战于彭衙秦师败绩七年夏戊子晋人及秦人战于令狐【公羊曰不言师败绩】
　　【敌也言胜负敌也】　十二年十二月戊午晋人秦人战于河曲【赵子曰凡战不言及交为主也】
　　宣十二年夏六月乙卯晋荀林父帅师及楚子战于邲晋师败绩
　　成二年夏四月丙戌卫孙良夫帅师及齐师战于新筑卫师败绩　十二年秋晋人败狄于交刚　十六年夏甲午晦晋侯及楚子郑伯战于鄢陵楚子郑师败绩【楚子伤目而退其师不败故不言师】
　　昭元年夏荀吴帅师败狄于太原　十七年冬楚人及吴战于长岸【不言败义同文七年】　二十三年戊辰吴败顿胡沈蔡陈许之师于鸡父胡子髠沈子盈灭获陈夏齧【公羊曰其言灭获何别君臣故也】
　　定四年冬十有一月庚午蔡侯以吴子及楚人战于柏举楚师败绩【赵子云以字见外伐例中桓十四年】　十四年五月于越败吴于檇李
　　哀二年秋八月甲戌晋赵鞅帅师及郑罕达帅师战于铁郑师败绩
　　啖子曰凡外战皆先书被伐之国以及来伐者僖十八年宋师伐齐宋师及齐师战独违常例按左氏二国已和齐又伐宋【时宋纳孝公于齐齐人将立之不胜四公子之徒遂与宋人战】此乃齐伐宋也故可云宋及齐战若鲁国与他国战则皆先书鲁以及外此内外之体也凡外有不书胜败者公羊云敌也言胜败等也此说是左氏曰未陈而薄之曰败某师言师未成列则非战也又曰大崩曰败绩言功绩败散也此说为外战例则可通如内战用此例并非也若是未陈则曰败某师据鲁败外师凡八皆言败某师岂是尽未陈乎惟两处书败绩者即别有义【巳见内战及败例中】赵子曰凡战先主人见不服也【主人服罪则不战故战由主人而成是以春秋书中国之战以主及客也】又曰凡外师敌者曰战【师众寡相敌或虽小国实有抗敌之心而战者皆书曰战】战而书及以主及客也【中国战悉以主客言之也】以华及夷也【华谓中国夷谓吴楚此但以内外为文彼此皆欲战罪均故不以及字为贬责之文也】掩败之曰败某师【敌未有备我掩败之也此外师之例】公羊曰伐者为主伐者为客夫文字本以记分别今同其文谁能了之又据晋楚战皆及晋及楚则是内中国而外四夷也又战之道以主及客也【主人服则客不战】凡战不言及交为主也【如秦初伐晋而退晋复追之至河曲而战之类是也】谷梁云秦晋之战已亟故略之【亟数也言战不可悉记】今按经定书日月又书地则是一战耳何得云数哉盖不晓交为主之意遂妄为此说
　　灭获
　　庄十年九月荆败蔡师于莘以蔡侯献舞归【不书执获义已见上】
　　僖元年冬十月壬午公子友帅师败莒师于郦获莒拏　十五年十一月壬戌晋侯及秦伯战于韩获晋侯
　　宣二年春正月壬子宋华元帅师及郑公子归生帅师战于大宋师败绩获宋华元
　　襄八年夏郑人侵蔡获蔡公子燮
　　昭二十三年秋吴败顿胡沈蔡陈许之师于鸡父胡子髠沈子盈灭获陈夏齧【言灭及获义巳见上】
　　哀十一年夏甲戌齐国书帅师及吴战于艾陵齐师败绩获齐国书
　　啖子曰凡战而死者君曰灭胡子沈子是也言与国灭同也生禽曰获获晋侯是也言以力得之也大夫死生皆曰获【郑获华元生也吴获陈夏齧死也】但举得之也诸侯灭则书名以其死也获则依执例以失地不失地言之【若遂失地则名之不失地则不名】蔡侯献舞战败之后随楚子归非见获也【不言战故知战败后随楚归也】故依国灭以归例书名
　　围
　　庄八年夏师及齐师围郕郕降于齐师秋师还【赵子曰书师还告庙也义见本传】
　　僖六年秋楚人围许　十九年秋宋人围曹　二十五年秋楚人围陈纳顿子于顿【纳义见归纳例】　二十七年冬楚人陈侯蔡侯郑伯许男围宋【谷梁曰楚人楚子也人楚子所以人诸侯也】　二十八年冬诸侯遂围许遂防诸侯围许【上防之诸侯也义在防例中】　三十年秋晋人秦人围郑三十一年冬狄围卫
　　文三年秋楚人围江　十二年夏楚人围巢
　　宣三年秋宋师围曹　九年冬宋人围滕　十二年春楚子围郑　十四年秋九月楚子围宋
　　成九年冬郑人围许
　　襄四年冬陈人围顿　七年冬楚公子贞帅师围陈十八年冬十月公防晋侯宋公卫侯郑伯曹伯莒
　　子邾子滕子薛伯杞伯小邾子同围齐【谷梁云言同以病齐】
　　昭十一年夏楚公子弃疾帅师围蔡
　　定四年秋楚人围蔡　五年冬晋士鞅帅师围鲜虞
　　十年夏晋赵鞅帅师围卫
　　哀元年春楚子陈侯随侯许男围蔡　三年冬叔孙州仇仲孙何忌帅师围邾　七年秋宋人围曹
　　啖子曰凡以兵围其国都曰围诸侯同心围齐故特曰同围【在襄十八年时齐背盟主数伐小国故诸侯同心围之】
　　围邑
　　隠五年冬宋人伐郑围长葛
　　僖六年夏公防齐侯宋公陈侯卫侯曹伯伐郑围新城　二十三年春齐侯伐宋围缗　二十六年冬楚人伐宋围缗
　　襄元年春仲孙蔑防晋栾黡宋华元卫寗殖曹人莒人邾人滕人薛人围宋彭城　十二年莒人伐我东鄙围台　十五年夏齐侯伐我北鄙围成公救成至遇　十六年秋齐侯伐我北鄙围成　十七年秋齐侯伐我北鄙围桃　髙厚帅师伐我北鄙围防
　　昭二十三年春晋人围郊
　　哀三年春齐国夏卫石曼姑帅师围戚
　　赵子曰凡围他国之邑皆系其国【伐宋围缗伐郑围长葛之类】不系者皆变也【其义名见夲传】
　　内围
　　成三年秋叔孙侨如帅师围棘
　　昭十三年春叔弓帅师围费　二十六年夏公围成【时昭公在外】
　　定六年夏季孙斯仲孙何忌帅师围郓　十年夏叔孙州仇仲孙何忌帅师围郈　秋叔孙州仇仲孙何忌帅师围费　十二年十二月公围成
　　赵子曰凡内自围者皆叛邑【义见叛例】
　　伐国围邑
　　隠五年冬宋人伐郑围长葛
　　僖六年夏公防齐侯宋公陈侯卫侯曹伯伐郑围新城　二十三年春齐侯伐宋围缗　二十六年冬楚人伐宋围缗
　　赵子曰伐国而围邑皆书之不可偏遗也【言其事轻重等故不偏举之也】公羊曰强也夫一邑之强亦何能为而特书乎且隠五年围长葛明年又书取若长葛能强何可取乎谷梁曰乆也据春秋书伐国而言围邑者凡四【皆巳见上】无乆师之事盖见围长葛明年书取以为经年不解围故云尔殊不知今年自围明年自取耳其二传见围者例不言伐故怪而发例耳凡围不言伐自为围国都成例不闗围邑耳或问曰外诸侯相伐甚多其围邑者四处而己鲁一国而被伐围邑亦四何也【并见外入伐门】答曰内事详故多外事不告则不书故少不足疑也
　　内入
　　隠二年夏无骇帅师入极　十一年秋七月壬午公及齐侯郑伯入许
　　桓二年九月入杞
　　僖二十七年秋公子遂帅师入
　　襄十二年春季孙宿帅师救邰遂入郓【郓莒邑】
　　哀七年八月己酉入邾以子益来
　　外入
　　隠二年夏五月莒人入向　五年秋卫师入郕　十年秋宋人卫人入郑　冬十月壬午齐人郑人入郕
　　庄十四年秋七月荆入蔡
　　闵二年十有二月狄入卫
　　僖二十年夏郑人入滑　二十八年三月丙午晋侯入曹　三十三年春王二月秦人入滑
　　文五年夏秦人入鄀　十五年夏晋却缺帅师伐蔡戊申入蔡【赵子曰入而言伐言伐之不服而后入也所以兼恶蔡言晋本不欲入故与诸入不同也】　冬齐侯侵我西鄙遂伐曹入其郛
　　宣十一年冬丁亥楚子入陈
　　成七年秋吴入州来　九年冬楚人入郓
　　襄二十五年六月壬子郑公孙舎之帅师入陈昭十八年六月邾人入鄅
　　定四年冬十一月庚午蔡侯以吴子及楚人战于栢举楚师败绩楚嚢瓦出奔郑庚辰吴入楚　五年夏于越入吴
　　哀八年春正月宋公入曹以曹伯阳归　十三年夏于越入吴
　　赵子曰入者公羊所谓得而不居是也左氏曰弗地曰入言入其国而不有其地按侵伐围灭等亦是不有其地何独于入云尔乎谷梁曰入内不受也按侵伐围灭皆用兵之事安有彼国愿受之乎独隠五年我入邴义与归入之入同言不当入也与用兵之入不同
　　灭
　　庄十年冬十月齐师灭谭谭子奔莒　十三年夏六月齐人灭遂
　　僖二年夏虞师晋师灭下阳【赵子曰言虢之罪由于虞于此书灭以恶虞也义见本传】　五年秋楚人灭子奔黄　十年春狄灭温温子奔卫　十二年夏楚人灭黄　十七年夏灭项【鲁灭之也】　二十五年正月丙午卫侯燬灭邢【灭同姓故名】　二十六年秋楚人灭防以防子归【赵氏曰楚灭同姓防失国随敌人俱不名者莫得而知之也时未与鲁通也】
　　文四年秋楚人灭江　五年秋楚人灭六　十六年秋楚人秦人巴人灭庸
　　宣八年夏楚人灭舒蓼　十二年冬十二月戊寅楚子灭萧　十五年六月癸卯晋师灭赤狄潞氏以潞子婴儿归【赵子曰所以书名也与鲁近晋盟主来告知而书之故与防异也】十六年春正月晋人灭赤狄甲氏及留吁
　　成十七年冬楚人灭舒庸
　　襄六年秋莒人灭鄫　十有二月齐侯灭莱　十年春公防晋侯宋公卫侯曹伯莒子邾子滕子薛伯伯小邾子齐世子光防吴于柤夏五月甲午遂灭偪阳　二十五年楚屈建帅师灭舒鸠
　　昭四年秋七月楚子蔡侯陈侯许男顿子胡子沈子淮夷伐吴执齐庆封杀之遂灭赖　八年冬十月壬午楚师灭陈　十一年冬十一月丁酉楚师灭蔡执蔡世子有以归用之【啖子曰称执者内系之也赵子曰称用者义同僖十九年邾人用鄫子传】　十三年冬吴灭州来　十七年八月晋荀吴帅师灭陆浑氏之戎　二十三年秋七月戊辰胡子髠沈子盈灭　二十四年冬吴灭巢三十年冬十二月吴灭徐徐子章羽奔楚【啖子曰徐】
　　【子名者初巳自服吴子吴子唁而送之非能自奔也】
　　定四年夏四月庚辰蔡公孙姓帅师灭沈以沈子嘉归杀之【啖子曰书杀言蔡罪甚也】　六年正月癸亥郑游速帅师灭许以许男斯归　十四年二月辛巳楚公子结陈公孙佗人帅师灭顿以顿子牂归　十五年二月辛丑楚子灭胡以胡子豹归
