<!-- { "loadSidebar": true } -->
　　啖子曰鲁往他国纳币皆常事不书凡书者皆讥也他国来亦如之公羊云纳币不书【合礼者皆不书】此説是也左氏不达此例云襄仲如齐纳币为合礼误亦甚矣【説具辨疑】赵子曰婚礼有六一纳采二问名三纳吉四纳征【即纳币也】五请期六亲迎【即逆女也】春秋独书其二【纳币及逆女也】以纳币方契成【已前三礼并未结定】逆女为事终举重之义也
　　逆王后
　　桓八年冬祭公来遂逆王后于纪【赵子曰言遂逆者讥不躬白于王】襄十五年春刘夏逆王后于齐【左氏曰卿不行非礼也】
　　啖子曰古儒者或言天子当亲迎或言不当亲迎二説不同未敢定也然春秋所载皆讥也【合礼则常事不书也】
　　赵子曰先儒争此义郑康成据毛诗义以文王亲迎为证据文王乃非天子不可为证考之大体固无自逆之道王者之尊海内莫敌故嫁女即使诸侯主之适诸侯诸侯莫敢有其室若屈万乗之尊而行亲迎之礼即何莫敌之有乎问曰夫子对哀公云为天地社稷宗庙之主非谓天子乎答曰鲁有郊天祀地之礼故云尔何得言天子之礼乎
　　内逆女
　　桓三年秋公子翚如齐逆女【文姜也谷梁云当亲迎使大夫非也啖子曰使公子尤非】
　　庄二十四年夏公如齐逆女【哀姜也谷梁云讥逆雠女】
　　文四年夏逆妇姜于齐【出姜也谷梁云讥礼成于齐故曰妇不书公不斥言】宣元年春公子遂如齐逆女【齐姜也义与公子翚同】
　　啖子曰诸侯亲迎皆常事不书谷梁云亲迎常事不志是也【公羊意同】公子翚公子遂叔孙侨如为君逆夫人皆以非礼书翚遂公子而行婚礼尤不可也左氏以卿逆为合礼殊误矣
　　外逆女
　　隐二年九月纪履緰来逆女【公谷并云讥不亲迎】
　　庄二十七年冬莒庆来逆叔姬【公羊曰大夫越境逆女非礼也谷梁意同】僖二十五年夏宋荡伯姬来逆妇【谷梁云姑不当自逆称妇有姑之辞也】
　　宣五年九月齐髙固来逆子叔姬【义同莒庆赵子云时君之女也以别非姑姊妹故加子字也皆放此也】
　　啖子曰凡外逆女皆以非礼书公羊云外逆女不书【合礼者不书】是也
　　王后归
　　桓九年春纪季姜归于京师
　　左氏曰凡诸侯之女行唯王后书赵子曰敬王室也【言所以书】记其是以着其非【天下之母当取之于诸侯其归也当赴告天下春秋时王室无纲少能如此故记此则不书者皆受讥也】谷梁曰为之中者归之也【言鲁为媒居中问导成之所以书也】按王后者天下之母不同于诸侯自合书之不关鲁为之媒乃书也
　　王女归
　　庄元年冬王姬归于齐【赵子曰时齐鲁雠讥其为婚主也】　十一年冬王姬归于齐【义同元年】
　　赵子曰凡外女归皆以非常乃书【合礼则不书也】谷梁云为之中者即归之【中谓内与其礼】若然则他公何不见有婚主之事而庄公独两处书乎则知书归者皆非常也讥与雠为婚主也
　　内女归
　　隐二年九月纪履緰来逆女冬十月伯姬归于纪【讥义见上】　七年三月叔姬归于纪
　　庄十二年春王三月纪叔姬归于酅【啖子曰非姬而归故加纪字义见本传】　二十五年夏伯姬归于
　　僖十五年秋季姬归于鄫
　　成九年二月伯姬归于宋
　　啖子曰公羊谷梁并云妇人谓嫁曰归是也凡内女归嫁为夫人则书【以尊卑敌公为之服故书其归】但言归而不云逆者知自来逆常事不书
　　夫人至
　　桓三年秋夫人姜氏至自齐【文姜也谷梁曰不言翚之以来公亲受之于齐侯也】
　　庄二十四年八月丁丑夫人姜氏入【哀姜也谷梁云以雠之子荐宗庙故曰入也】
　　僖八年秋七月禘于太庙用致夫人【声姜也赵子曰讥禘以讥致也】宣元年三月遂以夫人妇姜至自齐【穆姜也赵子曰书以言不当以也夫人者将以承宗庙也可不敬乎】
　　成十四年九月侨如以夫人妇姜氏至自齐【齐姜也义同宣元年赵子曰书氏谬増也言传写谬误也】
　　啖子曰凡夫人初至皆书告于庙也赵子曰文四年逆归姜【出姜也】不书至贬成礼于齐也昭公娶吴孟子不书至耻娶同姓不告庙也襄公定公哀公并不迎夫人文九年夫人姜氏至不入此例者以非初逆之至
　　夫人如及防飨
　　庄二年冬十一月夫人姜氏防齐侯于禚【文姜也左谷皆云非礼赵子曰姜氏齐侯之恶着矣亦所以病公言不能正家也】　四年春二月夫人姜氏飨齐侯于祝丘【谷梁云飨甚矣言其恶甚于防】　五年夏夫人姜氏如齐师【赵子曰不当如也见其奸】　七年春夫人姜氏防齐侯于防【义同二年】　冬夫人姜氏如齐【义同五年】二十年春王正月夫人姜氏如莒
　　僖十七年秋夫人姜氏防齐侯于卞【赵氏云参议也】
　　文九年春夫人姜氏如齐【赵子曰无父母而归宁故曰如讥之也】
　　啖子曰凡夫人行皆书比于公也赵子曰诸侯之女既嫁父母存则归宁不然则否今则不尔故书曰如【如者朝聘之名非妇人之事若合礼者之归宁则当云寜于某】左氏例云夫人归宁曰如某此説非也据经文所书者皆以非礼故也若以文姜如齐为合礼则天下无非礼事矣又书如莒岂是归宁乎谷梁每经下皆云妇人既嫁不逾竟逾竟非礼也若然则父母存岂得絶其归宁乎又未嫁之女孀居之妇岂得逾竟乎故不足取
　　夫人归本国
　　文十八年冬夫人姜氏归于齐【子赤之母文公夫人左氏云襄仲杀子赤夫人归于齐】
　　赵子曰言归不反之辞也左氏云夫人出曰归于某据文公夫人归于齐乃是襄仲杀子赤后自归耳不可以此为例若夫人实有罪见出必当云出归于某以示贬不应但云归尔
　　内女来
　　庄二十有七年冬伯姬来【赵子云讥无父母而来也】
　　僖五年春伯姬来朝其子【公羊云参讥之】　二十有五年夏宋荡伯姬来逆妇【谷梁云姑不当自逆妇也】　二十有八年秋伯姬来【义同庄二十七年伯姬来】　三十有一年冬伯姬来归【义同宋伯姬也】
　　宣五年冬齐髙固及子叔姬来【啖子云大夫非公事与妻出竟非礼也时叔姬初嫁未合归宁假令合归宁如此书之以明髙子之非也】
　　赵子曰凡内女称来不宜来也讥无父母而归也左氏曰凡诸侯之女归宁曰来言礼当来也窃谓合礼者悉常事不书岂有二百四十二年内女唯两度归宁乎盖知非礼而来故书云尔若须归宁耳公羊云内女直来曰来此盖见无他事故云尔殊不知经意
　　内女出
　　文十有五年十有二月齐人来归子叔姬【啖子云不言齐叔姬不售于齐也赵子云书来归于姬上者非嫁后之出故异其文焉】
　　宣十有六年秋郯伯姬来归
　　成五年正月叔姬来归
　　啖子曰内女见出皆书曰来归大其事也【三传意同】郯伯姬叔姬不书嫁而书出或嫁时夫未为君也赵子曰为妇而出着其非也【言妇道不修故被出若出非其罪经必异文但无非罪者尔】
　　杂婚姻事
　　桓三年九月齐侯送姜氏于讙【左氏云诸侯不当自送女公谷同】庄元年夏单伯送王姬【赵子云不书送】　二十有四年八月丁丑夫人姜氏入戊寅大夫宗妇觌用币【谷梁云娶雠人女故云入左氏云妇人用币非礼也公羊意亦同此】
　　成九年夏季孙行父如宋致女【赵子云不当使卿致也】
　　啖子曰凡杂婚姻事亦以非常乃书
　　媵
　　庄十九年秋公子结媵陈人之妇于鄄遂及齐侯宋公盟
　　成八年冬卫人来媵　九年夏晋人来媵　十年夏齐人来媵
　　啖子曰凡媵常事不书公子结为遂事起本也三国来媵非礼也故书【礼当二国媵】公羊云媵不书谷梁云媵浅事也不志此説皆是左氏云凡诸侯嫁女同姓媵之异姓则否若然则莒姓己郯姓己邾姓曹此三国同姓至少如嫁女孰为媵乎恐此礼难行今不取赵子曰左氏云异姓则不合媵则成十年直云齐人来媵足知非礼何假先书卫乎所以先书二国者明九女已足而又来媵所以为失礼非谓讥异姓来媵其义亦甚明
　　太子生
　　桓六年九月丁卯子同生
　　啖子曰君嫡子生以太子生之礼接之则史书之庄公是嫡夫人之子又以太子生之礼接之故书【余公虽有是嫡夫人之子不以太子生之礼举之故不书也】赵子曰太子生多矣曷为书子同礼备故也礼备于嫡是重宗庙【太子将承先君之宗庙】记其是以着其非也【但书备礼者则不备礼者自见】言太子生备其礼常事也不当书为余公皆不备礼不可书之但举有礼者足以示诫


　　春秋集传纂例卷二
　　钦定四库全书
　　春秋集传纂例卷三
　　唐　陆淳　撰
　　崩薨卒塟例第十四
　　左氏曰凡崩薨来告则书不然则否
　　啖子曰天子卒曰崩诸侯卒曰薨皆臣子之辞外诸侯则曰卒卒终也本国不言卒【言卒如合终然】故异其文如今凶仪称亲属亡没异于吊者之辞情礼然也
　　公羊曰天子曰崩诸侯曰薨大夫曰卒士曰不禄【按此説不了何者天子至尊天下称曰崩可也诸侯曰薨则本国臣子言之至于赴告犹曰不禄王史及他国之史则书卒自此以下其家臣赴告并言不禄史官书之则曰卒此则臣子及他国异辞尔何得定配以为品例邪自史记汉书已下既有爵臣死皆言薨乖失甚矣且鲁史书外诸侯犹言卒况王臣乎】
　　王崩
　　隐三年三月庚戌天王崩【平王也】
　　桓十五年三月乙未天王崩【桓王也比后庄王僖王不书崩】
　　僖八年冬十有二月丁未天王崩【惠王也】
　　文八年八月戊申天王崩【襄王也此后顷王不书崩】
　　宣二年冬十月乙亥天王崩【匡王也】
　　成五年冬十有一月己酉天王崩【定王也】
　　襄元年九月辛酉天王崩【简王也】　二十八年十有二月甲寅天王崩【灵王也】
　　昭二十二年四月乙丑天王崩【景王也】
　　赵子曰春秋王崩三不书【讥也谓不书于经庄王僖王顷王也】见王室不告鲁之不赴也【王室使告国史当书之不然鲁闻王崩使卿赴吊则知其日月亦当书也】哀王室之无人【王室陵迟公卿非其人故礼阙尔】着诸侯之不臣也【王室虽不告诸侯闻之自当徃】嗣王即位皆不书【逾年而即位天下更始即当书其即位以见天下新有大君也】不能施令于天下也【但自即位而已不能有号令新政使天下知也亦犹诗有王风不为雅也】罪诸侯不臣而莫之承也【诸侯视之与不即位同不复重承也】哀王道积微而莫之兴也【积渐也无复振兴也】又曰王后世子【王之世子】废兴卒塟之不书何也王室不告诸侯不赴也【不赴不庆吊】哀其微也
　　公薨
　　隐十一年冬十有一月壬辰公薨【桓公与羽父弑之】
　　桓十八年夏四月丙子公薨于齐【齐令彭生弑之也】
　　庄三十二年八月癸亥公薨于路寝
　　闵二年秋八月辛丑公薨【共仲使卜齮贼公于武闱】
　　僖三十三年冬十有二月乙巳公薨于小寝
　　文十八年春二月公薨于台下【非路寝也】
　　宣十八年冬十月壬戌公薨于路寝
　　成十八年八月己丑公薨于路寝
　　襄三十一年夏六月辛巳公薨于楚宫
　　昭三十二年十有二月己未公薨于干侯
　　定十五年夏五月壬申公薨于髙寝
