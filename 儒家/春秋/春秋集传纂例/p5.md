<!-- { "loadSidebar": true } -->
　　赵子曰礼记大传云礼不王不禘【明诸侯不得有也】王者禘其祖之所自出【所出谓所系之帝】以其祖配之诸侯及其太庙【诸侯有五庙唯太庙百世不迁及者言逺祀之所及也不言禘者不王不禘无所疑也不言祫者四时皆祭故不言祫也】大夫有大事省于其君干祫及其高祖【有省谓有功徳见省记者也干者逆上之意也言逆上及高祖也】予据此事体势相连皆説宗庙之祀不得谓之祭天【已上注义并赵子义非郑旧释下祭法亦然也】礼记防服小记曰王者禘其祖之所自出又下云礼不王不禘正与大传同则诸侯不得行禘礼明矣是以祭法云有虞氏禘黄帝【舜祖颛顼颛顼出于黄帝则所谓禘其祖之所自出也】而郊喾【帝王郊天当以始祖配天即舜合以颛顼配天也为身继尧绪不可舍唐之祖故推喾以配天而以颛顼为始祖情祀之至也】祖颛顼【舜之世系出自颛顼故以为世始也】而宗尧【凡祖者创业传世之所出也宗者徳髙而可尊其庙并不迁也】夏后氏亦禘黄帝【义同舜也】而郊鲧【禹尊父且以有水土之功故以配天也】祖颛顼【禹世系亦出于颛顼也】而宗禹【当禹身亦宗舜子孙乃宗禹也】殷人禘喾【殷祖契出自喾】而郊防【有水功故推以配天】祖契【汤出契后】而宗汤【当汤身未有宗】周人禘喾【义与殷同】而郊稷【有播植之功且为始祖也】祖文王而宗武王【当武王身亦未有宗】
　　赵子曰予以为禘郊祖宗并叙永世追祀而不废絶者也禘者帝王立始祖之庙犹谓未尽其追逺尊先之义故又推尊始祖所出之帝而追祀之以其祖配之者谓于始祖庙祭之而便以始祖配祭也此祭不兼羣庙之主为其疎逺不敢防狎故也其年数或每年或数年未可知也郑注祭法云禘谓配祭昊天上帝于圜丘也葢见祭法所説文在郊上谓为郊之最大者故为此説耳祭法所论禘郊祖宗者谓六庙之外永世不絶者有四种尔非闗配祭也禘之所及最逺故先言之尔何闗圆丘哉若实圜丘五经之中何得无一字説处又云祖之所自出谓感生帝灵威仰也此何妖妄之甚此文出自纎纬始于汉哀平间僞书也桓谭贾逵蔡邕王肃之徒疾之如雠而郑通之于五经其为诬蠧甚矣或问曰若然则春秋书鲁之禘何也答曰成王追宠周公故也故祭统云成王追念周公赐之重祭郊社禘尝是其义也【郊禘天子之礼社与尝诸侯所自有撰礼者见春秋书尝社以为郊禘同遂妄言耳】鲁之用禘盖于周公庙而上及文王文王即周公之所出也故此祭唯得于周公庙为之闵公时遂僭于庄公庙行之【亦犹因周公庙有八佾季氏遂用之于私庭也】以其不追配故直言庄公而不言庄宫明用其礼物耳不追配文王也本以夏之孟月为之至孟献子乃以夏之仲月为之【礼杂记云孟献子曰正月日至可以有事于上帝七月日至可以有事于祖七月而禘献子为之也】今备引诸经书之文证之于左闵二年五月吉禘于庄公【讥其不当吉又不当禘于庄】僖八年秋七月禘于太庙用致夫人【讥其非时之禘又讥致于夫人也】左氏云烝尝禘于庙又云禘于武宫僖宫襄宫又晋人云以寡君之未禘祀【时未终防也】又云鲁有禘乐賔祭用之礼运云鲁之郊禘非礼也周公其衰矣【鲁郊多失时又于诸宫用禘礼】郊特牲曰春禘而秋尝【郑注禘当为礿】明堂位曰季夏六月以禘礼祀周公于太庙【夏之四月】祭义曰春禘秋尝【郑无注】祭统曰春礿夏禘【郑夏时礼也】下文云成王追念周公赐之重祭郊社禘尝是也【郑无注】杂记云七月之禘献子为之也【义已见上】仲尼燕居云明乎郊社之礼禘尝之义治国其如指诸掌而已王制云春礿夏禘【郑注殷时礼】又云礿则不禘禘则不尝尝则不烝烝则不礿【郑云虞夏诸侯嵗朝废一时祭也】诗周颂序云雍禘太祖也【郑云禘大于时祭而小于祫】又商颂云长发大禘也尔雅云禘大祭也论语曰禘自既灌而往者吾不欲观之矣国语曰禘郊之牛角茧栗问者曰左传云蒸尝禘于庙何也答曰此为见春秋经前后祭祀唯有此三种以为祭名尽于此但据经文不识经意所以云尔又见经中禘于庄公以为诸庙合行之故妄云禘于武宫僖宫襄宫皆妄引禘文而説祭尔问者曰若禘非时祭之名则礼记诸篇所説其故何也曰礼记诸篇或孔门之后末流弟子所撰或是汉初诸儒私撰之以求购金【汉初以金购遗书故儒者私撰礼篇鬻之】皆约春秋为之见春秋禘于庄公遂以为时祭之名【若非末流弟子及汉初儒者所着不应差互如此也】见春秋唯两度书禘一春一夏【闵二年五月吉禘于庄公今之三月僖八年七月禘于太庙今之五月也】所以或谓之春祭或谓之夏祭各自著书不相符防理可见也而郑不达其意故注郊特牲云禘当为礿祭义与郊特牲同郑遂不注其注祭綂及王制则云此夏殷时礼也且祭统篇末云成王追念周公赐之重祭郊社尝禘是也何得云夏殷礼哉遂都不注郑又见吉禘于庄公遂云禘小于祫【见毛诗雍篇注】儒者通之云三年防毕小禘于襧五年大祫自此便三年一禘五年一祫若禘不迎羣庙之主何得谓之大若迎羣庙之主何得于祢庙迎之又曾子问篇中何得不序【引文在下】乖谬之甚也且春秋宣八年公羊云大事祫也毁庙之主皆陈于太祖【陈者明素皆蔵于太祖庙今但出而陈之也】未毁庙之主皆升合食于太祖【升者明自本庙而来升也】礼记曾子问篇云祫祭于太庙祝迎四庙之主【明毁庙之主皆素在太庙故不迎也】又云非祫祭则七庙五庙无虚主【义与公羊同】并无説禘为殷祭处则禘不为殷祭明矣【殷重大之义也】问曰若禘非三年防毕之殷祭则晋人云以寡君之未禘祀何也答曰此左氏之妄也左氏见经文云吉禘于庄公以为防毕当禘而不知此本鲁礼不合施于他国故左氏亦自云鲁有禘乐賔祭用之即明诸国无禘了可知矣是左氏自相违背亦可见矣其左氏虚妄之传非一又何疑哉【具在纂例及辨疑中】或曰禘非殷祭则论语云禘自既灌而往者吾不欲观之矣何也答曰此夫子为大夫时当禘祭而往助祭叹其非礼故云尔也初酌酒灌地以降神之时其礼易行既灌之后至于馈荐则事繁而生懈慢故夫子退而嫌之或人因而问其故夫子不欲指斥君之恶便云不知也言其礼难知也若能知者则于天下大事莫不皆知可如掌中之物言如此者是禘礼至难知以隐其前言非斥之意耳注家不达其意遂妄云既灌之后列尊卑序昭穆为跻僖公恶之且祫祭之时固当先陈设座位位定之后乃灌以降神郊特牲云既灌然后迎牲明牲至即杀之以献何得先灌然后设位乎先儒不达经意相防致误皆此类也【或难曰夫子所叹若非为逆祀而别亏礼则春秋何不书乎答曰春秋所纪祭祀皆失时及非常变故乃云尔至于懈慢亏失史官如何书乎若如此细故尽书则春秋一年经当数万言不当如此简也】述祭统者不达此意遂云明乎郊社之义禘尝之礼治国其如指诸掌乎此不达圣人掩君恶之意遂云尔假令达于祭礼亦仪表中一事尔若别无理化之徳何能治天下乎此并即文为説不能逺观大指致此耳问者曰王制所云礿则不禘禘则不尝尝则不烝烝则不礿信如郑説乎答曰撰此篇者亦縁见春秋中唯有禘烝尝三祭谓鲁唯行此三祭遂云尔若信如郑注诸侯每嵗皆朝即逺国来往须厯数时何独废一时而已又须往来常在道路如何守国理民乎问者曰明堂位云季夏六月以禘礼祀周公于太庙又云夏礿秋尝冬烝此即以禘为大祭而时祭阙一时义甚明着也答曰礼篇之中夏礿秋尝冬烝庸浅鄙妄此篇为甚故云四代之官鲁兼用之又云君臣未尝相弑也礼乐刑法未尝变也其鄙若此何足徴乎郑不能寻本讨原但随文求义解此禘礼輙有四种其注祭法及小记则云禘是祭天注毛诗颂则云禘是宗庙之祭小于祫注郊特牲则云禘当为礿注祭统王制则云禘是夏殷之时祭名殊可怪也问者曰禘若非圆丘国语云郊禘之牛角茧栗何也答曰凡禘皆及五帝五帝之功髙遂为五方之主则月令所谓其帝太昊等是也以其功髙厯代兆于四郊以祭之比之次于天帝且郊祀稷牛角犹茧栗则太皥黄帝之牛不得不尔何足疑哉儒者又云禘祫俱大祭祫则于太祖庙列羣庙之主禘则于文武庙各迎昭穆之主【文为穆列武为昭列已毁庙及未毁之主各以昭穆分集于文武】予谓凡太庙之有祫祭象生有族食之义列昭穆则齿尊卑之义今乃分昭穆各于一庙集之有何理哉又五经中何得无似是之説【言不独无明文亦无疑似之説】若有此礼五庙七庙有虚主其曾子问篇中何得不该【义已见上】盖儒者无以分别禘祫之异强生此义又何怪哉
　　门社
　　庄二十五年夏六月日有食之鼓用牲于社【左氏云当伐鼓于社不当用牲】　秋大水鼓用牲于社于门【左氏云凡天灾有币无牲】三十年九月日有食之鼓用牲于社【左氏云非正阳之月】
　　【当伐鼔不当用牲】
　　文十五年六月日有食之鼓用牲于社【义同庄二十五年】
　　左氏曰日有食之天子不举伐鼓于社诸侯用币于社伐鼓于朝又曰日有食之唯正阳之月朔慝未作【正月为建巳之月慝谓隂气】于是乎用币于社伐鼓于朝又曰凡天灾有币无牲非日月之不鼓啖子曰据左氏所説正礼也此书门社皆记非常也
　　雩
　　赵子曰凡祈泽曰雩【泽润泽也谓祈雨也凡祈雨祭毕星及山林川泽也】称大国徧雩也【谓都邑徧修之所以称大也】勤民之祀也故志之【勤忧念也建巳之月雩祭自是常事不书】
　　桓五年秋大雩
　　僖十一年秋八月大雩　十三年秋九月大雩成三年秋大雩　七年冬大雩
　　襄五年秋大雩　八年九月大雩　十六年秋大雩十七年九月大雩　二十八年秋八月大雩
　　昭三年八月大雩　六年秋九月大雩　八年秋大雩　十六年九月大雩　二十四年八月大雩　二十五年七月上辛大雩季辛又雩【啖子云　辛不言大者承上文可知也】
　　定元年九月大雩　七年秋大雩　九月大雩　十二年秋大雩
　　赵子曰左氏云龙见而雩过则书之又曰书不时也盖并为逾建巳之月为不时耳若然则但言某月日雩可知也不时何用书大哉故知此説非也雩者为旱书也以明旱而雩有益也忧民故书之与书不雨义同谷梁云雩得雨曰雩不得曰旱此説是也旧説大谓礼物有加也若礼物有加即书大何者是祈雨之雩乎假令实谓礼物有加故书大则礼物合度但失时者当但书雩何得总云大哉公羊曰大雩者旱祭也何以不言旱言雩则旱见言旱则雩不见此説亦非也雩祭名尔旱乃灾也以雩言旱非举重之义
　　婚姻例第十三【太子生附】
　　啖子曰凡婚姻合礼者皆不书赵子曰凡男女之礼【谓诸侯婚姻之礼也】人伦之本也风教之始也是以先王敬之故纪其阙耳【阙失则书之也】
　　纳币
　　庄二十二年冬如齐纳币【公谷皆云亲纳币非礼啖子云时居丧又娶雠女也】文二年冬公子遂如齐纳币【公羊云讥丧娶赵子云又讥使公子纳币也】成八年夏宋公使公孙夀来纳币【赵子云婚礼不当使公孙也】
