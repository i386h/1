<!-- { "loadSidebar": true } -->
　　孔子修春秋据当时行事而录之其文简畧亦史书之体宜尔至于是非曲直之情状不容尽见于数言之间故凡以是非曲直求之者皆惑也齐桓卒公子争立宋襄率诸侯伐齐杀无亏立孝公而还其事然也其是非曲直则于传有之而经固未尝有所谓褒贬予夺之文也是非曲直岂容不论但据传而自为之说则可矣必曰宋襄如何有罪故春秋以如何之文而罪之又曰宋襄如何为义兵故春秋以如何之文而予之若斯之类无问中与不中要之皆不免为矫命而已矣此说春秋者之通病其意主于尊圣人而适所以乱圣人之本指冺冺棼棼无时而得已者也桓诸公子皆庻也而无亏为长然无亏之立由易牙竖貂等以致大乱则无亏之不宜为君明矣宋襄受齐桓之托定孝公之位其事信否虽未可知然自无亏之立齐既大乱而孝公来奔则为之兴师以立立君定乱非宋襄之责而谁之责乎【诸侯独宋最为尊也】伐齐之举固亦有不得已者与所谓伐防者异矣但孝公之立其是非盖无足论亦与夫子纠小白之初畧相类耳春秋之世无复有至公大义为圣人之所深嘉而乐予者一言蔽之曰乱世之事而已然则宋襄此举非为全美要无甚恶而诸家之说正所谓楚固失之【不与宋襄】齐亦未为得也【与宋襄】宋所能以之诸侯独曹伯尔卫邾君不自行宋襄志图伯征诸侯之师而二国以微者应命宋弱故也卫不庇其所自出【无亏卫姬子】而顾从宋纳公子昭者无亏之立政由奄寺国人莫与卫文知所去就是以情事有异恒常不足多怪
　　夏师救齐
　　鲁闻齐乱致诸侯攻伐遣大夫将师救之师为救齐而出则书师救齐而已其救之合义与否无文以见之而遂以宋襄之伐为甚恶也据左氏三月齐人杀无亏而鲁救以夏至则已无及矣鲁不与宋襄同事然甗之战鲁亦未尝助齐与宋战者无亏已死听彼所为不复与其事也盖鲁每事常后人不强人意如此春秋书救齐如言聊一救之云尔无能为也【纳纠纠死师救齐无亏死】
　　五月戊寅宋师及齐师战于甗齐师败绩
　　无亏已死四公子之徒有与孝公争立者故有此战齐师既败孝公位定齐乱以宁是亦宋襄之有造于齐也宋伯始于此矣鲁师救齐则内齐外宋自其宜也史臣从鲁人之情而书此战故以宋及齐明宋来伐齐至是遂见交兵之事宋实为之尔非是坐罪宋襄而设此以客及主之文以见其意也春秋举重书战则伐自见此以正月伐而我师往救至五月有甗之战则前之伐固不得而不书也
　　狄救齐
　　狄救又后于鲁也鲁为救齐出师而狄救亦至故附书狄非能忧中国者怀齐桓之德闻齐有乱亦来救之春秋不没其事其伐其救同之诸国而已若其志之善恶恶乎知之而恶乎议之
　　秋八月丁亥葬齐桓公
　　国未有无君而克葬其先君者书葬齐桓公则齐师败绩之后孝公得立虽不书亦自见矣
　　冬邢人狄人伐卫
　　卫从宋伐齐而狄救齐邢亦不服于宋此冬邢狄伐卫似为齐故伐之然其情则不过诸侯壤地相错乘隙相攻伐之事而已邢卫皆尝被狄难至是邢乃与狄合而伐卫者诸侯分朋异党合者可离仇者可亲齐桓以前一向如此齐桓既亡故态复见何足怪乎邢小于卫而自启兵端又与狄合邢之不道可知终底灭亡亦自取之矣狄称人者与邢同文如邾人牟人葛人之例无义可说也
　　十有九年春王三月宋人执滕子婴齐
　　宋襄以中国无伯已当继齐桓而起欲使诸侯服从虽其不度德不量力举事谬舛见笑四隣然以当日之事势而论则宋襄之为此固未可厚非也但强大既不若齐晋而老成持重又逺不如桓公有君人之度是以率尔征召诸侯德不足而用威滕最小最近于宋而不知事宋因而执之虽婴齐之罪传无其文不可得知而宋襄之为政亦不可不谓之躁且暴矣乃若无天子之命而擅执小国之君不归之京师斯则王政不纲诸侯放恣积习生常浸寻已甚不暇一一而讥之也滕子书名者盖当时赴告之辞有曰滕子婴齐云云国史承之正见宋人待弱小无礼之甚非圣人故书其名贱之也
　　夏六月宋公【公羊作人】曹人邾人盟于曹南
　　宋襄图霸合诸侯为此盟也曹邾称人者君臣同辞畧之也宋见伯迹身主此盟独书其爵与北杏之防同凡此或爵或人自是史书常体不容以圣人褒贬予夺义求之
　　鄫子防盟于邾己酉邾人执鄫子用之
　　宋襄以三月征东方小诸侯先令推戴已如齐桓之存然后行令中国以逞其志而滕子以得罪见执至六月为曹南之盟诸小侯至者经或不尽书未必止于曹邾二国也既罢盟邾子归其国而鄫子来防盟于邾鄫子本欲与此曹南之盟以其后期故言防盟于邾其实未得盟也【非是邾人既盟鄫子乃复执而用之】邾人以鄫子后至数其罪而执之遂用诸次睢之社以祭也用鄫子左氏言宋襄使之盖鄫子来邾在己酉日之前或宋令至邾使用于社欲以属东夷如左氏之说也经不言宋人使而以邾人自用为文者曹南之盟宋襄既为之主邾人听令焉乃敢执鄫子用之则宋襄之罪已自不可得而辞矣不须更言使也事在千载之前岂能一一悉其情状诸所推说抑其大畧或然也杀人以祭蛮夷之俗春秋衰乱之世不保诸夏无此等事至于执人国君用之有若牲牢不道之极所谓有王者作不待敎而诛者春秋之作出于圣人忧悯恻怛之至心拨乱世而反诸正为天地立心为生民立命岂在语言文字间哉○左氏言次睢之社淫昏之鬼非周社也经不言者用之则已甚矣岂论所祭之神属于何等不更详录自其宜矣
　　秋宋人围曹
　　曹欲背曹南之盟故讨之围其国都也伐甚于侵围甚于伐围国都甚于围邑【前齐桓伐郑围新城是不围其国都之事】此年所书并见齐桓既没中国无伯宋襄承其后凌暴小寡诸侯失望之事
　　卫人伐邢
　　去冬见伐报之
　　冬防陈人蔡人楚人郑人盟于齐【公羊作公防】
　　楚人与中国防盟自此始也齐桓之伯也率诸侯以拒楚所失者一蔡耳陈郑许皆近楚终桓之防无擕畔焉桓卒而国内乱孝公虽立不能缵父之绪伯事去矣宋襄攘臂其间方图纠合而大声疾呼未能出百歩之外执君围国徒尔纷纭东诸侯之大者盖莫之与也是时楚益张渐有令行诸夏之势诸侯以中国无伯皆相率而从楚矣郑伯首朝于楚则陈可知也鲁终始不肯役于宋而其所以自安之防则亦唯楚是与而已【僖虽不自朝楚而此八九年间聘使往来必更有之经不尽书耳】齐孝固失伯矣抑洋洋大风未有改也如鲁如陈如郑既新服于楚而亦不敢忘齐桓之大德欲合南北之交以茍为安定之计故是役也齐为之主楚为之客而鲁郑陈蔡从焉而相与防血盟誓曰以修桓公之好也桓公于召陵之役尝有言矣与不谷同好如何以谓今此之盟亦犹桓公之志也云尔盖以当日事势而言庸主具臣为犹不远固亦不得不出乎此而此春秋之所不深讥也不深讥者非许之也天下无道兵争益炽一齐桓之死也而不啻中流亡檝舟中之人五内为之无主其势其情固若是而已矣内防者盖公也陈蔡若郑未必皆是大夫齐侯亦当身自与盟惟楚人则决非其君自来春秋书是盟有简贱不欲详录之意焉正为如上所说不足深讥故尔郑在楚下者郑伯首朝于楚而此盟亦非君自来也不殊楚者从文便兼明诸侯亦自欲相盟不专为楚也不言公防齐侯云云者齐孝失伯诸侯不复宗之故也
　　梁亡
　　鲁史所录以详畧为差非固欲然势则然也梁近秦之国为秦所并赴告之所不及闻而知之书其亡所以见天下诸侯相灭亡者多举其所闻知者则有一梁其他不能尽见也若乃梁君之失道有足以致亡者则固亦无待于言矣天下虽乱诸侯虽暴强茍能畏天爱民慎固封守犹可以保其宗祏然亦有不幸而无以自存者贤愚异状春秋不能一一别而着之也孔子作春秋所忧者大所思者逺不屑屑于一国一君而为之次差其赏罚之等或诛或赦以为代天子福威之权有如是也灭人之国诚为大恶然春秋或书或不书者隐显异文其大致要归于一所谓上失其道民散久矣【假此言以明之】所忧者大所思者远也如宋宰相取四方恶逆之事奏闻于其君若但切齿指发于行恶之人而不知有其他则亦已末矣识此义者然后可以言春秋惜乎愚未见其人也前郭公之文说者以为亡字之误意其或然此二条并书于冬末而文皆甚畧盖是此年之事而已未必系上冬月也春秋无是年之例此等遂无以知之【亦见书亡梁之事畧之甚矣】
　　二十年春新作南门
　　未有城南而无门者也新作者更高大之役民力于所不当为故书
　　夏郜子来朝【谷作邾】　五月乙巳西宫灾
　　右二条皆阙所疑可也
　　郑人入滑
　　据左氏滑人叛郑而服于卫故入之按滑伯尝一与盟则亦微国之属于诸夏者郑从楚而滑弃郑即卫郑人为是帅师伐之而入其国亦以中国无伯故也中国与楚人争伯以德言之相去诚为无几今但以一事而观则中国之伯不为无功亦自可见如一郑也从中国俛首帖耳则隣郑之小侯无被兵者从楚则侵伐之师四出而无以禁之则是郑人固利于从楚而特以中国之在所必讨也故中国有伯不得已屈而从之不然即从楚而不疑也以此言之谓圣人不录桓文之功而重诛宋襄之图伯者非也
　　秋齐人狄人盟于邢
　　卫方病邢邢前与狄同伐卫狄邢相救为盟宜也宋伐齐纳孝而狄救之狄非为孝也而孝乃与狄盟于邢何邪盖狄师方至而宋已败齐狄便引去未尝不与孝公为难邢受卫兵亦自汲汲求庇于齐故有此盟而传以为谋卫难也前年盟楚此又盟狄齐桓攘外之功至于孝而遂隳焉春秋书之见宋齐诸大国行事皆缪盭不特为王者罪人而亦无能及齐桓之踵武也
　　冬楚人伐随
　　据左氏随以汉东诸侯叛楚鬭谷于菟帅师伐之取成而还随本姬姓之国自楚文以来盖皆服从于楚故传以叛言之楚伐随而受成焉则汉东诸侯无不属于楚者楚势之张可知乃以区区之宋而欲与之抗衡难矣子张问令尹子文何如子曰忠矣而未仁也圣人所谓忠者以其忧国忘家而忠于楚耳若以天下之大义而言则僭王猾夏得罪于文武成康之灵有甚于楚之诸臣者鲁论之所谓忠正春秋之所谓大不忠其义相发而未始相悖也以王猛许衡之所以对其君者观之则可以见矣【伐随非所责也明年执宋公以伐宋则楚之恶为已甚而子文不得辞其责也以伐随传明言子文故于此论之】
　　二十有一年春狄侵卫
　　狄盟于邢为邢侵可知
　　宋人齐人楚人盟于鹿上
　　左氏宋为鹿上之盟以求诸侯于楚楚人许之所谓诸侯者即盂之防陈蔡郑许之属是也楚人许之来盟宋境宋为之主故先齐楚也齐桓之伯也诸侯服从乃一加兵于楚受成而还上也晋文之伯也倚其强盛一战而挫楚人之锋诸侯于是归晋次也宋襄国小力薄诸侯与已者寡其势不可以行桓文之事不获已求诸侯于楚而与之盟此即后世讲和之说而计斯为下者也盖宋襄之所能为者仅于此而已矣此其自为谋则诚不善然以言乎有忧中国之心犹庶防焉谓春秋重诛宋者非也不书宋公者与曹南之盟尊无与抗者异故从畧而人之见其相与为盟而已莫适为长也
　　夏大旱
　　书不雨则旱可知矣大旱非常旱也一时大旱不雨不待言矣旱未有不雩者雩不得雨故不言大雩也凡此亦皆互见矣
