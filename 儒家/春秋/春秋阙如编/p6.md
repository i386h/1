<!-- { "loadSidebar": true } -->
　　六月丁丑蔡侯封人卒　秋八月蔡季自陈归于蔡蔡季犹许叔也皆其国之介弟也彼贵之而称叔称季我亦从而叔之季之云尔许叔入于许其事其情不得言归也非恶也蔡季自陈归于蔡其事其情固异于人也非善也蔡人以蔡季归来告则书于防尔畧见蔡事尔其他不可得详者皆不得而书也
　　癸巳葬蔡桓侯
　　独称本爵阙疑可知也
　　及宋人卫人伐邾
　　大国无信凌小寡也【此时邾当无失礼于大国故以是言之】
　　冬十月朔日有食之
　　十有八年春王正月公防齐侯于泺　公与夫人姜氏遂如齐【公羊无与字】
　　此鲁桓被杀之因不可以不谨书也公防齐侯于泺既防遂与夫人偕至齐夫人在齐也公之死夫人不得无责也自泺之防公不反于鲁矣于鲁人无与也公未死而欲讳不讳之情隠然于文字之间矣不言及而言与者异其文以见意如曰此夫人之志但公夫也夫人妇也公实将姜氏如齐非公之与而谁与之云尔
　　夏四月丙子公薨于齐
　　此为鲁臣子之辞不忍言公见杀于齐也杀亦薨也所以薨者亦多门矣问公何以薨于齐不忍言也曰我公薨于齐矣见杀之事史别自有文记之于此不得书也所谓讳者痛之故讳之犹讳名之讳不斥言尔非真欲使天下后世不闻不知而谓之讳也或曰书公薨于齐则讳亦自见此亦不然也假而公以病卒于齐书与此同也异之乎前后之文则可矣于此不得异也【岂得先书公有疾后书公薨于齐以别于见杀乎】读此经者有窃鈇之见于其心则遂谓之然尔夏四月丙子公薨于齐吾恶乎知之哉
　　丁酉公之防至自齐
　　书防归之日明嗣子之位待防至而后定如面受之于先君也不书者不疑于无也
　　秋七月
　　冬十有二月己丑葬我君桓公
　　葬者臣子之事偹礼以葬则书葬我君某公隠不书葬者礼不偹也翚主之见翚恶甚
　　庄公【上】
　　名同桓公子立时年十三矣在位三十有二年
　　元年春王正月
　　继故不修即位礼故不书公即位也王庄王也
　　三月夫人孙于齐
　　此书夫人出奔之事也外诸侯书出奔视彼逐之文则巳隠也内君及夫人书孙视出奔之文则又隠也夫人孙于齐如曰我小君夫人不知以何事故不居我国而自孙以去也上年公与夫人如齐巳而公薨于齐若其无与夫人事则何为而孙于齐乎此所谓讳之甚深而其情自显者也虽欲讳之不可得而全讳者也夫文姜之恶极矣文姜之罪亦大矣戮诸市朝磔其肉以饱乌鸢犬彘斯快也逐而出诸境犹有憾焉然而春秋所书若此壹似唯恐伤之也者何邪义不得不尔也彼故先君之夫人也而今君之母也君而夫人之我可以不夫人之乎葢虽其恶至于不可道其罪至于戮诸市朝磔其肉以饱乌鸢犬彘而不为过犹将待之以夫人之礼而不敢以非礼之辞轻加之也夫人之恶若何罪奚若如弗闻其有是者也待之以夫人之礼而不敢稍失其臣子之分以自蹈于非礼夫然后夫人之恶之罪无以自容于天地之间而逃天下万世之口实防防如也而亦无俟乎我之口诛而笔伐之也此春秋之大义圣人之大法炳如日星者也后之儒者不胜其悻悻之私而以快心极意求笔削之防而曲为之说焉斯其所以不能无失也与前有夫人姜氏之文此言夫人孙于齐不疑其非姜氏也此之孙于齐是我国最耻辱最隠痛之事不欲长言之以谓如是焉已足也【所以异于哀姜之文亦非必不得书姜氏】公薨齐时夫人不敢还后事稍定夫人亦自还矣既还而鲁人尤之夫人不得自安隠忍羞畏而归其国不似后来载驱薄薄岂弟逰敖之象故言孙于齐也
　　夏单伯送王姬【公谷送作逆】
　　送逆三传异文单伯或言王臣或言鲁之命大夫阙疑可也
　　秋筑王姬之馆于外
　　天子嫁女于齐使鲁主之鲁受命与齐行婚姻之礼若纳女然筑馆于外诸家以意说之书者见鲁废大义从小谨终不能绝齐无志之甚
　　冬十月乙亥陈侯林卒
　　王使荣叔来锡桓公命
　　锡命者有防命之辞焉天子所以尊宠其外臣于是为极也或称天王或单称王者史防异文所由来旧矣非夫子新例也王本至尊之号不以无天字见贬损若称祖曰列祖曰皇祖有时亦但曰祖而已桓行恶天子不能讨治失在初锡命末矣不当以此动圣师之怒而削去其天以罪之也
　　王姬归于齐
　　自我国而归于齐也不言襄公来逆者絶之甚无得书之道也此有于齐之文者不得已而书之尔夫齐之为言非尔时臣子所忍闻也而况于口道之手书之也故曰不得已也然则鲁之主国是者其亦有不得已与曰其然非我所知也【我史臣】
　　齐师迁纪郱鄑郚
　　齐兴师以临纪迁其三邑之人而取其地所谓欲翦灭此而朝食也鲁为纪谋主伯姬叔姬存焉方且与仇讐为亲党坐视纪之日就灭亡不复能相佽助直付之无如何而已书者见非外事寔亦是内之耻尔纪自结昏王室已后不闻齐用师侵伐【事或不详故但云不闻谓无大侵暴尔】至此乃迁其邑者虽襄之暴有加于僖亦以襄尚王姬不复嫌忌故也此冬之内连而书之情事亦可见矣
　　二年春王二月葬陈庄公
　　夏公子庆父帅师伐于余丘
　　于余丘不可知其为何也公子庆父将师伐之也庄即位来首用兵于是云尔也
　　秋七月齐王姬卒
　　以主昏故比之内女于其卒为之服也
　　冬十有二月夫人姜氏防齐侯于禚【公作郜】
　　元年夫人孙于齐矣还国不书者不告庙一也不足书二也书防则前还可知三也夫人与齐侯为好防如两君然明非礼矣
　　乙酉宋公冯卒
　　三年春王正月溺防齐师伐卫
　　卫朔出奔国人别立君五年矣朔主齐齐为之伐卫以纳焉鲁使溺防伐党齐甚矣意者夫人之志与夫人于疆外之事葢无所不与也庄公犹童稚尔一听之而己尔二年公子庆父伐于余丘则未知于余丘奚为者也细可知也【谓无讨齐之志】此年溺防齐师伐卫伐卫犹之可也防齐师甚矣然则溺奚为者也意者翚之流与曰吾不知也舍其上而问其下非春秋之防也【明贬溺非春秋所重】
　　夏四月葬宋庄公
　　五月葬桓王
　　七年乃葬缓之甚诸家以意说阙疑可也天王之称所以极致崇奉頋不得施于葬者称天王即谥不得见终不知所崩之王为何又不得言葬我王桓王者不疑非我也天下一王而已乌有二乎【若内君则称公者非一故湏言我君以别亲疏也】
　　秋纪季以入于齐
　　纪季犹蔡季也以入齐者附庸于齐也纪知亡矣存所以存纪也其存也微春秋悯纪之亡故并録纪季之事葢至庄三十年葬纪叔姬而后纪之为纪乃始冺然不见于防书也兴灭举废继絶之心至斯极矣然则纪季贤乎曰纪季贤也吾非以其字之而知其贤也以圣人之不绝之而欲存之而知其贤也于是乎其贤也兹其所以尤可悯与
　　冬公次于滑【公谷作郎】
　　三传皆言为纪故也公于是年十六矣欲救纪则救之可矣然而一宿再宿且前且却而罔知所措者惧开衅于齐为吾国患故也齐襄之暴有加于僖鲁庄之劣较甚于桓嗟乎纪侯复何望乎虽欲不决为大去之计其可得乎春秋书公次于滑不言其情为内讳耻也
　　四年春王二月夫人姜氏享【一作飨】齐侯于祝丘
　　飨者饮酒偹举礼乐以示崇敬相燕乐也防不必享防而又享者是其为礼之盛者也相亲敬之至也夫人姜氏于齐侯以亲则同所生也无间也以贵则彼齐侯我鲁夫人也相匹也故得行两君相见之盛礼而莫之过者也享齐侯于祝丘者夫人为主也其意以为得齐侯之驩心则鲁国永无齐患四邻莫敢侵侮臣民并受其福皆我力也此所以为事之权而举国不敢以为非也葢夫人以是之故而肆然行之至于三四而不已史臣一一书于防亦如曰夫人之干预外事有若是也云尔其他非所宜知也
　　三月纪伯姬卒
　　内女嫁于诸侯来告卒为之变服尊同也
　　夏齐侯陈侯郑伯遇于垂
　　公次于滑俟郑伯之至也郑伯辞以难【谓突在栎】是不欲存纪也此之遇于垂齐郑相得也郑国之难犹是也何滑之不至而垂之至也灭纪郑无利焉【壤地不相接】必齐之从者党强以自固云尔或曰垂卫地谋纳朔也纳朔之恶灭纪之恶也春秋国不一君其所以君之道一而已矣此其为衰乱之世而仲尼之所以心恻也此其为郑伯突与将予仪与外亦一郑伯【突】内亦一郑伯何郑伯之多与曰郑伯突也彼其世郑之统而以郑伯列于诸侯者也夫人而郑伯之我从而郑伯之耳无所问焉尔【明不以书法予夺人】陈侯者无闻也朱墨相染近也【此例前后多同】
　　纪侯大去其国
　　大去犹言大归也不反也纪侯之力竭矣计画无复之矣不去则见获以杀矣茍焉以求生则有面衔璧于仇人之马前而已矣纪侯于此有大不忍于中者夫是故不待迫逐窘辱之及身而决然舍去义不返頋者也大去则之他国也不言奔何国者葢不可知其所之也既去之后国随以亡矣不言亡者不待言也抑纪季在犹若纪之未亡也不见齐灭之文者非他灭国之比也春秋详録纪事所以着齐之恶至矣甚之则有之何纵失之足疑乎【纵失襄公之恶是何休言】
　　六月乙丑齐侯葬纪伯姬
　　纪侯去矣纪地皆入齐矣葬纪伯姬齐侯为之主也外书葬者皆以我往防之故书葬云云此之葬纪伯姬録齐纪事用志伯姬之终不以我往防葬为文【明往防亦不足书特以齐纪事録之】纪伯姬者内辞犹言齐侯为葬吾女也齐侯之于纪甚矣使其夫人不得臣子礼葬而葬诸仇讐之手何隠痛如之若云齐襄有此毛髪之善即滔天之恶似应小减非所闻也
　　秋七月　冬公及齐人狩于禚
　　齐人者齐侯也言齐人者齐侯之狩左右徒众大有其人故若为泛举之辞不斥齐侯也谓公不可与齐侯相见也相见则杀之矣相见而不杀之者以为公之大恶也故讳之然言公及齐人则齐侯在此人中亦自可知不为全没其实也正使齐侯不在而公但及其余人与之狩亦自不可要之犹为可道不若及齐侯之甚故书齐人使若见其小失然书夫人姜氏其辞着【防享之属】姜非犹夫桓妻也不得以宜隠痛不隠痛而责之书公其辞微公则犹桓之子也所望于公者不但能隠痛之而已今观公之行事乃复若是是必不知桓薨之情状也者然后可也不然而如之何公及齐人狩于禚也若此之书法圣人之情不难见者也
　　五年春王正月　夏夫人姜氏如齐师
　　齐师者齐侯帅师之所在也如齐师者其有诸侯之事而夫人彊与其间与夫鲁非无君也非无卿大夫可使也而夫人如齐师何也徒观夫史防所书其迹宜如是而已其他非所宜知也
　　秋郳犂来来朝【公羊作倪黎谷梁作黎】
　　公及邾仪父盟于蔑见邾子之始郳犂来来朝见小邾子之始齐桓之兴春秋列国之局为之一变即此曹姓二君亦其徴也
　　冬公防齐人宋人陈人蔡人伐卫
