<!-- { "loadSidebar": true } -->
　　十年春王正月公败齐师于长勺
　　齐师果来伐也长勺鲁地齐师到此公得败之不湏言伐伐可知也败齐师者我能败之也【明非未成列】书公败者如言齐之仇我深矣我之屈于齐亦甚矣頼公此举能败之尔兵不厌诈何云恶也况此举亦非诈左氏序之详矣
　　二月公侵宋
　　侵者但师至彼国不以讨罪为名或彼患吾与国则侵彼以掣之用纾其患
　　三月宋人迁宿
　　宿非自欲迁宋人迁之书者见彊大陵弱小不仁
　　夏六月齐师宋师次于郎　公败宋师于乘丘
　　齐宋同伐我也次者宿留有所待也待行成也书次于郎如言彼其畏我而不敢与我战也败宋师撃败宋师而齐自退也如曰二国之不能有加于我也取败焉尔内辞也
　　秋九月荆败蔡师于莘　以蔡侯献舞归
　　楚者蛮荆之国并吞僣窃为日乆矣桓二年蔡侯郑伯防于邓诸夏近楚之国始惧楚也而未见于经嗣后败随败郧灭申灭邓灭息犹不书者葢桓庄之间所详録者独齐宋郑卫之事以及于陈蔡许则已略矣蛮方之长蚕食其地声息犹若隔逺不见于赴告之文时史不得书也至此年败蔡师虏其君以归则彼之雄长南服非直偃蹇自大而已葢已震惊华夏而骎骎乎有不可遏抑之势矣周宣不作元老无闻安得有来威之望乎犹幸而小白定齐得夷吾而相之适丁是时而有伯心焉葢所谓中流失船一壶千金者斯圣人抚心蒿目不得己之极思也书荆者声息始迩从其州言之如不甚悉其为何国云尔嗣是而寖昌寖炽愈近愈亲则从而楚人之且楚子之又何怪乎以归不言执者以归则非执而何也执宋公如讳不言执则将以何文而明其为执也蔡侯被执且归于楚即同出奔之例书其名明失国尔以蔡侯献舞归献舞可悯也如曰此中国诸侯之耻也不恶执人者而罪被执者之不能死非所云也
　　冬十月齐师灭谭　谭子奔莒
　　齐桓剏霸诸侯受其赐多矣然其初年灭小国以示威虽彼失事大之礼而复之已甚圣人于其前后善恶之迹两存之不以相揜也谭小国不得其君名尔以不名为优者非春秋意也出奔者其国尚存奔某国者已无国也

　　春秋阙如编卷二
<经部,春秋类,春秋阙如编>
　　钦定四库全书
　　春秋阙如编卷三
　　金山焦袁熹撰
　　庄公【下】
　　十有一年春王正月
　　夏五月戊寅公败宋师于鄑
　　宋再侵我公再败之如曰我公甚武也来者则败之矣
　　秋宋大水
　　外灾也公使吊焉小善尔犹愈扵己也
　　冬王姬归于齐
　　亦使我主昏故王姬自我国而归扵齐也齐侯来逆不书者以谓是固宜来逆尔不足书也不如元年备书者彼别欲见义【新与雠国接】且其事已具扵前此得畧之也圣笔所裁不全录鲁史之文扵围郕下已论之矣
　　十有二年春王三月纪叔姬归于
　　庄之三年纪季以入齐诎身事仇以存宗祀也四年纪伯姬卒纪侯去国而纪亦遂亡矣叔姬来归父母国盖七八年叔姬以隐七年归扵纪计其年可五十余矣自以身属扵纪义无他适纪之五庙犹存扵酅又以齐桓之信义渐着异扵乃兄不可近故志欲往归于酅以终其未亡之身焉所以自明其身为纪国之妇而不以嫂叔相依为嫌者此其节为可嘉而其志为絶可悯也故春秋既备录伯姬之卒葬而并录叔姬之归与其卒葬不以媵妾之卑而畧焉是亦可见史防所书原不限扵一定之例而说经之家不能一一而得其情也书归于与嫁同文上系纪不嫌其若嫁也【尚属纪不书归于将何书而可乎】
　　夏四月　秋八月甲午宋万弑其君防【公羊作接】及其大夫仇牧
　　卫州吁宋督齐无知宋万书法从同盖隐桓庄时史官之辞如此其后则变矣圣人因之无义例也既明正是弑君之贼亦无假扵他文以寄意也书及其大夫三同扵死君难书法不得而异也大宰督亦见杀然固不待圣人而知其不可与仇牧连名书之矣说见后传
　　冬十月宋万出奔陈
　　歴两月而使得出奔诚为失贼然或力不能即讨尔未可深罪也宋人以赂求陈陈人始予之是宋无罪罪在陈也书宋万出奔陈明陈为逋逃主党恶甚也不书宋人杀万愚所未详岂以陈人归万以取赂故不足书而但书宋人杀万于出奔陈之下则似杀之扵陈地而非其实与阙疑焉可也
　　十有三年春齐侯宋人陈人蔡人邾人防于北杏【谷作齐人】齐桓始合诸侯以修伯业诸侯推齐为尊故先齐扵宋矣人者众辞诸侯身自至亦得称人或四国之中有使卿来者不别言之尔时记注之辞多尚简略勿以褒贬求之
　　夏六月齐人灭遂
　　十年灭谭此又灭遂见齐桓图霸之初必假威力其后诸小国承奉齐命有若天威既自不犯灭者少矣
　　秋七月　冬公防齐侯盟于柯
　　自败师长勺之后二国两相猜憾故北杏之防鲁不与焉盖齐亦不召鲁亦不来也然齐欲图伯未有可释鲁者而鲁斯时愈益心畏齐见诸侯亲附齐渐众安能耿介自立取孤危之祸乎故扵是焉而与齐侯防得曹子之力取旧所失之田盟誓既定而退也桓志在成伯功不念旧恶示之信义鲁自是将一意从齐国得小安矣
　　十有四年春齐人陈人曹人伐宋　夏单伯防伐宋依左氏之说盖宋人从北杏之防既而背焉故齐率诸侯之师伐之又为请师于周示不敢专伐王者后将假天子威灵以服之宋服即余无敢畔者亦所以尊周也周知齐桓欲尊已故为之命单伯帅师防伐以成其事三国之师已临宋地单伯随后而至防扵宋也不战者宋成也宋之不敢战明也
　　秋七月荆入蔡
　　十年败蔡师虏哀侯哀侯在楚齐桓行霸始为北杏之防蔡人背楚从齐故楚师入其国自是蔡常服扵楚齐方有事扵东诸侯不复问之直至僖四年始合诸侯侵蔡遂问楚罪成一匡之功其初年力有不赡势未能遽图楚也诗曰无田甫田维莠骄骄齐其知之矣书者见蛮夷内侵其势张甚齐桓中材但可如此安静以养微阳是或一道尔
　　冬单伯防齐侯宋公卫侯郑伯于鄄
　　春伐宋单伯防焉齐欲归功天子故扵此防为得宋故仍请单伯主之所以始终其事者也文与内大夫同盖王臣不惟当尊亦须亲之不外之宋公让齐侯为先自此遂定霸主之位单伯在焉如曰此天子之命也云尔
　　十有五年春齐侯宋公陈侯卫侯郑伯防于鄄
　　四大国之君同推戴齐桓复为此防也鲁史书之见我尚未肯同诸国便尔下齐也陈先卫者陈近楚敬其能远他族亲中夏故进其班所以奬来者其后亦多用此法也
　　夏夫人姜氏如齐
　　自齐襄被弑夫人之不见扵经者七年盖夫人当齐襄之世驱鲁以亲齐挟齐以威鲁无事不与其间至得志也桓公立而时移事变夫人非复昔日之夫人矣安居扵鲁退闲而已至是复如齐者传无其文难可亿逆然意其非直为宁兄弟而行也柯之盟鲁虽及齐平而巾情殊未释然诸侯再防鄄庄俱不往齐诚欲得鲁而鲁讵能终与宋卫陈郑为异乎故夫人复为此行者殆欲以弥缝间隙而成辑睦之功也夫人其犹昔日之夫人矣
　　秋宋人齐人邾人伐郳【公作儿】郑人侵宋　冬十月郳属扵宋而叛宋齐既得宋因为宋讨郳宋之郳即齐之郳也宋以郳从齐愈所以亲敬齐也邾者郳之宗国也故从齐宋而伐焉宋方有事扵郳而郑人间之以侵宋矣其矣诸侯之易动扵利而伯主之约束有所不能周也郑人侵宋曲在郑可知也
　　十有六年春王正月　夏宋人齐人卫人伐郑
　　宋郑再同防而郑旋背之有侵宋之事此而不伐何以约束诸侯乎故齐为宋讨之而卫人助之也宋序齐上主兵也
　　秋荆伐郑
　　郑尝服事楚矣至是郑突自栎入缓告扵楚楚伐之然楚之兵威从未及郑缓告小失礼耳何乃遂见伐邪盖楚知与齐防必将畔已也故怒而伐之其志欲与齐争中国诸侯恐郑去而附楚诸小国一旦皆携贰焉尔伐郑郑之力犹足拒之故齐桓未暇营救而楚师亦自退也桓二年蔡郑防邓始拒楚歴二十六年而蔡防其祸又六年而郑六受兵矣天生齐桓以为之备虽其功绩不足比扵王者然亦所谓汤降不迟者与呜呼观春秋之时势如此犹谓圣人之扵桓文但有诛絶而无奬进者吾不信也
　　冬十有二月防齐侯宋公陈侯卫侯郑伯许男滑伯滕子同盟于幽【公羊防上有公字许男下有曹伯】
　　郑既一意从齐而鲁公亦于是往防也同盟者从其载书之辞而录之盖不特宋公已下诸侯彼此同之齐侯与宋公已下诸侯亦彼此同之此之谓大同者也明诸侯同推桓为盟主然桓自以虽居方伯之任与宋鲁已下诸侯无小大等是天子外臣相与戮力成安攘之功匪敢过屈王爵独伸霸令故言同盟者所以别扵上下之文也既见此义即不须每防书同矣盖亦史氏之异辞防书之常例防者公也经文从公羊尤省繁言曲说也
　　邾子克卒
　　即仪父也北杏之防服从齐桓渐同列国诸侯异扵春秋之初矣扵其来赴书邾子克卒子盖其本爵前畧之故不言尔
　　十有七年春齐人执郑詹【公羊作瞻】
　　郑詹自有罪故齐执之【明非为郑不朝】秋书自齐逃来则此是执之以归不言可知也
　　夏齐人殱于遂【公羊作防】
　　齐灭遂而以兵守之虑其为变也至是四年矣遂之因氏颌氏工娄氏须遂氏飨戍者醉而杀之齐人殱焉呜呼遂之为国微矣国既灭则其君亦亡矣顾以煨烬遗余而能为此殄殱乃讐之举既伸其志视死如归【齐必杀之故云尔】虽势微力绵万万不能兴复宗社以比扵少康之遗臣靡然以视夫豫子之三击仇人之衣而自谓足以报国士之知扵地下者岂不为尤贤乎哉呜呼自古皆有死民无信不立遂虽亡有不亡者存也春秋书齐人殱扵遂所以深嘉遂人之义非直为怒蛙之式而亦使当世莫大诸侯暴寡凌弱者稍知惧也遂之所杀者扵全齐九牛一毛耳而书辞若此者为遂人增气也如曰齐人竟殱扵遂矣快之也
　　秋郑詹自齐逃来
　　齐执郑詹未尝释也而茍自脱免以来故书逃贱之盟幽已来独郑鲁二国心尚欲背齐故詹不之他之鲁鲁人受之嫌衅由此而生
　　冬多麋
　　旧有之今乃特多或害稼故书冬者自入冬来乃见多矣不可以月【无忽然自少之理故知必久也】
　　十有八年春王三月日有食之　夏公追戎于济西隐桓皆尝与戎盟矣三十年之间未见有相侵犯之事【伐凡伯未知即是此戎否】是戎犹愈扵诸夏之君也今而来侵鲁公自帅师追之始见鲁之有戎患曰追戎扵济西者如言已遁矣已逺矣不敢复来矣彼戎也胜负不足云也追之而已尔
　　秋有　冬十月
　　鲁本无而今有之与上年多麋同是亦为异亦为灾也日食多麋有蜮皆隂盛之象明天地之气由人心人事相召致天象闗天下物类生扵吾国要之不可忽也故备录之
　　十有九年春王正月　夏四月
　　秋公子结媵陈人之妇于鄄遂及齐侯宋公盟
