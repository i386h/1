<!-- { "loadSidebar": true } -->
　　四年春王二月莒人伐杞取牟娄
　　春秋之初大国之恶无若郑小国之恶无若莒二年入向兹又伐杞而取其邑伐取两书着其贪暴之实伤天子方伯无能制之东夷小丑不足责也此其异于郑者圣人之情在乎此如向如杞未必全是无恶正犹两相鬭殴一人被杀则正其杀人之罪而已其被杀之人情状有异自然恶轻于彼不复论之若但相鬭殴则有曲直也
　　戊申卫州吁弑其君完【谷梁作祝吁】
　　卫州吁奚为者也庄公嬖人子弑其君完代立迄九月而见杀者也不称公子圣笔所裁或详或畧唯意所适各当文求之要之着其大恶王诛所不赦而已所谓炳如日星者也其庄公过宠养恶之非推寻始末即事可知不于此文寄意【明伊川先生荘公不待以公子之道之说未然】
　　夏公及宋公遇于清
　　公与宋公为防未及期闻卫之乱二国欲有所计议故假遇礼以相见遇者不期之名春秋之遇以期托不期也书此者欲见卫事始末宋鲁诸国好恶离合之情通前后文以见义不以草次简礼假托行事之一节而特加贬也夫茍为王事公义而假此以行虽草次简畧不亦可乎是知圣意所重在彼不在此也及宋公者以内及外也【明非以尊及卑若他国防书当云宋公鲁侯遇于清矣】清卫地
　　宋公陈侯蔡人卫人伐郑
　　伐者声其罪而致讨也茍当其罪虽无天子之命犹之可也今此四国之兵其情果为何乎据事直书而恶自见矣宋戎首陈蔡从卫主使而以兵则从
　　秋翚帅师防宋公陈侯蔡人卫人伐郑
　　夏伐郑围其东门五日而还未得志也宋复乞师于鲁隠公不许而翚固请以行再序四国甚之之辞也翚帅师若专行然其实史録所书臣无不得君命而自帅师之事不称公使不以无公命为嫌不称公子恶畧之使罪专在翚又以见公仁弱彊臣专擅不制兆已着于此与他处不称公子等者【谓若裂繻等非谓无骇也骇翚臭味疑相近先儒已论之矣】喜怒之情不容不异泥其一而说之则圣人之情无以见矣愚之此论岂曰持两端乎防者我往防之内不得称人若在他国直书宋公陈侯鲁人蔡人卫人伐郑矣【翚自得罪于鲁它国即与蔡卫同】
　　九月卫人弑州吁于濮
　　杀州吁者石碏之谋而陈人之力也事得其间然后可图州吁在国碏不能独力诛之而假手于陈又并其子杀之其忠盛矣其智深矣其守坚矣其心苦矣石碏不见经书卫人者即碏也碏能终讨国贼故从讨贼之文州吁实以九月杀所杀之地实在于濮则从其实而书之犹曰驱飞亷于海隅而戮之云尔
　　冬十有二月卫人立晋
　　国贼既讨事无急于立君于是焉迎公子晋而立之晋立而卫之乱始定然而书卫人立晋又去公子者以谓于法不得尔也春秋明天子之事茍非法矣虽天下以为可君子固不得而可之也杀州吁者碏也立晋者亦碏也杀州吁从众辞立晋亦从众辞若云石碏立公子晋是乃碏一人之私卫国为碏之有愈益不可矣
　　五年春公矢【公谷作观】鱼于棠
　　矢鱼于棠书其小过变文言矢疑【虽有朱子之说未敢谓必然】
　　夏四月葬卫桓公
　　十四月葬缓之甚【晋既立又四阅月乃克葬故言缓甚】鲁往防之书宋公也卫侯也同称公者不特从彼国臣子辞异国称之亦然若但顺彼臣子之辞呉楚之君亦得书某王矣
　　秋卫师入郕【公羊作盛】
　　此修怨之师郕先侵卫不见经其事微也卫直用大师入其国都报之已重据事书之恶可知也
　　九月考仲子之宫初献六羽
　　隠为桓母别立宫至是始成安其主而祀之曰考也隠以桓为先君太子故尊重其母不敢同诸先君之羣妾然犹不正称夫人【明非圣人正名为仲子】故史两书仲子而已未正称夫人故疑所用佾数从众仲言而献六羽也仲子宫新成未尝得用八羽而云初者明鲁前此用乐于羣庙不问男子妇人并是八佾唯此考仲子之宫减其两为六羽故云初献六羽也若其他庙乐依然僣天子不改也事皆异于常故特书之其义则不待説而明也嗣后桓自为君定是仍改用八此云初者缘前事为文不全頋后来与初税畆又有别也【税不更改从旧制】
　　邾【公羊作邾娄后并同】人郑人伐宋
　　邾主兵故序郑上非独罪邾也入其郛郛城外郭也故不书入防王师不书者义不得书也何言乎义不得书以小以大可言也以诸侯以王师不可言也然则书邾人郑人防王师伐宋乎是又使王为志而二国反为之役也故曰义不得书也告之不详事固有之其书不书不专系乎告不告也
　　螟
　　虫伤苗稼饥可知也灾有深浅逺近等书曰螟而已【明谷梁甚则月不甚则时之説未必然】盖虽不至大伤有国者即当留意修救补助之事不以书此一事【谓螟也】便为恶也【明何氏注不可全用】
　　冬十有二月辛巳公子彄卒
　　臧僖伯也贤则诚贤矣君之恩数则诚厚矣【葬之加一等】以世论又最逺矣【所传闻】书日月书公子经文如此葢承用旧史不可一以义例求之公孝公也
　　宋人伐郑围长葛
　　列国用兵相寻修怨无休息时各随事书之而已非谓伐者有罪受伐者即全无罪但书伐之时则重在伐而受伐者有所不得论矣出乎尔反乎尔今之受伐者昔之伐人者也今之伐人者后之受伐者也其例一也无私焉书伐又书取重在取也书伐又书围重在围也虽欲不言安得而不言乎围者四面攻围志欲拔之乆可知也
　　六年春郑人来渝【公谷作输】平
　　来输平者请释旧怨成好也其事疑于善其志非善也【胡氏之论得其情矣】书郑人者意直轻之犹曰我无意于彼彼人者来输平于我云尔
　　夏五月辛酉公防齐侯盟于艾
　　内与外防而且盟书此见鲁与齐合是为齐僖小伯矣防盟败则侵伐生侵伐已则防盟成党同伐异事故萌生则相寻迭起迄无定形録当时事势如此拨乱世反诸正存乎其人仲尼有志焉自伤卑贱不得行其道此一书之大指也
　　秋七月
　　春秋编年四时具为年故春夏秋冬四字每年之中必全见经【独桓阙秋冬者二昭定无冬各一当文解之】歴一时适无事得书则空书始月而已史官于季月之尽追书之此鲁史常法【他国未可知尔】圣人因之无深意也
　　冬宋人取长葛
　　伐杞取牟娄牟娄之为杞邑可知也伐郑围长葛长葛之为郑邑可知也上年围今年取之不疑其非郑也【明贾服不繋郑刺不能抚有其邑之説不然】围长葛为时乆矣如郑围东门五日而还则是不成乎围也若歴一两月即得言乆矣不必定是去冬围师直至此秋取之然后为乆也【明杜说可从】郑来告可知
　　七年春王三月叔姬归于纪
　　叔姬待年父母国至是归于纪书者后为嫡贤志行尤可悯鲁恩痛之深春秋详其末故録其始异于常文
　　滕侯卒
　　滕来赴则卒之不名者葢不得其名或史有阙非贬也不书葬者不往防葬或所遣微不足书
　　夏城中丘
　　旧城壊缮完之劳民之事故书书时因以见时不时
　　齐侯使其弟年来聘
　　结艾盟也书齐侯使其弟者见齐亲重我犹曰彼国之亲贵者也聘者使人相存问上下同等通行之
　　秋公伐邾
　　伐者问罪之辞公之伐邾为宋讨也邾附于鲁方伯连帅有相征伐之道伐邾不全为恶頋所以伐之如何又前虽有盟约若彼自犯罪我过不先虽兴师往问不容以渝盟而责之但春秋衰乱之世诸侯皆蔑弃王命妄动干戈用相凌虐若此之伐邾等直书其事其情自显不容不谓之恶也但以元年有盟而非之者非通论矣公伐不言帅师者君行师从不疑国之大众不从公而往也
　　冬天王使凢伯来聘
　　凡伯畿内诸侯为王卿士者承命来聘书者见天子有恩礼于我也不见鲁遣聘之文葢常事不书者多春秋之初史臣见为常事不足书此类非一及见责问乃知有阙矣鲁不一往而天子累使下聘在于尔时未应得然
　　戎伐凡伯于楚丘以归
　　凡伯既聘鲁还至卫地戎起徒众要而执之以归卿行旅从宜有格鬬天子命使虽兵卫寡少亦当言伐矣书者见戎华杂处下国浊乱王臣出聘乃遭艰祸去荡平之世逺矣于楚丘者别于内地罪不及我也虽然均之王臣也有急难【难如字】之谊焉以谓其在楚丘也犹夫其在我【我地】也
　　八年春宋公卫侯遇于垂
　　简礼相见欲有所议也书者见宋卫齐郑前后合散之情云尔尔时天下大势在于此诸国虽外相遇合书之以为关于我也
　　三月郑伯使宛来归祊庚寅我入祊【公谷作邴】
　　以我之祊易尔之许先纳祊而后敢言许也许者我所欲也祊者亦尔之所欲也使来归祊归者不反之辞以谓尔之无事乎反也夫是故归之也郑志也【以上为郑之辞】彼以何日归祊日不足道也归者彼事入者我事归由彼也入不入由我也郑伯使宛来归祊我则以庚寅而入其祊矣祊为我祊谨志其始故日也鲁志也【以上为鲁之辞】此则直书其事而外内之恶自见其义显白更无假说之然则宛奚为者也我弗知我知郑伯所使来言归祊易许【明非尔时但归祊不言易许】之事也者宛尔简略之之辞也
　　夏六月己亥蔡侯考父卒　辛亥宿男卒
　　蔡侯考父同宋公和宿男同滕侯
　　秋七月庚午宋公齐侯卫侯盟于瓦屋
　　三大国之君相与盟誓于瓦屋之地所谓参盟者也齐以王爵尊宋故先之于是齐僖小伯之成事桓文诸君踵而行之加雄赫焉遂与春秋相终始凡此皆见世运之变有王者起变乃至道防温不书举重也温之防所以为瓦屋之盟尔
　　八月葬蔡宣公
　　自卒至葬仅歴三月速甚若在八月之晦则正满三月也【依杜氏长歴为说】经不言日月终与否不可知不及五月故为速矣
　　九月辛卯公及莒人盟于浮【公谷作包】来
　　春秋之初视邾莒辈未得成为列国故一书其字余则不问是君与否概而人之尔戎更劣于莒莒但得愈于戎故曰莒人也【明非鲁望国莒东方微者】鲁望国莒东方小国自然贵贱不敌亦不假显彼是君以杀内耻尔
　　螟
　　何氏以为烦扰之应犹可也必捡狐壤中丘邴田谓由此三事而致是何直自为鲁国之天神也且鲁隠施于其国之政不见经者多矣可但捡经文以当之乎他放此
　　冬十有二月无骇卒
　　帅师入极自然恶矣至其卒也非议諡也史不得而念其恶也知吾大夫无骇者于是而卒尔【明非疾始灭去氏族】卒之者非是君于尔时便无恩数及之隆杀则不容无以日不日求之亦未必然也
　　九年春天王使南季来聘
　　此似所谓间问以谕诸侯之志者而前后疏宻不等不必用此为说葢因事而行故十四五月之间再行聘问也书使来聘其为恩礼嘉好之事可知
　　三月癸酉大雨震电庚辰大雨雪
　　建寅之月也而大雨且震电焉异也越七日又大雨雪焉异之异也雨雷雪皆出于天天意可畏故详録之示凡为人上者各省厥愆答天戒为急癸酉大雨甚雨也庚辰大雨雪大下雪也如言雨螽非大雨又大雪也雨雪杂下即不能平地尺也
　　侠卒
　　与无骇同
　　夏城郎
　　郎鲁之要地也元年费伯帅师城之以非公命不书至是书城郎者葢公命增修之为保国御敌之计凡书不时者见汲汲务此轻用民力讥可知也
　　秋七月
　　冬公防齐侯于防【公羊作邴】
　　谋伐宋也自此至十年取郜防具一事之本末春秋所书前后多类此
　　十年春王二月公防齐侯郑伯于中丘
