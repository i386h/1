<!-- { "loadSidebar": true } -->
　　郑伯逃归不盟【左传曰王使周公谓郑伯曰吾抚汝以从楚辅之以晋可以少安郑伯欲逃归孔叔止之曰国君不可以轻轻则失亲失亲患必至不聼逃其师而归张氏曰惠王狥后之意欲易世子故不悦桓公此举桓公之举天下之公义也惠王之命一人之私心也逃者匹夫之事郑伯背公狥私行同匹夫故书逃归以罪之澄按上书诸侯此书郑伯言七国诸侯之中独郑伯徇惠王之命不欲举尊戴王世子之盟而逃归也】
　　楚人灭子奔黄【左传曰楚闘糓于莵灭子奔黄于是江黄道栢方睦于齐皆婣也子恃之而不事楚又不设备故亡张氏曰闘糓于莵楚之名大夫也辅楚頵以当齐桓虽外受盟于召陵而内懐负固之心至此窥见王懐爱叔带之意而不悦桓公此举遂因王闲郑而亲帅师灭黄同壤而黄受子之奔楚之灭黄亦自此始桓公下能救以啓救郑围许之纷纷孙氏曰楚人灭恶桓不能救也十年狄灭温十二年楚人灭黄同此杜氏曰国在弋阳轪县东南任公辅曰地谱光州光山县故国澄曰子不称名小国纪载不备不可考其名也】九月
　　戊申朔日有食之
　　冬
　　晋人执虞公【左传曰晋侯复假道于虞以伐虢宫之竒谏曰虢虞之表也虢亡虞必从之晋不可啓防不可玩一之为甚其可再乎谚所谓辅车相依唇亡齿寒者虞虢之谓也弗聼许晋使晋侯围上阳灭虢虢公丑奔京师师还舘于虞遂袭虞灭之执虞公及其大夫井伯而修虞祀且归其軄贡于王澄曰虞天子畿内之国八命之公也畿内之国与外诸侯不同受地于天子食其所有而归其职贡晋执虞公则虞国所受之地为晋有矣故不书灭虞其不书灭虢者徃年取虢之下阳书灭于斯时虢已灭矣今再取上阳不过取其未尽之余邑而已】
　　【经书月二书日一大衍厯正月癸未小辛亥冬至二十九日传辛亥朔日南至盖周置闰在先故也闰月壬子大二月壬午小旦日大寒三月辛亥大四月辛巳小五月庚戌大六月庚辰小七月己酉大八月己卯小庚子立秋九月戊申大朔日食黄道翼七度十月戊寅大十一月戊申小丙辰立冬十二月丁丑大长厯是年闰十二月】
　　六年【丁卯惠王二十三年○齐覇桓三十二○蔡穆二十一○曹昭八○衞文六○晋献二十三○郑文十九○陈宣三十九○杞成公元年○宋桓二十八○秦穆六○楚成十八】
　　春
　　王正月
　　夏
　　公防齐侯宋公陈侯衞侯曹伯伐郑围新城【左传曰以其逃首止之盟故也杜氏曰新城郑新宻今荥阳密县胡氏曰以覇主诸侯之力围新造之邑围而不举有遗力者矣盖桓公欲待其自服也】
　　秋
　　楚人围许诸侯遂救许【左传曰楚子围许以救郑诸侯救许乃还张氏曰围许之役盖攻其所必救以觧新城之围也释郑而救许所以抑暴而救患此见桓公之急于义也】
　　冬
　　公至自伐郑【孙氏曰出逾三时】
　　【经书月一书日无大衍厯正月丁未小丁巳冬至二月丙子大三月丙午小四月乙亥大五月乙巳小六月甲戌大七月甲辰小八月癸酉大九月癸卯小十月壬申大十一月壬寅小十二月辛未大】
　　七年【戊辰惠王二十四年○齐覇桓三十三○蔡穆二十二○曹昭九卒○衞文七○晋献二十四○郑文二十○陈宣四十○杞成二○宋桓二十九○秦穆七○楚成十九】
　　春
　　齐人伐郑【张氏曰郑未服故复伐齐力足以制之故不烦诸侯也胡氏曰郑伯背盟党恶南与楚合而未离也故桓公复治之】
　　夏
　　小邾子来朝【小邾子即郳犂来也郳盖邾之别封齐桓请于王而爵之为子因改其国号曰邾上加小字者春秋以别于先封之邾也杜氏曰郳犂来始得王命而来朝也】
　　郑杀其大夫申侯【左传曰陈辕宣仲怨郑申侯之反已于召陵故劝之城其赐邑遂譛诸郑伯曰羙城其赐邑将以叛也齐人伐郑孔叔言于郑伯曰国危矣请下齐以救国公曰吾知其所由来矣杀申侯以説于齐用陈辕涛涂之譛也初申侯申出也有宠于楚文王文王将死与之璧使行曰唯我知女女专利而不厌予取予求不女疵瑕也后之人将求多于女女必不免我死女必速行无适小国将不女容焉既葬出奔郑又有宠于厉公子文闻其死也曰古人有言曰知臣莫若君弗可改也已张氏曰传载陈辕涛涂譛申侯之事盖未可信而言申侯自楚奔郑理或有之唯申侯不忘故国所以道郑伯背覇从楚以啓覇主讨郑而致杀身之祸与澄曰申侯名也再命之大夫郑伯因惠王有抚女从楚之命而逃首止之盟齐兴问罪之师郑服逃盟之罪则齐师息矣今不自下齐而乃归罪于申侯盖信谗而颇于刑也故春秋不罪申侯而责郑伯杀大夫之罪】
　　秋
　　七月
　　公防齐侯宋公陈世子欵郑世子华盟于寗母【寗谷作寜○左传曰谋郑故也管仲言于齐侯曰臣闻之招擕以礼懐逺以徳德礼不易无人不懐齐侯修礼于诸侯诸侯官受方物郑伯使太子华聼命于防言于齐侯曰氏孔氏子人氏三族实违君命君若去之我以郑为内臣君亦无所不利焉齐侯将许之管仲曰君以礼与信属诸侯而以奸终之无乃不可乎子父不奸之谓礼守命共时之谓信违此二者奸莫大焉子华既为太子而求介于大国以弱其国亦必不免齐侯辞焉子华由是得罪于郑郑伯使请盟于齐张氏曰传言齐侯因管仲之言而修礼于诸侯诸侯官受方物又不受郑世子为内臣之请以见管仲之于桓公正救多矣按陆氏纂例云公谷无郑世子华左氏有之误加之也今公谷皆有姑存之澄窃疑郑世子华虽聼命于防齐桓必未使之与盟故明年盟洮郑不与而郑伯乞盟也此经当以无郑世子华四字者为是杜氏曰寗母鲁地髙平方与县有泥母亭音如寗】
　　曹伯班卒【班公作般○班昭公也左位九年子襄嗣是为共公】
　　公子友如齐【公与齐桓盟未几而友复聘齐必有其故或疑其为请昏也】
　　冬
　　葬曹昭公
　　【经书月一书日无大衍厯正月辛丑小壬戌冬至二月庚午大三月庚子大四月庚午小五月己亥大六月己巳小七月戊戌大八月戊辰小九月丁酉大闰月丁卯小十月丙申大十一月丙寅小十二月乙未大长歴是年闰十一月】
　　八年【己巳惠王二十五年崩○齐覇桓三十四○蔡穆二十三○曹共公襄元年○衞文八○晋献二十五○郑文二十一○陈宣四十一○杞成三○宋桓三十○秦穆八○楚成二十】
　　春
　　王正月
　　公防王人齐侯宋公衞侯许男曹伯陈世子欵盟于洮【陈世子欵下公有郑世子华○左传曰襄王恶叔带之难惧不立而告难于齐盟于洮谋王室也澄按左氏以为七年之冬惠王已崩然经于今年之冬方书王崩天王之崩天下所闻岂有一年秘不发丧之理而春秋所书不考其实崩之日乃信其伪讣之日必不然也窃疑此时王虽未崩或是有疾襄王唯恐一旦大故而叔带篡立周之大臣亦有能为襄王谋者故遣下士告难于齐桓公于是合诸侯以谋之王人本不当与盟盖以所谋者王室之事而王人特为此事而来故亦与盟然非礼也至今年冬王崩而襄王得安其位者齐桓之力也王人者王朝一命之下士胡氏曰内臣之微者莫微于下士外臣之贵者莫贵于方伯公侯今以下士之微序方伯公侯之上尊君之义明矣杜氏曰洮音摇】
　　郑伯乞盟【郑伯前年狥惠王之邪心逃首止之盟盖不欲定王世子也今见齐桓再防诸侯结盟以定王世子之位襄王将嗣位为王矣故郑伯惧后祸悔前非而乞与此盟也胡氏曰乞者卑孙自屈之辞欲与是盟而未知可与否也始而逃归今则乞盟于此见人君之举动不可不慎也张氏曰郑伯欲与于盟而不可得足以见覇权之重而可以使郑伯之自反】
　　夏
　　狄伐晋【左传曰晋里克帅师败狄于采桑梁由靡曰狄无耻从之必大克里克曰惧之而已无速众狄虢射曰期年狄必至示之弱矣狄伐晋报采桑之役也澄按狄尝伐邢入衞齐桓虽能存邢衞而未尝挫狄师也故狄无所忌而其势益张至此虽晋之大国亦敢于伐之春秋伤齐覇之不能攘狄也】
　　秋
　　七月
　　禘于太庙用致夫人【赵氏曰讥禘又讥致也但云夫人者时君之妻陆氏曰声姜也澄曰太庙者周公庙也禘者于周公之庙禘文王而以周公配也致者至之也夫人者僖公所娶之夫人也夫人之归必因祭而见于太庙按士昬礼妇入三月然后祭庙诸侯之礼虽未之闻然必无初归即见庙之礼也僖公娶于齐夫人之至适当禘于太庙之期就以见于庙而与祭非礼也邀其至于此故曰致何以不穪姜氏言用致夫人姜氏则不成辞也纳币逆女何以不书得礼之正无讥焉则常事尔故不书唯此禘太庙致夫人为非礼故书也声姜盖齐桓公之女也】
　　冬
　　十有二月
　　丁未天王崩【按正月齐防诸侯谋王室之难至此始书王崩者盖惠王前嵗之冬有疾今年嵗终乃崩也】
　　【经书月三书日一大衍厯正月乙丑小丁卯冬至二月甲午大三月甲子小四月癸巳大五月癸亥小六月壬辰大七月壬戌大八月壬辰小九月辛酉大十月辛卯小十一月庚申大十二月庚寅小丁未十八日长厯是年又闰十一月】
　　九年【庚午襄王元年○齐覇桓三十五○蔡穆二十四○曹共二○衞文九○晋献二十六卒○郑文二十二○陈宣四十二○杞成四○宋桓三十一卒○秦穆九○楚成二十一】
　　春
　　王三月
　　丁丑宋公御説卒【御公谷作御○御説宋桓公也在位三十一年世子兹父嗣是为襄公】
　　夏
　　公防宰周公齐侯宋子衞侯郑伯许男曹伯于葵丘【左传曰防于葵丘寻盟且修好也王使宰孔赐齐侯胙澄曰宰冡宰天子之卿六命公爵天子之三公八命周扶风应县东北周城公所食之邑也宰名孔盖以三公为六卿之长杜氏曰陈留外黄县东有葵丘张氏曰今开封雍丘县也宋桓公卒未葬而襄公出防诸侯故曰子谷梁氏讥其背殡出防盖非有金革至急之事丧仅逾时岂可出乎比之以嘉礼行而称爵者均为非礼亦孟子所谓百歩五十歩之间尔宰周公天子之为政者下殊防之宰权虽重非世子贵有常尊之可比也】
　　秋
　　七月
　　乙酉伯姬卒【公羊传曰此未适人何以卒许嫁矣妇人许嫁字而笄之死则以成人之丧治之啖氏曰内女为诸侯夫人书卒许嫁为夫人者亦然其为媵及嫁太子公子大夫则不书孙氏曰直曰伯姬未适人也未适人卒者许嫁则服服则得常常则不书书者讥不服也十六年鄫季姬卒文十二年子叔姬卒皆此义也杜氏谔曰伯姬谓许嫁之内女若嫁为夫人则加某国之称澄曰伯姬盖庄公之女或以为僖公之女者非】
　　九月
