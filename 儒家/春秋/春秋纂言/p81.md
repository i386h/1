<!-- { "loadSidebar": true } -->
　　上辛大雩季辛又雩【左传曰再雩旱甚也啖氏曰季辛不言大承上可知】九月
　　己亥公孙于齐次于阳州【阳公作杨○左传曰初季公鸟娶妻于齐鲍文子生甲公鸟死季公亥与公思展与公鸟之臣申夜姑相其室及季姒与饔人檀通而惧乃使其妾抶已以示秦遄之妻曰公若欲使余余不可而抶余又诉于公甫曰展与夜姑将要余秦姬以告公之公之与公甫告平子平子拘展于卞而执夜姑将杀之公若泣而哀之曰杀是是杀余也将为之请平子使竪勿纳日中不得请有司逆命公之使速杀之故公若怨平子季郈之鸡鬭季氏介其鸡郈氏为之金距平子怒益宫于郈氏且让之故郈昭伯亦怒平子臧昭伯之从弟防为谗于臧氏而逃于季氏臧氏执旃平子怒拘臧氏老将禘于襄公万者二人其众万于季氏臧孙曰此之谓不能庸先君之庙大夫遂怨平子公若献弓于公为且与之出射于外而谋去季氏公为告公果公贲公果公贲使侍人僚柤告公公寝将以戈击之乃走公曰执之亦无命也惧而不出数月不见公不怒又使言公执戈以惧之乃走又使言公曰非小人之所及也公果自言公以告臧孙臧孙以难告郈孙郈孙以可劝告子家懿伯懿伯曰谗人以君徼幸事若不克君受其名不可为也舍民数世以求克事不可必也且政在焉其难图也公退之辞曰臣与闻命矣言若泄臣不获死乃馆于公叔孙昭子如阚公居于长府伐季氏杀公之于门遂入之平子登台而请曰君不察臣之罪使有司讨臣以于戈臣请待于沂上以察罪弗许请囚于费弗许请以五乘亡弗许子家子曰君其许之政自之出乆矣隠民多取食焉为之徒者众矣日入慝作弗可知也众怒不可蓄也蓄而弗治将蕴蕴蓄民将生心生心同求将合君必悔之弗聴郈孙曰必杀之公使郈孙逆孟懿子叔孙氏之司马鬷戾言于其众曰若之何莫对又曰我家臣也不敢知国凡有季氏与无于我孰利皆曰无季氏是无叔孙氏也鬷戾曰然则救诸帅徒以徃陥西北隅以入公徒释甲执氷而踞遂逐之孟氏使登西北隅以望季氏见叔孙氏之旌以告孟氏执郈昭伯杀之于南门之西遂伐公徒子家子曰诸臣伪刼君者而负罪以出君止意如之事君也不敢不改公曰余不忍也与臧孙如墓谋遂行公孙于齐次于阳州杜氏曰阳州齐鲁境上邑未敢直前故次于竟也苏氏曰次于阳州待命于齐也东莱吕氏曰使叔孙昭伯而在则鲁昭公必不至孙也】
　　齐侯唁公于野井【谷梁传曰吊失国曰唁左传曰齐侯将唁公于平隂公先至于野井齐侯曰寡人之罪也使有司待于平隂为近故也齐侯曰自莒疆以西请致千社以待君命寡人将帅敝赋以从执事唯命是聴君之忧寡人之忧也公喜子家子曰天禄不再天若胙君以鲁足矣失鲁而以千社为臣谁与之立且齐君无信不如早之晋弗从公羊传曰齐侯唁公曰奈何君去鲁国之社稷昭公曰丧人不佞失守鲁国之社稷执事以羞再拜颡庆子家驹曰庆子免君于大难矣子家子曰臣不佞陥君于大难君不忍加之鉄锧赐之以死再拜颡髙子执箪食与四脡脯国子执壶浆曰吾寡君闻君在外馂饔未就敢致糗于从者昭公曰君不忘吾先君延及丧人锡之以大礼再拜稽首以衽受髙子曰有夫不祥君无所辱大礼昭公盖祭而不尝景公曰寡人有不腆先君之服未之敢服有不腆先君之器未之敢用敢以请昭公曰丧人不佞失守鲁国之社稷执事以羞敢辱大礼敢辞景公曰寡人有不腆先君之服未之敢服有不腆先君之器未之敢用敢固以请昭公曰以吾宗庙之在鲁也有先君之服未之能以服有先君之器未之能以出敢固辞景公曰寡人有不腆先君之服未之敢服有不腆先君之器未之敢用请以飨乎从者昭公曰丧人其何称景公曰孰君而无称昭公于是噭然而哭诸大夫皆哭既哭以人为菑以幦爲席以鞍为几以遇礼相见孔子曰其礼与其辞足观矣胡氏曰齐侯来唁其礼与辞是矣而方伯达帅之职则未修也又岂所以为礼哉石氏曰齐侯之为礼不诚昭公之为辞不哀可见矣任氏曰公孙于齐求齐之援也次于阳州待齐之命也齐侯唁公于野井以唁为名拒公之适已也昭公防弱季氏盛彊廹胁而出欲求救拯以齐大国之力伐季氏至易也为君而伐臣至顺也行至易以成至顺速若发殪惜乎齐侯不知为此而亦唯季氏之与野井之唁岂吊失国之礼乎拒公而已季氏曰野井齐地杜氏曰济南祝柯县东有野井亭】
　　冬
　　十月
　　戊辰叔孙婼卒【左传曰昭子自阚归见平子平子稽颡曰子若我何对曰人谁不死子以逐君成名子孙不忘不亦伤乎将若子何平子曰苟使意如得改事君所谓生死而肉骨也昭子从公于齐与公言子家子命适公馆者执之公与昭子言于幄内曰将安众而纳公公徒将杀昭子伏诸道左师展告公公使昭子自铸归平子有异志昭子齐于其寝使祝宗祈死戊辰卒】十有一月
　　己亥宋公佐卒于曲棘【左传曰宋元公将为公故如晋卒于曲棘杜氏曰曲棘宋地陈留外黄县城中有曲棘里在开封雍丘胡氏曰宋元意如之外舅也不此之顾而求欲纳公是以正伦恤患为心而不恤其私亲其贤于当时诸侯逺矣澄按元公在位十五年子栾嗣是为景公】
　　十有二月
　　齐侯取郓【公羊传曰为公取之也杜氏曰取以居公也吕氏曰齐侯不能讨季氏而独取郓以处公其无逺畧可知也】
　　【经书月五书日三大衍厯正月辛夘大乙夘冬至二月辛酉小三月庚寅大四月庚申大五月庚寅小六月己未大闰月己丑小七月戊午大八月戊子小经九月己丑在此月九月丁巳大经十月戊辰在此月十月丁亥小经十一月己亥在此月十一月丙辰大十二月丙戌小长厯是年闰十二月己亥九月十二日戊辰十月十三日又己亥十一月十三日】
　　二十有六年【乙酉敬王四年○晋覇顷十○蔡昭三○曹悼八○卫灵十九○郑定十四○陈恵十四○杞悼二○宋景公显曼元年○齐景三十二○秦哀二十一○楚平十三卒○吴僚十一】
　　春
　　王正月
　　葬宋元公【三月而葬速】
　　三月
　　公至自齐居于郓【左传曰处于郓言鲁地也髙邮孙氏曰入鲁境故书至犹在外故书地凡公行反而告庙则书至在外虽不告而书至所以存公也】
　　夏
　　公围成【左传曰齐侯将纳公命无受鲁货申丰从女贾以币锦二两缚一如瑱适齐师谓子犹之人髙齮能货子犹为髙氏后粟五千庾髙齮以锦示子犹子犹欲之齮曰鲁人买之百两一布以道之不通先入币财子犹受之言于齐侯曰齐人不尽力于鲁君者非不能事君也然防有异焉宋元公为鲁君如晋卒于曲棘叔孙昭子求纳其君无疾而死不知天之弃鲁耶抑鲁君有罪于鬼神以及此也君若待于曲棘使羣臣从鲁君以卜焉若可师有济也君而继之兹无敌矣若其无成君无辱焉齐侯从之使公子鉏帅师从公成大夫公孙朝谓平子曰有都以卫国也请我受师许之请纳质弗许曰信女足矣告于齐师曰孟氏鲁之敝室也用成已甚请息肩于齐齐师围成成人伐齐师之饮马于淄者曰将以厌众鲁成备而后告曰不胜众师及齐师战于炊鼻孙氏曰公围成书者见国内皆叛也胡氏曰不书齐师者景公怵于邪説为义不终故微之也书公围成则季氏之不臣昭公之不君齐侯之不能修方伯连率之职咸见矣】
　　秋
　　公防齐侯莒子邾子杞伯盟于鄟陵【左传曰谋纳公也髙氏曰公失国而防诸侯者求入也求入不主晋而主齐齐侯矫为此盟以莒邾杞皆鲁之与国也】公至自防居于郓
　　九月
　　庚申楚子居卒【平王也在位十三年子昭王轸嗣】
　　冬
　　十月
　　天王入于成周【左传曰单子如晋告急刘人败王城之师于尸氏王城人刘人战于施谷刘师败绩刘子以王出次于渠王城人焚刘王宿于禇氏王次于萑谷王入于胥靡王次于滑晋知跞赵鞅帅师纳王使女寛守阙塞王起师于滑在郊遂次于尸召伯逆王于尸及刘子单子盟遂军圉泽次于隄上王入于成周晋师使成公般戍周而还澄按平王东迁都于王城王城者周召所卜涧水东瀍水西之地一名郏鄏以定九鼎为朝防诸侯之处是曰东都盖以镐京为周之西都故以此王城为东都东对西而言也在汉为河南县成周者周召所卜瀍水东之地以迁殷顽民者是曰下都盖以王城为洛之上都故以此成周为下都下对上而言也在汉为洛阳县时王子朝据王城故王入于成周而居及王子朝出奔王畏朝之余党多在王城者故不复归王城而徙都成周至赧王初年始复再迁王城以依西周公而居焉左氏叙事以王入成周在于朝奔楚之后今依经所书正之】
　　尹氏召伯毛伯以王子朝奔楚【左传曰晋师克巩召伯盈逐王子朝王子朝及召氏之族毛伯得尹氏固南宫嚚奉周之典籍以奔楚刘氏曰召伯盈逐王子朝杜氏云召伯当言召氏经误非也召伯既逐王子朝而归敬王矣又何为以子朝奔乎若云召伯当作召氏者则又不与经合且召伯既自归周则其族亦必随之何故犹奉子朝为乱乎且召伯尊也召族卑也今召伯不奔召族自出法不当书于经而叙毛伯之上也又不得以尹氏为比尹氏所以书者以有尹固也固尊自得书尔召族无盈则卑卑则何以得书乎胡氏曰景王宠爱子朝踈薄子猛徒设此心两弃之也宠孽为羣小所宗而人心不附正适为人心所向而羣小不从故伯服虽杀而平王亦不能复宗周之盛申生已死而卓子奚齐亦不能胜里克之兵是两弃之也澄按定五年王人杀子朝子楚】
　　【经书月四书日一大衍厯正月乙卯大庚申冬至二月乙酉小三月甲寅大四月甲申小五月癸丑大六月癸未大七月癸丑小八月壬午大九月壬子小庚申九日十月辛巳大十一月辛亥小十二月庚辰大】
　　二十有七年【丙戌敬王五年○晋覇顷十一○蔡昭四○曹悼九卒○卫灵二十○郑定十五○陈惠十五○杞悼三○宋景二○齐景三十三○秦哀二十二○楚昭王轸元年○吴僚十二弑】
　　春
　　公如齐【杜氏曰自郓行也】
　　公至自齐居于郓【髙氏曰公至自齐居于郓者二至自防居于郓者一至自干侯居于郓者一书至书居不外公也我居故也君播越于外不得其所而鲁国臣子之义可絶乎春秋之作明君臣也】
　　夏
　　四月
