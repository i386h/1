<!-- { "loadSidebar": true } -->
　　闰月不告朔犹朝于庙【左传曰闰以正时时以作事不告闰朔弃时政也李尧俞曰古歴十九年为一章章有七闰八章三年闰九月六年闰六月九年闰三月十一年闰十一月十四年闰八月十七年闰四月十九年闰十二月此拟元首初章若于后渐积余分大率三十二月则置闰不必同初章凡为歴者闰前之月中气在晦闰后之月中气在朔若歴不置闰则朢晦朔皆非其正故书云以闰月定四时成岁天子闰月则听朔于明堂阖门左扉立于其中故于文王在门为闰天子有闰月听朔之礼诸侯从可知也赵氏曰天子常以今年冬颁明堂正朔于诸侯诸侯受之每月奉月朔甲子以告于庙所谓禀正朔也文公以闰非正不行告朔之礼而以其朔日但身至庙拜谒而已故曰犹朝于庙杜氏谔曰子贡欲去告朔之饩羊子曰赐也尔爱其羊我爱其礼文公既不告朔而但至庙拜谒春秋志文公废告朔而犹朝庙是幸其礼不尽废圣人爱礼之深意也】
　　【经书月三书日一大衍歴正月乙未大庚戌冬至二月乙丑小三月甲午大四月甲子小五月癸巳大六月癸亥小七月壬辰大八月壬戌小乙亥十四日九月辛卯大十月辛酉小十一月庚寅大十二月庚申小长歴是年闰十二月乙亥八月十五日程氏公説曰歴法是年未应闰经书闰月则周闰有所移也】
　　七年【辛丑襄王三十二年○晋霸灵公夷臯元年○蔡庄二十六○曹共三十三○卫成十五○郑穆八○陈共十二○杞桓十七○宋成十七卒○齐昭十三○秦康公防元年○楚穆六】
　　春
　　公伐邾【左传曰公伐邾间晋难也杜氏曰公因霸国有难而侵小】
　　三月
　　甲戌取须句遂城郚【句其俱切郚音吾○左传曰寘文公子焉澄按邾人尝灭须句须句子奔鲁僖公二十二年伐邾取须句而反其君其年秋邾人以须句故伐鲁战于升陉而鲁败邾人复取须句至今年十八年矣文公乃又伐邾而取须句邾文公之子前叛邾而在鲁故公命之为守须句之大夫僖公前取须句之后邾人旋来伐鲁今文公再取须句疑邾之又来伐而争也故既使邾之叛臣守须句矣又城郚邑以备邾师之至也杜氏曰郚鲁邑卞县南有郚城张氏曰郚今属袭庆府泗水县】
　　夏
　　四月
　　宋公王臣卒【宋成公也在位十七年其弟御杀世子而自立国人杀御而立其少子杵臼是为昭公】
　　宋人杀其大夫【左传曰于是公子成为右师公孙友为左师乐豫为司马鳞矔为司徒公子荡为司城华御事为司冦昭公将去羣公子乐豫曰不可公族公室之枝叶也若去之则本根无所庇荫矣不听穆襄之族率国人以攻公杀公孙固公孙郑于公宫杜氏曰二子在公宫为乱兵所杀澄按穆襄之族率国人人众非一人也故称宋人死者不幸而遭乱兵非有可杀之罪故不称名陆氏曰非君意而杀之者罪不可书名特加人字以别之胡氏曰国乱无政众人擅杀之也】戊子晋人及秦人战于令狐【左传曰秦康公送公子雍于晋曰文公之入也无卫故有吕郤之难乃多与之徒卫穆嬴日抱太子以啼于朝曰先君何罪其嗣亦何罪舍嫡嗣不立而外求君将焉寘此宣子诸大夫皆患穆嬴且畏逼乃背先蔑而立灵公以御秦师及堇隂宣子曰我若受秦秦则宾也不受冦也既不受矣而复缓师秦将生心先人有夺人之心军之善谋也逐冦如追逃军之善政也训卒利兵秣马蓐食潜师夜起败秦师于令狐张氏曰令狐晋地今河中府猗氏县有令狐城澄按帅师者晋赵盾送公子雍者秦康公二国有君有卿在而各使裨将帅偏师以战故言晋人秦人】
　　晋先蔑奔秦【蔑公作时下有以师字○左传曰先蔑之使也荀林父止之曰夫人太子犹在而外求君此必不行子以疾辞若何不然将及摄卿以徃可也何必子吾甞同寮敢不尽心乎弗听及亡荀伯尽送其帑及其器用财贿于秦曰为同寮故也谷梁传曰不言出在外也孙氏曰自军中而徃也】
　　狄侵我西鄙【张氏曰间秦晋之争襄陵许氏曰狄惩箕之败四年间一侵齐而未敢肆至是始复侵鲁侵齐侵宋侵卫晋襄既没莫之忌矣】
　　秋
　　八月
　　公防诸侯晋大夫盟于扈【左传曰晋侯立故也杜氏曰扈郑地荥阳卷县西北有扈亭张氏曰今之郑州原武县襄陵许氏曰诸侯何以不序大夫何以不名大夫而主盟诸侯自扈之防始也髙邮孙氏曰春秋书及某大夫盟者唯二庄公九年公及齐大夫盟于蔇及此年是也澄按经书诸侯者皆前目后凡此年以前并无诸国之目若无左传则不知其为齐宋卫陈郑许曹七国之君不列叙诸国而但言诸侯以无盟主而大夫强合诸国之君故畧之也晋大夫者赵盾也庄公九年书齐大夫时襄公已杀桓公未入齐无君当国大夫自为主而与庄公盟故不书氏名而但曰齐大夫此年书晋大夫时赵盾迎立公子雍灵公未立晋未有君赵盾自为主而与七国盟故亦未书氏名与前书齐大夫同以见赵盾自专国故擅废置君襄公卒已期年而嗣君犹未正位盖盟扈之后始立灵公也】
　　冬
　　徐伐莒【高氏曰徐本戎也厥后自进于中国数与中国诸侯盟防僖十五年楚人伐徐齐桓为之大合中国诸侯以救之为其能去逆効顺不侵犯中国故也今辄兴兵而伐莒以中国无盟主是以敢尔故圣人复外之也】
　　公孙敖如莒涖盟【左传曰穆伯娶于莒曰戴已生文伯其娣声已生惠叔戴已卒又聘于莒莒人以声已辞则为襄仲聘焉莒人来请盟穆伯如莒涖盟且为仲逆自为娶之仲请攻之叔仲惠伯谏曰兵作于内为乱今臣作乱而君不禁若之何公止之惠伯成之使仲舍之公孙敖反之澄按鲁臣每欲娶妇必请于君行聘防之礼假公事以遂其私君之无政臣之无礼也况敖代为弟逆名犹不正卒以淫奔禽兽之行也髙氏曰莒为徐所伐故来求援而请脩洮之盟公孙敖娶于莒故许其盟而请徃涖之】
　　【经书月三书日二大衍歴正月己丑大乙卯冬至二月己未小经二月甲戌在此月三月戊子大四月戊午大丙戌春分闰月戊子小经四月戊子在此月五月丁巳大旦日谷雨六月丁亥小七月丙辰大八月丙戌小九月乙卯大十月乙酉小十一月甲寅大十二月甲申小长歴甲戌三月十八日戊子四月二日】
　　八年【壬寅襄王三十三年崩○晋霸灵二○蔡庄二十七○曹共三十四○卫成十六○郑穆九○陈共十三○杞桓十八○宋昭公杵臼元年○齐昭十四○秦康二○楚穆七】
　　春
　　王正月
　　夏
　　四月
　　秋
　　八月
　　戊申天王崩【襄王也在位三十三年世子王臣嗣是为顷王】
　　冬
　　十月
　　壬午公子遂防晋赵盾盟于衡雍【雍于用切○左传曰襄仲防赵孟报扈之盟也澄按上年公既与赵盾盟于扈矣赵盾以鲁国之权在公子遂而不在文公故必致公子遂盟于衡雍而后信也任氏曰二国之用事者防盟政在大夫矣张氏曰衡雍郑地荥阳卷县故城在今郑州原武东与扈相近后汉河南卷县有垣雝城古衡雍也】
　　乙酉公子遂防雒戎盟于暴【雒戎左一作伊雒之戎公作伊雒戎○左传曰遂防雒伊之戎僖公十一年传云拒泉臯伊雒之戎同伐京师杜氏曰杂戎居伊水雒水间者杜氏谔曰左传以防雒戎为遂事孙氏曰再言公子遂非继事也澄按壬午防赵盾越四日乙酉盟雒戎非归鲁而再出盖初出之时已拟行此二事故经作二事书之】
　　公孙敖如京师不至而复【至下公无而字】
　　丙戌奔莒【左传曰穆伯如周吊防不至以币奔莒从己氏焉公羊传曰不言出在外也谷梁传曰不言所至未如也未如则未复也未如而曰如未复而曰复其如非如也其复非复也惟奔莒之为信孙氏曰如京师吊丧也不至而复中道而反也宣八年公子遂如齐至黄乃复以疾而还义犹不可况敖如京师吊丧中道而返乎张氏曰国君为天子斩衰公孙敖受命以赴天王之丧废君命而返已为不赦之罪况懐桑中之行而淫奔乎文公容其复而奔鲁之无政刑也陆氏曰还者事毕复者未毕师还公还自晋归父还自晋士匄闻齐侯卒乃还故曰还事毕也公如晋至河乃复公孙敖如京师不至而复仲遂至黄乃复皆事未毕而复也】
　　螽
　　宋人杀其大夫司马宋司城来奔【左传曰宋襄夫人襄王之姊也昭公不礼焉夫人因戴氏之族以杀大司马公子卬司城荡意诸来奔程子曰宋王者后得自命官故独宋卿书官张氏曰司城司空也宋以武公名司空讳之故曰司城澄按宋人者戴氏之族非一人也见宋昭公无政而臣庶得以擅杀大夫也诸侯大国三卿曰司徒司马司空当时诸国皆不遵王制改其官名宋亦改司徒曰太宰唯司马司城尚是旧名故春秋每书宋二官必存其官号以幸王制之犹未改也不书氏名死者无罪例已见前】
　　【经书月四书日四大衍歴正月癸丑大庚申冬至二月癸未小三月壬子大四月壬午小五月辛亥大六月辛巳大七月辛亥小八月庚辰大戊申二十九日九月庚戌小十月己卯大壬午四日乙酉七日丙戌八日十一月己酉小十二月戊寅大长歴戊申八月晦壬午十月五日】
　　九年【癸卯顷王元年○晋霸灵三○蔡庄二十八○曹共三十五卒○卫成十七○郑穆十○陈共十四○杞桓十九○宋昭二○齐昭十五○秦康三○楚穆八】
　　春
　　毛伯来求金【左传曰不书王命未葬也杜氏曰求金以供葬事虽逾年而未葬故不称王使澄曰天子之丧百官总已以听于冡宰三年故王不出命也与隐三年武氏子来求赙同毛邑伯爵王朝六命之卿】
　　夫人姜氏如齐【赵氏曰无父母而归宁讥也澄按出姜当是齐昭公之女而赵氏以为无父母盖谓归寜合礼者经不书故疑其非昭公之女欤】
　　二月
　　叔孙得臣如京师【葬天王也髙邮孙氏曰春秋天王书葬者五君徃者三臣徃者二君徃者不书公如京师常事得礼法所当略也臣徃者书其人以为天王之丧君不自徃而使臣焉则是忘君父之恩废臣子之礼】
　　辛丑葬襄王【公羊传曰王葬不及时书过时书我有徃者则书】
　　晋人杀其大夫先都【左传曰夷之搜晋侯将登箕郑父先都而使士縠梁益耳将中军先克曰狐赵之勲不可废也从之先克夺蒯得田于堇隂故箕郑父先都士縠梁益耳蒯得作乱使贼杀先克晋人杀先都梁益耳澄按先都下军佐也襄公于夷之搜将升之上军以先克之言而止故先都等隂使贼杀先克时灵公幼弱赵盾将中军秉国政先克其佐也恶先都等使贼杀其佐不敢明正先都之罪而使羣下杀之故书众杀而不书国杀也】
　　三月
　　夫人姜氏至自齐【孙氏曰凡夫人出例皆不至惟此独书至者以其如齐虽不合礼然愈于文姜之如齐故于其归也特书至以其行犹可以至也刘氏曰夫人曷为或至或不至出入以礼则可以至出入不以礼则不可至此其为有礼奈何父母在而归宁也胡氏曰出姜如齐以寜父母于礼得矣其至者出姜盖不安于鲁故至而特书澄按或谓出姜无父母或谓出姜有父母兼存之以侯攷焉】
