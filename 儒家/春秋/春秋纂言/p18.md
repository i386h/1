<!-- { "loadSidebar": true } -->
　　日食鼓用牲于社【庄二十五○庄三十○文十五】
　　大水鼓用牲于社于门【庄二十五】
　　【经书地示之祭此其一社者祭地示也其祭存常祭其日有常日其事为常事故皆不书经所书社凡四非为社书也以遭日食大水之变而乃用牲于社为非礼故书尔】
　　望
　　乃免牲犹三望【僖三十一】
　　乃不郊犹三望【宣三】
　　乃免牛不郊犹三望【成七】
　　【经书地示之祭此其二望者望祭山川也天子祭四望谓望东西南北四方之山川而祭之毎郊祀上帝必望祭山川天子郊礼举则祭四望鲁诸侯也以成王之赐虽许用王礼然郊祀不得用冬至而但得为孟春之郊郊后不得祭四望而阙其一方但祭三望皆杀于王礼也望祭在郊祀之后因郊而望也郊礼既废则望礼可以不举鲁既不郊而犹三望故书以讥其非传云犹者可以已之辞也又云不郊亦无望可也】
　　禘
　　禘于太庙【禘者庙享之大礼自昔帝王之兴推其基业功德之所起者为太祖太祖居第一庙曰太庙其尊蔑以加矣犹以报本反始之意为未足又推太祖之所自出追享于太祖之庙而太祖降居子孙之位以配食是之谓禘后稷为周太祖后稷出自帝喾故禘喾于太祖后稷之庙而以后稷配喾也成王赐鲁得禘则以文王为周公所自出故禘文王于太祖周公之庙而以周公配文王也逸礼有禘于太庙礼今篇名存而其礼亡】用致夫人【禘于太庙之礼虽大然经不书所以书者因用致夫人之非礼而书也用致夫人义见经注此不重释僖八】○吉禘于庄公【夫禘者追享无庙之上世位于太庙之尊位而本庙之正主降居卑位以配食也此乃享新祔之庄公于其庙而已非别有所追飨而降庄公为配食也然则何以谓之禘欲尊庄公故僭用禘礼之盛乐于其庙而因名之曰禘尔非禘而曰禘书之以见僭用禘乐窃用禘名之罪丧未二十七月而遽吉祭故加吉字于禘之上新祔未可以称宫故不曰庄宫而曰庄公其时闵公幼事出乱臣淫妻之所为无知不孝非礼非义而其名非实一举而五恶具书法五字诸罪毕见真圣笔也闵二】
　　【经书人鬼之享此其一按吉禘于庄公有禘之名无禘之实虽是僖公以前事因其窃用禘名而附于僖公禘太庙之后以着其非焉】
　　祫
　　大事于太庙【大事者祫也祫亦庙享之大礼亚于禘者也天子四亲庙之上有二祧庙四亲二祧为三昭三穆矣太祖之庙而七二祧之上亲尽庙毁不与时享矣若有功德则别立为宗其庙百世不毁与太祖同非百世不毁之宗者其主皆藏于太庙之夹室三年一祫则太祖而下祧庙而上毁庙之主皆合食于太庙是之谓祫斯礼也天子有之诸侯则否鲁既得禘又得祫是以毁庙之主亦有时合食于太祖之庙经所书大事于太庙是也先儒名此礼为大祫盖以又有时享之祫故加大字以别于时祫有祫者四亲庙之主共享于太庙而毁庙之主不与也今正其名不以时享之祫为祫惟此大祫得专祫之名既専其名则不须加大字以别之也】跻僖公【有事于太庙之礼虽大然经亦不书所以书者因跻僖公之非礼而书也文二】○从祀先公【从者顺也先公谓闵僖二公也文公时跻僖公于闵公之上后君位于前前君位于后是为逆祀今再复闵公位僖公之上而昔之逆者顺矣故曰从祀定八】
　　【经书人鬼之享此其二因跻僖公而附从祀先公于后以备一事之始终】
　　时享
　　六月辛巳有事于太庙【大事者祫享之大礼也有事者时享之常礼也先儒名此为时祫礼记孔氏疏云迎髙曽祖祢于太祖之庙合祭秦溪杨氏云为四时禴祠烝尝祭羣庙礼烦乃于太祖之庙合髙曽祖祢之主共祭之澄按时享之礼或分享于五庙或合享于太庙分享烦而难合享简而易合享则书有事于太庙分享则书四时祭名或分或合均为时享故今谓此礼不得名为祫也】仲遂卒于垂壬午犹绎万入去籥【有事于太庙常事不书为卿卒犹绎之非礼而书也宣八】
　　二月癸酉有事于武宫【诸侯惟祭祢祖曽髙四亲庙成公之时宣公文公僖公闵公为亲庙上距武公十二世矣庙已久毁乃于战鞌之后复祭其庙武公既有庙则亦以时而行享礼故书有事于武宫】籥入叔弓卒去乐卒事【有事于武宫本不书因为叔弓卒于祭所其事非常故书昭十五】
　　正月己夘烝五月丁丑烝【建子之月冬烝得礼无讥为下建辰之月再烝非时而黩祀故先书正月之烝以起下文桓八】
　　八月壬申御廪灾乙亥尝【赵氏曰讥不时又不改卜也澄按不时谓夏之季夏而秋尝也改卜谓御廪灾之后当用改卜次月之日也桓十四】
　　【经书人鬼之享此其三按王制所纪四时禴祠烝尝之礼或特或祫程子云祭诸庙礼烦故每年四祭之中三祭合食于祖庙张子云天子七庙一日而行则力不给故礼有一特一祫之説特则祭一祫则徧祭春祭髙祖夏祫羣庙秋祭曽冬又祫来春祭祖夏又祫秋祭祢冬又祫秦溪杨氏云张子一特一祫之説虽可通但言特者只祭一庙遗其余庙恐有所不安不若程子之言简而意备澄谓程子之言虽简而意亦未备盖不言七庙之享是一日而行礼乎抑各日而行礼乎一日行礼则力不给若各日行礼诸庙皆须卜日斋戒必两三月始可毕七庙之祭若诸庙不复卜日斋戒但连日接续行礼亦精神困惫无复可交神明今以张子特则祭一之説而释之曰祭一者谓人君自祭此一庙也余庙则大臣摄行其人君自祭之庙今年一时祭髙一时祭曽明年一时祭祖之时祭祢周而复始四时四享一年特祠特尝一年特禴特烝不专是春秋特而夏冬祫也如此庶几近之又按有事于武宫叔弓涖事亦是以臣摄行君不在也姑附论于此俟精深于礼者议之】
　　庙【公羊传曰周公穪太庙鲁公称世室羣公穪宫】
　　取郜大鼎于宋纳于太庙【桓二】
　　【经书太庙者四其三见前并此凡四】
　　世室屋壊【文十三】
　　【经书世室者一左氏谷梁世作大非也今从公羊】
　　立宫【定元】○立武宫【成六】○丹桓宫楹【庄二十三】○刻桓宫桷【庄二十四】○桓宫僖宫灾【哀三】○新宫灾【成三】○考仲子之宫【隠五】
　　【经书宫者八宫一武宫二其一见前桓宫三僖宫一新宫一仲子之宫附见】
　　主
　　作僖公主【此主谓栗主也桑主作于虞祔之时栗主作于小祥之时既有栗主则埋其桑主僖公三十三年十二月薨文公元年十二月及一朞矣二年二月丧已十五月始作粟主怠慢于丧事无孝敬之心也文二年三月丁丑】
　　【天子诸侯之庙享必有主故以此附于宫庙之后】
　　告朔
　　闰月不告朔犹朝于庙【赵氏曰天子常以今年冬颁明年正朔于诸侯诸侯受之每月奉月朔甲子以告于庙所谓禀正朔也文公以闰非正不行告朔礼但以其朔日至庙拜谒而已不告朔而至庙谒故讥之文六】○五月公四不视朔【文公齐昭公之壻也文十四年齐昭公卒其弟懿公商人弑昭公之子舍而簒立执鲁臣鲁女以辱鲁又侵伐不已文公遣季文子往求盟齐懿弗与之盟要文公亲出文公惮于一往托为有疾以诈齐而不视其年二月三月四月五月之朔诈穪有疾不能出乃遣襄仲纳赂求盟而后得盟既盟之后又复来伐至十七年文公强勉一出亲与齐懿盟而后得免侵伐次年齐懿被弑矣视朔者告朔朝庙毕退而视朝聴政也前时闰月虽不告朔而朝庙聴政自若今既诈齐而不视朔则不告朔不朝庙可知文十六】
　　【告朔者一月一至太庙也故亦附于宫庙之后】
　　【初献六羽隠五肆大眚庄二十二】
　　【以上事之无例可附者二附缀八十八例之终云】

　　春秋纂言总例卷七
<经部,春秋类,春秋纂言>
　　钦定四库全书
　　春秋纂言卷一　　　　　元　呉澄　撰
　　春秋
　　【杜氏曰春秋者鲁史记之名史之所记必表年以首事年有四时故错举以为所记之名也孔氏曰不可徧举四时为书号言春足兼夏言秋足见冬故错互举春秋二字名虽春秋实包冬夏永嘉陈氏曰谓之春秋者其书法以四时冠月也澄按春秋之立名由鲁厯递迁四时之序以春为一岁之始以秋为中岁之始史记记一岁四时之事故举四时之二始以名之也古者天子之太史掌记事掌治厯一官而兼二职厯以协天序于当时事以传人治于后世诸侯虽有史掌记事而已厯则天子所颁也晋楚最为大国各有史记一名乘一名梼杌不闻二国有厯也惟鲁之史记名春秋而周厯之外别有鲁厯亦名春秋厯至汉犹存是鲁国之史不止记事又作厯矣记事宜也作厯僭也僭则天子何以不禁曰鲁厯虽僭然奉周正朔但移春于岁首之为非耳夫移春于岁首则一岁之时自春始夏次秋次而冬终焉四时之序甚顺而以为非何也曰在夏则可在周则不可其不可者何也周之岁首乃仲冬季冬不可以为春仲夏季夏不可以为秋也移夏之四时加于周之十二月此鲁厯之非于天时虽不合于王正则不戾是以莫之禁也夫子修经因其名据其实而书之以着其非抑使后世知建子之正不如建寅之正于天时之序为顺也其答顔渊为邦之问所以曰行夏之时】
　　隠公【名息姑惠公夫人孟子之娣声子所生长子也在位十一年】
　　元年【公羊氏传曰君之始年也澄曰谓第一年也不称一年而称元年何也一乃数之始莫之或先然但谓之一则不见其有异尊其在始特立殊称以一年为诸年之首故变一称元元者首也○是年己未周平王四十九年○蔡宣公考父二十八年○曹桓公终生三十五年○卫桓公完十三年○晋鄂侯郄二年曲沃庄伯鲜十一年○郑庄公寤生二十二年○陈桓公鲍二十三年○杞武公二十九年○宋穆公和七年○齐僖公禄父九年○秦文公四十四年○楚武王熊通十九年】
