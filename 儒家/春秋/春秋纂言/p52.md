<!-- { "loadSidebar": true } -->
　　乙丑晋赵盾弑其君夷臯【臯公作□○左传曰晋侯饮赵盾酒伏甲将攻之其右提弥明知之趋登曰臣侍君宴过三爵非礼也遂扶以下公嗾夫獒焉明搏而杀之盾曰弃人用犬虽猛何为鬬且出提弥明死之灵辄与为公介倒防以御公徒而免之遂自亡也赵穿攻灵公于桃园宣子未出山而复澄曰赵盾专晋国之政几二十年境内境外知有盾而不知有灵公公既长不堪其专遂欲杀盾提弥明扶盾出走明既搏杀公獒又与公徒鬬而死则盾之私属与公徒敌无复有臣礼矣灵辄内叛倒防以御内兵故盾得幸免然君臣既为仇敌非盾弑公则公杀盾势固不两立也穿盾之族子平日所爱信之人也弑公而盾乃复穿之弑为盾弑也盾为首恶穿特承意行事者尔此正与魏帝髦之弑同髦恶司马昭之专率徒以攻昭昭仓皇奔避贾充谓成济曰司马公养汝等政在今日于是成济抽戈弑髦而昭得免于诛夫弑髦贾充发言成济操刃而皇极经世书及通鉴纲目皆书曰魏司马昭弑其君髦曷尝归狱于贾充与成济哉赵盾之专犹司马昭之专也晋灵之欲杀盾犹曹髦之欲杀昭也赵穿之弑晋灵犹成济之弑曹髦也赵盾阳为不知谋以求自免其弑君之罪将谁欺乎夫子书曰晋赵盾弑其君夷臯诛首恶也故曰春秋成而乱臣贼子惧乱臣谓赵盾也贼子谓许世子止也彼二人者弑君弑父而欲欺人以为非己所弑其惧者何以圣人不可欺而直笔不之赦也自三传以来説春秋者多方为盾止分释则是乱臣贼子不可以欺圣人而乃可以欺后儒也灵公在位十四年赵盾使赵穿逆襄公之弟黑臋于周而立之是为成公】
　　冬
　　十月
　　乙亥天王崩【匡王也在位六年其弟瑜立是为定王】
　　【经书月三书日三大衍歴正月甲辰小癸亥冬至经二月壬子在此月二月癸酉大三月癸卯小四月壬申大五月壬寅大六月壬申小七月辛丑大八月辛未小九月庚子大乙丑二十六日十月庚午小乙亥六日十一月己亥大戊辰处暑闰月己巳小十二月戊戌大长歴是年闰五月壬子二月二日乙丑九月二十七日乙亥十月八日】
　　三年【乙卯定王元年○晋霸成公黒臋元年○蔡文六○曹文十二○卫成二十九○郑穆二十二卒○陈灵八○杞桓三十一○宋文五○齐惠三○秦共三○楚庄八】
　　春
　　王正月
　　郊牛之口伤改卜牛牛死乃不郊犹三望【公羊传曰郊则必祭稷养牲养二卜帝牲不吉则扳稷牲而卜之帝牲在于涤三月于稷者唯具是视左传曰望郊之属也不郊亦无望可也杜氏曰牛不称牲未卜日也齐氏旨要曰牛卜日曰牲今未卜日尚为祭牛范氏曰牛无故其口自伤易牛改卜复死乃废郊礼髙氏曰鲁僭郊礼久矣隐桓庄闵不书者圣人不敢无故斥言君父之过故因变异而书也胡氏曰乃不郊者为牛之口伤改卜而牛又死也不然郊矣礼为天王服斩衰周人告丧于鲁史策已书而未葬也祀帝于郊夫岂其时而或谓不以王事废天事礼乎张氏曰此又因事之变以明鲁郊之非礼也而僭礼之中复有忘哀从吉之罪三年之丧乃臣子斩衰奔赴之时岂可僭天子越绋行事之礼此春秋所以特书之并书犹三望以讥其可已而不已也】
　　葬匡王【髙氏曰前期而葬者简也王室微诸侯不至也】
　　楚子伐陆浑之戎【陆浑之戎公作奔贲戎○左传曰楚子伐陆浑之戎遂至于雒观兵于周疆定王使王孙满劳楚子楚子问鼎之大小轻重对曰在徳不在鼎周德虽衰天命未改鼎之轻重未可问也】
　　夏
　　楚人侵郑【左传曰晋侯伐郑及郔郑及晋平士防入盟楚人侵郑郑即晋故也胡氏曰郑以晋灵不君取赂释贼为不足与是也而徃从楚非矣今晋成初立背僭窃而归诸夏是反正也春秋大改过许迁善不书晋伐郑郑及晋平者与郑伯之能反正也故独书楚人侵掠诸夏之罪】
　　秋
　　赤狄侵齐【赤秋始见经张氏曰赤狄狄之别国孔疏云谓之赤狄白狄者俗尚赤衣白衣也地谱洛州春秋赤狄之地髙氏曰见狄之族类已分矣襄陵许氏曰楚侵其南狄侵其北天下楝挠之时也】
　　宋师围曹【左传曰宋文公即位三年杀母弟须及昭公子武氏之谋也使戴桓之族攻武氏于司马子伯之馆尽逐武穆之族武穆之族以曹师伐宋宋师围曹报武氏之乱也髙氏曰武氏之乱非曹所致也宋不能内睦九族而兴兵以围人之国不亦左乎】
　　冬
　　十月
　　丙戌郑伯兰卒【郑穆公也在位二十二年子夷嗣是为灵公】
　　郑穆公【葬速礼不备也】
　　【经书月二书日一大衍歴正月戊辰小旦日冬至二月丁酉大三月丁卯大四月丙申大五月丙寅小六月乙未大七月乙丑小八月甲午大九月甲子小经十月丙戌在此月十月癸巳大十一月癸亥小十二月壬辰大长歴丙戌十月二十五日】
　　四年【丙辰定王二年○晋霸成二○蔡文七○曹文十三○卫成三十○郑灵公夷元年弑○陈灵九○杞桓三十二○宋文六○齐惠四○秦共四卒○楚庄九】
　　春
　　王正月
　　公及齐侯平莒及郯莒人不肯【杜氏曰莒郯二国相怨故公与齐侯共平之髙氏曰莒郯相怨而郯乃鲁昏姻之国公欲为郯平莒而挟齐以为重故及齐侯公之义不足以服莒之心莒所以不肯也肯者心以为然而从之也曰莒人见其不肯者非特其君也】公伐莒取向【向舒亮切○左传曰平国以礼不以乱伐而不治乱也以乱平乱何治之有杜氏曰向莒邑东海承县东南有向城张氏曰宣公平二小国若出于公不必假齐一言而彼已服今挟齐为重而莒尚不肯伐莒而齐不复与复取向以自益着宣公之公而终之以利也髙氏三曰大国以好平两小国之怨而且不能不知自反而取邑于人亦已甚矣公既无以得莒后书郯伯姬来归则郯亦不能固其好也然向本鲁地桓十六年城向是也后入于莒岂鲁与莒有好而向还莒欤至此莒弗肯平然后公复取向也】
　　秦伯稻卒【秦共公也左位五年子桓公嗣】
　　夏
　　六月
　　乙酉郑公子归生弑其君夷【夷灵公也嗣位一年郑人立穆公之庶子坚是为襄公据诸家之説皆谓公子宋弑君归生不能诛宋而反从其邪谋故为首恶然宋实手弑其君之贼何乃得免于罪乎左传所载事迹猥陋盖不足信而诸家为传所惑故生曲説以从传也归生贵戚之卿秉国重权嗣君新立必有所不获于其君者因宋之有邪谋阳为畜老惮杀之言隂实假手于宋以除其君此乱臣之首而宋特其从也】
　　赤狄侵齐【高氏曰以齐之彊而连年为狄所侵则惠公之无政可知矣】
　　秋
　　公如齐【高氏曰狄在齐境而公徃朝之宣公之无政也又可知矣】
　　公至自齐【胡氏曰宣公比年如齐而皆至者危之也张氏曰危之者与桓二年公至自唐同意】
　　冬
　　楚子伐郑【左传曰郑未服也杜氏曰前年楚侵郑不获成故曰未服髙氏曰中国诸侯不问郑国弑君之罪而夷狄兴兵以讨之所以病中国也】
　　【经书月二书日一大衍歴正月壬戌大甲戌冬至二月壬辰小三月辛酉大四月辛卯小五月庚申大经六月乙酉在此月六月庚寅小传七月戊戌在此月七月己未大八月己丑小九月戊午大十月戊子小十一月丁巳大十二月丁亥小长歴乙酉六月二十七日】
　　五年【丁巳定王三年○晋霸成三○蔡文八○曹文十四○卫成三十一○郑襄公坚元年○陈灵十○杞桓三十三○宋文七○齐惠五○秦桓公荣元年○楚庄十】
　　春
　　公如齐【髙氏曰公以不义得国故亟朝于齐且公始即位公子遂季孙行父一岁而三聘齐至是甫及三时而再朝谨事大国以自固也】
　　夏
　　公至自齐【左传曰齐髙固使齐侯止公请叔姬焉髙氏曰春如齐而夏至者以齐人止公彊为髙固请昏也故书至以危之】
　　秋
　　九月
　　齐高固来逆子叔姬【左逆下无子字○左传曰卿自逆也高氏曰古者三十而娶五十而爵为大夫故大夫无出竟亲迎者髙固为齐正卿而始与鲁昏越竟逆女非礼矣胡氏曰嫁女于大夫而不使大夫主之公自为主厌尊毁列卑朝廷慢宗庙矣郑国褊小楚公子围之贵骄彊大来娶于郑子产辞而却之使馆于外宣公以国君而逼于髙固彊委禽焉而不能止春秋详书此辱为后世鉴澄曰宣公负簒国之罪倚齐以安数朝数聘卑身事齐犹以为未甚至齐之臣彊取其女甘心与之而不敢违盖身为不义故忍耻忍辱而屈于人下如此曹子臧吴季札彊与之国义不肯受不降其志而常伸于人上者果何人哉】
　　叔孙得臣卒【不书日文阙】
　　冬
　　齐高固及子叔姬来【左传曰反马也胡氏曰礼嫁女留其送马不敢自安及庙见成妇遣使反马高固亲来非礼也况是逆未易嵗遽归宁乎髙氏曰归宁常事不书反马亦常事不书髙固为齐卿非王事不当出境既未娶而为国卿又不可以国卿而有新昏反马之礼也啖子曰大夫非公事与妻出境非礼也时叔姬初嫁未合归宁】
　　楚人伐郑【楚数犯中国也】
　　【经书月一书日无大衍歴正月丙辰大己卯冬至二月丙戌大三月丙辰小四月乙酉大五月乙卯小六月甲申大七月甲寅小壬午夏至八月癸未大壬子大暑闰月癸丑小九月壬午大旦日处暑十月壬子小十一月辛巳大十二月辛亥小】
　　六年【戊午定王四年○晋霸成四○蔡文九○曹文十五○卫成三十二○郑襄二○陈灵十一○杞桓三十四○宋文八○齐惠六○秦桓二○楚庄十一】
　　春
　　晋赵盾卫孙免侵陈【左传曰陈及楚平晋荀林父帅师救郑伐陈陈即楚故也髙氏曰赵盾前防卫侯救陈今更与卫孙免加兵于其国故书侵以正主盟者之罪虽以陈背晋即楚亦以晋救之无功故也】
　　夏
　　四月
　　秋
　　八月
　　螽【髙氏曰书八月者惟八月有之非歴时也螽为农灾王道所重今以月书则为灾不久轻于以时书者矣】
　　冬
　　十月
　　【经书月三书日无大衍歴正月庚辰大甲寅冬至二月庚戌小三月己卯大四月己酉大五月己卯小六月戊申大七月戊寅小八月丁未大九月丁丑小十月丙午大十一月丙子小十二月乙巳大长歴是年闰五月】
　　七年【己未定王五年○晋霸成五○蔡文十○曹文十六○卫成三十三○郑襄三○陈灵十二○杞桓三十五○宋文九○齐惠七○秦桓三○楚庄十二】
　　春
　　卫侯使孙良夫来盟【左传曰孙桓子来盟始通且谋防晋也胡氏曰是盟卫欲为晋致鲁而鲁专事齐初未与晋通也必有疑焉而卫侯任其无咎故遣良夫来为此盟】
　　夏
　　公防齐侯伐莱【杜氏曰莱国东莱黄县张氏曰今登州黄县有莱山胡氏曰平莒及郯鲁欲也故书及伐莱齐志也故书防齐合党连兵恃彊陵弱而宣公惟命之从也高氏曰公方与卫盟将复从晋而又应齐侯之命兴兵以陵弱小之国此又取辱之道也】
　　秋
　　公至自伐莱【髙氏曰为齐兴兵逾时而归故以伐莱至】
　　大旱【胡氏曰公与齐侯合党连兵恃彊陵弱军旅之后必有凶年言民以征役怨咨之气感动天变而旱干作矣】
　　冬
　　公防晋侯宋公卫侯郑伯曹伯于黑壤【左传曰郑及晋平公子宋之谋也故相郑伯以防晋侯之立也公不朝焉又不使大夫来聘晋人止公于防盟于黄父啖氏曰经但言防传作盟不与经合又见公止亦近诬】
