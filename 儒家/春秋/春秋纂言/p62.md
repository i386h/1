<!-- { "loadSidebar": true } -->
　　楚人灭舒庸【左传曰舒庸人以楚师之败也道吴人伐巢伐驾围厘虺遂恃吴而不设备楚公子槖师袭舒庸灭之任公辅曰舒庸东夷偃姓之国张氏曰地谱庐州城下舒城高氏曰楚既摧败而其余烈犹足以灭国于要荒使其得志于鄢陵则毒被华夏岂胜道哉宣十二年楚入陈围郑之后书晋师败绩楚子灭萧是也此书灭舒庸着中国能折其锋使不得为我患者晋厉之成劳也盖晋厉公有宏才而无令德是以威震于外而乱生于内身虽不终功亦足录】
　　【经书月四书日四大衍厯正月壬辰大丙辰冬至二月壬戌小三月辛夘大四月辛酉小五月庚寅大六月庚申大乙酉二十六日闰月庚寅小七月己未大八月己丑小经九月辛丑在此月九月戊午大十月戊子小十一月丁巳大壬申十六日经书十二月丁巳朔日食在此月朔置闰不同故日食朔不差而月差也十二月丁亥小长厯是年闰十二月辛丑九月十四日壬申在十月五日】
　　十有八年【戊子简王十三年○晋霸厉八弑○蔡景十九○曹成五○卫献四○郑成十二○陈成二十六○杞桓六十四○宋平三○齐灵九○秦景四○楚共十八○吴寿梦十三】
　　春
　　王正月
　　晋杀其大夫胥童【左传曰胥童以甲刼栾书中行偃于朝矫曰不杀二子忧必及君公曰一朝而尸三卿余不忍益也对曰人将忍君臣闻乱在外为奸在内为轨御奸以德御轨以刑不施而杀不可谓德臣偪而不讨不可谓刑德刑不立奸轨并至臣请行遂出奔狄公使辞于二子曰寡人有讨于郤氏郤氏既伏其辜矣大夫无辱其复职位皆再拜稽首曰君讨有罪而免臣于死君之惠也二臣虽死敢忘君德乃皆归公使胥童为卿公游于匠丽氏栾书中行偃遂执公焉栾书中行偃遂杀胥童高氏曰胥童者胥甲之孙胥克之子谋杀三郤而晋国遂乱于是栾书中行偃先杀胥童襄陵许氏曰杀胥童者栾书中行偃也而称国者二人执君而当国也澄曰左传所载杀胥童者偃也而书国杀盖二子当国而以国法杀之】
　　庚申晋弑其君州蒲【左传曰栾书中行偃使程滑弑厉公葬之于翼东门之外以车一乘胡氏曰弑君天下之大罪讨贼天下之大刑春秋合于人心而定罪圣人顺于天理而用刑固不以大霈释当讨之贼亦不以大刑加不弑之人然赵盾书弑许世子书弑楚公子比书弑齐陈乞书弑栾书身为元帅亲执厉公于匠丽氏使程滑弑公而春秋书国以弑不书栾书之名氏何哉仲尼无私与天为一奚独严于赵盾许世子辈而于栾武子阔畧如此乎学者深求圣人诛乱臣贼子之防而后可与言春秋矣朱子曰胡氏此传不明言其意尝问其说于文定公之甥范伯达伯达曰公之意盖以为厉公之无道当废而不当弑栾书废之则得世臣之义矣至于杀之则罪也故称国弑以两见其意焉张氏曰称国以弑者众弑其君之辞也孟子论贵戚之卿曰君有大过则谏反覆之而不听则易位厉公之过大矣昵用小人杀戮无罪举朝诸卿不保首领书偃晋之世臣以社稷为心可以行易位之权而程滑遽弑之称国以弑而不言二臣弑之分其恶于众也悼公逐不臣者七人而不诛书偃非里克甯喜之比故也澄按春秋之作正为诛乱臣贼子也赵穿弑灵公传不言盾使而经书赵盾弑君程滑杀厉公传以为栾书中行偃使之而经止书国弑何也曰此春秋之所以别嫌明防也盖灵公之不君其恶未加于一国欲杀赵盾而赵穿为盾杀之实盾之所欲弑也故春秋诛盾为首恶厉公之无道徧得罪于一国栾书中行偃执公而杀其辅君为恶之嬖臣盖将以匡晋国而未有弑君之心也程滑因国人之所共怒而弑公盖非书偃之专谋也故书国弑若独书书偃则罪归于二卿而一国之人得免于弑君之恶矣曰二卿执公可乎曰孟子云诸侯危社稷则变置栾书当国之卿厉公既诛三卿矣不可諌也必将大乱晋国坐视社稷之陨则亦何以为国卿乎故将废置而更立焉国人遽弑其若圣人不以首恶加二子非纵之也盖辨是非定邪正以示万世左氏使程滑之言非经意也】
　　齐杀其大夫国佐【左传曰齐侯使崔杼为大夫使庆克佐之帅师围卢国佐从诸侯围郑以难请而归遂如卢师杀庆克以谷叛齐侯与之盟于徐关而复之卢降使国胜告难于晋待命于清齐为庆氏之难故齐侯使士华免以戈杀国佐于内宫之朝师逃于夫人之宫使清人杀国胜国弱来奔王湫奔莱庆封为大夫庆佐为司冦既齐侯反国弱使嗣国氏襄陵许氏曰庆克作慝浊乱中闺譛害大臣不诛不诘使国佐无所发其忠愤起而杀之顾为俱靡而已于是因以为国佐罪张氏曰无咎奔于去年之秋而鲍牵刖齐灵可以省母言之是非矣国佐叛而后复之意灵公非不知国佐之直与庆克等之内乱宫闱也卒杀国佐则灵公之知又下鲁成公数等矣保奸如此因庆克以成庆封党贼之祸庆封逐而政卒归于陈氏皆灵公蔽塞聪明唯妇言是用所致也国佐不能见几而去以邑叛君又仕危乱之朝身死于宫闱非不幸矣】
　　公如晋【左传曰晋使荀防士鲂逆周子于京师而立之生十四年矣大夫逆于清原盟而入馆于伯子同氏朝于武宫即位于朝公如晋朝嗣君也】
　　夏
　　楚子郑伯伐宋【左传曰郑伯防楚子伐宋取朝郏】
　　宋鱼石复入于彭城【左传曰楚子辛郑皇辰侵城郜取幽丘同伐彭城纳宋鱼石向为人鳞朱向带鱼府焉以三百乘戍之而还杜氏曰彭城宋邑张氏曰今徐州彭城县蘓氏曰公孙寜仪行父言纳而鱼石不言纳盖楚庄诛陈罪人疑若无罪故书纳以正其罪鱼石之书复入而先言楚郑之伐以着其纳乱臣也故不言自楚而特书复入然不书叛者复入而将以乱国非直叛君而已故鱼石栾盈之罪重于赵鞅宋辰也高氏曰此楚郑间晋之变孙氏曰伐宋取彭城与鱼石守之以逼宋也其曰宋鱼石复入于彭城者不与楚郑伐宋取邑以与宋叛臣也故以鱼石自入犯君为文】
　　公至自晋
　　晋侯使士匄来聘【左传曰拜朝也襄陵许氏曰公朝始至而聘使绍至晋悼之下诸侯肃矣此列国之所以睦而叛国之所以服也高氏曰书晋侯与宣公十年书齐侯同义】
　　秋
　　杞伯来朝【左传曰劳公且问晋故公以晋君语之杞伯于是骤朝于晋而请为昬】八月
　　邾子来朝【左传曰即位而来见也】
　　筑鹿囿【杜氏曰筑墙为鹿苑高邮孙氏曰春秋兴作皆书虽城池之固门廐之急无遗焉重民力也况耳目之翫一身之娱哉高氏曰成公之季大国来聘小国来朝国家闲暇矣不务修其刑政而筑鹿囿前此未有书筑囿者自此之后昭九年筑郎囿定十三年筑蛇渊囿人君之示子孙也其可不戒哉】
　　己丑公薨于路寝
　　冬
　　楚人郑人侵宋【左传曰宋老佐华喜围彭城老佐卒焉楚子重救彭城伐宋宋华元如晋告急韩献子为政曰欲求得人必先勤之成霸安疆自宋始矣晋侯师于台谷以救宋遇楚师于靡角之谷楚师还】
　　晋侯使士鲂来乞师【鲂音房公作彭○左传曰晋士鲂来乞师季文子问师数于臧武仲对曰伐郑之役知伯实来下军之佐也今彘季亦佐下军如伐郑可也事大国无失班爵而加敬焉礼也从之襄陵许氏曰悼公之时霸业复兴而乞师以救宋犹遵厉公故事元年而后遂无乞师则召兵而已矣】
　　十有二月
　　仲孙蔑防晋侯宋公卫侯邾子齐崔杼同盟于虚朾【虚起居切朾它丁切○左传曰谋救宋也宋人辞诸侯而请师以围彭城杜氏曰虚朾宋地髙氏曰诸侯师至而楚郑之师以退故宋人辞诸侯而请其师以围彭城而先为此盟也】丁未我君成公
　　【经书月三书日三大衍厯正月丙辰大辛酉冬至庚申五日二月丙戌小三月乙夘大四月乙酉小五月甲寅大六月甲申小七月癸丑大八月癸未小已丑七日九月壬子大十月壬午大十一月壬子小十二月辛巳大丁未二十七日】

　　春秋纂言卷八
<经部,春秋类,春秋纂言>
　　钦定四库全书
　　春秋纂言卷九　　　　　　元　吴澄　撰
　　襄公【名午成公妾定姒之子在位三十一年】
　　元年【己丑简王十四年崩○晋霸悼公周元年○蔡景二十年○曹成六年○卫献五年○郑成十三年○陈成二十七年○桓六十五年○宋平四年○齐灵十年○秦景五年○楚共十九年○吴夀梦十四年】
　　春
　　王正月
　　公即位【襄公生甫四嵗大臣相之见诸臣而行即位之礼】
　　仲孙蔑防晋栾黡宋华元卫殖曹人莒人邾人滕人薛人围宋彭城【左曰非宋地追书也于是为宋讨鱼石故称宋彭城降晋晋人以宋五大夫在彭城者归寘诸瓠丘齐人不防彭城晋人以为讨齐太子光为质于晋谷梁曰系彭城于宋者不与鱼石也刘氏曰鱼石走之楚楚子取彭城而封之诸侯为是讨之楚已取彭城矣曷为系之宋楚子不得取之宋鱼石不得受之楚也师氏曰苟书彭城而不书宋则无以见鱼石之不臣楚子之奬乱与夫诸侯讨叛之功矣】
　　夏
　　晋韩厥帅师伐郑【厥公作屈○左曰晋韩厥荀偃帅诸侯之师伐郑入其郛败其徒兵于洧上】
　　仲孙蔑防齐崔杼曹人邾人人次于鄫【鄫公作合○左传曰东诸侯之师次于鄫以待晋师杜氏曰鄫郑地在陈留襄邑县东南高氏曰晋以韩厥已足以当郑不欲重勤东诸侯之师故使次于鄫以震郑心且备楚师之出也】
　　秋
　　楚公子壬夫帅师侵宋【左曰晋师自郑以鄫之师侵楚焦夷及陈晋侯卫侯次于戚以为之援楚子辛救郑侵宋吕留郑子然侵宋取大邱孙氏曰楚师侵宋所以救郑也高氏曰楚不敢敌诸侯之师卒不为动则有以量楚力所至矣以其无名加兵故书曰侵】九月
　　辛酉天王崩【蕳王也在位十四年子泄心嗣是为灵王】
　　邾子来朝【高氏曰公虽新立才四嵗尔又在衰绖之中岂能以礼相接乎】
　　冬
　　卫侯使公孙剽来聘【剽匹妙切○高氏曰剽盖卫国用事者厥后遂逐卫侯而自立】
　　晋侯使荀防来聘【孙氏曰天王崩邾子卫晋之朝聘皆不臣也高氏曰二国来聘以公新即位故也凡聘必以礼乐相见公在丧中又遭天王之丧而邾子来朝是时讣未至于诸侯犹可言也至冬而晋卫二国不废聘好则诸侯不臣之罪着矣纵彼未闻讣而来鲁亦岂可晏然受之乎】
　　【经书月二书日一大衍厯正月辛亥小丁卯冬至二月庚辰大三月庚戌小四月己夘大五月己酉小六月戊寅大七月戊申小八月丁丑大九月丁未小辛酉十五日十月丙子大十一月丙午小十二月乙亥大】
　　二年【庚寅灵王元年○晋霸悼二○蔡景二十一○曹成七○卫献六○郑成十四卒○陈成二十八○杞桓六十六○宋平五○齐灵十一○秦景六○楚共二十○吴夀梦十五】
　　春
　　王正月
　　简王【五月而速也】
　　郑师伐宋【左传曰楚令也高氏曰楚以彭城故令郑伐之郑受制于夷狄而为之伐中国襄陵许氏曰书伐宋者积郑之疚】
　　夏
　　五月
　　庚寅夫人姜氏薨【此成公夫人齐姜也】
　　六月
　　庚辰郑伯睔卒【睔古困切○左传曰郑成公疾子驷请息肩于晋公曰楚君以郑故亲集矢于其目非异人任寡人也若背之是弃力与言其谁防我免寡人唯二三子襄陵许氏曰郑之托于楚夫岂以中国为终可畔既防其徳遂不可反是以君子贵谋始也澄曰郑成公也在位十四年子髠顽嗣是为僖公高氏曰不书者以成公背中国故诸侯不防其葬也】
