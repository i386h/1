<!-- { "loadSidebar": true } -->
　　卫人杀州吁于濮【濮音卜○左传曰州吁未能和其民厚问定君于石子石子曰王觐为可曰何以得觐曰陈有宠于王陈卫方睦若朝陈使请必可得也厚从州吁如陈石碏使告于陈曰卫国褊小老夫耄矣无能为也此二人者实弑寡君敢即图之陈人执之而请涖于卫卫使右宰丑涖杀州吁于濮石碏使其宰獳羊肩杀石厚于陈公羊传曰称人讨贼之辞也程子曰卫人众辞举国杀之也陆氏曰凡作乱自立为君而国人杀之者皆称人以杀言众所共弃不君之也张氏曰濮水名在曹卫之间受河汴二水东北至漓派分为二俱东北至钜野入济】
　　冬
　　十有二月
　　卫人立晋【左传曰卫人逆公子晋于邢宣公即位谷梁传曰卫人者众辞也立者不宜立也髙氏曰晋乃桓公之弟庄公之子于次当立又国人之所同欲而谓之不宜何也彼曰我君之子也国我之国我宜立国人亦曰彼吾君之子也国乃其国彼当立是诸侯之子不必命于天子特以公子之亲众人宜之而自立也如此则千乘之国皆可擅置其君而邦君之子皆可专有其国矣孙氏曰诸侯受国于天子非国人可得立也髙邮孙氏曰晋以国人众立宜有得立之礼圣人特于疑似之间而明不当立之义澄曰春秋常事不书若所宜立则以常事经不书矣簒贼既讨卫国无君众人同心择所宜立者立之疑于不害义矣圣笔别嫌眀微特书于经谷梁之传得其防矣哉沙随程氏曰尹氏立王子朝一族之私也卫人立晋一国之公也立晋者着晋无干位之嫌也时王政不及于诸侯若平世须王命而后可】
　　【经书月三书日一大衍厯正月甲子大丙子冬至二月甲午小戊申十五日三月癸亥大四月癸巳小五月壬戌大六月壬辰小七月辛酉大八月辛夘小九月庚申大十月庚寅小十一月己未大十二月己丑小长厯戊申在三月十七日】
　　五年【癸亥桓王二年○蔡宣三十二○曹桓三十九○卫宣公晋元年○晋鄂六○郑庄二十六○陈桓二十七○杞武三十三○宋殇二○齐僖十三○秦文四十八○楚武二十三】
　　春
　　公观鱼于棠【左观作矢○左传曰公将如棠观鱼者臧僖伯谏曰凡物不足以讲大事其材不足以备器用则君不举焉山林川泽之实器用之资皂之事官司之守非君所及也公曰吾将畧地焉遂徃陈鱼而观之公羊传曰棠济上邑杜氏曰髙平方与县北有武唐亭张氏曰今单州鱼台县有鲁侯观鱼台澄曰古者天子季冬之月命渔师始渔先荐寝庙隠公葢非为宗庙尝鱼而徃棠乃逺地渔师取鱼而公徃观之特为游观之乐耳】
　　夏
　　四月
　　葬卫桓公【左传曰卫乱是以缓张氏曰桓弑十四月贼讨而后葬桓公名完而諡桓古不讳嫌名也陵阳李氏曰先儒以为卫侯爵而称公葢罪其臣子不请于王而私自諡按齐鲁侯爵而自丁公鲁公以来皆号为公则其来已乆非昉于东迁之后矣周公制礼五等诸侯子曰公子孙曰公孙宫曰公宫门曰公门未闻邾莒之邦子称子子许宿之国孙称男孙者也而何独靳于諡哉故诸侯之諡例称公其常也先儒执于秦汉以后尊君卑臣之文而不考之礼故一眀之以破后世謟谀之习】
　　秋
　　卫师入郕【郕公作盛后同郕音成○左传曰卫之乱也郕人侵卫故卫师入郕公羊传曰将卑师众称师将卑师少称人将尊师少称将将尊师众称某帅师君将不言率师书其重者也杜氏曰东平刚父县有郕郷张氏曰今之单州任城县也澄曰郕国名伯爵卫与郕皆文王之子郕乘乱侵卫已非礼卫又报复而入其国莒入向鲁入极且不可况以师而入兄弟之国乎】九月
　　考仲子之宫初献六羽【左传曰考仲子之宫将万焉公问羽数于众仲对曰天子用八诸侯用六于是初献六羽始用六佾也程子曰考始成而祀也仲子不得为夫人故别宫以祀之成王赐鲁用天子礼乐祀周公后世遂羣庙皆用仲子别宫故不敢同羣庙而用六羽也书初献见前此用八之僣也沙随程氏曰夫人已配先公之庙故妾母别立宫然隠公预为桓公考仲子之宫是以妾僣妾母也妇人无武事故有羽而无干献六羽是以妾僣夫人也】
　　邾人郑人伐宋【左传曰宋人取邾田邾人告于郑曰请君释憾于宋敝邑为道郑人以王师防之伐宋入其郛杜氏曰邾主兵故序郑上】
　　螟【螟音○虫食苗心曰螟为灾故书】
　　冬
　　十有二月
　　辛巳公子彄卒【彄苦侯切○书氏书名三命之大夫彄臧僖伯也】
　　宋人伐郑围长葛【左传曰报入郛之役赵氏曰伐国而围邑皆书之不可偏遗也苏氏曰伐其国又围其邑也张氏曰长葛郑邑今颍昌府长葛县宋殇公以邾郑伐已之故报怨于郑声其罪而围其邑澄曰前书莒人伐杞取牟娄一加兵即取其邑取之易也宋虽加兵于郑之邑而取之难故围之经年乃能取】
　　【经书月三书日一大衍厯正月戊午大辛巳冬至二月戊子小辛亥大寒三月丁巳大壬午雨水四月丁亥小壬子春分五月丙辰大癸未谷雨六月丙戌大癸丑小满七月丙辰小甲申夏至八月乙酉大甲寅大暑闰月己夘小九月甲申大十月甲寅小十一月癸未大十二月癸丑小辛巳二十九日长厯是年闰十二月】
　　六年【甲子桓王三年○蔡宣三十三○曹桓四十○卫宣二○晋哀侯光元年○郑庄二十七○陈桓二十八○杞武三十四○宋殇三○齐僖十四○秦文四十九○楚武二十四】
　　春
　　郑人来输平【输左作渝○来者彼来求我非我徃求彼也输谓输写其情平谓两国昔有忿怨如地之不平今悉刬削而使之平也输平犹曰纳欵也上年鲁尝同宋卫伐郑今郑释其怨而求和于鲁故曰来输平沙随程氏曰输如吕刑输而孚之输我无欲平之意而郑输其平于我孙氏曰郑来输成平四年翚防诸侯伐郑之怨也胡氏曰输者纳也平者成也公之未立与郑战于狐壤元年及宋盟于宿四年遇宋于清其秋防师伐郑宋鲁为党与郑有旧怨眀矣郑来纳成解仇释怨以利相结离宋鲁之党也永嘉陈氏谓春秋之初宋鲁陈卫为一党齐郑为一党今郑先来与鲁平就合齐鲁之交自此以后鲁合于齐郑而离宋鲁之交矣张氏曰郑庄之纳平为合党敌宋许继以纳祊而未即求许所以为败宋入许之权舆鲁隠入于其术中也】
　　夏
　　五月
　　辛酉公防齐侯盟于艾【左传曰始平于齐也杜氏曰春秋鲁与齐不平艾泰山牟县有艾前山张氏曰今之袭庆府奉符县也澄曰前此鲁未尝与齐交因郑人来输平之后郑遂合齐鲁之交而公始与齐盟葢皆郑庄谋也】
　　秋
　　七月【公羊传曰此无事何以书四时具然后为年程子曰无事书首月天时王月备而后成嵗也】
　　冬
　　宋人取长葛【张氏曰宋自去冬围长葛经年不解志在必取郑庄不求保其土地人民反结交于鲁以为后日报复之计而与长葛于宋宋殇虽若得志而后日终受郑庄报复蹙国丧师以及其身】
　　【经书月二书日一大衍厯正月壬午大丙戌冬至二月壬子小三月辛巳大四月辛亥小五月庚辰大六月庚戌小经传五月庚申辛酉在六月七月己夘大八月己酉小九月戊寅大十月戊申大十一月戊寅小十二月丁未大长厯辛酉五月十二日】
　　七年【乙丑桓王四年○蔡宣三十四○曺桓四十一○卫宣三○晋哀二曲沃武公称元年○郑庄二十八○陈桓二十九○杞武三十五○宋殇四○齐僖十五○秦文五十○楚武二十五】
　　春
　　王三月
　　叔姬归于纪【薛氏曰叔姬者何纪伯姬之妹也媵不从乎嫡盛礼而归之非礼也何氏曰叔姬者伯姬之媵至是乃归者待年父母国也澄曰伯姬叔姬葢皆惠公之女伯姬隠二年归为纪夫人叔姬不同归者年小而待年于国既长则归从其嫡常事尔不当书隠公欲厚于先公之女而如归嫡之礼以归于纪故书之以着其非礼或谓嘉其贤或谓闵其无终故书者皆非也圣人笔削有定法岂逆计其他日之事而预书之也哉】
　　滕侯卒【左传曰不名未同盟也公羊传曰不名微国也程子曰不名史阙也赵氏曰凡诸侯同盟名于载书朝防名于要约聘告名于简牍故于卒赴可知而纪也非此则否示详慎也左氏云同盟薨则赴以名于理不安岂有臣子正当创巨痛深之日乃忍称君之名礼篇所録云寡君不禄而已春秋诸侯卒不同盟者凡五十二人九人不书名余并书名澄按微国亦有书名者唯无可考证则旧鲁史不载其名而夫子因之也杜氏曰滕国在沛丘县东南张氏曰今徐州滕县也】
　　夏
　　城中丘【杜氏曰中丘在琅邪临沂县东北张氏曰今沂州临沂县鲁无敌国外患之警盛夏兴工筑非人君重民力之意程子曰凡用民力兴作不时害义固为罪虽时且义必书见劳民为重事也书城者完旧也书筑者创始也杜氏谔曰春秋书城邑二十四城中丘为之始】
　　齐侯使其弟年来聘【左传曰夷仲年来聘结艾之盟也澄曰年非卿非大夫特以国君之弟其尊同于再命之大夫故名而不氏着其弟二字于上以见其属之贵而齐侯宠用之与命卿大夫同也年若为三命之卿则书公子年若再命之大夫则但书年今于年之上加其弟字以见其非三命亦非再命也聘者诸侯遣大夫通好与国齐鲁初通好而为艾之盟至此齐遣人来聘以继前好也】
　　秋
　　公伐邾【左传曰为宋讨也杜氏曰公拒宋而与郑平欲以郑为援今郑复与宋盟故惧而伐邾欲以求宋故曰为宋讨胡氏曰奉词致讨曰伐宋先取邾田故邾入其郛鲁与邾仪父元年盟于蔑矣邾何罪可声髙氏曰着公背元年之盟也葢宋之伐郑公实与谋而邾乃鲁之附庸宋取邾田邾不告鲁而以告郑至是公因为宋伐之自背其盟为人伐人非义之甚】
　　冬
　　天王使凡伯来聘【杜氏曰凡伯周卿士凡国伯爵也汲郡供县东南有凡城张氏曰今濬州黎阳县之境澄曰凡葢周公之后封于凡入为王朝六命之卿加一命而爵为七命之伯也程子曰周礼时聘以结诸侯之好诸侯不脩臣职而聘之非王体也永嘉吕氏曰隠公即位已七年其臣未有一如京师而天子乃遣使以聘之何哉十二公之中鲁之臣如京师者六王之臣来聘者八然止于宣公自宣十年定王使王季子来聘之后鲁立五公周更四王皆无来聘之文葢周室之衰尤甚于前礼文不足以结诸侯矣书来求者三则止于文公书来锡者三则止于成公】戎伐凡伯于楚丘以归【杜氏曰楚丘卫地在济隂城武县西南张氏曰戎见隠二年或云此戎乃已氏之戎本昆吾氏之别种周衰入居中国者也楚丘今拱州之楚丘县汉为梁国已氏县非卫之楚丘杜注卫地非也髙氏曰此执凡伯也而曰伐者初戎朝于周发币于公卿凡伯弗宾故戎执之夫戎慕夏礼而发币凡伯乃弗宾至是见执故书戎伐见戎执词且有兵众也○经书月一书日无大衍歴正月丁丑小壬辰冬至二月丙午大三月丙子小四月乙巳大五月乙亥小六月甲辰大七月甲戌小八月癸夘大传七月庚申在八月九月癸酉小十月壬寅大十一月壬申小十二月辛丑大长歴是年闰十二月】
　　八年【丙寅桓王五年○蔡宣三十五卒○曺桓四十二○卫宣四○晋哀三○郑庄二十九○陈桓三十○杞武三十六○宋殇五○齐僖十六○秦宁公元年○楚武二十六】
　　春
