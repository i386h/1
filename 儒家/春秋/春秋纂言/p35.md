<!-- { "loadSidebar": true } -->
　　辛丑公薨【左传曰公傅夺卜齮田公弗禁共仲使卜齮贼公于武闱澄按弑而书薨而不地义与隐公同】
　　九月
　　夫人姜氏孙于邾【孙去声○左传曰共仲通于哀姜哀姜欲立之闵公之死也哀姜与知之故孙于邾澄按夫人不奔齐而奔邾者盖有淫行与弑谋身负二恶自歉于心而畏齐桓故不敢归齐也】
　　公子庆父出奔莒【左传曰成季以僖公适邾共仲奔莒乃入立之以赂求共仲于莒莒人归之及宻使公子鱼请不许哭而徃共仲曰奚斯之声也乃缢张氏曰庆父与哀姜谋弑闵公欲自立而不遂此鲁国秉礼之验也方季友适邾之时使鲁国无人安能逐姜氏庆父哉季友既立僖则当正庆父之罪致辟于甸人以致两弑其君之讨乃以赂求于莒不许其入而已又立孟氏与叔牙同无轻重之别岂非邦宪之失与】
　　冬
　　齐高子来盟【来盟盖与季友盟立僖公也髙傒不书名而书子者其时鲁无君季友接之以二臣相见也】
　　十有二月
　　狄入卫【左传曰卫懿公及狄人战于荥泽卫师败续遂灭卫卫之遗民男女七百有三十人益之以共滕之民为五千人立戴公以庐于曹齐侯使公子无亏帅车三百乗甲士三千人以戍曹归公乗马祭服五称牛羊豕鸡狗皆三百与门材归夫人鱼轩重锦三十两杜氏曰戴公其年卒立文公孔氏曰此年之末文公即位戴公为君不过十数日尔张氏曰卫之灭非特懿公好鹤失人心自惠公即位宣姜淫恣耽乐忘政习贯为常公又重之亡形已具故狄人一至而涣然离散国随以亡非齐桓救而封之则康叔之后至此无唯类矣桓公迎其遗民立文公而为之建国家社稷此所以止书入也以卫懿春秋初时大国方兴齐侯胥命欲为方伯才四十年沦于亡灭故治国必先齐家而乱之祸不篡则灭可不戒哉】
　　郑弃其师【左传曰郑人恶髙克使帅师次于河上久而弗召师溃而归髙克奔陈澄闻之吾夫子曰以不教民战是为弃之古人视民如赤子故平日教之习战一旦不得已而用之于军旅欲其完师而归一无所损也今郑无战鬬之事乃使其臣将兵于外久而弗得归致其众溃散非弃其民而何哉】
　　【经书月五书日二大衍歴正月辛巳大乙酉冬至二月辛亥小三月庚辰大四月庚戌小五月己卯大乙酉七日六月己酉小七月戊寅大八月戊申大九月戊寅小经八月辛丑在此月十月丁未大十一月丁丑小十二月丙午大长厯是年闰五月辛丑八月二十五日】















　　春秋纂言卷四
<经部,春秋类,春秋纂言>
　　钦定四库全书
　　春秋纂言卷五　　　　　　元　呉澄　撰
　　僖公【名申庄公子闵公庶兄母成风夫人声姜在位三十三年】
　　元年【壬戌惠王十八年○齐覇桓二十七年○蔡穆十六年○曹昭三年○衞文公燬元年○晋献十八年○郑文十四年○陈宣三十四年○杞惠十四年○宋桓二十三年○秦穆公任好元年○楚成十三年】
　　春
　　王正月
　　齐师宋师曹师次于聂北救邢【曹师左作曹伯○左传曰诸侯救邢邢人溃出奔师师遂逐狄人杜氏曰聂北邢地次者按兵观衅以待事也张氏曰次于聂北屯兵便利以援邢而惧狄桓公用兵之规模主于持重故不遽决于一战而持乆以待之澄按庄三十二年冬狄伐邢闵元年春齐救邢盖齐师进而狄师退故不言战狄师虽不逼邢然両年之间以兵徃来蹂践邢衞之境邢虽未破亦岌岌矣至二年冬破衞国死衞君则狄之势愈张既入衞又移师于邢故齐桓率诸侯次于聂北救邢邢不能支狄众溃而出奔就诸侯之师诸侯遂以师逐狄人而退之】
　　夏
　　六月
　　邢迁于夷仪【夷仪公作陈仪后同○左传曰其邢器用而迁之师无私焉杜氏曰夷仪邢地张氏曰按舆地广记河北龙冈县北一百五十里有夷仪岭澄曰邢人頼诸侯救援之力众虽自溃而非为狄所入也诸侯逐退狄师然邢国遭狄人二年攻伐之余不复可立国矣故诸侯之师具邢噐用而迁之于夷仪然后邢得以复存也邢迁者邢自欲迁也故不曰迁邢】
　　齐师宋师曹师城邢【邢即夷仪也邢既迁则夷仪乃邢国之所在故不书城夷仪而曰城邢也张氏曰邢虽已迁无力自城诸侯若不城之终未能以自定桓公因其既迁命三师为之版筑使之足以守而居之安】
　　秋
　　七月
　　戊辰夫人姜氏薨于夷齐人以归【左传曰哀姜孙于邾齐人取而杀之于夷以其尸归沙随程氏曰夷齐地夫人薨不地今地何也齐为我讨也齐人以归者以其丧归于我或谓齐人取其尸归于齐者非也既薨于齐地则以归者归于我也张氏曰自文姜弑桓公得逃致辟而滛纵益甚使鲁国三四十年间浊乱昏迷卒成再弑其君之祸至此齐桓举方伯之軄庆父哀姜皆死然后三纲稍明人伦粗正此纵罪诛恶失得之明验也澄按自齐桓既覇之后诸侯无敢有弑君者仅鲁有弑闵一事然乱贼遄诛无得幸免霸政之有功于世道也哀姜或桓女或襄女虽己子兄子必杀无赦以义夺恩与石碏杀厚义同庄公求昬于齐当齐桓之世齐桓甚难其事庄公不惮屈辱求之始成昬鲁庄齐桓计其年当相若则哀姜决非桓女若以为僖女则必不娶其母之妹以为夫人故疑是襄女也然襄公弑庄公之父而后乃娶其女其忘雠不天鬼神所不祐哀姜之不得其死也宜哉】
　　楚人伐郑【孙氏曰庄十年荆败蔡师于莘始见于经十四年入蔡称荆二十三年来聘始进称人二十八年伐郑又称荆今曰楚人伐郑者以其兵众地大渐通诸夏复其旧封比之小国也故自此十数年侵伐用兵皆称人焉张氏曰荆至是称楚者盖荆乃州之名也商颂称奋伐荆楚则楚亦其国之旧名但自武文以来虽骎骎彊盛而未暇正其国之名号故以州称及熊頵即位令尹子文得政始定改号曰楚以交于中国前此独来聘称人其侵败中国皆以州举自此始称号称人则浸彊而陵驾中国然终齐桓世虽伐灭小国止称人者以桓之力犹足以制之也桓没而宋襄覇然后始列于防盟偃然主诸侯而春秋有以爵书者矣】
　　八月
　　公防齐侯宋公郑伯曹伯邾人于柽【柽公作朾○左传曰谋郑故也澄曰邾人邾卿也有国君在臣虽当称名亦降称人杜氏曰陈国陈县西北有柽城张氏曰今宛丘县也楚人伐郑桓公不遽救而防诸侯谋之盖楚方彊而公谋制楚十全之防也】九月
　　公败邾师于偃【偃公作缨○左传曰虚丘之戍将归者也杜氏曰邾人送哀姜还因戍虚丘欲以侵鲁邾人归公要而败之偃邾地沙随程氏曰以受哀姜之故是必请于防而伐之】
　　冬
　　十月
　　壬午公子友帅师败莒师于郦获莒挐【郦音狸公作犂谷作丽挐女居女加二切○杜氏曰莒既不能为鲁讨庆父受鲁之赂而又重来其求无厌张氏曰求赂而以兵至沙随程氏曰莒受庆父复侵我至郦故公子友帅师败之澄曰莒小国其卿一命称人挐国君之弟同于再命故称名】
　　十有二月
　　丁巳夫人氏之丧至自齐【沙随程氏曰齐鲁接境自薨于夷越一百七十日始至者鲁人迎之不亟也杜氏曰不称姜阙文】
　　【经书月七书日三大衍歴正月丙子小庚寅冬至二月乙巳大三月乙亥小四月甲辰大五月甲戌小六月癸卯大七月癸酉小八月壬寅大经七月戊辰在此月九月壬申小十月辛丑大十一月辛未小经十月壬午在此月十二月庚子大丁巳十八日长歴是年闰十一月戊辰七月二十七日壬午十月十二日】
　　二年【癸亥惠王十九年○齐覇桓二十八○蔡穆十七○曹昭四○卫文二○晋献十九○郑文十五○陈宣三十五○杞惠十五○宋桓二十四○秦穆二○楚成十四】
　　春
　　王正月
　　城楚丘【左传曰诸侯城楚丘而封卫焉不书所防后也谷梁传曰楚丘卫邑也其城何封卫也不言城卫何卫未迁也胡氏曰桓公率诸侯城之而封衞也沙随程氏曰闵二年十二月狄入卫至是逾年诸侯始城楚丘以处文公救患之师缓不及事且不反其旧都故不列所以城之者张氏曰卫灭之后齐桓公立戴公以庐于漕漕今滑州之白马其年戴公卒文公立桓公城楚丘而封之楚丘今开德府卫南县盖分版筑之役于诸侯而鲁徃城之也刘氏曰诗序谓文公徙居楚丘始建城市而营宫室由此而言文公先徙居而后建城市不得云卫未迁也薛氏曰楚丘卫之徙都也孰城之我城之也诗定之方中文公始作楚宫定星之中夏时之十月也十月迁楚丘俟卫迁而后鲁城之书之若内邑然桓公为有过矣澄曰胡程从左氏以为诸侯城之张薛以为鲁独力城之三传胡张皆以为城之而封卫刘薛以为卫迁而后城按卫之有国旧矣为狄所入而迁于楚丘曰封卫者缪也邢迁于夷仪而后诸侯城之此亦当是卫既迁楚丘而后城之也然城邢序诸侯而此不序城邢不言城夷仪而此言城楚丘刘薛程氏盖颇得经意又按闵二年十二月狄入卫其月文公即位观诗所谓作于楚宫皆文公自营其宫室岂待逾年之后鲁方徃城其邑乎况元年诸侯之城邢只是救邢之师就为之城鲁卫相去非接境诸侯皆燕兵投甲而鲁独兴众逺适卫地筑城齐桓之覇令应不如是疑当如庄三十二年城小谷之例楚丘亦是鲁地隠七年凡伯聘鲁而戎伐之于楚丘则楚丘之地在周东鲁西故近鲁之戎得就其地伐之但今无所考不见鲁地之楚丘的在何处尔张氏谓戎伐凡伯之楚丘非卫地者是矣而又以楚丘为梁国楚丘县属今之拱州则又不可以为鲁地也姑阙之】
　　夏
　　五月
　　辛巳葬我小君哀姜【哀姜有罪齐桓以覇令诛之者义也然姜实庄公之正配僖公之适母也子无绌母之道僖公以小君葬之者礼也】
　　虞师晋师防下阳【下公谷作夏○左传曰晋荀息以垂棘之璧与屈产之乘假道于虞以伐虢虞公许之且请先伐虢遂起师晋里克荀息帅师防虞师伐虢灭下阳谷梁传曰非国而曰灭重夏阳也夏阳者虞虢之塞邑也灭夏阳而虞虢举矣程子曰下阳邑也虢之亡由此故即书灭张氏曰下阳与上阳为对虢之塞邑在今陜州平陆县上阳在陜县虢所都也虞周太王子仲雍所封其都亦在平陆之地虢文王弟虢叔之后晋成王弟唐叔之后国都在今太原府晋献公佹诸武公之子也武公以曲沃伯篡晋献公嗣立浸以兵吞噬近地之小国晋与虞虢为邻自庄公末因虢人侵晋而谋于士蒍以圗虢为务今始与虞伐之盖先以璧马重赂间虞虢之交使虞人不知其谋忘辅车相依之势反道晋以灭下阳下阳者控制虞虢之要地晋取下阳而虞虢举矣故春秋于此书灭虞首兵盖以爵先晋亦如邾之道郑所以见虞之自取灭亡也】
　　秋
　　九月
　　齐侯宋公江人黄人盟于贯【贯公作贯泽○左传曰服江黄也杜氏曰江黄楚与国也始来服齐故为合诸侯张氏曰江在汝南安阳县今蔡州新息县之地黄嬴姓国在汝南弋阳县今光州定城县贯今兴仁府济隂县有贯城齐桓谋楚先服此二国皆迫近楚之境者所以逺交而孤楚势此桓公服楚之规模也唯宋与盟不烦诸侯也】
　　冬
　　十月
　　不雨【谷梁传曰不雨者勤雨也张氏曰书此以见鲁国上下皆以无雨为忧止书首时自酉至亥三月皆不雨也】
　　楚人侵郑【张氏曰楚自庄三十年楚頵已长杀子元用子文为令尹子文毁家以纾国难兵势浸彊故比年侵伐郑若非齐桓两嵗之间专以圗楚为事必未能制之于召陵而执宋公盟诸侯之事不在僖十九年之后矣】
