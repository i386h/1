<!-- { "loadSidebar": true } -->
　　季姬及鄫子遇于防使鄫子来朝【鄫谷作绘后同○公羊传曰使来朝使来请己也赵氏曰穪季姬明鲁未嫁女也若是鄫夫人不当言与鄫子遇此时鄫子请娶之明年归鄫公谷説是孙氏曰季姬上无归鄫之文则是未嫁者此年六月季姬鄫子遇于防明年九月季姬归于鄫是季姬先与鄫子遇而后嫁也张氏曰鄫姒姓禹后汉属东海郡晋属琅琊今在沂州承县东北有鄫故城又有鄫山澄曰季姬盖亦庄公女九年所书伯姬之妹也不系国未嫁也张氏以为僖公之女按时君之女称子此不称子则知非僖公女也未嫁之女而与鄫子私相邂逅于防地是滛奔也姬既私遇之后使鄫子来朝鲁而请昬娶之为夫人也鄫子季姬滛行同于禽兽不足责也僖公为国君而不能正家如此何以居人上乎髙氏曰季姬许嫁邾子自是邾人怨鄫子両国祸难不觧由此】
　　秋
　　八月
　　辛卯沙鹿崩【谷梁传曰沙山名林属于山为鹿公羊传曰河上之邑也杜氏曰平阳元城县东有沙鹿土山在晋地刘氏曰曷为不系国名山大川不以封诸侯守之山不可以系国也澄曰鹿麓古字通用山足也易云即鹿无虞沙鹿崩者沙山连足而崩也】
　　狄侵郑【张氏曰狄数犯畿内之诸侯而齐桓不能治自入卫伐邢灭温而至此覇图弱而王室卑诸侯受祸着齐桓之怠也】
　　冬
　　蔡侯卒【许乙切○蔡穆公也在位二十九年子甲午嗣是为庄公】
　　【经书月二书日一大衍厯正月庚寅大己亥冬至二月庚申小三月己丑大四月己未小五月戊子大六月戊午小七月丁亥大八月丁巳小九月丙戌大经八月辛卯在此月十月丙辰小十一月乙酉大十二月乙卯小长厯辛卯八月六日】
　　十有五年【丙子襄王七年○齐覇桓四十一○蔡庄公甲午元年○曹共八○卫文十五○晋惠六○郑文二十八○陈穆三○杞成十○宋襄六○秦穆十五○楚成二十七】
　　春
　　王正月
　　公如齐【按僖十年朝齐今年又朝齐是用五年一朝之制同于事天子矣】
　　楚人伐徐【左传曰徐即诸夏故也澄按徐戎之首僣王楚效之也次僣王徐楚同恶者也因齐桓之合诸侯匡天下徐亦革面而即诸夏以即诸夏而为楚所伐可悲也夫】
　　三月
　　公防齐侯宋公陈侯卫侯郑伯许男曹伯盟于牡丘遂次于匡【左传曰寻葵丘之盟且救徐也澄按将救徐而先寻盟使葵丘之盟不寒则何以寻为哉张氏曰葵丘之盟诸侯既聼命矣此为楚人伐徐而合诸侯即驱之讨楚救徐可也又从而盟之诸侯不一故也人心已一而复贰非覇主救灾恤患之志怠而人心始懈乎牡丘齐地齐语曰筑五鹿中牟盖与牡丘以卫诸夏之地注云四塞诸夏之阙也地谱云与匡近匡卫地今开封府长垣县西南】
　　公孙敖帅师及诸侯之大夫救徐【帅公作率后并同○何氏曰讥诸侯救徐而不自徃遣大夫徃卒不能觧也胡氏曰徐在山东与齐宻迩楚都于郢距此逺矣今楚肆其凭陵暴横而桓公之救特勉彊不得已而应之耳书此所以着桓公之霸业已衰也】
　　夏
　　五月
　　日有食之【左传曰不书朔与日官失之也】
　　秋
　　七月
　　齐师曹师伐厉【左传曰以救徐也杜氏曰厉楚与国义阳随县北有厉乡张氏曰按兵法攻所必救厉在徐楚之间欲楚之必救以觧徐也然继此楚败徐于娄林则厉在所不必救明年不克救徐而还高氏曰诸侯大夫皆救徐而齐侯独帅曹同伐厉厉虽可讨然非所以救徐也见彊楚之难御而中国之威已顿矣】
　　八月
　　螽
　　九月
　　公至自防【公羊传曰桓公之防不致此何以致久也髙氏曰以防致者始于此春秋所书凡二十有三公自正月如齐因而防盟暴师于外已逾二时而以防致见救徐之无功也】季姬归于鄫【鄫子请娶季姬僖公许之而至此始归也】
　　己夘晦震夷伯之庙【左传曰于是展氏有隠慝焉赵氏曰晦晦朔之晦杜氏曰震者雷电击之也夷伯鲁大夫展氏之祖父夷諡伯字大夫既卒书諡字澄曰隠慝谓人所不知之罪恶张氏曰天之怒击每在于恶熟而人诛不加之后】
　　冬
　　宋人伐曹【左传曰讨旧恶也裘陆许氏曰同盟始自相攻桓不能已矣张氏曰庄十四年曹从齐桓伐宋宋至今憾之今诸侯始贰曹方有王事而襄公乘虚伐之尚可继桓而图霸乎】楚人败徐于娄林【杜氏曰娄林徐地下邳僮县东南有娄亭张氏曰今在泗州临淮县书以见楚兵之独胜而救徐之威不立伐厉之谋无补也】
　　十有一月
　　壬戌晋侯及秦伯战于韩获晋侯【胡氏曰不言师败绩君重于师也大夫战而见获必书师败绩师与大夫敌也张氏曰秦舎晋君于外已而归诸晋所以不书以归也韩今同州韩城县】
　　【经书月七书日二大衍厯正月甲申大甲辰冬至二月甲寅大三月甲申小四月癸丑大日食经书五月日食程氏公説曰十二年庚午日食后见一闰而杜预长厯无闰故四月癸丑乃春秋五月也五月癸未小六月壬子大七月壬午小八月辛亥大九月辛巳小十月庚戌大经九月己夘晦今在十月晦闰月庚申小十一月己酉大壬戌十四日十二月己卯小长厯五月壬子朔不入食限】
　　十有六年【丁丑襄王八年○齐霸桓四十二○蔡庄二○曹共九○卫文十六○晋恵七○郑文二十九○陈穆四○杞成十一○宋襄七○秦穆十六○楚成二十八】
　　春
　　王正月
　　戊申朔陨石于宋五【左传曰陨星也公羊传曰先言霣而后言石闻之磌然视之则石察之则五杜氏曰陨落也闻其陨视之石数之五各随其闻见先后而记之庄七年星陨如雨见星之陨于四远而不见其在地之验此则见在地之验而不见始陨之星澄按邵子曰星在地则为石石在天则为星此言天星陨落至地而化为石也】
　　是月六鹢退飞过宋都【鹢五歴切谷作鶂过五禾切○公羊传曰先言六后言鹢视之则六察之则鹢徐而察之则退飞左传曰风也杜氏曰鹢水鸟髙飞遇风而退孙氏曰书是月者所以别非戊申之日尔不书日者阙所不知也胡氏曰石陨鹢飞宋异也何以书于鲁史见当时诸侯有不当告而告者圣人因灾异以明天人感应之理宋襄以亡国之余欲图霸业后五年有盂之执又明年有之败天之示人显矣】
　　三月
　　壬申公子季友卒【胡氏曰季字也友名也大夫卒而书名曷为穪字闻诸师曰春秋时鲁卿有生而赐氏者季友仲遂是也生而赐氏者何命之世为卿也季友立僖公仲遂立宣公二君私情以异赏报之故皆生而赐氏俾世其官经于其卒各以氏书者志变法乱纪之端贻权臣窃命之祸澄按季友仲遂僖宣二公报其立己之恩故于其将卒赐之以氏命其子孙世世为卿其后宣公十七年书公弟叔肸卒亦是宣公宠爱其弟故肸身虽未为卿而于其将卒赐之以氏与季友仲遂同使其子孙世世为卿故肸之后叔氏世为鲁卿也是公族必待命之为三命之卿而后诸侯之子者得氏之曰公子公子之子者得氏之曰公孙公孙之子者得氏之以其王父之字而曰某氏不然则虽公子公孙皆不得称氏而况于公孙之后者乎友也遂也肸也二人以立君之功一人以宠弟之故于其将死而各赐以氏曰季曰仲曰叔是豫命其子孙世世为三命之卿也故春秋书季友仲遂叔肸之卒以讥其变法】
　　夏
　　四月
　　丙申鄫季姬卒【凡内女之卒葢非常者书常者不书季姬之非常比前事而观可知也】
　　秋
　　七月
　　甲子公孙兹卒【兹庆父之子也】
　　冬
　　十有二月
　　公防齐侯宋公陈侯卫侯郑伯许男邢侯曹伯于淮【左传曰防于淮谋鄫且东略也苏氏日淮夷病鄫故也杜氏曰淮临淮郡左右张氏曰后汉下邳国今泗州也师氏曰淮夷尝病杞而齐侯城缘陵以复杞今防诸侯于淮岂非谋淮夷以杜其后来耶】
　　【经书月五书日三大衍厯正月戊申大己酉冬至二月戊寅小三月丁未大壬申二十六日四月丁丑小丙申二十日五月丙午大六月丙子大七月丙午小甲子十九日八月乙亥大九月乙巳小十月甲戌大十一月甲辰小十二月癸酉大】
　　十有七年【戊寅襄王九年○齐霸桓四十三卒○蔡庄三○曹共十○卫文十七○晋惠八○郑文三十○陈穆五○杞成十二○宋襄八○秦穆十七○楚成二十九】
　　春
　　齐人徐人伐英氏【左传曰齐为徐伐英氏以报娄林之役也杜氏曰英氏楚与国张氏曰臯陶后之封也桓公之兴师末矣】
　　夏
　　灭项【张氏曰项国子爵汉属汝南今陈州项城县杜氏曰公在防别遣师灭项程子曰灭人之国在君则当讳故鲁灭国书取灭项君在防季孙所为也故不讳胡氏曰成公取鄟襄公取邿皆不言灭而书取讳也若夫灭项则执政之臣擅权为恶不与之讳】
　　秋
　　夫人姜氏防齐侯于卞【左传曰淮之防公有诸侯之事未归而取项齐人以为讨而止公声姜以公故防齐侯于卞张氏曰卞鲁地今在袭庆府泗水县大臣灭项而止僖公刑已偏颇又逺防妇人于鲁地此管仲既亡桓公怠荒之政也澄曰此盖防淮之后诸侯各归其国齐独止公者不许其归鲁将与之皆至齐也夫人齐女也闻公见止故要齐侯于路而防之于鲁地非齐侯已归至齐而再出至卞以防夫人也】
　　九月
　　公至自防【以夫人防齐侯故公于中路得释而归公未至齐故但云至自防也】
　　冬
　　十有二月
　　乙亥齐侯小白卒【小白齐桓公也即位五年而霸至此霸三十九年在位共四十三年长子无亏被杀宋襄公纳公子昭立之是为孝公】
　　【经书月二书日一大衍厯正月癸夘小甲寅冬至二月壬申大三月壬寅小四月辛未大五月辛丑小六月庚午大七月庚子小八月己巳大九月己亥小十月戊辰大十一月戊戌小十二月丁夘大乙亥九日长厯是年闰十二月】
　　十有八年【己夘襄王十年○宋霸襄公九年○蔡庄四○曹共十一○卫文十八○晋惠九○郑文三十一○陈穆六○杞成十三○齐孝公昭元年○秦穆十八○楚成三十】
　　春
　　王正月
　　宋公曹伯卫人邾人伐齐【宋公下公有防字○左传曰齐侯之夫人三王姬徐嬴蔡姬皆无子内嬖如夫人者六人长卫姬生武孟少卫姬生惠公郑姬生孝公葛嬴生昭公密姬生懿公宋华子生公子雍公与管仲属孝公于宋襄公以为太子雍巫有宠于卫共姬因寺人貂以荐羞于公亦有宠公许之立武孟管仲卒五公子皆求立桓公卒易牙与寺人貂因内宠以杀羣吏而立公子无亏孝公奔宋宋襄公以诸侯伐齐齐人杀无亏张氏曰长幼有定分桓公管仲不能自致其尊卑正否之辨而轻属幼少以为乱阶君臣既失其制命之义矣今桓公未葬长子既立宋襄不能从宜因势顺其少长以抚定之使得以终桓公之丧乃成桓之私意帅四国之诸侯奉少夺长大乱齐国春秋书宋公以为戎首深罪之也胡氏曰伐齐之丧奉少夺长其罪大或曰桓公管仲尝属孝公于宋襄以为世子矣则何以不可曰不能制命虽天王欲抚郑伯以从楚春秋犹以大义裁之而不与也桓公君臣乃欲以私爱乱长幼之节其可哉独不见宣王与仲山甫争鲁侯戏括之事其后如之何也】
　　夏
　　师救齐【谷梁传曰非伐丧善救齐也救者善则伐者不正矣杜氏谔曰传言三月齐人杀无亏则无亏已杀矣今鲁以师救之亦以志其缓也澄按救者为无亏也盖不知无亏之死其意虽善特缓不及事尔】
　　五月
