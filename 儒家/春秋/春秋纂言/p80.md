<!-- { "loadSidebar": true } -->
　　王子猛卒【左传曰不成丧也敬王即位馆于子旅氏晋籍谈荀跞贾辛司马督帅师军于隂于侯氏于谿泉次于社王师军于汜于觧次于任人晋箕遗乐微右行诡济师取前城军其东南王师军于京楚伐京毁其西南杜氏曰未即位故不言崩諡为悼王髙氏曰居丧而称王者明当嗣也出而书居者如成君也卒而书子猛者盖生己正其当王故死以未逾年之君书之也立后之法先立嫡无嫡则立子尔立嫡者以嫡为重故太子死立嫡孙未有嫡孙则立太子之母弟以母嫡故也立子则从诸子之长者立之均吾庻子故也今猛又卒于是又立猛之母弟王子匄是为敬王】十有二月
　　癸酉朔日有食之
　　【经书月四书日二大衍厯正月己夘小己亥冬至二月戊申大三月戊寅小四月丁未大乙丑十九日五月丁丑小六月丙午大七月丙子小八月乙巳大九月乙亥大十月乙巳小闰月甲戌大十一月甲辰小十二月癸酉大朔日食黄道箕四度半彊】
　　二十有三年【壬午敬王元年○晋覇顷七○蔡悼三卒○曹悼五○卫灵十六○郑定十一○陈惠十一○杞平十七○宋元十三○齐景二十九○秦哀十八○楚平十○吴僚八】
　　春
　　王正月
　　叔孙婼如晋【婼勅畧切○左传曰邾人城翼还将自离姑公孙鉏曰鲁将御我欲自武城还循山而南徐鉏丘弱茅地曰道下遇雨将不出是不归也遂自离姑武城人塞其前防其后之木而弗殊邾师过之乃推而蹷之遂取邾师获鉏弱地邾人愬于晋晋人来讨叔孙婼如晋杜氏曰谢取邾师也】
　　癸丑叔鞅卒【叔弓之子叔辄之弟也】
　　晋人执我行人叔孙婼【左传曰晋人使与邾大夫坐叔孙曰列国之卿当小国之君固周制也邾又夷也寡君之命介子服回在请使当之不敢废周制故也乃不果坐韩宣子使邾人聚其众将以叔孙与之叔孙闻之去众与兵而朝士弥牟谓韩宣子曰子弗良图而以叔孙与其雠叔孙必死之鲁亡叔孙必亡邾邾君亡国将焉归子虽悔之何及所谓盟主讨违命也若皆相执焉用盟主乃弗与使各居一舘士伯聴其辞而愬诸宣子乃皆执之士伯御叔孙从者四人过邾馆以如吏先归邾子士伯曰以刍荛之难从者之病将馆子于都叔孙旦而立期焉乃馆诸箕舍子服昭伯于他邑范献子求货于叔孙使请冠焉取其冠法而与之两冠曰尽矣为叔孙故申丰以货如晋叔孙曰见我吾告女所行货见而不出吏人之与叔孙居于箕者请其吠狗弗与及将归杀而与之食之叔孙所馆者虽一日必葺其墙屋去之如始至髙氏曰晋人虽以我取邾师为罪而执我行人其实则为二十一年士鞅来聘以鲁为卑己故也】
　　晋人围郊【左传曰二师围郊郊鄩溃晋师在乎隂王师在泽邑王使告间二师还髙氏曰郊王畿之邑不系之国者天下皆王土也王臣亦无所系盖士无二王所以别其于诸侯也春秋诸侯更相侵伐未尝敢及于周盖外相攻夺以倾天下之势其心实无王而外不敢犯王室者惧天下诸侯执言而攻已也此围郊者子朝在焉故也东莱吕氏曰当是时王必自以为无假于晋师故使之间而晋因此遂还然晋师还而子朝之势复炽若因郊溃遂取子朝不至如后日之难也】
　　夏
　　六月
　　蔡侯东国卒于楚【悼公也在位三年二十一年冬奔楚今年夏卒其弟申立是为昭公】
　　秋
　　七月
　　莒子庚舆来奔【左传曰莒子庚舆虐而好劒苟铸劒必试诸人国人患之又将叛齐乌存帅国人以逐之庚舆将出闻乌存执殳而立于道左惧将止死苑羊牧之曰君过之乌存以力闻可矣何必以弑君成名遂来奔齐人纳郊公髙氏曰庚舆不正而立又不安其国而出奔于鲁与郑伯突同澄曰庚舆名失国也】
　　戊辰吴败顿胡沈蔡陈许之师于鸡父胡子髠沈子逞灭获陈夏齧【鸡父谷作鸡甫髠苦门切逞公作楹谷作盈○左传曰吴人伐州来楚防越帅师及诸侯之师奔命救州耒吴人御诸钟离子瑕卒楚师熸吴公子光曰诸侯从于楚者众而皆小国也畏楚而不获已是以来七国同役而不同心若分师先以犯胡沈与陈必先奔三国败诸侯之师乃摇心矣诸侯乖乱楚必大奔请先者去备薄威后者敦陈整旅吴子从之战于鸡父吴子以罪人三千先犯胡沈与陈三国争之呉为三军以繋于后中军从王光帅右掩余帅左呉之罪人或奔或止三国乱吴师击之三国败获胡沈之君及陈大夫舍胡沈之囚使奔许与蔡顿曰吾君死矣师噪而从之三国奔楚师大奔书曰胡子髠沈子逞灭获陈夏齧君臣之辞也公羊传曰君死于位曰灭生得曰获大夫生死皆曰获胡氏曰君死曰灭胡子髠沈子逞是也生得曰获秦晋战于韩原获晋侯是也大夫生死皆曰获郑获宋华元生也呉获陈夏齧死也髙氏曰此见吴之彊而楚人益弱夫顿胡沈蔡陈许皆楚与国也吴伐州来楚人帅六国之师以救之于是吴人御之尽败其师于鸡父顿胡沈其君自将蔡陈许则大夫帅师是以其次如此也杜氏曰鸡父楚地安丰县南有鸡备亭张氏曰今属寿州】
　　天王居于狄泉【左传曰王子朝入于尹尹围诱刘佗杀之单子从阪道刘子从尹道伐尹单子先至而败刘子还召伯奂南宫极以成周人戍尹单子刘子樊齐以王如刘张氏曰狄泉即僖二十九年翟泉杜氏曰洛阳城内太仓西南池水也时在城外髙氏曰猛之母弟始立而遽称天王者盖景王崩逾年矣不可旷年无王故穪之且明正也着天下已有王而子朝不可以乱之也】尹氏立王子朝【左传曰王子朝入于王城次于左巷鄩罗纳诸庄宫尹辛败刘师于唐又败诸鄩尹辛取西闱攻蒯蒯溃澄曰此时敬王与朝皆立为王周之大臣各有所从周人亦莫知其孰为正孰为非正夫子书敬王为天王书朝为尹氏立邪正辨矣孙氏曰嗣子有常位不言立立者篡辞髙氏曰与卫人立晋同卫人者众人同欲立之犹且不可今尹氏一己之私而立之以乱周室罪尹氏也尹氏即尹子此称氏者着其世执国柄也陆氏曰大夫称氏者唯尹氏武氏崔氏皆讥世卿也时世卿既多不可胜讥因尹氏私赴不以名因齐崔氏出奔因武氏以子代父故特书之及尹氏立王子朝奔楚皆以世卿乱王室故从而书之讥此数者足以见世卿之恶也】八月
　　乙未地震【左传曰南宫极震苌谓刘文公曰君其勉之先君之力可济也周之亡也其三川震今西王之大臣亦震天弃之矣东王必大克杜氏曰经书地震鲁地也周地亦震南宫极震为屋所压而死子朝在王城故谓西王敬王居狄泉在王城之东故曰东王】
　　冬
　　公如晋至河有疾乃复【至河下公谷又有公字○左传曰公为叔孙故如晋公羊传曰有疾乃复杀耻也苏氏曰书有疾言非晋之不受也胡氏曰昭公两朝于晋而一见止五如晋而四不得入焉以周公之胄千乗之君执币帛修两君之好而不见纳斯可耻矣今此书有疾乃复杀耻也】
　　【经书月四书日三大衍厯正月癸夘小乙巳冬至癸丑十一日二月壬申大三月壬寅小四月辛未大五月辛丑小六月庚午大七月庚子大戊辰晦八月己巳大乙未二十七日九月己亥小十月戊辰大十一月戊戌小十二月丁夘大】
　　二十有四年【癸未敬玉二年○晋覇顷八○蔡昭侯申元年○曹悼六○卫灵十七○郑定十二○陈恵十二○杞平十八卒○宋元十四○齐景三十○秦哀十九○楚平十一○吴僚九】
　　春
　　王二月
　　丙戌仲孙貜卒【貜俱缚切○髙氏曰此孟献子之曾孙孟僖子也按左传初公如楚僖子为介不能相仪及楚又不能答郊劳僖子病之乃讲学焉苟能礼者从之及将死也召其大夫曰礼人之榦也无礼无以立吾闻将有达者曰孔丘圣人之后也我若获没必属説与何忌于夫子而师事之而学礼焉以定其位故孟献子何忌南宫敬叔皆师事仲尼】
　　婼至自晋【婼公作叔孙舍○左传曰晋士弥牟逆叔孙于箕曰寡君以为盟主之故是以乆子不腆敝邑之礼将致诸从者使弥牟逆吾子叔孙受礼而归吕氏曰婼不言叔孙前此也刘原父谓公羊独言叔孙似是圣人本意以为褒之世儒説经之凿皆类此原父能知他人之凿而不自知其凿也】
　　夏
　　五月
　　乙未朔日有食之【左传曰梓慎曰将水昭子曰旱也日过分而阳不克克必甚能无旱乎】
　　秋
　　八月
　　大雩
　　丁酉杞伯郁厘卒【平公也在位十八年子成嗣是为悼公】
　　冬
　　吴灭巢【左传曰楚子为舟师以畧吴疆沈尹戌曰此行也楚必亡邑不抚民而劳之吴不动而速之吴踵楚而疆无备邑能无亡乎越大夫胥犴劳王于豫章之汭越公子仓归王乘舟仓及寿梦帅师从王王及圉阳而还吴人踵楚而边人不备遂灭巢及钟离而还沈尹戌曰亡郢之始于此在矣王一动而亡二姓之师几如是而不及郢胡氏曰巢楚之附庸实邑之也书吴入州来着陵楚之渐书吴灭巢着入郢之渐四隣封境之守既不能制则封境震矣四境国都之守既不能保则国都危矣故沈尹戌以此为亡郢之始也】
　　葬杞平公
　　【经书月三书日三大衍厯正月丁酉大庚戌冬至二月丁夘小丙戌二十日三月丙申大四月丙寅小五月乙未大朔日食黄道胃四度半彊六月乙丑小七月甲午大八月甲子小九月癸巳大经八月丁酉在此月经有日无月十月癸亥小十一月壬辰大十二月壬戌小】
　　二十有五年【甲申敬王三年○晋覇顷九○蔡昭二○曹悼七○卫灵十八○郑定十三○陈恵十三○杞悼公成元年○宋元十五卒○齐景三十一○秦哀二十○楚平十二○吴僚十】
　　春
　　叔孙婼如宋【左传曰宋公享昭子明日宴饮酒乐语相泣也乐祁佐退而告人曰今兹君与叔孙其皆死乎吾闻之哀乐而乐哀皆丧心也心之精爽是为魂魄魂魄去之何以能乆季公若之姊为小邾夫人生宋元夫人生子以妻季平子昭子如宋聘且逆之公若从谓曹氏勿与鲁将逐之曹氏告公公告乐祁乐祁曰与之如是鲁君必出政在季氏三世矣鲁君丧政四公矣无民而能逞其志者未之有也鲁君失民矣焉得逞其志靖以待命犹可动必忧】
　　夏
　　叔诣会晋赵鞅宋乐大心卫北宫喜郑游吉曹人邾人滕人薛人小邾人于黄父【诣公谷作倪后同大心公作世心○左传曰谋王室也赵简子令诸侯之大夫输王粟具戌人曰明年将纳王宋乐大心曰我不输粟我于周为客若之何使客晋士伯曰自践土以来宋何役之不会而何盟之不同曰同恤王室子焉得避之子奉君命以防大事而宋背盟无乃不可乎右师不敢对受牒而退髙氏曰自二十二年景王崩王室乱天王播越在诸侯皆莫奔救四年之后晋始为此防而诸侯不至但合诸大夫以谋之命诸大夫具戍曰明年将纳王夫王室之急如此岂可坐待明年哉有覇者作如齐桓公盟首止以定王世子郑晋文公诛叔带以入襄王岂不美哉桓文不作朝猛相竞王室世臣不能明先王一定之制顺非而废适使顷公而为桓文果至是乎是以圣人伤王室之乱而又于此着诸侯之无覇也张氏曰黄父即黑壤晋地】
　　有鸜鹆来巢【鸜公作鹳○左传曰书所无也张氏曰卲子曰天下将治则天地之气自北而南天下将乱则天地之气自南而北禽乌之类得气之先者也春秋书六鹢退飞气使之也鸜鹆不逾济而至鲁岂非气自南而北之验哉当此之先楚虽为中国患而齐晋犹足以抑之自此之后晋覇不竞吴楚越皆以南服迭主夏盟诸侯敛袵事之驯至大乱则知鸜鹆来巢之祥不特昭公出奔之兆而已】
　　秋
　　七月
