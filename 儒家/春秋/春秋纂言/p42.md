<!-- { "loadSidebar": true } -->
　　公子遂如楚乞师【左传曰东门襄仲臧文仲如楚乞师臧孙见子玉而道之伐齐宋公羊传曰乞者卑辞也孙氏曰国之大小师之众寡皆有王制不可乞也书者恶鲁不能内修戎备而外乞师于荆楚常山刘氏曰虽晋之大命鲁兴师亦书曰乞所以正王法若公子遂如楚乞师则又讥用外兵伐中国尔胡氏曰齐人侵西伐北固非义矣僖公不能自反深思乃以楚师敌齐是以蛮荒残中国也张氏曰僖公初年颇有意于治国务农闵雨国以殷富中年以来渐肆荒怠初附齐桓浸失政于大臣灭项取执齐桓既没不及闲暇修明政刑民事既荒国备不立齐人再伐已不能支而逺乞师于荆楚以刷其耻孔子罪臧文仲窃位从公子遂借兵彊夷为国之无谋也使其立展禽以为政所以辅僖公者必有道矣何至乞楚师以伐齐哉】
　　秋
　　楚人灭夔以夔子归【左传曰夔子不祀祝融与鬻熊楚人让之成得臣鬬宜申帅师灭夔刘氏曰楚祖鬻熊夔祖熊挚诸侯之祀不过其祖是夔于祀典不得祀祝融与鬻熊也楚反以是责而灭之贪而不义也杜氏曰夔楚同姓国今建平秭归县张氏曰今之归州秭归县及兴平县皆有夔子城澄按夔子失国不名者远国莫可得而知之】
　　冬
　　楚人伐宋围缗【左传曰宋以善于晋侯也叛楚即晋澄曰宋可谓能速于徙义者矣楚伐其国而围其邑书以着楚人之肆横也】
　　公以楚师伐齐取谷【左传曰置桓公子雍于谷易牙奉之以为鲁援楚申公叔侯戌之澄曰公不用鲁师而用楚师虽能取齐之邑而借援彊夷辱国莫大焉将以刷西鄙北鄙之耻而适所以甚其耻也】
　　公至自伐齐【何氏曰鲁乞师以犯彊齐防齐侯昭卒晋文行霸幸而得免故虽得意犹致伐也】
　　【经书月一书日一大衍厯正月辛巳小壬寅冬至二月庚戌大经正月己未在此月三月庚辰小四月己酉大五月己夘小六月戊申大七月戊寅小八月丁未大九月丁丑小乙巳处暑闰月丙午大十月丙子小旦日秋分十一月乙巳大十二月乙亥大长厯己未正月十一日】
　　二十有七年【戊子襄王十九年○蔡庄十三○曹共二十○卫成二○晋文三○郑文四十○陈穆十五○杞桓四○宋成四○齐孝十卒○秦穆二十七○楚成三十九】
　　春
　　杞子来朝【左传曰杞桓公来朝公卑杞】
　　夏
　　六月
　　庚寅齐侯昭卒【齐孝公也在位十年弟潘立是为昭公襄陵许氏曰齐桓既没诸侯思之而孝公不能借之以兴观其间楚之胜以困宋襄又侵伐鲁僖不已与下宋桓鲁庄之意正反有以知其为谋不逺霸业之所以隳矣】
　　秋
　　八月
　　乙未葬齐孝公【左传曰有齐怨不废丧纪礼也】
　　乙巳公子遂帅师入杞【左传曰责无礼也张氏曰人方来朝而帅师入之以怨报徳欲加之罪何患无辞也杜氏谔曰杞春来朝今遂帅师入其国虽曰责其不恭何至于用师乎盖杞弱于鲁鲁欺之尤甚齐楚之大则鲁事之不暇矣澄曰鲁在春秋为次国未尝不受彊大之陵暴傥能推己以及人所恶于彊无以施之于弱可也杞以小弱而朝于鲁纵使礼有不备岂不愈于不朝者乎今于其来朝也已忽其小弱而卑之朝礼甫毕即以上卿帅重师以入其国其志在于灭而取之也鲁号乗礼义之国而陵小弱如此他又何责焉】
　　冬
　　楚人陈侯蔡侯郑伯许男围宋【谷梁传曰楚人者楚子也左传曰楚子将围宋使子文治兵于暌子玉复治兵于蒍杜氏谔曰宋中国也楚之彊暴因欲服之是以前年伐而围缗今又以诸侯之兵围之髙氏曰曹南之盟诸侯称人而宋独称爵围宋之役诸侯称爵而楚独穪人圣人于内外之辨其严如此】
　　十有二月
　　甲戌公防诸侯盟于宋【杜氏曰诸侯伐宋公往防之非后期宋方见围无嫌于与盟故直以宋地澄曰鲁之臣前年如楚乞师既道之伐齐宋矣楚以南荒肆暴中国而鲁以中国之望又啓其谋既而楚果伐宋围缗又以师为鲁伐齐取谷今冬又合四国之力围宋鲁不伤中国之受楚祸乃畏之徳之谨事之以求媚焉故往防楚子于师而受其盟中国无霸荆楚肆行而无忌以至于此哀哉髙氏曰公畏楚之彊而求为此盟以报乞师之恩宋于是告急于晋而文公得以为资遂霸诸侯也】
　　【经书月三书日四大衍厯正月乙巳小丁未冬至二月甲戌大三月甲辰小四月癸酉大五月癸夘小六月壬申大庚寅十九日七月壬寅小八月辛未大乙未二十五日九月辛丑小乙巳五日经有日无月十月庚午大十一月庚子小十二月己巳大甲戌六日长厯庚寅六月二十日乙未八月二十六日乙巳九月六日甲戌十二月七日】
　　二十有八年【己丑襄王二十年○晋霸文公四年○葵庄十四○曹共二十一○卫成三○郑文四十一○陈穆十六卒○杞桓五○宋成五○齐昭公潘元年○秦穆二十八○楚成四十】
　　春
　　晋侯侵曹
　　晋侯伐卫【左传曰宋公孙固如晋告急狐偃曰楚始得曹而新昬于卫若伐曹卫楚必救之则齐宋免矣晋侯将伐曹假道于卫卫人弗许还自南河济侵曹伐卫取五鹿卫侯请盟晋人弗许卫侯欲与楚国人不欲故出其君以説于晋卫侯出居于襄牛杜氏谔曰楚之病中国久矣齐桓图霸二十余年而后服之桓公没而宋襄继图其业然力不能攘而身见执战败卒伤而死圣人悼之晋文之立特起救宋之志欲敝彊楚曹卫背盟附楚而侵伐之然晋侯非实欲侵伐曹卫盖志在于救宋服楚也吕氏大圭曰从楚围宋者陈蔡郑许晋文不攻陈蔡郑许而乃及于无罪之曹卫陈蔡郑许迩楚之国也曹卫迩宋之国也楚方围宋而晋乃远攻陈蔡郑许则无以释宋之围而亦无及于楚安有城濮之战曹卫二国虽曰其师不与围然楚之所以敢于横行中国者实以得曹而新昬于卫故也齐侯伐楚犹恃江黄楚人伐宋岂无资于曹卫岂必曹卫之皆与围哉】
　　公子买戍卫不卒戍刺之【刺七赐切○杜氏曰公子买鲁大夫子丛也内杀大夫皆书刺言用周礼三刺之法不枉滥也澄曰鲁受楚之命遣公子买戍卫以拒晋伐卫之师今晋伐卫而买不能为楚拒晋师故以其不卒戍为罪而杀之党荆楚杀大夫鲁之罪有二焉孙氏曰公与楚故使公子买戍卫晋之兵力非公子买所能抗也故买不卒戍而归徐闻楚人救卫公惧楚之见讨也乃杀买以説焉内残骨月苟悦彊夷书以着其恶吕氏大圭曰买之不卒戍者岂见晋方彊不卒戍以避晋耶鲁之刺公子买者为党楚非党晋前年方以楚师伐齐又防楚于宋鲁人党楚之罪不可掩矣】
　　楚人救卫【盖楚人就分围宋之师以救卫也狐偃固己先料其必如此矣】
　　三月
　　丙午晋侯入曹执曹伯畀宋人【左传曰宋人使门尹般如晋师告急公曰宋人告急舎之则絶告楚不许我欲战矣齐秦未可若之何先轸曰使宋舎我而赂齐秦借之告楚我执曹君而分曹卫之田以赐宋人楚爱曹卫必不许也喜赂怒顽能无战乎公説执曹伯分曹卫之田以畀宋人澄曰晋之用师于曹卫也实欲致楚而与之战先以假道而啓卫之衅卫既不许则还师自南河济略侵曹境不深治曹也移师伐卫责其不假道之罪取其邑卫服罪请盟而犹不许以致其君出避鲁戍逃还则楚人不得不救卫矣楚既救卫则又移师临曹入其国而执其君又以曹君畀受围之宋多方以激楚之怒则楚人不得不与晋战矣】
　　夏
　　四月
　　己巳晋侯齐师宋师秦师及楚人战于城濮楚师败绩【濮音卜○左传曰楚子入居于申使申叔去谷使子玉去宋曰无从晋师子玉使宛春告于晋师曰请复卫侯而封曹臣亦释宋之围子犯曰子玉无礼哉君取一臣取二先轸曰子与之定人之谓礼楚一言而定三国我一言而亡之我则无礼不许楚言是弃宋也楚有三施我有三怨怨雠已多将何以战不如私许复曹卫以携之执宛春以怒楚公悦乃拘宛春于卫且私许复曹卫曹卫告絶于楚子玉怒从晋师晋师退军吏曰以君避臣辱也何故退子犯曰师直为壮曲为老岂在久乎微楚之惠不及此退三舎避之所以报也我退而楚还我将何求若其不还君退臣犯曲在彼矣退三舎楚众欲止子玉不可晋侯宋公齐国归父崔天秦小子憗次于城濮楚师背酅而舎子玉使鬬勃请战晋侯使栾枝对曰寡君闻命矣楚君之惠未之敢忘是以在此为大夫退既不获命敢烦大夫谓二三子戒尔车乘敬尔君事诘朝相见晋师陈于莘北胥臣以下军之佐当陈蔡子玉以若敖之六卒将中军子西将左子上将右胥臣蒙马以虎皮先犯陈蔡陈蔡奔楚右师溃狐毛设二斾而退之栾枝使舆曳柴而伪遁楚师驰之原轸郤溱以中军公族横击之狐毛狐偃以上军夹攻子西楚左师溃楚师败绩子玉收其卒而止故不败胡氏曰荆楚恃彊凭陵中夏灭黄而霸主不能恤败徐于娄林而诸大夫不能救执中国盟主而在防者不敢与之争今又戍谷逼齐合兵围宋战胜中国威动天下非有城濮之败则诸姬几为所尽矣张氏曰齐桓之伐楚致屈完于召陵楚未大创也故次年即灭诱郑终桓公之霸楚为患而不能制文公欲霸天下以为楚不大创不足以定霸故欲战而胜楚以取威而后霸业定当是时楚为齐宋二国之患文公欲虐曹卫致楚与战乃不许卫盟执曹伯以快宋人之心因激楚人之怒而使之不得不战以取一胜之功皆谲而不正之事吕氏大圭曰齐桓之楚虽曰强暴败蔡师执蔡侯又一伐蔡三伐郑然蔡郑特近楚之国未至偃然与中国并驱争先故齐桓犹可以徐为之谋晋文之楚则执中国盟主而在防者不敢与争战于而宋以先代之后不能与之敌鲁至于如楚乞师而戍谷逼齐四国合兵以围宋而曹卫亦受其节制此荆楚之极盛也故晋文不得不速与之战召陵之次一得屈完之盟而退师城濮之役不至于楚师败绩不已也盖桓公之所为将以服彊楚之心而晋文之举事所以挫彊楚之气也二公所遇之敌不同故其用计亦异而立功之缓急亦如之其为有功于中国则一也然召陵之师规矩既定区处既当声其罪而伐之楚亦屈服而不敢校此正也晋文欲救宋而侵曹伐卫执曹伯以畀宋人迨子玉使宛春告晋以释曹卫则又私许复曹卫而执其使者楚怒于使者之见执也能不请战乎及其将战则又辞楚三舎名曰报施而实则示怯以诱子玉也子玉刚而无礼怒晋之顽喜晋之怯能不进战乎一致师之间而其诡计如此孔子断以一言而谓之谲岂不信哉齐桓晋文均霸之盛也然齐桓图楚之功三十年而后有召陵之役防诸侯之事亦三十余年屡防屡盟而后有葵丘之盛若文公则侵曹伐卫胜楚围许盟践土防于温两致天王执曹伯复曹伯复卫侯执卫侯凡霸者之事为之略尽而皆在一年之内故齐桓犹有近正之意若晋文公则大谲矣齐桓犹有近厚之心若晋文公则大迫矣】
　　楚杀其大夫得臣【左传曰子玉既败王使谓之曰大夫若入其若申息之老何及连谷而死晋侯闻之而后喜可知也曰莫余毒也已蒍吕臣实为令尹奉己而已不在民矣杜氏曰至连谷王无赦命故自杀也张氏曰楚自得臣伐陈立为令尹令其围陈围宋无非猾夏狃胜之事故虽知晋之不可敌而不能使之退师师败而不能自反其平日求胜无厌之罪方责其无以见申息之老纵其穷兵求胜及其一败而辄杀之】
　　卫侯出奔楚【左传曰卫侯闻楚败惧而奔楚使元咺奉叔武以受盟陆氏曰令叔武摄位而去故不名也澄曰卫侯党楚之情深固晋虽私许复之终懐疑而不敢信故闻楚败惧晋害已而出奔楚也】
　　五月
