<!-- { "loadSidebar": true } -->
　　公孙归父如晋【左传曰公孙归父以襄仲之立公也有宠欲去三桓以张公室与公谋而聘于晋欲以晋人去之髙氏曰公自簒立以来所以事齐谄矣晚覩齐之不竞于晋则翻然事晋而弃齐如遗迹焉甚哉利之使人轻合易絶也传载公之欲谋伐齐至成二年而有鞌之役盖归父此行实为始谋亦以三桓专命欲假晋以去之故也胡氏曰宣公刻意事齐易世犹未怠也及顷公不能谨礼怒晋鲁上卿而郤克当国决策讨之晋方强盛齐少懦矣于是背齐而事晋其于邦交以利为向背者也况欲以晋人去三桓夫轻于背大国易于谋大家而不知其本末未有能成而无悔者也】
　　冬
　　十月
　　壬戌公薨于路寝【正其终也】
　　归父还自晋至笙遂奔齐【笙公作柽○左传曰公薨季文子言于朝曰使我杀适立庶以失大援者仲也夫臧宣叔怒曰当其时不能治后之人何罪予欲去之许请去之遂逐东门氏子家还及笙坛帷复命于介既复命袒括髪即位哭三踊而出遂奔齐髙氏曰夫先君未殡而逐其臣是死其君而忘其父也归父既毕使事尽哀而奔是知死亡之不免而能不失度于颠沛造次之时异乎它大夫之奔矣虽然人臣之正受命而出虽君薨犹当致命于殡前若其有罪待命于新君可也今归父还未及鲁境遽即奔齐则有恶于新君矣故书遂书奔以着其逃刑之罪经书月二书日二大衍歴正月辛未小丁亥冬至二月庚子大三月庚午小四月己亥大五月己巳大六月己亥小七月戊辰大甲戌七日八月戊戌小九月丁卯大十月丁酉小壬戌二十六日十一月丙寅大十二月丙申小长歴甲戌七月八日壬戌十月二十八日】

　　春秋纂言卷七
<经部,春秋类,春秋纂言>
　　钦定四库全书
　　春秋纂言卷八　　　　　　元　吴澄　撰
　　成公【名黒肱宣公之子母穆姜在位十八年夫人齐姜】
　　元年【辛未定王十七年○晋霸景十年○蔡景二年○曹宣五年○卫穆十年○郑襄十五年○陈成九年○杞桓四十七年○宋文二十一年○齐顷九年○秦桓十五年○楚共王审元年】
　　春
　　王正月
　　公即位
　　二月
　　辛酉我君宣公
　　无氷【孙氏曰周之二月夏之十二月无氷冬温也】
　　三月
　　作丘甲【左传曰为齐难故澄按班氏食货志误以司马法采地供王之赋为一成正赋之数马氏郑氏周礼注因之至于今诸儒承其误唯公羊何注论语包注不与班氏同今因近世傅氏所考一正诸儒之误以合于何包之説一成方十里凡百井四井为邑四邑为丘四丘为甸一甸六十四井也每井八夫则六十四井该五百一十二夫此五卒为一旅之众于五百夫之中内三百七十五人为兵车五乘甲士十五人步卒三百六十人又一百一十五夫为重车五乗此一甸六十四井之赋余二丘有四井不赋周井田出军赋之制如此盖一成之内唯一甸出甲今鲁益兵虽不成甸其甸外之二丘计二百五十六夫亦皆为兵则一成之赋又増兵车二乗重车二乘也而一成共赋兵车七乘重车七乗为兵者共七百人矣】
　　夏
　　臧孙许及晋侯盟于赤棘【左传曰闻齐将出楚师杜氏曰与晋盟惧齐楚赤棘晋地胡氏曰初宣公谋以晋人去三桓归父为是见逐而奔齐矣今季孙当国恨齐人之立宣公纳归父又惧晋侯之或见讨也故往结此盟为齐难既作丘甲矣闻将出楚师又逺与晋寻盟岂固本保邦之道乎】
　　秋
　　王师败绩于茅戎【茅公谷作贸○左传曰晋侯使瑕嘉平戎干王单襄公如晋拜成刘康公徼戎将遂伐之叔服曰背盟而欺大国此必败不听遂伐茅戎败绩于徐吾氏刘氏曰茅戎戎之别也胡氏曰桓王伐郑兵败身伤而经不书败存君臣之义也刘康公徼戎伐之败绩于徐吾氏而经不书战辨内外之分也经虽以尊君父辨内外为义而君父所以尊内外所以别则有道矣桓王不以讨贼兴师而急于伐郑康公不以惇信持国而轻于徼戎是失所以君天下御外侮之道也】
　　冬
　　十月
　　【经书月四书日一大衍厯正月乙丑大壬辰冬至二月乙未小辛酉二十七日癸亥大寒三月甲子大癸巳雨水闰月甲午小四月癸亥大旦日春分五月癸巳小六月壬戌大七月壬辰大八月壬戌小九月辛夘大十月辛酉小十一月庚寅大十二月庚申小长厯闰同辛酉二月二十九日】
　　二年【壬申定王十八年○晋霸景十一○蔡景三○曹宣六○卫穆十一卒○郑襄十六○陈成十○杞桓四十八○宋文二十二卒○齐顷十○秦桓十六○楚共二】
　　春
　　齐侯伐我北鄙【左传曰臧宣叔令修赋缮完具守备曰齐楚结好我新与晋盟晋楚争盟齐师必至虽晋人伐齐楚必救之是齐楚同我也知难而有备乃可以逞齐侯伐我北鄙围龙顷公之嬖人卢蒲就魁门焉龙人囚之齐侯曰勿杀吾与而盟无入而封弗聴杀而防诸城上齐侯亲鼓士陵城三日取龙遂南侵及巢丘髙氏曰鲁絶齐而与晋盟齐遂即楚而伐我也胡氏曰初鲁事齐甚谨虽易世而聘防不絶也及与晋侯盟于防道而怨隙成再盟于赤棘而后伐吾北鄙】
　　夏
　　四月
　　丙戌卫孙良夫帅师及齐师战于新筑衞师败绩【左传曰卫侯使孙良夫石稷相向禽将侵齐与齐师遇石子欲还孙子曰不可以师伐人遇其师而还将谓君何若知不能则如无出今既遇矣不如战也战于新筑石成子曰师败矣子不少须众惧尽予丧师徒何以复命曰子国卿也陨子辱矣齐师次于鞠居新筑人仲叔于奚救孙桓子桓子是以免杜氏曰新筑卫地高氏曰卫将侵齐齐自伐鲁还相遇于新筑石稷欲避之孙子不可遂与之战以至于败】
　　六月
　　癸酉季孙行父臧孙许叔孙侨如公孙婴齐帅师防晋却克卫孙良夫曹公子首及齐侯战于鞌齐师败绩【首公谷作手○左传曰孙桓子还于新筑不入遂如晋乞师臧宣叔亦如晋乞师皆主却献子晋侯许之七百乘却子曰此城濮之赋有先君之明与先大夫之肃故捷克于先大夫无能为役请八百乘许之却克将中军士燮将上军栾书将下军韩厥为司马以救鲁卫臧宣叔逆晋师且道之季文子帅师防之师从齐师于莘至于靡笄之下齐侯使请战曰子以君师辱于敝邑不腆敝赋诘朝请见对曰晋与鲁卫兄弟也来告曰大国朝夕释憾于敝邑之地寡君不忍使羣臣请于大国无令舆师淹于君地能进不能退君无所辱命齐侯曰大夫之许寡人之愿也若其不许亦将见也齐高固入晋师桀石以投人禽之而乘其车系桑本焉以徇齐垒曰欲勇者贾余余勇师陈于鞌邴夏御齐侯逢丑父为右晋解张御郤克郑丘缓为右齐侯曰余姑翦灭此而后朝食不介马而驰之郤克伤于矢流血及屦未絶鼓音曰余病矣张侯曰师之耳目在吾旗鼓进退从之此车一人殿之可以集事若之何其以病败君之大事也擐甲执兵固即死也病未及死吾子勉之左并辔右援枹而鼓马逸不能止师从之齐师败绩逐之三周华不注韩厥从齐侯逢丑父与公易位将及华泉骖絓于木而止韩厥执絷马前奉觞加璧以进曰寡君使羣臣为鲁卫请曰无令舆师陷入君地下臣不幸属当戎行无所逃隠且惧奔避而黍两君臣辱戎士敢告不敏摄官承乏丑父使公下如华泉取饮郑周父御佐车宛茷为右载齐侯以免杜氏曰鞌齐地胡氏曰大国三军次国二军鲁虽大国而四卿共将是四军也上卿行父与侨如婴齐各帅一军防战而臧孙许如晋乞师又逆晋师为之道本不将兵特往来晋鲁两军之间与谋议尔将称元帅畧其副属辞之体也而四卿皆书者岂特为详内录哉赵氏曰首称公子即三命之卿但以国小不能自崇树其大夫请命于王者少尔唯此与昭二十年公孙防凡二人尔齐氏曰鞌之战齐有必胜之气晋有不敌之势而齐以骄轻取败晋以必死致胜董氏繁露曰齐顷公桓公之孙霸主之余业即位九年未尝一与防同之事有怒鲁卫之志伐鲁入其北郊伐衞败之新筑大国往聘慢而弗敬晋鲁俱怒内悉其众外得衞曹四国相辅大困之于鞌获齐顷公斮逢丑父大辱身几亡国为天下笑】
　　秋
　　七月
　　齐侯使国佐如师
　　己酉及国佐盟于袁娄【袁公作爰○左传曰晋师从齐师入自丘舆击马陉齐侯使賔媚人赂以纪甗玉磬与地賔媚人致赂晋人不可曰必以萧同叔子为质而使齐之封内尽东其亩曰子以君师辱于敝邑畏君之震师徒挠败吾子惠徼齐国之福不泯其社稷唯是先君之敝器土地不敢爱子又不许请收合余烬背城借一敝邑之幸亦云从也况其不幸敢不唯命是听鲁卫谏曰齐疾我矣其死亡者皆亲昵也子若不许雠我必甚唯子则又何求子得其国宝我亦得地而纾于难其荣多矣齐晋亦唯天所授岂必晋晋人许之对曰羣臣帅赋舆以为鲁卫请苟有以借口而复于寡君君之惠也敢不唯命是听晋师及齐国佐盟于袁娄公羊传曰曷为不盟于师却克眣鲁卫之使使为之请然后许之逮于袁娄而与之盟谷梁传曰鞌去齐三百里袁娄去齐五十里一战绵地五百里焚雍门之茨侵车东至海君子甚之张氏曰齐国治临淄去洛阳东千八百里县西有袁娄高氏曰齐侯至于乞盟辱亦甚矣国佐受成命于君而可否在晋之大夫又非服晋也直畏晋彊赂晋而请盟尔故不曰来盟而曰齐侯使如师师在齐境故书如不与之盟于师进逮袁娄而后盟见四国之师乘胜而逼之胡氏曰荆楚暴横凭陵诸夏齐桓公仗义致讨而楚人帖服其书来盟于师者楚人自服而来盟也盟于召陵者桓公退舎礼与之盟也若夫袁娄则异于是齐未若楚之暴而诸大夫含愤积怒欲雪一笑之耻至于杀人盈野非有击彊扶弱之心国佐如师特以赂免非服之也澄曰楚服齐桓之义故使屈完来受盟于师其盟已前定也故彼书来盟桓公又退一舎而与之盟于召陵齐有礼矣齐师既败于鞌使国佐来纳赂以求成许不许在晋却克其盟未前定也故此但书如师晋之义既不足以服齐之心故国佐径去四国进师追及国佐近逼齐都而后与之盟于袁娄此晋之无义而又无礼也】
　　八月
　　壬午宋公鲍卒【文公也在位二十二年子固嗣是为共公】
　　庚寅卫侯速卒【穆公也在位十一年子臧嗣是为定公】
　　取汶阳田【公羊传曰鞌之赂也左传曰使齐人归我汶阳之田杜氏曰晋使齐还鲁故书取不以好得故不言归孙氏曰汶阳之田鲁地也齐人侵之今复取之不言取之齐者明本非齐地杜氏谔曰宣十年济西田言归此言取者彼公如齐之后而齐曰归之故以齐归起文今因晋卫之力伐而后取之故以鲁取为文非齐实欲归之矣】
　　冬
　　楚师郑师侵卫【左传曰宣公使求好于楚庄王卒宣公薨不克作好公即位受盟于晋防晋伐齐卫人不行使于楚而亦受盟于晋从于伐齐故楚令尹子重为阳桥之役以救齐将起师子重曰君弱羣臣不如先大夫师众而后可乃悉师王卒尽行楚师侵卫遂侵我师于蜀高氏曰楚人以鲁卫受盟于晋而伐齐故令尹子重为阳桥之役以救齐而先与郑加兵于卫夫郑以中国从蛮荆而首伐卫丧是授戈与冦而攻其亲戚也】
　　十有一月
