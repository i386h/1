<!-- { "loadSidebar": true } -->
　　宋公卫侯遇于垂【杜氏曰垂卫地济隂句阳县东北有垂亭张氏曰垂近鲁地宋殇卫宣简礼相见以谋事也左氏以为齐欲平宋卫于郑宋卫本无隙而与郑为仇必无齐欲平宋卫于郑之事葢欲求成于齐故相见以谋之尔此遇止是二君素相与者而瓦屋之盟齐方与焉则平齐可知也髙氏曰殇公甞从州吁之请伐郑以图冯矣州吁诛宣公立冯不可不终图而未知宣公之从否故宋卫相见于垂以谋郑十年宋卫入郑葢垂之谋也谋人之国不以礼见而阳若相遇春秋因实书之而贬寓焉】
　　三月
　　郑伯使宛来归祊【祊音崩公谷作邴○左传曰郑请以泰山之祊易许田杜氏曰郑桓公周宣王母弟封郑有助祭泰山汤沐之邑在祊祊在琅邪费县东南成王营王城赐周公许田以为鲁国朝宿之邑郑欲以祊易许田各从本国所近之宜永嘉吕氏曰祊者郑之邑而近于鲁许田者鲁之邑而近于郑左氏言郑以祊易许田经有来归祊之文未见其有易许田之事也桓公即位而后郑伯以璧假许田则假许田在桓公之世而不在隠公之世矣左氏以其事比言而谓之易也是时郑将以结鲁而非鲁结郑前年来输平则约之以言今年来归祊则防之以利致惠以结鲁好将为纠合之地尔虽然其归祊也固已觊觎许田矣特以方求结于鲁故姑缓之既而桓公簒立于是要其许田始取偿于鲁归字有二义有以还其所有谓之归有以易而言归来归祊是郑以归于鲁非鲁取于郑也髙氏曰郑人来输平然名输而实不至于是归祊急于欲得鲁援先儒以为易许田非也桓二年郑伯以璧假许田是隠公之时实未尝易张氏曰祊在今沂州之属县鲁郑各以其所近之邑相易此谋始于输平之时先以祊归鲁以固鲁之好而隠公未许其易许田也郑庄不惮委先祖所受王邑于人所谓将欲取之必固与之者卒使鲁隠间齐于宋以成败宋入许之计又终得许田于鲁见郑庄为小人之雄也澄曰宛郑大夫再命者】
　　庚寅我入祊【张氏曰此因郑之归我使吏治其故地而主有之也既不以力得则当如齐人归我济西田不必书入祊可也入者难辞义不当受而据有之永嘉吕氏曰来归郓讙隂田不言入葢郓讙隂我故物也此言入则非我故物也髙氏曰郓讙隂本我之邑归则有之矣此特书入者以其非我之有不当入者孟子谓子哙不得与人燕子之不得受燕于子哙郑之归鲁之入其罪均也】
　　夏
　　六月
　　己亥蔡侯考父卒【考父宣公也宣公以周平王二十二年壬辰为元年在位三十五年子封人嗣是为桓侯】
　　辛亥宿男卒【不名义同滕侯】
　　秋
　　七月
　　庚午宋公齐侯卫侯盟于瓦屋【谷梁传曰诸侯之参盟于是始永嘉陈氏曰有参盟然后有主盟矣春秋之初宋鲁卫陈蔡一党也齐郑一党也郑有志于叛王而合诸侯于是输平于鲁齐亦为艾之盟以平鲁为瓦屋之盟以平宋卫东诸侯之交盛矣张氏曰瓦屋周地此宋卫欲成平于齐齐从其请而与之盟也春秋之初皆离防之盟至此而三君合以要言正可因此以讲信脩睦而眀年齐鲁防防又明年齐鲁郑伐宋视今日誓盟之言不复顾世变之甚可胜言哉】
　　八月
　　蔡宣公【春秋书宣公而史记世家称宣侯葢蔡国之史记代代皆以侯配諡乃其国之私称而史迁因之以礼之正当从春秋书公者为是】
　　九月
　　辛卯公及莒人盟于浮来【浮来公谷浮作包○杜氏曰浮来纪邑东莞县北有邳乡邳乡西有公来山张氏曰浮来莒地今沂州沂水县有浮来山以国君之贵下比小国之大夫非莒人之敢敌诸侯公自失人君之体也澄曰莒小国其卿再命书名其大夫一命书人疑此是莒当国之卿再命当称名者以国君与大夫盟故降称人以厌之凡国君下同大夫例皆若是其大夫氏名不可没者则不称公也陆氏曰凡公与外大夫盟例不书公及齐髙徯晋处父盟是也莒小国也非大夫敢盟公公自欲与之盟尔特书公以明非大夫之罪也髙氏曰莒虽小国入向伐纪其力犹能及他人故公结此盟以求援】
　　螟【为灾故书髙氏曰春秋书螟者三隠二庄一螽者十有一桓一余皆僖公之后螟食苗心螽无所不食其为灾也螟轻而螽重】
　　冬
　　十有二月
　　无骇卒【此公子展之孙夷伯展禽其后也生未三命故不氏卒乃赐氏曰展以王父之字为氏也】
　　【经书月六书日五大衍歴正月辛未大丁酉冬至二月辛丑小丁卯大寒三月庚午大经庚寅二十一日戊戌雨水四月庚子小戊辰春分闰月己巳大五月己亥小己亥谷雨经六月己亥辛亥在此月六月戊辰大经七月庚午在此月七月戊戌小八月丁卯大经九月辛卯在此月九月丁酉小十月丙寅大十一月丙申小十二月乙丑大长歴庚寅三月二十二日己亥六月二日辛亥十四日庚午七月四日辛卯九月二十六日】
　　九年【丁卯桓王六年○蔡桓侯封人元年○曺桓四十三○卫宣五○晋哀四○郑庄三十○陈桓三十一○杞武三十七○宋殇六○齐僖十七○秦宁二○楚武二十七】
　　春
　　天王使南季来聘【谷梁传曰南氏也季字也澄曰天子之大夫四命称氏称字程子曰王法之行时加聘问以懐抚诸侯常礼也春秋诸侯不修朝觐之礼王反聘之又不见答张氏曰隠公十年之间宰咺凡伯南季三至鲁庭隠公朝聘之礼不行于王室春秋详王使之来鲁读者自知隠公之罪胡氏曰经书公如京师者一朝于王所者二卿大夫如京师者五举鲁一国则天下诸侯怠慢不臣可知矣书天王来聘者七锡命者三赗塟者四则问于他邦及齐晋秦楚之大国又可知矣王之不王诸侯之不臣如此君臣上下之分易矣】
　　三月
　　癸酉大雨震电
　　庚辰大雨雪【雨于付切○谷梁传曰震雷也电霆也隂阳错行八日之间再有大变髙氏曰大者非常之辞大雨震电者大雨而又震电也建寅之月而震电八日之间复大雨雪雨自上下者震电者阳精之发雨雪者隂气之凝杜氏曰三月今正月夏之正月微阳始出未可以震电既震电又不当大雨雪】
　　挟卒【挟音叶公谷作侠○挟鲁大夫之再命者再命例书名不氏义同无骇】
　　夏
　　城郎【杜氏曰郎鲁邑髙平方与县东南有郎亭襄陵许氏曰七年城中丘而后伐邾今城郎而后伐宋髙氏曰鲁自受祊之后将为郑伐宋又恐他国之有议其后者故城郎以备之】
　　秋
　　七月
　　冬
　　公防齐侯于防【防公作邴○左传曰谋伐宋也杜氏曰防鲁城在琅邪华县东南张氏曰今密州诸城县有防城鲁隠六年受输平八年归祊入祊志于昵郑而仇宋于是为防之防俾齐僖背瓦屋之盟此谋为明年伐宋之地也髙氏曰此齐背瓦屋之盟与公连谋为郑伐宋也隠公得利则合郑既归祊与齐郑并力齐之强大可以为助可以伐人故诸侯争与之盟宋既与之谋郑而鲁郑又与之谋宋也】
　　【经书月二书日二大衍厯正月乙未小壬寅冬至二月甲子大三月甲午小四月癸亥大经三月癸酉庚辰在此月五月癸巳大六月癸亥小七月壬辰大八月壬戌小九月辛卯大十月辛酉小十一月庚寅大传甲寅二十五日十二月庚申小长厯是年闰十月癸酉三月十一日庚辰十八日】
　　十年【戊辰桓王七年○蔡桓二○曺桓四十四○卫宣六○晋哀五○郑庄三十一○陈桓三十二○杞武三十八○宋殇七○齐僖十八○秦宁三○楚武二十八】
　　春
　　王二月
　　公防齐侯郑伯于中丘【左传曰为师期髙氏曰将伐宋二国相防为师期七年城中丘盖为此防尔】
　　夏
　　翚帅师防齐人郑人伐宋【髙氏曰公元年及宋盟宿四年又遇于清和好非一日矣今一旦以兵加之始为宋谋郑既得郑利今为郑谋宋又欲得宋利也唯知贪利不复顾义也程子曰三国先遣将致伐齐郑称人非卿也】
　　六月
　　壬戌公败宋师于菅【菅音奸○杜氏曰齐郑后期故公独败宋师书败宋未陈也菅宋地刘氏曰皆陈曰战诈战曰败】
　　辛未取郜【郜音告】
　　辛巳取防【左传曰郑入郜入防归于我杜氏曰济隂城武县东南有郜城髙平昌邑县西南有西防城公独败宋师郑伯后至频独进兵以入郜防得二邑归于鲁张氏曰郑庄以齐之背宋従已鲁之力也故得二邑而不取俾鲁取之春秋书取着其无名而擅取之也刘氏曰经书公败宋师取郜取防岂得如传言哉薛氏曰乘菅之胜十日而攘二邑书取我夺之于宋也取非其有者也髙氏曰公以祊故翚先防伐而自将悉力以败宋师浃旬之间取其二邑鲁受人不义之惠遂兴兵伐同盟无罪之国以报私惠是以春秋书法如此】
　　秋
　　宋人卫人入郑【左传曰郑师入郊犹在郊宋卫入郑程子曰郑劳民以务外而不知守其国故二国入之髙氏曰宋又连卫以报郑郑幸菅之败而不备故师还及郊宋卫已乘其虚而入之矣春秋虽无义战未有奇谲轻疾如宋卫之入郑者】
　　宋人蔡人卫人伐戴郑伯伐取之【戴公谷作载○左传曰宋卫既入郑而以伐戴召蔡人蔡人従之伐戴郑伯围戴克之取三师焉澄曰取犹哀九年宋皇瑗取郑师于雍丘哀十二年郑罕达取宋师于嵒之取谓败其兵而悉俘其众也程子曰戴郑所与故郑戴合攻尽取三国之众髙氏曰宋既连兵入郑又乗胜召蔡人伐戴戴郑所与之防国伐之所以报郑也郑又伺三国之便伐而取之尽得三师之辎重焉是宋卫虽能入郑不能弱郑也杜氏曰三国之君在戴故郑伯合围之陈留外黄县东南有戴城张氏曰戴国旧城在今开封府考城县】
　　冬
　　十月
　　壬午齐人郑人入郕【髙氏曰戴郑所与也而三国伐之郕卫所与也而齐郑入之薛氏曰于此郕再入矣诸侯专兵而小国无以措其手足澄曰葢自五年卫师入郕之后郕遂服属于卫故为卫之与】
　　【经书月三书日四大衍歴正月己丑大丁未冬至传癸丑二十五日二月己未小三月戊子大四月戊午小五月丁亥大六月丁巳小经壬戌六日辛未十五日辛巳二十五日七月丙戌大传庚寅五日八月丙辰小传壬戌七日九月乙酉大十月乙卯大经壬午二十八日十一月乙酉小十二月甲寅大二十九日壬午小雪长厯壬戌六月七日辛未十六日辛巳二十六日壬午十月二十九日】
　　十有一年【己巳桓王八年○蔡桓三○曺桓四十五○卫宣七○晋哀六○郑庄三十二○陈桓三十三○杞武三十九○宋殇八○齐僖十九○秦宁四○楚武二十九】
　　春
　　滕侯薛侯来朝【谷梁传曰诸侯来朝犆言同时也累数皆至也范氏曰犆言谓别言同时来不俱至若谷伯绥来朝邓侯吾离来朝也累数总言之同时俱至若滕侯薛侯来朝也张氏曰薛夏奚仲之后国都在鲁国薛县刘氏曰王者之制诸侯嵗相问殷相聘世相朝兼言之何讥旅见也非天子不旅见诸侯诸侯相旅见非礼也澄曰大戴记朝事篇载诸侯相朝之礼相朝者两君以礼相见论语所谓两君之好是也惟诸侯朝天子可以旅见诸侯相朝但书时见今滕薛二国同日行礼后书邾牟葛三国来朝亦然俱为非礼孙氏曰齐晋宋卫未尝朝鲁而滕薛邾杞来朝齐晋盛也宋卫敌也滕薛邾杞土地狭陋兵众寡弱不能与鲁伉也】
　　夏
　　五月【左无此二字】
