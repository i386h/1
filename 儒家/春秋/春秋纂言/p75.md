<!-- { "loadSidebar": true } -->
　　七年【丙寅景王十年○晋覇平二十三○蔡灵八○曹武二十○卫襄九卒○郑简三十一○陈哀三十四○杞平公郁厘元年○宋平四十一○齐景十三○秦哀二○楚灵六○吴夷末九】
　　春
　　王正月
　　暨齐平【襄陵许氏曰襄公之世齐数伐鲁至齐景公一使庆封来聘而不书鲁报至是乃暨齐平刘氏曰齐大鲁小鲁为齐弱久矣然而能以暨齐平者介于楚也夫不自计徳之厚薄势之利害而借人之威以凭诸侯是以逹者不服近者不亲昭公弃其国死于外诸侯莫之救也从此生矣】三月
　　公如楚【左传曰楚子成章华之台愿与诸侯落之太宰防啓疆曰臣能得鲁侯防啓疆来召公辞曰昔先君成公命我先大夫婴齐曰吾不忘先君之好将使衡父照临楚国婴齐受命于蜀我先君共王引领北望日月以冀传序相授于今四王矣嘉惠未至唯襄公之辱临我丧今君若歩玉趾辱见寡君宠灵楚国以信蜀之役是寡君既受贶矣何蜀之敢望君若不来使臣请问行期寡君将承质币而见于蜀以请先君之贶髙氏曰楚灵非彊君也数会诸侯焉皆其微者又且多叛而吴人之闚未艾也亦奚庸必朝哉盖晋平不能修文公之业使我不能自安而玉帛驲驰嵗不遑暇以是知王室不纲而覇主犹有功于诸夏也】
　　叔孙婼如齐涖盟【婼敕畧切公作舍后同○襄陵许氏曰始暨齐平故盟以结好】
　　夏
　　四月
　　甲辰朔日有食之
　　秋
　　八月
　　戊辰卫侯恶卒【谷梁传曰卿卫齐恶君卫侯恶何以君臣同名也君子不夺人名不夺人亲之所名重其所以来也澄曰襄公也在位九年庻子元嗣是为灵公】
　　九月
　　公至自楚【自如楚今半年余】
　　冬
　　十有一月
　　癸未季孙宿卒【此季孙行父之子武子也子纥嗣】
　　十有二月
　　癸亥葬卫襄公【髙氏曰襄公之卒晋反戚田王有追命可以盖献之愆也经书月七书日四大衍厯正月丙子小辛巳冬至二月乙巳大三月乙亥小四月甲辰大朔日食五月甲戌小六月癸夘大七月癸酉小八月壬寅大戊辰二十七日九月壬申小十月辛丑大十一月辛未小癸未十三日十二月庚子大癸亥二十四日】
　　八年【丁夘景王十一年○晋覇平二十四○蔡灵九○曹武二十一○卫灵公元年○郑简三十二○陈哀三十五卒○杞平二○宋平四十二○齐景十四○秦哀三○楚灵七○吴夷末十】
　　春
　　陈侯之弟招杀陈世子偃师【左传曰陈哀公元妃郑姬生悼太子偃师二妃生公子留下妃生公子胜二妃嬖留有宠属诸司徒招与公子过哀公有废疾公子招公子过杀悼太子偃师而立公子留澄按齐侯弟年郑伯弟语皆非三命之卿特以其属贵而同于再命之卿陈公子招既为三命之卿而以氏名通矣今又去其氏而曰陈侯之弟招何也盖曰陈公子招杀陈世子偃师则似两下相杀之辞今曰陈侯之弟招则见其挟叔父之尊而贼其兄之世嫡也】
　　夏
　　四月
　　辛丑陈侯溺卒【哀公也在位三十五年髙氏曰陈侯以废疾不能讨杀世子之贼因自缢而死夫楚观从纳公子比而灵王缢春秋谓比弑其君陈侯之弟招立公子留而哀公缢春秋不谓留弑君何也比之立无君者也灵虽不缢亦不与比并存是灵王之死由比也招之立留由君之废也且君有命哀虽不缢亦不可以君国是哀之死不以留也】
　　叔弓如晋【左传曰贺虒祁也郑伯亦贺史赵曰甚哉其相蒙也可吊也而又贺之襄陵许氏曰财费则国贫役烦则民敝此之谓可吊而诸侯贺之是以人君安于危亾而不自知盖谀之者众也当楚之隆势专诸夏而晋弗虑图唯宫室之崇以为安荣平公可谓卑矣髙氏曰前年楚成章华之台召诸侯落之至是晋成虒祁之宫而诸侯遂皆徃贺之晋之效尤如此覇业之不振宜哉】楚人执陈行人于徴师杀之【左传曰于徴师赴于楚且告有立君公子胜愬之于楚楚子执而杀之刘氏曰楚恶公子招而杀于徴师非其罪也】
　　陈公子留出奔郑【苏氏曰楚将讨陈故留出奔留既爲君矣不曰陈留而曰陈公子留何也留立于招尔未成为君也髙氏曰偃师曰世子留曰公子别嫡庻也】
　　秋
　　搜于红【左传曰大搜于红自根牟至于商卫革车千乗杜氏曰红鲁地沛国萧县西有红亭逺疑刘氏曰搜春事也秋兴之非正也搜有常地矣于红亦非正也曷为不言公公不得与于搜尔三家专鲁而分之政令出焉公寄食焉尔】
　　陈人杀其大夫公子过【过古禾切○左传曰陈公子招归罪于公子过而杀之澄曰按哀公属留于招与过故招过同杀太子二人之罪均也招畏国人公论惧楚人来讨故归过于过而欲免己人其可欺乎】
　　大雩
　　冬
　　十月
　　壬午楚师灭陈【左传曰楚公子弃疾帅师奉偃师之子吴围陈宋戴恶防之灭陈使穿封戌为陈公】
　　执陈公子招放之于越【髙氏曰公子招死有余罪反宥而放之】杀陈孔奂【孙氏曰陈公子招杀世子之贼也而放之陈孔奂无罪之人也而杀之吁楚灵暴虐淫刑如此澄曰孔奂招之党不为无罪然招首恶也而放奂同恶也而杀刑颇矣】葬陈哀公【楚葬之也与齐侯防纪而葬纪伯姬同不曰楚子葬者蒙上楚师灭陈之文而书三事其执其放其杀其葬皆楚也】
　　【经书月二书日二大衍厯正月庚午大丙戌冬至二月庚子小三月己巳大四月己亥小辛丑三日五月戊辰大六月戊戌小七月丁夘大八月丁酉小九月丙寅大十月丙申小十一月乙丑大经十月壬午在此月十二月乙未小长厯是年闰八月辛丑四月四日壬午十月十八日】
　　九年【戊辰景王十二年○晋覇平二十五○蔡灵十○曹武二十二○卫灵二○郑简三十三○陈灭○杞平三○宋平四十三○齐景十五○秦哀四○楚灵八○吴夷末十一】
　　春
　　叔弓防楚子于陈【左传曰叔弓宋华亥郑游吉卫赵黡会楚子于陈杜氏曰楚子在陈故四国大夫往不行会礼故不总书襄陵许氏曰楚既灭陈威震中夏是以无所号召而诸国之大夫会之】
　　许迁于夷【左传曰楚公子弃疾迁许于夷实城父取州来淮北之田以益之杜氏曰许畏郑欲迁故以自迁为文髙氏曰陈灭许迁皆中国无覇之故也杜氏谔曰许自成十五年迁于叶至此又迁于夷春秋详録以见许之危弱不能自守矣】
　　夏
　　四月
　　陈灾【灾公谷作大○左传曰郑禆灶曰五年陈将复封封五十二年而遂亡公羊传曰陈已灭矣其言陈灾何存陈也胡氏曰凡外灾告则书今楚己灭陈夷于属县使穿封戌为公也必不使告于诸侯言亡国之有天灾也何以书于鲁国之防乎当是时叔弓与楚子防于陈则目击其事矣虽彼不来告此不往吊叔弓使毕而归语陈故也鲁史遂书之尔髙氏曰陈虽为楚所灭而土地居民犹在焉圣人不与楚灭之也故还系之陈】
　　秋
　　仲孙貜如齐【貜俱缚切○左传曰孟僖子如齐殷聘杜氏曰自叔老聘齐至今二十年礼意久旷今脩盛聘以无忘旧好髙氏曰此暨齐平之故也齐平而不来聘则着齐轻公非特居郓时也其来久矣】
　　冬
　　筑郎囿【左传曰季平子欲其速成也叔孙昭子曰焉用速成其以勦民也无囿犹可无民其可乎襄陵许氏曰公内制于彊臣外轻于大国乱亡危辱兆矣是之弗虑而筑郎囿知公之志日以荒矣张氏曰此见季孙意如逢其君以耳目之娱而窃其权昭公安之而不悮也】
　　【经书月一书日无大衍厯正月甲子大辛夘冬至二月甲午小三月癸亥大闰月癸巳小四月壬戌大五月壬辰小六月辛酉大七月辛夘大八月辛酉小九月庚寅大十月庚申小十一月己丑大十二月己未小】
　　十年【己巳景王十三年○晋覇平二十六卒○蔡灵十一○曹武二十三○卫灵三○郑简三十四○陈灭○杞平四○宋平四十四卒○齐景十六○秦哀五○楚灵九○吴夷末十二】
　　春
　　王正月
　　夏
　　齐栾施来奔【齐公作晋○左传曰齐恵栾髙氏皆耆酒信内多怨彊于陈鲍氏而恶之有告陈桓子曰子旗子良将攻陈鲍亦告鲍氏桓子授甲而如鲍氏遭子良醉而骋遂见文子则亦授甲矣使视二子则皆将饮酒桓子曰彼虽不信闻我授甲则必逐我及其饮酒也先伐诸陈鲍方睦遂伐栾髙氏子良曰先得公陈鲍焉往遂伐虎门公卜使王黑以灵姑銔率吉请断三尺焉而用之战于稷栾髙败又败诸庄国人追之又败诸鹿门栾施髙彊来奔髙氏曰栾施与髙彊以兵攻君官欲伐君以伐陈鲍遂与君战不胜而来奔此罪大矣春秋不书髙氏非卿故也鲁方通聘而受其奔亡之臣非义也】
　　秋
　　七月
　　季孙意如叔弓仲孙貜帅师伐莒【意公作隠后同○胡氏曰前已舍中军矣曷为犹以三卿并将乎季孙毁中军四分公室择其二二家各有其一至是季孙意如身为主将二子各帅一军为之副则三军固在其曰舍之者特欲中分鲁国之众为己私尔以为复古则异矣襄公以来既作三军地皆三家之土民皆三家之兵每一军出各将其所属而公室无预焉是知虽舍中军而三卿并将旧额固存矣髙氏曰是时鲁间晋之衰故三卿帅师同伐莒欲一举灭之而三卿擅以为己功也】
　　戊子晋侯彪卒【平公也在位二十六年子夷嗣是为昭公】
　　九月
　　叔孙婼如晋【左传日叔孙婼齐国弱宋华定卫北宫喜郑罕虎许人曹人莒人邾人滕人薛人杞人小邾人如晋葬平公也】
　　葬晋平公【左传曰既葬诸侯之大夫欲因见新君叔向辞之曰大夫之事毕矣而又命孤孤斩焉在衰绖之中其以嘉服见则丧礼未毕其以丧服见是重受吊也大夫将若之何皆无辞髙氏曰不及期而葬简也】
　　【不书冬缺文】
　　十有二月
　　甲子宋公成卒【成公作戌○平公也在位四十年子佐嗣是为元公】
　　【经书月四书日二大衍厯正月戊子大丁酉冬至二月戊午小三月丁亥大四月丁巳小五月丙戌大六月丙辰小七月乙酉大戊子四日八月乙夘小九月甲申大十月甲寅大十一月甲申小十二月癸丑大甲子十二日长厯七月庚寅朔无戊子】
　　十有一年【庚午景王十四年○晋覇昭公夷元年○蔡灵十二弑○曹武二十四○卫灵四○郑简三十五○陈灭○杞平五○宋元公佐元年○齐景十七○秦哀六○楚灵十○吴夷末十三】
　　春
　　王二月【二月公作正月】
　　叔弓如宋【彭氏曰卿共盟主之葬犹可言也卿共同列之葬非礼甚矣】
　　葬宋平公【亦速葬也】
　　夏
　　四月
