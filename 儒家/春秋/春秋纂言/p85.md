<!-- { "loadSidebar": true } -->
　　于越入吴【左传曰吴在楚也杜氏曰于发声也刘氏曰于越者其自称者也越者中国称之者也髙邮孙氏曰越见于经凡六其三称越皆在昭公之时五年越人与楚人伐吴七年楚放公子昭于越三十二年吴伐越皆曰越也其三称于越二在定公之时五年于越入吴十四年于越败吴于檇李一在哀公之时十三年于越入吴皆曰于越也髙氏曰阖庐争入郢之利而于越入吴夫差取盟晋之功而于越入吴意有所逐而爱有所忘矣按昭五年楚子以诸侯伐吴而越人已见于经至此及十四年至哀十三年皆书于越越人自名曰于越君子名之曰越吴之伐楚有安中国之意焉越乃乗其士卒罢弊掩入其国至十四年又败吴于檇李哀十三年又入吴若为楚复雠者是以君子恶之于越与汉书于越同义盖于于越粤皆发语辞经书于余丘亦即其自称书之也】六月
　　丙申季孙意如卒【左传曰季平子卒阳虎将以璵璠敛仲梁懐弗与曰改步改玉阳虎欲逐之告公山不狃不狃曰彼为君也子何怨焉既桓子行东野及费子泄为费宰逆劳于郊桓子敬之劳仲梁懐仲梁懐弗敬子泄怒谓阳虎子行之乎阳虎囚季桓子及公父文伯而逐仲梁懐杀公何藐盟桓子于稷门之内大诅逐公父歜及秦遄皆奔齐澄按平子意如季孙宿之孙悼子纥之子也子斯嗣是为桓子】
　　秋
　　七月
　　壬子叔孙不敢卒【此成子不敢叔孙婼之子无见于经而卒之者着叔孙之有后也子州仇嗣是为武叔】
　　冬
　　晋士鞅帅师围鲜虞【左传曰报观虎之役也杜氏曰三年鲜虞获晋观虎髙氏曰以四年之伐未得志故也兵益愤义益不胜也】
　　【经书月三书日三大衍厯正月辛亥大戊午冬至二月辛巳大三月辛亥小朔日食黄道室四度半彊四月庚辰大五月庚戌小六月己夘大丙申十八日七月己酉小壬子四日八月戊寅大九月戊申小十月丁丑大十一月丁未小十二月丙子大】
　　六年【丁酉敬王十六年○晋覇定八○蔡昭十五○曹靖二○卫灵三十一○郑献十○陈懐二○杞僖二○宋景十三○齐景四十四○秦哀三十三○楚昭十二○吴阖庐十一】
　　春
　　王正月
　　癸亥郑游速帅师灭许以许男斯归【左传曰因楚败也髙氏曰郑许之怨旧矣许本恃楚以固其国至于四迁而楚不能为之疆而郑游速以偏师一出灭其国而俘其君岂是楚人累败于吴故郑因乘许之防弱而肆其暴邪张氏曰按许自隠十一年齐鲁郑之入至今年大扺困于与郑为邻至成十五年迁叶之后又畏郑而迁也定四年方自析迁容城以依楚不数年楚困于吴郑遂灭之然自哀元年以后许复见之者楚又存之也大岳之后其亡一见害于郑其存一恃于楚不过百年韩遂灭郑亦有由也】
　　二月
　　公侵郑【左传曰周儋翩率王子朝之徒因郑人将以作乱于周郑于是乎伐冯滑胥靡负黍狐人阙外公侵郑取匡为晋讨郑之伐胥靡也髙氏曰召陵之盟口血未干而郑保囊瓦灭许故晋命公兴师而讨之是时季孙斯初嗣卿位陪臣阳虎执国命又廹于晋命进退皆不由公也】公至自侵郑【髙氏曰公内有彊臣不能讨乃为晋讨郑内外结怨危之道也】
　　夏
　　季孙斯仲孙何忌如晋【左传曰季桓子如晋献郑俘也阳虎彊使孟懿子往报夫人之币晋人兼享之孟孙立于房外谓范献子曰阳虎若不能居鲁而息肩于晋所不以为中军司马者有如先君献子曰寡君有官将使其人鞅何知焉献子谓简子曰鲁人患阳虎矣孟孙知其衅以为必适晋故彊为之请以取入焉髙氏曰一卿将命尚兼它事岂可毎事一卿乎故累数之见二卿为阳虎所制也夫以二子之力专国擅君而阳虎乃能制之进云则进止云则止犹仆也呜呼天子防诸侯僣诸侯防大夫凌大夫微陪臣胁理势然尔襄陵许氏曰鲁国政在大夫而家臣能彊使之则家臣始擅国矣】
　　秋
　　晋人执宋行人乐祁犂【左传曰宋乐祁言于景公曰诸侯唯我事晋今使不往晋其憾矣乐祁告其宰陈寅陈寅曰必使子往它日公谓乐祁曰唯寡人说子之言子必往陈寅曰子立后而行吾室亦不忘唯君亦以我为知难而行也见溷而行赵简子逆而饮之酒于绵上献杨楯六十于简子陈寅曰昔吾主范氏今子主赵氏又有纳焉以杨楯贾祸弗可为也己然子死晋国子孙必得志于宋范献子言于晋侯曰以君命越疆而使未致使而私饮酒不敬二君不可以不讨也乃执乐祁张氏曰诸侯唯宋事晋惧讨而遣使善逆以懐之犹惧不来而大夫黩货贿争权利卒使来者见执叛者得志晋之乱政亟行覇统所由絶也胡氏曰使范赵方睦皆有献焉则弗执之矣执异国行人出于列卿私意威柄不复在其君矣】
　　冬
　　城中城【谷梁传曰三家张也髙氏曰三家张公之所有中城而已成九年城之矣此复城者外有齐郑之怨故惧而城焉杜氏曰公为晋侵郑故惧而城之】
　　季孙斯仲孙忌帅师围郓【忌上脱何字○杜氏曰何忌不言何阙文吕氏曰仲孙忌阙文无疑也而公羊以为讥二名三传解经皆防文主义不论是非无复阙疑髙氏曰郓自昭二十五年齐侯取之以居昭公三十年郓溃遂贰于齐至是二卿围而欲复取之盖阳虎欲倾季氏以谋政也季仲围而曰阳虎何哉虎专季氏季氏专鲁仲何为哉】
　　【经书月二书日一大衍厯正月丙午小癸亥十八日冬至二月乙亥大三月乙巳小四月甲戌大五月甲辰小六月癸酉大七月癸夘大八月癸酉小九月壬寅大十月壬申小十一月辛丑大十二月辛未小】
　　七年【戊戌敬王十七年○晋覇定九○蔡昭十六○曹靖三○卫灵三十二○郑献十一○陈懐三○杞僖三○宋景十四○齐景四十五○秦哀三十四○楚昭十三○吴阖庐十二】
　　春
　　王正月
　　夏
　　四月
　　秋
　　齐侯郑伯盟于咸【左传曰齐郑盟于咸征防于卫襄陵许氏曰齐郑之盟叛晋也覇道隳诸侯散离盟始复自是中国无殷防矣杜氏曰咸卫地永嘉陈氏曰此特相盟自齐桓以来未之有于是再见诸侯无主盟矣是故石门志诸侯之合也咸志诸侯之判也】
　　齐人执卫行人北宫结以侵卫【左传曰卫侯欲叛晋诸大夫不可使北宫结如齐而私于齐侯曰执结以侵我齐侯从之刘氏曰善为国者亲近而逺信之附内而外归之卫侯欺其羣臣以绐晋残其百姓以奉齐齐之执结也固非覇讨矣而卫之无良又甚焉从此观之孟子曰今之诸侯五覇之罪人也不亦信乎】
　　齐侯卫侯盟于沙【沙下公有泽字○杜氏曰结叛晋也澄谓执其行人以与其君结盟以叛晋齐卫之罪均也杜氏曰阳平元城县东南有沙亭张氏曰元城今属大名府】大雩
　　齐国夏帅师伐我西鄙【左传曰齐国夏伐我阳虎御季桓子公敛处父御孟懿子将宵军齐师齐师闻之堕伏而待之处父曰虎不图祸而必死苫夷曰□陥二子于难不待有司余必杀女虎惧乃还不败苏氏曰鲁事晋而齐叛之故伐我髙氏曰齐叛晋与郑盟故为郑伐我且报二卿之围郓襄陵许氏曰东夏诸侯唯鲁事晋故齐伐之景公乘晋之衰不思唯徳之务以懐诸侯而欲力征经营以定覇统是知时之或可而不知己之不可者也】
　　九月
　　大雩
　　冬
　　十月
　　【经书月四书日无大衍厯正月庚子大己巳冬至闰月庚午小二月己亥大三月已巳小四月戊戌大五月戊辰小六月丁酉大七月丁夘小八月丙申大九月丙寅小十月乙未大十一月乙丑大十二月乙未小三统厯是年正月己巳朔冬至殷厯正月庚午朔】
　　八年【己亥敬王十八年○晋覇定十○蔡昭十七○曹靖四卒○卫灵三十三○郑献十二○陈懐四卒○杞僖四○宋景十五○齐景四十六○秦哀三十五○楚昭十四○吴阖庐十三】
　　春
　　王正月
　　公侵齐【左传曰门于阳州杜氏曰报前年伐我西鄙髙氏曰去年齐伐我西鄙有辞于我也公加兵于齐则无名矣是鲁政不复在公矣而三家者实使公欲归怨于公故也】
　　公至自侵齐【髙氏曰侵齐本出于三家而三家欲归怨于公故未逾月而至之且为下复侵齐起也】
　　二月
　　公侵齐【左传曰攻廪丘之郛杜氏曰未得志故泰山孙氏曰公再侵齐以重其怨甚矣】三月
　　公至自侵齐【髙氏曰公逾月之间再出侵齐虽三家者之为然频往频来不得休息见公之进退益不自专矣故两书侵至以见之】
　　曹伯露卒【靖公也自曹悼公卒其弟声公野立五年而其弟通弑声公代立是为隠公隠公立四年其弟露又弑隠公代立而经不书者曹乱故畧之也凡立四年其子阳嗣遂为宋所灭】
　　夏
　　齐国夏帅师伐我西鄙【髙氏曰以公不与咸沙之盟且报此春之再侵也按昭公之孙也齐虽不克纳而有意存之矣定公即位未尝修好于齐故齐比年伐我而我亦再侵齐观春秋书齐伐公侵则其曲直可见矣襄陵许氏曰春秋书内伐十六宣以后七内侵七宣以后六伐我二十一宣以后十七侵我五宣以后一用兵则侵多而伐少被兵则伐多而侵少盖鲁自中世衰矣而欲与齐搆怨以侵易伐其能久乎】
　　公防晋师于瓦【左传曰齐伐我晋士鞅赵鞅荀寅救我公防晋师髙氏曰晋将来救而齐师已退故公出而逆之于瓦不书救者齐师先自退不因晋救之至也杜氏曰瓦卫地东郡防县东北有瓦亭张氏曰今滑州白马县】
　　公至自瓦【髙氏曰不以防至者公非出防也】
　　秋
　　七月
　　戊辰陈侯栁卒【懐公也在位四年子越立是为愍公】
　　晋士鞅帅师侵郑遂侵卫【士公作赵○左传曰晋师将盟卫侯于鄟泽赵简子曰羣臣谁敢盟卫君者涉佗成何曰我能盟之卫人请执牛耳成何曰卫吾温原也焉得视诸侯将歃涉佗捘卫侯之手及捥卫侯怒王孙贾趋进曰盟以信礼也有如卫君其敢不唯礼是事而受此盟也卫侯欲叛晋而患诸大夫王孙贾使次于郊大夫问故公以晋诟语之且曰寡人辱社稷其改卜嗣寡人从焉大夫曰是卫之祸岂君之过也公曰又有患焉谓寡人必以而子厚与大夫之子为质大夫曰苟有益也公子则往羣臣之子敢不皆负覊絏以从将行王孙贾曰苟卫国有难工商未尝不为患使皆行而后可公以告大夫乃皆将行之行有日公朝国人使贾问焉曰若卫叛晋晋五伐我病何如矣皆曰五伐我犹可以能战贾曰然则如叛之病而后质焉何迟之有乃叛晋晋人请改盟弗许晋士鞅防成桓公侵郑围虫牢报伊阙也遂侵卫髙氏曰郑伯与齐为咸之盟卫侯与齐为沙之盟二国皆以齐而叛晋晋以是侵郑侵卫所以絶齐之与国也晋不声其罪不能取服故两书侵襄陵许氏曰招擕以礼懐逺以徳咸沙之盟诸侯已贰晋不思徳礼之是务而欲恃力攘服则失覇何日之有】
　　曹靖公
　　九月
　　陈懐公
　　季孙斯仲孙何忌帅师侵卫【左传曰晋故也髙氏曰以其为晋兴师故书侵澄曰鲁于卫无可声之罪故其师之出为无名】
　　冬
　　卫侯郑伯盟于曲濮【杜氏曰结叛晋也曲濮卫地髙氏曰去年公侵郑今年二卿侵卫皆为晋故而士鞅又自帅师侵之故二君同为此盟以固其谋】
