<!-- { "loadSidebar": true } -->
　　楚杀其大夫公子侧【左传曰楚师还及瑕王使谓子反曰先大夫之覆师徒者君不在子无以为过不糓之罪也子反再拜稽首曰君赐臣死死且不朽臣之卒实奔臣之罪也子重使谓子反曰初陨师徒者而亦闻之矣盍图之对曰虽防先大夫有之大夫命侧侧敢不义侧亡君师敢防其死王使止之弗及而卒高氏曰凡楚师之败必行兵法于主将而死之春秋之世楚实强于天下其所以能强者兵强也兵所以能强者将帅之力也将帅之所以力者赏罚行也二百四十二年之间败绩者凡十有六而楚居三焉城濮之败杀得臣鄢陵之败杀公子侧柏举之败囊瓦逃刑而奔郑至于中国之败绩凡十有三不闻加兵法于一主将者国势寖弱遂成姑息汉魏而下率皆踵之端可为鉴】
　　秋
　　公防晋侯齐侯卫侯宋华元邾人于沙随不见公【左传曰战之日齐国佐高无咎至于师卫侯出于卫公出于坏隤宣伯通于穆姜欲去季孟而取其室将行穆姜送公而使逐二子公以晋难告曰请反而聴命姜怒公子偃公子鉏趋过指之曰女不可是皆君也公待于坏隤申宫儆备设守而后行是以后使孟献子守于公宫防于沙随谋伐郑也宣伯使告郤犫曰鲁侯待于坏隤以待胜者郤犫将新军且为公族大夫以主东诸侯取货于宣伯而诉公于晋侯晋侯不见公杜氏曰沙随宋地梁国宁陵县北有沙随亭程子曰晋侯聴譛怒公后期故不见公鲁之后期国难故也晋曲我直不足为耻高氏曰此诸侯之兵始至而防焉喜败楚也鄢陵之战诸侯之师皆未至非特鲁而已晋乃聴侨如之譛独不见公夫圣人于鲁事凡有可耻者必防其辞而不敢斥若我无失道为横逆所加则直书其事昭十年公不与盟义亦同此】公至自防【石氏曰公之此行内有侨如之患而外不为诸侯所礼故危而致之】公防尹子晋侯齐国佐邾人伐郑【左传曰公防尹武公及诸侯伐郑将行姜又命公如初公又申守而行诸侯之师次于郑西我师次于督不敢过郑子叔声伯使叔孙豹请逆于晋师为食于郑郊师逆以至声伯四日不食以待之食狡者而后食诸侯迁于制田知武子佐下军以诸侯之师侵陈至于呜鹿遂侵蔡未反诸侯迁于颍上郑子罕宵军之宋齐卫皆失军高氏曰楚师既败而郑犹不服见晋政之斁于人矣晋为曹伯请于天子因假王命以再伐郑故以尹子主防也宋卫以后至不书是役也晋尚以侨如之譛不使公与其事】
　　曹伯归自京师【左传曰曹人请于晋曰我先君宣公即世国人曰若之何忧犹未弭而又讨我寡君以亡曹国社稷之镇公子是大泯曹也先君无乃有罪乎若有罪则君列诸防矣君唯不遗德刑以伯诸侯岂独遗诸敝邑敢私布之复请于晋晋侯谓子臧反吾归而君子臧反曹伯归程子曰曹伯不名不称复归王未尝絶其位也自京师王命也陆氏曰曹伯之簒罪莫大焉晋侯讨而执之其事当矣王不能定其罪名失政刑也书曰归自京师而不名曹伯以深讥王也高氏曰诸侯在它国则是失地之君故反国则名之今曹伯在京师而王不黜之是不失国故不名也呜呼簒逆之人杀君之子而自立既列于诸侯之会又赦于天子之庭是率天下而入于乱也】九月
　　晋人执季孙行父舎之于苕丘【苕音条公作招○左传曰宣伯使告郤犫曰鲁之有季孟犹晋之有栾范也政令于是乎成今其谋曰晋政多门不可从也宁事齐楚有亡而已蔑从晋矣若欲得志于鲁请止行父而杀之我毙蔑也而事晋蔑有贰矣鲁不贰小国必睦不然归必叛矣晋人执季文子于苕丘】
　　冬
　　十月
　　乙亥叔孙侨如出奔齐【左传曰公还待于郓使子叔声伯请季孙于晋郤犫曰苟去仲孙蔑而止季孙行父吾与子国亲于公室对曰侨如之情子必闻之矣若去蔑与行父是大弃鲁国而罪寡君也若犹不弃而惠徼周公之福使寡君得事晋君则夫二人者鲁国社稷之臣也若朝亡之鲁必夕亡以鲁之宻迩仇雠亡而为雠治之何及郤犫曰吾为子请邑对曰婴齐鲁之常也敢介大国以求厚焉承寡君之命以请若得所请吾子之赐多矣又何求范文子谓栾武子曰季孙于鲁相二君矣妾不衣帛马不食粟可不谓忠乎信谗慝而弃忠良若诸侯何子叔婴齐奉君命无私谋国家不贰图其身不忘其君若虚其请是弃善人也子其图之乃许鲁平赦季孙高氏曰季孙得释将与公偕归侨如闻之遂出奔齐鲁人立其弟豹以为叔孙后是为穆叔】十有二月
　　乙丑季孙行父及郤犫盟于扈【高氏曰晋释行父行父自苕丘与郤犫为此盟也】
　　公至自防【高氏曰大夫执则至行父不至者公待行父偕归焉举公为重也然公未尝为防而曰至自防者有托焉尔夫沙随之防既不见公伐郑之防又不得与而国之宗卿于是见执公徬徨于外以求自明于晋仅能使侨如见逐季孙受盟而公免于难焉方秋而出尽冬而归始以伐郑出防而不得与乎其事君辱臣执亦国之深耻也及公之归不可以伐郑至故托曰至自防以见公之不与于伐郑也】
　　乙酉刺公子偃【陆氏曰直书刺者有罪也晋伐卫买不卒戍明不胜而还非其罪也高氏曰公之将行穆姜指偃与鉏曰皆可为君鉏尚幼则姜之意在偃也公以是归而刺之然僖二十八年公子买戍卫不卒戍刺之明言其罪也此直云刺公子偃则若无罪焉何哉曰言其罪者着其事实以明非其罪也不言其罪者刺得其罪也澄曰昔象与父母同谋杀舜焚廪揜井必欲寘舜于死地象谓舜已死而入其宫见舜犹生则伪为郁陶思君之言以欺其兄舜乃诚信而喜之使之分治臣庶及为天子则封之为有庳之君舜岂不知象之谋杀己哉故孟子以为仁人之于弟也不藏怒焉不宿怨焉亲之爱之而贵之富之此舜所以尽为兄之道而为人伦之至也偃虽为穆姜所指然不过胁公使从己尔未见姜真有废立之谋而偃实有今将之心也今侨如既逐成公当修身齐家以感化其母威权在己则偃虽真有邪谋亦焉所施乃不能制其母而怒其弟竟杀之其视舜之所以处象者为何如也公子者非亲也属也言先公之子也而可杀乎陆高等所见知有世俗利害之私而已不知有人伦天理之正者也】
　　【经书月六书日六大衍厯正月戊戌大辛亥冬至二月丁夘大三月丁酉大四月丁夘小辛未五日五月丙申大六月丙寅小朔日食甲午晦七月乙未大八月乙丑小九月甲午大十月甲子小乙亥十二日十一月癸巳大十二月癸亥小乙丑三日乙酉二十三日长厯辛未四月六日】
　　十有七年【丁亥简王十二年○晋霸厉七○蔡景十八○曹成四○卫献三○郑成十一○陈成二十五○桓六十三○宋平二○齐灵八○秦景三○楚共十七○吴寿梦十二】
　　春
　　卫北宫括帅师侵郑【括公作结○左传曰郑子驷侵晋虚滑卫北宫括救晋侵郑至于高氏高氏曰晋命也凡为他人兴师者皆书侵以讥之据左氏郑侵晋卫救晋侵郑夫郑虽背晋犹畏晋之彊岂敢兴师自与晋抗乎此必不然虽楚来入中国亦不过侵伐宋卫而已观经之所书事实可见】
　　夏
　　公防尹子单子晋侯齐侯宋公卫侯曹伯邾人伐郑【左传曰郑太子髠顽侯獳为质于楚楚公子成公子寅戍郑公防尹武公单襄公及诸侯伐郑自戱童至于曲洧杜氏曰晋未能服郑故假天子威周使二卿防之高氏曰晋假王命讨郑重以王之两大夫晋主兵先尹单重王命夫晋厉之失道也而能数合诸侯力捍彊楚者由假王灵扶义以合天下也伐秦之役刘康公成肃公在焉而不书者以受命京师为重矣】
　　六月
　　乙酉同盟于柯陵【左传曰寻戚之盟也杜氏曰柯陵郑西地陆氏曰不重言诸侯讥尹子单子与盟苏氏曰齐晋之盛天子之大夫防而不盟尊周也柯陵之防尹单始与诸侯之盟自是习以为常非礼也】
　　秋
　　公至自防【左传曰楚子重救郑师于首止诸侯还澄按诸侯之师至曲洧遄为柯陵之盟方欲声郑之罪以致伐而楚救己至诸侯畏楚之彊而还未尝得致伐也故公不以伐郑至而以防至】
　　齐高无咎出奔莒【左传曰齐庆克通于声孟子与妇人蒙衣乘辇而入于闳鲍牵见之以告国武子武子召庆克而谓之庆克乆不出而告夫人曰国子谪我夫人怒国子相灵公以防高鲍处守及还将至闭门而索客孟子诉之曰高鲍将不纳君而立公子角国子知之刖鲍牵而逐高无咎无咎奔莒高弱以卢叛襄陵许氏曰灵公不公其聴自沈帷墙奔其世官以长祸乱悲夫】九月
　　辛丑用郊【九月夏之七月非郊之时故特书用孙氏曰九月用郊渎乱尤甚】晋侯使荀防来乞师【余氏曰晋侯再伐郑恐公不出师故遣荀防来乞之师氏曰请王命以讨有罪宜纠合诸侯以遵王命奉辞以往无敢或后可也乃使大夫乞师于鲁邪以盟主而乞师已为卑辱况以王之卿士主兵乃言乞师其卑王室以误宠诸侯也甚矣夫欲仗天子之威以讨叛伐贰而乃先为此卑辱欲望郑畏威得乎哉】
　　冬
　　公防单子晋侯宋公卫侯曹伯齐人邾人伐郑【杜氏曰前夏未得志故孙氏曰郑与楚比周晋侯再假王命三合诸侯伐之不能服中国不振可知也】十有一月
　　公至自伐郑【左传曰诸侯围郑楚公子申救郑师于汝上诸侯还杜氏曰不书围畏楚救不成围而还】
　　壬申公孙婴齐卒于貍脤【貍力之切脤市轸切公作轸糓作蜃○左传曰声伯还自郑至貍脤而卒澄按此叔肹之子声伯也子叔老嗣是为声子陆氏曰大夫卒于它国即书国卒于鲁地即书地仲遂公孙婴齐是也】
　　十有二月
　　丁巳朔日有食之
　　邾子貜且卒【貜但防切且子余切○在位四十年子宣公牼嗣】
　　晋杀其大夫郤锜郤犫郤至【犫公作州○左传曰晋厉公侈多外嬖反自鄢陵欲尽去羣大夫而立其左右胥童以胥克之废也怨郤氏而嬖于厉公郤锜夺夷阳五田郤犫与长鱼矫争田执而梏之五与矫亦嬖于厉公栾书怨郤至以其不从己而败楚师也欲废之使楚公子茷告公曰此战也郤至寔召寡君以东师之未至也与军帅之不具也曰此必败吾因奉孙周以事君公告栾书书曰其有焉不然岂其死之不恤而受敌使乎君盍尝使诸周而察之郤至聘于周栾书使孙周见之公使觇之信遂怨郤至厉公田与妇人先杀而饮酒后使大夫杀郤至奉豕寺人孟张夺之郤至射而杀之公曰季子欺余厉公将作难胥童曰必先三郤族大多怨去大族不偪敌多怨有庸公曰然郤氏闻之郤锜欲攻公曰虽死君必危郤至曰人所以立信知勇也信不叛君知不害民勇不作乱失兹三者其谁与我死而多怨将安用之君实有臣而杀之其谓君何我之有罪吾死后矣若杀不辜将失其民欲安得乎待命而已受君之禄是以聚党有党而争命罪孰大焉胥童夷阳五帅甲八百将攻郤氏长鱼矫请无用众公使清沸魋助之抽戈结衽而伪讼者三郤将谋于榭矫以戈杀驹伯苦成叔于其位温季曰逃威也遂趋矫及诸其车以戈杀之皆尸诸朝张氏曰郤氏虽多怨既为大夫则君之股肱也厉公不正其有罪无罪而用嬖幸胥童长鱼矫之计一朝杀三卿又刼栾书中行偃能无及乎】
