<!-- { "loadSidebar": true } -->
　　卫孙林父自晋归于卫【左传曰卫侯如晋晋侯彊见孙林父焉定公不可卫侯既归晋侯使郤犫送孙林父而见之卫侯欲辞定姜曰不可是先君宗卿之嗣也大国又以为请不许将亡虽恶之不犹愈于亡乎君其忍之安民而宥宗卿不亦可乎卫侯见而复之孙氏曰林父七年奔晋其言自晋归于卫者由晋侯而得归也卫大夫由晋侯而得归卫国之事可知矣襄陵许氏曰人臣不唯义之即安而介恃大国使之反己此能为逐君之恶者也唯其辨之不早是以卫献至于出奔祸兆此矣归易词也自晋奉之故也】
　　秋
　　叔孙侨如如齐逆女【为成公逆夫人也高氏曰公即位十有四年矣国家无事迄今始娶又亲逆而使同姓之卿逆之援公子遂之例也故书以为戒此春秋防防杜渐之意】郑公子喜帅师伐许【左传曰郑子罕伐许败焉郑伯复伐许入其郛许人平以叔申之封襄陵许氏曰郑偪许楚困郑以国大小兵力彊弱更相吞噬内外同贯而人理尽矣高氏曰此着许之所以迁亦见晋厉之不霸矣夫许郑之怨久矣三年再伐四年伐九年围之而今又伐焉使厉公而霸则郑人者怒邻兼弱且如是乎明年迁于叶辟郑以依楚明晋不足恃也而襄三年晋荀防帅师伐许者犹讨与楚也夫】
　　九月
　　侨如以夫人妇姜氏至自齐【张氏曰侨如不氏一事再见也穪妇宣公夫人穆姜尚存故也澄按赵氏以此氏字为传写误増】
　　冬
　　十月
　　庚寅卫侯臧卒【左传曰卫侯有疾立敬姒之子衎为太子定公卒夫人姜氏既哭而息见太子之不哀不内酌饮曰是夫也将不唯卫国之败其必始于未亡人呜呼天祸卫国也夫吾不获鱄也使主社稷大夫闻之无不耸惧孙文子自是不敢舎其重器于卫尽寘诸戚而甚善晋大夫澄曰臧定公也在位十二年子衎嗣是为献公】
　　秦伯卒【桓公也在位二十七年子景公卒史皆失其名】
　　【经书月三书日一大衍厯正月庚辰小辛丑冬至二月己酉大三月己夘小四月戊申大五月戊寅小六月丁未大七月丁丑小八月丙午大九月丙子小十月乙巳大闰月乙亥大经十月庚寅在此月十一月乙巳小十二月甲戌大长厯是年闰七月庚寅十月十六日】
　　十有五年【乙酉简王十年○晋霸厉五○蔡景十六○曹成二○卫献公衎元年○郑成九○陈成二十三○杞桓六十一○宋共十三卒○齐灵六○秦景公后元年○楚共十五○吴寿梦十】
　　春
　　王二月
　　卫定公
　　三月
　　乙巳仲婴齐卒【公羊传曰此公孙婴齐也谓之仲婴齐为兄后也杜氏曰襄仲子公孙归父弟也宣十八年逐东门氏既而又使婴齐绍仲后曰仲氏高氏曰归父既奔齐鲁人徐伤其无后使婴齐绍之为卿故前不经见而特卒之者讥世卿且着其乱昭穆之序失父子之亲以后归父则弟不可为兄嗣以后襄仲则子不可以父之字为氏也啖氏曰二传不知有叔盻子公孙婴齐此称仲以别之之义故妄説尔】
　　癸丑公防晋侯卫侯郑伯曹伯宋世子成齐国佐邾人同盟于戚【左传曰讨曹成公也】
　　晋侯执曹伯归之于京师【左谷无之字○公羊传曰伯讨也苏氏曰称侯以执执有罪也归于京师礼也春秋执诸侯多矣唯是为得礼张氏曰厉公此举善矣而春秋犹不以伯讨揜其与盟之罪盖以为先执曹伯以令诸侯而盟之然后尽善也观曹人请君于晋曰若有罪则君列诸防矣由一举措之失遂开释奸之门岂小失哉澄按僖二十八年执卫侯归不有之字盖二传脱字尔当从公羊】
　　夏
　　六月
　　宋公固卒【共公也在位十三年子成嗣是为平公】
　　楚子伐郑【左传曰楚将北师子囊曰新与晋盟而背之无乃不可乎子反曰敌利则进何盟之有申叔时闻之曰子反必不免信以守礼礼以庇身信礼之亡欲免得乎楚子侵郑及暴隧遂侵卫及首止郑子罕侵楚取新石栾武子欲报楚韩献子曰无庸使重其罪民将叛之无民孰战】
　　秋
　　八月
　　庚辰宋共公【共音恭三月而】
　　宋华元出奔晋【左传曰宋华元为右师鱼石为左师荡泽为司马华喜为司徒公孙师为司城向为人为大司防鳞朱为少司冦向带为太宰鱼府为少宰荡泽弱公室杀公子肥华元曰我为右师君臣之训师所司也今公室卑而不能正吾罪大矣不能治官敢赖宠乎乃出奔晋】宋华元自晋归于宋【左传曰二华戴族也司城庄族也六官者皆桓族也鱼石将止华元鱼府曰右师反必讨是无桓氏也鱼石曰右师苟获反虽许之讨必不敢且多大功国人与之不反惧桓氏之无祀于宋也右师讨犹有戍在桓氏虽亡必偏鱼石自止华元于河上请讨许之乃反陆氏曰经云自晋归而传云鱼石自止华元于河上殊相违矣张氏曰襄三十年良霄之奔其奔而归也逆顺与华元不同而书法亦异良霄之入不再序而曰入逆也华元再序又书曰归则或出或处之正从可知矣高氏曰再书华元者善华元也与郑良霄异矣盖华元之志非奔也欲挟晋自重以攻荡氏之党尔然迹其所为又与卫孙林父亦何以异故其所书之辞亦同】宋杀其大夫山【左传曰使华喜公孙师帅国人攻荡氏杀子山高氏曰先书华元自晋归于宋而继书此则知其为华元所杀矣苏氏曰元将讨山而知力之不能故奔奔而国人许之讨故归而讨山也虽其族人莫敢救之者使元怀禄顾宠重于出奔则不能讨山矣郑子产为政丰卷将祭请田弗许卷退而征役子产奔晋子皮止之归而逐卷亦犹是也】
　　宋鱼石出奔楚【左传曰鱼石向为人鳞朱向带鱼府出舎于睢上华元使止之不可华元自止之不可乃反鱼府曰今不从不得入矣右师视速而言疾有异志焉若不我纳今将驰矣登丘而望之则驰骋而从之则决睢澨闭门登陴矣左师二司冦二宰遂出奔楚华元使向戌为左师老佐为司马乐裔为司冦以靖国人杜氏曰五大夫畏同族罪及故出奔高氏曰五大夫皆出奔独鱼石书者五大夫皆荡族华元已诛其罪首余奔者皆不足书唯鱼石奔逃于荆楚遂为中国之害故为十八年复入彭城书也春秋有事在后而先书其始者此其例也赵氏曰按传鱼石自请讨荡泽则是处无过之地矣既讨之后何事鱼石又奔假如鱼石为与荡氏同族慙而自去则是知耻之人后不应却入彭城为乱考之鱼石直与荡泽同恶尔国乱用兵相攻则仇敌也如何自止之乎】
　　冬
　　十有一月
　　叔孙侨如防晋士燮齐高无咎宋华元卫孙林父郑公子防邾人防吴于钟离【左传曰始通吴也公羊传曰曷为殊防外吴也谷梁传曰防又防外之也程子曰吴益彊大求防于诸侯诸侯徃从之故书诸国往与之防见呉日盛而中国衰也时中国病楚故与吴亲襄十年柤之防十四年向之防与此同啖氏曰既防士燮同往防吴孙氏曰诸侯大夫不敢致吴子也吴子在钟离故相与防吴子于钟离尔杜氏曰钟离楚邑淮南县张氏曰今濠州城下县故钟离国嬴姓后为楚边邑胡氏曰殊防有二义防王世子于首止意在尊王室防吴于钟离于柤于向意在恶僭乱夫以泰伯至德周之伯父也至其后世僭窃称王不能居中国之爵号成襄之间中国无霸齐晋大国亦皆俛首东向而亲吴圣人盖伤之】许迁于叶【叶舒涉切○左传曰许灵公畏偪于郑请迁于楚楚公子申迁许于叶张氏曰叶今汝州叶县也髙氏曰许微弱之国邻于郑郑亟加兵三年弃疾伐许四年郑伯伐许九年郑人围许十四年公子喜时伐许今遂迁焉盖畏郑而南依楚故以自迁为文胡氏曰迁之者虽楚人而欲迁者许意也】
　　【经书月五书日三大衍厯正月甲辰小丙午冬至二月癸酉大三月癸夘小乙巳三日癸丑十一日四月壬申大五月壬寅小六月辛未大七月辛丑小八月庚午大庚辰十一日九月庚子小十月己巳大十一月己亥小十二月戊辰大长厯己巳三月四日癸丑十二日】
　　十有六年【丙戌简王十一年○晋霸厉六○蔡景十七○曹成三○卫献二○郑成十○陈成二十四○杞桓六十二○宋平公成元年○齐灵七○秦景二○楚共十六○吴寿梦十一】
　　春
　　王正月
　　雨木氷【雨如字○公羊谷梁传曰雨而木氷也髙氏曰雨着木而成氷上温而下寒也与陨霜不杀菽相反刘向谓木者少阳贵臣卿大夫之象是年叔孙侨如出奔公子偃诛死后世雨木氷多应在大臣天人之应或可推也汉儒之学岂无所受但不当每事求合尔】
　　夏
　　四月
　　辛未滕子卒【文公也高氏曰滕入春秋至今三书其卒皆不名至是日之矣】郑公子喜帅师侵宋【左传曰楚子自武城使公子成以汝隂之田求成于郑郑叛晋子驷从楚子盟于武城郑子罕伐宋宋将鉏乐惧败诸汋陂退舎于夫渠不儆郑人覆之败诸汋陵获将鉏乐惧高氏曰郑服中国五年矣至是始叛晋附楚为楚加兵于吾中国自是与楚同害中国诸侯之兵无寜嵗矣】
　　六月
　　丙寅朔日有食之
　　晋侯使栾黡来乞师【黡于斩切○左传曰晋侯将伐郑却犫如卫遂如齐皆乞师焉栾黡来乞师孟献子曰有胜矣高氏曰晋失霸主之义不足以令诸侯恐诸侯厌恶伐郑之役特使卿来乞师实欲公亲行尔程子曰时穆姜叔孙侨如将作难故出师后期】
　　甲午晦晋侯及楚子郑伯战于鄢陵楚子郑师败绩【鄢谒逺切○左传曰郑人闻有晋师使告于楚楚子救郑司马将中军令尹将左右尹子辛将右晋师济河闻楚师将至范文子欲反曰我伪逃楚可以纾忧夫合诸侯非吾所能也以遗能者我若羣臣辑睦以事君多矣武子曰不可晋楚遇于鄢陵范文子不欲战却至曰韩之战惠公不振旅箕之役先轸不反命邲之师荀伯不复从皆晋之耻也今我辟楚又益耻也文子曰吾先君之亟战也有故秦狄齐楚皆强不尽力子孙将弱今三强服矣敌楚而已唯圣人能内外无患自非圣人外宁必有内忧盍释楚以为外惧乎楚晨压晋军而陈栾书曰楚师轻窕固垒而待之三日必退退而击之必获胜焉郤至曰楚有六间不可失也其二卿相恶王卒以旧郑陈而不整蛮军而不陈陈不违晦在陈而嚣我必克之苗贲皇言于晋侯曰楚之良在其中军王族而已请分良以击其左右而三军萃于王卒必大败之步毅御晋厉公栾鍼为右彭名御楚共王潘党为右石首御郑成公唐苟为右及战吕锜射共王中目王召养由基与之两矢使射吕锜中项伏弢以一矢复命郤至三遇楚子之卒见楚子必下免胄而趋风楚子使工尹襄问之以弓郤至见客免胄承命唐苟谓石首曰子在君侧败者壹大我不如子子以君免我请止乃死楚师薄于险养由基射再发尽殪叔山冉搏人以投中车折轼晋师乃止囚楚公子茷旦而战见星未已子反命军吏察夷伤补卒乘缮甲兵展车马鸡鸣而食唯命是听晋人患之苗贲皇徇曰搜乘补卒秣马厉兵修陈固列蓐食申祷明日复战乃逸楚囚王闻之召子反谋子反醉而不能见王曰天败楚也夫余不可以待乃宵遁晋入楚军三日谷范文子立于戎马之前曰君幼诸臣不佞何以及此君其戒之书曰惟命不于常有德之谓胡氏曰是时两军相见未有胜负晋之捷也亦幸焉尔楚虽败而势益张晋遂怠而国大乱高氏曰晋将伐郑郑告于楚楚子遽引师而来于是晋不暇俟诸侯之兵先与之合战而大败之我既未致伐于彼彼志非来伐于我故直言战而已杜氏曰楚师未大奔楚子伤目而退故曰楚子败绩鄢陵郑地张子曰后汉郡国志颍川鄢陵晋败楚之地今东京开封府鄢陵县】
