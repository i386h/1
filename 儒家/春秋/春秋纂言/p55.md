<!-- { "loadSidebar": true } -->
　　卫杀其大夫孔达【左传曰清丘之盟晋以卫之救陈也讨焉使人弗去曰罪无所归将加而师孔达曰苟利社稷请以我説罪我之由我则为政而亢大国之讨将以谁任我则死之缢而死卫人以说于晋而免遂告于诸侯曰寡君有不令之臣达搆我敝邑于大国既伏其罪矣敢告卫人以为成劳复室其子使复其位髙氏曰晋既讨邲之败而杀先縠矣以卫背清丘之盟而救陈也讨焉孔达自知不可免乃缢而死卫人因以説于晋故称国以杀】
　　夏
　　五月
　　壬申曹伯夀卒【文公也在位三十三年子卢嗣是为宣公】
　　晋侯伐郑【左传曰为邲故也告于诸侯搜焉而还中行桓子之谋也曰示之以整使谋而来郑人惧使子张代子良于楚郑伯如楚谋晋髙氏曰晋救郑而败于邲郑遂即楚夫郑背徳忘恩讨之正也然自文公没襄公仅能脩先君之业灵公幼而赵盾为政其殆庶几矣成景之世文公之泽寝微干戈日寻积而至于蜀之盟而诸侯尽属楚矣岂特失郑而已乎】
　　秋
　　九月
　　楚子围宋【左传曰楚子使申舟聘于齐及宋宋人止之华元曰过我而不假道鄙我也鄙我亡也杀其使必伐我伐我亦亡也亡一也乃杀之楚子围宋澄曰宋前以救萧而见伐今又以杀楚使而受围楚之荐食上国宋之挑衅彊隣俱可罪也】
　　葬曹文公
　　冬
　　公孙归父防齐侯于谷【髙氏曰齐侯在谷而归父徃聘焉故不书于齐盖谋于齐侯而平楚宋也齐人始疑张氏曰鲁素事齐而宣公之立公子遂主之故其父子常亲于齐而齐亦不复计等列之不班从而与之防也王氏曰遂以不正而立宣公公以不正而任其子归父此年防齐侯明年防楚子见公与之深也诸侯失政自宣公始大夫专政自归父始石氏曰文公以来大夫擅专盟防至是以为常矣】
　　【经书月二书日一大衍歴正月甲子小丙寅冬至二月癸巳大三月癸亥小四月壬辰大五月壬戌大壬申十一日六月壬辰小七月辛酉大八月辛卯小九月庚申小十月己丑大十一月己未大十二月己丑小长歴壬申五月十二日】
　　十有五年【丁卯定王十三年○晋霸景六○蔡文十八○曹宣公卢元年○卫穆六○郑襄十一○陈成五○杞桓四十三○宋文十七○齐顷五○秦桓十一○楚庄二十】
　　春
　　公孙归父防楚子于宋【左传曰孟献子言于公曰臣闻小国之免于大国也聘而献物于是有庭实旅百朝而献功于是有容貌采章嘉淑而有加货谋其不免也诛而荐贿则无及也今楚在宋君其图之公说襄陵许氏曰楚围宋之威振及鲁矣胡氏曰楚不假道于宋以启衅端而围之陵蔑中华甚矣诸侯纵不能畏简书防同恶存先代之后严兵固圉以为声援犹之可也乃以周公之裔千乗之国谋其不免至于荐贿不亦鄙乎比事以观则知中国盛衰之由矣】
　　夏
　　五月
　　宋人及楚人平【左传曰宋人使乐婴齐告急于晋晋侯欲救之伯宗曰不可古人有言曰虽鞭之长不及马腹天方授楚未可与争虽晋之彊能违天乎乃止楚师将去宋申犀稽首于王之马前曰毋畏知死而不敢废王命王弃言焉王不能答申叔时仆曰筑室反耕者宋必听命从之宋人惧使华元夜入楚师登子反之床起之曰寡君使元以病告曰敝邑易子而食析骸以爨虽然城下之盟有以国毙不能从也去我三十里惟命是听子反惧与之盟而告王退三十里宋及楚平华元为质杜氏谔曰御狄之道莫大乎完守备也今楚子自秋九月围宋至此歴三时宋固守以待晋之救非不完于所备也晋不能援救之宋傥不求平于楚则若社稷何若邦众何由是不得已及楚平澄曰平者两国之大夫也然此权非可自大夫出故二国之卿皆降称人与清丘之盟同例】公至自防
　　六月
　　癸卯晋师灭赤狄潞氏以潞子婴儿归【左传曰潞子婴儿之夫人晋景公之姊也酆舒为政而杀之又伤潞子之目晋荀林父败狄于曲梁灭潞张氏曰潞氏今潞州潞城县杜氏曰潞氏赤狄之别族国故称氏子爵也王氏笺义曰东迁之后狄以寖盛诸侯不能制乃与之防盟交聘虽云进之以渐盖亦患之之甚也赤狄近于晋并为晋患比数侵齐夺黎氏地疆土益广晋侯因酆舒之罪命桓子伐而灭之陈氏折衷曰称潞子盖灭国以其君归皆称爵如齐人灭子奔黄楚人灭顿以顿子牂归楚人灭胡以胡子豹归第言奔者不名之以归者名之髙氏曰是时楚肆其彊围宋逾年晋不能救而反灭狄利其土地亦怠于忧中国矣】
　　秦人伐晋【左传曰秦桓公伐晋次于辅氏魏颗败秦师髙氏曰自二年秦师伐晋晋不报秦今十四年矣此复来伐者乗晋兵远事狄土而阚其虚也】
　　王札子杀毛伯召伯【左传曰王孙苏与召氏毛氏争政使王子捷杀召戴伯及毛伯卫卒立召襄孙氏曰王札子文误倒尔杜氏谔曰桓襄之前列国诸侯交相战伐列国不禀王命也至此而臣有相杀者内之卿士不奉王命也】
　　秋
　　螽【张氏曰按自六年至今三遇螽灾而水旱未与焉此宣公不脩徳节用爱人之所感也】仲孙蔑防齐髙固于无娄【无公作牟○杜氏曰无娄杞邑张氏曰大夫相防盖始于此髙氏曰齐侯在谷则公孙归父防之齐卿在无娄则仲孙蔑防之盖公主齐久矣幸晋楚之争而不我及也忽焉而平楚宋俾归父请于齐侯齐侯则疑我之从楚也蔑于是防焉以脩旧好】
　　初税亩【公羊传曰初始也税亩者履亩而税也谷梁传曰古者三百步为里名曰井田井九百亩籍而不税杜氏曰公田之法十取其一今又履其余亩复十收其一遂以为常故曰初】
　　冬
　　蝝生【蝝恱全切又去声○髙邮孙氏曰蝝者螽之子也春秋之秋夏时之夏春秋之冬夏时之秋也螽为灾于夏而蝝生于秋一嵗而再为灾故志之】
　　饥【胡氏曰春秋饥嵗多矣书于经者三而宣公有其二张氏曰宣两书饥一在大水之后一在螽蝝之后甚言国无蓄积而民无以生也】
　　【经书月二书日一大衍歴正月戊午大辛未冬至二月戊子小三月丁巳大四月丁亥小五月丙辰大六月丙戌小癸夘十八日七月乙卯大八月乙酉大九月乙酉小十月甲申大十一月甲寅小十二月癸未大长歴是年闰十一月癸卯六月十九日】
　　十有六年【戊辰定王十四年○晋霸景七○蔡文十九○曹宣二○卫穆七○郑襄十二○陈成六○桓四十四○宋文十八○齐顷六○秦桓十二○楚庄二十一】
　　春
　　王正月
　　晋人灭赤狄甲氏及留吁【左传曰晋士防帅师灭赤狄甲氏及留吁铎辰杜氏曰甲氏留吁赤狄之族晋既灭潞氏今又并尽其余党髙氏曰书及所以别言二氏也胡氏曰甲氏潞之余裔留吁其残邑也要荒之外王者所并生不使侵轶则止矣必欲尽殄灭之无遗类岂仁人之心王者之事乎】
　　夏
　　成周宣榭火【榭公作谢火公谷作灾○公羊传曰成周者东周也左传曰人火之也杜氏曰成周洛阳宣榭讲武屋尔雅曰无室曰榭谓屋歇前澄曰公羊以宣榭为宣宫之榭谷梁以为乐器所藏何休以为宣王之庙至此不毁者有中兴之功啖氏曰按宣王之庙久已毁矣纵失礼不毁止当在王城不当在成周也李氏尧俞曰庙不应有榭榭不应藏乐榭者讲武之所宣者其宣王之所为乎至是歴十二世王业日壊求其如宣之盛既不可得而见而王之迹又煨烬盖痛之也高氏曰国语曰先王之为台榭也台不过望氛气榭不过讲军实宣王中兴南征荆舒北伐玁狁内修政以复文武之竟土今周复衰平惠以降皆庸暗龌龊无能兴者孟子曰夫明堂者王者之堂也王欲行王政则勿毁之矣况我宣王中兴讲武之座屋子孙衰微不能振旧而反为火所焚乎】
　　秋
　　郯伯姬来归【左传曰出也髙氏曰不能事舅姑为夫所出见弃而归也吕氏曰妇人既嫁而出人道之大者故书之】
　　冬
　　大有年【谷梁传曰五谷大熟为大有年澄谓宣公在位十六年天灾饥馑荐臻咎徴常多今忽大有年记异也】
　　【经书月一书日无大衍歴正月癸丑小丁丑冬至二月壬午大三月壬子小四月辛巳大五月辛亥小六月庚辰大戊申小满闰月庚戌小七月己卯大旦日夏至八月己酉小九月戊寅大十月戊申小十一月丁丑大十二月丁未大】
　　十有七年【己巳定王十五年○晋霸景八○蔡文二十卒○曹宣三○卫穆八○郑襄十三○陈成七○杞桓四十五○宋文十九○齐顷七○秦桓十三○楚庄二十二】
　　春
　　王正月
　　庚子许男锡我卒【许昭公也在位三十年其子甯立是为灵公】
　　丁未蔡侯申卒【蔡文公也在位二十年其子固立是为景公】
　　夏
　　许昭公
　　葬蔡文公【胡氏曰日卒书名赴得礼也不月其畧在内宣公不知礼义邦交之实送终独厚于齐而利害不切于身者皆薄其礼大则君亲次则盟主又其次若秦若卫若滕虽赴告而不防葬考春秋之备书而宣公失事上交隣之礼见矣】
　　六月
　　癸卯日有食之
　　己未公防晋侯卫侯曹伯邾子同盟于断道【断音短○左传曰晋侯使郤克徴防于齐齐顷公帷妇人使观之郤子登妇人笑于房献子怒出而曰所不此报无能涉河齐侯使髙固晏弱蔡朝南郭偃防及敛盂髙固逃归盟于卷楚辞齐人晋人执晏弱于野王执蔡朝于原执南郭偃于温晋师还杜氏曰断道晋地张氏曰此盖郤克怒齐假同盟之礼约诸侯共伐齐也】
　　秋
　　公至自防
　　冬
　　十有一月
　　壬午公弟叔肸卒【肸许乙切○曰公弟者以属书未命为大夫故不以公子为氏肸之生虽未为卿而于其死也宣公宠爱之故赐之族使其子孙世世为卿如季友仲遂经书月三书日五大衍歴正月丁丑小壬午冬至庚子二十四日二月丙午大二月丁未经有日无月三月丙子小四月乙巳大五月乙亥小六月甲辰大己未十六日经书六月癸卯日食程氏公说曰大衍歴食当在五月乙亥朔食黄道胃十三度少七月甲戌小八月癸卯大九月癸酉小十月壬寅大十一月壬申小壬午十一日十二月辛丑大长歴庚子正月二十六日丁未二月四日己未六月十七日壬午十一月十三日】
　　十有八年【庚午定王十六年○晋霸景九○蔡景公固元年○曹宣四○卫穆九○郑襄十四○陈成八○杞桓四十六○宋文二十○齐顷八○秦桓十四○楚庄二十三卒】
　　春
　　晋侯卫世子臧伐齐【左传曰晋侯卫世子臧伐齐至于阳谷齐侯防晋侯盟于缯以公子疆为质于晋晋师还蔡朝南郭偃逃归髙氏曰晋卫先伐齐故齐人求成以缓诸侯之师】公伐杞【髙氏曰杞自文十六年来朝而不复至故伐之已不脩徳而欲人之朝已亦不思之甚矣】
　　夏
　　四月
　　秋
　　七月
　　邾人戕鄫子于鄫【左传曰凡自虐其君曰弑自外曰戕杜氏曰弑戕皆杀也弑者积微而起所以相测量非一朝一夕戕者卒暴之名陆氏希声曰弑非其君曰戕范氏曰于鄫恶其臣子不能距难孙氏曰僖十九年邾人执鄫子用之天子不能诛故此肆然复戕鄫子于鄫也胡氏曰邾人盖甞执鄫子用之则不共戴天之世雠也既不能复又使邾人得造其国都而戕杀其君曰于鄫者所以深责鄫之臣子也】
　　甲戌楚子旅卒【旅谷作吕○楚庄王也在位二十三年子共王审嗣高氏曰前此不书楚子之卒者以外之也此书之者以楚入为中国之害甚于前日中国不能自正乃与楚人相为朝聘相与盟誓相通问好故自此详卒也】
