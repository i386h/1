<!-- { "loadSidebar": true } -->
　　公防王人晋人宋人齐人陈人蔡人秦人盟于翟泉【防上左谷无公字翟公作狄○左传曰公防王子虎晋狐偃宋公孙固齐国归父陈辕涛涂秦小子憗盟于翟泉寻践土之盟且谋伐郑也杜氏曰翟泉洛阳城内大仓西南池水也澄按晋狐偃宋公孙固齐国归父陈辕涛涂皆三命之卿秦憗亦再命之卿今皆降而称一命之人者左氏谓卿不防公侯以公在故厌而穪人也若王子虎王朝一命之下士固当称人然以王子之贵亦当称名如王子突为王人例但以诸国之卿既皆称人则王子虎亦不复称名也按盟不寒则不必寻也践土之盟有齐宋蔡郑及后至之陈今齐宋陈蔡皆在而郑独不至郑已怠于从晋矣盖晋人既归卫侯而又执之筮史受曹伯之赂而后复之合十一国以围许诸侯皆不用命而许竟不服盖晋文之所为烦扰缪戾已失诸侯之心威重挫损渐起诸侯之慢郑之怠于从晋当自反矣而即谋伐之是不以徳义懐人而专以威力胁人与齐桓异矣故明年与围郑之师而卒不能得郑也窃尝谓齐桓之霸至葵丘之盟极盛而后渐衰晋文之霸唯践土之盟一盛而即渐衰矣程子曰晋文连年防盟皆在王畿之侧而此盟复迫王城又与王人盟彊逼甚矣】
　　秋
　　大雨雹【左传曰为灾也】
　　冬
　　介葛卢来【左传曰以未见公故复来朝】
　　【经书月一书日无大衍厯正月癸巳大丁巳冬至二月癸亥小三月壬辰大四月壬戌小五月辛夘大六月辛酉小己丑小满闰月庚寅大七月庚申大旦日秋分八月庚寅小九月己未大十月己丑小十一月戊午大十二月戊子小】
　　三十年【辛夘襄王二十二年○晋霸文六○蔡庄十六○曹共二十三○卫成五○郑文四十三○陈共二○杞桓七○宋成七○齐昭三○秦穆三十○楚成四十二】
　　春
　　王正月
　　夏
　　狄侵齐【左传曰晋人侵郑以观其可攻与否狄间晋之有郑虞也侵齐杜氏谔曰狄侵齐间晋之有郑虞也晋霸当攘而驱之书者讥晋文之不救也胡氏曰强暴交侵所当攘斥上书狄侵齐下书围郑晋文若移围郑之师救齐则方伯之职修矣澄按二十八年之冬防温以围许而许竟不服二十九年之夏盟翟泉谋伐郑而郑亦不畏至三十年之夏狄敢于乘间而侵齐吾固曰晋文自城濮践土之后霸业浸浸以衰至此亦可以自反矣而犹不然不图救齐而乃围郑可以见霸谋之不远也】
　　秋
　　卫杀其大夫元咺及公子瑕【左传曰晋侯使医衍酖卫侯甯俞货医使薄其酖不死公为之请纳玉于王与晋侯皆十瑴王许之乃释卫侯卫侯使赂周歂冶厪曰苟能纳我吾使尔为卿周冶杀元咺及子适子仪陆氏曰瑕元咺所假立而自秉国权瑕亦未如君也故以君杀大夫之辞言之而在元咺下王氏笺义曰叔武君命奉之以受盟故称卫子若瑕者元咺君之非君而君者也今与咺同戮盖咺尝君之矣不可无异辞故言及而称公子者不与咺君之也高邮孙氏曰瑕尝立为君矣杀之犹曰公子者瑕见立于元咺尔元咺及之者言瑕之见杀由于元咺元咺存则公子瑕存元咺死则公子瑕死也胡氏曰瑕未闻有罪而杀之何也元咺立以为君故卫侯忌而杀之然不与卫剽同者是瑕能使咺辞其位而不立也不与陈佗同者是瑕能守节不为国人所恶也故经以公子冠瑕而称及见瑕无罪事成元咺以咺之故延及于瑕常山刘氏曰杀二大夫以上不书及者其事同杀之志均故也杀其大夫某及某者以某之故而延及某也澄曰此言瑕之杀元咺累之也卫侯未入国而杀元咺称国杀者实卫侯使人杀之也夫元咺以臣讼君君被执而咺偃然归国假伯主之权而易置其君其不臣之罪所当诛也今以国杀为文而无讨罪之辞者卫侯未尝正名其罪而隂使人杀之诛之不以其罪也公子者谓国君之子非氏也瑕立为君逾年矣今但曰公子者瑕不居其位也】
　　卫侯郑归于卫【晋文实欲杀卫侯而罪不至死故使医者因治病而以药杀之意欲卫侯死而使公子瑕君卫也幸以甯俞之忠而得不死又以十瑴之赂而得归国是卫侯已失国矣而再得国故书名已杀元咺则无人拒之有周冶等纳之而势易故书归】
　　晋人秦人围郑【左传曰晋侯秦伯围郑晋军函陵秦军汜南郑使烛之武见秦君秦伯与郑人盟使杞子逢孙杨孙戍之乃还晋亦去之初郑公子兰出奔晋从于晋侯伐郑请无与围郑使待命于东郑石甲父侯宣多逆以为太子以求成于晋晋人许之】
　　介人侵萧【张氏曰再来鲁而次年遂侵萧求援而后举兵也与荆人秦术之聘同】
　　冬
　　天王使宰周公来聘【防葵丘之宰周公名孔此宰周公名阅盖孔之子也张氏曰天子三公兼冢宰而使来聘鲁用见周室陵夷大臣失职也】
　　公子遂如京师遂如晋【自文公霸后鲁未尝聘晋本欲初聘于晋但以王室既先来聘则不容不报故因聘晋之使命先至周而后如晋也慢王畏霸之情可见矣经书月一书日无大衍厯正月丁巳大癸亥冬至二月丁亥小三月丙辰大四月丙戌小五月乙夘大六月乙酉小七月甲寅大八月甲申小九月癸丑大十月癸未小传九月甲午今在此月十一月壬子大十二月壬午大长厯是年闰九月】
　　三十有一年【壬辰襄王二十三年○晋霸文七○蔡庄十七○曹共二十四○卫成六○郑文四十四○陈共三○杞桓八○宋成八○齐昭四○秦穆三十一○楚成四十三】
　　春
　　取济西田【左传曰分曹地也使臧文仲往分曹地自洮以南东傅于济公羊传曰晋侯执曹伯班其所侵地于诸侯也髙邮孙氏曰左氏以为晋侯分曹地以与诸侯而鲁取济西之田然经书与汶阳田无异盖鲁济西之田尝见侵入于曹晋侯执曹伯而反诸侯之侵地鲁于是乎取之赵氏曰凡力得之曰取虽取本邑亦无异辞不当取也张氏曰复鲁之旧地亦与非其有而取之者同盖无王命以正疆理皆取之不得其道也况晋之夺诸曹以与鲁本以其私憾而非有至公之义乎】公子遂如晋【左传曰拜曹田也】
　　夏
　　四月
　　四卜郊不从乃免牲犹三望【公羊传曰三卜礼也四卜非礼也求吉之道三谷梁传曰免牲者为之缁衣纁裳有司端奉送至于南郊左传曰望郊之细也不郊亦无望可也澄按天子有冬至圜丘之郊又有孟春祈谷之郊成王赐鲁得郊祭然止是孟春祈谷之郊而已孟春于周正为三月卜郊之礼当以周二月下旬卜三月上辛不吉则三月上旬卜中辛再不吉则又以三月中旬卜季辛不吉则不郊矣鲁既三卜不吉而又于三月下旬卜四月上辛四卜不吉乃免牲而不郊盖鲁郊本非礼然鲁每嵗一郊以为常祀故春秋不书唯因其非礼之中又失礼或遇灾变则书之以明鲁之不当郊也张氏曰公羊以三望为泰山河海郑康成以为河不在鲁境故以海岱及淮为徐州之境而鲁之所祀按天子三望王虽令鲁郊止行祈谷之郊鲁得望祭特比天子阙其一故三望称犹亦言不当望而望祭也如使鲁望不出竟则何为又加之曰犹以讥之若壬午犹绎之书乎公羊之説必有所传】
　　秋
　　七月
　　冬
　　杞伯姬来求妇【杜氏曰自为其子求昬杜氏谔曰伯姬五年书来朝其子二十八年书来今又为子求妇澄曰自来求妇者盖疑不自来求则妇不可得也求而得僖公之女叔姬以为桓公之夫人经不书归至成公世被出乃见经伯姬庄公之妹僖公之姑也于庄公时一防一来巳非礼矣僖公五年挟其长子代君父来朝长子成公既卒次子桓公继立朝而遭卑国又见入故二十八年伯姬又来至今年又来为其子求妇此时伯姬年逾六十近七十矣不顾其行之越礼意欲亲鲁借援以扶其小弱之国也张氏曰成公世杞叔姬之不终或者权舆于此欤】
　　狄围卫【杜氏谔曰狄人屡肆患晋文为霸不能攘之书之以志晋文之过澄按狄以三十年夏侵齐今又围卫若无晋霸然岂以晋文居狄之久而狎之欤】
　　十有二月
　　卫迁于帝丘【于谷作于○杜氏曰避狄难也帝丘今东郡濮阳县故帝颛顼之虚故曰帝丘胡氏曰卫尝为狄所灭东徙渡河齐桓公攘狄而封之卫国忘亡今又为狄所围而迁于帝丘晋文无救灾防患之功矣张氏曰狄闵二年入卫齐桓救而封之自此狄不敢加兵于卫桓公之力也齐桓即世卫文忘齐之大徳从宋襄伐齐杀冡嗣而立不正于是狄人始假义伐卫卫人忘恩而啓狄之冦盖始于此自晋文兴不复侵伐相攻矣今复迫卫致其迁都此胡氏所以罪晋文也经书月三书日无大衍厯正月壬子小戊辰冬至二月辛巳大三月辛亥小四月庚辰大五月庚戌小六月己夘大七月己酉小八月戊寅大九月戊申小十月丁丑大十一月丁未小十二月丙子大】
　　三十有二年【癸巳襄王二十四年○晋霸文八卒○蔡庄十八○曹共二十五○卫成七○郑文四十五卒○陈共四○杞桓九○宋成九○齐昭五○秦穆三十二○楚成四十四】
　　春
　　王正月
　　夏
　　四月
　　己丑郑伯捷卒【捷公作接○郑文公也在位四十五年其子兰嗣是为穆公】卫人侵狄【左传曰狄有乱澄按卫畏狄之彊而迁都以避之今乘其乱始敢以兵入其境言侵不言伐者不敢声其罪而报其围国之役也人卫微者也】
　　秋
　　卫人及狄盟【左传曰狄请平焉澄按卫乘狄之乱而侵之狄不与较而求其侵狄之卫人与之盟也杜氏曰不地者就而与之盟】
　　冬
　　十有二月
　　己夘晋侯重耳卒【晋文公也在位八年子驩嗣是为襄公】
　　【经书月三书日二大衍厯正月丙午小癸酉冬至二月乙亥大癸夘大寒闰月乙巳小三月甲戌大旦日雨水经四月乙丑在此月四月甲辰大五月甲戌小六月癸夘大七月癸酉小八月壬寅大九月壬申小十月辛丑大十一月辛未小经十二月己夘在此月十二月庚子大长厯己丑四月十七日己夘十二月十一日】
　　三十有三年【甲午襄王二十五年○晋霸襄公驩元年○蔡庄十九○曹共二十六○卫成八○郑穆公兰元年○陈共五○杞桓十○宋成十○齐昭六○秦穆三十三○楚成四十五】
　　春
　　王二月
　　秦人入滑【左传曰杞子自郑使告于秦曰郑人使我掌其北门之管若潜师以来国可得也穆公访诸蹇叔蹇叔曰劳师以袭逺非所闻也且行千里其谁不知公辞焉召孟明西乞白乙使出师于东门之外蹇叔之子与师曰晋人御师必于殽殽有二陵焉其南陵夏后臯之墓也其北陵文王之所辟风雨也必死是间予收尔骨焉秦师遂东过周北门左右免胄而下超乘者三百乘王孙满观之曰秦师轻而无礼必败及滑郑商人髙将市于周遇之以乘韦先牛十二犒师曰寡君闻吾子将步师出于敝邑敢犒从者不腆敝邑为从者之淹居则具一日之积行则备一夕之卫且使遽告于郑郑穆公使视客馆则束载厉兵秣马矣使皇武子辞焉曰吾子淹久于敝邑唯是脯资饩牵竭矣为吾子之将行也郑之有原圃犹秦之有其囿也吾子取其麋鹿以闲敝邑若何杞子奔齐逢孙杨孙奔宋孟明曰郑有备矣不可冀也攻之不克围之不继吾其还也灭滑而还杜氏曰灭而书入不能有其地澄按孟明视三人皆秦一命之大夫故称人】
　　齐侯使国归父来聘【二十六年有伐齐取谷之怨二十八年晋文既霸公子遂聘齐以解雠而讲好越六年而国归父来报公子遂之聘也】
　　夏
　　四月
