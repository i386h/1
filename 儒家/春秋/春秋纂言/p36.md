<!-- { "loadSidebar": true } -->
　　【经书月四书日一大衍厯正月庚午大丙申冬至二月庚子小三月己巳大丁酉雨水四月己亥小五月戊辰大辛巳十四日丁酉谷雨闰月戊戌小六月丁卯大戊辰小满七月丁酉小八月丙寅大九月丙申小十月乙丑大十一月乙未小十二月甲子大】
　　三年【甲子惠王二十年○齐覇桓二十九○蔡穆十八○曹昭五○卫文三○晋献二十○郑文十六○陈宣三十六○杞惠十六○宋桓二十五○秦穆三○楚成十五】
　　春
　　王正月
　　不雨【杜氏曰一时不雨则书首月】
　　夏
　　四月
　　不雨【与上年冬十月不雨此年春王正月不雨义同】
　　徐人取舒【杜氏曰徐国在下邳僮县东南舒国今庐江舒县髙邮孙氏曰舒者附庸之国服属于楚徐人自楚取之使之属徐也取国而不言灭者舒之宗祀复存也襄陵许氏曰舒盖荆与国徐人取之盖倚齐鲁张氏曰齐桓方覇而不能戢诸侯之吞并小国盖方谋楚未暇讨之亦降鄣迁阳等事有以教之无以令之也】
　　六月
　　雨【左传曰自十月不雨至于五月不曰旱不为灾也赵氏曰明旱不终夏不为灾尔】
　　秋
　　齐侯宋公江人黄人防于阳谷【左传曰谋伐楚也张氏曰阳谷今东平府须成县北隋置阳谷县去年盟以定其交矣今嵗再防申伐楚之约也胡氏曰侵蔡次陉之师诸侯皆在江黄独不与焉安知其为谋伐楚乎曰诸侯大众同次于陉厚集其阵声罪致讨以震中国之威江人黄人各守其境按兵不动以为八国之援此克敌制胜之谋也观伐楚后令江人黄人伐陈则知侵蔡次陉二国不防而自为掎角之势明矣】
　　冬
　　公子友如齐涖盟【谷作公子季友○左传曰齐侯为阳谷之防来寻盟杜氏曰齐侯自阳谷遣人诣鲁求寻盟鲁使上卿诣齐受盟也襄陵许氏曰公盖有故不防阳谷是以季友如齐涖盟张氏曰鲁宋为一而列国无不从役矣】
　　楚人伐郑【左传曰郑伯欲成孔叔不可曰齐方勤我弃德不祥】
　　【经书月三书日无大衍厯正月甲午小辛丑冬至二月癸亥大三月癸巳大四月癸亥小五月壬辰大六月壬戌小七月辛卯大八月辛酉小九月庚寅大十月庚申小十一月己丑大十二月己未小】四年【乙丑惠王二十一年○齐覇桓三十○蔡穆十九○曹昭六○卫文四○晋献二十一○郑文十七○陈宣三十七○杞惠十七○宋桓二十六○秦穆四○楚成十六】
　　春
　　王正月
　　公防齐侯宋公陈侯卫侯郑伯许男曹伯侵蔡蔡溃遂伐楚次于陉【左传曰齐侯与蔡姬乗舟于囿荡公公惧变色禁之不可公怒归之未絶之也蔡人嫁之齐侯以诸侯之师侵蔡蔡溃遂伐楚楚子使与师言曰君处北海寡人处南海唯是风马牛不相及也不虞君之渉吾地也何故管仲对曰昔召康公命我先君太公曰五侯九伯女实征之以夹辅周室赐我先君履东至于海西至于河南至于穆陵北至于无棣尔贡包茅不入王祭不共无以缩酒寡人是征昭王南征而不复寡人是问封曰贡之不入寡君之罪也敢不共给昭王之不复君其问诸水滨师进次于陉澄曰楚之凭陵诸夏有年矣地大兵彊未易制也管仲为桓公谋之数年而后能兴伐楚之师此至重大之事岂可轻试其锋于它国桓公乃以一妇人之故憾蔡因行师过蔡顾以伐楚之兵小试于蔡以其师之无名故曰侵蔡小国也当此重兵如以石压故一侵而蔡即溃也或谓蔡文王之胄而自献舞以来甘心屈服于僣窃之楚桓公伐楚而先加兵于附楚之蔡蔡众既溃则威震而兵彊此説不然夫楚之肆虐先自蔡始虏献舞以归既而又入其国中国无能救援之者其附于楚岂能得已哉桓公不先治首祸之楚而先治不得已而附楚之蔡可谓失先后之宜轻重之序矣其威之震兵之彊岂待蔡溃而后震且彊也哉春秋书侵蔡者正以讥桓公兴义师而首为此不义之举也遂者继事之辞桓公合诸侯之师正为伐楚设而乃先用之以侵蔡故春秋书伐楚为遂事者若曰因侵蔡而遂以伐楚尔前经凡两书遂皆同此义陉楚地杜氏谓颍川召陵县有陉亭张氏谓今颍昌府郾城县也按孙子云百战百胜非用兵之善不战而屈人之兵者善也齐以楚之狂僭而声其罪以致伐然楚众方彊若不持重而轻进深入则胜负之数未可知也故次于陉以待其自来屈服所以为节制之师而合于不战屈人兵之善也】
　　夏
　　许男新臣卒【左传曰许穆公卒于师赵氏曰许国与楚近盖许男遇疾而归卒于国张氏曰召陵地属颖川颖川今之颍昌府长社县去许密迩故许男疾而归也刘氏曰卒于师当曰卒于师今无穪焉去其师而复也古者君即位为椑出疆必载椑卒于师曰师于防曰防正也澄按桓十五年书许叔入于许新臣即许叔也至此在位四十二年子业嗣是为僖公】
　　楚屈完来盟于师盟于召陵【屈氏完名其时楚未有三命大夫而此书氏名者盖因其来盟桓公以覇主奉王命命之为三命之卿若后世承制命官之类盖以奬进楚人也来盟者楚子遣之来受盟诸侯之师在陉于师者于陉也屈完既至陉桓公嘉其来服故退师召陵以礼楚而与之盟桓公之待楚进退有礼虽不足以尽王者之义而一匡天下民到于今受其赐亦二百四十年甚盛之举也张氏曰召陵在今郾城县汉颍川郡召陵县】
　　齐人执陈辕涛涂【辕公谷作袁○公羊传曰涛涂之罪辟军之道也桓公假涂于陈而伐楚陈人不欲其反由已谓桓公曰君既服南夷矣何不还师服东夷且归桓公于是还师滨海而东大防于沛泽之中执涛涂左传曰陈辕涛涂谓郑申侯曰师出于陈郑之间国必甚病若出于东方观兵于东夷循海而归其可也申侯曰善涛涂以告齐侯许之申侯见曰师老矣若出于东方而遇敌惧不可用也若出于陈郑之间共其资粮扉屦其可也齐侯説与之虎牢执辕涛涂孙氏曰桓公与陈侯南服彊楚归而返执陈辕涛涂其恶可知】
　　秋
　　及江人黄人伐陈【桓公怒陈辕涛涂欲利陈而误军道故既执涛涂又命鲁微者同江黄以伐陈时江黄之师在其国伐楚之役未尝劳之且以其国近于陈故令伐陈也必使鲁人及之者江黄远国不可无鲁主兵也张氏曰左氏与公羊所传辕涛涂之罪大同小异如左氏説则齐师终由陈反但怒辕涛涂之言耳若果由陈郑而归则何必鲁及江黄伐陈又再勤诸侯之师乎以此考之则知公羊大防沛泽之説为信所以桓公怒陈之深至于兴诸侯之师伐而又侵也】八月
　　公至自伐楚【公与齐桓为它防皆不至此独至者重大其事且以师出三时乆役之劳也】
　　葬许穆公
　　冬
　　十有二月
　　公孙兹帅师防齐人宋人卫人郑人许人曹人侵陈【兹公作慈后同○左传曰叔孙戴伯帅师防诸侯之师侵陈陈成归辕涛涂澄按陈与六国同伐楚成齐桓帖荆之功陈与有力一有误军道之罪既执其臣遄以三国伐之今又动七国之兵临其国厚人之功而薄人之过者盖不如此书侵者以见其师之无名也六国皆将卑师少独鲁以三命之卿帅大众以徃盖勤于奉覇令也苏氏曰伐陈侵陈皆讨涛涂之不忠也前曰伐当其罪也后曰侵以甚也胡氏曰桓公识明而量浅管仲器不足而才有余方楚人未帖而齐以为忧也致勤于郑振中夏之威防于阳谷得逺国之信按兵于陉修文告之词退舍召陵结防盟之礼何其念之深礼之谨也楚方受盟志已骄溢陈大夫一谋不协其身见执其国见伐见侵而怒犹未息也厚以责人而不自反其失在于量浅而器不宏也沙随程氏曰涛涂既执又再侵伐陈罪特暂谋之不善耳非有荆楚暴殄中国之罪也桓公责彊夷甚畧罪弱国甚备非道也】
　　【经书月三书日无大衍厯正月戊子大丙午冬至二月戊午小三月丁亥大四月丁巳小五月丙戌大六月丙辰小七月乙酉大八月乙卯大九月乙酉小十月甲寅大十一月甲申小辛亥霜降十二月癸丑大辛巳小雪】
　　五年【丙寅惠王二十二年○齐覇桓三十一○蔡穆二十○曹昭七○卫文五○晋献二十二○郑文十八○陈宣三十八○杞惠十八○宋桓二十七○秦穆五○楚成十七】
　　春
　　晋侯杀其世子申生【左传曰晋献公烝于齐姜生太子申生大戎狐姬生重耳小戎子生夷吾骊姬生奚齐其娣生卓子骊姬嬖欲立其子公使太子居曲沃重耳居蒲夷吾居屈羣公子皆鄙唯二姬之子在绛将立奚齐与中大夫成谋姬谓太子曰君梦齐姜必速祭之太子归胙于公公田姬寘诸宫六日公至毒而献之公祭之地地坟与犬犬毙与小臣小臣亦毙姬泣曰贼由大子大子奔新城公杀其傅杜原欵或谓太子子辞君必辨焉太子曰君非骊姬居不安食不饱我辞姬必有罪君老矣吾又不乐曰子其行乎太子曰君实不察其罪被此名也以出人谁纳我缢于新城姬遂譛二公子曰皆知之重耳奔蒲夷吾奔屈陆氏曰申生进不能自明退不能违难有爱父之心而乃防之于不义使谗人得志国以大乱所谓小仁大仁之贼也张氏曰申生为献公之嗣又嬖骊姬而欲立奚齐申生既死而公卒之后奚齐亦被杀徒设此心两俱弃之致晋乱二十余年所谓为人父而蒙首恶之名者此矣】
　　杞伯姬来朝其子【杞伯姬盖鲁桓公之女杞惠公之夫人也合它书参究鲁庄公二十二年为杞惠公元年鲁庄二十五年伯姬归杞生二子曰成公曰桓公自归杞至今十五年矣故杜预以为其子十歳左右又按鲁桓公九年曹伯有疾遣其世子射姑代父朝鲁春秋讥之杞惠公疑亦有疾伯姬以其子为鲁之甥故挟之至鲁就令摄父行朝礼是年杞惠公卒成公嗣位盖伯姬知其夫之将亡豫欲托其子于鲁也杞伯失君道失父道失夫道伯姬失妻道失母道其子失子道而鲁僖受其朝皆非礼也】
　　夏
　　公孙兹如牟【左传曰如牟娶焉杜氏曰卿非君命不越境故奉公命聘于牟因自为逆因聘而娶故传实其事澄按鲁公之如它国者徃朝也鲁臣之如它国者以公命徃聘也鲁于邻近大国未见使其臣以时徃聘牟小国也桓十五年尝朝于鲁自后并不再有邦交之礼今公孙兹乃徃聘于彼盖以其私事行而有请于公假托君命以徃故书以讥之】
　　公及齐侯宋公陈侯卫侯郑伯许男曹伯防王世子于首止【糓梁传曰及以防尊之也程子曰世子王之贰不可与诸侯列世子出诸侯防之故其辞异杜氏曰首止卫地陈留襄邑东南有首乡张氏曰襄邑今属拱州以为卫地非也王世子惠王之长子郑也初惠王取陈妫为后生子郑及叔带爱叔带欲立之齐桓公以其废长立幼将啓乱阶遂率诸侯防王世子于首止示天下戴之以为天王之贰所以尊国本絶乱阶也苏氏曰首止之防非王志也率诸侯而定世子义也然而诸侯不以王命而防世子世子不以王命而出防诸侯衰世之事也】
　　秋
　　八月
　　诸侯盟于首止【首止公谷作首戴○公羊传曰诸侯何以不序一事而再见者前目而后凢也张氏曰无中事而举诸侯者明世子之不与盟也此盟盖防世子之礼已毕约诸侯以同戴世子欤方伯者察天下之势而正救于未乱故桓公之谋寜周春秋之义举也】
