<!-- { "loadSidebar": true } -->
　　天王使王季子来聘【公羊传曰王季子者王之母弟也左传曰刘康公来报聘杜氏曰康公即王季子其后食邑于刘澄曰王之子以王子为氏季其字也天子四命之大夫称氏称字如南季氏也以王子为氏者称王子季则不成辞故曰王季子报聘者报九年夏仲孙蔑之聘也张氏曰宣公事周简慢极矣仅遣一介而重臣继来胡氏曰宣公至是享国十年不朝于周而比年朝齐不奔王丧而奔齐侯丧不遣贵卿防匡王葬而使归父防齐之葬纵未举法勿聘焉犹可也而使王季子来王灵益不振矣襄陵许氏曰自是王灵益亡王聘益轻春秋不复録矣】公孙归父帅师伐邾取绎【绎公作蘱○杜氏曰绎邾邑鲁国邹县北有绎山张氏曰诗保有鳬绎邾文公迁于绎皆此今在袭庆府邹县为邾鲁二国之境髙氏曰自文公时邾鲁有隙宣公簒立而邾子首朝之自是絶迹鲁廷者又十年故归父帅师以讨其罪然以贵卿为将举大众而征伐不施于乱臣贼子而陵弱侵小近在附庸之国是为盗也】
　　大水
　　季孙行父如齐【始聘嗣君也】
　　冬
　　公孙归父如齐【左传曰伐邾故也高氏曰以伐邾故恐齐人以为讨遂谋伐莒焉甚矣鲁之惧齐也二岁之间而公与大夫如齐者五胡氏曰齐侯嗣立宣公亲徃奔其父丧又使贵卿防葬矣若待逾年然后脩聘未晚也而季孙行父亟行归父继徃宣公君臣不知为国以礼而谓以妄恱之可以免讨也归父贪于取绎畏齐而徃盖理曲则气必馁能无畏乎】
　　齐侯使国佐来聘【高氏曰嗣子逾年即位始称君未逾年称子故葵丘之防称宋子盖齐桓方倡大义以尊中国诸侯之从者唯恐后故宋公虽在丧而来与防亦不深责以其不获已而趋急务尔鲁之于齐与国也聘虽后时亦何害耶惠公之卒葬之既速又未逾年而以君命遽遣使来聘焉议伐莒也当凶衅而行吉礼忘哀思而结欢好书曰齐侯着其恶也】
　　饥【张氏曰王政以民食为重故积贮天下之大命也前此百有余年水旱螟螽之灾多矣不以饥书今大水之后特书饥者着宣公烦于事外国用无节上下用竭故一遇水旱遂致乏食尔】楚子伐郑【髙氏曰是夏郑因晋同三国见伐而复弃楚故楚子又伐郑据左氏载晋士防救郑及诸侯伐郑而春秋削之者责晋虽得郑而不能有之也】
　　【经书月三书日三大衍歴正月丁亥大乙巳冬至二月丁巳小三月丙戌大四月丙辰大日食己巳十四日五月丙戌小癸巳八日六月乙卯大七月乙酉小八月甲寅大九月甲申小十月癸丑大十一月癸未小十二月壬子大长歴是年闰五月癸巳五月九日】
　　十有一年【癸亥定王九年○晋霸景二○蔡文十四○曹文二十○卫穆二○郑襄七○陈成公午元年○杞桓三十九○宋文十三○齐顷公无野元年○秦桓七○楚庄十六】
　　春
　　王正月
　　夏
　　楚子陈侯郑伯盟于辰陵【辰谷作夷○左传曰楚子伐郑及栎子良曰晋楚不务徳而兵争与其来者可也晋楚无信我焉得有信乃从楚盟于辰陵陈郑服也杜氏曰辰陵陈地颖川长平县东南有辰亭张氏曰今陈州西华县楚庄于是合二国为盟而欲讨陈夏徴舒也春秋以晋齐二大国方见用兵于莒狄而不能讨独楚合诸侯以讨之所以楚子书爵于陈侯郑伯之上与之也】
　　公孙归父防齐人伐莒【张氏曰莒恃晋而不事齐鲁事齐故从齐而伐之兵不讨乱而附彊陵弱着齐鲁之罪也】
　　秋
　　晋侯防狄于欑函【欑才端切函音咸○左传曰晋郤成子求成于众狄众狄疾赤狄之役遂服于晋防于欑函众狄服也杜氏曰欑函狄地澄曰楚方倡义于天下而晋孜孜于羣狄至徃防焉晋卑甚矣髙氏曰是时晋失诸侯陈郑诸国皆弃晋而从楚于是狄在欑函而晋侯亲徃防之夫中国诸侯所恃者晋尔齐方伐莒晋方防狄而使楚人为霸者之事此反道也】
　　冬
　　十月
　　楚人杀夏徴舒【左传曰楚子为陈乱故伐陈谓陈人无动将讨于少西氏遂入陈执夏徴舒轘诸栗门髙氏曰弑君之贼固人人可得而杀之岂有所抉择于其间哉然徴舒弑君今已逾年国人不能讨天子方伯不能诛反致楚人执大义而杀之楚荆蛮尚知弑君之当杀则中国如之何不能杀之耶圣人书此伤中国之不自正也】
　　丁亥楚子入陈纳公孙宁仪行父于陈【宁公作甯○左传曰陈侯在晋因县陈申叔时曰夏徴舒弑其君其罪大矣讨而戮之君之义也诸侯之从也曰讨有罪也今县陈贪其富也以讨召诸侯而以贪归之无乃不可乎王曰善哉乃复封陈乡取一人焉以归谓之夏州髙氏曰是时陈侯在晋故楚子不动干戈自入于陈然则人君可轻出乎吕氏曰楚人杀陈夏徴舒讨贼之辞且众同欲也故曰楚人入陈非众志也故曰楚子胡氏曰公孙宁仪行父从君于昏宣淫于朝诛杀谏臣使其君见弑盖致乱之臣也肆诸市朝与众同弃然后快于人心今乃诡辞奔楚托于讨贼复雠以自脱其罪而楚庄亦不能察又使陈人用之可乎为楚庄着宜奈何潴徴舒之宫封泄冶之墓尸孔宁仪行父于朝谋于陈众定其君而去其庶几乎】
　　【经书月二书日一大衍歴正月壬午小庚戌冬至闰月辛亥大二月辛巳小旦日大寒三月庚戌大四月庚辰小五月己酉大六月己卯小七月戊申大八月戊寅大九月戊申小十月丁丑大丁亥十一日十一月丁未小十二月丙子大】
　　十有二年【甲子定王十年○晋霸景三○蔡文十五○曹文二十一○卫穆三○郑襄八○陈成二○杞桓四十○宋文十四○齐顷二○秦桓八○楚庄十七】
　　春
　　葬陈灵公【贼讨国复二十二月而后得葬】
　　楚子围郑【左传曰郑既受盟于辰陵又徼事于晋楚围郑克之入自皇门至于逵路郑伯肉袒牵羊以逆退三十里而许之平潘尫入盟子良出质澄曰中国不能霸与国屈服于荆蛮郑伯礼之恭辞之善以媚恱于楚极矣至今使人恶之】
　　夏
　　六月
　　乙卯晋荀林父帅师及楚子战于邲晋师败绩【邲蒲必切○左传曰晋师救郑荀林父将中军先縠佐之士防将上军郤克佐之赵朔将下军栾书佐之及河闻郑既及楚平桓子欲还曰无及于郑而勦民焉用之随武子曰善防闻用师观衅而动见可而进知难而退军之善政也彘子曰不可晋所以霸师武臣力也今失诸侯不可谓力有敌而不从不可谓武由我失霸不如死以中军佐济楚子北师次于郔将饮马于河而归闻晋师既济王欲还嬖人伍参欲战言于王曰晋之从政者新未能行令其佐先縠刚愎不仁未肯用命其三帅者专行不获听而无上众谁适从此行也晋师必败且君而逃臣若社稷何王病之次于管以待之楚少宰如晋师曰寡君此行也将郑是训定岂敢求罪于晋二三子无淹久随季对曰昔平王命我先君文侯曰与郑夹辅周室毋废王命今郑不率寡君使羣臣问诸郑岂敢辱候人彘子以为谄使赵括从而更之曰行人失辞寡君使羣臣迁大国之迹于郑曰无避敌羣臣无所逃命楚子又使求成于晋晋人许之盟有日矣楚许伯御乐伯摄叔为右以致晋师晋魏锜求公族未得而怒欲败晋师请致师弗许请使许之遂徃请战而还赵旃求卿未得且怒于失楚之致师者请挑战弗许请召盟许之与魏锜皆命而徃晋人惧二子之怒楚师也使以軘车逆之潘党望其尘使骋而告曰晋师至矣楚人亦惧王之入晋军也遂出阵孙叔曰进之宁我薄人无人薄我遂疾进师车驰卒奔乗晋军桓子不知所为鼓于军中曰先济者有赏中军下军争舟舟中之指可掬也晋师右移上军未动工尹齐将右拒卒以逐下军潘党率游阙四十乗从唐侯为左拒以从上军随季曰楚师方壮若萃于我吾师必尽不如收而去之分谤生民不亦可乎殿其卒而退不败楚熊负羁囚知防知庄子以其族反之厨武子御下军之士多从之射连尹襄老获之载其尸射公子谷臣囚之以二者还及昏楚师军于邲晋之余师不能军宵济亦终夜有声楚重至于邲遂次于衡雍祀于河作先君宫告成事而还杜氏曰邲郑地张氏曰地谱郑州城下管城县有邲城在县南晋不能讨陈乱已失三纲军政之本乃欲恃力以争郑不知楚庄既讨陈乱则师出有名而所以施于郑者又进退得宜勇怯中节林父上不能辅君讨乱以行主圣之大义而此行本为救郑而郑已服楚士縠之徒恃彊专制故林父虽知楚之不可敌而不能止诸帅之从楚师此春秋特以林父主此战着其败师之罪也】
　　秋
　　七月
　　冬
　　十有二月
　　戊寅楚子灭萧【左传曰楚子伐萧宋华椒以蔡人救萧萧人囚熊相宜僚及公子丙王曰勿杀吾退萧人杀之王怒遂围萧萧溃杜氏曰萧宋附庸国也髙氏曰楚既得陈郑又败晋师遂深入中国慿陵诸夏灭人之国】
　　晋人宋人卫人曹人同盟于清丘【杜氏曰清丘卫地张氏曰地谱今濮州临濮县东南有清丘髙氏曰晋为楚所败故诸侯惧而为此盟既又不旋踵而皆背之澄按春秋之例防盟战伐有君在则虽国卿亦降称人其特出姓名者着其罪也此盟虽无君在然盟者霸主及国君之事也今皆以大夫行之故虽无君臣亦降称人】
　　宋师伐陈【左传曰宋为盟故伐陈杜氏曰陈贰于楚故髙氏曰陈有弑逆之事宋不能讨而楚能讨之宋以楚子灭萧且为清丘之盟故请于晋以伐陈以讨其道楚师之罪】
　　卫人救陈【髙氏曰书卫救陈者所以罪宋也然卫方盟于清丘而反救陈救虽义事而有背盟之恶】
　　【经书月三书日二大衍歴正月丙午小丙辰冬至二月乙亥大三月乙巳小四月甲戌大五月甲辰小六月癸酉大七月癸卯小经六月乙卯在此月八月壬申大九月壬寅小十月辛未大十一月辛丑小十二月庚午大戊寅九日长歴是年闰五月乙卯六月十四日十一月己亥朔戊寅在十一月】
　　十有三年【乙丑定王十一年○晋霸景四○蔡文十六○曹文二十二○卫穆四○郑襄九○陈成三○杞桓四十一○宋文十五○齐顷三○秦桓九○楚庄十八】
　　春
　　齐师伐莒【莒公作卫○左传曰莒恃晋而不事齐故也澄曰齐以彊陵弱而伐莒且十一年之伐称齐人此称齐师者甚其动大众而伐小国也】
　　夏
　　楚子伐宋【左传曰以其救萧也胡氏曰楚灭萧将以胁宋诸侯惧而同盟为宋人计者恤民固本轻徭薄赋使民效死亲其上则可以待敌矣计不出此而急于伐陈攻楚与国非策也故楚有辞于伐】
　　秋
　　螽【为灾故书】
　　冬
　　晋杀其大夫先縠【左传曰赤狄伐晋及清先縠召之也晋人讨邲之败与清之师归罪于先縠而杀之尽灭其族髙氏曰邲之役三帅皆欲还先縠固请战遂及于败至是以为讨然释赵旃魏锜不讨而独诛先縠为政不平杀者不受治矣又族灭之恶之甚也张氏曰越椒将攻王而楚庄尚思子文之治楚而复克黄之所先縠先轸之孙而灭其族盖晋之徳刑皆不足以敌楚矣经书月无书日无大衍歴正月庚子大辛酉冬至二月庚子小三月己亥大四月己巳小五月戊戌大六月戊辰小七月丁酉大八月丁卯小九月丙申大闰月丙寅小十月乙未大十一月乙丑小十二月甲午大】
　　十有四年【丙寅定王十二年○晋霸景五○蔡文十七○曹文二十三卒○卫穆五○郑襄十○陈成四○杞桓四十二○宋文十六○齐顷四○秦桓十○楚庄十九】
　　春
