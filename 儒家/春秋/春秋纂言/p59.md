<!-- { "loadSidebar": true } -->
　　楚公子婴齐帅师伐莒
　　庚申莒溃【左传曰晋侯使申公巫臣如吴假道于莒与渠丘公立于池上曰城巳恶莒子曰僻陋在夷其孰以我为虞对曰夫狡焉思啓封疆以利社稷者何国蔑有唯然故多大国矣唯或思或纵也勇夫重闭况国乎楚子重侵陈以救郑自陈伐莒围渠丘渠丘城恶众溃奔莒楚入渠丘莒人囚楚公子平楚人曰勿杀吾归而俘莒人杀之楚师围莒莒城亦恶莒溃高氏曰晋人不恤同盟之急是又自背蒲之盟也】
　　楚人入郓【杜氏曰楚以偏师入郓故称人郓莒别邑也高氏曰郓本莒也鲁尝取而城之经不书遂而再举楚人则知郓今属鲁邑楚人非有意伐我特以郓本莒邑莒溃而遂以兵入之直以为一事而已任公辅曰东郓也】
　　秦人白狄伐晋【左传曰诸侯贰故也胡氏曰晋尝与白狄伐秦秦亦与白狄伐晋高氏曰晋为盟主既执郑伯又不救莒故诸侯擕贰而秦人连白狄以伐之见景公不能霸矣】郑人围许【左传曰示晋不急君也是则公孙申谋之曰我出师以围许为将改立君者而纾晋使晋必归君高氏曰郑以晋人执其君故追咎于许而围之张氏曰君在外而兴师以复怨大臣之罪也】
　　城中城【杜氏曰中城鲁邑在东海廪丘县西南高氏曰盖以莒无备而溃楚人入郓惧而城之也】
　　【经书月四书日二大衍厯正月己酉小甲戌冬至二月戊寅大三月戊申小四月丁丑大闰月丁未小五月丙子大六月丙午大七月丙子小丙子一日八月乙巳大九月乙亥小十月甲辰大经十一月庚申在此月十一月甲戌小十二月癸夘大长厯是年闰十一月七月乙巳朔无丙子庚申十一月十八日】
　　十年【庚辰简王五年○晋霸景十九卒○蔡景十一○曹宣十四○卫定八○郑成四○陈成十八○杞桓五十六○宋共八○齐灵公环元年○秦桓二十四○楚共十○吴寿梦五】
　　春
　　卫侯之弟黒背帅师侵郑【左传曰晋命也澄曰晋既执郑伯矣又命栾书伐郑矣今又使卫侵之伯国之所为如此其何以服郑之心乎黒背非卿大夫特以为时君之弟故命之帅师高氏曰受大国之命而轻用其师者皆书侵与六年侵宋同黑背者公孙剽之父也卫侯爱其弟授以兵柄终至簒国之祸】
　　夏
　　四月
　　五卜郊不从乃不郊【二月下旬初卜二月上旬再卜三月中旬三卜不从则当止而不郊矣乃于三月下旬四卜又于四月上旬五卜五卜不从而后不郊渎神甚矣高氏曰鲁不当郊也今之不郊非据礼也五卜不从乃不郊尔师氏曰鲁僣天子之事以卜郊其言三卜者一襄之七年是也四卜者二僖二十二年与襄十一年是也五卜者一成之十年是也】
　　五月
　　公防晋侯齐侯宋公卫侯曹伯伐郑【左传曰郑公子班闻叔申之谋子如立公子繻郑人杀繻立髠顽子如奔许栾武子曰郑人立君我执一人焉何益不如伐郑而归其君以求成焉晋侯有疾立太子州蒲为君防诸侯伐郑郑子罕赂以襄钟子然盟于脩泽子驷为质郑伯归高氏曰郑巳立君故晋防诸侯伐郑而归郑伯因与之成焉晋既败人之国使其君臣变乱而后伐之而归其君春秋恶其首乱不以舎服与之也是时晋侯以病以左氏考之厉公实代父出防而经不书者诸侯各以兵防伐不行相防之礼故春秋亦畧之而不辨杜氏曰晋侯立子州蒲为君此父不父子不子刘氏曰经但言晋侯也无明其是州蒲若欲贬书其名乃可明尔此晋大事也仲尼岂忘之哉】
　　齐人来媵【公羊传曰三国来媵非礼也赵氏曰齐人来媵先书晋卫二国者九女既足而又来媵所以为失礼胡氏曰诸侯有三妇适夫人行则以侄娣从二国来媵亦以侄娣从凡一娶九女所以广继嗣三国来媵则是一娶十有二女备书以明逾制也何氏曰唯天子娶十二女高氏曰伯姬嫁已久而犹来媵之诸侯夫人唯有二媵今晋卫己备其数岂可复加乎盖齐人欲复修鲁好以是先之尔】丙子晋侯獳卒【獳乃侯切○景公也在位十九年子州蒲嗣是为厉公】
　　秋
　　七月
　　公如晋【左传曰晋人止公使送葬高氏曰公昔不奔天王之防今乃奔晋侯之丧又为晋人所执使之送葬】
　　冬
　　十月【公脱冬十月三字○左传曰冬晋景公公送诸侯莫在鲁人辱之故不书胡氏曰假令诸侯皆在鲁人不以为辱其可书乎刘氏曰曷为不书晋景公天子之丧动天下属诸侯公之送晋侯非礼也以为唯天子之事可也高氏曰按传冬当书晋景公而不书者以前有公如晋后有公至自晋故难之若一时无事然也】
　　【经书月四书日一大衍厯正月癸酉小庚辰冬至二月壬寅大三月壬申小四月辛丑大五月辛未小六月庚子大丙午七日经有日无月七月庚午小八月己亥大九月己巳小十月戊戌大十一月戌辰大十二月戊戌小】
　　十有一年【辛巳简王六年○晋霸厉公州蒲元年○蔡景十二○曹宣十五○衞定九○郑成五○陈成十九○杞桓五十七○宋共九○齐灵二○秦桓二十五○楚共十一○吴寿梦六】
　　春
　　王三月
　　公至自晋【左传曰晋人以公为贰于楚故止公公请受盟而后使归孙氏曰公留于晋九月】
　　晋侯使郤犫来聘【犫尺由切公作州○按晋景公卒成公旋往奔丧可谓谨于事大矣而晋不礼之止之使送已大辱矣送毕又不使归公遂请受盟以明其非贰故于三月而后得归才及国而却犫已至岂诚心行聘礼也哉直欲迫公使速盟尔】
　　己丑及郤犫盟【张氏曰成公自汶阳复归于齐欲贰晋而不果然嫌隙竟张无以自明晋因公之朝而止之数月请受盟而后使归又使郤犫来盟高氏曰公留于晋者九月晋侯不与公盟乃及公于国而使大夫盟之见晋侯无礼于公甚矣】
　　夏
　　季孙行父如晋【郤犫既归而行父遄往报聘畏晋故尔左氏以为且涖盟盟与不盟未可知也】
　　秋
　　叔孙侨如如齐【高氏曰自鞌之役而齐鲁絶交至是乃复通盖谢其来媵因修好焉张氏曰侨如之聘盖谢战鞌之私捐归汶阳之忿而行之迫于晋之辱而不得巳也襄陵许氏曰鲁盖激晋之德礼不施将贰于齐而未能者欤】
　　冬
　　十月
　　【经书月二书日一大衍厯正月丁夘大乙酉冬至二月丁酉小三月丙寅大己丑二十四日四月丙申小五月乙丑大六月乙未小七月甲子大八月甲午小九月癸亥大十月癸巳小十一月壬戌大十二月壬辰小】
　　十有二年【壬午简王七年○晋霸厉二○蔡景十三○曹宣十六○卫定十○郑成六○陈成二十○杞桓五十八○宋共十○齐灵三○秦桓二十六○楚共十二○吴寿梦七】
　　春
　　周公出奔晋【左传曰周公楚恶惠襄之偪也且与伯与争政不胜怒而出及阳樊王使刘子复之盟于鄄而入三日复出奔晋澄曰周公畿内受封之三公今奔就畿外诸侯之国出在王畿千里之外故书出三传皆谓自周无出盖见王子瑕王子朝不言出也夫子瑕子朝皆为逆乱无所容其身而奔他国出对入而言瑕朝之奔不可以再入故不书若周公则天子之三公可复入也故言出】
　　夏
　　公防晋侯卫侯于琐泽【琐素果切公作沙○左传曰楚子重伐郑师于汜诸侯救郑郑共仲侯羽军楚师囚郧公钟仪献诸晋晋人以钟仪归囚诸军府晋侯观于军府见钟仪问之曰南冠而絷者谁也有司对曰郑人所献楚囚也使税之召而吊之再拜稽首问其族对曰伶人也公曰能乐乎对曰先父之軄官也敢有二事使予之琴操南音公曰君王何如对曰非小人所得知也固问之对曰其为太子也师保奉之以朝于婴齐而夕于侧也不知其它公语范文子文子曰楚囚君子也君盍归之使合晋楚之成公从之重为之礼使归求成楚子使公子辰如晋报钟仪之使请修好结成晋侯使籴筏如楚报太宰子商之使也宋华元善于令尹子重又善于栾武子闻楚人既许晋籴筏成而使归复命矣华元如楚遂如晋克合晋楚之成晋士燮防楚公子罢许偃盟于宋西门之外曰凡晋楚无相加戎好恶同之同恤灾危备救凶患若有害楚则晋伐之在晋楚亦如之交贽往来道路无壅谋其不协而讨不庭有渝此盟明神殛之俾队其师无克胙国郑伯如晋听成防于琐泽高氏曰考传事实与经不合殆其不然夫晋厉之防实始乎此畧诸国而致鲁卫则以见厉公之德不能谨始诸侯多觧体矣】
　　秋
　　晋人败狄于交刚【左传曰狄人间宋之盟以侵晋而不设备晋人败狄于交刚高氏曰此狄盖白狄也何以知其白狄九年秦人白狄伐晋此先败狄而后伐秦是知报九年之役也前书白狄者罪欲明也此祗书狄者败狄而已不必辨其狄之氏族也】
　　冬
　　十月
　　【经书月一书日无大衍厯正月辛酉大庚寅冬至闰月辛夘小二月庚申大三月庚寅大四月庚申小五月己丑大六月己未小七月戊子大八月戊午小九月丁亥大十月丁巳小十一月丙戌大十二月丙辰小】
　　十有三年【癸未简王八年○晋霸厉三○蔡景十四○曹宣十七卒○卫定十一○郑成七○陈成二十一○杞桓五十九○宋共十一○齐灵四○秦桓二十七○楚共十三○吴寿梦八】
　　春
　　晋侯使郤锜来乞师【锜鱼绮切○左传曰十一年秦晋为成将防于令狐晋侯先至焉秦伯不肯涉河使史颗盟晋侯于河东晋郤犫盟秦伯于河西秦伯归而背晋成晋侯使来乞师张氏曰自齐桓以来召兵侵伐虽不出于王命然救乱讨罪为中国举犹足以令诸侯也今晋以私怨报秦则其义不足以令诸侯矣故惧其不从而卑辞以乞之圣人直书以见其举事不公自贬霸体也】
　　三月
　　公如京师【春秋二百四十二年之间鲁君未尝一朝京师因防晋伐秦道过京师则不得不朝王也刘氏曰何以书讥何讥尔公非如京师也为伐秦故如京师也】
　　夏
　　五月
　　公自京师遂防晋侯齐侯宋公卫侯郑伯曹伯邾人滕人伐秦【左传曰公及诸侯朝王遂从刘康公成肃公防晋侯伐秦秦桓公既与晋厉公为令狐之盟而又召狄与楚欲道以伐晋诸侯是以睦于晋晋栾书将中军士燮将上军韩厥将下军赵旃将新军郤毅御戎栾鍼为右晋师以诸侯之师战于麻隧秦师败绩澄按公之此行本为防晋伐秦尔必先书如京师而此书自京师遂防伐者所以见遂事之为正事而如京师者非诚也】
　　曹伯庐卒于师【庐公糓作卢○左传曰曹宣公卒于师曹人使公子负刍守使公子欣时逆曹伯之丧负刍杀其太子而自立也诸侯乃请讨之晋人以其役之劳请俟他年澄曰庐宣公也在位十七年弟负刍簒立是为成公】
　　秋
　　七月
　　公至自伐秦【孙氏曰不以京师至者明本非朝京师张氏曰以伐秦至者明诸侯以伐秦为重也】
　　冬
　　曹宣公【左传曰宣公既子臧将亡国人皆将从之成公乃惧告罪且请焉乃反而致其邑】
　　【经书月三书日无大衍厯正月乙酉大乙未冬至二月乙夘小三月甲申大四月甲寅大五月甲申小六月癸丑大七月癸未小八月壬子大九月壬午小十月辛亥大十一月辛巳小十二月庚戌大】
　　十有四年【甲申简王九年○晋霸厉四○蔡景十五○曹成公负刍元年○卫定十二卒○郑成八○陈成二十二○杞桓六十○宋共十二○齐灵五○秦桓二十八○楚共十四○吴寿梦九】
　　春
　　王正月
　　莒子朱卒【杜氏曰季佗也何氏曰莒大于邾至此始卒徐氏曰葬称諡莒弃周礼君终无諡故不书】
　　夏
