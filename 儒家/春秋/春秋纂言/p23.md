<!-- { "loadSidebar": true } -->
　　公防郑伯于时来【时来公作祁黎○左传曰谋伐许也杜氏曰时来郑地荥阳县东有厘城张氏曰今属郑州髙氏曰公既得宋地又防郑谋许贪欲无厌也澄曰郑庄以小利饵鲁隠既与之伐宋为郑报怨矣又将与之同伐许为郑益地许与郑接壤郑之所利齐鲁无与焉者也郑伯以计钩致齐鲁之君而借其兵力吞并小国以利益于已甚哉郑之不仁而齐鲁之不知也】
　　秋
　　七月
　　壬午公及齐侯郑伯入许【左传曰伐许传于许瑕叔盈取郑伯之旗蝥以先登郑师毕登遂入许许庄公奔卫齐侯以许让公公曰君谓许不共故従君讨之许既伏其罪矣虽君有命寡人不敢与闻乃与郑人郑伯使许大夫奉许叔居许东偏使公孙获防许西偏张氏曰许今颍昌府长杜县髙氏曰鲁既为郑败宋师今又为郑入许盖由归祊之故也澄按欲得许地者郑之本谋遂破许国者郑之专功特以借齐鲁兵力以同伐齐以国大爵尊为主兵既入许郑庄阳不有其功而让于齐齐侯以克许非已功而不敢受乃以让鲁鲁又以克许非已功而不敢受乃以与郑郑即受之而不辞竟得遂其贪土地之志齐鲁二君堕郑之术中而为之出力也书入不书灭者许君既奔他国郑虽专有其地而使许君之弟奉其宗庙不絶其祀也入者亡国之善辞何善也以为犹愈于取其土地而并絶其宗祀者尔】
　　冬
　　十有一月
　　壬辰公薨【左传曰羽父请杀桓公将以求太宰公曰为其少故也吾将授之矣使营菟裘吾将老焉羽父惧反谮公于桓公而请弑之公祭钟巫齐于社圃舘于蒍氏羽父使贼弑公立桓公而讨蒍氏不书葬不成丧也公羊传曰公薨不地不忍言也君弑贼不讨不书葬以为无臣子也澄曰君薨必详其地以示正终不地者不暇辨其正不正而有不忍言者葢弑也君弑臣子当戮力讨贼以复讐故贼未讨则不敢葬其不知讨贼而遂塟者臣子之不忠孝而忘君父之讐也经书月三书日二大衍厯正月甲申小闰月癸丑大二月癸未小三月壬子大四月壬午小五月辛亥大六月辛巳小传五月甲辰在此月七月庚戌大八月庚辰小经七月壬午在此月九月己酉大十月己卯小十一月戊申大传十月壬戌在此月十二月戊寅大经十一月壬辰在此月长歴壬午七月三日壬辰十一月十五日】

　　春秋纂言卷一
　　钦定四库全书
　　春秋纂言卷二　　　　　　元　呉澄　撰桓公【名轨史记作允惠公之子隠公之弟母仲子夫人文姜在位十八年】
　　元年【庚午桓王九年○蔡桓四年○曺桓四十六年○卫宣八年○晋哀七年○郑庄三十三年○陈桓三十四年○杞武四十年○宋殇九年○齐僖二十年○秦宁五年○楚武三十年】
　　春
　　王正月
　　公即位【谷梁传曰先君不以道终则不忍即位也继故而即位与闻乎弑也啖氏曰凡天子崩诸侯薨既殡而嗣子为君未就阼阶之位来年正月朔日乃就位南面而称元年先君正终则嗣子逾年行即位礼先君遇弑则嗣子废即位之礼桓公继弑君而行即位礼与弑也】
　　三月
　　公防郑伯于垂【髙氏曰郑伯知公之簒逆不自安特为好防将以求赂焉度鲁亟于防诸侯必従所欲故也夫郑伯与隠公同盟今见其贼不能讨反有所邀求欲以定其位是诚何心哉】
　　郑伯以璧假许田【谷梁传曰非假而曰假讳易地也许田者鲁朝宿之邑也礼天子在上诸侯不得以地相与也刘氏曰许田周公之邑也诗云居常与许复周公之宇其称田何田多邑少穪田邑多田少称邑苏氏曰许田所以易祊也以祊为未足而益之以璧尔程子曰隠之八年郑伯使宛来归祊盖欲易许田鲁受祊而未与许及桓弑立故为防而求之复加以璧朝宿之邑先祖受之于先王岂可相易也故讳之曰假】
　　夏
　　四月
　　丁未公及郑伯盟于越【髙氏曰防垂之时固欲结郑援以自安以垂防未可保其必信也故又盟而位乃定焉郑既得许田始与公为此盟也张氏曰越近垂地名郑人欲得许田以自广是以为垂之防桓公欲结郑好以自安是以为越之盟书及内志也】
　　秋
　　大水【髙邮孙氏曰大者非常之辞水非常而为灾或害民禾稼败民庐居为灾则书也张氏曰隂盛恶逆之气所感也】
　　冬
　　十月
　　【经书月四书日一大衍厯正月戊申小戊午冬至二月丁丑大三月丁未小四月丙子大五月丙午小经四月丁未在此月六月乙亥大七月乙巳小八月甲戌大九月甲辰小十月癸酉大十一月癸卯小十二月壬申大长厯丁未田月二日】
　　二年【辛未桓王十年○蔡桓五○曺桓四十七○卫宣九○晋哀八○郑庄三十四○陈桓三十五○杞武四十一○宋殇十弑○齐僖二十一○秦宁六○楚武三十一】
　　春
　　王正月
　　戊申宋督弑其君与夷及其大夫孔父【谷梁传曰孔氏父字督欲弑君先杀孔父孔父先死其曰及何也尊及卑春秋之义也公羊传曰孔父立于朝人莫敢致难于其君者孔父存则殇公不可得弑也孙氏曰孔父诸侯之大夫命于天子者宋孔父郑祭仲鲁单伯陈女叔是也澄曰督宋大夫再命者孔父宋大夫四命天子所命者宋穆公和立其兄宣公之子与夷是为殇公使其子冯出居于郑郑庄公欲纳之宋郑屡交兵以此之故督执国政盖党于冯者欲弑殇公立冯而惮孔父故先攻杀孔父而后殇公可得而弑先书弑君者尊卑之序又以见孔父为君而死也髙氏曰按宋世系正考父生嘉字孔父其孙睾夷因以为氏昔人名嘉而字孔者多矣郑公子嘉楚成嘉皆字子孔】
　　滕子来朝【胡氏曰隠公末年滕称侯距此三嵗尔乃降而称子孙氏曰杞公爵也滕薛皆侯也入春秋杞或称侯或称伯或称子皆降也滕或称侯或称子称侯正也称子降也薛或称侯或称伯称侯正也称伯降也此葢圣王不作朝防不常彼三国者力既不足礼多不备或以侯礼而朝或以伯子而防孔子従而録之以见其乱也澄曰隠十一年称侯今降称子者盖国小财匮不能备以七为节之礼故自降其等而以五为节也此义盖朱子之意与孙氏意同诸家或以为贬或以为文误或以为时王所黜俱未安】
　　三月
　　公防齐侯陈侯郑伯于稷以成宋乱【左传曰宋殇公立十年十一战民不堪命孔父嘉为司马督为太宰杀孔父弑殇公召庄公于郑而立之以郜大鼎赂公齐陈郑皆有赂故遂相宋公防稷以成宋乱为赂故也杜氏曰稷宋地胡氏曰春秋列防未有言其所为者独此与襄公末年防于澶渊各书其事督弑殇般弑景皆天下大恶一则受宋赂而立华氏一则谋宋灾而不讨弑君之贼也张氏曰四国之君若能奉天讨如隠四年之诛州吁则其乱不得成矣鲁桓弑隠方以类合三国党恶谋以贿行相与定宋冯立华督而相之反易天常者得以肆志所以直书成乱深着四国之罪永嘉吕氏曰不书以成宋乱则稷之防疑于谋讨督不书宋灾故则澶渊之防疑于谋讨蔡直书其所为而后是非善恶之实着】
　　夏
　　四月
　　取郜大鼎于宋
　　戊申纳于大庙【谷梁传曰桓内弑其君外成人之乱受赂而退以事其祖周公弗受也杜氏曰大庙周公庙也程子曰四国成宋乱而宋以鼎赂鲁鲁取成乱之赂噐置于周公庙周公其飨之乎髙邮孙氏曰鼎自宋得之然鼎之成自郜也不啻和氏之璧是也】
　　秋
　　七月
　　纪侯来朝【纪左作杞程子曰凡杞称侯者皆当为纪杞爵非侯文误也及纪侯大去其国之后不复称侯矣○胡氏曰齐欲灭纪纪求鲁为之主非为桓立而朝之也澄曰齐谋并纪而郑助之纪国小弱为齐郑所谋度不能自存以鲁与齐郑睦故来朝鲁将求庇焉然鲁桓内负弑逆之恶而外党弑逆之贼灭天理之人也于所厚者薄无所不薄矣又何能庇婚姻之微国哉】蔡侯郑伯防于邓【左传曰始惧楚也杜氏曰颍川召陵县西南有邓城胡氏曰其地以国邓亦与焉楚自西周已为中国之患宣王葢尝命将南征矣及周东迁僣号称王冯陵江汉此三国者地与之邻是以惧也其后卒灭邓虏蔡侯而郑以王室懿亲为之服役终春秋之世圣人盖伤之也髙氏曰左氏以为惧楚时楚虽已僣号尚未入侵中国何为而先自惧乎隠四年蔡与宋陈鲁伐郑十年又与宋卫伐郑其积怨未解今郑与齐宋鲁陈皆释去前憾故蔡与郑于是始平于邓也然至四年而蔡人复従王伐郑则此防亦不足恃邓嬴姓侯国也】
　　九月
　　入杞【程子曰将卑师少外则称入内则止曰入某伐某髙氏曰以滕纪皆来朝而杞独不至故也此年入杞八年伐邾夫桓弑君莫入莫伐而已乃入人伐人是使天下共蒙其耻也】公及戎盟于唐【左传曰修旧好也澄曰旧好隠公二年盟唐之好也然隠公因戎之请盟至再而后与之盟今戎不请盟而桓及之盟葢与及郑盟越之意同以已之负大恶而欲结好以自固无间于内外也】
　　冬
　　公至自唐【程子曰君出而书至者有三告庙也过时也危之也桓公弑立尝与郑齐陈防矣皆同为不义及逺与戎盟故危之而书至戎若不如三国之党恶则讨之矣是以为桓危之也讨贼天下之大义戎或能知也张子曰春秋主鲁何乃欲戎之讨鲁君乎葢圣人初未尝以主鲁而废拯救三纲之心也程子之传精矣澄曰春秋书鲁君之出而告至自此始古者诸侯出归必朝于庙此亦常事不当书其书者有意也桓公弑君簒立周失其纪天下无伯列国诸侯无有知义者庶几求诸野乎使戎能如陈侯之于州吁则诸夏有所不如矣程子所谓危之者邪髙邮孙氏曰春秋书至者皆至其所出之事以地至者四此年公至自唐十七年公至自谷定八年公至自瓦十年夏公至自夹谷四处尔赵子以为鲁地则至自地是也】
　　【经书月五书日二大衍厯正月壬寅小戊申七日癸亥冬至二月辛未大三月辛丑小四月庚午大五月庚子大经四月戊申在此月六月庚午小七月己亥大八月己巳小九月戊戌大丙寅处暑闰月戊辰小十月丁酉大丁酉秋分十一月丁夘小丁卯霜降十二月丙申大长厯戊申正月八日四月戊申亦在五月】
　　三年【壬申桓王十一年○蔡桓六○曺桓四十八○卫宣十○晋哀九○郑荘三十五○陈桓三十六○杞武四十二○宋庄公冯元年○齐僖二十二○秦宁七○楚武三十二】
　　春
　　口正月【桓之经自三年至八年十一年至十七年春首月不书王皆文阙胡氏曰以为阙文安得一公之一十四年皆阙永嘉吕氏曰春秋授诸弟子其传之也岂能无脱文哉桓不书王十四不书秋冬二以是知桓公之春秋多阙或曰桓无王明天讨不加也然桓宣二公皆簒弑皆天讨不加宣未尝无王而桓独无王圣人用法何乃如是之异况当时诸侯以簒弑得国者非独一桓公也何以不去王乎若实以桓公无王而不书王则当始末尽然又奚元年二年十年末年书王乎】公防齐侯于嬴【嬴之防葢求昏于齐也以国君娶夫人不由媒介而自徃求焉非礼也杜氏曰嬴齐邑今泰山嬴县】
　　夏
