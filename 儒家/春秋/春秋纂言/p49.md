<!-- { "loadSidebar": true } -->
　　邾子蘧蒢卒【蘧其居切蒢文居切○邾文公也在位五十年子貜且嗣】
　　自正月不雨至于
　　秋
　　七月【义见前】
　　世室屋壊【世左谷作大○公羊传曰世室鲁公庙也周公称太庙鲁公称世室羣公称宫世室世世不毁也屋坏久不脩也澄曰世室屋壊谓伯禽之庙久不脩而屋壊也周公封于鲁留相王朝而不适鲁使伯禽徃就封周公虽不适鲁然实为鲁之始祖故鲁之太庙祀周公百世不毁伯禽虽代受封然上有周公为之父则不得为始封之君其庙为昭之第一室亲尽则毁盖诸侯之礼唯太庙不毁二昭二穆皆四世而递迁周天子也后稷居太庙文王三分天下有其二武王伐商而为天子周之王业自文武始故文武庙为宗谓之世室与太庙皆百世不毁此天子之礼非诸侯之所得僣也成王赐鲁重祭俾太庙得用天子之礼以祀周公鲁人以为伯禽为鲁国始封之君欲不毁其庙故以伯禽之庙为世室如周之文武僭用天子庙制以尊伯禽非礼也鲁文公怠慢不防久不脩庙遂至屋壊圣人书之因以见鲁公世室之为非礼也与卜郊失礼郊牛有变而书以见鲁郊之为非礼者同世太二字多通用故左谷误世为太谷梁谓太室犹世室以为伯禽庙字虽误而义则与公羊同杜氏以为太庙之室诸儒多从之夫庙制其中之一室谓之太室称太者以别于左右二夹室书洛诰记成王祭文王武王而曰王入太室祼彼文王武王庙非太庙也亦有太室何独太庙之室谓之太室乎且为人子孙不早脩庙以致屋壊谓一庙之屋皆壊也若果是太庙屋壊当书太庙屋壊今乃书太室屋壊则是太庙之中前堂后寝左右夹室东西二厢之屋皆不壊而唯中间一室之屋独壊也于义有不通矣】
　　冬
　　公如晋【左传曰公如晋朝且寻盟】
　　卫侯防公于沓【公无公字○左传曰卫侯防公于沓请平于晋澄曰公徃朝晋卫侯要之于路而与公防于沓欲因公以请平于晋也】
　　狄侵卫【晋不能霸故狄人屡肆其暴因卫侯之出狄乗间侵之】
　　十有二月
　　己丑公及晋侯盟【公朝晋而请盟也】
　　公还自晋【公谷无公字○还者在路而未至国也】
　　郑伯防公于棐【棐公作斐○左传曰公还郑伯防公亦请平于晋公皆成之澄曰公未至鲁郑伯要之于路而与公防于棐也杜氏曰郑卫贰于楚畏晋故因公请平棐郑地高氏曰初卫郑舍晋而从楚岂得已哉彊弱之势不敌灭亡之征可待姑为一时之计尔而晋未之察季文子相鲁侯为之请成以纾两国之祸春秋善和难故详志之且见公一出而二国附如此惜乎其自怠也杜氏谔曰文公一出三为如晋朝也及晋侯盟也自徃及还与二国防也】
　　【经书月四书日二大衍歴正月甲申大丙戌冬至二月甲寅小三月癸未大四月癸丑小五月壬午大壬午一日六月壬子小七月辛巳大八月辛亥小九月庚辰大十月庚戌大十一月庚辰小经十二月己丑在此月十二月己酉大】
　　十有四年【戊申顷王六年崩不书○晋霸灵八○蔡庄三十三○曹文五○卫成二十二○郑穆十五○陈灵公平国元年○杞桓二十四○宋昭七○齐昭二十卒○秦康八○楚庄王旅元年】
　　春
　　王正月
　　公至自晋
　　邾人伐我南鄙【鲁文公七年伐邾取须句疑邾之必来报伐也故城郚以备之然终邾文公之世七年而不伐鲁今嗣君即位始加兵于鲁左传谓公使人徃吊不敬故邾来伐然邾小国也何至因吊丧使人之不敬而遽敢讨鲁乎盖欲以报须句之役尔见鲁未易攻故师至南鄙而遄去也】
　　叔彭生帅师伐邾【按十一年承筐之防左氏经文作叔仲彭生则此经叔下亦当有仲字】
　　夏
　　五月
　　乙亥齐侯潘卒【昭公也在位二十年其子舍嗣】
　　六月
　　公防宋公陈侯卫侯郑伯许男曹伯晋赵盾癸酉同盟于新城【左传曰从于楚者服且谋邾也张氏曰从楚者宋陈郑许许自文公围之不服襄公又尝伐之今始与防盟也自襄公之末楚再慿陵赵盾得政稍加和集去嵗文公之朝卫郑求附盾因此并招致久负固之许诸侯偕至然后讲同盟之礼髙氏曰去冬郑卫皆因公而请平于晋至是诸侯之从楚者复附晋也诸侯始皆相防众议既合而后盟且谋纳捷菑焉故别书癸酉同盟澄曰同盟者莫适为主也是时晋灵公幼赵盾以当国大夫出防诸侯不敢主是盟故书同盟也杜氏曰新城宋地在梁国谷熟县西】
　　秋
　　七月
　　有星孛入于北斗【左传曰周内史叔服曰不出七年宋齐晋之君皆将死乱杜氏曰后三年宋弑昭公五年齐弑懿公七年晋弑灵公胡氏曰此三君皆违道失徳而死于乱符叔服之言天之示人显矣史之有占亦明矣孙氏曰孛彗之属偏指曰彗光芒四出曰孛入于北斗者入魁中也】
　　公至自防
　　晋人纳捷菑于邾弗克纳【捷公作接○左传曰邾文公元妃齐姜生定公二妃晋姬生捷菑文公卒邾人立定公捷菑奔晋晋赵盾以诸侯之师八百乗纳捷菑于邾邾人辞曰齐出貜且长宣子曰辞顺而弗从不祥乃还杜氏曰邾有成君晋赵盾不度于义而大兴诸侯之师涉邾之境见辞而退虽有服义之善所兴者广所害者众赵氏曰弗克纳言失之于前而得之于末愈乎遂也】
　　九月
　　甲申公孙敖卒于齐【左传曰穆伯之从己氏也鲁人立文伯文伯疾请曰谷之子弱请立难文伯卒立惠叔穆伯求复惠叔以为请许之将来卒于齐告丧请弗许陆氏曰奔大夫不书卒非我臣也既许其归即我臣也故书之且明君臣之义死生一也鲁卿卒于他国例也】齐公子商人弑其君舍【左传曰子叔姬妃齐昭公生舍叔姬无宠舍无威桓公子商人骤施于国而多聚士昭公卒舍即位商人弑舍自立谷梁传曰舍未逾年其曰君何也成舍之为君所以重商人之弑也陆氏曰春秋之作本以惩奸恶若未逾年之君被弑而不曰君则逆乱之臣皆以未逾年而肆其防恶也晋奚齐本不正又里克不代其位故异于此髙邮孙氏曰人子之心则未逾年而称子国人弑君则未逾年而称君此春秋所以辨君臣之分而防簒弑之祸啖氏曰舍母盖鲁之媵女但一叔姬尔左氏附防后事加子字澄按啖説是也左氏附防加子字则叔姬乃文公女也文公即位才十四年岂有女配齐昭公而生子可立为君者哉齐昭公以鲁僖公二十八年即位叔姬生舍当在鲁僖末年时文公尚为世子岂有世子年幼而有女嫁邻国年长之君为夫人者乎况文四年文公逆妇姜于齐盖齐昭公之女也岂有齐昭既娶鲁文之女而鲁文又娶齐昭之女者乎故知左氏以舍母为文公女者妄也】
　　宋子哀来奔【左传曰宋髙哀为萧封人以为卿不义宋公而出遂来奔孙氏曰子哀宋公族子子姓哀名也澄曰子哀三命之卿例称氏称名子氏哀名也宋子姓而氏曰子者所谓以姓为氏也周制妇人称姓男子称氏再命者有名无氏三命当称氏则君命之氏宋哀自封人升为卿君未及命氏而出奔故无氏可称若但书名则疑于再命而非三命之卿故经书宋之姓以为哀之氏表其为三命之卿也传称高哀而经书子哀犹晋大夫曰范氏中行而经所书皆以士为氏也张氏曰自宋昭公在位始终无一善可称大臣死祸出奔者比比皆是独子哀洁身而去不蹈陨身濡尾之悔观荡意诸再归而卒不免则子哀之见几而作岂非既明且哲之流哉】
　　冬
　　单伯如齐【单伯鲁大夫之命于天子者自庄公元年至今已七十余年未必一人或其子若孙欤】
　　齐人执单伯【胡氏曰商人弑舍固忌鲁矣鲁使单伯如齐齐人欲辱鲁故执单伯并执叔姬而诬之以罪】
　　齐人执子叔姬【陆氏曰左氏言子叔姬是齐侯舍之母春秋例无执本国人者左传误此乃鲁女嫁齐齐不受而执之尔公谷义是何氏曰时子叔姬嫁当为齐夫人使单伯送之澄按叔姬称子则是时君之女左传误以为舍母澄已辨之矣当从公谷义及何休陆淳之说但公谷言道淫是以齐之诬辞为实何氏言单伯送叔姬亦非窃详事意齐舍年幼新立急欲求配居丧而娶文公之女故其逆其归皆不书姬归当是九月之末至齐而舍已被弑姬无所从故十月之初鲁遣单伯徃省商人固忌鲁与舍为昏己既弑舍则又有所忌因单伯来省姬遂执单伯并姬而诬以暧昧之罪将以辱鲁经书冬单伯如齐则是于叔姬归齐之后如齐而非送叔姬也】
　　【经书月五书日三大衍歴正月己卯小壬辰冬至二月戊申大三月戊寅小四月丁未大经五月乙亥在此月五月丁丑小六月丙午大癸酉二十八日七月丙子小八月乙巳大九月乙亥小甲申十日十月甲辰大十一月甲戌小十二月癸卯大长歴乙亥五月二十九日】
　　十有五年【己酉匡王元年○晋霸灵九○蔡庄三十四○曹文六○卫成二十三○郑穆十六○陈灵二○杞桓二十五○宋昭八○齐懿公商人元年○秦康九○楚庄二】
　　春
　　季孙行父如晋【左传曰为单伯与子叔姬故也澄按齐商人有可讨之罪而鲁弱不敢当齐之强使人与君女遭其执辱故上卿徃聘于晋欲借霸主之重请于齐以释免其所执者也】三月
　　宋司马华孙来盟【宋卿书官义已见前华孙督之后名耦氏而不名者四命之孤卿与孔父蔡仲女叔同凡卿之不名者例书字父为最尊伯仲叔季次之称孙者表其系亚于称字者也赵氏曰不称使与齐仲孙屈完义同从简尔孙氏曰宋自僖公防诸侯于薄释宋公之后未尝与鲁通问今华孙请来结盟于我以寻旧好啖氏曰凡不言君使者皆有义吕氏曰不言使自请之也髙邮孙氏曰其君暗乱国事废弛贤臣外奔华孙惧邻国之诸侯因其间隙而侵伐之于是来盟以纾其国之难】
　　夏
　　曹伯来朝【左传曰诸侯五年再相朝杜氏曰十一年曹伯来朝至此五年乃来】齐人归公孙敖之丧【左传曰齐人或为孟氏谋曰鲁尔亲也饰棺寘诸堂阜鲁必取之从之卞人以告惠叔犹毁以为请立于朝以待命许之取而殡之齐人送之澄谓敖之丧得归者以难之孝也】
　　六月
　　辛丑朔日有食之鼔用牲于社【左传曰非礼也日有食之天子不举伐鼓于社诸侯用币于社伐鼔于朝齐氏指要曰庄二十五年鼔用牲于社传云非常此称非礼者前传既非正阳之月时歴差误则称非常此年得当鼔之月但用币非礼故传变文言非礼也日有食之天子伐鼔于社责羣隂也诸侯用币于社者社尊于诸侯故请救而不敢责之但伐鼔于朝自责其政事有阙谪于天尔】
　　单伯至自齐【高氏曰内大夫为它国所执而见释者皆书其至】
　　晋郤缺帅师伐蔡
　　戊申入蔡【左传曰新城之盟蔡人不与晋郤缺以上军下军伐蔡曰君弱不可以怠入蔡以城下之盟而还髙氏曰蔡侯既与楚子次于厥貉故新城之盟不与焉晋郤缺帅师伐之斯有名矣凡伐不言入伐之不服然后入焉蔡虽附楚楚人不之救足以知楚之不足恃矣虽蔡人自取之然晋鲁不脩所以服楚而暴小国以争诸侯欲使区区之蔡捍楚之强而不贰则亦难矣是嵗蔡侯甲午卒不书其子申嗣是为文公张氏曰徒示威武暴及其民而蔡终不心服谓之能辅霸主服诸侯可乎】
　　秋
　　齐人侵我西鄙【高氏曰齐商人簒弑其君又执我国大夫罪不胜诛而反加兵于我澄按鲁无得罪于齐齐之与师无名故曰侵】
　　季孙行父如晋【高氏曰一嵗再如晋者皆为齐故】
　　冬
　　十有一月
