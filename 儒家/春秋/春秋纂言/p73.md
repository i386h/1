<!-- { "loadSidebar": true } -->
　　【经书月五书日四大衍厯正月丙戌大甲辰冬至二月丙辰大三月丙戌小四月乙夘大五月乙酉小六月甲寅大辛巳二十八日七月甲申小八月癸丑大九月癸未小癸巳十一日己亥十七日十月壬子大癸酉二十二日十一月壬午小十二月辛亥大长厯辛巳六月二十七日癸巳九月十二日己亥十八日癸酉在十月二十三日】

　　春秋纂言卷九
<经部,春秋类,春秋纂言>
　　钦定四库全书
　　春秋纂言卷十　　　　　　元　吴澄　撰
　　昭公【名稠襄公妾齐归之子在位三十二年夫人吴孟子】
　　元年【庚申景王四年○晋覇平十七年○蔡灵二年○曹武十四年○卫襄三年○郑简二十五年○陈哀二十八年○杞文九年○宋平三十五年○齐景七年○秦景三十六年○楚郏四年卒○吴夷末三年】
　　春
　　王正月
　　公即位
　　叔孙豹会晋赵武楚公子围齐国弱宋向戌卫齐恶陈公子招蔡公孙归生郑罕虎许人曹人于虢【国弱公弱作酌后同齐恶公齐作石招常遥切罕虎公罕作轩后同虢公作漷谷作郭○左传曰寻宋之盟也祁午谓赵文子曰宋之盟楚人得志于晋今令尹之不信诸侯之所闻也子弗戒惧又如宋子木之信穪于诸侯犹诈晋而驾焉况不信之尤者乎楚重得志于晋晋之耻也文子曰宋之盟子木有祸人之心武有仁人之心是楚所以驾于晋也今武犹是心也楚又行僣非所害也武将信以为本吾闻之能信不为人下吾不能自难楚不为患楚令尹围请用牲读旧书加于牲上而已晋人许之杜氏曰楚恐晋先防故欲从旧书加于牲上不防血经所以不书盟读旧书荆楚先晋而先书赵武者张氏曰春秋正中外之分宋之盟楚争先而晋不与较今虢之役又以计读书加牲上是以蛮荒而争胜也内外之分不可乱故二役皆先赵武焉髙氏曰此防乃楚公子围帅诸侯之大夫寻宋之盟也宋之盟齐人不预焉今齐又从楚矣中国徴弱可知也莒人弑君诸侯不共讨之者是时楚人方聴莒人之诉而欲执鲁大夫是不以莒人为可讨也春秋不书莒人盖斥之尔卫齐恶在陈蔡之上者上卿也】
　　三月
　　取郓【郓公作运后同○左传曰季武子伐莒取郓莒人告于防楚告于晋曰寻盟未退而鲁伐莒渎齐盟请戮其使乐桓子相赵文子欲求货于叔孙而为之请使请带焉弗与梁其踁曰货以藩身子何爱焉叔孙曰诸侯之会卫社稷也我以货免鲁必受师是祸之也何卫之为虽怨季孙鲁国何罪叔出季处有自来矣吾又谁怨然鲋也贿弗与不已召使者裂裳帛而与之曰带其褊矣赵孟闻之曰临患不忘国忠也思难不越官信也圗国忘死贞也谋主三者义也有是四者又可戮乎乃请诸楚曰鲁虽有罪其执事不辟难畏威而敬命矣子若免之以劝左右可也不靖其能其谁从之鲁叔孙豹可谓能矣请免之以靖能者子会而赦有罪又赏其贒诸侯其谁不欣焉望楚而归之疆之邑一彼一此何常之有主齐盟者谁能辩焉莒鲁争郓为日久矣苟无大害于其社稷可无亢也子其圗之楚人许之】
　　夏
　　秦伯之弟鍼出奔晋【鍼其亷切○左传曰秦后子有宠于桓如二君于景其母曰弗去惧选鍼适晋其车千乘公羊传曰此仕于晋也千乘之国而不能容其母弗故谓之出奔也胡氏曰夫后子出奔其父祸之而罪秦伯何也春秋以均爱望人父而以能友责人兄父母有爱妾犹终身敬之不衰况兄弟乎】
　　六月
　　丁巳邾子华卒【悼公也在位十五年】
　　晋荀吴帅师败狄于太原【太原左作大卤○左传曰晋中行穆子败无终及羣狄于大原崇卒也将战魏舒曰彼徒我车所遇又阨以付共车必免困诸阨又克请皆卒自我始乃毁车以为行五乘为三伍为五陈以相离两于前伍于后专为右角参为左角偏为前拒以诱之狄人笑之未陈而薄之大败之谷梁传曰中国曰大原外域曰大卤公羊传曰此大卤也谓之大原地物从人也相氏曰大卤大原晋阳县胡氏曰薄伐玁狁至于大原诗人笑之谓不穷追逺讨及封境而止也大原在禹服之内而狄人来侵攘斥宜矣其过在毁车崇卒以诡诱狄人而败之尔后乗车战法亡崇尚歩卒以诈变相髙皆此等啓之髙氏曰书败狄所以与中国之胜也箕与交刚之役皆书人至是卿帅师则晋益衰矣】
　　秋
　　莒去疾自齐入于莒【去起吕切○左传曰莒展舆立而夺羣公子秩公子召去疾于齐齐公子鉏纳去疾孙氏曰莒子二子长去疾次展舆莒子遇弑去疾奔齐展舆立国人不与程子曰去疾假齐之力以入莒讨展舆之罪正也故称莒】
　　莒展舆出奔吴【展下公谷无舆字○陆氏曰莒展舆虽逾年犹不书爵髙氏曰不称莒子圣人不与其为君也展舆吴出也故奔吴程子曰展舆为弑君者所立而亦以国氏何也虢之会虽国乱未与然诸侯与其立矣故欲执叔孙也穪莒展舆罪诸侯之与其立也】
　　叔弓帅师疆郓田【左传曰因莒乱也赵氏曰凡疆田而书帅师皆有难也髙氏曰文十二年季孙行父尝帅师而城之复为莒所取今乘莒之乱而取之又帅师以疆其田必帅师者以不义得之惧不服也疆之者沟封之以别乎莒也刘氏曰讥以乱为利也】
　　葬邾悼公【髙氏曰入春秋来邾始书葬盖邾滕薛小国也秦逺国也皆至昭公而书葬是时鲁衰甚矣小国如大国逺国如近国】
　　冬
　　十有一月
　　己酉楚子麋卒【麋公谷作卷○左传曰楚公子围将聘于郑伍举为介未出竟闻王有疾而还伍举遂聘公子围至入问王疾缢而弑之遂杀其二子幕及平夏右尹子干出奔晋宫廐尹子晳出奔郑杀太宰伯州犂于郏葬王于郏谓之郏敖澄曰楚围之欲弑逆而簒立也久矣郏敖有疾围自外至入问其疾适值其卒因杀其君之二子而自立国人遂疑麋之卒为围所弑也夫子别嫌明微以明其非弑围之逆乱如仲遂之杀子恶而己未尝弑麋也吕氏曰经书楚子麋卒而左氏以为公子围弑之至诛庆封则左氏谷梁又载庆封称围弑君之语后垂縁楚围汰侈遂以为实甚矣三传之为经害也赵盾弑其君曰非盾也穿也许止弑其君曰不尝药也郑伯髠顽如防未见诸侯而卒而曰子驷弑之也凡若此类皆诬伪失实重为经害者也】
　　楚公子比出奔晋【髙氏曰灵王既杀其君之子而自立比为令尹力不能制亦不从乱是以出奔春秋书之为十三年起也】
　　【经书月四书日二大衍厯正月辛巳小乙酉冬至閠月庚戌大二月庚辰小三月己酉大四月己卯小五月戊申大经六月丁巳在此月六月戊寅大七月戊申小八月丁丑大九月丁未小十月丙子大十一月丙午小己酉四日十二月乙亥大长厯是年闰十二月丁巳六月十一日己酉不在十一月】
　　二年【辛酉景王五年○晋覇平十八○蔡灵三○曹武十五○卫襄四○郑简二十六○陈哀二十九○杞文十○宋平三十六○齐景八○秦景三十七○楚灵王虔元年○呉夷末四】
　　春
　　晋侯使韩起来聘【左传曰韩宣子来聘且告为政而来见髙氏曰起韩厥次子也襄七年韩厥老长子无忌有废疾让起为卿公新即位晋不敢轻鲁释其奸盟取郓而以贵卿来聘焉】
　　夏
　　叔弓如晋【左传曰报宣子也】
　　秋
　　郑杀其大夫公孙黑【左传曰郑徐吾犯之妹美公孙楚聘之矣公孙黑又使彊委禽焉犯惧告子产子产曰是国无政非子之患也唯所欲与适子南氏子晳怒既而櫜甲以见子南欲杀之而取其妻子南知之执戈逐之及冲击之以戈子晢伤而归告大夫曰我好见之不知其有异志也故伤大夫皆谋之子产曰直钧幼贱有罪罪在楚也乃执子南放之于吴郑伯及其大夫盟于公孙段氏罕虎公孙侨公孙段印段游吉驷带私盟于闺门之外实薰隧公孙黒彊与于盟使大史书其名且曰七子子产弗讨郑公孙黑将作乱欲去游氏而代其位伤疾作而不果驷氏与诸大夫欲杀之子产在鄙闻之惧弗及乘遽而至使吏数之曰伯有之乱以大国之事而未尔讨也尔有乱心无厌国不女堪专伐伯有而罪一也昆弟争室而罪二也薰隧之盟女矫君位而罪三也有死罪三何以堪之不速死大刑将至再拜稽首辞曰死在朝夕无助天为虐子产曰人谁不死凶人不终命也不速死司防将至缢尸诸周氏之衢加木焉髙氏曰黒则有罪而郑人初畏其强不之讨也今因其疾而幸胜之亦云殆矣故穪国以杀】
　　冬
　　公如晋至河乃复【左传曰韩须如齐送女齐陈无宇逆女致少姜少姜有宠于晋侯谓之少齐少姜卒公如晋及河晋侯使士文伯来辞曰非伉俪也请君无辱孙氏曰公如晋至河乃复者六唯二十三年书有疾明有疾而反余皆见距不纳大取困辱也髙氏曰公如晋而晋不纳春秋以公至河乃复为文者臣子之心不欲其君见拒于人而以为公临河而不济惧渉难而自复也乃者有阻之辞公不以礼自重而自取轻辱于大国也且公得至晋是公得与乎国事也季氏不使公与国事故公不得至晋焉】
　　季孙宿如晋【左传曰公还季孙宿遂致服焉谷梁传曰公如晋而不得入季孙宿如晋而得入髙氏曰以是知晋不纳公季孙有以使之也】
　　【经书月无书日无大衍厯正月乙巳小乙卯冬至二月甲戌大三月甲辰小四月癸酉大五月癸卯小六月壬申大七月壬寅小八月辛未大九月辛丑小十月庚午大十一月庚子大十二月庚子小】
　　三年【壬戌景王六年○晋覇平十九○蔡灵四○曹武十六○卫襄五○郑简二十七○陈哀三十文十一○宋平三十七○齐景九○秦景三十八○楚灵二○呉夷末五】
　　春
　　王正月
　　丁未滕子原卒【原公作泉○成公也春秋于滕至是三书其卒】
　　夏
　　叔弓如滕【滕小国也而鲁使卿往防其葬以我襄公之葬滕子来防故报之也】五月
　　葬滕成公
　　秋
　　小邾子来朝【左传曰小邾穆公来朝季武子欲卑之穆叔曰不可曹滕二邾实不忘我好敬以逆之犹惧其贰又卑一睦焉逆羣好也其如旧而加敬焉季孙从之髙氏曰公即位之初大国来聘小国来朝非不可为之国也而终之以流播诗曰靡不有初鲜克有终可不戒哉】八月
　　大雩
　　冬
　　大雨雹【雨去声】
　　北燕伯欵出奔齐【左传曰燕简公多嬖宠欲去诸大夫而立其宠人燕大夫比以杀公之外嬖公惧奔齐胡氏曰大夫国之陪贰晋属公弑三郤立胥童而弑于匠丽氏汉隠帝杀杨史立郭允明而弑于赵村卫献公蔑冢卿而信其左右亦奔夷仪故人主不尊陪贰而与贱臣图柄臣者事成则失身而见弑事不成则失国而出奔此有国之大戒也】
　　【经书月三书日一大衍厯正月己亥大丁未九日庚申冬至二月己巳小三月戊戌大四月戊辰小五月丁酉大六月丁夘小七月丙申大八月丙寅小九月乙未大閠月乙丑小十月甲午大十一月甲子小十二月癸巳大长厯丁未正月十日】
　　四年【癸亥景王七年○晋覇平二十○蔡灵五○曹武十七○卫襄六○郑简二十八○陈哀三十一○文十二○宋平三十八○齐景十○秦景三十九○楚灵三○吴夷末六】
　　春
　　王正月
　　大雨雹【雹公谷作雪○胡氏曰雹者隂胁阳臣侵君之象是时季孙宿袭位世卿弱公室数月之间再有雹变申丰者季氏之孚也不端言其事归咎藏氷之失诬矣】
　　夏
