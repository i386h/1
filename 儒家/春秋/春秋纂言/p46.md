<!-- { "loadSidebar": true } -->
　　晋人宋人陈人郑人伐秦【左传曰晋先且居宋公子成陈辕选郑公子归生伐秦取汪及彭衙而还程子曰秦以忿取败晋可以已矣而复伐秦报复无已残民结怨澄按先且居将中军则三命之卿盖遣其偏裨与三国之微者徃伐故皆称人】
　　公子遂如齐纳币【僖公以十二月薨此二年十二月始大祥而行纳币礼是在丧而图昏未祥而行嘉礼也非礼故书】
　　【经书月五书日四大衍歴正月戊子大己丑冬至二月戊午小经八月甲子丁丑皆在此月三月丁亥大乙巳十九日四月丁巳小五月丙戌大六月丙辰小七月乙酉大八月乙卯小丁卯十三日九月甲申大十月甲寅小十一月癸未大十二月癸丑小长歴是年闰正月甲子正月九日丁丑二十二日乙巳三月二十日丁卯八月十五日】
　　三年【丁酉襄王二十八年○晋霸襄四○蔡庄二十二○曹共二十九○卫成十一○郑穆四○陈共八○杞桓十三○宋成十三○齐昭九○秦穆三十六○楚穆二】
　　春
　　王正月
　　叔孙得臣防晋人宋人陈人卫人郑人伐沈沈溃【沈尸稔切○左传曰以其服于楚也杜氏曰汝南平舆县北有沈亭张氏曰沈姬姓国汉志汝南治平舆故沈子国今属蔡州胡氏曰五国皆称人将非命卿也沈在汝南未尝与中国防盟师入其境而人民逃散常山刘氏曰一被侵伐而人民散君之不能可知矣蔡溃沈溃许溃是也】
　　夏
　　五月
　　王子虎卒【王子者王之子非氏也虎名也王子虎盟翟泉称王人则是王朝一命之下士也今称名者以王子之贵同于再命故称名王臣无外交今以其尝与鲁同盟而来赴非礼也故书以讥】
　　秦人伐晋【左传曰秦伯伐晋济河焚舟取王官及郊晋人不出遂自茅津济封殽尸而还张氏曰秦穆公既归自殽而作秦誓矣然彭衙及此役犹以报复为事岂非悔过之心不能胜其耻败之心而至此乎】
　　秋
　　楚人围江【自齐桓之霸江黄以近楚之国而从齐故楚憾之之深前既灭黄矣而未加兵于江者盖江犹能自守其国也故至今年始有围江之师】
　　雨螽于宋【雨于付切○陆氏曰自空而下又多有似雨也】
　　冬
　　公如晋【二年之春晋讨公之不朝而有处父盟公之辱矣今年冬乃朝晋也】
　　十有二月
　　己巳公及晋侯盟【左传曰晋人惧其无礼于公也请改盟澄按旧説谓上年公朝晋使处父盟公晋自悔其无礼故请公再朝晋侯自与公盟以释前非也杜氏谔曰按经二年书及晋处父盟左传以为公如晋而处父盟之经无其文此年书公及晋侯盟经自有公如晋之文也则是二年公未尝如晋盟矣但晋人以公不朝使处父来讨而处父辄与公盟也今公如晋朝而至己巳之日公及晋侯盟经文简直易晓左氏以为晋惧无礼而请改盟谓公再如晋是饰辞过实亦近诬矣】
　　晋阳处父帅师伐楚以救江【公谷无以字○左传曰门于方城遇息公子朱而还澄按江以从中国而受楚之伐中国霸主之所当救也阳处父畏楚兵之彊不敢径趋江之城下乃言伐楚以救江门于方城一见息公子朱来即避之而还师既不能救江又不敢伐楚其为畏楚也明矣胡氏曰楚尝伐郑矣齐桓公逺结江黄合九国之师于召陵然后伐郑之谋罢又尝围宋矣晋文公许复曹卫防四国之师于城濮然后围宋之役解今江国小而弱非能与宋郑比楚人围之必不待彻四境屯戍守御之众与宿卫尽行也当是时楚有覆载不容之罪晋主夏盟宜合诸侯声罪致讨命秦甲出武闗齐以东兵畧陈蔡而南处父等军于方城之外楚必震恐而江围自解矣计不出此乃独遣一军逺攻强国岂能济乎故书伐楚以救江言救江虽善而所以救之者非其道矣】
　　【经书月三书日一大衍歴正月壬午大甲午冬至二月壬子小三月辛巳大四月辛亥小五月庚辰大六月庚戌大七月庚辰小八月己酉大九月己卯小十月戊申大十一月戊寅小十二月丁未大己巳二十三日长歴十二月二十四日】
　　四年【戊戌襄王二十九年○晋霸襄五○蔡庄二十三○曹共三十○卫成十二○郑穆五○陈共九○杞桓十四○宋成十四○秦穆三十七○齐昭十○楚穆三】
　　春
　　公至自晋【孙氏曰自是公朝彊国皆至者恶其轻去宗庙逺朝彊国或执或辱危之也孙氏觉曰文之出六至之者四危之也不至者二安之也】
　　夏
　　逆妇姜于齐【谷梁传曰其逆者谁也公也亲迎而称妇为其成礼于齐也赵氏曰公自逆常事不书以成礼于齐所以变文曰逆妇以讥之澄按妇人之归夫家在途称女既至称妇逆而称妇又曰于齐是成夫妇之礼于齐也故谷梁云何其连妇之也不称夫人者夫人乃臣子称其小君之辞非夫人之所得称也公自逆故不称夫人】
　　狄侵齐【襄陵许氏曰狄自箕之败至是始复侵齐间晋有秦楚之难也】
　　秋
　　楚人灭江【三年之秋楚人围江晋人阳为救之之名而无救之之实江之受围周一朞而其国竟灭晋霸不竞而蛮荆得以肆其虐于小国可哀也夫】
　　晋侯伐秦【左传曰晋侯伐秦围邢新城以报王官之役胡氏曰晋人三败秦师秦取王官及郊未至结怨如晋师之甚也襄公又报之过矣】
　　卫侯使甯俞来聘【按左氏所载晋文公之季年诸侯朝晋卫成公独不朝又使孔达侵郑伐绵訾及匡晋襄公既祥使告于诸侯而伐卫围戚取之卫不服罪而孔达敢伐霸主其明年晋防诸侯于垂陇将伐卫幸得陈侯为之请成执孔达以説于晋而卫遂得免于伐自孔达遭报之后盖甯俞代之为政至次年春卫从晋伐沈自此卫服霸主而无事矣又次年春晋遂归孔达其夏卫侯朝晋至秋而来聘鲁焉事大睦邻以安社稷或者皆出甯俞之谋也夫子所称其知之可及者盖如此】
　　冬
　　十有一月
　　壬寅夫人风氏薨【杜氏曰僖公母风姓也啖氏曰成风以后妾母皆僭用夫人礼程子曰妾母称夫人嫡妾乱矣仲子始僭犹未敢同嫡也胡氏曰风氏僖公之母庄公妾也邦君之妻曰夫人盖敌体之称也若夫妾媵则非敌矣其生亦以夫人之名称号之其死亦以夫人之礼卒之非所以正其分也以妾媵为夫人徒欲尊宠其所爱而不虞卑其身以妾母为夫人徒欲崇贵其所生而不虞贱其父卑其身则失位贱其父则无本越礼至是不亦悖乎夫礼庶子为君为其母无服不敢二尊者也春秋于成风记其卒葬各以实书谨礼之所由变也】
　　【经书月一书日一大衍歴正月丁丑小己亥冬至二月丙午大三月丙子小四月乙巳大五月乙亥小六月甲辰大七月甲戌小八月癸卯大壬申大暑闰月癸酉大九月癸卯小癸卯处暑十月壬申大十一月壬寅小旦日壬寅十二月辛未大长歴是年闰三月壬寅十一月三日】
　　五年【己亥襄王三十年○晋霸襄六○蔡庄二十四○曹共三十一○卫成十三○郑穆六○陈共十○杞桓十五○宋成十五○齐昭十一○秦穆三十八○楚穆四】
　　春
　　王正月
　　囗王使荣叔归含且赗【含户暗切赗芳归切○公羊传曰含者口实也杜氏曰珠玉曰含车马曰赗胡氏曰含且赗者厚礼妾母也程子曰天子成妾母为夫人乱伦之甚澄曰荣氏叔字王朝四命之大夫】
　　三月
　　辛亥我小君成风【陆氏曰自文公葬成风之后乃有二夫人祔庙非礼也苏氏曰仲子非是惠公之嫡故特为之宫而不祔不书其葬盖礼之正也自成风以来妾母皆葬盖祔也鲁礼之变自此始矣】
　　囗王使召伯来防葬【召谷作毛○胡氏曰归含且施于妾母已稠叠矣又使卿来防葬恩数有加焉含赗而其事益隆乱人伦废王法甚矣澄曰召邑伯爵王朝六命之卿】
　　夏
　　公孙敖如晋【三年之冬文公朝晋今五年之夏卿徃聘焉鲁之谨于事霸主也】秦人入鄀【鄀音若○左传曰鄀叛楚即秦又贰于楚张氏曰今襄阳宜城县地有鄀故城】
　　秋
　　楚人灭六【左传曰楚成大心仲归帅师灭六公子燮灭蓼臧文仲闻六与蓼灭曰臯陶庭坚不祀忽诸德之不建民之无援哀哉张氏曰六国皋陶之后杜氏曰今庐江六县任公辅曰地谱夀州安丰县有六国故城澄曰晋襄公之死期将及故其志气不能如初年之盛绍霸之业浸以衰微故西戎之秦南蛮之楚敢于肆行中国吞噬小国而无所忌也】
　　冬
　　十月
　　甲申许男业卒【许僖公也在位三十三年子锡我嗣是为昭公】
　　【经书月三书日二大衍歴正月辛丑小乙亥冬至二月庚午大三月庚子小辛亥十二日四月己巳大五月己亥小六月戊辰大七月戊戌小八月丁卯大九月丁酉小十月丙寅大甲申十九日十一月丙申小十二月乙丑大长歴辛亥三月十三日甲申十月二十日】
　　六年【庚子襄王三十一年○晋霸襄七卒○蔡庄二十五○曹共三十二○卫成十四○郑穆七○陈共十一○杞桓十六○宋成十六○齐昭十二○秦穆三十九○楚穆五】
　　春
　　葬许僖公
　　夏
　　季孙行父如陈【左传曰臧文仲以陈卫之睦也欲求好于陈季文子聘于陈且娶焉澄按此亦行父欲迎妇于陈而请于君借聘礼以行而已鲁陈前此未尝有邦交也】
　　秋
　　季孙行父如晋【左传曰季文子将聘于晋使求遭丧之礼以行其人曰将焉用之文子曰豫备不虞古之善教也求而无之实难过求何害澄按三年之冬公朝晋五年之夏而卿聘今六年之秋卿又聘而问疾焉鲁事霸主之勤如此】
　　八月
　　乙亥晋侯驩卒【驩公作讙○晋襄公也在位七年初欲立公子雍不果嫡子夷皋嗣是为灵公】
　　冬
　　十月
　　公子遂如晋【杜氏曰卿共葬事】
　　葬晋襄公【不书日阙】
　　晋杀其大夫阳处父【左传曰晋搜于夷舍二军使狐射姑将中军赵盾佐之阳处父至自温改搜于董易中军阳子成季之属也故党于赵氏且谓赵盾能曰使能国之利也是以上之宣子于是乎始为国政贾季怨阳子之易其班也而知其无援于晋使续鞫居杀阳处父谷梁传曰晋将使狐夜姑为将军赵盾佐之阳处父曰不可襄公曰诺谓夜姑曰吾使盾佐汝今汝佐盾矣襄公死处父主竟上之事夜姑使人杀之公羊传曰晋杀其大夫阳处父射姑杀也射姑杀其称国以杀何君漏言也胡氏曰凡书杀者在上则称君在下则称氏在众则称人在微则称盗君与臣同杀则书国今杀处父者射姑耳君独以漏言故亦预杀焉张氏曰按左氏则若晋国之事一听于阳处父者及考谷梁氏所谓君漏言则是易中军乃阳处父密言于襄公公不能谨而轻漏之以致狐射姑之杀处父春秋所以分其杀于君与大夫也澄按是时襄公已卒矣而书国杀者经意若曰处父今日之死由襄公漏言之故实襄公杀之也】
　　晋狐射姑出奔狄【射音亦谷作夜○左传曰晋杀续简伯贾季奔狄宣子使臾騈送其帑与其器用财贿至诸竟】
