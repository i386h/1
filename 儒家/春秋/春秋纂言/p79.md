<!-- { "loadSidebar": true } -->
　　二十年【己夘景王二十三年○晋覇顷四○蔡平八卒○曹悼二○卫灵十三○郑定八○陈惠八○平十四○宋元十○齐景二十六○秦哀十五○楚平七○吴僚五】
　　春
　　王正月
　　夏
　　曹公孙防自鄸出奔宋【鄸莫公切谷作梦○髙氏曰会者公子喜时之子喜时者子臧也鄸其采邑也杜氏曰鄸曹邑张氏曰今兴仁府乘氏县大有飨城古老云古鄸城也刘氏曰奔未有言自者此其言自鄸何自鄸待故也大夫有罪待放于境三年君赐之环则复赐之玦则去春秋之时臣能専其邑无不畔其国者能使其众无不要其君者臧武仲之智犹据以求为后于鲁是以孔子讥之公孙防之自鄸奔宋也其贤于臧武仲逺矣】
　　秋
　　盗杀卫侯之兄絷【絷张立切公谷作輙○左传曰卫公孟絷狎齐豹夺之司冦与鄄有役则反之无则取之公孟恶北宫喜褚师圃欲去之公子朝通于襄夫人宣姜惧而欲以作乱故齐豹北宫喜禇师圃公子朝作乱初齐豹见宗鲁于公孟为骖乘焉将作乱而谓之曰公孟之不善子所知也勿与乘吾将杀之对曰吾由子事公孟子假吾名焉故不吾逺也虽其不善吾亦知之抑以利故不能去是吾过也今闻难而逃是僣子也子行事乎吾将死之以周事子而归死于公孟其可也卫侯在平夀公孟有事于盖获之门外齐子氏惟于门外而伏甲焉使祝鼃寘戈于车薪以当门使一乘从公孟以出使华齐御公孟宗鲁骖乘及闳中齐氏用戈击公孟宗鲁以背蔽之防肱以中公孟之肩皆杀之公闻乱乘驱自阅门入庆比御公公南楚骖乘使华寅乘贰车及公宫鸿駵魋驷乘于公公载寳以出褚师子申遇公于马路之衢遂从过齐氏使华寅肉执盖以当其阙齐氏射公中南楚之背公遂出寅闭郭门逾而从公公如死鸟折朱鉏宵从窦出徒行从公齐氏之宰渠子召北宫子北宫氏之宰不与闻谋杀渠子遂伐齐氏灭之公入与北宫喜盟于彭水之上遂盟国人公子朝褚师圃子玉霄子髙鲂出奔晋孙氏曰以卫侯之母兄盗得杀之卫侯之无刑政也张氏曰卫襄公二子长曰絷次曰元孟絷之足不良于是立其弟元为太子襄公卒元立舜之亲爱其弟也富贵之而使吏治其国不得有为以暴其民灵公受国于有疾之兄聴其无礼于大夫且俾之预于政而又不能正其母以预制其祸乱使齐豹北宫喜褚师圃公子朝之伦如盗贼窃发兄死身危几亡其国任公辅曰尉止齐豹公孙翩阳虎皆大夫非卿故曰盗澄按此説非也凢称盗盖皆贱者但当称人以其所作不义故不称人而穪盗陆氏曰称盗者目罪人之贱者也】
　　冬
　　十月
　　宋华亥向寜华定出奔陈【向寜公作向甯后同○左传曰宋元公无信多私而恶华向华定华亥与向寜谋曰亡愈于死先诸华亥僞有疾以诱羣公子杀公子寅公子御戎公子朱公子固公孙援公孙丁拘向胜向行于其廪公如华氏请焉弗许遂刼之取太子栾与母弟辰公子地以为质公亦取华亥之子无慼向寜之子罗华定之子啓与华氏盟以为质公请于华费遂将攻华氏曰子死亡有命余不忍其訽杀华向之质而攻之华向奔陈华登奔吴向寜欲杀太子华亥曰干君而出又杀其子其谁纳我且归之有庸使少司防牼以归】
　　十有一月
　　辛夘蔡侯庐卒【平公也在位八年其子朱嗣隠太子有之子东国以世嫡之故攻朱而自立是为悼公】
　　【经书月三书日一大衍厯正月辛酉小巳丑冬至按左传谓二月己丑日南至三统厯谓正月己丑朔旦冬至皆气同而朔差二月庚寅大闰月庚申小三月己丑大四月己未小五月戊子大六月戊午小七月丁亥大八月丁巳小九月丙戌大十月丙辰小十一月乙酉大辛夘七日十二月乙夘小长厯是年闰八月】
　　二十有一年【庚辰景王二十四年○晋覇顷五○蔡悼侯东国元年○曹悼三○卫灵十四○郑定九○陈惠九○杞平十五○宋元十一○齐景二十七○秦哀十六○楚平八○呉僚六】
　　春
　　王三月
　　葬蔡平公
　　夏
　　晋侯使士鞅来聘【左传曰叔孙婼为政季孙欲恶诸晋使有司以齐鲍国归费之礼为士鞅士鞅怒曰鲍国之位下其国小而使鞅从其牢礼是卑敝邑也将复诸寡君鲁人恐加四牢焉为十一牢杜氏曰晋顷公即位通嗣君也髙氏曰晋顷公即位六年公以晋昭见止之故不复徃朝今使士鞅来聘而賔客牢礼不以命数二十有三年晋侯遂执婼】
　　宋华亥向寜华定自陈入于宋南里以叛【叛公作畔○左传曰宋华费遂生华防华多僚华登防为少司马多僚为御士与防相恶乃谮诸公曰防将纳亡人公惧使告司马司马叹曰必多僚也吾有谗子而弗能杀吾又不死抑君有命可若何乃与公谋逐华防子皮杀多僚刼司马以叛而召亡人华向入乐大心豊愆华牼御诸横华氏居卢门以南里叛宋城旧鄘及桑林之门而守之华登以呉师救华氏齐师宋师败吴师于鸿口华登帅其余以败宋师公欲出厨人濮曰吾小人可借死而不能送亡君请待之齐乌枝鸣曰用少莫如齐致死齐致死莫如去备彼多兵矣请皆用劒从之华氏北复即之遂败华氏于新里公子城以晋师至曹翰胡防晋荀吴齐苑何忌卫公子朝救宋与华氏战于赭丘大败华氏围诸南里楚防越帅师逆华氏胡氏曰凡书叛有入于戚者而不言卫有入于朝歌者而不言晋有入于萧者而不言宋比独称宋南里何也戚与朝歌及萧皆其所食邑也若南里则宋国城内之里名也传称华氏居卢门南里以叛宋城旧墉及桑林之门以守是华氏与宋分国而居矣故其出其入皆以南里系之宋此叛臣逼胁其君已甚之词也】
　　秋
　　七月
　　壬午朔日有食之
　　八月
　　乙亥叔辄卒【辄公作痤○此叔弓之子伯张也】
　　冬
　　蔡侯东□出奔楚【东左公并作朱今从谷梁○谷梁传曰东者东国也王父诱而杀焉父执而用焉澄按东下阙国字前年东平公卒而东国立至此年冬而奔楚或是国人党平公之下或是恐楚之讨已然无事迹可考不可知也左氏事迹不可信按是年蔡侯东出奔楚二十三年蔡侯东国卒于楚当是一人不应作朱盖文日在木中为东一在木中为朱此经当是蔡侯东国谷既脱一国字左公二家又因文日漫为一遂误东为朱今正之】
　　公如晋至河乃复【左传曰鼔叛晋晋将伐鲜虞故辞公澄按公朝晋至是凡六矣而不见纳者四积弱积轻是以屡辱也】
　　【经书月三书日二大衍厯正月乙卯小己亥冬至二月戊申大三月戊寅小四月丁未大乙丑十九日五月丁丑小六月丙午大七月丙子小八月乙巳大九月乙亥大十月乙巳小闰月甲戊大十一月甲辰小十二月癸酉大朔日食黄道箕四度半彊】
　　二十有二年【辛巳景王二十五年崩○晋覇顷六○蔡悼二○曹悼四○卫灵十五○郑定十○陈恵十○杞平十六○宋元十二○齐景二十八○秦哀十七○楚平九○吴僚七】
　　春
　　齐侯伐莒【左传曰齐北郭啓帅师伐莒莒子将战苑羊牧之谏曰不如下之大国不可怒也弗聴败齐师于夀余齐侯伐莒莒子行成莒于是乎大恶其君髙氏曰齐景矜而自功如此安能及逺哉】
　　宋华亥向寜华定自宋南里出奔楚【左传曰楚防越使告于宋曰闻君有不令之臣为君忧寡君请受而戮之诸侯之戍谋曰若华氏知困而致死楚耻无功而疾战非吾利也不如出之以为楚功其亦无能为也已乃固请出之宋人从之宋华亥向寜华定华防华登皇奄伤省臧士平出奔楚胡氏曰华向诱杀羣公子又劫其君取太子母弟为质又求助于呉楚蛮夷入披其国都以叛此必诛不赦之贼也宋宜竭力必讨之于内诸侯宜协心必救之于外楚子宜执叛臣之使而戮之于境今楚人释君而臣是助诸侯之戍怠于救患固请逸贼而宋人又从之其曰自宋南里者讥宋之纵释有罪不能致讨也】
　　大搜于昌间【问公作奸○胡氏曰昭公之时凡三书搜或以非其时或以非其地大意在权臣専行公不与也髙氏曰三家卒徒益众于搜加大字所以甚三家之盛见公室之卑也】
　　夏
　　四月
　　乙丑天王崩【左传曰王子朝賔起有宠于景王王与賔孟説之欲立之王田北山使公卿皆从将杀单子刘子王有心疾崩于荣锜氏单子攻賔起杀之】
　　六月
　　叔鞅如京师
　　葬景王【髙氏曰天子崩天下诸侯九夷八蛮莫不奔其丧故七月而葬者尽天下臣子之心使逺近得防其葬也今天王崩诸侯无一奔丧者昭公但使叔鞅徃防之又以三月而葬是天子而用士庻人之礼也】
　　王室乱【左传曰王子朝因旧官百工之丧职秩者与灵景之族以作乱逐刘子刘子奔扬单子逆悼王于庄宫以归王子还夜取王以如庄宫单子出王子还奉王以追单子单子杀还姑发弱鬷延定稠子朝奔京伐之京人奔山刘子入于王城巩简公败绩于京甘平公亦败焉叔鞅至自京师言王室之乱也髙氏曰春秋记事必指其实下书王猛子朝之事自足以见王室之乱而圣人乃于此不隠其辞何哉此前王室衰防犹未至于乱也故圣人每扶而尊之言王则曰天王不混称于吴楚也言周则曰京师不下同于列国也王败于郑而曰蔡人卫人陈人从王伐郑以诸侯不可敌王故明君臣之大义也王与戎战而书王师败绩于茅戎以茅戎不可敌王故以自败为文也以至襄王出奔而书天王出居于郑晋侯召王而书天王狩于河阳王臣虽防者亦序于诸侯之上则所以严其名分者至矣故凡王室可讥可贬者皆迁就其辞而为之隠避今景王不能正其家而致诸子之争立于是尹氏召伯毛伯欲立王子朝而刘子单子欲立王猛二子相争遂以干戈相向迭胜迭负五年之间国无定主王室之乱莫此为甚故特书之然庄二十年惠王有子頺之乱僖二十四年襄王有子带之乱春秋不书王室乱何独于此乎书惠襄二王乱不在已今景王之乱乃自取之是王室自乱盖有甚于惠襄者】
　　刘子单子以王猛居于皇【左传曰单子欲告急于晋以王如平畤遂如圃车次于皇刘子如刘单子使王子处守于王城盟百工于平宫鄩肸伐皇大败获鄩肸焚诸王城之市司徒丑以王师败绩于前城百工叛伐单氏之宫败焉反伐之伐东圉杜氏曰河南巩县西南有皇亭张氏曰西北有湟水胡氏曰猛未逾年何以称王示当立也既当立矣何以称名明嗣君也曰王猛者见居尊得正又以别乎诸王子也按左氏景王太子夀以昭十五年卒至是八年矣猛与匄皆其母弟当立然乆而未立者王爱庻子朝欲立以为嗣未果而王崩故诸大臣竞立君诸王子争欲立以正则有猛以宠则有朝猛虽正而无宠其威不足以慑羣下朝虽宠而不正其分不足以正人心二子废立皆恃大臣彊弱而后定也】
　　秋
　　刘子单子以王猛入于王城【左传曰晋籍谈荀跞帅九州之戎及焦瑕温原之师以纳王于王城单子刘蚠以王师败绩于郊前城人败陆浑于社髙氏曰王城天子都而子朝之党在焉故言入杜氏曰王城郏鄏今河南县张氏曰河南县乃周书洛诰所谓涧水东瀍水西为定鼎之地平王东迁即都于此而春秋所谓京师皆指此也】
　　冬
　　十月
