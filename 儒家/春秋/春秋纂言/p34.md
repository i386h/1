<!-- { "loadSidebar": true } -->
　　庚午朔日有食之鼔用牲于社【孙氏曰书鼔用牲者讥其用牲尔非谓九月不鼓也】
　　冬
　　公及齐侯遇于鲁济【济上声○左传曰谋山戎也以其病燕故张氏曰简礼以议军旅之事杜氏曰济水歴齐鲁界在齐为齐济在鲁为鲁济盖鲁地襄陵许氏曰齐桓伐郳伐郑伐徐皆以宋人主兵与公防城濮而后伐卫与公遇鲁济而后伐戎以是知桓公之霸不自恃也用兵行师每资武于宋桓取防于鲁庄其治国也一则仲父二则仲父用人之能以为能集人之功以为功遂能力正天下泽被生民】
　　齐人伐山戎【公羊传曰此齐侯也赵氏曰伐山戎当书齐侯献戎捷当书齐人交互致误尔程子曰盖互错一字杜氏曰山戎北狄】
　　【经书月四书日二大衍歴正月乙巳小甲子冬至二月甲戌大三月甲辰小四月癸酉大五月癸卯小六月壬申大七月壬寅小八月辛未大九月辛丑小经八月癸亥在此月十月庚午大日食经书九月置闰不同也十一月庚子大闰月庚午小十二月己亥大长歴是年闰二月癸亥八月二十三日】
　　三十有一年【戊午惠王十四年○齐霸桓二十三○蔡穆十二○曹僖八○卫懿六○晋献十四○郑文十○陈宣三十○杞惠十○宋桓十九○秦成公元年○楚成九】
　　春
　　筑台于郎【何氏曰四方而髙曰台礼天子有灵台以天地诸侯有时台以四时登髙望逺人情所乐动而无益于民者虽乐不为也刘氏曰去国而筑台是乐而已矣讥厉民也】
　　夏
　　薛伯卒【薛侯爵今称伯降班而告终也小国无可攷不知其名】
　　筑台于薛【杜氏曰薛鲁地】
　　六月
　　齐侯来献戎捷【侯字当从赵氏作人齐之将伐戎也甞与鲁庄遇于鲁济以谋之伐而得胜故使人献捷于鲁以嘉其谋之中也】
　　秋
　　筑台于秦【杜氏曰东平范县西北有秦亭张氏曰寰宇记范县今属濮州亭尚存庄公一嵗三筑台政所谓及是时般乐怠敖者】
　　冬
　　不雨【盖歴建酉建戌建亥之月凡三月无雨也】
　　【经书月二书日无大衍歴正月己巳小己巳冬至二月戊戌大三月戊辰小四月丁酉大五月丁卯小六月丙申大七月丙寅小八月乙未大九月乙丑小十月甲午大十一月甲子小十二月癸巳大】
　　三十有二年【己未惠王十五年○齐霸桓二十四○蔡穆十三○曹僖九○卫懿七○晋献十五○郑文十一○陈宣三十一○杞惠十一○宋桓二十○秦成二○楚成十】
　　春
　　城小谷【范氏曰小谷鲁地孙氏曰曲阜西北有小谷城永嘉薛氏曰庄公六年后无麦苗大无麦禾螟麋蜚相继而有大水者三中君尚当少警而公之侈心日起因娶而观社丹楹刻桷告籴之时有筑郿之役次年新廐城诸防去年三筑台而不雨今春又城小谷平嵗犹不可况荐饥而轻用民力乎澄按左传云城小谷为管仲也而杜氏注谓公感齐桓之徳故为管仲城私邑且释此地名为在齐之济北谷城县唯泰山孙氏以为在鲁之曲阜西北胡氏曰孙鲁人也而终身学春秋其攷此详矣髙氏曰先儒以小谷为齐邑鲁为管仲城之若然圣人亦当异其文而系之齐且公虽感齐桓之私岂肯为管仲城邑乎昭十一年传云齐桓城谷而寘管仲焉齐自有谷如文十一年公及齐侯盟于谷宣十四年公孙归父防齐侯于谷此齐谷也非鲁之小谷沙随程氏曰齐地别有谷在济北有管仲井非小谷也文十七年宣十四年盟防者乃济北之谷也】
　　夏
　　宋公齐侯遇于梁丘【左传曰齐侯为楚伐郑之故请防于诸侯宋公请先见于齐侯张氏曰齐不以霸主自居以梁丘近宋而先之也梁丘在济州昌邑县西南髙氏曰梁丘宋地齐侯将防诸侯为郑谋楚而宋公先遇于梁丘宋序齐上者地主也用兵则以主兵者为先盟防则以主盟者为先若相遇则以地为宾主皆非其地莫适为主则序以爵而已】
　　秋
　　七月
　　癸巳公子牙卒【左传曰初公筑防临党氏见孟任从之生子般公疾问后于叔牙对曰庆父材问于季友对曰臣以死奉般公曰乡者牙曰庆父材成季使以君命命僖叔待于鍼巫氏使鍼季酖之归及逵泉而卒公羊传曰公病召季子曰牙谓我曰鲁一生一及君知之矣庆父也存季子曰是将为乱乎俄而牙弑械成季子和药而饮之公子牙今将尔将而诛焉诛不避兄君臣之义也行诛乎兄隐而逃之使若以疾死然亲亲之道也沙随程氏曰牙叔孙氏之祖也左氏以为欲立庆父而季友酖杀之时公年四十有五距薨时尚一月苟以是诛牙则庆父何为尚执国柄而二传以为将弑公又不近理盖是见闵公不书即位考例不合故为是异説牙实善终也髙氏曰左氏具载季友杀叔牙之事考之于经全不寓微意以此言之公子牙盖自卒尔】
　　八月
　　癸亥公薨于路寝【书月书日谨之书其所详凶变也路寝正寝也公病迁居正寝而于正寝终焉礼也】
　　冬
　　十月
　　己未子般卒【己未公谷作乙未般音班○左传曰子般即位次于党氏共仲使圉人荦贼子般成季奔陈立闵公孙氏曰子般庄公太子未逾年之君也庄公未故名不薨不地者降成君也此与襄三十一年秋九月癸巳子野卒义同沙随程氏曰般之卒书日辰书名与襄三十一年子野同盖亦令终也文十八年冬十月子卒不书日辰不名则故可知也先儒谓君薨子名既称子然景王既矣王子猛犹名是此例不通也胡瑗谓子般非遇弑信然髙氏曰新君未逾年称子庄公薨般既立不幸而卒三传皆以为庆父所杀考之于经所书与子野同若以子般为被弑则子野亦岂被弑乎惟文十八年书子卒而不名者乃被弑也何则既书子卒即书夫人姜氏归于齐盖文公既薨子赤为宣公襄仲所弑而弑君之贼自立哀姜不能容自归于父母之国也子般子野皆非被弑而子般特以哀姜庆父之故疑若为其所弑尔春秋别嫌明微深辨乎疑似之际岂有实弑其君而全不寓意哉乃区区曲为之讳乎】
　　公子庆父如齐【沙随程氏曰公薨子般卒庆父以国统未定请于霸主而国人立闵公髙氏曰若以庆父弑君而出奔则圣人岂不着其出奔之罪乎知此非出奔也盖公薨子卒继嗣未定庆父虽有侥幸之心而身为国卿加以公子之贵有嫌疑之避于是如齐告难盖以桓公始霸谋定其君及自齐归鲁已立闵庆父始有簒弑之意故明年齐侯使仲孙湫来省难而仲孙谓不去庆父鲁难未已也澄按诸说误谓庆父弑般故有以此为出奔齐者亦有以此谓自托于齐者窃详闵二年庆父哀姜弑闵公庆父不容于鲁国遂出奔莒哀姜于齐亲也亦有所惮而不敢归齐逃罪于邾竟不免于死齐桓霸令如此设使庆父实弑子般果何所恃而遽敢如齐乎齐桓亦何所顾惜何所阿徇而不问其罪乎以此知子般之非弑也不然齐桓寛纵于般之弑而严察于闵之弑何其用刑之颇也因左传事逆失实误以子般为被弑遂使鲁臣虚负纵贼之罪霸主亦受佚罚之诬得孙胡程髙四家一正前误则见齐桓霸令之光明无可讥者矣】
　　狄伐邢【狄北狄杜氏曰邢姬姓周公之国在广平襄国县张氏曰今邢州龙冈县狄前此虽未见于经然自伐邢而灭卫三年之间涂炭两国首以伐书着其彊已髙氏曰谓之伐者当时诸侯素不能治自正故也襄陵许氏曰春秋戎先见荆次之狄次之而荆暴于戎狄又暴于荆当惠王世戎狄荆楚交伐诸国使无齐桓攘服定之将伊于何底哉】
　　【经书月三书日三大衍歴正月癸亥大乙亥冬至二月癸巳小三月壬戌大四月壬辰小五月辛酉大六月辛卯小七月庚申大八月庚寅小经七月癸巳在此月九月己未大经八月癸亥在此月十月己丑小十一月戊午大经十月己未在此月十二月戊子小长歴是年闰三月癸巳七月四日癸亥八月五日己未十月二日】


　　春秋纂言卷三
　　钦定四库全书
　　春秋纂言卷四　　　　　　元　吴澄　撰
　　闵公【名启方庄公子母哀姜之娣叔姜在位二年史记云名开】
　　元年【庚申惠王十六年○齐霸桓二十五年○蔡穆十四年○曹昭公班元年○卫懿八年○晋献十六年○郑文十二年○陈宣三十二年○杞惠十二年○宋桓二十一年○秦成三年○楚成十一年】
　　春
　　王正月【沙随程氏曰不书即位与隐公同】
　　齐人救邢【左传曰管敬仲言于齐侯曰戎狄豺狼不可厌也诸夏亲昵不可弃也宴安酰毒不可懐也诗云岂不懐归畏此简书简书同恶相恤之谓也请救邢以从简书张氏曰管仲请救邢桓公始兴救邢之师论语以九合一匡之功归管仲盖救诸夏防同患皆管仲发其端也】
　　夏
　　六月
　　辛酉葬我君庄公【十一月乃葬】
　　秋
　　八月
　　公及齐侯盟于落姑【落公谷作洛○左传曰请复季友也杜氏曰落姑齐地澄按左传所载去年成季奔陈窃意子般卒后庆父哀姜专国故季友出以避祸此时庆父秉外权哀姜为内主盖唯恐季友之归闵公八嵗尔孰能奉之出防霸主而为国计者必鲁之世臣有不当权而忠于国能如卫之石碏深谋秘计告于霸主请复季友故桓公以霸令召闵公至齐地而与之盟使若复季友之意出于齐而不出于鲁故盟以要其信而使鲁复之既盟之后桓公使召诸陈而闵公次于郎以待之若不敢背霸主之盟而使季友得以归鲁者季友以霸主之重则庆父不敢去之矣春秋书公及齐侯盟于落姑所以着鲁大臣之有谋也】
　　季子来归【季者公子友字子者天子大夫之爵而当时诸侯之大夫僭以为称也凡诸侯之大夫无君在上者不称名当时闵公幼弱政在大夫鲁虽有君若无君然故季友至国庆父接之以大夫见大夫无复有以君召臣之礼此虽庆父之无君而友不露其谋亦姑徇之也君前臣名友不书名所以着鲁臣之不知有君也】
　　冬
　　齐仲孙来【季友既归而齐桓遣仲孙湫来省鲁难书氏不书名者盖鲁臣以两臣相见之礼接而不复以之见君来下不书其事非聘也其时庆父专权本国之季子归他国之仲孙来皆大夫自相交际不复知有君矣故上书季子此书仲孙皆不书名以着鲁臣无君之罪沙随程氏曰书仲孙与文十五年华孙同】
　　【经书月三书日一大衍歴正月丁巳大庚辰冬至二月丁亥小三月丙辰大四月丙戌大五月丙辰小六月乙酉大七月乙卯小经六月辛酉在此月八月甲申大癸丑大暑闰月甲寅小九月癸未大癸未处暑十月癸丑小十一月壬午大十二月壬子小长歴辛酉六月八日】
　　二年【辛酉惠王十七年○齐霸桓二十六○蔡穆十五○曹昭二○卫懿九○晋献十七○郑文十三○陈宣三十三○杞惠十三○宋桓二十二○秦成四○楚成十二】
　　春
　　王正月
　　齐人迁阳【迁者强以兵力刼迁之也与宋人迁宿同谓迁其民于他处而取其地杜氏曰阳国名张氏曰汉志东海郡阳都县是其国也】
　　夏
　　五月
　　乙酉吉禘于庄公【吉者言防制中未可以吉祭也禘者言羣公庙不当用禘乐也主未入庙故不称庄宫而但称庄公也张氏曰禘为天子宗庙之大祭不王不禘诸侯不得用之鲁有禘乐虽先王所赐止可用于周公之庙不可施于庄公况防礼二十五月而祥又两月而禫然后以吉祭易防祭今庄公之薨才二十二月主未迁附嗣君幼弱而以吉礼盛乐用于神主盖出于哀姜庆父乐哀谋篡而为之又非他日僭礼之所得比矣】
　　秋
　　八月
