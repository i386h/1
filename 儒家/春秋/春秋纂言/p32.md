<!-- { "loadSidebar": true } -->
　　【经书月四书日二大衍歴正月丁卯小丁丑冬至二月丙申大三月丙寅小四月乙未大五月乙丑大六月乙未小经五月辛酉在此月七月甲子大八月甲午小经七月戊戌在此月九月癸亥大十月癸巳小十一月壬戌大十二月壬辰小长歴辛酉五月二十七日戊戌七月五日】
　　二十有二年【己酉惠王五年○齐霸桓十四○蔡穆三○曹庄三十○卫惠二十八○晋献五○郑文公捷元年○陈宣二十一○杞惠公元年○宋桓十○秦宣四○楚堵敖三】
　　春
　　王正月
　　肆大眚【眚公作省○肆谓纵放之也眚谓过误而犯者虞书言眚灾肆赦眚固可赦而不言大圣人虽至仁然赦人之罪亦必有所剂量于其间不一槩也今书肆大眚则是罪之大而不当赦者亦赦之讥其惠奸佚罚也】
　　癸丑葬我小君文姜【髙氏曰妇人无爵何諡之有先王之制但取夫之諡冠于姓之上以明所属诗所谓庄姜宣姜共姜经所书宋共姫是也岂有不系其夫而别自为谥者哉夫人姜氏弑逆滛乱之人得罪于宗庙国人之所不容今也云亡虽以母子之故不忍弃絶则之足矣又迫于大义不敢加以夫之諡别为之諡曰文而不复系于桓公将以掩其恶也然而弃天罔民壊先王之制则其罪又不若从其夫之諡耳自是鲁国从而效尤凡夫人之死皆为之别立諡后世因循不改大失春秋之旨矣沙随程氏曰妇人之諡从夫文姜别作諡以其得罪于先公也其后或妾母僭称夫人或虽正嫡亦不能从夫諡者着礼之变也】
　　陈人杀其公子御冦【御上声○谷梁传曰言公子而不言大夫公子未命为大夫也其曰公子何也公子之重视大夫孙氏曰春秋之义非天子不得专杀二百四十二年无天王杀大夫文书诸侯杀大夫者四十七古者诸侯之大夫皆命于天子诸侯不得专命也大夫有罪则请于天子诸侯不得专杀也大夫犹不得专杀况世子母弟乎春秋之世国无小大其卿大夫士皆专命之有罪无罪皆专杀之其无王也甚矣陈人杀其公子御冦者讥专杀也称君称国称人虽有轻重其专杀之罪则一也胡氏曰杀而称君者独出于其君之意而大夫国人有不与焉如晋侯杀其世子申生之类是也称国者国君大夫与闻其事而不请于天子如郑杀其大夫申侯之类是也称人有二义其一国乱无政众人擅杀而不出于其君则称人如陈人杀其公子御寇之类是也其一弑君之贼人人之所得讨背叛之臣国人之所同恶则称人如卫人杀州吁郑人杀良霄之类是也澄曰公子言其属也非称其氏也属之下单称名与再命之大夫同故谷梁以为公子之重视大夫】
　　夏
　　五月【孙氏曰春秋未有以夏五月首时者此盖五月之下文有脱事尔或曰书时之首月而四讹为五也】
　　秋
　　七月
　　丙申及齐高傒盟于防【及髙傒盟盖求昏于齐也髙傒齐三命之卿当国者岂吾微者可与之盟哉孰及之公也赵氏以为凡盟不目内皆指公也】
　　冬
　　公如齐纳币【谷梁传曰纳币大夫之事也公亲纳币非礼也赵氏曰昏礼有六一纳采二问名三纳吉四纳徴纳征即纳币也五请期六亲迎亲迎即逆女也春秋独书其二以纳币方契成逆女为事终举重之义也啖氏曰鲁徃它国纳币皆常事不书凡书者皆讥也它国来亦如之孙氏曰按桓六年九月丁卯子同生公十四嵗即位又二十四年如齐逆女年三十七始昏者文姜制之不得以时而昏尔故母防未终如齐纳币图昏之速也澄曰鲁庄受制于母年长而不得娶母既死急于娶故于防制中屈已与齐大夫盟而求昏焉齐之许未坚而公自如齐纳币纳币非公所当自行也程子曰齐疑昏议故公自行纳币后二年方逆齐难之也】
　　【经书月三书日二大衍歴正月辛酉大壬午冬至二月辛卯小经正月癸丑在此月三月庚申大四月庚寅小五月己未大六月己丑小七月戊午大乙酉夏至八月戊子小经七月丙申在此月九月丁巳大丙戌处暑十月丁亥大丙辰秋分闰月丁巳小十一月丙戌大丁亥霜降十二月丙辰小长歴癸丑正月二十三日丙申七月九日】
　　二十有三年【庚戌惠王六年○齐霸桓十五○蔡穆四○曹庄三十一卒○卫惠二十九○晋献六○郑文二○陈宣二十二○杞惠二○宋桓十一○秦宣五○楚成王頵元年】
　　春
　　公至自齐【至之者讥之也讥其不当亲徃纳币也】
　　祭叔来聘【祭音债○祭者周畿内之国隠之时爵为伯桓之时爵为公叔者公之弟贰君者也例称字几内之国王臣也不当外交诸侯而祭国入春秋以来至今凡三交鲁矣伯之来公之来来下不书其事盖伯与公君也行两君相见之礼是朝鲁也王臣外交通问且不可况以畿内之国朝畿外之诸侯乌可哉故不书曰朝而但曰来祭叔臣也盖以臣礼见公然当时有介弟摄君行礼之事若不书聘则或疑其为摄君而行朝礼也故书来聘者见其奉君命以聘而非摄君事以朝此春秋别嫌明微之意若夫王臣私交之非礼则或朝或聘其罪一也】
　　夏
　　公如齐观社【公求昏于齐而齐之许未慤于是公屈尊亲徃纳币以致请而未得齐之诺欲再徃齐致请而无名遂托观社以行夫社者诸侯祭其土示之常事未闻邻国之君徃观之者如齐而曰观社此何礼哉按春秋外传载曹刿之言曰齐弃太公之法观民于社君为是举而徃观之非故业也又按襄二十四年齐社搜军实使客观之盖齐俗每因祭社则搜军以夸示威众而聚人观之故公得托此为名以如齐也程子曰昏议尚疑故以观社再徃诸议后一年方逆盖齐难之】公至自齐【其讥与前纳币之至同】
　　荆人来聘【按前书败蔡入蔡伐郑单书荆此于荆下加人字者啖氏曰若言荆来聘则似举州皆来故加人字以成文尔无它意也陆氏曰凡以号举者皆称人君臣同辞张氏曰楚自四五年来先加兵于郑蔡而聘使至鲁用逺交近攻之术】
　　公及齐侯遇于谷【昏议犹未定故又遇于谷以致请】
　　萧叔朝公【萧附庸国今徐州萧县叔萧君之弟贰君者摄君行朝礼朝公者朝公于谷也朝聘当庙受于野非礼也介弟摄君而朝又行朝礼于野萧之朝鲁之受皆非也交讥之】
　　秋
　　丹桓宫楹【谷梁传曰礼天子诸侯黝垩大夫仓士黈丹楹非礼也何氏曰楹柱也丹之者为将娶齐女欲以夸大示之】
　　冬
　　十有一月
　　曹伯射姑卒【射音亦○射姑庄公也在位三十一年卒世子覊嗣逾年而庶子赤篡立是为僖公史记世家赤作夷】
　　十有二月
　　甲寅公防齐侯盟于扈【遇谷以请而齐犹难之故又盟以要其信而后许也夫求昏者可求则求不可则已许昏者可许则许不可则郤鲁欲求齐婚不以媒妁徃觇其可不可公乃自与齐髙傒盟以求之未得齐诺而公遽请纳币是与彊委禽者同也躬纳币而犹未诺则又徃观社以请观社以请而犹未诺则又遇于谷以请遇谷之后宜若可矣又必盟于扈而后可焉何其难之之甚也二国之昏姻不以礼不以义如此哀姜之不终也宜哉杜氏曰扈郑地在荥阳卷县西北孙氏曰扈齐地】
　　【经书月二书日一大衍歴正月乙酉大戊子冬至二月乙卯小三月甲申大四月甲寅小五月癸未大六月癸丑小七月壬午大八月壬子小九月辛巳大十月辛亥小十一月庚辰大十二月庚戌大甲寅五日】
　　二十有四年【辛亥惠王七年○齐霸桓十六○蔡穆五○曹僖公赤元年○卫惠三十○晋献七○郑文三○陈宣二十三○杞惠三○宋桓十二○秦宣六○楚成二】
　　春
　　王三月
　　刻桓宫桷【谷梁传曰天子之桷斵之砻之加宻石焉诸侯之桷斵之砻之大夫斵之士斵本刻桷非正也杜氏曰刻镂也桷椽也澄曰于砻斵之外又加刻镂之功丹楹刻桷者以齐女将归见于祢庙故示此华废以夸之也】
　　葬曹庄公【曹覊嗣位而其父也】
　　夏
　　公如齐逆女【亲迎常事不书公纳币越三年而后得亲迎则非常也故书】
　　秋
　　公至自齐【纳币之久而后亲迎亲迎以非常而书故至之以示讥也】
　　八月
　　丁丑夫人姜氏入【孙氏曰公亲迎于齐不俟夫人而至失夫之道也妇人从夫者也夫人不从公而入失妇之道也澄曰凡卿为君逆夫人本非礼也犹且以夫人同至公亲徃逆而不与同至夫人后公而入盖夫人难之以要公也公羊谓夫人与公有所约而后入所谓有所约者杜氏曰为以孟任故盖公嬖孟任必与公约不复嬖孟任而后入也入者非顺易之辞有阻难之意焉张氏曰见庄公不夫哀姜妬忌之情矣】
　　戊寅大夫宗妇觌用币【觌音迪○大夫宗妇者同宗大夫之妇也觌见也用币以币为贽也凡见必用贽卿贽以羔大夫贽以鴈士贽以雉妇人之贽榛栗枣脩而已夫人姜氏既入庄公欲夸宠之故使同宗大夫之妇用币为贽以见也】
　　大水【隂盛所致也】
　　冬
　　戎侵曹【侵曹葢纳赤也】
　　曹覊出奔陈【杜氏曰覊葢曹世子微弱不能自定澄按上年十一月曹庄公射姑卒今年三月而葬则覊以世子嗣位其先君至今年冬在位期年矣为戎所逐而出不书爵而书名义与郑忽同】
　　赤归于曹【赤曹僖公名葢曹庄公之庶子覊之弟也归者易辞为戎所纳故易义与突归于郑同但彼先书突归而后书忽出盖祭仲在宋挈突以归而后忽出此则覊避戎兵出而赤乃得归也张氏曰覊系于曹与郑忽同明其正也赤不系国庶孽也赤以庶逐适戎以裔谋夏天子方伯不能正】
　　郭公【郭国名或云即虢也公爵畿内八命之国也公下文缺或云公字疑是亡字书郭亡义与梁亡同刘氏曰齐桓公之郭问父老曰郭何故亡曰以其善善而恶恶也公曰若子之言乃贤君也何至于亡父老曰郭君善善不能用恶恶不能去所以亡也考其时与事或然】
　　【经书月二书日二大衍歴正月庚辰小癸巳冬至二月己酉大三月己卯小四月戊申大五月戊寅小六月丁未大七月丁丑小八月丙午大九月丙子小经八月丁丑戊寅在此月十月乙巳大十一月乙亥小十二月甲辰大长歴是年闰七月丁丑八月三日戊寅四日】
　　二十有五年【壬子惠王八年○齐霸桓十七○蔡穆六○曹僖二○卫惠三十一卒○晋献八○郑文四○陈宣二十四○杞惠四○宋桓十三○秦宣七○楚成三】
　　春
　　陈侯使女叔来聘【女音汝○左传曰始结陈好也杜氏曰季友相鲁原仲相陈二人有旧故女叔来聘季友冬亦报聘髙邮孙氏曰诸侯之大夫天子赐之邑使之归国则书氏书字郑祭仲鲁单伯陈女叔是也澄曰女氏叔字天子所命四命之大夫陈三恪也其初公爵故有四命之孤】
　　夏
　　五月
　　癸丑卫侯朔卒【朔惠公也在位三十一年鲁不防故不书葬其子赤嗣是为懿公】六月
　　辛未朔日有食之鼓用牲于社【谷梁传曰鼓礼也用牲非礼也澄谓日食者隂盛阳微鼓声以助阳气】
　　伯姬归于杞【髙氏曰凡内女书归若时君之女则加子字以别之此伯姬葢桓公末嵗所生之女于今殆二十有余嵗失时而后嫁也陆氏曰不言逆者夫自逆常事不书澄以他书攷证葢归于杞惠公】
　　秋
　　大水鼓用牲于社于门【左传曰凡天灾有币无牲非日月之眚不鼔】
　　冬
　　公子友如陈【杜氏曰报女叔之聘】
