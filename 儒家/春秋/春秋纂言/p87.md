<!-- { "loadSidebar": true } -->
　　十有二年【癸夘敬王二十二年○晋覇定十四○蔡昭二十一○曹阳四○卫灵三十七○郑声三○陈闵四○僖八○宋景十九○齐景五十○秦惠三○楚昭十八○吴阖庐十七】
　　春
　　薛伯定卒【襄公也在位十三年子比嗣】
　　夏
　　薛襄公【春秋书薛卒者三者一不日不月史文畧也】
　　叔孙州仇帅师堕郈【左传曰仲由为季氏宰将堕三都于是叔孙氏堕郈髙邮孙氏曰堕毁也是时三桓之邑皆为城以自固故其家臣因之以叛昭十三年叔弓围费十年夏秋郈凡再围于是一堕毁之髙氏曰鲁惩侯犯之难以其险固为国患故堕之堕之而至于帅师是邑之力足以抗也】
　　卫公孟彄帅师伐曹【左传曰克郊杜氏曰彄孟絷子】
　　季孙斯仲孙何忌帅师堕费【左传曰季氏将堕费公山不狃叔孙輙帅费人以袭鲁公与三子入于季氏之宫登武子之台费人攻之弗克入及公侧仲尼命申句湏乐颀下伐之费人北国人追之败诸姑篾二子奔齐遂堕费公羊传曰孔子行乎季孙三月不违曰家不藏甲邑无百雉之城于是帅师堕郈堕费何氏曰郈叔孙氏所食邑费季孙氏所食邑二大夫宰吏数叛患之以问孔子孔子曰陪臣执国命采长数叛者坐邑有城池之固家有甲兵之藏故也季氏说其言而堕之故君子时然后言人不厌其言书者善公复古制弱臣势也胡氏曰三桓既防陪臣擅命凭恃其城数有叛者三家亦不能制也而问于仲尼遂堕三都是谓以礼为国可以为之兆也髙氏曰前此未有堕邑之事堕邑乱之至也传以为孔子之功是不然鲁以大夫专国政不臣诸侯陪臣专家政不臣大夫上下循习之所致非一日矣苟欲其不叛在正其本而已诸侯正则大夫正矣大夫正则陪臣正矣何城池甲兵之患哉唯叔孙季孙不知出此故堕郈堕费所以讥也而传反归功于孔子不思甚矣昔者季氏将伐颛臾孔子曰是社稷之臣也何以伐为冉求曰颛臾固而近于费孔子曰季孙之忧不在颛臾而在萧墙之内也今焉费叛岂非萧墙之内欤然弗狃之叛召孔子欲往子路曰何必公山氏之之也孔子曰夫召我者而岂徒哉如有用我者吾其为东周乎孔子之防逺矣仲由所不及也】
　　秋
　　大雩
　　冬
　　十月
　　癸亥公防齐侯盟于黄【齐公作晋○杜氏曰结叛晋也张氏曰黄齐地】十有一月
　　丙寅朔日有食之
　　公至自黄
　　十有二月
　　公围成【左传曰将堕成公敛处父谓孟孙堕成齐人必至于北门且成孟氏之保障也无成是无孟氏也子伪不知我将不堕公围成弗克髙氏曰天子令行乎天下诸侯令行乎一国故天子未尝有伐诸侯者诸侯亦未尝有伐其国之邑者以其令之则从也春秋之时天下无王而诸侯擅命故有王伐郑之事陪臣擅国而权在私家故有公围成之事叔孙既堕郈矣季氏既堕费矣孟氏将堕成而其臣不服至是公亲围之亦不克堕经书三子堕郈堕费而独书公围成著公之弱不能堕成也】
　　公至自围成【襄陵许氏曰竟内不至至围成者鲁与之如列国矣髙氏曰春秋书公行凡一百七十六而书至者八十有二皆危之也隠公当春秋之始天下之乱未甚故虽有防盟侵伐未尝至也至桓二年及戎盟于唐十六年防诸侯伐郑始于此至焉盖桓公弑君自立敢外交强隣又助簒伐郑逾年始还故危之也荘僖防盟最数而无至者时齐侯外攘强内安诸夏屡合诸侯不以兵车故鲁君之出无它虞也唯牡丘之盟过三时淮之防逾年故至尔成襄之间齐楚争覇诸侯日寻干戈故盟防侵伐鲜不至焉及防于萧鱼之后楚虽稍息然中国皆大夫专政鲁亦有三桓之患至有敢逐其君而自废置者故终春秋之世公出罕有不至者此虽伐邑亦至焉可谓危乱之世矣】
　　【经书月三书日二大衍厯正月辛未大乙未冬至二月辛丑小三月庚午大四月庚子小五月己巳大六月己亥小七月戊辰大闰月戊戌小八月丁夘大九月丁酉小经十月癸亥在此月十月丙寅大日食经书十一月朔食盖春秋置闰在日食后故差一月也十一月丙申小十二月乙丑大长是年闰十一月癸亥十月二十七日】
　　十有三年【甲辰敬王二十三年○晋覇定十五○蔡昭二十二○曹阳五○卫灵三十八○郑声四○陈闵五○僖九○宋景二十○齐景五十一○秦惠四○楚昭十九○吴阖庐十八】
　　春
　　齐侯卫侯次于垂葭【谷无卫侯葭公作瑕○左传曰使师伐晋将济河诸大夫皆曰不可邴意兹曰可鋭师伐河内传必数日而后及绛绛不三月不能出河则我既济水矣乃伐河内齐侯欲与卫侯乘与之宴而驾乘广载甲马使告曰晋师至矣齐侯曰比君之驾也寡人请摄乃介而与之乘驱之或告曰无晋师乃止杜氏曰二君将使师伐晋次垂葭以为援垂葭一名郥氏髙平钜野县有郥亭张氏曰今属济州髙氏曰书次于垂葭与九年次于五氏同】
　　夏
　　筑蛇渊囿【襄陵许氏曰鲁政不修而非时勤民筑囿奉已而已志不及国也夫围成弗克归而力此何振之有髙氏曰鲁国之囿一而已成筑鹿囿昭筑郎囿定筑蛇渊囿何囿之多也】大搜于比蒲【比音毗○髙氏曰囿所以养禽兽待畋猎也筑囿蛇渊今乃搜于比蒲则又何为哉鲁既叛晋而三桓日惧人之图已故数搜焉】
　　卫公孟彄帅师伐曹【髙氏曰卫此伐曹者曹不叛晋故也灵公志在军旅之事而不知以礼为国故亟战如此】
　　秋
　　晋赵鞅入于晋阳以叛【左传曰晋赵鞅谓邯郸午曰归我卫贡五百家吾舎诸晋阳午许诺归告其父兄父兄皆曰不可卫是以为邯郸而寘诸晋阳絶卫之道也不如侵齐而谋之乃如之而归之于晋阳赵孟怒召午而囚诸晋阳使其从者说劒而入涉賔不可乃使告邯郸人曰吾私有讨于午也二三子唯所欲立遂杀午赵稷涉賔以邯郸叛上军司焉籍秦围邯郸邯郸午荀寅之甥也荀寅范吉射之姻也而相与睦故不与围邯郸将作乱董安于闻之告赵孟曰先偹诸赵孟曰晋国有命始祸者死为后可也安于曰与其害于民寕我独死请以我说赵孟不可范氏中行氏伐赵氏之宫赵鞅奔晋阳晋人围之公羊传曰晋荀寅与士吉射君侧之恶人也赵鞅取晋阳之甲以逐荀寅士吉射曷为以叛言之无君命也赵氏曰赵鞅之入晋阳报范中行也而书曰叛人臣不当专土也髙氏曰据土背君曰叛鞅杀邯郸午固有罪矣范中行氏特以姻亲之故兴师以攻鞅故鞅入晋阳以拒之因兴晋阳之甲托辞以逐君侧之恶而不知投防忌器之义故圣人正名曰叛以着其不由君命而专土兴兵之罪张氏曰晋阳太原府并州也】
　　冬
　　晋荀寅士吉射入于朝歌以叛【荀寅下公有及字○左传曰范臯夷无宠于范吉射而欲为乱于范氏梁婴父嬖于知文子欲以为卿韩简子与中行文子相恶魏襄子亦与范昭子相恶故五子谋将逐荀寅而以梁婴父代之逐范吉射而以范臯夷代之荀跞言于晋侯曰君命大臣始祸者死载书在河今三臣始祸而独逐鞅刑已不钧矣请皆逐之荀跞韩不信魏曼多奉公以伐范氏中行氏弗克二子将伐公齐髙彊曰三折肱知为良医唯伐君为不可民弗与也我以伐君在此矣三家未睦可尽克也克之君将谁与若先伐君是使睦也弗听遂伐公国人助公二子败从而伐之荀寅士吉射奔朝歌张氏曰朝歌晋地卫州卫县西有朝歌城南有牧野胡氏曰晋主夏盟威服天下及大夫专政贿路公行内外离析示威平丘而齐叛辞请召陵而蔡叛盟于沙咸而郑叛次于五氏而卫叛涖盟于郑防于夹谷歃于□而鲁叛诸侯叛于外大夫叛于内故奔于晋阳而赵鞅叛入于朝歌而荀寅士吉射叛以晋国之大天下莫彊焉邦分崩而不能守也三卿内叛直书于防见其效也】
　　晋赵鞅归于晋【左传曰韩魏以赵氏为请赵鞅入于绛盟于公宫髙氏曰此盖二子既出晋侯自谓赵鞅保其邑以违荀范之难实非叛者故许之归也先儒以归为善辞遂谓鞅有叛迹而无叛心春秋先正其罪以励臣节此许其归以广君恩是不然叛者人臣之大恶也脱使鞅初入晋阳本拒范中行氏而非有叛君之心然人臣无君命輙据土兴兵此岂可赦乎使后世乱臣贼子敢兴兵向阙以除君侧恶人为名而实欲胁君专权者皆先儒启之也可不辨乎况卫孙林父亦书归尔何善之有苏氏曰鞅之言归寅吉射既出则无难也鞅寅吉射之叛其罪均也鞅以有助故得复寅吉射以无援故终叛春秋无所与也澄按左氏传哀公三年十月晋赵鞅围朝歌师于其南荀寅伐其郛使其徒自北门入已犯师而出癸丑奔邯郸四年九月赵鞅围邯郸十一月邯郸降荀寅奔鲜虞赵稷奔临十二月施逆之遂堕临国夏伐晋取邢任栾鄗逆畤隂人盂壶口防鲜虞纳荀寅于柏人五年春晋围柏人荀寅士吉射奔齐】
　　薛弑其君比【在位一年惠公夷嗣立】
　　【经书月无书日无大衍厯正月乙未大庚子冬至二月乙丑小三月甲午大四月甲子小五月癸巳大六月癸亥小七月壬辰大八月壬戌小九月辛夘大十月辛酉小十一月庚寅大十二月庚申小】
　　十有四年【乙巳敬王二十四年○晋覇定十六○蔡昭二十三○曹阳六○卫灵三十九○郑声五○陈闵六○僖十○宋景二十一○齐景五十二○秦惠五○楚昭二十○吴阖庐十九】
　　春
　　卫公叔戍来奔【左传曰初卫公叔文子朝而请享灵公退见史防而告之史防曰子必祸矣子富而君贪罪其及子乎文子曰然吾不先告子是吾罪也君既许我矣其若之何史防曰无害子臣可以免富而能臣必免于难上下同之戍也骄其亡乎富而不骄者鲜吾唯子之见骄而不已者未之有也戍必与焉及文子卒卫侯始恶于公叔戌以其富也公叔戌又将去夫人之党夫人愬之曰戍将为乱卫侯逐公叔戌与其党故赵阳奔宋戍来奔胡氏曰灵公无道不能正家以防其大臣戍又以富见恶于卫侯夫富者怨之府也使戍积而能散以财发身不为贪人之所怨于以保其爵位傥庶几乎】
　　卫赵阳出奔宋【卫公作晋○杜氏曰阳赵黡孙】
　　二月
　　辛巳楚公子结陈公孙佗人帅师灭顿以顿子牂归【公孙佗人孙公作子牂子郎切公作牄○左传曰顿子牂欲事晋背楚而絶陈好楚灭顿杜氏曰小不事大所以亡】
　　夏
　　卫北宫结来奔【左传曰公叔戌之故也杜氏曰亦党公叔戌皆恶之髙氏曰卫灵□耳于闺以奔其世臣又及其所与是以其国听之也】
　　五月
　　于越败吴于檇李【檇音醉公作醉○左传曰吴伐越越子勾践御之陈于檇李勾践患吴之整也使死士再禽焉不动使罪人三行属劒于颈遂自刭师属之目越子因而伐之大败之杜氏曰吴郡嘉兴县南醉李城张氏曰檇李吴地今为秀州地所】
　　吴子光卒【左传曰灵姑浮以戈击阖庐阖庐伤将指取其一屦还卒于陉去檇李七里夫差使人立于庭苟出入必谓已曰夫差而忘越王之杀而父乎则对曰唯不敢忘三年乃报越襄陵许氏曰书檇李之败用见光玩兵灭身以为残民伐国之戒】
　　公防齐侯卫侯于牵【牵公作坚○左传曰晋人围朝歌公防齐侯卫侯于脾上梁之间谋救范中行氏析成鲋小王桃甲率狄师以袭晋战于绛中不克而还士鲋奔周小王桃甲入于朝歌张氏曰齐景公欲求覇诛晋之乱臣以正其国可也当是时孔子已去鲁故防齐卫合谋救范中行氏三国之君同为范中行为防而助不衷也杜氏曰魏郡黎阳县东北有牵城】公至自防
　　秋
