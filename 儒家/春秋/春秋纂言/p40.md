<!-- { "loadSidebar": true } -->
　　戊寅宋师及齐师战于甗齐师败绩【甗鱼偃切○左传曰齐人将立孝公不胜四公子之徒遂与宋人战宋败齐师于甗杜氏曰无亏既死曹卫邾先去鲁亦罢归故宋师独与齐战不穪宋公不亲战也甗齐地王氏笺义曰无亏既立逾年之君也而宋人胁齐杀之将立孝公复与齐人战四公子之徒争国宋伐丧皆不义也澄按宋襄既以兵威胁齐人杀无亏将立孝公而四公子又欲与孝公争国故以齐师伐宋师而宋与之战也】
　　狄救齐【胡氏曰书狄救齐者许狄也许夷狄则罪诸夏矣常山刘氏曰齐新有丧而诸侯加兵不道如此狄乃能行义以兵救之圣人哀中国无王诸侯怙乱灭义夷狄之不若也杜氏曰救四公子之徒澄按书师救齐于伐齐之后则救者救无亏也书狄救齐于齐师败绩之后时无亏已死齐无君矣与宋战而败绩者四公子之徒也故杜氏云然虽缓不及事然亦书救终善之也】
　　秋
　　八月
　　丁亥葬齐桓公【杜氏曰十一月而葬乱故也八月无丁亥日误张氏曰桓公自入国以来急于功利不以正心正家为务肉未及寒而庶孽争国宋伐其丧冡子见杀国几于亡胡氏曰桓公九合诸侯威令加乎四海虽名方伯实行天子之事然而付托非人柩方在殡四邻谋动其国家而莫之恤至逾于九月而后葬以此见功利之在人浅矣】
　　冬
　　邢人狄人伐卫【高邮孙氏曰卫尝见灭于狄而齐桓封之齐桓死未逾年尔而卫人与诸侯伐之邢人自以复存者桓公也于是不忍齐之见伐而卫之无恩也与狄人伐之张氏曰邢党狄以伐卫然论其曲直则卫之忘恩背霸以伐丧夺长宜得声罪致讨之师澄按邢为周公之卫为武之穆皆尝亡于狄赖齐而复存今卫伐齐丧固有罪矣然为宋所驱非主兵首恶也狄既救齐而又责卫伐齐丧之罪以狄为之亦可伤当世之无人矣敌国不相征凡兴师以伐人者皆不义也况邢小国犹不当党非族之狄伐同姓之卫或者逼于狄之命而不得已也与然其后卫竟灭邢其怨雠未必不基于此狄穪人者非进之也按赵氏曰有邢人若言邢人狄伐卫则不成辞矣经书月三书日二大衍厯正月丁酉大庚申冬至二月丁夘小三月丙申大四月丙寅小五月乙未大六月乙丑小经五月戊寅在此月七月甲午大壬戌夏至闰月甲子小经八日丁亥在此月二十四日八月癸巳大癸巳大暑九月癸亥小十月壬辰大十一月壬戌小十二月辛夘大长厯戊寅五月十五日八月癸巳朔月内无丁亥在七月二十四日九月二十五日】
　　十有九年【庚辰襄王十一年○宋霸襄十○蔡庄五○曹共十二○卫文十九○晋惠十○郑文三十二○陈穆七○杞成十四○齐孝二○秦穆十九○楚成三十一】
　　春
　　王三月
　　宋人执滕子婴齐【宋襄志在继齐桓之霸然去春首伐齐丧奉少以簒长今春首执滕子恃彊而凌弱如此欲霸得乎盖以桓霸之盛而滕子自盟幽之后不与盟防者几四十年故执之以威诸侯滕子因以失国故名】
　　夏
　　六月
　　宋公曹人邾人盟于曹南【宋公公作宋人○曹南曹国之南按桓公初霸自北杏始防者仅三国皆大夫聴命宋蔡之大夫亦称人者以齐有君在故也此宋襄初霸自曹南始盟者仅二国盖曹往年被伐畏其威故去年从宋伐齐今又从宋盟于国之南也邾则国小力弱不敢不从此亦以大夫聴命而曹大夫称人者以宋有君在与北杏宋人蔡人义同】
　　鄫子防盟于邾【公羊传曰言防盟后防也杜氏曰不及曹南之盟诸侯既罢鄫子乃防之于邾澄按此盖邾子如防适遇宋公归国及邾之境故言防盟于邾】
　　己酉邾人执鄫子用之【左传曰宋公使邾文公用鄫子于次雎之社澄曰用之者杀之而用其尸为牲以祭神刘氏曰鄫子为季姬所使而朝鲁春秋尚书使鄫子来朝岂宋公使之用鄫子而不书乎张氏曰盖鄫子防曹南之盟而后期宋公使邾执之邾鄫世雠因附势而肆虐用之也观后曰戕鄫子亦出于邾则邾之虐鄫必自用鄫子何休以为鲁本许嫁季姬于邾季姬淫佚使鄫子请己因此二国交忿临江刘氏亦信其説未知然否】
　　秋
　　宋人围曹【左传曰讨不服也澄曰宋襄以威迫曹而与之盟曹不心服故虽盟于其国之南而曹君不出但使大夫聴命而已故围之张氏曰齐桓之霸屈意去忿盟鲁平宋以致诸侯先近故也今襄公欲图诸侯近于宋者莫如曹滕滕既执矣曹方与盟已而图之不从子鱼内省徳之言而亟事干戈宜其不遂霸也】
　　卫人伐邢【左传曰以报莵圃之役张氏曰卫不自省其从宋伐丧之罪而以报复为事】
　　冬
　　公防陈人蔡人楚人郑人盟于齐【左谷无公字○左传曰陈穆公请修好于诸侯以无忘齐桓之徳盟于齐修桓公之好也澄按陈蔡郑三国皆服于楚者鲁畏楚之彊志亦欲从之陈蔡楚郑皆大夫也以公在故称人张氏曰楚欲得志于中国久矣齐桓讨而攘之其后桓志稍衰灭黄败徐骎骎抗衡然尚有所惧也桓公既没宋襄欲图霸而诸侯不服故楚假不忘桓徳之説求参预中国之盟防陈蔡及郑近楚而素降服者故先受其谋齐孝公亲见其父极力攘楚聴其甘言纳之国都而与盟不知非我族类其心必异楚因是以行其志于中国明年为鹿上之盟及盂之防因执宋公春秋书之以谨楚人与盟之始也】
　　梁亡【左传曰梁伯好土功亟城而弗处民罢而弗堪则曰某冦将至乃沟公宫曰秦将袭我民惧而溃秦遂取梁张氏曰梁嬴姓伯爵虞伯翳之后梁地今属同州韩城县澄按梁伯不能君国子民以致民逃其上秦因得以取其地故不书秦灭梁而以梁自亡为文】
　　【经书月二书日一大衍厯正月辛酉大乙丑冬至二月辛夘小三月庚申大四月庚寅小五月己未大六月己丑小己酉二十一日七月戊午大八月戊子小九月丁巳大十月丁亥小十一月丙辰大十二月丙戌小】
　　二十年【辛巳襄王十二年○宋霸襄十一○蔡庄六○曹共十三○卫文二十○晋惠十一○郑文三十三○陈穆八○杞成十五○齐孝三○秦穆二十○楚成三十二】
　　春
　　新作南门【谷梁传曰作为也有加其度也言新有故也非作也杜氏曰鲁城南门也本名稷门僖公更髙大之令独不与诸门同改名髙门孙氏曰讥其侈泰妨农功改旧制按新延廏不言作此言作改旧可知】
　　夏
　　郜子来朝【郜谷作邾○郜文王之子所封杜氏曰郜姬姓国张氏曰后汉志济隂城武北有郜城】
　　五月
　　乙巳西宫灾【公羊传曰西宫小寝也有西宫则有东宫矣诸侯有三宫杜氏曰西宫公别宫也天火曰灾】
　　郑人入滑【左传曰滑人叛郑而服于卫郑公子士泄堵冦帅师入滑张氏曰记天王出居郑之始衅也】
　　秋
　　齐人狄人盟于邢【左传曰为邢谋卫难也于是卫方病邢按邢狄尝共伐卫为齐故也卫人已尝报伐而病邢犹未已也故齐狄同为邢谋赵氏曰凡狄与诸侯列叙皆称人以便文但君臣同辞】
　　冬
　　楚人伐随【左传曰随以汉东诸侯叛楚楚鬬谷于莵帅师伐随取成而还张氏曰楚力方彊随欲复汉东诸侯于中国而徳不足以胜之此其所以召兵而自屈也左氏罪其不量力未若孟子师文王之论襄陵许氏曰楚既服随则将争衡于上国矣而宋欲盟之其能绌乎】
　　【经书月一书日一大衍厯正月乙夘大庚午冬至二月乙酉小三月甲寅大四月甲申小五月癸丑大六月癸未大经五月乙巳在此月七月癸丑小八月壬午大九月壬子小十月辛巳大十一月辛亥小十二月庚辰大长厯是年闰二月乙巳五月二十三日】
　　二十有一年【壬午襄王十三年○宋霸襄十二○蔡庄七○曹共十四○卫文二十一○晋惠十二○郑文三十四○陈穆九○杞成十六○齐孝四○秦穆二十一○楚成三十三】
　　春
　　狄侵卫【按天下无霸而狄得假名义以侵诸国因宋曹卫邾伐齐丧则狄兴义师以救齐又声卫伐丧之罪而与邢协力以伐卫卫因邢之党狄伐已而伐邢以报怨且憾邢之心未已则狄又援齐而盟以为邢谋至此遂为邢而侵卫前之伐以卫伐丧之恶有罪可数故称伐今之侵以卫有灭邢之心无事可指故称侵侵者言其师之无名也伐卫盟邢与中国之邢齐并叙则称人此独侵卫则还其本号而止称狄】
　　宋人齐人楚人盟于鹿上【左传曰宋为鹿上之盟以求诸侯于楚公子目夷曰小国争盟祸也宋其亡乎幸而后败杜氏曰鹿上宋地汝隂有原麓县澄按宋襄欲图霸合诸侯而徳义不足以感人曹南之盟仅能迫胁至近之曹至小之邾以同于己其余诸侯无更从之者楚人亦乘间合诸侯而其势力足以威人齐之盟不特陈蔡郑从之而鲁亦从之此宋襄之所愿欲而不可得者故求之于楚欲借楚之合而使从楚之诸侯从已曽不思楚彊夷也齐桓之霸如此其盛犹敢时出而猾夏与齐抗衡齐桓既没诸侯皆畏其彊而从楚矣宋襄既无楚頵之势力又无齐桓之徳义乃倚楚为重而欲得其所从服之诸侯是所谓求肉于虎其为楚所侮而遭执辱也宜哉楚君既称人则齐宋二君与之列叙者亦降称人若宋齐皆称爵则疑楚人之为大夫而不见其为君也】
　　夏
　　大旱
　　秋
　　宋公楚子陈侯蔡侯郑伯许男曹伯防于盂执宋公以伐宋【孟公作霍谷作雩又作宇○公羊传曰宋公与楚子期以乘车之防公子目夷諌曰楚夷国也彊而无义请君以兵车之防往宋公曰不可吾与之约以乘车之防自我为之自我堕之不可终以乘车之防往楚人果伏兵车执宋公以伐宋杜氏曰楚始与中国行防礼盂宋地澄曰宋襄求诸侯于楚而楚许之故为此防以合所求之诸侯也当时楚最彊盛诸侯服之宋则国弱而诸侯不从故求于楚宋为首事故先之然能致诸侯之来者实楚也夫楚以国则夷狄也以爵则子也偃然以子爵而叙于侯伯之上则此防也楚实为之主故宋公之执不待言楚而知其为楚矣诸侯聴其执而莫之救諌者势不能也按前有鹿上之盟后有使宜申来献捷之事楚君皆穪楚人独此称楚子者盖谓执宋公不可称执宋人宋公既爵则陈蔡郑许曹皆须爵否则疑若君与大夫防五国既称爵则楚不得不称爵此春秋之笔也】
　　冬
　　公伐邾【杜氏曰为邾灭须句故】
　　楚人使宜申来献捷【楚人者楚子也称使则知为楚子矣宜申称名再命之大夫也自屈完盟召陵之后楚臣之名见于经者自此始捷宋捷上言伐宋此言献捷其为宋捷可知诸侯从楚防盂而伐宋鲁独不与故献其捷以威鲁也鲁是以从楚而为薄之盟】
　　十有二月
　　癸丑公防诸侯盟于薄释宋公【任氏曰薄史记作亳汉山阳亳县汤所都也张氏曰按地谱拱州考城汉薄县即汤都古字通用僖公胁于献捷之威与五国为防求盟于楚以请宋公而后得释正中楚人之诡计澄曰公因楚来献捷遂往与诸侯盟就请宋公于楚宋公因以得释但穪诸侯前目后凡也】
　　【经书月一书日一大衍厯正月庚戌小乙亥冬至二月己夘大三月己酉小四月戊寅大丁未春分闰月戊申小五月丁丑大旦日谷雨六月丁未小七月丙子大八月丙午大九月丙子小十月乙巳大十一月乙亥小十二月甲辰大癸丑十日】
　　二十有二年【癸未襄王十四年○宋霸襄十三○蔡庄八○曹共十五○卫文二十二○晋惠十三○郑文三十五○陈穆十○杞成十七○齐孝五○秦穆二十二○楚成三十四】
　　春
