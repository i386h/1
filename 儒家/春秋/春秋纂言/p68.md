<!-- { "loadSidebar": true } -->
　　楚公子午帅师伐郑【左传曰郑子孔欲去诸大夫将叛晋而起楚师以去之使告子庚子庚弗许楚子闻之使豚尹宜告子庚曰国人谓不谷主社稷而不出师死不从礼不谷即位于今五年师徒不出人其以不谷为自逸而忘先君之业矣大夫圗之其若之何子庚叹曰君王其谓午懐安乎吾以利杜稷也见使者稽首而对曰诸侯方睦于晋臣请尝之若可君而继之不可収师而退可以无害君亦无辱子庚帅师治兵于汾于是子蟜伯有子张从郑伯伐齐子孔子展子西守二子知子孔之谋完守入保子孔不敢防楚师楚师伐郑次于鱼陵右师城上棘遂渉颍次于旃然蒍子冯公子格率鋭师侵费滑胥靡献于雍梁右回梅山侵郑东北至于虫牢而反子庚门于纯门信于城下而还渉于鱼齿之下甚雨及之楚师多冻役徒几尽高氏曰楚自萧鱼之役不复伐郑郑伯在防而楚伐之者公子嘉召之也】
　　【经书月一书曰无大衍厯正月壬申大丙申冬至二月壬寅小三月辛未大四月辛丑小五月庚午大六月庚子小闰月己巳大七月己亥小八月戊辰大九月戊戌小十月丁夘大十一月丁酉小十二月丙寅大】
　　十有九年【丁未灵王十八年○晋覇平四○蔡景三十八○曹武公滕元年○卫献二十三殇五○郑简十二○陈哀十五○杞孝十三○宋平二十二○齐灵二十八卒○秦景二十三○楚康六○吴诸樊七】
　　春
　　王正月
　　诸侯盟于祝柯【柯古多切公作阿○左传曰诸侯还自沂上盟于督曰大毋侵小孙氏曰诸侯不序前目后凢也杜氏曰前年围齐之诸侯也祝柯县今属济南郡张氏曰后汉志平原郡祝柯地谱齐州禹城县齐邑】
　　晋人执邾子【左传曰以其伐我故高氏曰既来同防又与同盟而乃执之非覇讨也刘氏曰邾人伐鲁晋人疾之执其君以刼其地不言以归释之也未得其地故刼之巳得其地故释之襄陵许氏曰执之舎之削取其田不以上命皆专于晋讨虽当命非正也】
　　公至自伐齐【上年书围齐而此以伐至者盖兴师本以伐齐也兵无适主故不能共声罪以伐之而乃各逞力以围之故书同围以示讥公既至则本其事而以伐至也】
　　取邾田自漷水【漷好虢切又音郭○左传曰次于泗上疆我田取邾田自漷水归之于我杜氏曰取邾田以漷水为界漷水出东海合乡县西南经鲁国至高平湖陆县入泗苏氏曰成二年晋人败齐于鞌使齐归我汶阳之田书曰取汶阳田不言齐田鲁地也今以晋命取田于邾故曰取邾田言非鲁地也高氏曰邾之病鲁信有罪矣鲁以诸侯之力前既执其先君此又执其嗣君取其田盖已甚矣但书取邾田足矣又云自漷水者随漷水以为界荩言其取之多也襄陵许氏曰邾自漷水既削庶其畀我相继来奔邾始衰乱矣】
　　季孙宿如晋【左传曰如晋拜师澄曰谢讨齐且取邾田也】
　　曹成公【曹小国常朝鲁其君卒鲁常防其况今又为鲁同围齐而卒于师】
　　夏
　　卫孙林父帅师伐齐【左传曰晋荀偃卒而视不可含宣子盥而抚之曰事吴敢不如事主犹视栾懐子曰其为未卒事于齐故也乎乃复抚之曰主苟终所不嗣事于齐者有如河乃瞑受含栾鲂帅师从卫孙文子伐齐张氏曰栾鲂不书孙林父幷将也夫讨彊暴之罪而使逐君之大夫尸其事则晋何以服齐高氏曰十四年林父逐卫侯衎奔于齐故独伐齐林父逐君覇主所当讨而与之防伐则晋平公之霸业可知矣】
　　秋
　　七月
　　辛卯齐侯环卒【环公作瑗○灵公也在位二十八年子光嗣是为荘公】晋士匄帅师侵齐至谷闻齐侯卒乃还【谷齐地刘氏曰天下无王诸侯擅命征伐各自己出利人之难以成其私故伐人之丧者比比而士匄乃还师不侵不亦善乎陆氏曰士匄闻丧不当更往还为合礼苏氏曰谷梁谓为士匄宜墠唯复命于介大将在军君命有所不受有善而专之君与有焉必君命而后可则安用将矣】
　　八月
　　丙辰仲孙蔑卒【此孟文伯之子献子也子速嗣曰庄子】
　　齐杀其大夫高厚【左传曰齐侯娶于鲁曰顔懿姬无子其侄鬷声姬生光以为太子诸子仲子戎子戎子嬖仲子生牙属诸戎子戎子请以为太子许之仲子曰不可废常不祥间诸侯难光之立也列于诸侯矣今无故而废之是专黜诸侯而以难犯不祥也君必悔之公曰在我而巳遂东太子光使高厚牙以为太子夙沙卫为少傅齐侯疾崔杼防逆光疾病而立之光杀戎子庄公即位执公子牙于句渎之丘夙沙卫奔高唐以叛崔杼杀高厚于洒蓝而兼其室高氏曰齐高厚尝帅师伐我矣晋新行义于齐齐侯始立而欲亲晋故归罪于高厚而杀之以説于晋此明年齐侯所以及澶渊之盟也张氏曰杀髙厚者崔杼也杼虽擅生杀之柄亦荘公之所欲也】郑杀其大夫公子嘉【嘉公作喜○左传曰郑子孔之为政也专国人患之乃讨西宫之难与纯门之师子孔当罪子展子西率国人伐之杀子孔而分其室胡氏曰嘉则有罪矣子展子西不能正以王法肆诸市朝与众同弃乃利其室而分之有私焉故穪国以杀】
　　冬
　　齐灵公【高氏曰齐鲁乃世昏姻之国虽有前怨今已易世故不废丧纪示不忘好】城西郛【左传曰惧齐也高氏曰夫齐怨在鲁灵公以是而死荘公既立思所以报鲁此人情之必至也】
　　叔孙豹防晋士匄于柯【左传曰齐及晋平盟于大隧故穆叔防范宣子于柯穆叔见叔向赋载驰之四章叔向曰肸敢不承命杜氏曰魏郡内黄县东北有柯城高氏曰鲁犹惧齐故为柯之防以自固】
　　城武城【左传曰穆叔归曰齐犹未也不可以不惧乃城武城杜氏曰泰山南武城县经书月二书日二大衍厯正月丙申小辛丑冬至二月乙丑大三月乙未大四月乙丑小五月甲午大六月甲子小经七月辛夘在此月七月癸巳大经八月丙辰在此月八月癸亥小九月壬辰大十月壬戌小十一月辛夘大十二月辛酉小长厯是年闰九月辛夘七月十七日丙辰八月二十四日】
　　二十年【戊申灵王十九年○晋覇平五○蔡景三十九○曹武二○卫献二十四殇六○郑简十三○陈哀十六○杞孝十四○宋平二十三○齐荘公光元年○秦景二十四○楚康七○呉诸樊八】
　　春
　　王正月
　　辛亥仲孙速防莒人盟于向【左传曰及莒平盟于向督之盟故也杜氏曰向莒邑莒数伐鲁前年诸侯盟督以和解之故二国自复共盟结其好高氏曰向本属莒宣四年取之诸侯盟祝柯以和解莒鲁二国复自结好自是二十年莒鲁不交兵速代父为卿未练而从政无复三年之丧也】
　　夏
　　六月
　　庚申公防晋侯齐侯宋公卫侯郑伯曹伯莒子邾子滕子薛伯小邾子盟于澶渊【澶市然切○左传曰齐成故也高氏曰齐以晋不伐其丧而感服居丧而出盟襄陵许氏曰自文十四年新城之役诸侯盟书同平公祝柯澶渊之盟不书同此悼公之遗烈也欤杜氏曰澶渊卫地近戚田在顿丘县南一名繁汗张氏曰唐置澶州今属开德府临河县】
　　秋
　　公至自防
　　仲孙速帅师伐邾【左传曰邾人骤至以诸侯之事弗能报也孟荘子伐以报之孙氏曰速伐邾背澶渊之盟也襄陵许氏曰祝柯之防既执邾子又取其田报亦足矣而复伐之讥已甚也且澶渊在彼高氏曰方与之盟而退又兴师以伐之可乎然邾小国也不量力而易覇国敌彊国连兵不已岂谋也哉】
　　蔡杀其大夫公子燮【左传曰蔡公子燮欲以蔡之晋蔡人杀之初蔡文侯欲事晋曰先君与于践土之盟晋不可弃且兄弟也畏楚不能行而卒楚人使蔡无常公子燮求从先君以利蔡不能而死高氏曰燮盖尝为郑所获者欲舎荆楚而之中国正也追先君之志而成之顺也楚政无常求寛其民利也而用事者安楚弗欲惧燮之起晋争也而杀之非所谓可杀者也而以国杀者蔡侯以为罪也】
　　蔡公子履出奔楚【高氏曰履燮之弟也因惧而奔楚亦可伤矣君子之谋国也必审其力察其势揆其时三者可矣然后度其义义虽可而三者弗可君子弗轻为也夫蔡之事楚也殆将百年矣楚不与中国交兵者甫十年尔二子见其稍为晋下也将伸百年之辱改而从晋此所以义虽可为而三者未可也故燮之杀履之出众人矜其功之弗就而君子以为谋之未臧师为楚撼而晋不能救卒亡其国哀哉】
　　陈侯之弟黄出奔楚【黄公谷作光○左传曰陈庆虎庆寅畏公子黄之偪愬诸楚曰与蔡司马同谋楚人以为讨公子黄将出奔呼于国曰庆氏无道求专陈国暴蔑其君而去其亲五年不灭是无天也高氏曰黄与履何以奔楚自理也黄以宠任太过权逼其卿故庆氏譛而陈侯不能为之辨明是以一国之大不能容一弟也澄曰黄非三命之大夫故不氏之曰公子然以时君之弟其尊与再命之大夫同故得称名其称名者以其为陈侯之弟故也故曰陈侯之弟黄】叔老如齐【杜氏曰齐鲁有怨交聘礼絶今复继好息民】
　　冬
　　十月
　　丙辰朔日有食之
　　季孙宿如宋【左传曰报向戌之聘也高氏曰我有齐难至是始报】
　　【经书月三书日三六衍厯正月庚寅大丙午冬至辛亥二十二日二月庚申小三月己丑大四月己未小五月戊子大六月戊午小庚申三日七月丁亥大八月丁巳大九月丁亥小十月丙辰大朔日食十一月丙戌小十二月乙夘大】
　　二十有一年【己酉灵王二十年○晋覇平六○蔡景四十○曹武三○卫献二十五殇七○郑简十四○陈哀十七○杞孝十五○宋平二十四○齐荘二○秦景二十五○楚康八○吴诸樊九】
　　春
　　王正月
　　公如晋【左传曰拜师及取邾田也】
　　邾庶其以漆闾丘来奔【左传曰季武子以公姑姊妻之皆有赐于其从者澄曰庶其再命之大夫例名而不氏杜氏曰二邑在高平南平阳县东北有漆乡西北有显闾亭任公辅曰兖州邹县即南平阳也后汉山阳南平乡有漆亭山阳南平阳有闾丘亭刘氏曰漆一邑闾丘一邑也不言及所受于君之私邑而食之者也私邑不言及公邑言及高氏曰时公在晋而季氏受叛臣纳其邑是谓以利主逋逃也】
　　夏
　　公至自晋
　　秋
　　晋栾盈出奔楚【左传曰栾桓子娶于范宣子生懐子范鞅以其亡也怨栾氏桓子卒栾祁与其老州賔通几亡室矣懐子患之祁惧其讨也愬诸宣子曰盈将为乱范鞅为之徴懐子好施士多归之宣子畏其多士也信之懐子为下卿宣子使城着而遂逐之高氏曰盈不能防闲其母遂为范匄所逐然不以范匄逐之为文者使盈无可逐之衅则匄亦不得而逐矣既取奔亡复有作乱之志故特奔于楚焉以楚彊大今日可恃以逃难他日可挟以复归也】
　　九月
　　庚戌朔日有食之
　　冬
　　十月
　　庚辰朔日有食之【襄陵许氏曰比年食又比月食盖自是八年之间而日七食祸变重矣】
　　曹伯来朝【即位三年而来朝也】
　　公防晋侯齐侯宋公卫侯郑伯曹伯莒子邾子于商任【任音壬○左传曰锢栾氏也襄陵许氏曰栾氏之出非其罪也徒以权门私相忌怨何有于国而平公受其激怒勤动诸侯以逞范鞅之积憾必欲使盈无所容于世故盈发愤卒兴祸乱此皆以私败公足以为古今之至戒是时中国无事晋无所发政以亟防诸侯则知徒以栾氏信不诬也】
