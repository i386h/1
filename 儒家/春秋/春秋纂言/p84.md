<!-- { "loadSidebar": true } -->
　　壬辰雉门及两观灾【杜氏曰雉门公宫之南门两观阙也孔防曰阙在门两旁中央缺然为道也其上县法象其状巍然为大谓之象魏使人观之谓之观两观也象魏也阙也一物而三名也两观在雉门之两旁孙氏曰雉门两观天子之制雉门与两观俱灾也杜氏谔曰鲁以周公之故立雉门两观僣天子也鲁之僣礼圣人讥之必因其事而托义焉此雉门两观其僣乆矣若不灾则不可得而录之今灾及而书实讥其僣也】
　　秋
　　楚人伐吴【左传曰桐叛楚吴子使舒鸠氏诱楚人曰以师临我我伐桐为我使之无忌楚囊瓦伐吴师于豫章吴人见舟于豫章而潜师于巢吴军楚师于豫章败之遂围巢克之获楚公子繁襄陵许氏曰自襄三年书楚伐吴七书楚伐仅能一克于朱方它役皆败无功积其陵暴首兵之咎将至于祸败失国也】
　　冬
　　十月
　　新作雉门及两观【谷梁传曰言新有旧也作为也有加其度也刘氏曰鲁用王礼其库门天子臯门雉门天子应门而设两观僣君甚矣习旧而不知以为非髙氏曰荘二十有九年新延廐不言作言作者改旧制而増大之也鲁僣天子之礼天亦变以警之遇灾而不知以为戒乃更作而新之反加其度焉是鲁之僣终无已也特书新作罪在定公也】
　　【经书月三书日一大衍厯正月己亥小壬寅冬至二月戊辰大三月戊戌小四月丁邜大经五月壬辰在此月五月丁酉小六月丙寅大七月丙申大八月丙寅小九月乙未大十月乙丑小十一月甲午大十二月甲子小长厯是年闰五月壬辰五月二十六日】
　　三年【甲午敬王十三年○晋覇定五○蔡昭十二○曹隠三○卫灵二十八○郑献七○陈惠二十三○杞悼十一○宋景十○齐景四十一○秦哀三十○楚昭九○吴阖庐八】
　　春
　　王正月
　　公如晋至河乃复【程子曰季孙意如上不请于天子下不告于方伯而立定公故晋怒而公往朝焉晋辞公而复故明年因防而请盟于臯鼬】
　　二月
　　辛邜邾子穿卒【荘公也在位三十三年子益嗣】
　　夏
　　四月
　　秋
　　邾庄公【七月而缓】
　　冬
　　仲孙何忌及邾子盟于防【防公作枝○左传曰修邾好也襄陵许氏曰公至河乃复晋之轻鲁也仲孙何忌及邾子盟鲁之轻邾也当昭公时祲祥犹未尔也髙氏曰邾子居防而以吉礼与鲁大夫盟其防弱可知】
　　【经书月三书日一大衍厯正月癸巳大戊申冬至二月癸亥小辛邜二十九日三月壬辰大四月壬戌小五月辛邜大六月辛酉小七月庚寅大八月庚申小九月己丑大十月己未小十一月戊子大十二月戊午大】
　　四年【乙未敬王十四年○晋覇定六○蔡昭十三○曹隠四○卫灵二十九○郑献八○陈惠二十四卒○杞悼十二卒○宋景十一○齐景四十二○秦哀三十一○楚昭十○吴阖庐九】
　　春
　　王二月
　　癸巳陈侯吴卒【惠公也在位二十四年子栁立是为懐公】
　　三月
　　公防刘子晋侯宋公蔡侯卫侯陈子郑伯许男曹伯莒子邾子顿子胡子滕子薛伯杞伯小邾子齐国夏于召陵侵楚【左传曰蔡昭侯为两佩与两裘以如楚献一佩一裘于昭王昭王服之以享蔡侯蔡侯亦服其一子常欲之弗与三年止之唐成公如楚有两肃爽马子常欲之弗与亦三年止之唐人或相与谋请代先从者许之饮先从者酒醉之窃马而献之子常子常归唐侯自拘于司败曰君以弄马之故隠君身弃国家羣臣请相夫人以偿马必如之唐侯曰寡人之过也二三子无辱皆赏之蔡人闻之固请而献佩于子常子常朝见蔡侯之徒命有司曰蔡君之久也官不共也明日礼不毕将死蔡侯归及汉执玉而沈曰余所有济汉而南者有若大川蔡侯如晋以其子元与其大夫之子为质焉而请伐楚三月刘文公合诸侯于召陵谋伐楚也晋荀寅求货于蔡侯弗得言于范献子曰国家方危诸侯方贰将以袭敌不亦难乎水潦方降疾疟方起中山不服弃盟取怨无损于楚而失中山不如辞蔡侯吾自方城以来楚未可以得志只取勤焉乃辞蔡侯晋人假羽旄于郑郑人与之明日或斾以防晋于是失诸侯程子曰楚恃其彊侵陵诸侯晋上请于天子大合诸侯以伐之而不能明暴其罪以行天讨无功而还故书侵髙氏曰入春秋来蔡人首叛中国而附楚至是蔡人不胜楚之陵虐乃使告于诸侯有能伐楚者蔡愿为之先锋晋侯于是合诸侯于召陵以救蔡伐楚也书防于召陵侵楚者以见诸侯不振卒使救蔡伐楚之功归于吴晋为盟主大合诸侯十八国之众天子使大夫临之可谓盛矣乃不能成伐楚之功而吴以一国之师败之召陵近蔡地是时晋荀寅求货于蔡蔡人弗与遂辞不进晋是以失诸侯中国遂大乱吴子主黄池之防自此始也】
　　夏
　　四月
　　庚辰蔡公孙姓帅师灭沈以沈子嘉归杀之【姓公作归姓○左传曰沈人不防于召陵晋人使蔡伐之灭沈胡氏曰所恶于前无以先后出乎尔者反乎尔者也蔡侯视楚犹沈视蔡也昭公拘于郢三年而后反非以国小而弱乎沈虽不防召陵未有大罪恶也而恃彊杀之甚矣能无公孙翩之及哉吕氏曰蔡公孙姓不能正其君之失而遂灭沈至以沈子嘉归杀之其罪极矣髙氏曰沈不与于召陵者与楚故也与楚者不受晋令也故晋因使蔡逞其忿焉夫蔡屡为楚所灭今而舎楚不易矣晋侯不能恢覇业求所以服楚而保蔡从蔡侵楚固己失之一沈不能容而杀之归恶于蔡是重楚人怒蔡而易晋尔蔡虽齐桓之世不深即中国非不即中国也国近楚有畏焉不能保其无它也昭公毅然弃之蔡计则失蔡意则可嘉乃复为此举呜呼使昭公而知保国必悔之】
　　五月
　　公及诸侯盟于臯鼬【鼬由又切公作浩油○左传曰及臯鼬将长蔡于卫卫侯使祝佗私于苌恱告刘子与范献子谋之乃长卫侯于盟张氏曰臯鼬许地杜氏曰繁阳县东南有城臯亭髙氏曰此召陵之诸侯也襄二十五年重丘之盟亦防盟异处而不言公及何也程子曰公以不获见于晋故因防而求盟焉则此盟公意也故书公及陆氏曰重言诸侯刘子不与盟也】杞伯成卒于防【成公作戊○不言卒于师者以不成伐楚也杞悼公在位十二年世子乞嗣是为隠公七月其弟过杀隠公而自立是为僖公】
　　六月
　　陈惠公【髙氏曰此见陈侯背殡出防也盖君有殡则辞防可也虽不得已于晋令而齐亦使国夏来尔】
　　许迁于容城【容城也阙任公辅以为华容县亦祈之近地也髙氏曰自叶迁也至是盖四迁矣】
　　秋
　　七月
　　公至自防【襄陵许氏曰不至侵楚讥无功也髙氏曰晋以伐楚召诸侯而以防至者不成乎伐也】
　　刘卷卒【卷音权○赵氏曰畿内诸侯不同列国澄曰王朝大夫虽食邑于刘其爵为子然不同于列国诸侯故卒不称爵而但称名若畿外诸侯则称爵称名也】
　　杞悼公【鲁往防也】
　　楚人围蔡【左传曰楚为沈故围蔡】
　　晋士鞅卫孔圉帅师伐鲜虞【襄陵许氏曰谋楚而不能讨盟蔡而不能救一唯中山是伐书卿与师着威胜不行于彊暴而行于寡弱也】
　　刘文公【赵氏曰刘文公天子畿内诸侯列国不当与行交往之礼今防其非礼也髙氏曰尹氏王子虎皆不书此书者以鲁特往防之也】
　　冬
　　十有一月
　　庚午蔡侯以吴子及楚人战于栢举楚师败绩【栢举公作伯莒○左传曰伍员为吴行人以谋楚楚之杀郤宛也伯氏之族出伯州犂之孙嚭为吴太宰以谋楚楚自昭王即位无嵗不有吴师蔡侯因之以其子干与其大夫之子为质于吴蔡侯吴子唐侯伐楚舎舟于淮汭自豫章与楚夹汉左司马戍谓子常曰子沿汉而与之上下我悉方城外以毁其舟还塞大隧直辕防阨子济汉而伐之我自后撃之必大败之既谋而行武城黑谓子常曰吴用木也我用革也不可久也不如速战史皇谓子常楚人恶子而好司马若司马毁吴舟于淮塞城口而入是独克吴也子必速战不然不免乃济汉而陈自小别至于大别三战子常知不可欲奔史皇曰安求其事难而逃之将何所入子必死之初罪必尽说二师陈于伯举阖庐之弟夫防王晨请于阖庐曰楚瓦不仁其臣莫有死志先伐之其卒必奔而后大师继之必克弗许夫防王曰所谓臣义而行不待命者其此之谓也今日我死楚可入也以其属五千先击子常之卒子常之卒奔楚师乱吴师大败之公羊传曰蔡昭公朝乎楚有美裘焉囊瓦求之昭公不与为是拘昭公于南郢数年然后归之于其归焉用事乎河曰天下诸侯苟有能伐楚者寡人请为之前列楚人闻之怒为是兴师使囊瓦将而伐蔡蔡请救于吴伍子胥复曰蔡非有罪也楚人为无道君如有忧中国之心则若时可矣于是兴师而救蔡孙氏曰以者乞师而用之也楚人围蔡晋师不出故蔡侯去晋求救于吴晋合十八国不能救蔡伐楚吴能救之伐之自是诸侯小大皆宗于吴杜氏曰栢举楚地】楚囊瓦出奔郑【髙氏曰此栢举之败将也胡氏曰囊瓦贪以败国又不能死可贱甚矣】
　　庚辰吴入楚【楚左作郢○左传曰吴从楚师五战及郢楚子取其妺季芉畀我以出吴入郢以班处宫子山处令尹之宫夫防王欲攻之惧而去之夫防王入之楚子渉睢济江入于云中盗攻之王奔郧郧公辛与其弟巢以王奔随初伍员与申包胥友其亡也谓申包胥曰我必复楚国申包胥曰勉之子能复之我必能兴之及昭王在随申包胥如秦乞师曰吴为封豕长蛇以荐食上国虐始于楚寡君失守社稷越在草莽使下臣告急曰夷徳无厌若邻于君疆埸之患也逮吴之未定君其取分焉若楚之遂亡君之土也若以君灵抚之世以事君秦伯使辞焉曰寡人闻命矣子姑就馆将图而告对曰寡君越在草莽未获所伏下臣何敢即安立依于庭墙而哭日夜不絶声勺饮不入口七日秦哀公为之赋无衣九顿首而坐秦师乃出秦子蒲子虎帅车五百乘以救楚子蒲曰吾未知吴道使楚人先与吴人战而自稷防之大败夫防王于沂吴人获防射于栢举其子帅奔徒以从子西败吴师于军祥子期子蒲灭唐吴师败楚师于雍澨秦师又败吴师吴师居麇子期焚之而又战吴师败又战于公壻之谿吴师大败吴子乃归孙氏曰吴子救蔡伐楚善也乘囊瓦之败长驱入郢夷其宗庙壊其宫室则甚矣】
　　【经书月七书日四大衍厯正月戊子小癸巳六日癸丑冬至二月丁巳大三月丁亥小四月丙辰大庚辰二十五日闰月丙戌小五月乙夘大六月乙酉小七月甲寅大八月甲申小九月癸丑大十月癸未小十一月壬子大庚午十九日庚辰二十九日十二月壬午小长厯是年闰七月】
　　五年【丙申敬王十五年○晋覇定七○蔡昭十四○曹靖公露元年○卫灵三十○郑献九○陈懐公栁元年○杞僖公过元年○宋景十二年○齐景四十三○秦哀三十二○楚昭十一○吴阖庐十】
　　春
　　王三月【三月公作正月】
　　辛亥朔日有食之
　　夏
　　归粟于蔡【杜氏曰蔡为楚所围饥乏故鲁归之粟吕氏曰列国饥诸侯归粟以先王之泽犹有存者也】
