<!-- { "loadSidebar": true } -->
　　齐侯卫侯胥命于蒲【刘氏曰齐太公之后东州之侯卫康叔之后西州之侯胥命相命也古者方伯州牧命于天子诸侯自相命非也髙氏曰胥命者何相推为牧伯也张氏曰齐卫欲私天下之权于已必求势力之均者相逊相先乃敢专之蒲之胥命正齐桓非命伯而专征之始也朱子曰齐卫胥命于蒲相命为伯也齐魏防于浊泽以相王相命为王也齐致西帝于秦秦致东帝于齐相命为帝也澄谓齐卫之相命为伯犹汉末朝命不行于天下而州牧表某人为某州牧也杜氏曰蒲卫地在陈留长垣县西南】
　　六月
　　公防纪侯于郕【纪左作杞○纪忧齐郑之图已而求庇于鲁公因其来朝而遂与之防也髙氏曰纪惧齐亲鲁郕亦然】
　　秋
　　七月
　　壬辰朔日有食之既【谷梁传曰言日言朔食正朔也公羊传曰既尽也程子曰食尽为异大也髙氏曰经书日食三十六而食之既者二此年与宣八年秋七月也】
　　公子翚如齐逆女【公不亲逆而使卿逆啖氏曰以公子尤不可也胡氏曰娶妻必亲逆礼之正也若夫邦君以爵则有尊卑以国则有小大以道途则有逺迩或迎之于其国或迎之于境上或迎之于所舘礼之节也纪侯于鲁以小大言则亲之者也而使履緰来鲁侯于齐以逺迩言则亲之者也而使公子翚徃是不重大昏之礼失其节矣故书】
　　九月
　　齐侯送姜氏于讙【左传曰凡公女嫁于敌国姊妹则上卿送之公子则下卿送之于大国虽公子亦上卿送之于天子则诸卿皆行公不自送于小国则上大夫送之公羊传曰诸侯越境送女非礼也澄曰鲁桓不亲迎故齐侯逺送其女至于鲁之境按士昏礼父之送女也不下堂况国君之尊送女出境礼之所无也杜氏曰讙鲁地济北蛇丘县有下讙亭】
　　公防齐侯于讙【齐僖送其女至讙而鲁桓亲徃受之非礼故书或者乃谓诸侯不出疆亲迎但当迎之于其舘果若是则鲁为得礼何以讥张氏曰齐僖爱其女越境送之鲁桓之出不为亲迎而为齐侯在讙特徃防之僖之送桓之防皆非礼也】
　　夫人姜氏至自齐【谷梁传曰其不言翚之以来何也公亲受之于齐侯也孙氏曰此齐侯送姜氏公受之于讙也受姜氏于讙不以讙至者不与公受于讙也故书至自齐以正其义】
　　冬
　　齐侯使其弟年来聘【左传曰致夫人也杜氏曰女出嫁又使大夫随加聘问在鲁而出则曰致女在他国而来则摠曰聘澄曰齐侯亲送女至鲁境归未几又使贵介弟致之见其爱女之至情之私非礼之正也】
　　有年【谷梁传曰五谷皆熟为有年公羊传曰有年仅有年也大有年大丰年也何氏曰宣十六年大有年谓五谷皆大成熟此有年谓五谷多少皆有不能大成熟程子曰人事顺于下则天气和于上桓弑君逆理天地之气为之谬戾今乃有年故书其异髙邮孙氏曰春秋二百四十二年而书有年大有年者二而已其一桓公其一宣公桓宣大恶行何道而有年乎书有者不宜有也经书月四书日一大衍厯正月丙寅小戊辰冬至二月乙未大三月乙丑小四月甲午大五月甲子小六月癸巳大七月癸亥小八月壬辰大朔日食经书七月壬辰朔食盖闰差故尔九月壬戌小十月辛夘大十一月辛酉小十二月庚寅大】
　　四年【癸酉桓王十二年○蔡桓七○曺桓四十九○卫宣十一○晋小子侯元年○郑庄三十六○陈桓三十七○杞武四十三○宋荘二○齐僖二十三○秦宁八○楚武三十三】
　　春
　　□正月
　　公狩于郎【啖氏曰搜狩常事不书非时及越礼则书张氏曰狩者冬猎之名当用夏时之仲冬周正月乃其时也国之搜狩自有常处郑之原圃秦之具囿鲁之大野乃田狩之地今不于常所而逺涉郎地所以讥也】
　　夏
　　天王使宰渠伯纠来聘【左传曰父在故名澄曰天王桓王也宰冡宰渠邑伯爵纠名也天子之卿六命当书邑爵而不名此书名者葢父在而子袭其邑爵世其官故于爵之下特书其名以见其为有父也若父在而子未袭其邑爵与官但摄父之职而行事则例当如下年书仍叔之子】
　　□
　　□□
　　□
　　□□【杜氏曰不书秋冬首月文阙孙氏曰脱二时七年同此】
　　【经书月一书日无大衍厯正月庚申大癸酉冬至二月庚寅小三月己未大四月己丑小五月戊午大六月戊子小七月丁巳大八月丁亥小九月丙辰大十月丙戌小十一月乙夘大十二月乙酉大】
　　五年【甲戌桓王十三年○蔡桓八○曺桓五十○卫宣十二○晋小子二○郑庄三十七○陈桓三十八卒○杞武四十四○宋庄三○齐僖二十四○秦宁九○楚武三十四】
　　春
　　□正月
　　甲戌【陆氏曰此下文脱程子刘氏义同】
　　己丑陈侯鲍卒【左传曰陈乱文公子仲杀太子免而代之澄曰鲍陈桓公也在位三十八年佗桓公庶弟免桓公太子也】
　　夏
　　齐侯郑伯如纪【左传曰齐郑朝于纪欲以袭之纪人知之赵氏曰外相如不书凡书皆讥也常山刘氏曰外诸侯相如唯此年齐侯郑伯如纪及州公如曺澄曰如纪者朝于纪也凡国君来朝鲁则称朝徃朝他国则称如内外辞也诸侯相朝虽有其礼然春秋之时小役大弱役彊彊大之国必不徃朝小弱之国虽敌体之国亦不相朝唯小弱者必须徃朝于彊大葢畏之也事之也齐郑大且彊纪小而弱乃以彊大而朝小弱葢借朝之名以徃纪而实欲以兵袭取其国纪素知齐郑之图已故觉其谋而齐郑之诈不得以行外相如不书此特书者恶齐郑之诈也张氏曰春秋之初齐僖郑庄皆小人之雄合谋同心以吞噬小国为事自隠二年石门之盟至桓十一年恶曺之盟二十年之间二国为一伐宋取郜防入郕入许今又相与谋纪自二君如纪之后纪侯多为计以谋自免于难而卒不能止齐郑贪噬之心至庄五年纪季以酅入于齐纪侯去国然后快于心小国困于强暴二君之罪居多澄按许近于郑纪近于齐郑欲得许与齐同谋之而卒得许齐欲得纪与郑同谋之而卒得纪】
　　天王使仍叔之子来聘【仍谷作佸○公羊传曰父老子代従政也谷梁传曰父在子代仕之辞也程子曰古之授任称其才徳士无世官周衰官人以世故卿大夫之子代其父任事仍叔受命来聘而使其子代行也澄曰仍氏叔字此天子四命之大夫称氏称字者也】塟陈桓公【不书月史失之盖陈佗簒立而塟之也】
　　城祝丘【杜氏曰齐郑将袭纪故髙氏曰祝丘齐鲁两境上邑齐将袭纪公欲助纪而畏齐故城此以备陆氏曰讥不时】
　　秋
　　蔡人卫人陈人从王伐郑【左传曰王夺郑伯政郑伯不朝王以诸侯伐郑郑伯御之战于繻葛王卒大败公羊传曰从王正也啖氏曰不言防及臣从君之辞也永嘉陈氏曰春秋之法有天子在则其诸侯称人有诸侯在则其大夫称人王师不书书伐郑郑不服也伐郑不服而后王命不行于天下东周之不竞郑庄为之也】
　　大雩【左传曰书不时也凡祀龙见而雩过则书孙氏曰雩求雨之祭建巳之月常祀也故经无六月雩建午建申之月非常则书谓之大者雩于上帝也程子曰雩于上帝用盛乐也诸侯雩于境内之山川尔成王尊周公赐鲁重祭得郊禘大雩成王之赐鲁公之受皆失也故夫子曰鲁之郊禘非礼也周公其衰矣大雩嵗之常祀不皆书因其非时则书之郊禘亦因事而书刘氏曰其言大何非诸侯之雩也説者皆曰成王赐鲁天子礼乐礼有天子诸侯之别自伏羲以来未之有改成王者周之盛王也其惑于鲁之有天子礼乐殆周之末王赐之非成王矣昔者鲁惠公使宰让请郊庙之礼于天子天子使史角徃惠公止之其后在鲁实始为墨翟之学使成王之世而鲁已郊则惠公奚请澄按刘氏此説葢欲为成王解说过举之非而已近儒亦有颇宗其説者实则不然当从程子之説为正所引惠公使宰让请郊庙之礼今载在通鉴外纪其言厐诞无稽刘侍读学虽极博择则未精不免时有信竒好异之癖倘使天子之礼诸侯可以请时王可以赐则春秋时强僣之国挟势援例请之者多矣何独鲁惠能请而他国不敢请乎陆阳李氏曰外纪所据乃姓氏杂书其出又在戴记之后不足引以为证】
　　螽【螽公作后皆同○公羊传曰记灾也程子曰螽蝗也既旱又蝗】
　　冬
　　州公如曹【左传曰淳于公如曹度其国危遂不复杜氏曰淳于州国所都城阳淳于县也程子曰州公不能保其国去如曹澄曰州姜姓公爵此人君之失国者与纪侯大去其国同但州君之去国则有所如纪君之去国则无所如尔凡国君如他国者皆朝也以畿内八命之公而朝畿外七命之伯葢其国危亡将寄托于曹假朝礼以行实则奔也曹姬姓武王封其弟振铎于定陶为曹国张氏曰曹国汉属济隂郡在唐为曹州今兴仁府济隂县州称公与祭公同则州必畿内之地河内州县也左传乃云淳于公杜氏云城阳淳于县昭元年传云城淳于或云因州公不反国为纪所并遂以淳于为都未详孰是】
　　【经书月一书日二大衍厯正月乙卯小己卯冬至甲戌二十日二月甲申大经正月己丑在此月三月甲寅小四月癸未大五月癸丑小六月壬午大辛亥小满闰月壬子小七月辛巳大旦日夏至八月辛亥小九月庚辰大十月庚戌小十一月己亥大十二月己酉小长厯正月甲申朔内无甲戌己丑正月六日】
　　六年【乙亥桓王十四年○蔡桓九○曹桓五十一○卫宣十三○晋小子三○郑庄三十八○陈厉公跃元年○杞武四十五○宋庄四○齐僖二十五○秦宁十○楚武三十五】
　　春
　　□正月
　　寔来【寔王朝一命之下士故称名无王命而私交故但书曰来而不言其事也与隠元年祭伯来义同】
　　夏
　　四月
　　公防纪侯于成【成谷作郕○左传曰纪来谘谋齐难也杜氏曰成鲁地在泰山钜平县东南张氏曰此与书二年朝三年防郕同防】
　　秋
　　八月
　　壬午大阅【张氏曰失时僣礼故书以讥澄曰天子因四时之田而教民以武事春曰振旅夏曰茇舍秋曰治兵三时所教其法皆畧惟仲冬教大阅则其坐作进退击刺真如战阵以仲冬之事行于季夏非其时也且大阅者天子之礼非诸侯之所得行为其僣礼故因失时而书之以着其僣与上年僣大雩义同】
　　蔡人杀陈佗【程子曰陈厉公蔡人也故蔡桓侯杀佗而立厉公桓侯杀佗实以私也而书蔡人同于讨贼之例见讨贼者众人之公也澄曰蔡称人讨贼辞也陈不能讨而蔡能讨之故以讨贼之义归之蔡簒弑之贼人人得而杀之也陈佗簒立既桓公陈人君之亦已逾年矣然簒贼非可称君故名而不爵凡簒贼而称君者见本国之臣子与邻国之君臣皆不能讨而成之为君也苟有一人能明讨贼之义则名之为贼而不成之为君矣卫人杀州吁齐人杀无知蔡人杀陈佗是也】
　　九月
