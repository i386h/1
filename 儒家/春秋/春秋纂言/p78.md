<!-- { "loadSidebar": true } -->
　　十有五年【甲戌景王十八年○晋覇昭五○蔡平三○曹平公须元年○卫灵八○郑定三○陈惠三○杞平九○宋元五○齐景二十一○秦哀十○楚平二○吴夷末十七卒】
　　春
　　王正月
　　吴子夷末卒【夷末公作夷昧夷末在位十七年庻弟僚立】
　　三月
　　癸酉有事于武宫籥入叔弓卒去乐卒事【去上声○左传曰将禘于武公戒百官梓慎曰吾见赤黒之祲非祭祥也丧气也其在涖事乎叔弓涖事籥入而卒髙邮孙氏曰武宫废庙也成六年复立之胡氏曰有事于宗庙闻大夫之丧则去乐而祭可乎按曽子问君在祭不得成礼夫子语之详矣而无有及大臣者是知祭而去乐不可也有事于宗庙遭大夫之变则可以闻乎按礼卫太史栁庄寝疾君曰若疾亟虽当祭必告是知祭而以闻不可也礼莫重于当祭大夫有变而不以闻则内得以尽其诚敬之心于宗庙外得以全其隠恤之意于大臣是两得之也然则有事于宗庙大臣涖事籥入而卒于其所则如之何礼虽未之有可以义起也有事于宗庙大臣涖事籥入而卒于其所去乐卒事其可也縁先祖之心见大臣之卒必闻乐不乐縁孝子之心视己设之馔必不忍轻彻故去乐而卒事其可也宗庙合礼者常事不书苟以为可则春秋何书乎此记礼之变而书之者也澄曰叔子叔老之子也】
　　夏
　　蔡朝吴出奔郑【朝吴下公无出字朝作昭○左传曰楚费无极害朝吴之在蔡也欲去之乃谓之曰王唯信子故处子于蔡子亦长矣而在下位辱必求之吾助子请又谓其上之人曰王唯信呉故处诸蔡二三子莫之如也而在其上不亦难乎弗图必及于难蔡人逐朝呉朝吴出奔郑王怒曰余唯信呉故寘诸蔡且微呉吾不及此女何故去之无极对曰臣岂不欲吴然而前知其为人之异也吴在蔡蔡必速飞去吴所以翦其翼也胡氏曰朝吴蔡之忠臣虽不能存蔡而能复蔡其从于弃疾以弃疾必能封之也弃疾以其忠于旧君而信之使居旧国可谓知所信矣则曷为出奔费无极害其宠也无极楚之谗人也出朝吴出蔡侯丧太子建杀连尹奢屏王耳目使不聪明卒使呉师入郢辱及宗庙谗人为乱可不畏乎志朝呉出奔而入郢之师兆矣】
　　六月
　　丁巳朔日有食之
　　秋
　　晋荀吴帅师伐鲜虞【左传曰围鼓克之以鼓子鸢鞮归髙氏曰十二年伐之未服故然仅能得鼓而卒叛去晋之不能逺畧可知矣】
　　冬
　　公如晋【左传曰平丘之防故也澄按平丘之防公不与盟大夫被执公既徃朝而不见纳辱亦甚矣至此又徃朝焉盖畏大国不敢以辱为耻也】
　　【经书月三书日二大衍厯正月己未大癸亥冬至经二月癸酉在此月二月己丑小三月戊午大四月戊子小五月丁巳大朔日食经书六月食盖置闰后失也六月丁亥小七月丙辰大八月丙戌小九月乙夘大十月乙酉小十一月甲寅大十二月甲申大长厯是年闰九月癸酉二月十五日】
　　十有六年【乙亥景王十九年○晋覇昭六卒○蔡平四○曹平二○卫灵九○郑定四○陈惠四○杞平十○宋元六○齐景二十二○秦哀十一○楚平三○吴僚元年】
　　春
　　齐侯伐徐【左传曰齐师至于蒲隧徐人行成徐子及郯人莒人防齐侯盟于蒲隧赂以甲父之鼎叔孙昭子曰诸侯之无伯害哉齐君之无道也兴师而伐逺方防之有成而还莫之亢也无伯也夫襄陵许氏曰景公之时呉楚方争晋既不能逺畧以齐之彊务徳修政以通天下之志纠合诸侯复覇可也而区区务争徐伐莒之利志亦卑矣】
　　楚子诱戎蛮子杀之【蛮公作蔓后同○左传曰楚子闻蛮氏之乱也与蛮子之无质也使然丹诱戎蛮子嘉杀之遂取蛮氏杜氏曰河南新城县有蛮城张氏曰今伊阙县即新城也苏氏曰楚子诱蔡侯杀之名而书地以诈术害中国疾之也诱杀戎蛮不名不地其类相残畧之也】
　　夏
　　公至自晋【胡氏曰昭公数朝于晋三至于河而不得入两得见而晋侯又欲讨其罪而止旃其困辱亦甚矣昭公安于危辱无激昻勉厉之意所谓自弃者不可与有为不亦悲乎】
　　秋
　　八月
　　己亥晋侯夷卒【昭公也在位六年其子去疾嗣是为顷公】
　　九月
　　大雩
　　季孙意如如晋【卿共葬事畏晋也】
　　冬
　　十月
　　葬晋昭公【三月而葬速】
　　【经书月三书日一大衍厯正月甲寅小戊辰冬至二月癸未大三月癸丑小四月壬午大五月壬子小六月辛巳大七月辛亥小八月庚辰大己亥二十日九月庚戌小十月己夘大十一月己酉小十二月戊寅大】
　　十有七年【丙子景王二十年○晋覇顷公去疾元年○蔡平五○曹平三○卫灵十○郑定五○陈惠五○杞平十一○宋元七○齐景二十三○秦哀十二○楚平四○吴僚二】
　　春
　　小邾子来朝
　　夏
　　六月
　　甲戌朔日有食之
　　秋
　　郯子来朝
　　八月
　　晋荀吴帅师灭陆浑之戎【左传曰晋侯使屠蒯如周请有事于雒与三涂苌谓刘子曰客容猛非祭也其伐戎乎陆浑氏甚睦于楚必是故也君其备之乃警戎备晋荀呉帅师渉自棘津使祭史先用牲于雒陆浑人弗知师从之遂灭陆浑数之以其贰于楚也陆浑子奔楚其众奔甘鹿周大获宣子梦文公擕荀吴而授之陆浑故使穆子帅师献俘于文宫髙氏曰宣三年楚子伐陆浑之戎自是陆浑睦于楚而为中国之害至是荀吴帅师灭之胡氏曰文子之于潞氏士防之于甲氏苟吴之于陆浑戎皆灭之也而林父士防称人荀吴举其名氏何哉中外有别陆浑之戎宻迩王室而纵之杂处则非尊京师别内外之义也与夫辟土服逺以图彊覇则异矣】
　　冬
　　有星孛于大辰【左传曰西及汉申须曰彗所以除旧布新也天事恒象今除于火火出必布焉诸侯其有火灾乎梓慎曰徃年吾见之是其徴也火出而见今兹火出而章必火入而伏其居火也久矣其与不然乎火出于夏为三月于商为四月于周为五月夏数得天若火作其四国当之在宋卫陈郑乎宋大辰之虚也陈太皥之虚也郑祝融之虚也皆火房也星孛及汉汉水祥也卫颛顼之虚也故为帝丘其星为大水水火之牡也其以丙子若壬午作乎水火所以合也若火入而伏必以壬午不过其见之月郑禆灶言于子产曰宋卫陈郑将同日火襄陵许氏曰星孛大辰火灾应之天地之符也大辰明堂当宋之分故王室乱宋亦乱卫陈郑灾气所溢也卫乱君奔陈败卿获唯郑有令政而无后灾是知祸福之可转也】
　　楚人及吴战于长岸【杜氏曰长岸楚地张氏曰水战也左传曰吴伐楚阳匄为令尹卜战不吉司马子鱼曰我得上流何故不吉且楚故司马令我请改卜令曰鲂也以其属死之楚师继之尚大克之吉战于长岸大败吴师获其乘舟余皇使随人与后至者守之环而堑之及泉盈其隧炭陈以待命吴公子光请于其众曰丧先王之乘舟岂唯光之罪众亦有焉请借取之以救死众许之使长鬛者三人潜伏于舟侧曰我呼余皇则对师夜从之三呼皆迭对楚人从而杀之楚师乱吴人大败之取余皇以归胡氏曰楚地五千里带甲数十万战胜诸侯威动天下本非呉敌也唯不能去谗贱货使费无极以谗胜囊瓦以货行而防士竒材为敌国用故日以侵削至鸡父之师七国皆败栢举之战国破君奔几于亡灭呉日益彊而楚削矣】
　　【经书月二书日一大衍厯正月戊申小癸酉冬至二月丁丑大三月丁未小四月丙子大五月丙午大闰月丙子小六月乙巳大经书六月甲戌朔日食程氏曰按大衍是年闰五月六月朔乙巳非食限五月丙午朔日食黄道娄四度太甚甲戌则九月朔名也而亦不入食限是月也鲁太史以为夏之四月而季平子以为非正阳之月平子必有所考而言足明食朔之误也是鲁太史之误也非春秋之误也七月乙亥小八月甲辰大九月甲戌小十月癸夘大十一月癸酉小十二月壬寅大】
　　十有八年【丁丑景王二十一年○晋覇顷二○蔡平六○曹平四卒○卫灵十一○郑定六○陈惠六○杞平十二○宋元八○齐景二十四○秦哀十三○楚平五○呉僚三】
　　春
　　王三月
　　曹伯须卒【平公也在位四年其子午嗣是为悼公】
　　夏
　　五月
　　壬午宋卫陈郑灾【左传曰火始昬见丙子风梓慎曰是谓融风火之始也七日其火作乎戊寅风甚壬午大甚宋卫陈郑皆火梓慎登大庭氏之库以望之曰宋卫陈郑也数日皆来告火公羊传曰记异也同日而俱灾为天下记异也刘氏曰四国同日而灾非人所能为也其序宋卫陈郑春秋之正也同徳则尚爵同爵则尚亲同亲则尚齿】
　　六月
　　邾人入鄅【鄅音禹○左传曰鄅人籍稲邾人袭鄅鄅人将闭门邾人羊罗摄其首焉遂入之尽俘以归鄅子曰余无归矣从帑于邾邾庄公反鄅夫人而舍其女杜氏曰鄅国在琅琊开阳县张氏曰今属沂州临沂县妘姓国】
　　秋
　　葬曹平公
　　冬
　　许迁于白羽【左传曰楚左尹王子胜言于楚子曰许于郑仇敌也而居楚地以不礼于郑晋郑方睦郑若伐许而晋助之楚丧地矣君盍迁许楚子使王子胜迁许于柝实白羽张氏曰白羽一名折楚邑今邓州内乡县杜氏曰自叶迁也畏郑而乐迁故以自迁为文髙氏曰许至是三迁矣】
　　【经书月三书日一大衍厯正月壬申小戊寅冬至二月辛丑大三月辛未小四月庚子大五月庚午小壬午十三日六月己亥大七月己巳小八月戊戌大九月戊辰小十月丁酉大十一月丁夘小十二月丙申大长厯是年闰正月】
　　十有九年【戊寅景王二十二年○晋覇顷三○蔡平七○曹悼公午元年○卫灵十二○郑定七○陈惠七○杞平十三○宋元九○齐景二十五○秦哀十四○楚平六○吴僚四】
　　春
　　宋公伐邾【左传曰鄅夫人宋向戌之女也故向寜请师宋公伐邾围虫取之乃尽归鄅俘髙氏曰为鄅故也天下无覇而宋元于此一正入鄅之乱是以春秋録而进之胡氏曰此所谓声罪执言之师也故书伐邾而释其取邑之罪】
　　夏
　　五月
　　戊辰许世子止弑其君买【左传曰许悼公疟饮太子止之药卒太子奔晋张氏曰药剂之得失决死生于须臾之间疟疾未足以死而遽至于大故是许悼公之卒止实杀之也孟子曰杀人以挺与刃有以异乎曰无以异也以刃与政有以异乎曰无以异也进药而药杀可不谓之弑哉其所以异于商臣蔡般者过与故不同尔苏氏曰今律过失杀人以赎论过失杀朞尊减杀人二等过失杀大父母父母减杀人一等而和御药误不如法者死盖春秋之遗意】己卯地震【地道安静以震为异】
　　秋
　　齐髙发帅师伐莒【左传曰莒子奔纪鄣使孙书伐之初莒有妇人莒子杀其夫已为婺妇及老托于纪彰纺焉以度而去之及师至则投诸外或献诸子占子占使师夜缒而登莒共公惧啓西门而出齐师入纪髙氏曰莒不事齐故】
　　冬
　　葬许悼公【吕氏大圭曰传例君弑贼不讨不书葬此二传妄为之说也黎曰被弑之君多不书葬者或彼国方有事变虽葬我畏其乱无使徃防之许悼弑而书葬者盖变生于内而不及国欲没其弑逆之迹具礼葬其父我有使徃故书葬欧阳公论止为弑】
　　【经书月一书日二大衍厯正月丙寅大甲申冬至二月丙申小三月乙丑大四月乙未小五月甲子大戊辰五日己夘十六日六月甲午小七月癸亥大八月癸巳小九月壬戌大十月壬辰小十一月辛酉大十二月辛夘大】
