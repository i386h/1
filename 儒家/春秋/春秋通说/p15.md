<!-- { "loadSidebar": true } -->
　　冬十有一月宋人弑其君杵臼
　　春秋不名弑君之贼者有二或贱而不足名也或众而难于定名也宋昭公不能其大夫至于君祖母以及国人而见弑焉葢众而难于定名也
　　十有七年春晋人衞人陈人郑人伐宋
　　左氏载诸侯之大夫伐宋讨曰何故弑君旣而立文公而还故春秋书曰晋人衞人陈人郑人伐宋明不能讨贼也或曰宋昭公不道不能其大夫至于君祖母以及国人而见弑焉祸由已召虽不讨贼不亦可乎曰不然昔纣爲不道武王起而伐之应天顺人之举也而伯夷非之孔子曰伯夷叔齐古之贤人也而谓武未尽善明君臣之义不以无道废也
　　夏四月癸亥葬我小君声姜齐侯伐我西鄙六月癸未公及齐侯盟于谷诸侯会于扈秋公至自谷冬公子遂如齐
　　十有八年春王二月丁丑公薨于台下
　　薨于台下非其所也
　　秦伯防卒
　　夏五月戊戌齐人弑其君商人
　　春秋篡弑之贼如鲁桓齐懿蔡侯般楚子防之类虽幸免于王法之诛而卒受杀身之祸岂非天网不漏其以此始者必以此终欤弑商人者不名盖贱者也
　　六月癸酉葬我君文公
　　秋公子遂叔孙得臣如齐冬十月子卒
　　案左氏文公二妃敬嬴生宣公敬嬴嬖而私事襄仲宣公长而属诸襄仲仲见于齐侯而请之齐侯新立而欲亲鲁许之冬十月仲杀太子恶及视而立宣公仲之立宣因交通宫梱夺正而与邪也故书曰子卒子者未逾年之君也不言弑内辞也上书公子遂叔孙得臣如齐则贼可见矣故曰作春秋而乱臣贼子惧
　　夫人姜氏归于齐
　　夫人姜氏文公之妻太子恶及视之母也恶视旣爲仲遂所杀姜氏不胜其痛弃鲁而归齐观其将行哭而过市市人皆哭此其情岂不大可哀哉春秋书姜氏归于齐归齐云者言不复返鲁也此所以见文公用一仲遂致贻身后之祸不能保其妻子如此然则有国家者可不选任忠贤俾辅于后嗣哉
　　季孙行父如齐莒弑其君庶其









　　春秋通説卷七
　　钦定四库全书
　　春秋通説卷八　　　　　宋　黄仲炎　撰宣公
　　元年春王正月公即位
　　公子遂如齐逆女三月遂以夫人妇姜至自齐
　　宣之遂犹桓之翚也或曰讥丧娶或曰讥不亲迎其犹放饭流歠而问无齿决者乎
　　夏季孙行父如齐
　　世谓季孙行父家无私积鲁之忠臣也今观春秋书季孙行父如齐则是附奸党恶之辈岂得谓之忠臣哉仲爲不道杀嫡立庶举鲁国之人皆疾之使行父而忠于鲁必以死争之矣今不惟不能争又且翼成其事当宣公篡立之初则爲之纳赂于齐以请会如其所爲是亦一仲遂尔其后仲遂旣死宣公旣薨惧公孙归父之害己而后号之人曰使我杀嫡立庶以失大援者仲也夫呜呼当其时不能治也而叹息于易世之后其将谁欺然则其家无私积者犹公孙之布被焉尔
　　晋放其大夫胥甲父于衞
　　放流放之也书曰放驩兜于崇山是也晋放其大夫胥甲父于衞放无罪也
　　公会齐侯于平州公子遂如齐六月齐人取济西田春秋之乱至于篡弑之纷纷者无他焉由王室不竞而强大之邦力可以讨贼者茍于贪赂而不顾也自强大之邦茍于贪赂而不顾使世之乱臣贼子得以赂免于是篡弑之祸始接踵于天下矣故许田入郑而桓篡成郜鼎入鲁而督罪释济西入齐而宣位定春秋备书于册以见利赂之祸如此其极使爲人上者必务禁絶之而后乱臣贼子有所惧而不敢动于恶矣
　　秋邾子来朝
　　邾自僖文之世常与鲁抗今宣篡立而反朝之非畏鲁乃畏齐也齐悦鲁之利邾畏齐之压而公论不复存矣此所以爲春秋之乱也
　　楚子郑人侵陈遂侵宋晋赵盾帅师救陈宋公陈侯衞侯曹伯会晋师于棐林伐郑
　　冬晋赵穿帅师侵崇
　　崇秦之与国也左氏载晋欲求成于秦赵穿曰我侵崇秦急崇必救之吾以求成焉冬赵穿侵崇秦弗与成夫机心一动鸥鸟高飞况于人乎秦弗与成是晋人以诈失之也
　　晋人宋人伐郑
　　二年春王二月壬子宋华元帅师及郑公子归生帅师战于大宋师败绩获宋华元秦师伐晋夏晋人宋人衞人陈人侵郑
　　秋九月乙丑晋赵盾弑其君夷臯
　　左氏载孔子曰宣子古之良大夫也爲法受恶惜也越竟乃免説者多从之谓弑君者穿而非盾也盾之不幸特以亡不越竟反不讨贼受此名尔不知非孔子之言也夫春秋以弑君名赵盾者岂以天下至恶之名而加之无罪之人哉盖赵穿之弑实赵盾主之也朱氏论此谓如司马昭之弑高贵郷公虽非昭自下手而所以使贾充成济之徒抽戈用命者昭也谓非昭弑可乎观弑灵之后宣子复使赵穿逆公子黑臀于周而立之盖盾之于穿岂特不讨而已又且使之援立新君以固其位观此则穿之弑非盾使之而谁也夫内蓄不臣之谋而外爲掩覆之迹当时之人有不能尽知者而春秋必察焉以正其名则无所逃罪矣故曰作春秋而乱臣贼子惧
　　冬十月乙亥天王崩
　　三年春王正月郊牛之口伤改卜牛牛死乃不郊犹三望
　　鲁郊僭礼也郊牛之口伤改卜牛牛死是于僭礼之中又知天意之不享也
　　葬匡王
　　楚子伐陆浑之戎
　　楚子伐陆浑之戎遂至于雒观兵于周疆盖名爲伐戎实在偪周也
　　夏楚人侵郑秋赤狄侵齐宋师围曹冬十月丙戌郑伯兰卒葬郑穆公
　　四年春王正月公及齐侯平莒及郯莒人不肯公伐莒取向
　　孟子曰爱人不亲反其仁治人不治反其智礼人不荅反其敬行有不获者皆反求诸已其身正而天下归之鲁宣公挟齐侯以平莒郯之争而莒人不肯是行有不获者反求诸已可也怒而伐之然且不可况因以爲利乎公伐莒取向盖负贩小人之所羞爲也
　　秦伯稻卒
　　夏六月乙酉郑公子归生弑其君夷
　　陆淳云子公弑君之贼其恶易知子家纵其爲逆罪莫大焉故书爲首恶也是不然观左氏郑灵公食大夫鼋召子公而弗与子公怒染指于鼎尝之而出公怒欲杀子公子公与子家谋先子家曰畜者犹惮杀之况君乎反谮子家子家惧而从之夏弑灵公子家即归生也方子公与子家谋先子家未可则弑未成及子家旣从则弑遂成是成弑君之事全在子家岂止于纵人爲逆也哉然郑灵公不以礼遇其臣至于食大夫鼋召子公而弗与以激其怒又自怒而欲杀之爲君如此虽欲无乱亦不可得已
　　赤狄侵齐秋公如齐公至自齐冬楚子伐郑
　　五年春公如齐夏公至自齐秋九月齐高固来逆叔姬左氏载春公如齐高固使齐侯止公请叔姬焉秋高固来逆女自爲也夫人所以能自立于天地闲者义而已矣茍爲不义则自视歉然惟人之畏百骸四体岂复我有哉观鲁宣公以不义得国倚强齐以自固土田荐贿玉帛造庭举千乗之国惟齐是听今遂见偪于齐连昏于齐之大夫而不敢违焉此孟子所谓人役者也
　　叔孙得臣卒
　　冬齐高固及子叔姬来
　　齐高固胁娶鲁女而挟以归宁鲁国之耻也
　　楚人伐郑
　　六年春晋赵盾衞孙免侵陈夏四月秋八月螽冬十月七年春衞侯使孙良夫来盟夏公会齐侯伐莱秋公至自伐莱大旱
　　冬公会晋侯宋公衞侯郑伯曹伯于黑壤
　　黒壤之会晋人止公以赂免焉盖宣爲不义不特齐人得以无道加之而晋人亦得以无道加之也
　　八年春公至自会
　　夏六月公子遂如齐至黄乃复
　　公孙敖如京师不至而复是无故而废君命者恶而书之宜也公子遂如齐至黄有疾乃复是有故而返者何以书曰人臣奉命而出虽有疾不当复也有疾而自复犹无君命也礼未致事而死以尸将事
　　辛巳有事于太庙
　　或谓春秋书大事爲禘祫有事爲烝甞非也烝甞四时之常祭故春秋书丁丑烝乙亥甞不曰于某宫于某庙也惟三年一大祭故书禘于太庙或书大事于太庙其实一也案春秋闵以二年八月薨僖二年当除丧爲大祭至五年再大祭八年三大祭故经于僖八年书禘于太庙是也文十八年二月薨宣二年当除丧爲大祭至五年再大祭八年三大祭故经于宣八年书有事于太庙是也岂得谓之烝甞也哉
　　仲遂卒于垂壬午犹绎万入去籥
　　辛巳有事于太庙旣卒事矣闻卿佐之丧可以无绎而绎犹不废至于万舞恶其声闻而去籥焉是知其不可爲而爲之也所以见宣公薄卿佐之丧也虽然仲遂不道之臣也死而免于戮而见薄于君宜也何以书曰仲遂久专国柄作威作福虽宣公爲仲遂所立而卒不能堪焉于其生也忌之于其死也幸之故书曰仲遂卒于垂壬午犹绎明宣公无悲慼之心者由仲遂专国之所致也此所以戒人臣也戴记檀弓仲遂卒于垂壬午犹绎仲尼曰非礼也卿卒不绎此汉儒所传尔卿卒不绎礼之常者也若夫春秋所书之意有不止此者非汉儒所能尽传也绎者祭之明日享爲尸之人及凡执事助祭之人也谷梁子谓祭之旦日享賔是也在商谓之彤在周谓之绎万者舞之摠名也武舞用干戚文舞用羽籥
　　戊子夫人嬴氏卒晋师白狄伐秦楚人灭舒蓼秋七月甲子日有食之旣
　　冬十月己丑葬我小君敬嬴雨不克葬庚寅日中而克葬
　　丧事有进而无退凡葬未启殡日虽吉而遇雨止可也若旣启殡不爲雨止矣然则冐雨乎曰丧礼有所谓潦车蓑苙者盖备雨有具也今遇雨止无备可知矣春秋书雨不克葬恶薄其亲也
　　城平阳楚师伐陈
　　九年春王正月公如齐公至自齐夏仲孙蔑如京师齐侯伐莱秋取根牟八月滕子卒九月晋侯宋公衞侯郑伯曹伯会于扈晋荀林父帅师伐陈辛酉晋侯黑臀卒于扈冬十月癸酉衞侯郑卒宋人围滕楚子伐郑晋郤缺帅师救郑
　　陈杀其大夫泄冶
　　左氏载陈灵公与孔宁仪行父通于夏姬皆衷其衵服以戏于朝泄冶谏曰公卿宣民无则焉公告二子二子请杀之公弗禁遂杀泄冶孔子曰诗云民之多辟无自立辟其泄冶之谓乎此非孔子之言也昔者纣爲不道微子去之箕子爲之奴比干谏而死孔子曰殷有三仁焉以比干爲仁则必不以泄冶爲非矣邦无道危行言孙此世之明哲见几不仕而高尚者之爲也若夫有位于朝食君之禄则旣以身许国矣岂可缄黙茍容与俗俱靡以自立辟爲戒以善保身爲得哉此非所以爲人臣之训也虽然春秋书陈杀其大夫泄冶非以罪泄冶也所以见君杀谏臣未有不丧亡者也是故桀杀龙逄而夏亡纣杀比干而殷亡观泄冶见杀其明年灵公弑又明年楚遂县陈可爲后世明戒矣
　　十年春公如齐公至自齐
　　齐人归我济西田
　　奴顔事齐致其悦以归田可耻也已
　　夏四月丙辰日有食之己巳齐侯元卒
　　齐崔氏出奔衞
　　其曰崔氏恶世官也
　　公如齐五月公至自齐癸巳陈夏徴舒弑其君平国六月宋师伐滕公孙归父如齐葬齐惠公晋人宋人衞人曹人伐郑秋天王使王季子来聘公孙归父帅师伐邾取绎大水季孙行父如齐冬公孙归父如齐
　　齐侯使国佐来聘
　　齐惠公卒嗣子立未逾年而以爵通于诸侯当凶衅而行吉礼无君臣父子之义矣
　　饥楚子伐郑
　　十有一年春王正月夏楚子陈侯郑伯盟于辰陵公孙归父会齐人伐莒秋晋侯会狄于櫕函
　　冬十月楚人杀陈夏徴舒
　　此讨贼也何以书权在荆蛮也
　　丁亥楚子入陈纳公孙宁仪行父于陈
　　公孙宁仪行父者陈大夫之与其君使其君见弑者也楚子不讨而反纳之其殆二臣许以陈输楚故使之爲乡欤
　　十有二年春葬陈灵公楚子围郑
