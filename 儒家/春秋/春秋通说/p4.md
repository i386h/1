<!-- { "loadSidebar": true } -->
　　郑伯以璧假许田夏四月丁未公及郑伯盟于越许田者许之田犹言邾田非鲁之旧也鲁隐末年从齐郑入许得是田于许邑春秋虽不书鲁取许田而书郑假许田于鲁者则知许田非鲁有而鲁取之许明矣然许郑之邻也郑之欲许田尤急于鲁之欲许田也当鲁隐爲郑庄所饵悉力以佐其兵锋故许田入鲁而郑不敢争也今郑庄因鲁桓有篡立之事知其情方臲卼而可以撼动之也遂持璧以假之而婉致其直取之意于是鲁不敢靳焉此可以见郑庄谋利之巧又以见其党桓之恶者由有所利而爲之也其盟于越者申固假田之约也
　　秋大水
　　春秋于水旱螽螟雨雹凶饥之变悉书者所以谨天戒忧民生着人事乖戾所致明有国者所不当讳隐也此义行则爲人君者必有引咎自责侧身修行如殷汤周宣者矣必有称朕过失诏羣臣议如汉文帝者矣爲人臣者必有取四方水旱灾变入奏言之如魏相之于宣帝李公沆之于眞宗者矣若夫人君以灾变爲讳而不乐于听闻人臣揣摩君意而不敢以闻于是奸谄之术行欺蔽之害起或天下水旱而曰不爲灾或海内虫蝗而曰不伤稼或谓圣徳已至而天变不足惧或谓气数偶尔而非人事所关遂使弊政不除黎元受害者岂非不讲春秋之罪哉雨不止则爲大水汉儒多以爲至隂之沴杀气之应也而苏轼氏则谓阳极爲水繇政事缓弱所致盖以春夏川泽洋溢秋冬水脉收缩见之是皆未爲的要之政事失中即干隂阳之和而致旱干水溢之变不必泥一方之説也
　　冬十月
　　二年春王正月戊申宋督弑其君与夷及其大夫孔父荀子有云肉腐生虫鱼枯招蠧自古人君受乱臣贼子之祸者未有无其故者也左氏载宋殇公立十年十一战民不堪命孔父嘉爲司马督爲太宰督因民之不堪命先宣言曰司马则然于是杀孔父而弑殇公由此观之殇公之祸盖在于屡战而民不堪命者爲之故也夫数战则疲民阻兵则失众计其屡战之时国人苦之行者死于锋镝居者敝于诛求肝脑涂地六亲不能以相保必有疾视其上者矣此督所以得肆其逆也故书曰宋督弑其君以爲兵火弗戢之戒明矣孔父与夷之傅也位爲大臣职主兵事当亟战疲民之日不能諌正其君遂使督借以声众归罪于己而杀之以及其君故以不能谏正其君则不忠以不能先觉其乱则不智不忠不智其杀身祸君宜也公羊子乃以贤目之岂不谬哉茍以孔父爲贤则凡败乱其国之臣卒死于败乱者皆贤矣胡氏袭公羊之説至以孔父比汉汲黯孔融盖未之思尔夫猛兽在山藜藿为之不采朝有君子固奸邪所惮而不敢乗也若使不免为奸邪所乗则无贵乎君子矣汲直在汉淮南寝谋此岂孔父所能望哉孔融仕于垂亡之汉权位不足以行其志当曹操雄奸兵柄在手征伐四克羽翼既成孔融虽有忠愤之心而不得施者势也岂若孔父身居要职而不能格其君之非使至于乱哉盖孔父之罪当与从君于昬死于私昵者同科而以比肩于正直忠良之士失之甚矣
　　滕子来朝
　　先儒论滕侯爵而书子凡有数説一曰以其朝篡逆之鲁桓故贬而书子不知春秋凡书外国来朝鲁桓者即明其党恶之罪不待降爵也茍以降爵为贬则凡不降爵者皆无贬乎郑伯防桓而犹爵以伯也侯朝桓而犹爵以侯也何滕之独见削哉且滕终春秋称子者岂圣人因罪滕子之朝桓遂并及其子孙而不赦耶一曰去公侯之爵而从子男者杀贡赋也如平丘之盟郑子产争承曰郑伯男也而从公侯之贡惧不给也是亦不然当时五等爵贡在人耳目者实不可掩如郑伯男也而从公侯之贡亦其实不可尔岂得实爲公侯之爵而自贬以从伯子男之贡其谁信之且晋以霸强诛求小国故小国争承贡赋以求杀焉固其宜也今滕于鲁皆列国尔虽滕小于鲁畏而朝之亦何至争承贡赋如事霸国者而自降其爵哉辟此二説则知杜预云侯降而子为时王所黜者盖得之矣或谓周室衰弱岂能黜陟诸侯不知周之失政正在此尔王朝刑罸不能略施于强大之邦而区区用于杞滕之小国故春秋从其实而书之以见吐刚而茹柔畏强御而侮鳏寡者非王政也
　　三月公防齐侯陈侯郑伯于稷以成宋乱
　　公防郑伯于垂盖郑成鲁乱也而不书成乱非讳之也旣书公防即知其爲成鲁乱矣稷之防宋不与焉不特言成宋乱则无以明其所爲也或曰宣十七年晋灵公爲扈之盟亦成宋乱尔襄十三年晋平公爲夷仪之防亦成齐乱尔虽防盟无宋齐之文何以不特举其所爲耶曰宋昭无道不能其大夫至于君祖母以及国人盖弑贼者众而晋不能讨犹有説也晋平公伐齐以报朝歌之役齐人以弑庄公説是敌怨而不讨亦有説也未有受赂以成宋督之乱如四国者故举其尤者也
　　夏四月取郜大鼎于宋戊申纳于太庙
　　鲁桓篡弑之贼也其党弑逆以取赂器固其常习不足罪已而经书取郜大鼎于宋戊申纳于太庙者所以深悲鲁先公之庙而爲赂器之藏也左氏载防于稷以成宋乱爲赂故立华氏也以郜大鼎赂公齐陈郑皆有赂春秋举鲁而言则三国之得赂可知矣甚哉利赂之爲害也君臣天地之大义也弑逆天下之大恶也齐陈郑之君一蔽于利赂之欲至于叛大义党大恶而不顾况其他乎是以自古有道之君必清心寡欲不殖货利有道之臣必奉公洁已务絶包苴故能使朝廷清明政刑不缪不然则上下征利贿赂公行而有罪者得以赂免不贤者得以利进赏罸必至于僣滥礼义必至于消亡国家必至于危乱矣可不戒哉可不戒哉
　　秋七月杞侯来朝
　　蔡侯郑伯防于邓
　　主防者郑而先书蔡者序爵也于邓邓与防也于是荆楚寖强谋害中国蔡郑邓逼近于楚故惧而防焉当时中国惟齐爲大不求以爲主顾与二小国谋之此乃郑庄自恃其琐琐之智旣败宋入郕取戴入许定鲁桓之位成宋督之乱谓人莫己若故挟蔡以诳邓不知其力之不足而欲以长诸侯御大患难矣孟子有言王不待大霸必有大国盖王者以德霸者以力以徳服人则凡有知者莫与之较以力服人而力之所不胜则殆矣若郑庄者无大国而求霸者欤
　　九月入杞
　　或谓隐伐邾称公此不称公者恶公以不正入人之国故削公以示贬也信斯言也则隐伐邾无贬乎盖春秋据实纪事其称公者公亲将也不称公者非公亲将也然其爲陵虐小国之罪均尔
　　公及戎盟于唐冬公至自唐
　　隐盟戎不至此何以至谷梁子曰危之也是不然等盟戎尔危桓而不危隐其説不通矣盖春秋之义中国与戎盟耻也隐不至隐犹有不得已之意焉桓防勲于庙是不耻其所耻故即其实而至之也此义明则中国不得以和戎爲功矣故富郑公弼奉使契丹増币以讲好而终身耻道其事岂非有得于春秋之义哉凡公返行而防勲饮至则书否则不书
　　三年春正月
　　何休谓桓三年以后有月无王见桓无王而行也如休之説则桓元年二年书王者岂以桓爲有王哉圣人正以诸侯之无王故修春秋以明尊王之教若诸侯有王则春秋可无笔矣杜预又谓周室不班歴故不称王不知周室之衰天子不班歴诸侯不奉朔乆矣使如杜之説则昭二十三年以后子朝之乱王室无君而春秋书王正月者岂亦班歴也哉胡铨氏又谓桓元年书王以端其本二年再书王以待天王之诛至是三年矣天王不能讨故去王以示义抑不思春秋之时乱臣贼子之祸接踵于天下而天王皆不讨也若以天王不能讨而去王以示义则二百四十二年经皆当去王矣信斯説也则孔子修春秋不但行法于诸侯大夫而禠夺其爵氏又将加讨于天王而禠夺其称号也不亦僭哉且天下之恶无大于篡逆者洿宫壊室杀之无赦当不俟终日何待二年之后耶此皆不通之论也然则桓三年以后无王者葢如夏五阙文尔
　　公防齐侯于嬴
　　桓公以篡逆得国其初不能不惧天下之讨也窃计当时周室防弱不足惧已所可惧者桀黠之郑强暴之戎大国之齐宋而已于是元年防郑而郑与鲁二年成宋乱而宋与鲁又于是年盟戎而戎与鲁至此又成婚于齐而为嬴之防其自保之计可谓至密而不知上天之网终于不漏故礼成不反之祸萌于婚齐之日观春秋书桓三年公防齐侯于嬴十八年公薨于齐则知世之恶人焉可自恃其为计之密哉
　　夏齐侯卫侯胥命于蒲
　　春秋非王者不言命其书齐卫胥命罪僭王也三以为不盟妄矣使其不盟则防与遇皆不盟尔曷为以胥命书哉
　　六月公防侯于郕秋七月壬辰朔日有食之既公子翚如齐逆女
　　翚桓之谋主也桓自命为大夫故称公子
　　九月齐侯送姜氏于讙公防齐侯于讙
　　齐侯越境而送女是爱之不以其道也鲁侯因防而纳妇是婚之不以礼也姜氏祸鲁兆于此矣
　　夫人姜氏至自齐冬齐侯使其弟年来聘
　　有年
　　春秋十二公惟桓宣以不道得国宜无以致丰祥之庆然惟桓宣之世有年大有年何哉昭二十五年书有鸜鹆来巢左氏曰书所无也盖书有以见无也桓宣之世日食大水虫灾谴略同而宣又大旱蝝生冬饥者再以此观之则桓三年书有年则他歳无年可知矣宣十八年书大有年则他歳大无年可知矣
　　四年春正月公狩于郎
　　田狩之义二习兵所以卫民也取物所以奉先也故曰国之大事在祀与戎田狩之谓也若夫逐盘游之乐恣从禽之好至于败徳荒政病民殄物者危亡之道古人所甚戒也郎逺地也公之逺狩于郎者其殆逐盘游之乐恣从禽之好乎
　　夏天王使宰渠伯纠来聘
　　聘诸侯非正也况宠篡逆者乎时桓王有讨郑之志故聘鲁以求助不知宠篡逆以堕三纲刑政亡矣岂可复以讨诸侯哉
　　五年春正月甲戌己丑陈侯鲍卒
　　甲戌己丑三传皆以爲鲁史旧文而孔子因之非也孔子修春秋以笔削自命若鲁史有二日并存之讹不应述而不削遗无故之疑也此必圣人笔削之后传録者误尔或谓甲戌下脱一所书之事然
　　夏齐侯郑伯如纪
　　齐侯郑伯朝于纪者将以袭纪也小人隂险之情状岂不可畏哉
　　天王使仍叔之子来聘
　　求鲁而不见答故复遣聘也至于使仍叔之子则又以见王朝用人之谬矣古者公卿大夫之子必由于学俟其成徳逹材而后用之然必四十而后从政则其未仕之前所以涵飬而通练多矣周衰政教废失凡公卿大夫老不堪政即使其子代之不惟不出于成徳逹材之彦徃徃不待强仕之年如武氏子仍叔子之类以乳臭之童而任邦国之政即子产所谓未能操刀而使割也岂不缪哉此可爲后世取士用人者之戒矣
　　葬陈桓公城祝丘
　　秋蔡人卫人陈人从王伐郑
