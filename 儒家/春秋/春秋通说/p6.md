<!-- { "loadSidebar": true } -->
　　桓侯者桓公也侯字误也春秋之法五等诸侯殁皆称公縁臣子之心而尊之也故汉孔融爲郑康成立乡曰昔太史公廷尉呉公谒者仆射邓公皆汉之名臣又四皓有园公夏黄公潜徳隐耀世嘉其尚皆悉称公然则公者仁徳之正号不必三事大夫此即春秋书公之义也啖助谓蔡人请諡于王而加諡于本爵者妄矣
　　及宋人卫人伐邾冬十月朔日有食之
　　十有八年春王正月公防齐侯于泺公与夫人姜氏遂如齐
　　或谓公本与夫人俱至于泺而不书夫人者是必夫人尚有所惮不敢出防也使公能制之于始不与偕徃于齐岂有后日之祸不知桓公身为篡弑之贼天理絶矣尚何责以夫夫妇妇之道耶制于孽妇祸至杀身殆天夺之魄也书所谓从逆凶者桓公是已
　　夏四月丙子公薨于齐
　　公见弑于齐不言弑爲内讳也言薨于齐则弑自见矣
　　丁酉公之丧至自齐
　　秋七月
　　冬十有二月己丑葬我君桓公
　　春秋君弑不书葬者仇人当国或国内乱不得以成礼葬焉尔桓之书葬者仇人在齐而其国固无恙焉故得以成礼葬之也





　　春秋通说卷二
<经部,春秋类,春秋通说>
　　钦定四库全书
　　春秋通说卷三　　　　　宋　黄仲炎　撰庄公
　　元年春王正月
　　三月夫人孙于齐
　　谷梁子曰不言氏姓贬之也信斯言也则夫人前乎如齐与闻杀夫之事后乎禚之防祝邱之享显示宣淫之迹而书姜氏者独无贬乎曰春秋书其事即见其罪焉尔不必去氏姓以为贬也孙奔也奔而谓之孙内辞也臣子之于国恶不忍斥言之故婉其文焉奔而曰孙犹弑而曰薨之类皆内辞也然虽婉其文而未尝没其实故言孙以见奔不地以见弑垂戒之义明矣
　　夏单伯逆王姬
　　单伯鲁大夫尔左氏因见周有刘单遂以单伯为周大夫非也以左氏攷之列国大夫同姓氏者多矣如周有申伯郑亦有申侯楚亦有申舟鲁亦有申繻如卫有孔达宋亦有孔父郑亦有孔叔陈亦有孔寜摭此之类可以知鲁之单非周之单矣单伯逆王姬何以书王嫁女于齐而使鲁主之也鲁君见杀于齐君父之雠臣子不共戴天者也而为之主婚礼于衰绖之中无恩义之大者也然则王命辞乎曰君子不夺人亲而亦不可夺亲也王命使之夺人亲也鲁不辞而从命夺亲也本朝夏竦以父死河朔母丧未除遂辞使北之命其抗表云义不戴天难下穹庐之拜礼当枕块忍闻夷乐之音盖义得辞也
　　秋筑王姬之馆于外
　　谷梁子曰筑之外变之正也仇雠之人非所以接昏姻也衰麻非以接弁冕也其说似是而非也盖春秋之义以为筑之之为宜不若辞之之为正也
　　冬十月乙亥陈侯林卒
　　王使荣叔来锡桓公命
　　啖助谓王不称天者宠篡逆以黩三纲不能法天立道故去天以贬之信斯言也则孔子修春秋不但行法于诸侯大夫而禠夺其爵氏又将加讨于天王而禠夺其称号也不亦甚僭矣哉况桓之立四年天王使宰渠伯纠来聘五年使仍叔之子来聘八年使家父来聘此非宠篡逆以黩三纲不能法天立道乎而皆称天王也何独于追锡桓公命而去天以示贬哉若以去天示贬则每嵗正月所书之王不称天者岂皆贬哉此可以见其妄矣盖春秋称王称天王称天子者其义一尔若夫书其事即见其罪不以去天为贬也朱氏亦谓若称天王其罪自见
　　王姬归于齐
　　齐师迁纪郱鄑郚
　　徙其国邑人民曰迁盖取之也纪蕞尔国而齐师一旦取其三邑则其国不可存矣齐襄禽兽之行何止宣淫也哉弱之肉强之食是亦禽兽而已矣
　　二年春王二月葬陈庄公
　　夏公子庆父帅师伐于余丘
　　于余丘者犹咸丘祝丘中丘皆鲁邑也邑而伐之是谋动干戈于邦内也大夫始窃兵权终为国祸盖于翚庆父见之矣
　　秋七月齐王姬卒
　　冬十有二月夫人姜氏防齐侯于禚
　　左氏曰书奸也姜氏齐侯之丑行着矣然鲁庄独无罪乎人子虽无制母之理而妇人犹有从子之义诚庄公痛其父之死视齐为不共戴天之雠絶不与交则姜氏亦岂得无所感动而抑制其非哉主婚一事变仇雠为爱密易痛慼为懽庆其后与之同讨伐共田狩相与狎昵使姜氏安于故非而益甚焉者庄公之罪也序猗嗟之诗者谓庄公不能防闲其母为二国患殆未知姜氏北辕而庄公为之辟燕路也何止不能防闲也哉
　　乙酉宋公冯卒
　　三年春王正月溺防齐师伐卫夏四月葬宋庄公五月葬桓王
　　桓王之丧七年而后葬臣子之罪可见矣
　　秋纪季以酅入于齐
　　纪季度其国危请命于兄挈己邑而入于齐计出亡聊非窃邑叛君者比故不书奔叛然纪季不能辅佐其兄守死宗国而临难茍免先为自全之计以邑事雠使纪卒亡由纪季之先去也
　　冬公次于滑
　　谷梁子曰次止也欲救纪而不能也夫欲救纪者庄公恻隐之心仁之端也然而不能者牵于母氏之邪欲而惮齐之强也盖虽有是心而刚不足以行之也故孔子语仁必有勇刚毅近仁者于此可见矣
　　四年春王二月夫人姜氏飨齐侯于祝丘三月纪伯姬卒夏齐侯陈侯郑伯遇于垂
　　纪侯大去其国
　　春秋凡书诸侯失国出奔者名之郑伯突卫侯郑之类是也纪侯见迫于齐度不能保其国于是听其弟季以酅事齐而脱然去之非齐毁其宗庙不可曰灭非见逐于臣不可曰奔去而不知其所往故不可书所之之国而曰去其国焉其曰大者纪侯之名犹汉人褚大栾大尔春秋从失国之例而名纪侯岂谓之大去哉公谷二不以为名而以为大去者灭也不遗一人之辞也无义甚矣或曰纪侯迫于齐知国之不可保不待身辱民残亲见国家之覆而去之若纪侯者圣人所甚闵而贤之者也何以书曰不然昔郑子皮授子产政子产辞曰国小而偪子皮曰子善相之国无小盖言小国无不可为者使其能修德而明政任贤而使能内抚其民而人民懐之外睦其邻而四邻慕之虽有强暴莫能加己故纶邑一旅迄克祀夏甲楯五千终能霸越夫岂以国小为患哉若使其有德于民而不以其所养人者害人虽去之而民懐恋当如邠人从太王于岐山之下归者如市今纪侯咸无是焉迫于齐难不能自持徒耻于托诸侯且降齐也遂飘然长逝不知所往尔晋刘裕攻南燕或说南燕主超降超叹曰吾寜奋劎而死不能衔璧而生观纪侯之情亦若是而已矣然而絶先君之失社稷之守非可谓之善也故书曰纪侯大去其国以为不能自强其国者之戒焉
　　六月乙丑齐侯葬纪伯姬
　　纪侯急于去国虽其妻在殡而不暇葬焉可哀也已然伯姬吾女也吾不葬而仇人葬之吾非狼也哉
　　秋七月冬公及齐人狩于禚
　　五年春王正月夏夫人姜氏如齐师秋郳黎来来朝冬公会齐人宋人陈人蔡人伐卫
　　六年春王三月王人子突救卫夏六月卫侯朔入于卫秋公至自伐卫螟冬齐人来归卫俘
　　诸侯伐卫为纳朔也王人救卫不与朔也而朔卒入卫是诸侯敢于逆王命也诸侯敢于逆王命者贪卫寳之得也孟子曰未有仁而遗其亲者也未有义而后其君者也自仁义不立利赂公行于是天下始有叛君父党奸贼而不顾者焉其成宋乱立华督者为宋赂也其逆王命纳卫朔者为卫寳也然则徇利之习可不惧哉宋赂者鲁直取之宋故曰取郜大鼎于宋卫寳者齐取之卫而分之鲁故曰齐人来归卫寳
　　七年春夫人姜氏会齐侯于防
　　夏四月辛卯夜恒星不见夜中星陨如雨
　　恒星不见谓恒见之星不见也星或昼见或夜不见皆反常也夜中星陨如雨言众也汉永始二年二月癸未夜星陨如雨隋大定五年有流星数百四散而下亦雨之状也西汉志谓天象者皆隂阳之精其本在地而上发于天政失于此则变见于彼犹影之象形响之应声是以明君睹之而寤饬身正行思其咎谴则祸除而福至此即春秋书星变之义也
　　秋大水无麦苗
　　苗黍稷之苗也谷梁子曰麦苗同时也麦苗同时皆为大水所害故无麦苗秋无麦苗者周之秋夏之夏也
　　冬夫人姜氏会齐侯于谷
　　八年春王正月师次于郞以俟陈人蔡人
　　说春秋者一曰鲁将伐郕而次师以待援也一曰陈蔡将伐鲁而次师以待冦也以经考之前年伐卫纳朔之事鲁方与陈蔡同役而未有衅也安得陈蔡伐鲁哉其不为待冦明矣然鲁之俟陈蔡是必与陈蔡有期也与陈蔡有期而陈蔡不至何也曰鲁郕同姓之国也郕无罪而鲁伐之是不道之兵也期陈蔡以援不道之兵此陈蔡所以不至也虽然伐卫纳朔亦不道尔陈蔡何以从耶曰礼义之心人皆有之其所以失是心者或迫于势力而不能自持尔至于势力之所不迫则其理义之心未尝不存也当是时齐之力足以雄诸侯而鲁不逮也伐卫之事主谋者齐故陈蔡为齐役也伐郕之事主谋者鲁故陈蔡不为鲁役也陈蔡之为齐役者盖迫于势力而失其理义之心者也孟子所谓激而行之可使在山是也陈蔡之不为鲁役者盖势力有所不迫而理义之心未尝不存者也孟子所谓性善是也
　　甲午治兵
　　臧僖伯谓三年治兵入而振旅国之大事所宜讲也甲午治兵何以书曰以其将伐郕也夫兵以御冦非为冦也兵以卫民非疲民也伐无罪之国是为冦而己矣动无名之师是疲民而已矣为冦疲民而以治兵故圣人恶之而书也
　　夏师及齐师围郕郕降于齐师
　　其曰师及齐师者言其俟陈蔡不至而后挟齐之力以压郕也其不曰齐师降郕而曰郕降于齐师者见郕之自爲决择也盖鲁主围郕之谋则郕之所怨在鲁挟强齐之力而郕之所畏在齐此郕所以不降鲁而降齐也
　　秋师还
　　老子曰兵者不祥之器又曰师之所处荆生焉正使动必以义圣人犹且难之而况伐无罪之国哉正月暴师至夏围郕逮秋始还无故罢民三时不仁甚矣故圣人恶之而书也左氏载仲庆父请伐齐师公曰不可我实不徳齐师何罪罪我之由秋师还君子是以善鲁庄公而杜预遂以克己复礼称之过矣夫自度其力之不敌于齐而不敢争尔岂其情于愧讼也哉试使情于愧讼所谓困而后悔亦非不逺复之道也
　　冬十有一月癸未齐无知弑其君诸儿
　　齐襄之爲君也政令无常狎近羣小禽兽之行宣淫于国使贤人如鲍叔者知其将乱而去之此所以及于祸也
　　九年春齐人杀无知
　　公及齐大夫盟于蔇
　　公及齐大夫盟爲齐谋立君也为齐谋立君义也何以书恶其爲仇雠之国立君也或曰敌怨敌惠不在后嗣古之道也鲁雠齐襄也齐襄旣死而易世犹敌怨乎曰怨有浅深敌怨不在后人者怨之浅者尔若父母之雠不与共戴天虽易世不可忘也此义明则足以存天理厚人伦矣
　　夏公伐齐纳子纠齐小白入于齐
　　先儒或以子纠为兄如谷梁序子纠于小白之上是也或以小白为长如史称齐桓杀其弟以反国是也二者皆不可攷所可攷者小白徒手而入国人与之比子纠挟外兵以求纳不无逆顺之异然君死在殡而二子争国律以伯夷子臧之节皆罪而已矣
　　秋七月丁酉葬齐襄公八月庚申及齐师战于干时我师败绩
　　九月齐人取子纠杀之
　　小白子纠以争国相雠无两存之势小白立则杀子纠势也所以一人心防后患也齐人取子纠杀之何以书曰古之圣人行一不义杀一不辜而得天下不为也况推刃同气而得国者其可为乎小白旣立而子纠逃之亲亲之义可以无追矣取而杀之生窦之墟君子谓小白于是不仁矣后世人君惟汉惠帝之于如意为不可及焉
　　冬浚洙
