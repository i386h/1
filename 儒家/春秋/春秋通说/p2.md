<!-- { "loadSidebar": true } -->
　　春秋书大夫卒有二义焉一以明君臣之义一以见当时专用公族爲大夫之非明君臣之义者所谓教也明当时专用公族爲大夫者所谓戒也夫股肱之亏元首之痛也故君于卿大夫之丧比葬不食肉比卒哭不举乐三月之内裼衰以居不接吉事春秋以来礼废义薄至有卿丧未葬而君举乐如晋平公者矣故春秋卿大夫卒必书之惟弑贼出奔与夫黜免者则不书所以重人臣之终明君臣之义也若夫古者诸侯贡士于天子天子亲命之使还其国爲卿大夫盖以贤选也春秋列国之大夫惟取公族甚者如鲁三桓之子孙世执国政不复以贤选矣故春秋书公子公弟公孙叔仲季孙卒无他姓者所以见鲁专用公族爲大夫之非也使后之人君行其所教则遇臣有恩当不以土芥犬马视其臣矣用其所戒则任官惟贤当不以天位私于公族矣
　　二年春公防戎于潜
　　中国者五政之所加七赋之所养衣冠礼乐之所存也自古圣人分天下爲五服而以周索戒索辨其疆者非特人事亦天理也自周道衰王国无采薇之政诸侯无费誓之规于是以强陵弱以众暴寡列国既日寻于干戈彼亦起而承其遂乃畏其威而列于防者相继矣
　　夏五月莒人入向
　　入者以兵据其国都也左氏载定四年吴入郢吴子以班处宫是以兵据其国都也春秋纪兵之形十有二侵伐围入战败迁灭袭取城追其事虽不同然爲挟私逞忿无王命而专兵者罪一而已莒人娶于向向姜不安莒而归故莒人入向以姜氏还观向姜之不安其室是莒子不能正家道不行于妻子也不知自反而怒其姻国以兵入据之向之民何罪焉故书曰莒人入向忿兵也不能正家反已之所爲也
　　无骇帅师入极
　　观左氏载隐四年诸侯伐郑宋公使来乞师公辞之羽父请以师防之公弗许固请而行则隐之不能制其大夫可知矣然则无骇入极之师亦岂其君之命也哉春秋书无骇帅师翚帅师以见君弱臣强之祸此其始也书其事即见其罪矣不以去氏族爲贬也三皆以去氏族爲贬非矣翚他日弑隐公罪不容于死而得称公子者岂无贬欤
　　秋八月庚辰公及戎盟于唐
　　防戎非礼也盟戎非防也故春秋于此年书公及戎盟于七年书戎伐凡伯以归所以着要盟无信之不可恃也唐浑瑊与吐蕃防盟而栁浑计其必叛岂非有见于春秋之教哉
　　九月纪裂繻来逆女
　　冬十月伯姬归于纪
　　纪裂繻来逆女见纪侯之不亲迎也伯姬归于纪见伯姬之不待亲迎而行也纪侯之不亲迎是纪侯失夫之义也伯姬之不待亲迎而行是伯姬失妇之节也王通氏曰昏礼废天下无家道矣
　　纪子帛莒子盟于密
　　説纪子帛者一曰纪子君也帛其名也一曰裂繻之字也以书法攷之若是纪君之名则莒子何以不名若以爲裂繻之字则大夫不当加君盖纪子者纪君也帛文误尔或曰纪侯也何以称子曰滕侯也而亦称子盖时王黜之尔
　　十有二月乙卯夫人子氏薨
　　夫人卒称薨葬称小君尊之也尊夫人者尊君之敌也子氏者何也谷梁子谓隐妻是也盖周公武公娶于薛孝惠娶于宋自桓以下娶于齐是隐所娶犹宋女也春秋于隐元年书仲子必系之惠公所以别夫人子氏之爲隐妻也文四年冬十一月成风薨其眀年正月王使荣叔归含且盖死而后含之也隐元年之前而仲子旣死非今之子氏眀矣左氏因误以今之夫人子氏薨爲仲子薨遂以前年归爲豫凶事不亦诬哉平王虽昏弱亦何至归于未死之人乎必无是也夫人薨不地眀有常所也子氏之不书葬何也隐有逊桓之志不以成礼葬其妻也
　　郑人伐卫
　　三年春王二月巳已日有食之
　　春秋之世周道陵迟王纲圮坏于是谪见于天日爲之食故春秋书日食者三十六以明王者失道所致也可无畏哉何休以爲日有食之应一国一臣之事谬矣夫日光亏夺所关者大非君天下者何以当之李寻云日者众阳之长辉光所烛万物同晷人君之表也君不修道则日失其度晻昧亡光岂爲一国一臣之应哉善乎汉文帝二年十一月日食诏曰朕不能治育群生上以累三光之明令二三执政悉思朕之过失及知见之所不及以啓告朕及举贤良方正能言极諌者以正朕之不逮此盖庶几春秋之义也若夫宣帝以五鳯四年日食归咎于杨恽而诛之不亦何休之谬哉杜预以爲日食忌正阳之月尤非也书曰季秋月朔辰弗集于房瞽奏鼓啬夫驰庶人走夏之季秋非正阳月也未甞不以爲忌也诗十月之交朔日辛卯日有食之亦孔之丑周之十月夏之八月非正阳也而诗人丑之亦岂不以爲忌哉
　　三月庚戌天王崩
　　夏四月辛卯尹氏卒
　　尹氏王卿也书尹氏卒明世王卿也案尹氏自宣王幽王之时已居大臣之位故节南山之诗曰尹氏太师维周之氐常武之诗曰王谓尹氏命程伯休父至此当一再世而又告丧于鲁故此年书尹氏卒其后昭公二十三年又书尹氏立王子朝二十六年又书尹氏以王子朝奔楚是尹氏世执东周之政也夫执政大臣国命所寄不能公选天下之贤而使尹氏得世世居之盖其间必有弗克象贤者以坏法乱政此东周所以衰微也不惟周也鲁三桓晋六卿齐崔氏陈氏皆世其官以执国政卒成僣逆之祸春秋备书其事爲有国者之戒严矣哉
　　秋武氏子来求赙
　　庄十五年家父来求车书天王使而此不书使何也古者君在亮隂百官总己以听于冢宰三年平王崩桓王方立冢宰摄行军国之事故不得以王命书也礼丧无求赙况天子乎以天子不能治丧而求赙于诸侯以诸侯不能赙天子之丧而待于求君臣之义胥废矣
　　八月庚辰宋公和卒
　　诸侯生相徃来死相赴吊有朋友之义焉故春秋书外诸侯卒葬以见其恩且明易代也内曰薨外曰卒非异之也外诸侯薨而以卒赴者自执卑礼也故鲁史因之
　　冬十有二月齐侯郑伯盟于石门
　　癸未葬宋穆公
　　四年春王二月莒人伐杞取牟娄
　　戊申卫州吁弑其君完
　　春秋书弑逆之事不徒正名定罪而已盖使后世爲君父者明其爲祸之惨而谨戒之务絶其萌焉尔易曰臣弑其君子弑其父非一朝一夕之故其所由来者渐矣由辨之不早辨也左氏载卫州吁有宠于庄公而好兵公弗禁石碏谏而弗听旣而立桓公故州吁弑桓而代之立桓之见弑由庄之不早辨也骄其子而不教恣其弄兵而不禁虽恶物丑类天禀自出然习则生常其流逺矣爲人君父者可不戒哉
　　夏公及宋公遇于清
　　遇者邂逅相防于道涂之间者也诗曰邂逅相遇适我愿兮人之情也何以书曰古者诸侯行役以王事故不以相遇爲非春秋诸侯行役以私谋故以相遇爲罪
　　宋公陈侯蔡人卫人伐郑
　　州吁阻兵而修怨则伐郑者卫尔而首宋公者推宋公主兵且序爵也卫有弑逆之恶诸侯不加讨而反助其逞兵是党逆也党逆之君有不导其臣以逆者鲜矣他日宋督之祸非兆于此哉
　　秋翚帅师防宋公陈侯蔡人卫人伐郑
　　翚帅师助卫翚党逆也党逆之臣必自爲逆者也他日寪氏之变非兆于此哉
　　九月卫人杀州吁于濮
　　春秋书卫人杀州吁齐人杀无知有二义焉天子在上闻天下弑逆之贼而不能讨也于是卫齐之臣子愤而讨之以见天子之失刑也然州吁弑而卒杀于卫无知弑而卒杀于齐以见世虽丧乱而弑逆之人犹无所容其身也故曰作春秋而乱臣贼子惧
　　冬十有二月卫人立晋
　　卫公子晋者非有天子之命先君之传徒以卫人推而立之故卫人立晋言下人得置君也下人置君者大乱之道也后世如唐肃宗以平卢节度使卒遣使抚慰就察军中所欲立者授以旌节自是方镇废立出于士卒非卫人立晋之类乎
　　五年春公矢鱼于棠
　　矢鱼者射鱼也何以知其射鱼也观左氏载臧僖伯之谏其专及于搜田狝狩治兵振旅末云鸟兽之肉不登于爼皮革齿牙不登于器则君不射古之制也以是知其爲射鱼也隐于当时必驱役兵徒逺至于棠之地如韩愈氏驱鳄鱼文所谓选才技吏民操强弓毒矢与鳄鱼从事者是也然韩子志于除害而棠之役何爲哉恣情纵欲极于乐而已矣后世如秦始皇幸琅琊候大鱼出而射之汉武帝自寻阳亲射蛟江中皆鲁隐之爲也
　　夏四月葬卫桓公
　　秋卫师入郕
　　九月考仲子之宫
　　晋武帝追崇庶母宣太后或谓宜配食中宗臧焘建议曰春秋之义母以子贵故仲子成风遂称夫人经言考宫若配食惠庙则宫无縁别筑前汉孝文孝昭太后并系子爲号祭于寝园不配于髙祖太宗之庙义同春秋又汉立寝于陵其制非古宜逺准春秋考宫之义别建寝庙议者从之盖臧焘之论虽明庶母不得祔庙然以仲子成风遂称夫人与考宫爲礼则诬春秋矣春秋妾母之称夫人者自成风始盖上僣也仲子未甞称夫人也仲子之不称夫人者是隐公犹不敢以夫人称妾母也隐公不敢以夫人称妾母而亦不敢以妾母祔姑于是别宫以之自以爲得礼矣不知妾母之子爲君则得立别庙子祭孙止仲子虽是桓公之母然在隐公时桓未爲君岂得筑宫以祀之哉今隐公考仲子之宫而用备乐焉是犹僣夫人也臧焘之议但当言庶母于礼不祔庙不必以春秋书考宫爲得礼可也自此义不眀而后世人主溺于嬖妾之爱如宋武帝爲宣贵妃立庙都中亦以爲春秋所与岂不可恨也哉
　　初献六羽
　　献六羽言初者见前此僣用八佾今始杀而用六也虽始杀而用六然荐之仲子之宫则僣矣且六羽之杀止于仲子之宫而羣公之庙僣乐如故也何以知羣公之僣如故也子家羁谓昭公曰诸侯僣天子乆矣设两观乗大路朱干玉戚以舞大夏八佾以舞大武此皆天子之礼也以是知羣公之僣如故也
　　邾人郑人伐宋
　　螟
　　大田之诗曰去其螟螣及其蟊贼毛氏注云食心曰螟食叶曰螣食根曰蟊食节曰贼此四种皆蝗也观汉循吏治民有道蝗不入境则知蝗之爲灾非不道所致乎夫民火耕水耨终歳作苦禾稼垂成而虫蝗败之则饥馑流亡之祸至矣此春秋所以书也
　　冬十有二月辛巳公子彄卒
　　宋人伐郑围长葛
　　六年春郑人来输平
　　输者有所输也委送财币之辞也如左氏载晋饥秦输之粟是也郑人厚财币以求平于鲁故曰输平输者盖释怨争爲和好也释怨争爲和好美意也何以书盖郑方仇宋而求得志焉圜视列国如鲁之望者可与爲援而不可与争故来输平而非诚于爲迁善也
　　夏五月辛酉公防齐侯盟于艾
　　古者天子合诸侯故谓之防传云穆有涂山之防是也春秋诸侯始私相防盟矣盖上僣也
　　秋七月
　　冬宋人取长葛
　　七年春王三月叔姬归于纪
　　春秋内女爲诸侯之嫡夫人者则书其归余侄娣不书也伯姬归于纪则旣爲嫡夫人矣叔姬娣也何以书盖鲁不以叔姬爲伯姬之娣而以纪夫人之礼归之纪侯亦不以叔姬爲娣而以嫡夫人之礼纳之也辛伯曰内宠并后乱之本也故书
　　滕侯卒
