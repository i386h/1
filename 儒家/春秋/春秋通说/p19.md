<!-- { "loadSidebar": true } -->
　　卫孙林父之出其君罪不容诛矣然使衞侯无甚失徳国人与之虽百林父亦安能肆其逆哉按左氏卫侯戒孙文子甯惠子食皆服而朝日旰不召射鸿于囿二子从之不释皮冠而与之言弃信与礼他可知矣故师矌语晋侯曰良君将赏善而罚养民如子盖之如天容之如地民奉其君爱之如父母仰之如日月敬之如神明畏之如雷霆其可出乎夫君神之主民之望也若困民之主匮神乏祀百姓絶望社稷无主将安用之弗去何为天生民而立之君使司牧之勿使失性天之爱民甚矣岂其使一人肆于民上以从其而弃天地之性必不然矣故春秋书卫侯出奔齐岂不足为后世人君之明戒哉卫侯不书名杜预云从告文也
　　莒人侵我东鄙秋楚公子贞帅师伐吴
　　冬季孙宿防晋士匄宋华阅卫孙林父郑公孙虿莒人邾人于戚
　　防于戚谋定卫也卫孙林父出其君其罪大矣不令之臣天下所恶也今晋不能讨乃因以定之岂非列国大夫皆林父之辈同恶而相济欤
　　十有五年春宋公使向戌来聘二月已亥及向戌盟于刘
　　刘夏逆王后于齐
　　春秋十二王而逆后者二盖以非礼而书也祭公因外交而逆者也刘夏非卿而逆者也因外交而逆者不禀命于王也非卿而逆者轻母仪之道也
　　夏齐侯伐我北鄙围成公救成至遇
　　鲁国三军制于三家公室兵力不足故救成而不敢进也
　　季孙宿叔孙豹帅师城成郛
　　城成郛者名曰备齐其实城孟氏私邑尔假齐借口以遂其私欺君罔上之谋也然孟氏邑而叔季城之何也三家合为一体以弱公室也
　　秋八月丁已日有食之邾人伐我南鄙冬十有一月癸亥晋侯周卒
　　十有六年春王正月葬晋悼公
　　三月公防晋侯宋公衞侯郑伯曹伯莒子邾子薛伯伯小邾子于湨梁戊寅大夫盟
　　或谓鸡泽之防诸大夫与陈袁侨盟而曰诸侯之大夫此不曰诸侯者见晋悼虽使大夫任政而其精神犹足以制之故曰诸侯之大夫言有君也平公昏庸大夫直主中国之盟不复有君矣故不曰诸侯也是不然春秋凡出内大夫之名则书诸侯之大夫不出内大夫之名则不书诸侯之大夫也襄三年叔孙豹及诸侯之大夫盟二十六年豹及诸侯之大夫盟所谓出内大夫之名则曰诸侯之大夫是也湨梁之盟所谓不出内大夫之名则不曰诸侯之大夫是也皆所以见公室之防大夫强而任政也
　　晋人执莒子邾子以归齐侯伐我北鄙夏公至自防五月甲子地震叔老防郑伯晋荀偃衞甯殖宋人伐许秋齐侯伐我北鄙围成大雩冬叔孙豹如晋
　　十有七年春王二月庚午邾子牼卒宋人伐陈夏衞石买帅师伐曹秋齐侯伐我北鄙围桃髙厚帅师伐我北鄙围防九月大雩宋华臣出奔陈冬邾人伐我南鄙十有八年春白狄来
　　书白狄来者犹书介葛卢来之义也
　　夏晋人执衞行人石买秋齐侯伐我北鄙
　　冬十月公防晋侯宋公衞侯郑伯曹伯莒子邾子滕子薛伯杞伯小邾子同围齐
　　齐环数行不义陵虐鲁国晋平公帅诸侯讨之义也何以书曰晋平不能奉辞以讨齐徒围以重兵焚其四郭齐之民何罪哉然卒不得其服而止是以圣人恶而书之也杜预谓诸侯同心俱围齐故曰同围不知僖四年齐帅诸侯伐楚定四年晋帅诸侯侵楚时楚行不义而诸侯讨之亦不可谓不同心者矣而不以同伐同侵书也盖同围者经文围字略如同字重冩之误尔
　　曹伯负刍卒于师楚公子午帅师伐郑
　　十有九年春王正月诸侯盟于祝柯晋人执邾子公至自伐齐取邾田自漷水
　　昔申叔时谓楚子曰牵牛以蹊人之田而夺之牛牵牛以蹊信有罪矣而夺之牛罚已重矣以讨召诸侯而以贪终之无乃不可乎邾人党齐以伐鲁牵牛以蹊者也取邾田自漷水而夺之牛也盖晋暴而鲁贪也
　　季孙宿如晋葬曹成公夏衞孙林父帅师伐齐秋七月辛卯齐侯环卒
　　晋士匄帅师侵齐至谷闻齐侯卒乃还
　　闻丧不伐而班师事之至善者也何以书谷梁子曰君不尸小事臣不专大名士匄外专君命故非之也然则为士匄宜奈何墠帷而归命于介此説得之如公羊子云进退在大夫谬矣春秋之乱正在于人臣之无君故圣人恶而书之茍不以君命虽事之至善如士匄不伐丧者犹为有罪况不善者哉此义行而人臣之分得矣后世若隋髙颎将兵伐陈防陈有丧必请于文帝奉诏而班师斯亦庶几春秋之义也
　　八月丙辰仲孙蔑卒齐杀其大夫髙厚郑杀其大夫公子嘉冬葬齐灵公
　　城西郛
　　西郛内城也古者天子守在四夷天子卑守在诸侯诸侯守在四邻诸侯卑守在四竟今鲁襄惧齐而城西郛是又舍四竟而守内城可谓卑之甚矣孟子曰国家闲暇及是时明其政刑虽大国必畏之矣岂徒以城筑为固哉
　　叔孙豹防晋士匄于柯城武城
　　二十年春王正月辛亥仲孙速防莒人盟于向
　　夏六月庚申公防晋侯齐侯宋公衞侯郑伯曹伯莒子邾子滕子薛伯伯小邾子盟于澶渊
　　霸者合诸侯大率以强弱为尊卑而王爵废矣故齐侯爵也而处宋公之上薛与杞伯爵也而位莒子邾子之下岂非齐视宋为强薛视邾莒为弱因其强弱而先后之欤此与匈奴之俗贵壮健而贱老弱者不异矣
　　秋公至自防仲孙速帅师伐邾
　　蔡杀其大夫公子燮
　　左氏谓蔡公子燮欲以蔡之晋蔡人杀之书曰蔡杀其大夫公子燮言不与民同欲也盖其説有未尽者夫蔡公子燮欲去楚之晋是明于去舍之分者葢择能者百事之义也虽不同众而可以化众不合俗而可以变俗圣人乌得而罪之然其可罪者在于不知化众变俗之方尔蔡人习于事楚之久而非一旦所能夺也为燮之賛君者当以逆顺之理开道其国人如盘庚迁都必先敷其所谓心腹肾肠者虽人心始疑未有不终信也茍独持己见断以必行不能开道羣情使之勉听非取祸之道哉燮之见杀殆为是也春秋贱人犯上者书盗今杀燮者下之人尔不书盗而书蔡人何也盖蔡之大夫亦有与于杀燮者也
　　蔡公子履出奔楚陈侯之弟黄出奔楚叔老如齐冬十月丙辰朔日有食之季孙宿如宋
　　二十有一年春王正月公如晋
　　邾庶其以漆闾丘来奔
　　左氏谓邾庶其莒牟夷邾黒肱皆以地来奔求食而已不求其名故春秋皆名之以章其恶焉説者多从之而不知非圣人意也夫庶其牟夷黒肱窃邑叛君为盗贼穿窬之事彼何暇以书名史册爲愧哉而盗贼穿窬之辈亦何足以重辱君子之讥哉然春秋所以书者正以见鲁之罪焉耳当叛人窃邑奔窜使天下诸侯皆莫之容则盗贼穿窬之事当不禁而自絶今乃利其赂邑而招聚之则世之叛窃者复何所惮哉鲁以周公伯禽之国而为盗贼穿窬之渊薮盗所隠器与盗同罪是以圣人恶而书之非徒以责叛人也庶其牟夷黒肱者邾莒之大夫也惟大夫得食采邑故以邑奔非大夫不得以邑奔矣左氏以为庶其非卿以地来虽贱必书尤妄也春秋非大夫不名
　　夏公至自晋秋晋栾盈出奔楚九月庚戌朔日有食之冬十月庚辰朔日有食之曹伯来朝公防晋侯齐侯宋公衞侯郑伯曹伯莒子邾子于商任
　　二十有二年春王正月公至自防夏四月秋七月辛酉叔老卒冬公防晋侯齐侯宋公衞侯郑伯曹伯莒子邾子薛伯伯小邾子于沙随公至自防楚杀其大夫公子追舒
　　二十有三年春王二月癸酉朔日有食之三月巳已伯匄卒夏邾畀我来奔葬孝公陈杀其大夫庆虎及庆寅
　　陈侯之弟黄自楚归于陈
　　陈侯之弟黄出奔楚有千乘之国而不能容其弟也陈侯之弟黄自楚归于陈挟强楚之势以制其兄也天伦之灭至此极矣
　　晋栾盈复入于晋入于曲沃秋齐侯伐衞遂伐晋八月叔孙豹帅师救晋次于雍榆
　　鲁弱于齐而不能抗齐久矣豹岂不知之何待至雍榆而后止耶盖昔日鲁有齐患而晋为之合诸侯以围之晋有齐患鲁于义不容恝也于是出救晋之师以为名而已矣
　　已卯仲孙速卒
　　冬十月乙亥臧孙纥出奔邾
　　蘧伯玉曰不以道事君者其出乎
　　晋人杀栾盈
　　晋栾盈一奔臣尔非有兵柄在其手也当其奔楚之时平公为之再合诸侯于商任沙随以锢之而卒莫能制之也至于自楚奔齐自齐入绛使其君臣奔走举国骚动盖仅而后胜之此其故何哉主威衰夺政出多门卿大夫之间各为朋党韩赵范中行氏则与栾盈为仇魏献子及七舆大夫则与栾盈为党故栾盈之亡也由范宣子逐之其复入也由魏献子主之尔向使政由君出能正典刑羣臣同心以屏邪慝则安有奔亡复入如栾盈者哉平公不能知此区区率诸侯为锢栾氏之谋是犹寇在室庐而操挺刃以索诸路盖亦踈矣为人君者可不鉴哉
　　齐侯袭莒
　　二十有四年春叔孙豹如晋仲孙羯帅师侵齐夏楚子伐吴秋七月甲子朔日有食之旣齐崔杼帅师伐莒大水八月癸巳朔日有食之公防晋侯宋公衞侯郑伯曹伯莒子邾子滕子薛伯伯小邾子于夷仪冬楚子蔡侯陈侯许男伐郑公至自防陈鍼宜咎出奔楚叔孙豹如京师大饥
　　二十有五年春齐崔杼帅师伐我北鄙
　　夏五月乙亥齐崔杼弑其君光
　　齐崔杼自虚朾同盟专国柄者二十五年矣而其君终莫之疑也是以一旦动于恶焉易曰履霜坚冰至盖言顺也臣弑其君子弑其父非一朝一夕之故其所由来渐矣由辨之不早辨也圣人于易示其象于春秋着其事所以为后世人君之戒严矣
　　公防晋侯宋公衞侯郑伯曹伯莒子邾子滕子薛伯伯小邾子于夷仪
　　齐取朝歌者晋人之私憾也杼弑其君天下之大恶也今晋防于夷仪伐齐以报朝歌之役齐人以弑君説而遂释之是知有一已之私憾而不知有天下之大恶也昔者晋中行穆子围鼓鼓人或请以城叛穆子弗许曰或以吾城叛吾所甚恶也人以城来我独何好焉吾不可以欲城而迩奸所丧滋多乃杀叛人是不以已私欲而成人之叛也今晋平公以已私憾而成弑君之贼其亦异于穆子矣
　　六月壬子郑公孙舍之帅师入陈秋八月巳已诸侯同盟于重丘公至自防衞侯入于夷仪楚屈建帅师灭舒鸠冬郑公孙夏帅师伐陈十有二月吴子遏伐楚门于巢卒
　　二十有六年春王二月辛卯衞甯喜弑其君剽
　　孙林父甯殖逐其君衎而立剽十三年矣今甯喜复弑其君剽而纳衎视易置其君不如奕棋者何哉观衎之求复使与甯喜言曰茍反政由甯氏祭则寡人盖喜之弑剽而纳衎为政将由已故也其心本贪于专政其谋乃至于易君由此观之国有专政之臣其为君者危亦甚矣
　　衞孙林父入于戚以叛甲午衞侯衎复归于衞夏晋侯使荀吴来聘公防晋人郑良霄宋人曹人于澶渊秋宋公杀其世子痤
　　晋献公蔽于骊姬之防杀世子申生终其身莫之悔也宋平公惑于伊戾之谮致世子痤缢而死然徐悟其无罪也乃亨伊戾比晋献公之罪可末减矣而春秋必书杀世子者所以戒后世为君父者来谗贼以灭天性虽悔罪不能赎也可不谨哉汉武帝信江充之诬杀戾太子其后感悟因车千秋之言明太子无罪遂族灭江充且为归来望思之台以寓其悲伤之意然则何及哉使武帝甞攷诸春秋书宋平公杀世子痤之事知后悔之无益则当致察于太子未亡之日矣
　　晋人执衞甯喜八月壬午许男甯卒于楚冬楚子蔡侯陈侯伐郑葬许灵公
　　二十有七年春齐侯使庆封来聘
　　夏叔孙豹防晋赵武楚屈建蔡公孙归生衞石恶陈孔奂郑良霄许人曹人于宋
