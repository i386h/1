<!-- { "loadSidebar": true } -->
　　五年春王正月王使荣叔归含且赗三月辛亥葬我小君成风王使召伯来会葬
　　荣叔之赗成风犹宰咺之赗仲子也召伯会葬抑又甚矣
　　夏公孙敖如晋秦人入鄀秋楚人灭六冬十月甲申许男业卒
　　六年春葬许僖公
　　夏季孙行父如陈秋季孙行父如晋
　　春秋书内大夫出聘者其防有四有书以见简礼者有书以见謟礼者有书以见大夫专命者有书以见大夫私行者所谓简礼者公孙遂如京师叔孙得臣如京师之类是也诸侯不朝而使大夫聘也谄礼者季孙行父如晋继于公孙敖如晋之明年之类是也使币频烦而不知节也大夫专命者公子遂叔孙得臣如齐之类是也非君命而行也大夫私行者公子友如陈公孙兹如牟季孙行父如陈之类是也盖公子友以原仲之旧而兹行父以娶妇之故于是托君命以遂其私也
　　八月乙亥晋侯驩卒冬十月公子遂如晋葬晋襄公晋杀其大夫阳处父晋狐射姑出奔狄
　　闰月不告月犹朝于庙
　　自文公怠弃时政以闰月爲非常月而废告月之礼渐致其后虽常月亦不告矣此子贡所以欲去告朔之饩羊也
　　七年春公伐邾三月甲戌取湏句遂城郚
　　齐灵公与臧纥言伐晋臧纥对曰抑君似防夫鼠昼伏夜动不穴于寝庙畏人故也今君闻晋之乱而后作焉非防而何观鲁文公闻晋难而伐邾取邑是亦臧纥之所谓防者尔
　　夏四月宋公王臣卒宋人杀其大夫
　　戊子晋人及秦人战于令狐晋先蔑奔秦
　　案左氏晋襄公卒灵公少晋人以难故欲立长君故赵盾使士会先蔑如秦逆公子雍先蔑之使也荀林父止之曰夫人太子犹在而外求君此必不行不听旣而赵盾与大夫皆患穆嬴乃背先蔑而立灵公以御秦师故令狐之战先蔑奔秦大抵平其心以观天下之故则是非利害未尝不甚明一或锢于贪欲之私则如逐鹿者不见泰山矣观荀林父之戒先蔑者平心之言也故卒不能逃其所料惟先蔑之意在于觊觎立君之功而不暇择焉将以求福乃更得祸此可爲行险者之戒矣
　　狄侵我西鄙
　　秋八月公会诸侯晋大夫盟于扈
　　晋大夫者盖赵盾也赵盾夹辅幼君以靖晋国之难摄主齐盟使不失霸业可谓有功于国家者矣扈之盟何以书盖盾内专废置人主外专盟诸侯非人臣所得爲者此而不治则僭攘之祸接踵于后世矣汉史严延年劾奏霍光擅废立无人臣礼虽寝不报而朝廷肃然敬惮焉夫霍光辅汉功不细矣而延年至以无臣礼劾之汉史以朝廷敬惮称之岂非有得于春秋之义哉
　　冬徐伐莒公孙敖如莒莅盟
　　八年春王正月夏四月秋八月戊申天王崩
　　冬十月壬午公子遂会晋赵盾盟于衡雍
　　春秋大夫之专国者未有不外结强援以自固者也公子遂会晋赵盾盟于衡雍其奸谋可见矣
　　乙酉公子遂会雒戎盟于暴
　　伊洛瀍涧中原之近境而谓之雒戎者盖戎居其间也案左氏僖二十二年秦晋迁陆浑之戎于伊川宣三年楚伐陆浑之戎遂至于雒观兵于周疆盖成周伊雒之地徃徃皆戎居之故圣人恶而书之爲后世华戎杂处之戒也自此义不明而后世有因匈奴日逐之至而建南廷以安纳之如汉世祖者矣徙武都之氐以实关辅如魏太祖者矣此春秋之学所以不可不讲也
　　公孙敖如京师不至而复丙戌奔莒
　　观遂之专敖之恣则文公之不能制其臣可知矣
　　螽
　　宋人杀其大夫司马宋司城来奔
　　宋昭公立二年闲大夫之见杀者再奔者一或由强宗犯公室如前年穆襄之族帅国人以攻公杀公孙固公孙郑故书曰宋杀其大夫是也或以妇人奸国政如此年襄夫人因戴氏之族杀司马公子卬逐司城荡意诸故书曰宋杀其大夫司马宋司城来奔是也盖纪纲不立政权纷乱则君臣不能相保且仕于乱邦滥婴戮辱非君子见几之道也垂戒之义明矣大夫书官而不名史略文也
　　九年春毛伯来求金
　　夫人姜氏如齐
　　妇人归宁常事也何以书赵子曰无父母而归宁非礼也
　　二月叔孙得臣如京师辛丑葬襄王
　　公子遂如晋葬晋襄公叔孙得臣如京师葬襄王是夷天子于诸侯也况自文公即位以来王再遣使会僖公成风之葬今天王崩鲁不得不一报礼公孙敖将命而逃至于逾时然后叔孙再徃又在毛伯求金之后若有甚不得已者其爲慢上无君可见矣天王崩何以或书葬或不书葬盖周以葬期告鲁与鲁遣使会葬则书之不然不书也
　　晋人杀其大夫先都
　　晋灵公幼政在赵盾大夫死者三人由盾之专杀也
　　三月夫人姜氏至自齐晋人杀其夫夫士縠及箕郑父楚人伐郑公子遂会晋人宋人衞人许人救郑夏狄侵齐秋八月曹伯襄卒
　　九月癸酉地震
　　震动也地静爲常而动爲异也或谓震者战而非动如汉天鳯三年诏云地有动有震震者有害动者不害是震与动异也曰非也动甚爲战战生于动尔岂可岐而二之哉
　　冬楚子使椒来聘
　　案左氏范山言于楚子曰晋君少不在诸侯北方可图也于是出师以伐郑遣使以聘鲁以此见后代之边患未有不因制防之隳而肆其侮也书所谓无怠无荒四夷来王信矣哉
　　秦人来归僖公成风之襚
　　仲子惠公之嬖成风僖公之母也仲子系之惠公可也成风系之僖公何哉盖以仲子爲妻者惠公也故曰惠公仲子以母成风爲夫人者僖公也故曰僖公成风因仲子成风以见惠僖之过也然惠不能正家而乖庶嫡之分僖欲厚其母而不节以礼钧是二者则惠之过甚于僖矣衣服曰襚所以送死者成风旣葬五年而秦始归襚不及事矣此又以见秦人之失礼也
　　葬曹共公
　　十年春王三月辛卯臧孙辰卒
　　夏秦伐晋
　　此年秦伐晋成三年郑伐许昭十二年晋伐鲜虞皆脱人字如夏五阙月是也説春秋者皆云不称人狄之也抑不思春秋诸侯举无道之师以伐人者众矣孰非可狄者何独是耶宣二年秦伐晋犹此年伐晋也而以秦师书成四年郑伐许犹三年伐许也而以郑伯书定四年晋伐鲜虞犹昭十二年伐鲜虞也而以晋士鞅衞孔圉书何爲而不狄之哉此可以见其说之穷矣
　　楚杀其大夫宜申自正月不雨至于秋七月及苏子盟于女栗冬狄侵宋楚子蔡侯次于厥貉
　　十有一年春楚子伐麇夏叔仲彭生防晋郤缺于承筐秋曹伯来朝公子遂如宋狄侵齐
　　冬十月甲午叔孙得臣败狄于咸
　　经书败狄于咸犹书败狄于箕败狄于交刚者恶诈战也明中国不以信义服其心而区区挟诈以胜之也经书狄三有曰狄曰赤狄曰白狄未甞有所谓长狄者长狄之名起于左氏释咸之战云获长狄侨如于是公糓二传因之遂有横身九亩之説大而异之之论其后刘向又指以爲晋齐鲁三国篡弑之证可谓诬矣此圣人所以不语怪也
　　十有二年春王正月郕伯来奔伯来朝
　　二月庚子子叔姬卒
　　子叔姬者公之子未嫁者也卒而书者已许嫁而待以成人之礼也
　　夏楚人围巢秋滕子来朝秦伯使术来聘冬十有二月戊午晋人秦人战于河曲
　　季孙行父帅师城诸及郓
　　城其国邑宜无待于帅师也行父帅师以城诸郓何也歉于义也案庄二十九年城诸及防则知诸鲁地也襄十二年莒人伐我东鄙围台季孙宿帅师救台遂入郓则知郓莒邑也莒邑而鲁城之是城非其所有之地也城非其所有而虑莒必争于是乎将兵以徃焉故曰歉于义也其后城成郛至于帅师者盖惧齐之强犹有説也若城启阳虽鲁之地亦帅师而徃者盖欲务广地于封疆之外故借兵力以威其邻也是亦歉于义故也
　　十有三年春王正月夏五月壬午陈侯朔卒邾子蘧蒢卒自正月不雨至于秋七月
　　太室屋坏
　　书太室屋坏者明不当坏而坏也文公怠礼荒政不足以承宗庙之祀或者隂谴所形乎唐明皇将幸东都而太庙屋坏宰相宋璟苏颋以爲三年丧未终不可廵幸坏压之变天戒也请罢东廵德以荅至谴此即春秋书大室屋坏之义也
　　冬公如晋衞侯会公于沓狄侵衞十有二月己丑公及晋侯盟公还自晋郑伯会公于棐
　　自鲁仲遂及晋赵盾爲衡雍之盟而后文公倡衞郑以从晋凡公盟公会皆仲遂主之尔
　　十有四年春王正月公至自晋邾人伐我南鄙叔彭生帅师伐邾夏五月乙亥齐侯潘卒
　　六月公会宋公陈侯衞侯郑伯许男曹伯晋赵盾癸酉同盟于新城
　　垂陇之盟士縠主诸侯之盟新城之盟赵盾主诸侯之盟而不以士縠赵盾先诸侯者存君臣之分也
　　秋七月有星孛入于北斗
　　孛彗属也偏指曰彗光芒四出曰孛其言入于北斗者公糓所谓入于魁中是也
　　公至自会
　　晋人纳防菑于邾弗克纳
　　晋赵盾以诸侯之师八百乘纳捷菑于邾邾人辞曰齐出玃且长赵盾曰辞顺而弗从不祥乃还是过而能改也何以书曰不知其不可爲而爲之者过也防菑欲以庶夺嫡是非显然天下谁不知之盾亦自知之矣而虑其不能加诸人也于是借八百乗之力以压之旣而屈于邾人之言有终不可以势力劫者然后退听乌得爲改过而无罪哉
　　九月甲申公孙敖卒于齐
　　齐公子商人弑其君舍
　　凡嗣子即位逾年则称君未逾年则称子未逾年而称子者明先君殁未逾年縁孝子之心痛割方新不忍称君且嵗不二君也舍立未逾年而称君故春秋从而君之所以见舍之非礼焉尔亦犹宣十年齐惠公卒嗣子立未逾年而以爵通于诸侯故春秋亦从而爵之也若夫商人篡弑之恶则不待辨矣
　　宋子哀来奔
　　宋子哀者何宋君之子也春秋书君之子曰子如外书子纠子奚齐内书子般子野之类是父虽无道子不可以逃之也子而逃之失子之道矣宋子哀来奔其诸以昭公无道而逃之欤左氏曰高哀非也当以经爲断
　　冬单伯如齐齐人执单伯齐人执子叔姬
　　女嫁必待男乃行也子叔姬之嫁也不由逆妇而自归于齐失待男之义矣单伯送之尤非礼也齐人旣执单伯又执子叔姬是必齐以事怒鲁故执其使与其女以耻鲁尔左氏谓子叔姬者齐侯舍之母非也经未甞有他国自囚其国内之人而言执者岂得谓之舍母哉今叔姬称子盖子者时君之女方嫁齐明矣
　　十有五年春季孙行父如晋
　　三月宋司马华孙来盟
　　书司马华孙恶世卿也
　　夏曹伯来朝
　　齐人归公孙敖之丧
　　公孙敖弃君命而从已氏以自絶于其国罪之大者也今其卒丧皆书于经若不以罪去国者此可见君弱臣强虽大夫有大罪而罚不能加也
　　六月辛丑朔日有食之鼓用牲于社单伯至自齐晋郤缺帅师伐蔡戊申入蔡秋齐人侵我西鄙季孙行父如晋冬十有一月诸侯盟于扈十有二月齐人来归子叔姬齐侯侵我西鄙遂伐曹入其郛
　　十有六年春季孙行父会齐侯于阳谷齐侯弗及盟夏五月公四不视朔
　　视朔者朔日视朝也朔者一月之始也朔不视朝则一月废朝可知矣书夏五月公四不视朔以见文公自正月至五月废朝也
　　六月戊辰公子遂及齐侯盟于郪丘秋八月辛未夫人姜氏薨
　　毁泉台
　　公羊子曰泉台者郎台也先君爲之已毁之盖臆説尔若实是郞台而经何以谓之泉台乎左氏载有蛇自泉宫出入其国秋八月辛未声姜薨毁泉台葢鲁以泉台蛇妖所出而坏之也善乎鲁申繻有言曰妖由人兴也人无衅焉妖不自作人弃常则妖兴今文公不知脩德以弭之顾乃归咎于土木之无知而毁之岂不惑哉故书曰毁泉台言非胜不祥之道也
　　楚人秦人巴人灭庸
