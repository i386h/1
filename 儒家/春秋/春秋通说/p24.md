<!-- { "loadSidebar": true } -->
　　盗杀蔡侯申不言弑非其君也盖盗自他国至者也自他国至者盖刺客也春秋末世礼义不明俗习于乱故有在下之人好务勇侠以犯上爲能以轻死爲义至爲其主报仇他国如聂政荆轲之事者即春秋书盗杀蔡侯申之爲也左氏谓公孙翩逐蔡侯申射之而卒非也若翩是公族大夫春秋当书翩弑其君岂得谓之盗杀蔡侯哉
　　蔡公孙辰出奔吴葬秦惠公宋人执小邾子夏蔡杀其大夫公孙姓公孙霍晋人执戎蛮子赤归于楚城西郛六月辛丑亳社灾
　　春秋书亳社灾犹书宣榭火示不忘古也不忘古者怀贤尚徳之教也亳社者汤社也汤都亳故曰亳社社无屋而曰灾何也灾社木也古者立社必树所宜木如宰我谓夏以松殷以柏周以栗是也武王翦商而不去亳社者存先代兴王之制也自成汤距鲁哀时年代久逺社柏之丰大可知己一旦野燎煨烬故春秋重而书之亦犹思其人而爱其树之意也彼传者不得其义徒见汤社至周犹存遂曰亡国之社所以爲戒也徒见社无屋而言灾遂曰亡国之社屋之也屋之者不使受天阳也信斯言也则武王之于亳社旣存之以爲戒又蔽之使不受天阳则其防虑不亦过乎从传者之説甚非武王存亳社之美意与春秋书亳社灾之深意也
　　秋八月甲寅滕子结卒冬十有二月葬蔡昭公葬滕顷公
　　五年春城毗夏齐侯伐宋晋赵鞅帅师伐卫秋九月癸酉齐侯杵卒冬叔还如齐
　　闰月葬齐景公
　　礼丧不数闰其以闰月葬数闰也数闰短丧也
　　六年春城邾瑕晋赵鞅帅师伐鲜虞吴伐陈夏齐国夏及髙张来奔叔还防吴于柤秋七月庚寅楚子轸卒齐阳生入于齐齐陈乞弑其君荼
　　陈乞者齐之权臣也利于得权而易置其君故立阳生而弑荼也
　　冬仲孙何忌帅师伐邾宋向巢帅师伐曹
　　七年春宋皇瑗帅师侵郑晋魏曼多帅师侵衞
　　夏公防吴于鄫秋公伐邾八月己酉入邾以邾子益来鲁之君臣俛首以奉吴令鄫之防百牢输之惟谨尔何怯也至于恃其威力虐执邾君若虎豹之噬羊豕何壮也以是观之凡能屈己受辱甘爲人下者必其作威肆虐好爲人上者也
　　宋人围曹冬郑驷帅师救曹
　　八年春王正月宋公入曹以曹伯阳归
　　孟子谓王不待大霸必有大国曹伯阳不量力度徳而悦霸説于公孙彊以背晋而奸宋其速亡也宜哉
　　吴伐我
　　读春秋而知鲁之爲国始末三变焉鲁始受敌国之兵如战于郞战于奚而不言伐我西鄙者盖边鄙有备敌至则战故言战不言其伐也观左氏载奚之战先是齐人侵鲁疆吏来告公曰疆埸之事谨守其一而备其不虞姑尽所备焉事至而战又何谒焉以此知当时鲁之边鄙尚有素备也其后疆之备弛故敌兵得以乗之而春秋书曰伐我北鄙伐我西鄙然犹见邻敌之寇止爲边患而不能直造其国也今哀公之世如受吴齐之师则又不复云伐我北鄙伐我西鄙而直言伐我者以见其直造于我国都也夫使敌兵得逾越边鄙而直造其国都则其爲国可知矣汉世边备不讲故匈奴数爲边患然止边患而已不能控深入也至如苻秦之直抵淮淝吐蕃之变及渭桥始不可以边患言矣其犹吴伐我之谓哉
　　夏齐人取讙及阐
　　归邾子益于邾
　　鲁以不道肆虐于邾物极必反于是吴攻其国齐取其田不胜困挫乃始归邾子于邾易所谓不威不惩者小人也哉
　　秋七月冬十有二月癸亥伯过卒齐人归讙及阐九年春王二月葬僖公
　　宋皇瑗帅师取郑师于雍丘
　　取郑师者尽俘以归掩爲己有也不言败言取败可知矣
　　夏楚人伐陈秋宋公伐郑冬十月
　　十年春王二月邾子益来奔公防吴伐齐三月戊戌齐侯阳生卒夏宋人伐郑晋赵鞅帅师侵齐五月公至自伐齐葬齐悼公卫公孟彄自齐归于卫薛伯夷卒秋葬薛惠公
　　冬楚公子结帅师伐陈吴救陈
　　荆楚救中国者非能施徳也争诸侯焉尔吴季子所谓二君不务徳而力争是也
　　十有一年春齐国书帅师伐我夏陈辕颇出奔郑五月公防吴伐齐甲戌齐国书帅师及吴战于艾陵齐师败绩获齐国书
　　艾陵之战鲁挟吴以雠齐也而不书公者公与伐而不与战也一战败齐而吴益横矣鲁季孙曰小胜大祸也齐至无日矣命脩守备焉是徒知小胜大为国之祸而不知戎胜华为天下之祸也故当春秋之季政在大夫禄去公室齐田鲁季蹙狭自营舟中之人竞为敌国至于挟非类以鬭同侪遂使封豕长蛇之害横放于天下此仲尼所以犹三叹于管仲之功也孟子曰五伯者三王之罪人也今之诸侯五伯之罪人也今之大夫今之诸侯之罪人也盖于春秋见之矣
　　秋七月辛酉滕子虞母卒冬十有一月葬滕隠公卫世叔齐出奔宋
　　十有二年春用田赋
　　用田赋者计田以敛民财如汉灵帝时调民田每亩敛十钱之类是也自宣公初税亩则什取二矣至哀公时有二吾不足之叹于是以田赋之当时列国如陈辕颇为司徒亦赋封田以嫁公女有余以为已大器是亦于常赋之外以田敛之也夫为国者用之以道则寡取于民而有余用之不以道则多取于民而不足鲁未税亩以前岂其国不可为哉特其君臣侈欲不如后日之甚尔故仲尼谓冉有曰君子之行也度于礼施取其厚事举其中敛从其薄如是则以丘亦足矣所谓以丘亦足者犹言以井丘什一之制亦足也又曰若不度于礼而贪冐无厌则虽以田赋将又不足为人君者可不察哉
　　夏五月甲辰孟子卒
　　鲁语陈司败问昭公知礼乎孔子曰知礼孔子退揖巫马期而告之曰君子亦有党乎君娶于吴爲同姓谓之吴孟子君而知礼孰不知礼是陈司败亦以圣人党鲁昭而爲之讳也不知孔子谓昭公知礼者正未尝讳也凡人之于礼未必不知之而鲜能行之君娶于吴爲同姓而谓之吴孟子此岂不知礼者哉使不知礼则不谓之孟子矣陈司败不能察此而以圣人爲党不亦过乎观春秋书孟子卒则知昭公讳娶同姓谓非知礼不可也然知讳之而卒娶之则昭公不能行礼之罪自不可掩矣
　　公防吴于橐臯秋公防卫侯宋皇瑗于郧宋向曹帅师伐郑冬十有二月螽
　　十有三年春郑罕达帅师取宋师于嵒夏许男成卒公防晋侯及吴子于黄池
　　黄池之防吴霸诸侯而书先晋侯者存中国也
　　楚公子申帅师伐陈
　　于越入吴
　　吴以骤起之雄冯陵中国黄池之防遂霸诸侯然身未及还而越入其国兵败于郊太子爲虏不数年而越灭吴何其亡之骤也魏文侯问吴之所以亡于李克对曰数战数胜文侯曰数战数胜国之福也何故亡对曰数战则民疲数胜则主骄以骄主御疲民未有不亡者也故春秋书于越入吴以爲后世好战胜而亡国者之戒明矣哉
　　秋公至自防晋魏曼多帅师侵卫葬许元公九月螽冬十有一月有星孛于东方盗杀陈夏区夫十有二月螽十有四年春西狩获麟
　　春秋非灾异不书而书获麟何也先儒之説多矣曰文成致麟也曰麟爲作经之符也曰感麟见之非时而春秋爲之始终也然皆于狩获之防未竟焉夫麟王者之瑞也传云麟一角眀海内共一主也又其爲物至灵故贾谊吊屈赋云使麒麟可系而覊兮亦何异于犬羊言不可搏执也今麟之见乃爲鲁鄙田狩者所得是与熊豕豹鹿同出于罘罝弓矢捕击委顿之余故曰西狩获麟言麟以狩获厄之甚也王者不兴海宇分裂天之未欲平治天下此其证也当是时晋分于三卿齐归于田氏吴楚争霸诸侯而于越又窃乗其后周室之命去丧亡无几矣是以春秋之作始于隠者起周之不王终于麟者止周运之当厄也虽然人事之变至此极矣春秋之纪变于此备矣然亦不特爲麟而止也故以世变大略观之则始于无王终于无霸始于诸侯强终于大夫强譬诸风日凄草木黄落则隠桓而下之春秋也天地凛冽冰雪陵厉则定哀而上之春秋也或问孟子曰王者之迹熄而诗亡诗亡然后春秋作以诗攷之如卫郑齐秦风鲁僖颂皆春秋时列国诗也而曰诗亡何哉曰孔子作春秋盖在鲁定哀之世是时不复有诗矣非谓自隐始也先儒谓黍离降爲国风不复有雅故曰诗亡非也

　　春秋通说卷十三
