<!-- { "loadSidebar": true } -->
　　春秋于外诸侯卒凡赴告无大小悉书之一视同仁之义也左氏谓不书名未同盟也凡诸侯同盟于是称名故薨则赴之以名赵子非之曰岂有君薨在殡臣子正当创巨痛深之日乃忍称其君父之名哉又曰凡诸侯同盟名于防书朝防名于要约聘告名于简牍故于卒赴可得而纪此説得之攷诸春秋凡十人卒不书名皆当时并无朝防聘告事迹所以不知其名尔余皆有徃来事迹则知而名之然亦不必同盟但甞徃来亦书名也或曰成二年公及秦人盟而十四年秦伯卒不名十三年公防滕人伐秦而十六年滕子卒不名何也曰是与其大夫防盟尔非其君也非其君犹不知其名也
　　夏城中丘
　　易称设险守国而城中丘何以书盖城郭沟池虽有国者所必有而非古人所恃以爲固者也楚子囊城郢沈尹戌曰子常必亡郢茍不能卫城无益也古者天子守在四夷天子卑守在诸侯诸侯守在四邻诸侯卑守在四竟谨其四竟结其四援民狎其野三务成功民无内忧又无外惧国焉用城北魏朝羣臣请増京城世祖曰古人有言在德不在险屈匄蒸土筑长城而朕灭之岂在城也今天下未平方须民力土功之事朕所不爲故楚不以城郢而安魏不以城小而危是知春秋诸侯不修德政以爲结人心之本而区区倚城郭沟池爲固轻用民力者皆非也谷梁子曰凡城之志皆讥此説得之矣如近世城筑之患抑有甚焉者守牧之官类以治城郭爲能事徃徃悉取办于民力而声于人曰吾能不费县官而了此役也是以城堞虽美而政无以得民其不资寇者幸尔然则春秋之教其可以不明哉
　　齐侯使其弟年来聘
　　礼縁人情则诸侯之交于邻国宜有徃来聘问之礼也齐使弟年来聘何以书左氏云结艾之盟也盖爲郑人植党以仇宋也
　　秋公伐邾
　　冬天王使凡伯来聘戎伐凡伯于楚丘以归
　　王使至鲁而戎伐之是敢于蔑王章也戎伐王使而鲁不救是敢于藐共主也至于敢于蔑王章藐共主此所以爲东周之乱也
　　八年春宋公卫侯遇于垂
　　三月郑伯使宛来归祊
　　春秋诸侯相伐取地者多有之矣未有捐地以与人者也捐地与人以惩争利之习宜圣人必与也郑伯使宛来归祊何以书恶谲也盖郑方有宋之争而求得志焉顾已力之不能逞也则资鲁以助之惧鲁之不尽力也则归祊以饵之鲁受今日之饵则他日爲己役者宜不得辞焉此其用术殆与晋献公以璧马赂虞而假道伐虢者不异也然晋之力足以亡虢而取虞郑之力不足以亡宋而取鲁
　　庚寅我入祊
　　非其所有而取之非义也受人饵己而不知人之将役己非智也庚寅我入祊岂复有羞恶是非之心哉
　　夏六月己亥蔡侯考父卒辛亥宿男卒
　　秋七月庚午宋公齐侯卫侯盟于瓦屋
　　易曰履霜坚冰至盖言顺也其作始也简其将毕也必巨春秋之初有三国相与私盟而后有诸侯之参盟有诸侯之参盟而有诸侯之羣盟诸侯羣盟则天下有霸而无王矣
　　八月葬蔡宣公
　　九月辛卯公及莒人盟于浮来
　　不相信而后有盟不辨礼而后公及大夫盟莒人者大夫也
　　螟
　　冬十有二月无骇卒
　　九年春天王使南季来聘
　　据周礼有天子聘问诸侯之礼而与诸记传不合谷梁子曰聘诸侯非正也言天子不当聘诸侯也左氏载晋叔向云明王之制使诸侯歳聘以志业间朝以讲礼盖聘朝者皆诸侯事天子之礼尔戴礼聘义天子制诸侯比年小聘三年大聘亦是使诸侯交聘而非天子聘诸侯也当周之盛时诸侯未相吞并而四方之国固多矣若如周礼所称天子必时聘以结诸侯之好殷頫以除邦国之慝间问以谕诸侯之志归脤以交诸侯之福贺庆以賛诸侯之喜致禬以补诸侯之灾则频歳之间当尽出王朝之士使奔走于四方亦恐不暇给也又案左氏僖二十四年宋成公如楚还入于郑郑伯将享之问礼于皇武子对曰宋先代之后也于周爲客天子有事膰焉有丧拜焉盖膰焉者即归脤也王室归脤乃是賔先代之特礼岂例用于诸侯哉举此一事他可知已汉承秦灭学之后五经立博士皆有师授独周礼晩出王莾时刘歆爲国师始建立其间容有可疑者故不得不以诸传记爲定也或谓古者天子尚有聘士之礼如汉世用羔鴈元纁蒲轮玉帛下聘岩穴之布韦者况诸侯乎曰不然此爲有道者屈故以特礼聘召之非以时聘问也当春秋之世诸侯僣礼窃权蔑视王室纵不能讨而反加聘问焉以上谄下乱之道也故书
　　三月癸酉大雨震电庚辰大雨雪
　　周之三月夏之正月也阳气未力而震电若盛阳之月雷雨旣动而雨雪若凝隂之时况大而非常则隂阳之错缪甚矣春秋书之以眀当时人事乖戾皇之不极至于干隂阳而召灾异者如此其影响也有国家者可无畏哉
　　挟卒
　　无骇翚挟之不称族氏何也赵子曰隐不爵命大夫是也或谓隠桓之世大夫多不称族氏盖未命于天子者也未命者犹有待于命也庄以后大夫皆世爲之不待命于天子而称族氏矣不知隐桓之时亦岂待天子之命耶
　　夏城郞秋七月冬公防齐侯于防
　　十年春王二月公防齐侯郑伯于中丘
　　夏翚帅师防齐人郑人伐宋六月壬戌公败宋师于菅鲁之君臣悉力以翦宋者盖爲郑役也爲郑役者盖为郑人归祊之利也
　　辛未取郜辛巳取防
　　左氏工于载事而谬于释经其叙郑师入郜辛未归于我庚辰郑师入防辛巳归于我未爲不得其实至谓郑庄公以王命讨不庭不贪其土以劳王爵爲得正之体何其无识之甚哉郑庄者当时诸侯之至奸黠者也爲王卿士而际王室之衰徧视侯国如齐鲁宋卫之君皆庸琐不足以有爲也于是奋其诈力隂有霸诸侯之志方宋人伐郑围长葛而取之郑庄乃待之以不校岂眞不校也哉正兵法所谓鸷鸟将击必敛其翼当不校之时莫非深爲计之日也故其始以祊田饵鲁而鲁辄附之因鲁连齐而后用师于宋以泄已忿焉于王命乎何有旣败宋师而求逞其所大欲者未已也于是又取宋二邑以与鲁揜人之有而爲己惠旣以报鲁又将以终役鲁尔其与晋文公分曹卫之田以赐宋人使之纳赂于齐秦而借以济城濮之师者同一诡道也春秋方恶其谲而左氏乃以正之体称之岂不悖哉然春秋不书郑归郜防而以鲁自取爲文者眀鲁隐之贪也贪得于外而不知丧身之祸伏于萧墙也
　　秋宋人卫人入郑
　　宋人蔡人卫人伐戴郑伯伐取之
　　宋殇不惩其败而兴伐戴之师郑庄必乗其敝而收取戴之利盖成宋殇之祸者在好兵稔郑庄之恶者在用谲
　　冬十月壬午齐人郑人入郕
　　伐宋入郕入许皆郑爲谋主而书首齐者郑推齐主兵也
　　十有一年春滕侯薛侯来朝
　　古者诸侯有因相见无私相朝何谓因相见古者诸侯旅见于京师与羣至于方岳行役以王事而因得以相见也自周辙旣东天子无廵守方岳之事诸侯无朝觐京师之礼于是弱爲强所制小爲大所役而后有私相朝者矣如鲁之类弱于齐晋则畏事齐晋而朝齐晋滕薛杞邾之类弱于鲁则畏事鲁而朝鲁故春秋书诸侯来朝与公如他国者皆所以见其慢上行私非礼焉尔三传妄以诸侯相朝爲得礼而世儒多从之不知诸侯之职爲天子守民社者也寜有天王在上而诸侯非奉王命而荒弃民社以朝事敌己之国哉
　　夏公防郑伯于时来秋七月壬午公及齐侯郑伯入许冬十有一月壬辰公薨
　　左氏载羽父请杀桓公将以求大宰公曰爲其少故也吾将授之矣羽父惧反谮公于桓公而弑之盖隐之祸隐之自取也夫天下之恶一也乱臣贼子譬诸蝮蛇无徃而不螫也人望而疾之岂必其螫己哉隐有逊桓之志而翚请杀之絶人兄弟之亲此其用谋何减蝮螫使隐公于此亟谋诛翚而逊国于桓则虽夷齐之让无以加矣不知虑此而坐遭反噬故曰隐之祸隐之自取也苏轼氏引秦氏论此谓李斯闻赵髙废立之谋非其本意初惧防恬之夺其权故勉而听髙使斯闻赵髙之言召百官陈六师而斩之其有徳于扶苏岂有旣哉何防恬之足忧释此不爲而具五刑于市非下愚而何信矣隐之纵翚犹斯之听髙也而皆不免焉故太史公曰爲人君而不知春秋者前有谗而不见后有贼而不知此之谓也爲内讳故不言弑眀臣子之义痛悼其君父而不忍言也然不曰薨于某寝某宫则弑自见矣其不书葬者公谷谓君弑贼不讨不书葬非也蔡景许悼弑而贼未讨皆书葬也盖不书葬有二或仇人当国或国内乱不以礼葬之与在外之国方有变虽葬而不暇赴故不书尔隐之不书葬仇人当国不以礼葬之也是皆摭其实而已矣
　　春秋通说卷一
　　钦定四库全书
　　春秋通説卷二　　　　　宋　黄仲炎　撰桓公
　　元年春王正月
　　古者嗣君逾年而后改元者盖君丧在殡縁臣子之心不忍遽改且先君之终年不可爲嗣君之元年也故虽以臣弑君弟继兄如桓公者亦必逾年而后改元鲁史载之故孔子述之爲万世训眀矣是以秦汉而下皆由之虽汉安帝继殇帝亦终延平而爲永初桓帝继质帝亦终本初而爲建和唐宣宗以叔继侄亦终防昌六年而爲大中独本朝太祖以开宝元年十月上僊太宗嗣位是年十二月改爲太平兴国元年异乎逾年改元之义盖当时必有其故而史或阙之不然岂当时宰相如薛居正沈伦卢多逊辈不攷诸春秋也哉
　　公即位
　　书公即位言非礼也古者旧君旣殁嗣子必以君命即位于柩前如尚书顾命成王崩康王麻冕黼裳尸天子位大诰诸侯讫王乃释冕服反丧服盖君臣父子之义于此两得焉即王者之事可以知诸侯之事矣鲁之隐庄闵僖成襄皆合此礼故春秋不复以即位书之若夫桓文宣成昭旣于君薨之日立爲君矣又复于明年歳首行即位之礼以夸于众执丧而冕此春秋所以书也三传者不得其説妄以爲摄不书文姜出不书乱故不书公出不书是何多岐也又谓继故不书继正则书之至于继故而书者则曰此成其志焉尔旣以书爲善又以书爲恶使观春秋者何所攷信哉故曰例穷而无以通之而曲爲之解是也胡氏亦惑于其説谓国君逾年改元而后行即位之礼何其未之思也夫即位与改元事体不同国不可旷时无君岂待逾年也哉如乙丑成王崩癸酉康王即位相去才九日尔若君薨嗣君未立必待逾年改元之后则何以系民人之望絶窥伺之萌哉至疑丧服不可入庙则以爲冢宰摄行朱氏因之又爲权宜借吉之説皆失之矣
　　三月公防郑伯于垂
　　陈恒弑其君孔子沐浴而朝告于哀公曰请讨之明上无天子而天下有弑逆之贼而列国之君大夫皆所当愤疾而讨之也使列国之君大夫皆有愤疾而讨之之心则弑逆之人当无所容于世而其祸息矣惟当时列国之君不惟不能疾之又爲其党与以成之如郑庄防于垂以定鲁桓四国防于稷以立宋督而后乱臣贼子之祸始接踵于天下矣故春秋书公防郑伯于垂公防齐侯陈侯郑伯于稷以成宋乱明党逆之罪以教天下后世治乱臣贼子之狱者必治其党也治其党则爲恶者孤矣故曰作春秋而乱臣贼子惧
