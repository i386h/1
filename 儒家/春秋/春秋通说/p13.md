<!-- { "loadSidebar": true } -->
　　戴礼明堂位谓成王以周公为有勲劳于天下于是封周公于曲阜地方七百里革车千乗命鲁公世祀周公以天子之礼乐是以鲁君孟春乗大路戴弧韣旂十有二旒日月之章祀帝于郊配以后稷天子之礼也末言鲁相传久矣君臣未甞相弑礼乐政俗未甞相变也此皆汉儒夸语尔鲁弑三君初税畆作丘甲政逮于大夫岂得为君臣未甞相弑礼政未甞相变哉即此观之则前所言成王以天子礼乐赐周公而鲁公得用之皆不足信矣程氏说易之师有曰居周公之位则为周公之事由其位而能为者皆所当为也岂有为人臣所当为之事而可用人臣不得用之礼乐哉盖当周衰之时诸侯天子非一国矣齐桓欲封禅晋亦郊鲧鲁郊祀后稷以配天皆礼也圣人以为书之不可胜书故特举其非时灾变卜不从者并为后世戒也所谓非时者礼曰三王之郊一用夏正孟献子曰郊祀后稷以祈农事也故啓蛰而郊郊而后耕盖啓蛰之时则夏正建寅之月周之三月也经无书三月郊者盖得时则不书也其以四月五月九月郊则书之所谓灾变者郊牛之口伤鼷防食牛角牛死之类是也然则何以或言牛或言牲礼养牲必在涤三月先郊之三月卜牛得吉而养之三月始成牲也故经于正月则书牛如宣三年正月郊牛之口伤改卜牛牛死乃不郊之类是也正月牛方在涤未得为牲也于四月则书牲如僖此年夏四月四卜郊不从乃免牲之类是也牛在涤三月已成牲也所谓卜不从者礼百神之祭不卜而郊独卜以其最大也卜之道三卜当郊之月上辛中辛下辛尔孙觉谓月三旬之辛是也过乎三卜则非礼矣天心不享故卜不从也三望者先儒谓分野之星非也虞典称望秩于山川楚昭谓江汉睢漳楚之望也而未甞及分野之星也礼天子祭天诸侯祭土天子有方望之事无所不通诸侯山川凡不在其封内者则不祭鲁之三望必有出乎封域之外者故悉数之也
　　秋七月冬伯姬来求妇
　　昔伯姬来朝其子是子未为君而挟之以朝也今伯姬来求妇是婚非使币而茍焉以成也其悖礼甚矣
　　狄围衞十有二月衞迁于帝丘
　　春秋书迁有二义曰某人迁某者恶在迁之者也其曰某迁于某者恶在自迁者也自迁者犹可以无迁也夫国无小道用之则存不道用之则亡传曰诸侯有道守在四邻夫何迁之有不知出此而惟偪是畏惟地利是择偪者无已则迁者亦将无已是徒勦民而已非善为谋也周有西戎之难以东迁而遂衰楚有羣蛮之叛以不徙而复振故经书衞迁于帝丘其垂戒于后世明矣
　　三十有二年春王正月夏四月己丑郑伯防卒衞人侵狄秋衞人及狄盟冬十有二月己卯晋侯重耳卒三十有三年春王二月秦人入滑齐侯使国归父来聘夏四月辛巳晋人及姜戎败秦师于殽
　　秦穆公违忠臣之谏而动无名之师千里袭人不知人之得乗其后匹马只轮殄灭无反春秋诸侯用兵之谬未有如秦之败于殽者也然晋之败秦亦有三罪背惠一也君丧在殡而主乎战二也兵以诈胜三也晋文公之得国也秦纳之其败楚也秦助之其防诸侯也秦无役之不与焉是秦施德于晋也围郑之役秦背晋而盟郑子犯请击之公曰不可微夫人之力不及此是文公之深德秦也文公即世虽敌惠不在后人而先志可忘乎礼丧不贰事有服金革而无避者盖以宼在门庭国之存亡所系也鲁伯禽服丧之日徐夷并兴东郊不开事势廹切而征筑同举此盖有不可一朝居之患不得已而然者秦师之袭郑也孟明闻郑有备曰围之不可攻之不克遂灭滑而还是秦自灭滑无关晋事且秦既旋师而晋之疆埸固无恙也非有背君父之丧无臣子之慼也春秋之法凡兵以诈胜者曰败某师秦师还晋及姜戎要击之盖姜戎素居西戎谙熟秦事上下山阪技与秦同于是借为犄角出其不意扼之于殽陵险隘之间虽幸而胜秦非用兵之正者矣或曰襄公欲绍文之业不得不借强秦以立威强秦败则列国不敢侮矣故先轸曰一日纵敌数世之患也且兵贵竒胜圣人恶之何哉曰春秋正其谊明其道而已矣功利不与也夫兵以竒胜者孙武之术岂圣人之教哉
　　癸巳葬晋文公狄侵齐公伐邾取訾娄秋公子遂帅师伐邾晋人败狄于箕冬十月公如齐十有二月公至自齐
　　乙巳公薨于小寝
　　小寝非正也男子不絶于妇人之手以正终也
　　陨霜不杀草
　　经书陨霜二一曰陨霜不杀草一曰陨霜杀菽盖周之十二月夏之十月也霜当杀草而不杀草异也周之十月夏之八月也未当陨霜而杀菽亦异也
　　李梅实
　　李梅冬实物反常矣
　　晋人陈人郑人伐许

　　春秋通说卷六
<经部,春秋类,春秋通说>
　　钦定四库全书
　　春秋通说卷七　　　　　宋　黄仲炎　撰文公
　　元年春王正月公即位二月癸亥日有食之
　　天王使叔服来防葬
　　桓王崩七年而后葬见诸侯不恤天子之丧也僖公以夏四月葬而王使叔服先二月至鲁见天子急于奉诸侯之丧也冠屦倒置至此极矣
　　夏四月丁巳葬我君僖公
　　天王使毛伯来锡公命
　　天子锡诸侯者三诸侯终丧入见则有锡如礼所谓丧毕以士服见天子已见赐之黻冕圭璧然后归是也诸侯嵗时来朝则有锡如诗所谓君子来朝何锡与之虽无与之路车乗马又何与之元衮及黼是也能敌王所忾则有锡如诗所谓彤弓弨兮受言藏之我有嘉賔中心贶之钟鼓旣设一朝飨之是也鲁桓以簒弑得国王不能讨更追锡之王之失道甚矣若夫文公成公皆非终丧入见与嵗时来朝敌忾而献功者而王锡命之是恩礼之妄施也
　　晋侯伐卫
　　左氏载晋文公之季年诸侯朝晋卫成公不朝故襄公旣祥使告于诸侯而伐卫先且居曰效尤祸也请君朝王臣从师晋侯朝王于温经不书朝王而书伐卫者朝王正也伐卫不正也春秋之纪事爲戒而已矣故书其不正者不书其正者也伐卫之爲不正何也不务德而务兵也
　　叔孙得臣如京师
　　卫人伐晋
　　卫人以小加大不量力也
　　秋公孙敖防晋侯于戚
　　鲁以公孙敖防晋侯政在大夫也
　　冬十月丁未楚世子商臣弑其君頵
　　唐太子受春秋于率更令郭瑜至楚世子商臣弑其君喟然废卷曰圣人垂训何至此耶瑜曰孔子作春秋善恶必书故商臣之罪千载不灭曰然所不忍闻愿读他书呜呼此不特太子不知春秋而郭瑜所对亦岂知春秋者哉世有不辨五音而借听于聋者太子之于郭瑜是也夫乱臣贼子有内蓄奸谋外务掩覆如晋盾许止之类固以书名史册爲惧矣若其直情径行敢犯大恶如楚商臣者即枭獍蝮蜥惟噬囓是逞何暇惧夫千载不灭之名哉然春秋所以书者正以明其爲祸之惨使世之爲君父者知所谨戒以务絶其萌焉尔易曰臣弑其君子弑其父非一朝一夕之故其所由来者渐矣由辨之不早辨也楚商臣之祸由楚子頵之不早辨也楚子頵之不早辨何也夫爲世子立师傅是世子之德所待以成者也师傅之邪正而世子之善恶分焉故世子与正人居不能不正犹生长于齐而不能不齐言也与不正者居不能无不正犹生长于楚而不能不楚言也商臣蠭目而豺声固爲忍人然观其一日弑逆之事皆出其师潘崇之谋则其平日之所见闻薰染者可知矣是则商臣之恶不得专爲气质之咎也师傅非人而君不早辨此乱之所由作欤呜呼使郭瑜而知此必足以袪世子之惑矣
　　公孙敖如齐
　　二年春王二月甲子晋侯及秦师战于彭衙秦师败绩秦穆公反自殽陵悔过自誓未几寻怨再致彭衙之衂是虽悔其非而未甞改也悔而不改何取于悔哉晋襄得志于殽可以已矣当秦兵再至则脩文告以郤之若鲁展禽所以犒齐师者秦必愧而反矣不此之图而逞志于再战是则晋襄之罪也盖秦穆愤于败而不能平晋襄狃于胜而不能屈血气用事而无理义以飬其心终于稔怨结仇黩武残民而已春秋书秦晋之战所以爲世之不能惩忿窒欲者之戒严矣哉
　　丁丑作僖公主
　　糓梁子云丧主于虞吉主于练作僖公主后也是不然春秋书作者剏始也如作丘甲作三军盖前此未有而今始剏也礼虞主用桑练主用栗其状正方其寸尺则有天子诸侯之异作僖公主必有越乎常度者故书也
　　三月乙巳及晋处父盟
　　夏六月公孙敖防宋公陈侯郑伯晋士縠盟于垂陇晋士縠会盟诸侯晋政在大夫也
　　自十有二月不雨至于秋七月
　　僖公三时不雨必特举三首月此则歴时而数何也盖僖三十三年间久不雨才一见而已故详言之文十八年闲久不雨者凡三见焉故从省文也糓梁子以爲闵雨不闵雨者妄也
　　八月丁卯大事于太庙跻僖公
　　大事于太庙者吉禘也未除丧而吉禘非礼也其不曰吉禘而曰大事者禘者审谛昭穆之谓也今行逆祀跻僖于闵上以臣先君故不得云禘也以此垂戒而后世犹有以恭陵而在康陵之上先后相逾失其次序如东汉之君者
　　冬晋人宋人陈人郑人伐秦
　　公子遂如齐纳币
　　使大夫纳币礼也何以书或曰恶居丧而图婚也是不然案鲁以此年十一月当除丧若纳币在十一月以前则爲丧娶在十二月则否今春秋槩以纳币系于冬时之下不明其爲十一月与十二月者则知圣人所恶不在丧娶矣或又谓若使纳币在十二月丧事甫毕而遽图婚亦有所未安者是亦不然鲁人有朝祥莫歌者子路笑之孔子曰由尔责于人终无已夫圣人酌人情之平不应旣除丧而更以丧娶爲罪也然则何以书赵子谓婚礼不当使公族贵逺嫌也故鲁公子遂宋公孙寿纳币然后书之
　　三年春王正月叔孙得臣会晋人宋人陈人衞人郑人伐沈沈溃
　　夏五月王子虎卒
　　外诸侯之大夫卒必有赴于鲁者而经不书不以大夫同于诸侯也王朝之卿卒赴则书尊王朝也
　　秦人伐晋秋楚人围江
　　雨螽于宋
　　春秋书外国之灾有因吊问而知之者有闻而知之者宋大水公使吊焉是因吊问而知之者也六鹢退飞陨石雨螽之类非吊问也特闻而知之尔雨螽者自上而下者也如汉建武中陈留雨糓如稗实隋大定中京师雨毛如马尾者皆自上而下也物自上而下者异也雨螽爲甚矣
　　冬公如晋十有二月己巳公及晋侯盟
　　晋阳处父帅师伐楚以救江
　　城濮之役晋车七百乗辅以宋齐秦三大国之师盖仅而胜楚今以一大夫将偏师而伐之何易欤此非晋之君臣敢于易楚也盖其意谓楚方围江而吾不能救则无以爲盟主必救之而惮于合诸侯于是姑出偏师以存救江之名而已故阳处父之师不径以赴江之急而迂其途以抵方城之外于是号于人曰吾伐楚所以救江也且自秋围江而晋逮冬遣救兵由他道迟徊数月闲楚师已下江城久矣夫非有救患分灾之实而窃其名以欺天下不忠莫甚焉
　　四年春公至自晋
　　夏逆妇姜于齐
　　逆妇而不言逆者之名盖防者也古者冕而亲迎犹以爲轻春秋诸侯但使卿行已非礼矣况防者乎王通氏曰婚礼废天下无家道矣
　　狄侵齐秋楚人灭江晋侯伐秦衞侯使寗俞来聘冬十有一月壬寅夫人风氏薨
　　成风僖公之母庄公之嬖也死而称夫人葬而称小君所谓并后耦嫡乱之本也惠公仲子亦以妾乱正也而不称夫人是当时犹不以夫人称之也今以夫人称成风则已甚矣或曰子爲君而不得尊其母可乎曰爲人子以所当得者加于其亲而亲安之则孝在是矣茍以其所不当得者加于其亲使其亲无以安之可谓孝乎
