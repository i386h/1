<!-- { "loadSidebar": true } -->
　　三月公至自齐居于郓
　　昭公虽出奔而春秋每歳必书公之所处者存君也存君者天地之大义也故范氏唐鉴用春秋之法削武后纪而系之中宗垂教戒于万世严矣
　　夏公围成
　　成内邑不附公而围之宜也何以书按襄十五年齐侯伐我北鄙围成公救成至遇盖成边于齐而齐所欲取者也今昭公在齐而齐因借之以取成谓鲁侯名位犹足以加成而成可必得也不知三家者方合党以去其君而成爲孟氏私邑举其邑之人知有孟氏而不知有鲁君者非一日矣故成爲孟氏死守以抗昭公如吠尧之犬自爲其主岂复可以逆顺之理化之哉故书公围成见爲人君而失政之久者虽其国人犹敌国也
　　秋公防齐侯莒子邾子伯盟于鄟陵
　　季氏逐其君当时列国如齐宋卫莫不有愤焉不平之意欲谋纳公如盟于鄟陵防于扈旣而皆中辍无成何也盖齐侯之所信者梁丘据而诸侯之所听命者范献子据与献子皆货者也于是季孙皆以货中之故据之言行而齐侯之意回鞅之辨起而宋卫二君之色沮甚矣利赂之爲天下害也齐晋之臣溺于利赂虽以逐君之贼如鲁季孙者一以贿入则爲之变乱白黒顚倒是非庇其罪而不问他可知矣然则贪贿之习其可不深惩也哉
　　公至自防居于郓九月庚申楚子居卒
　　冬十月天王入于成周
　　杜预谓郏鄏爲王城成周爲洛阳天王入于成周者盖敬王去郏鄏之都而迁于成周焉尔縁成周非旧都无坚城可卫故三十二年诸侯之大夫共城之也其不言京师何也京师者众大之称臣子尊上之辞也若天王自言则曰成周尔然则诸侯大夫城成周自臣子言之曰京师可也何乃亦谓之成周盖不言成周则疑爲郏鄏矣天王入于成周何以书天子无寜居由天下无勤王之臣子也
　　尹氏召伯毛伯以王子朝奔楚
　　二十有七年春公如齐公至自齐居于郓夏四月吴弑其君僚楚杀其大夫郤宛秋晋士鞅宋乐祁犂卫北宫喜曹人邾人滕人防于扈冬十月曹伯午卒邾快来奔公如齐公至自齐居于郓
　　二十有八年春王三月葬曹悼公公如晋次于干侯夏四月丙戌郑伯寜卒六月葬郑定公秋七月癸巳滕子寜卒冬葬滕悼公
　　二十有九年春公至自干侯居于郓齐侯使髙张来唁公公如晋次于干侯夏四月庚子叔诣卒秋七月冬十月郓溃
　　或谓昭公居郓而郓人逃之是不能抚其民之所致不知郓本莒邑昭公元年取郓叔弓帅师疆郓田盖以兵威劫郓而有之尔今昭公失国又借齐之力取郓而居之使郓人再被兵其视鲁侯盖世雠也虽使昭公善于抚郓亦恐不足以得其心矣先儒谓秦以逆取天下当无可保之理虽使顺守终亦必亡其知郓溃之义乎
　　三十年春王正月公在干侯夏六月庚辰晋侯去疾卒秋八月葬晋顷公
　　冬十有二月吴灭徐徐子章羽奔楚
　　被灭之国君死于位非奔则不书奔奔则书奔奔而不名者国小而逺于鲁无徃来之礼或灭之者不以其名赴史不得其名故不书尔吴灭徐徐子出奔而名者史得其名也
　　三十有一年春王正月公在干侯
　　季孙意如防晋荀跞于适歴
　　晋侯将纳公而先使荀跞防季孙是以纳君之事取必于季孙也其可哉齐侯之始谋纳公也据取货以沮之齐宋衞之再谋纳公也鞅取货以沮之今荀跞与季孙爲防得无出于此哉是以晋侯虽有纳公之志而卒于无成徒以空言慰唁之而已盖蔽于荀跞而莫之察也自古君徳不明爲臣下所蔽欺者岂能济天下之事哉
　　夏四月丁巳薛伯谷卒晋侯使荀跞唁公于干侯秋葬薛献公冬黒肱以滥来奔十有二月辛亥朔日有食之三十有二年春王正月公在干侯取阚夏吴伐越秋七月
　　冬仲孙何忌防晋韩不信齐髙张宋仲几衞世叔申郑国参曹人莒人薛人人小邾人城成周
　　自王室乱敬王立黄屋无寜居者八年而后诸侯大夫始爲成周之城非勤王之义矣且诸侯不以身服王事而以大夫共王事尢爲不臣也
　　十有二月已未公薨于干侯
　　春秋通説卷十一
　　钦定四库全书
　　春秋通説卷十二　　　　宋　黄仲炎　撰定公
　　元年春王
　　谷梁子谓定无正非正始也是不然桓宣之纂立皆书正月岂正始哉然定无正月者昭公薨于干侯嗣子未立季氏虽专国而其分则人臣不当授正朔于其国故不书正月也此春秋存君之教也
　　三月晋人执宋仲几于京师
　　晋人执衞侯归之于京师是诸侯执人于天子之侧也晋人执宋仲几于京师是大夫执人于天子之侧也由诸侯之无王以至于大夫之无王则其变极矣
　　夏六月癸亥公之丧至自干侯戊辰公即位
　　昭公薨于干侯阅六月而丧还定始即位盖爲季孙所持也
　　秋七月癸巳葬我君昭公九月大雩
　　立宫
　　立宫犹立武宫也
　　冬十月陨霜杀菽
　　二年春王正月夏五月壬辰雉门及两观灾
　　因灾以明僭也礼天子雉门其外爲库门臯门其内爲应门路门是天子之门五而雉门爲象魏之门子家驹曰设两观乗大路此天子之礼也
　　秋楚人伐吴
　　冬十月新作雉门及两观
　　新作者有加于旧也旧已僭矣今又加焉此乃季孙侈土木之奉以蛊其君之心术也以侈欲蛊其君使其君遂于侈欲而他有所不暇于是政柄之在已者可以泰然终执之矣唐宦者仇士良教其徒谓人主减玩好省游幸则吾属恩且薄而权轻莫若殖财货盛鹰马日以声色侈靡蛊其心使恱不知息则必闇外事万几在我矣此即季孙之谋也
　　三年春王正月公如晋至河乃复二月辛卯邾子穿卒夏四月秋葬邾庄公
　　冬仲孙何忌及邾子盟于拔
　　君子不夺人亲亦不可夺亲也何忌不恤邾子之丧而强之盟夺人亲也邾子执丧而盟夺亲也
　　四年春王二月癸巳陈侯吴卒
　　三月公防刘子晋侯宋公蔡侯衞侯陈子郑伯许男曹伯莒子邾子顿子胡子滕子薛伯伯小邾子齐国夏于召陵侵楚
　　晋自平丘之盟欲以无道行之遂失人心更二十余年无诸侯防盟之事今楚囊瓦以贪虐柄国因裘马之欲而执唐蔡之君蔡侯誓死归晋求刷其耻晋爲是故大合诸侯于召陵凡从役者十八国前此未有也岂非囊瓦不道人所同愤故影响于南征之旅有不约而同者欤当是时使有忠良之士爲晋君谋之乗此事机奋伐荆楚则事权在中国不在吴夷矣奈何晋国之政制于贪鄙之臣荀寅取货于蔡侯弗获力沮其事以利欲之私而败天下之义于是侵楚无成诸侯解体矣楚怒而致疾于蔡蔡急而求援于吴吴于是时方有图中国之志欣然投引兵赴之一战胜楚入其国都楚虽顿挫而天下大权吴遂执之而中国之事去矣封豕长蛇流毒滋甚盖召陵侵楚爲之也故合定公四年所载首末考之可以知世道虽衰人心犹可以义起也如此晋无忠良坐失机防可爲后世永鉴矣陈氏后传谓召陵侵楚主其事者刘子尔是不然王室不竞久矣成周之城方借晋魏舒合诸大夫爲之宋仲几不受功则见执于晋是权在晋也左氏载蔡侯如晋以其子元与其大夫之子爲质焉而请伐楚旣而荀寅言于范献子以辞蔡侯曽未闻刘子与可否于其间也岂得谓刘子主其事哉刘子王官也晋挟之以令诸侯尔
　　夏四月庚辰蔡公孙姓帅师灭沈以沈子嘉归杀之五月公及诸侯盟于臯鼬伯成卒于防六月葬陈惠公许迁于容城秋七月公至自防刘卷卒葬悼公楚人围蔡
　　晋士鞅衞孔圉帅师伐鲜虞
　　舍诸夏之大计而区区尽力于中山者晋大夫贪鄙之谋也
　　葬刘文公
　　冬十有一月庚午蔡侯以吴子及楚人战于柏举楚师败绩
　　其曰蔡侯以吴子者盖谋出于蔡侯而吴爲之用也
　　楚囊瓦出奔郑庚辰吴入郢
　　楚雄江汉二百余年地大兵强冯陵上国有方城汉水爲之险蔽虽桓文二霸不能以兵入之今吴人乃能乗一战之威捣其都邑班处其宫使其君臣奔窜四出几于覆祀者其故何哉盖瓦以贪虐柄楚国之政不惟诸侯怨之而国人亦莫不怨之也观柏举之陈吴夫槩谓阖庐曰楚瓦不仁其臣莫有鬭志先伐之其卒必奔盖不仁而失众其下必有与之偕亡者此吴人所以得逞其志席卷楚都若渉无人之竟也不然以楚之强大岂其一战不胜遽不能保其国哉经书楚囊瓦出奔郑吴入郢其爲有国者不用仁贤以失人心致败亡者之戒明矣
　　五年春王三月辛亥朔日有食之
　　夏归粟于蔡
　　归粟于蔡左氏谓周亟矜无资也周亟矜无资仁术也何以书孟子曰今人乍见孺子将入于井皆有怵惕之心非所以纳交于孺子之父母也非所以要誉于郷党朋友也此言恻隠之心自内而者所以爲仁之端也若夫有所观望借恩惠爲缔交之计岂得谓之仁哉吴方败楚天下莫强焉蔡则附吴者也鲁方畏吴则不敢不私厚于蔡故归粟于蔡盖因有所观望借恩惠爲缔交之计而非由怵惕恻隠之心以生者也不然通春秋二百四十二年考之列国饥馑多矣而鲁未有以粟归之者而归粟于蔡独见于蔡侯以吴败楚之明年则其情可见矣故鲁之葬宋共姬也以楚不以宋也鲁之归粟于蔡也以吴不以蔡也二者事殊而情类也
　　于越入吴
　　吴在楚而越入吴所谓螳螂捕蝉不知黄雀拟其后也越有数种有东越南越闽越瓯越前此国名爲越故春秋以越书之今其自别于羣越始改号于越故春秋以于越书之从赴告之实而已矣
　　六月丙申季孙意如卒秋七月壬子叔孙不敢卒冬晋士鞅帅师围鲜虞
　　六年春王正月癸亥郑游速帅师灭许以许男斯归二月公侵郑公至自侵郑
　　或谓鲁侯久不亲将今亲将以侵郑是稍复其兵权非也盖三家之谋使其君亲将以结怨于列国使列国莫之助而后已得以专其国也他日公再侵齐者亦出于此谋尔
　　夏季孙斯仲孙何忌如晋
　　季孙斯新继父政故挟仲孙如晋要结强援以自固也
　　秋晋人执宋行人乐祁犂冬城中城
　　季孙斯仲孙忌帅师围郓
　　仲孙忌不言何杜预云阙文是也公羊子以爲讥二名妄矣春秋列国之君大夫二名者多矣何独于此焉讥哉
　　七年春王正月夏四月秋齐侯郑伯盟于咸齐人执卫行人北宫结以侵卫齐侯卫侯盟于沙大雩
　　齐国夏帅师伐我西鄙
　　自晋失诸侯而齐景有代兴之志于是强郑以信劫卫以威国夏之师又以胁鲁盖欲祖乎齐桓灭遂盟柯之故术也然不知今之齐异乎昔之齐矣昔之齐齐侯之齐也今之齐其不爲陈氏几希矣观晏子语晋叔向谓民三其力二入于公冻馁疾痛而陈氏实燠休之公弃其民而归于陈氏夫不能自保其民而欲以威天下霸诸侯此孟子所谓縁木而求鱼也
　　九月大雩冬十月
　　八年春王正月公侵齐公至自侵齐二月公侵齐三月公至自侵齐曹伯露卒夏齐国夏帅师伐我西鄙公防晋师于瓦公至自瓦
　　晋师之出爲救鲁也救鲁所以御齐也齐方争霸而晋御齐宜不容缓也今师不果进者盖当时列国之政皆制于大夫晋六卿齐陈氏相爲表里故晋师之出姑爲是具文以塞责尔
　　秋七月戊辰陈侯柳卒晋士鞅帅师侵郑遂侵衞葬曹靖公九月葬陈怀公季孙斯仲孙何忌帅师侵衞冬衞侯郑伯盟于曲濮
　　从祀先公
