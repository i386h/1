<!-- { "loadSidebar": true } -->
　　孟子曰固国者不以山谿之险冬浚洙非固国之道也
　　十年春王正月公败齐师于长勺
　　春秋无义战其甚焉者诈战是也公败齐师于长勺乗其鼓竭也公败宋师于鄑未陈而薄之也晋人败秦师于殽要击之于险也晋荀吴败狄于大卤诱之而困诸阨也皆诈战也余可以类推矣故诈而胜之曰败某师
　　二月公侵宋
　　称罪而讨其国曰伐不称罪而掠其境曰侵侵即书所谓侵于之疆是也昔之论侵伐者众矣左氏以为有钟皷曰伐无曰侵公羊子以为觕者曰侵精者曰伐谷梁子以为包人民驱牛马曰侵斩林木坏宫室曰伐赵子纂例破三传之説而自为説曰称罪致讨曰伐无名行师曰侵合是数説而攷之盖左氏尝闻声罪之説而误以爲钟皷之声也不知声罪者犹称其罪尔如齐伐楚则声楚人不贡包茅之罪如晋伐秦必声秦人背盟之罪岂得为钟皷之声哉春秋书侵如齐侯侵蔡晋侯侵楚之类皆用大师而摠数国若无钟皷何以行师乎此左氏之説非也夫师之所处荆生焉当长驱敌国之际不有以节制之亦何所不至哉其为包人民驱牛马斩木坏室者皆用兵必至之祸固无分于侵与伐也此谷梁之説非也春秋书侵伐虽有异辞而均之为挟私逞忿无王命而专兵焉尔若谓侵为无名则伐岂有名乎当时诸侯伐而称罪如齐桓以包茅责楚犹为可言其他不过强加之罪尔非必称当其罪而真为有名也至若书侵如齐侯侵蔡晋侯侵曹当时必谓其有附楚之罪而侵之不应无名也此赵子之説非也惟公羊以为觕曰侵精曰伐其説近之然亦未明也夫奉辞称罪而讨敌者敌必请服不请服则必出师以御之是以经书伐者多至于战如齐伐卫卫及齐战宋伐齐齐及宋战之类是也不奉辞称罪而但侵扰其疆埸故敌国不暇请服而亦不及御之是以经书侵者未尝至于战如齐人侵我西鄙公追齐师至酅弗及盖疆埸之事知之后时追之已去矣故曰称罪而讨其国曰伐不称罪而掠其境曰侵
　　三月宋人迁宿
　　徙其国邑人民曰迁葢取之也
　　夏六月齐师宋师次于郎公败宋师于乗丘
　　秋九月荆败蔡师于莘以蔡侯献舞归
　　春秋之书荆有二义焉一辨其等以垂教也一明其祸以垂戒也荆者楚也左氏载桓六年楚武王侵随求得志于汉东之国葢是时荆已僣号称王雄据江汉矣今其进兵上国败蔡师而俘献舞春秋书之曰荆而已不以爵氏人名称之也不以爵氏人名称之者所以着其僭窃之罪也不惟于楚然也其于书吴也亦然此谓辨其等以垂教也夫辨其等者虽春秋之法而实古法也书称西旅肃慎诗述玁狁荆蛮亦未尝以爵氏人名称之也虽然春秋之始书荆也不以爵氏人名称之使不齿于中国及其乆也卒以爵氏人名称之使无异于中国何哉葢履霜坚冰渐不可长方其称兵比近之邦为祸犹防固可以古法待之也及其寖横则交政于中国争长于齐盟役诸侯以奉己其实既盛强有不可掩者春秋不容不以爵氏人名称之矣不惟楚也其书吴亦然其他茍不至于甚胜故始终简言之此谓明其祸以垂戒也呜呼自此教不明而后其无等殆有甚者焉故有幸其和亲而妻以女者有喜其来朝而坐之于诸侯王之上者有借其兵力而以子行事之者有歳输金缯而以称臣奉之者自此戒不明而后其为祸更有烈者焉先无预防之谋甲兵朽斧钺钝飬宼玩敌以贻丧亡如西晋之永嘉其患有甚于东周之吴楚者矣然则春秋之学其可以不讲哉
　　冬十月齐师灭谭
　　齐侯之出也过谭谭不礼焉及其入也诸侯皆贺谭又不至冬齐人灭谭是以私忿灭人之国也昔者汤一征自葛始天下信之为匹夫匹妇复雠也岂为己私忿哉欲知王覇之分无他公与私之间尔
　　谭子奔莒
　　国灭而奔可哀也已何以书咎不能死社稷也
　　十有一年春王正月夏五月戊寅公败宋师于鄑秋宋大水
　　外国之灾何以书公羊子曰及我也谷梁子曰王者之后也二者皆以为圣人之私意也信斯言也则春秋书齐大灾宋卫陈郑灾者岂亦以为王者之后及我之害也哉盖外灾必书者均其忧也均其忧则均其爱矣春秋之教分殊而理一者也其不尽书者鲁不吊则史不书尔宋大水公使吊焉因鲁史书此故述之也
　　冬王姬归于齐
　　王姬再归于齐何以书盖亦鲁主之尔主雠国之婚姻无亲亲之义也
　　十有二年春王三月纪叔姬归于酅
　　纪季以酅入于齐是为齐之臣矣纪侯大去其国是其国已亡矣叔姬者纪侯之侧室也国灭君亡义有死尔否则归于宗国之鲁尔顾乃徘徊亡国之墟至于七载再嫁为纪季之妇可谓失妇之节矣先儒皆谓纪叔姬非嫁也葢从纪季于酅以奉祀事尔春秋贤之而书也何其惑之甚哉礼妇人谓嫁曰归如春秋书纪伯姬归于纪王姬归于齐皆嫁焉尔岂得以彼为嫁而此为非嫁耶试使非嫁则叔姬之于纪季葢嫂氏之列也以嫂依叔亦岂逺嫌之道哉以叔姬为贤则凡不能守义之妇皆贤矣
　　夏四月
　　秋八月甲午宋万弑其君防及其大夫仇牧
　　观左氏南宫万奔陈以其乗车辇其母一日而至葢多力善走其飞廉恶来之徒欤宋防不知用贤以辅政而所亲近者乃多力善走之凶人连年暴师隂沴大作万既囚于鲁而复请之狎而怒之是犹纵猛虎于其侧而撩其须以为戏也宜不免虎口哉仇牧防之傅也凶人在君侧而莫之知不智也知之而不谏不忠也不忠不智卒于祸其身以及其君亦一孔父焉尔
　　冬十月宋万出奔陈
　　十有三年春齐侯宋人陈人蔡人邾人防于北杏防于北杏齐始求霸也霸伯也左氏云五伯之霸也字音亦通汉书注伯读曰霸古者王命作伯分统诸侯故齐桓窃是名以为侯主盖以伯自命而非王命也虽然自天下有霸而诸侯之散离者合矣中国有霸而蛮荆之侵陵者惧矣民其少康乎而春秋何以书曰非王者之道治世之事也礼乐征伐虽不散出于诸侯而卒出于诸侯也开功利之门废正大之理使后世智力用事指王道为迂阔国无善治民不见德者自齐桓始故孟子曰五霸者三王之罪人也
　　夏六月齐人灭遂秋七月冬公防齐侯盟于柯
　　北杏之防鲁遂皆不至也齐于鲁又有纳纠之憾有败师之怨比于遂之可疾轻重较然矣然齐桓能忍于鲁而防盟之不能忍于遂而殄灭之何欤盖遂小国也利其易虐则借以立威鲁望国也知其难图则结以为助凡其恩威异用大率听于力放于利而已矣非能壹以礼义为节也故曰五霸者三王之罪人也
　　十有四年春齐人陈人曹人伐宋夏单伯防伐宋秋七月荆入蔡冬单伯防齐侯宋公卫侯郑伯于鄄
　　十有五年春齐侯宋公陈侯卫侯郑伯防于鄄
　　北杏之防从者四国其君皆不亲至也鄄之防从者亦四国而鲁之君犹不亲至也盖至于鄄之再防而宋陈卫郑之君皆亲至焉故左氏曰复防焉齐始霸也夫王者之得天下也盖久而后得之也周自后稷公刘太王王季世修其徳以至文王其道益光而后有二分天下之势然犹退而事殷至武王廹于羣后之归乃始剪商之乱以王天下此岂一歳月之功哉今齐桓之于诸侯皆列国尔地丑徳齐莫能相尚一旦起而号令之使前日匹敌之人而为今日之听命如北杏之初防鄄之再防不数年而事业成其名虽霸而所以奔走天下者犹王者之势也课其速效似若可喜然非由积徳累仁以听天下之自至迫而后动不得已而后应也茍可以得志于天下者无不为之虽损徳害人而不暇恤焉作内政以强兵设轻重以富国灭小弱以广地结强大以植援威声震詟之下是以诸侯惧而从之如此其易也故曰以徳行仁者王以力假仁者霸王不求速惧损德也霸不暇德为求速也由此观之凡后世之取天下治人民理财用功成于旦暮者皆霸者之余术王者之罪人也
　　夏夫人姜氏如齐
　　秋宋人齐人邾人伐郳
　　宋主伐郳而齐助之故先宋于齐也方宋背北杏之防而齐桓则悉师以伐宋不少须假之是待人不以恕也及其旣服则屈意以从之助其为虐焉是恱人不以义也所以然者由喜怒之失中也
　　郑人侵宋冬十月
　　十有六年春王正月夏宋人齐人卫人伐郑秋荆伐郑冬十有二月防齐侯宋公陈侯卫侯郑伯许男滑伯滕子同盟于幽
　　同盟于幽齐霸始盛也公羊传经曰公防而正经无公字盖阙文尔説春秋者一曰不言公防者也不知鲁自盟柯已从齐矣单伯防伐宋矣又防于鄄矣至此大盟防不应鲁以防者徃也一曰以诸侯私相推戴齐侯故去公以示贬也不知春秋书其事即见其罪焉尔不以去公为贬也若以去公为贬则从幽之盟者八国何独贬公哉一曰不言公明罪不在鲁也不知鲁自盟柯以后已不免于从齐矣乌得无罪乎若夫盟而加同者録载书之辞尔葵丘盟曰凡我同盟之人盖同盟之辞在当时有之非孔子新笔也即是以知凡载书曰同盟于某故孔子修之亦曰同盟无此字则不书也説春秋者多谓诸侯同欲则书同盟谬矣同盟于清丘而卫将叛盟同盟于断道而鲁不肯盟同盟于平丘而齐不受盟岂同欲也哉
　　邾子克卒
　　十有七年春齐人执郑詹
　　夏齐人殱于遂
　　齐师灭遂而戍之遂人疾之飨齐戍而杀之故书曰齐人殱于遂殱尽也言杀之尽也夫古之王者遣戍以守衞而采极慰劳之情徂征以求定而箪食见欣迎之意其重民命得人心也如此今齐桓以广地之故覆灭小国劳师戍守至于五年之久以起雠疾而致殱残比诸王者之事何如也故曰五霸者三王之罪人也
　　秋郑詹自齐逃来
　　詹郑卿也见执于齐而窃逃之是为臣而不能效死也郑伯使詹为卿至于丧节是为君而不能知人也
　　冬多麋
　　麋不言有而言多者麋山泽常有之物故不以有为异而以多为异也杜预云麋多害稼故书
　　十有八年春王三月日有食之
　　夏公追戎于济西
　　不言戎侵伐我而言追戎者无宼而生事也
　　秋有
　　杜预云短狐含沙射人影为灾也或谓短狐之盖出炎荒江海中非鲁地所有盖文误尔当作是不然经书有者不常有也非鲁地所有故以有为异也尔雅虫食叶曰若使是当从书螟之例不曰有也
　　冬十月
　　十有九年春王正月夏四月
　　秋公子结媵陈人之妇于鄄遂及齐侯宋公盟
　　公羊子谓大夫出疆有可以安社稷利国家者则专之可也汉廷议论多祖其説而不知其非也春秋之乱正由臣下擅主威大夫窃国命故春秋书大夫遂事以为戒于万世公子结其尤者也陈人之妇则贱者之妇也安得鲁侯使卿媵之此乃结之私行尔人臣非君命出疆又矫命以盟诸侯不臣莫大焉春秋正其谊不谋其利明其道不计其功就使结真能安国家而矫命已为可罪况秋与齐宋盟而冬受齐宋之伐则所谓安国家者奚在汉陈汤甘延寿矫制发兵共诛郅支单于传首京师而匡衡非之以为延寿汤擅兴师矫制命幸得不诛如复加爵土则后来使者争欲乗危徼幸生事蛮夷为国招难刘向则曰延寿汤不烦汉士不费斗粮比于贰师功徳百之于是天子下诏封延寿汤侯盖向所称者一时之功也衡所执者万世之法也春秋不以一时之功而废万世之法衡则得之矣
　　夫人姜氏如莒
　　杜预云非父母国而徃书奸也
　　冬齐人宋人陈人伐我西鄙
　　二十年春王二月夫人姜氏如莒夏齐大灾秋七月冬齐人伐戎
