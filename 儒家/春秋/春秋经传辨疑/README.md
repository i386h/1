<!-- { "loadSidebar": true } -->
　　钦定四库全书　　　　　经部五
　　春秋经传辨疑目録　　　春秋
　　春王正月
　　公及邾仪父盟于蔑
　　夏四月辛卯君氏卒
　　八月庚辰宋公和卒
　　癸未葬宋穆公
　　衞州吁弑其君完
　　秋翚帅师
　　春王正月公即位
　　春王正月戊申宋督弑其君与夷及其大夫孔父滕子来朝
　　公与夫人姜氏遂如齐
　　夫人孙于齐
　　五月葬桓王
　　六月乙丑齐侯葬纪伯姬
　　冬十有一月癸未齐无知
　　八月庚申及齐师战于干时我师败绩
　　大夫宗妇觌用币
　　伯姬归于
　　曹杀其大夫
　　公会伯姬于洮
　　莒庆来逆叔姬
　　秋七月戊辰夫人姜氏薨于夷齐人以归
　　楚人伐郑
　　公会齐侯宋公陈世子欵郑世子华盟于寗母禘于太庙用致夫人
　　冬晋里克杀其君之子奚齐
　　公及夫人姜氏会齐侯于阳谷
　　季姬及鄫子遇于防使鄫子来朝
　　陨石于宋五
　　天王出居于郑
　　齐人侵我西鄙公追齐师至弗及
　　公子买戍衞不卒戍刺之
　　衞杀其大夫元咺及公子瑕
　　夏四月四卜郊不从乃免牲犹三望
　　晋人败狄于箕
　　陨霜不杀草李梅实
　　天王使毛伯来锡公命
　　晋侯及秦师战于彭衙秦师败绩
　　楚人围江
　　逆妇姜于齐
　　毛伯来求金
　　晋人杀其大夫士縠及箕郑父
　　楚人伐郑公子遂会晋人宋人衞人许人救郑楚子蔡侯次于厥貉
　　子叔姬卒
　　公还自晋郑伯会公于棐
　　齐公子商人弑其君舍
　　齐人执单伯齐人执子叔姬
　　季孙行父如齐
　　遂以夫人妇姜至自齐
　　宋师围曹
　　齐高固来逆子叔姬
　　叔孙得臣卒
　　陈杀其大夫泄冶
　　陈夏徴舒弑其君平国
　　楚子伐郑
　　衞杀其大夫孔达
　　楚子围宋
　　公会晋侯宋公衞侯曹伯伐郑
　　公至自晋
　　衞孙良夫帅师侵宋
　　季孙行父如晋
　　宋华元出奔晋宋华元自晋归于宋
　　夫人姒氏薨
　　莒人灭鄫
　　公会晋侯宋公衞侯曹伯齐世子光莒子邾子滕子薛伯伯小邾子伐郑秋七月己未同盟于亳城北
　　秋八月丁巳日有食之
　　衞孙林父帅师伐齐
　　仲孙速帅师伐邾
　　五月甲午宋灾宋伯姬卒
　　楚子麇卒
　　公如晋至河乃复
　　楚子蔡侯陈侯许男顿子胡子沈子淮夷伐呉曁齐平
　　陈灾
　　冬筑郎囿
　　夏五月戊辰许世子止弑其君买
　　冬葬许悼公
　　蔡侯朱出奔楚
　　有鸜鹆来巢
　　晋侯使荀跞唁公于干侯
　　元年春王
　　晋士鞅帅师围鲜虞
　　宋乐大心出奔曹
　　宋公之弟辰曁仲佗石彄出奔陈
　　宋公之弟辰及仲佗石彄公子地自陈入于萧以叛
　　叔还如郑涖盟
　　郑罕达帅师伐宋
　　蔡杀其大夫公子驷
　　盗杀蔡侯申
　　齐阳生入于齐齐陈乞弑其君荼
　　齐侯阳生卒
　　西狩麟
　　【臣】等谨案春秋经辨疑一卷明童品撰品兰溪人事迹无考前有自序题成化戊戌冬十一月末又有治壬戌二月跋云是岁品以儒学生教授于陆生震汝亨之家成此一帙距今二十五年云云盖老儒也春秋三传左氏采诸国史公谷授自经师草野之传闻自不及简防之记载其义易明是编论左氏所载事迹凡九十三条于三异同者大防多主左氏而驳公谷盖由于此然于宋师围曹则疑左氏所载不甚明晓于华元出奔晋一条亦有疑于左氏之说则亦未尝坚持门户偏党一家固读三传者所当参考也刻本久佚故朱尊经义攷注云未见此盖钞旧本幸未佚亡者是宜录而存之矣乾隆四十二年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　春秋经传辨疑原序
　　春秋一经裁自圣心游夏不能赞一辞未易读也何以得其疑而辨之乎盖圣人之经词义严正本末详明固无可疑因传而有所疑耳曷爲因传而有所疑左氏得本末之详不能无附会之诬公谷得义例之精不能无穿凿之弊故文中子谓三传作而春秋散岂虚语哉然则学者于传将奚从善乎程子有言曰因传以考经之事实因经以别传之眞伪斯爲至言矣品尝抱夫子之遗经究时事之终始虽于微词奥义未能有得然于大经大法颇窥其梗槩既而求之诸传则多与经背驰者先儒固尝疑而辨之矣乃因先儒之疑每读而每得其疑以不敢蓄故因而笔之积日累月遂成卷帙题曰春秋经传辨疑非敢自谓能辨其疑也特辨之以俟知者而求之耳虽不能无戾于贤传庶少有补于圣经若曰执经传异同之言而指爲夫子笔削之法是谓弃经任传未免有买椟还珠之失品则取珠而还其椟也观者幸恕其狂瞽成化戊戌冬十一月长至日兰溪童品序
　　是岁品以儒学生教授于陆生震汝亨之家成此一帙距今二十五年矣齿益长而学不进韩子所谓聪明不及于前时道德日负于初心者岂虚语耶因刻于梓而识之治壬戌春二月丁卯品识

　　钦定四库全书
　　春秋经传辨疑卷上　　　　明　童品　撰春王正月【公元年】
　　春王正月之义公羊以爲大一统是巳胡氏以周人建子爲岁首则周正月是夏十一月也然谓商正建丑引书惟元祀十有二月以证月之不易又谓秦以亥爲正引史记元年冬十月以证时之不易遂以爲夫子改冬十一月爲春王正月朱子旣自谓不敢信又谓鲁史本谓之春秋则似原已书春矣汪氏亦疑周歴已改子丑月爲春则此乃夫子因旧史非故以夏时冠周月也然子丑非春月而谓之春故加王于正月之上以见正月乃时王之正月虽曰尊王而行夏时之意亦在言表矣又按胡传谓国史主记时政必湏即位之事而隐公
　　阙焉是仲尼削之也似此之穿凿由起夫圣人之所书者尚多不能明奚暇求其所不书者耶后世主司执此之以考士噫亦过矣
　　公及邾仪父盟于蔑【公元年】
　　及犹与也兼词也公羊曰及犹汲汲也谷梁曰及者何内爲志焉耳胡氏曰我所欲曰及遂以及之一字爲褒贬窃恐圣人大意但记公与邾仪父盟于蔑而已初未尝以及之一字寓汲汲内爲志我所欲之意也且文公二年书及晋处父盟左传言晋人以公不朝使阳处父盟公以耻之此岂有汲汲内爲志我所欲之意耶况经书及者非一如宋督弑其君与夷及其大夫孔父公及夫人姜氏会齐侯于阳谷叔孙豹及诸侯之大夫及陈袁侨盟季孙行父帅师城诸及防齐髙固及子叔姬来之皆兼词也以此例之则及之一字恐不必深泥也公谷春秋不免有穿凿之弊者如此或以弑其君及其大夫之及爲累及之及亦未然也姑质所疑以俟知者
　　夏四月辛卯君氏卒【公三年】
　　按左传云夏君氏卒声子也不赴于诸侯不反哭于寝不祔于姑故不曰薨不称夫人故不言葬不书姓爲公故曰君氏左氏盖云我君之氏也公羊谷梁皆以爲尹氏乃天子之大夫胡氏从之啖氏杨氏刘氏辨左氏之误明矣窃疑春秋三传惟左氏得事实之详若此传者不知传讹尹氏爲君氏故词费而义不通如此其余与经不同者果可尽信也哉
　　八月庚辰宋公和卒【公三年】
　　按春秋书列国诸侯有公侯伯子男五等之爵其称公者惟宋鲁二国而已虽齐桓晋文之盛止称侯呉楚之僣王止称子鲁既侯爵而孔子尊称之曰公胡氏以爲臣子之词是已然谓宋王者之后故称公窃恐未然夫微子之封于宋虽云上公犹周公之封于鲁未尝谓宋世袭公爵而鲁独不然也若以宋爲王者之后故称公则乃夏之后止称侯又降而称伯又称子亦独何哉愚窃以爲鲁固夫子父母之宋亦夫子祖宗之国故皆称公一以尊尊一以亲亲皆臣子之词况孟子谓宋小国也岂有齐鲁大国止皆侯爵而宋小国反公爵欤观其书卒不书薨亦可见矣鲁独书薨者君臣之义重于祖宗之亲也
　　癸未葬宋穆公【公三年】
　　初疑春秋书葬某公者皆其国自葬或承告则书凢先书大夫往而后书葬者见鲁之会其葬也止书葬者见鲁之不往会其葬也诸传皆以爲鲁往会葬故书以微者往故不书其人窃恐未然夫诸侯朝聘多大夫往况丧葬大礼若齐桓晋文之葬皆可使微者往乎此犹可矣如桓王匡王简王之葬亦可使微者往乎间有不书葬者岂微者亦不往欤或曰以公子友如陈葬原仲之书法例之则诸儒之说未爲无据而子之说不通矣曰不然也亦谓陈葬原仲而公子友往会之耳若徒泥此以葬爲会葬之义则鲁往会列国之葬何其多列国往会鲁之葬何其少又如葬哀公于陈防之后葬纪伯姬于纪防之余岂有会葬之义耶又天王及诸侯之葬皆有月日岂鲁得主其日耶况交兵之敌国如齐襄齐灵之葬说者谓鲁不废丧纪岂其然欤窃疑列国之事莫大于崩薨卒葬故详书之其会葬不会葬之义恐在所略也
　　卫州吁弑其君完【公四年】
　　公羊曰曷爲以国氏当国也胡氏曰此卫公子州吁也而削其属籍特以国氏者罪庄公不待以公子之道使预闻政事主兵权而当国也似失之凿夫州吁卫公子也但书州吁弑其君而不书卫可乎信如公羊所云则以卫之一字而贬州吁之当国似矣然陈夏徴舒宋万之属岂亦以当国欤信如胡氏所云则不称公子特贬被弑之君不待以公子之道而乱臣贼子反无责焉况春秋之作正爲子弑父臣弑君诛乱贼而作耳今如二传所训得毋失轻重之别耶又况有称公子弑者抑又罪其君待以公子之道耶恐此皆不必深泥学者但求州吁之所以弑与其君之所以见弑则使之当国主兵不待以公子之道情自见矣何必于书国不书公子上求穿凿哉
　　秋翚帅师【公四年】
　　经本书秋翚帅师会宋人陈侯蔡人卫人伐郑胡传欲发不称公子之义以翚帅师爲一截伐郑爲一截致使圣经之明者反晦续者反断似非释经之善也后多此
　　春王正月公即位【桓公元年】
　　桓公书即位胡氏曰桓公与闻乎故而书即位者着其弑立之罪深絶之也隐公不书即位胡氏曰古者诸侯继世袭封则内必有所承爵位土田受之天子则上必有所禀内不承国于先君上不禀命于天子诸大夫扳已以立而遂立焉是以争乱造端而弑所由起春秋首绌隐公以明大法父子君臣之伦正矣盖以其自立故仲尼削之也由是观之书即位者既谓着其自立之罪不书即位者亦谓着其自立之罪然桓公与弑乎公宣公与弑乎子赤皆上不请命内无所承故书即位以着其自立之罪似矣其余若文成襄昭哀诸公亦皆书即位内虽有所承上皆不请命抑亦罪其自立耶至于定公立于意如亦上不请命内无所承者而亦书即位又何耶抑亦罪其自立耶其不书即位者惟隐庄闵僖四公则上不请命内无所承者独四公而已耶如此则不书即位固所以罪其自立也书即位亦所以罪其自立也然则于义恶乎通善乎朱子有曰书即位者是鲁君行即位之礼继故不书即位者是不行即位之礼若桓公之书即位则是桓公自正其即位之礼耳必如此说庶不费词
　　春王正月戊申宋督弑其君与夷及其大夫孔父【桓公二年】
