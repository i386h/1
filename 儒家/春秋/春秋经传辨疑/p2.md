<!-- { "loadSidebar": true } -->
　　春秋书春书王正月记事之体然也宋督弑君事在正月其书春王正月常事也胡氏承谷梁书王之凿乃云以天道王法正宋督之罪过矣弑君之书正宋督之罪绰有余矣岂待书春书王而后能正其罪耶按左传宋华父见孔父之妻于路目逆而送之曰美而艳遂攻孔氏杀孔父而取其妻公怒督惧遂弑殇公若然则宋督初无弑君之心盖欲杀孔氏而取其妻耳因公怒而惧罪然后弑之也既杀孔父取其妻而后弑君必非同日乃孔父及君非君及孔父也今书云云则宋督弑君及孔父同一日矣公羊又谓孔父正色立朝则人莫敢过而致难于其君者孔父可谓义形于色矣观此则左氏此传盖有戾于经云
　　滕子来朝【桓公二年】
　　隐公时滕君皆称侯至此降而称子先儒以爲时王所黜则当时王政不行未必其能黜也或以爲丧未逾年则前此无滕侯卒未见其丧也程子以爲滕本侯爵后服属于楚故降而称子以贬之也首朝桓公之罪自见矣则自后滕子葬例皆称公不同于呉楚又若非降也胡氏以爲桓本乱贼滕独先朝之故降而称子以贬之也诛党乱贼之法甚明矣则自后滕之子孙槩称子贬及后世亦非通论沙随程氏以爲春秋时小国事大国其朝聘贡赋之多寡视其爵之崇卑滕子之事鲁以侯礼见则所供者多以子礼见则所供者少滕国土小不足以附诸侯之大国故甘心自降爲子子孙一向微弱故终春秋之世皆称子且引子产争承贡赋之次以爲证朱子取之其说似是窃疑春秋之时上僭下替诸侯能守其名分者亦贤矣孰肯甘自降而从卑耶按左氏隐公末年滕薛来朝争长薛侯曰我先封滕侯曰我周之卜正也薛庶姓也我不可以后之观此又未见滕侯之果甘心自降也姑存所疑以俟知者
　　公与夫人姜氏遂如齐【桓公十八年】
　　胡氏曰与者许可之词曰与者罪在公也说与字亦泥假使言及而不言与罪不在公乎其释齐诗其从如水之句言公于齐姜委曲承顺若水从地无所不可盖读从爲平声亦非诗之本防其曰夫不夫则妇不妇亦犹所谓父不父君不君臣不臣之意也其正三纲之意虽切未免偏于一也
　　夫人孙于齐【庄公元年】
　　公羊曰夫人谮公于齐侯曰同非吾子齐侯之子也齐侯怒与之饮酒于其出也使公子彭生送之于其乗也搚干而杀之按文姜于三年至鲁六年秋九月子同生十四年齐僖始卒齐襄始即位庄公未生之前文姜未尝归齐亦未尝与其兄会彼谓同非吾子齐侯之子者一何其诬也夫齐襄无道及其妹固禽兽之行也而鲁桓不悟乃与之偕如齐身固危矣岂待谮而后见杀哉
　　五月葬桓王【庄公三年】
　　公羊曰此未有言崩者何以书葬盖改葬也谷梁因之按桓王崩于鲁桓公之十五年春三月至是七年始书葬所以着其礼之失也盖以其所书崩葬年月前后相逺此公谷所以有改葬之疑欤据此则公谷之传亦臆度之说耳非眞知也
　　六月乙丑齐侯葬纪伯姬【庄公四年】
　　齐襄无道廹逐纪侯使大去其国致其夫人在殡而不得葬其暴恶之罪不贬而自见矣其葬纪伯姬借曰假仁亦天理人心之不尽冺灭耆也胡氏谓春秋书之以着其罪且曰言齐侯贱之也愚谓齐襄既逐纪侯而入其空国惟见遗柩在殡孑然无依彼虽无道亦人也宁无怵惕恻隐之心耶悯而葬之亦大恶中之一小善也使葬伯姬而孔子犹加讥贬焉使肆暴而残毁其尸棺亦止于贬而已矣况不曰齐人而曰齐侯吾不知圣人之心果贱之欤抑与之欤孔子尝曰众好之必察焉众恶之必察焉愚敢以此言而求圣人之心不识以爲何如
　　冬十有一月癸未齐无知【庄公八年】
　　经书冬十有一月癸未齐无知弑其君诸儿本自连属意亦明白胡传却截之以齐无知爲一节下文弑其君诸儿爲一节使学者读之不知齐无知爲何义弑其君爲何贼反不贯串夫传以明经爲主解释虽详而分截失宜亦未尽善也春秋诸传于年月日之分截病多此　又按无知乃名也非氏也胡氏以齐无知三字取义而谓不称公孙而以国氏罪僖公不以公孙之道待无知使恃宠而当国此与卫州吁之传同一穿凿也八月庚申及齐师战于干时我师败绩【庄公九年】
　　胡氏曰内不言败此其言败者爲与讐战虽败亦荣也此恐未然庄公非复仇之战特爲仇定国而纳子纠耳其战何名其败何荣此正着其战之非义见鲁之兵弱也孟子曰春秋无义战
　　大夫宗妇觌用币【庄公二十四年】
　　胡氏曰公事曰见私事曰觌见夫人礼也曷爲以私言之夫人不可见乎宗庙则不可以临羣臣故以私言之也窃谓觌即见也论语言私觌朱子谓以私礼见盖以私爲私觌爲见也易曰三岁不觌未尝以觌爲私见也窃谓春秋所讥在男女同贽以见耳恐不在觌之一字以寓褒贬也
　　伯姬归于杞【庄公二十五年】
　　伯姬左氏无传杜氏以爲庄公女及二十七年春公会伯姬于洮胡氏亦以爲庄公女冬杞伯姬来左氏以爲归宁盖亦以爲庄公女按庄公以母命必齐女而后娶于去年八月始娶夫人曾未期年恶有可嫁之女诸侯一娶九女必先有夫人而后有姊妾岂庄公先有姊妾惟虚夫人之位以待齐女耶诸传虽皆以爲庄公女亦不明言其何出也按胡氏于扈之会亦云庄公至是年三十有六矣尚无内主恐未有子女也汪氏曰或以爲桓公女谓时君之女则加子字然庄公二十七年书叔姬若皆桓公女则伯姬盖三十余矣未应二女皆失时若是且伯姬以僖公三十一年来求妇则年逾七十始求子妇似未可以必其爲桓公女也窃疑文姜恣已之淫行必不于男女之婚嫁观庄公之娶夫人亦年至三十有七其不急于伯姬之嫁亦可知矣岂可以其嫁之失时而遂疑其非桓公女耶但年余七十始至鲁求妇则子之年亦不少矣此则有可疑者
　　曹杀其大夫【庄公二十六年】
　　胡氏曰称国以杀者国君大夫与谋其事不请于天子而擅杀之也窃谓圣人但书曹杀其大夫见曹之专杀大夫耳其称国常例也其名不名因旧史耳似皆不必深求
　　公会杞伯姬于洮【庄公二十七年】
　　胡氏曰伯姬庄公之女非事而特会于洮爱其女之过而不能节之以礼此春秋之所禁也诸儒之说多本胡氏惟高氏曰妇人无相会之礼伯姬既归于杞复来与公会是与文姜齐襄无异也高氏盖以伯姬爲庄公之姊妹而疑其奸矣不然伯姬归于杞周一有半耳何汲汲然与公会于境上至冬而复来鲁耶于此而欲免人之嫌疑亦难矣礼妇人既嫁不逾境父母在则岁一归寜姑姊妹已嫁而反兄弟不与同席而坐不与同器而食况于洮非归宁之地而男女无相会之礼耶春秋孔子之刑书殆有不得已而书耆矣若果止以爱其女之过亦人情之常孔子当不书矣故愚疑伯姬非庄公女正与高氏之见同未知何如
　　莒庆来逆叔姬【庄公二十七年】
　　按胡氏以叔姬爲庄公女其可疑与伯姬同
　　秋七月戊辰夫人姜氏薨于夷齐人以归【僖公元年】
　　左氏此传见于闵公二年秋九月夫人姜氏孙于邾之下云齐人取而杀之于夷以其尸归公羊则曰夷齐地也夫人薨于夷则曷爲齐人以归桓公召而杀之谷梁则曰不言以丧归非以丧归也加丧焉讳以夫人归也其以归薨之也如公谷所云则以归者犹未薨也以归而后杀之耳窃疑齐桓果以大义灭亲召而杀之当于孙邾之时矣何以迟迟至是耶谓召而杀之则召于夷矣经书薨于夷非召于夷也书齐人以归是以尸归也此传当以左氏爲是胡氏及沙随程氏以以归爲以丧归于鲁尤非经意也汪氏辨之详矣
　　楚人伐郑【僖公元年】
　　楚前此称荆至是始称楚窃恐因其自改国号而书之如后世契丹改爲辽女直改爲金之是也李氏谓张氏之说得之
　　公会齐侯宋公陈世子欵郑世子华盟于甯毋【僖公七年】
　　左传云盟于甯毋谋郑故也按郑伯自逃首止之会齐桓伐郑者再至是郑世子得与甯毋之盟盖谋纳郑也左传言郑世子华欲去氏孔氏子人氏三族而有内臣之请管仲请勿许齐侯辞焉信如左氏所云则郑世子华不得与盟矣然与经之所书不合故疑及之临川呉氏亦云子华虽听命于会齐桓未必使之与盟愚未敢以爲然也
　　禘于太庙用致夫人【僖公八年】
　　按左氏云禘而致哀姜焉公羊云讥以妾爲妻盖胁于齐媵女之先至者也谷梁虽亦以爲立妾之词皆不明言爲何人刘向记其事虽天变由人事所召岂有阳谷之会未形而大雨雪之戒先见者乎以此而罪僖公必不服矣夫大雨雪大雩自是君德之不善所召阳谷之防直书而公与夫人及齐桓之失皆见矣
　　季姬及鄫子遇于防使鄫子来朝【僖公十四年】
　　左氏云鄫姬来宁公怒止之以鄫子之不朝也夏遇于防而使来朝公羊云非使来朝使来请已也谷梁同惟胡氏云鲁公钟爱其女使自择配故得与鄫子遇于防而遂以季姬归之按明年秋九月书季姬归于鄫则此时以处女而私与鄫子遇盖淫奔也左氏失之诬矣胡氏之说亦无所稽吕氏疑叔姬书字爲许嫁于鄫而未归于鄫故遇之而使来请已者似爲得之越二年而季姬卒又三年而鄫子不得其死非礼致祸之騐也
　　陨石于宋五【僖公十六年】
　　左氏云陨星也公羊谷梁皆以先陨后石解义故程子胡氏因之而有自空凝结而陨之说夫经书陨石而左氏以爲陨星也诸家谓自空凝结而陨似无所稽然所陨非经星也天体微有剥屑耳夫子不曰陨星成石而直曰陨石天上岂有石陨之理哉此殆有深意也窃疑星在天犹活火陨于地则成石犹火熖灭而成炭也故邵子曰星在地则爲石石在天则爲星又曰天象细如尘沙者陨而爲堆阜知此然后可以知陨石之说
　　天王出居于郑【僖公二十四年】
　　按左氏郑人入滑周襄王爲滑请郑不听命而执王使王怒使頽叔出狄师伐郑而德狄人立其女隗氏爲后富辰谏不听太叔通于隗氏王黜狄女颓叔惧狄之怨已也遂奉叔带以狄师攻王王适郑处于汜胡氏从之愚按如左氏之说则王于郑虽兄弟之国实仇讐也夏伐其国而冬奔之有是理哉窃疑狄自庄公三十二年伐邢以来入衞伐晋灭温伐郑盟齐其强矣至是伐郑乃狄自伐耳未必王召伐之也若果王召以伐之则是以天王之尊而引戎狄以伐其兄弟之国春秋独不书以示贬乎汪氏尝疑左氏所言必无此理恐未可尽信也
　　齐人侵我西鄙公追齐师至弗及【僖公二十六年】
　　胡氏曰书人书侵罪齐也书追书至弗及罪鲁也愚谓圣人但直书其事而齐鲁之罪自见未必书一句以罪齐书一句以罪鲁也胡氏又谓前书齐人是见其弱以诱鲁也后书齐师是伏其众以徼鲁也恐亦未然既曰潜师掠境曰侵岂可谓其称人而疑其少乎二十五年书楚人围陈岂人少而可围乎胡氏又曰凡书追者在境内则讥其不预追戎于济西是也在境外则讥其深入追齐师至是也皆似求之太泥外防至而至于追皆由不预胡氏又曰弗及者迁辞也有畏而弗敢及之也既追之至逺及齐地矣又何畏而弗敢及之乎公子买戍卫不卒戍刺之【僖公二十八年】
