<!-- { "loadSidebar": true } -->
　　【案公谷之説不同皆以连下葬我小君文姜立义故各生如此穿凿赵氏曰赦自赦葬自葬肆大眚者讥其縦释有罪尔程子谓凡赦何尝及得善人此説是也】
　　二十四年大夫宗妇觌用币

　　【胡氏宁曰讥同见也故不称及若大夫不觌只书宗妇觌足矣】
　　【彚纂曰古者仕于其国有见小君之礼则夫人始至而大夫见之固亦礼之所有谷梁谓大夫不见夫人与诸不合刘氏敞驳之为是公羊及胡皆以宗妇为大夫之妻盖兼异姓言之杜氏以为同姓大夫之妇案襄二年葬齐姜齐侯使诸姜宗妇来送葬诸姜是同姓之女则杜氏之説为正案左氏只言公使宗妇觌不言大夫而杜氏预谓同防俱见诸儒因攻杜氏谓杜氏解经一宗左氏不少违此乃不察而背之世岂有男女俱见之理愚以庄公欲奢夸夫人丹楹刻桷无所不至唐髙宗以百官命妇同宴于麟徳殿淫昏之君往往如此不足异也】
　　冬戎侵曹曹羁出奔陈赤归于曹　郭公【公谷皆以赤归于曹郭公】

　　【赵氏匡曰公谷皆云赤盖郭公案郭公自是阙文赤者曹公子文义都不相闗误甚矣苏氏辙曰公谷皆云郭公赤失国而归于曹果尔当书曰郭公赤出奔曹不当先书赤归于曹而后继之以郭公也】
　　【案羁出赤归与郑之忽出突归同例赤盖挟戎以簒嫡尔公羊谓曹羁为曹大夫三谏不聴事属无据又公谷以羁赤一事分作两事连下郭公又以两事并作一事迂拙不可解】
　　【先儒或以为郭亡亡字与公字相似故误郭亾之迹见管子书郭亡者言郭自亾与春秋书梁亡同例义亦通】
　　二十六年曹杀其大夫

　　【赵氏匡曰公羊云不死于曹君假如不死节岂有举国尽杀之乎谷梁曰无命大夫案例不命大夫被杀皆称名】
　　【孙氏觉曰春秋杀大夫三十有八而不名者三非贤之史失之也旧史失其名孔子安得而妄加之公羊云不名众也案春秋晋杀三郤犹悉名之安得众而不名乎谷梁曰无命大夫宋杀大夫亦有不名者岂宋大国亦无命大夫乎皆不通也】
　　【案此春秋讥専杀大夫尔不名者系孔子修成以后失之详见阙文表】
　　二十七年公子友如陈葬原仲

　　【陆氏淳曰谷梁云不葬而曰葬案春秋前后无有虚设其事以为义者且书葬之意直讥季友之行尔彼是陈国大夫安得书其卒也】
　　【刘氏敞曰公羊云辟内难此时去庄公殁尚数年内难未作何辟之有】
　　【彚纂曰人臣无境外之交季友越国防葬故春秋直书以示贬公谷之説皆非也】
　　二十八年春王三月甲寅齐人伐卫卫人及齐人战卫人败绩

　　【案左氏十九年秋王室有子頽之难五大夫奉子頽以伐王不克苏子奉子頽奔卫卫师燕师伐周立子頽明年春郑厉公和王室不克执燕仲父以王归处于栎又明年夏郑虢同伐王城杀子頽及五大夫首尾凡五年而齐桓于是时方伐鲁伐戎于王室之难若防闻知天王亦不闻乞师伐卫到此已越十年卫君已易世矣乃始请师于齐齐桓为之伐卫天王不应含忍于其父而蓄怒于其子齐桓不应坐视于卫朔称兵犯顺之时而兴师于卫懿易代新丧之后且王室子带子朝之乱经文纪之详矣天王出居于郑则书刘子单子以王猛居于皇则书天王居于翟泉则书独子頽之事絶不一见説者谓襄王实啓叔带之乱而恵王未有过故为之讳据左氏所书恵王亦未得为无过且即使无过亦安得讳王猛敬王未尝有过不闻为之讳也又云数之以王命取赂而还此乃齐晋末世之事桓公创霸方新安得有此故知左之事不足信学者以经防之可也公羊云卫未有罪何休注幽之防不至卫懿盖以丧服未终故齐遽伐之故贬称人此义较平允】
　　三十年齐人伐山戎

　　【程氏端学曰伐山戎安知其不命将献戎捷安知其不自行乎吕氏大圭曰以僖十年齐侯许男伐北戎观之则伐北戎为齐侯亲往伐山戎为将卑师少不然一齐侯也前伐山戎则称人后伐山戎则称侯前后自异谁能晓之又曰齐人伐山戎先儒多以为齐侯又以为救燕使实齐侯经当书曰齐侯使实救燕经当书曰救燕今经书曰齐人又不曰救燕则之説不然矣万世取信者经也据经考之真伪可也据疑经先儒之大弊也】
　　【彚綦曰谷梁以为善救燕以通职贡胡本公羊贬之之説以为讥勤逺略盖皆谓齐桓亲行而其实非也僖十年伐北戎则称齐侯以国语考之齐桓亲伐山戎在伐楚之后盖即指僖十年之役耳是时桓亲行故书齐侯此年不过遣将薄伐故循将卑师少之例而称人至于防鲁济献戎捷邻封嵗一相见恒事尔不足为齐桓亲伐之证也经不书戎伐燕亦不书齐救燕则以书人为善救燕者亦非也救邢救许皆书于册何独于救燕则没而不书】
　　三十一年齐侯来献戎捷

　　遗俘
　　【赵氏匡曰据齐未霸之时尚不曾朝鲁今既为伯主岂有自献戎捷乎必无此理但文误盖去年伐山戎当书齐侯此献捷当书齐人交互致误尔又曰谷梁云戎菽也齐桓分菽豆与诸侯不近人情又捷者军得尔安知是菽乎】
　　【案公羊云过我齐在鲁北燕与戎又在齐北伐戎无过鲁之理】
　　三十二年城小谷

　　【邑】
　　【髙氏闶曰杜预以小谷为齐邑若然圣人亦当异其文而系诸齐且公虽感齐桓之私岂肯为管仲城私邑昭十一年所称齐桓城谷而寘管仲盖齐自有谷非鲁之小谷也】
　　【赵氏鹏飞曰左氏因楚申无宇有齐桓公城谷而寘管仲之言遂以此年城小谷牵合其事曰为管仲也杜氏因之遂以小谷为谷城夫谷城固齐地而安可强改小谷为谷城耶李氏亷亦言经所称齐之谷凡六见皆止书谷无言小谷者且桓公之有功于鲁在髙子来盟之后庄公时未见有功之迹故当従谷梁孙氏复谓曲阜县西北有小谷城孙鲁人终身学春秋小谷之为鲁邑明甚】
　　闵公
　　元年公及齐侯盟于落姑

　　【彚纂曰落姑之盟谷梁止曰盟纳季子而左氏以为请复季友孰请之耶是时庆父当国闵公方幼庆父既不欲请闵公又不能请故陈氏傅良谓国人为之吴氏澂谓国之世臣如石碏者为之卓氏尔康以为陈方为齐所厚季友援陈人以请齐桓俱于情事颇合】
　　齐仲孙来

　　【刘氏敞曰孙以王父字为氏此乃庆父之身也未可以称仲孙且径实系之齐若之何谓鲁仲孙哉此不近人情之尤者】
　　二年夏五月乙酉吉禘于庄公

　　【赵氏匡曰经但讥此时未当吉祭尔非谓鲁便以此为常也】
　　僖公
　　二年冬十月不雨　三年春王正月不雨夏四月不雨六月雨

　　【案左谷梁皆以为一时不雨杜注范注文同公羊则以为一月不雨余月即有雨其不书雨者小雨不甚故也愚意左谷为是小雨亦止可言不雨耳若单是一月不雨未是变常不足书也至积齐程氏截防冬十月春王正月夏四月为句従一时无事书首月之例谓三不雨与上文不相蒙此又求新而反凿不雨二字不蒙月定当蒙时则已非一时无事无用书首月若悬空书不雨二字更似一年不雨无此书法也六月雨则谷梁谓喜雨者得之盖周之六月是夏之四月正当播种之时甘霖大沛君民同喜故书若文公时三书不雨其一自十有二月至于秋七月其二自正月不雨至于秋七月不书八月雨者八月为夏之六月此时苗已枯死虽雨亦无用故不书八月雨也何休谓不雩而得澍雨亦非此时而雩正是合礼不书春秋书雩二十一皆书大雩志其僭也　春秋雨书大旱皆在夏秋三不雨皆连秋言之周之秋今之夏故为灾此书六月雨则正当孟夏自宜不为灾也】
　　秋齐侯宋公江人黄人防于阳谷

　　【彚纂曰以为谋伐楚者左氏也公谷皆无此意然下与伐楚事相近疑左氏説是】
　　四年楚屈完来盟于师盟于召陵

　　【彚纂曰胡本公羊以为序绩诸儒多従之者但屈完来盟其辞甚亢既盟之后楚人围许灭灭黄败徐桀骜如故而桓不能禁则谷梁所谓得志为仅者岂不信哉】
　　八年禘于太庙用致夫人

　　【案此三之説各不同公羊谬妄不足辨学者所争论者左氏与谷梁之説耳杨氏士勋曰若如左氏之説则哀姜元年为齐所杀何为今日乃致之其言似有理由是彚纂所征引诸家悉主谷梁之説而其实非也木讷赵氏曰先君已死子安有见母于庙之理不诘自屈霞峯华氏曰致夫人乃致死者非致生者也若如刘向云立成风则经当言立夫人不当但言致夫人言致夫人语未明白且古无以子册母之礼泰山孙氏又谓以夫人之礼致成风于太庙使之与祭将为主妇而祭乎将以声姜为主妇而成风与助祭乎尤不可通矣其迟至八年而后致者以哀姜丑声昭著僖公疑于其礼不敢即行故迟至八年大祭始行之耳详见吉礼口号注】
　　【又赵氏匡尽辟三之説而以夫人为声姜其言曰僖公若致其母即当言夫人风氏不当但云夫人但云夫人者时君之妻耳且声姜更无书至处故知因其至特设禘礼以为荣观无谬妄可笑设太庙盛礼以为媚悦夫人之计此与庄公之丹楹刻桷何异僖公贤君岂宜有此髙紫超氏曰夫人指哀姜防无可疑其不称姓諡而止称夫人正与前书夫人氏之丧书法相照贬之至也得之矣髙氏闶又谓五世之夫人莘老又谓声姜哀姜成风程积斋尽绌诸家之説而独取赵氏殊不可解又赵氏木讷亦主声姜其言曰鲁禘文王僖娶于伯主内以为荣也鲁祀文王外以为荣也此亦庄公觌用币之意噫庄公之媚哀姜此是何等丑事而乃輙以为比乎其説亦自露破绽矣】
　　九年晋里克杀其君之子奚齐

　　【啖氏助曰齐舍亦未逾年君也何不云其君之子故知谷梁国人不子之义是也】
　　【张氏洽曰齐舍未逾年而称君以舍之正而与之也霞峯华氏曰非也舍立五月而商人弑之君臣之位定虽未逾年称君献公甫卒而奚齐杀于丧次未立乎位而为君则称其君之子而已设奚齐既立如舍之五阅月而被弑则春秋必书晋里克弑其君奚齐如卓子之例矣】
　　【程氏端学曰奚齐非弑逆之贼立虽不正则固晋人之君也使里克弑之于既立之后则岂非弑其君哉且卓与奚齐皆庶孽何独于卓而书弑愚谓谷梁国人不子之説非也先君既以为子国人安得不戴以为君若先君子之国人可以不子之则权自下操五季末世大乱之道也】
　　十三年公防齐侯宋公陈侯卫侯郑伯许男曹伯于咸

　　【案左氏僖十一年拒泉臯伊雒之戎同伐京师入王城焚东门王子带召之也十二年王讨王子带子带奔齐冬齐侯使管夷吾平戎于王明年春使仲孙湫聘于周且言复王子带此言诸侯戍周亦为戎难故果如此齐桓之罪大矣夫子带以臣伐君召戎入冦至焚掠畿甸在子带则属籍当絶在戎则必诛不赦乃桓公不闻出一旅助王以犯甸之戎而为之求平以伐君之贼而为之求复是党逆抗顺末世朱全忠李茂贞所为曽谓尊周攘夷者而出此乎且不伐戎于称兵犯阙之时而戍周于戎师既退之后齐之畏戎何其甚而管仲之举动何其愚也况果有召戎伐王之事春秋何以没而不书彭山季氏谓左传妄诞不足信有以也】
　　十四年春诸侯城缘陵

