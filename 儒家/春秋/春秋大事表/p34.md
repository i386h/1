<!-- { "loadSidebar": true } -->
　　春秋十二公不书即位者四君说者谓皆圣人削之然其说可通于此者即不可通于彼于是各为委曲相就之说而春秋之防晦矣隠不书即位文定主内无所承上不请命其论固极正大然尝窃惑之春秋之法是非善恶固云大公而不私然尊君父不敢斥言者亦春秋之定理也春秋恶天下之无王则亦恶乎一国之无君恶一国之无君则已更不当先萌无君之心而逞无君之笔夫春秋诸侯其不请命而无承者遍天下而文定乃曰春秋首绌隠公以明大法则是圣人欲正天下无王之罪而已先逞无君之笔矣夫君父一也今有羣为盗者于此而其父亦与焉借令身为士师而曰首诛吾父之为盗者其可乎隠公即有可绌之罪而圣人非绌隠公之人若谓圣人作经直以天自处而于此乎何恤焉则亦悖理逆伦之甚矣今谓削隠公为不禀于君父之例即文定首绌隠公之意也此其说之可商者一也谓文成襄昭哀五君皆不禀于君而禀于父可从末减义亦未安夫诸侯之位受之王也非受之父也既不禀于王则虽受之于父而亦为擅立又可从而末减乎旣可受之父而从末减则天下诸侯其干王法者少矣既削隠公为不禀于君父之例又末减于文成诸君而书即位以书即位者为是则疑削即位者为非以削即位者为非则不宜以书即位者为是是非可以互易予夺可以倐更隐何独不幸以春秋之首君而当大罸此其说之可商者二也又谓桓宣定三君皆继弑而与闻乎故故亦如其常而书即位夫桓宣继弑君信矣若昭非弑也昭非弑而强使之同乎弑则亦糢糊迁就之说也桓宣之恶极矣俱志存乎杀兄定非志乎杀也但不能讨意如为罪耳因定不承于父难从受父末减之例而直使与桓宣之弑君者同科则用法可谓不平矣此其说之可商者三也然则十二公或书即位或不书即位其义果云何曰一从其实而书耳圣人非有意于其间也隠之摄而不即位也变例也荘闵僖之继弑君而不即位也定例也桓宣故逾其例者则以欲自掩其簒弑之实耳若从其例则是自明其簒也庆父立闵公诚无不忍子般之意然庆父丑声昭著廷臣亦恶之季友之徒或有与之争而抗者故亦不行即位之礼也然则桓文宣成襄昭定哀八君实尝即位矣则经亦无容没其实而不书即位隠荘闵僖四君实未尝即位也则经亦不得强而诬之为即位皆从其实而书耳然春秋虽皆从实以书而于文成襄昭哀五君书即位者自有以明传世继统之重于荘闵僖三君不书即位者自有以昭万世嗣君处变之法于桓宣之不应即位而书即位者自有以发其狠贼无兄之隠于定之六月戊辰而始书即位者自有以见意如强逼专制其君之实此如太阳一照而万物无遁形圣人之意未尝不深切而着明也或曰王法所最重莫过于继世而立君王法所必诛莫过于不禀君父而自立今谓隠公不书即位止于从实而书之则所云丘窃取者谓何曰子不禀于父臣不禀于君为王法必诛之定律圣人于卫人立晋之文发之矣不必更牵合于此也然则隠即位不书止于从实而无他义乎曰位者人君之大寳命徳讨罪皆借位以行之天子正其位然后可以有为于天下诸侯正其位然后可以有为于一国不书即位则是失其人君之大宝而不足以有为于一国也呜呼此其所以终蒙莵裘之变也欤
　　案十二公或书即位或不书即位皆据实而书此本三传及杜氏何氏范氏孔氏杨氏诸儒之注疏极明白坦易故朱子亦力主其说不知宋之儒者何故自生枝节谓不书即位是仲尼削之至其不可通处则又分为两例以削隠公为不禀于君父之例而文成襄昭哀五公附之以从末减故不削以削庄闵僖为继弑不当行即位之礼之例而以桓宣定附之以与闻乎弑及为弑君者所立故不削五公之不削恕之桓宣定之不削罪之如此则圣人之立制令人得上下其手矣其意欲张大圣人之书法谓非此无以警乱贼之心而不知先自蹈于僭妄之失且即据实而书而春秋之防未尝不严于斧也夫史以信若鲁君实行即位之礼而仲尼没其实而不书则春秋非传信之书矣何以为圣人之作乎愚故节录三及诸儒之防而以髙紫超之説为定
　　春秋三传禘祫说
　　今世之称祫禘者谓祫合也毁庙之主陈于太祖未毁庙之主皆升合食于太祖而禘则惟祭始祖与始祖之所自出不兼羣庙之主周以稷配喾鲁则以周公配文王此朱子取赵伯循之说而后世儒者多遵信之然愚尝徧考三礼记孝经论语中庸之义疏与商周鲁颂之乐章从无周祀帝喾及鲁祀文王为所自出之文不知伯循据何典籍而云然也夫信汉儒不若信三信三传尢不若信圣人之经所谓汉儒之说者则戴记之大防服小记明堂位及祭法是也所谓圣人之经则诗所传之三颂与孔子所书春秋之经文是也且世谓周祭及于喾者因祭法有禘喾而郊稷之文耳然此禘郑氏谓祭天于圜丘非谓宗庙之祭而以稷配之也又因小记及大有王者禘其祖所自出之文耳然此禘谓祭感生之帝于南郊乃汉儒诬妄之说亦非谓稷之生于帝喾而因以祭之也况质诸三其禘之说又甚明文二年八月大事于太庙公谷谓之祫左氏谓之禘然其义并同公羊云五年再殷祭何休云祫合也禘谛也审谛无所遗失禘所以异于祫者功臣皆得祭尔闵二年夏五月乙酉吉禘于庄公杜预云三年防毕大祭以审昭穆谓之禘惟诸儒称五年一行而杜谓三年一行者其义小殊而其说禘并谓兼羣庙之主絶未尝有周公所自出而谓祭及于文王也郑康成又谓禘之异于祫者谓苐陈毁庙之主而羣庙之主则各就其庙祭征之春秋之实事尢可信不诬昭十五年有事于武宫左传谓之禘昭二十五年禘于襄公此各就其庙之明证也然犹可曰此左氏之言耳闵二年吉禘于荘公僖八年禘于太庙明明于各庙称禘岂孔子所书之经犹不足信乎然犹可曰此春秋僭乱之礼耳至周颂之雝为文王禘太祖之乐歌商颂之长发为武丁大禘之乐歌岂商周盛世之乐章经傅说周公之手定而犹不足信乎雝之言皇考则文王烈考则武王未尝及于喾也长之言王则契相土则契之孙以及汤与阿衡亦未尝一语及喾也其列相土与阿衡尤可为陈毁庙及祭功臣之明证其谓鲁用天子之礼乐者盖如舞佾歌雍之属锡鲁以矜隆盛耳岂谓其祭文王于周公之庙以诸侯祖天子以干大戾乎况鲁颂閟宫之诗明言之矣其诗曰白牡骍刚公羊于文十三年传云周公牲用白牡鲁公用骍刚羣公不毛未尝言及文王之牲何得言祭文王以配周公也载观尚书言后稷建邦启土孝经言郊祀后稷以配天中庸言上祀先公皆至后稷而止又礼记明堂位云季夏六月以禘礼祀周公于太庙顔师古注汉书亦云禘者谛也谓一一祭之徧观载籍从未有言祭及始祖之父者余恠夫不知何人泥小记及大之文而又厌感生帝之诬妄遂以帝喾当之驯至汉祖尧曹魏祖舜牵合附防为千古笑唐赵循伯复曲成其说至谓鲁祭文王漫无依据臆断滋甚后经朱子遵用之而后世遂无异辞此皆不深考于经之过也夫信朱子尢莫若信圣经可也
　　书春秋禘祫说后
　　礼家禘祫之说千古聚讼然愚谓古今世异而王者报本反始宜从其实如殷周之兴肇基稷契则当以稷契为始祖始祖正东向之位始祖以上不必及也后世帝王以匹夫有天下则当以受命有功徳者为太祖太祖正东向之位太祖以上不必及也何以明之契始封商开六百年之基稷封有肇八百年之祚则商周之王自当本稷契至稷契之兴不縁帝喾无由追祀且稷契当日自是舜之臣子月其初皆起于侧微谓稷契皆帝喾之子与尧为昆弟此史家附防之说征之事实万万无是理何则生民与閟宫之诗皆陈姜嫄商颂之长发颂有娀如果为髙辛氏之子则商周不宜颂母而不颂父【谯周云其父防故不着】且如史家之说姜嫄为元妃有娀为次妃则稷契俱为帝尧之兄而尧自即位至殂落凡百有二十四嵗计稷契当帝舜时年俱近百三十嵗当已衰老不任事而尧在位七十载有亲兄为大圣人终其身不举待帝舜而后克举之恐亲睦九族之圣人不应如是然则稷契同出于帝喾且属无稽而谓商周推为所自出禘祀之于太庙不尢诬妄之甚乎商周禘喾之文出于祭法与国语国语非左氏所作其文多与抵牾而祭法出于汉儒之防其为不足信尢明也自是以后李唐有天下其先皇祖虎始受命为唐公追命为太祖景皇帝则东向自宜属景皇而献懿二祖无与焉赵宋之太祖削平僭乱垂统百世其先未有功烈显著为王业所基者则东向自属太祖而僖宣无与焉何也有安天下之功自宜享子孙百世之报王者祖有功宗有徳盖谓此也唐贞元中诏百僚集议典礼昌黎韩子谓当禘祫时献祖宜居东向之位景皇帝退从昭穆之列祖以孙尊孙以祖屈同时献议五十七封惟顔鲁公真卿与公意合朝廷卒从王绍等议正景皇帝东向之位附献懿主于兴圣庙中后世不以王绍等为非而以昌黎为是者从其实也宋治平四年英宗升祔用司马温公议迁僖祖于夹室熙宁中介甫用事复还僖祖太庙而太祖退居昭穆时伊川程子独是其说逮南渡后孝宗升祔诸儒楼钥陈傅良等建议迁毁相汝愚主之而太祖正东向之位时有宋建国已二百余年朱子晦庵祖安石议争之尤力谓僖祖上比稷契不宜迁毁然后世不以介甫及程朱之议为是而以温公等之言为非者亦从其实也夫博学多闻明于掌故至昌黎介甫止矣精研义理至伊川晦庵止矣然而不以彼易此者葢欲惬乎人心之同然初不必以其人为轻重也曰如此则子孙得以功德加其祖考孟子不有云孝子之至莫大乎尊亲乎曰受命之主追崇所生者此善则归亲之义百代后守成之主以受命之祖为不祧者此祖有功宗有徳之义善则归亲者一人之私祖有功宗有徳者天下之公王者不以一人之私废天下之公故必明于周鲁之禘祫而百世禘祫之议乃定
　　鲁无文王庙论
