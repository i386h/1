<!-- { "loadSidebar": true } -->
　　【案侵曹伐卫胡氏以为讥复怨朱子又谓伐卫致楚为谲皆非也曹卫以诸姬且又北方大国非如陈蔡弱小密迩于楚者而相率従楚为之羽翼此门庭之冦势不得不先除何得以复怨讥之哉且其时陈蔡郑许従楚围宋矣曹卫又即楚鲁又乞师于楚伐齐未即楚者独晋与齐宋而齐宋方有倒悬之急晋欲救宋则恐曹卫之议其后此即王者用师义当先讨安得为谲文定又以书楚人救卫为予楚而讥晋尤非也唐用兵讨吴元济而王承宗李师道救之岂得谓予其当救哉书楚人救卫益着卫従楚之罪书公子买戍卫益见公党楚之非】
　　三十一年夏四月四卜郊不从乃免牲犹三望

　　【张氏洽曰郑杜恐臆説盖天子四望鲁比天子阙其一故三望书曰犹言不当望而望祭也如使鲁望不出境何为言犹以讥之公羊之説必有所】
　　【汪氏克寛曰周官四望盖望四方今鲁三望盖泰山在鲁西海在鲁东河在鲁北也】
　　【庐陵李氏曰三望之异同左氏以为分野星及封内山川公羊以为泰山河海谷梁以为海岱淮据三家皆不以三望为非礼止讥其舍郊而望此已失之况望乃祭山川之名何得以为分野之星若三望为鲁之封内鲁所得祭则常事不书矣胡氏独取公羊为得之泰山鲁所得祀河海非鲁封内也故不当祀犹者可已之辞】

　　春秋大事表卷四十二之二
　　钦定四库全书
　　春秋大事表卷四十二之三
　　国子监司业顾栋髙撰
　　文公
　　二年春王二月丁丑作僖公主

　　【案此后世祔庙除几筵之所以不一其説也左氏则以三年为防谷梁则以练为防而仪礼士虞礼记云卒哭明日以其班祔郑康成注祔已主反于寝郑盖据左氏之説以释仪礼而非仪礼之本文也至檀弓云殷练而祔周卒哭而祔孔子善殷盖亦以周祔太蚤急于神其亲则仪礼之云祔盖即以卒哭之明日入主于庙矣殷练而祔即谷梁之説也贾公彦疏仪礼又云惟祔与练祭在庙祭讫主反于寝其大祥与禫祭其主自然在寝祭之杨士勋疏谷梁亦云作主壊庙不同时盖俱以左氏三年之説为是故为勉强迁就其説而均于本文未顺总之祔有三説谓卒哭而祔者仪礼明日以其班祔是也谓练而祔者谷梁于练壊庙是也谓三年而祔者左氏丧毕吉禘是也陆象山居母丧欲卒哭而祔除几筵其兄子夀疑之皆以书来问朱子朱子告以仪礼注祔已主反于寝象山谓非经之本文不足据信朱子痛辟之以为无论古礼但今卒哭之后便除灵席孝子之心岂能自安后儒多疑朱子谓丧事即逺有进而无退既祔庙而复反寝特出郑氏之剏説朱子乃弃经而信注可乎朱子又谓谷梁但言壊旧庙而不言迁新主安知其非于练而迁旧主于三年而纳新主耶又谓祔与迁自是两事祔者祔于所当入之祖庙并祭其祖是祖孙同庙而享至丧毕祖迁于髙祖庙髙祖藏于夹室然后奉新死者之主入庙谷梁谓壊庙易檐改涂正是祔以后迁以前之事此更融左谷之説而一之与杨疏亦大同小异以明卒哭而祔之必不可也汪氏克寛谓卒哭而迁庙遽用吉祭非人情故文定取谷梁之説家礼则告祔于卒哭而祔庙于大祥于仪礼左氏盖两従焉开元政和二礼卒哭之后不祔庙至三年禫后始祔自唐宋以后未之有易矣】
　　三年夏五月王子虎卒

　　【赵氏匡曰臣无外交之礼今死而赴故书以讥左传曰礼非春秋之意】
　　【陈氏傅良曰公谷以为叔服非是】
　　【家氏翁曰周纲既替王臣外交死无不赴者春秋皆削不书独书王子虎贤也自晋文之霸辞命多出于虎严重有法得训诰诸侯之体盖王臣之贤有徳者谷梁之説得之公羊以为尝防葬私矣】
　　雨螽于宋

　　【王氏樵曰螽非上坠之物来多而坠故书雨见灾甚耳既为灾则非坠而死矣左氏因雨字而生説耳】
　　【徐邈云禾稼既尽又食屋之茅茨验尝有之】
　　【案果如左公羊之説则是螽不为灾矣春秋何用书乎故当従谷梁】
　　四年夏逆妇姜于齐

　　【彚纂曰纳币卿行则逆妇必非微者盖文公自行也圣人恶其成礼于齐故没公不书以示贬谷梁得之而左氏非也公羊以为娶于大夫则失之逺矣先儒讥丧娶亦可兼用盖圗昏于丧服而成礼于妇家所谓失礼之中又失礼也】
　　【程氏端学曰春秋称妇姜者三宣元年遂以夫人妇姜至自齐成十四年侨如以夫人妇姜氏至自齐皆以妇言之岂皆先成礼者哉盖称妇者有姑之辞非以成礼而称妇也】
　　【案积斋之辨甚明晓彚纂斥左氏而従谷梁非也从古人君无就婚赘壻之理此乃委巷之谈乌得以谷梁为是哉先儒又谓出姜不书至为文公禫制未终思念娶事方逆而已成为妇未至而如在国中此因妇之一字遂并其不书至亦委曲以成文公之罪此真所谓凭空揑造也然则左氏之説得欤曰亦非也逆者安知其非卿则常事不书春秋书之者为十八年夫人归于齐立案也妇者有姑之称书逆妇姜以明其为嫡夫人非敬嬴之所得比也春秋因末以原其本特书之以正襄仲及敬嬴之罪先儒又谓不称夫人不可为小君奉宗庙其説正相反如此则圣人乃是为襄仲出脱是与于乱贼之甚岂有此理哉】
　　【方氏苞曰微者逆故不以名见不以夫人之礼致于庙故不书至盖宣公之立也长此时敬嬴仲遂之邪谋已萌文公昏懦不能察是即他日子弑夫人大归之兆端】
　　七年宋公王臣卒宋人杀其大夫

　　【赵氏匡曰若以杀大夫众而不书名则晋杀三郤郑盗杀大夫何又悉书乎若实杀有罪何不书死者之名左公羊之説皆非也】
　　【吴氏澂曰宋人者非一人也见国乱无政而臣庶得以擅杀大夫也】
　　九年冬楚子使椒来聘【椒谷梁作萩】

　　【陆氏淳曰公羊云许夷狄案例凡未命之卿来鲁皆书名无他义又文公巳前不书楚大夫者使命未通耳有何许之乎谷梁云以其来我褒之圣人设教岂以来我则褒之】
　　【案是时秦楚交病列国以鲁为周公之后故俱来通好以为逺交近攻之计楚欲圗北方而来聘秦欲伐晋而归禭其情一也圣人书之以志夷狄之窥伺霸业之中衰若以为慕义而予之商臣负滔天之恶岂区区一聘遂可云与其洁不保其往乎】
　　秦人来归僖公成风之禭

　　【赵氏匡曰春秋之作以为经国大训一字之义劝戒存焉若但以无忘旧好则书恐非圣人之训啖氏助曰僖公成风与恵公仲子何殊公羊曰两人误也】
　　【案谷梁之説诸儒多従之以为僖公以妾母称夫人天子不能正而秦人能之故书法云云愚谓此义亦甚迂僻岂圣人欲正嫡妾之分必借秦人以立义且秦之弗以成风为夫人于何而见也善乎文定之言曰宠爱仲子以妾为妻者恵公也故书恵公仲子所以正后世为人夫者不可乱嫡妾之分以卑其身尊崇风氏立为夫人者僖公也故书僖公成风所以正后世为人子者不可行僭乱之礼以贱其父其义大而精矣】
　　十二年春王正月郕伯来奔【郕公作盛】

　　【赵氏匡曰诸侯嗣位未逾年称子岂有君父病而不视死而不丧身未即位以邑出奔而称郕伯且郑忽曹羁莒展皆已即位及其出奔犹但称名况未嗣位乎左氏之説非也失地之君例书名若以兄弟之国不名曹伯阳卫侯衎何以书乎公羊之説亦非也】
　　【刘氏敞曰鲁但以诸侯逆之便谓之郕伯春秋遂没其専土叛君之罪反谓之诸侯而尊之何以称不登叛人哉意者先郕伯以去年卒太子即位而不能自安遂出奔以其即位日浅或谓之太子而左氏则误以为太子出奔也】
　　杞伯来朝二月庚子子叔姬卒

　　【啖氏助曰左氏此大误当在成八年杞叔姬卒之下误置此尔盖当时有杞伯请无絶昏之语而作者见此年有杞伯来朝又有子叔姬卒遂妄置于此而更加请絶叔姬四字以牵合之其实此年来朝与子叔姬卒自是两事初不相闗也成公时叔姬自杞来归此是别一叔姬六年七年中杞曽使使来请无絶昏故八年杞叔姬卒九年杞伯来逆其丧以归若此年子叔姬自是鲁女未嫁者尔与伯姬卒同义无他説也】
　　【案左氏于叔姬前后事多牵合因此年来朝与子叔姬卒相连遂以叔姬为伯姬所求之妇以不系杞为出而见絶又以成八年书卒之叔姬即杞桓所请续为昏者夫八年之叔姬系五年来归见于经文为杞所出确有明据乃以一事分作两事遂以杞为两出鲁女又以两事聮作一事以两女系姊妹世岂有絶一姬复请一姬逮后姬续昏矣又复出之至其丧而请之杞小国何肆无忌惮乃尔鲁又懦弱惟命是聴耶其诬妄甚矣当以公谷许嫁之説为是另有论附凶礼后】
　　【啖氏又曰谷梁云称子者公之母姊妹案经文称子明是时君之子乃云姊妹有何理哉】
　　十三年世室屋壊【世左谷作大音泰】

　　【吴氏澂曰左谷误世为太谷梁谓太室犹世室以为伯禽庙字虽误而义与公羊同杜氏以为太庙之室夫庙制中央一室谓之太室岂太庙之中前堂后寝左右夹室东西二厢皆不壊而唯中间一室独壊也于义有不通矣】
　　十四年晋人纳捷菑于邾弗克纳【捷公羊作接】

　　【赵氏匡曰若实用诸侯师经不合不书公羊云大之此乃讥其不量事而劳师尔闻义能止差可补过何足大之哉又云不与大夫専废置君縦令诸侯岂得専废置何但大夫此乃讥辞非实与而文不与也】
　　【彚纂曰经书弗克纳者善之书人者贬之大夫兴兵以废置诸侯奉不正以夺正虽见义而徙不得无罪故谷梁责其知之晚而刘氏敞以为不免于贬也公羊虽以为贬而实与而文不与之説不可以训】
　　【赵氏鹏飞曰是时盾之意在晋而不在邾使克邾而失晋则为盾之损多矣盾之为此盖欲钓反义之名圣人照见其真情窃君子之名而文小人之计故特书曰晋人公羊乃以为郤缺于时晋权在盾使郤缺在行则亦盾意耳左氏事实为详且先于二当从左氏】
　　冬单伯如齐齐人执单伯齐人执子叔姬

　　【刘氏敞曰若单伯为周大夫何以明年书单伯至自齐乎公羊曰道淫齐舍未逾年鲁人岂以女子之縦令世衰多居丧而娶者春秋犹当书子叔姬归于齐谷梁曰私罪何不用陈袁涛涂郑祭仲例以解齐人乎】
　　【彚纂曰左氏因周有单子遂疑单伯为王臣公羊因单伯不称行人疑为己罪又因经文执单伯与执子叔姬相连遂疑为道淫谷梁亦谓单伯私罪子叔姬同罪二之诬防较左氏为尤甚使叔姬蒙不白之寃岂可训哉】
　　【赵氏鹏飞曰圣人再书齐人不曰执单伯及子叔姬嫌于淫也公谷反以淫目之不达经文妄疵人尔】
　　十五年三月宋司马华孙来盟

