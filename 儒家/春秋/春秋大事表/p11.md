<!-- { "loadSidebar": true } -->
　　先王建国其小者不能五十里若邾滕郳薛近在一县之地故其时为邑絶小论语称十室之邑周官司马法九夫为井四井为邑至十室乃大矣若荆舒吴越地处荒逺井牧之所不及如后世新复之苗疆动辄千百里不可以方域计故今日而欲求春秋之地亦不可概以一州一府当之也尝读春秋至吴楚越之传其称豫章者凡六见昭六年楚使防泄伐徐吴人救之令尹子荡帅师伐吴师于豫章而次于干谿吴人败其师于房钟昭十三年楚师还自徐吴人败诸豫章获其五帅案徐在泗州北八十里干谿在今颍州府之亳州房钟在今颍州府城县昭三十一年吴人围左司马戍右司马稽帅师救及豫章为今河南光州之光山县又定二年桐叛楚吴使舒鸠诱楚人曰以师临我我伐桐为我使之无忌秋楚伐吴师于豫章吴人见舟于豫章而潜师于巢冬十月吴败楚师于豫章遂围巢克之桐为今安庆府之桐城县巢为今庐州府之巢县舒鸠在庐州府之舒城定四年柏举之役吴人舍舟淮汭自豫章与楚夹汉淮汭即今寿州案数传皆为吴楚鬭争杜注于前则曰江北淮水南于柏举之传则曰汉东两岐其说又云自江北徙于江南不知何所据又昭二十四年楚子为舟师以略吴疆越大夫胥犴劳王于豫章之汭归王乗舟且帅师从王此为楚越交接豫章当又在楚越之境诸儒求其说而不得或以为两地或以为三地迄无一定然愚尝考之豫章系寛大之语自江西之九江饶州二府隔江为江南之安庆府境北接颍亳庐寿西接光黄皆为楚之豫章地葢凤阳以西寿霍光固之境皆近淮壖为吴楚日交兵处柏举在湖广黄州府之麻城县从寿州循淮而西歴河南光山县信阳州三关之塞至麻城六百里至汉口九百里杜氏所云豫章在江北淮水南者正当即指淮汭而言葢是地之总名舍舟于此遵陆亦即在此耳至豫章之汭则为今日之鄱阳湖无疑何则饶之余干县为越之西境鄱阳县为楚之东境俱滨鄱阳湖楚以舟师略吴疆而越归王乗舟俱在水际舍此更无别处交接总之吴楚越接境之豫章非一地而实非有二名如秦之防稽九江两郡统俱一二千里岂可以一州一县当之哉汉分秦九江郡置豫章郡葢亦以春秋之豫章得名然实非当日之豫章地至以南昌为豫章尤非左传舍舟淮汭自豫章与楚夹汉寿州至汉口中歴光州信阳州黄州至武昌汉阳夹峙之汉口循淮至汉路径甚明南昌在其南千余里无迂道至南昌之事且南昌始终为楚地于吴无与也史记阖闾十一年吴伐楚取番番今鄱阳县为饶州府治而阖闾十一年系定公六年在柏举之后则当柏举战时吴尚未有饶州之地又安得越南康九江二府而遽至南昌也哉愚尝推广其说凡列国之边境地俱极广逺不止一豫章也楚北境之方城自裕州东北至叶县唐县连接数百里齐之无棣今直天津府之庆云山东武定府之海丰皆是晋合温原攒茅之地俱谓之南阳几尽懐庆一府之境其所谓东阳者则为太行山东地非有城邑至楚汉之间始置东阳郡而秦之河西在今同华二州总谓大河以西则楚西境之豫章由淮水之南尽大江南北连属彭蠡与吴越俱接境乃其常理非日后始迁于江南也至汉东无豫章地髙氏辨之甚明近志乃谓春秋之豫章去江陵甚近引宋武帝讨刘毅遣王镇恶先袭至豫章口去江陵城二十里为证尤谬后世地名沿譌袭舛甚多即同时亦有相袭者如战国时韩之南阳岂可以晋之南阳当之也哉余作此论实当乾隆之四年时假馆九江大孤山堂旅中乏书未能博稽载籍第反覆就左氏传臆断颇矜独得然亦未敢自信逾年归里索宛溪氏方舆纪要读之于南昌府豫章城云郦道元谓昭六年楚令尹子荡伐吴师于豫章即此地非也夫江湖沮洳春秋时舟楫便利未逮今日吴楚所争实在淮汉之间郦氏之言应非笃论因歴举余所引左氏传六处并杜氏前后两注谓自昔由江汉之间以达于淮豫章实为要害而其地今不可考又称干谿在今江南亳州徐在泗州在光州则豫章当在近淮之地光州寿州之间与汉所置之豫章全不相蒙也与余论脗合先得我心不觉大快因知读书到着实处自然所见略同但未及豫章之汭为鄱阳湖第存疑云在江汉之北则越地固不能逾大江而北也余干为越鄱阳为楚后为吴夺俱今饶州府属则鄱阳正为三国结辏之地且此时吴越既已兴兵而楚吴又方搆鬭楚与越通吴人必忌越必不敢出境一步公然与楚交接以犯吴之深怒也若概云江汉之北越且离境千里显张从楚以掎吴之帜独不畏吴人压境问罪近在肘腋耶固知归王乗舟乃二国于其接境处隂相聨络又在水际则舍鄱阳左右更谁属哉余所谓豫章之名广逺虽不能确知为何地而可约举数处以概之但于今日之南昌决无涉耳因阅宛溪氏之说借为余证而又广其所未及如此乾隆五年八月上浣三日复初氏又识
　　晋公子重耳适诸国论
　　左氏叙事其藏鍼不露处要使人统前后传而得之向尝疑重耳逰歴遍天下而其返国也卒由秦则当其处狄十二年而行也何不径之秦以求入而必过卫适齐及其之郑也又何不入秦而必迂道之楚楚为蛮夷之国重耳岂不知其不可仗而当日之所以为此者盖其事势实有所万不得已也夫重耳有贤名且多得士夷吾以弟越次而代立其君臣之欲甘心于重耳非一日矣此时为重耳者藏形匿影侧足无所幸有齐狄秦楚诸大国其力足与晋相抗得庇防公子余如郑卫诸小邦则晋令朝下而夕且絷公子而献于晋耳故其如齐也时当秦归恵公之明年秦晋新协和未有衅而齐桓方下士故且之齐以求庇逮桓公卒而孝公内乱兄弟相争诸侯之兵数至不得不更适他国其歴曹歴宋歴郑特为过客耳宋方新败而曹与郑皆小国由郑入秦路必由周而道晋殽函之境晋如寺人披者以百邀之有余耳赵衰狐偃辈虑之宻矣是时楚成方强恢廓大度力足以容公子啓口即云公子若返晋国则何以报不谷葢送重耳入国之事楚子巳身任之防子玉有言而秦穆公来迎公子乃送公子之秦秦楚别有间道而楚又设兵防卫以备不测则重耳之返国虽借秦力而楚子实成之故日后犹曰楚君之恵未之敢忘又曰微楚之恵不及此此岂为当日一飨与不杀之恩而已哉左氏平平叙次八国若公子无故遍防天下而不知当日之事势实如此左氏特未尝明言其故耳逮观寺人披为恵公求杀重耳与懐公以狐毛狐偃故而杀狐突而当日之故始了然矣谨备列之以告世之善读左氏者
　　春秋时楚地不到湖南论
　　考春秋之世楚之经营中国先北向而后东图其始封在丹阳在今归州东南七里为最南境武文迁都于郢为荆州府治江陵县昭王徙郢于鄀为襄阳府宜城县顷襄王二十八年秦白起拔郢楚东北保于陈今河南陈州府治明年又迁寿春为江南寿州歴世自南而北其所吞灭诸国未尝越洞庭湖以南一步葢其时湖南与闽广均为荒逺之地如今交趾日南相似计惟羣蛮百濮居之无系于中国之利害故楚亦有所不争也窃尝徧考诗书及春秋三传与职方尔雅之文无有及洞庭两字者至屈原放废江滨彷徨山泽作为九歌抒其愤懑乃始曰嫋嫋兮秋风洞庭波兮木叶下葢楚俗好歌舞淫祠原为作迎享送神之曲为湘君湘夫人以实之道之使归于正以其忠君爱国之意至始皇侈心浮江至湘山问湘君何神博士所对葢即祖屈原之辞而汉儒为戴记遂有舜崩于苍梧之说其因袭傅防葢有自来其实唐虞三代之世湘山洞庭何尝入职方况舜既禅禹而必亲歴荒逺之地舜崩而二妃以天子之后离其宫阙逺歴万里藁絶域之野此皆必无之事儒者可以理断者也用是而知尚书蔡传谓九江即洞庭之误而临川师谓九江即彭蠡之源而以彭蠡为九江汉为北江并岷江为中江合为三江者其说为断断不可易也蔡传之说祖朱子而实出于晁氏说之葢以经文过九江至于东陵曾氏以为湖广岳州府之巴陵县在洞庭湖之东不知程氏大昌已驳之谓其絶无根据而过九江至于敷浅原则为今徳安之敷山而朱子以庐阜当之庐阜在今江西九江府之徳化县与彭蠡尤近况水经注又云防水出庐江郡之东林乡西南注江水尚书过九江至于东陵者是也东陵在庐江则九江为寻阳之九江益可信不诬且刘歆班固应劭皆谓江至寻阳分为九派晋郭璞江赋亦曰源二分于崌崃流九派于寻阳随取之以名郡至张僧监寻阳地记复列其名为九唐孔颖达引之以释禹贡贾公逵以释周礼职方宋乐史寰宇记李宗谔九江图并宗其说今舍汉晋隋唐宋数千年博雅之说不用而独取一晁氏说之其立论可谓偏枯矣愚更尝寻绎经文曰九江孔殷殷者归往趋向之辞周礼诸侯见于天子曰殷见与朝宗二字畧同是川之取象若洞庭为大泽不宜立此名义禹贡于大野彭蠡荥波雷夏俱云既潴既泽可证也明是九江为彭蠡之上源彭蠡为九江之下委殷者归往之得其正潴者容蓄之得所归荆二州正是首尾相应则荆州之川为江汉为九江其泽为云梦州之川为三江其泽为彭蠡震泽不既直截了当矣乎况江汉九江合之恰为州之三江尤自一线不爽也或谓江至州更何从分而为三曰五湖只一太湖也三江只一大江也九河分为九至入海之处合为一矣而仍曰九河既道三江其源岐为三至入海之处合为一而仍曰三江既入有何不可乎往尝取归氏有光之论以三江为子江钱塘江吴淞江而取证于国语三江环之自以为得之矣今乃知其犹未也越在钱塘江之外三江只可云环吴不可云环越孰若大江横截南区吴越俱在襟带之内如两鼠鬭于穴中所云民无所移者益信况吴淞与钱塘禹贡并无其水尤不可取以为据若如尚书蔡传之说则洞庭至春秋之世当益灼然显著矣乃尝反覆左传而知楚之疆域断断无此何也楚灵王淫侈周行无所不至尝召诸侯以田于江南之梦矣不闻其田洞庭也证一也入郢之役吴兵东北自光黄来楚宜南走洞庭之野反更西北涉睢以奔随国证二也昭王论命祀而曰江汉睢漳楚之望不闻其及洞庭湘水之神证三也意其时非特不版图且洞庭亦尚微如屈原所云洞庭波兮木叶下亦是微波浅濑可供爱玩无今日浩之观葢当时云梦方八九百里跨江南北故文人学士多侈言之至云梦涸而水悉归入洞庭湖乃始包山络泽而洞庭山浸其内因以山得名古今来盈虚之数如济水絶而为大清河钜野涸而为南旺湖之类川泽之改易多矣岂特疆域之变迁无常所哉
　　史记越句践世家与吴越春秋越絶书竹书纪年所书越事各不同论
