<!-- { "loadSidebar": true } -->
　　【彚纂曰左氏谓子氏未薨其谬不待辨谷梁谓仲子为恵公之母母以子氏例以成风亦合但史记年表恵公即位于平王三年至隠公元年厯四十七年而其母始薨似太乆逺当以公羊説为是宰为冡宰则刘氏敞之説得之】
　　冬十有二月祭伯来



　　【彚纂曰祭伯书来诸皆以为朝公羊独以为奔祭伯书伯诸皆以为爵公羊独以为字当以左注为是不书来朝谷梁谓不正其外交诸儒多因之程子谓诸侯不行觐礼王不能治而祭伯反与之交其持议尤正】
　　公子益师卒



　　【刘氏权衡曰左氏曰公不与小敛故不书日非也公孙敖叔孙婼公孙婴齐皆为公与小敛乎何以得书日谷梁曰恶也非也公孙敖仲遂季孙意如岂非恶乎而皆曰叔孙得臣不闻有罪而反不日皆妄也】
　　【程子曰或日或不日因旧史也古之史记事简畧日月或不备春秋有可损而不能益也家氏翁曰或日或不日旧史记载之有详畧而非褒贬惟公羊之説近之】
　　二年无骇帅师入极


　　【刘氏敞曰公羊以为疾始灭非也春秋文不害实今更灭为入则是文害实矣春秋之初接近西周先王余法犹存诸侯僭佚犹鲜故鲁卿执政多再命翚挟无骇皆是也谷梁谓贬灭同姓非也案入则不得谓之灭矣】
　　【许氏翰曰凡大夫未爵命于天子不氏春秋之尚谨此若无骇翚挟柔溺是也齐桓以后列国皆命大夫无不称族者盖不复请命于周也】
　　【李氏亷曰无骇不书氏杜氏胡氏陈氏皆以为未赐族公羊则以为疾始灭谷梁则以为贬灭同姓以左氏八年赐氏之説考之则公谷为无据矣】
　　九月纪緰来逆女



　　【程子曰先儒皆谓诸侯当亲迎亲迎者迎于其所舘岂有委宗庙社稷而逺适他国以逆妇者文王亲迎于渭未尝出也周国自在渭旁况文王当时乃为公子未为国君】
　　【案太史公外戚世家云春秋讥不亲迎索引公羊此文以解之而于桓三年公子翚宣元年公子遂成十四年公孙侨如如齐逆女皆讥其以大夫逆此为定解矣程子独非之云云其言又极有理彚纂従其説故于此年节删公谷文而于桓宣成三年逆女之凡主公谷讥不亲迎者皆删去可谓另辟乾坤然程子及彚纂俱不别解春秋所以书逆女之故春秋合礼不书逆女既未嫌于大夫此又何以书乎愚另有论见嘉礼表后惟叶氏梦得则以逆舆迎为二逆女乃娶于他国之道上大夫逆之即舘及期而后迎未有迎女而亲迎之者先儒一之谓春秋书逆女为讥不亲迎是知迎而不知逆也此又另为一説】
　　纪子伯莒子盟于密







　　【案谷梁云伯之穿凿可笑左以子帛为裂繻字杜注因増出平莒鲁之怨事不见经尤支离无谓况大夫无列在诸侯之上者何休之説尤诞妄此当直作阙文程子曰当云纪侯某伯莒子盟于密吴氏澂亦云子伯二字或是侯字之误直截了当惟不知阙文之説故公羊于桓二年纪侯来朝据何休注云纪本是子爵因天子将娶于纪故加封百里进爵为侯班固外戚恩泽侯表序有云后父据春秋褒纪之义应劭引此为证汉书凡立后先进其父为大司马大将军封邑侯恩泽之滥自此始因春秋一字之误曲成其説遂至如此赵氏经筌独主左氏之説谓自莒人入向有窥鲁之心故无骇帅师入极以怖之而莒之伺间盖未已纪裂繻道与莒子盟于密以为鲁谋故书字以褒之此因杜注而益生支节尤凿家氏翁谓木讷之于春秋好揣摩傅防而为之説此类是也　积斋或问云若纪子伯旧史本误孔子所必正正之不得则不书安有如此之误而可书之以后世者此必孔子笔削以后之阙文所谓先儒授承误而不敢増者也】
　　十有二月乙卯夫人子氏薨






　　【吕氏大圭曰左氏曰桓母公羊曰母谷梁曰妻宜孰从曰桓之母俱不得为夫人则其为之妻者近是】
　　【彚纂曰子氏薨三互异左氏以为桓母固非公羊以为母先儒谓妾母不当称夫人春秋之初礼法尚存不得以成风敬嬴为比惟谷梁以为妻义为长故程子及胡皆从之】
　　【积斋或问云鲁以为君岂容不以子氏为夫人称夫人国人辞也不书葬不以夫人之礼葬之也】
　　【张氏洽曰君存则葬礼未备待君薨而合祔本朝后虽先崩必俟合葬于山陵盖古之遗制】
　　三年夏四月辛夘尹氏卒【尹左作君】








　　【赵氏匡曰春秋为经大训岂有縁其为诸侯及鲁大夫作主人之恩遂録之于经乎公羊惟讥世卿之説是】
　　【欧阳公曰公谷以尹氏为正卿左氏以君氏为母一以为男子一以为妇人得于所者盖如此彚纂亦疑而不敢定愚案左氏之説全无义理而赵东山坚主其説谓妾母本不登于防此以吾君服其母丧不可不书曰君氏者为夫子之特笔最支离不可解公羊讥世卿为得之近世季氏本更谓是鲁之大夫即公囚于郑之尹氏与尹氏归而立其主者恐只是后人弄巧之説赵氏经筌亦云君氏不成称谓古无是言也】
　　秋武氏子来求赙








　　【家氏翁曰公谷于仍叔之子曰父老子代従政于武氏子曰父卒子未命盖以仍叔为尚存之人武氏为己卒之大夫王朝公卿大夫莫非世官世禄之家何独于此二子而书法异曰某氏子云者有父在焉故尔】
　　【案春秋大义重在诸侯不供王职与天家威令之不行尔其曰武氏子者盖轻忽之辞以王丧大事而以乳臭出使取轻列国亦见其失政之甚若以王当丧未命与武氏子未命而便出使薄父子之恩失之小矣春秋所责者大何暇责及武氏之子乎】
　　八月庚辰宋公和卒

　　【赵氏匡曰左云同盟则赴以名岂有臣子当创巨痛深之日乃忍称君之名乎盖同盟名于载书朝防名于要约聘告名于简牍故于卒赴可知而纪也】
　　【孙氏觉曰左氏记楚公子围使赴于郑伍举问应为后之辞焉更之曰共王之子围为长是当君卒赴诸侯已言嗣君之名矣故凡往来之国皆得记其名也必若以盟防求之则未尝与者五十二而不名者九耳未可通也】
　　【彚纂曰赵氏匡驳左氏同盟之説极是孙氏觉又谓即位之初即以名赴似更有理】
　　【家氏翁曰诸侯曰薨降而书卒胡氏谓春秋贬之不与其为诸侯当时诸侯未必人人皆放恣无王而一切俱贬恐非春秋用法之意杜氏谓内称公而书薨所以自尊其君故不得不畧外以自异恐当如杜氏之説】
　　癸未葬宋穆公




　　【案左公羊之説各异家氏则堂则主左氏曰让美徳也宋之乱由殇公不仁以怨报徳不闗宣穆之相让赵氏木讷则主公羊曰后世有啓之贤不以务过于禹无朱均之子而茍逊以僭拟尧舜家氏深斥之愚谓家氏之説非也有国家者必嫡子嫡子殁则嫡孙一本相承觊觎自息旁及支庶且犹啓乱况矜让弟之名乎宣公让弟穆公穆公卒返其子至与夷冯而乱生宋太祖让位太宗太宗及身旋背之矣太宗号英明之主素友爱且所为若是况其不贤者乎家氏生于宋世而説经若此可谓不晓事者矣】
　　【又案公谷皆以不日为危愚谓此时非有变故无危不得葬之理此葢因日后之兵连不解造此义例尔春秋葬不日不月者皆系阙文即此可知其误】
　　四年卫州吁弑其君完




　　【刘氏敞曰公羊谓不称公子为当国非也诸弑君称公子是公子而为大夫其不称公子是未为大夫当国与不当国何足辨乎谷梁谓弑而代之亦非也宋督宋万亦可云弑而代之乎家氏翁曰胡氏谓州吁以国氏罪庄公不待以公子之道使预闻政事主兵权而当国愚谓此方诛讨乱贼未当追议庄公既往之咎】
　　【案州吁不称公子是未命为大夫当以孔疏及刘氏敞之説为正程子及胡之説俱未安详见乱贼表】
　　秋翚帅师防宋公陈侯蔡人卫人伐郑





　　【赵氏匡曰春秋之初公室犹强若公实不许臣何敢固请而行盖左氏不知未命不书族之义造此事端耳】
　　【啖氏助曰凡事各于本事褒贬岂有未弑君而先贬乎翚之不称公子自为未命尔】
　　【案啖赵辨疑驳正三之説极精刘氏敞权衡意畧同愚谓春秋此书重在帅师不重在翚之氏与不氏也言帅师则翚主兵専国可知隠公不能早罢其兵权是以及钟巫之祸与庄二年公子庆父帅师伐于余丘宣二年郑公子归生帅师战于大棘同为千古烱戒胡文定之説精矣独其谓去公子以谨履霜之戒则非也春秋之初诸侯犹请命于天子不自命大夫故隠桓之大夫多不氏如无骇翚挟柔溺及郑之宛皆是也至庄公之世稍逾制矣故庆父称公子以族氏要之重在帅师不重在公子与非公子也】
　　卫人立晋







　　【胡晋虽诸侯之子内不承国于先君上不禀命于天子众谓宜立而遂自立焉故春秋于卫人特书曰立所以着擅置其君之罪于晋絶其公子所以明専有其国之非】
　　【叶氏梦得曰晋不称公子未三命也】
　　【张氏溥曰州吁宜杀天下知之晋不宜立天下不知也春秋辨焉天下之父子君臣定矣案三同谓人为众辞晋非卫人所得立文定申其説当矣独谓絶其公子则非也晋不氏自为非三命与翚挟无骇同例胡氏不知未命不书族之义故立此义尔】
　　【髙紫超氏曰文定谓不书即位为首绌公以明大法非也圣人欲正君臣之分不宜先自贬黜其君内无所承上不禀命之义于卫人立晋之文之此与三前后俱脗合】
　　【案积斋或问曰或谓晋后日淫乱故春秋不与其立非也春秋与正而不与贤茍晋当立则立之安得预知其淫乱而不与其立乎愚于是而知宣公烝夷姜之事诬也果有其事当于桓公之初年如此秽徳彰闻之公子石碏岂宜立以为君况晋此时出居邢国石碏又越境而迎立之创钜痛深之后岂有此情理乎】
　　五年九月考仲子之宫






　　【啖子曰案此时桓公之母丧始终正是考宫之时故知公羊説是】
　　初献六羽



　　【胡书初献者明前此用八之僭】
　　【赵子曰鲁僭用八佾非一朝事须因此减数时书之】
　　【汪氏克寛曰乐舞之数降杀以两诸侯既降于诸公则诸伯当降于诸侯而用二矣子男复何所用乎况礼经所记庙制堂制衮旒席数五等诸侯皆同岂以舞佾而独异其制】
　　【彚纂以用六为善盖本孔颖达善其复正之説不知书初献所以明八佾之僭书六羽所以明妾母之僭无所为善也】
　　六年春郑人来输平【输左作渝】



　　【彚纂曰渝平输平三互异左以渝平为更成公谷以输平为隳成考前年公子翚伐郑有憾而未平则更成之説于义为近但左氏谓变前恶而为和好则渝与平为二意叶氏胡氏诸儒多主公谷作输而训输为纳言其纳平于我而变更前恶之意亦在其中文从公谷义从左氏似为得之叶氏梦得谓郑厚财币以求平于鲁如晋饥秦输之粟相似】
　　冬宋人取长葛


　　【彚纂曰经书冬左作秋杜氏预为秋取冬告引八年齐侯告成为证其义甚明刘氏敞谓左日月与经不同者多或丘明作书杂取当时诸侯史策有用夏正者有用周正者故经云冬谓之秋似亦有理】
　　【案春秋时诸侯惟晋用夏正先儒谓晋封太原因唐虞故俗理或然也此系宋来告宋为殷之后当用商正亦当差一月】
　　七年滕侯卒




