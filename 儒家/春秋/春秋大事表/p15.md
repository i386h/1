<!-- { "loadSidebar": true } -->
　　今唐县北八里有唐山为燕唐邑亦曰阳昭十二年齐髙偃帅师纳北燕伯于阳左传作唐一地二名
　　又唐县东北十三里有中人城为鲜虞中人邑昭十二年晋荀吴帅师侵鲜虞及中人即此
　　完县东南三十里为晋逆畤邑哀四年齐国夏伐晋取逆畤郦道元以为即曲逆也张晏曰濡水于城北曲而西流故名汉封陈平为曲逆侯即此
　　易州
　　今易州为燕之下都记曰易者燕桓侯之别都又曰燕文公迁易二君皆在春秋时是燕之有易犹夫晋之曲沃齐之髙唐以先君所常居而谓之下都
　　又燕昭王筑黄金台在易水东南十八里子丹踵其迹荆轲歌风萧萧兮易水寒是其地也
　　又寰宇记燕召公始封即今涞水县后徙于蓟
　　河间府
　　任邱县为燕濡上地昭七年齐侯次于虢燕人行成盟于濡上杜注濡水出髙阳县东北至河间鄚县入易水鄚县在今任邱县境则濡上当在今安州任邱间
　　皇舆表以景州为晋条邑左传晋穆侯以条之役生太子案穆侯时晋地不应到此疑未敢信
　　天津府
　　今沧州境有燕虢地昭七年齐侯次于虢杜注虢燕境即此
　　庆云县为春秋时齐之无棣案杜氏通典盐山春秋时之无棣邑也元分其地置两无棣县一属河间路之沧州一属济南路之棣州明改河间之无棣为庆云改济南之无棣为海丰葢二县皆与盐山接壤也今庆云属天津府海丰属山东武定府
　　真定府
　　今府治西北四十里有鲜虞亭为春秋时鲜虞国左传亦曰中山
　　晋州治为鼓国又州东南为春秋时昔阳昭二十二年晋荀吴略东阳使师伪籴者负甲以息于昔阳之门外遂袭鼓灭之昔阳即鼓子都
　　藳城县西南七里为肥国昭十二年晋灭肥即此栾城县为晋栾邑栾武子所封哀四年齐国夏伐晋取栾即此
　　平山县为晋蒲邑在真定府西九十里
　　赵州
　　今州城中有蒲社为晋蒲地哀元年师及齐师卫孔圉鲜虞人伐晋取蒲即此
　　柏乡县北十二里有古鄗城为晋鄗邑哀四年齐国夏伐晋取鄗读若郭光武即位于鄗南更名曰髙邑北齐天保六年移治于房子县东北去旧城三十里即今髙邑县
　　临城县治东有古临城为晋之临邑哀四年赵鞅围邯郸邯郸降荀寅奔鲜虞赵稷奔临即此
　　冀州
　　今州治为晋之东阳地荀吴略东阳以灭鼓即此
　　顺徳府
　　今邢台县西南为邢国后入晋为邢邑晋以申公巫臣为邢大夫哀四年齐国夏伐晋取邢即此
　　任县东南为晋任邑襄三十年郑羽颉奔晋为任大夫哀四年齐国夏伐晋取任即此
　　唐山县西十二里有柏人故城为晋之柏人邑皇甫谧曰柏人城尧所都也哀四年齐施防鲜虞纳荀寅于柏人即汉高帝过柏人心动处
　　广平府
　　今邯郸县为晋之邯郸邑向属卫后属晋定十三年赵鞅杀邯郸午午子赵稷以邯郸叛即此
　　又县西为晋五氏邑亦曰寒氏为邯郸午之食邑襄二十七年卫侯之弟鱄出奔晋托于木门杜注木门晋邑高氏按谷梁传曰织絇邯郸终身不言卫木门当在邯郸之境
　　成安县东南十三里为晋干侯邑昭二十八年公如晋次于干侯即此汉为斥邱县阚骃曰地多斥卤因名或又以干侯为山东东昌府之邱县意当与成安接壤或以斥邱而误脱一斥字也
　　清河县治东杜佑曰齐地亦为晋东阳之境孔颖达曰东阳是寛大之语总谓晋之太行山东地
　　永年县东北为晋曲梁邑本赤狄之地宣十五年晋荀林父败赤狄于曲梁遂灭潞又晋侯之弟干乱行于曲梁即此
　　又襄三年诸侯同盟于鸡泽杜注在广平曲梁县西南当亦在永年县境若今之鸡泽县乃隋析广平县所置非春秋时鸡泽也
　　大名府
　　今开州治西南三十里有濮阳城为卫帝邱僖三十一年卫成公迁都于此又州西北为卫澶渊与河南彰徳府内黄县接界襄二十年晋及诸侯防于澶渊即此又州北五里为卫铁邱哀二年晋赵鞅郑罕达战于铁即此又二里为卫孙氏之戚邑文元年晋侯疆戚田即此又州东南为卫敛盂僖二十八年晋侯齐侯盟于敛盂即此东南三十里为卫清邱宣十二年同盟于清邱即此东南六十里为卫咸地僖十三年防于咸即此又州东有卫圉城襄二十六年孙蒯败卫师于圉即此又东二十五里为昆吾观哀十七年卫侯梦于北宫见人登昆吾之观即此又戚东鄙为卫茅氏襄二十六年晋戍茅氏即此俱在州境为防盟要地孙氏之难晋助孙氏卫之受师亦多于此葢开州濒河东与东昌观城县接界北与内黄县接界据中国要枢不独卫之重地抑亦晋郑吴楚之孔道也
　　府东四十五里有晋沙鹿山僖十四年沙鹿崩杜注阳平元城县东有沙鹿土山是也又府东有沙亭为卫沙地定七年齐侯卫侯盟于沙杜注阳平元城县东有沙亭
　　又府东四十五里为卫五鹿邑杜注阳平元城县东亦有五鹿晋文公过卫乞食野人处也僖二十八年晋伐卫取之后仍入卫最后复入于晋哀元年齐卫救邯郸午之子稷于邯郸围五鹿四年齐卫救范氏围五鹿即此
　　案晋之沙鹿与卫之五鹿及沙三地杜注俱云在元城县东且名亦相近谷梁云沙山名林属于山为鹿杜注云沙鹿土山也岂五鹿亦沙鹿之旁地而沙亦以山得名欤且五鹿迭属晋卫葢为两国之接壤而齐卫伐晋首先交兵之地定七年传卫侯欲叛晋诸大夫不可乃使北宫结如齐而私于齐侯曰执结以侵我齐侯从之乃盟于琐琐即沙也齐侯结叛晋公然于晋之近地无所忌惮犹晋悼公防十二国诸侯于楚之柤地葢欲张其声势以观其应敌何如耳是时晋伯极衰政在大夫怙然置不为意而哀元年及四年齐卫遂屡次连兵以伐五鹿矣观此则沙与五鹿之为近地益信
　　又府治东南为卫马陵地成七年公防诸侯同盟于马陵即此战国时孙膑射杀厐防处
　　魏县南二十里为卫新筑地成二年齐卫战于新筑即此
　　长垣县治为卫氏之蒲邑桓三年齐侯卫侯胥命于蒲即此
　　又县东北有祭城为祭仲邑又县西北六十里与河南卫辉府滑县接界为卫訾娄地僖十八年邢狄伐卫卫侯师于訾娄即此
　　又县西南十五里为卫之匡邑僖十五年诸侯盟于牡邱遂次于匡文八年晋侯使解扬归匡戚之田于卫论语子畏于匡即此
　　陜西

　　西安府
　　今咸阳县北五里有毕原系毕公髙所封竹书穆王十四年狄人侵毕后不知何以亡春秋时裔孙毕万仕晋
　　临潼县东二十里为春秋时骊戎国国语云晋灭骊戎史记年表称在献公之五年实鲁庄公之二十二年也其地亦曰栎阳史记秦献公二年徙都栎阳栎阳城在临潼县北三十里据此则骊戎地当入于秦又县竟为秦侯丽地路史云丽与骊通即骊戎国成十三年晋及诸侯之师伐秦济泾及侯丽而还则此时骊戎之地已为秦有距晋灭骊戎之岁凡九十五年其由晋入秦之年则不可考矣旧以为晋之栎邑非也襄十一年秦晋战于栎左传庶长武济自辅氏与鲍交伐晋师则栎当为河以东之地栎阳去河絶逺不得牵混
　　鄠县为西周丰邑今县东五里有酆宫又二十五里有灵囿囿中有灵台髙二丈周一百二十步僖十五年秦获晋侯舍诸灵台即此
　　鄠县东有酆国左传所谓毕原酆郇文之昭也即文王所宅之酆邑本崇侯虎国文王克崇而居之故诗云既伐于崇作邑于丰武王既迁镐京封其弟于此竹书成王十九年巡狩侯甸正百官黜酆侯葢絶封久矣宣元年晋赵穿帅师侵崇杜注秦与国葢复居酆而袭崇之旧号者
　　渭南县北五十里有下邽城秦武公所置
　　又泾水自干州永夀县来南歴西安府醴泉县之谷口又东南过泾阳至髙陵县西南十里合于渭水泾阳有睢城渡即诸侯济泾秦人毒泾上流处又县西南有麻隧地晋秦战于麻隧即此
　　商州
　　今州治为晋之上雒邑及莬和仓野之地哀四年蛮子赤奔晋隂地楚起丰析与狄戎以临上雒左师军于莬和右师军于仓野水经注丹水自仓野东歴莬和山又东至商县上雒春秋时晋地即今商州治也今州南百四十里有仓野聚
　　雒南县为楚之商邑文十年传楚子西为商公杜注商楚邑今上雒商县上雒废城在今商州东九十里古商邑本契所封春秋时属楚葢近河南南阳府界盛之荆州记武关西北百二十里有商城
　　又哀四年楚使谓隂地之命大夫曰将通于少习以听命杜注商县武关也春秋时武关属楚在商州东少习山下故亦名少习
　　同州府
　　今朝邑县西二里有故临晋城为秦之王城僖十五年晋隂饴甥防秦伯盟于王城二十四年晋文公濳防秦伯于王城是也本芮国地竹书秦穆公二年灭芮筑垒以临晋地故曰临晋亦曰大茘城史记厉共公十六年堑河旁以兵二万攻大茘取其王城葢厉共公在春秋之末地失于戎而秦复取之也今新设府治大茘县亦以此得名
　　又县西北十三里有辅氏城为晋之辅氏地宣十五年秦伐晋次于辅氏襄十一年庶长武济自辅氏为晋滨河以西要地
　　韩城县旧为韩梁二国地韩在春秋前为晋文侯所灭后为桓叔子韩万食邑僖十五年晋惠公获于韩即此梁于僖十九年秦穆公灭之为少梁邑后亦入于晋文十年晋人取少梁韩在县东南二十里少梁城在县南二十里
　　澄城县南二十二里为晋北徴邑后入于秦文十年秦伐晋取北徴即此又县有泉出匮谷中造酒极美名曰酒泉庄二十一年王与虢公酒泉杜注周邑由是虢地跨河东西晋灭虢因有其地
　　又县东北二十里为秦之新城邑即梁国之新里秦取之谓之新城文四年晋侯伐秦围刓新城即此
　　白水县东北六十里与郃阳接界有彭衙古城为秦之彭衙邑本戎地史记秦武公元年伐彭戯氏至于华山正义云彭戯即彭衙也后入于晋文二年晋伐秦取汪及彭衙而还汪亦在白水县界
　　郃阳县东南有刳首坑为秦刳首地与山西蒲州府猗氏县接界文七年晋败秦于令狐至于刳首杜注从刳首去也阚骃曰令狐即猗氏其处犹名狐村今猗氏县西十五里有令狐城系晋地在河之东与秦之刳首隔河相接
　　华州为秦棫林襄十四年晋师伐秦至棫林即此旧为宣王弟友采邑为畿内咸林地后郑东徙秦因有之亦曰旧郑史记秦武公十一年初县杜郑是也时当鲁庄公之七年后尝属晋葢晋献公取之至僖十五年晋惠公赂秦伯以河外列城五南至华山即旧郑之地自是棫林长为秦有矣
　　又州城东北十三里爲晋之武城邑文公八年秦伐晋取武城即此一名武平城
　　华隂县为晋之隂晋邑华山在县南十里髙氏曰晋赂秦东尽虢略南至华山葢隂晋亦在五城之中矣
　　案春秋时晋有桃林为函关而隂晋更在函关西百里楚有少习为武关而商邑更在武关西北百二十里俱在今同州府及华州之境是时秦地蹙狭迫于晋楚南出灭鄀而鄀终为楚有东出袭郑灭滑而滑适为晋有扼秦之吭几二百年逮孝公据殽函之地惠王兼武关而有之秦遂虎视以雄列国矣
　　干州
　　今武功县南有秦终南山左传作中南昭四年司马侯曰荆山中南九州之险杜注在始平武功县南又泾水自平凉府泾州来经州及长武邠州淳化永夀之境俱详见秦山川
　　凤翔府
