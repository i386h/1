<!-- { "loadSidebar": true } -->
　　【案孙氏觉谓昭公闇乱国事废弛大臣外奔耦惧邻国因间以谋其国于是请来盟以结好而纾难圣人善其忧国而举职故称其官而不书使见其合于事宜能其官也与屈完髙子来盟同一书法张氏洽赵氏鹏飞俱従之彚纂亦主其説而驳胡愚谓胡未可尽非也案八年书宋人杀其大夫司马左氏云大司马公子卬昭公之党握节以死则此司马华孙为公子鲍之党可知矣明年书宋人弑其君晋卫陈郑同兴师致讨而鲁不与则此来盟为结援求免可知矣始也削其君之左右而大树私人今也谋动于大恶而先求援列国则此盟之为専行无上不显然乎不书使者明非昭公之意而公子鲍之意也与屈完髙子正自美恶不嫌同辞】
　　【齐氏履谦曰特书其官是其为夫人之党杀公子卬而代之位者家氏翁谓耦实子鲍之私人使之厯使诸侯豫自结以免讨与愚意合】
　　十六年秋八月辛未夫人姜氏薨毁泉台









　　【案左注疏则泉宫当为声姜所居如东宫西宫之属在鲁宫闱之内因姜氏薨而毁台刘氏敞谓迷民以恠者是已公羊郎台之説凿空何休以意牵合甚属费解另有论附凶礼表后黄氏仲炎曰申繻有言妖由人兴人无衅焉妖不自作文公不知修徳弭灾乃归咎于土木之无知而毁之非胜不祥之道也】
　　宣公
　　元年三月遂以夫人妇姜至自齐





　　【啖氏助曰不称公子夫人何以尊乎左氏不知有一事再见者第书名从省文之义故妄説尔案夫人不称氏公谷俱以为贬夫人胡氏亦因之遂有夫人知恶无礼如野有死麕则可免之説固哉此见也孔氏頴达曰女之出嫁事由父母従夫丧娶父母之咎岂可贬责夫人此岂是宣公淫掠而欲令齐女守贞乎斯论最快】
　　【赵氏鹏飞曰书妇姜诛敬嬴也妇者有姑之称姜氏既絶而归齐妇安得姑书妇姜所以见妾母専政着敬嬴之欲速以姑自居也】
　　【黄氏仲炎曰宣之遂犹桓之翚也或曰讥丧娶或曰讥不亲迎其犹放饭流歠而问无齿决者乎】
　　二年宋华元帅师及郑公子归生帅师战于大棘宋师败绩获宋华元







　　【陆氏淳曰军士犹飨之况其御乎御既寡且亲近必无不与左氏不可从也又言答城者之讴皆近诬谷梁言尽其众以救其将此但縁师先败绩身乃见获依次第书之有何褒贬乎晋侯夷吾之见获自为马陷泞中师实不败各依事实而言无烦曲説】
　　四年公及齐侯平莒及郯莒人不肯公伐莒取向




　　【陆氏淳曰圣人设教岂为鲁欲取向妄加莒事谷梁云弗肯者可以肯也案书不肯者明莒非以他事见伐且讥公尔】




　　【刘氏敞曰公羊之问意欲盾非弑君而不知非也弑君复见者寜止盾宋万复见亦非弑君乎谷梁谓不言帅师不正其败前事亦非也将卑师少称将此通例耳】
　　八年冬十月己丑葬我小君敬嬴【公谷作顷熊】雨不克葬庚寅日中而克葬



　　【汪氏克寛曰谷梁讥不克葬而左氏以为得礼近世名儒亦有讲于此者谓雨而无害于力役虽葬可也其或天变骇异雨甚水至不可以即土汲汲焉葬反为不可追之悔则左氏之说亦未为非然二者在子孙之诚敬何如尔夫国君之葬宜无所不备以雨故不克葬则无备可知谓之无贬不可也】
　　【程氏端学曰刘氏敞有慎终追逺人情不忍遽之论引雨霑服失容则废朝防以为证又谓潦车载簑笠特未葬遇雨之用然既至墓所亦当有覆墓之屋若今草舍之为岂得恝然不顾使雨水泥潦汚湿所穿之圹哉特礼经偶不载此耳且春秋不书常事刘氏尝自言之使不克葬为得宜则春秋不书矣若胡氏谓敬嬴逆天理而大雨不克葬为咎徴夫雨者四时常有之物非若震雷疾风之为天变也据经但言雨不克葬是当责人事之未备不敢遽谓天道之变常也】
　　【彚纂曰雨不克葬当徙谷梁丧不以制之说左氏之説非也】
　　九年秋取根牟




　　【案鲁自中叶以后凡取邑皆不书不以取邑为重也故取鄟取邿皆国名况邾在鲁南而根牟在鲁东北邾小国邑岂能到此至赵氏木讷谓伐莱取根牟皆齐事但中间隔一秋字耳尤谬昭八年搜于红自根牟至于商卫革车千乗明是鲁地何得言齐取乎】
　　陈杀其大夫泄冶









　　【案泄冶以直谏死而杜氏承左之説言不为春秋所贵胡亦谓冶虽效忠犹在宋子哀鲁叔肸之后仕昏乱之朝异姓宜如子哀洁身而去贵戚则不食其禄如叔肸焉可果尔则龙逢比干为沽直以取祸矣岂所以垂世立训为此説者皆由执书名之例误之也彚纂曰礼诸侯不生名死则名之诸侯死犹名则大夫死而名之宜矣子哀之奔未尝死也季友仲遂叔肸之卒虽贤奸不同而生而赐氏不可以为例朱子释危邦不入谓仕危邦者无可去之义在外则不入可耳泄冶为陈之臣食陈之禄以死生争之而不悔此正尽道而死而乃傅防牵强鍜链周内是使鄙夫借口率天下而为顽钝无耻也左氏所载孔子引诗黄氏仲炎以为非孔子之言其见卓矣今故以谷梁杀无罪之説为主】
　　【方氏苞曰胡氏谓泄冶书名在子哀叔肸之后益误矣叔氏也肸名也子哀亦名也春秋无书字之法】
　　十年春公如齐公至自齐齐人归我济西田




　　【赵氏匡曰已取之又言未絶公羊何迂诞之甚言我者为济水长不必尽是鲁田以别他尔谷梁言如齐受之案但言归我则足知其来也省文尔哀八年归讙及阐岂是公受之乎】
　　齐崔氏出奔卫






　　【胡书曰崔氏以族奔也许翰以为崔杼出而能反反而能弑者以其宗彊于此举氏辨之早也其説得矣】
　　【彚纂曰三及胡氏各执一説其理皆可通愚案谷梁之説最谬左氏亦未得大凡称氏者亦只一人春秋时有此称呼名号非谓举族也如隠三年书尹氏卒岂谓举族皆死乎诗称尹氏太师岂举族皆为太师乎大抵彊家而为世所指名则称曰氏如晋韩氏赵氏之类当日崔宗强髙国恶之故赴告特曰放某氏于卫鲁史亦顺而书之耳亦非能举族尽出之也如使举族出之则当其入髙国见在何又聴其举族复入乎约略是崔杼之祖父不必定其为何人也左氏以为崔杼攷崔杼弑君去此凡五十一年则赵氏鹏飞驳之为是且既曰崔杼矣弑君之贼何足矜悯而于其出特书崔氏以明其非罪乎左氏泥于称名不称名之説故多此谬解】
　　【家氏翁曰春秋继齐恵之死书崔氏出奔诛髙国也君肉未寒而逐君之党并及其族恵死而齐人弃崔氏宣殁而鲁人逐归父皆志其无君不为崔氏与归父书也似更得之】
　　十一年冬十月楚人杀陈夏征舒丁亥楚子入陈纳公孙宁仪行父于陈





　　【啖氏助曰若以纳乱臣为有礼孰为非礼谷梁谓不言入外征舒于陈案经文皆依先后次第而书耳何烦妄为异説征舒弑君之贼其罪自显何须外之凡称日以隔文者以明先后其例甚多刘氏敞曰公羊以楚子称人为贬非也此犹之蔡人杀陈佗言人人之所得杀耳且外讨弑君之罪有何不得乎谷梁言外征舒于陈尤非也春秋系记事之书先杀而后入皆其实录岂纷纷然更易古事以便私意哉】
　　十五年六月癸夘晋师灭赤狄潞氏以潞子婴儿归【左】六月癸夘晋荀林【公羊】潞何以称子潞子【谷梁】灭国有三术中国



　　【案春秋所以书此者着晋之暴且讥其弃宋不救忘中国而事外夷逐利忘义为世戒尔至潞子之善何足褒哉其称子爵自当子尔公羊泥于称爵为褒之説谷梁専以日月生例遂以为贤而进之可笑殊甚本不足辨举此以例其余尔】
　　初税亩




　　【霞峯华氏曰税亩之説据左氏云縠出不过借借借也所借民力以耕之公田也公田借民力以耕虽出谷以供上而非民田所出名曰借不名曰税故曰古者助而不税然则税者税其私田也公羊云古者什一而借什一者天下之中正也言什一而借不言税借非税也言什一者天下之中正则履亩而税非什一也谷梁云非公之去公田而履亩什取一也去公田而履亩什取一则税亩为税其私田又防可知也朱子所以取杜氏之説盖据三之文合之孟子助而不税之説为确而有征矣】
　　【案彚纂曰税亩之説公谷皆以为税而取一但废古之助法尔杜氏预以为既取其公田又税其私田什之一则为什而取二胡主公谷而朱子従杜氏霞峯华氏谓三本合一公谷云税亩即税其私田之什一公谷之説原不殊于什二之説也大快大快】
　　十六年成周宣榭火【榭公作谢火公谷作灾】





　　【彚纂曰公羊以宣榭为宣宫之榭夫宣庙即或未毁何不在京师而在成周胡以庙制似榭故谓之榭亦非也尔雅所纪庙寝台榭规模判然不同何得混而一之乎二又谓乐器存焉尤非也榭既无室何以藏乐器惟杜氏预以为讲武屋而孔氏颖达引楚语以证之此为不易之论成周为周之东都吉日车攻咏宣王讲武之盛则宣榭之为宣王无疑矣】
　　成公
　　元年三月作丘甲




　　【胡氏寜白成公以前甸赋车一乗每乗七十二人甲士三人凡二十五人为一甲是四丘共出三甲尔今作丘甲即一丘出一甲其于赋増三分之一也杜征南最号知兵注此亦误】
　　【家氏翁曰丘甲之説三不同公縠谓课丘民自为甲固未得经意杜氏谓使一丘出一甸之甲加四倍之敛亦不至若是之甚考周礼及司马法四丘为甸共出甲士三人步卒七十二人今作丘甲云者每丘出一甲一甸出四甲而古兵制始壊于此矣】
　　【张氏洽曰每一甲士统二十四人必无増甲士而不増步卒之理】
　　【案如张氏之説则一丘之中平増二十五人一甸之中凡百人为兵矣赵氏鹏飞则谓止増甲士丘出甸之甲士三人而不増步卒之数盖欲精悍多而冗卒少必于取胜明年鞌之战果大败齐师首増甲士乱先王之制故圣人书曰作讥作俑也如此説则甸出长毂四乗甲士十二人而步卒七十二人如故一甸之中止平増甲士九人其説甚创又古者兵制每乗七十二人盖左右及后各二十四合成七十二之数今四分之每乗止得步卒十八人行陈步伍俱须改易未知有此理否姑存以备考】
　　【黄氏仲炎曰丘出甸赋则什赋三四矣何至哀公时曰二吾犹不足曰鲁为伐齐故作丘甲一时暴民非必以为常也惟初税亩用田赋为常制尔】
　　秋王师败绩于茅戎【公谷作贸戎】






　　【家氏翁曰谷梁为尊者讳敌不讳败此义正矣但公谷皆以为晋败王师则无是也啖子曰若晋败王师而改曰贸戎是掩恶也如何惩劝乎】
　　【方氏苞曰郑伯败王不书此何以书戎败王师犹可言也诸侯败王不可言也】
　　三年二月甲子新宫灾三日哭





