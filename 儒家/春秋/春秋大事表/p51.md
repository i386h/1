<!-- { "loadSidebar": true } -->
　　春秋大事表卷三十八
　　钦定四库全书
　　春秋大事表卷三十九
　　国子监司业顾栋高撰
　　四裔表叙
　　昔先王疆理天下建置侯甸而蛮夷戎狄犹错处内地春秋之世其见于经传者名号错杂然综其大概亦约略可数焉戎之别有七其在今陜西之临潼者曰骊戎即女晋献公以骊姬者秦置骊邑邑有骊山俱以戎得名其在鳯翔者曰犬戎葢西戎之别在中国其先尝攻杀幽王秦驱逐之至春秋时种类犹存闵二年虢公败犬戎于渭汭是也其在州者曰允姓之戎远莫知其所居秦晋迁于中国则曰陆浑之戎今为河南府嵩县又曰隂戎又曰九州戎又曰小戎晋惠公母家谓小戎子生夷吾逮惠公归自秦而诱以来处之陆浑世役于晋亦曰姜戎佐晋败秦师于殽自后无役不从亦数与防盟以其处晋阴地谓之阴戎昭十七年陆浑贰于楚晋荀吴灭之其余服属于晋者谓之九州戎自晋灭陆浑城汝濵地而有之楚亦灭蛮氏系汝州之地而汝水南北遂为晋楚分界其先陆浑而居伊洛之间者又有拒泉臯伊洛之戎拒泉臯皆戎邑王子带曾召之以伐京师焚王城东门为祸最烈自秦晋迁陆浑而此种浸微后泉戎地入于周为前城而文八年公子遂因赵盾盟伊洛之戎于成六年与陆浑蛮氏同受命于晋侵宋则伊洛陆浑并为晋之内臣矣蛮氏亦戎别种在汝州西南亦名茅戎以处茅津得名在今解州之平陆地颇辽远成之元年王师尝为所败后属晋乃哀公之世晋执戎蛮子以畀楚而楚之强益不可制其在直之永平者曰北戎亦曰山戎春秋初尝侵郑伐齐已而又病燕齐桓公因北伐山戎襄四年无终子嘉父因魏庄子纳虎豹之皮以请和诸戎者其别种也又有在山东之曹县与兰阳接壤者经直曰戎无名号春秋初屡与隠公防盟隠九年天王使凡伯来聘戎伐凡伯于楚邱以归所谓戎州已氏之戎是也胡氏以徐戎当之夫戎在鲁西境徐戎在鲁东郊凡伯聘鲁还过楚邱而戎伐之岂所云东郊者乎凡此皆诸戎之大略也狄之别有三曰赤狄曰白狄曰长狄长狄兄弟三人无种类而赤狄之种有六曰东山臯落氏曰廧咎如曰潞氏曰甲氏曰留吁曰铎辰潞为上党之潞县处晋腹心宣十五年晋灭赤狄潞氏明年并灭甲氏留吁铎辰留吁甲氏俱在今之广平铎辰在潞安境白狄之种有三其先与秦同州在陜之延安所谓西河之地其别种在今之真定藁城晋州者曰鲜虞曰肥曰鼓鲜虞最强与晋数鬬争而肥鼔俱为晋所灭葢春秋时戎狄之为中国患甚矣而狄为最诸狄之中赤狄为最赤狄诸种族潞氏为最晋之灭潞也其君臣用全力以胜之荀林父败赤狄于曲梁遂灭潞而晋侯身自治兵于稷以略狄土稷在河东之闻喜而曲梁在广平之鸡泽绵地七百余里旋复得留吁之属晋之疆土益远狄所攘夺卫之故地如朝歌邯郸百泉其后悉为晋邑班氏所谓河内殷墟更属于晋者葢自灭狄之役始也然狄之强莫炽于闵僖之世残灭邢卫侵犯齐鲁其时止称狄未冠以赤白之号其后乃稍稍见于经传意其种豪自相擕贰更立名目如汉之匄奴分为南北单于而其后遂以削弱易制传云众狄疾赤狄之役遂求成于晋此其征也东方之夷曰莱曰介曰根牟后莱介并于齐根牟灭于鲁不复见经惟淮夷当齐桓之世尝病鄫病杞后复与楚灵王连兵伐吴然皆窜伏海滨于中国无甚利害南方之种类不一羣蛮在辰永之境百濮为夷卢戎为戎羣蛮当楚庄王时从楚灭庸自后服属于楚鄢陵之役从楚击晋而卢戎与罗两军屈瑕后卒为楚所灭率微甚无足道者余观夫齐桓创霸以来存三亡国而终不敢加兵于狄戎伐周而管仲为平戎于王几若侪于敌国而范文子谓狄为三彊自宣迄昭六七十年晋灭陆浑兼肥鼓刬潞氏留吁铎辰戎狄之在河朔间者稍稍尽矣独无终以请和得存而鲜虞亦曰中山至战国时为列国僭号称王后灭于赵辑春秋四裔表第三十九
　　戎
　　四裔之中戎种最杂乱难稽或三名而为一族或一种而随地立名随时易号至五六而未已其中盛衰之故略可见综而计之其别有七如文十六年戎伐楚西南则为楚山间之民非有名号不列于戎之数

<经部,春秋类,春秋大事表,卷三十九>
<经部,春秋类,春秋大事表,卷三十九>
<经部,春秋类,春秋大事表,卷三十九>
<经部,春秋类,春秋大事表,卷三十九>
<经部,春秋类,春秋大事表,卷三十九>

　　狄
　　史记晋文公攘戎翟居于河西圁洛之间号曰赤翟白翟杜注亦云白狄在晋西此因左传白狄与秦同州而为是説耳以愚考之狄之见于传不一而足均在晋之东与西无预潞氏在今山西潞安府臯落氏则在今平阳府垣曲县鲜虞在直真定府肥在藁城县西南鼓在今晋州晋之灭潞也荀林父败赤狄于曲梁曲梁为今广平府永年县葢反出其东而转攻之则即一潞氏而疆域之广亘千有余里且闵僖之世狄灭邢灭卫灭温伐齐伐鲁伐郑伐晋并蹂躏王室借非境壤相接何以能为患至此则自山西以迄直河南直接山东之境皆其所出没特其俗不城郭就山野庐帐而居莫能指名其何处耳且又迁徙无常传曰狄之广莫于晋为都葢指蒲与屈言蒲屈为今山西之隰州吉州以后渐东徙晋重耳之适诸国也先奔狄而后适卫适齐境道显然狄在晋东可知矣征南得无为史记所误乎

<经部,春秋类,春秋大事表,卷三十九>
<经部,春秋类,春秋大事表,卷三十九>
<经部,春秋类,春秋大事表,卷三十九>
<经部,春秋类,春秋大事表,卷三十九>
<经部,春秋类,春秋大事表,卷三十九>
<经部,春秋类,春秋大事表,卷三十九>
<经部,春秋类,春秋大事表,卷三十九>
<经部,春秋类,春秋大事表,卷三十九>
<经部,春秋类,春秋大事表,卷三十九>
<经部,春秋类,春秋大事表,卷三十九>
<经部,春秋类,春秋大事表,卷三十九>
<经部,春秋类,春秋大事表,卷三十九>
<经部,春秋类,春秋大事表,卷三十九>
<经部,春秋类,春秋大事表,卷三十九>
<经部,春秋类,春秋大事表,卷三十九>
<经部,春秋类,春秋大事表,卷三十九>
<经部,春秋类,春秋大事表,卷三十九>
<经部,春秋类,春秋大事表,卷三十九>
<经部,春秋类,春秋大事表,卷三十九>
　　东夷
　　僖十九年传宋襄公用鄫子于次睢之社欲以属东夷又论语子欲居九夷注云东方之夷有九种若畎夷黄夷白夷之属今考春秋左传杜氏所称东夷国絶少如莱介诸国以其僻小不通于中夏故远外之若吴楚越俨然与中国防盟且吞并诸夏不复列于蛮夷之数矣

<经部,春秋类,春秋大事表,卷三十九>

　　南蛮
　　春秋之世楚境不能越洞庭而南楚使对桓公言曰寡人处南海特夸辞耳故其时蛮夷之在今湖南境者皆系徼外世服属于楚无由自通于中国徃徃不能举其号苐称蛮曰羣蛮濮曰百濮以概之葢其种

　　类实繁其地为今某州县亦难可深考独卢戎以败屈瑕军楚灭之为庐邑文十六年楚戢黎为庐大夫侵庸其地在今江汉间略可纪焉

　　赤狄白狄论
　　春秋之世有赤狄白狄又有长狄长狄兄弟三人无种类而赤狄白狄种类最繁案经传所见赤狄之种有六曰东山臯落氏曰廧咎如曰潞氏曰甲氏曰留吁曰铎辰白狄之种有三曰鲜虞曰肥曰鼓然以予考之闵僖之世狄尤横其时止称狄未有赤白之号葢当时之单以狄举者皆赤狄也赤狄最强能以威力役其种类白狄故居河西其别种在中国者赤狄能役属之而长狄尤其酋豪中之魁异者合诸部为一力大势盛故能以兵威伐邢入卫灭温伐周又能仗义执言救齐伐卫以齐晋之强莫之能抗也其疆域自晋蒲屈以东东与齐鲁卫为界葢自平阳潞安以及山东之境杂居山谷緜地千里故当日邢卫宋鲁齐晋郑诸国胥被其患逮鲁僖公之三十二年而狄始乱明年伐晋而白狄子见获盖其种类自相携贰各分部曲如匈奴之分五单于势分力弱自是而赤狄白狄纷然见经而狄于以不竞矣论者谓长狄白狄之各为一国非也盖其初皆属于赤狄后稍稍离异始以名见于春秋文宣之世威令不行四出侵伐屡见挫衂经书晋侯败狄于箕郤缺获白狄子叔孙得臣败狄于咸获长狄侨如皆狄之将佐后侨如之弟焚如与潞俱灭则狄之死国难者春秋贱之故不书使不得与潞子婴儿等则其种之贵贱可知矣综而计之庄公三十二年而狄伐邢暴横中国更三十有四年而狄有乱赤狄白狄始分又三十有五年而赤狄潞氏灭于晋又六十有五年而晋灭肥又十年而晋灭鼔白狄止存鲜虞首尾百四十有四年之间盛衰强弱之故岂不较然也哉晋里克之逐狄也曰惧之而已无速众狄则当狄之合狄之所以盛也郤成子之求成于狄也众狄疾赤狄之役遂求成于晋则当狄之分狄之所以衰也春秋始书狄而后书赤狄白狄者盖因列国之赴吿与狄之自通于中国者而书之皆当时之实录学者可由此思其故矣杜氏于吕相絶秦以白狄为晋婚姻谓赤狄之女白狄伐之以纳于文公其意似以廧咎如为赤狄而重耳所奔为白狄此出于臆见无可考据廧咎如之女为叔隗季隗而狄女亦称隗后则本为一姓当时之止称狄者皆系赤狄无疑也太史公称诸戎翟自有君长莫能相一葢据春秋之末至战国而言耳非所论于鲁闵僖之世也戎狄书子论
