<!-- { "loadSidebar": true } -->
　　春秋初年列侯僣侈多封树子弟以僭拟王室而卒自受其同时卫有州吁晋有成师郑有叔段皆拥强兵谋夺宗其后桓公立十六年而州吁弑其君成师庄伯至武公凡五弑君歴六十七年而卒灭晋独庄公克平大憝宗祧无恙论者谓荘公养成段恶志在欲杀其弟歴千百年无有能平反是狱者此信而不信经之过也愚独谓庄公之为人狙诈猜忍无一事不干天讨独其处段未为过当夫段之作乱路人皆知形势已成使庄公而稍孱弱不为卫桓之骈首就夷即为晋之三世有乱其机间不容髪且以庄公之雄才其欲杀段宜无难者而庄公未尝穷追极讨如齐桓之杀子纠楚平之杀子干子晳仍使之糊口于四方则所谓缓追逸贼于亲亲之道正合谷梁训克为杀既于实事不符而左传谓称郑伯讥失教呜呼庄公岂能教段使不为乱哉段恃母之宠爱常谓庄公之攘夺其位其心每愤恨不平使庄公而稍禁戢之适足予以兵端而反噬故母氏请京则听收贰至廪延亦不发露隠忍至二十二年之久葢犹有畏名义念母与鞠弟之心非可谓养成其恶也且石碏纯臣岂有养成子恶之理而石厚佐州吁弑君石碏熟视十六年不能禁直至问定君之计诡计请陈而使杀之此实出于无奈而谓石碏之处心积虑成于杀子乎呜呼于石碏之杀其子则谓之大义灭亲于庄公之以罪逐其弟则谓之处心积虑成于杀此见世俗之情私于父子而薄于兄弟遂以此立论而庄公亦实为众所恶无有肯为之平反者遂至明建文之世燕师轶境犹谓无使朕有杀叔父名盖犹惩郑庄之事而卒肇金川门之祸读书无识千古眯目可一叹也庄公之罪罪在誓母黄泉为得罪名教耳使为庄公者诚敬以感悟母氏涕泣以训诲其子俾之率徳改行而复任为大夫则与周公之诛管蔡而庸蔡仲合矣若其处段固未甚害义也后世于明建文之逊国则讥其不克负荷于宣宗之诛髙煦则美其克守先业独至论庄公则反是春秋之世簒弑相寻往往寛假臣子而苛责君父于称人以弑则曰君无道也又曰君恶甚矣于庄公之诛乱臣则曰养成弟恶而杀之使君父于凡桀骜悖逆之臣子真有进退维谷之势如此则春秋乃助乱之书岂可训乎春秋初年晋未与中国通故成师三世之事不见于经而郑卫二国则书法显然着明隠四年书卫州吁弑其君完而桓公前有谗而弗见后有贼而弗知之罪亦难辞矣隠元年书郑伯克段于鄢称郑伯举爵为无讥段不言弟为削其属籍书曰克大郑伯之能戡乱断以经之书法而春秋君臣之义乃定
　　郑庄公后论
　　呜呼余读春秋郑伯克段传而窃叹明建文之世其所以处置燕王者事事与郑庄相反宜其失守天下而卒不祀也方庄公初立武姜为段请制公曰制岩邑也虢叔死焉以极制防之心而出以慈爱虽系奸谋实闗至计而燕王雄踞北平不能移驻他处其失制驭一也郑庄之时羣臣争欲除段而庄公持重不发葢欲蓄全力以待其敝而建文失于轻遽今日下罪书明日削防卫周齐湘岷同受缧絷俾之合志并力而防以谋我其失人心二也段之雄武可埓燕王而又多一姜氏为之内主而庄公一举胜之絶不震惊此必有先为不可胜之计其二十二年之中未尝一日忘备而建文君臣方粉饰太平制礼作乐仿周官行井田之制泄泄然不复以燕兵为虑其踈警备三也呜呼儒者谋国其居平议论动谓庄公负叔段叔段何负于庄公意以藩臣弄兵如狂騃孺子不久自谁知有雄大桀骜如燕王者顿移天祚此时虽十族以殉何补于国此尤可叹息痛恨者也夫子删诗于郑风录叔于田大叔于田二诗于唐风录水椒聊二诗当日民心之归向叔段与成师者情势大畧相似而晋祚卒移于曲沃庄公手平大难宗社晏如夫子大其功而曰克正与录诗之意相对照此尢大彰明较著者也春秋于凡叛臣之入国者一则曰郑人杀良霄再则曰晋人杀栾盈称人谓夫人之所得杀絶无怜悯伯有与栾盈之意独至叔段则曰段无罪庄公养成其恶而杀之从来书法以称人为贬称爵为无讥而于乱臣贼子则反是尤不可解呜呼春秋初年夺适搆乱之事列国多有而其始靡不由于助乱郑共叔之乱公孙滑出奔卫卫桓为之伐郑未防而即见杀于州吁州吁弑君鲁隠为之伐郑以定其位未防而即见弑于羽父郑庄亲受共叔之乱而卒助鲁桓助宋庄逮其子厉公始而簒忽继杀子仪且反公父定叔曰不可使共叔无后于郑乱臣贼子同恶相济虽其亲父子且弗顾而后之儒者又可助段而其帜乎余熟览春秋列国时事及有明建文之世而叹左谷释经与经意悖足为后世召乱谨书此以质后之君子
　　郑庄公第三论
　　余于庄公叔段事既再为论以明之而谷梁之论尤谬谷梁曰缓追逸贼亲亲之道致明建文帝于燕师轶境之日犹勅诸将无使朕有杀叔父名使叛逆之臣闻之轻骑深入冒险突围诸将莫敢加兵卒肇金川门之祸是亡惠帝之天下者谷梁一言啓之也夫人臣无将将则必诛明其为贼敌乃可服亲则非贼贼则非亲二者不容并立见无礼于其君者逐之如鹰鹯之逐鸟雀况亲执干戈破城杀将之贼而可纵释不诛以遗后患乎且其言曰甚郑伯之处心积虑成于杀独不曰段之处心积虑成于簒乎释其臣而责其君为乱贼立一防符为君父设一箝制致周襄王于叔带之难仓皇出奔曰宁使诸侯诛之无伤母氏意而后世儒者谓同于舜之处象饰退让之小名忽宗社之大计是徐偃之仁宋襄之义灭亡之道也且以段之兴兵聚众跋扈肆横而曰犹取诸其母之懐中而杀之夫段岂懐中之赤子乎果尔则周公先不宜致辟管叔于商矣若谓周公为国家除难而郑庄止利一身殊不知庄公既立则社稷为重而身为轻段所图利者郑之社稷非止庄公一身也若以此引嫌则当于嗣位之初先宜退让而弗居不当既立而轻以其国为儿戏公谷俱谓杀母弟直称君甚之比于天王之杀佞夫夫儋括欲弑王而立佞夫佞夫不知此出于无罪而见杀乌可与段比例故佞夫书弟而段不言弟书法显然具见余谓孔子作春秋以讨乱臣而三不明大义解经而适以乱经孔子明书赵盾弑其君夷臯三则曰非弑也不讨贼也如此则司马昭亦可云非弑孔子明书许世子止弑其君买三传则云非弑也进药而药杀也如此则霍显亦可云非弑孔子明书赵鞅入于晋阳以叛三传则曰非叛也欲清君侧之恶人如此则朱全忠李茂贞之徒皆得以横行无忌孔子明书子野卒与子般卒子卒同例三传则曰毁也如此则凡毙其君于宫庭隠处者皆得以售其奸夫赵鞅晋阳之甲夫人而知其非赵盾许止之狱欧阳公有定论即子野之蒙弑前明诸儒及近世方望溪氏犹有能白发其奸者独郑庄叔段之事晦昧终古使后世簒逆臣子成事则为成师之世享晋国燕王之晏有天下不成而犹得为叔段蒙文人学士之哀怜与孔子作春秋之意相反昌黎云春秋三传束髙阁独抱遗经究终始岂无故哉
　　卫石碏论
　　呜呼吾观于春秋卫石子之事而知古来之除奸必出于慎宻持重而轻发则未有不败者也当石碏之极谏于庄公时此特祸之始萌耳逮庄公薨而桓公立此时庄姜为主于内石碏老臣柄政于外岂不可夺其兵柄斥居外国乱何从生而顾告老以去此必度知桓公之为人柔懦不足与图事又州吁权谲能使其众观石碏之子厚为之出死力则其人可知先发恐至偾事故隠忍不发至十六年乱果成列国不惟不能讨而反为之援此时石碏决计图之然犹未敢声言讨贼父子之间未尝偶露至石厚问定君之计乃使入陈请觐告于陈而使执之此特一匹夫之力耳可见兵权在握君无如其臣何父无如其子何然此计何不发之于十六年之前使桓公不至于弑而国君新立州吁罪恶未着则为桓公内不能容其弟庄姜下不能容其子而石碏以残害骨肉导其君要亦不知其祸之至于此也呜呼始之能慎后之能断指麾谈笑变故立定石碏可谓千古一人矣后世具此大力以小人而除小人则有若元载之于鱼朝恩史弥逺之于韩侂胄而大臣谋国诛剪巨憝则若王曽之除丁谓杨一清用张永以除刘瑾徐阶之计除严嵩俱外不设异同之迹机防可乗不崇朝而制其死命譬之虎一击不胜则将为所噬吾独悲夫明季诸君子絶无长虑却顾之术虚张声势恣意抨击俱入奸阉之手卒之身塡牢户而国运亦随以毙后之君子其亦观于石碏之事而审所措置哉
　　晋狐偃赵衰胥臣论
　　从古一国之兴莫不有股肱宣力之臣后利而先义推贤而让能盖自唐虞之世禹臯稷契交让一堂下逮春秋伯者之佐亦莫不禀此意以周旋无后世草昧初起饮酒争功拔剑击柱之熊于此益知先王礼义之教去人未逺也余观晋狐偃赵衰胥臣三人出万死不顾一生从公子于外十九年幸得返国即使其才庸下亦当居首功况三人皆天下才而当作中军谋元帅之时赵衰荐郤縠又让栾枝先轸狐偃让于狐毛而已佐之犹曰此其同列兄弟也逮狐毛死先轸子且居为上军将而狐偃佐之先轸死子且居嗣为中军将而赵衰佐之胥臣亦举郤缺而终三人之世未尝将中军夫狐赵于先且居为丈人行而先轸未尝有从亡之功乃父子并将中军上军两世而狐赵为之佐先氏偃然列其上而不疑狐赵泰然处其下而不忌相与出竒効防戮力同心此岂文公之徳有以致之殆亦气运使然天生此三人以昌晋之伯也至再世以后狐偃子射姑以易班杀阳处父矣赵盾逐贾季放胥甲父矣胥童以胥克之废怨郤氏矣植党树权营私报怨即其父子祖孙已有絶不相似者殆亦有莫之为而为者耶余观人臣功名之防莫不败于争而成于让樊舞阳以盖世英雄而淮阴侯谓生乃与哙等为伍李道宗以宗藩宿将而尉迟敬徳至拳殴道宗目防眇赵韩王以儒臣佐命亦不免有专权之讥盖让徳之难如此元李思齐与察罕同起兵逮察罕死子库库总天下军而思齐不为之下至治兵相攻若三人者岂特天分过人盖亦沐于先王礼义之教浸淫而不自知观赵衰之荐郤縠曰说礼乐而敦诗书胥臣之举郤缺曰敬徳之聚而子犯诏公子不以得国为利至蹈九死而不悔非有得于圣贤之教而能然乎夫三子偶不为圣人所论列而曽氏大学戒言利而述舅犯仁亲之训其意以为过齐管仲逺矣夫鲍叔牙荐管仲而管仲治齐专兴鱼盐之利不闻为国树人三子所举人才晋国赖其利者再世而管仲死五公子争立齐国大乱不闻有管仲推毂之臣为国柱石主持国是则较三子者之优劣岂不大相逺哉
　　郑烛之武论
