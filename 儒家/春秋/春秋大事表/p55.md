<!-- { "loadSidebar": true } -->
　　【啖子曰附庸之君及真夷狄皆有名况滕国文王之子孙虽至微弱岂无名乎】
　　【程子曰不名史阙文】
　　【胡滕侯书卒何以不葬怠于礼弱其君而不葬者滕侯宿男之类是已】
　　【家氏翁曰不名不葬诸説不同愚谓不名史失其名不葬鲁不往防是以失书不容凿为之説】
　　冬天王使凡伯来聘戎伐凡伯于楚丘以归

　　【啖子曰不言执者尊天子之使故云伐也若言不与夷狄执中国其书夷狄侵伐灭入者岂皆是之乎又曰若卫实伐天子之使改之曰戎是为卫掩恶也如何惩劝乎】
　　八年三月郑伯使宛来归祊【祊公谷作邴】

　　【啖子曰郑人请祀周公己不近人情泰山非郑封内本不当祀又何释乎宛不氏案不命之卿来鲁例名之不必以贬立説】
　　【案程氏端学曰经于隠八年书郑伯使宛来归祊而郑伯以璧假许田乃在桓公之世与此别无闗涉安得信而疑经赵氏鹏飞谓归祊至假许已厯五年岂至是而后责偿胡氏宁谓果易许则许当即时以归安得须郑伯假之而后与盖前日郑有宋兵而归祊以结鲁后日郑乗鲁有簒弑之隙而假许田以要鲁合之啖子之説则左氏信诬也左氏好以两事合作一事生出牵扭不独此一事为然也】
　　无骇卒

　　【家氏翁曰春秋有未死而赐族者若季友仲遂是也亦有虽为卿而竟不赐族者如挟柔溺之后无闻者是也无骇以名行及其死则赐之族以王父字为族是也春秋初年周制犹存故有未赐族之大夫其后大夫世其官无不赐族而周制几于埽地矣】
　　【李氏亷曰公谷以为罪无骇入极而贬之又以为隠不成为君故不爵大夫皆无据】
　　十年秋宋人卫人入郑宋人蔡人卫人伐戴郑伯伐取之

　　【程子曰戴郑所与也故三国伐之郑戴合攻取三国之众】
　　【赵氏鹏飞曰戴鬭其前郑扼其后一举而取三师赵伯循疑郑之孤兵不能取三国之众更以为郑伯乗危取戴戴为郑之附庸既属于郑何必取哉】
　　【贺氏仲轼曰郑人之忿在三国而不在戴故因其在戴而伐取之左氏曰郑伯围戴克之取三师焉是也】
　　【彚纂曰公谷谓郑因三国之力以取戴胡谓四国已鬭郑乗其敝一举而兼取之俱于情事未尽合独程子用左氏取三师之説以为郑戴合攻尽取三国之众诸儒多従之于经防为近】
　　桓公
　　二年宋督弑其君与夷及其大夫孔父

　　【啖子曰古者大夫犹皆乗车其妻安得在路使人见其貌盖以旧言孔父义形于色而作者以为女色之色遂妄为此説耳】
　　【赵子曰按孔父之事自是史册载之非殇公自书何闗君之不忍乎又曰不称名为祖讳春秋乃鲁国之史非夫子家安得祖讳乎】
　　【孔氏颖达曰春秋之世有齐侯禄父蔡侯考父季孙行父卫孙林父皆是名故杜以孔父为名彚纂曰谷梁以孔父为字赵氏匡驳之是矣左氏以父为名杜氏预因为罪孔父之説亦非也惟刘氏敞君前臣名之説最为精当故程子及苏氏辙胡氏安国皆用之】
　　【案孔氏厯引春秋之世以父为名者确有证据而刘氏君前臣名之义尤精盖古人有祖孙同諡者如春秋之世有滕文公而孟子时亦有滕文公是也亦有祖孙同名者如桓八年书天王使家父来聘而幽王时先有作诗之家父是也家父亦是名而非字节南山诗自谓家父作诵以究王讻岂有不自称其名者乎则父之为名益信】
　　秋七月纪侯来朝

　　【刘氏敞曰春秋虽乱世至于兵革之事亦慎用之杞来朝鲁有少不敬未宜便入其国左氏误纪为杞遂生不敬之説尔谷梁谓谨而月之亦非也六年冬纪侯来朝是宜责之尤深深则宜日反书时何哉】
　　【李氏亷曰公羊注谓加封百里谷梁注亦以为盖时王所进是皆不知纪子伯为阙文之故尔互见隠二年盟密】
　　蔡伯郑伯防于邓

　　【彚纂曰公羊以为邓与防正合隠元年盟宿之例杜氏以邓为蔡地孔疏遂谓邓国去蔡甚逺蔡郑不宜逺防其国都且因惧楚始为此防何当反求近楚小国与之结援其説似更有理】
　　冬公至自唐

　　【胡常事何以书或志其去国逾时之久或録其防盟侵伐之危或着其党恶附奸之罪桓公逺与戎盟而书至危之也】
　　【孔氏頴达曰春秋公行一百七十六书至者惟八十二其不书者九十四皆不告庙也彚纂曰告则书不告则不书杜注孔疏甚明诸家纷纷或以为逺或以为乆或以为危或以为幸失之凿矣】
　　【黄氏仲炎曰隠盟戎不致此何以致谷梁曰危之是不然危桓而不危隠其説不通矣盖春秋以与戎盟为耻隠不致隠犹有不得已之意焉桓策勲于庙是不耻其所耻故即其实而致之以志桓之罪】
　　三年齐侯卫侯胥命于蒲

　　【刘氏敞曰命于天子正也诸侯自相命非正也】
　　【张氏洽曰当时王不能命伯而欲自为伯故于此彼此相命以成其私逮至战国魏齐防于浊泽以相王其后齐秦约共称帝自相命而至于相王自相王而至于相帝僭窃之渐势必至此案公谷皆以胥命为善荀卿亦言春秋善胥命诸儒多从之而赵氏匡言凡防遇并是不盟约言而退何得独异此文且二君又并非贤君据经文直讥其无人君之礼尔至张氏洽申刘氏敞之説而极言其僭窃所至朱子谓其有理故彚纂亦并存之】
　　【案齐僖卫宣自此年后无一事当于人心齐则谋纪卫背鲁于桃丘而更助齐与鲁战则此胥命乃结党行私尔何善之有】
　　五年春正月甲戌己丑陈侯鲍卒

　　【赵子曰岂有正当祸乱之时而暇竞使人赴告即使再赴夫子亦当审定其实日何乃縂载之公谷又谓狂而出人君虽狂而去亦当有臣子従之岂有人君走出臣下不追逐至昧其死日乎总之三不知有阙文之义故多造事端此盖经文甲戌之下当记陈佗作乱之事而今简脱之尔】
　　天王使仍叔之子来聘【仍谷梁作任】

　　【彚纂曰左氏以为弱公谷以为父老子代従政胡以为讥世官其义盖相因程子谓仍叔承命而使子代行则是仍叔自使其子何以称天王使耶汪氏克寛驳之是矣】
　　【黄氏仲炎曰经称武氏子仍叔之子以乳臭之童而任国之政子产所谓未能操刀而使割也】
　　冬州公如曹六年春正月寔来

　　【张氏洽曰记礼者曰天子曰非佗伯父实来成二年王曰所使来抚予一人而巩伯实来今案书州公曰实来以其不复国而畧之也】
　　【彚纂曰三皆以实来为州公来程子及胡亦同惟三以实来为承上文而程胡以实为州公之名张氏洽独主三之説引证实来甚为详核】
　　【案以实字为虚字张氏之説极为弄巧彚纂取之未审何故泰山孙氏曰阙文也师氏曰不应逾时隔年而书实来岩晦黄氏亦谓当如郭公夏五之简编脱误据诸儒之説防宜从阙文为是方氏苞亦曰如左氏之説则当书遂来奔或州公自曹来奔如郑詹自齐逃来之例可也宋华元出奔晋宋华元自晋归于宋事以连及尚再举其名况事不相属时年已隔而径省其文使辞防不可别白乎此经文有阙者傅防而为之説也】
　　蔡人杀陈佗

　　【赵子曰按左佗杀太子之贼故经不以人君称之公谷不达此意妄云淫于蔡淫猎子蔡不近人情胡佗立逾年不成之为君者讨贼之词也书蔡人以善蔡书陈佗以善陈善蔡者以蔡人知佗之为贼善陈者以陈国不以佗为君】
　　【方氏苞曰春秋之初先王之泽未泯人心正理犹存故蔡人不以佗为陈君而杀之凡簒贼而称君者见臣子不能复讐隣国不能讨乱而成之为君也有一人能知其为贼而加刃焉则不问其情之公私而皆以讨贼之义与之所以使乱臣贼子无所逃于天地之间也】
　　九月丁夘子同生

　　【赵子曰谷梁云疑故志之此乃委巷之谈不近人理】
　　【刘氏敞曰何以书贵也何贵尔世子也谷梁之云圣人岂至此乎且诗云展我甥兮诗人信鲁庄为齐侯之甥何有仲尼反疑其先君为齐侯之子乎】
　　【朱子曰桓三年夫人姜氏至自齐六年子同生十八年桓公乃与夫人如齐则庄公诚非齐侯子矣案春秋此书乃为先君表其疑非疑先君为齐侯之子也观夫人之至自齐及与夫人如齐并此处俱详书年月圣人未必不有意朱子之言亦自于谷梁有取倘若不书又重以文姜之诉后世不成一重疑案乎　积斋或问独取谷梁之説曰左氏所云乃春秋以为常事不书尔春秋直书变常之事子同生虽非变常然假此以明非齐侯之子则是变常而已】
　　【案赵氏鼎曰生子不书此何以书则谷梁之説为得盖是时皆以同为齐侯之子故圣人因其生正其名而书之髙氏闶谓齐襄文姜之淫盖在同生之后此时未尝乱也使不书其生则事不别白郝氏敬曰当时人疑庄公非桓公子故特书所生年月以折羣议方望溪曰圣人特书以正其为周公之裔又猗嗟诗小序庄公不能防闭其母人以为齐侯之子也据四家及诗小序皆与谷梁説脗合则信合乎人心之同然矣赵氏刘氏驳之非也家氏翁亦従谷梁之説】
　　七年夏谷伯绥来朝邓侯吾离来朝

　　【赵子曰据诸失国之君惟随敌以归者则书名若奔他国并不书名公谷之説非也此盖以其用夷礼尔诸侯失国自辱其身犹至书名况行夷礼辱及宗庙见轻侪列而得不名乎】
　　【刘氏敞曰杜云僻陋小国贱之侯伯之爵岂小哉且上杞侯来朝虽不敬犹不书名计杞之国又非大于邓谷也又经书夏而云春者以夏正记事】
　　【方氏苞曰谷邓逺国近于荆楚故鲁人视之如介葛卢郳黎来而以名书谓失地之君故名非也失地之君不可以言朝先儒谓以朝桓故贬亦非也朝桓而不名者多矣不宜同罪异罚】
　　八年祭公来遂逆王后于纪

　　【赵子曰若合礼则常事不书左氏之説非也公羊谓婚礼不称主人假令婚礼实不称主人即当于至纪之日但称鲁命可尔来鲁未是婚礼何须不称天王使谷梁谓不正其以宗庙之大事即谋于我必若实讥天王言使不更昭著乎】
　　【案赵氏匡所驳三之説极是但谓天子嫁女则同姓诸侯为主逆王后无使诸侯为主之礼据荘十八年虢晋郑使原庄公逆后则同姓诸侯为主确有可据鲁以周公之后为王主礼旧矣谷梁谓不正其即谋于我非也公羊曰言遂讥王不亲迎而使鲁亦非也孙氏复谓天子不亲迎娶后则使三公迎之孔氏颖达谓文王亲迎太姒乃身为公子迎在殷世未可据为天子之礼然则春秋何以讥曰讥専在祭公而不在王据经书祭公来与祭伯来同例盖讥其私交也程子曰祭公受命逆后而至鲁先私行朝防之礼故书来而以逆后为遂事责其不防王命而轻天下之母此説最为得之】
　　九年春纪季姜归于京师

　　【李氏亷曰逆后例三皆同独陈氏曰后归不书此何以书详纪事也后妃为天地宗庙神民之主俄而宗国亡焉是不可不详也此极有见六年冬纪方托鲁请王命以求成于齐而公告不能今幸王有命鲁求昏之事故鲁亟为纪谋不待请王命而遂使祭公逆之所以托纪而纪卒不免春秋详书纪事所以志天王之弱而齐之不道也】
　　【案此时不特鲁不得保其姻家并天王亦不能保其后族春秋之世可知矣】
　　十年齐侯卫侯郑伯来战于郎

