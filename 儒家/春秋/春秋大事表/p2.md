<!-- { "loadSidebar": true } -->
　　陈定宇曰蔡氏主不改月之说遂谓并不改时殊不知月数于周而改春随正而易证以春秋孟子左传后汉书陈宠传极为明着成公十年六月丙午晋侯使甸人献麦六月乃夏四月也僖公五年十二月丙子朔晋侯灭虢先是卜偃言克虢之期其九月十月之交乎丙子朔必是时也偃以夏正言而春秋以周正书可见十二月丙子为夏十月也僖五年春王正月辛亥朔日南至王正月冬至岂非夏十一月乎经有只书时者僖公十年冬大雨雪葢以酉戌月为冬也使夏时之冬而大雨雪何足以为异而纪之襄公二十八年春无冰葢以子丑月为春也使夏时之春而无冰何足以为异而纪之惟夏时八九月而大雪不当严寒而严寒夏时十一月十二月而无冰当严寒而不严寒故异而书之耳桓公四年春正月公狩于郎杜氏注曰冬猎曰狩周之春夏之冬也鲁犹按夏时之冬而于子月行冬田之狩夫子只书曰春狩于郎此所谓春非周之春而何哀公十四年春西狩获麟亦然定公十三年夏大搜于比蒲鲁虽按夏时之春于夘辰之月行春田之搜夫子只书曰夏搜于比蒲此所谓夏非周之夏而何次年又书五月大搜于比蒲亦然也陈宠传说尤明白曰天以为正周以为春注云今十一月也地以为正殷以为春注云今十二月也人以为正夏以为春今正月也是三代之正子丑寅三阳月皆可以言春也胡氏春秋传不敢谓王正月为非子月而于春王正月之春字谓以夏时冠周月皆攷之不审安得有隔两月而以夏时冠周月之理但得四时之正适冬寒夏热之宜则惟夏时为然夫子欲行夏时葢答顔渊使得为邦则宜如此耳岂可但知有夏时之春而不知有商正周正之春乎一阳二阳三阳之月皆可为春故三代迭用之以为岁首以一日论子时既可为次日子月岂不可为次年观此则三代皆不改月数与冬不可为春之说陷于一偏明矣
　　史氏伯璿曰陈氏此说援引的当已无可议但商书再言十有二月正蔡氏主意之张本陈氏既不于彼处辨之及至此处辨论又无一言及彼惟张敷言之说可以补陈说之缺今存于后
　　张敷言曰或谓三代改正朔无异议月数之改诸儒议论不一学者病焉间者伏读春秋至王正月而窃得其说夫正月固王之正月如后世史书书正月即时王之正月也何假称王窃意必其别有所谓正月者故称王以别之及读僖公五年晋献公伐虢以克敌之期问于卜偃答以九月十月之交考之童谣星象之验皆是夏正十月而其传乃书在十二月其改月明矣襄公三十年绛县老人自实其年称臣生之岁正月甲子朔于今四百四十五甲子矣其季三之一所称正月亦是夏正寅月考之老人所歴七十三年二万六千六百六十日当尽丑月癸未其传乃书在二月其改月又明矣然卜偃老人俱是周人一则对君一则执事大夫其岁月又二事中之切用非若他事泛言日月何故舍时王之正月月数而言夏正哉聴之者何故都不致诘即知为寅月起数哉因是而知周之正朔月数皆必改其朝觐聘问颁朔授时凡笔之于史册者即用时王月数其民俗之岁时相与之话言则皆以寅月起数如后世者自若也而春秋书王正月以别民俗为无疑周人之诗孟子之书亦各有所取也不然诸儒之论各执所见主改者遇不改之文则没而不书主不改者遇改月之义则讳而不録终不能晓然相通以袪学者之惑曰周以子月为正为一月信矣以为春乎曰然寒暑反易可乎曰先王之制易姓受命必改正朔易服色新民之耳目以权一时之宜非谓冬必为春子之月便可祈谷上帝便可牺牲毋用牝也曰有未安乎曰固也不然夫子不曰行夏之时矣周公作礼正月之后不复曰正岁矣【凌人正岁十有二月令斩冰最可考以寅月为正岁则子月为权宜得矣】曰子谓必其笔之史册者则用时王正月月数伊训之元祀十有二月蔡氏以为殷正月者果何月乎曰建子月也殷正固在丑月然则嗣王只见及太甲篇之嗣王奉归不在正月乎曰后世嗣王服防攷之顾命固有常仪何待正月而放桐之事又人臣之大变周公之圣犹被流言阿衡之心为何如哉朝而自怨夕而复辟尤不须于正月也况正月但书十二月以虞书正月上日正月朔旦及秦汉而下例之殷不其独无正乎曰秦以亥正犹称十月不亦同乎曰秦正之谬何足取法葢秦以寅月书正岁首十月其制又异不若殷之全无正也曰或者谓晋用夏正故卜偃老人之言如此则又何说也曰是又不然老人之言在晋文伯后容或有之卜偃之言及献公之世是时纂国日浅二军始备晋文未兴齐桓尚在虽尝灭耿灭霍小小得志方朝周纳贡之不暇亦何暇毁冠裂冕更姓易物而用夏正哉然则愚之所见为有据而春秋王正月之一词今古诸儒不敢轻议者固着明矣
　　史氏伯璿曰张氏之説与陈定宇之说互相明甚善至于商书再言十二月之辨尤可以补陈说之缺故备録之于此云
　　或谓改正朔而不改月数夏商西周之时皆然故商以建丑之月为岁首而书言元祀十有二月乙丑又言惟十有二月朔是商虽以丑月为正而寅月起数未尝改也以蔡推之固是如此然张敷言之说极有理所碍者即位之年不当称元祀耳【或正以此破张氏故及此】苏氏谓崩年改元乱世之事不宜在伊尹而有之此是据周礼以律商耳三代之礼至周大备逾年改元至周始定此制夏殷时未尝有也【二孔疏云殷家尚质逾月即改元以明世次周法始以逾年改元已于伊训明言之】苏氏推周制律商亦犹顾命中推春秋之礼以议召公召公亲与周公同僚为周公所敬信岂知礼反不及苏氏邪是皆未得为至当蔡引秦正为不改月数之证张敷言已辨之或又谓因正朔之改而并改月数周东迁以后则然意者平王于迁洛稍欲示有所革以新天下耳目故因先王正朔之改而并改月数以合之愚窃以为蔡氏主不改月数之说而为春秋所碍故其援引皆不及春秋或为此说葢欲为蔡氏剔拨此碍防诸经而定为不刋之论但此事须得先秦古书为据方可取信来世今但以臆度傅防未得为定论也平王不能自振事事因循何以见其独有意于此邪
　　书伊训惟元祀十有二月蔡氏传云云秦建亥矣且秦史制书改年始朝贺皆以十月朔夫秦继周者也若改月数则周之十月为建酉矣安在其为建亥乎【此一叚系蔡氏之言】
　　史氏伯璿曰周亡于秦昭襄王五十一年乙巳秦改正朔于始皇二十六年庚辰当是时周亡已三十六年矣周在时礼乐已不自天子出号令已不行于天下民间私称已皆是寅月起数者矣周既亡矣则建子之正已不得为时王之制天下又安有所谓周正者乎然则秦所谓冬十月者是因民间私称夏正而书之无足疑者此于周改月数之说自不相碍不足以为据也
　　书泰誓上惟十有三年春蔡氏传云云又按汉孔氏以春为建子之月葢谓三代改正朔必改月数必以其正为四时之首序言一月戊午既以一月为建子之月而经又系之以春故遂以建子之月为春夫改正朔不改月数于太甲辨之详矣而四时改易尤为无义冬不可以为春寒不可以为暖固不待辨而明矣或曰郑氏笺诗维莫之春亦言周之季春于夏为孟春曰此汉儒承袭之误耳且臣工诗言维莫之春亦又何求如何新畬于皇来麰将受厥明葢言莫春之时麰麦将熟可以受上帝之明赐夫麰麦将熟则是建辰之月夏正之莫春审矣郑氏于诗且不得其意则其攷之固不审不然则商以季冬为春周以仲冬为春四时反逆皆不得其正岂三代奉天之政乎【此一俱蔡氏之言】
　　史氏伯璿曰四时改易冬不可为春之疑但以夫子行夏之时一言证之足矣既有所谓夏之时则必有所谓商之时周之时顔子问为邦夫子欲其行夏之时则是当时所行未是夏时也未是夏时非周之时而何夏之时以建寅之月为春则周之时必以建子之月为春矣若周之时春亦建寅无以异于夏时之春则夫子何必曰行夏之时哉至于郑氏笺诗葢亦不知民间私称只是夏时而例以时王之制律之故致此误耳蔡氏非之诚是也若以张敷言史册所用民俗所言二说例之则不待多辨而自解析矣葢诗为歌咏之辞所言多是以寅月起数者不特臣工一篇为然正所谓民俗岁时相与话言者也郑氏必欲抝以从子固误蔡氏又欲援以为不改月数之证要亦知其一而不知其二也
　　书武成篇惟一月壬辰蔡氏传曰一月建寅之月不曰正而曰一者商建丑以十二月为正朔故曰一月也史氏伯璿曰二孔林氏皆以一月为子月蔡氏不从其说窃意一月便是子月无可疑者其所以不曰正而曰一者以时方举事商命未改耳时王正月在周家虽因国俗纪候而未得定正月之名史官追书前事亦不容因后改前失传信之意也与七月诗一之日者正同推彼可以明此矣又按夏书明有三正之文而天正地正人正之名见者亦非一处若皆以寅月起数与商正建丑以十二月为正朔故建寅之月不曰正而曰一之言则是惟夏为有正殷周虽改正朔而皆无正月之名乌在其为天正地正建子为正建丑为正也
　　陈定宇又曰愚按蔡氏于泰誓上及武成皆以孟春一月为建寅之月与二孔之说不合必证以前汉律厯志始尤明白志曰周师初以殷十一月【亥月】戊子后三日得周正辛夘朔【子月】明日壬辰至戊午渡孟津明日己未冬至【正月二十九日】二月朔四日癸亥至牧野闰二月庚寅朔三月二日庚申惊蛰【古以惊蛰为寅月中气今云雨水】四月己丑朔死霸死霸朔也生霸望也是月甲辰望乙巳旁之故武成曰惟四月旁生霸越六日庚戌武王燎于周庙以节气证之则武成以周正纪月数而非夏正不辨而明矣史氏伯璿曰汉志虽非先秦古书然终是近古可信较之陈宠传则此尤为近古皆非唐宋以来诸儒臆度附防无所证据之比读者宜有取焉窃尝又按易临卦彖辞有曰至于八月有凶此八月程朱二夫子皆以为自子月数起当是六月遯卦虽本义兼存或说是今八月观卦之言于后终不如主前说之力况前说胜后说又朱子平日解经之通例乎兼语録答学者之问又只主周正可见愚窃以为临彖元亨利贞与有防皆主阳言以二阳上进陵逼四隂故其亨在阳将来诸爻尽则变则二隂长而渐盛故其凶在阳况临观与遯三卦皆就阳爻取义名卦阳浸长则为临阳避退则为遯阳在上示下则为观然则避退可以言有凶在上示下不可以有凶言明矣观虽亦是隂长阳消之卦然圣人扶阳抑隂固已别取义明卦矣不应于此又指为凶也然则八月指遯而观无凶明甚卦辞又文王所系文王在商而自子月起数者亦犹周公一之日二之日纪数也
　　右正朔月数改与不改之说自孟子以来千五六百年诸儒无有定论近代陈定宇张敷言之说议论援据似觉平正实愚深信之而同志辨诘纷然暇日裒集诸说一处仍疏已见于后以俟有道而就正焉【已上俱节録管窥外篇】
