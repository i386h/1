<!-- { "loadSidebar": true } -->
　　【春秋成十五年仲婴齐卒公羊传曰为兄后也公孙婴齐曷为谓之仲婴齐为人后者为之子也何休谓弟无后兄之义为乱昭穆之序失父子之亲万斯同曰此必周世原有此礼故鲁人因而行之孔子据实书之公羊亦仍其旧而之尔不然鲁岂敢剏为此礼而公羊亦岂凿空妄説者乎且仲遂有弑君大恶若婴齐后归父仍称弟而不称子则固依然后仲遂矣世徒泥兄弟不同昭穆之説不知古之有国有家者以承祧统为重原与士庶不同也昆山徐氏辨之曰卿大夫之继世即与天子诸侯不同盖天下不可一日无天子国不可一日无君故以弟后兄可以兄后弟可甚至以叔后侄亦可生既为之臣入继则当为之服斩衰庙食则自当正祖祢之号故三同以闵公为僖公之父为文公之祖胡氏安国谓兄弟不先君臣此定礼也大夫则不然以别子为祖亦不能臣其宗族自当循昭穆一定之序如归父无子则当立婴齐之子婴齐又无子则当使为摄主以待婴齐之子之生非如天子诸侯之位不可虚悬以有待者季孙有疾命家臣正常曰南孺子之子男也则以告而立之女也则肥也可此卿大夫之庶子摄位以待宜立者之生之证也】
　　不疑大义重朝廷叱缚奸人聴不荧决狱端须经术士公羊毕竟乱前经【十六】
　　【汉昭帝始元五年有一男子自称卫太子诣阙诏公卿将军杂识视至者莫敢言京兆尹隽不疑后到叱从吏收缚曰昔蒯聩违命出奔辄距而不纳春秋是之遂送诏狱天子与大将军光闻而嘉之曰公卿大臣当用经术士明于大谊不疑所据乃公羊之説春秋哀公三年晋赵鞅纳蒯聩公羊曰不以父命废王父命案不疑之防则是也而公羊之説则非也以春秋谓卫辄为当立非冉有子贡之疑而问则夫子之意几不白于后世矣】
　　尹氏公羊讥世卿春秋大义炳然明后人更説钟巫主强索新竒异义生【十七】
　　【隠三年夏四月辛夘尹氏卒左氏经文为君氏卒谓是隠公之母声子此全无义理公羊谓是周之太师尹氏世执朝权为周阶乱因其告丧以氏书者讥世卿非礼为后鉴也立义极精髙紫超谓与昭二十三年尹氏立王子朝照应其説是已明季氏本更谓是鲁之大夫即隠公囚于郑之尹氏与尹氏归而立其主者据此则尹氏是羇旅之臣入隠公之世仅一见无甚闗系如何便书于册恐只是好新之病】
　　鄫为莒灭事宜真异姓承祧説好新果尔尼山亲断狱不宜入莒出鄫人【十八】
　　【襄六年莒人灭鄫文定取公谷之説曰非灭也立异姓耳其説与左氏不同霞峰华氏曰莒人灭鄫取鄫之始末左氏备书于册公谷之説不知何据公羊曰取后于莒谷梁曰立异姓以莅祭祀果如此则罪在鄫不在莒谋不自莒出与黄歇吕不韦之事不同圣人不正鄫之罪以为宠爱妾立异姓以亾宗祀之戒而顾以灭鄫之罪加之未尝与谋之莒用法可谓倒置矣赵氏匡亦谓鄫果如此经当如梁亾之类而书鄫亡不得言莒灭季氏本谓灭人国与自殄厥世其事不同其词亦当有异圣人岂肯含糊不明使人难晓】
　　子缘母贵肇公羊千载椒房酿咎殃丁傅并称帝太后怨生王葬祸深长【十九】
　　【隠元年公羊曰子以母贵母以子贵汉哀帝欲追尊祖母傅太后及母丁姬诏曰春秋之义母以子贵其尊恭皇太后为帝太太后丁姬为帝太后称号与王太后并后哀帝崩王莽秉政修旧怨时丁已前卒乃冡开椁户周棘其处祸最惨酷赵氏匡谓公羊于经外妄生此文遂令汉朝引以为证首乱大法信矣】
　　自第二首起至第十九首止共十八首论春秋吉礼
　　天王宴乐丧中蚤纳币亲丧鲁不疑天子诸侯俱废絶只留士礼后人师【二十】
　　【仪礼载士丧礼三篇而无天子诸侯丧礼孟子亦曰诸侯之礼吾未之学滕文公欲行三年之丧而至父兄百官哗然则知天子诸侯丧礼已废絶于春秋时乆矣观宣元年公子遂如齐纳币而昭十五年景王有三年之丧而宴乐已早以天王之贵秉礼之国僴然无所顾忌其他抑又可知恶其害已而去其籍不待战国时为然也今所士丧礼以孔子与七十子讲明而切究之故能其余王公之礼则不可得而考散见于顾命与康王之诰者皆残阙无首尾杞宋无征岂独夏殷之礼哉】
　　元凯登朝倡短丧一时议出骇猖狂由来注左先差误经术旋为伦纪殃【二十一】
　　【昭十二年晋侯享诸侯子产相郑伯请免丧而后聴命杜注云时简公未葬明既则为免丧也昭十五年穆后崩王既葬除丧叔向曰三年之丧虽贵遂服杜云天子诸侯除丧当在卒哭今王既葬而除故讥其不遂杜以卒哭与葬相去非逺同在一月也隠元年归赗吊生不及哀注云诸侯已上既葬则衰麻除无哭位谅闇终丧孔颖达曰既葬除丧惟杜有此説晋泰始十年武元杨皇后崩既葬诏议太子宜终服否预言天子诸侯之丧不同士庶既葬除服谅闇以居心丧终制问所据依预厯引左以证且曰书不云髙宗服丧三年而云谅阍三年此释服心丧之文也叔向讥景王不讥其除丧而讥其宴乐已早明既葬应除而违谅闇之节也议上太子遂除衰麻谅闇终制于时内外多恠骇谓其违礼以合时预令博士殷畅博采典籍为之证据夫预以一代儒宗至为短丧之议解经之误至于如此岂非孟子所为生心害政者哉】
　　列侯曽不葬天王求赙求金辙迹忙从此冠裳成倒置归脤锡命紊皇纲【二十二】
　　【平恵定灵四王志崩不志葬赴告及鲁而鲁不防致令天家丧事乏用求赙求金王固可哀而鲁之无王亦甚矣而王之于鲁也仲子则归桓公则锡命僖公则防一再不已尚方之赐贵及宠妾爵命之颁奬及簒弑甚至灵王之崩列侯不遣一介奔丧而相率乆留逾年以俟楚子之葬君臣上下颠倒已甚】
　　丧中更筑王姬舘弁冕衰麻两不宜一线未忘周礼在于郊不许接恩私【二十三】
　　【庄元年春筑王姬之舘于外杜氏曰公时在谅阍虑齐侯当亲迎不忍便以礼接于庙故筑舘于外以迎王姬以为庶几可以自安谷梁子以为得变之正】
　　声姜卒后毁泉台总为蛇妖祓祸灾若説郎台郊野外中宫何事惹嫌猜【二十四】
　　【文十六年有蛇自泉宫出如先君之数秋八月辛未声姜薨毁泉台孔疏云蛇自宫出而毁其台则台在宫内人见从宫而出毁宫并毁其台也案如此则泉宫当为声姜所居如东宫西宫之属在鲁宫闑之内因蛇出而声姜薨遂谓蛇有妖其穴当在台下故毁宫并毁台刘氏敞谓迷民以怪如臧文仲之祀爰居信矣公羊谓即庄公所筑之郎台未成为郎台既成为泉台胡及诸儒遂谓文公暴先祖之过夫郎地在今兖州府鱼台县去曲阜几二百里为鲁边境安有二百里外见蛇妖而国人疑以为母夫人之祟无此情理当从左氏公羊之説非也】
　　文公出绛柩如牛篝火狐鸣原轸谋假托先君行号令左公妙笔乱人眸【二十五】
　　【僖三十三年将殡晋文公于曲沃出绛柩有声如牛卜偃曰君命大事将有西师过轶我击之必大捷左公于殽之役端书此此原轸预探秦谋假托先君以号令其众也自秦背晋与郑盟子犯先轸辈愤愤不平乆矣又闻秦将袭郑视晋蔑如刻欲出师邀击而恐国中诸大夫有未报秦施之疑故于柩出绛时假神道设教使卜偃宣以惑众此陈胜之故智也左公却不説破故至今千载无人晓】
　　自第二十首起至二十五首止共六首论春秋凶礼
　　盟防初矜特与参屡盟长乱亦何堪霸功既出诸侯一收拾残黎得枕酣【二十六】
　　【盟防例有三两君相见曰特三以上为参霸者主其防为主特与参多在隠桓之世霸统未兴诸侯自擅屡盟数防旋相背弃兵革交争无所底止有霸者主盟而诸侯始聴命于一无复有特防参防特盟参盟而兵革亦少息矣先儒谓圣人不得已而与桓文】
　　昭定中间霸统絶防盟仍复似初年四时之序成功退世运従兹又变迁【二十七】
　　【自昭十三年晋昭公合十四国之诸侯于平丘晋之主盟止于此至昭二十五年为黄父之防以谋王室而诸侯不至仅合大夫以谋之天下自此无霸二十六年公防齐侯盟于鄟陵始复为参盟参盟自齐桓以来未之有盖自庄十三年北杏至此凡一百六十五年参盟始再见于经自是之后诸侯复特相防大夫且特相防而季孙意如防晋荀跞于适厯朋比逐君之贼矣驯至陈氏簒齐六卿分晋春秋所以变而为战国也】
　　汶阳归自袁娄后桓世何尝返鲁田手劒登坛夸大耳史迁漫信岂诚然【二十八】
　　【庄十三年公防齐侯盟于柯公羊曰庄公登坛曹子手劒而从之管仲曰君将何求曰愿请汶阳之田桓公许之案成二年鞌之战及齐国佐盟于袁娄齐人始归汶阳之田八年晋又使韩穿来言汶阳之田归之于齐至定十年夹谷之防复来归经文所载甚明齐桓鲁荘之世不闻有归田事曹子刼盟公羊特作夸大语耳谷梁作曹刿史迁又作曹沫列之刺客殊少着实据左曹刿论战系节制之师必不作匹夫之勇此盖公羊齐人口授相漫以汶阳归田事移之此日耳赵氏匡谓桓公未尝侵鲁地及盟后又未尝归鲁田孙氏觉亦谓事迹既妄不可以训】
　　蔑盟不日恶渝盟柯防旋称信始成一贬一褒同义例妄生穿凿致纷争【二十九】
　　【柯之盟公谷皆以不日为信考隠元年公及邾仪父盟于蔑庄九年公及齐大夫盟于蔇谷梁皆曰其盟渝也至扈与葵丘桓盟亦有书日者则又迁就其説或以为危之或以为美之何前后之相矛盾若此朱子谓以日月为褒贬穿凿得全无义理者此类是也】
　　滕杞降同伯子号时王贬黜渺难踪试看子产争承日郑国几从男赋供【三十】
　　【桓二年滕子来朝杜预从谷梁説以为时王所黜胡氏安国谓如是则春秋不作矣独其谓孔子贬滕之朝桓更不可通岂有并其后世子孙尽削之耶赵氏匡谓当丧未君滕凡四次来朝皆书子岂其值朝鲁偏有丧事程子谓后臣属于楚滕在春秋又从无属楚之事其説皆不可通独程氏沙随谓当时诸侯多自贬以省贡赋朱子极取之而引昭十三年平丘之盟子产争承以为证此最显然者然李氏亷又谓诸侯降爵惟滕薛杞滕薛可云自贬杞于庄二十七年称伯僖二十七年称子文十二年称伯至襄二十九年又称子则前説又难通而欲更取时王黜陟之説愚谓此因贡赋一时之盈绌以为升降无可疑也杞于僖二十七年来朝僖怒其礼简是秋使公子遂入杞襄二十九年来盟是时晋平公为杞之甥率诸侯城杞且使鲁归杞田杞盖挟晋之势从简礼以要鲁鲁史俱不没其实书之曰子以后终春秋并称伯此又情事之显然者若云时王黜陟不应倐升倐降进退无常若是则自贬之説信不可易也】
　　纪本侯封更不疑隠编阙略啓支辞汉家增饰褒封例外戚恩私国柄移【三十一】
　　【桓二年纪侯来朝纪本是侯爵缘隠二年书纪子伯莒子盟于密是阙文程子曰当书纪侯某伯莒子盟于密何休注公羊遂谓纪本是子爵因天子将娶于纪故封之百里以广孝敬谷梁注亦谓时王所进爵由是后世遂啓光宠外家之渐班固外戚恩泽侯表序有云后父据春秋褒纪之义应劭云王者不取于小国天子将纳后于纪先褒子爵为侯汉世立后先进其父为大司马大将军封邑侯恩泽之滥自此始则皆不知纪子伯之为阙文而误创褒纪之説误之也】
　　防稷澶渊特笔书宣尼深意显然摅全经即事明褒贬不用深文蠧简余【三十二】
