<!-- { "loadSidebar": true } -->
　　士丧礼死于适【丁狄反】室【正寝之室也寝有堂有室王六寝大寝一小寝五诸侯大寝一小寝二大夫士二寝大小寝各一适寝大寝也小寝又曰燕寝又曰下室正寝在前燕寝在后妻各如其夫曲礼士曰不禄庶人曰死此云死者散文通也必于适室者死必以正鲁僖公薨于小寝春秋非之】幠【火吾反】用敛衾【幠覆也衾被也大记小敛君锦衾大夫缟衾士缁衾皆一大敛二衾一借一覆此大敛所覆衾也不用小敛衾者当陈之　以上始死】复者一人【复者人子不忍死其父母招之庶其生气之反也复者有司周礼有夏采祭仆此其属也士礼一人余以位为等杀也下记复者朝服左执领右执要】以爵弁服【士服之尊者弁不用以表服而已】簪裳于衣【簪连也连之者登屋防脱遗也复必以服者神所习也】左何【户我反】之【肩之便于升】扱领于带【扱揷也揷于复者之带间】升自前东荣【东方取生气也】中屋【屋之脊也声高则远闻】北面【求诸幽】招以衣　曰臯某复三【臯长声某死者名丧大记凡复男人称名妇人称字】降衣于前【降衣下之于堂前象死者之复也】受用筐【别使人受之用筐者防其凟】升自阼阶【生时升降处】以衣【于既反】尸【庶其随衣复于身】复者降自后西荣【丧大记所谓西北荣也葢幽隂之方庶其随复者降也　以上复】楔【息结反】齿用角柶【以下所谓复而后行死事也楔拄也将含恐口闭急故以柶拄张尸口使开也角柶见士冠礼据下记言楔貌如轭上两末则又名柶为楔矣两末上乡则末出口外要与扱醴者别】缀【丁劣反】足用燕几【缀犹拘也将屦恐足辟戾故用几脚拘之复后迁尸南首足在北缀之者几脚南乡以夹足使不辟戾也燕安也燕几其燕居时慿以为安之几与　以上楔齿缀足案吕氏四礼疑云死欲安不宜楔以困之且一楔之后虽含以物而口不复合也仪礼节畧云缀足用几甓尤迂并存之】奠脯醢醴酒【设奠以依神也檀弓始死之奠其余阁也与】升自阼阶　奠于尸东　帷堂【事小讫帷之以鬼神尚幽闇也以上奠】乃赴于君【赴告也】主人西阶东南面命赴者拜送【赴君】
