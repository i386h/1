<!-- { "loadSidebar": true } -->
　　释曰蛊毒之病人非一种而下士一人者掌其方书治疗之灋也以攻说禬之者蛊有神用巫医祝禁之也今百粤山谷之间有蛊有神蛊岂自古有之欤嘉草攻之者用药草熏之草有善制其毒者其草未闻凡能敺蛊者随其方土所宜各有能者病则用之而庶氏比其优劣焉
　　宂氏掌攻蛰兽各以其物火之以时献其珍异皮革释曰蛰兽熊罴之属有絶伦之力冬则穴处乃可攻也将攻之必先烧其所食之物以诱出之而后可得既得之则献其珍异皮革如爪牙可备用皮革可制也
　　翨氏掌攻猛鸟各以其物为媒而掎之以时献其羽翮【掎居绮反翮户革反】
　　释曰猛鸟鹰隼之属取猛鸟者或以鸠鸽诱而之或以匹类媒而招之鸟来下则掎之谓系其足也既获之则献其羽翮以共用也王介甫曰攻猛兽以除人物之害焉非利其羽翮而已孟子曰鸟兽之害人者消然后人得平土而居之则正以除为主也
　　柞氏掌攻草木及林麓夏日至令刋阳木而火之冬日至令剥隂木而水之若欲其化也则春秋变其水火凡攻木者掌其政令
　　释曰攻治也积木曰林山足曰麓草木所生林麓之地皆可宅居民稼穑故柞氏掌攻治之政刋剥互言耳皆谓斫去其皮也凡木生于山南为阳生于山北为隂夏日至阳之日也阳木以至阳之日刋而火之则不胜阳而死且不肄焉冬日至隂之日也隂木以至隂之日剥而水之则不胜其隂而死且不肄焉化欲使化而为土也变其水火者隂木至春又从而火之阳木至秋又从而水之则其孽薄于隂阳相殄之气化而为土矣政令即刋剥之期水火之变也
　　薙氏掌杀草春始生而萌之夏日至而夷之秋绳而芟之冬日至而耜之若欲其化也则以水火变之掌凡杀草之政令
　　释曰柞氏攻木薙氏杀草皆所以为田也春如萌芽则以镃基锄其生而夷之夏渐长茂则以钩鎌迫地而刈之含实曰绳秋芟其绳则实不成矣冬则以耜去其根使不复生也欲其化化为也以火烧其所芟夷之草已而水之则其土亦和美矣月令季夏烧薙行水利以杀草是也
　　【按旧本薙氏之下有硩蔟氏翦氏与庶氏相同赤犮氏蝈氏壶涿氏庭氏六官立名诡异载事不经后人附丽明甚先儒疑周礼者在此今出之置考工记之后使圣经明洁焉】
　　衔枚氏掌司嚣国之大祭祀令禁无嚣军旅田役令衔枚禁呼叹呜于国中者行歌哭于国中之道者【嚣五羔反音叫】
　　释曰掌司嚣者司察在朝者言语之喧哗也大祭祀贵严肃故令禁止无讙嚣军旅田役令衔枚枚如箸为繣以结于项不使之言语有声也车攻诗曰之子于征有闻无声言静肃也声大而急曰声髙而缓曰呼声嗟而怨曰叹声悲而伤曰呜禁呼叹呜及行歌哭者为其惑众相感动也
　　伊耆氏掌国之大祭祀共其杖咸军旅授有爵者杖共王之齿杖【咸音函】
　　释曰咸函也所以藏杖也老臣虽杖于朝事鬼神尚敬去之有司以此函藏之既事乃授之军旅授杖有爵者尊其爵故授杖以指挥兵众不必老焉共王之齿杖者王以齿而赐老臣之杖伊耆共之也郑氏曰王之所以赐老者之杖王制曰五十杖于家六十杖于乡七十杖于国八十杖于朝　按此二官衔枚禁止言语宜在秋官也伊耆所以优老也何以在秋官盖秋者阳气自消之时五十以后向于老矣此伊耆氏所以在此也
　　大行人掌大宾之礼及大客之仪以亲诸侯春朝诸侯而图天下之事秋觐以比邦国之功夏宗以陈天下之谟冬遇以协诸侯之虑时防以发四方之禁殷同以施天下之政时聘以结诸侯之好殷覜以除邦国之慝间问以谕诸侯之志归脤以交诸侯之福贺庆以赞诸侯之喜禬以补诸侯之烖【比毗志反好呼报反覜通吊反间去声脤上忍反禬如字】释曰大宾谓六服之羣辟大客谓列国之孤卿礼以本言仪以文言对举之互文也春见曰朝则图其事之可否秋见曰觐则比其功之髙下夏见曰宗则陈其谟之是非冬见曰遇则合其虑之异同时见曰防非朝觐之常期而相见也则征其师旅以施九伐之灋殷见曰同当十二嵗王不巡狩而诸侯皆来朝也则考其制度亦如方岳之礼既朝王命为坛于国外合诸侯而命政事焉黄氏曰诸侯平时无事王者之使相继于道徳意志虑道之使知度量灋则谕之使同好恶已一于心用舍已一于事及其入王则又防而图之收众见以为王明合众善以为王道以四海为一家中国为一人盖如此耳时聘殷覜此二者王见诸侯之使臣也诸侯使大夫来聘亲以礼见之礼而遣之所以结其恩好也诸侯使卿来覜天子天子以礼见之命以政禁之事所以除其恶行慝犹恶也间问归脤贺庆致禬此四者王者使臣于诸侯之礼也间问者间嵗一问诸侯谓存省之属谕诸侯之志者谕言语谕书名其类也脤所以交神之福以脤归之则与诸侯共其福也诸侯有喜也贺庆以赞之所以与之同其乐诸侯有灾也致禬以补之所以与之同其忧也王氏曰朝觐宗遇防同六者诸侯勤于王者也间问归脤贺庆禬四者王爱于诸侯者也诸侯以礼其忧王者以仁其爱尊卑之意通内外之诚达尚何疑猜间贰之为患哉所以亲诸侯者在是矣
　　以九仪辨诸侯之命等诸臣之爵以同邦国之礼而待其宾客上公之礼执桓圭九寸缫借九寸冕服九章建常九斿樊缨九就贰车九乗介九人礼九牢其朝位宾主之间九十步立当车轵摈者五人庙中将币三享王礼再祼而酢飨礼九献食礼九举出入五积三问三劳诸侯之礼执信圭七寸缫借七寸冕服七章建常七斿樊缨七就贰车七乗介七人礼七牢朝位宾主之间七十步立当前疾摈者四人庙中将币三享王礼壹祼而酢飨礼七献食礼七举出入四积再问再劳诸伯执躬圭其他皆如诸侯之礼诸子执谷璧五寸缫借五寸冕服五章建常五斿樊缨五就贰车五乗介五人礼五牢朝位宾主之间五十步立当车衡摈者三人庙中将币三享王礼壹祼不酢飨礼五献食礼五举出入三积一问一劳诸男执蒲璧其他皆如诸子之礼【缫音藻轵之氏反食音嗣积子赐反劳七报反信音伸】
　　释曰九仪谓命者五公侯伯子男爵者四孤卿大夫士也凡诸侯来朝之礼曰圭璧执之以见王者也曰缫借所以借玉者也曰冕服着冕所服之衣也曰常所建之旌旗也斿其属縿垂者也樊缨马饰也以罽饰之毎一处五采备焉就成贰车副车也无饰者也介辅已行礼者也礼大礼饔饩也三牲备为一牢摈所使传命相礼者也朝位谓大门外宾出车及王车出迎所立处王始立大门内交摈三辞乃乗车而迎之轵谷禾也庙中将币谓行朝礼讫乃行三享在受命祖之庙也三享三献也皆束帛加璧庭实王礼王以郁鬯礼宾也郁人和郁鬯实彝而陈之使宗伯摄酌圭瓒而祼王既拜送爵又摄酌璋瓒而祼后又拜送爵是谓再祼宾乃酢王也九献者王酌献宾宾酢凡九也九举者食礼之时九举牲体而食毕出入五积谓在路供宾来去皆五积每积有牢礼刍薪米禾问不恙也劳苦倦乏也凡此数者诸侯之礼皆同而有隆杀之等上公九命故其礼以九为节侯伯七命故其礼以七为节子男五命故其礼以五为节前疾者辕曲中在轵之前衡之后侯伯一祼而酢者宾酢王而已后不祼也子男一祼不酢者则有礼无报卑不敢当焉七献五献则主于饮故以献为节七举五举主于食故以举为节此所谓名位不同礼亦异数也
　　凡大国之孤执皮帛以继小国之君出入三积不问一劳朝位当车前不交摈庙中无相以酒礼之其他皆眂小国之君凡诸侯之卿其礼各下其君二等以下及其大夫士皆如之
　　释曰此以君命来聘者也大国之孤未誓于天子奉君命而朝则以皮帛为贽次于子男之后不交摈不使介传辞交于王之摈亲自对摈也庙中无相谓介皆入门西上而立不前相礼也以酒礼之酒谓齐酒也和之不用郁鬯耳卿各下其君二等若公之卿以七侯伯之卿以五子男之卿以三大夫又各下卿二等士又降于大夫一等也
　　邦畿方千里其外方五百里谓之侯服嵗一见其贡祀物又其外方五百里谓之甸服二嵗一见其贡嫔物又其外方五百里谓之男服三嵗一见其贡器物又其外方五百里谓之采服四嵗一见其贡服物又其外方五百里谓之衞服五嵗一见其贡材物又其外方五百里谓之要服六嵗一见其贡货物九州之外谓之蕃国世一见各以其所贵宝为挚
　　释曰诸侯之国其道路有逺近之殊故朝见有疏数之节至其所贡物亦因其土地之宜未必某国出某物而限之也此因朝而贡乃执挚见王之礼非九贡之物也小行人春入贡是九贡之物嵗之常贡也大行人之言亦举其槩耳父子相继谓之世蕃国无朝见之期父死子继及嗣王即位然后一来见其所贵宝谓其国所产贵重之物则以为挚如岛夷之卉服西戎之织皮是也王氏曰自侯服嵗一见至要服六嵗一见以逺近为疏数之节也自要服以上所贡有常物而蕃国则各以所贵宝为挚者详于治内而畧于治外也郊特牲曰旅币无方所以别土地之宜而节逺迩之期也土地之宜在物而逺迩之期在人然则六服六嵗之差六贡六物之异正所谓逺迩之期土地之宜乎成王训迪厥官曰六年五服一朝以侯甸男采衞而言也而行人于六服之见则及于要服者其治制礼之时为已备矣其近中国之夷狄非特承徳又能入贡来见焉则致礼以致太平者此其极也
　　王之所以抚邦国诸侯者嵗徧存三嵗徧覜五嵗徧省七嵗属象胥谕言语协辞命九嵗属瞽史谕书名聴声音十有一嵗达瑞节同度量成牢礼同数器脩灋则十有二嵗王巡狩殷国【胥读为谞】
　　释曰抚犹安也上诸侯朝天子之事此天子抚诸侯之事一嵗者巡狩之明年为始也存者问其安否覜视其治效省察其风化也皆王遣使于诸侯之礼所谓间问也南方为象通言语之官也胥有才智者辞命六辞之命也故七嵗则以属象胥通五方之言语达九等之辞命瞽乐师也史大史小史也故九嵗则属瞽史达六书之名所以同其文也聴六律之音所以和其声也瑞六瑞节六节也度丈尺也量区釡也牢礼若掌客之所职数器铨衡也灋八灋则八则十有一嵗王将巡狩之时则列国之瑞节度量牢礼数器灋则有不一者大行人从而达同成修以齐之为明年巡狩考制度张本也十二嵗王巡狩则诸侯各朝于方岳考礼正刑大明黜陟王不巡狩则防诸侯而殷见此皆所以抚邦国也
　　凡诸侯之王事辨其位正其等协其礼宾而见之若有大丧则诏相诸侯之礼若有四方之大事则受其币聴其辞凡诸侯之邦交嵗相问也殷相聘也世相朝也释曰王事诸侯朝王之事辨其位谓九十七十五十步之位正其等谓冕服旌旗贰车之类皆有等级礼饔饩飨食之礼以此礼等宾敬而见之也大丧诸侯入吊临者齐斩之服僻踊之节必教告而相道之列
　　国被冦戎而来告者受其贽币而聴其告急之辞以达于王也凡诸侯之邦交谓邻国之往来也小以事大大以比小粲然之文讙然之恩以相爱相接也各有疏数焉小聘曰问殷中也父死子立曰世凡君即
　　位大国朝焉小国聘焉皆所以习礼考仪正刑一徳以尊天子也若问聘则遣臣而已
