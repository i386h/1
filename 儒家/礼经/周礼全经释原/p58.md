<!-- { "loadSidebar": true } -->
　　量人掌建国之灋以分国为九州营国城郭营后宫量市朝道巷门渠造都邑亦如之营军之垒舍量其市朝州涂军社之所里
　　释曰建营立也营国之灋详于匠人司马掌天下诸侯故建国有大国次国小国之差都鄙有广狭之度此量人所以不属司空而属司马也分国为九州者州方千里则四公六侯七伯二十五子百男州各有长王畿独居一州此建国之大槩也每国之中则营国之城郭城有里数郭周城城郭既立乃营后宫国君所居也量市朝者宫居中前朝后市城中有道民居有巷城有门门外有渠纵横广狭各有定制量人以尺度量度之大小各得其分使无僣逾是所以一天下之权也大国亦有都有邑其城郭市朝渠巷各有定制故曰亦如之其营建之次第同也师行于外壁垒之处亦不可无市朝州涂军社也亦量人制其广狭市则通行交易所在朝则主将出令之所每州为一师二千五百人各有涂道而军社则有常居之里此营垒亦设定也
　　邦国之地与天下之涂数皆书而藏之凡祭祀飨宾制其从献脯燔之数量掌丧祭奠竁之爼实凡宰祭与郁人受斚歴而皆饮之【竁昌绢反】
　　释曰邦国之地其制有大小丈尺天下之涂道所通达之里数有逺近多寡之数皆书而藏之则天下诸侯莫敢违制而天下之道路莫敢移易以数在量人故也祭祀以事神飨宾以接人从献脯燔其物之所共则有数其器之所容则有量量人制之其官以量多少为事故也所谓从献脯燔者以所献牲牢为正以脯燔为从也奠遣奠也竁穿土为圹也其祭皆有爼实亦必量人掌之者以其制度数故也宰祭者谓宰佐王祭及摄祭也讫事量人与郁人受举斚之余沥而饮之尽所以受神之福　王氏曰郁人于祭祀达其气臭以始之交神以徳者也量人于祭祀制其量数以成之事神以礼者也二官本末相成焉
　　小子掌祭祀羞羊肆羊殽肉豆而掌珥于社稷祈于五祀凡沈辜侯禳饰其牲衅邦器及军器凡师田斩牲以左右徇陈祭祀賛羞受彻焉【珥而志反读为衈】
　　释曰羞进之也羊肆豚觧而腥之用于朝践者也羊殽体觧而爓之用于馈食者也肉豆切肉而以豆羞者也王氏曰肉豆则醢人所掌四豆之实谓以豆盛醢而进之者也珥弭灾之祭也祈求福之祭也社稷五祀见前沈谓貍沈辜谓疈辜侯谓侯福禳谓禳灾皆小子饰其牲也邦器礼乐祭祀之器军器鼓铎之属以厌妖小子衅之也斩牲徇陈必用小子者以其掌衅社而军灋不用命者则戮社故也羞始祭所进之物也彻祭毕所彻去之器也小子皆賛之以小子之职皆事之小故也
　　羊人掌羊牲凡祭祀饰羔祭祀割羊牲登其首凡祈珥共其羊牲宾客共其灋羊凡沈辜侯禳衅积共其羊牲若牧人无牲则受布于司马使其贾买牲而共之释曰羔小羊也饰羔若记所谓饰羔鴈者以缋示敬也登升也升首以报阳也灋羊賔客牢礼所用灋式之羊积积柴也禋祀槱燎实柴也布泉也即【原阙】

　　纳其气于内逆而用之则强弱相胜而气无以
　　为均顺而变之则休废相沿而疾以之救民于四时皆有厉疾火生于木其气性从之故四时各取其所宜木以变国火焉而民疾于是乎可救矣时运而往火变而新阳太盛则养隂之弱以抑其强隂太盛则用阳之盛以救其弱使民常得隂阳之正气而不滞于一偏此圣人善救民之道也火之象在天其伏见有时火之用在人其出内有节盖五行于四时各有盛衰则火之运于四时也亦有休废自辰至已于方为火所王自戌至亥于方为火所伏因其王而出之所以宣其力于其伏而纳之所以息其气先王于火之政令岂特有以救民疾哉其原五行之性又有至理于此自非深知夫隂阳之情者孰能与焉
　　掌固掌脩城郭沟池渠之固颁其士庶子及其众庶之守
　　释曰刘氏曰易云城复于隍则是浚沟之土所以为城也凿池之土所以为郭也沟池深于外城郭固于内用其深以増其髙也渠所以出水又在外因之设固植木其上守固之材出焉王氏曰士者公卿大夫之适子而巳命者也庶子者国子之倅而未命者也众庶则其人民逓守者也故士庶子所使帅众庶而颁其守则逺近均劳更焉而守政于是乎行矣公卿大夫涖职于内而子弟又守城郭沟池之固于其外此所以内外一心休戚一体而先王之治晏然无内外之虞矣
　　设其饰器分其财用均其稍食任其万民用其材器凡守者受灋焉以通守政有移甲与其役财用唯是得通与国有司帅之以賛其不足者昼三巡之夜亦如之夜三鼜以号戒【鼜音戚】
　　释曰饰器兵甲之属饰之以为威仪设之以耸观旷备非常也财用国以财给守吏之用也稍食守者禄廪也任其万民各以任使之也民之材器其所用筑堑及为藩落者刘氏曰财用曰分随地守之所用也稍食曰均计功力之所当也万民曰任分地界为守也材器曰用防缓急之所须也凡守者各致其守不可以有移也其有移者则受灋于掌固以通之也盖甲兵有时而不足用力役有时不足供财用有时不足给则移甲移役与移财用以足一时之需其他非是不得妄离部署故曰唯是得通国有司甲兵财用之官也言其通又必与国有司帅而致之以助其不足则其移也无私矣賛佐助也巡行也鼜戒守鼓也号呼其守者之名也戒戒其守者之事也言为众庶之懈怠故昼夜三巡为夜不见其三巡故以三鼜号戒为信也以上皆王国之守固
　　若造都邑则治其固与其守灋凡国都之竟有沟之固郊亦如之民皆有职焉若有山川则因之
　　释曰若造三等都邑则亦治其固与其守灋然不惟王国都邑之内至于国都之境皆有沟之固而乡遂之境亦如之合守之处其民皆分其职任使递守也而凡造沟之处值有山川则因而为之不须别造也
　　王氏曰若有山川则因之以为阻固也夫为髙必因丘陵为下必因川泽因其髙下自然之势以为之阻固则用力不劳而其为备也易矣先王之世以道徳则明以仁义则脩然后掌固之守可赖焉若夫徒恃形势之固而不知仁义道徳之所本委而去之虽有方城汉水何足恃哉此魏之武侯保西河之固而吴起对之以在徳不在险者良有以哉
　　司险掌九州之圗以周知其山林川泽之阻而达其道路设国之五沟五涂而之林以为阻固皆有守禁而达其道路国有故则藩塞阻路而止行者以其属守之唯有节者达之
　　释曰九州之圗谓天下地理阻阨之圗也山林川泽之阻若职方氏所谓东南曰州其山镇曰防稽其泽薮曰具区其川三江其浸五湖之类是也观其图则知其阻为其阻而不通也山林则开凿之川泽则桥梁之而达其道路焉五沟遂沟浍洫川也五涂径畛涂道路也树之林作籓落也或曰沟涂之上植林木为阻固使民守而禁之则非遂人之五沟五涂矣曰晋师伐齐而曰使齐之封内尽东其畆今曰尽东其畆唯吾子戎车是利无顾土宜无乃非先王之命也夫是五沟五涂之设于天下岂惟利田亦寓阻固之意也然唯于分界之处有沟涂则树之林木以为守固其田中之沟涂不树也国有故谓兵冦也闭塞要害之路不通往来备奸冦也凡司险之民皆以守之焉节谓道路之旌节也有节则非冦也故达之
　　掌疆【阙其职】
　　原曰疆者侯国都鄙之疆界也是故大国不过百里次国七十里小国五十里不能五十里曰附庸是建国之定制其曰五百里三百里二百里者其属国也先王之为此制也灋制必严分守必明疆界必定使彊不得以侵弱众不得以暴寡故大小相维王设其牧天下之定其原盖出于此春秋之时诸侯逾制晋大数圻汉阳诸姬楚实尽之司马之职废天子不能问方伯自违制封建于是而大壊矣春秋书侵书伐何者而非兼并之议也故曰春秋无义战及战国之时王制坏乱极矣孟子曰诸侯恶害己而去籍其全书孟子巳不得见岂特司禄之职缺而掌疆亦缺矣况并冬官于司徒阙畧大小司马之职掌则诸侯之意不益可见乎
　　人各掌其方之道治与其禁令以设人若有方治则帅而致于朝及归送之于竟
　　释曰先王于四方之宾客来则有以迎之去则有以送之因设人之官分掌四方宾客之往来其于道路掌其道路之治治谓出入迎送治其事也郑氏曰国语不在竟讥不居其方也禁令备奸冦也以设人者选士卒为之即其徒也方治谓出于其方来治国事者人帅其使而造于朝及其事竣而归又送之出竟也诗曰彼人兮荷戈与祋春秋传曰晋栾盈过周王使人送出诸轘辕是也
　　环人掌致师察军慝环四方之故巡邦国抟谍贼讼敌国军旅降围邑【抟音慱谍音牒降戸江反】
　　释曰环人盖巡察之官致师者犯敌以诱其出也郑氏曰致其必战之志古者将战先使勇力之士犯敌焉春秋传曰楚许伯御乐伯摄叔为右以致晋师许伯曰吾闻致师者御靡旌摩垒而还乐伯曰吾闻致师者左射以菆代御执辔御下掚马掉鞅而还摄叔曰吾闻致师者右入垒折馘执俘而还皆行其所闻而复之察军慝慝隂奸也视军中有为慝者则执之环四方之故四方其兵戎之故环而却之不使合党缔交所谓折冲御侮也巡邦国抟谍贼平时巡行邦国之中恐有隂谋邦国有贼来作间谍伺虚实者抟而执之讼敌国者敌国有兵来侵则往讼曲直若齐国佐如师是也军旅称耀其威武以摄恐敌人也降围邑于其所围之邑苟有欲降者则受其降然则环人乃才勇口辨之人为之若古使敌辨士之流者
　　挈壶氏掌挈壶以令军井挈辔以令舍挈畚以令粮凡军事县壶以序聚凡丧县壶以代哭者皆以水火守之分以日夜及冬则以火防鼎水而沸之而沃之【畚音本音托】
　　释曰挈提也壶盛水器也令军井者军穿井及水悬壶其上令军众知水所在也壶所盛饮故以壶表井挈辔以令舍者辔以驾马马止则脱辔故悬辔令军知所当舍也挈畚以令粮者畚以盛粮军当给食则悬畚于当禀假之处令军望见使来受粮于此下也军中军骑杂防讙嚣号令不闻故各以物为表识也撃柝两木相敲行夜时也易曰重门撃柝以待暴客军之所处尤严故悬壶以水分漏刻所以序次更迭撃守备之人也代亦更也礼未大敛代哭以水守壶者为沃漏也以火守壶者夜则视刻数也分以日夜者异昼夜漏也漏之箭昼夜共百刻冬夏之间有长短焉冬水冻漏凝不下故以火炊水沸以沃之谓沃漏也　薛氏曰以火防鼎则使之不凝以火守壶则使之不差施之军事所以严守警施之丧事所以严凶哀朝廷朝夕之礼亦常以是为节焉然春官鸡人凡国事为期则告之时齐诗特罪挈壶氏者盖天子备官挈壶掌漏鸡人告时诸侯则掌漏告时一于挈壶氏也
　　射人掌国之三公孤卿大夫之位三公北面孤东面卿大夫西面其挚三公执璧孤执皮帛卿执羔大夫执鴈诸侯在朝则皆北面诏相其灋
