<!-- { "loadSidebar": true } -->
　　原曰先王之世王道明邪说息安有巫祝诅盟之事乃建太祝之官以司羣巫而员之广秩之髙何也曰此所以为三代之世与古语曰何谓治鬼道微人道显何谓乱人道微鬼道显又曰国将兴聴于人国将亡聴于神是鬼神之道无以治之治乱之所由分也古之时民神杂揉黄帝命南正重司天以属民北正黎司地以属神是以絶地天通鳏寡无盖言至治之极神人各得其所也后世正道不明民心易惑淫祠謟凟在在有之是以妖邪行其威福惑乱愚民故异端左道之术是以骋其计而民生日用遂以为异端真不可阙者大儒君子莫不病之不知先王所以理天下之幽者固自有道立大祝之官以下大夫为之司巫之属王畿邦国在在有之司祈祷以治神祗又制为礼度辞命以通上下逺近亲踈是以邪诞之说不行而神人各得其所也儒者未通幽明之故一切鬼神皆目为邪至所以礼神之事又濶畧空踈故异端得以窃其机而用之所求少效愚民靡然从之异端之术遂深锢而不可救盖由先王礼教不明祝史之官不立民心无所执持而然也苟能复先王之礼教朝野皆立巫祝之官以理天下之鬼神则异端何自而生哉
　　太史下大夫二人上士四人小史中士八人下士十有六人府四人史八人胥四人徒四十人
　　释曰太史史官之长掌典灋则以逆朝廷邦国都鄙之治大事执书读礼协事掌颁告朔于邦国祭祀卜日大师抱天时从又藏六官之所登冯相保章皆属大史盖其职纪述国事计书礼灋星厯卜祝皆在所掌矣
　　冯相氏中士二人下士四人府二人史四人徒八人释曰冯乗也相视也言其世登髙台以观天文之次序
　　保章氏中士二人下士四人府二人史四人徒八人释曰保守也章文章天之文也刘氏曰冯相氏考诸厯数以知天道者也保章占天象以观时变者也
　　内史中大夫一人下大夫二人上士四人中士八人下士十有六人府四人史八人胥四人徒四十人
　　释曰黄氏曰内史掌八柄与冡宰同地愈亲任愈重故其爵秩髙置员广皆先王精意自汉始以尚书总朝事自后离为中书又离为门下而朝廷日以卑非成周建官之意　史之官有二太史掌天时与礼者故以冯相保章为属内史掌治灋防命者故以外史御史为属然皆掌书史文字之事故各称史其实二官不同
　　外史上士四人中士八人下士十有六人胥二人徒二十人
　　释曰外史掌书外令并掌经籍四方之志书经书乃公器也故掌于外史
　　御史中士八人下士十有六人其史百有二十人府四人胥四人徒四十人
　　释曰御犹侍也其史百有二十人者掌朝廷赞书用人多也史冩书其専职也故居府之上　吕氏曰御史之名见于周礼以中下士为之特小臣之传命令者耳至于战国其职益亲故献书多云献书于大王御史渑池之防各命御史书事淳于髠亦曰御史在前执灋在后是掌记事纠察之任也至秦其势益重遂与丞相分权矣
　　叶氏曰周之史职有二等太史下大夫为之小史等官之长也内史中大夫为之外史御史之长也然皆以史名官则皆史也今观太史所掌典灋则以逆邦国官府都鄙之治即太宰之所掌者内史所掌八柄之灋以诏王治亦太宰之所掌者太史内史虽为宗伯属官其权则与大臣相峙矣灋则有所辨而不信者刑之约剂有所藏而不信者诛之太史实得以刑诛百官矣灋令政事防计则攷逆之公侯孤卿大夫则防命之制禄赏罚则赞为之内史实得以禄命百官矣此史氏之权所以重也语曰古者天子有史官言则右史书之动则左史书之今太史内史等官曽无一言及言动之书其所书者内史有王命则书之外史有外令则书之是策命掌之内史外令掌之外史所书者此二事而已御史一官掌赞书谓凡治者来受灋于冡宰则赞书之周人制诰诏文出于内外史非御史也或曰周史掌为制诰而史籍何独又藏之史氏乎曰此则史官之所掌也小史掌邦国之志外史掌四方之志世系昭穆三皇五帝之书皆藏于小史邦国之盟书太史内史贰之藏之故韩宣子聘鲁观书于太史氏岂非以书籍为史官所掌乎王国之书侯国之志皆藏之史氏则作史非史官之职而谁与夷攷周之史职自太史至御史凡七官冯相保章之掌天文犹星厯也内史外史之书命令犹制诰也诏王也有言责之寄掌志有书籍之藏虽名为史而实丛是四者之职于以见史官之为任重矣后世置史徒知有左右言动之记而已其他则有星台有秘阁有谏垣有翰苑之别职分而意不相属名别而事不相干成周史馆之任不如是之狭也
　　巾车下大夫二人上士四人中士八人下士十有六人府四人史八人工百人胥五人徒五十人
　　释曰巾车为车官之长巾设饰之物巾车所掌以设饰为主也　王氏曰有车必有马有马必有仆有仆必有右王之五路其马六其仆五其右三其职见校人大驭戎右三官然三官皆属夏官而五路独见于春官者盖春官所以为礼夏官所以为兵车旗之物属于礼而马与仆右属于兵所以重其事也
　　典路中士二人下士四人府二人史二人胥二人徒二十人
　　释曰路一作辂巾车兼掌天下车典路则専掌王及后五路也
　　车仆中士二人下士四人府二人史二人胥二人徒二十人
　　释曰仆犹御也掌其副车以备乏用也
　　司常中士二人下士四人府二人史二人胥四人徒四十人
　　释曰司常主王旌旗者也以常名官者日月为常王所建也九旗莫尊焉谓之司常主尊者言
　　叶氏曰车旗所以彰徳而辨等藏礼而正名一毫不容僣越也巾车掌车司常掌旗二职虽分而实通故其官相聫巾车曰掌公车之政与其旗物而辨之则车旗之职通矣盖王后之路有等而孤卿大夫士庶人之车亦有等王与诸侯之旗有名而卿大夫士师田州里县鄙之旗亦有名名物之颁等级之叙章其有徳之别而礼存焉此巾车司常所以属于礼官也
　　都宗人上士二人中士四人府二人史四人胥四人徒四十人
　　释曰都谓王子弟及公卿之采地宗典祀者祭于其都则有宗人掌其礼盖王子母弟不出封者及王朝公卿皆身居王朝而立宗庙社稷于其都邑故立宗人以掌其礼事
　　家宗人如都宗人之数凡以神仕者无数以其艺为之贵贱之等
　　释曰家谓大夫所食之采邑也祭于家亦有宗人掌其礼神仕谓明神理而仕者　国语曰能知四时之生牺牲之物玉帛之类采服之仪彛器之量次主之度屏摄之位坛之所上下之神氏姓之出而必率由旧典者有即入之不为常数其艺髙者为上士次者为中士又其次者为下士
　　原曰古人治神之法详矣是故以神仕者以其艺为贵贱之等其灋以三辰之灋由隂阳之精以推之而辨其所命之名所色之物则其居可图所以鬼神之情状不能隠也国语曰在男曰觋在女曰巫是以所制神之次主而为之牲器时服今之巫祝既暗其义何明之见何灋之行正神不降惑于邪厉苟贪食货遂诬人神噫此异端之所以害道也必欲辟异端必先明圣人治神之道以开明俗溺不过礼乐而已礼乐明备神人得所矣
　　春官上
　　大宗伯之职掌建邦之天神人鬼地示之礼以佐王建保邦国【示与祗同】
　　释曰建立也三礼立国之本也神一也天曰神人曰鬼地曰示祭一也天曰祀人曰享地曰祭此三礼虽属吉礼然天地祖宗国之本也有天下则可祀之所以建邦国也祭之则受天下之福所以保邦国也宗伯典其礼与王行之所以佐王也唐氏曰虞书巡守修五礼臯陶谟言自我五礼舜命官曰有能典朕三礼盖五礼兼神人三礼则事神之礼也故宗伯先言建邦天神人鬼地示之礼则三礼也次之以吉凶賔军嘉则五礼也成周盖祖述虞舜命官之意为宗伯之职掌也
　　原曰三礼五礼之一也宗伯掌礼五礼其实也而首言建邦専掌三礼何也曰天之胙君实为神主君之受命惟典神天商辛惟不祀上帝神祗遗厥先宗庙不祀此天所以致罚于商武王所以数罪于受也故曰天之厯数在尔躬明天位由天所命也安得不以三礼为本卦或曰五礼非所以治天下乎曰五礼礼之文也三礼礼之本也故五礼施之于事三礼存之于心施之事者百官有司能辨之矣存之心者惟王也故三礼敬而已敬弗至礼弗达也仁孝弗极则鬼神弗享也惟敬为能尽仁惟敬为能尽孝非仁非孝礼文虽具虚而已矣故曰诵诗三百不足以一献一献之礼不足以大飨大飨之礼不足以大旅大旅具矣不足以飨帝孔子曰明乎郊社之礼禘尝之义治国其如示诸掌乎然则非三礼又何有五礼也
　　以吉礼事邦国之鬼神示以禋祀祀昊天上帝以实柴祀日月星辰以槱燎祀司中司命飌师雨师【飌古风字】释曰祭祀之礼曰吉礼者受福之义也其别十有二事谓祀之享之祭之也上以神鬼示言上下也此以鬼神示言内外也禋之言禋周人尚臭烟气之臭闻者昊天言其总名南郊合祀是也五帝谓之上帝四郊分祀曰旅上帝是也天以形体言帝以主宰言黄氏曰国语云精意以享谓之禋盖日月星辰有象者也山林川泽有形者也有象者以物之声臭祀之有形者以物之形体祭之惟天也无形不可荐之以味无象不可达之以气惟诚意以动之精意以接之人之意粗则交于物精则交于神盖其理也有无之间帝之神用在焉故定之以七日之戒齐之以三日之宿以恭致荘以黙致静然后思道以致其虚此所以致精而接于帝也其精意以享之谓与愚谓祀天以禋祭之礼也精意以享祭之诚也祭天以升禋为本故下实柴槱燎皆升烟事也实柴谓实牲于柴而燔之使气臭上达也星谓五纬之星辰谓日月所防十二次日月星辰有象者故以气臭达之槱积也燎燔也谓积柴而燔之不实以牲也司中文昌第五星司命文昌第四星主人间妖祥故祀之也或曰天文虚宿下有司命星主人之夀夭司中天枢北极天之正中主天之中气故祀之若文昌六星自主天子文徳不当与此混也月离于箕风必扬沙风师箕也月离于毕俾滂沱矣雨师毕也三祀皆积柴实牲于上或有玉帛燔燎而升烟所以报阳也阳祀自烟起故于祀天言之此三者祀天神
　　以血祭祭社稷五祀五岳以貍沈祭山林川泽以疈辜祭四方百物【貍音埋疈宇逼反】
