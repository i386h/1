<!-- { "loadSidebar": true } -->
　　陈氏曰先王之时国马足以行车公马足以称赋周礼乡师以时辨其马牛之物均人均马牛之力政县师遂人等皆辨其六畜或登之或稽之而牛与马与焉及其用之则司马法甸出长毂一乘牛三头马四匹此国马也校人以下所掌此公马也汉之养马有五监六廐而武帝之时马至四十万匹唐置八使五十六监麟徳间马至七十万开元间马四十五万匹与周公马数相去逺甚者盖周制六军之马出于民而校人所掌者特给公家之用而已汉唐出军之马尽出于公家所以多寡之不同
　　职方氏中大夫四人下大夫八人中士十有六人府四人史十有六人胥十有六人徒百有六十人
　　释曰职主也主四方之职贡者自此以下皆掌侯国之官司马专掌天下诸侯故土方以下皆其属也原曰量人掌固司险职方土方懐方合方形方山师川师数官与司空虞衡土训诵训职颇相闗所以属司马者以司马专掌诸侯此以下皆邦国之事也故周礼理诸侯之官仅存此数官而已其大政则在大司马小司马而今亡矣
　　土方氏上士五人下士十人府二人史五人胥五人徒五十人
　　释曰土方主诸侯土地之事者盖奉行大司空之法于诸侯之国焉
　　懐方氏中士八人府四人史四人胥四人徒四十人释曰懐来也主谕徳宣誉以来逺方诸侯及蛮夷之民物者子曰逺人不服则脩文徳以来之是也
　　合方氏中士八人府四人史四人胥四人徒四十人释曰合方主合同四方诸侯之政教者
　　训方氏中士四人府四人史四人胥四人徒四十人释曰训方主教道四方诸侯使遵王之道者也
　　形方氏中士四人府四人史四人胥四人徒四十人释曰形方主制正邦国之封疆形体无使侵紊则邦国各安其分守
　　山师中士二人下士四人府二人史四人胥四人徒四十人
　　释曰掌诸侯之山林以致其贡盖亦奉行大司空之法耳
　　川师中士二人下士四人府二人史四人胥四人徒四十人
　　释曰掌邦之川泽使之贡其物
　　邍师中士四人下士八人府四人史八人胥八人徒八十人
　　释曰邍与原同地之广平者
　　匡人中士四人胥四人徒八人
　　释曰匡正也正诸侯以法则而观其隠慝也
　　撢人中士四人史四人徒八人【撢他面反与探同】
　　释曰主撢序王意以语天下
　　都司马每都上士二人中士四人下士八人府二人史八人胥八人徒八十人
　　释曰主都之军赋者其官建于王朝
　　家司马各使其臣以正于公司马
　　释曰家司马卿大夫采地也正犹听也公司马国司马卿大夫之采邑王不特置司马各使其家臣为司马主其地之军赋往听于王之司马
　　原曰周礼治诸侯之政畧而不详大抵皆于治王畿而推之诸侯恶害己而去籍则大小司马有阙文而班爵班禄方伯连帅之制谨固封守之度不见耳其他则于六职而推之司马专掌之王制大同故也故以典待邦国之治以则待都鄙之治以法待官府之治则见于天官正月之吉施教法于邦国都鄙颁十二职事于邦国则见于地官其封建诸侯土圭之制造都鄙之法则见于冬官祭祀之仪宗庙之数车旗冕弁命数瑞节则见于春官行人司仪掌舍掌客掌交方士讶士县士则见于秋官是治邦国之纪纲五官皆主之矣乃设司马専掌诸侯以推行五官所职司空掌封国之法任土之制则有量人土方氏职方氏形方氏以推行之司徒掌教法则有懐方氏合方氏训方氏以推行之又设巡察善恶之官则有匡人撢人亦如司谏司救焉冬官有山林川泽之虞衡则设山师川师邍师以辨侯国之名物使致贡焉春官有九仪司服则设弁师以相通人以致礼其交际往来贡赋之节则见于秋官之行人又设都家司马以司都鄙之军赋则周礼治邦国之具亦畧备矣或者不知职方以下十三官之设所以専理诸侯之事推行五官之所掌妄为分析以入他官先王之意荒矣
　　夏官上
　　大司马之职掌建邦国之九灋以佐王平邦国制畿封国以正邦国设仪辨位以等邦国进贤兴功以作邦国建牧立监以维邦国制军诘禁以紏邦国施贡分职以任邦国简稽乡民以用邦国均守平则以安邦国比小事大以和邦国
　　释曰五官皆曰建邦此独言建邦国者以司马专掌诸侯之事也九法者邦国之事以佐王平邦国则使强不得以侵弱众不得以暴寡苟戾乎此然后九伐施焉则王之于邦国岂遽以刑辟威之哉亦曰平之而已制畿则有侯甸男采卫之别封国则有公侯伯子男之异自王畿之外其畿皆不过乎五百里自大国百里而下小国不过乎五十里如是则大无并吞之强小无侵削之患而地之大小无不正矣设仪则典命之五仪谓国家宫室车旗衣服或以九或以七以五为之节也辨位则公一位侯一位伯一位子一位男一位也如此则上不偪下下不僣上而五等之上下尊卑等级明矣贤有徳者功能建功立业者有徳者进其爵有功者加其地所以作兴天下诸侯脩徳建功之心而听天王旌举之典也牧太宰曰建其牧立其监牧谓九州之牧所以统领一州之诸侯盖诸侯之长也监监察之如武王封武庚为殷后而立管叔蔡叔以监之监亦同等之国如王制所谓十国以为连连有长二十国以为卒卒有正则谓之监也牧以施政教号令于上监以考防督察于下上下相维大小相督所以聨天下之势而不至于乱也制军大国三军次国二军小国一军诘问也禁诸侯之禁令天王颁诸侯之大禁于天下令牧监之国各制其军又承天子之命诘问其犯禁者而伐所以防紏诸侯之愆也施贡谓制其国之贡贽贡则各以其国之所有货贿九贡则所谓食者三之一二入于天子一归之臣是也分职则各以其能如长教化者则令其主教于侯国长于功业者则令考功于侯国即所谓牧监之职也施贡以任其财分职以任其能则所以任邦国无专土废事矣乡民兼国野之民也简谓辨其材艺可任征伐者稽谓以司马法三畨选之以听调发之数也观此则侯国亦用王朝简稽之法矣辨可任以治事也则无游民无废职而邦国之民可用矣守者经界之地守也则者贡赋之等则也均其地守之经界则无不均之患平其贡赋之额则无轻重之偏使民各安其生民安则国安矣比犹亲也使大国亲小国小国事大国相和也　郭氏曰民之有君诸侯之有王非先王创始而有之皆出于自然之势也盖上下之分未立强弱之势不齐于是大得以陵小众得以暴寡日趋于乱亡而生生之理息矣必有徳者出焉则上下之分安众寡之情一于是乎有小事大大比小小大之情率归乎大定是先王封建之本也
　　原曰观九法之立则所以平天下之大纲举矣故王畿之内天子之国也设六官以治之可谓纎悉矣畿外建国与天下英贤共治其法皆自治王畿者推之是故治教礼政刑事无不皆然但有制节于其间耳观其畿封之正仪等之辨则列爵惟五分土惟三之制立矣建牧立监比小事大则方伯连帅之职举矣贤能之进军禁之诘则诸侯之功罪明矣施贡分职均守平则侯国之民事察矣又简稽其军赋则诸侯征役之用民不得而自专矣夫惟征伐听简稽则兵不得而妄用贡赋定疆理正则财不得而妄取功罪明则善有劝而恶有惩爵禄之班畿封之制一定而不移则小大相统而无侵夺吞倂之虞矣使天下如身之使臂臂之使指逺近迟疾轻重强弱各得其平焉此之谓平天下之要道絜矩之义也后世郡县之法是以治国之道而平天下令天下为一国无逺近之等无轻重之权虽曰天下一家中国一人之道然国与天下不可无别亦天道之自然分天下英贤共治亦至公之理大同之世也有天下者试思之
　　以九伐之法正邦国冯弱犯寡则眚之贼贤害民则伐之暴内陵外则坛之野荒民散则削之负固不服则侵之贼杀其亲则正之放弑其君则残之犯令陵政则杜之外内乱鸟兽行则灭之【冯皮氷切眚所景反坛音善】
　　释曰九灋用以定诸侯之职守故曰平九伐所以问诸侯之有罪故曰正先以九法平之然后以九伐正之一教一治先王所以治天下之权也以强凌弱谓之冯以众暴寡谓之犯瘦也若人之瘦使其强更弱众更寡所以正其冯犯之罪也王覇记曰四面削其地曰贤者国之寳宜任之尊之而贼之则伤义而为暴民者国之本宜教之养之而害之则伤仁而为虐有钟皷曰伐则伐者兵入其境鸣钟鼓以声其罪而伐之也内暴其臣民外陵其诸侯是徳不宜君者故伐之而出其君置之空坛之地以夺其权更立贤者焉野荒而不治民离散而不安则削其地明其不能有焉　张氏曰先王深知礼义之本原起于稼穑之际故于农事常首天下之政诸侯助祭成王作臣工之诗而戒以农事者由此故也先王巡狩四岳较诸侯之善恶其庆始于土地辟田野治其罚始于土地荒芜夫惟戒诸侯之事莫急于新畬之勤制诸侯之赏罚莫先于田野之政则先王之意可知矣负犹恃也固者国有山谿之险可依诸侯因之而不服上之教令者则潜师深入其地以伐之则罪人斯得固斯不能负矣亲者其兄弟亲属也贼其亲则不仁杀其亲则不义正之者执之而治其罪论轻重加刑灋焉若春秋晋人执卫侯归之京师坐杀其弟叔武也放逐也弑下杀上也残灭也臣下有放其君则无上弑其君则大逆故并其徒党而残害灭絶之也上文君无道而杀臣此臣无道而害君故皆以王灋诛之令犹命也犯令者违王之教令也凌轻忽之意政则所颁之政教也杜闭塞之意不许其施令于属国也故犯令则违命陵政则干灋故削其属国而杜絶之也外乱若陈灵与其臣淫于夏姬内乱若齐襄通于文姜是也若是则悖人伦灭天道无以异于禽兽则不可以亲百姓当诛灭而尽除之如草木之除其根本使不复生也　王氏曰先王之时其所封建诸侯莫非贤也安有诸侯造恶至此者乎盖先王制治于未乱思患而预防之故九伐之灋虽设不欲尝试也垂之使知惧而已
　　袁宏曰古者帝王必建万国而植亲贤置百官而班羣才所以不私诸已共飨天下分其力任以济民事周礼天子之地方千里公之地方五百里侯伯子男之地降杀之谓之五等虽富有天下综理不过一畿临飨一国政刑不出封域故政事简而才有余所任轻而事不滞诸侯朝聘所以述职纳赋尽其礼敬也天子巡狩所以观察风教知其善恶也功徳着于民加地进律其有不善者则明九伐之制是以世禄承袭之徒保其富厚而无苟且之虑脩职述守之畴务善其礼不为进取之计故信义着而道化成名器固而风俗淳推之百世可乆之道也自周室防弱政教凌迟桓文翼戴二国皆赖是虽楚恃江汉秦据崤函然畏迫宗周忌惮齐晋歴观八百岂非扶持根深难拔已然之效哉
　　正月之吉始和布政于邦国都鄙乃县政象之灋于象魏使万民观政象挟日而敛之
　　释曰正岁建子月朔布王政于天下至建寅正月朔旦乃县政象之书如九灋九伐之类有推行条节故也易氏曰布政于邦国都鄙者于万民何与焉圣人唯能合民之情内外逺近通行无间而后可以言政愚谓大司马职掌不宜止此数章田穰苴司马灋
