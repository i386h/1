<!-- { "loadSidebar": true } -->
　　原曰司徒所以详于九比之灋者将以授三等之地也地有三等之不同而三等之中又有三变焉以地之肥硗而分上中下之地者则都鄙不易之地家百畆一易之地家二百畆再易之地家三百畆遂人上地田百畆莱五十畆中地田百畆莱百畆下地田百畆莱二百畆是也以壹家受田之多寡而分上中下之地者则上地家七人可任者家三人中地家六人可任者二家五人下地家五人可任者家二人是也盖家有上中下而防则一田莱与易有上中下而余夫受田皆如之故知余夫多则受地多授地多则为上地余夫多则为上家此不易之理也故九比之灋所以校其人之多寡勤惰而授以三等之田受田之后又校其人之多寡而分三等之地也司马令赋又有三等之地者以其地之垦辟多寡与人可用之多寡而分则防成功而言耳其曰上地食者三之二可用者家三人中地食者半可用者二家五人下地食者三之一可用者家二人曰食者谓其耕治而可养人者耳曰可用者谓其可简稽而为兵者耳故曰以地与民制之然后赋之以兵斯不谓以垦辟多寡而分三等之地乎愚故谓三等之地有三变苟不然则上家授以上地田百畆中家授以中地田二百畆下家授以下地田三百畆地有定数而家有定人一恒人可辨之小司徒又何察察于九比之稽哉且上家余夫多而上地田数少中家人少而下地田数多则上家有力无可耕之地下家无力而地多不能耕先王经制固如是耶
　　乃经土地而井牧其田野九夫为井四井为邑四邑为丘四丘为甸四甸为县四县为都
　　释曰井牧固是司空之大务今在司徒者以司徒掌六乡井牧之灋虽始自六乡然制井之灋必有夫畛涂道路遂沟洫浍川乃成井牧故司徒只言田之实数而经制之灋则在司空也可耕之地为井可畜之地为牧言牧则山林薮泽丘陵原隰皆举之矣遂人授田以莱相之莱即牧也　叶氏曰此泛言经土地耳夫井牧之制通之天下可也井邑丘甸县都无往不同井方一里凡九夫受田九百畆邑方四里三十六夫受田三千六百畆丘方十六里百四十四夫受田万四千四百畆甸方六十四里五百七十六夫受田五万七千六百畆县方二百五十六里三千三百有四夫受田二十三万四百畆都方一千二十有四里九千二百十六夫受田九十二万一千六百畆中为公田之数在内经野不殊乎九夫度地不离乎三等受田不过乎百畆此井田定制也
　　丘氏曰甸方八里旁加一里则方十里为一成积百井其中六十四井为田其三十六井则山川城郭县方八十里旁加十里则方百里为一同积万井其中六千四百井为田而三千六百井为山川城郭以四数之田之实数司马灋以十数之兼山川城池而言也丘甸则用之于乡遂及公邑县都则用之于采地乡遂公邑非无县都也有县都之制而民受地者特一夫之田与夫宅田贾田士田之类未至于县都也采地之所受亦非无井邑丘甸也井邑丘甸见于县都之中唯卿大夫之所受者或四十里或八十里此所以必画为县都之制也但野外之田不无美恶肥硗之差岂必尽如指掌之平基盘之画哉唯有井有牧比折而行乃是井田之活灋周礼一书皆通率而备言之楚蒍掩所谓画土田度山林鸠薮泽辨京陵表淳卤薮疆潦规偃猪町原防牧隰臯井衍沃即成周之遗灋也所谓井九百畆者非必皆平土上地也因地形之所遇而为之计度可以知井田之説矣故井田之灋始于唐虞以至夏商稍稍葺治而大备于成周
　　以任地事而令贡赋凡税敛之事乃分地域而辨其守施其职而平其政【政音征】
　　释曰此主六乡言之任地事者既授之田遂任以耕治之事也贡者诗曰中田有庐谓公田百畆内以二十畆分八家为庐舍又二畆半在邑于墙下植桑以供蚕事因取其布帛以为贡故大府谓之九功也赋者贡灋地税之中出泉为财赋也税敛之事公田之税粟也敛收也谓就公田中所敛也分地域正其经界也辨其守定其业也施其职施九职于田事之中也平其征使之供贡税出车役各有常灋而均一之无使有轻重也
　　凡小祭祀奉牛牲羞其肆小賔客令修野道委积大军旅帅其众庶小军旅廵役治其政令大丧帅邦役治其政教
　　释曰小祭祀王冕所祭者小賔客诸侯之使臣也此二事大司徒主其大小司徒主其小宜矣大军旅则以旗致万民小司徒当帅其众庶以与之大军旅大田役大司徒治其徒庶之政令小军旅小廵役则小司徒当治其政令丧役者正棺引窆复土之事帅领六乡众庶以役其事而治其政教
　　凡建国立其社稷正其畿疆之封凡民讼以地比正之地讼以地图正之
　　释曰建立邦国必设其社稷之坛壝使各有所奉正其疆域之界限使各有所守盖社稷疆域国之重事故小司徒立之亦可以见司徒掌邦国矣地比即五家为比之比地图田野及防宅闾巷之图也民之争讼是非则以比邻之人正之民之争疆界地域则以所在地图正而断之此小司徒所以聴讼而以无讼为本也
　　歳终则攷其属官之治成而诛赏令羣吏正要防而致事
　　释曰属官司徒之上中下士也羣吏乡中受治职之官也治成治事成功之绩也要防羣吏所上之计簿也此一歳之终考治之事其本属之官则责其成功以诏诛赏其六乡之吏则攷正其计簿上其事于大司徒以待冡宰之考绩而行黜陟也
　　正歳则帅其属而观教灋之象徇以木铎曰不用灋者国有常刑令羣吏宪禁令修灋纠职以待邦治
　　释曰帅属则司徒之僚属羣吏则六乡之吏也宪表悬之也修灋防亏废也纠职防缓散也正歳改歳之时教灋未颁于天下大司徒乃县之于地官之所小司徒则帅僚属往观焉木铎之戒戒司徒之属也小司徒又令六乡之吏遵司徒之禁令修明教灋纠正职事以待邦家之政治也
　　及大比六乡四郊之吏平教治正政事攷夫屋及其众寡六畜兵器以待政令
　　释曰六乡四郊之吏谓乡遂中之羣吏也言四郊则六遂亦以六乡之教灋行之可见乡灋通之天下矣教治读灋纠戒之事政事比灋讼狱之事夫屋即田百畆夫一防也众寡即家七人六人五人也盖三年大比之时小司徒则帅六乡六遂之教官平其教治之优劣正其政事之得失攷其受田之夫防里之屋及家人众寡六畜登耗兵器备乏上于大司徒司徒上之冡宰诏王废置诛赏之故曰以待政令
　　原曰先王教民之灋固已备见于大司徒矣若其灋之施行则小司徒尽之而小司徒所执以行教灋之要则九比尽之今观比灋不过稽其夫家之众寡也辨其老幼贵贱废疾也六畜车辇之多少也田器兵器之苦良也耕种树艺之勤惰也是数者若甚烦而且末上之人宜不足恤也而小司徒之职乃颛颛焉从事于此月有要也歳有防也三年有大比也羣吏之诛赏无不以是也夫以堂堂司徒岂无所事而所职乃民间之细务此有故矣夫天下之治在于民得其所得其所则治失其所则乱夫民之所急有不在于衣食乎是故稽其夫家之众寡将以授三等之田也辨其老幼贵贱废疾将以行征役之施舍也稽其畜器展其治事将以别勤惰行黜陟也自其夫家之稽也而生厚焉自其器事之展也而用利焉自其勤惰之别也而德正焉德正则俗善用利则民安生厚则民富斯三者圣人所以使天地万物各得其所也虽唐虞雍熈之治亦不出此矣后世乃以为民间之细事庙廊之上不一及焉此古今所以判欤
　　乡师之职各掌其所治乡之教而聴其治以国比之灋以时稽其夫家众寡辨其老幼贵贱废疾马牛之物辨其可任者与其施舍者掌其戒令纠禁聴其狱讼释曰受命朝廷专治六乡者乡师而已虽居司徒属首治灋只及六乡不及天下以四人而治六乡则亦末尝分治也若乡大夫以下皆在民之官无不聴命于乡师故曰掌其所治乡之教而聴其治聴谓平察之也国比即九比之灋制之于王司徒颁之故称国焉惟夫家有众寡故必辨其可用与可免也其戒令纠禁与狱讼皆乡师专掌之是比灋乡师所执以治乡之大权也乡大夫以下惟攷其实上其数于乡师乡师校其比而等第之致于司徒大比则执此以行废置诛赏其聴治之灋先之以戒令次之以纠禁终之以聴讼所以治之而谓之教也
　　大役则帅民徒而至治其政令既役则受州里之役要以攷司空之辟以逆其役事凡邦事令作秩叙
　　释曰此言乡师掌役也大役如筑城造邑之类未至则帅之既至则治之政令徒役之政教命令也役毕则州里之长课其章程于簿致之乡师乡师受之以攷司空所均之力政必均平然后钩考其所作之役事凡邦事小役也秩常也叙次也令乡吏依常作之不亲涖也
　　大祭祀羞牛牲共茅蒩大军旅防同正治其徒役与其輂辇戮其犯命者大丧用役则帅其民而至遂治之及葬执纛以与匠师御匶而治役及窆执斧以涖匠师【蒩音菹輂九玉反音菊纛桃报反匶音旧窆音殿】
　　释曰此言其丧祭之执事也羞牛牲与司徒奉之也茅以缩酒蒩以借祭此共于甸师及祭入于乡师共之也輂辇皆小车輂驾马辇人挽行所以载任器也止则以为蕃营大军旅防同稍人作其徒役輂辇帅以至乡师则治之而已有犯教令者惟乡师得执而戮之者权之所在也大丧则帅民至其所监督其事纛羽葆幢也匠师葬事之师也乡师执纛以指麾挽匶之役柩在路恐有倾覆故与匠师御正其柩而监督役人之窆窆葬下棺也及下棺又执斧以临备丰碑之用也
　　凡四时之田前期出田灋于州里简其鼓铎旗物兵器修其卒伍及期以司徒之大旗致众庶而陈之以旗物辨乡邑而治其政令刑禁廵其前后之屯而戮其犯命者断其争禽之讼
　　释曰此言其司田猎之事也四时之田春搜夏苖秋狝冬狩是也田灋田猎之灋度即所当用之器与当用之人也鼓铎旗物兵器则阅之卒伍之灋则修治之此田之先事也大旗熊虎之旗也致众庶则植旗致于其下也陈之者表正其行列也毎乡各有旗以为号乡师则以旗物分别其乡邑之人使各立于其处而聴指麾然后治其政令而使之从宪其刑禁而使之避也车徒屯聚前后异部廵之所以修正其部伍也其有违犯命令者则执而戮之军灋尚严也猎得禽而争则聴断之
　　凡四时之徴令有常者以木铎徇于市朝以歳时廵国及野而赒万民之囏阨以王命施惠【囏音艰】
　　释曰四时徴令有常如歳时属民正月命修封疆二月雷且发声之类皆用木铎徇于市朝以警人知也以歳时廵国中之民有不得其所者廵野中之民有不足不给者量度以行补助之政知旅师所聚三粟春颁而秋敛之如遗人所掌乡里委积皆奉王命而施惠泽于民此廵省赒民之事也
　　歳终则攷六乡之治以诏废置正歳稽其乡器比共吉防二服闾共祭器族共丧器党共射器州共賔器乡共吉防礼乐之器
