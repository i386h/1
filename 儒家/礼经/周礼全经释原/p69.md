<!-- { "loadSidebar": true } -->
　　释曰大都在畺地小都在县地家邑在稍地则去王城愈逺其都家之主则王之三公及王子卿大夫皆身居王朝而食采于三百里四百里五百里之内者故遂士县士皆得以职聴于朝而方士则三月乃上狱讼于国者其主在国上于都家之主其主乃付于司冦聴其成也羣士司刑参断之情与灋相应乃丽于律灋以为中然后士师受之士师又书其当刑当杀之成于案以备稽考又书其治狱之吏姓名以备反覆失实者盖以其逺故特详焉协日刑杀则各于其处以王命焉县灋修之者都鄙比居之灋至县而止其夫家田菜之数六畜车辇之稽皆如乡遂不言乡遂者大都不可耦国亦至县鄙比居之灋惟于此见之故曰以时修其县灋也嵗终又省之亦于闾里校比之事乡士遂士掌民数之意也方士在朝都家各有士在都家之中故其所治之狱讼各上于方士主之然后上于国也
　　李氏曰君之于民犹亲之于子也亲则不忍其子君焉得忍其民哉惟其不忍之心则人无有可戮罪无有可刑王欲赦固其理也然而天讨有罪王者奉之以作五刑刑者非王之意也天之意也非天之意天下人之意也杀人者死而民犹有相杀伤人者刑而民犹有相伤苟以不忍而赦之则杀人者不死伤人者不刑杀伤之者无以惩其恶被杀伤者无以伸其寃此不近于帅贼而攻人者乎是故先王虽有不忍之心而不敢辄赦必于外朝与掌事者议其可否焉赦者非王赦之情可赦也否者非王不赦情不可赦也如此则民何有不服令何有不行
　　讶士掌四方之狱讼谕罪刑于邦国凡四方之有治于士者造焉四方有乱狱则往而成之邦有宾客则与行人送逆之入于国则为之前驱而辟野亦如之居馆则帅其属而为之跸诛戮暴客者客出入则道之有治则赞之凡邦之大事聚众庶则读其誓禁
　　释曰四方诸侯之来朝觐者有行人以掌其礼有讶士以掌其刑礼与刑不可偏废也四方之狱讼诸侯之狱讼也谕刑罪于邦国告诸侯以丽罪及制刑之本意有治于士谓四方诸侯有狱不能断而谳疑辨事至者先造讶士乃通之于士师也乱狱谓在外侯邦有上下相虐君臣宣淫者则往而成之聴其狱正其罪以告于王也送逆谓始来及去也以其掌四方之狱讼故宾客则与行人送逆之入于国则为之前驱而辟居馆则帅其属而为之跸以刑官所在则人无敢犯也诛戮暴客者客国之所礼而暴之则刑之所取故诛之戮之客出入则为之道使知所往客有事治则为之赞助使事有成国有师田之事或讨伐诸侯也则讶士读其誓命之辞及五禁之灋也
　　朝士掌建邦外朝之灋左九棘孤卿大夫位焉羣士在其后右九棘公侯伯子男位焉羣吏在其后面三槐三公位焉州长众庶在其后左嘉石平罢民焉右肺石达穷民焉帅其属而以鞭呼趋且辟禁慢朝错立族谈者【长丁丈反罢音疲】
　　释曰外朝在雉门之外两观之间王者询众庶羣士聴狱讼皆在于是焉小司冦掌其灋朝士掌其位棘取其赤心事上无而能制御于外者也槐取其黄中通理畅于四肢臣徳之至也孤卿大夫臣道也比诸侯为卑故位于左侯伯子男君道也比诸臣为尊故位于右三孤六卿其位凡九诸侯列于四国其服亦九故左右皆九棘太师太傅太保其位止于三故面三槐嘉石所以平罢民之不能自强以礼然必在左者卑之而示其辱故尔肺石所以达穷民之不能自伸其情然必在右者佑之欲其伸故尔以鞭呼趋且辟执鞭以威之呼朝者使之趋呼行者使之辟所以肃朝仪也慢朝谓处班行而不肃也错立谓班行不整者族谈谓违班位而聚谈者夫禁慢朝者则使之钦禁错立则使之正禁族谈则使之静朝士掌外朝之灋振肃朝仪者如此
　　凡得获货贿人民六畜者委于朝告于士旬而举之大者公之小者庶民私之凡士之治有期日国中一旬郊二旬野三旬都三月邦国朞期内之治聴期外不聴释曰获亦得也谓所拾得者也人民小者未龁七嵗以下凡货贿人民六畜至于遗失有得获者委于聴讼之朝告于朝士而不敢私焉以待其人而反之至于旬则亦久矣于是举之大者入于公小者归于拾得之人士之治有期日使来于外朝职聴之以逺近节之故期内聴期外不聴亦息讼之一端也国中一旬乡士也郊二旬遂士也野三旬县士也都三月方士也邦国朞讶士也盖民之狱讼宜以时治苟不急又在期外亦可以已矣又况狱讼追证聨逮及于平民乌可久哉
　　凡有责者有判书以治则聴凡民同货财者令以国灋行之犯令者刑罚之凡属责者以其地傅而聴其辞【属音烛傅音付】
　　释曰责者责偿其所欠也判书谓凡借贷者书其数而中分之各执其一有判书可以验其实故聴之无判书则不聴者所以养信而息讼也同货财如今合钱兴贩者以国灋行之谓以节传出纳之犯令者如货不出于闗者举其货罚其人是也二人同财一人犯令则刑罚惟施于犯令者不及其侪也凡责者有判书属责者无判书或有单书口属而责者则以其地相比近之人俱来乃受其辞而治之也
　　凡盗贼军乡邑及家人杀之无罪凡报仇雠者书于士杀之无罪若邦凶荒札丧冦戎之故则令邦国都家县鄙虑刑贬
　　释曰军犹攻也盗贼明聚攻剽乡邑及家虏辱者杀越人于货凡民罔不憝有卒伍追胥之灋杀之无罪仇雠之复虽出于私情苟同国不相避必将报之不得擅杀必书于士罪昭著则杀之无罪非擅杀也虑犹图也贬减损也王氏曰凶而至于荒札而至于丧冦而至于戎皆故之大者其所制之刑所用之财宜有异于平日故令邦国都家县鄙虑刑贬先事而思患谓之虑虑刑则刑之加释有趣一时之宜者虑以制之也虑贬则财省杀则纾一时之急者虑以节之也虑刑则非独缓刑也虑贬则非特省礼也皆出于不得已也
　　司民掌登万民之数自生齿以上皆书于版辨其国中与其都鄙及其郊野异其男女嵗登下其死生及三年大比以万民之数诏司冦司冦及孟冬祀司民之日献其数于王王拜受之登于天府内史司防冢宰贰之以赞王治
　　释曰登上也民数司于刑官者制刑本以生民且司民数则不犯刑者亦知惧此刑官之权也男八月女七月而生齿版今戸籍也国中都鄙郊野合王畿之内而辨其地之所着也异其男女知所以成夫家也下除去也每嵗之终必着其生去其死然后可以验其实也地官冬官之所校登夫家田莱之数只及于司徒司空以诏废置诛赏而民数则専以司民掌之三年大比则以民数之籍上司冦司民轩辕之角星也孟冬祀之以保民使繁庶也祀毕乃献民数于王民为国之本故王拜而受之登于天府与宗庙宝共藏者民为贵社稷次之君为轻故也内史司防冢宰贰之将视年之丰俭以制国用而观其土著治否之实也赞王治观其盈缩以考主民之吏之能否也徐干曰民数为国之本也先王周知其万民众寡之数乃分九职九职既分则劬劳者可见勤惰者可闻也然事役不均未之有也事役既均故上尽其心而人竭其力国家殷富大小不匮百姓休和下无怨疾焉周礼孟冬祀司民献民数于王王拜受之登于天府其重也如此今之为政者未之知恤也譬如无田而欲树艺虽有农夫安能措其强力乎是以先王致六乡六遂之灋所以维持其民而为之纲目也使其邻比相保赏罚相延及出入存亡防否逆顺可得而知也及乱君之为政也戸口漏于国版夫家脱于聨伍避役逋逃者有之于是奸心竞生而伪端并作小则窃滥大则攻刧严刑峻令不能救也民数者庶事之所自出也莫敢不正焉以分田里以令贡赋以制禄食以起田役以作军旅国以建典家以立度五礼用修五刑用措其惟审民数乎
　　司刑掌五刑之灋以丽万民之罪墨罪五百劓罪五百宫罪五百刖罪五百杀罪五百若司冦断狱弊讼则以五刑之灋诏刑罚而以辨罪之轻重【劓鱼器反刖音月】
　　释曰民之有罪者以五刑之灋丽之皆亏体肉刑也墨者刻其面以墨窒之劓者截其鼻形不完矣宫者男子去势而为奄女子幽闭而为奚去势者去其阳幽闭者闭其隂盖女子去其生本则幽隂闭塞矣刖者断其足使不能行动则恶何自施杀则死刑也亦有异焉若司冦断狱弊讼之时则以五刑之书三千条件往辨其罪之轻重所当丽之刑而诏之如今律家所署灋矣此非精于灋律者不能也故特设其官焉　王氏曰周礼五刑之灋皆五百而吕刑墨劓之属皆千宫之属则三百大辟则二百者此所谓刑罚世轻世重也以刑之灋诏刑罚所谓惟灋惟察其审克之也而以辨罪之轻重所谓上下比罪上刑适轻下服下刑适重上服是也
　　原曰五刑之属凡二千五百穆王训夏赎刑曰五刑之属三千班固以司刑二千五百为中典吕刑三千为重典然夏刑三千而死罪二百周刑二千五百而杀罪五百则周之刑为重矣盖刑非以属之数而分轻重之也刑止五而已行之既久人情事变独详故穆王有其属三千之云非所以为重轻之别也孔子曰五刑之属三千盖亦据后王之刑条为言也盖五刑肉辟也肉辟之用亏人形体圣人诚有甚不得已焉者然亦本诸天理之极为天地立心为百世生民立命而制之也以五刑而论之人之为恶生于心必待形以运之然后其恶成焉圣人制刑辱其形所以惩其心残其形所以制其心也然此圣人犹欲生之也至于罪大恶极天讨不加人道废矣乃杀之焉故嘉石圜土者劳苦之困辱之犹爱而教之能改则复之尚可齿于平人也至于墨劓宫刖以其终不能改也然后刑之恶心虽存不得肆矣故肉刑者天理之极人情之当至公至平之制也自二帝三王循而不废世道之隆非后世所及者以肉刑存焉耳汉文帝感一女子之言遂废从古帝王循守之大灋岂帝王好生之徳不若后世之中主臯陶伊傅周召之仁智不若汉世一女子哉以无明见逺识之智狃目前之小慈不见天地圣人之心不顾世道之害故耳噫肉刑其可废哉
　　司刺掌三刺三宥三赦之灋以赞司冦聴狱讼一刺曰讯羣臣再刺曰讯羣吏三刺曰讯万民一宥曰不识再宥曰过失三宥曰遗忘一赦曰幼弱再赦曰老旄三赦曰惷愚以此三灋者求民情断民中而施上服下服之罪然后刑杀【刺七赐反忘音妄旄音耄惷勑江反】
　　释曰刺杀也讯而罪定则杀之讯问也掌以司冦已成之狱讼问于众人宥寛也赦舍也赞助也人之犯罪重者有至于杀故有三刺之灋其罪有被之五刑则已重加之鞭朴为已轻则宥而寛之故有三宥之灋至于情之可矜而五刑疑于无罪则从而赦之故有三舍之灋三刺者罪虽当死不遽杀之一则询诸公卿大夫二则询诸府史之卑三则询诸国人之众国人皆以为可杀然后施刑焉三讯则于我无憾矣又求以寛之曰岂其人之不识乎岂其人之过失乎岂其人之遗忘乎有是三者则宥以寛之也又求之于心曰其人年少而微弱也其人年老而昏耄也其人惷愚而无知也有是三者则不止于宥而直舍之也以此三灋者求民情断民中则情尽于内辞孚于外因灋以议罪因罪以施刑情重者服上刑情轻者服下刑然后刑之杀之则彼我皆无憾矣刘氏曰今律三刺之灋皆存特不分职以专掌之而有审刑之官圣人之仁古今虽邈而其志同矣
　　司约掌邦国及万民之约剂治神之约为上治民之约次之治地之约次之治功之约次之治器之约次之治挚之约次之
