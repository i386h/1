<!-- { "loadSidebar": true } -->
　　释曰禹贡黑水西河惟雍州岳西岳也尔雅曰河西岳蒲在汧泾出泾阳汭在地公刘曰汭鞠之即渭出鸟防同穴洛出熊耳汧陇之西多出美玉美石琅玕之类禹贡曰厥贡惟球琳琅玕
　　东北曰幽州其山镇曰医无闾其泽薮曰貕养其川河泲其浸菑时其利鱼盐其民一男三女其畜宜四扰其谷宜三种【貕音兮】
　　释曰尔雅曰燕曰幽州东方之美有医无闾之珣玗琪焉医无闾在辽东貕养在长广今莱阳县有貕养津菑出莱芜时出般阳贾氏曰幽州之河泲亦与兖同者盖兖在河东北二州相连皆有河泲也盖禹贡又北播爲九河同爲逆河入于海道沇水东流爲济则幽兖皆河济所经之地也鱼盐近海故也天官有盐人所掌者共膳夫王宫之用而已此曰其利鱼盐禹贡曰厥贡盐絺则盐在古无禁后世有盐禁非也四扰马牛羊豕也三种黍稷稻也
　　河内曰冀州其山镇曰霍山其泽薮曰杨纡其川漳其浸汾潞其利松栢其民五男三女其畜宜牛羊其谷宜黍稷【纡于于反汾扶文反潞音路】
　　释曰冀州在河北东西南三面距河故曰河内霍山在彘阳尔雅曰霍山之多珠玉今霍州杨纡未详尔雅曰秦有阳跨漳水出长子县禹贡曰覃懐底绩至于衡漳汾出汾阳诗云彼汾一曲潞出归德晋地多山松栢所产桞子晋问所言是也其地男多女少
　　正北曰并州其山镇曰恒山其泽薮曰昭余祁其川虖池呕夷其浸涞易其利布帛其民二男三女其畜宜五扰其谷宜五种【恒音常虖音呼池徒多反呕乌侯反】
　　释曰恒山北岳也尔雅曰燕有昭余祈在邬虖池出卤城呕夷出平舒涞出广昌易出固安五扰牛羊豕犬马也　薛氏曰凡九州之土高者宜黍稷下者宜稻麦山气多男泽气多女东南多丝缕西北多织皮先王之于民因其东西南北之异方山泽川浸之异宜男女异数玉石异产黍稷稻粱之异种丹漆丝枲之异利广谷异制民生异俗爲之脩其教而不易其俗齐其政而不易其宜山者不使居川泽者不使居中原骍刚之地粪种不以羊赤缇之地粪种不以牛然后五方之民各安其性乐其业而无偏弊之患矣叶氏曰古之言九州者三禹贡之冀兖青徐荆豫梁雍夏制也尔雅之冀幽营兖徐荆豫雍先儒以爲商制也职方之荆豫青兖雍幽冀并周制也商有幽营而无禹贡之青梁周有幽并而无禹贡之徐梁此三代之九州不同也尔雅有九州之名无九州之界禹贡职方之界有相侵者言之职方冀州视禹贡爲小以分冀爲幽并如舜时制是一分而爲三也虽无徐州而青兖之间是巳虽无梁州而雍豫之间是已禹贡曰海岱及淮惟徐州又曰大野既猪今职方青州之川淮泗兖州之泽大野是以徐而入青兖可知矣禹贡曰华阳黒水惟梁州又曰厥贡璆鐡银镂砮磬今职方豫州之山华山雍州之利玉石是以梁而入雍豫可知矣职方既以青兖而包徐故青州多入禹贡之豫兖州多入禹贡之青禹贡豫州曰孟猪而职方青州曰其泽望诸岂非青之入豫乎禹贡青州曰盐絺海物而职方兖州曰其利蒲鱼岂非兖之入青乎职方既分冀而爲幽并故幽州多入禹贡之青徐冀州多入禹贡之雍职方曰幽州其山医无闾医无闾在辽东先武以辽东属青州后又属幽州兹非幽之入青乎职方曰幽州其泽貕养其浸菑时貕养在长广菑出莱芜地理志以长广属徐州琅琊自莱山兹非幽之入徐乎职方曰冀州其泽杨纡尔雅谓秦有杨纡李廵以爲在扶风兹非冀之入雍乎大抵周以禹之一冀州分而爲三以禹之八州合而爲六其势必不能如禹之旧也
　　乃辨九服之邦国方千里曰王畿其外方五百里曰侯服又其外方五百里曰甸服又其外方五百里曰男服又其外方五百里曰采服又其外方五百里曰卫服又其外方五百里曰蛮服又其外方五百里曰夷服又其外方五百里曰鎭服又其外方五百里曰藩服
　　释曰即大司马之九畿也以其服事天子故曰九服诗曰侯服于周王畿司马曰国畿藩作蕃　邱氏曰卫服之外圣人虽制服之不必其来故武成叙诸侯之助祭洛诰称诸侯之和防康王之诰陈诸侯之听命止言五服而已
　　夹漈郑氏曰禹贡有五服各五百里是禹之时地方五千里职方有九服亦各五百里并王畿千里则周之时地方万里矣五服九服之制虽若不同详考制度无不相合禹之五服各五百里自其一面数之职方九服各五百里自其两面而数之也周之王畿即禹之甸服各方千里禹贡之甸服五百里据一面而数之周畿千里不在九服之内王畿之外定制爲九服各五百里以两面相方而数之大抵周之王畿即禹之甸服周之侯甸即禹之侯服周之男采即禹之绥服周之卫蛮即禹之要服周之镇夷即禹之荒服大率二畿当一服而周人镇服之外又有五百里之藩服去王城二千五百里乃九州之外地增于禹贡五百里而已故行人之职其言九州之外谓之藩服则九州之外又有五百里之藩服明矣禹贡既叙五服又曰东渐于海西于流沙朔南暨声教讫于四海是九州之外地也又如益稷曰弼成五服至于五千州十有二师外薄四海咸建五长谓四海之外各建诸侯爲之长岂非周之藩服乎详考制度无不相合求之里数未始不同先儒有禹弼万里之说周斥大封疆之说皆考古未精耳
　　凡邦国千里封公以方五百里则四公方四百里则六侯方三百里则七伯方二百里则二十五子方百里则百男以周知天下【七伯当作十一伯】
　　释曰一州之地方千里以封国必大小相维今举封国之大数言之以千里爲限则有四公六侯十一伯二十五子百男之差所以表其千里也其实公侯伯子男之数封之以是爲准故曰以周知天下
　　薛氏曰邦国有正封之地有广封之地公侯方百里伯七十里子男五十里此正封也诸公之地封疆方五百里侯四百里伯三百里子二百里男百里此广封也职方兼属国附庸之地而言之广封者然以邦国千里计之方四百里则六侯余四百里三百里则十一伯余百里何也盖地势不能常如碁局之方特因侯伯之爵以里数封之而已余里无所余焉职方举其大数然也周制天下之地凡五千五百里一千爲王畿一千五百里爲夷鎭藩之服封诸侯之地则三千里而已今此封公侯伯子男之地各千里合而数之则六千里何也盖职方特以封疆之数言之非有地里如此之广也
　　凡邦国小大相维王设其牧制其职各以其所能制其贡各以其所有
　　释曰小大相维谓五国爲属属有长二十五国爲连连有率二十国爲州州有正二百一十国王设八命之牧统临而牧理之八牧属于天子之老二人曰二伯制其职牧监参伍各因其材不强其不能也制其贡任土作贡各随其所产不责其所无也
　　陈氏曰三代时牧守更代诸侯世袭权皆出于上如周初时荆州之牧则蔡侯其后则申侯豫州之牧则管叔其后则虢公周公君陈毕公迭居东郊初周公爲东伯周公既没君陈不爲东伯行东伯之事至康王命毕公曰今予祗命公以周公之事成王崩时毕公率东方诸侯则是已爲东伯矣宣王中兴只理防牧伯而已故韩侯在韩召虎在淮申伯在荆方叔在齐汉诸侯王自景武后若寄君然已不足言至唐藩镇则是举五侯九伯女实征之之事而付之世袭之人则其弊有不胜言者
　　王将廵狩则戒于四方曰各脩平乃守攷乃职事无敢不敬戒国有大刑及王之所行先道帅其属而廵戒令王殷国亦如之
　　释曰王将廵守则诸侯各朝于方岳之下故职方氏前期警戒四方诸侯也守谓国境之内脩之平之使各当其分也诸侯所务之职事则攷察之不使有旷职废事也国有大刑谓讨伐诸侯王之所行谓廵守所行之处先道先由王所从道居前行帅其属土方氏以下而廵行前日所施戒令也十二岁不廵守六服尽朝谓之殷国殷犹众也其戒四方诸侯与廵守同
　　陈氏曰自古封建之灋天下至广难以统一故五载一廵守以一风俗以通民情至周而五载廵守既不能行故置职方撢人训方氏之官以通逹上下使无壅蔽逮汉或遣谒者循行天下是亦得周公之遗意也自元封五年初置刺史每以秋分行部以诏书六条察郡国举不灋而后天下民情利害其雍遏通逹皆系于刺史之手而上或不得以闻宣元以后稍还古意天子则有郎官之出宰相则有掾吏之行上下相察莫之或匿如魏相敕掾吏案事郡国輙白四方异闻或有逆贼风雨灾异郡不上逹相輙奏言之是郡国欲之宰相而不知掾吏已得以上逹民情既通上下不壅则治可爲也
　　土方氏掌土圭之灋以致日景以土地相宅而建邦国都鄙以辨土宜土化之灋而授任地者王廵守则树王舍【相息亮反】
　　释曰土方氏掌邦国土地之事领司空土圭土宜土化之灋以施邦国之政者也故土圭长尺五寸致日景者立八尺之表夏至则景尺五寸冬至则景丈三尺土地犹度地也以此土圭度地势而相其可居者以建诸侯之邦国公卿之都鄙也土宜谓九谷所宜土化谓粪种所用授任地者谓授诸侯任地之官与草人而令其耕种也树王舍若掌舍设梐枑之时则于外周匝而树爲藩篱也
　　王氏曰大司空凡建邦国以土圭土其地而土方氏掌土圭之灋以土地相宅而建邦国都鄙则辅相司空建国之事而已大司空掌土宜之灋而土方氏亦以土宜土化之灋而授任地者则辅相司空草人任土粪种之事而已司空草人所掌止于王畿而土方氏所掌则主于四方邦国故名官以土方氏焉
　　怀方氏掌来远方之民致方贡致远物而送迎之逹之以节治其委积馆舍饮食
　　释曰逺方之民四夷之民也谕德延誉以来之非诱而致之也方贡逺方所贡之物若西旅底贡厥獒是也致逺物则致逺方所献之物若所谓无有逺迩毕献方物是也逺方之有贡犹六服之贡则世一见各以其所贡之宝爲贽是也逺方有所献之物犹六服诸侯之献国珍是也送迎之送往迎来以爲之礼也逹之以节逹民以旌节逹贡物以玺节也治其委积所以备其用也治其馆舍所以安其居也治其饮食所以顺其嗜好也逹之以节使无留难治其委积馆舍饮食使有所资赖此所以懐之也名官谓之懐方其以此欤
　　刘氏曰逺人不服则脩文德以来之是懐万方以成蓼萧之化者圣王之事也逺人既来则懐方氏掌其送迎道路之给而开之以道德仁义之化恱之以圣人中和礼乐之方陈之以位天地和隂阳之本感之以致神祗遂生育之义使之心懐而诚服踊跃于内向而不知其已也
　　合方氏掌逹天下之道路通其财利同其数器壹其度量除其怨恶同其好善【好去声】
　　释曰逹天下之道路津梁相凑往来相通不至阻絶也通其财利使懋迁有无丰凶相易以相济也同其数器仪等一定权衡同律无异同也一其度量使丈尺釡钟不得有大小也除其怨恶则讲信脩睦不相侵伐也同其好善则脩仁尚义一道徳同风俗也原曰先王立合方氏之官见王者大一统之治也事相通而不壅政齐一而不贰教道行而好尚正则一统之治见矣是故道路财利通此合方之事也未及乎政焉同数器而九仪之命皆有定守一度量而五则之制亦有定用此合方之政也未及夫教焉至于除其怨恶同其好善则讲信脩睦敦仁尚义明礼兴乐无有异志合方之爲教大矣
　　训方氏掌道四方之政事与其上下之志诵四方之传道正岁则布而训四方而观新物
