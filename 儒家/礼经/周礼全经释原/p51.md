<!-- { "loadSidebar": true } -->
　　正嵗年以序事颁之于官府及都鄙颁告朔于邦国闰月诏王居门终月
　　释曰中数曰嵗朔数曰年中朔不齐正之以闰太史日官也作厯以授时使民以序而作事也颁之于官府都鄙者先王上以因天之时下以成人之事故先布厯于官府次及于都鄙王国既定然后颁告朔于诸侯诸侯藏之祖庙至朔朝于庙告而奉行之居门居路寝之门也明堂路寝皆有五室十二堂四门每月视朔听政于堂王居必随日月所防闰月无所防之次故居其月之门中左扉
　　叶氏曰明堂有五室王者南面而立向明而治故总谓之明堂匠人曰夏世室殷重屋周明堂夏官仆掌五寝郑氏以为五庙之寝明堂有五室故有五寝明堂之名不见于周礼而见于考工记意在当时或称为寝庙与天子十二月既有常居闰月非常月则太史诏王居门终月说者谓听朔于明堂门中退处路寝门中玉藻曰天子听朔于南门之外是明堂在南门之外每月听朔于此又曰闰月则阖门左扉立于其中彼谓之立是闰月听朔则立于明堂门中此谓之居是听朔而退则居于路寝门中如此则路寝与明堂门相通故知其为寝庙矣周礼十二月所居之制固无明文然上文曰颁告朔于邦国下文曰闰月诏王居门则知听朔必于明堂而闰月则在门矣先王重告朔之礼而闰月亦谨所居者盖闰以正时时以序事书曰以闰月定四时成嵗时以闰定事以闰成可不谨乎不然则古人制字何取于王在门而谓之闰也
　　大祭祀与执事卜日戒及宿之日与羣执事读礼书而恊事祭之日执书以次位常辨事者攷焉不信者诛之大防同朝觐以书恊礼事及将币之日执书以诏王释曰执事太卜之属与卜日者当视墨戒谓前期十日散齐也宿谓前祭三日致齐也羣执事凡有事于祭也祭之仪灋度数具载于礼书王朝五礼之书也太史掌焉故与羣执事读礼书恊合其事行礼也位常礼仪节度各有常位故当祭之日太史执书而次序之使合于礼也太史掌书掌礼故辨礼事之人皆考信于书有抵冒违犯者太史诛让之王朝五礼皆有书朝觐防同賔礼也太史执书而恊其事防失礼也及诸侯将币庙中三享之时礼之大者太史亦执书诏王以恊其事也
　　大师抱天时与大师同车大迁国抱灋以前大丧执灋以涖劝防遣之日读诔凡丧事攷焉小丧赐諡凡射事饰中舎筭执其礼事
　　释曰太史知天文故大出师征伐之时抱天文之书以从行随时以观天也大师乐官之长执同律以听军声太史以占星象而知天道大师以声律而知天道故同车共察军行之善否也大迁都营建都城太史掌营国之灋即五礼军礼之中大封大役之事也抱灋以前先至其所营度也执灋以涖者灋即五礼之凶礼有制度仪等之详故称灋即礼书也涖之亦执书而恊事也劝防引六绋也遣将行时祖庙大奠也诔者哀死而述其行諡者节惠而易其名诔者事之大叙述王之功行朝廷之事也故太史读之諡则卿大夫之行太史叙之故诏王赐之也丧事攷焉亦攷之凶礼之书也中盛筭之器也设筭于中以待射而释之记其中之多寡此大射之礼其书皆掌于太史故执其礼事也
　　小史掌邦国之志奠系世辨昭穆若有事则诏王之忌讳大祭祀读礼灋史以书叙昭穆之爼簋大丧大賔客大防同大军旅佐太史凡国事之用礼法者掌其小事卿大夫之丧赐諡读诔
　　释曰邦国之志谓列国记其山川风土物产贡赋之书春秋所谓周志国语所谓郑书是也奠定也世则帝系世本之属小史主定之父子相继为世世所自出为系父昭则子穆父穆则子昭定其系世则知祖宗之本原辨其昭穆则知世代之伦序忌谓死者之日讳谓死者之名诏告王之忌讳使人当事而不犯也礼书礼之全书灋礼之制数太史执书小史则读礼灋以戒百官也昭穆有尊卑爼簋之数有多寡小史按书而叙之五礼之事皆佐太史小事则自掌之卿大夫之丧则小史为之赐諡读诔所谓掌其小礼事也
　　冯相氏掌十有二嵗十有二月十有二辰十日二十有八星之位辨其叙事以防天位
　　释曰嵗谓嵗星所在每嵗移一舎自摄提格至赤奋若凡歴十二舎为一纪则有十二嵗之位月斗柄所建每月移一辰自建寅至建丒凡歴十二朔为一嵗则有十二月之位辰谓日月所防自枵至娵訾为十二辰之位十日谓甲乙至壬癸为十日之位二十八星谓赤道旁之经星自角亢至翼轸为二十八宿之位辨其叙事者东作南讹西成朔易有先后之序也防天位者周天三百六十五度四分度之一嵗月日星辰之行俱不失其度而可为时事之候盖太史正嵗年以叙事冯相氏于是乎辨之以合其常位也
　　冬夏致日春秋致月以辨四时之叙
　　释曰致者至也致日致月以土圭立表以度其至否冬至日在牵牛景长丈三尺长至也夏至日在东井景长尺五寸短至也日者实也必于长短极时致之故以冬夏春分日在娄月上于东井圆于角下于牵牛秋分日在角月上于牵牛圆于娄下于东井月者阙也必以长短中时致之故以春秋日之长短月之盈亏以四时致之罔有差忒是之谓辨四时之叙王氏曰此皆以土圭立表以度其至否典瑞云土圭以致四时日月者此也
　　保章氏掌天星以志星辰日月之变动以观天下之迁辨其吉凶
　　释曰占候者以星为主天星谓经星纬星也志古文作识记也五星有赢缩圆角超舎而前出为嬴赢为客晚出为缩缩为主圆角者五星更王相休废其色不同王则光芒相则内实休则无角不动摇废则少光色辰谓日月所防日有薄蚀晕珥月有盈亏朓侧匿之变盈亏者三五而盈三五而缺朓侧匿者晦而月见西方谓之朓朔而月见东方谓之侧匿者变动无常也而天下之妖祥祸福之迁运于下者实应之故保章氏随占而记载其变动之顺逆而辨其吉凶之大小深浅以诏为国者脩救政也
　　以星土辨九州之地所封封域皆有分星以观妖祥释曰星土星所主土也封犹界也辨九州之地所封则角亢氐兖州也房心豫州也尾箕幽州也斗牛州也虚危青州也室壁并州也奎娄胃徐州也毕冀州也觜参益州也井雍州也栁星张三河也翼轸荆州也九州皆有星主之观妖祥则彗星客星犯于其宿属何分野主何妖祥五星当在其宿而盈缩失度亦如之　郑渔仲曰国有分星盖古人封国之初命以主祀之意昔尧舜封阏伯于商丘主辰则辰为商星商人是因封实沈于大夏主参则参为夏星唐人是因唐后为晋则辰为商星参为晋星其来乆矣非因封国嵗星所在始有分星也汉魏诸儒言星土者或以州或以国辰次度数各因当时歴数与嵗星迁徙不可为据方战国未灭时星象之言见有明验今则同在畿甸之内或者又执汉书地理求之则非也善乎唐一行之言十二次也惟以云汉始终言之云汉江河之气也认江河脉络于两戒识斗罗升沈于四维下参以古汉郡国其于区处分野所在如指诸掌盖星有气耳云汉也北斗也五星也无非是气一行之学其深矣乎
　　以十有二嵗之相观天下之妖祥以五云之物辨吉凶水旱降丰荒之防象以十有二风察天地之和命乖别之妖祥【相去声】
　　释曰嵗谓太嵗嵗星与日同次之月斗所建之辰也嵗星为阳右行于天太嵗为隂左行于地十二嵗而小周相者色相也嵗星欲其光明润泽赤而角则其国昌赤黄而沈其野大穰故必占其色相色相变异则天下之妖祥可得而知矣王氏曰分星经星也故有所主之封域嵗星纬星也异于分主则无常主矣占其所见之相有顺逆盈缩伏见进退之不同而妖祥着于天下矣物色也云有五色可辨吉凶郑氏曰以二分二至观云色青为虫白为丧赤为兵黒为水黄为丰年故春秋传曰凡分至启闭必书云物为备故也丰有年也荒饥馑也气为祲形为象降之者下其祲象于国使民知之使未至而为之备也十二风者十二辰皆有风吹其律以知和否艮为条风震为明庶风巽为清明风离为景风坤为凉风兊为阊阖风干为不周风坎为广莫风四维艮为丒寅巽为辰巳坤为未申干为戌亥其风各二故曰十二风八风本乎八卦传曰舞以行八风谓此也风生于天地之气以风察天地之和不和则命乖别之乖则异而不同别则离而不合不和所致也故命其妖祥以告人使知所备焉然乖别在人而妖祥先见于风则人与天地流通万物一气故也
　　凡此五物者以诏救政访序事
　　释曰五物谓日月星辰之变动星土辨九州十二嵗五云物十二风也以此五物测隂阳之和否察天地之逆顺以诏王反躬务徳以脩救政使臣下咨访救政之事所当先后缓急也丘氏曰诏救政于上则人君知脩省之道访序事于下则人臣知警戒之意叶氏曰冯相保章何以列于史官之中春秋传曰楚有云如众鸟夹日以飞楚子使问于周太史则太史固司天道月令曰太史守典奉灋司天日月星辰之行则二官属之太史固也皆称氏者以其有世功而氏其官犹重黎之世序天地也冯相则司天文之常保章则司天文之变司其常以辨叙事所以敬授人时司其变以诏救政所以克谨天戒且如星见大辰梓慎知宋之将火此以星土观妖祥也嵗纪枵禆灶知楚子之将死此以嵗相观妖祥也梓慎望云而知宋郑之多丧则以云物而辨其吉凶矣师旷歌风而知楚师之无功则以风而命乖别矣保章之诏救政以此也叙事者冯相之常救政者保章之变然保章之救政必访冯相之叙事以此见二官其职实相通也
　　内史掌王之八枋之灋以诏王治一曰爵二曰禄三曰废四曰置五曰杀六曰生七曰予八曰夺
　　释曰枋与柄同言八柄当自王出也太宰既以诏王内史又居中贰之杀即诛也太宰之职重所执者其权賛王以行之也内史之职亲所掌其灋考其当否得以将顺匡救焉　王氏曰太宰八柄之序先庆赏而后刑威于庆赏则先重而后轻于刑威则先轻而后重劝赏畏刑之意也内史则庆赏刑威杂而不知其孰先主于守灋而不与其道揆之意也
　　执国灋及国令之贰以攷政事以逆防计掌叙事之灋受纳访以诏王听治
　　释曰上以道制而下守之为法上以命使而下禀之为令皆有书内史则掌其副贰也政事即典灋则之于政事内史考百职之奉与否又以共逆其防计之要书而知其得失善恶而诛赏也叙事事治先后也人臣陈言于上为纳人君答询于下为访受纳访者受其所纳之言与其所访之对也内史所掌叙事之灋者有便于民先王不任已以为明察必纳访于臣而使内史受焉便者因之不便者革之损益必利于民然后可以治天下故先受纳访然后诏王听治龙之于舜山甫之于宣王是其职也
　　凡命诸侯及孤卿大夫则防命之凡四方之事书内史读之王制禄则賛为之以方出之赏赐亦如之内史掌书王命遂贰之
　　释曰命王命也诸侯五等邦君典命四命为大夫加一等出封为子男策命者以简防书王命命大夫亦策命士则不防命也春秋传曰王命内史叔兴父防命晋侯为侯伯其文曰王谓叔父敬服王命以绥四国紏逖王慝晋侯三辞从命受防以出此命晋文之辞也四方诸侯有事以书奏王内史则读其书以示王也禄田禄仕者之俸也賛为之为其文辞也方版也书其辞于方版出而授之赏赐加以田禄也如之亦賛为之辞也制禄之方司禄受之赏赐之方职嵗受之皆考于八枋之法不得而滥受之也王言之出为命内史载而书之贰副也写而藏之以待有所考也
　　外史掌书外令掌四方之志掌三皇五帝之书掌达书名于四方若以书使于四方则书其令
