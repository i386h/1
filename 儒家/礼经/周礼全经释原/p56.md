<!-- { "loadSidebar": true } -->
　　盖亦祖述九伐之灋而推演之或有古意在焉今传司马灋与周礼不合或曰文王治岐之政愚以为井田贡赋非司马灋则简稽之灋不眀而周礼不可行矣今取班固之说附之于此庸补司马之阙文而井田军赋可得而通行焉　班固曰殷周以兵定天下矣天下既定戢藏干戈教以文徳而犹立司马之官设六军之众因井田而制军赋曰六尺为步步百为畮畮百为夫夫三为屋屋三为井井方一里是为九夫八家共之各受私田百畮是为八百八十畮余二十畮以为庐舍井十为通通十为成成方十里成十为终终十为同同方百里同十为封封十为畿畿方千里有税有赋税以足食赋以足兵故四井为邑四邑为丘丘十六井也有戎马四匹兵车一乗牛十二头甲士三人步卒七十二人干戈备具是谓乗马之灋一同百里提封万井除山川沈斥城池邑居园囿术路三千六百井定出赋六千四百井戎马四百疋兵车百乗此卿大夫采地之大者也是谓百乗之家一封三百一十六里提封十万井定出赋六万四千井戎马四千匹兵车千乗此诸侯之大者也是谓千乗之国天子畿方千里提封百万井定出赋六千四万井戎马四万匹兵车万乗故称万乗之主戎马车徒素具春振旅以搜夏茇舍以苗秋治兵以狝冬大阅以狩皆于农隙以讲事焉五国为属属有长十国为连连有帅三十国为卒卒有正二百一十国为州州有牧连帅比年简车卒正三年简徒羣牧五载大简车徒此先王为国立武足兵之大畧也此必有传授之言古司马灋之遗者
　　乃以九畿之籍施邦国之政职方千里曰国畿其外方五百里曰侯畿又其外方五百里曰甸畿又其外方五百里曰男畿又其外方五百里曰采畿又其外方五百里曰卫畿又其外方五百里曰蛮畿又其外方五百里曰夷畿又其外方五百里曰镇畿又其外方五百里曰蕃畿
　　释曰畿疆也犹限也自王城以外分其疆限有九也又谓之九服畿言其界画服言其服属于王也籍载九畿封域之书也政谓天子颁于侯国之政职谓诸侯所守之职事也国畿王国之畿天子之畿方千里不千里不足以待诸侯也其外每加五百里为一畿曰方五百里则蕃畿之内万里矣孟子曰海内之地方千里者九是也蛮畿之外不在数中侯者也为天子伺非常也甸田也为天子治田以出贡赋也男者任也任王者之职事也采者采取采物以供天子也卫者为天子守卫也天下有道守在四夷也蛮者縻也縻系之以政教也自此以上六服为中国之九州自此以外是夷狄之君长蛮服亦谓之要服要束以文教也夷四夷镇去中国稍逺镇守夷服之地不得内侵蕃者翻也言其与人异也或曰有蕃屏之义
　　凡令赋以地与民制之上地食者参之二其民可用者家三人中地食者半其民可用者二家五人下地食者参之一其民可用者家二人
　　释曰赋给军用者也令赋亦以民之众寡地之美恶为制盖地有美恶令其出赋以给军饷人有多寡令其出丁为军卒也贾氏曰有夫有妇然后为家自二人至于十人为等七五六者为之中制也地有上中下各分为三等所谓九比也则十口食上上九口食上中以至三人食下中二人食下下是也又遂人曰上地夫一廛田百畆莱五十畆中地田百畆莱百畮下地田百畮菜二百亩又都鄙受田不易之地田百畮再易之地田二百畮三易之地田三百畮是所食者三之二食者半食者三之一也按遂人曰夫一廛田百畮余夫亦如之此云上地食者三之二盖上地余夫多故受田亦多谓其勤力垦辟之多也人多故田多垦辟耕治亦多故为上地上家非以莱易之多寡为上地上家也其三等以此制之若上家受上地只百畮则人多而田反少矣故此言食者以耕治垦辟之多者而言之也
　　原曰令赋以地与民制之者地量其所受垦辟之多寡以为给饷之需民稽其可用之数以为征行之备而已司徒凡起徒役无过家一人乃一家力役之征也此之令赋以出征自有简稽之灋于其间耳先儒称乡军之美乃曰处则为比闾族党之民出则为伍两卒旅之众士不待选皆吾民也将不改置皆吾吏也有事置之行阵无事归之田里此不知司马灋有简稽之制故也若天子出征六军皆六乡之士国中偕行而不留一家可乎盖六乡六军者平时卒伍之灋行于保伍之中乃出贡赋听田役之民卫王宫而不以征行也天子万乗六乡不过出车五百七十二乗而已六遂都鄙可以出车八千余乗也不发之可乎故征伐之兵必于遂都鄙之中行简稽之灋宜为兵者籍于司马稍人掌之所谓若有师田帅其同徒輂辇听于司马是也或曰简稽之制如何司马灋曰四丘为甸出长毂一乗盖六十四井之内五百七十二家之中可任用者一千二百八十人之中取其七十五人籍于司马稍人掌其丘乗之令是故不为兵者常八倍之又曰通十为成成百井八百家士十人徒二十人是八百家之中可任用者二千人之内调发者三十人而已是掌于稍人者四分当兵之数发其一分之强以行征伐简稽之精至于如此乌有每家一人偕行者乎曰然则伍两卒旅之长又何人为之曰籍于司马者稍人所掌平时编为卒伍之制乡中预选其将领之以听教戒春搜夏苗秋狝冬狩矣及征伐之时又随调发之数编成伍两卒旅之制于选将之中又择而统之故军司马舆司马行司马皆临行所置也安有六乡之吏偕行者乎但所谓有事帅以征伐无事复归之田里是以平时民无供给之费将无拥兵之患士安其所民乐其业此先王之灋所以为美也
　　中春教振旅司马以旗致民平列陈如战之陈【中音仲】释曰此下言四时教兵之灋与五官不类或此是军礼诸侯恶害已遂去其治诸侯之制节恐覇者执而伐之故以军礼补之欤未可知也春教曰振旅者振谓振而拯之尔雅曰出曰治兵尚威武也入为振旅反尊卑也春阳用事非用兵之时故教振旅兵入收众专于农也熊虎为旗司马植之以期民于下也平列陈者平其列髙下如一以为阵也田猎所习无非军事故曰如战之陈
　　辨鼓铎镯铙之用王执路鼓诸侯执贲鼓军将执晋鼔师帅执提旅师执鼙卒长执铙两司马执铎公司马执镯【铙音哓镯音浊贲扶云反提徒兮反鼙蒲兮反】
　　释曰兵以鼓进以金止鼓铎镯铙皆所以节坐作也故于振旅辨之路鼓贲晋提鼙皆鼓也鼔人职曰以路鼓鼔享以贲鼓鼓军事以晋鼓鼔金奏以金铙止鼓以金铎通鼓以金镯节鼓故鼓之为物以和军旅以节音乐以正田役以作士气者也车骤徒趋鼓与之进车发徒刺鼓与之戒车坐徒作鼓与之行止易车险徒先王所恃以却敌者也然而坐作进退疾徐防数之节在鼓而已王执路鼔路者道之大也王以道御众故职之贲者事之大也诸侯为王执事故执贲鼔军将统万二千五百人晋以进为义师帅统二千五百人提鼓鼓之有柄者于马上提之旅师统五百人鼙鼓卑者所执也卒长统百人执金铙以止鼓两司马统二十五人执金铎以通鼓公司马五长也执金镯以节鼓伍两之长皆谓之司马司马帅人之称虽卑而同其号公者别私人也
　　以教坐作进退疾徐防数之节遂以搜田有司表貉誓民鼔遂围禁火弊献禽以祭社【数音朔貉莫驾反婢世反】
　　释曰坐作进退习战灋也详见大阅搜搜也春田之名盖春时鸟孕乳搜择取其不孕者将田之初有司行表貉之祭司马以军灋誓民有司谓肆师甸祝也鼓遂围者虞衡守禽之厉者乃撃鼓而围之遂搜火火田春田用火田止曰火止则献禽以祭社为民祈谷
　　胡氏曰戎祀国之大事也搜狩所以讲大事也用民以训军旅所以示之武以威天下取物祭宗庙所以示之孝以顺天下故中春教振旅遂以搜中夏教茇舍遂以苗中秋教治兵遂以狝中冬教大阅遂以狩然不时则害民不地则害物田狩之地如秦有具囿郑有原圃皆常所也违其常所犯害民物而百姓将闻车马之音见羽旄之羙举疾首蹙额而相告矣可不谨乎
　　中夏教茇舍如振旅之陈羣吏撰车徒读书契辨号名之用帅以门名县鄙各以其名家以号名乡以州名野以邑名百官各象其事以辨军之夜事其他皆如振旅遂以苗田如搜之灋车弊献禽以享礿【茇蒲未反】
　　释曰茇草舍也军有草止之灋于夏教之亦平列阵如战之阵也车兵车也徒步卒也撰谓数择之也述事为书合验为契读之则声于众也撰车徒所以具之读书契所以声之皆比军事也帅六军之帅也门所居之门也公邑谓之县小都谓之鄙大夫谓之家乡谓六乡野谓六遂茇舍之教乃下寨灋专以辨军之夜事盖休兵偃师之时宿火而寝目固无见衔枚而处耳固无闻也将以鼓铎而声之则所闻必乱将以旗物而挥之则所见必昩于是专以号名为尚而号名又不外假者所以防奸细及间谍等事其他皆如振旅则夫坐作进退疾徐疏数之节皆然矣夏田若治苗去其不秀实者故曰苗如搜之灋则其他表貉誓民鼔为围禁之属皆同车驱兽之车止也夏田主用车示所取物希皆杀而车止王制曰天子杀则下大绥诸侯杀则下小绥大夫杀则止佐车佐车止则百姓田猎礿宗庙之夏祭也冬夏田主于祭宗庙者隂阳始起象神之所在
　　中秋教治兵如振旅之陈辨旗物之用王载大常诸侯载旂军吏载旗师都载旜乡遂载物郊野载旐百官载旟各书其事与其号焉其他皆如振旅遂以狝田如搜田之灋罗致禽以祀祊【祊音方】
　　释曰秋教治兵以出兵为名秋尚严武也旗物所以统众载建之于车也军吏诸军之帅自军将至伍长皆是也师都谓孤卿之涖众者乡遂六乡六遂之大夫也郊野谓都邑之吏也日月为常交龙为旂熊虎为旗通帛为旜杂帛为物蛇为旐鸟隼为旟书当作画事谓所掌之事号谓所称之号皆画于旗物也兵灋夜战多火鼓昼战多旌旗是昼之相示者以象夜之相闻者以声故旗物有龙虎鸟之文所以待昼事有号名之称所以待夜事也秋田为狝狝杀也罗网止也秋田主用网王制曰鸠化为鹰然后设罻罗则秋用罗宜矣祊当为方秋田主祭四方报成万物诗曰以社以方
　　中冬教大阅前期羣吏戒众庶脩战灋虞人莱所田之野为表百步则一为三表又五十步为一表田之日司马建旗于后表之中羣吏以旗物鼓铎镯铙各帅其民而致质明旗诛后至者乃陈车徒如战之陈皆坐释曰春辨鼔铎夏辨号名秋辨旗物三时各教其一至冬大阅之时总教之大阅军实为农隙也　王氏曰四时之田辨鼓铎者未始无旗物所谓以旗致民是也辨旗物者未始无号名所谓各象其事与其号是已周礼田灋大抵详于冬狩以文考之四时并用也羣吏乡师以下也戒众庶脩战灋若乡师四时之田前期出田灋于州里简其鼓铎脩其卒伍州长帅而致之掌其戒令党正则以其灋治其政事族师合其卒伍简其兵器帅而至也莱芟除其草莱令车得驰驱立三表三表之间二百步左右之广当容三军又加一表五十步从南头立表以北头为后表司马建旗于后表之中羣吏帅民而至质明正明也仆也仆旗后至者诛之车徒皆坐而听誓士卒北面吏南面军灋后期者斩此方致民故诛之下文不用命者斩则此之诛未遽以死处之也
　　羣吏聴誓于陈前斩牲以左右徇陈曰不用命者斩之释曰羣吏诸军帅也誓告戒也如甘誓汤誓之属是也陈前南向表也小子斩牲以徇陈左右巡行之使众皆知也夫前期戒众庶然后至者可诛既陈而誓然后不用命者可斩不先有以告戒之及犯而诛之是罔民也故必斩牲以徇则民皆知避而难犯矣
