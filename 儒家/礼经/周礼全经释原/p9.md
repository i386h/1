<!-- { "loadSidebar": true } -->
　　释曰上取于下曰赋敛聚也金宝曰财布帛曰贿既以九职任之乃以九赋取之载师闾师征之耳邦中国门之内载师防里任国中塲圃任园地邦中之地也国宅无征园防二十而一此其出赋之制也四郊国门之外近郊五十里逺郊百里葢乡遂之地载师以宅田士田贾田任近郊之地以官田牛田赏田牧田任逺郊之地此出赋之田也又曰近郊十一逺郊二十而三此出赋之额也甸地去国中二百里载师曰以公邑之田任甸地其赋皆无过十二也削作稍家削去国中三百里载师曰以家邑之田任稍地大夫之采邑在焉故曰家县地去国中四百里载师以小都之田任县地乃王子与卿大夫之采地都去国中五百里载师曰以大都之田任畺地乃王子母弟之亲者与三公受百里之都为采地比于外诸侯也自邦甸至邦都皆都鄙之地其制凖乡遂而杀之其出赋亦如四郊但助灋则粟米之征贡灋则取其泉为赋或以其物其布缕之征则自防里取之有田必有里皆在郊甸县都之中也二征九赋未尝别焉至大府乃分为九功以其所入为布缕之征故也王城门外警急处为关城内有市都鄙亦有关市关以征货之出入市以征货之藏积市关皆有赋也山泽虞衡之赋也闾师曰任虞以山事贡其物任衡以泽事贡其物者此也按先儒以九功为九职之贡则虞衡薮牧既在九职矣又何以山泽在九赋也可见九职之虞衡以任之九赋之山泽以取之九功亦在九赋之中也明矣币余者职币以式灋敛官府都鄙与凡用邦财者之币振掌事者之余财皆纳之于上故九赋列之职币纳之也
　　原曰贡赋之不明也久矣上取乎下曰赋下奉乎上曰贡其实一也上文以九职任之此以九赋取之载师等其则而征其赋固所以为九赋也闾师任其职责其贡亦所以为九赋也故赋一也其类有二有粟米之征公田赋禄之外以贡灋取之载师等其则闾师敛其财以贡天子大府名之曰九赋虽九职所出不同然皆谓之粟米之征正赋也布缕之征乃七职之嫔妇臣妾所出以其布帛之贿贡于天子大府名之曰九功虽有无职与宅不毛者所出不同然皆谓之布缕之征亦正赋也大宰以其所出同郊甸县都之地也故合之而分为货与贿大府以其所入有货与贿之异其类也故分之而名为九功以九职之功也故九赋九功皆一赋也无所谓九职之贡矣若侯国取民之制无不同于王畿王制大同故也但以其国之所敛者贡于天子赋之名变而为贡耳非有二也是故天下之民不同也不外乎九职天下之职不同也不出乎三征出三征以取赋则为暴征横敛而君非其君矣外九职以治生则为浮巧逐末而民非其民矣孟子曰有布缕之征有粟米之征有力役之征君子用其一缓其二以周礼攷之然后知孟子王佐之才深明先王之灋者也
　　以九式均节财用一曰祭祀之式二曰賔客之式三曰丧荒之式四曰羞服之式五曰工事之式六曰币帛之式七曰刍秣之式八曰匪颁之式九曰好用之式【好去声】释曰式谓用财之成灋均者使适中节者无滥费也冡宰制国用九式其制之灋乎祭祀谓玉帛牲牷之丰杀宗伯致其用大宰定其式大府曰邦都之赋以待祭祀诸侯为賔其臣为客式谓燕飨牢饩之等差大行人主之大府曰邦中之赋以待賔客丧有赗赙含禭赠奠之礼荒有赒防赈贷之费大府曰山泽之赋以待丧纪羞膳夫所用也服司服所用也大府曰关市之赋以待王之膳服工事百工之事谓营造制器凡工作之事皆是也大府曰邦甸之赋以待工事则工事只九式之一耳岂司空职哉币帛谓迎劳賔客赠送之币与吉防之礼所用者大府曰邦县之赋以待币帛草曰刍谷曰秣所以养牛马也大府曰四郊之赋以待稍秣匪分也颁赐也王所颁赐羣臣或以旌劳或以奬善也大府曰家稍之赋以待匪颁好用者因其所好而用之婚媾之好宗室之亲诸侯羣臣之见及有曲赐大府曰币余之赋以待赐予刘氏曰财用而必均节之者有二义焉由其均节而财用有余则国有防荒之变九者之大礼不取于下而自足圣人所以仁其民也由其均节以立制度则继世之主不敢逾而公侯伯子男因之而隆杀有差则天下知所以节用而爱民也圣人所以制九式者如此叶氏曰九式之立岂但以制侈用之原亦所以均调天下纪纲国家辟之治家岂不以财用为先此所以继九赋之后也夫惟大宰有式灋以均之大府以式灋颁之司防以式灋逆计之职嵗又以式灋而賛逆防职币又以式灋而賛防事则人主不得违式灋而通用有司不敢违式灋而妄供私心以式灋而碍侈心以式灋而消九式真理财之大道欤
　　以九贡致邦国之用一曰祀贡二曰嫔贡三曰器贡四曰币贡五曰材贡六曰货贡七曰服贡八曰斿贡九曰物贡
　　释曰下供上曰贡致者使之自至用者适于用而已不求珍异之物也祀贡如牺牲苞茅之属嫔贡如丝枲之属器贡如银铁石磬丹漆之属币贡玉马皮帛之属材贡杶干栝栢篠簜之属货贡金玉龟贝之属服贡絺苎丝麻之属斿贡珠玑琅玕可共燕游之物物贡九州杂产之物　夫贡赋一也王畿九赋以其地为类而供九式之用侯国取赋之制亦如王畿既贡于王即分为九等以入九式祀贡祭祀也嫔贡币贡服贡乃币帛膳服賔客也器贡材贡物贡乃工事稍秣丧荒也货贡斿贡非匪颁好用乎是大府所入九贡反多九赋反少矣
　　原曰大行人侯服贡祀物至要服贡货物六服六贡矣此制贡各以其所有也视大宰之九贡而阙其三其为物至微也然则九贡者岂诸侯之贡各有九物乎曰六服六贡是等其逺近定诸侯间嵗朝觐庙享贽币之礼非九贡之物也小行人曰令诸侯春入贡秋献功是天下诸侯每嵗遣臣纳贡之礼大宰之九贡是也盖侯国公田之粟既为卿大夫之禄矣地赋之取必以贡王故赋之名变而为贡然后以其余为国中之用也按司空建国有五百至百里之差而曰其食者四之一三之一二之一耳此兼其属国而言也司勲曰凡颁赏地三之一食谓王食其一二入于臣是大国百里七十里小国五十里与都家采地赏地三之一食其常制也但王畿之赋以粟米布缕分为九赋九功侯国则直指所贡之物配为九式之用亦可以见九赋之敛财贿者不出九物之内而侯国之取赋亦不外于郊甸县都互相备也若天子富有四海而诸侯乃令其以逺近间嵗而贡其至防薄之物且又聴其自来而不强其至岂富有四海之意耶无怪乎秦之欲郡县天下也
　　以九两系邦国之民一曰牧以地得民二曰长以贵得民三曰师以贤得民四曰儒以道得民五曰宗以族得民六曰主以利得民七曰吏以治得民八曰友以任得民九曰薮以富得民【系音计长丁丈反】
　　释曰两犹耦也系犹缀也所以协合万民使聨缀而不涣散也上既有八统驭民此又有九两系之者盖统者上以其灋而收束之两者使下之心协合于上九两行则民心协合自亲戴于我不离叛矣　牧有土牧民之臣在位之职也古者列爵惟五分土惟三虽牧伯亦有分土惟其有爵土也必思国为己土众皆我民民安则已受利国伤则家婴祸莫不尽心民事生利而教诲之以有地之故也五等皆民牧故曰以地得民非止九州牧也首言得民在行封建以为之纲　长者乡遂之长亦在位之人也自族师至乡大夫自鄼长至遂大夫皆民之长也有徳行道艺而进之以大夫士之位其宫室衣服礼仪各有等级齐民不得齿焉则人莫不脩徳学道以聴旌举矣非以贵得民乎行封建必行乡遂故次之　师者徳行髙而学业富足为人之模楷又能教导引翼成学者之徳以达其材者也上能隆礼而尊崇之必成就贤才以需国用而徳化成矣非以贤得民乎　儒谓有道有学者诗书礼乐之兼备先王之道赖之以明所谓天民之先觉者足为后觉之师资则人皆遵道遵路而孝弟忠信之俗兴矣非以道得民乎夫乡遂之长职乎教固有师道然以长目之则以品秩之崇使人向慕也师者庠序学校之师有道徳能成就人才者非乡遂之长也儒谓明先王之道以觉人盖不论在位在职与齐民但有能明斯道者皆谓之儒虽师以教儒以道然为师者未必不为儒为儒者亦有不为师皆足以得民故先王之时亦必别之　宗宗灋也族九族也小史辨系世奠昭穆公卿大夫士至于齐民莫不有宗有族公刘立国必君之宗之乃宗灋行于乡灋之中使之尊尊而亲亲则九族惇叙孝弟化行矣非以族得民乎　主者一家之主自其臣妾子弟言之即族党州乡之长得以合子弟畜臣妾位愈尊则益其田禄而家愈大衣食丰足是以利得民也上言长以品位礼仪言之此言主以田禄子弟臣妾言之故曰贵曰利以别之其实皆乡遂之长也　吏治事之吏能者在职之人也有才艺者使民兴之以治乡遂都鄙之民事乡遂庶职是也是其兴利除害有益于民而民心悦之则得民矣故知贤能之分则知主吏之説也　以类相求曰友以徳相信曰任以力相劝亦曰任友者同等之称贵贱长少皆有同辈者如野人以耕农相任童防以习学相任君子以脩徳学道相任皆得民者也夫子老安少怀而中于朋友信天下之民齐等者多皆能以信相任则天下治矣　薮泽薮山泽皆有虞衡不言山者江河湖海天下独多可以兼山故不言山而言薮也山泽之宝藏鱼盐材木民生不可一日阙者处之有灋而公其利则民富矣必以薮终之者有恒产而后有恒心人情莫不欲富圣王厚之而不困欲得民者终不离乎富之而后教也故观九两之立则先王所以治天下之道不出于乡遂之灋也可见矣
　　原曰大宰以九两终治典者得无意乎夫民难合而易睽抚我则后虐我则讐苟非徳义足以结其心利泽足以养其身决非一人名位所得而留也此非有他牧以地主以利吏以治薮以富皆足以养民之身而吾任得其人使脩饬而振举之长以贵师以贤儒以道宗以族友以任皆足以系民之心而吾处得其当又作兴而鼓舞之则自然相安相养相逊相亲爱之如父母归之如流水虽有变故之死靡他矣故周公昼夜思兼作大宰十章其经制天下罔不备矣而终之以此正以见为上者欲得民不在于区区灋度之间惟在于教养兼举以仁心而行仁政而已孟子曰徒善不足以为政徒灋不能以自行九两系民之谓乎
　　按大宰十章周礼之纲也治天下之道举备于此张子曰大宰一职难防盖无胸襟如许之大包褁得过记得此又遗彼以愚观之天下之大各有条理不过使天地万物各得其所而已其要皆备于吾心今观典灋则八柄与下文施之之灋虽立天下之大本然不过用人之道也八统九职九两治民之道也九赋九式九贡理财之道也天下之大不出此三者而已大学传平天下曰好恶絜矩者大宰治民之道也用人理财各有大道者亦大宰二端尽之中庸之九经亦不出此是知孔门之传授致用之要术岂出于周礼之外哉
　　正月之吉始和布治于邦国都鄙乃县治象之灋于象魏使万民观治象挟日而敛之【正音政县音挟音浃】
