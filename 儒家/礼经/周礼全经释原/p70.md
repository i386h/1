<!-- { "loadSidebar": true } -->
　　释曰约信也剂券书也以言语之信为文书于券也治者定也恐其相抵冒上下之差故以约治之也神约谓社稷山川所命祀者民约谓赋贡力役所供者地约谓疆界所至山川所属也功约谓土功国功军功民功之属不可忘也器约谓车旗尊彝礼乐所用也挚约谓玉帛禽鸟所当执者有约以结其信有剂以固其约灋已定于先则后世循守者孰敢违哉
　　凡大约剂书于宗彝小约剂书于丹图若有讼者则珥而辟藏其不信者服墨刑若夫乱则六官辟藏其不信者杀【珥作衈藏才浪切】
　　释曰大约剂邦国诸侯之约书于宗庙之彝器至贵至重盟诸鬼神也小约剂万民约也书于丹图图书以丹为地而书其上古无纸也讼谓争六事之约有不明不如始约而争者辟开也藏约所藏也则开其所藏之约示之不信是逾约僭夺也服墨刑逾约之刑大乱谓所僭逾者大如并国旅泰山之类六官初受盟约之贰同开藏约之书以视之有不如约则诛之也约则约于人盟则约于神司约掌其约书于初封之时司盟则掌其盟书于既封之后
　　司盟掌盟载之灋凡邦国有疑防同则掌其盟约之载及其礼仪北面诏明神既盟则贰之
　　释曰盟结信而誓诸神也载为约而载诸书也凡邦国有疑而防同焉则司盟掌其结盟之载书与合盟之礼仪明神如日月山川是也北面诏之者读载书以告之也既盟之后上其载书于天府藏其贰于司盟也王氏曰夫幽则质诸鬼神而盟者神之所为也明则尽诸人而约者人之所为也盟则必约盖非约则无以固其盟约则必盟盖非盟则无以示其诚盟诸神约诸人所以为结信之道也
　　盟万民之犯命者诅其不信者亦如之凡民之有约剂者其贰在司盟有狱讼者则使之盟诅凡盟诅各以其地域之众庶共其牲而致焉既盟则为司盟共祈酒脯【诅侧虑反为于伪反】
　　释曰犯命犯君教令也不信违约也凡盟皆北面诏明神大者为盟小者为诅诅咀也夫万民之犯命者诛不信者刑何诅盟之有犯命不信以诅盟而免刑诛则人孰不从诅盟而觊免刑诛哉盖犯命不信为人所讼无所左验则难加刑故令其盟誓而自诅焉冀其不自欺于神耳此亦聴讼之一灋也凡民之有约剂者谓与侪辈要约之事有约书者则人既收其一藏其贰于司盟后有反覆而狱讼者则诣司盟啓贰以合之则曲直辨矣其自相违约有狱讼者则使之盟诅不信则不敢聴此盟诅所以省狱讼也各以其地域共其牲而致焉既盟则为司盟共祈酒脯者谓使其邑闾出牲而来盟已又使出酒脯司盟为之祈明神使不信者必凶司盟之设宋之大儒皆疑以为信义不足自结而恃于鬼神末矣愚以为唯此益以信其为治世之法王道之备也盖惟世治然后民知自爱知自爱则畏祸畏祸斯敬信神明矣今有千金之子虽使之破数百金不惜也违心而诅咀于神不肯为矣司盟之息讼非治世之事乎苟末世衰乱民身且不自保何有于神老子曰民不畏死奈何以死惧之利之所在刑杀之且不惧何有于盟乎故先儒以盟为衰世之事而王道所弃者殆未见于此矣王氏曰先王之时贵而诸侯贱而万民皆有盟诅之灋者岂徒聴于神之虚拘哉盖世之治也人心以诚相示知钦畏于神而不敢欺慢焉先王因其有钦畏鬼神之心而因以先之则必以覆诅盟为大戮至于成俗则盟邦国之不协与万民之犯命而诅不信者有狱讼者使之盟诅弭乱息争岂小补哉吕刑曰民兴胥渐泯泯棼棼罔中于信以覆诅盟以为苗民之罪则盟诅之设帝者之世已然矣而作记者以为诅盟不及三王不亦谬乎然事有本末本之不图无事于末后世仁义不足以胜之钦畏不足以临之慢神于上诬人于下区区之牲血酒脯不足以胜背诞之众矣此君子屡盟诗人所以谓之长乱小国争盟左氏所以知其必亡鄢陵之盟季文子曰徳则不竞寻盟何为武父之盟君子曰信之不继盟无益也岂盟之不足恃哉失之本求之末此其所以滋乱也
　　职金掌凡金玉锡石丹青之戒令受其入征者辨其物之媺恶与其数量掲而玺之入其金锡于为兵器之府入其玉石丹青于守藏之府入其要掌受士之金罚货罚入于司兵
　　释曰石瑶琨之类丹丹砂也青空青也上以政取谓之征下以职供谓之贡受其入则取诸冬官所入者受其征则取诸民而官所赋敛者辨其物之美恶以知贵贱与其数量而知多寡也掲而玺之者标识其名物而封之以玺印也此盖地征之物入于职金宜在天官今在秋官者以士之罚金在焉也金锡可以为兵器故入于稾人所谓受财于职金以赍其工是也玉石丹青非所常用者故入于玉府所谓掌金玉玩好之物是也要计书也入其总数于大府也金罚即钧金货罚司闗所谓凡货不出于闗举其货罚其人是也入于司兵给治兵工直也然金亦可以作兵器货可以市物料焉
　　旅于上帝则共其金版飨诸侯亦如之凡国有大故而用金石则掌其令
　　释曰供金版者旅上帝则张氊案设皇邸邸后版屏风也以金饰之飨诸侯亦设皇邸承宾如承神也国有大事用金石则凡器械有用金石者则掌其所取之令也
　　司厉掌盗贼之任器货贿辨其物皆有数量贾而掲之入于司兵其奴男子入于罪女子入于舂稾凡有爵者与七十者与未齓者皆不为奴
　　释曰窃贿为盗强刧为贼任器者盗贼所用伤人兵器货贿所盗得之财物也贾而掲之定其价而识之也入于司兵以充兵器之用也凡坐盗贼而为奴者男子输于罪之官女子入于舂人稾人之官以役之有爵者不为奴贵之也七十不为奴老之也未龀不为奴慈之也毁齿谓之龀家语男子八歳毁齿女子七嵗毁齿曰未龀
　　犬人掌犬牲凡祭祀共犬牲用牷物伏瘗亦如之凡几珥沈辜用駹可也凡相犬牵犬者属焉掌其政治【牷音全瘗于例反几读为刉珥当为衈駹亡江反相息亮反】
　　释曰色纯谓之牷啓毛以告牷贵纯也伏谓軷祭王出则伏犬牲以车轹之而去也瘗谓地祭曰瘗埋也几珥士师所谓刉珥则奉犬牲是也沈辜大宗伯所谓以貍沈祭山林川泽以疈辜祭四方百物是也用駹不若用牲之为善故曰可也相犬察知善恶者以属有贾四人也牵犬者以属有徒十六人也掌其政令则以犬人非特祭祀之大而已凡田犬并掌故也
　　司圜掌收教罢民凡害人者弗使冠饰而加明刑焉任之以事而收教之能改者上罪三年而舍中罪二年而舍下罪一年而舍其不能改而出圜土者杀虽出三年不齿凡圜土之刑人也不亏体其罚人也不亏财释曰罢民谓恶人不化为百姓所患苦而未入五刑者收教者拘之圜土使省愆思善是所以教之也弗使冠饰示不能以礼自饬其躬也加明刑者书其过恶于背以耻之昼则役诸司空以劳之皆欲其自怨自艾也其能改者以罪之轻重为久近之期而舍之其不能改而出圜土者杀之虽年满得出而犹不得齿于伦类者三年所以深惩之也凡刑人必亏体罚人必亏财圜土之刑则加明刑而已异于五刑之伤肌圜土之罚则役之以事而已异于五罚之出锾也此之谓收教欲使之改过为平人也
　　叶氏曰禁民以刑者遏其恶于未萌道之以教者格其非于无过书曰明于五刑以弼五教又曰勿庸杀之姑惟教之是先王有以教之于其始而后禁之于其终也司谏职曰纠其徳行而劝之朋友正其行而强之道艺是有以驱之于善也司救职曰凡民有衺恶过失则诛之以礼防禁而救之是又有以惩民于恶也其有衺恶者三责而后罚三罚而未耻则以嘉石坐之有过失者三责而后罚三罚而未改则以圜土纳之先王始拳拳于教官之谏救而后凛凛乎刑官之诰禁况嘉石则曰平罢民圜土则曰聚教罢民此则曰收教罢民不惟教之于未犯刑之先而且教之于既犯刑之后是虽国有五刑圣人岂轻用之也哉
　　掌囚掌守盗贼凡囚者上罪梏拲而桎中罪桎梏下罪梏王之同族拲有爵者桎以待弊罪及刑杀告刑于王奉而适朝士加明梏以适市而刑杀之凡有爵者与王之同族奉而适甸师氏以待刑杀【梏古毒反拲姜奉反】
　　释曰凡囚凡以罪拘者梏桎拲三者拘囚之械也木其手曰拲木其项曰梏木其足曰桎三木备者重囚也轻者桎而已王之同族则拲其手有官爵者则桎其足以待断罪及刑杀之时则告于王以今日当行刑及所刑姓名也其死罪则曰某之罪在大辟其刑罪则曰某之罪在小辟既告于王又适朝士盖以朝士掌外朝又得以详审焉朝士以为无可疑则加明梏于梏上书其所犯使见咸知其罪乃适市而杀之与众弃之也凡有爵者与王之同族当杀则拲而适甸师氏以待刑杀刑于隠者亲亲贵贵之义不与庶人同也
　　李氏曰先王之时虽同族虽有爵其犯灋当刑与庶民无以异也灋者天子所与天下共也如使同族犯之而不刑杀是为君者私其亲也有爵者犯而不刑杀是为臣者私其身也君私其亲臣私其身君臣自私则五刑之属三千止为民也赏庆则贵者先得刑罚则贱者独当上不媿于下下不平于上岂适治之道耶故王者不避亲疎不异贵贱一致于灋其所以不肆诸市朝而适甸师氏者为其有耻毋使人见之也文王世子曰公族之罪虽亲不以犯有司正术也所以体百姓也刑于隠者不与国人虑兄弟也
　　掌戮掌斩杀贼谍而抟之凡杀其亲者焚之杀王之亲者辜之凡杀人者踣诸市肆之三日刑盗于市凡罪之丽于灋者亦如之唯王之同族与有爵者杀之于甸师氏凡军旅田役斩杀刑戮亦如之【踣皮比反】
　　释曰贼谓隂图不轨者谍谓为敌间探者其罪不可赦也故大者斩之小者杀之抟谓去衣磔之以示众也杀其亲者焚而烧之不存其形杀王之亲者辜而磔之不全其体杀人者谋杀故杀之类僵尸于市以惩不道陈尸三日然后除之盗之罪未至于死者亦刑于市以入之其他罪犯灋者亦刑之于市也王之同族与有爵既言于掌囚此复言之者掌囚待刑杀此则正杀之也军旅田役有斩杀有刑戮其灋亦如之焉
　　墨者使守门劓者使守闗宫者使守内刖者使守囿髠者使守积【髠苦门反积子赐反】
　　释曰黥者无妨于禁御故可使守门截鼻者以貌恶逺之故可使守闗宫者人道絶故可使守内以严内外之辨也断足者驱较禽兽不能死守而已故可使守囿王族无宫刑恶翦其类也髠头而已货财积于隠处故使髠髪者守之王氏曰用刑人者刑之以偿其罪也养之以全其生也使之以致其用也先王之于刑人犹其民也无所喜怒而有不全其生者彼其自取非王刑之也
　　司掌五之灋辨其物而掌其政令帅其民而抟盗贼役国中之辱事为百官积任器凡囚执人之事邦有祭祀宾客丧纪之事则役其烦辱之事掌帅四翟之使之皆服其邦之服执有邦之兵守王宫与野舍之厉禁
　　释曰五罪与四翟之也掌其灋则役使之差等有数存焉故也辨其物则衣服兵器之属也民谓五之民也盗贼之未获者则司帅而抟之国中汚辱之事则司帅而役之百官任用之器亦为其民积之也凡囚执罪人之事亦使为之也服邦服以其所素安执邦兵以其所素习在内则使之守王宫在外则使守野舍之厉禁皆司帅之盖古者天子守在四夷治教刑之既明则四夷之民莫不向风懐徳故使之守内外而不以为嫌用其兵服而不以为虞也
　　罪掌役百官府与凡有守者掌使令之小事凡封国若家牛助为牵傍其守王宫与其厉禁者如蛮之事【傍步浪反】
