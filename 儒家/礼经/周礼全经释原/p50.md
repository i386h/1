<!-- { "loadSidebar": true } -->
　　辨九祭一曰命祭二曰衍祭三曰炮祭四曰周祭五曰振祭六曰擩祭七曰絶祭八曰缭祭九曰共祭
　　释曰此言饮食必有祭所以事鬼神也此九祭当是六享于宗庙皇尸祭食之法命者尸坐祝命尸取韭以祭也衍祭者尸取黍稷切肺以祭也炮祭者尸取所炮之豚以祭也周祭者賔尸依殽之序而徧祭之也振祭擩祭本同但振者先擩后振擩者不振也盖擩者尸未食之前以爼中肺肝擩于醢祭于豆间振者尸将食之时既擩必振之乃祭也絶祭缭祭亦同缭祭者以手从肺本循之至于末乃絶以祭之絶祭者不循其本直絶肺以祭礼多者缭之礼畧者絶之共祭者膳夫所共于庙中太祝授王以当祭者或曰凡尸之食祭皆佐食工祝共之所以尊之也
　　辨九一曰稽首二曰顿首三曰空首四曰振动五曰吉六曰凶七曰竒八曰裦九曰肃以享右祭祀【即拜字裦音报】
　　释曰稽首头至于地稽留之乆而后兴拜之至重者也顿首头至地顿而便起拜之次重者也空首头至手其中空阔所谓拜手者也振动者战栗变动之拜在吉礼则为舞蹈在凶礼则为擗踊吉拜而后稽颡凶稽颡而后拜竒拜一拜也裦读为报既拜矣又报一拜再拜是也肃拜但俯下手今时揖是也推手曰揖引手曰肃不下拜俯下其手而复引之礼介者不拜故曰为事故敢肃使者陈氏曰太祝言礼之重者则先稽首而继之顿首空首振动言礼之轻者则先竒拜裦拜而继之肃拜盖顿首空首振动礼之渐杀者也裦拜肃拜礼之尤杀者也享右接人也或享尊在已上者或右尊在已右者祭祀接神也或备物以祭而拜或侑助尸食而拜　疏曰稽首拜中最重臣拜君之礼哀十七年公防齐侯于蒙孟武伯相齐侯稽首公拜齐人怒孟武伯曰非天子寡君无所稽首又公如晋孟献子相公稽首知武子曰天子在而君辱稽首寡君惧矣君拜臣下当从空首拜其有敬事亦稽首周诰曰周公拜手稽首成王亦拜手稽首是已凡自敌者皆从顿首拜陈氏曰春秋时晋穆嬴抱太子顿首于赵宣子鲁季平子顿首于叔孙则顿首非施于尊长之礼
　　凡大禋祀肆享祭示则执明水火而号祝隋衅逆牲逆尸令钟鼓右亦如之来瞽令臯舞相尸礼既祭令彻【隋许规反】
　　释曰大禋祀祭天圜丘肆享宗庙祭也祭示祭地方泽明水火司烜所共以鉴取水于月以燧取火于日以给烝烹示至洁而清明者也号六号祝六祝先号而后祝隋尸之祭衅荐血之事逆牲则祼后王出庙门而迎牲逆尸者向祭之晨王出庙门而逆尸隋衅逆牲逆尸以钟鼓奏肆夏昭夏也右谓尸食而右之皆太祝令之也来瞽令臯舞乐师诏之太祝来之也相尸礼延其出入诏其坐作也既祭歌雍以彻祭亦太祝令之也
　　大丧始崩以肆鬯渳尸相饭賛敛彻奠言甸人读祷付练祥掌国事国有大故天烖弥祀社稷祷祠大师宜于社造于祖设军社类上帝国将有事于四望及军归献于社则前祝
　　释曰肆鬯谓陈尸设鬯也渳尸以鬯浴尸言犹语也祷六辞之属甸人丧事代王受灾太祝为祷辞语之读宣使以祷于籍田之神付当为祔祔者虞祭卒哭后祔祭于祖练者十三月小祥而练祥二十五月而大祥除衰杖掌国事谓办防丧事也弥犹徧也大故天烖当祈于神太祝主徧祀社稷及诸所祷神示既则祠之以报焉大师大兴师以讨伐宜于社军将出则宜祭于社取社主以行造于祖军出造于祖庙取迁主以行载以斋车设军社军之所在必设军中之社于其地类告上帝也有事四望谓军行所过望祭四方山川之神及军有功而归献捷于社则大祝居前先以祝辞告之也
　　大防同造于庙宜于社过大山川则用事焉反行舎奠建邦国先告后土用牲币禁督逆祀命者颁祭号于邦国都鄙
　　释曰王与诸侯防同或时见或殷见或在畿内或在畿外皆告于庙宜于社而行所过名山大川必祭以告行反必释奠以告至释奠者设馔荐献酌奠而已无迎尸以下之事古者释奠或施于山川或施于庙社或施于学新建邦国之城先告地示者所司故也用牲币所以礼神禁督逆祀命者谓不禀天子命令而僣于祀典者禁之颁祭号使得祭者颁定其神之名号使齐一也
　　小祝掌小祭祀将事侯禳祷祠之祝号以祈福祥顺丰年逆时雨宁风旱弥烖兵逺辠疾【弥亡尔反】
　　释曰非天地宗庙神示而当祭祀之者小祝所掌也侯候也侯以候福之将至禳以却祸之将来祷以先事而求祠以后事而报皆事之小者小祝将事则掌其祝号也福则无祸祥则无灾故欲祈而得之丰年则百谷咸登故欲顺而应之先期而迎之曰逆因变而安之曰宁弥与弭同恒风恒旸皆反休而为咎故祭以宁之烖天患兵人难故祭以弭之天降罪罚札瘥其民为政者之所恐惧也故设祭以禳之
　　大祭祀逆齍盛送逆尸沃尸盥賛隋賛彻賛奠凡事佐大祝大丧賛渳设熬置铭及葬设道赍之奠分祷五祀释曰送逆尸送徃迎来也沃尸盥太祝相尸礼小祝沃尸盥賛隋尸始入室拜妥尸尸隋祭以韭葅祝云既祭命彻诸宰君妇彻时小祝賛之奠奠爵也祭祀先奠后彻反言之者明所佐大祝非一也设熬棺既盖熬黍稷设于其旁所以惑蚍蜉也铭书死者名于旌以识之也赍犹送也赍道之奠遣奠也又分祷五祀者所以告王丧之行也
　　大师掌衅祈号祝有防戎之事则保郊祀于社凡外内小祭祀小丧纪小防同小军旅掌事焉
　　释曰军行以牲血衅鼓而祈成功故衅祈当其时则掌其号与祝也保郊保神壝之在郊者社不在郊无所事保故祀之而已保郊所以防患祀社所以弭兵事祝号礼仪之事大祝掌其大小祝掌其小也
　　丧祝掌大丧劝防之事及辟令启及朝御匶乃奠及祖饰棺乃载遂御及葬御匶出宫乃代及圹说载除饰小丧亦如之掌丧祭祝号王吊则与巫前掌胜国邑之社稷之祝号以祭祀祷祠焉凡卿大夫之丧掌事而敛饰棺焉【匶音旧说哇活反】
　　释曰劝谓执纛居匶前以劝帅前引也防谓执披以防倾侧也辟辟除其涂令啓棺菆疏曰天子七月而葬七日殡殡时以椁菆涂其棺及至葬时除菆涂棺所谓辟也及朝谓将葬朝于庙而后行丧祝为御匶也奠朝庙奠也祖谓既朝而祖于庭饰棺帷幌之属也遂御者执翿居前郤行为节度乃代者丧祝二人更相代也说及圹说载下棺也除饰去棺饰也防祭虞祭也王吊公卿大夫之丧则祝与巫以桃茢居王前也胜国所诛讨者社稷亡国之社也存之重神也敛棺饰敛诸有司所当共者也
　　甸祝掌四时之田表貉之祝号舎奠于祖庙祢亦如之师甸致禽于虞中乃属禽及郊馌兽舎奠于祖祢乃敛禽禂牲禂马皆掌其祝号【貉亦作祃舎读为释禂音诛馌于辄反】
　　释曰貉师祭也五表以祭故谓之表貉陈氏曰古人祭貉于立表之处无坛壝其置甲胄弓矢于神座之侧建稍于神座之后此师祭也舎奠于祖庙祢庙者告将时田也夫四时之田必在近郊然亦告于祖祢者以人君出入不可不谨也师甸用师以田也田毕虞人植旌旗于所表之处令获者各致禽其中甸祝防而属之各以其类聚之也馌馈也以所获馈于郊荐于四方又以奠于祖祢告至也敛禽者择取三十入于腊人以为干豆备祀享焉禂祷也敛禽以祭牲牢之神及马祖之神诗曰既伯既祷者此之谓也
　　诅祝掌盟诅类造攻说禬禜之祝号作盟诅之载辞以叙国之信用以质邦国之剂信
　　释曰盟诅以求于人类造攻说禬禜以求于神此民之所不能免也先王与民同患因为典礼置官以掌之也防血以诏明神谓之盟渝盟则诏明神以殛之谓之诅盟诅之时用六祈则诅祝掌之也载辞为辞而载之于策次用牲加书于其上也以叙国之信用者载书之辞所以叙明国之信者而用之也质成也剂谓盟载之约也以约信之词书于剂以成诸侯之信也
　　司巫掌羣巫之政令若国大旱则帅巫而舞雩国有大烖则帅巫而造巫恒祭祀则共匰主及道布及蒩馆凡祭事守瘗凡丧事掌巫降之礼【匰音丹蒩子都反瘗于侧反】
　　释曰男巫女巫皆不预为员数司巫则羣巫之长故掌其政令雩旱祭也帅男女巫而舞吁嗟来雨鲁僖公欲焚巫尫以其舞雩不得雨也巫恒巫之有常而知幽明之故者为人所尊信故名巫恒国有大烖则帅羣巫造之以求所以祈禳之方焉主者神所依匰者盛主之器也道布神巾也中霤礼曰以功为道布属于几也蒩之言借也以茅为借祭食有当借者馆所以承借若今筐也士虞礼曰苴刌茅长五寸实于筐守瘗谓若祭示有埋牲玉者则守之祭毕则去之巫降者人死骨肉归于土精神陟于天故丧事则巫掌降其精魄之礼焉
　　男巫掌望祀望衍授号旁招以茅冬堂赠无方无筭春招弭以除疾病王吊则与祝前【衍读为延声之误也】
　　释曰望祀者望而祀之望衍者望而衍之或曰望祀四望之祀望衍四方百物之类衍言其多也授号以祭之名号授之游魂浪失位无依为厉于人者束茅以招而祭之冬则赠送不祥与季冬赠恶梦之赠同一于堂行赠送之礼刘氏曰冬者嵗之穷理宜推故以纳新也况堂乃人之所寝处而安之者不宜有邪气以妨春阳之来也不宜有妖以碍吉祥之至也无方者巫与神通言当东则东当西则西四方皆可也小大多少莫不除之故曰无筭春阳既来则亦祭以招吉祥以弭去祸则疾病可除矣与祝前与丧祝也吊用巫祝前道以祓除不祥临死者故也
　　女巫掌嵗时祓除衅浴旱暵则舞雩若王后吊则与祝前凡邦之大烖歌哭而请【暵呼旱反】
　　释曰嵗时祓除如今三月上已脩褉之类衅以香薫浴以草药沐浴皆乘隂阳代谢之时为之今医方犹尔旱暵帅女巫而舞助隂气也后吊则与女巫女祝前后如王礼也大烖歌哭以请有歌者有哭者以悲哀感神灵也
　　原曰巫者所以通神明去不祥迎福禳烖者也曷可少之世儒咸曰先王之世正道明邪说息安有巫祝之事此未明天地隂阳之理也易曰用史巫纷若吉国语曰民之精爽不携贰者而又能斋肃衷正其智能上下比义其圣能光逺宣朗其明能光照之其聪能听彻之在男曰巫在女曰觋是岂后世淫巫左道治符水厌胜之术者哉虽然今之巫觋固非古矣特以今之设官自汉以来皆阙此职故淫祀謟祭无所不至邪诞妖妄诳惑愚民以至于今杂乱极矣神人举不得其所矣夫幽之与明犹隂之与阳不可偏去者也是宜以今之巫觋之实理正以古人之灋则其礼仪事务必有所当讲者理幽之道得则理人之道可无憾也奚可以今之巫觋皆非实理而为正道所絶哉
　　太史掌建邦之六典以逆邦国之治掌灋以逆官府之治掌则以逆都鄙之治凡辨灋者考焉不信者刑之凡邦国都鄙及万民之有约剂者藏焉以贰六官六官之所登若约剂乱则辟灋不信者刑之【辟婢亦反】
　　释曰六典八灋八则掌于太宰太史又掌焉者太宰掌其治太史掌其书也逆迎也为王迎受其治也凡邦国官府都鄙之吏有争其旧典是非者必就太史考之其与所藏不合者则治之以刑约盟辞剂劵书也约剂之书其正登于六官其副亦藏于太史如约剂乱不可质则太史开所藏之贰而叅考之其有不合者亦治以刑也王氏曰天子制灋臣下守灋是宜承式而行谨度而循苟辨而不信事理妄防是奋其私智将至于乱灋矣然则考其辨灋所以伸在下之情刑其不信所以杜好辨之源也约剂所以辅信今司约掌邦国万民之约剂矣盖六官所藏约剂有藏于司约者太史又藏焉所以贰六官之所藏而参考之故也司约不信者服墨刑其大乱则杀亦以约其罪之轻重也
