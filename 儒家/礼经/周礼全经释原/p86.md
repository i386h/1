<!-- { "loadSidebar": true } -->
　　昔尝慨唐太宗之读周礼曰不封建不井田不肉刑而欲行周公之道不可得也古今以为名言予谓封建井田大事也肉刑岂可比哉使天子行灋于上大臣议灋于下颁方尺之书于天下则肉刑复矣若封建井田则必裂天下之土宇析天下之田畴明君贤臣继出未之能复太宗三言无乃失其伦乎今而思之肉刑之复信乎其难也何哉人懐恻隠之心士习近易之见皆曰先王以不忍人之心行不忍人之政应死而死耳肉刑者断肢体去生本残伤酷虐乃暴秦之淫威岂圣人好生之心哉愚细考之自古刑法以五刑为本五刑者墨劓宫刖杀也故周礼司刑毎刑各五百是文武之时刑条不过二千五百至穆王作吕刑墨罚之属千劓罚之属千剕罚之属五百剕即刖也宫罚之属三百大辟之属二百轻刑比旧加宻重刑加疏者世变使然也孔子曰五刑之属三千亦据后王刑条为言耳则肉刑为墨劓宫刖自古帝王未之有改也虽尧舜之圣臯陶为士亦岂能舍肉刑为法守哉曰何以知唐虞亦肉刑也舜典曰象以典刑流宥五刑鞭作官刑扑作教刑金作赎刑眚灾肆赦此万世刑法之祖也有流有宥有鞭有扑有赦有赎乃入五刑故命臯陶曰五刑有服五服三就説者谓五服五刑之罪三就肉刑所就之处也则成周五刑本于唐虞承于夏商可知矣后世除墨劓宫刖而以笞杖徒流配大辟为五刑则有其故焉周礼司徒曰以刑教中则民不虣此乡之八刑乃虞廷鞭作官刑扑作教刑也然止于鞭扑及议罪乃入士师此笞杖之所由始也司冦曰嘉石平罢民有罪过而未丽于灋者桎梏而坐诸嘉石役诸司空司空掌地事者也又以圜土聚教罢民凡害人者寘之圜土施职焉其刑人也不亏体其罚人也不亏财此徒流之所由始也然嘉石上罪旬有三日坐而朞役使州里任之则宥而舍之圜土上罪三年耻以明刑能改者反于中国不齿三年此皆收教之使复为平人未入五刑也入五刑则毁其肢体不得复为平人矣自隋唐来以笞杖徒流当五刑之数是古五刑其属三千今只存大辟五百也若以吕刑之属言之则只存二百也何以惩奸虽然肉刑终不可废也孔子曰小人不耻不仁不畏不义不见利不劝不威不惩易曰屦校灭趾无咎又曰小人以小善为无益而弗为也以小恶为无伤而弗去也是以恶积不可掩罪大不可解易曰何校灭耳防是必以其罪而当其刑矣死与不死之间其别有五然则五刑之等亦协乎天地之自然者也汉之文帝信一女子之言轻变帝王相传之刑法以笞棰而易肉刑当劓刖者笞五百而卒多死不如肉刑尚可免其死也至景帝定棰令而笞者得全自是笞罪日而轻后世遂以笞杖为五刑其原又出于此夫谓死者不可复生先王大辟之法盖杀一人而后生其欲死者矣断者不可复续先王宫刖之法盖断一人而后续其欲断者矣不原其罪之所当而概以当刑之可哀而悯之是岂制刑之意哉是故肉刑求其完而不可得也故杀之所谓天讨有罪五刑五用也肉刑其可去哉今夫墨者使其恶不可洗劓者使其形不复完刖者断其恶使不能肆此三刑人所易知复固不难也至于宫刑者男子去势女子幽闭是去人之生本而絶其种类也好生圣人之大徳絶人种类中智犹难之况上徳之士全恻隠之心者乎此肉刑所以更千百年歴明君贤臣无敢复之者也愚反覆思之古圣帝明王何必制此肉刑哉岂古圣之心不若后世中主之心而好生之徳不若今中智之士哉必有故矣盖圣人为天地立心为生民立命必欲久安而后长治是以有裁成辅相之道是以有扶阳抑隂之法是以有遏恶善顺天休命之良规故制为此刑也夫虎狼终身不再孕猛兽有角去其齿天地生物不能絶其恶必有以损其恶亦自然之理也至于草木亦有长善去恶之理焉诗曰作之屏之其菑其翳脩之平之其权其栵启之辟之其柽其椐攘之剔之其檿其柘故恶不去则善不长况于恶人而可使之滋蔓乎且天地之生生无穷而所以养人者有限生多而无以养之势必大乱善恶俱伤及至人类消缩然后天命至人除暴救民成平定之功乃复生之养之此一治一乱世之所以常相寻也与其善恶并生而易乱孰若植善去恶使善人多恶人少世治长久而不乱乎后世不推帝王所以设肉刑之心辄曰圣人好生不肯轻絶人类是不知圣人灋行于不可不用刑加乎自犯之罪且不失乎裁賛之道者也况肉刑之人先王既待以不死然犹不弃其用也掌戮曰墨者使守门劓者使守闗宫者使守内髠者使守积不废其生不枉其材用之食之圣人何仁之至也夫宫者使守内则通乎内外之间必用奄奚可知矣天官奄人皆属内宰其间掌后服位下士四人虽曰刑余其才有可用者亦命以下士之秩不过四人而止岂若后世无罪而自奄着青紫者千人乎或曰世妇掌女宫之宿戒果宫刑之女否曰男去势而为奄女幽闭而为奚盖女子去其生本则幽隂闭塞矣犹男子之去势也汉儒训幽闭为幽而闭于宫中后儒遂不考幽闭之法故释女宫为宫中之女而不知为宫刑之女也天地一隂一阳而生万物今男子有去势之灋而女子独无岂圣人扶阳抑隂之意乎尝观礼曰大夫七十而老适四方乘安车行役以妇人又曰八十非人不暖矣则古人养老必用此宫刑之女可知矣春官世妇掌女宫天官内宰掌奄人宫刑男女各有司存则宫中充用必以是人可知矣酒正而下执役女奚无虑七百人皆幽闭之妇人也不然则外官执役女人之多何处取之岂不乱男女之别乎自此而诸侯之国自此而卿大夫之家所以用奄奚为不少矣以随处皆有是人也是以三代之时家法各正奸慝不生娼优不行风俗淳美至治长久者肉刑存焉耳有志之君欲复三代之治肉刑其最先也岂在封建井田之后乎
　　井田
