<!-- { "loadSidebar": true } -->
　　释曰百官府与有守者则罪为之役虽充其役亦掌使令之小事而已封国若家谓建诸侯立大夫也牛助封国以牛助其转徙也在前曰牵在傍防之曰傍皆罪为送致也
　　蛮掌役校人养马其在王宫者执其国之兵以守王宫在野外则守厉禁
　　释曰蛮役使养马各以其宜校人其徒八十人王马千匹不足以给其役故蛮兼役其事也亦各从其便器以为守衞之备故执其国之兵　陈氏曰古之宿衞王宫者不特士庶子而已有虎贲之虎士司之五虎士有卒伍而四翟之有兵国有大事则守王门舍则守王闲则王之在国在野可谓严矣然必使四翟之者以着王之所守在四夷也或使师氏之属帅之者着王之使武以文也四所守如蛮之事者周之时以南方为逺尤贵其来故掌四夷之官曰象胥诗曰以雅以南记曰胥鼔南则周人之意可知矣
　　闽掌役畜养鸟而阜蕃教扰之掌子则取焉释曰掌役畜养鸟则役于掌畜也阜蕃教扰与掌畜同事也掌子郑氏曰王立世子置臣使掌其家事而以闽役之司言帅四翟之守王宫与野舍之厉禁则闽有守可知矣
　　夷掌役牧人养牛马与鸟言其守王宫者与其守厉禁者如蛮之事
　　释曰牧人掌牧牛马者也夷则受役于牧人以共蒭莝之事焉夷狄之人或晓鸟兽之言故春秋传曰介葛卢闻牛鸣曰是生三牺皆用矣故貉掌与兽言
　　貉掌役服不氏而养兽而教扰之掌与兽言其守王宫者与其守厉禁者如蛮之事
　　释曰兽谓熊虎兕象之属不言阜蕃者猛兽不乳于圈槛也夷与鸟言故貉与兽言夷貉之人近于鸟兽故识其言也
　　原曰先王之驭蛮夷也侵凌则薄伐之驱之荒服之外而已不穷追也其有慕义而来朝贡者礼而归之而已其有或屈于势舍其本国而来归附者先王使之入于司每百二十人而不尽收可见矣其有材艺者如司乐作夷乐有鞮鞻氏之类使之养鸟兽养牛马所以苦之也服其邦之服执其邦之兵不使其混而一也使之守王宫王门出则守王闲无非使之以贱役贵也先王之待蛮夷意可见矣后世有獠狄愿内附者加中国之衣冠命朝廷之爵秩令士大夫下之徙中国之人民以处其众倾中国之府廪以养之致使獠蛮生心肆其技以凭凌中国宜乎中国莫能当致有边警时闻之患也夫獠蛮之在中国也混于编氓非我族类其心必异时遇南风彼固锐然起其故国之思为吾中华之害矣然后知先王五之意必使服其邦之服执其邦之兵作其邦之乐者为虑深矣
　　秋官下
　　布宪掌宪邦之刑禁正月之吉执旌节以宣布于四方而宪邦之刑禁以诘四方邦国及其都鄙达于四海凡邦之大事合众庶则以刑禁号令
　　释曰布谓宣布宪谓刑宪刑以惩恶禁以辅刑故有刑必有禁刑禁之设亦使民易避而难犯耳先王惧四方之逺不能周知于是设布宪之官正月之吉执旌节帅其属以宣布于四方而宪于民以国之刑禁使家喻戸晓而不敢犯自邦国至都鄙以达于四海无不知国灋之当守也国有大事而合人民则以国之刑禁号召命令之也刑者王政之本故丁宁焉达于四海者必书其刑禁之灋宪于民者达于方伯连帅使之各宪于所治布宪则执旌节以巡行四方诘其违禁令者然后刑禁可以达于四海矣
　　禁杀戮掌司斩杀戮者凡伤人见血而不以告者攘狱者遏讼者以告而诛之
　　释曰司犹察也杀戮者上之施刑于下也下以非灋相杀戮及伤人见血而里闾壅不以告于有司者攘刧狱囚使不得正其罪者止遏民讼使不得直于官者如此则奸凶得以侵善良势力得以抑穷弱民之情将郁而不伸下之恶将长而不革禁杀戮以此四者告于司冦之属而诛罚之是所以怙善良而佑穷弱也
　　禁暴氏掌禁庶民之乱暴力正者矫诬犯禁者作言语而不信者以告而诛之凡国聚众庶则戮其犯禁者以徇凡奚聚而出入者则司牧之戮其犯禁者
　　释曰乱谓悖于人伦暴谓虐其乡里力正谓胁众从已以邪为正矫诬犯禁谓矫诬罔冒犯国禁也作言语不信谓造为浮言鼔惑人心也王制曰析言破律乱名改作执左道以乱政者杀行伪而坚言伪而辩学非而博顺非而泽以疑众者杀凡此皆害于正教败壊风俗者也故禁暴民纠之以告于司冦而诛之宜矣大众所聚有犯禁者则戮之以徇于众奚宫刑之女为奴者男子为奴者其聚出入有隂谋也则司以察之牧以治之亦以防其暴也故犯禁则戮之也
　　野庐氏掌达国道路至于四畿比国郊及野之道路宿息井树若有宾客则令守涂地之人聚之有相翔者诛之凡道路之舟车轚互者叙而行之【音托轚音记】
　　释曰达国道路至于四畿者谓循行修筑使不陷絶而车马可通于畿也凡国野之道十里有庐三十里有路室五十里有候馆所以待宾客使命之往来而遗人掌其委积野庐则掌其庐自国及郊自郊及野皆有宿息井树夜可以寝昼可以憩有井以备饮食有树以为籓蔽所以待宾旅也守涂地之人庐傍居民也聚而击柝所以防暴客也相翔如鸟之翔而后集相视翔玩观伺欲为冦盗者诛之以御奸也轚者相值而碍也互者交互不得行也舟车行于水陆偶相值而轚互阻碍则因其先后之叙以次而行勿使争先也
　　凡有节者及有爵者至则为之辟禁野之横行径逾者凡国之大事比修除道路者掌凡道禁邦之大师则令扫道路且以几禁行作不时者不物者
　　释曰有节者至则欲达之而为辟尊王命也有爵者至则在所承故为之辟敬王官也横行妄行而暴禾稼者径逾捷出而越隄渠也皆禁之国有师田之事而修道则比校其夫役道禁道路有禁令野庐氏掌之不时谓行作失早晚之时不物谓操持非常之物几禁之者备奸人内贼及反间
　　蜡氏掌除骴凡国之大祭祀令州里除不蠲禁刑者任人及凶服者以及郊野大师大宾客亦如之若有死于道路者则令埋而致楬焉书其日月焉县其衣服任器于有地之官以待其人掌凡国之骴禁【蜡清预反骴以赐反县音】释曰骴死人骨也除者屏而埋之不令暴露于沟壑道涂也蠲洁也大祭祀所以致精神之至以交乎神明之徳不以哀乐恶欲贰其心又去物之可以昏愦其志意者故令州里凡不蠲之物则除之受黥劓之刑者荷梏拲之具者服衰麻之衣者则禁之不使接于耳目也大宾客如之承宾如承神也有行旅死于途者无人收敛既为敛而瘗之又削木书其日月植于瘗所使其亲得以识而取之也地官闾胥里宰之属也有衣服任器则县之骴禁如孟春埋胔掩骼之属蜡氏掌之也
　　雍氏掌沟渎浍池之禁凡害于国稼者春令为阱擭沟渎之利于民者秋令塞阱杜擭禁山之为苑泽之沈者【阱在性反擭胡化反】
　　释曰沟渎浍池田间蓄水者也穿地为穴以陷兽谓之阱于阱中设木以载禽兽入陷者使足不着地谓之擭春令为阱擭以农事方兴恐禽兽害稼也故预为防之沟渎防旱潦也故禁之恐防水利也皆利民也秋农事已成故令塞阱杜擭便行动恐害人畜也禁不得为苑于山使草木成长也禁不得毒饵于泽使鱼鼈蕃育也此皆利民之事圣人设官司之撙节爱养之道也
　　萍氏掌国之水禁几酒谨酒禁川游者
　　释曰国之水禁谓朝廷所用之水泉禁之不得与人民杂取尊朝廷洁水泉为宾客祭祀之用也几酒者朝廷之酒既有酒正以下司之民间之酒其造酿之灋卖买之度亦几察之恐不如灋而伤人也谨酒者无使饮酒无节至于沈湎也禁川游无使人狎玩于深水恐至沈溺者是水禁几酒则欲水与酒之洁清谨酒禁川游则恐人之沈溺溺于酒犹其溺于水也王氏曰讥酒则于饮酒微察其不节者也谨酒则
　　于用酒谨制其无度也书曰文王诰教小子有正有事无彝酒越庶国饮惟祀徳将无醉所谓徳将无醉以文王几酒而庶国之饮酒者皆有节也所谓越庶国饮惟祀者以文王谨酒而庶国之用酒者皆有度也又曰羣饮汝勿佚尽拘执以归于周予其杀成王于酒致严如此而晚周之君臣乃至于沈湎淫泆天下化之良可惜哉
　　司寤氏掌夜时以星分夜以诏夜士夜禁御晨行者禁宵行者夜游者
　　释曰此施于国中者掌夜时者掌夜漏之早晚也然漏箭之早晚升降亦有不应天时者必验之于星焉故以星之见也为夜星之没也为晓而诏守夜之士严夜禁之灋焉自始夜至半曰宵日未出之时为晨星未没而行则御之夜已深而行则禁之夜而游遨惑众也故皆禁之
　　司烜氏掌以夫遂取明火于日以鉴取明水于月以共祭祀之明齍明烛共明水凡邦之大事共坟烛庭燎中春以木铎修火禁于国中军旅修火禁邦若屋诛则为明竁焉【夫方符反坟扶云反竁昌绢反】
　　释曰夫遂阳遂也鉴方诸也二者皆镜属而其体有方圆之不同先王于天地宗庙社稷之祭以阳遂取火于日以方诸取水于月盖欲得隂阳至精之气以将其诚致其洁也明齍以明水为齍盛也明烛以明火照馔陈也共明水以明水为酒也坟大也树于门外曰坟烛树于庭中曰庭燎皆所以照众为明也中春火星将出之时以木铎修火禁谨人戒火也军旅修火禁大众所聚尤宜致谨故也屋诛谓不杀于市而诛于甸师氏屋舍之中所谓刑于隠者不令众庶见也则王之同族及有爵之刑也竁为圹以埋其尸也明竁盖掲其罪于竁上若明刑明梏焉或曰屋诛屋幽深如竁盖土室之中司烜氏以火为明而后行诛故曰明竁以掌火也亦通
　　条狼氏掌执鞭以趋辟王出入则八人夹道公则六人侯伯则四人子男则二人凡誓执鞭以趋于前且命之誓仆右曰杀誓驭曰车轘誓大夫曰敢不闗鞭五百誓师曰三百誓邦之太史曰杀誓小史曰墨
　　释曰执鞭所以为威趋辟走以辟除行人使之避尊者也王出入则用条狼八人趋呼使避公侯伯子男皆有之卿大夫不用者君道也誓者君将行命条狼氏执鞭以誓于众君行贵严肃也君登车执鞭趋前君命之誓仆右骖乗者誓曰杀言不谨则杀罪也其次则驭车者誓之曰不谨则车裂之其所有事也大夫谓戎右节服氏皆以大夫之服盖以从王非真大夫也闗者严谨之意敢不严谨则鞭五百也师者君行师从人众也故誓之曰敢不奉纪律鞭三百也君行则太史小史从故誓太史曰杀小史曰墨者以太史知天时君之行止皆系于太史也故谨重如此然誓虽曰自近而逺然王行则八人夹王车曰誓则同时誓而后行也誓之词非实也言此以肃之耳
　　脩闾氏掌比国中宿互者与其国粥而比其追胥者而赏罚之禁径逾者与以兵革趋行者与驰骋于国中者邦有故则令守其闾互惟执节者不几【粥音育】
　　释曰闾有闾胥矣又设修闾之官以守闾门宿有止宿之屋有行马之互有击柝之修闾氏掌比校此三者粥养也国所游养谓羡卒也追逐冦也胥伺盗惟田与追胥竭作则正卒羡卒偕行修闾氏比之欲其偕出也其不出者罚之能擒捕有功者赏之径逾行不由正道逾越垣墙者持兵被甲而趋走者跃马驾车驰骋于国中者皆不遵法度及惑众也故皆禁之国有兵丧之故则令守其闾互以备不虞也执节者辅命而行不待几察也
　　冥氏掌设弧张为阱擭以攻猛兽以灵鼔敺之若得其兽则献其皮革齿须备
　　释曰弧张机弩置罦之属阱坑坎也擭机于坎也灵鼔六面鼔也鼔之使惊阱擭也须者额之须备者谓爪也攻猛兽者既为民除害又资其物以利用也
　　庶氏掌除毒蛊以攻说禬之嘉草攻之凡敺蛊则令之比之【蛊音古禬音溃】
