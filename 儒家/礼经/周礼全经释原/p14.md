<!-- { "loadSidebar": true } -->
　　叶氏曰宫正宫伯掌王宫者也在王宫者百官府各有版士庶子亦有版官府有次舍士庶子亦有次舍宫正则掌其戒令紏禁比百官府之众寡宫伯则掌其教令秩序而授士庶子之职事此皆郎卫也太仆司虎贲所掌乃兵卫也盖天子之卫有二而其别有四卿大夫士之官吏在宫中而直宿者宫正掌之卿大夫士之庶子在宫中而入衞者宫伯掌之眂朝则司士正其仪大事则诸子掌其政此居守环列之卫也王眂朝则前正位而退王出入则自左驭而前驱眂朝则在路门之左太仆掌之而小臣御仆属焉此仆从侍御之卫也虎士八百人先后王趋以卒伍眡朝则在路门之右虎贲氏掌之而旅贲氏属焉此奔趋先后之卫也居虎门之左使其属率四夷之各以其兵服守王门之外师氏掌之帅四翟之使服其邦之服执其邦之兵以守王宫司掌之此周防楗闭之卫也宿卫之别四而郎卫兵卫二者常相聨属焉然而居守环列之卫天子所恃以为腹心者也居王之左右前后则其地密备王之顾问应对则其任専是必稽其功绪而紏其徳行防其什伍而教之道艺所以劝之使为善也辨其内外几其出入去其滛怠竒衺所以警之使不为恶也均其稍食防其行事使无阙禄废职则居王所者孰非徳行道艺之选哉士庶子之在版者皆卿大夫士之子弟有诸子以考之成材者有司乐以合之宫伯惟均其秩叙颁衣裘掌诛赏而已则在八次八舍之列者孰非端人正士哉









　　周礼全经释原卷二
<经部,礼类,周礼之属,周礼全经释原>
　　钦定四库全书
　　周礼全经释原卷三
　　明　柯尚迁　撰
　　天官下
　　膳夫掌王之食饮膳羞以养王及后世子凡王之馈食用六谷膳用六牲饮用六清羞用百有二十品珍用八物酱用百有二十罋【食音嗣】
　　释曰人君以一身为天下万姓之主宗庙社稷之所关饮食其大本也故膳夫次宫伯食饭也饮酒浆也膳牲肉也羞有滋味者凡养之具大畧有四者后配王以治内也世子天下之本也故用其养王者以养之进食于尊者曰馈此馈之盛者王举之馔也六谷稻黍稷粱麦苽六牲马牛羊豕犬鸡六清水浆醴凉酱酏也羞出于牲及禽兽以备滋味谓之庶羞也八珍谓淳熬淳母炮豚炮牂捣珍渍熬肝膋也酱醯醢也王举则醢人共醢六十罋以五韲七醢七葅三臡实之醯人共虀葅醢物六十罋
　　王日一举鼎十有二物皆有爼以乐侑食膳夫授祭品甞食王乃食卒食以乐彻于造王齐日三举大丧则不举大荒则不举大札则不举天地有烖则不举邦有大故则不举【札侧八反齐侧皆反】
　　释曰杀牲盛馔曰举王日一举以朝食也后与王同庖鼎十有二牢鼎九陪鼎三物谓牢鼎之实亦九爼侑劝也王之食也以礼其侑食也以乐礼乐所以养之也王将食必祭膳夫授所祭之物品甞食者毎物皆甞之王乃食故物必祭思报始也品必甞谨于防也膳夫行之就养有方也卒食食毕也彻收也造故处也彻食必以乐和其终也夫人之养也心志和而后气体从焉食饮膳羞所以养气体也侑彻以乐所以和平其心而助气体之养也齐谓散斋致斋也斋必变食致洁其气体去酒去荤以致精明之至也斋时加二举谓三食皆变常食非杀牲盛馔之谓也大丧死亡也大荒防年也大札疫疠也大烖日月晦蚀为天烖山川崩动为地烖大故防戎也凡此皆不举以自贬损也所谓忧以天下也
　　王燕食则奉膳赞祭凡王祭祀宾客食则彻王之胙爼凡王之稍事设荐脯醢王燕饮酒则为献主【胙音祚】释曰燕食谓日中与夕食也奉进也赞助也燕食不如朝举之盛故不预整列而膳夫奉之不先授祭物而膳夫赞之祭余谓之胙胙爼祭余之爼也祭祀则有尸酢王之爼宾客则有祭先之爼膳夫既授祭及卒食又彻胙爼重祭故也稍事小事而饮酒稍则礼之畧也故设荐脯醢而已脯醢腊人醢人所共者特设之荐之而已余则使其属焉燕谓王燕羣臣嘉宾也主人当献宾则膳夫代王为主以君不敌臣也杨子曰礼受爵于君前则降而再拜燕所以待羣臣嘉宾也而使之有升降揖逊之劳是以犬马畜之矣故以膳夫为主而王不自献焉此孟子所谓养君子之道也
　　掌后及世子之膳羞凡肉脩之颁赐皆掌之凡祭祀之致福者受而膳之以挚见者亦如之嵗终则防唯王及后世子之膳不防
　　释曰上言奉王之膳羞此言掌后世子之膳羞故膳夫之于后世子也亦主其馔之数不馈之耳肉加姜桂鍜治曰脩无姜桂以盐干之曰脯王以肉脩颁赐羣臣亦膳夫掌之也致福者诸臣祭祀致胙于王谓之致福膳夫受以共王膳卿大夫士以羔鴈雉为挚见者亦受之以给王膳是故养后世子颁赐羣臣膳夫主其出致胙受挚膳夫主其入膳夫者饮食之概量也防计也谓计度多少也嵗终则防者谓颁赐羣臣燕饮宾客防其出致福与挚防其入其他皆防之是无所不防矣惟王及后世子之膳不防者当享天下之养岂可使有司限制之耶然惟王后世子一身而已其余皆防也后世不考嵗终则防之文而曰凡王后世子之侈用皆不防是荡然无纪也是故观王后世子不防之文可以见至尊制灋之礼观嵗终则防之文可以见有司守灋之义
　　庖人掌共六畜六兽六禽辨其名物凡其死生鱻薧之物以共王之膳与其荐羞之物及后世子之膳羞共祭祀之好羞共丧纪之庶羞宾客之禽献【鱻音鲜薧音稿】
　　释曰庖掌庖厨者六畜即六牲养之曰畜用之曰牲六兽麋鹿狼麕野豕兎也六禽鴈鹑雉鸠鸽鷃也凡鸟未孕曰禽辨其名物者凡畜禽兽皆有名号物色故皆辨之凡计数也鱻生肉也薧干肉也备品物曰荐荐羞者羞出于牲非常御之物时乎荐进也膳羞者常羞也好羞非常之物礼器曰四海九州之美物莫不咸在示尽物也王氏曰若文王之菖蒲曽晢之羊先王先后平生所好者祭祀因而脩之事死如事生之心也故曰好羞丧纪丧中之祭虞祔之属庶众也宾客禽献燕飨好赐所用之禽献谓献禽于宾客
　　凡令禽献以灋受之其出入亦如之凡用禽献春行羔豚膳膏香夏行腒鱐膳膏臊秋行犊麛膳膏腥冬行鱻羽膳膏羶岁终则防唯王及后之膳禽不防【腒音渠鱐音搜臊音骚麛音迷羶书然反】
　　释曰令令兽人也灋受之必书其所献之物与其数也出谓出以授宾入谓入以待用出入有定式依而授之用禽谓煎和之以献王行犹用也羔豚羊豕之小者方春而肥牛脂曰膏香腒干雉鱐干鱼夏物易腐用干犬脂曰膏臊犊麛秋肥鸡脂曰膏腥鱻羽飞潜之物冬肥羊脂曰膏羶如春宜食羔豚则煎之以牛膏夏宜食腒鱐则煎之以犬膏秋宜食犊麛则和之以鸡膏冬宜食鱻羽则和之以羊膏王者之养必顺其节煎和之味各有所宜此庖人献禽之灋也王氏曰膳夫云王及后世子之膳不防庖人只不防王及后是世子之膳禽则防矣曰膳常礼也膳禽非常礼也不防者所以重其为天下之本防者所以正其为天下之本也唯王及后之服不防是世子之服则防也防其禽则无禽荒之失防其酒则无酒荒之失防其服则无好洁其衣服之失矣周公之待世子所以杜其奢侈之心如此
　　内饔掌王及后世子膳羞之割亨煎和之事辨体名肉物辨百品味之物王举则陈其鼎爼以牲体实之选百羞酱物珍物以俟馈共后及世子之膳羞【亨普庚反】
　　释曰饔调和热食也割肆解肉也亨煮也煎和则济以五味调和之体名谓脊肩臂臑之属肉物谓殽胾燔炙之属百品味庶羞之属言百者举成数也陈设也取于镬以实鼎取于鼎以实爼百羞庶羞百二十也酱物二十罋也珍物八珍也凡此内饔先进食之时选择其中御者以俟膳夫之馈王也后世子不言馈只共之者杀于王也
　　辨腥臊羶香之不可食者牛夜鸣则庮羊泠毛而毳羶犬赤股而躁臊鸟皫色而沙鸣貍豕盲眡而交睫腥马黒脊而般臂蝼【庮音由泠音零毳昌锐反皫芳表反貍音郁睫音接般音班】
　　释曰内饔辨腥臊羶香之物可食者则共之不可食者则去之凡以谨于奉至尊也则隂阳偏胜之气不能干而四体頼以安矣牛之夜鸣者其肉必庮臭羊之毛本稀泠而毛端毳结者其肉羶气犬股里无毛谓之赤股而狂躁其肉虽臊而不可食皫色变而无润泽也沙嘶也鸣声细而踈散则气郁塞而不泄其臭恶矣盲有目而视不明交睫目睫毛交也豕如此其肉必腥腥读为星肉中生小息肉如米者也般臂前胫毛班也蝼蛄也马黒脊而文班旋则其臭如蝼蛄不可食矣此皆腥臊羶香之不可食者故内饔辨之古人色恶不食臭恶不食所以养其志气者必以正也
　　凡宗庙之祭祀掌割亨之事凡燕饮食亦如之凡掌共羞脩刑膴胖骨鱐以待共膳凡王之好赐肉脩则饔人共之【膴火姑反胖普半反好去声】
　　释曰凡宗庙祭祀时祭月祭皆在其中云割亨不言煎和者煎和所以致味鬼神不贵防味故也掌共共当为具羞庶羞也脩鍜脯也刑铏也膴防肉大脔所以祭也胖半体骨体之连骨者鱐干鱼以待珍膳好赐王所善而赐之饔人内饔之属盖言掌共则内饔自掌以待共膳饔人共之则别有掌者以待
　　外饔掌外祭祀之割亨共其脯脩刑膴陈其鼎俎实之牲体鱼腊凡賔客之飱饔飨食之事亦如之邦飨耆老孤子则掌其割亨之事飨士庶子亦如之师役则掌共其献赐脯肉之事凡小丧纪陈其鼎俎而实之【食音嗣】释曰外祭祀谓天地四望山川社稷外神皆掌其割亨兼言鱼腊以羣小祀不用牲也飱客始至之礼饔既将币之礼飨以酒为主食以饭为主行人所谓飨礼九献食礼九举是也皆外饔陈之飨耆老有国老有庶老礼有三老焉有五更焉天下有无父矣欲为人子不可得也无兄矣欲为人弟不可得也是以父事三老所以教天下之为人子者也兄事五更所以教天下之为人弟者也孤子死王事者之子也士庶子卫王宫者亦皆有飨食之礼师役出师征伐及廵守田役也献以饮之赐以予之脯肉以劳之诗有出车杕杜此劳师役之词也小丧死王事者及有功者与大夫以下之丧亦有奠祭于王之礼故外饔陈鼎俎而实之
　　亨人掌共鼎镬以给水火之齐职外内饔之爨亨煑辨膳羞之物祭祀共太羮铏羮宾客亦如之【齐才细反】
　　释曰亨人主给水火为外内饔亨煑者镬所以煑之鼎所以和之齐水火适均之节膳羞之物亨人辨之以其职调亨之节也祭祀飨宾皆有太铏亨人共之刘氏曰六牲之肉汁不和以味者谓之太牛则用藿羊用苦豕用薇而用陪鼎调以五味盛于铏器谓之铏孝子爱于亲以徳不以味也故其祭也始不忘乎古所以追崇其徳也终必备物所以竭其诚也
　　甸师掌帅其属而耕耨王借以时入之以共齍盛【耨乃豆反齍音资】
　　释曰甸师主借田者以其共野物给薪蒸茅萧给亨人之用者故次之其属府史胥徒也耨耘耔也天子祭田谓之借以其借民力治之也王以孟春耕帝借天子三推三公五推诸侯九推庶人终于千畆即徒三百人也以时入之者麦则夏熟黍稷秋熟送入地官神仓六谷曰粢在器曰盛粢稷谷者六谷稷为长是以名云　刘氏曰圣人贵为天子富有四海非于祭祀不能备物而必躬耕以共粢盛者事亲圣人之志也道为人之所尊富贵皆外物也岂足以夺其志哉必躬身为之使天下知所以事其亲焉夫志遂于已而诚及于先者孝子之能事也又况使天下孝于其亲此圣人所以务为百政之先而竭其诚尽其礼者也
