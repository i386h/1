<!-- { "loadSidebar": true } -->
　　中军以鼙令鼓鼓人皆三鼓司马振铎羣吏作旗车徒皆作鼓行鸣镯车徒皆行及表乃止三鼓摝铎羣吏旗车徒皆坐【摝音鹿】
　　释曰中军中军之将也天子六军三军居一偏皆自有中军也羣吏既听誓各复其部曲中军之将令鼓以鼙者旅帅执鼙也鼓人者军将也三鼔以作士众之气也司马两司马也振铎以作众羣吏皆植所建之旗物车徒之坐而听誓者皆起军将击鼓以行之伍长鸣镯以节之车徒皆行自后表前至第二表而止也摝铎者掩上振之为摝所以止行息气也羣吏闻铎皆仆其旗车徒皆坐者止行而息气也
　　又三鼓振铎作旗车徒皆作鼓进鸣镯车骤徒趋及表乃止坐作如初乃鼓车驰徒走及表乃止
　　释曰又三鼓振铎令作旗作车徒也鼓趋而进则车骤徒趋者赴敌尚疾之渐也骤谓聚足而进趋则走之肃也及表乃止自第二表至前第三表也坐作如初者又坐又作摝铎振铎弊旗作旗也乃鼓者又击鼓令车驰徒走者驰谓决围而去走则速也此言勇于赴敌也及表乃止者自第三表至前表也
　　鼓戒三阕车三发徒三刺乃鼓退鸣铙且郤及表乃止坐作如初【闗苦舌反郤起畧反】
　　释曰鼔声止谓之阕鼓戒者声鼓以戒攻敌也鼓一阕车一发徒一刺及三而止以象服敌成于三之意也武王之誓徒曰不愆于六步七步乃止齐焉誓车曰不愆于四伐五伐乃止齐焉此车徒之节也乃鼔退者谓南表军吏及士卒回身向北从南而始也军退卒长鸣铙以止鼓及表乃止退自前表至后表也坐作如初习战之礼出入一也曰及表乃止凡四段三进一退也每段皆有作行止坐独第三段无坐者此乃攻敌之时也自后表至第二表曰车徒皆行自第二表至第三表曰车骤徒趋自第三表至第四表曰车驰徒走此其疾徐之节也进则每进一表退则自前表至后表此疏数之节也
　　遂以狩田以旌为左右和之门羣吏各帅其车徒以叙和出左右陈车徒有司平之旗居卒闲以分地前后有屯百步有司巡其前后险野人为主易野车为主释曰冬田为狩言守取之无所择也军门曰和今谓之垒门立两旌以为之名旌门曰和师克在和故也以叙和出以次序出和门也左右陈车徒或出而左或出而右也有司平之乡师居门正其出入行列也旗车吏所载也分地调其部曲疏数也车徒前后异屯相去百步也车徒毕出和门乡师又巡其行列使不紊也险野山阜险阻则步卒居前原野平夷则以兵车居前春秋昭八年搜干红谷梁传曰刈兰以为防置旜以为辕门以葛覆质以为流旁握御轚者不得入左者之左右者之右然后焚而射焉右者战不出顷田不出防是其事也　陈氏曰古者用兵险野人为主易野车为主则险野非不用车而主于人易野非不用人而主于车动则足以冲突止则足以营卫将卒有所芘兵械衣裘有所赍诗云君子所依小人所腓则车之为利大矣昔周伐郑为鱼丽之阵先偏后伍伍承弥缝偏则车也伍则人也伍从其偏也先车足以当敌后人足以待变则古者车战之灋畧可知也或者谓晋人以什共车必克房琯以车战取败遂以为用车不若用人与骑之愈是不知古者教民以射御为艺君子以射御为能孔子曰吾执御乎执射乎诗称大叔之多才则曰叔善射忌又良御忌古人相率以射御如此则登车而不能御骖乗而不能射者鲜矣房琯之用车有是人乎不然巫臣教吴以乗车而胜于楚何也
　　既陈乃设驱逆之车有司表貉于陈前
　　释曰驱谓驱禽使前趋获也逆谓逆还之不得令走出围也驱用驱车逆用逆车此田仆之所设也表貉之祭皆如振旅
　　中军以鼙令鼓鼓人皆三鼓羣司马振铎车徒皆作遂鼔行徒衔枚而进大兽公之小兽私之获者取左耳及所鼓皆駴车徒皆噪徒乃致禽馌兽于郊入兽禽以享烝
　　释曰此言往狩田也师帅先击鼙以令鼔执鼔之人皆三鼓之必以三者节制之度也羣司马众两司马公司马也枚如箸衔之有繣结项中以止语为相疑惑也下文有衔枚氏大兽输之于公小禽以自畀也诗云言私其豵献豜于公获得也得禽兽者取左耳当以计功也及所田所当止之处也疾雷击鼔曰駴车徒皆噪者天子诸侯搜兽有常至其常所吏士鼓噪象攻敌尅胜而喜也噪哗也徒乃冬田主用徒物多众得取至是而止凡田春用火夏用车秋用罗非不用徒也特所主者有异耳致禽馌兽于郊聚所获禽因以祭四方之神于郊又取禽以入献先王以为烝之祭也烝冬祭名
　　李氏曰兵者不祥之器不得已而用之若无故而习是习杀人也非示天下以不复用兵之意也故用春搜夏苗秋狝冬狩而教焉鸟兽鱼鳖皆函血气若无故而杀之是暴殄天物也作禽荒也故因祭社享礿祀祊享烝而行焉明非好兵也为田猎也非好田猎也为祭祀也外以彰事神之礼内以作不虞之备圣人之动其顺如此不足为后世灋乎春秋发微云禽兽多则五谷伤不可不捕故因田以捕之上以供祭祀之鲜下以除稼穑之害故田必以时杀必由礼田不以时谓之荒杀不由礼谓之暴惟荒也妨于农惟暴也殄于物圣人之深戒也
　　及师大合军以行禁令以救无辜伐有罪若大师则掌其戒令涖大卜帅执事涖衅主及军器及致大常比军众诛后至者
　　释曰及师者谓平时教其民知上下之分行阵之灋及王巡守若防同司马起师大合六军之众以行所以威天下行其政事禁令也民既教戒军旅既备诸侯苟有无罪而被虐者救之有罪而不服教者伐之王氏曰仁者爱人故恶人之害之也义者循理故
　　恶人之乱之也以其爱人循理故以救无辜为先以其恶人之害故以伐有罪为后盖师以安民为先故也大师者王亲出师征伐也涖临也临大卜卜出师吉凶也戒令行军之约束也主谓社主及迁庙之主军器鼓铎之属凡师既授甲迎主于庙及社祝奉以从杀牲以血涂主及军器皆神之致聚众也比军众校其军数及齐一之也王亲御六军则司马用王之太常致众而校数之太常既建而后至者诛之
　　及战巡陈眡事而赏罚若师有功则左执律右秉钺以先恺乐献于社若师不功则厌而奉主车王吊劳士庶子则相【厌于渉反】
　　释曰司马当战对阵之时巡军阵眡其战功之事知其有功无功而行赏罚也师有功胜也司马则左执律以听军声右秉钺以为将威也先犹道也兵乐曰恺献于社献功于社也司马灋曰得意则恺歌示喜也厌谓厌冠丧服也战而败则丧服示戚也奉主车获本也送主归于庙与社也战败士庶子必有死与伤者王亲吊其死者而间劳其伤者皆司马相其礼也
　　大役与虑事属其植受其要以待攷而赏诛大防同则帅士庶子而掌其政令若大射则合诸侯之六耦大祭祀飨食羞牲鱼授其祭大丧平士大夫丧祭奉诏马牲释曰大役筑城邑之类植部曲将吏如宋城传曰华元为植是也要簿书也大司马于大役与虑事欲知其事之可否属其植则欲知其人之多寡受其要则欲知其功之等差事成而攷之以行赏罚也士谓国子之已命者庶子国子之未命者诸子职云防同宾客作羣子从从王也司马帅之大射王祭射于射宫以选贤也王射三侯以诸侯为六耦羞牲鱼牲与鱼也羞进之也受其祭谓受尸宾以祭也大祭祀与大飨食大司马主进牲鱼与受祭也平一其服也司马主平一士大夫之丧服祭丧之祭也王丧以马祭者盖遣奠也奉犹送也送而至墓告而藏之也
　　叶氏曰大司马制六军则兵属大司马矣至于军旅大事则五官预有事焉盖古者寓兵于农寓将于卿命卿为将此有事之时也无事而统兵亦不专属之司马使兵无专将将无专权也观周人制兵之灋国子宿卫之士则属之冡宰虎贲宿卫之兵则属之司马师保四翟之既属之地官又属之秋官至如国有大事国子游倅虽属于地官之诸子而又弗征于司马其卫兵之权散出可知也乡遂之民皆军也则属之司徒四时之田皆兵也则属之司马闾师地官之属军旅之戒则受灋于司马至如乡师帅民徒而致政令受役要可也而必攷辟于司空其畿兵之权散出可知也盖古者兵制自卫民之外六军之制皆寓兵于农本无兵之可统寓将于卿本无将之可名又况兵权散出不属一人有事调兵则天子遣使一牙璋发之其权又专属于天子是以兵满中外而居然若无迨及数世司马世官爰以命氏驯至诸侯更覇列国专征世卿帅师大夫藏甲孔子作春秋凡书帅师议权臣也聚民为兵则兵安得而不惰聚兵而专将则将焉得而不骄此其为患也乆矣唐人府兵号为得井田大意然井田寓兵于农府兵寓农于兵其意已异而况兵有定额将有定员更畨再世安能无将骄卒惰之患府兵且尔况不为府兵者哉
　　小司马之职掌【郑曰此下字脱防札烂文阙汉兴求之不得遂无识其数者】凡小祭祀防同飨射师田丧纪掌其事如大司马之灋【阙文】军司马【阙　此乃属官之首其所职大且要矣其缺而不能补可惜哉】
　　舆司马【阙　此掌出兵车战也此亦有职今缺愚意大司马春搜夏苗阵灋或在此二官欤】行司马【阙】
　　何氏曰先王制礼道民吉凶嘉宾之礼达于天下乆矣而军礼独藏于司马周礼于庶官职掌纎悉毕具而小司马之职文不可攷军司马舆司马行司马徒有其名得非军灋尚宻而藏其用耶今武经有司马灋杂以穰苴之说其书文古而意深亦载九伐之灋中间有格言安知非古之遗文而兵家者流附以用兵之权畧欤【按穰苴独推演九伐之灋耳若班固井田出兵之制则诚古司马遗文而诸侯之制度则王制亦颇备焉】
　　司勲掌六乡赏地之灋以等其功王功曰勲国功曰功民功曰庸事功曰劳治功曰力战功曰多
　　释曰赏地即赏田也载师职曰以赏田任逺郊之地逺郊在六乡之内故言六乡赏地之灋等犹差也功有大小则赏有差等大功勲则封国矣赏地谓民功以下也王谓有天下者有安定天下之大功则谓之曰勲诸侯有一国者能安定一国之业则谓之曰功国以民为本君为民而立能造福万民民安则国安矣故民功次之谓之庸者平常之中功徳着焉事功者治事之功处人之所难处为人之所不能为则可谓有劳効矣治功则整齐庶政治理著绩者也不谓之有力于职业乎至于克敌取胜首虏多效亦不可无赏也然止曰多而已不以之为尚也故居末焉郑氏曰王功之勲辅成王业若周公国功之功保全国家若伊尹民功之庸灋施于民若后稷事功曰劳以劳定国若禹治功曰力制灋成治若臯陶战功曰多尅敌出竒若韩信陈平今按功必至如此则非司勲赏地所掌矣故大功司勲藏其贰其次功能赏地者司勲等其功而赏之
　　凡有功者铭书于王之大常祭于大烝司勲诏之大功司勲藏其贰
　　释曰大功谓王功国功二者之功固不以地赏之也必锡之山川土田附庸然后铭书其功于王之大常使与日月同其光冬祭先王之时亦与祭于庙使与先王同其荣君牙曰厥有成绩纪于大常盘庚曰兹予大享于先王尔祖其从与享之是也司勲诏之有此大功非司勲所能等差之特于旌功之时司勲诏告之而已又凡大功成绩藏于天【原阙】



<经部,礼类,周礼之属,周礼全经释原,卷九>
<经部,礼类,周礼之属,周礼全经释原,卷九>



　　天文辰为马书为龙精月有大火则浴其种是与马同气物莫能两大禁再者为伤马与　按原训再无义例禁恐伤马非圣人之政者民生之本不可禁也原当是平原牧马之处禁桑于原者恐害马刍欤然未知是否
