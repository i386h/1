<!-- { "loadSidebar": true } -->
　　原曰大矣哉圣人以度教节之意乎盖凡人耳之好声目之好色鼻之好臭口之好味苟穷其欲虽匹夫而拟万乘或未足以厌其心也是圣王既以五仪之命等在位之人又以乡遂之秩行民俗之内使之比长少别于齐民其宫室衣服饮食賔客闾胥不得以胜族师而族师又不得以过党正司徒又以仪等辨之不使逾越而辨施舍又严于贵贱之等是故无德而富则秩不加有德而贫则禄必益故虽有千金之资惟无德则与下户为伍宫室不得侈而衣服不能华则饱食之余无所用温暖之外无所求柰之何不率德厉行以聴人之旌举哉故乡遂之灋行仪等之辨严所以正人心美风俗行教化之大机也
　　十曰以世事教能则民不失职十有一曰以贤制爵则民慎德十有二曰以庸制禄则民兴功
　　释曰郑氏曰世事世习其事犹管仲云士农工商各专其业少而习焉其心安焉不见异物而迁焉是也愚谓世事世间才艺之事乡遂治事之吏皆学世事而有能者使随所长而任职则可谓使能而令之不失职矣贤有德行者爵位也乡民之中有德行者进以爵秩是以贤制爵也则民孰不勉而脩德哉禄以酬功乡吏尽心于庶职以功而诏禄则莫不勉于兴功而尽职矣二者尊贤使能之事司徒掌教之大权也
　　原曰舜命契为司徒教以五典而周礼十二教不及五典何也曰五典言其理十二教施其事是故教敬则亲矣教让则序矣教亲则别矣辨等则义矣教安则信矣五典虽举其要孰若司徒所教措之于事周详曲折各得其条理哉夫教之道广矣大矣先德礼而后刑政教和教中者所以师其进德也教恤教节者所以作其忧勤也制爵制禄者所以励其激劝也孰非所以扶植五教本乎事而纳之于道也乎故观十二教之目则古人所以为教之事可知矣固无待于补也
　　颁职事十有二于邦国都鄙使以登万民一曰稼穑二曰树蓺三曰作材四曰阜蕃五曰饬材六曰通财七曰化材八曰敛材九曰生财十曰学艺十有一曰世事十有二曰服事
　　释曰颁职本在县灋之下今以司徒大政所在故移于此颁布也登载也布万民之职事而载于籍焉稼穑即三农生九糓也树艺即园圃毓草木也作材即虞衡也阜蕃即薮牧也饬材即百工也通财即商贾也化材即嫔妇也生财随宜以为生固不专于转移执事也太宰分职而司徒颁之乃见施行之实也九职之外又有学艺谓有道艺如礼乐书数之类致用于事功之实也世事如农圃医卜祝史之事艺之小者所谓世事教能是也今欲补内六记即学艺是也外六记即世事是也服事给公家之役如府史胥徒之类是也故九职定其本十二职举其繁天下之人虽多岂出于十二职之外哉无职则为浮民游手圣王不容者也
　　原曰天下之治在于民有职天下之乱在于民无职故太宰分职矣必司徒颁之乃得其所也由是而司空均职乡遂施职闾师任职凡治民之官罔不以民职为事诚以民之为生皆上所以与之一技能之防一动作之末上皆为之区处至于一德可称一能可取必使之待用而不遗民之父母其信然矣后世非惟不为民分田制产以为生且民职不分服田畆者征科百出而敛之若雠民遂厌农畆而不事至无以为生乃浮巧逐末任其自生为僧为道为杂技者半农人焉而上不之恤驯致大乱何莫而非不颁民职之故哉
　　以荒政十有二聚万民一曰散利二曰薄征三曰缓刑四曰弛力五曰舍禁六曰去讥七曰眚礼八曰杀哀九曰蕃乐十曰多昏十有一曰索鬼神十有二曰除盗贼【弛施氏反舍音舍去上声音省杀所界反蕃方表反】
　　释曰施十二教教之颁十二职养之民得其所矣防灾之变不可不防也故以荒政继焉散利发仓廪以赈贷之薄征减其赋税也缓刑省其刑罚也弛力寛其力役也舍禁山林川泽之利令民不时取之也去讥关市之上非惟不征虽讥察亦去之也眚礼凡吉礼及賔客之奉皆省之防荒杀礼也杀哀防礼葬祭不求备也蕃息也止息音乐饮酒不乐也多昏不备礼许嫁娶也鬼神能助隂阳为水旱札瘥者必索而祭之盗贼之起由于防荒故尽心荒政则盗贼自除矣
　　原曰水旱尧汤不能免故圣君贤相既修德行政调和隂阳无所不用其至矣而司徒亲民之官复以荒政为首务何也盖不恃吾有德足以格天而恃吾修政足以应天如子之于父母能保其不怒哉要在起敬起孝而底豫之也故修政所以修德也然十二荒政以散利为先利不散则民不聚虽有礼蕃乐杀哀多昏之举行未必有实惠及民也然利苟不备于平时则临事将何所散哉周人为荒政之备者详矣旅师泉府积三粟与敛不售者平颁兴积而賖贷之遗人掌县都委积以待防荒仓人掌粟入之藏以待防荒而颁之盖以三年耕而余一年之食九年耕而余三年之食是以天不能灾而人不能害者以备先具也不知乎此而欲修德以应天也不亦迂乎
　　以保息六养万民一曰慈幼二曰养老三曰振穷四曰恤贫五曰寛疾六曰安富
　　释曰保安也息生也谓保安其民使之蕃息也丘氏曰救荒之政如攻疗保息之政如调理幼者慈爱之如产子三人与之母二人与之饩是也老者养赡之如七十者赐以粟八十以上者赐以帛是也鳏寡孤独皆天民之穷者必有以振救之饥寒匮乏贫不能自存者必有以赒给之疾病者寛其力役使得保其性命家富者平其赋役书其勤敏使保其常产而不侵削之行此六者则民皆得其所矣
　　原曰歳饥民困灾变不虞民欲自食其力而不可得者先王为救荒之政可也至于平时为生宜自力也复为是保息之政何哉盖民之困穷固由于防荒亦有不防荒而困穷者则幼者资人以生老者资人以养穷者无所控诉贫者不能自给疾者废于天刑皆不可无保安之政也诗云哿矣富人哀此防独先王既有荒政聚之于灾变之日又有保息养之于无事之时真所谓如保赤子父母天下之心也
　　以本俗六安万民一曰宫室二曰族坟墓三曰聨兄弟四曰聨师儒五曰聨朋友六曰同衣服【与美同】
　　释曰本俗者使民风习俗不离于本奢侈相矜强弱相胜皆离本者也民不安原于俗之偷弊故本俗所以安万民也朴而不壊华而不僣谓之乡遂比居之灋以闾巷之形画图使贵贱有等华朴得宜则相帅以安分矣族犹类也类其坟墓使祖祢体魄不遗则莫不敬宗重逺而相帅以孝敬矣聨合也使之有次序不相凌也兄弟手足之爱易于暌违聨之使情义相得则莫不相帅而逊弟矣师儒有道德者聨之使先觉觉后觉则莫不向学而尊道贵德矣同师曰朋同志曰友聨之使合志同方营道同术则莫不相帅相让以敦信谊矣衣者身之章也等级由之以分同之使制度有常上下有等则莫敢诡异而僣越矣诚能行此六者则文质彬彬泰和之气象也太宰九两有宗族师儒朋友则天下之治必以道德孝弟为先也可见
　　原曰古人有言上行下效谓之风众心安定谓之俗风俗之臧否天下治忽随之周公有见为治之大原故立本俗之灋于司徒诚以俗不正则民不安故宫室以安其生族坟墓以安其死聨兄弟以安其情聨师儒以安其教聨朋友以安其业同衣服以安其分自其生死之安也而孝敬之俗兴矣自其情分之安也而逊让之俗兴矣自其师友之安也而道义之俗兴矣三者之俗兴则不赏而劝不怒而威迁善逺罪有不知谁之为者有不在于本俗之六事也哉
　　正月之吉始和布教于邦国都鄙乃县教象之灋于象魏使万民观教象浃日而敛之
　　释曰正月阳和始布之时县教象之灋于雉门之两观政教之始也布教谓颁布教灋之文书县教象谓以教灋画之于板而县之也邦王畿国侯国也都鄙王畿侯国皆有之司徒之教通于天下者也
　　乃施教灋于邦国都鄙使之各以教其所治民令五家为比使之相保五比为闾使之相受四闾为旌使之相葬五族为党使之相救五党为州使之相赒五州为乡使之相賔
　　释曰施教灋即乡灋也王畿侯国都鄙之君长各使其乡官行教灋故曰使之各以教其所治五家则号为比比次之义善恶纎防必知使相保任不得为恶二十五家则号为闾左右为之门以稽出入同巷而居良者使相容受恶者毋得相隠百家则号为族有同宗合族之义一家或有丧众共助之故曰相葬五百家则号为党有相党援之意故患难则合力救援二千五百家则为之州州之言周也有无相通赒其匮乏万二千五百家为乡乡向也人所向往上令而下从也三歳大比彼有贤能我从而賔之我有贤能彼又来賔我此乡遂不独王畿大国三乡三遂次国二乡二遂小国一乡一遂不成乡遂则为都鄙其教灋皆同
　　原曰天王大一统者也故乡遂之灋军伍之制皆通之天下无不同焉是以司徒施教司空治野司马制军其灋皆同皆曰邦国都鄙也曰然则比闾族党在国中邻里鄼鄙在四郊何也曰国中多君子故教灋依之而立四郊多野人故治野之灋依之而立天下莫不有乡遂莫不有都鄙也是故在司徒以掌其教则有比闾族党州乡之名在司空以掌其野则为邻里鄼鄙县遂之名在司马以掌其兵则为伍两卒旅师军之名均此民也而治灋有三先王恐三者之灋名实相紊也故分其所属而辨其轻重使为治者因其宜而制之国中多君子而教灋重也则当乡之名四郊多野人而治野之灋重也则当遂之名都鄙虽未成乡遂也而比居之制立教之灋田野之事无不同也及用军旅之时司马稽其人数更立伍两卒旅师军之制名虽异而数则同均此民也教灋必行于遂都鄙治野之灋亦行于六乡制军之灋乡遂都鄙均焉是以各有所属而通于天下自其各有所属也而职掌明焉轻重审焉自其通之天下也是以一视而同仁并行而并事焉故匹夫为善于千里之外可得而知也为恶于千里之逺可得而纠也故曰圣人之于天下也一视而同仁笃近而举逺
　　以乡三物教万民而賔兴之一曰六德知仁圣义忠和二曰六行孝友睦婣任恤三曰六艺礼乐射御书数释曰以乡者以上文乡灋也三物德行艺也賔賔礼也兴举也以乡灋之三物教天下之民德不足取之行行不足取其艺有德行则谓之贤有道艺则谓之能乡大夫以乡饮酒之礼举之献贤能之书也德谓道得于心知者明睿毕照仁者博爱无私圣者思能通防义者处事合宜忠者内外如一和者顺适无乖然皆五性之德和者礼之德忠者信之德而圣则兼五者之德也行者以德而见于行事也孝谓善事父母友谓善于兄弟睦谓亲于九族婣谓亲于外亲任谓信于朋友恤谓矜悯孤弱然孝者百行之先五者孝之推也六者之序人生本于父母罔极之恩也故孝居先兄弟与吾同出于亲故友次之九族同出于祖宗故睦次之五服异姓之亲骨肉相聨故婣次之朋友合志同方故任次之邻里乡党相安而居故恤又次之艺者习之于事也礼五礼习熟其仪文度数乐六乐能知其节奏铿锵射以观德御以驰驱书以形天下之文数以计天下之物此六者皆道之所存也故曰道艺
