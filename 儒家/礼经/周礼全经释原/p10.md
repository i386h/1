<!-- { "loadSidebar": true } -->
　　释曰正月孟春之月吉朔日也始和建寅之候阳和始布也夏正纪月三代迭用惟改嵗则夏建寅商建丑周建子所以新民耳目终始万事也后凡言正嵗则建子月朔也嵗终则建亥月终也大抵改嵗则三代不同纪月以正四时则三代一揆商书曰惟元祀十有二月元祀则改嵗以纪年也十有二月是不改月也春秋书春王正月则纯用夏正以纪年不以改嵗系月也故周公独言始和可知矣孔子告顔渊曰行夏之时正春秋之灋示后世不宜以改嵗纪年也布颁布也治治典邦国都鄙兼王畿侯国言之县挂也以今年所行治典之条章画之于板象县于雉门两观之间使有司万民观而灋之体而行之也浃日旬日也敛收也乡遂之民十日而观可遍矣邦国都鄙则正嵗十一月朔既颁行之至于正月则遍于天下矣皆令正月县之此成周颁灋颁朔之制也丘氏曰治象者天垂象圣人则之故阙曰象魏灋曰治象之灋县之有象于上为万民所瞻仰也
　　叶氏曰圣王县灋象魏其爱民深而教之至乎盖圣王未尝以灋令刑罚而强民以必从也惟恐其以愚触罪有愧于作民君师之责是以正嵗既布治灋以示乎近正月皆县之以示乎逺迟之以十日之期欲其观聴之详收之于浃旬之后恐其习读之玩又使遒人以木铎徇之不但已也使乡遂之中乡大夫正月颁灋州长正嵗正月与夫春秋祭社之时属民读灋党正又以孟月及正嵗与夫春秋祭酺之时读灋闾师又以嵗时聚众之时读灋葢视民弥亲者教弥数保民于无疆者其教思亦无穷真如父兄之于子弟耳提面命丁宁告戒惟恐不至果不可帅然后不得已以刑一之正所谓王者之道涵濡煦育纳之于仁夀之域孔子曰道之以德齐之以礼此之谓也
　　乃施典于邦国而建其牧立其监设其参傅其伍陈其殷置其辅【监去声参七南反傅音附】
　　释曰典六典也施典于邦国侯国得以依六典而建官也此典灋则皆自建官言之建立也牧者宗伯曰八命作牧每州各设牧伯以司其州之诸侯曲礼曰九州之长入天子之国曰牧是也监郑氏曰公侯伯子男各监一国愚谓诸侯各治其属国即方伯连帅而谓之监也大功徳升为州牧则称伯焉殷制天子使大夫三人为三监至周使伯为牧不立大夫设参卿也六典三卿者并大宰于司徒并宗伯于司马并司冦于司空左传杜云吾子为司徒夫子为司马孟子为司空则诸侯三卿之制可见王制曰大国三卿二卿命于天子一卿命于其君如齐有天子二守国髙是已伍五大夫也傅附也诸侯之卿当天子之大夫中当其下下当其元士殷众也谓众士犹六官旅下士也王制诸侯上士二十七人中士下士各居其上之三分辅佐助也助成官府之事府史胥徒是也灋立矣乃建官以行之曰立曰设曰傅曰陈曰置皆建字之义也
　　乃施则于都鄙而建其长立其两设其伍陈其殷置其辅
　　释曰则八则也典分国事而为六则又分邑事而为八则者典之目长谓王子公卿大夫所食之采地为邑之主或身在王朝而食其赋税也两谓两大夫天子使之治其采邑者也伍下大夫五人也殷辅则视邦国而杀之
　　乃施灋于官府而建其正立其贰设其攷陈其殷置其辅
　　释曰灋八灋也凡官府皆有正如大宰司徒是也贰如小宰小司徒皆中大夫二人主治一官之事攷成也佐成事者乃属之首如宰夫乡遂师肆师士师是也殷则上中下士所谓其属六十人是也凡官府之士皆谓之殷惟六官下士称旅也辅则府史胥徒也典则之辅皆同凡百官府皆有长贰殷辅无是则非官府矣
　　原曰制而用之存乎法推而行之存乎人变而通之存乎权故邦国都鄙官府立而天下之大举矣六典八则八灋制而政之大纲立矣牧监长正与参两贰及伍攷殷辅设而举政之人备矣天下之大圣人以三者之权等之则大小髙卑繁简各得其平矣非圣人心极天下之公而明孰能运天下如此其周且要哉夫德侔天地者为天子六徳为诸侯三徳为大夫下至于乡遂之官莫不各以其徳而制其位又各与之以大小不齐之权大者治要小者治繁圣人固不曰四海一统也天下一人也以天下之权尽收一已以四海之事尽属王朝而天下公侯大夫俱不与之以专命之权固无不可矣然天下之髙者必自下积累之而后至于髙未有空中特然独髙之理泰山髙矣必有邱阜冈峦辅之而后成其大天子必有公侯卿大夫师长而后成其尊有公侯大夫师长矣必有权以授之然后各得其职苟不与之权徒以空名崇之无乃非圣人以天下才治天下事之公心乎此权之所以不可不均也故王朝有六典矣而诸侯亦有六典非僣也天子六典有六卿诸侯六典只三卿天下民事皆同故侯国不得不施六典也六典虽施三卿之下其官皆得自置故曰六命赐官而大夫则非诸侯比也既与之地为都鄙之君乃赐以八则之权得以禄位黜陟其臣民也故曰五命赐则至于官府之吏则在职之人其权各有差等矣后世独有官府之权而赐典赐则絶无焉是非圣人公天下之心也故举天下之权皆收于一人万里之外一命之官无不选授于王朝无乃非先王均权之意欤
　　凡治以典待邦国之治以则待都鄙之治以灋待官府之治以官成待万民之治以礼待宾客之治
　　释曰上言行灋之本此言用灋之要圣人以天下之事尽于典灋则也故建官以行之亦惟循守成灋以待事之至而已固不得作聪明以乱旧章亦不至临事无所据依而此圣人制作之功也故守成之君何为哉亦守先王之灋而已以灋待官府之治者邦国都鄙皆有官府则又典则之本也官成虽在八灋之中官皆为民而立又八灋之本也故特言之礼统言之礼治合于道则为礼又所以秩序和平典灋则者又其本也待賔客之治者有典则则必有交际有交际则必有礼礼无所不在待賔客特其治之一耳原曰天下之人众矣其务繁矣岂一手足所能运动哉不有成灋以待之日亦不足矣故天子以一人主制于上次则诸侯也又次则都鄙之君也而王朝邦国都鄙又皆设官府以总理之故立为典灋则以经之则天下事统之有纲也防之有纪也治灋立矣择人而任之矣大宰清心无为候事之至各举旧章应之未尝作聪明以乱成宪所谓无偏无党王道荡荡者也可以见制作之功矣然官为民而立也苟于民事不有成灋以理之恤其饥寒救其疾苦聫其恩爱而徒以刑灋把持之乌在其为君也又有八成之灋以待之然典灋则与官成固所以整齐于尊卑分守之中外不无賔客之徃来也又制为邦交聘问食飨饮燕之礼则礼乐刑政四达不悖四方上下均齐方正无有偏而不举之处矣此皆出于自然之理固非骋其才智强力而可以压服乎天下也
　　祀五帝则掌百官之誓戒与其具脩前期十日帅执事而卜日遂戒及执事眡涤濯及纳亨賛王牲事及祀之日賛玉币爵之事【眡与视同后仿此涤直歴反濯直角反】
　　释曰上言大宰正职此至賛王命言大宰联职联者合诸职共行五礼之事也其目见小宰诸职皆有联郊祭有分祀有合祀总言祀五帝者合祀也后言旅上帝者分祀也程子曰帝者气之主也有五方五色之异谓之五帝宗伯言昊天上帝者又合而言之非五帝之外又有昊天上帝也祀帝礼之首也故大宰掌百官之誓戒具脩誓戒令也戒斋戒也具谓备具牲帛牢醴之品脩谓洒扫严洁之事此致蠲也前朝十日散斋七日致斋三日也帅执事卜日凡百官有司执祭之事者大宰大宗伯太史帅之而卜日得吉则与大司冦涖戒誓之犯誓则施刑此卜日致戒之事及执事眡涤濯者当向祭之晨执事涤溉祭器大宗伯宿眡之大宰及执事然后视之此省器之事纳亨谓纳牲将告杀君亲牵牲大宰賛助之既杀以授亨人谓之纳亨此省牲之事及祀之日旦明也玉币所以礼神玉爵所以献斋酒执以从王至而授之此賛王行祭献礼之事郊祀之仪亦畧见于此矣
　　祀大神示亦如之享先王亦如之賛玉几玉爵大朝觐防同賛玉币玉献玉几玉爵大丧賛赠玉含玉作大事则戒于百官賛王命【示音祗下同】
　　释曰祀大神示谓旅上帝祭地示也亦如之太牢之礼皆如郊祀享先王宗庙六享也玉几所以依神玉爵所以献神皆大宰賛之天神地示人鬼之礼见大宗伯春见曰朝秋见曰觐时见曰防殷见曰同朝觐防同或言大者五服皆朝之嵗朝者众故谓之大玉币诸侯所以享天子行人云庙中三享是也玉献诸侯所以献国珍币与贡皆合之以玉故谓之玉币玉献也玉几王所依者立而设之所以优尊者玉爵王礼诸侯之酢爵王朝诸侯立依前南面礼之于阼阶上賛者助王授之此四者皆大宰为之赠玉所以送先王行于旣窆之后含玉天子崩以玉含口中行于始崩之时亦助嗣王为之作大事若军旅田役及嘉礼是也大宰尊故不别言只戒百官賛王命而已他职则备言六聨五礼也
　　原曰大宰天子之相臣故其礼亦天子之相礼也上相天子下临百官故百官必聴太宰之誓戒天子必待大宰之賛助以一人而处上下之间其任可谓重矣故六聨五礼皆誓戒百官賛助王命巍然百僚之首身任天下之重故不观其礼何以知其职之尊哉
　　王眡治朝则賛聴治眡四方之聴朝亦如之凡邦之小治则宰聴之待四方賔客之小治
　　释曰此言大宰賛王出治之事眡朝谓临朝也治朝在路门之外天子日朝羣臣聴政之朝也冡宰賛聴治助王平断国事也四方聴朝谓王廵狩四方朝诸侯于方岳以攷制度冡宰亦賛聴朝大政事大典礼王自治之小事则大宰聴决不以烦王也四方賔客小治谓天下诸侯令臣来聘或小诸侯来咨政事亦不烦王冡宰自决之　王恭己南面大治与宰臣平章一人之体也大治与闻助王所不及小治不以烦王者百揆之体也上奉王命次请于冡宰众务各以其职自治之庶僚之体也治各有体观此则君相之职可知矣
　　原曰于賛礼可以见大宰之职尊于賛政愈可以见大宰之任重矣故眂朝聴朝皆以賛王王固必待大宰之賛而后行事乃得其当也小治自决亦欲得当乃可以副王之托也相资以道相与以心故君臣道合鱼水相投斯明良遇而王道成矣
　　嵗终则令百官府各正其治受其防聴其致事而诏王废置三嵗则大计羣吏之治而诛赏之【防音桧】
　　释曰嵗终建亥月终也不言正嵗者以有小宰正嵗率属观大宰治象之灋于天官之府乃颁行天下令各于正月县之故大宰不言正嵗小宰不言正月互相备之义此言大宰考课百官而行诛赏也百官府百司庶府六官皆在也正其治自考其属以正其一年所治之事防大计也受其防则各属以其所防之事致于大宰大宰受之令司防逆羣吏之治而聴其防计以参互考日成以月要考月成以嵗防考嵗成以周知四方之治然后聴其所致之事以告于王诏废置废者退其秩置者进其秩此一嵗之考也及三嵗则令天下大比邦国都鄙凡百官府皆防计羣吏而行诛赏之灋盖嵗终废置所以脩举废坠三嵗大计乃行黜陟之典诛也者不徒废而又加之罪赏也者不徒置而又加地进爵考覈明而诛赏当此人臣所以力于事功也　六典而下建立治道纪纲也正月县灋率百官兴事也施灋待治执要以御天下也嵗终省其成也一嵗诏废置三嵗大计诛赏顺承天道之公也故大宰一职岂惟为臣所当知为君者亦不可不知
