<!-- { "loadSidebar": true } -->
　　庖人中士四人下士八人府二人史四人贾八人胥四人徒四十人【庖扶交反贾音古】
　　释曰庖厨也取烹炰之义必用贾人者以其主市买知物价也天子之厨亦用市买盖国畿所贡只备其数时用之物须用市买
　　内饔中士四人下士八人府二人史四人胥十人徒百人【饔于容反】
　　释曰饔割烹和调之称内饔所主在内以其掌王及后世子及宗庙皆是在内之事
　　外饔中士四人下士八人府二人史四人胥十人徒百人
　　释曰外饔所主在外掌外祭祀及飨耆老孤子割烹皆是在外之事饔别内外重君身也
　　亨人下士四人府一人史二人胥五人徒五十人释曰亨与烹同主给水火以役内外饔
　　原曰天官之职天子修身齐家之事修身必始于饮食故宫卫之后必继以膳饔之职焉
　　甸师下士二人府一人史二人胥三十人徒三百人释曰王耤千畆甸师主之帅其徒耕耨以共齍盛共萧茅共野果所以为祭祀此皆地之所出也又帅其徒薪蒸以役内外饔之事所以不使地有遗利人有旷职也公族有罪亦刑于甸师者虑兄弟故不显示人也
　　兽人中士四人下士八人府二人史四人胥四人徒四十人
　　释曰兽人共野兽以为膳羞亦膳夫之用也
　　人中士二人下士四人府二人史四人胥三十人徒三百人【音渔】
　　释曰人掌取鱼以为膳羞亦膳夫之用也徒三百人以池塘囿沼多故也
　　龞人下士四人府二人史二人徒十有六人
　　释曰龞人掌取互物亦膳夫之用也
　　腊人下士四人府二人史二人徒二十人
　　释曰腊人掌干肉亦膳夫之用也
　　叶氏曰甸师掌王耤者也何以列于食官盖先王设饮食之官虽供王膳羞而实崇祭祀之事甸师而上有膳庖饔烹之官下有兽龞腊之职皆有祭祀之事者也先王以礼人之礼事鬼一食而且祭其先而况粢盛之奉讵可忘其自来耶
　　医师上士二人下士四人府二人史二十人徒二十人释曰医胗脉察色以疗疾者医师众医之长诸医皆统于医师也史二十人者医案多故也
　　食医中士二人
　　释曰王之饮食五味之宜最难和也故设食医以调节之　王氏曰易之頥君子以节饮食盖疾病之起本于气体之不和亦始于饮食之不节盖饮食人之本也本得其养无物不长本失其养无物不消于无事之时而顺适之有道疾病何自至哉此食医所以设也愚谓圣人设医皆所以治万民之疾病未尝立治王疾病之医也此可见保王躬者贵于不病和饮食者贵于得宜
　　疾医中士八人
　　释曰疾医专治内证古经虽不传后世为其术者亦精矣
　　医下士八人
　　释曰疮痈也专治外证今世所谓外科也
　　兽医下士四人
　　释曰兽马牛也先王爱人及物兽亦置医官以治之何其仁之至也
　　原曰医职固不可废而食医兽医皆属医师何也政必出于一术必世其守也食医调王之饮食不当兼治万民之疾病医察外证不当兼内证兽医既已治病之兽又不可以治人此职之所以不能相兼也天子调和天地大臣调和隂阳医师调和身体故凡调和燮理之事医师皆掌之
　　酒正中士四人下士八人府二人史八人胥八人徒八十人
　　释曰酒者祭祀賔客燕飨丧纪之礼无不须焉以酒名官岂独掌酒哉酒之所设必有膳羞百物备然后成礼故酒人以下至于幂人皆酒正之属也故其官独以士人为之此下七官皆以奄人女奚为之而酒正统焉政出于一也惟凌人以士为之以在外不在内也其官不统于膳夫者其礼广也
　　酒人奄十人女酒三十人奚三百人
　　释曰用女奚为酒故以奄人统之奄去势者奚幽闭者不称士亦府史之类先王重名器不使刑余列于士人也女酒女人解作酒者奚给使者有三百人造酒人多也
　　浆人奄五人女浆十有五人奚百有五十人
　　释曰浆人主共王六饮入于酒正女浆女之晓造浆者以饮与酒为类故次于此
　　凌人下士二人府二人史二人胥八人徒八十人释曰冰室曰凌春秋传曰古者日在北陆而藏冰西陆朝觌而出之深山穷谷固隂沍寒于是乎取之王之賔食丧祭于是乎用之亦辅相燮调之一事也丘氏曰周公以此属于酒浆之末盖酒所以奉阳冰之用所以御阳也一身之血气常欲周流于天地间隂阳节宣之不至则未有不致乖戾者岂能与天地同流哉
　　笾人奄一人女笾十人奚二十人
　　释曰竹豆曰笾女笾女之晓笾实者盖四笾之实百物之产备矣其务至精至细者女人以酒浆为职则笾豆之实是其所有事者故宜以女为之礼虽无所不在而曾子则曰笾豆之事则有司存固非君子所当务观此亦可见矣
　　醢人奄一人女醢二十人奚四十人【醢音海】
　　释曰醢肉浆也有骨为臡无骨为醢醢人司豆实也不谓之豆而谓之醢者以豆实皆为醢也四豆之实与笾相错亦荐羞之事故次于此女醢女之晓醢者
　　醯人奄二人女醯二十人奚四十人【醯呼西反】
　　释曰醯醋也凡五齐七葅须醯乃成而醯酱饮食皆不可阙故立其官亦以女人为之
　　盐人奄二人女盐二十人奚四十人
　　释曰盐之所产有刮于地而得者有风其水而成者有熬其波出于井而为者有积于卤而结者此其所出必于海泽之旁则既有川泽之衡取之矣此其所掌乃鬻盐之务者也然五味非盐不和周官不着盐政用女为之者亦膳羞之盐焉耳
　　幂人奄一人女幂十人奚二十人【幂莫歴反】
　　释曰司以巾覆膳羞之物者用此以洁饮食细务也有品式存焉故立其官以次食后
　　原曰酒之于人大矣以交神明以洽燕飨不可废也故以祭祀言则谓之凡酒以饮食言则谓之饮酒以陈设言则谓之陈酒以献酬言则谓之礼酒以禄养言则谓之秩酒五齐则专用于共祭四饮则专用于致养四笾四豆之实则祭祀燕享所必有也醯酱又所以和膳羞也水盐又所以给酒礼之用也是其用相须而成礼相因而举然皆谓之酒也故立酒正以统众职以士人为之而设府于外其余皆以刑余男女为之故宫中之女虽多而职业则各有所事造饮食其大本也至于蚕桑织絍缝线之务祝史庙祧之礼善其事者令其居是职功绪有稽赏罚有纠是以尽心职业无外慕之心非若后世聚千百少艾于深宫之中妖淫愁怨而致水旱之灾也
　　宫人中士四人下士八人府二人史四人胥八人徒八十人
　　释曰宫中居舍官之长此下四官皆王之寝处供帐安息王身之事
　　掌舍下士四人府二人史四人徒四十人
　　释曰舍行所解止处王休息之时也
　　幕人下士一人府二人史二人徒二十人
　　释曰掌帷幕幄帟之事者
　　掌次下士四人府四人史二人徒八十人
　　释曰次次舍也幕人共帷幕掌次则张之二职相聮而后成事
　　原曰宫人四官所以掌王之居处亦修身之事也饮食而后居处故次于此
　　大府下大夫二人上士四人下士八人府四人史八人贾十有六人胥八人徒八十人
　　释曰大府为王治藏官之长有贾者邦国都鄙之赋有物必有贾人辨之然后知其美恶贵贱也　叶氏曰周官掌财固非一职而敛散出入之权大府实主之故受而入之大府也分而颁之大府也凡执事者受财用受于大府也凡邦之赋用取具焉取于大府也以大府为府官之长而司货贿出入之权则利权不分敛散得宜而出入得以通知矣向使分掌于诸府而不专掌于一司则出财者惟以给辨为能用财者惟以济事为功后之不继不恤也财如何而不亏
　　玉府上士二人中士四人府二人史二人工八人贾八人胥四人徒四十有八人
　　释曰此官掌王之金玉玩好兵器凡良货贿之藏以玉为主故曰玉府有工者使攻玉也有贾者使辨宝物也此天子之内帑也　郑氏曰玉府内府所掌金玉兵器凡良货贿一也而分为二官何哉盖玉府所掌皆式贡余财之所作及兽人人所入之物专共王玩好赐予耳邦之大用不与焉内府所掌凡九贡九功之货贿及诸侯所献国珍皆公家之用以供邦之大用故不得不分为二也
　　内府中士二人府一人史二人徒十人
　　释曰内府者受藏之府凡九贡九赋九功之良者皆入焉以待邦之大用若出师迁国然后出之盖大府自有九职以待九式之用矣此则贡赋之良者可以经久故择而入是府以备国实所谓万民之贡以充府库是也此与玉府畧同但玉府所藏宝玉故惟王自得用之此所藏凡良货贿故与冢宰得用之不在大府九式之内也
　　外府中士二人府一人史二人徒十人
　　释曰外府掌邦布以时交易者古者交易惟贝而已至太公立九府圜灋始用钱代贝或曰泉或曰布布取宣布之意泉取流行之意其实一也九赋之中亦有以布代者盖九功多以泉代故也凡布皆入于外府者以其外府在外布可以流行交易故设此府以理财备国用也
　　原曰大府总凡货贿之入自置诸府以受之以备九式之用而不敢有一毫之逾越矣其诸侯万民之贡与凡式贡之余则颁其良者于受藏之内府颁其布于受用之外府又择其中可宝之物以入于玉府又以司防总其防司书总其书职内量入职嵗稽出职币敛余与夫司裘掌皮皆隶于冢宰所谓制国用者不出此矣
　　司防中大夫二人下大夫四人上士八人中士十有六人府四人史八人胥五人徒五十人【防古外反】
　　释曰防大计也司防主天下之计为计官之长此官虽主考天下之治然考财用其要也故次于此叶氏曰大府为财官长仅有下大夫二人司防为计官长乃有中大夫二人下大夫四人何也盖分职以受货贿之出入者其事易持灋以较出入之虚实者其事难以防计之官钩考掌财用之吏苟权不足以相制而大府反得以势临之又安敢较其得失奸欺也今临之以中大夫之尊则纠察钩考之势得行于诸府之中而司防又属之于冢宰则九式节财用嵗终制国用司防又不得而欺之
　　司书上士二人中士四人府二人史四人徒八人释曰书簿籍也司书掌记财用之数书之于簿籍实钩考之本
　　职内上士二人中士四人府四人史四人徒二十人释曰职内主防计邦赋之入以稽实在之数司防分属之官也
　　职嵗上士四人中士八人府四人史八人徒二十人释曰职嵗防计邦赋之出而以职嵗名者以制国用必于嵗之杪凡财用必防之于嵗终也
　　职币上士二人中士四人府二人史四人贾四人胥二人徒二十人
　　释曰币者财帛俱谓之币职币主敛官府公用所余之财物不足则取具于大府有余者司防计之出入二官有定数矣有余者又立职币以敛之不然宁免有司之奸欺乎
　　司裘中士二人下士四人府二人史四人徒四十人释曰裘以兽皮为之虽出于山虞然不在九赋之中者以九功是丝麻裘是皮褐皆可御寒故次职币之下
　　掌皮下士四人府二人史四人徒四十人
　　释曰已制者谓之裘未制者谓之皮皮之用广不专为裘也次于司裘以敛财也
　　原曰司裘掌皮二官列于职币之后者盖天下货贿至九贡九赋尽矣而九功则布缕之征所以为衣也皮裘则山虞所赋所以为褐也诗云无衣无褐何以卒嵗此九功之所未有九赋之所不备故特设官而继财官之后欤
　　内宰下大夫二人上士四人中士八人府四人史八人胥八人徒八十人
