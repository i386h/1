<!-- { "loadSidebar": true } -->
　　释曰养犹治也病由气胜负而生攻其嬴养其不足者五味醯酸酒苦饴宻甘姜桂辛盐咸之类五谷麻麦黍稻稷也五药草木石谷也素问曰形不足温之以气精不足补之以味味养精也谷养形也药疗病也养精为本养形为次疗病为末下文皆疗病之事五形五脏所出之气心肝脾肺肾也五声口所出之声由唇舌牙齿喉有宫商角征羽之辨也五色面貌所发之色木青火赤金白水黒土黄也此三者有相生相胜之理有旺相休废之道医者望其气聼其声观其色则死生可以预知矣两者再也参者三也谓再三重审騐之九窍阳窍七隂窍二变谓通与塞也五脏心肝脾肺肾为五脏胃为水谷之府小肠为受盛之府大肠为行道之府膀胱为津液之府是为九藏三焦为孤府故不入藏之动为脉或曰九窍之变有通塞之二候故曰两九脉之动有浮中沈之三按故曰参可谓精矣
　　凡民之有疾病者分而治之死终则各书其所以而入于医师
　　释曰疾医所以治万民之疾病所命者中士八人而已其他为医之人尚多皆名于医师民有病者请于医师使治之内外各专其术故使分而治之失治者曰死应死者曰终书所以死终之故入于医师而稽考之以为制食之差等古人医政详宻如此故民无横死与夭札之灾也
　　原曰疾医掌养万民之疾病而不及王后贵人者圣人疾意之所在也凡疾病有不起于饮食之不谨起居之无节者乎故食医一官列之于前虽不及药石之具而以医名官是欲其保安于无事之日况医职之下又有酒酱等官所以调饮食而迎和气者无所不至矣而宫人舍人掌次之职在在有之所以节宣其动息起居曷所不至疾病何从而生哉故医师之设盖欲贵者养之于未病之先贱者治之于己病之后君子观此则知寡欲以养心谨礼以养形者自不容已矣
　　医掌肿溃金折之祝药劀杀之齐凡疗以五毒攻之以五气养之以五药疗之以五味节之【音痒折时设反祝作注劀音刮齐才细反】
　　释曰疮痈也医专治外证肿气聚而不散者溃血溢而将破者金刀伤而成疮者折踠跌而骨折者祝注也以药附着之或曰如字以气封而徒之也劀括去脓血也杀以刀去其腐肌也祝之不胜然后用药药之不去必劀之括之不愈则杀去之止病曰疗攻治也五毒五药之有毒者攻之利法也五气五药之气也养之补法也五药以疗其疮于外五味以节其养于内王氏曰疾医以治内为主故先味而后药医以治外为主故先药而后味
　　凡药以酸养骨以辛养筋以咸养脉以苦养气以甘养肉以滑养窍凡有者受其药焉
　　释曰酸者木之味肉以骨为体骨收则强故以酸收之辛者金之味肉以筋为节筋散而不挛故以辛散之咸者水之味脉所以行血脉防则和故以咸防之苦者火之味气所以充体气坚则完故以苦坚之甘者土之味肉缓则不壅故以甘缓之窍以骨为体以肉为包所以通气也素问曰骨肉滑利可以长久惟滑则无所凝止故以滑利之盖肾主骨肾水属也故欲收肝主筋肝木属也故欲散心主脉心火属也故欲防肺主气肺金属也故欲坚脾主肉脾土属也故欲缓而窍则水属也故以滑利为主
　　兽医掌疗兽病疗兽凡疗兽病灌而行之以节之以动其气观其所发而养之凡疗兽灌而劀之以发其恶然后药之养之食之几兽之有病者有者使疗之死则计其数以进退之【食音嗣】
　　释曰疗兽病者医兽内病之症也疗兽者医兽外症也医人则内外各自为术医兽则合为一术贵人贱物也兽病疾之不可见者兽不能言则病状难知必灌之以药使行焉行之不止则其病剧又从而节止之先动其气脉因以观其病之发而养之则兽病可疗矣此医其内者也结于外而易见必先灌以药而攻之以刮去其脓血而发其恶然后药以疗之养以息之食以肥之此疗兽之序也是之谓外症死则计其多少之数以进退其食如此则医者有所惮而兽之有病者可愈此圣人及物之仁也
　　酒正掌酒之政令以式灋授酒材凡为公酒者亦如之释曰掌政令者酒官之长也式其给用之式若米麯多寡之数灋其造酿之灋若水火齐量之差酒材则凡资之以为酒者皆是月令曰秫稻必齐麯蘖必时湛炽必洁水泉必香陶器必良火齐必得是也授者授酒人使造之公酒为公事而作酒如飨燕饮射之类亦以式灋授酒材酿之
　　辨五齐之名一曰泛齐二曰醴齐三曰盎齐四曰缇齐五曰沈齐辨三酒之物一曰事酒二曰昔酒三曰清酒辨四饮之物一曰清二曰医三曰酱四曰酏掌其厚薄之齐以共王之四饮三酒之馔及后世子之饮与其酒【泛方劒反盎乌浪反缇音体医于已反酏以友反】
　　释曰齐者造作而有节量之名也五齐用以祭祀非人所饮也不致其味致其义而已故曰辨名以名者义之所自出也太古以明水为礼其后乃有酒酒一变而有泛齐泛齐者成而滓浮泛泛然泛齐一变而有醴齐成而汁出浑厚而甜醴齐一变而有盎齐成而滃滃然葱白色其味得中过此有缇齐其色红赤味已是酒矣沈者成而浑沈则清矣自醴以上尤浊缩酌者盎以下差清五者酒之始也三酒所以饮者务致其实而已故言辨其物事酒酌工事者之酒味稍薄不可以久者昔酒昔熟而久者也其味厚故可久清酒者醇酒也酒熟久则醇醇久则清诗或言祭以清酒或言清酒百壶故酒以极清为极美故事神接人皆以清酒为尚焉自泛齐以至清酒然后为极酒之次也清谓泲醴而为之医谓酿粥而为之浆用米以浆谓之酨浆言米汁相将也酏则稀粥之清者可饮也陈氏曰酒正四饮清医浆酏而无水醴凉浆人六饮水浆醴凉医酏而无清水凉之味薄非酒正所辨酒在饮中非用浆人之灋内则无水凉医亦以其薄而畧之五齐以下并酒人浆人所作酒正则辨其厚薄之齐共之于王则陈设之所谓馔也后世子不言馔饮酒则直共之而已
　　凡祭祀以灋共五齐三酒以实八尊大祭三贰中祭再贰小祭一贰皆有酌数唯齐酒不贰皆有器量共宾客之礼酒共后之致饮于宾客之礼医酏糟皆使其士奉之
　　释曰凡祭天地宗庙诸神皆有五齐三酒祭有大小酒有多少各有常法以共之五齐五尊三酒三尊此除明水酒若五齐加明水三酒加酒为十六尊不言者举正尊也大祭王服大裘衮冕所祭也中祭王服鷩冕毳冕所祭也小祭王服希冕冕所祭贰副贰也酌所用器注酒尊中者数量之多少也　陈氏曰浊莫如五齐而其味薄清莫如三酒而其味厚祭祀有五齐以神事之尚质也有三酒以人养之尚味也酒正共五齐三酒以实八尊皆陈而弗酌所以致事养之义也非此八尊所实齐酒皆有贰备乏少也大祭所酌度用一尊则以三尊贰之中祭二尊小祭一尊副之皆酌而献所以致事养之用也礼运曰酒在堂醴醆在户粢醍在堂澄酒在下皆设而弗酌者也故有器量而无酌数礼酒王所致酒糟医酏不泲者也泲曰清不泲曰糟士其下士也诸侯来为宾者王致酒后致饮夫妇相成之义也使士奉之不亲献也
　　凡王之燕饮酒共其计酒正奉之凡飨士庶子飨耆老孤子皆共其酒无酌数掌酒之赐颁皆有灋以行之凡有秩酒者以书契授之
　　释曰王燕饮酒谓王燕居而自饮酒或不时与羣臣燕也共其计者计其用酒多少之数以共于王也有司不可以灋度拘玉故但共其计也惟献王故酒正亲奉之士庶子宿卫者或贤能者耆老有齿衡之老孤子死王事之子皆有飨礼示所隆无酌数以醉为度示恩意之厚也王若以酒匪颁赐羣臣酒正必画为一定之式灋令循而行之秩酒谓月给有定数书之于契以授之使知所得之多少执以取酒也
　　酒正之出日入其成月入其要小宰聼之岁终则防唯王及后之饮酒不防以酒式诛赏
　　释曰出谓授酒材及用酒之多少也日入其成旬计也月入其要月计也入其书于小宰使聼之以其执九式之贰守出纳之正止其不如灋者也嵗终则计防总一岁用酒多寡之数入于太宰以合九式也王后饮酒不防者当享天下之养无过度也然止自饮而已非匪颁也世子以下皆防防荒侈也以酒式诛赏者酒正于授酒材之初既有给用之式则于造成之后必计其美恶如式者赏不如式者责之或曰凡用酒各有式酒正掌之受用酒者或过不及违式灋者酒正诛赏之可以互相备也
　　酒人掌为五齐三酒祭祀则共奉之以役世妇共宾客之礼酒饮酒而奉之凡事共酒而入于酒府凡祭祀共酒以往宾客之陈酒亦如之
　　释曰酒人皆妇人晓解作酒者人掌之酒正辨其名物授酒材酒人则受酒式酒材于酒正而造酿之故曰掌为五齐三酒世妇春官之世妇立宫卿女官府于内以掌女宫之宿戒教王后六宫之礼事故女酒奄人之属皆宫卿世妇掌之故曰以役世妇非天官妃嫔世妇也礼酒飨酒也飨以训恭俭爵盈而不饮所以为礼也饮酒燕酒也燕以示慈惠常饮之酒而已奉之者酒人奉于宾客也凡事王燕饮之事也酒府酒正之府也王燕饮之酒酒人当奉之故共酒入于酒府而辨其厚薄之齐也凡祭祀之酒自有人奉之故共酒徃待其令而已宾客之陈酒掌客所谓壶四十皆陈之类此酒亦自有人陈之故共酒以往
　　浆人掌共王之六饮水浆醴凉医酏入于酒府共宾客之稍礼共夫人致饮于宾客之礼清醴医酏糟而奉之凡饮共之
　　释曰六饮大槩煑酏而为之以其味薄而淡则谓之水水为清冷所以和酒凉为寒粥所以佐酒无厚薄之齐不待辨也浆醴酏见上入于酒府者酒正当奉之也稍礼宾客欲去留间王稍给以六饮之礼非正饔饩之礼也夫人之宾客卿大夫之妻也夫人有致饮于宾客之礼犹冡宰之有赐予也盖上下内外大小相成焉礼之所以立也清之为醴浊之为医酏此四饮浆人奉之不使士凡用饮浆皆共之非必馈食也
　　凌人掌冰正岁十有二月令斩氷三其凌
　　释曰凌氷室也诗云二之日凿氷冲冲三之日纳于凌隂设官以掌之上以灋天时下以防人患也正嵗者建子月朔云十有二月者周人改嵗于子而不改夏月故建子十一月谓之正嵗建寅月谓之正月此云正嵗十二月者改嵗之次月建丑月也诗云二之日凿氷是月之日也季冬火星中大寒氷方盛之时水泽腹坚故令斩氷三其凌三倍其氷纳于氷室备消释也
　　春始治鉴凡外内饔之膳羞鉴焉凡酒浆之酒醴亦如之祭祀共氷鉴宾客共氷大丧共夷槃冰夏颁冰掌事秋刷【刷所劣反】
　　释曰鉴似甀大口以盛冰置食物于中以御温气春始治之为三月将献羔啓冰也外饔内饔之膳羞酒人浆人之酒醴见温气皆失其味故用冰鉴以凉之也祭祀之物停久故各共冰鉴谓祭物置冰鉴之上也宾客之膳羞则以冰错之故不置鉴夷之言尸也尸之盘曰夷盘广八尺长丈二深三尺漆赤中实冰于槃中置之尸牀之中欲以寒尸故共夷槃冰也夏四月暑气盛王以冰颁赐羣臣则主其事刷清也秋七月天气凉不用冰刷除冰室将纳新冰
　　王氏曰藏冰将以备暑而亦所以达阳出冰虽以御暑而亦所以助隂夫隂阳之气流行于天地之间一气之不至则闭塞而为灾一气之或过则乖戾而为疾善防患者或养其弱以抗其强故方隂之盛而阳之防也则凿冰以达阳或损其有余以补其不足故方阳之隆而隂之消也则出冰以御暑如此则无愆阳无伏隂无闭塞乖戾之患矣先王裁成天地之道辅相天地之宜以左右民如此
