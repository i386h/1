<!-- { "loadSidebar": true } -->
　　释曰烜火也王氏曰取明水火于日月而名官谓之司烜者易曰日以烜之盖火本于日烜之而后明也然爟与烜皆火而司爟在夏官司烜列秋官者盖司爟掌出入火南方之属也司烜共明水火司冦所奉也故列司爟于夏而司烜在秋官也
　　条狼氏下士六人胥六人徒六十人【条徒历反】
　　释曰条谓涤除也不蠲之物狼籍道上者则涤除之也
　　脩闾氏下士二人胥一人徒十有二人
　　释曰脩治也闾谓里门王氏曰里有门所以通往来扞制内外先王立官以脩治其事故名曰脩闾原曰自禁杀戮至脩闾氏十官皆讥防盗贼奸宄讥防严则奸宄息所以清刑之原欤惟蜡氏司烜二官乃蠲洁与奉明水火之官爲祭祀而设者
　　冥氏下士二人徒八人
　　释曰冥氏掌除猛兽之害人者王氏曰欲攻猛兽必使之冥然而不觉然后可以获所以名官谓之冥氏
　　庶氏下士一人徒四人
　　释曰庶者驱除蛊之害毒王氏曰先王以善政养天下之民既庶且繁故设官以除蛊毒之害谓之庶氏也
　　穴氏下士一人徒四人
　　释曰穴氏主搏蛰兽所藏者
　　翨氏下士二人徒八人【翨音翅】
　　释曰翨鸟羽鸟之飞在翨攻猛鸟者必攻其翨然后可获故名官曰翨氏
　　柞氏下士八人徒二十人
　　释曰柞除木之名除木者必先刋剥之诗曰载芟载柞　王介甫曰先王之于林麓也设虞衡爲厉禁以掌之又置柞氏攻之者欲其材木爲用则设官爲厉禁以养蕃之欲其地宅民稼穑则刋剥而化之帝省其山松栢斯兊柞棫斯防则虞衡之官脩焉作之屛之其菑其翳脩之平之其灌其栵则柞氏之职用焉
　　薙氏下士二人徒二十人
　　释曰薙他计反是书薙或作夷芟夷蕴崇之皆去草也薙氏掌夷五地之草以待耕种
　　硩蔟氏下士一人徒二人【硩读爲擿它历反蔟仓独反】
　　释曰硩擿也蔟巢也摘其巢而去之妖鸟不复至矣
　　翦氏下士一人徒二人
　　释曰翦除也主除蛊毒者谓之翦断灭之义也
　　赤叐氏下士一人徒二人【叐音防】
　　释曰赤叐犹言捇防除去之也主除虫豸自埋于墙屋之中者
　　蝈氏下士一人徒一人
　　释曰蝈蛙也月令曰蝼蝈鸣
　　壶氏下士一人徒二人【涉角反】
　　释曰壶瓦鼓也击也所以惊水虫也
　　庭氏下士一人徒二人【自硩蔟氏以下六官今已去之】
　　释曰主射妖鸟令国中洁清如庭也自冥氏至庭氏十二官皆顺天时以去民之害虽若伤残乃所以仁爱此天之肃杀之意故皆属乎秋官　陈及之曰古之王者钟鼓管以养其内威仪文物以养其外出则有虎贲氏夹道而趋居则有士庶子掌守其居止行幸未尝一日忘武备自儒生论之以爲无他事矣先王犹恐猛兽之隐伏毒虫之窃发狸虫之潜听水虫之巧伺皆足以害人身者妖鸟之声鼃黾之音亦足以乱人心一物不去于治身养心爲有缺则是数官之设非得已而不已者也豕突乘舆熊当御坐虽当时所致亦王制有不足耳所谓方书岁月日星之号以去妖鸟攻禜以攻虫物蜃灰以攻貍虫牡蘜以去鼃黾炮土之鼓以去水虫救月之矢以射妖鸟非明于庶物精义入神者不能知也
　　原曰先儒之疑周礼者正谓此十数官之类细之甚非大义所关先王爲此而设官有名爵有胥徒且有官必有禄则是爲民除害者甚微而厉民爲养者甚巨此有识者所以谓周礼之决不可信者在此也然不知先王贤者在位能者在职皆乡遂之民爲之故有此疑以愚观之先王之于天下使天地万物各得其所故凡天下之民有一徳可录一能可使皆有以处之故凡天地间有害人之物利人之事天下之人善其物能其事者先王皆必使之致于用庶物之微或利或害皆必处之各当焉裁成辅相其功正在于此乌可以其小而忽之其所设之官皆于民伍之中有善其事者使之任其职以其官之秩爲辨施舎之等而已夫岂如后世专事设官而履其士任者哉故知能者在职之说可无疑于周礼矣
　　衔枚氏下士二人徒八人
　　释曰枚状如箸横衔之爲之繣结于项中以止言语嚣讙也此多军中所用在此者以禁戒之事及祭祀亦用焉故也
　　伊耆氏下士一人徒二人【耆巨之反】
　　释曰此官共王之齿杖及耆老之杖咸其有功于耆老矣以伊耆名官者盖古王者始爲蜡以息老物者号伊耆氏后王识伊耆之旧以名官及后世以其官爲姓焉
　　大行人中大夫二人小行人下大夫四人司仪上士八人中士十有六人行夫下士三十有二人府四人史八人胥八人徒八十人
　　释曰宗伯掌礼司马掌诸侯之政令行人掌天下之诸侯往来交际之礼者以掌礼宜在春官以掌诸侯宜在夏官属刑官何也盖欲刑官以刑约束天下诸侯使不敢违于礼也其意深矣唐氏曰伯夷降典而继以折民惟刑周礼行人之官必属之司冦此古者礼刑表里之意也洪范六曰司冦七曰賔论语齐之以礼齐之以刑亦此意也
　　环人中士四人史四人胥四人徒四十人
　　释曰环犹围也主賔客任器而爲之守卫　王氏曰夏官有环人秋官复有环人者盖夏官环人掌环四方之故取周廵往来若环之无端也秋官环人掌环賔客之任器取周围保防若环之无隙也官名虽同而意则异
　　象胥每翟上士一人中士二人下士八人徒二十人释曰通夷狄之言者象胥其有才智者也东方曰寄南方曰象西方曰狄鞮北方曰译今总名曰象者周之德先致南方也王氏曰化自北而南以言其所致者远也
　　掌客上士二人下士四人府一人史二人胥二人徒二十人
　　释曰专掌四方賔客牢礼之数者不属礼官以与行人爲类
　　掌讶中士八人府二人史四人胥四人徒四十人释曰讶迎也主迎宾客者王氏曰秋官有讶士又有掌讶者盖讶士刑官也兼掌狱讼掌讶惟以迓宾客爲主而已
　　掌交中士八人府二人史四人徒三十有二人
　　释曰交者主交通以结诸侯之好王氏曰天地不交而万物不生上下不交而功勲不成先王所以立掌交之官也与
　　掌察四方中士八人史四人徒十有六人
　　释曰掌察主督察邦国之事者言四方者每方中士二人史一人徒四人也
　　掌货贿下士十有六人史四人徒三十有二人
　　释曰掌邦所致货贿
　　朝大夫每国上士二人下士四人府四人史二人庶子八人徒二十人
　　释曰此王朝之士也以其主都家之国治其事重故总名之朝大夫也庶子者盖亦主采地之诸子今在府史之下盖官长所辟除也
　　都则中士一人下士二人府一人史二人庶子四人徒八十人
　　释曰主都家之八则者也太宰以八则治都鄙
　　都士中士二人下士四人府二人史四人胥四人徒四十人
　　家士亦如之
　　按春官则有都宗人家宗人掌其祭祀夏官则有都司马家司马掌其军旅秋官则有都士家士掌其狱讼盖都鄙之君皆在王朝而其国事皆王官治之所谓天子使吏治其国者也然则司徒司空何以无都家之官曰司徒县师是也县师专治都家之正官其祭祀军旅狱讼又王朝之官治之所谓都不可耦国而分其权也先王之意深矣

　　周礼全经释原卷十
<经部,礼类,周礼之属,周礼全经释原>
　　钦定四库全书
　　周礼全经释原卷十一
　　明　柯尚迁　撰
　　秋官上
　　大司冦之职掌建邦之三典以佐王刑邦国诘四方一曰刑新国用轻典二曰刑平国用中典三曰刑乱国用重典【诘起吉反】
　　释曰典常也法也民失其常则立灋以治之使复于常乃谓之典也苟失其常诸侯则治之以三典万民则治之以五刑皆欲致之于中和也诘究治也新国者新造之国其民未习于教故用轻典寛其文法洪范所谓柔克也平国者已治之国其民已服其政故用中典不刚不柔洪范所谓正直也乱国者悖乱之国其民顽梗暴疾故用重典严其政刑明其诛罚洪范所谓刚克也夫先王以徳制刑以刑辅徳凡刑之所施如权衡之悬低昂随物何尝容心哉
　　何氏曰三典以明刑犹三徳以为治也然人君抚世酬物又不可执一焉新国固用轻典也不幸承刑政纵弛之后人有慢心若复以轻典治之是以水济水矣必时出猛政慑服人心如诸葛亮之治蜀可也乱国固宜重典也不幸承残虐无道之余人无生意若复以重典治之是如火益热矣必除其苛政使人知有生之乐如裴度之入蔡可也平国固宜用中典也然法度不修姑息为治则国势寖微矣必修明灋度振举纪纲使臣民皆有所警惧子孙有所持循可也有天下国家者其可不审于所用哉
　　以五刑纠万民一曰野刑上功纠力二曰军刑上命纠守三曰乡刑上徳纠孝四曰官刑上能纠职五曰国刑上愿纠暴
　　释曰五刑以野军乡官国为序先逺而后近也上者必欲致其如此也纠者察其违于此然后刑之也故不先教之曷以刑之野刑施于田野野以农功为上而察其不致力者则刑之军刑施于军旅者兵以用命为上而察其不守律者则刑之乡刑施于乡乡之教以成徳为上而察其不致孝者则刑之孝为百行之本也官刑施于官府者官以贤能为上而察其不修职者则刑之国刑施于王国者以谨愿为上而察其强暴者则刑之暴愿之反也野刑如载师闾师不耕出屋粟无职出夫布之类军刑不用命者戮于社之类乡刑八刑纠万民之类官刑即士师之八成国刑即小宰以宫刑宪禁于王宫是也古之刑师以五者为类必欲遵行之灋列之于先然后纠其不如灋而刑之礼刑表里之义也
　　刘氏曰以五刑纠万民者建六典以为民极也是故六乡分职各职于其官而建之使必行于天下范于后世者司冦之刑典也乃建事典佐王富邦国任百官生万民者用野刑焉农耕也沟涂也隄防也井邑也宫城也百工也凡役民以作其事者以成工为上不致力为纠也则冬官之政待之而后立焉乃建政典佐王平邦国正百官均万民者则用军刑焉振旅也茇舍也大阅也伐国也戍疆也凡设民立政以尊国家者用命为上以不死守为纠也则夏官之政待之而后成焉乃建教典佐王安邦国教官府扰万民者用乡刑焉司徒以乡八刑纠万民是也六徳也六行也六艺也五礼也凡率民以行其教而佐邦国者以成徳为上以不致孝为纠也则地官之职待之而后立焉乃建治典以佐王经邦国治官府经万民者用官刑焉六官也六属也府史也羣吏也凡役民以立其治造国家者以贤能为上以不称职为纠也则天官之职待之而后立焉凡建礼典佐王以和邦国统百官谐万民者用国刑焉君臣也父子也兄弟也夫妇也朋友也祭祀也凡率民以践其礼者以恪愿为上以不致恭为纠也则春官之职待之而后立焉五者国之大典圣人皇建其极于天下以参天地而赞化育待之而成焉然非典刑之正亦莫得而成之也不曰诘邦国刑百官纠万民乎
　　以圜土聚教罢民凡害人者寘之圜土而施职事焉以明刑耻之其能改者反于中国不齿三年其不能改而出圜土者杀【罢音疲】
