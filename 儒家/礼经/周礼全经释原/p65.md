<!-- { "loadSidebar": true } -->
　　释曰道犹言也四方诸侯也大之爲政小之爲事志其所向之善恶也皆言之于王传道民臣所传说邪正利病之事及传闻四方诸侯之事必爲王诵之盖天子耳目之官也正岁十一月岁首则布其所传道之善恶而训之使去恶而从善也观察也察其风俗之变也故观其新物以审民之好恶则移风易俗之政必有所始者矣
　　原曰训方者所以训诲天下之诸侯也然诲之必有所因故先以列国之政事孰爲崇让孰爲尚功又以列国君臣之志孰爲好贤孰爲忠諌又考之臣民朝野之所传说详以告王则王之四目以明四聪以逹矣王乃以其所诵所传所道者施爲绳愆纠缪之教使训方氏正岁布而训于四方所以正一岁之始也又观其新物以察其能改革旧染污俗维新与否三年则黜陟赏罚行焉如是则四方之逺所闻者无非灋言所行者无非灋行道德由之而一风俗由之而同矣夫先王之所以致天下之大顺而以中国爲一人者以有此具也孰谓其官微而不足以寓大政耶
　　形方氏掌制邦国之地域而正其封疆无有华离之地使小国事大国大国比小国【华读爲若蛙反】
　　释曰大司空建国自诸公至子男其封疆各有多寡之数形方氏掌其地域正其封疆所以奉行大司空之灋也析而不絶爲华絶而不续爲离正其封疆使无有华离之地则小国易以守大国难以侵人各有其土宇而无交争矣小国子男也大国公侯也凡建国必大小相维错杂而处各相统属故建牧立监以安之形方氏又使小国不得越分僭慢而谨事大国大国亦包涵徧覆不骄不凌而比小国则天下和平万国以贞矣
　　刘氏曰大司马建邦国之九灋有均守平则以安邦国之灋则形方氏正其封疆不使相侵而无有离是也有比小事大以和邦国之灋则形方氏小国事大国大国比小国是也大国不比于小国则侵其封疆而有离矣正之弗从然后诏于大司马而九伐行焉圣人之于刑伐必有其渐不得已而后行以有形方氏爲之始也
　　山师掌山林之名辨其物与其利害而颁之于邦国使致其珍异之物
　　释曰山林在诸侯之国者名与物若岱畎丝枲峄阳孤桐是也利谓物之可充民用者害谓物之能爲人害者颁其名数于邦国使之各致其所产珍异之物令充贡献以供王之珍玩膳羞服用也
　　川师掌川泽之名辨其物与其利害而颁之于邦国使致其珍异之物
　　释曰川泽亦在诸侯之国者川之所产有鱼鼈之属泽之所产有麋鹿之属珍异之物如泗滨浮磬淮夷蠙珠暨鱼之类
　　邍师掌四方之地名辨其丘陵坟衍邍隰之名物之可以封邑者【邍与原同】
　　释曰地名如冀之大陆徐之东原之属辨其名以知其平陂燥湿辨其物以知其肥硗羙恶物之谓相其地可以居民立邑　大司空辨山林川泽邱陵坟衍原隰之名物而辨其邦国都鄙之数邍师之所掌皆所以行大司空之灋者也除山林川泽四者有官余邱陵坟衍原隰皆原师掌之
　　原曰山林川泽皆有虞衡又设山川邍师于夏官以在邦国之山林川泽也故邦国各有虞衡矣使不立三师以掌之则珍异之物何由而致而疆界必离于列国争讼由之以起矣后人析入他官不亦缪哉
　　匡人掌逹灋则匡邦国而观其慝使无敢反侧以听王命
　　释曰灋则八灋八则也邦国之官府都鄙亦用焉慝奸僞之恶也反侧背违反覆也匡人推逹灋则以正列国诸侯而察隐慝使之无敢贰心忠诚一德以尊天子如是则无从匪彛无隳王度一唯王命是听庶不防于九伐矣
　　撢人掌诵王志道国之政事以廵天下之邦国而语之使万民和说而正王面【语鱼据反】
　　释曰志者心之所之政事者心之所发廵行天下邦国以王所欲致治之志虑与王所行之政事以告语诸侯则可以宣德意感人心则天下之民莫不和恱而正向于王矣
　　原曰先王之于诸侯虽分之以土然所以防闲感化之者亦至矣既有合方氏以一其统驭又有训方氏以明其好恶则其所以教之者亦至矣此又设匡人使察其有二心不忠反侧者恶虽未形见于外其所以匡救之者预矣又立撢人之职以王之志虑与王之行事告之使其倾心一意以向于王夫逺则心贰骄则犯上势所必有也王者于诸侯所以训诲防闲之者如此之密则蓼萧之嘉予天保之至诚不有所自来耶
　　都司马掌都之士庶子及其众庶车马兵甲之戒令以国灋掌其政学以听国司马家司马亦如之
　　释曰都谓王子公卿之采邑邦国有司马都亦有司马掌士庶子者司马司军赋士庶子主宿卫军赋者众庶则民之籍于司马者也车马者则所谓甸出车一乘是也掌其政学亦犹诸子之春合诸学秋合诸射以攷其艺而进退是也国司马则邦国之司马盖都亦邦国之都也如王畿之都则听于大司马矣刘氏曰采地之卿大夫仕于王朝士庶子在外既不属于宫伯诸子及有军旅之事征兵于都鄙则以士庶子作其众庶车马兵甲而都司马掌其戒令以听国司马奉其节制以进退讨伐焉都司马掌大都小都之士庶子者也家司马掌家邑皆如都司马之事但大小不同耳
　　原曰都家者天子公卿大夫之采地各置司马平时纠戒率令之使兴事体教无有违慢则都家之君虽有数百乘之富无不统驭于王朝矣又其士庶子都家司马掌其政学一如王国教胄之灋然后世禄之人无骄泆败礼矣如有军旅之事征兵于都鄙则都家司马率之而听于国司马朝大夫云治有不及在军旅则诛其有司此圣王驭都家之灋所以必使都鄙之君无不循灋守则而成太和之治也岂有后世据邑要君之事哉
　　秋官司冦第五
　　秋肃杀万物刑所以惩奸恶而整齐万民也故立司冦掌邦刑以象秋故谓之秋官羣行攻刦曰冦舜命臯陶作士命之曰蛮夷猾夏冦贼奸宄则刑以惩冦爲急也天下之乱有不始于羣行攻刦乎故名官曰司冦官所司而至于冦则刑罚之事无不举矣
　　惟王建国辨方正位体国经野设官分职以爲民极乃立秋官司冦使帅其属而掌邦禁以佐王刑邦国释曰禁所以防奸刑所以惩恶司冦司刑不言刑而言禁者刑施于已然禁防于未然先王设刑惟恐人入于其中故爲之明示法禁使知有如是之罪必防如是之刑则人有惧心易避而难犯故言邦禁也司徒曰以刑教中则民不虣司冦掌邦禁又曰刑邦国者盖刑以弼教冦则败其教之成者也纵欲败类乃教之所弃而刑之所取王氏曰禁之所以爲仁刑之所以爲义禁之不止犹有犯焉然后以义断仁也
　　刑官之属大司冦卿一人小司冦中大夫二人士师下大夫四人乡士上士八人中士十有六人旅下士三十有二人府六人史十有二人胥十有二人徒百有二十人
　　释曰大小司冦爲刑官士师至旅下士爲属六十舜命臯陶曰汝作士穆王训刑曰士制百姓于刑之中则古之刑官其名爲士至成周始以士爲司冦春秋时陈以避讳之故又改爲司败其名虽殊掌刑则一故其属之首必名爲士师乡士者掌国中之刑罚犹乡遂师也
　　遂士中士十有二人府六人史十有二人胥十有二人徒百有二十人
　　释曰遂士掌六遂之刑狱者也每遂二人故总之十有二人也
　　县士中士三十有二人府八人史十有六人胥十有六人徒百有六十人
　　释曰县士掌四等公邑之刑狱者也
　　方士中士十有六人府八人史十有六人胥十有六人徒百有六十人
　　释曰主都家之刑狱者采地在王畿四方故曰方士
　　讶士中士八人府四人史八人胥八人徒八十人释曰讶迎也士官之迎四方宾客以狱讼爲主故曰士云
　　朝士中士六人府三人史六人胥六人徒六十人释曰朝士掌外朝之灋爲大询众庶主听狱之朝故属秋官
　　司民中士六人府三人史六人胥三人徒三十人释曰此官主民数者非讼狱者而属秋官何也书其生齿登下之数欲生齿日多也生日多则刑日少矣故刑期无刑虽设而民不犯此圣人之意故虽杀民将以生之也此司民所以在司冦与
　　司刑中士二人府一人史二人胥二人徒二十人释曰此官掌五刑之灋以诏司冦弊狱者
　　司刺上士二人府一人史二人徒四人
　　释曰刺杀也讯而罪定者则刑之其情可矜灋可疑者则从而宥之也
　　司约下士二人府一人史二人徒四人
　　释曰约诸侯万民以言语相约束者则掌其约剂
　　司盟下士二人府一人史二人徒四人
　　释曰曲礼曰涖牲曰盟盖以约辞告神杀牲歃血明着其信也黄氏曰商人作誓而民始畔周人作防而民始疑然则盟书果非先王之事乎先王以辅德信者也后世德信废而明誓独行于天下此民所以畔且疑也
　　陈氏曰先王之时结民以忠信诚慤之心维邦国以比小事大之礼然盟诅之末常不弛于天下使人明则知好恶幽则知信畏然后有同德而无离心则盟诅之辅于教也其可忽哉后世儒者或以疑周官过矣
　　职金上士二人下士四人府二人史四人胥八人徒八十人
　　释曰掌受士之金罚货罚者而金玉锡石丹青之出入亦总之焉
　　司厉下士二人史一人徒十有二人
　　释曰犯政爲恶曰厉司厉主盗贼之兵器及坐盗贼之爲奴者
　　犬人下士二人府一人史二人胥四人徒十有六人释曰司冦祭祀奉犬牲故犬人属秋官
　　司圜中士六人下士十有二人府三人史六人胥十有六人徒百有六十人
　　释曰圜谓圜土也犹后世之狱城也
　　掌囚下士十有二人府六人史十有二人徒百有二十人
　　释曰囚拘也主拘系当刑杀者
　　掌戮下士二人史一人徒十有二人
　　释曰戮犹辱也既斩杀之又戮辱之
　　司隷中士二人下士十有二人府五人史十人胥二十人徒二百人
　　释曰隷给劳辱之役者以罪人爲奴仆故在此司隷爲五隷之长
　　罪隷百有二十人
　　释曰盗贼之爲奴者
　　蛮隷百有二十人
　　释曰征南夷所获者
　　闽隷百有二十人
　　释曰南蛮之别名
　　夷隷百有二十人
　　释曰征东夷所获者
　　貉隷百有二十人
　　释曰征北夷所获者
　　布宪中士二人下士四人府二人史四人胥四人徒四十人
　　释曰宪表也主敷布宪法以昭示其民使之畏而不犯也
　　禁杀戮下士二人史一人徒十有二人
　　释曰禁杀戮者禁民不得相杀戮也丘氏曰此言非天吏不可以杀人
　　禁暴氏下士六人史三人胥六人徒六十人
　　释曰禁民不得相凌暴也王氏曰以刑教中则民不暴者教官之事也以刑禁暴者刑官之事也
　　野庐氏下士六人胥十有二人徒百有二十人
　　释曰庐野道之小室所以待行旅也十里有庐三十里有候馆则馆大而庐小野庐氏掌国野道路宿息之类故名官野
　　蜡氏下士四人徒四十人【蜡清预反】
　　释曰蜡骨肉腐臭蝇防所蜡也月令曰掩骼埋骴此官之职也以掌禁戒之事故在于此
　　雍氏下士二人徒八人【雍于勇反】
　　释曰掌隄防以止水者沟渎浍之禁亦禁戒之事
　　萍氏下士二人徒八人
　　释曰萍之草无根而浮以之名官主水禁取其不沉溺
　　司寤氏下士二人徒八人
　　释曰王氏曰寤而觉谓之寤使掌夜时非觉而不寤者安能定其刻漏之早晚哉所以谓之司寤氏也以宣王之时去成王之世未逺而君子之来朝或以夜未央未艾则司寤之职不行可知矣此诗人所以箴之也
　　司烜氏下士六人徒十有二人
