<!-- { "loadSidebar": true } -->
　　磬师掌教击磬击编钟教缦乐燕乐之钟磬凡祭祀奏缦乐
　　释曰教谓教眡了也钟与磬皆编之十六枚为一架宫县有特磬十二镈钟十二皆依次陈之以应其方之律也编钟编磬皆磬师职之教眡了击特磬编磬又教之击编钟也言击编钟则钟之大者钟师自击之缦谓杂声之和乐者记曰不学操缦不能安燕乐房中之乐所谓隂乐即二南也缦乐燕乐皆教其钟磬祭祀奏缦乐祭之燕也或曰缦乐杂弄即今之调曲
　　钟师掌金奏凡乐事以钟鼓奏九夏王夏肆夏昭夏纳夏章夏齐夏族夏祴夏骜夏凡祭祀飨食奏燕乐凡射王奏驺虞诸侯奏貍首卿大夫奏采苹士奏采蘩掌鼙鼓缦乐
　　释曰金奏击金以为奏乐之节金谓钟及镈二者不编独县而已以钟鼓奏九夏钟师兼言击鼓者凡乐钟与皷不相离皷有鼓师欲见先后次第故兼言之也九夏皆钟曲名乐之大者以钟鼓奏之有音节而无文辞王出入所奏谓之王夏尸出入所奏谓之肆夏牲出入所奏谓之昭夏四方賔来奏纳夏臣有功奏章夏章表之也夫人助祭奏齐夏族人侍燕奏族夏客醉而出奏祴夏祴戒也公出入奏骜夏戒其骄傲也　按九夏皆钟之音节有声无词若投壶有鲁鼓薛鼓之类必以鼓应之者以金革不相离也郑康成遽因穆叔之言以为诗篇误矣左传固曰金奏肆夏工歌文王鹿鸣言金奏则无词可知与工歌者异矣祭祀飨食奏燕乐以钟鼓奏之也掌鼙鼓缦乐鼙小鼓缦乐杂弄之乐谓作缦乐则钟师击鼙和之言鼙钟亦在也
　　笙师掌教龡竽笙埙籥箫箎篴管舂牍应雅以教祴乐凡祭祀飨射共其钟笙之乐燕乐亦如之大丧廞其乐器及葬奉而藏之大旅则陈之
　　释曰竽三十六管笙十三管竽宫管在中笙宫管在左籥如篴三孔其中则中声其上下二孔则声之清浊所由生也箎长尺四寸一孔上出篴笛同长三尺四寸六孔笙师皆教以吹之之法舂牍应雅皆祴乐所用教瞽蒙与眡了于賔醉而出之时奏之舂牍以竹为之长者七尺短者一二尺其端有两孔舂地以作声名曰牍者賔醉恐有渎于礼也应亦以竹为之长六尺五寸中有椎亦舂于地名曰应者賔归恐不应乎礼欲其行与乐相应也雅状如漆筩而弇口长五尺六寸以羊韦挽之有两纽亦舂于地名曰雅賔出恐其失礼欲其雅正也三器在庭筑地为声此则乡饮乡射之后賔出而奏陔乐也钟笙与钟相应之笙大旅则陈于馔次不涖其县也
　　镈师掌金奏之鼓凡祭祀鼓其金奏之乐飨食賔射亦如之军大献则鼓其恺乐凡军之夜三鼜皆鼓之守鼜亦如之大丧廞其乐器奉而藏之【鼜音戚】
　　释曰鼓考击以作之也镈小钟也郑氏曰金奏之鼓击晋皷以奏镈钟也军中夜戒之鼓有三故曰三鼜守鼜备守鼓也鼓之以鼗鼓何氏曰祭祀鼓其金奏所谓笙镛以间也飨食亦如之所谓金奏肆夏也賔射则击镈钟以歌射节大献则击镈钟以奏恺歌守国以鼓戒严则三鼓亦如在钟师也
　　韎师掌教韎乐祭祀则帅其属而舞之大飨亦如之释曰韎为赤色之韦此舞者所着故因以名官韎师旄人鞮鞻氏皆掌乐而命名不同者韎言其所服旄言其所执鞻言其所履韎东夷之服使其乐因使服其服属舞者十六人也三方之乐不存于祭祀大飨之时惟用东夷东夷箕子之国孔子所欲居其乐有中国之风故也　陈氏曰王者必作四夷之乐一天下也记曰纳夷蛮之乐于太庙言广鲁于天下也先王之于夷乐虽或用之然夷不可以乱华哇不可以杂雅盖亦后之而弗先外之而弗内也观夹谷之防齐有司请四夷乐孔子曰吾两君为好防夷狄之乐何为请有司却之然则齐鲁纳夷蛮之乐于太庙盖陈之于门外而已唐之时皆奏于四门之外岂古之遗制与
　　旄人掌教舞散乐舞夷乐凡四方之以舞仕者属焉凡祭祀賔客舞其燕乐
　　释曰葛天氏之民操牛尾投足而歌旄人盖其遗制也散乐者野人之乐夷乐者四夷之乐凡以舞仕者皆属旄人盖其所统皆夷人之善舞者燕乐有间燕之意
　　籥师掌教国子舞羽龡籥祭祀则鼓羽籥之舞賔客飨食则亦如之大丧廞其乐器奉而藏之
　　释曰籥三孔生中声而上下之律吕生焉乐之本也故文舞持羽龡籥诗云左手执籥右手秉翟记曰秋冬学羽籥是也谓秉翟以舞而龡籥以为节也鼓作之也舞亦以鼓为节廞乐器而藏之惟羽籥耳
　　籥章掌土鼓籥中春昼击土鼓龡诗以逆暑中秋夜迎寒亦如之
　　释曰土鼓以瓦为匡以革为两面而可击也籥以苇为管窍其上为三孔可吹也土鼓即记所谓蒉桴苇籥伊耆氏之乐王氏曰王业之起本于而乐之作始于土鼓本于籥逆暑迎寒祈年皆本始民事息老物则息使复本反始故所击者土鼓所吹者籥其章用诗焉　按中春昼书所谓日中阳于是而分故逆暑盖民事之始终实闗天时之消长故必先之以逆暑逆如逆女之义自外而入于内以我为主谓阳常居大夏而主嵗功中秋夜书所谓宵中隂于是而分故迎寒迎如迎賔之义自内而出于外以彼为客谓隂常居大冬时出而佐阳万物生于土反于土则土者物之终始也逆暑迎寒所以击土鼔焉诗七月也当时必有诗周人相传其词质朴故有风雅颂之说厥后周公拟作以代之不独雅颂亡而风亦亡矣若大田良耜诸篇则周公以后之诗岂可以当之哉
　　凡国祈年于田祖龡雅击土鼓以乐田畯国祭蜡则龡颂击土鼔以息老物
　　释曰祈年祈丰年也田祖始耕田者谓神农也田畯古之先教田者尔雅曰畯农夫也祭蜡郊特牲曰天子大蜡八伊耆氏始为蜡嵗十二月合万物而索飨之蜡之祭也主先啬而祭司啬也黄衣黄冠而祭息田夫也既蜡而休息民息老物者万物助天成嵗事至此为其老而劳乃祀而老息之于是国亦养老焉月令孟冬劳农而休息之是也刘氏曰此三事皆奏诗或用其风重民时也或用其雅尊先啬也或用其颂报成功也
　　叶氏曰乐有诗而无书诗存则乐存诗亡则乐与之俱亡耳书曰诗言志律和声此乐之本乎诗也乐由诗作故可因诗以观乐无诗虽有钟磬鼗鼓箫管尚遗古人之旧果可以言乐乎韶至齐而犹闻濩至鲁而犹存必韶濩之诗尚存也诗苟不存武乐至苌商乐至戴公时已不传矣今观大师教六诗曰风赋比兴雅颂瞽蒙讽诵诗世掌九德六诗之歌此诗之所以为乐也大师大祭祀帅瞽登歌籥章龡诗雅颂则皆有诗也由今观之九德九功之歌今不载于经射节四诗貍首不全雅颂今亦不存则诗之亡亦乆矣诗存则古乐传诗亡则古乐废今不以乐诗不存为憾而徒曰乐书不传焉岂先王作乐之本哉今观雅颂固无恙也以汉之诗使李延年恊之以唐之歌使吕才被之管尚足为乐诚能因三百篇以为乐则今乐何患不如古也
　　鞮鞻氏掌四夷之乐与其声歌祭祀则龡而歌之燕亦如之
　　释曰鞮鞻革履也革去毛而未为韦非吉屦也盖夷服四夷之乐东方曰韎南方任西方曰侏离北方禁刘氏曰王者设官掌四夷之乐示四夷之乐王化也故于祭祀賔客服其服奏其乐声其歌以明王道之广大也
　　典庸器掌藏乐器庸器及祭祀帅其属而设笋虡陈庸器飨食賔射亦如之大丧廞笋虡
　　释曰乐器如离磬崇鼎之属歴代传之以为寳也庸功也庸器征伐所得之金以铸器而铭功也笋虡所以县钟磬之属横曰笋植曰虡祭祀陈庸器示能守也飨食賔射陈之以华国也
　　司干掌舞器祭祀舞者既陈则授舞器既舞则受之賔飨亦如之大丧廞舞器及葬奉而藏之
　　释曰丘氏曰成周乐舞之制有文舞有武舞文舞羽籥籥师掌之武舞干戈司干掌之然文舞未尝无干故舜舞干羽于两阶武舞未尝无羽故诗言公庭万舞执籥秉翟是知文舞干不胜羽武舞羽不胜干此籥师之教国子所以专言舞羽吹籥文王世子亦云小乐正学干大胥賛之籥师学戈籥师丞賛之则亦教武舞矣　舞器干羽之属舞人缀兆行列既定则以武器授之舞讫则受而藏之賔飨皆有舞其授受亦如祭祀也国有大丧则廞舞器而藏之所谓四海遏宻八音也　刘氏曰国子未成童之时所学小舞则此干戈当须轻小其制便于国子秉执囘旋故列在乐器之中而属于大司乐也文王世子所谓春夏学干戈秋冬学羽籥则是舞勺舞象时所用之器司兵职曰祭祀授【原阙】













<经部,礼类,周礼之属,周礼全经释原,卷八>
　　今谓之思梦觭者竒也无所感无所思出于神运竒怪之梦故谓之觭梦无心感物为咸陟升也谓无所拘滞自有其梦郑氏曰陟得也谓无心而得梦经运占梦以嵗时日月星辰为运郑氏曰运当为煇是眡祲所掌十煇也王者于天日也夜有梦则昼眡日旁之气以占其吉凶凡所占十煇每煇九变其术今亡刘氏曰王者之心天地万物之心也故其心之有梦则日为之煇是以与日同占焉
　　以邦事作之八命一曰征二曰象三曰与四曰谋五曰果六曰至七曰雨八曰瘳以八命者賛三兆三易三梦之占以观国家之吉凶以诏救政
　　释曰作作其辞于将卜以命王氏曰古之作事不殚一已之思虑明则谋之人幽则谋之神故其所以作而命之者有八焉征谓卜讨伐及行役也郑良霄曰先王卜征五年嵗习其祥是也象谓天象变动之休祥易曰天垂象见吉凶是也与者卜与人共事之成亏也谋者卜谋事之得失也果者卜所求之果否也至者卜所俟之至否也雨者卜时之雨旸瘳者卜疾之瘥愈国家欲卜此事则以此命也卜之筮之蓍参之梦则吉凶可以前知矣吉谓福祥凶谓祸烖诏告也既知吉凶乃预告王脩政以救之王氏曰邦事之八命以卜之故用三兆之法以筮之蓍故用三易之法以考之梦故用三梦之法作八命非特占之于亦验之于筮叶之于梦而后已故洪范大疑谋及卜筮两眡其从违以断吉凶武王曰朕梦恊朕卜戎商必克者此也如是则国家之吉凶可以前知则诏王正厥事以救之也盖吉凶之变虽自乎天而其所以感召之者实存乎人知凶而脩政以救之则可以转祸而为福矣古人有以君之三善言而荧惑为之退舍孰谓救政之不可为与
　　凡国大贞卜立君卜大封眡高作大祭祀则眡高命凡小事涖卜国大迁大师则贞凡旅陈凡丧事命
　　释曰大贞大事求正于也立君以嗣位未定则卜之也封国以命诸侯可否则卜之也立嗣君天下之本也封诸侯一国之本也故为事之大眡高者用之腹骨骨近足者其部高眡骨高处作者以火灼之以作其兆也命谓告以所卜之事也涖临也大事则宗伯涖卜小事则大卜自临之贞则贞之于卜位不亲命也凡旅谓水火兵灾则旅于神示也陈则陈之于馔所而不卜与陈乐器同　陈氏曰大卜或作或命或贞或陈其事不一丧祭轻于大贞则命大迁大师轻于丧祭则贞凡旅则陈而已考之仪礼卜人奠宗人眡高及坐命而后卜人坐作然则大卜于大祭祀凡丧事命之而不作则作者其属也国大贞作之而不命则命者小宗伯也贞则不命陈则不卜也
　　卜师掌开之四兆一曰方兆二曰功兆三曰义兆四曰弓兆凡卜事眡高火以作致其墨凡卜辨之上下左右隂阳以授命者而诏相之
