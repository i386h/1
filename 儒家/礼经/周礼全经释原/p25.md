<!-- { "loadSidebar": true } -->
　　原曰三物其尽教之道乎得之于心之谓德行之于身之谓行习之于事之谓艺其道则一而已矣分而言之德行所以成已道艺所以成物三者皆吾性完具而不可一阙焉教者岂能强于性分之外哉但人之才质不同故于三者互有长短是故德行道艺俱全者谓之大贤大能賔兴举之于王以当大用矣司諌所谓辨其贤能而可任于国事者是也长于德行而畧于道艺则谓之贤长于道艺而德行次焉则谓之能下文所谓使民兴贤出使长之使民兴能入使治之是也上者賔兴于王次者进退其秩此之谓贤者在位能者在职苟道艺不足而德行能存者质实之人耳德行不足而道艺独长者才艺之士耳以位职之小者处之俱无可取则随其位职而废置行焉此三物之论也传曰德成而上艺成而下行成而先事成而后先王有上有下有先有后然后有制于天下此贤能之别也故天下之人不同而三物之教则同天下之才不同而贤能之成就则同先王以贤而处位以能而任职二端既明天下可运于掌矣
　　以乡八刑纠万民一曰不孝之刑二曰不睦之刑三曰不婣之刑四曰不弟之刑五曰不任之刑六曰不恤之刑七曰造言之刑八曰乱民之刑
　　释曰刑以弼教故不从三物之教者则设刑以纠之丽五刑者归之士师乡刑亦扑罚而已不弟即不友也不言友者兄不友者教之弟不恭者刑之造言谓讹言惑众乱民谓乱名改作执左道以乱政者德艺不设刑独于六行有刑者盖德无可见而行有可徴有德必有行以行考其德思过半矣艺则人之材有不可强者故教以德艺而纠之以行先王之教内外兼举如此
　　原曰刑以弼教其依礼而言者与教者何教以礼也六行之教内则曲礼少仪也此三礼者乡之所以为教也教之不从然后以刑一之刑必依礼而制者也故曰仁与义互为交修礼与刑相为表里刑也者帅其由礼也苟不教以礼而徒以刑一之则刑之者不知其所由用刑者惟徴之于灋是孟子所谓不教而杀罔民者也故古者制行必徴之于礼行灋者以礼而议刑夫是之谓表里之义也
　　以五礼防万民之伪而教之中以六乐防万民之情而教之和
　　释曰礼吉防賔军嘉也乐六代之乐也伪者心未受而强从之谓情与伪对盖流荡纵肆而不可拘检之谓中者抑其过引其不及使归于中也和者变化鼓舞使之心志融悦以入于道也中和者民之性情也教民者必求至于是以为凖焉
　　原曰先王之于民既以三物教之八刑纠之道教亦云备矣又以礼乐防之何也夫民力分未及而强施之则悖知识未至而强聒之则劳斯皆心未能受者也而遽以刑迫之则未免强从于外免而无耻矣故名之曰伪礼者圣人本天理縁人情而画为制焉使贤知者不得而过愚不肖者亦勉强而企及教之具必以此为先焉使其尊卑贵贱日用彛伦皆循是为守则民有所据依自率德安教免于伪矣非防伪教中之道与孔子曰道之以德齐之以礼此之谓也夫礼者天地之序也乐者天地之和也和序人心之本也序则相敬和则相亲而情正矣故礼胜则离离则情僻情僻则流流则忘返先王惧其离而流也故以乐和之凡燕飨祭祀庠序之间必教以歌舞之乐所以宣其和而节其流则情无乖戾欢欣和悦以进于善体教自不能已矣非防情教和之道与孔子曰有耻且格此之谓也则先王之为天下亦奚为哉礼乐而已后世以刑政代礼乐治功之盛髙不出乎五霸之间礼乐虽存具文而已欧阳子曰三代而上治出于一而礼乐逹于天下三代而下治出于二而礼乐为虚文忆斯言也判古今于一言决王伯于万代者与
　　凡万民之不服教而有狱讼者与有地治者聴而断之其附于刑者归于士
　　释曰不服教不从而违教灋者争贿曰讼争罪曰狱地治谓争地而讼者小司徒曰凡民讼以地比正之地讼以地图正之即此是也士谓乡遂士附丽也司徒聴讼施乡刑扑作教刑也其有丽于五刑者则归之士师使审察而正其罪
　　祀五帝奉牛牲羞其肆享先王亦如之大賔客令修野道委积大丧帅六乡之众庶属其六引而治其政令大军旅大田役以旗致万民而治其徒庶之政令
　　释曰祀五帝谓迎气四郊及大飨帝于明堂奉犹进也牛能任载地类也奉牛牲谓荐腥也肆陈体骨也羞其肆谓荐熟也享先王四时禘祫皆是也亦如之奉牲羞肆也大賔客谓诸侯来朝大司徒令遗人于野路之上修治途道及委积蒭薪米糓以待之也大丧王后之丧也六引丧车索也六乡属六引六遂主六绋治政令徒庶丧事之戒令也大军旅谓大司马九伐之事大田役谓狩田大阅之事旗画熊虎者也当用众之时则以此旗致其徒众而治其戒令
　　若国有大故则致万民于王门令无节者不行于天下大荒大札则令邦国移民通财舍禁弛力薄征缓刑释曰大故谓国有冦兵也致民于王门卫天子及备询谋也节六节有节乃行防奸细也荒防年札疫厉也移民移其少壮以就食也通财许賖贷不闭籴也盖民食之不足移之以就有余通之以济不足舍禁弛力薄征缓刑皆荒政之事
　　歳终则令教官正治而致事正歳令于教官曰各供尔职修乃事以聴王命其有不正则国有常刑
　　释曰正治明处其文书也致事上其计簿也歳终令所属计一年之要也改歳教灋未颁止令其官属而警戒之曰各共其所治之职修其所作之事以聴王命者以王之诛赏皆依各职所上之功过也不正谓不共职而修事者常刑司冦官刑也
　　原曰前乎周官舜命契为司徒则曰敬敷五教在寛后乎周官则穆王命君牙为司徒而曰敷五典式和民则司徒之掌教尚矣故成王作周官亦曰司徒掌邦教五典扰兆民然则司徒之掌教舍五典人伦之外无他物今司徒所掌典曰教典职曰教职象曰教象灋曰教灋官曰教官则司徒之掌教夫谁不知愚以为天下后世之惑特未知教之所以为教故或局于人民土地之粗则以为司徒专掌财赋或厌其粗迹而入于髙虚则曰司徒只教以亲义别序信者师氏保氏不过五六员其余盖分托焉夫土地人民之事乃司空之错简而五典亦岂外于十二教耶盖先儒徒知五典为亲义别序信不知所以行是五典者有不在于十二教颁职事荒政保息本俗与夫三物八刑礼乐也哉愚故曰施教颁职恤其防荒保其孤弱正其习俗者教之以事也德行道艺者教之以理也以礼乐防其情伪而致于中和者教之功也则今司徒之教亦可逺稽大舜近质穆王矣孰谓司空既亡而司徒専掌财赋哉
　　小司徒之职掌建邦之教灋以稽国中及四郊都鄙之夫家九比之数以辨其贵贱老幼废疾凡征役之施舍与其祭祀饮食丧纪之禁令【比毗志反施式氏反】
　　释曰小司徒言建邦则大司徒可知矣故依此补之也稽攷也国中王城之中六乡也四郊六遂也都鄙王畿之都鄙不言邦国者小司徒止教王畿之内大司徒则及天下也侯国亦建六典有司徒止奉大司徒之灋以教其国而已一夫一妇为夫家稽之即下文稽人民而周知其数也九比之数者即辨其夫家之众寡与贵贱老幼废疾之等如七人授以上地六人授以中地五人授以下地三等大槩言之耳细分之上等有三中等亦有三下等亦有三所谓上上中中至下下凡九等也故为九比之数后凡言九比者仿此辨其施舍者如一家三人二人半二人可任者国中自七尺以及六十野自六尺以及六十有五皆征之是施之也老者贵者贤者能者服公事者幼者废疾者皆不征之是舍之也征谓百畆之税役谓力役之征盖周人毎夫受田百畆而取以三征曰粟米曰布缕曰力役无职事宅不毛者但有夫家则三征不能免也必如老者以下乃免之故挍九比以辨施舍司徒之大务祭祀谓州社党禜族酺饮食若乡饮酒飨食之类丧纪族相塟埋之灋皆有禁令使不失礼也
　　乃颁比灋于六乡之大夫使各登其乡之众寡六畜车辇辨其物以歳时入其数以施政教行徴令及三年则大比大比则受邦国之比要
　　释曰比灋以九比之数画为成式夫家众寡也六畜车辇也稼穑耕耨也勤惰德行也优者为上等次者为中等又次者为下等三三而九之以此灋颁于六乡之大夫使之登载其实以歳之四时入其数司徒依此以施其政教谓使之读灋纠劝也行徴令谓徴召命令莫不有一定施舍之籍大比者勾考三年中之消息而颁受之以上中下之地稽其勤惰贤否而黜陟之贤者能者各有等数上等賔兴次等进秩下等降黜莫不以九比之灋乘之比要者比灋等第之簿也六乡内也故入其数邦国外也故受其要侯国三年进其要于司徒
　　乃防万民之卒伍而用之五人为伍五伍为两四两为卒五卒为旅五旅为师五师为军以起军旅以作田役以比追胥以令贡赋【卒子忽反】
　　释曰防合也卒百人伍五人盖约伍两卒旅而为名也比闾之灋以家起数卒伍之灋以人起数故别其名焉作亦起也田大田也役工力之事比有同行共作之意追逐冦胥伺盗也令贡赋亦用卒伍之灋者令其纳粟于官亦以卒伍起之也　丘氏曰司马灋兵车一乘甲士三人步卒七十二人是一乘者七十五人也约而言之兵车一乘则三两之数四乘则三卒之数百乘则三师之所合五百乘则三军之所合积而至于千乘则六军聚焉六军之数适足以容千乘乃天子宿卫之兵其余六遂都鄙之兵悉天子之畿内则为万乘矣诸侯大国则有千乘而三乡则仅止五百乘耳以三乡三遂言之故曰千乘之国
　　乃均土地以稽其人民而周知其数上地家七人可任也者家三人中地家六人可任也者二家五人下地家五人可任也者家二人凡起徒役无过家一人以其余为羡惟田与追胥竭作
　　释曰均土地者地有肥硗则以莱与易佐之而分为上中下之地此遂人之灋也又稽人民考其数而知其为上中下之家者盖上地家七人余夫多故受田亦多则为上地可任者即余夫未成家不受防而受里者中地下地亦然皆以余夫多寡而为受田之多寡而分也起徒役无过家一人者优余夫也盖以正当夫家一人为正卒余夫为羡卒竭尽作行也记曰惟为田单出里与冦盗非常之变则正卒羡卒偕行不言起军旅者六乡之民止供贡赋卫王室而已夫正羡更出者所以畨休其力正羡并出者所以重讲武事
　　凡用众庶则掌其政教与其戒禁聴其辞讼施其赏罚诛其犯命者凡国之大事致民大故致余子
　　释曰用众庶谓田役与追胥之类政教以令之戒禁以止之皆小司徒所掌有争竞者聴其辞讼有功罪者施其赏罚有不遵誓戒者则诛责之大事田役军旅之类致防集也大故冦盗水火非常之变也余子即余夫羡卒也
