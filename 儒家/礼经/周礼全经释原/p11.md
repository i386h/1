<!-- { "loadSidebar": true } -->
　　原曰唐虞之灋三载考绩三考黜陟幽明故考绩以三年黜陟以三考则九年矣在唐虞之灋可谓甚寛成周则日有日成月有月要嵗有嵗防而废置行矣三嵗则大计而诛赏之其灋若甚密焉何哉盖圣人考绩之典非固止于稽绩以进官也又非遏其久次以妨贤也不过欲以天下才治天下事使官称其职德称其位侥幸者无所容奸欺者不得逞而已苟徳称其位才称其职一世不易可也靡德冐位靡才鳏官旬日即去可也徳大任小匹夫卿相可也徳小任大易不逾时可也是故任之不得不久而考之不可不密任不久则功不能成考不密则实不能覈然则成周一嵗废置三嵗诛赏者久任之意未尝不存而有虞三载考绩九载黜陟者考之未尝不密也
　　小宰之职掌建邦之宫刑以治王宫之政令凡宫之紏禁
　　释曰小宰贰大宰者大宰平章天下司其纲小宰专掌王宫与官府八灋之目言建邦者亦建立邦本国依以立者也宫刑王宫之刑罚也后宫则路寝一小寝五其外则宿卫之处有八次八舍之灋宫正宫伯掌之后宫者王后所居之六宫内宰掌之内有女傅女宫设女官八十一人春官世妇掌之亦兼总于小宰盖天官者天子之相臣先掌王脩身齐家之事而后及于治国平天下故宫刑与政令紏禁皆小宰掌之犹司徒之掌六乡司空之掌六遂者也政以正之令以约之紏以察其失禁以止其邪政令行于王宫紏禁兼行于后宫
　　叶氏曰小宰之职不亦重乎首曰建邦之宫刑又曰正嵗帅属观治象之灋退以宫刑宪禁于王宫夫在王宫者百官府之次舍与士庶子之宿卫宫正宫伯已掌其戒令紏禁宰夫正嵗又以灋戒警羣吏令脩宫中之职事【宫中职事谓宫卿傅母及女宫奄人之属内宰所掌之事】则周人于宫政详且密矣今小宰首掌王宫刑禁何也曰天下风教未有不自王宫始也侍御仆从一有不正出入起居一有不钦皆足以害治虽大宰嵗终废置三年诛赏亦惟总其要耳宰夫惟警戒之耳宫正亦惟令其毋去守耳宫伯亦惟令其作宫众而已不有小宰治之以宫刑宪之以宫禁使之各脩职考灋待事以聴王命而制之以不共之大刑吾恐竒衺之习作滛怠之念萌居王所者皆若而人则君慝必不能潜消于密勿之中而吏习必妄肆于禁严之内谁与绳愆紏缪而格其非心也耶然则宫刑之掌于小宰其脩其废实君心敬怠之所由判君徳隆替之所由基也
　　掌邦之六典八灋八则之贰以逆邦国都鄙官府之治执邦之九贡九赋九式之贰以均财节邦用
　　释曰逆谓迎受勾考使知功过之所在贰者掌其副贰之书也典灋则所以治邦国官府都鄙者也而小宰掌其贰所以佐大宰治平用人之事也执守也均财使之得其平节邦用使之无过费冡宰虽制国用然司其大纲而已小宰实执其贰而均之节之此佐大宰理财之事也
　　原曰太宰者天下之纲也小宰者大宰之目也大宰施其意小宰行其灋故典灋则大宰总其操纵之权小宰则掌其贰而考其功罪之当贡赋式大宰既制其敛散之政而小宰则执其贰而谨其出入之司非行其灋乎大宰有八柄八统而小宰无之二者皆天子操纵臣民之大权大宰诏之故不与也大宰有九职九两而小宰无之二者皆调理万民之事制治之本原小宰行灋而已故不与也然则太宰小宰之职不居然可见乎
　　以官府之六叙正羣吏一曰以叙正其位二曰以叙进其治三曰以叙作其事四曰以叙制其食五曰以叙受其防六曰以叙聴其情
　　释曰以官府者本大宰以八灋治官府而言下五条皆言以官府者亦同乃详八灋之目也六叙即八灋之官常叙者官府次序之秩惟有序斯可执之以为常矣正者整治之羣吏上士以下也位者别其品秩有上中下之别以次序正之使不得紊乱凌僣也治有四职治要治凡治数治目之别位有贵贱治有详畧尊者宜畧卑者宜详以叙进之使不得干乱也事者有职斯有事作犹起也事有小大缓急以叙作之则无阙人废事也食稍食士之俸给也上士倍中士中士倍下士下士与庶人在官者同禄故制食必与作事相应叙而制之者使其饩廪称事也防者嵗终众职致事献所防计功状必以逺近尊卑为叙而受之情者五叙之中或有情灋相碍不可以叙拘者则聴其情而以情灋权之六叙苟无聴情则鱼贯而进可矣必有通融聴情之灋斯无窒碍也
　　原曰八灋以官常次于官聨之下小宰以六叙居首何也盖叙者官府秩序之常也凡事有叙则条理可寻而不紊常经可据而不拂况于正羣吏而无叙可乎是故以叙正其位则尊卑不得以相逾以叙进其治则职事不得以相违以叙作其事以叙制其食则事食不得以相浮以叙受其防则日旬月嵗之要可考也以叙聴其情则亲旧贤能之故可原也不然则六者皆乱尊卑得以逾越功过得以相混簿书可以紊乱贿赂可以私行百官何所灋守而官属官职安得而举哉故不得不以六叙为首宰夫八职四曰旅掌官常以治数盖六官下士之多専为此而已七曰胥掌官叙以治叙盖众职胥役守其文书给其使令亦为此而已
　　以官府之六属举邦治一曰天官其属六十掌邦治大事则从其长小事则専达二曰地官其属六十掌邦教大事则从其长小事则専达三曰春官其属六十掌邦礼大事则从其长小事则专达四曰夏官其属六十掌邦政大事则从其长小事则専达五曰秋官其属六十掌邦刑大事则从其长小事则专逹六曰冬官其属六十掌邦事大事则从其长小事则专达
　　释曰属者连属之义六官各有职职必有属然后聴于一六属者六官之属必聴于长然后邦治可举而行也天官谓大宰一人小宰中大夫二人以为正与贰以主制一官之事者三人而已其属谓宰夫以下至旅下士凡六十人也掌邦治谓天官一府长与属共掌邦治之事也大事从长谓属首上于长贰不敢专行也小事专达谓宰夫乡师肆师士师遂师皆可达于王也故曰长治要而属治繁六官皆同
　　原曰王者体天以为治故灋天以建官六官三百六十属非人为之私智也灋天运自然之度而已臯陶曰无旷庶官天工人其代之凡官之设皆代天工也况六职之中政本所系数不灋天官非代天可乎自汉以来皆谓合六官所统者为三百六十之数间有不齐乃以己意移易以合小宰每属六十之言乱经之原实起于此不知小宰之六十皆以六官之内所属不以六官之外所统也其曰天官则大宰少宰三人为长宰夫至旅下士六十人为属则长与属皆掌邦治代天工之人也邦教邦礼刑政事皆然若以所统言属则膳夫以下庖人酒人及缝染之职皆可以言掌邦治乎又所统之官有一官散而为千百者如地官乡大夫而下只六职合六乡则有一万八千余矣可以当六十之数乎所谓大事从长小事专达者亦为六属之首言之也若以所统之长属则天官宫正而下只有六七属六官微细之职皆有长属亦得専达否乎经文明言其属六十是分毫不可増损也若以万有不齐之官而为此画一不易之数又非圣人作经之灋也夫唐六典分二十四司固得属首下大夫二十四人之意然每官上士八人中士十有六人则亦二十四人而止耳旅下士三十有二人则全无之后世不得不以吏胥补下士之数夫胥徒皆庶人在官役民为之汉一胥统十徒谓之什长可以当下士之数乎今六官之中弊端最深六十属之説不明故也
　　以官府之六职辨邦治一曰治职以平邦国以均万民以节财用二曰教职以安邦国以宁万民以怀賔客三曰礼职以和邦国以谐万民以事鬼神四曰政职以服邦国以正万民以聚百物五曰刑职以诘邦国以紏万民以除盗贼六曰事职以富邦国以养万民以生百物【诘起乙反】
　　释曰上言官属欲官府聨属而定于一也此言辨职欲官府各定其职不侵紊也六职既辨则府定其局官定其守而百政自理矣六职与六典大同而小异六典以书言治之灋也六职以官言治之人也不言官府此正官府之事也平者各当其分之谓使之大小强弱不相侵凌而邦国平矣均者各得其职之谓使之贫富贤愚各安其所而万民均矣治莫先于理财防计财用而调节之治职之事也教职以教为职守也使之各循于理则无侵暴之事邦国有不安乎使之兴行而遵道则无乖争之失万民有不宁乎使行旅入其境皆有常饩以礼之賔客有不怀乎以礼为职者朝觐防问不使有阙是和之也冠婚丧祭射乡相见各有仪式是谐之也天神地只人鬼各安其享是事之也服则使之顺于王正则使之安于职九贡出于邦国邦国敛于其民服之正之则百物可聚矣问其曲直而加征讨察其犯教而施刑罚所以刑邦国与万民也明灋禁戮奸慝盗贼除矣事职者土地衣食之事也是故正经界时耕耨田里安氓土宜教氓由是以生百糓由是以足蚕桑由是以实仓廪则邦国得其富万民得其养而百物以之生矣无旷土无游民此冬官之职乎
　　原曰愚观于辨职益信司空之未尝亡也遂人曰掌邦野稽人民授田野教稼穑非事乎颁职作事以令贡赋非富乎夫一防田百畆非养乎趋耕耨稽女工以四达戒功事非生乎故遂人即小司空也不于辨职而知之何从而考之是故取大司徒土地之事以为大司空之职而加于遂人之上分地官之半以为司空之职考之六典辨职而合稽之序官六十属而同放之六官无一事不通于条贯则六官完整如旧矣噫后儒以司徒为司田野司空为掌百工则辨职所谓教所谓养而富而生果何谓哉
　　以官府之六联合邦治一曰祭祀之联事二曰賔客之联事三曰丧荒之联事四曰军旅之联事五曰田役之联事六曰敛弛之联事凡小事皆有联
　　释曰属以官定职以事定然事有相因属有大小不通之以联则五礼不行矣故官联次之五礼事之大者皆联事通职然后邦治得以防合而成祭祀谓大宰賛玉币司徒奉牛牲宗伯眡涤濯司马羞牛牲司冦奉明水火之类是也賔客谓太宰大朝觐防同賛玉币玉献与小宰大宗伯大行人小行人掌客所治宾客之事司徒令脩道备委积大司冦前王之类是也丧谓大宰賛含玉赠玉大司徒率众庶乡师治役荒谓大司徒移民通财宗伯杀礼行人赒委之类军旅如司马禁令大司徒以旗致民中春振旅中冬大阅皆联事也田所以简众役所以任众也如司马教陈乡师帅民司徒举旗虞人莱野之类敛民之赋弛民之力如大宰九赋司马司空制赋闾师载师征赋此敛之联事也均人掌均力政而乡大夫则舍其贤者能者老者疾者此弛之聨事也六官之聨皆具众职之后小事有聨如司关聨门市之类
　　原曰聨职也者聨其五礼之事也五礼有吉凶賔军嘉皆王朝之大礼周礼每官必有聨职大史职曰大事执书读礼而协事是知大事为五礼其书为仪礼聨职所以行之者也夫祭祀者吉礼也丧荒者凶礼也賔客者賔礼也军旅者军礼也而田役本在军礼以事大故分之嘉礼亦在賔礼以事小故合之敛弛则事之大者故特见焉是六聨之行五礼者审矣夫官不分则侵官离局而体统不立职不聨则大事不举而礼行不周大宰举其要故以官聨防官治小宰治其详故以六聨合邦治是故分其职而率其属则事权虽分而不相离也合其聨而防其治则诸职相通而不相混也邦治成焉大礼大事举焉故不观聨职何以知仪礼之所亡哉
　　以官府之八成经邦治一曰聴政役以比居二曰聴师田以简稽三曰聴闾里以版图四曰聴称责以傅别五曰聴禄位以礼命六曰聴取予以书契七曰聴卖买以质剂八曰聴出入以要防【政音征傅音附别彼列反予上声】
