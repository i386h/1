<!-- { "loadSidebar": true } -->
　　马质中士二人府一人史二人贾四人徒八人
　　释曰质平也主买马平其大小之价值如市之有质人司马之职马政其首务也故马质在此
　　叶氏曰成周设教民养马之政特设马质一官继于司马之后使之为民平马价之髙下而使民自畜焉王马之政乃有校人仆夫趣马等官何其畧于民牧而详于王牧也盖民马民自备而自畜之其畜也则有司授之其用也则有司帅之王马则自为牧廐所以必有数官分任其责也
　　量人下士二人府一人史四人徒八人
　　释曰量犹度也谓以丈尺量度长短多少之数而不使之逾节者也故自掌营国邑以及祭祀宾丧皆掌其度量焉
　　原曰大司马之首有司勲马质量人三官离而判之若不相属合而观之司马之职见矣惟其掌天下之功赏也故首司勲惟其掌天下之戎事也故有马质惟其掌天下之制节也故有量人功赏明则天下莫敢不趋事而赴功戎事举则天下莫敢干纪而乱常度量有制则天下莫敢逾节而犯分此司马所以为国之纪纲犹天之有雷霆号令也
　　小子下士二人史一人徒八人
　　释曰小子主祭祀之小事乃司马用牲事也
　　羊人下士二人史一人贾二人徒八人
　　释曰夏官主马羊二牲故在比
　　原曰此二官与司爟犹司徒之有充人牧人牛人之官在司徒之首以祭祀为重故也
　　司爟下士二人徒六人【爟古焕反】
　　释曰举火曰爟郑氏曰爟火乃热火也司爟之职乃圣人观天地五行之变顺隂阳消长之宜寒暑往来之节而裁成辅相之道者也岂不大乎
　　叶氏曰水火皆有禁水亲而不尊易以溺人秋官萍氏禁之宜也火禁既有天官宫正脩之又有秋官司烜职之夏官又特设司爟掌之何耶火之为物炎上就燥尊而不亲不得其齐则疾不得其性则灾故其星之伏见则国火为之变易季春出火司爟礼而出之季秋内火司爟礼而内之二时之出内火星犹祭祀之祭爟不忘本也然司爟行火南方之事故于夏司烜取水火秋官奉明水火故于秋云
　　掌固上士二人下士八人府二人史四人胥四人徒四十人
　　释曰固国所依阻者也在国则曰固在野曰险掌固掌修城池郭沟树渠之固并据国而言司险周知山林川泽之阻并据野而言
　　司险中士二人下士四人史二人徒四十人
　　释曰易曰天险不可升也地险山川丘陵王公设险以守其国此司马所以有司险
　　叶氏曰险者天地之所设圣人固不恃险以立国亦未尝不因险以守国而所以用险之道则大矣成周掌固一职司修城郭沟池树渠之固而使士庶子及其众庶守之此掌王畿之固也司险一职掌九州之固以周知山林川泽之险设国沟涂而树之林以为阻固皆有守禁此司天下之险也二官属于司马者谨固封守而预为备也亦如萃之除戎器戒不虞之意欤昔者周公营洛且曰使有徳易以兴无徳易以亡则初非恃险也今险固二官无亦因天地之所设而使之为守云尔
　　人上士六人下士十有二人史六人徒百有二十人释曰人主迎宾客之来者诗曰彼人兮荷戈与祋
　　环人下士六人史二人徒十有二人
　　释曰环犹郤也以勇力郤敌王氏曰巡察内外若环之相循而不穷故名官曰环人
　　挈壶氏下士六人史二人徒十有二人【挈若结反】
　　释曰壶盛水器主挈壶水以为漏王氏曰先王分十二时于一昼一夜之间以漏箭凖十二时而为百刻以百刻定长短而分昼夜于是立挈壶之职焉诗曰不能辰夜不夙则莫失其职矣
　　原曰人掌迎宾客诸侯之使往来也环人致师巡察贼情挈壶令军井军粮军舍皆司马之所有事也故在于此
　　射人下大夫二人上士四人下士八人府二人史四人胥二人徒二十人
　　释曰掌王宾射之仪所以属司马者以职辨公卿大夫之位故也
　　服不氏下士一人徒四人
　　释曰服不者谓服不服之兽者故曰主养猛兽而教扰之
　　射鸟氏下士一人徒四人【射音亦】
　　释曰主射鸟以共膳羞及驱恶鸟
　　罗氏下士一人徒八人
　　释曰能以罗网捕鸟者礼大罗氏天子之掌鸟兽者此职是也
　　掌畜下士二人史二人胥二人徒二十人
　　释曰蓄养也养鸟以备用
　　原曰射人之属有服不射鸟罗畜四官何也此先王所以均节羽物无使失其性也是故圣王之治非以尽民将以尽物故虽飞鸟之防恶者足以为人害善者足以为人用且祭祀宾客所不可废也柰之何不设官以司之乎然用之有时秩之卑员之寡亦见先王不以小妨大末累本耳故射人虽以射为名其实司公卿大夫之位向掌天子之大礼所射在礼不在物也其属四官所射在物将以备礼也故物必出于礼者所以均节天地万物也服不四官非所以均节万物者乎
　　司士下大夫二人中士六人下士十有二人府四人史四人胥四人徒四十人
　　释曰司士掌羣臣之版凡仕于国者不以贵贱总谓之士者始附于版者也故其官名司士焉正朝仪之位三岁稽士任进退其爵禄则鼔舞百官之权皆属司马矣古用人之权职在司马也
　　诸子下大夫二人中士四人府二人史二人胥二人徒二十人
　　释曰诸子主天子公侯卿大夫士之庶子者以兼同姓异姓之众子言之故曰诸子文王世子名曰庶子者诸公诸侯之礼也诸侯之臣之庶子于编氓比天子杀之故庶子专主公族天子曰诸子诸侯曰庶子此其名实之辨也
　　原曰司士诸子所以在司马者盖古者教人之权在司徒考课之权在冡宰用人之权在司马今司士稽士任三岁进退其爵禄则兼冡宰之权矣诸子掌国子之游倅使之脩徳学道攷其艺而进退之则又兼司徒之权矣不知司马掌国之纪纲与天下诸侯也故司士掌朝仪诸子掌宿卫教之车甲天子诸侯二事皆其所掌也纲纪所系不属之司马而何哉
　　司右上士二人下士四人府四人史四人胥八人徒八十人
　　释曰右谓勇力之士充车右刘氏曰司右羣属车之右也若王之五路右其玉路金路者则下大夫也右其象路者则上士也右其戎路木路者则中大夫也故司右上士二人下士四人者皆属车之右也
　　虎贲氏下大夫二人中士十有二人府二人史八人胥八十人虎士八百人
　　释曰不言徒曰虎士则虎士徒之选有勇力者以为王之亲兵
　　胡氏曰自古盛王虽用文徳必有亲兵専掌宿卫周公指虎贲与常伯同戒成王欲其知恤虎贲者犹今侍卫亲军也康王初立太保俾齐侯吕伋以虎贲五百人迎于南门吕伋者太公望子自诸侯入典亲军犹今殿前马步军都帅也勲徳世臣总司禁旅虎贲卫士宿卫王宫其为国家虑深逺矣
　　旅贲氏中士二人下士十有六人史六人徒八人释曰旅贲者以旅力而卫王则兵卫之犹亲者也夹王车则下士也而中士帅之焉
　　节服氏下士八人徒四人
　　释曰其所服者与王为节此官不常置有事则用之
　　方相氏狂夫四人
　　释曰王氏曰时傩而疫名以方相以其相视而攻疫者非一方也
　　原曰司右虎贲旅贲三官皆天子在车防卫者也故皆以勇力之士为之而以士夫帅之盖朝夕侍从最亲于王者也然必以道义之士帅乎勇力之人使王侍御仆从罔非正人则所以养成君徳者防矣节服方相二氏祭祀朝觐则用之时傩大丧则用之此临时摄用者序其官者所以寓其事况此类在周礼多矣
　　大仆下大夫二人小臣上士四人祭仆中士六人御仆下士十有二人府二人史四人胥二人徒二十人释曰仆侍御尊者之名大仆其长官也
　　东莱吕氏曰穆王命伯冏为太仆正作冏命夫陪仆御之臣后世视为贱品而不之择者也曽不知人主朝夕与居气体移养常必由之潜消黙夺于防防之中而明诤显谏于昭昭之际抑末矣穆王之命其知本哉然自周公作立政而叹缀衣虎贲知恤者鲜则君徳之所系前此知之亦罕矣周公表而出之其选始重穆王之用太仆正特作命书至与大司徒畧等流风犹未逺也
　　仆下士二人府一人史二人胥四人徒四十人释曰者其事防也
　　弁师下士二人工四人史二人徒四人【弁皮彦反】
　　释曰弁者古冠之大称贾氏曰按郊特牲及士冠礼皆云夏收殷冔周弁三代皆祭冠则弁亦冕也即是六冕皆得称弁若皮弁爵弁自然是弁
　　按有服必有冠有冠必有屦今司服既在春官而弁师则在夏官追师屦人又在天官何也盖天官治内者也故追师屦人掌后之首饰与屦而王及命夫之屦亦附焉者以屦之等威不如冠服之详故也司服之在春官固为礼制之大而冕与服不宜相离今弁师又在夏官者岂非司马所掌者诸侯之分职而弁者衣服之最先故司服主乎天子而及乎诸侯弁师主乎诸侯而推自天子二官盖互为用而不可専属故弁师特在夏官与
　　司甲下大夫二人中士八人府四人史八人胥八人徒八十人
　　释曰甲今之铠也以下大夫为之是司兵戈盾弓矢诸掌兵器官之长
　　司兵中士四人府二人史四人胥二人徒二十人释曰掌五兵五盾也
　　司戈盾下士二人府一人史二人徒四人
　　释曰戈今时钩子防戈盾用多司兵总掌之又设此官以专掌之也
　　【原阙】
















　　车所以承祭祀王敬宾如祭故也
　　道右上士二人
　　释曰道右象路之右也以王朝夕燕出入故谓之道也
　　大驭中大夫二人
　　释曰驭与御同大驭御之最尊者即玉路之仆得以驭名重之也
　　戎仆中大夫二人
　　释曰主驭戎车者戎车革路也驭谓之仆者以其侍从于车以尊玉路也
　　齐仆下大夫二人
　　释曰王敬宾如祭故车右谓之齐右车仆谓之齐仆然仆以驭车而驭不可以兼职故齐兼祭祀宾客之事而驭则异官也
　　道仆上士十有二人
　　释曰主驭象路与王燕出入者
　　田仆上士十有二人
　　释曰此木路之驭者
　　驭夫中士二十人下士四十人
　　释曰贰车从车使车之驭多其员者备杂驭也原曰戎右至驭夫九官皆所以参乘驭车者乃天子法驾之臣临时兼摄故其爵尊无常职故无府史胥徒所谓侍御仆从罔非正人必以士大夫为之此官也欤然戎右三官充车之右大驭六官御车之左然玉路有五齐右兼祀右戎右兼田右右可以兼仆以御车则不可兼故五驭皆备官也驭夫又在五驭之外观此则先王设官真如权衡之陈一毫不得轻重也安可以私意乱之哉
　　校人中大夫二人上士四人下士十有六人府四人史八人胥八人徒八十人【校户教反】
　　释曰校人马官之长校之为言校也主马者必仍校视之
　　王氏曰戎右至驭夫凡九职所以掌五路之车也自校人至圉人凡七职所以掌五路之马也
　　趣马下士皁一人徒四人【趣七口反皁才早反】
　　释曰趣马趣养马也诗蹶惟趣马
　　巫马下士二人医四人府一人史二人贾二人徒二十人
　　释曰巫马知马祖先牧马社马步之神者马疾若有犯焉则知之而祭之也祭而不愈则用药以攻之是以有医有贾也
　　牧师下士四人胥四人徒四十人
　　释曰牧师主牧马而颁之养之也
　　廋人下士闲二人史二人徒二十人
　　释曰廋也闲者马之所也
　　圉师乘一人徒二人【圉鱼吕反】
　　圉人良马匹一人驽马丽一人
　　释曰养马曰圉四马为乗良善也驽劣也丽耦也良马匹一人驽马二匹一人养之也
