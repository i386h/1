<!-- { "loadSidebar": true } -->
　　释曰此即大宰之官成立民间八事之定灋以经理万民之治也聴犹聴治之聴上接下之辞即治官之治字葢经理之非聴讼之谓也政力政也字从征谓赋也役徒役也比居以民居比而列之立五家为比五比为闾凡起徒役无过家一人言欲理民征役之事则令其行比民居之灋师用众以征伐也田四时之田猎也简选也稽计也简稽之灋如一家五人可任者家二人一为正卒一为羡卒起徒役无过家一人若行师又以司马灋简稽之甸出长毂一乗甲士三人歩卒七十二人四分当兵之数发其一分之强其灋见逸司马言欲理民师田之事则以司马简稽之灋起之二十五家在乡则为闾在遂则为里皆有巷巷首有门门侧有塾版图者古人以版为防画闾里之形于图藏之官府凡民讼则以比居之图正之地讼则以地形之图正之也称谓贷之以物责谓责其所偿傅着也着约信于大书别而为两两家各得一也言欲理民贷责之事则先为傅别之灋使之不争也位定而后禄之此禄位也乡遂之长进秩则有田禄以益之官田宅田士田是已礼命者月书季考及大比兴贤能以乡饮酒与乡射之礼礼之进其书于王然后命之以禄位也取予者取之于官而官予之即泉府官敛市之不售者货之滞于民用者买者賖者都鄙从其主国郊从其有司皆书于契然后予之是也此与称责异者称责民自相借贷故令为两券各藏其一此则民贷于官故必从其有司书之于契然后与之质剂即司市质人之事质成也平也先郑云月平价也剂券书按质人成市之货贿卖买者质剂焉想古者货贿入市必先令质人成其价揭于书以示人使卖买者不得争价随时髙下月必更之故曰月平大市则质人平其价而立券小市则依揭示而卖买焉故五尺之童适市而莫或欺也有争则依官揭与券而断之故曰以质剂结信而止讼旧説质长券剂短券不知卖买之时何用券书且质字岂可以长劵训之哉然则质剂者乃质平之剂也官给于民曰出民输于官曰入即旅师春颁秋敛之事嵗计曰防月计曰要皆计簿也颁与敛皆以官之计簿考之
　　原曰八成也者制为成灋使民遵行而后经理之即乡遂之灋也是故比居而后起征役简稽而后出师田礼命而后进禄位图成而后正闾里则教养兼举而民定矣大本立矣不能无有余不足也而使之相为称贷焉不能无以赡补不足也立司市而聴其交易焉不能无丧难之急也设泉府于国以聴其赊贷焉不能无贫乏之可矜也立旅师于野以平颁其兴积焉八成设而民业定焉定分明焉役政均焉礼教行焉忠信立焉恩泽溥焉大宰司其纲小宰详其目然后布于司徒司空使行之六官之设何者非为民哉苟以八成为聴讼之具也则大宰典灋则之下又専言官成以待万民之治何耶葢又为典灋则之本故也
　　以聴官府之六计羣吏之治一曰廉善二曰廉能三曰廉敬四曰廉正五曰廉灋六曰廉辨
　　释曰聴平治也弊犹断也平治八灋治官之计有此六者以断羣吏之治廉察也大宰之大计小宰宰夫之月书季考嵗防皆所以廉之也善谓循良有徳及民者六计以徳为首能有才艺而事功及民者敬者操持不苟才能不及而立已严洁者正者特立持正而无倾邪者此二者长于徳行之吏灋能恪守官灋是守职无侵者辨者断决分明之意才识明敏临事不惑也此二者长于才能之吏以此六事廉察之则吏之贤能见矣
　　原曰六计廉善不廉恶何也曰宰以兴治为事故考其徳行才能将以畀之职而禆于治也司冦以紏过为事故有官刑而曰上能紏职其目见于士师之八成皆所以行大宰官刑之事者也古之考百官善恶不相混故小宰廉善士师紏恶而分考之夫无善则不可任职矣治官以用人为职者也岂可先立不善之目以廉之哉故贾谊曰上设礼义廉耻以御其臣臣不以节行报上者非人类也此亦小宰之六计待人以君子长者之道居其厚不居其薄之意与是故吏以徳行为上才能次之敬与正察其立身行己徳行之实也灋与辨察其涖官行灋才能之实也教不出乎德行道艺用不离乎贤徳才能故考之亦以此也故观小宰之六计则知成周用人之灋才必称其徳职必当其位可知矣
　　以灋掌祭祀朝觐防同賔客之戒具军旅田役丧荒亦如之七事者令百官府共其财用治其施舍聴其治讼释曰灋五礼之灋度也戒谓饬其事具谓备其物太宰于戒具不言灋道揆之任也共财用者国用冡宰制之故七事皆小宰令百官府共之施谓施恩惠舍谓舍而不用争其事之谓讼聴其讼之谓治施舍治讼皆自聴理之事举其要而已
　　林氏曰三代之政未尝有转输漕挽之文春秋列国诸侯防同征伐无嵗无之然其兵食资用皆取给于所过之国亦未始有餽饷之役凡以农功脩而粟帛众虽门关郊里野鄙之间皆有委积故能随用取足也故小宰防同军旅令百官府共其财用而春秋齐师还自召陵申侯请道出陈郑之间共其资粮扉屦是也至秦欲攻匈奴使天下之民飞挽刍粟转输河北率三十钟而致一石漕运之盛盖兴于此恶足为治世灋哉
　　凡祭祀賛玉币爵之事祼将之事凡賔客賛祼凡受爵之事凡受币之事丧荒受其含禭币玉之事
　　释曰宗庙之祭有礼神之玉币献神之玉爵则从大宰助王亦谓之賛也酌郁鬯以献尸谓之祼言灌也宗庙之祭王酌以献尸小宰将而送之也賔客之祼宗伯摄王为之小宰賛之王不祼賔客而有受酬故凡受爵受币大宰于賔客处受之以授王大宰又受于王以授小宰盖祼则佐宗伯受爵受币则佐大宰也实口曰含衣服曰禭凶荒有币玉者賔客所赒委之礼　程氏曰天地用玉币交神明而不祼则玉币尊于鬯故大宰賛之鬯则大宗伯賛之祼将又卑于鬯故小宰賛之若此类所谓序事也先王量徳受任因任受职此序事所以辨贤也
　　月终则以官府之叙受羣吏之要賛冡宰受嵗防嵗终则令羣吏致事
　　释曰叙即六叙也月要每月之小计则小宰受之嵗防一嵗之大计则賛冡宰受之也每嵗终则令六官各赍一年之功状致于冡宰以待考也事小宰考计之事
　　正嵗帅治官之属而观治象之灋狥以木铎曰不用灋者国有常刑
　　释曰正嵗十一月建子之朔也周改嵗于建子故称正嵗改嵗之朔耳目一新大宰斟酌一年之治灋此日县于天官之府小宰乃帅治官之属往观之乃颁行于天下至正月之吉县于象魏令天下各以是日县之行新令也先儒以正嵗为建寅正月不知此耳盖以改嵗言故曰正嵗以始月言故曰正月铎铃也金口木舌古者将有教令必击木铎以警众使明聴也不用灋者谓官属有违治象之灋者以国刑施之不汝赦此警众之辞也
　　乃退以宫刑宪禁于王宫令于百官府曰各脩乃职攷乃灋待乃事以聴王命其有不共则国有大刑
　　释曰乃退者观治象而退也宫刑即建邦之宫刑也五刑掌于司冦宫刑独小宰掌之以总治王宫也宪谓表县之禁谓止絶之以宫刑之禁县之使宫中官府观之也又令以戒之使各脩其所治之职盖宫中之人各有职业无逰闲者各攷其所事之灋以待所作之事以聴王之命令盖小宰之戒饬乃承王命以治其家者安有专輙之失哉不共谓犯刑禁也大刑重于常刑以王宫深严之地故制刑加之治家贵严故也
　　陈君举曰小宰之职盖贰冡宰以掌邦治而宰夫又所以贰小宰也故冡宰掌其典而小宰帅其聴宰操其柄而小宰则治其紏禁凡小宰之所聴所弊所刑虽非冡宰所自为而百官之所以耸动警饬而不敢易纪律者盖严冡宰也夫是以君宰尊严朝廷清明百工称职而不政不勉者盖本诸此
　　郑氏谔曰或问小宰宰夫推广大宰之灋而耸动警饬百官府之治矣今而复掌王宫何也曰先王之制事权欲合于一而内外本不容分也盖宫正宫伯不过掌宫中徒役之事子弟宿卫之职与夫官府之在内者耳其于后宫则无所预内宰虽曰掌王内又不过以礼教王后夫人与九嫔世妇凡女宫奄人之在左右者耳其于徒役宿衞又不相关职既不能以相统而权亦不能相临统而临之惟大宰焉故宫正宫伯内宰皆于大宰职虽列于外而通于内权虽分于二而总于一自今考之曰建邦之宫刑曰治王宫之政令曰宪禁于王宫曰令脩宫中之职事【春官世妇掌女宫之宿戒】则王宫后宫无不在所掌也自其掌王宫也则兵卫郎卫凡宿卫之人皆领之饮膳衣服洒扫啓闭次舍幄帟供奉之人皆领之宫禁之秘藏王后世子之好用财用之司存皆领之其间多寡丰约用舍去取天子始不得以自私而小臣始不得以自便矣自其掌后宫也则六宫六寝无王后之限九嫔九御无女宫之别诏其礼乐正其服位禁其竒衺稽其功绪其间损益増减采择进御而无侵窃感移之患矣葢世未有家不齐而国可治者未有国不治而天下可平者大宰之治所以兼总内外而小宰为始小宰之宫刑既已齐其家宰夫之朝灋又以治其国然后大宰之典灋始可以治天下矣
　　宰夫之职掌治朝之灋以正王及三公六卿大夫羣吏之位掌其禁令叙羣吏之治以待賔客之令诸臣之复万民之逆
　　释曰宰夫六属之首天官之攷也攷者覈实督察之任朝有三一曰燕朝在路门之内王国宗人嘉事之朝也大仆小臣掌焉一曰治朝在路门之外王日聴治之朝也宰夫司士掌焉一曰外朝在库门之外询万民聴政之朝也小司冦朝士掌焉王眡治朝则冡宰賛聴治而宰夫掌其灋正位者立朝廷尊卑之位司士掌之宰夫紏其不如仪者治朝之位王南向三公北面见朝士职灋以止之曰禁灋以使之曰令此肃朝仪也叙羣吏之治即下征令辨其八职是也令戒令也上有所令而下有所报言谓之复上无所令而下有所啓请谓之逆犹汉之尚书典奏章报告是也　按三公无职以六卿兼之其位见于此其职见周官
　　原曰宰夫之设朝廷纪纲之司也故正朝位有其灋则无内陵之患待賔客有其令则无外侮之忧羣吏之治得其驭则纪纲脩明职业必勉矣臣民复逆得其通则明目达聪君门无壅矣此宰夫所以操振肃之权而为天下之耳目也
　　掌百官府之征令辨其八职一曰正掌官灋以治要二曰师掌官成以治凡三曰司掌官灋以治目四曰旅掌官常以治数五曰府掌官契以治藏六曰史掌官书以賛治七曰胥掌官叙以治叙八曰徒掌官令以征令释曰百官府合六官所属及天下之官府也征召也辨分辨也辨百官府之所职掌以备百官征召命令也正谓官府之长以中正为义灋官府之八灋也要者纲要也官府之长只掌其本职官灋之纲要而已师谓官府之贰以教帅为义官成官府之成灋也凡者合众目者也谓庶务也贰则治其繁司属官之长也以主职为义官灋谓毎年颁行之灋县于象魏者盖斟酌八灋之条件故曰目非八灋也旅众也谓六官之下士他官无旅也官常官府秩序之常灋数如文书案断之数然则旅者如今六部都吏司吏之类皆下士为之非今之胥吏也府藏财货之屋契符契藏蓄积有官府必有货财有货财必有书契故设府以司之此则庶人在官之长者史理文词能述事曰史书者官府通行文书也賛佐也佐治者若今文书令其起草也此必道艺之选有文学曽教养者然后举用之如孔子曽为委吏乘田之类府史之贤亦命以官胥徒则役于民贱役也不才则去之胥有才智之称官叙官府所行之次序规矩也设胥以给官府治事务次序之役此为徒之什长汉一胥管十徒役之于民者按胥即堂上之徒徒者役召之称官令谓官府之命令征召也令使也盖趋走应荅官府命令之役今之皂役也
