<!-- { "loadSidebar": true } -->
　　一司徒司空虽在六官之中皆以亲民自治其乡遂如小司徒职稽国中及四郊都鄙之夫家九比之数遂人即小司空也稽人民授田野简兵器教稼又辨其夫家六畜车辇老幼废疾以颁职作事其亲民之事如此其详也诸侯六典建官亦有司徒司空自治其民犹王畿也三代之时天子诸侯无不亲民如此后世天子独居九重之上虽设六官而司徒只司钱谷大府之职也司空只司百工虽有虞衡水利亦具名而已亲民之官独有州县而已州县而上有郡守不亲民也郡守而上有监司不亲民也监司而上有牧伯有巡察而又有六卿制之皆不亲民一羊十牧则州县虽有爱民之实心承奉制使日亦不足矣安能各副其望而自展其志乎故欲求三代之治必复司徒司空二职郡守亲民然后可
　　一府史胥徒庶人在官之役也司徒颁职有曰学艺者府史也服事者胥徒也宰夫八职曰府掌官契以治藏史掌官书以賛治然则府史与胥徒宜有分别府者有谋猷操守亷介之人为之官府之主本也史者有文学精敏练达之士为之皆由于庠序之所教养有德行道艺者各以其才之所成者举用焉亦试之以事之意也称职有功则入賔兴之典孔子尝为乘田委吏即府史之类也才艺既成乃命以职髙者入太学下者为乡吏治事之职胥者有才智之称汉谓之什长掌官叙以治叙则堂上为序次干办之役也不称则复之农畆徒掌官令以征令堂下皂役是也汉一胥管十徒四职既明则天下端絶矣后世则统谓之吏胥吏者乡吏能者在职之选也胥者堂上之役趋走服役之人也合而名之非也欲复三代之治府史必庠序之中有德行有才艺者为之贤能则入举选之典而命职焉胥徒则役民为之天下不治未之有也
　　一周礼古经自惟王建国始今首题曰天官冢宰第一地官司徒第二下四官皆然乃后人所加以为书之标题今因之然此总名一官也则太宰之职之前宜题曰天官上旧本无今补之其天官下与五官皆有下则随卷帙厚薄而别之非有定例也故今亦因卷帙而题之不拘旧本也
　　一周礼序官明言乃立天官乃立地官此设官也序一官之后乃明言太宰之职司徒之职此分职也古本序官在前分职在后与六纲相应后儒解经多析序官系各职之首与纲不合今悉依古本正之
　　一周礼自汉儒训释至于今日不下百家其于名物器数至详至悉矣然皆以周礼阙冬官故大义多舛逆不通后儒虽有新得者亦以意见移易经文为解其名物多依古注集成亦不能辨此释自何人始愚今有见于全经所解多出于愚见随经文而发明之条理脉络固无先儒之拥遏矣但其名物器数与非大义所关者亦不能一一出自己见为解摘采前人与己说合防而成一家之言若有要义之处方着某氏曰鄙见则以按字别之
　　一每篇训释之后必作原以发明之盖周礼之书与他经说义理者不同字字有实事实用幽防广逺故每篇训释之后必作原以发明之谓之曰原者推原作经本意也犹原道原性之原其有先儒论著畅达可采者则直书某氏曰不别作原其文繁者节之泛及他章者纂之不纯者删之使简明易见云
　　一训释之中有采先儒之说书曰某氏训释之后总解有采先儒论著以代作原者亦书某氏曰览者无从考某氏为何先儒间有同姓者敬以自汉以来先儒姓氏名字所著书目及地望总列于前使观者欲求其人有所考证云
　　一音释只考古注择其要者注于经文之下易知之字不须音切者畧之然是经之注初亦双行节经注解原曰乃大书今因双行之注经文大析及小字难看遂并其经以成段数使观者得全篇防趣故训释亦大书与原曰同依正义加释曰二字别于原曰故名释原云
　　一六官正经释原之后约全书大纲如乡遂封建之类作为通论十篇以发圣人经世大灋之意编为一卷以附于后矣又思古之天下亦今之天下幸逢治教大明之时良灋美意直可继周矣其间有详于古而畧于今者有详于今而畧于古者既提其要具于纲领矣敬取古今之制宜更改损益通变宜民之道着为续论以附于后名曰附录云









　　周礼全经释原卷首
<经部,礼类,周礼之属,周礼全经释原>
　　钦定四库全书
　　周礼全经释原卷一
　　明　柯尚迁　撰
　　天官冢宰第一
　　天官以下灋天地四时以建六官周天三百六十度六官三百六十属冢宰言天官者总御六官奉承天道统理万物者也冢山顶也宰主也制也言所主制者大非若他官只司一事而已取其象则曰天官立其名则曰冢宰不言司者兼总之义宗伯亦不言司者祭祀天神非人所主故也
　　惟王建国辨方正位体国经野设官分职以为民极释曰王三代君天下之号民所归往之称也建立也国王者之都也辨别也方四方也正位听治中正之位与庙社奠置之所也体制国中民居衢路之形如人之有四体乡闾是也经经画郊野邱甸之制如织之有经纬井牧是也设置也官冢宰以下六官所统是也分别也授也职官所掌之事极者标准之名民之表则也　今考曲礼曰临诸侯畛于鬼神曰有天王某甫君天下曰天子朝诸侯分职授政任功曰予一人皆王称也司空曰日至之景尺有五寸谓之地中天地之所合也四时之所交也风雨之所防也隂阳之所和也百物阜安乃建王国此建国也考工记曰匠人营国水地以县置以县眡以景为防识日出之景夜考之极星以正朝夕此辨方也又曰国中九经九纬涂九轨左祖右社面朝后市此正位也司徒令民五家为比五比为闾四闾为族五族为党五党为州五州为乡此体国也司空井牧其田野九夫为井四井为邑四邑为丘四丘为甸四甸为县四县为都司马灋六尺为步步百为畆畆百为夫夫三为屋屋三为井井十为通通十为成成十为终终十为同遂人又曰凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路合此数法经野备矣乃立天官冢宰掌邦治地官司徒掌邦教春官宗伯掌邦礼夏官司马掌邦政秋官司冦掌邦刑冬官司空掌邦事宰伯四司设官也治教礼政刑事分职也此数言乃周礼之纲盖先王制国必先分封建侯以立民主别乡立遂以比民居井牧田野以定民业然后设官分职以维持之必制定而后建官官定而后分职职定推行之后乃作是经此盖约其制作之本于先然后于庶职之中推言其制也故于经中取五者之制畧具于此
　　原曰极者何也中之谓也以道化言则曰皇极以灋度言则曰民极皆所以使民各归其分以协于中者也盖王畿立而后根本定所以为民建此极也体经行而后国野正所以为民定此极也官职举而后治教明所以为民溥此极也故极之所在盖欲习民于尊卑等级之中而道之礼乐教化之内使其志虑不易视听纯一易直淳厐以从上令然后入则防其有极出则归其有极矣先王之为天下以万物各得其所为极至故六官各冠之以此欤
　　乃立天官冢宰使帅其属而掌邦治以佐王均邦国释曰冢宰六卿之长也帅总率之也属其属六十也治谓经理之均者平也上下四方均齐方正无不各得其所也大曰邦小曰国通言王畿侯国也
　　叶氏曰掌邦治与均邦国其事同也而邦治则自掌之均邦国必以佐王何也盖宰相之权重则侵天子也厚集徒党布列庶位政柄下移非重所致乎轻则百官侵宰相之权也更进用事惟天子意向是趋大臣始不得以天下事自任矣故直曰冢宰掌邦治则天下事无不在已而经世之志得行矣又曰以佐王则权纲常主于上所谓废置眡朝必以诏王賛王是也岂至于大重也哉
　　治官之属大宰卿一人小宰中大夫二人宰夫下大夫四人上士八人中士十有六人旅下士三十有二人【大音泰】释曰大宰即冢宰也变冢言大者对小宰言之也卿爵也即上大夫冢宰三公之任故命以卿古者三公无其人则以冢宰兼师保之任六卿有阙亦以三公领之小宰其佐也故二人中大夫次卿也主治一官之事惟此三人而已谓之治官宰夫以下其属也故四人倍至下士三十二人共六十人小宰曰其属六十即此也六官之数皆同宰夫治官之考也故为属之首旅众也上士中士各有所分主之事而下士则卑矣分属众事以治其繁故称旅焉惟六官有之丘氏曰自下士以上得王之简命则为王臣下文府史胥徒官长得自辟召非王臣也
　　原曰周官三公论道经邦燮理隂阳三孤贰公化寅亮天地周礼未见其职惟朝士掌外朝之灋又有公孤之位何也盖三公者师道也六卿者相道也禹以益为相汤以伊尹为相未有公孤之立也惟成王以幼冲践祚不可无师保之教故设公孤于六卿之上成王实师之然六卿正职公孤之职也彼所谓论经寅者岂但恭黙无事而已耶今观六卿之职灋天以立道本道以揆事其成相天地立极生民者靡不毕举然未尝拘拘于法守也六少而下则一一皆法度之守而不可有丝毫之侵紊矣则知公孤之位其爵也六卿之长其职也位职相兼治本端矣而冢宰则六卿之总也故人君惟任一相曰冢宰司徒而下皆分职以听焉斯君臣道合治出于一矣
　　府六人史十有二人胥十有二人徒百有二十人释曰有藏则置府有书则置史有次序干办之事则置胥有号令征召之事则置徒宰夫云府掌官契以治藏史掌官书以賛治胥掌官叙以治叙徒掌官令以征令此皆庶人在官其长所征役者不称则去之无迁转之烦无勲劳之考其禄则下士视上农食九人以此等之则府食七人史食六人胥食五人徒则役之也此庶人在官之禄也其多寡不同则量其职事之繁简耳有官府则必设之
　　原曰古者庶人在官为府史者无非道艺之人贤人君子或未得志亦往往出于其间所谓委吏乗田是也夫吏有禄则知自爱善其事则举而任之不能则复之农畆司徒颁职所谓学艺服事是也禄足自养则邪念不生不诱爵禄则无外慕是以官府清平奸弊不作后世乡差之灋变为雇役又变为吏胥以胥兼史而府史失职薄其禄而重其任天下事付之无赖是教之为奸而授之具也不得已又以爵禄诱之以熟于为奸之人而使之居上临民是肆其虐于民也可乎哉
　　宫正上士二人中士四人下士八人府二人史四人胥四人徒四十人
　　释曰环卫王宫有两项一是公卿大夫之子弟为之分置八隅谓之八次八舍宫伯领之一项在王宫徒役为之分于八次八舍之间周列环卫分置区庐宫正领之而宫正乃掌王宫宿卫官之长
　　宫伯中士二人下士四人府二人史二人胥二人徒二十人
　　释曰伯长也以其为宫官之长故曰宫伯所掌士庶子凡在版者士庶子乃公卿大夫之庶子国子之倅诸子所掌是也诸子掌王族宫伯掌宿卫二官盖相通欤
　　陈氏曰宫正掌凡宫中官府次舍之众寡宫伯掌士庶子授次舍之职事则宫伯所掌皆宿卫之人宫正所掌乃八次八舍之灋次其宿卫所在也舍其休沐所在也布于王宫四角四中则逺迩节而檄侯便矣士庶子非王族则功臣之世贤者之类王以其自近而卫焉则上下亲而内外察矣又宫正稽其功绪纠其德行防其什伍而教之道艺宫伯掌其政令诛赏使之学问日进职业日修足以备顾问谨侍卫则王宫之左右前后孰非多闻直谅之士乎
　　膳夫上士二人中士四人下士八人府二人史四人胥十有二人徒百有二十人
　　释曰膳之言善也今时美物曰珍膳膳夫食官之长礼记曰若公与族燕则异姓为賔膳宰为主人即此官也
