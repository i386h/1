<!-- { "loadSidebar": true } -->
　　释曰圜土狱城也聚罢民其中困苦以教之为善也民不愍作劳有似于罢害人谓邪恶已有过失丽于法者以其不故犯罪寘之圜土系教之庶其困悔而知改也寘置也施职事以所能役使之明刑书其罪恶于大方版着于背以耻之所以啓其愤而思悔过迁善也其能改者俾反乎乡里而犹不得齿于平民者三年欲其动心忍性深自惩创也司圜职曰上罪三年而舍中罪二年而舍下罪一年而舍出谓逃亡也既不能改过又遁出乎狱城则寘之极刑盖法有出圜土者杀之例也夫聚而教之者仁出而杀之者义圜土之设而先王之仁义两存则孰不逺罪迁善哉
　　李氏曰人之为恶岂一朝一夕必有渐也放僻邪侈之情动而无所顾忌则或伏尸市朝或流血刀锯虽其悔之犹噬脐也是故先王之驭民必早为之所过轻者则坐诸嘉石稍重者则归于圜土皆未入于五刑也若因兹困辱遂能自新则复为齐民何刑杀之及哉此亦使民迁善逺罪之灋也孔子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也
　　以两造禁民讼入束矢于朝然后聴之【造七报反】释曰郑氏曰讼谓以财货相造者造至也使讼者两至既两至使入束矢乃治之也不至不入束矢则是自服不直者也诗曰其直如矢古者一弓百矢束矢其百矢欤王氏曰两造谓彼已有辨两争者皆至于公也讼者言于公也以两造聴之而无所偏受则不直者自反而民讼自禁矣入束矢以明其直不直则入其矢所以惩不直不直知惩则讼何患于滋乎古之于讼谓之听者以听其声为主也书曰两造具备师听五辞是也
　　以两剂禁民狱入钧金三日乃致于朝然后聴之释曰郑氏曰狱谓相告以罪名者剂今劵书也使狱者各赍劵书既两劵书使入钧金又三日乃治之重刑也不劵书不入金亦自服不直也必入金者取其坚也三十斤曰钧王氏曰方言于公者讼也以罪相告者狱也盖争而不已必至于讼讼而不已必至于狱以其至于狱也必有简然后聴之简剂之类也剂判书也两剂各具狱辞之书也以两剂聴之则无所偏信而不直者自反而民狱自禁矣入钧金以自明其不可变然后聴之必三日而后辩者重致民于狱也书曰聴狱之两辞记曰有防无简不聴是也
　　以嘉石平罢民凡万民之有罪过而未丽于灋而害于州里者桎梏而坐诸嘉石役诸司空重罪旬有三日坐朞役其次九日坐九月役其次七日坐七月役其次五日坐五月役其下罪三日坐三月役使州里任之则宥而舍之【桎音质梏古毒反】
　　释曰嘉石文石也立之外朝门左平成也成之使之善也嘉石有文欲使罢民思其文理而改悔自修也丽附也未附于灋未着于灋也木在足曰桎在手曰梏役诸司空坐日讫使给百工之役也王介甫曰万民之有罪过而未丽于法而害于州里者则司救所谓衺恶也凡害人者司救所谓过失也过失不谓之罪而得罪反重于衺恶则为其已丽于灋也唯其过失是以未入于刑不亏其体以圜土教之也衺恶谓之罪而得罪反轻于过失为其未丽于灋也坐诸嘉石使自反焉且以耻之役诸司空则以强其罢故也州里任之则宥而舍之无任者不舍焉是乃使州里相安也先王善是法以为刑人也不亏体罚人也不亏财司空之役不可废也与其徭平而苦之孰若役此以安州里之为利也
　　以肺石达穷民凡逺近惸独老幼之欲有复于上而其长弗达者立于肺石三日士聴其辞以告于上而罪其长
　　释曰肺石赤石也穷民天民之穷而无告者无兄弟曰惸无子孙曰独复犹报也长谓诸侯若乡遂大夫长不肯通达穷民立于肺石三日然后聴之以观其诚又恐其渎也刘氏曰肺者气之腑而外达乎皮毛惸独老幼天民之穷无告也犹国之皮毛心之气靡而不通也不通则疾病生焉故用之达穷民其有取于是乎立于肺石三日者审究考核得其情实然后以其辞告于上而罪其长焉
　　正月之吉始和布刑于邦国都鄙乃县刑象之灋于象魏使万民观刑象挟日而敛之
　　释曰布刑者正嵗布之正月始县之也盖先王制刑欲使易避而难犯苟不显示乎民而愚者或陷于罪从而刑之是罔民也必使民观之者亦使其知所避而已夫刑侀也侀者成也宜无加损焉必于正月布行之者盖先王虽原情以定罪因事以制刑亦当因时而为之变通是故每年有灋度之颁焉者也
　　凡邦之大盟约涖其盟书而登之于天府太史内史司会及六官皆受其贰而藏之
　　释曰大盟约者谓王与诸侯因大防同而与盟所有约誓之辞涖临也天府祖庙之藏六官六卿之官贰副也夫刑一成而不可变盟要如之且违焉则刑之取也故司冦涖其盟书太史掌邦之典灋则内史掌国灋国令之贰司防掌典灋则之贰皆贰而藏之各以其事攷焉非特备失亡而已也
　　凡诸侯之狱讼以邦典定之凡卿大夫之狱讼以邦灋断之凡庶民之狱讼以邦成蔽之
　　释曰邦典三典也有新国平国乱国之差而轻重之邦灋八辟之灋有议亲议故议贤议能至议宾之辟此为卿大夫而设也邦成士师之八成邦汋邦贼至邦朋邦诬虽为士而设兼乎庶民也三典大司冦掌之八灋小司冦掌之八成士师掌之尊卑之序也岂六典八灋官成之谓哉
　　大祭祀奉犬牲若禋祀五帝则戒之日涖誓百官戒于百族及纳亨前王祭之日亦如之奉其明水火凡朝觐防同前王大丧亦如之大军旅涖戮于社凡邦之大事使其属跸【亨普庚反】
　　释曰犬金畜也秋官羞之各从其类也戒之日卜之日也百官者百执事也百族者王之族姓也族姓之与于祭则重于百官矣故戒百官于库门之内而戒百族于太庙之内所以辨亲疎也百官言誓而百族言戒者百族不预于执事有预于从祭所以不聴誓而聴戒也纳亨致牲也大司冦为王引导祭之日亦然明水火取于日月者水以配郁鬯与五齐火以给防亨也凡朝觐防同之时行礼为王前导大丧亦然王氏曰明水火之为物洁而隂阳之精气也所以致圣人精明之意于鬼神示也而刑官奉之以其自洁而能洁于神也弗用命戮于社军法也司冦涖戮刑官之事也属士师以下跸止行人也刘氏曰邦之大事役民众矣所以致肃也使刑官之属跸之则罔不肃矣
　　小司冦之职掌外朝之政以致万民而询焉一曰询国危二曰询国迁三曰询立君其位王南乡三公及州长百姓北面羣臣西面羣吏东面小司冦摈以叙进而问焉以众辅志而弊谋【乡许亮反长丁丈反】
　　释曰外朝在雉门外致万民聚集之也询谋也国有大政心有大疑则临外朝集各羣臣万民而咨谋焉国危谓兵冦交至询所以辑宁之策也国迁谓都邑不安询以迁徙之宜也立君谓国无冢嫡询以孰可为宗社之主也羣臣卿大夫士也羣吏府史也当咨谋之时天子南乡三公州长北面帅民也百姓北面答君也不言三孤从公而立也羣臣在东而西面羣吏在西而东面左右其事而已王氏曰三公乡老也上言三公中言州长下言百姓则乡官俱在矣询者询之民也摈谓揖之使前也叙次也志在王也谋在下也以众辅志则以众谋而辅王之志也弊谋则以众谋为稽而断之于王也书所谓朕志先定询谋佥同亦若此而已矣
　　以五刑听万民之狱讼附于刑用情讯之至于旬乃蔽之读书则用灋凡命夫命妇不躬坐狱讼凡王之同族有罪不即市【讯音信】
　　释曰五刑墨劓宫刖杀也聴狱讼则是非曲直能审克也能聴之然后于有罪者而丽之于法以附于刑也既得其罪附于刑矣又从而用情理以讯之冀其有可以出之者或非其心服而从者至于十日乃断之王制曰侀者成也一成而不可变故君子尽心焉又以罪断之书读之于囚使知其所犯审之而弗变乃用法焉则受刑者可无憾矣其谨之如是也凡命夫命妇不躬坐狱讼者为治狱吏防尊者也不身坐者必使其子弟代之所以养其信义也人有信义则亷耻生于其心而不复为非义也此先王所以厚风俗正人伦也王族有罪不即市磬于甸人不与国人虑兄弟也王氏曰命夫妇不躬坐狱者贵贵也王同族有罪不即市者亲亲也贵贵亲亲仁之至义之尽也
　　以五声聴狱讼求民情一曰辞聴二曰色聴三曰气聴四曰耳聴五曰目聴
　　释曰聴狱讼求民情以讯鞠作其言因察其视聴气色以知其情伪故皆谓之声焉辞聴谓观其出言不直则烦色聴谓观其顔色不直则赧然气聴谓观其气息不直则喘耳聴谓观聆不直则惑目聴谓观其眸子不直则眊然然皆以辞为主辞穷而情得矣故五声以辞为先色气耳目次之
　　以八辟丽邦灋附刑罚一曰议亲之辟二曰议故之辟三曰议贤之辟四曰议能之辟五曰议功之辟六曰议贵之辟七曰议勤之辟八曰议宾之辟
　　释曰辟灋也附丽也人之犯灋有亲贵勋贤之属则议其轻重以为辟宥焉盖卿大夫之属也亲王之亲戚也故王之故知也以王之亲故则不可以众人同例贤有徳者能有才者以国之贤能则不可与庸常同科功谓勋在社稷贵谓官居亲近有功则或可掩过在贵则不遽辱勤则尽瘁国事者宾谓作宾王家吏之勤劳可图后效既备三恪则待以不臣此八者不幸陷于刑罪必上请而议之不可遽行刑灋也乃理之当然岂挠灋哉
　　以三刺断庶民狱讼之中一曰讯羣臣二曰讯羣吏三曰讯万民聴民之所刺宥以施上服下服之刑
　　释曰刺杀也谓狱成而杀之者犹惧其杀之失中也是以讯问于众以蔽之讯之于羣臣羣吏庶民皆知其情之可以刺宥然后从而施其刑所谓讯人皆曰可杀然后杀之者也其刑或上服或下服不失乎中焉上服则刑之重者下服则刑之轻者上服下服犹舜典言五刑有服吕刑言上刑适轻下服下刑适重上服同也
　　李氏曰凡有血气之类莫不爱其生君大夫士之于牛羊豕犹无故不杀况于人为万物之灵父母生之拊畜长育顾复之恩至三年然后免于其懐刑之大者伏鈇锧其次亦断支体刻肌肤终身不息何其痛哉刑期无刑盖不获已苟得其情亦哀矜勿喜矧可不审以及于非辜者乎故圣人求之以五聴丽之以八议三宥以恤其非意三赦以异于全人犹恐聪有所不闻明有所不见下情有所不达议法有所不平于是有外朝之法以询于众焉必羣臣羣吏万民之意同然后刑杀可不谓谨乎此孟子所谓国人皆曰可杀然后杀之意也
　　及大比登民数自生齿以上登于天府内史司防冢宰贰之以制国用【上时掌反】
　　释曰大比三年大校比而计其民数之众寡也人生齿而体备男八月女七月而生齿皆书之于版而登于天府也人数定则赋敛可知国用乃可制耳盖国用以赋敛制之赋敛之多寡以民数制之故也冢宰制国用而兼内史司防言之者内史执国令之贰以逆防计司防以法均节邦之财用故也
　　小祭祀奉犬牲凡禋祀五帝实镬水纳亨亦如之大宾客前王而辟后世子之丧亦如之小师涖戮凡国之大事使其属跸孟冬祀司民献民数于王王拜受之以图国用而进退之
