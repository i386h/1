<!-- { "loadSidebar": true } -->
　　小宗伯之职掌建国之神位右社稷左宗庙兆五帝于四郊四望四类亦如之兆山川丘陵坟衍各因其方释曰大宗伯曰事鬼神示而已小宗伯则建其神位即鬼神示之位也位社稷于右右隂也地道之所尊故地示居之位宗庙于左左阳也人道之所乡事死如事生之义也故人鬼居之先言地示人鬼而后及天神者内外之别也兆为坛之营域也五帝五方之帝兆之各因其方东青帝南赤帝西白帝北黒帝中央黄帝同位于南火土相生也故五帝曰四郊不言兆昊天上帝于南郊者四郊则南在其中也四望谓五岳四渎与凡名山大川之在四方者皆望而祭之四类日月星辰运行无常兆日于东郊兆月与风师于西郊兆司中司命于南郊兆雨师于北郊盖以气类为之位也王氏曰五岳四渎在地而成形故祭谓之望日月星辰在天而成象故祭谓之类凡天下之山川丘陵坟衍能兴云雨出财用也各随其所在之方而祭之其兆域不在四望之中也
　　原曰观小宗伯之为郊兆则知天地各有分祀合祀之礼后世南郊北郊之论合祀天地之非可见矣礼运曰祭帝于郊所以定天位也祀社于国所以列地利也天尊也地亲也天有四时地有四方不有合祭无以昭统体之全不有分祀无以别司权之令是故立方泽于雉门之右以祭地合岳渎而望祭之社即地也此地之合祭也立圜丘于南郊合日月星辰而类祀之此天之合祭也故曰冬至祭天于圜丘夏至祭地于方泽见于大司乐可知矣五岳河海各于其地而立兆天子巡守五岳柴望祭告此地之分祀也立四郊之兆于四方日月风雨司中司命为坛为坎而类附焉四时迎气国有大故则旅上帝及四类此天之分祀也由是观之则天地各有分合之祀社即地也经每言郊社之礼天而曰郊地而曰社所以神之也世言既有昊天与后土合祭矣又有社祭不亦异乎
　　掌五礼之禁令与其用等辨庙祧之昭穆
　　释曰五礼大宗伯司其纲若禁其不当为令其当为与其所用牲器之等则小宗伯掌之四亲之庙曰庙五世以上宜祧别立二庙以藏祧主曰祧庙故天子七庙三昭三穆与太祖之庙而七也周以文王武王亲尽不当祧宜与太祖百世不迁故立文世室武世室于祧庙之上故曰九庙昭明也穆深逺也古者庙制南为堂后为室室东户西牖室西北隅为最尊之位故太祖东向自如自始祖之后父曰昭坐北而南向子曰穆坐南而北向故父子不同列而孙附于祖则无嫌矣而生者亦因其世次以别昭穆焉
　　原曰辨庙祧之昭穆言庙复言祧者何也曰存庙曰庙毁庙曰祧祧亦有庙故守庙者名曰守祧或云祧庙在三昭三穆之外与曰刘歆云天子七庙三昭三穆与太祖之庙而七宗不在数中郑康成云后稷始封文武受命而王故三庙不毁与亲庙四而七朱子曰祧庙之主藏于太庙之东西夹室及文武世室既立为百世不迁三昭三穆之上有祧主则藏于二世室之夹室故庙数天子三昭三穆诸侯二昭二穆大夫一昭一穆士一庙然皆以天子六世而祧其主藏于夹室也窃意三年之丧达乎天子四代之祭通乎庶人君子之泽五世而斩小人之泽五世而斩庙数虽别而四亲则同别以明礼同以称情也经文有守祧之职辨庙祧之昭穆者盖北面髙曽之上一昭一穆为祧庙四亲并二祧而数之为三昭三穆也自古称髙曽祖考为五服今云天子三昭三穆则五世六世之祖当何称乎故四亲庙各藏一代之主祧庙则合凡祧主皆藏之无有五世六世各自立庙而祧主藏于夹室之礼亦无有止二昭二穆并二世室为七庙而祧主亦藏于世室之云也故无祧庙而祧主藏于太庙夹室者诸侯之礼也大夫则昭穆二代同庙士则五代同庙庶人无庙祭四代于寝夫礼有隆杀情无贵贱天下之大义也父昭子穆有常数者礼也祖功宗徳百世不毁者义也九庙之制以义起也
　　辨吉凶之五服车旗宫室之禁掌三族之别以辨亲踈其正室皆谓之门子掌其政令
　　释曰吉之五服衮冕鷩冕毳冕絺冕冕是也凶之五服谓斩衰齐衰锡衰缌衰疑衰是也有以辨之则吉服不可下僣上凶服不可重降轻也车旗宫室之等以九以七以五为节各依品秩上得兼下下不得僣上也三族父族已族子族也以父亲祖以子亲孙以三为五之谓也以祖亲曽髙祖以孙亲曽孙以五为九之谓也上杀下杀旁杀而亲疎之义尽矣正室适室门子适子以其代父当门故谓之门子掌其政令所以辨嫡庶定继袭也王氏曰古人重立嫡天子曰太子诸侯曰世子皆以嫡立也三族之嫡亦皆有嫡子在曲礼曰孤子当室名其嫡也文王世子曰正室守太庙是以正室名其嫡也此曰正室谓之门子则其重嫡之意深矣
　　原曰礼别于五自然之等实存乎其间故其度数等降之不同特辅其自然者以等之而已用等之不同有尊卑焉于是辨其庙祧之昭穆有贵贱焉于是辨其衣服车旗宫室之等有亲疎焉于是辨其三族之别故昭穆辨则尊卑明矣五服辨则情分明矣车旗宫室有禁则贵贱明矣三族之亲疎辨则爱敬兴而宗灋立矣天下之治亦曰礼以辨分明于上则道义之俗兴于下矣
　　毛六牲辨其名物而颁之于五官使共奉之辨六齍之名物与其用使六宫之人共奉之辨六彛之名物以待果将辨六尊之名物以待祭祀賔客掌衣服车旗宫室之赏赐掌四时祭祀之序事与其礼若国大贞则奉玉帛以诏号
　　释曰毛者择其毛色也辨六牲之名号与其物也颁之五官者司徒主牛宗伯主鸡司马主马及羊司冦主犬司空主豕太宰賛王牲事不奉牲在器曰齍六齍黍稷稻粱麦苽也六宫之人世妇云女宫之宿戒是也王氏曰祭祀之事莫重于牺牲粢盛牲天产也故属乎阳粢地产也属乎隂故王牵牲后荐玉齍牲必共奉于五官以五官所以续王之事而终以成外治者粢必共奉于六宫者以六宫之人所以续后之事而终之以成内治者也六彛鸡彛鸟彛彛黄彛虎彛蜼彛盛郁鬯也果与祼同将送也名既不同所用亦异故辨之六尊牺尊象尊壶尊着尊大尊山尊也王氏曰尊彛皆以用祭祀賔客于彛言果将于尊言祭祀賔客相备而已言彛祼将则尊酌献可知也衣服车旗宫室王以赏赐有功者书曰车服以庸祭之序事先后所当行之事其礼有隆杀之别大贞以事之大者而卜以贞之贞以问问以知吉凶若卜立君卜大封及迁都之类奉玉帛所以礼神号神号即太祝之六号小宗伯诏之
　　大祭祀省牲眡涤濯祭之日逆齍省镬告时于王告备于王凡祭祀賔客以时将瓉果诏相祭祀之小礼【省所景反瓉才旦反果音贯】
　　释曰充人系牲执事涤濯祭器小宗伯省之眡之饎人奉粢盛以入簠簋小宗伯逆之烹人烹牲省之时谓当祭之时备谓祭物之备小宗伯以告于王瓉天子圭瓉诸侯璋瓉祼谓以圭瓉或郁鬯而祼之也祭祀以时而授王賔客以时而授宗伯祭祀小礼未祭则诏之既祭则相之
　　凡大礼佐大宗伯赐卿大夫士爵则傧小祭祀掌事如大宗伯之礼大賔客受其将之赍
　　释曰诏相大礼者大宗伯也小宗伯但佐之而已王命诸侯则大宗伯傧故赐卿大夫爵则小宗伯傧进之也小祭祀则小宗伯専之赍持送也谓所赍来贡献之物也诸侯来朝礼毕于庙贡国所有行三享之礼以玉币致享既讫其庭实之物小宗伯受之
　　若大师则帅有司而立军社奉主车若军将有事则与祭有司将事于四望【与音预】
　　释曰有司太祝也出师立社主曰军社奉社主以行曰主车古者大师则先有事于社与庙然后载社主与迁庙之主以行故书云用命赏于祖不用命戮于社军将有事谓与敌合战也主将有事则小宗伯以当与祭于军中司马之官实典焉四望之祭则遣其所属之有司往行事焉谓军祭四望也
　　若大甸则帅有司而馌兽于郊遂颁禽大烖及执事祷祠于上下神示【甸读曰田馌于辄反】
　　释曰大甸大田猎也有司大司马之属官馌馈也谓以兽而馈四方之神也颁禽谓以予群臣禽虽多择取三十焉每等得十为三等其余以予士大夫习射于泽宫中而分之既馌兽于神乃颁于人先神后人也献神用其大故曰兽颁禽用其小故曰禽大灾水火之类执事大祝也求福曰祷报祭曰祠先王靡神不举要与民同患而已
　　王崩大肆以秬鬯渳及执事涖大敛小敛帅异族而佐县衰冠之式于路门之外及执事眡献器遂哭之卜兆甫竁亦如之既诏相丧祭之礼成而祭墓为位【渳亡婢反敛力艶反县音衰七雷反竁充芮反或读为穿】
　　释曰大肆陈尸而伸之也渳浴也以秬鬯浴尸也涖临视也异族佐敛使疏者以相助也县衰冠之式欲其制度之齐也及执事视器者执事梓匠之属至将献明器之材又献素献成皆于殡门外王不亲哭有官代之小宗伯是也卜兆卜墓之营域也甫始也竁穿地为圹皆如上哭之既坎已掩也丧祭谓虞祔以安之也檀弓曰日虞弗忍一日离也是日也以虞易奠卒哭日成事是日也以吉祭易丧祭明日祔于祖父成丘已封也天子之冡不一日而毕位坛位也谓祠后土于墓左也以为王体魄托于此地祀其神以安之也
　　凡王之防同军旅甸役之祷祀肄仪为位国有祸烖则亦如之凡天地之大烖类社稷宗庙则为位凡国之大礼佐大宗伯凡小礼掌事如大宗伯之仪
　　释曰肄习也习仪为坛位也大烖如日月食水旱地震之类合聚其神而祷祀之故曰类数者有事于神皆小宗伯为位也大礼统于尊则佐之小礼摄于已则専之非王亲行曰小礼
　　肆师之职掌立国祀之礼以佐大宗伯立大祀用玉帛牲牷立次祀用牲币立小祀用牲以嵗时序其祭祀及其祈珥【祈巨既反珥而志反】
　　释曰肆陈也国祀总鬼神示而言也大宗伯言礼之所用肆师则备陈其物以致其用故曰立佐助也大祀天地次祀日月星辰小祀司命以下玉取阳精之纯以礼神帛取人功之勤以交神牲取天产之精以事神牷色之纯者下只言牲者色不必纯也刘氏曰天神地示人鬼皆国祀也即其祀中有三等之差故以玉帛牲牷明其大小则祀典立矣每嵗四时祭祀定其先后之序祈珥旧作玑衈谓成庙而衅血之事愚谓祈者祈福珥者弭灾
　　大祭祀展犠牷系于牢颁于职人凡祭祀之卜日宿为期诏相其礼眡涤濯亦如之祭之日表齍盛告洁展器陈告备及果筑鬻相治小礼诛其怠慢者掌兆中庙中之禁令凡祭祀礼成则告事毕【职当为樴之弋反鬻音煑】
　　释曰展阅也牲之牷者谓之牺牲之纯者谓之牷牢闲也所以系牲职人谓充人及监门人也颁之使养其牲也卜日卜祭祀之日宿为期先卜祭之夕定其期及卜之时诏相其礼也粢六谷也在器曰盛谓当祭之日具其黍稷盛于簠簋以徽识表其名而告洁也又陈列祭器实之展视之而告备具也筑郁金草及祼之时煑之以和秬鬯之酒以降神也群臣行礼则相治之执事之人有怠慢者则诛责之兆四郊神位也庙七庙也掌其禁令平时不得侵犯也礼成告事毕终其礼也
　　大賔客涖筵几筑鬻賛祼将大朝觐佐傧共设匪罋之礼飨食授祭与祝侯禳于畺及郊大丧大渳以鬯则筑鬻令外内命妇序哭禁外内命男女之衰不中灋者且授之杖【罋于贡反】
