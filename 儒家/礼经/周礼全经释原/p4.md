<!-- { "loadSidebar": true } -->
　　问曰夏官属政秋官属刑何也曰夏为长物之府秋为成物之府政者正也使民物各由于正则长养而不穷矣生长不已必盛而无制使不加以肃杀之威则物不能成刑者成也故物患于不长尤患于不成也此夏秋二官所以配政刑欤曰事官为冬官何也曰冬者闭藏之时藏不宻则长不盛物以长盛为极故闭之于冬所以为夏长之地也曰冬官司田野可以为闭藏之地乎曰五气行乎地中发而生乎万物万物出于土而复于土三时本于冬万物本于地此冬官所以司田野也曰夏官掌兵兵大刑也秋官又掌刑何也曰夏官掌平天下使诸侯各遵王法而莫敢不一于正兵固不用也使民物各由于正刑亦可措也刑设而不犯政行而不穷则天下治矣此二官所以常相须也曰小司马既亡矣军司马乃属之首而阙其职不知所掌何事也曰治诸侯之法度必详于小司马军司马乃其攷也有振肃之道焉孔子曰礼乐征伐自天子出孟子曰天子讨而不伐诸侯伐而不讨此天下之大闲司马之根本也诸侯恶害已而去籍使司马之职存则周固不为春秋亦不为战国矣孔子生于周末悼王道之不昭惧浸淫于战国也故作春秋以寓王灋大抵本于司马之职掌故曰诛曰杀曰征曰伐曰盟曰防孰非执司马之权以治天下诸侯乎故考春秋之所书则司马之职掌存矣说春秋者不知本于司马灋而曰孔子以天道而贬黜诸侯与大夫且当时周未亡也孔子陪臣以天道自任诛讨时王之臣子欲闲僣乱而自为僣乱可乎况当时刑书亦备诸侯大事存于司马小事着于刑书今刑书亦亡矣孔子据司马而讨诸侯据刑书而诛大夫执成周之国灋以行文武之政刑使天理民彛不可一日泯灭于天下此作春秋之心灋也或曰小司马既亡军司马为下大夫与五官同舆司马为上士行司马为中士与五官异何也或三司马原无职掌但制军之灋既定及有征伐大小司马及三司马将之以行故阙其职乎曰万二千五百人为军大国三军军将皆命卿各有府史胥徒则有将帅有官府可知也而司马之职乃掌平天下与兵政之本非将帅之任也舆行司马亦各有分职如晋之公路公行品秩有定故特着之必俱有职掌而亡之矣曰五司马既有职掌六军又有将帅官府则兵民分矣曰考之司徒司空既有职掌而乡遂大夫又有其职则司马必有职掌又有预设之将帅其卒伍之灋皆同如晋作三军赵孟将上军栾书将下军皆临时命将也而兵则寓于农若有征伐则以简稽之灋起之四分当兵之数籍于司马发其一分之强以行征伐平时皆在民伍之中非如后世兵长为兵而坐食民膏也或曰司冦之职士师为属首遂士县士方士在四郊都鄙其听职也有期皆受中于士师则王畿士官固整然明也而大行人之在秋官果可以举诸侯士官之职乎曰诸侯六典建官亦有乡遂鄙邑其设士官皆同王畿刑罚诸侯自治之行人所掌者诸侯入贡献功朝觐会同之品制聘问礼仪之节度皆所以使之慎固封守遵王章而不敢逾越苟有愆违九伐随之此刑之大者亦可见治国之与平天下宜繁宜要之道矣或曰冬官掌邦土其灋行于六乡都鄙矣又设稍人一官掌丘乗之令毋乃司马之属乎曰稍人所以属地官者都鄙之中兵民不分寓兵于农稍人掌之是故家出一人为正卒见于六乡司徒主之甸出车一乗四分当兵之数司空主之若有征伐发其一分之强则属司马合其卒伍选将以行苟不知三番简稽之灋司徒司空司马各有所主之兵而言三代寓兵于农之制皆罔而已曰山林川泽有虞衡皆属司空而司市则属司徒何也曰虞衡出财之地故属司空司市聚财之所故属司徒大抵六官各有比闾族党之外之余民以其类而分属焉天官之有士庶子宿卫王宫之人及后宫之众宗伯之有大司乐司马之掌诸侯司冦之有行人与司徒之司市司空之虞衡皆周公均权之意存乎其间也岂容以意见移易哉或曰夏官之有小子羊人司爟秋官之有犬人司寤司烜冬官之有舂人饎人槀人皆为祭祀而设与司徒封人五官宗伯鬯人四官同可矣而秋官自冥氏至庭氏十数官防细非关祭祀行礼之事也毋乃非周公之意乎曰圣人在上使昆虫草木鸟兽无不咸若蜡氏雍氏萍氏冥氏庶氏柞氏薙氏数官有益民用存之犹可穴氏翨氏硩蔟氏翦氏赤犮氏蝈氏壶涿氏庭氏所载甚防末其文至浅近非圣人所删定明甚今思之致后人疑周礼者实在乎此乃战国时拟为之以混于圣经如考工记四十三工皆拟周礼官名而作者后人欲以补周礼之阙谬矣此数官宜出之于考工记之末又恐啓人移易诸官之弊今姑存之而着其说于此云后学柯尚迁识
　　全经纲领
　　一周礼所以名全经者岂惟六官得全六经亦由此而全也是故分遂人以下为冬官以司徒土地之事为司空之职则六典毕备脉络贯通三百六十属犹天运之自然也不谓之全经乎仪礼虽与周礼并行然亦以出于周礼而全也何以明之司徒曰以祀礼教敬则士祭礼也以隂礼教亲则士婚礼也士丧礼也以阳礼教让则士冠礼也士相见也乡射乡饮也家乡之礼非司徒之书乎掌交曰谕诸侯以九礼之亲则食飨燕射邦交聘问皆邦国礼也非司马之书乎王朝之礼则吉凶賔军嘉是也太史大祭祀朝觐防同执书读礼而协事此即五礼之书聮职所以行之也非宗伯之书乎据周礼以补仪礼则经亦全矣岂惟仪礼五经皆出于周礼也太卜掌三易之灋非易之所出乎太师掌九德六诗之歌曰风赋比兴雅颂非诗之所出乎外史掌三皇五帝之书内史防命孤卿大夫太祝作诰誓命以通上下亲疎非书之所出乎春秋则以司马之职掌正天下诸侯之违王灋者是四经皆出于周礼者也邵子曰天之四府者时也隂阳升降于其间矣圣人之四府者经也礼乐汚隆于其间矣是知周礼仪礼者四经之本也命之曰全经夫岂苟哉
　　一周礼所以合仪礼为六经者何也礼记经解叙六经为诗书易春秋礼乐乐无经今配礼为六何也记曰乐由阳来礼自隂作盖礼体虽隂而用则阳乐体虽阳而用则隂阳能统隂故礼必兼乐周礼有大司乐属于礼官乐之本也乐之用则在仪礼故郊庙燕飨乡射饮酒必用乐乐之声虽自阳来而用则从于礼而为隂无礼则无乐矣故乐不成经从于二礼称六经云
　　一周礼三百六十属见于小宰丝毫不可増减也先儒以合六官所统为三百六十官故参差不齐移易经文之原起于此今以属首宰夫下大夫四人倍至上士八人中士十有六人则二十八人矣加以旅下士三十有二人则六十人矣他官不称旅也合六官则为全经读周礼者必先明乎此则六官统纪斯正而无疑于防细诸职矣
　　一天官固主天下之平而本职则掌天子修身齐家之事也故小宰独掌宫刑焉宫中设内宰以士人为之者以出于德行道艺之选也先儒以为混男女之别后世易之以奄宦不知春官世妇有宫卿之设以女官而加男爵乃女傅之任也置府于六宫有女府史胥奚所以施内宰教灋其职则掌女宫之宿戒女宫者宫刑之女男去势而为奄女幽闭而为奚宫中用刑男女所以通传内外命令也内宰虽用士人与宫卿官府分为表里男女之别岂不甚严而冢宰又总之三代有此故无女宠奄人之祸此灋不传天官之职不明故也
　　一司徒比闾族党之职乃贤者在位之选教灋之原也六官治事之职乃乡吏能者在职之人也故曰使民兴贤出使长之使民兴能入使治之贤能二科实周礼大纲能明乎此治天下犹运之掌耳取人不外乎贤能用人不离乎位职教人不出乎三物司徒之大本也今六德之书满天下六行无书故人不尚行治不如古乃在乎此宜以古经曲礼内则少仪三篇修成完书使天下之人先习此而后六经又以是而制为乡刑则人皆修行风俗淳美而天下治矣孔子期月而可孟子齐王反手其具乃在乎此辨之已详兹不复着
　　一先王以礼为国宗伯掌礼所以治神人各安其所也使不通之以司徒教灋则礼不达于天下矣司徒曰以仪辨等则民不越又曰以度教节则民知足盖人之欲无限虽递逾分限心犹未足不以礼制闲之乱何穷已也故典命司服皆所以辨其宫室车旗衣服礼仪使贵贱等级不相逾越则上下有体而民志以定费用有节而财计不乏先王所以能使礼达分定而民易使者其具在此
　　一春官五礼之书在仪礼今古经阙王朝之礼独有觐礼一篇其余五礼皆可依周礼补之吉礼则郊社宗庙也明堂大飨也借田亲蚕也先帝先师也凶礼则大丧也荒禬吊恤也賔礼则朝觐宗遇防同聘问也军礼则大师大田大役大均也嘉礼则婚冠饮食賔射飨燕脤膰贺庆也太史执书读礼协事今书既亡小宰六聮者聮合众职以行五礼之事也若以各职中聮职取而合之使始终条贯以补众礼之阙虽不能毕备纪纲可具见矣愚于仪礼家乡邦国三部既考定集释成书而于王朝之吉凶賔军嘉敬以聮职为经考诸传记以补之虽不能如太史所执之书明备亦以经补经非无稽妄作者使后王制礼有所据依而先王之礼亦可存其槩不至废坠矣
　　一言礼必及乐乐依乎礼者也古之乐经存于大司乐其五声六律八音大师以下备详其制而六列三宫之歌奏则六代之乐咸备焉愚既取汉太史之所传授宋朱蔡之新书及近代明乐之著作详具于大司乐之中矣但乐章不传则不可得而补也若其乐之用则宜列于仪礼各篇之后如天神地示人鬼之乐曰六变而天神降八变而地示出九变而人鬼享大合乐也以和邦国谐万民安賔客恱逺人作动物其理皆形见于乐则未之能备但乐之本原既得其理亦可推也欲于仪礼天神地示人鬼之礼之后各补以乐将诗经风雅颂之中凡可用于仪礼者各以律协之文之以五声播之以八音列于诸礼之后以全圣人礼乐之制病未能也聊引其端以竢髙明邃哲君子
　　一司马职掌宜不止此而以搜苗狝狩入之战国诸侯所乱也小司马既亡军司马亦有职掌今大司马所存只有九灋九伐九畿令赋四节而已治诸侯灋度不如是畧也若以秋官掌交考之则有九税之利九礼之亲九牧之维九禁之难皆大司马之目也小司马职掌宜以孟子班爵班禄补之又以逸司马简稽之灋三番寓兵与调发之制补之则大小司马可知其槩矣舆行司马则搜苗狝狩是也司马之亡孟子患之今推测如此未知是否
　　一秋官亦有刑书今皆不传司刑曰墨罪五百劓罪五百宫罪五百刖罪五百皆肉刑也杀罪五百孔子曰五刑之属三千则周末刑条愈宻矣乡又有八刑乃以礼制刑司徒所谓以刑教中则民不虣是也又有嘉石焉有圜土焉此皆未丽于灋者必有其书今俱亡之矣后世除肉刑则三千之属既弃而不用乡刑嘉石圜土皆无书礼刑表里也刑不立则人孰肯由礼存于后世者生刑大轻死刑大重不及周官五刑之一刑罚不得其当何以惩奸三代之不可复其至要尤在乎此可不思乎
