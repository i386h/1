<!-- { "loadSidebar": true } -->
　　祭祀共萧茅共野果蓏之荐丧事代王受烖王之同姓有辠则死刑焉帅其徒以薪蒸役内外饔之事释曰萧香蒿合黍稷与稻既奠之使臭达墙屋茅用以缩酒束茅立之祭前沃酒其上若神饮之野果桃李之属蓏瓞之属共茅萧与果蓏者不使地有遗利亦所以致诚于祭祀以其地之所出也受烖丘氏曰国有大变毋乃粢盛不蠲与鬼神弗享与夫何使至于斯新王在疚欲请命神祗受谴罚不可得也乃使大祝作祷辞授甸师以祷借田之神受眚灾弭后殃焉非谓使甸师受于己也同姓有辠当刑者断其狱于甸师氏死与刑为二等重罪则死罄于甸人轻罪则致刑于甸人必刑于隠不刑于市不与国人虑兄弟也役给役也木大曰薪细曰蒸耕耨之暇则帅其徒三百人使之薪蒸果蓏萧茅以供爨饔之用焉盖其徒皆给食公家者故役之如此
　　兽人掌罟田兽辨其名物冬献狼夏献麋春秋献兽物时田则守罟及弊田令禽注于虞中凡祭祀防纪賔客共其死兽生兽凡兽入于腊人皮毛筋角入于玉府凡田兽者掌其政令【罟音古注之树反】
　　释曰罟网也以网搏取所田之兽四时田猎春用火夏用车秋用罗冬用徒四时各以一为主辨名物者辨百兽之名与其物也冬成物之时狼残物之尤者夏田稼之时麋害稼之众也春秋书冬麋以此各于其尤害物之时罟而献之兽物朱子诗传作鹿豕大抵各兽不可食者莫可纪故总言兽物守罟备兽触罟也弊仆也弊而田止田止则虞人致旌旂于田处之中央注犹聚也兽人则令所田之众输其所得兽聚于旌旂之下大兽公之小兽私之也为用鲜故共生兽为给常用故共死兽入于腊人干之以为脯也其皮毛筋骨入于玉府者将以制器用也兽人司兽故凡田猎取禽兽者所有政令兽人掌之以其知田猎之法故也夫无事不田曰不敬田不以礼曰暴天物故田者一为干豆二为宾客三充君之庖书曰畴若于上下草木鸟兽礼曰断一木杀一兽不以其时非孝也兽人之职宜以是观之
　　人掌以时为梁春献王鲔辨鱼物为鱻薧以共王膳羞凡祭祀宾客丧纪共其鱼之鱻薧凡者掌其政令凡征入于玉府【今作渔】
　　释曰月令季冬命渔师为梁渔师即渔人也季冬即以时也梁堰石障水而空其中以通鱼之往来乃以竹为笱而承梁之孔以取鱼也　刘氏曰鱼潜于渊盖物之善者圣人养之之灋则数罟不入污池獭祭鱼然后渔人入泽梁然则罟非其制不可设矣取非其时不可为矣是以罟必四寸梁设以时则凡鱼皆得以遂其性也王鲔鲔之大者鲔出河南至春入西河上龙门以俟变化周人取之献所无也鱻鲜也薧干也王之膳羞用鱼则献于膳夫凡礼事用鱼皆人主给之也取鱼受政令于人以其知取之时节及其灋也渔征渔者之税也近川泽之民于十月獭祭鱼之后亦得自取鱼其中须骨堪饰器物者人主收之送入玉府以当邦赋
　　王氏曰周之初沛泽多而禽兽至周人尝恶其逼矣唯周公有以胜之然后中国之患除而人更頼其所获以共服食器用然则兽人之官脩宁百姓之大者也鱼之为物潜逃防难及以政方周之盛时乃能使之莘其尾而颁其首浮沈大小备得其性则以有灋度加焉而已然则人之官脩养万物之悉者也故二官各入其物于玉府以为王者仁民爱物其施如是然后可以兼百姓之奉备万物之养以足其燕私玩好之欲也
　　鼈人掌取互物以时簎鱼鼈蜃凡貍物春献鼈蜃秋献鱼祭祀共蠯蠃蚳以授醢人掌凡邦之簎事【互户故反簎勑角反蜃工轸反貍莫皆反蠯薄佳反蠃即戈反蚳直其反】
　　释曰互物谓介甲之属介虫也簎以义刺泥中搏取之蜃大蛤也貍藏也自埋藏于泥中非网罟可致者鼈及鱼字乳以夏而蜃以夏秋故春献鼈蜃秋献鱼避其字乳之时而弗献也惟王不以饮食之养害仁政之灋度然后能使物尽其性也蠯蜯蛤也蠃防蝓也蚳蛾子也谓蚁之子取其白者为醢故授醢人王氏曰鲁语宣公夏滥于泗渊里革谏曰鱼禁鲲鲕虫舍蚳蝝古之制也里革以舍蚳蝝为仁此以共蚳蝝为礼何也盖宣公之夏滥非其时也圣人取物以时而已　按鸟兽鱼鼈咸若皆其徳懋之致自兽人以下莫不以时取之以共膳夫之用亦所以赞天地之化育辅万物之自然非穷口腹之欲以暴殄天物也
　　腊人掌干肉凡田兽之脯腊膴胖之事凡祭祀共豆脯荐脯膴胖凡腊物宾客丧纪共其脯腊凡干肉之事【胖普半反】
　　释曰大物解肆干谓之干肉薄析曰脯小物全干为腊膴全体亦大之义胖半体此皆兽人所共腊人治之也田兽一为干豆故祭祀共豆脯郑氏曰脯非豆实当为羞羞脯谓庶羞之脯荐脯谓荐献之脯凡腊物皆腊人治之以为脯故凡事取具焉
　　原曰观膳夫以下之职知王者养身之道矣非独养身乃养徳也是故享天下之养者莫大于备物尽饮食之道者莫先于备礼备物者必致其精备礼者必致其敬精矣敬矣尽爱物之道而得乎裁成辅相之宜者皆于此乎见之今攷之膳夫所掌之珍羞鼎俎庖人所掌之兽禽鱻薧内饔之膴胖骨鱐外饔之脯脩鱼腊亨人职煎和甸师供薪蒸兽人人鼈人共鸟兽鱼鼈蜃腊人共脯腊夫是之谓备物物备矣岂徒穷口腹之欲而已耶故膳夫王燕食则奉膳赞祭所以起其敬授祭品甞食所以谨其防侑食卒食皆以乐所以道其和夫是之谓备礼庖人辨香臊腥羶之膏欲适四时之宜内饔辨庮羶臊貍腥之臭而去六物之不可食兽人则辨四时兽物之献则又致其精慎如此王日一举齐日三举一举常道也三举者将交神明必变食洁馔所以致敬也若有丧荒防札则不举盖人君以天地万物为一体一有防变必致戚而不遑安者自己出也况敢以盛馔自丰耶夫是之谓致其敬又以甸师以下观之则知先王于山林川泽之物取之甚广而皆有其灋用之甚周而必以其时于耕借之暇则萧茅薪蒸之共者徒不空养也于猎则守罟春秋异献于鱼则时为梁时簎鼈蜃则庶物皆得以遂其生而成育物之仁至于祭祀宾客丧纪膳羞得以取之无穷用之不竭而裁成辅相之力又于是乎寓也非大圣人能以天地为一体万物为一身者安能制度之曲尽其道如此乎
　　医师掌医之政令聚毒药以共医事凡邦之有疾病者疕者造焉则使医分而治之
　　释曰医师总掌众医为四医之长故掌其政令毒谓五毒攻之之毒药谓五药疗之之药二物也聚之所以共众医之用政即聚毒药以共医事也令即使医分而治之　刘氏曰药有州土之宜采取之候炼制之方攻治之灋悉预知之然后可以共医事也疾轻而病重疾甚曰病也头疮曰疕身疮曰皆造医师而求药王氏曰凡人以血气为营卫气壅遏而不通则有疾病血凝结而不流则为疕疾病则使疾医治之疕则使医治之
　　岁终则稽其医事以制其食十全为上十失一次之十失二次之十失三次之十失四为下
　　释曰每岁之终医师攷众医之事功而制其食禄之差分为五等十全为上者按其病用其术十无一失者也程子曰非谓十人皆愈为上若十人不幸皆死者则奈何但知可治者与不可治者十人皆中则为上也失一失二失三皆然定为医按嵗终计之以为禄食之差盖饩禀必称事然后能者劝不能者勉
　　食医掌和王之六食六饮六膳百羞百酱八珍之齐【食音嗣和去声齐才细反】
　　释曰和调也六食谓六谷六饮谓六清六膳谓六牲百羞谓羞用百二十品百酱谓酱用百二十罋八珍谓八物之羞此皆膳夫所掌食医主调和其齐使适于节焉夫疾病之起本于气体之不和不和由于饮食之弗节故饮食者人之本也本得其养病何自生哉故在民与物则治其疾于已然在君与臣当防其疾于未然此食医所以为诸医之先而属之医师也
　　凡食齐眡春时羮齐眡夏时酱齐眡秋时饮齐眡冬时凡和春多酸夏多苦秋多辛冬多咸调以滑甘
　　释曰春为阳中其气温食齐眡春宜温取其生也夏为阳盛其气热齐眡夏宜热取其化也秋为隂中其气凉酱齐眡秋宜凉取其成也冬为隂盛其气寒而饮齐眡之宜寒取其清也人一身备四气之和故味眡四时为凖也春为木而肝属焉春主发散宜多酸以收之所以养肝也夏为火而心属焉夏主解缓宜多苦以坚之所以养心也秋为金而肺属焉秋主揫敛宜多辛以散之所以养肺也冬为水而肾属焉冬主坚栗宜多咸以防之所以养肾也脾土分旺四时故皆调以滑甘以养脾也　黄氏曰滑以调之虑其不通也甘以调之虑其不和也甘在内则养脾在外则养肉四行不可无土四味不可无甘此甘所以调欤窍者气之所由以通也窍不利则气穷焉此滑之所以调欤
　　凡防膳食之宜牛宜稌羊宜豕宜稷犬宜粱鴈宜麦鱼宜苽凡君子之食恒放焉【稌音杜苽音孤放甫往反】
　　释曰防合也合之以相成也膳食之宜谓畜与谷各有相宜稌稉也苽雕胡也牛土畜稌土谷羊火畜黍火谷此二者以同气为宜豕土畜稷水谷此以土尅水为宜犬金畜粱土谷此以土生金为宜鴈火畜麦木谷此以木生火为宜鱼水畜苽水谷此亦以同气为宜君子卿大夫士也食医本为和王食然君子之食亦当依仿以为节焉　黄氏曰牛羊豕鴈鱼天产也以为膳所以养人之精稌黍稷粱麦苽地产也以为食所以养人之形精不足于养则气衰形不足于养则气殆膳食之养不可相废其宜不可相反所宜或失焉则所养适足以害之耳杨氏曰先王于食有医所以治未病也凡百君子所以自养者亦当放此至于疾而后用医则末矣故周官疾医施于万民而君子不与焉
　　疾医掌养万民之疾病四时皆有疠疾春时有痟首疾夏时有痒疥疾秋时有疟寒疾冬时有嗽上气疾【痟音消痒以掌反疥音介嗽西豆反上时掌反】
　　释曰疾医医师所使医万民之疾病不云疗而云养者治病以调养为本也疠疾气戾不和而成疾也痟酸削也首疾头痛也嗽咳也上气逆喘也四时之间冬伤于寒春必病温夏伤于暑秋必痎疟素问云然也盖方冬时阳为主于内寒虽入之势未能动及春阳出而隂为内主然后寒动而搏阳故有痟首之疾方夏之时隂为主于内暑虽入之势未能动及秋隂出而阳为内主然后暑动而隂为疟寒之疾夏则阳溢于皮肤冬则阳溢于脏腑疥生于皮肤者也故夏有痒疥之疾嗽肺病也肺气属金而主声故脏腑受病则肺动而为嗽上气之疾矣此四时之疠疾也夫隂阳判而为五行五行运而为四时或为寒暑或为温凊资其气以生者孰不为之感动哉善摄生者消息盈虚与时偕行故邪气不能以袭之不然客邪輙蹈其舍则疾病交作此四时所以皆有疠疾者也
　　以五味五谷五药养其病以五气五声五色眡其死生两之以九窍之变参之以九藏之动【窍苦吊反】
