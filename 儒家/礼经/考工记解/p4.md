<!-- { "loadSidebar": true } -->
　　辕即辀也在牛车则名辕此辀人论辀而言辕者以乗车田车之辀与大车之辕其法皆同也挚下也其直而不挠曲下至于马则难登陁虽马有力可以负而登亦必易覆故于平地之间虽其任髙下得节而不可施之登阤言平地髙下易凖节登阤则难节也轩髙也挚下也今人用轩轾字本于此伏其辕者牛伏其辕下为所遏也缢其牛者辕直而牛不胜如缢缚之也皆其势不孙曲使然也
　　故登阤者倍任者也犹能以登及其下阤也不援其邸必緧其牛后此无故唯辕直且无桡也
　　登髙而辕直牛之负力倍于平地言用力多也此有力之牛犹可登也及其趍下则非援其车之邸必緧绊其牛之后二者皆能覆车也邸舆也皆四方之名援手引之也执住之意也緧者辔络之类有此名也
　　是故辀欲颀典
　　前言辕此言辀明辕即辀也颀典注云坚纫之貎此古语也难以强通大抵欲其孙顺得而不直之意
　　辀深则折浅则负
　　深太弯也太弯则易折浅太直也太直则马如负然
　　辀注则利凖利凖则久和则安
　　其注水则便利也凖节也深浅得节则耐久也和与衡轭诸木和合则车不摇兀而安也凖或作水司农以为注则利水利水则久郑不从以利凖二字不当重读此説似得之葢冩之误剩利凖二字也
　　辀欲弧而无折经而无絶进则与马谋退则与人谋终日驰骋左不楗行数千里马不契需
　　弧深则易折弧不深则固经理也顺理则无断絶之虑进而从马退而从人故曰与谋左不楗者尊者居左车既安则尊者安不拘束也楗有拘束之意契需古语也亦难强解行千里而安则马亦不费力其意大扺如此若以契为锲薄之意曰不伤蹄需为濡迟曰不留滞皆是牵强如庄子之謑髁輐断如诗之靡盬鞅掌殿屎等字亦如何强解得古今语不同岂可强索于数千载之后如今郷谈随方各有使古人闻之亦岂易晓耶
　　终嵗御衣衽不敝此唯辀之和也
　　御者费力则衣衽必损若皆顺溜则御者不费力矣此数句皆形容辀之和而已
　　劝登马力马力既竭辀犹能一取焉
　　辀和则马省力如助之也劝助也一取者一进也马力既竭犹能一进顺易行也
　　良辀环灂自伏兔不至軓七寸軓中有灂谓之国辀灂漆也囬环皆漆所不漆者自伏兔至軓七寸而已其軓中亦有漆处此下似有脱文不应以此一节而称其为国辀也
　　轸之方也以象地也葢之圜也以象天也轮辐三十以象日月也葢弓二十有八以象星也
　　艾轩云车之初作未有此説既成之后以此比象此説极当舆体四方可以象地不言舆而言轸者轸在舆后见舆先见轸也若舆前则有辀隔之矣葢轮俱圆皆可象天不言轮而言葢者葢在人之上轮倚车之傍必舍傍而言上可也辐数三十以象一月之日数也晦朔相推而后成月故并日言之葢弓二十八以象二十八宿东西南北之星也宿亦曰舍亦曰辰总而言之则皆星也
　　龙旂九斿以象大火也鸟旟七斿以象鹑火也熊旗六斿以象伐也龟蛇四斿以象营室也
　　斿幅也九斿七斿六斿四斿皆随诸侯命数若天子之数则十有二矣此言天子之车而有九七六四者贾氏疏云上得以兼下是也艾轩云王者之行必有四方之旗随其所指麾而用之此説极当易山斋云曲礼行前朱雀而后武左青龙而右白虎即此四旗是也此证极是郑氏曰象大火者以九斿象尾之九星也象鹑火者以七斿象星之七星也象伐者以六斿象伐连参为六星也象营室者以四斿象室与璧为四星也然大火在房心何与于尾尾为析木矣鹑火在柳星张何独言星乎伐不连参则三星而已室不连璧则二星而已就其説而强通之独有鹑火举其中为可解其他未免牵强艾轩谓不必论斿数但苍龙东方之旗也则画东方大火朱鸟南方之旗也则画南方鹑火熊虎类也熊为西方之旗则画西方伐星龟蛇北方之旗也则画北方营室此説甚简径近理且合曲礼无可疑者旂旟皆旗也三者通名无他义巾车春官也所建之旗太常而下有大旂大赤大白大麾或以大旂为龙旂大赤为鸟旟大白为熊旗大麾为龟蛇亦可牵合但大赤大白虽合于朱雀白虎之名大旂则已难通矣况大麾乎大抵周礼出于战国本非成周之制六国隂谋之説似得其原考工非冬官本书纵可牵合亦未足凭况勉强勾引而为之説乎艾轩云此皆无益而枉用心者
　　弧旌枉矢以象弧也
　　郑云弧以张縿之幅凡旗必有弧故曰弧旌凡旗皆画矢取其威也枉矢者大流星之名也疏引考异邮曰枉矢状如流星蛇行有毛目此妖星也因其画矢借枉矢以名之作记之文也张縿以弧画以枉矢取象天之弧星也

<经部,礼类,周礼之属,考工记解,卷上>
　　古之龙旂画东方大火之星鸟旟画南方鹑火之星熊旟画西方参伐之星龟蛇画北方营室之星今三礼图中如此画实非古制郑误之也
　　攻金之工筑氏执下齐冶氏执上齐鳬氏为声防氏为量段氏为镈器桃氏为刃
　　此数行乃攻金诸官之总序也多锡为下齐少锡为上齐大刃削杀矢鉴燧用下齐钟鼎斧斤戈防用上齐鳬氏为钟此言声桃氏为劒此言刃钟主于声劒主于刃亦变文尔
　　金有六齐六分其金而锡居一谓之钟鼎之齐五分其金而锡居一谓之斧斤之齐四分其金而锡居一谓之戈防之齐参分其金而锡居一谓之大刃之齐五分其金而锡居二谓之削杀矢之齐金锡半谓之鉴燧之齐
　　此亦总序之文郑云凡金多锡则刃白且明故诸齐皆以锡和之但此文有鼎有斧斤鉴燧而经无此官疑有缺失恐冶氏桃氏所职亦不止一项以此推之考工记之所失者多矣
　　筑氏为削长尺博寸合六而成规欲新而无穷敝尽而无恶削书刀也古人用竹简先以火灼后以削刀刻而为书汉人犹曰刀笔吏孔安国所写尚书犹用竹简是古制犹在也然古人有刀亦必有笔故子张有书诸绅之语绅非刀可刻也自汉人造纸不用绢帛为书一向趋于简便故杀青汗简之事顿废遂不复有此书刀之名矣长一尺而阔一寸以六刀相合可以成规则其刀之势必弯曲郑康成亦曰若弓之反张可合九合七合五而成规也马融诸家以为偃曲却刄则书刀之刃在上矣今无此制难以强通欲新而无穷者其刃可磨而发无穷已也如今髪刀愈削愈芒虽敝尽而无恶也纯钢为之磨削至尽其刃亦芒无瑕恶也似此等句可看古人文字下语处
　　冶氏为杀矢刃长寸围寸铤十之重三垸
　　郑氏云为杀矢以下至重三垸凡十四字脱误在此葢以杀矢在下齐戈防在上齐前言冶氏执上齐不应乃为杀矢此説是也矢人造八矢杀矢已在内明此为脱误重出也杀矢田猎所用也长一寸围亦一寸铤箭足也其入笴处曰铤重三垸者秤之则重三垸也
　　戈广二寸内倍之胡三之援四之
　　戈二刃刺兵也郑氏以为句兵者言其形句曲也戈之制有三名其曰广二寸者戈之通身必径二寸也内者胡以下接柄者也其长四寸胡者旁出之一锋也其长六寸援者刃之直而向上者也其长八寸汉时谓此戈为鸡鸣者以其胡之句势似鸡鸣也又谓之拥颈者亦以其胡曲而名之也康成又曰句孑防者当时之名也戈防异制戈二刃防三刃而郑以防证之者汉时不分戈防为二也凡兵之器直而无胡者则矛也有胡者则二锋三锋通为戈防也
　　已倨则不入已句则不决
　　已倨太直也已句太曲也倨句皆论胡之势也
　　长内则折前短内则不疾
　　胡之下曰内戈鐏处也太长则胡以上之援与胡句相并如磬之折则不可以刺也前即上也胡之上亦曰前故谓之折前言其前磬折不可用也内若太短则胡以上之援必过长过长则胡缩而援出多下重上轻则用之不快便也故曰不疾
　　是故倨句外博
　　倨言胡之上句言胡之下其曰外博者以直刃之援视旁出之胡则援为内而胡为外胡之刃必博于援之刃故曰外博着是故二字而并倨句言之者谓胡之制必博而要倨句皆宜也戈之通身皆径二寸而胡又加博者援以下稍圆厚而胡则褊薄也
　　重三锊
　　锊音劣或音丸与吕刑之锾同锾音丸又音援是六两也
　　防广寸有半寸内三之胡四之援五之
　　防与戈同戈二刃而防三刃故郑氏曰今三锋防也其铁身广一寸有半其内长四寸半胡四之则六寸援五之则七寸半
　　倨句中矩
　　此并两旁之胡言之句倨得所则其势稍方故曰中矩
　　与刺重三锊
　　以两胡与直刺之刃秤之皆重三锊也刺即援也皆为直刃之名戈二刃防三刃疑有轻重而皆三锊者防必稍狭于戈亦必稍薄于戈也

　　戈　广二寸今句孑防或谓鸡鸣或谓拥颈戈之所
　　用主于胡戈二刃
　　内　胡以下接柲者胡下柄入处曰内内长则援短短则胡头故曲于磬折内短则援长长则胡头舒故倨于磬折此胡之取则于磬折也
　　援　直刃也最上刺刃也直而向上者
　　胡　孑也胡似鸡鸣以胡曲故曰拥颈矛之旁出者句倨　句为太曲倨为太直倨谓胡上句谓胡下倨之外胡之里谓胡下近本处増使广句之外胡之表谓之胡上近本处増使广胡本上下俱寛此两行乃疏解注中説外博处但上下俱寛四字似拘于磬折而欲其方故有此解今所解似稍平直不必如此费分疏也

　　防　三锋防也内胡援刺凡四名
　　凡防而无刃秦晋间谓之孑或谓之镳呉之间曰伐东齐秦晋间大者曰曼胡其曲者曰句孑曼胡
　　胡　防胡横贯之横三寸直下三寸胡中矩则句倨
　　不中矩
　　刺　着柄直前如鐏者也在援胡之横上中使出者司农曰刺即援与郑氏如鐏二説虽殊皆为直刃援则近上刺则近下不出一刃之上所争者亦微矣若以为刺即援其説亦简径
　　桃氏为劒腊广二寸有半寸两从半之
　　劒面通广二寸半其两从中分各一半也从自脊中而分两边也
　　以其腊广为之茎围长倍之
　　茎劒夹中人所把处其围五寸长一尺也
　　中其茎设其后
　　以一尺茎之中分之下一半稍大也后者下一半也
　　参分其腊广去一以为首广而围之
　　首劒把接刃处其围得一寸三分寸之二也首不圆故曰广而围之
　　身长五其茎长重九锊谓之上制上士服之身长四其茎长重七锊谓之中制中士服之身长三其茎长重五锊谓之下制下士服之
　　身者去劒柄而言也茎长一尺上制之劒长五尺中制长四尺下制长三尺也上中下士者以其人才之短长言之非命士也随人才之宜而用其长短要人与器相得也锊六两也九锊五十四两也

　　腊　通劒面之名
　　从　自脊而分两面为两从盖中髙两旁杀以趋于
　　锷也
　　茎　劒夹中人所握处镡以上也
　　后　茎中以下稍大则易把握也
　　首　劒把接刃处也
　　鳬氏为钟
　　艾轩曰博古图起于宣和间汉晋时无有也由歴代以来掘得古噐于宣和间始为图载之以示后世汉晋诸儒不曾见此无怪乎其不知也是以聂崇义所作三礼图全无来歴谷璧即画谷蒲璧即画蒲皆以意为之也不知谷璧只如今腰带夸上粟文观博古图可见使当时掘得古噐藏之上方不载之图今人何縁知之此图至金人侵轶后皆无此本及吴少董使北见之遂市以归尚有十数面不全
　　两栾谓之铣铣间谓之于于上谓之鼔鼔上谓之钲钲上谓之舞
