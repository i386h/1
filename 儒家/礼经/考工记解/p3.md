<!-- { "loadSidebar": true } -->
　　此数行结轮人一章其文最妙先取轮之圆既圆矣又于圆中取其方萭音矩义亦同匡无邪枉也正也辐分四围县而视之上下皆直是上与下辐皆相直也置轮全体于水中则知其无轻重为平均也牙毂之薮皆以黍量则知其穿孔皆无小大深浅也以两轮互秤之则知其轻重相侔也国工者一国所独推也犹今曰国手也六个可字结一句尤妙












　　车上杂名尺寸【下车人别论大车牛车也尺寸又与此别】
　　轮　兵车轮崇六尺六寸【乘车同田车减二寸】
　　轵　乘车轵崇三尺三寸
　　轸与轐共崇七寸轸围尺一寸
　　牙　围尺一寸
　　毂　长三尺二寸径一尺三分寸之二
　　薮　径三寸九分寸之五深三寸十八分寸之一分贤　大穿径六寸五分寸之二除金内实得径四寸
　　五分寸之二
　　轵　小穿径四寸十五分寸之四除金内实得径二寸十五分寸之四围三寸二十七分寸之七大小穿谓金也金厚一寸轵名有三毂末为轵小穿为轵车箱上木为轵
　　绠　三分寸之二
　　辐　广三寸半
　　轮人为盖
　　轮人为轮今又为盖者以盖亦圆体故亦为之车上有盖即盖轸象天地者也
　　达常围三寸
　　达常者盖斗柄也乃近于盖斗处围三寸则其阔径一寸
　　桯围倍之六寸信其桯围以为部广部广六寸部长二尺桯长倍之四尺者二
　　桯音盈盖之杠也读如丹桓宫楹之楹达常之长二尺濶一寸下入于桯中桯围倍逹常之三寸则为六寸然后能上承达常也信其桯围则统其桯围而言之有六寸以为部广部者盖斗也即今之繖头是也部之广有六寸部长二尺则连达常而言之乃有二尺之长桯之长则倍逹常之四尺者二共有八尺兼达常二尺则有一丈此下文所谓盖崇十尺者此也
　　十分寸之一谓之枚
　　十分寸之一者以一寸为十分而一分为一枚枚者枚数之也后世使枚字皆本于此
　　部尊一枚
　　部者盖斗也上髙一分也
　　弓凿广四枚凿上二枚凿下四枚凿深二寸有半弓伞骨也伞骨入凿处广四分凿上有二分凿下有四分兼凿处四分则为一寸则部正厚一寸也凿深二寸有半者欲其入深则牢固也
　　下直二枚凿端一枚
　　郑云下直二枚者凿孔下正而上低二分也直止也此处注防皆未明以意推之上言弓凿广四枚凿上二枚凿下四枚者谓凿孔濶四枚其上二枚而下四枚是凿孔上小而下大也不知古人之盖縁何不曾说盖下短竹处切疑古人车盖不曾合只张之车上无开合也乘车既设旌旗无盖此特潦车遇雨则用想乘车才出潦车即随故潦车载蓑笠以为雨之备也
　　上文言广此言深其孔内深处比孔又差小故曰下直二枚前言下直四枚此只二枚直者只之意也凿端一枚则孔之内深处亦减一半故前凿上二枚此曰凿端一枚也前曰凿上凿下此又变文先曰下直二枚后曰凿端一枚凿端即凿上但有孔内外之异耳
　　弓长六尺谓之庇轵五尺谓之庇轮四尺谓之庇轸轵毂末出于轮外轸载人者比之轮又在内以六尺弓之长分此三句一件皆短一尺也轮比轵短一尺轸比轮短一尺
　　参分弓长而揉其一
　　弓伞骨也其势稍弯是揉而成之也
　　参分其股围去一以为蚤围
　　股者弓之近部处也蚤与爪同弓之末也爪之大小比股围三分减一分也
　　参分弓长以其一为之尊
　　尊髙也弓下稍平其上则弯处多方可以庇人下二分稍平上一分却髙此弓之势也
　　上欲尊而宇欲卑上尊而宇卑则吐水疾而霤逺尊是弓近部处宇是弓之弯处其庇人如屋宇吐水疾者言其势斗则水去快而溜亦逺庶不湿轵与轮也霤屋霤也因上宇字故用霤字文法也
　　盖已崇则难为门也盖已庳是蔽目也是故盖崇十尺盖已髙十尺又在车上是緫为丈四矣门髙丈四亦已髙矣不可更髙则无许髙之门矣已卑则蔽目者言其宇也宇太低则人立处不见车前矣
　　良盖弗冒弗纮殷而驰不队谓之国工
　　冒者蒙以衣也纮者以线穿联其弓也未纮未冒之时驰而不队则弓之入凿者固也殷者横驰于中也横必有髙下车驰其间自有隐处必杌摇动而此盖之弓不队则为良盖可知非国手不能为也殷音隐今人脚下有不平亦曰隐人
<经部,礼类,周礼之属,考工记解,卷上>
　　舆人爲车
　　车者緫一车之事而言轮舆轸盖皆车也既别以轮人故此曰舆人为车者并轮盖而安顿之也
　　轮崇车广衡长参如一谓之参称
　　轮论崇卑车论广狭衡论长短三者尺寸皆同则相称也车广者车箱四方故以广狭言之衡乃辀颈之上横而扼马者注云轮车衡三者皆六尺六寸故曰参如一
　　参分车广去一以为隧
　　隧深也车横六尺六寸以其横三分之去其一则兵车之深只有四尺四寸也
　　参分其隧一在前二在后以揉其式
　　三分其深一分在前二分在后人立其中式必近前方可也式横在车箱前人所凭而为敬者也揉者揉其木使正直而为之也
　　以其广之半为之式崇
　　式在较下其髙只得广之半也注云兵车之式髙三尺三寸
　　以其隧之半为之较崇
　　较在车箱前面又髙于式者也式髙三尺三寸此又髙于式二尺二寸故注云兵车自较而下五尺五寸也
　　六分其广以一为之轸围
　　六分车之广而轸之围只有其一则轸围得一尺一寸也
　　参分轸围去一以为式围参分式围去一以为较围参分较围去一以为轵围参分轵围去一以为轛围式又小于轸较又小于式轵又小于较轛又小于轵也车之前有式其两相立木则式置其上立者为轛横者为轵此非毂末之轵也轛乃较之上头也
　　圜者中规方者中矩立者中县衡者中水直者如生焉继者如附焉
　　此数句发明其制作之妙如生如附二句尤佳言其似非人所为也庄子曰附赘县疣附亦生而有也
　　凡居材大与小无并大倚小则摧引之则絶
　　大小欲得其所故曰居大与大并小与小并则居之得所大与小并小与大并则居之不得所矣以大而倚小则必有摧折之虑以小而倚大则牵引而动小者力不任必絶断也摧絶亦同但如此作文耳
　　栈车欲弇饰车欲侈
　　栈车不用皮束恐易损则宜弇者敛束不侈大也饰车则有结束虽侈不害






<经部,礼类,周礼之属,考工记解,卷上>
　　车箱　横阔阔六尺六寸
　　较　式上横木两輢立木上出式者也吕和叔解淇奥诗猗重较兮曰古者车箱长四尺四寸以三分之前一后二横一木下去车牀三尺三寸谓之式又于式上二尺二寸横一木谓之较去车牀凡五尺五寸古人立乗平常则凭较若应为敬则落手凭下式而头得俯诗补传云较出于式故曰重较较崇者自式之上言之式崇者自车牀之上言之较与式相重通计之则共长五尺五寸式得三尺三寸较得二尺二寸较围四寸九分寸之八
　　式　人所凭依者髙三尺三寸围七寸三分寸之
　　一
　　輢　车箱也音倚犹栏干也在两旁
　　轵　輢之横者其旁止于此故曰轵音只
　　轛　式旁之直者对人而言故曰轛音对
　　舆　横广六尺六寸围二寸八十一分寸之十四亦曰邸辀　长一丈四尺四寸
　　衡　长六尺六寸
　　辀　弧深四尺七寸在式前有十尺身在隧下则有四尺四寸身共长一丈四尺四寸当兔围尺四寸五分寸之二颈围九寸十五分寸之九踵围七寸七十五分寸之五十一
　　任正　围一尺四寸五分寸之二
　　衡任　围一尺三寸五分寸之一
　　轴　围一尺三寸五分寸之一
　　轸间　即舆之横广是也
　　伏兔至軓经无明文郑云如式深也
　　辀人为辀辀有三度轴有三理
　　辀乃车之辕牵一车之重而接于衡以轭服马者也辀人为辀今则并轴而论之者盖车之轴所以穿两轮者其上则乗载一车之重其轴若折则车必覆矣其选材与辀同皆欲其精当也故以一人主之度者数也长短有三等故曰三度辀曰度轴曰理理者物理之理也选材之道也
　　国马之辀深四尺有七寸
　　国马天子之乗马也辀则车辕也揉曲而为之其辕曲中深四尺有七寸矣葢乗马之轵崇三尺三寸加轸与伏兔于其上则为四尺兼辀之深则为八尺七寸矣国马髙八尺而其余七寸则于衡颈之间也
　　田马之辀深四尺
　　田车轵崇三尺一寸加轸与轐五寸半则为三尺七寸矣兼辀之深四尺则有七尺七寸田马髙七尺而余七寸亦为衡颈之间也
　　驽马之辀深三尺有三寸
　　驽马之车轵崇三尺加轸与轐则为三尺四寸兼辀之深三尺三寸则六尺七寸矣驽马髙六尺而其余七寸亦为衡颈之间也此所谓三度也
　　轴有三理一者以为媺也二者以为久也三者以为利也
　　一车之中而轴为受重焉须当择木而为之一者以为媺也欲其无节目然后不折二者以木之坚则可以久而不壊也三者欲其滑利而转轮之速也
　　軓前十尺而防半之
　　軓在式前自式以前至于辀末其长十尺而御者之防在于十尺之间也軓前长十尺而辀之深不与焉若并辀之深则凡一丈四尺矣軓郑云合作音犯车前法度也
　　凡任木
　　如任正衡任之类以木任物也
　　任正者十分其辀之长以其一为之围
　　舆下三面之木也舆有四面后一面是舆之轸其三面皆有栏干栏干之下有材以任其上车所取正者故谓之任正十分其辀之长者辀长一丈四尺四寸以十分之得一尺四寸五分寸之二以为任正之围也辀之軓前十尺与隧四尺四寸故以辀长一丈四尺四寸注郑曰舆下三面材而疏以为木下及两旁见面其上面着舆板不见故云三面此説未当艾轩谓今人不识车虽所説皆纸上语但以文理明之亦可决其当与否也
　　衡任者五分其长以其一为之围小于度谓之无任衡在两轭之间轭马之领正辀颈用力之处辀与衡相凑带者若得其任则可以扼马而引车也五分其长则是一分有二尺八寸者衡长六尺六寸以五分之得一尺三寸五分寸之一以为衡任之围此若小于制度则木不胜任矣
　　五分其轸间以其一为之轴围十分其辀之长以其一为之当兔之围参分其兔围去一以为颈围五分其颈围去一以为踵围
　　轴谓车轴之贯毂者也舆广六尺有六寸即轸之间五分取一以为轴围则其围一尺三寸五分寸之一与衡任者相应矣当兔即伏兔也谓舆下之贯轴者也辀长丈四尺有四寸十分取一为当兔之围则其围尺四寸五分寸之二与任正者相应矣颈谓辀前之持衡者也参分兔围去一以为颈围则其围九寸十五分寸之九矣踵谓舆后之承轸者也五分其颈围去一以为踵围则其围七寸七十五分寸之五十一矣
　　凡揉辀欲其孙而无弧深
　　轴用直木故只言三理而已辀是揉曲为之故须详説孙者顺也其揉曲之势孙顺自然若如弧弓而深则太弯矣
　　今夫大车之辕挚其登又难既克其登其覆车也必易此无故唯辕直且无桡也是故大车平地既节轩挚之任及其登阤不伏其辕必缢其牛此无故唯辕直且无桡也
