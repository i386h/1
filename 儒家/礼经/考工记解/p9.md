<!-- { "loadSidebar": true } -->
　　凡为酋矛参分其长二在前一在后而围之五分其围去一以为晋围参分其晋围去一以为刺围
　　二在前一在后者其柄之上二分稍大下一分稍小也刺围者刺刃之围也二前一后言其长也柄之大小则不可知假如围有五寸去其一而得四则酋矛之下鐏其围四寸也三分其下鐏之四寸而去其一则刺围有二寸六分以上也
　　凡试庐事置而摇之以眡其蜎也
　　置植也植而摇之则知其蜎与不蜎也蜎桡弱也
　　灸诸墙以眡其桡之均也
　　灸拄也举而拄之墙则知其彊弱均与不均也
　　横而摇之以眡其劲也
　　平执而摇之则知其劲与不劲处若有劲不劲处平而摇之则必一头弱一头强也
　　六建既备车不反覆谓之国工
　　六建即前言车之六等也六等之中有戈有殳有防有酋矛是四建也今总言六建者谓车上之六等既备而建立矣此四者之柄在车之上若无摇动反侧倾覆则是其庐噐强弱得所此国工之所为也故曰谓之国工

　　柲　柄也
　　椑　齐人谓斧柄为椑薄兮反与鼙音同其形隋圜也隋他果反此注中字
　　被　把中也把音霸
　　矜　郑云凡矜皆八觚矜巨巾反即柄也亦注中字晋　柄下欲揷地而立之处有铜鐏曰晋与搢大圭之搢同音义搢亦揷也
　　刺　矛刃胷　　　　　首　殳上鐏
　　鐏　柄下入地处　　刺兵　矛属
　　句兵　戈防属
　　兵　殳也殳长而无刃用以撃打也
　　匠人建国
　　建国者通王国侯国言之也
　　水地以县
　　注云四角立木此説未明经言水地而注云立木恐亦未当葢水地以县置以县两句即一事也先以水平地犹恐未定必以县而后正也何以为县置以为县也水地者假如一所用一丈之地先为四方之沟乃注水以试之地有髙下则水之流行自有髙下锄掘其地用水以平之水既平矣犹未可也又用县以定之
　　置以县
　　与臬字同臬居门之中此制用木一纵一横横者在地纵者向上其纵者横木之中就此木之上悬绳以取正即可定地髙下也水地以县者谓以水平地而后为置之悬也
　　眡以景
　　此以土圭视日景而定东西南北也
　　为规识日出之景与日入之景
　　规法也为眡景之法以记日出入之景取东西之中也识音志记也
　　昼参诸日中之景
　　日出入之影用朝晚考之日中则定也
　　夜考之极星以正朝夕
　　极者北极星也其一至微号曰含枢纽正在天中极中也而天形如倚葢则此星乃在天之最北故曰北极夜考极星相去逺近则知南北之正也以正朝夕者南北既定则可以朝夕参日出入之景而正东西也
　　匠人营国
　　前言建国建国之城也此言营国营国之宫室也
　　方九里
　　郑云九里者上公之国也九里之城孟子亦言之此必举其一为例以推其余也
　　旁三门
　　城之一旁皆为三门也四旁凡十二门也
　　国中九经九纬
　　每旁三门每门三涂则有九涂也南北门之涂为经东西门之涂为纬南有九经北有九经东有九纬西有九纬也四旁十二门共三十六涂也一门何取乎三路葢男左女右而车行其中也
　　经涂九轨
　　此举一经以推其余也且如南旁三门共九经之涂毎涂皆容一轨则为九轨也轨车行之路也车六尺六寸尽轴头七寸共成八尺轨亦广八尺方可容车行也男行左涂亦八尺女行右涂亦八尺左右非车行亦以轨言谓其轨广皆可容车也轨亦曰辙
　　左祖右社面朝后市
　　面前也左右前后据王宫而言王宫居中而祖庙在左社在右朝廷在前市居在后也
　　市朝一夫
　　市与朝皆用一夫之地一夫方百歩以开方言则四面各百歩为百亩之地也一市百亩恐亦太狭易山斋曰古有三朝内朝治朝外朝亦有三市大市居中朝市居东夕市居西此特言其一耳
　　夏后氏世室
　　此三项皆明堂也注云世室宗庙也重屋路寝周人明堂则今之明堂也此说未然三代所名虽不同其实则一尧有衢室舜有总章亦眀堂
　　堂脩二七广四脩一
　　脩者深也二七者堂脩十四歩也广四脩一者四分脩之一也以十四歩分而为四每分三歩半也此堂之广十七歩半是其广加于深四分之一也
　　五室三四歩四三尺
　　五室者堂上为五室也三四歩四三尺此两句最难说注说不通上既说堂脩十四歩广四脩之一矣则此言三四歩者乃室之脩也四三尺者乃室之广也只省文耳一歩六尺三个四歩是十二歩其室之脩如此四个三尺即二歩十二尺也二歩不成文故曰四三尺艾轩云古人未有文字蹊径故出语自然如此简妙今人既有文字蹊径则于此但见其髙逺
　　九阶
　　一堂四面皆有阶南面三阶东西北各两阶共为九也南面中阶一也阼阶在右一也侧阶在左一也侧阶亦曰西阶阼阶亦曰东阶此据南向一面分为三则有中有东西非东郷西郷之阶也
　　四旁两夹窻白盛
　　室之四旁各有户一户皆两夹窻夹者夹户之两边也每室四户八窻取其明快也白盛者以蜃灰垩壁也蜃海蛤也
　　门堂三之二
　　门堂者内两塾两边两台也今天子正外门有两台如所谓两塾之间也门堂者当为门侧之堂也三之二者就十七歩之中得三之二也以十七歩三分之两分为门堂也
　　室三之一
　　室者门堂侧边有两室也于十七歩中得三之一也
　　殷人重屋堂脩七寻堂崇三尺
　　重屋亦明堂但名异耳其堂深五丈六尺乃七寻也脩深也其崇三尺陛髙三尺也
　　四阿重屋
　　注说四阿若今四柱四柱汉语四边皆注水则四边防水也疏云四霤今时佛殿皆为四柱中间屋髙四边皆有檐也故曰重屋郑云重屋复笮亦汉语复音福笮侧白仄
　　周人明堂度九尺之筵东西九筵南北七筵堂崇一筵周人谓之明堂也以九尺之筵而度其地东西七十二尺南北五十六歩筵者因其设筵以此量之也崇髙也度量也
　　五室凡室二筵
　　堂上有五室每室皆深二筵而已室就堂上四隅为之东南火西南金西北水东北木中央土以配五行若祭五帝于明堂则用此室周人为明堂既有五室夏后氏亦五室殷人必亦五室若非缺文则三代皆同只省文耳
　　室中度以几堂上度以筵
　　因其所凭之几而度之堂上设筵室中设几因其所有而用之以量也
　　宫中度以寻
　　宫中注云合院之内即屋内也即以手度之寻者用手寻度之两臂之张即六尺也
　　野度以歩涂度以轨
　　野中人行涂中车行亦因其所常见而度之是度以歩也前曰经涂九轨是度以轨也
　　庙门容大扄七个
　　扄注云大扄牛鼎之扄长三尺小扄膷之扄长二尺此以汉器证之扄用以阁鼎也每只为一个此扄三尺则七个扄共长二丈一尺也庙门之广可容此
　　闱门容小扄参个
　　庙中之门曰闱三个二尺则其门只广六尺也
　　路门不容乗车之五个
　　路门大寝之门乗车广六尺六寸五个乗车则共广三丈三尺也曰不容者谓不及三丈三尺也
　　应门二彻参个
　　正门谓之应门乃朝门也郑注云二彻之内八尺参个八尺则此门广二丈四尺门外九经之涂男女行处与车行处共有三路此言二彻者借此为文不曰八尺三个而曰二彻三个者作文法也
　　内有九室九嫔居之
　　内路寝之内也九室九嫔各有所职此治事处也虽处六宫之内想王者听朝时则九嫔在此室共职事也
　　外有九室九卿朝焉
　　路门外九室九卿治事于此也郑云如今朝堂诸曹治事处以汉事证古制也三孤六卿共为九卿
　　九分其国以为九分九卿治之
　　郑云分者分职非分地也艾轩云周召分陜为二伯矣周召三公也其间又分为九项以三孤六卿分主之亦各有地也
　　王宫门阿之制五雉
　　阿是门边小楼郑云角罘罳处也城上小楼为阿屋前曰四阿之类皆有檐霤处也雉髙一丈广三丈郑云度髙以髙度广以广此阿屋五雉是髙五丈长十五丈也
　　宫隅之制七雉城隅之制九雉
　　隅者城角也罘罳角处也角处又髙二丈故曰七雉城隅又髙四丈故曰九雉门阿可以论长若宫隅城隅则只论髙不论广矣葢宫城甚长非七雉九雉而止也然度髙以髙度广以广郑之说经无明文但恐度其髙而已左氏曰都城过百雉则是论其广矣
　　经涂九轨环涂七轨野涂五轨
　　南北正涂为经涂环涂者环城外之涂也经则一直环则有围绕处也野涂则野外之涂也环涂狭于经涂野涂又狭于城外之涂矣言经不言纬者经与纬同可以此推也
　　门阿之制以为都城之制
　　大都小都皆有城王之城隅九雉都城则只五雉而已分当杀也注説未明
　　宫隅之制以为诸侯之城制
　　王城九雉都城五雉诸侯之城过于都城而不及王城故有七雉隆杀之分也不直曰几雉而以此为准者作文之法也
　　环涂以为诸侯经涂
　　王国经涂九轨诸侯则七轨如王国之环涂也
　　野涂以为都经涂
　　都在王畿之内公卿大夫之都鄙其涂制又杀于诸侯但如野外之涂五轨而已想小都亦然
　　匠人为沟洫
　　沟洫一事乃周礼大节目葢匠人之制与遂人不合故郑氏以为遂人所言郷遂之制匠人所言乃三等采地之制王畿之内环以六郷又环以六遂其地窄故其所述至万夫有川而止三等采地散在王畿之内地颇寛故匠人所言至方百里也然子细推算大有差殊处郑氏之説难以牵合若知周礼自为一书考工自为一书本不相关皆非周公旧典则无复此拘碍矣
　　耜广五寸二耜为耦一耦之伐广尺深尺谓之田首倍之广二尺深二尺谓之遂
　　古人以牛乗车未知以牛耕只用人力而已故诗曰十千维耦耦者二人对耕也耜田噐也耜广五寸二人各执耜而伐其地则有一尺矣伐者发也一耦之伐广一尺深一尺则谓之畎与畎同古字巜巛皆不从田巜即为畎巛即为浍后人方田旁也畎乃田中小通水之圳也田头之圳又大则倍于此畎其广有二尺深有二尺则名曰遂矣
　　九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仭谓之浍
　　遂人曰凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路
