<!-- { "loadSidebar": true } -->
　　诸家以为此一节言祼噐也全者全用玉为之也其制以玉为龙形而置一杯于其中以盛酒也龙鼻也瓒其中也将其柄也记曰夏后氏用龙谓龙鼻也诗曰瑟彼玊瓒总言之也祼将于京执其柄也天子纯用玉上公以玊为龙鼻诸侯以玊饰其中伯以玊饰其柄此尊卑之制也其説亦通但与上文不相属然曰天子用全何以知其为祼噐哉郑氏以龙当为厖瓒当为【音赞】汉时有膏食物也厖将皆玊之不纯者天子则用全玊公侯则用不纯之玊无他证据又輙易经字恐亦未安况将之为杂亦何所本乎艾轩曰祼玊有三为龙首一等玊也必次于全玉为瓒一等玊也又次于龙首瓒盛酒也为祼将又一等玊也又次于瓒祼将者酌酒所用也上文言圭此一节乃论为圭之玊谓天子之圭则用纯全之美玊上公之圭则用为祼瓒龙之玊诸侯之圭则用为瓒之玊伯之圭则用为祼将之玊其文正在言圭之下此説极正而易通
　　继子男执皮帛
　　上言圭之制既尽子男蒲谷璧当时必易知故记者不言之但论继子男之下者矣子男不执圭而执璧璧为圆形与圭制异位居子男之下者则但执皮帛而已郑注以此为公之孤非天子之孤与大国之孤者谓王之孤六命与卿同不当继子男之后也然此説亦费力窃恐此句只是总言子男以上则用玊子男以下则执皮帛尚书五玊之下即曰三帛亦是等则如此
　　易氏以为天子用全四句合在宗祝前马之下公侯伯圭之下不言子男而曰继子男之孤皆错乱也亦似读得未精莹
　　天子圭中必
　　必者以组约玉圭之中欲执时不至失坠也郑云俗呼约为鼈今闽人结索亦有此语其音如寛鼈也聘礼曰绚组亦约也郑云如鹿车縪汉语也縪绚组皆一义也
　　四圭尺有二寸以祀天
　　四邸之圭也中央为璧之形圆也圭着其四面只一片玊为之也邸犹根柢之柢也即为璧形者是也四面之尖出者为圭形也尺有二寸想两圭相去之长也注无明文亦未可晓
　　大圭长三尺杼上终葵首天子服之
　　王所搢者也亦名珽抒閷也其上两畔杀去之故曰杼上也终葵椎也其首为椎又在杼上疏曰椎头也齐人谓椎为终葵此记必齐人为之服之者用之也典瑞曰王搢大圭执镇圭搢则在腰带之间而又执镇圭圭玊为之如何搢一而又执一亦非尊者所宜以意推之祭祀之时则执大圭上有椎头不至失坠则可以搢故以搢言镇圭则朝诸侯时所执故以执言决无一时并用两圭之理
　　土圭尺有五寸以致日以土地
　　土圭夏至冬至测日之用也土地者土犹度也视日景之东西南北以度其地也大司徒所言建邦国者即此是也致日者以日至者视之其长短可以坐而致也书曰敬致即此致字
　　祼圭尺有二寸有瓒以祀庙
　　郑云始献酌奠也瓒如盘其柄用圭有流前注流口也前注者向神尸而注也宗庙有祼天地大神至尊不祼故曰以祀庙
　　琬圭九寸而缫以象徳
　　琬犹圜也王所使者之瑞节也诸侯有徳王有锡命使者执琬圭以致王命其长九寸亦有缫借谨重之也象徳者以玊象徳故以此致命车服之类
　　琰圭九寸判规以除慝以易行
　　九寸之圭剡其一半其下必稍圜故曰判规判半也规圜也琬圭则上下皆为圆形琰圭则上一半剡下一半稍圜明与琬圭异制诸侯有为慝恶者王命使者执此以戒勅之使之除其慝而改易其行也后世则有诏书古者传言以此为信必有善恶之别也
　　璧羡度尺好三寸以为度
　　羡延也度者制作之法度也其璧之制度不圜而延其长有一尺也郑云其袤一尺而广狭焉袤即延也谓其延可一尺而其广则稍狭于袤也好孔也璧之中有孔也四面为肉中间为孔其孔之径三寸也尔雅曰肉倍好谓之璧好倍肉谓之瑗肉好若一谓之环瑗又眷反璧之好三寸则两边各有三寸为六寸是九寸也其形稍延则上下之羡处各半寸共为一尺其广只九寸也度即量物之尺度也以此璧之尺寸可以起度亦犹律之可以起龠也
　　圭璧五寸以祀日月星辰
　　以璧为邸旁有一圭其长五寸祀天则四圭此祀则一圭也
　　璧琮九寸诸侯以享天子
　　琮之璧长九寸诸侯致享于王则以此为贽也小行人曰诸侯享天子用璧享后用琮此以璧琮并言则为二物矣言天子不言后者尊得以统卑也
　　谷圭七寸天子以聘女
　　圭上刻为谷之形其长七寸聘礼所用也
　　大璋中璋九寸边璋七寸射四寸厚寸黄金勺青金外朱中鼻寸衡四寸有缫天子以廵守宗祝以前马三璋之勺形如圭瓒天子廵守有事于山川则用以为祼也大山川用大璋加文饰焉中山川则用中璋其文饰稍杀小山川则用边璋半文饰其边而已其
　　祈【阙】　　　　　　　　宗祝执此在马之前故曰宗祝以前马璋次玊也为瓒之柄其勺以黄金为之而外用青金为饰故曰黄金勺青金外铸金之齐以黄为下青为上则黄金不若青金青金乃金之精者也射四寸厚寸者其勺之前射出四寸之长但有一寸之厚也朱中者所盛之郁鬯诗所谓黄流也流口为龙鼻之形其长一寸故曰鼻寸衡与横同勺口长一寸其横有四寸如今桃杯之形也有缫者文饰而借之也巡守之时则有三璋之瓒在宗庙则用圭瓒也
　　大璋亦如之诸侯以聘女
　　诸侯聘女用大璋与三璋之大璋同名简编错乱误寘于此文不相属难以强通或曰当继之天子以聘女之下
　　瑑圭璋八寸璧琮八寸以頫聘
　　圭璋璧琮四噐其长皆八寸璧琮不瑑而圭璋则瑑饰之瑑文饰之也众来曰頫特来曰聘頫聘皆朝王也
　　牙璋中璋七寸射二寸厚寸以起军旅以治兵守射剡出也二璋皆长七寸射二寸是五寸以上即剡出也牙者其剡之侧皆刻为鉏牙之文郑云二璋皆有牙起军旅出战也治兵守守备也
　　驵琮五寸宗后以为权
　　琮方形中有孔以组系之故曰驵琮宗后尊后也即王后也其重可以起五权之制亦璧羡起度之意
　　大琮十有二寸射四寸厚寸是谓内镇宗后守之大琮后所守犹王之镇圭也谓之内镇十有二寸取天数也天王天后以天为则也射四寸者琮之上剡出也下八寸正方上四寸则剡其厚有一寸也
　　驵琮七寸鼻寸有半寸天子以为权
　　驵琮与宗后同此则有一寸有半之鼻所以为别也琮上有鼻故可系以为权宗后之琮不言鼻者互见之也
　　两圭五寸有邸以祀地以旅四望
　　祀天者四圭祀地者两圭此尊卑之别也旅名也四望之旅亦用之皆属地也四圭托于璧两圭必托于琮地取其方以琮为邸不言者可推而知也
　　瑑琮八寸诸侯以享夫人
　　上言九寸者以享天子此八寸以享天子之夫人礼之隆杀当然也
　　案十有二寸防十有二列诸侯纯九大夫纯五夫人以劳诸侯
　　案玊案也所以盛栗也栗十有二列则案必有十二枚每案皆长一尺二寸也此王朝盛礼所用也诸侯则九列大夫则五列纯犹皆也凡诸侯大夫皆然也若夫人以劳答诸侯则用诸侯九列之礼也此乃奉上诸侯享夫人故言夫人所以答之而不及大夫也古者后与夫人皆有致饮于賔客之礼天子有三夫人
　　璋邸射素功以祀山川以致稍饩
　　半圭曰璋其上剡出者射也其身乃邸也素功者无瑑饰之工也功与工同山川之祀用之賔客在馆致廪稍与饩也稍米也饩食物也


<经部,礼类,周礼之属,考工记解,卷下>
<经部,礼类,周礼之属,考工记解,卷下>
<经部,礼类,周礼之属,考工记解,卷下>
<经部,礼类,周礼之属,考工记解,卷下>
<经部,礼类,周礼之属,考工记解,卷下>
　　楖人【阙】
　　雕人【阙】
　　磬氏为磬
　　倨句一矩有半
　　磬之制必先度一矩为句一矩为股而求其之两头相望一矩有半则磬之倨句也磬之制有大小此假矩以定倨句非用其度耳
　　其博为一
　　博谓股之博也
　　股为二鼓为三参分其股博去一以为鼓博参分其鼔博以其一为之厚
　　股磬之上大者鼔其下小者所当击者也股大而鼔差小假如股三寸则鼓只二寸股九寸则鼔只六寸也又三分其鼓之博而厚得其一如鼔大三寸则厚只一寸也
　　已上则摩其旁已下则摩其耑
　　已上已下论厚薄也若鼔广三寸厚有一寸以上则摩鑢其旁使薄也若鼔广三寸而厚不及一寸则为已下是伤薄矣薄则不可得而使厚但摩鑢其石之端使短短则不薄矣此调其长短厚薄欲使其声清浊得所也过厚则就大小增减过薄则就长短增减此作磬之法也


















　　矢人为矢
　　此记所纪未知何时解者皆以周礼相辨证亦未为至当之论今且得依注疏所説
　　鍭矢参分茀矢参分一在前二在后
　　鍭矢茀矢兵矢田矢杀矢此记中五矢名也郑氏以周礼司弓矢证之谓茀当为杀参分其矢之长以衡平之一分在前二分在后则得其半其所以如此者以镞在笴首差重也此意葢欲镞头轻重得宜或太重太轻则于射时有病也以此推之则镞箭之重正得笴之重三分之一也鍭矢茀矢皆然若以文法观之恐鍭矢下三分字衍文也下文兵矢田矢则可见
　　兵矢田矢五分二在前三在后
　　此二矢以五分均之其镞铁比鍭矢杀矢又少轻也郑云兵矢者枉矢絜矢也絜音撷又音结田矢缯矢也亦以司弓矢证之也
　　杀矢七分三在前四在后
　　此铁镞又差短小也郑云杀当为茀音拂前以茀为杀此以杀为茀皆因周礼司弓矢职为窒碍也若知考工与周礼异则无此矣
　　参分其长而杀其一
　　笴之入镞处必削减少许也故曰杀三分而杀其一亦欲轻重得所也
　　五分其长而羽其一
　　此论箭榦也假如笴长二尺则设羽处有四寸也
　　以其笴厚为之羽深
　　此言量其辐广以为凿深之意不曰量而曰以者分毫未可定也笴矢榦也其厚能几况羽又设之四旁若谓其深必如其厚则无可容之处记者特言其大槩而已
　　水之以辨其隂阳
　　竹有上下上为阳下为隂以水试之浮者为上而沈者为下也
　　夹其隂阳以设其比夹其比以设其羽
　　比者笴之两旁也阳为左隂为右比在其左右也比必笴上有一线稍髙也夹其比而设其羽者羽有四夹其比而置之四角皆有羽也
　　参分其羽以设其刃则虽有疾风亦弗之能惮矣箭镞之刃与笴末之羽两者相并羽有三分则刃有一分郑云刃二寸恐未然惮读为怛又音叹虽有疾风亦不惮者言刃与羽若得其所则疾风之中而射之其箭亦无所动惊也
　　刃长寸围寸铤十之重三垸
　　铤镞之容笴处刃长一寸则其镞之围亦一寸镞亦前小而后大其容笴处不应有十寸郑氏以为脱字是已非十字误则之字下更有某字也其重三垸则一矢之长通重十二垸矣何者前言三分一在前二在后则可见
　　前弱则俛后弱则翔中弱则纡中强则
　　俛者射之则趋下也翔者射之则摇摇纡者去不直也者激起也此言箭笴欲得不强不弱中与前后皆如一也
　　羽丰则迟羽杀则趮
　　丰多也杀少也迟去缓也趮去太急也此言设羽欲其不多不少得中也
　　是故夹而摇之以眡其丰杀之节也
　　夹于两指之间而摇之则知其羽之丰杀也
　　桡之以眡其鸿杀之称也
　　桡者以手试之也鸿大也杀小也此言欲其笴之大小停当也故曰称
