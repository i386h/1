<!-- { "loadSidebar": true } -->
　　王制曰司冦正刑明辟以聼狱讼必三刺有防无简不听附从轻赦从重凡制五刑必即天论邮罚丽于事凡听五刑之讼必原父子之亲立君臣之义以权之意轮轻重之序慎测浅深之量以别之悉其聪明致其忠爱以尽之疑狱泛与众共之众疑赦之必察大小之比以成之成狱辞史以狱成告于正正听之正以狱成告于大司冦大司冦聴之于棘木之下大司冦以狱之成告于王王命三公叅听之三公以狱之成告于王王三宥然后制刑凡作刑罚轻无赦刑者侀也侀者成也一成而不可变故君子尽心焉
　　刑法不可轻制
　　左传郑人铸刑书叔向使诒子产书曰始吾有疑于子今则已矣昔先王议事以制不为刑辟惧民之有争心也犹不可禁御是故闲之以义纠之以政行之以礼守之以信奉之以仁制为禄位以劝其从严防刑罚以威其淫其未也故诲之以忠耸之以行教之以务使之以和涖之以彊断之以刚犹求圣哲之上明察之官忠信之长慈惠之师民于是乎可任使也而不生祸乱民有辟则不忌于上并有争心则徴其书而徼幸以成之弗可为矣夏有乱政而作禹刑啇有乱政而作汤刑周有乱政而作九刑三辟之兴皆叔世也今吾子相郑国作封洫立谤政制参辟铸刑书将以靖民不亦难乎诗曰仪式刑文王之徳日靖四方又曰仪刑文王万邦作孚如是何辟之有民知争端矣将弃礼而徴于书锥刀之末将尽争之乱狱滋丰贿赂并行终子之世郑其败乎肹闻之国将亡必多制其此之谓乎
　　有徳礼则政刑在其中
　　山杨氏曰孔子曰道之以政齐之以刑民免而无耻道之以徳齐之以礼冇耻且格夫礼乐刑政四逹而不悖而王道成矣先王非用政刑也书曰徳惟善政则以徳为政伯夷降典折民惟刑则以礼用刑有徳礼则政刑在其中矣兹其所以不悖欤
　　古人化民以徳而不忍用刑后世则専用刑而不以徳郑景望曰古之化民纯任徳教刑虽设而圣人常有置而不用之意不幸而施于一人亦迟囬惨怆不忍是人之独入吾刑也而况于多乎于是有迁民之法夫其迁之也盖别其顽弗友之民而即之礼义之邦薫之以教化已成之俗而变其朋类污染之习使枉者终以直恶者卒以善以并生于天地之间是圣人之心也舜之分北三苗周毖商顽民相去千余载间其道葢出于一后世任徳之论微不复有此政矣惟峻刀锯厉斧钺熟于民之耳目而奸愈不可胜则益不胜其忿至羣聚而勦之举城邑而屠之余忿犹未平曰是草木鸟兽之不若必将根薙而种狝之斯亦不仁甚矣夫以一性之善岂有不可化之理天为民而立君亦曰使无失其性彼然无知顽然不可训者岂其初固然哉是必有以致之矣圣人于天下之恶所以不敢忿疾而致其哀矜善救之方而孟子性善之论亦以救不人之祸也哉
　　先王用刑之意本欲生民
　　张南轩曰孟子曰以生道杀民虽死不怨杀者先王明刑法以示民本欲使之知所趋避是乃生之之道也而民有不幸而防于法则不得已而加辟焉固将以遏止其流也是亦生道而已又况哀矜忠厚之意薫然存乎其间其为生意未尝有间断也若后世严刑峻法固不足道而其得情而喜与夫有果于疾恶之意一毫之萌则亦为失所谓生道者矣
　　典狱之官系民生死须是无一毫私意
　　东莱曰大扺典狱之官民之死生系焉须是无一毫私意所言无非公理方可分付民之死生天徳所谓至公无私之徳到自作元命地位命是命令所制刑之命皆是一个元善不可复加之命方可后世多以典狱为法家贱士民之死生寄于不学无知之人和气不召乖气常有所以不能措天下于治葢掌刑之官代天行罚天讨有罪天所以整齐天下之民元不是自家事惟敬五刑以成三徳敬五刑是专敬天理三徳是或当用正直或当用刚克或当用柔克各得其当若不敬天命为害所逼为利所诱用刑必差须是置祸福于度外专敬天命刑无不得其当则民有措手足此所以培养根本故三代得天下以仁
　　狱者天下之命所以收人心召和气
　　杂説立政周公説不可误于庻狱庻慎周公到此又説狱者盖狱者天下之命所以文王必明徳慎罚收聚人心感召和气皆是狱离散人心感召乖气亦是狱以前説大抵事最重处只在狱故三代之得天下只在不嗜杀人秦之所以亡亦只是狱不谨惟是于用狱之际养得一个好生之徳自此发将去方能尽得君徳
　　张南轩曰狱重事也钦恤之义着于虞书其命臯陶曰明于五刑以弼五教葢古者刑罚之设教化未尝不存乎其中圣人之心固期于天下之无刑也孔子亦曰听讼吾犹人也必也使无讼乎使之至于无讼者其必有道矣周衰先王之意不传而其法日坏故又曰上失其道民散久矣如得其情则哀矜而勿喜夫得其情矣而继之以哀矜而勿喜则反本之虑深忠厚恻恒所以涵养斯民者为如何哉嗟呼推是心也使之至于无讼可也
　　刑施于徳教之所不及
　　黄氏曰先王之徳使人畏而爱之畏之则寓于刑爱之则寓于教然而先王非欲使民畏之施于徳教之不及而已

　　周礼集说卷一
<经部,礼类,周礼之属,周礼集说>
　　钦定四库全书
　　周礼集説卷二
　　天官冢宰
　　贾公彦疏曰天官象天所立之官周天三百六十余度天官亦緫摄三百六十官不言司者大宰緫御众官不主一官之事也　中义曰山既髙矣其上又有顶为冢宰者司主之名
　　惟王建国辨方正位体国经野设官分职以为民极乃立天官冢宰使帅其属而掌邦治以佐王均邦国疏曰惟王建国至以为民极五句六官之首同此序者以其建国设官为民不异故也　郑氏曰建立也周公相成王营邑于土中是为雒邑司徒职曰日至之景尺有五寸谓之地中天地之所合也四时之所交也风雨之所防也隂阳之所和也然则百物阜安乃建王国焉辨别也考工匠人建国水地以县置以县视以景为规识日出之景与日入之景昼参诸日中之景夜考之极星以正朝夕是别四方也召诰曰越三日戊申太保朝至于洛卜宅厥既得卜则经营越三日庚戌太保乃以庶殷攻位于洛汭越五日甲寅位成正位谓此定宫庙体犹分也经谓为之里数郑司农云营国方九里国中九经九纬左祖右社面朝后市也经野若九夫为井四井为邑之属是也设官分职置冢宰司徒宗伯司马司防司空各有所职而百事举也极中也　中义曰天者万物性命资之为始故冢宰掌治以法天焉地者万物形质资之为生故司徒掌教以法地焉天官掌其治地官掌其教遂天之所以始成地之所以生俾万物各正性命者也　郑氏曰郑司农云论语曰君薨百官緫已以聴于冢宰言冢宰于百官无所不统故六官皆緫属于冢宰冢宰太宰也掌邦治谓緫六官之职也故太宰职曰掌建邦之六典以佐王治邦国
　　东莱曰冡宰均邦国者是使若贵若贱若小若大各得其平尔古之称宰相者多以平为主若商则谓之阿衡阿衡平之之谓也天之所以立君命相者不过欲平天下之所不平者尔使四海之内贵者贵贱者贱耕者耕织者织士农工贾鳏寡孤独事事物物咸适其宜是宰相均平天下之道均之一字是宰相之大纲大扺天下本无事须是识得简易道理能行其所无事方尽得宰相均平之职不是要作聦明之谓
　　治官之属大宰卿一人小宰中大夫二人宰夫下大夫四人上士八人中士十有六人旅下士三十有二人府六人史十有二人胥十有二人徒百有二十人
　　大宰止宰夫卿一人大夫六人士五十六人府六人史十二人胥十二人徒百二十人
　　宫正上士二人中士四人下士八人府二人史四人胥四人徒四十人
　　宫伯中士二人下士四人府一人史二人胥二人徒二十人
　　宫正止宫伯士二十人府三人史六人胥六人徒六十人
　　膳夫上士二人中士四人下士八人府二人史四人胥十有二人徒百有二十人
　　庖人中士四人下士八人府二人史四人贾八人胥四人徒四十人【有贾】
　　内饔中士四人下士八人府二人史四人胥十人徒百人
　　外饔中士四人下士八人府二人史四人胥十人徒百人
　　亨人下士四人府一人史二人胥五人徒五十人膳夫止亨人士五十四人府九人史十八人贾八人胥四十一人徒四百十人
　　甸师下士二人府一人史二人胥三十人徒三百人兽人中士四人下士八人府二人史四人胥四人徒四十人
　　人中士二人下士四人府二人史四人胥三十人徒三百人
　　鳖人下士四人府二人史二人徒十有六人【无胥】腊人下士四人府二人史二人徒二十人【无胥】
　　甸师止腊人士二十八人府九人史十四人胥六十四人徒六百七十六人
　　医师上士二人下士四人府二人史二人徒二十人【无胥】食医中士二人【已下并无府史胥徒】
　　疾医中士八人
　　医下士八人
　　兽医下士四人
　　医师止兽医士二十八人府二人史二人徒二十人
　　酒正中士四人下士八人府二人史八人胥八人徒八十人
　　酒人奄十人女酒三十人奚三百人【并奄女奚】
　　浆人奄五人女浆十有五人奚百有五十人【并奄女奚】凌人下士二人府二人史二人胥八人徒八十人酒正止凌人士十四人奄十五人女四十五人奚四百五十人府四人史十人胥十六人徒百六十人
　　笾人奄一人女笾十人奚二十人
　　醢人奄一人女醢二十人奚四十人
　　醯人奄二人女醯二十人奚四十人
　　盐人奄二人女盐二十人奚四十人
　　羃人奄一人女羃十人奚二十人
　　笾人止羃人奄七人女八十人奚百六十人
　　宫人中士四人下士八人府二人史四人胥八人徒八十人
　　掌舍下士四人府二人史四人徒四十人
　　幕人下士一人府二人史二人徒四十人
　　掌次下士四人府四人史二人徒八十人【已上并无胥】宫人止掌次士二十一人府十人史一十二人胥八人徒二百四十人
　　大府下大夫二人上士四人下士八人府四人史八人贾十有六人胥八人徒八十人【有贾】
　　玉府上士二人中士四人府二人史二人工八人贾八人胥四人徒四十人【有工贾】
　　内府中士二人府一人史二人徒十人【无胥】
　　外府中士二人府一人史二人徒十人【无胥】
　　大府止外府大夫二人士二十二人府八人史十四人工八人贾二十四人胥十二人徒百四十人
　　司防中大夫二人下大夫四人上士八人中士十有六人府四人史八人胥五人徒五十人
　　司书上士二人中士四人府二人史四人徒八人【无胥】职内上士二人中士四人府四人史四人徒二十人【无胥】职歳上士四人中士八人府四人史八人徒二十人【无胥】职币上士二人中士四人府二人史四人贾四人胥二人徒二十人【有贾】
　　司防止职币大夫六人士五十四人府十六人史二十八人贾四人胥七人徒百十八人
　　司裘中士二人下士四人府二人史四人徒四十人掌皮下士四人府二人史四人徒四十人【已上无胥】
　　司裘止掌皮士十人府四人史八人徒八十人
　　内宰下大夫二人上士四人中士八人府四人史八人胥八人徒八十人
　　内小臣奄上士四人史二人徒八人【无府胥】
　　阍人王宫每门四人囿游亦如之
　　寺人王之正内五人
　　内竖倍寺人之数【已上三官不计非命官也】
