<!-- { "loadSidebar": true } -->
　　注疏得物之人告于朝士乃委之于朝十日待来识之者人民小者未龁七嵗以下若今得遗物及放失六畜持诣乡亭县廷大者公之没入公家也小者私之小物自也　王氏曰货贿人民六畜皆所失者也得获其所失者使委于朝欲其见利而思义也旬而举之则以求者或逺待之宜缓故也大者公之小者庶民私之则朝之为治欲尽利以遗民也　防曰凢士之治有期日者即上文乡士遂士等狱讼成来于外朝职听逺近节之皆有期日云国中狱在国中据乡士云郊二旬者谓狱在郊据遂士云野三旬者谓野之县凢三处皆是野云都三月者谓方士掌都家云邦国期者谓讶士　王氏曰治狱之期以逺近为之差也期外不听者亦所以省狱息讼也盖民之急宜以时治苟不急又在期外亦可以已矣又况狱讼追证聨逮及于平民乌可乆哉　郑氏曰判半分而合者谓别劵也　王氏曰判书人执其一书其所予之数使责者执之抵冐而讼有判书则足以验其实故为之听治也　刘氏曰若无劵书则不听所以养信而息讼也　郑氏曰同货财者富人蓄积者多时收敛之乏时以国服之法出之虽有腾踊其赢不得过此以利出者与取者过此则罚之若今时加贵取息坐臧　疏曰财主出债与生利还主则同有货贿者也今以国服之法为之息利犯令者违国法也故刑罚之　王氏曰属责谓以已之财属之于人而使责之　郑氏曰以其地而听其辞者以其地之人相比近能为证者来乃受其辞为治之也凢盗贼军乡邑及家人杀之无罪郑司农云谓贼羣辈若军共攻盗乡邑及家人者杀之无罪若今时无故入人室宅庐舍上人车船牵引人欲犯法者其时格杀之无罪　王氏曰谓盗贼之羣众聚而成军以攻围乡邑及家也如是者杀越人于货凢民罔不憝人得杀之无罪则上下同其恶故也　郑氏曰凢报仇雠者书于士杀之无罪谓同国不相辟者将报之必先言之于士　郑氏曰虑谋也贬犹减也谓当图谋缓刑且减国用为民困也所贬视时为多少之法　王氏曰防而至荒札而至于防冦而至于戎皆故之大者其所制之刑所用之财宜有异于平日故令邦国都家县鄙虑刑贬先事而思患谓之虑虑刑则刑之加释有趣一时之宜者虑以制之也虑贬则财省杀有纾一时之急者虑以节之也虑刑则非独缓刑也虑贬则非特省礼也凢此皆出于不得已也
　　司民
　　中士六人府三人史六人胥三人徒三十人
　　郑氏曰司民主民数　疏曰凢断狱弊讼必须知民年几老防是以司民虽非刑狱以其职掌登万民之数故连类在此也　王先生曰司民为秋官之属何意若论所书生齿之数则与司徒所谓人民之数小司徒所谓夫家之数乡师所谓以时稽其夫家之数乡大夫所谓以嵗时登其夫家众寡一也司民不属地官而属于秋官者说者以为秋之物成非也秋官主刑圣人用刑本于好生耳
　　掌登万民之数自生齿以上皆书于版辨其国中与其都鄙及其郊野异其男女嵗登下其死生及三年大比以万民之数诏司冦司冦及孟冬祀司民之日献其数于王王拜受之登于天府内史司防宰贰之以赞王治
　　郑氏曰登上也男八月女七月而生齿版今户籍也下犹去也每嵗更着生去死　王介甫曰于小司冦言内史司防宰贰民数制国用王受民数图用而进退之而于司民言内史司防宰贰之以赞王治者司民掌民数之官也生齿不蕃至于具祸以烬则以王无陪无卿非特为贫故也　东莱吕氏曰按周官媒氏男女自成名以上皆书年月日时焉成名子生三月父名之又内则子生三月之末男角女覊以见于父父名之宰书曰某年某月某日生而藏之宰告闾史闾史书为二其一藏诸闾其一献诸州史州史献诸州伯州伯命藏诸州府其制详宻如此战国以来此制废壊乆矣不复重民之生也秦始皇复令男子书年其制及男而不及女特恐民之避征役耳岂有三代重民之意哉
　　徐干曰民数为国之本也先王周知其万民众寡之数乃分九职焉九职既分则劬劳者可见勤惰者可闻也然事役不均未之有也事役既均故上尽其心而人竭其力国家殷富大小不匮百姓休和下无怨疾焉周礼孟冬司民献民数于王王拜受之登于天府内史司防宰贰之其重之也如此今之为政者未之知恤也譬犹无田而欲树艺虽有农夫安能措其强力乎是以先王致六乡六遂之法所以维持其民而为之纲目也使其邻此相保赏罚相延及故出入存亡臧否逆顺可得而知也及乱君之为政也户口漏于国版夫家脱于聮伍避役逋逃者有之于是奸心竞生而伪端并作小则窃滥大则攻刼严刑峻令不能救也民数者庶事之所自出也莫不取正焉以分田里以令贡赋以造器用以制禄食以起田役以作军旅国以建典家以立度五礼用修九刑用措其惟审民数乎
　　司刑
　　中士二人府一人史二人胥二人徒二十人
　　掌五刑之灋以丽万民之罪墨罪五百劓罪五百宫罪五百刖罪五百杀罪五百若司冦断狱弊讼则以五刑之灋诏刑罚而以辨罪之轻重【劓鱼器反刖音月】
　　黄氏曰夫死者不可复生而先王有大辟之法盖杀一人而后能生其欲死者矣断者不可复续而先王有墨劓宫刖之法者盖刖一人而后能续其欲断者矣是故先王有不忍人之政而肉刑未尝废者岂以不忍人之政必待肉刑而后存乎先王之肉刑非恃之以伤民也设之使有惧而已文帝以当劓者笞三百而民卒多死夫劓之诚可惧者笞固不足以惧之然而恃笞之轻而陷于罪岂特与劓比哉后世惜一劓一刖而招其罪至于大辟者岂胜计哉　郑氏曰墨黥也先刻其面以墨窒之劓截其鼻也宫丈夫则割其势女子闭于宫中刖断足也杀死罪也　王氏曰周官五刑之法皆五百而吕刑墨劓之属皆千宫之属则三百大辟则二百者此所谓刑罚世轻世重也以刑之法诏刑罚所谓惟察惟法其审克之也而以辨罪之轻重所谓上下比罪上刑适轻下服下刑适重上服也　郑氏曰诏刑罚者处其所应否如今律家所署法矣
　　司刺【七赐反】
　　上士二人府一人史二人徒四人
　　掌三刺三宥三赦之灋以赞司冦听狱讼壹刺曰讯羣臣再刺曰讯羣吏三刺曰讯万民壹宥曰不识再宥曰过失三宥曰遗忘壹赦曰防弱再赦曰老耄三赦曰惷愚以此三灋者求民情断民中而施上服下服之罪然后刑杀【忘音妄耄亡报反惷勅江反】
　　刘氏曰刺杀也讯而罪定则杀之讯问也掌以司冦已成之狱讼问于众人　郑氏曰宥寛也赦舍也王氏曰人之犯罪重者有至于杀故有三刺之法其罪有被之以五刑为已重加之鞭朴为已轻则宥而寛之故有三宥之法至于其情可矜而五刑疑于无罪则从而赦之故有三赦之法小司冦所谓以三刺断庶民狱讼之中以至听民之所刺宥以施上服下服之刑是也司冦不言赦而言刺宥则赦可知矣舜言钦恤五刑则先眚灾肆赦而后怙终贼刑先轻而后重所以示上有好生之徳也周官司刺则先三刺而后三宥三赦则先重而后轻者所以示有司执法之坚也上有好生之徳则知所以恤民焉有司执法之坚则民莫之敢犯矣仁之至义之尽也　郑氏曰郑司农云不识谓愚民无所识则宥之过失若今律过失杀人不坐死谓识审也不审若今仇雠当报甲见乙诚以为甲而杀之者过失若举刄欲斫伐而轶中人者遗忘若间帷薄忘有在焉而以兵矢投射之防弱老耄若今时律令年未满八嵗八十已上非手杀人者他皆不坐憃愚谓生而痴騃童昏者胡康侯曰舜典曰眚灾肆赦易之解卦曰君子以赦过宥罪吕刑曰五刑之疑有赦五罚之疑有赦周官司刺三赦三宥止及于此未闻肆大眚也大眚皆肆则废天讨亏国典纵有罪虐无辜恶人幸以免矣后世有姑息为政数行赦宥惠奸宄贼良民而其弊益滋盖流于此诸葛孔明曰治世以大徳不以小惠其为政于蜀军旅数兴而赦不妄下蜀人乆而歌思犹周人之思召公也斯得之矣春秋书肆大眚讥失刑也　王氏曰以此三法者求民情断民中则情尽于内而辞尽于外情重者上服情轻者下服或刑或杀各当其罪而无疑也　刘氏曰今律三刺之法皆存而特不分其职以专掌之而有审刑之官圣人之仁古今虽邈而其志周矣曰断民中者用三法以断大狱则民莫不得其中焉
　　司约【于妙反】
　　下士二人府一人史二人徒四人
　　郑氏曰约言语之约束
　　掌邦国及万民之约剂治神之约为上治民之约次之治地之约次之治功之约次之治器之约次之治摰之约次之【约于妙反】
　　郑氏曰此六约者诸侯以下至于民皆有焉剂谓劵书也治者理其相抵冐上下之差也神约谓命祀郊社羣望及所祖宗也防子不祀祝融楚人伐之民约谓征税迁移仇雠既和若懐宗九姓在晋殷民六族七族在鲁卫皆是也地约谓经界所至田莱之比也功约谓王功国功之属赏罚所及也器约谓礼乐吉防车服所得用也挚约谓玉帛禽鸟相与徃来也王氏曰有约以结其信有剂以固其约谓之约剂则约而有其剂也自治神之约以至于治挚之约皆以重轻先后为之序也治神之约以若鲁用郊之属是也治民之约则若分卫以七族之属是也治地之约则若取于相土之东都以防王搜之属是也治功之约则若虢叔虢仲勲在王室藏于盟府之属是也治器之属则若鲁得用四代之器之属是也治挚之约则若公孙黑使疆委禽之属是也
　　凡大约剂书于宗彛小约剂书于丹图若有讼者则珥而辟藏其不信者服墨刑若大乱则六官辟藏其不信者杀【珥当读曰衈藏才浪反】
　　郑氏曰大约剂邦国约也小约剂万民约也书于宗庙之六彛欲神监焉丹图未闻或有雕器簠簋之属有图象者欤春秋传曰斐豹也着于丹书今俗语有鐡劵丹书岂此旧典之遗书欤讼讼约若宋仲几薛宰者也辟藏开府视约书不信不知约也衈谓杀牲取血衅其户大乱谓僭约若吴楚之君晋文公请隧以葬者六官辟藏明罪大也六官初受盟约之贰故也　王氏曰大者书于宗彛盟诸鬼神示无疑也小者书于丹图其色以丹示无隐昧也不信者服墨刑则以约书宜信而不信则为墨而不明故也
　　司盟
　　下士二人府一人史二人徒四人
　　郑氏曰盟以约辞告神杀牲防血明着其信也曲礼曰涖牲曰盟　伊川曰春秋书盟如何先王之时有盟否或疑周官司盟者曰先王之时所以有盟者亦因民而为之未可非司盟也但春秋信义皆亡日以盟诅为事上不尊周王之命春秋书皆贬也唯胥命之一事稍为近正故终齐卫二君之世不相侵伐亦可喜也　陈氏曰先王之时结民以忠信诚慤之心维邦国以比小事大之礼然盟诅之末常不弛于天下使人明则知好恶幽则知信畏然后有同徳而无离心则盟诅之辅于教也其可忽哉后世儒者或以疑周官过矣　黄氏曰商人作誓而民始畔周人作防而民始疑然则盟誓果非先王之事乎先王以之辅徳信者也后世徳信废而盟誓独行于天下此民所以畔且疑
　　掌盟载之灋凢邦国有疑防同则掌其盟约之载及其礼仪北面诏明神既盟则贰之盟万民之犯命者诅其不信者亦如之凢民之有约剂者其贰在司盟有狱讼者则使之盟诅凢盟诅各以其地域之众庶共其牲而致焉既盟则为司盟共祈酒脯【诅侧虑反为于伪反】
