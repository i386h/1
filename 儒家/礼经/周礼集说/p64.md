<!-- { "loadSidebar": true } -->
　　郑氏曰奉犹进也　王介甫曰犬金畜也秋官羞之各从其类也小司冦小祭祀奉犬牲上师刉珥奉犬牲则所任有小大故也　郑氏曰戒之日卜之日也郊特牲曰卜之日王立于泽亲听命誓受教谏之义也献命库门之内戒百官也太庙之内戒百姓也刘氏曰库门之内象法之所示戒百官所以谨之也太庙先祖之所在戒百姓于此所以亲之也　王先生曰百官者百执事也百族者王之族姓也族姓之与于祭则为重于百官矣故戒百官于库门之内而戒百姓于太庙之内所以辨亲疎也然祭之前期十日有戒有誓曰誓则重于戒矣大宰云掌百官之誓戒与其具脩小宰云以法掌祭祀之戒具小宰言戒而不及誓言具而不及脩则是誓之为重于戒明矣夫祭莫重于齐齐莫重于誓戒誓百官者大宰也涖于誓者大司冦也夫岂以大司冦之涖大宰哉涖百官之听誓于大宰者耳贾氏以为大司冦不得涖太宰遂以为太宰特掌其誓而誓者乃余小官失之矣百官言誓而百族言戒则又知百族不预于执事有预于从祭此所以不听誓而听戒也荆公谓互文见义又失之矣　刘氏曰礼之大者用人必众非临之以刑官则无致其肃故司冦涖其誓戒　注疏纳亨致牲也大司防为王引导祭之日亦如之明水火所取于日月者水以配郁鬯与五齐火以给防亨也刘氏曰明水火者隂阳之精气也所以致圣人精明之意于鬼神示也而刑官奉之以其自洁而能洁于神也　王氏曰明水火之为物洁而清明之至也刑官之所以格上帝于是为至矣书曰明清于单辞此亦刑官清明之事凢朝觐防同前王大防亦如之与大祭祀前王同义亦期于无刑之意也大军旅涖戮于社者弗用命戮于社涖戮刑官之事也　郑氏曰属士师以下跸止众也　刘氏曰邦之大事役民众矣所以致肃也使刑官之属跸之则罔不肃矣
　　小司冦之职掌外朝之政以致万民而询焉一曰询国危二曰询国迁三曰询立君其位王南乡三公及州长百姓北面羣臣西面羣吏东面小司防摈以叙进而问焉以众辅志而弊谋【乡许亮反长丁丈反摈必刄反】
　　郑氏曰外朝在雉门外致万民聚万民也询谋也诗曰询于刍荛谋及庶人国危谓有兵防之难国迁谓徙都邑也立君谓无家适选于庶也　刘氏曰三者国之大政也皆以为平民而为之焉故小司冦掌外朝之政以致万民而询之　郑氏曰羣臣卿大夫士也羣吏府史也其孤不见者孤从羣臣卿大夫在公后摈谓揖之使前也叙更也辅志者尊王贤明也王氏曰王朝有三有内朝有治朝有外朝外朝在库门之外而致万民以询事之朝也询者徧咨之谓也洪范曰汝则有大疑谋及乃心谋及庶人谋及卜筮汝则从从筮从卿士从庶民从是之谓大同则所谓致万民而询者卿士庶人无不在也询及于庶人则其谋也徧矣故以致万民为主也国危则谋安若周公之讨乱是也国迁则谋居若盘庚之迁都是也立君则谋嗣若文王之舎伯邑考立武王是也　王介甫曰三公乡老也上言三公中言州长下言百姓则乡官皆在于此矣百姓北面荅君也三公及州长北面帅民也羣臣西面羣吏东面则左右其事而已　王氏曰志在王也谋在下也以众辅志则以众谋而辅王之志也弊谋则以众谋为稽而弊之于王也书曰朕志先定询谋佥同亦若此而已矣
　　以五刑听万民之狱讼附于刑用情讯之至于旬乃弊之读书则用灋凡命夫命妇不躬坐狱讼凡王之同族有罪不即市【讯音信】
　　王氏曰五刑司刑所谓墨劓宫刖杀也听狱讼则是非曲直能审能克也能听狱讼然后于有罪者而丽之于法以附于刑也既得其罪附于刑矣又从而用情以讯之恐其非心服而从也　郑氏曰附犹着也疏曰以囚所犯罪附于五刑恐有枉滥故用情实问之使得真实　郑氏曰以情理言之兾有可以出之者十日乃断之　王制曰刑者侀也侀者成也一成而不可变故君子尽心焉　疏曰此圣人缓刑之意欲其钦谨也　刘氏曰至于旬乃弊之者王既钦哉惟刑之恤则有司不得以忽易之也故念五六日至于旬时唯尽其明乃敢断之又以罪断之书读之于囚审之而弗变乃用法焉其谨之如是也　郑氏曰凡命夫命妇不躬坐狱讼者为治狱吏防尊者也不身坐者必使其属若子弟也春秋传曰卫侯与元咺讼寗武子为辅鍼荘子为坐士荣为大理　刘氏曰不躬坐狱讼遣人问之所以飬其信义也人有信义则庑耻生于其心而不复为非义也此先王所以厚风俗以正人伦也王族有罪磬于甸人古之道也　郑氏曰记曰刑于隐者不与国人虑兄弟　王介甫曰命夫命妇不躬坐狱讼者贵贵也王之同族有罪不即市者亲亲也贵贵亲亲如此而已岂以故挠法哉
　　以五声听狱讼求民情一曰辞听二曰色听三曰气听四曰耳听五曰目听
　　王介甫曰听狱讼求民情以讯鞠作其言因察其视听气色以知其情伪故皆谓之声焉言而色动气防视听失则其伪可知也然皆以辞为主辞穷而情得矣故五声以辞为先色气耳目次之　郑氏曰辞听谓观其出言不直则烦色听谓观其顔色不直则赧然气听谓观其气息不直则喘耳听谓观其听聆不直则惑目听谓观其眸子不直则眊然
　　以八辟丽邦灋附刑罚一曰议亲之辟二曰议故之辟三曰议贤之辟四曰议能之辟五曰议功之辟六曰议贵之辟七曰议勤之辟八曰议賔之辟
　　郑氏曰辟法也丽附也　疏曰若有罪当议议得其罪乃附刑法　王介甫曰王所以驭万民者有八统故其用法也有八辟以八辟丽邦法附刑罚则若今律在八议者亦称定刑之律也谓之议则刑诛赦宥未定也　郑氏曰亲若今时宗室有罪先请是也故谓旧知也贤谓有徳行者若今时亷吏有罪先请是也能谓有道艺者春秋传曰夫谋而鲜过惠训不倦者叔向有焉社稷之固也犹将十世宥之以劝能者今一不免其身以弃社稷不亦惑乎功谓有大勲力立功者贵若今时吏墨绶有罪先请是也勤谓尝憔悴以事国賔谓所不臣者三恪二代之后欤　王氏曰以王之亲故则不可与众人同例以国之贤能则不可与庸常同科有功则或可揜过在贵则不可以遽凌辱吏之勤劳则不可以沮抑吏之尊贵则宜有以优异此所以用八辟以议之也然以臯陶为士而瞽瞍杀人舜不敢赦必至于遵海而逃然后可其议之大防可知矣　刘氏曰议亲者所以教天下爱其亲也议故者所以教天下厚其故也议贤者所以教天下慕其贤也议能者所以教天下重其能也议功者所以教天下懋其功也议勤者所以教天下劝其勤也议贵者所以教天下忠其君也议賔者所以教天下存亡继絶而不弃先王之徳也八者天下之大教非天子私亲故而挠其法也人伦之美莫斯为大
　　以三刺断庶民狱讼之中一曰讯羣臣二曰讯羣吏三曰讯万民听民之所刺宥以施上服下服之刑【刺七赐反断丁乱反后皆同】
　　郑氏曰刺杀也中谓罪正所定三讯罪定则杀之讯言也宥寛也民言杀杀之言寛寛之上服劓墨也下服宫刖也　刘氏曰刺杀也谓狱成而杀之者犹惧其杀之而失中也是以讯问于众以弊之羣臣羣吏庶民皆知其情之可以刺宥然后从而施其刑或上服或下服庶几不失乎中焉　王氏曰先王以好生之徳洽于民心与其有不辜之杀宁有不经之失故民之丽于刑而在所弃者犹不忍置之死地尚兾有以生之焉此所以用三刺以断庶民狱讼之中也刺杀也讯之于臣吏万民众人皆曰可杀然后杀之则杀者因彼而已羣臣者大夫以上也羣吏者士以下也讯羣臣羣吏然后讯万民者则臣吏能循民志而达之故也听民所刺宥司刺所谓三刺三宥之法是也刑者上之所制以服于下而下有罪附于刑者宜无不服也上服则服刑之重者也下服则服刑之轻者也谓之上服下服则犹舜典之言五刑有服吕刑之言上刑适轻下服下刑适重上服者同也记曰刑人于市与众弃之此刺宥所以必听于民凢与众共之而已　李氏曰凢有血气之类莫不爱其生君大夫士之于牛羊豖犹无故不杀况于人为万物之灵父母生之拊畜长育顾复之恩至三年然后免于其懐刑之大者伏鈇锧其次亦断支体刻肌肤终身不息何其痛哉刑期无刑盖不获已苟得其情亦哀矜而勿喜矧可不慎以及于非辜者乎故圣人求之以五听丽之以八议三宥以恤其非意三赦以异于全人犹恐聪有所不闻明有所不见下情有所不达议法有所不平于是有立朝之法以询于众焉必羣臣羣吏万民之意同然后刑杀可不谓谨乎此孟子所谓国人皆曰可杀然后杀之意也
　　及大比登民数自生齿以上登于天府内史司防宰贰之以制国用【此毗志反上时掌反】
　　郑氏曰大比三年大数民之众寡也人生齿而体备男八月而生齿女七月而生齿人数定而九赋可知国用乃可制耳　王先生曰夫天府以天为名者尊之至也登其书于此正所以重其事也贤能之书登于此见于郷大夫盟约之书入于此见于司约狱讼之书登于此见于司冦民数登于此见于司民但天府曰祭天之司民司禄而献民数谷数则受而藏之司禄一官缺矣必知谷数亦登于此然书之所藏有不书其贰者狱讼之书也有一官书其贰者贤能之书也有数官书其贰者民数也有不止一官书其贰者盟约也然登其书于天府其为重则一切不可以书之贰为轻重书贰与否及其所书贰多少之数但观其事之施行耳　王氏曰制国用必言于司冦者盖其贫民之贫以上赋敛之多赋敛之多以其用度侈不知事为之制也此内史司防宰所以贰之以制国用欤国用以赋敛制之赋敛之多寡以民数制之故也记曰宰制国用必于歳之杪制国用者宰之事而兼内史司防言之者盖内史执国法及国令之贰以逆防计司防以法均节邦之财用故也　杂説无常产则无常心有常产者有常心苟无常心放僻邪侈无不为已及防于罪然后从而刑之是罔民也王制司防以嵗之成质于天子大司防亦从焉
　　小祭祀奉犬牲凢禋祀五帝实镬水纳亨亦如之大賔客前王而辟后世子之防亦如之小师涖戮凢国之大事使其属跸【辟婢亦反后皆做此】
　　刘氏曰实镬所以涤牲也纳亨所以煑牲也前王而辟除奸防也　王氏曰为王辟道也
　　郑氏曰小师王不自出之师属亦士师以下也
　　孟冬祀司民献民数于王王拜受之以图国用而进退之
　　郑氏曰司民星名谓轩辕角也小司冦于祀司民而献民数于王重民也进退犹损益也国用民众则益民寡则损　王氏曰民生自天天实有司之者先王必有以报其生养之功冬物成之时故孟冬祀司民焉方祀司民则司冦献民数于王者以民之多寡实天降也刑之繁省致天讨也人之所为凢以奉成天之所为而已未尝私焉王拜而受之重国本也图制国用必言于司冦者以民之轻生而触法冐死而犯刑者以其贫而已民之贫以不知图国用而制之故也
　　嵗终则令羣士计狱弊讼登中于天府
　　王氏曰羣士刑官也刑官谓之士　疏曰乡士遂士之属　郑氏曰登中上其所断狱讼之数　王氏曰中谓狱讼之中言事实之书也必登于天府者以刑所以致天讨故登于天府而藏之且示重其书而有谨于用之意
　　正嵗帅其属而观刑象令以木铎曰不用灋者国有常刑令羣士乃宣布于四方宪刑禁乃命其属入防乃致事【防古外反】
