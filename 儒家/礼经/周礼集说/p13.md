<!-- { "loadSidebar": true } -->
　　东莱曰禹之作贡任土而已非土所出不以责民故青兖同一方也漆枲兖之所出而不责之青雍梁同域也琳琅雍之所出则不责之梁曰齿革曰羽毛惟金荆有之亦有之故两州同贡曰纎缟曰纎纩徐出之豫亦出之故二篚并供当时之制其便民如此至周官大宰以九贡致邦国之用自一曰祀贡至九曰物贡立为定制不以九州所出论似与禹贡异今以闾师攷之则任圃以植草木任工以饬材事贡器物货贿之贡任商以市事也布帛之贡任嫔以女事也则知大宰所説特其名闾师所掌则其实以土宜而贡其物与禹贡何异哉　李氏曰任土作贡盖已见于虞夏之世而周官大宰九贡则必曰致邦国之用盖致者使之自至而已非穷欲以求之也贡者所贵适于用而已非贵于逺方之珍贡也西旅献固足以侈其君来逺之徳而召公固谆谆然以训武王者毋亦珍禽异兽非服食器用之所宜而自以异物为寳则玩好之心一萌其焉可胜言哉然九贡之目自祀贡嫔贡至于斿贡物贡盖无一而不适于用者皆此意也后世人主汲汲于方物之贡盖至于鴙防名鹰亦无不遣使以求之是果何谓　杂说言致邦国之用者非用物不贡则珍禽异兽不育于国以万民惟正之供所谓不贵异物贱用物也　郑氏曰祀贡共祭祀之物牺牲包茅属嫔贡丝枲属噐贡银鐡石磬丹漆属币贡玉马皮帛也材贡杶榦栝柏篠簜也货贡金玉龟贝也服贡絺纻也斿读如囿游之游游贡燕好珠玑琅玕也【刘氏斿贡羽毛可以注旗旄者夏翟之属】物贡杂物鱼盐橘柚　刘氏曰大宰掌九贡者视非其道而贡之以求宠视非其道而受之以为悦者故曰无有作好遵王之道者大宰之职也官制昔者先王之盛时所以与民为生者非一事也制为常产与之相生相飬之具足矣以为未也而必为之比闾族党州乡邻里鄼鄙县遂沟洫浍川畛涂道路径术以相其居教之以耕凿种艺稼政女功饮食医药防纪祭祀判妻入子蓄牧用财以安其生如此足矣犹以为未也老弱癈疾孤穷则有恤养之政囏阨凶荒札瘥则有赒救之法廵稼移民合耦趋耕以裕其力通货敛滞贳贷以周其匮如是足矣犹以为未也惧吏之侵牟则为之大比以周知山林川泽器械六畜之数惧其役之不均为之稽其夫家以嵗之上下为之久近事以民立而无长事官以事建而无羡官思虑周宻纎悉不遗既措之安乐温饱之地而后身与享焉民乐其爱己而悯其甚勤也于是相与输其天育地产与己力所致之物以供王之饮膳器物匪颁赐予賔客防祭以充府库以供玩好多而不厌而先王亦以为当然粒粟寸帛籍之有司要防均考不敢私焉少有不登则惕然变色邦计民财固未乏也而身与士大夫损膳而彻乐矣盖甞反覆太宰一书见其生财有道取财有义用财有礼未甞不三叹于先王之政以为先王孜孜为民之心即后世孜孜为己转移而为此也自其驭之八统以起其善繋之九两以定其业任之九职以厚其生虽无常职者犹使之转移以执事以食其力凡此皆生其财也财足矣然后制九赋之法以取之轻重多寡内外逺近皆酌以为中制而无一毫之过焉而又制为九式之法以用之自祭祀賔客以至好用又从而均节焉夫有仁以生财有义以取财有礼以用财然后有以服天下则诸侯之君莫敢不来享而邦国之用又得而制矣故九贡又次之然则先王之所以取天下未甞不先之以予天下予之者常厚而取之者常薄用之者常寡民知上之与己者至故所以奉上者亦至非若后世之徒取也自井田坏贫富不均不能制民之产而民始自为生矣自山海薮泽之利公上专之逐末冗食之人众而民之生始劳矣自粟丝蔬薪百物有税日校月比以盈亏为诛赏上下促廹利析秋毫而民则无以为生矣呜呼
　　以九两繋邦国之民一曰牧以地得民二曰长以贵得民三曰师以贤得民四曰儒以道得民五曰宗以族得民六曰主以利得民七曰吏以治得民八曰友以任得民九曰薮以富得民【繋音计】
　　郑氏曰两犹耦也所以协耦万民系聮缀也　王氏曰自道之判始于一而立于两凡丽于形气之域者未甞无两也同声相应以声而相两也同气相求以气而相两也水流湿火就燥则以形而相两也横目之民以是而不相见独其聚必以类其分必以群此九两之法所以立而大宰用之以系天下之民也牧九州之牧也先王于千里之外建五等诸侯五国以为属属有长十国以为连连有帅三十国以为卒卒有正二百一十国以为州州有牧九州之牧不特有其禄而又有其地故以地得民连帅属长卒正国君皆以地得民而独言牧者举尊以见卑也长都鄙之长禄而不世不得有其地故曰以贵得民　杂说师儒若孔孟无地与贵而民归之者以道徳可为师表也　杂説先王缀民以族所以一天下后世徒蔽于其害而莫见其利遂使先王良法美意不可复用如商之七族实封康叔懐姓九宗实封唐叔必曰世宗大族有害于国则岂成王不仁于二叔哉是以强宗大族礼义足以齐其家好尚足以帅其俗正有国者之所以为治也不幸鲁之威齐之田幷国逐君遂以大家为不可容汉髙帝都闗中徙齐诸田楚昭屈武帝以六条诏察首以强宗为言陵夷至于五胡乱华元魏析分防戸而先王宗以族得民之意散而不可复收矣　横渠曰管摄天下之心收宗族厚风俗使人不忘本湏是明世族与宗法宗法立则人皆知统系来处而忠义立国家之本岂有不固　东莱曰公刘诗曰君之宗之公刘之为君久矣于此始曰君之宗之者言公刘之整属其民上则皆统于君下则各统于宗其相维盖如此古者建国立宗其事相须春秋之末晋执蛮子以畀楚楚司马致邑立宗焉以诱其遗民而尽俘以归当典刑废壊垂尽之时暂为诈诱之计犹必立宗前此可知　又曰左传翼九宗五正逆晋侯欲理防封建其次便当臣室盖巨室大家系国家轻重更相维持以固结人心如晋九宗五正不独是制度武王分唐之余民懐姓九宗于晋至春秋见得故家犹在孟子曰为政不难不得罪于巨室盖有千乘之国有百乘之家所互相维持相视如一体　李氏曰继别为大宗收族者也大宗者其先祖之负荷族人之纪纲乎大曰别子为祖继别为宗继祢者为小宗有百世不迁之宗有五世则迁之宗百世不迁者别子之后也宗其继祖之所自出者百世不迁者也宗其继髙祖者五世则迁者也别子谓公子若始来及在此国者后世以为祖也别子之适子世世继别子为大宗百世不迁族人五世外者皆为之齐衰三月母妻亦然故大宗有族食族燕之礼所以收族也夫五服者人道之大治也然而上尽于髙祖则逺者忘之矣旁尽于三从则防者忘之矣故立大宗以承其祖族人五世外皆合之宗子之家序以昭穆则是始祖常祀而同姓常亲也始祖常祀非孝乎同姓常亲非睦乎重宗者尊祖之义也　王介甫曰主有家者其臣之所主　杂説吏百官府之吏其善政足以得民　王氏曰相尊相任之谓友学校之友相任以道则以道而相得乡田之友相任以事则以事而相得　杂说师儒友三者皆有得民之端故王者使之尊师贵儒而友贤三者皆得其义则王事成　刘氏曰薮虞衡也主其薮泽与民共利者也　杂説三代之得天下者得其民也得其民者得其心也　王介甫曰自牧至薮皆有所两则民心系属而不散故多寡死生出入徃来皆可得而治矣及后世九两废人得自恣莫相统一而不知所以系之故宣王料民于太原而仲山甫非之也当是时上欲知民数而不可得尚安能得其情而制之乎民既散矣则放僻邪侈无不为也　曽子曰上失其道民散久矣如得其情则哀矜而勿喜　官制有周忠厚即尧舜禹汤之大原而其为法莫详于三百六十官之内而大纲小纪则率见于冢宰之一官夫冢宰之职盖三公兼之也三公与王论道经邦若不屑意于法守之意而六典以治邦国八法以治官府八则以治都鄙与夫八统八柄九职九式九贡九两之条目区处经画所以维持天下者靡不究尽十者之目举于上而天下万事举积诸此道与法并行而不相悖本与末兼举而不偏废犹耳目手足视聴动履无一可缺而身能使臂臂能使指则所闗者元气耳
　　正月之吉始和布治于邦国都鄙乃县治象之灋于象魏使万民观治象挟日而敛之【县音挟子恊反】
　　王介甫曰三代各有正月周以建子月为正夏以建寅月为正周亦兼用夏时以夏之正月为正嵗　郑氏曰吉朔日也　刘氏曰一阳始生于地中其气始和嵗事将兴而春令将行矣故因其始和而布治焉郑氏曰大宰以正月朔日布王治之事于天下至
　　正嵗又书而县于象魏使万民观焉所以重治法新王事也象魏阙也鲁灾季桓子御公立于象魏之外命蔵象魏曰旧章不可忘　王氏曰正月之吉嵗之序起于此事之行始于此先王以道制法以法治事将神而化之与民宜之故于嵗终则令百官府各正其治受其防聴其致事于是调制所当改易以兴利除害即尧典所谓平在朔易也调改于嵗之方终始和于正月之吉与时偕行之意也和者可否相济之谓　刘氏曰易曰天垂象见吉凶圣人则之悬治象之法所以则天之道垂象于民咸俾仰而法之也郑司农曰从甲至甲谓之挟日凡十日官制汉武帝时律令凡三百五十九章大辟四百九条千八百八十二事死事决事比万三千四百七十二事文书盈于几阁典者不能徧覩是以郡国承用者驳或罪同而论异嗟夫人主之法律其创制显设所以示斯民之美恶而使之知所趋避也自典正职掌之官犹不能徧知而何以责民之不犯乎且不特此腹诽心谤反唇微笑汉世徃徃置于理此何等法哉愚夫细民其何以及知上之禁宪望之如天莫测其意向之所在及防乎罪然后从而刑之是罔民也上设法令以待天下固将使民易避而难犯而深藏于理官法家民一不与知焉岂同民出治之意乎成周治典之设既布之于邦国都鄙又垂之于象魏不独使万民观之而小司徒又帅其属而观之徇以木铎无不闻也敛以挟日无不见也上之意逹乎下而下之意协乎上示之以好恶而民知禁一道徳以同风俗其源流盖如此
　　乃施典于邦国而建其牧立其监设其参傅其伍陈其殷置其辅乃施则于都鄙而建其长立其两设其伍陈其殷置其辅乃施法于官府而建其正立其贰设其攷陈其殷置其辅【参七南反傅音附】
