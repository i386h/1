<!-- { "loadSidebar": true } -->
　　掌养马刍牧之事以役圉师凡宾客丧纪牵马而入陈廞马亦如之
　　郑氏曰役圉师者圉师使令也　刘氏曰牵马而入陈宾客则陈之于舘丧纪则陈之于庙　郑氏曰廞马遣车之马　王氏曰刍以食马牧以放马皆所以养之也圉人受教于国师故以役圉师也凡宾客丧纪牵马入陈者诗曰虽无予之路车乘马则宾客之马王所以赐之也大司马丧祭奉诏马牲则丧纪之马遣车所用也
　　职方氏
　　中大夫四人下大夫八人中士十有六人府四人史十有六人胥十有六人徒百有六十人
　　郑氏曰职主也主四方之职贡者职方氏主四方官之长　杂说夫量人掌固司险及职方氏土方怀方合方形方山师川师右此一项官与司徒虞衡土训诵训颇相关涉宜属地官今乃属夏官司马职事专主诸侯此以下皆邦国之事也所以不属司徒司徒却至邦国不得而山川林泽之官司徒乃是防其财物　陈氏博议自古封建之法行天下至广难以统一故五载一廵守以一风俗以通民情至周而稍多五载一廵守既不能行故置撢人训方氏职方氏之官以通达上下使无壅蔽逮汉或遣博士或遣谒者循行天下是亦得周公之遗意也自元封五年初置刺史每以秋分行部以诏书六条察郡国举不法而后天下民情利害其壅遏通达皆系于刺史之手而上或不得以闻之宣元以后稍还古意天子则有郎官之出宰相则有椽吏之行上下相察莫之或匿如元帝诏条责于定国曰郎有从东方来者言民父子相弃丞相御史案事之吏匿而不言耶将从东方来者加増之耶何以错缪至是定国惶恐自劾是丞相欲隐之天子而不知郎吏已得以上闻如魏相敕椽吏案事郡国輙自四方异闻或有逆贼风雨灾异郡不上达相辄奏言之是郡国欲隐之宰相而不知椽吏已得以上达民情既通上下不壅则治可为也
　　掌天下之图以掌天下之地辨其邦国都鄙四夷八蛮七闽九貉五戎六狄之人民与其财用九谷六畜之数要周知其利害【闽亡巾反貉孟白反畜许谷反】
　　王氏曰大司徒掌建邦之土地之图以天下之图知九州之地域广轮之数则其掌者特图而已职方氏掌天下之图以掌天下之地则其所掌非特图也又掌其地焉邦国诸侯之国也都鄙邦国之采邑也东方曰夷其种有四南方曰蛮其种有八东南曰闽其种有七西北曰貉其种有九西方曰戎其种有五北方曰狄其种有六自邦国都鄙至于夷蛮闽貉戎狄虽有内外之殊然先王之政一视而同仁其人民之所聚财用之所出九谷之所生六畜之所产其数要不可以不辨也其利害不可以不知也数则列而计之也要则摠而计之也利则凡可以利人者也害则凡可以害人者也周知其利害则将以兴其利而除其害也　杂说掌天下之地图而于司马何也谨之也战国防士每言窥周室则可以按图籍争天下汉大将军王凤亦云太史公书有地形阨塞不宜在诸侯王然则古人图志虽司徒营之即藏之司马秘不得见所以弭奸而防患也萧何入秦独收图书自汉掌之司空浸以泄露当时如淮南诸王皆按舆地图谋变以此知古人之虑逺矣　杂说周天下方千里大概与四夷八蛮七闽九貉五戎六狄并言之其实诸侯封内不如是之广以王制考之西不尽流沙南不尽衡山东不尽东海北不尽恒山凡四海之内断长补短方三千里是天子土地之实如荆楚之地在江汉之间自楚以西悉为百越之地而衡山在楚之极南安在天子之封内耶举一方四方可知
　　乃辨九州之国使同贯利东南曰扬州其山镇曰防稽其泽薮曰具区其川三江其浸五湖其利金锡竹箭其民二男五女其畜宜鸟兽其谷宜稻【防古外反薮素口反区起俱反浸子鸩反本又作】
　　刘氏曰乃辨九州之国使同贯利者四方之人民好恶之不同财用有无之不等必周知其利害贯而通之使有无之相易也善恶之相济也一天下之财用养天下之人民俾同享其利焉其山曰镇者能出云雨以生万物镇安于一州水潴而不流以生蒲鱼者曰泽水涸而不耕而生草木者曰薮水流而趋海者曰川水积而成渊者曰浸其民资之以为生者曰利其众待之以为养者曰畜其土宜之以为食者曰谷八者九州之民仰之以为生者也九州之邦国仰之以为富者也苟不周知其数要则天下之民不可得而同贯其利矣得以同贯其利则四夷于中国资其有以济其乏是九服安于其土而不失乎其养矣疏曰自此以下陈九州之事摠为三道陈之先从南方起盖取尊于阳方周改禹贡以徐梁二州合之于雍青分冀州地以为幽并东南曰州次正南曰荆州周之西南不置州统属雍州即次河南曰豫州为一道也次正东曰青州次河东曰兖州次正西曰雍州为二道又次东北曰幽州次河内曰冀州次正北曰并州为三道　薛氏曰以职方考之九州山镇五州五镇各正其方当以岳名之所谓五岳兖之岱荆之衡雍之岳并之恒豫之华是也四州四镇不可以岳名也直谓之镇而已所谓四镇青之沂山幽之医无闾冀之霍山扬之防稽是也四镇五岳揔言之皆山镇也　郑氏曰防稽在山阴　尔雅注具区吴越之间有具区今吴县南太湖即震泽也　季氏图云三江大江吴江钱塘　王氏曰禹贡州所谓三江既入是也　季氏图云五湖彭蠡洞庭巢湖太湖鉴湖　【阙】氏曰按国语伍子胥吴与越三江环之范蠡曰与我争三江五湖之利者非吴耶然则三江五湖乃吴越之境内也春秋越与吴战于五湖注今太湖也然则太湖即五湖耳范蠡扁舟五湖亦与此同非太湖之外又有四也　王氏曰禹贡惟金三品瑶琨篠簜则金锡竹箭固州所产也
　　正南曰荆州其山镇曰衡山其泽薮曰云梦其川江汉其浸颍湛其利丹银齿革其民一男二女其畜宜鸟兽其谷宜稻【梦亡贡反湛直减反或为汗】
　　禹贡荆及衡阳惟荆州　郑氏曰衡山在湘南云梦在华容舆地广志云梦今云梦泽在安陆县然楚之云泽跨江南非止此而已　王氏曰江汉即禹贡所谓荆州江汉朝宗于海诗所谓滔滔江汉南国之纪是已　郑氏曰颍出阳城湛未闻　王氏曰禹贡荆之厥贡羽毛齿革惟金三品与夫砺砥砮丹则丹银齿革固荆州所产也
　　河南曰豫州其山镇曰华山其泽薮曰圃田其川荧雒其浸波溠其利林漆丝枲其民二男三女其畜宜六扰其谷宜五种【华如字又胡化反圃布古反荧户扃反溠音诈又庄加反枲思似反扰而小反】尔雅曰河南华郑有圃田　郑氏曰华山在华阴圃田在中牟禹贡荆河惟豫州伊洛瀍涧既入于河荥波既猪　郑氏曰荥兖水也出东垣入于河溢为荥荥在荥阳春秋传曰楚子除道梁溠营军临随则溠宜属荆州在此非也林竹木也　王氏曰禹贡豫之厥贡漆丝絺纻则林漆丝枲固豫州所产也　郑氏曰六扰马牛羊豕犬鸡五种黍稷菽麦稻
　　正东曰青州其山镇曰沂山其泽薮曰望诸其川淮泗其浸沂沭其利蒲鱼其民二男二女其畜宜鸡狗其谷宜稻麦【沂鱼祈反泗音四沭音述或为洙】
　　郑氏曰沂山沂水所出也在盖县　尔雅曰宋有孟诸　疏曰望诸即孟诸也在睢阳淮出桐柏泗出鲁国沭出东莞属琅琊禹贡海岱及淮惟徐州又曰淮沂其乂盖周公以徐为青州故也　禹贡泗滨浮磬淮夷蠙珠暨鱼
　　河东曰兖州其山镇曰岱山其泽薮曰大野其川河泲其浸卢维其利蒲鱼其民二男三女其畜宜六扰其谷宜四种【泲子礼反卢维上音雷下于恭反】
　　尔雅曰河东岱鲁有大野　郑氏曰岱山在博大野在钜野卢维当为雷雍字之误也禹贡曰济河惟兖州九河既道雷夏既泽雍沮防同四种黍稷稻麦
　　正西曰雍州其山镇曰岳山其泽薮曰蒲其川泾汭其浸渭洛其利玉石其民三男二女其畜宜牛马其谷黍稷【或为汧蒲或为浦汭如鋭反雍于用反】
　　尔雅曰河西岳　郑氏曰岳吴岳也蒲在汧泾出泾阳汭在豳地公刘曰汭鞠之即洛出怀徳　疏曰地里志吴山有汧西有蒲之薮　禹贡黒水西河惟雍州泾属渭汭厥贡球琳琅玕
　　东北曰幽州其山镇曰医无闾其泽薮曰貕养其川河泲其浸菑时其利鱼盐其民一男三女其畜宜四扰其谷宜三种【貕音兮】
　　尔雅曰燕曰幽州东方之美有医无闾之珣玗琪焉郑氏曰医无闾在辽东貕养在长广　舆地广志云貕养今莱阳县有奚养津　郑氏曰菑出莱芜时出般阳　疏曰幽州之河泲亦与兖同者盖兖在河东比二州相连皆有河泲也盖禹贡又北播为九河同为逆河入于海导沇水东流为济则幽兖皆河济所经之地也　郑氏曰四扰马牛羊豕三种黍稷稻
　　河内曰冀州其山镇曰霍山其泽薮曰纡其川漳其浸汾潞其利松栢其民五男三女其畜宜牛羊其谷宜黍稷【纡于于反汾伏文反潞音路】
　　郑氏曰霍山在彘　尔雅曰霍山之多珠玉秦有阳陓　禹贡冀州覃怀底绩至于衡漳　郑氏曰汾出汾阳潞出归徳
　　正北曰并州其山镇曰恒山其泽薮曰昭余祁其川虖池呕夷其浸涞易其利布帛其民二男三女其畜宜五扰其谷宜五种【虖唤胡反池徒多反呕乌侯反】
　　尔雅曰河北恒燕有昭余祁　郑氏曰虖池出卤城呕夷祁夷欤出平舒涞出广昌易出故安五扰牛羊豕犬马五种黍稷稻菽麦也　王氏曰凡九州之男女异数谷畜异宜皆据当时所辨而计之者其大防如此也　薛氏曰凡九州之土高者宜黍稷下者宜稻麦山气多男泽气多女东南多丝纩西北多织皮先王之于民因其东西南北之异方山泽川浸之异宜男女异数玉石异产黍稷稻梁之异种丹漆丝枲之异利广谷异制民生异俗为之修其教而不易其俗齐其政而不易其宜山者不使居川泽者不使居中原骍刚之地粪种不以羊赤缇之地粪种不以牛然后五方之民各安其性乐其业而无偏弊之患矣郑氏曰此九州界荆豫兖雍冀与禹贡畧同青州则徐州地也幽并则青冀之地也无徐梁　薛氏曰禹贡九州有青徐梁无幽并营尔雅有徐幽营无青梁周礼有青幽并无徐梁营　王先生曰禹贡九州之名旧矣舜时肇十有二州分冀而为幽并分青而为营至夏时复如禹贡之九州矣尔雅九州郭璞云商制也职方九州周制也周之时徐梁入于青雍而折冀于幽并则地域之因革判合固不常也禹贡职方九州之界间有相侵入者且职方九州大界而冀州为小于禹贡以分冀而为幽并如舜时制则是一分而为三虽无徐州而青兖之间是已禹贡曰海岱及淮惟徐州是徐州之南及淮也又曰大野既猪徐州之大野也今职方青州之川淮泗兖州之泽大野是以徐而入青兖也明矣禹贡华阳黒水惟梁州是梁州之域据华山之南也又曰厥贡璆鐡砮磬是梁州之有玉石也今职方豫州之山华雍州之利玉石是以梁而入雍豫也明矣夫职方既以青兖而包徐矣故青州多入禹贡之豫州而兖州又多入禹贡之青州禹贡豫州曰被孟猪今职方青州有其泽望诸望诸即孟猪也此非青之入豫乎禹贡青州曰盐絺海物今职方【原缺十六字】
　　此非兖之入青乎夫职方既有冀而又有幽并矣
