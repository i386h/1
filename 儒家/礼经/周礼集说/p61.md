<!-- { "loadSidebar": true } -->
　　故幽州多入禹贡之青徐而冀州多入禹贡之雍州且幽州其山曰医无闾其泽貕养其浸菑时其医无闾在辽东汉光武以辽东属青州后又属幽州此非幽之入青乎貕养在长广菑出莱芜地理志以长养属徐州琅琊有莱山此非幽之入徐乎冀州曰其泽杨纡尔雅谓秦有阳陓李廵以为在扶风此非冀之入雍乎大抵周以夏之一冀州为三以其徐州为三其势不能如禹贡之旧也然杜子春与二郑不本此说不改职方之字则必改职方之意非学者所敢论也后郑以颍在阳城宜属荆非也以溠在楚之间宜属荆今属豫非也是不知幽青梁雍兖豫尚多侵入况荆豫相距之州乎是改职方之意而注之也先郑以青州淮字当为睢沭字当为洙直谓宋有次睢鲁有洙泗耳殊不知青之包徐也先郑又以雍之字当为汧蒲字当为浦直谓雍有汧水耳殊不知吴山在汧西有蒲之薮是改职方之字而注之也　王氏曰九州之序禹贡始于冀次以兖而终于雍职方则始于次以荆而终于并者盖禹贡言治水之序也职方言逺近之序也治水则自帝都而始然后顺水性所便自下而上故自兖至雍而止也以逺近言之则周之化自北而南以南为逺故关雎鹊巢之诗分为二南汉广亦言文王之道被于南国徳化所及以逺为主故也始于则以在东南次以荆则以荆在正南终于并则以并在正北先逺而后近也且禹别九州九州载于禹贡则尧之时固九州矣至舜分青为营分冀为幽并则肇十有二州矣至周公之时又止于九州而已盖方禹治水之初草木畅茂禽兽繁殖则人民寡矣故九州而已至舜之时险阻既逺鸟兽之害人者消人民众矣故分而为十有二州至于周又为九州盖商之乱夷羊在牧蜚鸿满野则虽及周公之时尚如禹治水之初也州或九或十二亦因时而已圣人岂好异哉
　　乃辨九服之邦国方千里曰王畿其外方五百里曰侯服又其外方五百里曰甸服又其外方五百里曰男服又其外方五百里曰采服又其外方五百里曰衞服又其外方五百里曰蛮服又其外方五百里曰夷服又其外方五百里曰镇服又其外方五百里曰藩服
　　郑氏曰服服事天子也诗曰侯服于周　杂说周制九服而周官惟曰六服羣辟罔不承徳又曰五服一朝者盖衞服之外品制其服而不必其来故武成叙诸侯之助祭康诰称诸侯之和防康王之诰陈诸侯之听命止言五服　郑渔仲曰禹贡有五服各五百里是禹之时地方五千里职方有九服亦各五百里并王畿千里则周之时地方万里矣五服九服之制虽若不同详考制度无不相合禹之五服各五百里自其一面而数之职方九服各五百里自其两面而数之也周之王畿即禹之甸服各方千里禹贡之甸服五百里据一面而数之周畿千里不在九服之内王畿之外定制为九服各五百里以两面相方而数之大抵周之王畿即禹之甸服周之侯甸即禹之侯服周之男采即禹之绥服周之衞蛮即禹之要服周之镇夷即禹之荒服大率二畿当一服而周人镇服之外又有五百里之藩服去王城二千五百里乃九州之外地増于禹贡五百里而已故行人之职其言九州之外谓之藩服则九州之外又有五百里之藩服明矣且禹贡五服而止周人必加以藩服五百里何也求之禹贡亦莫不然禹贡既叙五服又曰东渐于海西被于流沙朔南暨声教讫于四海是九州之外地也又如益稷曰弼成五服至于五千州十有二师外薄四海咸建五长谓四海之外各建诸侯为之长岂非周之藩服乎详考制度无不相合求之里数未始不同先儒有禹加弼万里之说周斥大封疆之说后人又为图以实之皆考古未精耳然尚书之周官周礼之行人又有六服承辟六服一朝之文何也盖王巡守及于六服六服之外夷服镇服即禹之荒服言六服则不及夷镇言九州之内则不及藩镇明矣如此不特见二畿当一服藩服当四海之外今制而为图则周之王畿有乡遂稍县都即禹之甸服纳緫秸铚粟米之地周之侯服即禹采男之地周之男服即禹揆文教之地周之采服即禹奋武衞之地周之衞服即禹三百里夷之地周之要服即禹二百里蔡之地周之夷服即禹三百里蛮之地周之镇服即禹二百里流之地周之藩服即禹九州之外地
　　凡邦国千里封公以方五百里则四公方四百里则六侯方三百里则七伯方二百里则二十五子方百里则百男以周知天下【七伯当为十一伯字之误也】
　　王先生曰按礼记疏云职方氏方千里封公以方五百里则四公注云毎事言则者杀也是不实封必知不实封者以毎州有四公八州则三十二公周之上公惟杞宋耳故知非实封也　薛氏图云邦国有正封之地有广封之地公侯方百里伯七十里子男五十里此正封也诸侯之地封疆方五百里侯四百里伯三百里子二百里男百里此广封也职方兼附庸之地而言之广封者也然以邦国千里计之方四百里则六侯余四百里方三百里则十一伯余百里何也盖地势不能常如碁局之方特因侯伯之爵以里数封之而已余里无所余焉职方氏举其大数然也周制天下之地凡五千五百里一千为王畿一千五百里为夷镇蕃之服封诸侯之地则三千里而已今此封公侯伯子男地各千里合而数之则六千里何也盖职方氏特言封疆之数非有地里如此广也郑氏谓九州之界方七千里七七四十九凡千里者四十九其一为畿内余四十八州各有方千里者六以封公侯伯子男之地误矣
　　凡邦国小大相维王设其牧制其职各以其所能制其贡各以其所有
　　郑氏曰大国比小国小国事大国各有属相维联也王氏曰牧九州之牧也　郑氏曰王设其牧选诸侯之贤者使牧理之　杂说三代时牧守更代诸侯世袭权皆出于上如周初时荆州之牧则蔡叔其后则申侯豫州之牧则管叔其后则虢公周公君陈毕公迭居东郊初周公为东伯周公既没君陈不为东伯止行东伯之事至康王命毕公曰今予祗命公以周公之事则是为东伯也按成王崩毕公率东方诸侯则已为东伯汉诸侯王自景武后若寄君然已不足言至唐藩镇则是举五侯九伯女实征之之事而付之世袭之人其弊有不胜言者　杂说宣王中兴只是理会牧伯而已故韩侯在韩召虎在淮申伯在荆方叔在齐　郑氏曰制其职牧监参伍之属也制其贡各因其地物所有也
　　王将巡守则戒于四方曰各修平乃守考乃职事无敢不敬戒国有大刑及王之所行先道帅其属而巡戒令王殷国亦如之
　　王氏曰王巡守则诸侯各朝于方岳之下故戒于四方也修平乃守则诸侯所守之土也考乃职事则诸侯所治之职也故曰天子适诸侯曰巡守巡守者巡所守也诸侯朝于天子曰述职述职者述所职也郑氏曰先道先由王所从道居前行其前日所戒之令也殷犹众也十二嵗王若不巡守则六服尽朝谓之殷国其戒四方诸侯与巡守同　疏曰王殷国所在无常或在畿内国城外即为之或向畿外诸侯之国行之故有戒令之事
　　土方氏
　　上士五人下士十人府二人史五人胥五人徒五十人郑氏曰土方氏主四方之土地
　　掌土圭之灋以致日景以土地相宅而建邦国都鄙以辨土宜土化之灋而授任地者王巡守则树王舍【相息亮反】郑氏曰致日景者夏至景尺有五寸冬至景丈三尺其间则日有长短土地犹度地知东西南北之深而相其可居者宅居也土宜谓九谷植穉所宜也土化地之轻重粪种所宜用也任地者载师之属　王氏曰大司徒凡建邦国以土圭土其地而土方掌土圭之法以土地相宅而建邦国都鄙则辅相司徒建国之事而已大司徒掌土宜之法而土方氏亦辨土宜土化之法而授任地者则辅相司徒草人任土粪之事而已司徒草人所掌止于王畿而土方氏所掌则及于四方故名官以土方氏焉　郑氏曰树王舍为藩篱也　疏曰若掌舎设梐枑之时时则此官亦为王于外周帀树藩篱也
　　怀方氏
　　中士八人府四人史四人胥四人徒四十人
　　郑氏曰怀来也主来四方之民及其物
　　掌来逺方之民致方贡致逺物而送逆之达之以节治其委积馆舍饮食
　　郑氏曰逺方之民四夷之民也谕徳延誉以来之刘氏曰逺人不服则修文德以来之是怀万方以成蓼萧之化者圣王之事也逺人既来则怀方氏掌其送逆道路之给而开之以道徳仁义之化悦之以圣人中和礼乐之方陈之以位天地和阴阳之本感之以致神祗遂生育之义使之心怀而诚服踊跃于向内而不知其已者也　王氏曰致方贡则逺方所贡之物若西旅底贡厥獒是也致逺方则致逺方所献之物若所谓无有逺迩毕献方物也逺方之有贡犹六服之贡则世一见各以其所贵之宝为挚是也逺方有所献之物犹六服诸侯之献国珍是也送逆之送往而迎来以为之礼也逹之以节达民以旌节达贡物以玺节也治其委积所以备其用也治其馆舍所以安其居也治其饮食所以顺其嗜好也达之以节使无留难治其委积馆舍饮食使有所资頼此所以怀之也名官谓之怀方氏其以此欤
　　合方氏
　　中士八人府四人史四人胥四人徒四十人
　　郑氏曰合方氏主合同四方之事　杂说合方氏之职见先王剖破藩篱天下为公
　　掌达天下之道路通其财利同其数器壹其度量除其怨恶同其好善【好呼报反】
　　郑氏曰达天下之道路津梁相凑不得防絶也通其财利懋迁其有无也同其数器权衡不得有轻重也一其度量丈尺釜钟不得有大小除其怨恶邦国相侵虐也同其好善风俗所高尚也　杂说同其好善所以一道徳而同风俗
　　训方氏
　　中士四人府四人史四人胥四人徒四十人
　　郑氏曰训方氏主教道四方之民训道也
　　掌道四方之政事与其上下之志诵四方之传道正嵗则布而训四方而观新物
　　郑氏曰道犹言也四方诸侯也上下君臣也传道世所传说往古之事也为王诵之正嵗则布告以教天下　杂说先知觉后知先觉觉后觉则易昏为明易恶为善变化气质螟蛉之肖蜾蠃新物如旧染污俗咸与为新周虽旧邦其命维新在新民亦以新子之国　王氏曰夫训方氏道四方之政事与上下之志诵其传道则有以资王见闻而王之所闻益聪所见益明矣正嵗则布而训四方正岁一岁之始也既训以所道又训以所诵察其志好而训焉如是则四方之逺所闻者无非正言所见者无非正行而道徳由之而一风俗由之而同矣夫先王之所以致天下之大顺而以中国为一人者吾何容心哉置官设属使取四方之善以同之而已
　　形方氏
　　中士四人府四人史四人胥四人徒四十人
　　郑氏曰形方氏主制四方邦国之形体
　　掌制邦国之地域而正其封疆无有华离之地使小国事大国大国比小国【华读为哨之苦蛙反】
　　王氏曰大司徒凡建邦国以土圭土其地而制其域自诸公至子男其封疆各有多寡之数形方氏之职掌制邦国之地域而正其封疆凡以成大司徒之事而已　疏曰制邦国之地域大小形势又正其封疆勿使相侵地有邪离絶逓相侵入则不正矣　王介甫曰析而不絶为华絶而不属为离正其封疆使无有华离之地则小国易以守大国难以侵人各有其土字而无交争矣　刘氏曰大司马建邦国之九法有均守平则以安邦国之法则形方氏正其封疆不使相侵而无有离是也有比小事大以和邦国之法则形方氏小国事大国大国比小国是也大国不比于小国则侵其封疆而有离矣正之弗从然后诏于大司马而九伐行焉圣人于征伐必有其渐不得已而后行也
　　山师
