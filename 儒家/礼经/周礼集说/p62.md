<!-- { "loadSidebar": true } -->
　　中士二人下士四人府二人史四人胥四人徒四十人掌山林之名辨其物与其利害而颁之于邦国使致其珍异之物
　　郑氏曰山林之名与物若岱畎丝枲峄阳孤桐矣利其中人用者害毒物及螫噬之虫兽　刘氏曰颁其名数于邦国致之于王以供膳羞服用也既曰珍异之物则非贡赋所及也
　　川师
　　中士二人下士四人府二人史四人胥四人徒四十人王氏曰山林川泽皆有虞衡而山师川师又设于夏官者则以其所掌有及于邦国故也　疏曰王制云名山大泽不以封故天子立山师以遥掌之使贡故与职方连类在此
　　掌川泽之名辨其物与其利害而颁之于邦国使致其珍异之物
　　郑氏曰川泽之名物若泗濵浮磬淮夷蠙珠暨鱼
　　邍师【音原】
　　中士四人下士八人府四人史八人胥八人徒八十人郑氏曰邍地之广平者
　　掌四方之地名辨其丘陵坟衍邍隰之名物之可以封邑者
　　王氏曰大司徒辨山林川泽丘陵坟衍原隰之名而辨其邦国都邑之数而沟封之而邍师所掌如此亦以辅成司徒之事而已　郑氏曰地名东原大陆之属　疏曰邍师虽以原为主除山林川泽四者余丘陵坟衍原隰六者皆主之　王介甫曰辨其名以知平陂燥湿辨其物以知其肥硗恶　郑氏曰物之谓相其土地可以居民立邑
　　匡人
　　中士四人胥四人徒八人
　　郑氏曰匡正也主正诸侯以法则　王氏曰匡人达法则以匡邦国使之考礼正刑一徳以尊天子也
　　掌达灋则匡邦国而观其慝使无敢反侧以听王命郑氏曰法则八法八则也邦国之官府都鄙亦用焉慝奸伪之恶也反侧犹背违法度也书曰无反无侧王道正直　刘氏曰如是则诸侯之犯令陵政者暴内陵外者不防于九伐矣
　　撢人【他南反与探同】
　　中士四人史四人徒八人
　　郑氏曰撢人主撢序王意以语天下
　　掌诵王志道国之政事以巡天下之邦国而语之使万民和说而正王而【语鱼据反说音悦】
　　郑氏曰道犹言也　刘氏曰撢人掌诵王之志及道国之政事以语于诸侯及四方之人民也　郑氏曰面犹向也使民之心晓而正向王
　　都司马
　　每都上士二人中士四人下士八人府二人史八人胥八人徒八十人
　　郑氏曰司马主都家军赋　杂说都家皆畿内采地既有其地又有其民又有其贿非王朝制其兵柄则将抗衡于上矣春秋楚子与若敖氏战于浒与晋之六卿鲁之三家宋之华氏其调发禁令悉自主之而国家弗敢问安得不与上竞乎
　　掌都之士庶子及其众庶车马兵甲之戒令以国灋掌其政学以听国司马
　　郑氏曰士庻子卿大夫士之子　王氏曰众庶凡在都之人民　郑氏曰车马兵甲备军发卒　刘氏曰夫采地之卿大夫仕于王朝士庶子在外既不属于宫伯大司乐则以国教胄子之法教之于其都之学及有军旅之事征兵于都鄙则以士庶子作其众庶车马兵甲而都司马掌其戒令以听于国大司马奉其节制以进退攻讨焉
　　家司马
　　各使其臣以正于公司马
　　郑氏曰家卿大夫采地正犹听也公司马国司马也卿大夫之采地王不特置司马各自使其家臣为司马主其地之军赋往听政于王之司马王之司马其以王命来有事则曰国司马　注疏大夫家臣为司马者春秋传曰叔孙氏之司马鬷戾曰我家臣也不敢知国
　　亦如之
　　王氏曰都司马掌大都小都之士庶子者也家司马掌家邑亦如都司马之事















　　周礼集说巻七
<经部,礼类,周礼之属,周礼集说>
　　钦定四库全书
　　周礼集説巻八
　　秋官司冦
　　郑氏曰象秋所立之官冦害也以秋肃杀万物天子立司冦使掌邦刑所以驱耻恶纳人于善道也　王氏曰舜命臯陶作士而先戒之曰蛮夷猾夏冦贼奸宄则刑以惩冦为急也刑官而司至于冦则刑官之事无不举矣
　　惟王建国辨方正位体国经野设官分职以为民极乃立秋官司冦使帅其属而掌邦禁以佐王刑邦国郑氏曰禁所以防奸者也刑正人之法　东莱曰司冦掌邦禁凢邦之刑辟皆緫焉曰诘奸慝刑暴乱者奸慝隐而难知故谓之诘盖推鞠穷诘而求其情也暴乱显而易见直刑之而已天下之罪恶虽万状要不出于隐显之两端曰诘曰刑既皆有以待之矣周礼菁华曰小宰言秋官其属六十掌邦刑而此经乃言秋官司冦掌邦禁者何也先王立法止于禁过而已此司冦所以先言掌邦禁而后言刑邦国也司徒掌邦教则曰以刑教中则民不暴司冦掌邦禁独曰刑邦国又何也盖刑所以弼教也冦则败其教之成者也纵欲败类乃教之所弃而刑之所取故掌刑者谓之司冦亦谓之司败是刑所以惩其败类者也奚独禁哉蒙之初九曰利用刑人以正法也于上九则曰利用御冦上下顺也盖用刑之意本以禁暴惩之于未正犹云可也致冦而后御虽以顺用斯为末矣使不能明威立义俾民不迷防微遏萌逆折其始及陷于罪然后从而刑之岂为民极之意是知禁过于未然者圣人之本心也刑以济其禁之所不及者圣人之不得已也司冦所掌不先言刑而先言禁者其三代本末之序欤　杂説司冦掌刑不言刑而言禁者盖治于已然不若沮于未然刑于已至不若戢于未至先王之立刑法惟恐天下之人入其中而不能自出故为之明示法禁使知有如是之罪必陷如是之刑有如是之恶必丽如是之辟人有惧心易避而难犯者此司冦所以言掌邦禁也　林氏曰以刑教中则民不暴者教官之事也以刑禁暴者刑官之事也教施于未然之前刑施于已然之后二者相为终始而已　王氏曰禁之所以为仁刑之所以为义禁之不止犹有犯焉以义断仁也
　　刑官之属大司冦卿一人小司冦中大夫二人士师下大夫四人乡士上士八人中士十有六人旅下士三十有二人府六人史十有二人胥十有二人徒百有二十人
　　遂士中士十有二人府六人史十有二人胥十有二人徒百有二十人
　　县士中士三十有二人府八人史十有六人胥十有六人徒百有六十人
　　方士中士十有六人府八人史十有六人胥十有六人徒百有六十人
　　讶士中士八人府四人史八人胥八人徒八十人朝士中士六人府三人史六人胥六人徒六十人司民中士六人府三人史六人胥三人徒三十人司刑中士二人府一人史二人胥二人徒二十人司刺下士二人府一人史二人徒四人
　　司约下士二人府一人史二人徒四人
　　司盟下士二人府一人史二人徒四人
　　职金上士二人下士四人府二人史四人胥八人徒八十人
　　司厉下士二人史一人徒十有二人
　　犬人下士二人府一人史二人贾四人徒十有六人司圜中士六人下士十有二人府三人史六人胥十有六人徒百有六十人
　　掌囚下士十有二人府六人史十有二人徒百有二十人
　　掌戮下士二人史一人徒十有二人
　　司中士二人下士十有二人府五人史十人胥二十人徒二百人
　　罪百有二十人
　　蛮百有二十人
　　闽百有二十人
　　夷百有二十人
　　貉百有二十人
　　布宪中士二人下士四人府二人史四人胥四人徒四十人
　　禁杀戮下士二人史一人徒十有二人
　　禁暴氏下士六人史三人胥六人徒六十人
　　野庐氏下士六人胥十有二人徒百有二十人
　　蜡氏下士四人徒四十人
　　雍氏下士二人徒八人
　　萍氏下士二人徒八人
　　司寤氏下士二人徒八人
　　司烜氏下士六人徒十有二人
　　条狼氏下士六人胥六人徒六十人
　　脩闾氏下士二人史六人徒十有二人
　　冥氏下士二人徒八人
　　庶氏下士一人徒四人
　　冘氏下士一人徒四人
　　翨氏下士二人徒八人
　　柞氏下士八人徒二十人
　　薙氏下士二人徒二十人
　　硩蔟氏下士一人徒二人
　　剪氏下士一人徒二人
　　赤友氏下士一人徒二人
　　蝈氏下士一人徒二人
　　壸涿氏下士一人徒二人
　　庭氏下士一人徒二人
　　衘枚氏下士二人徒八人
　　伊耆氏下士一人徒二人
　　大行人中大夫二人小行人下大夫四人司仪上士八人中士十有六人行夫下士三十有二人府四人史八人胥八人徒八十人
　　环人中士四人史四人胥四人徒四十人
　　象胥每翟上士一人中士二人下士八人徒二十人掌客上士二人下士四人府一人史二人胥二人徒二十人
　　掌讶中士八人府二人史四人胥四人徒四十人掌交中士八人府二人史四人徒三十有二人
　　刑之爵皆卑
　　掌察四方中士八人史四人徒十有六人
　　掌货贿下士十有六人史四人徒三十有二人
　　朝大夫每国上士二人下士四人府一人史二人庶子八人徒二十人
　　都则中士一人下士二人府一人史二人庶子四人徒八十人
　　都士中士二人下士四人府二人史四人胥四人徒四十人家士亦如之
　　大司冦之职掌建邦之三典以佐王刑邦国诘四方一曰刑新国用轻典二曰刑平国用中典三曰刑乱国用重典【诘起吉反】
　　李氏曰刑罚之行非好杀人欲民之不相杀也非使畏已欲民之自相畏也然而宪令所加苟失权时之制则致逺恐泥矣故大司冦之职掌建邦之三典王氏曰三典即大宰所谓刑典也　刘氏曰典常也法也民失其常则立灋以治之使复于常乃谓之典也苟失其常诸侯则治之以三典万民则治之以五刑一天下于礼乐致万民于中和大司冦之职也郑氏曰诘谨也书曰度作刑以诘四方新国者新辟地立君之国用轻典者为其民未习于教也平国承平守成之国用中典者常行之法也乱国簒弑叛逆之国用重典者以其化恶伐灭之
　　林少頴曰司冦刑新国用轻典者以其旧染污习不可遽正姑惟教之宜以其柔克之义也刑平国用中典者以其已安已治既富既庶陶冶被服莫不卞治则教化已明习俗已成宜以正直之义也刑乱国用重典者以其顽昬暴悖不可训化则殱渠魁灭强梗宜以刚克之义也书曰惟敬五刑以成三徳此之谓乎
　　黄氏曰平国之时教化既明习俗既成以柔治之则非仁以刚治之则非义故用中典中典先王以立正直之徳者也以刑教中先王之意也后世过者恃刑以为威不及者置刑以为爱不能应时而行岂有它哉无三徳以趋时无三典以立徳孝文贤君也未能以徳行仁其废肉刑也特发于私情而已况不仁者乎先王之制刑也出于立徳先王之用刑也出于弼教故于人情世俗相为重轻上刑适轻下服下刑适重上服此因一人之情者也大司冦三典所谓刑罚世轻世重因一世之情者也　杂説先王以徳制刑以刑辅徳凢刑之所施一趋时而已何甞容心哉譬之权衡物轻则衡低物重则衡昻何甞有心哉
　　以五刑紏万民一曰野刑上功紏力二曰军刑上命紏守三曰乡刑上徳紏孝四曰官刑上能紏职五曰国刑上愿紏暴【愿音愿暴当为恭字之误也】
