<!-- { "loadSidebar": true } -->
　　太平经国书曰或问周官之制内外庭固一体矣继周如汉其制亦尝有近于周者乎曰岂惟汉近于周虽秦亦然秦人变古不道无复先王之旧制然至于内外庭之属其事则犹有可言者外之九卿如少府犹得置尚书在内主发文书而掌奏下诸事外之三公如御史大夫犹得置中丞在内受公卿奏事而举劾按章又外之三十六郡如监郡者皆是御史之属为之犹得以天下之私害径逹于御史大夫而大夫径逹于天子汉兴惟监郡之制变为部刺史若夫少府之尚书御史之中丞则一切因秦之旧而不改非因秦也葢因周也尚书中丞非周制而曰因周何哉秦人虽变周之名而未尝变周之意汉亦惟存周之意而不暇复周之名以百官公卿表观之少府属官自尚书而下有符节太医太官汤官有东西织室有庖人三长丞有上林十池监以至中书谒者黄门钩盾尚方御府永巷内者宦官皆属于少府又复以私府永巷仓廐祠祀食官宦官分属于大长秋御史大夫属官有两丞一曰中丞在殿中兰防掌图籍秘书权尊势重与人主亲近事下中丞则中丞白之大夫大夫白之丞相丞相御史在外外得以统内也内领侍御史外督部刺史刺史掌奉诏条察州郡治状黜陟能否以六条问事而奏事复上于中丞是部刺史在外中丞在内内得以统外也要之汉之官制三公九卿虽列职于外而皆有属以在内以周官之遗意求之则丞相犹大宰也御史大夫犹小宰也御史之中丞少府之尚书犹宰夫也少府之下又有大长秋犹内宰也大长秋属少府少府中丞属丞相御史是秦与汉之制皆近于周之制也不特此尔髙帝之御史大夫周昌尝燕见入奏事见髙帝拥戚姬吕后之世审食其为相监宫中如郎中令公卿百官皆因之以奏事武帝之世丞相公孙亦得数燕见上或时不冠此虽非体貎大臣之意然亦可以见其洞然无内外之限矣夫是以阉宦虽宠丞相犹得以檄召而诘责而大长秋中常侍犹参用士人为之【事见申屠嘉传并百官表】一自武帝晚年宴游内庭不出不复与士大夫接用宦者主中书而典尚书之章奏尚书之官于是废矣【石显传】既以中书居中而管事又置诸吏居中而举法故当时奏下诸事自中书逓送两府自两府下九卿自九卿下郡国而不由中丞中丞之官于是不得居中制事而内之侍御史外之部刺史并废矣将军列侯而下皆得带加官而丞相御史独不知名曰尊之而实踈外之于是丞相御史无复有至内庭者矣末年以霍光为大司马而领尚书事宜若内外合为一然已非丞相职任然号称内朝而并夺丞相御史之权昌邑之废丞相杨敞不及与议不惟不得至内庭且不复预内庭之事矣夫宦官典中书之任中丞无制事之权三公无加官之号大将军领尚书之职霍光告车千秋所谓今光治内君侯治外内外朝判然如此此汉治之所由以盛衰也宣帝中兴复遵汉初之制魏相为御史大夫外则遣丞相椽吏案事郡国而不遣使内则奏封事而不经尚书去副封而不令壅蔽加给事中而得数见言事是以霍山方秉枢机相乃讼其过杜延年居中用事相乃列奏其奸中外之政复合为一然犹未知复中丞之权元帝以来石显用事丞相之权复去而尽归于尚书哀平之际又归外戚纪纲散壊内外不足以相统而西汉遂趋于亡光武惩外戚之用事愤大臣之窃命于是取三公之官以为闲职而取尚书及中丞专任委之以为台阁之长以举法归中丞而以奏事归尚书二官虽复用事然踈外庭而亲内庭矣舍大臣而近小臣矣置三公而事归台阁矣变前后参用士人之制而专用奴仆薫腐之余矣桓灵之季而御史之权尽移于尚书尚书之权又移于宦官尚书宦官合为一党而宰相踈隔于外御史缄黙于内是以太尉杨秉奏侯览而尚书召秉椽属诘之曰设官分职各有司存三公统外御史察内当是时也御史岂真得以察内耶事权之失已乆小人徒借察内之名以自便耳葢自古内外之不相属未有如东汉之盛者而其源实始于光武极其源而论之则又始于武帝使武帝不改汉初之制以三公九卿在外而以中丞尚书在内内外相属而关节脉理相应则汉之制周官太宰之制也奈何快意于法度之外使内外事权分裂四出而不专领于大臣其末流遂得以至此极也葢尝观之出纳之要职不领于大臣也而宰夫之官遂去为尚书中书之任尚书中书迭用事而霍光之权重恭显之事起尚书中书之形成矣自宿卫之亲臣不领于大臣也而宫正宫伯之官遂去而为光禄勲之任光禄勲之属日益亲而门下遂为省加官遂为司侍中遂为宰相矣自供奉之近习不领于大臣也而膳夫而下掌次而上遂去为少府太常之任比其极也门下太仆之司又分为殿中省为内诸司使矣以至玉府财用之司既非大臣所与闻则汉鸿胪之卖爵唐琼林大盈之名库夫谁得而检之女宠近习之嬖既非大臣之所与闻则母后临政下令不出闺闼国命寄之刑人或享专土之封夫谁得而制之此其源皆起于武帝是以其流至于不可救其祸反至于杀戮大臣而无顾忌之心事权之不合于一此宜大宰之所拳拳而小宰宰夫之所以佐大宰而兼掌其事也兼则治散则乱合则盛离则衰自三代而下其治乱盛衰之变凡几见矣见其变而复周官以救之此为治之大原
　　汉自武帝置加官宰相不得统内朝
　　太平经国书曰成周时有三朝燕朝内朝外朝汉兴彷佛古意只是周昌燕入奏事与樊哙排闼直入便见内朝未有隔絶此是未带加官时文景之后无复此矣自武帝置加官分内外朝如侍中中常待给事中列侯将军郎中皆带加官得入内朝丞相无加官所以在外朝卫青以大将军得加官故得出入禁闼上尝踞厠见之则李庄赵石之徒无縁得入只在外朝然霍光为大将军在内车千秋为丞相在外辅导防主犹得以并受遗诏至于杨敞为相大将军废立内朝议定乃使人告丞相丞相踈逺莫此为甚
　　周官防革
　　冡宰一官后世分而为六
　　官制曰冡宰之职自汉以来分裂四出不分收拾宰夫之职分而为尚书中书后来收拾不得遂为尚书中书省【按宰夫之职叙羣吏之治以待賔客之令羣臣之复万民之逆夫大仆令于宰夫宰夫日夕亲近于天子至于冡宰所以分领章奏内宣报诰此即是汉尚书职事也然两汉尚书其见于表志皆属于少府何哉秦时少府遣吏四人在殿中主发文书号曰尚书汉则因之盖汉时宰相御史大夫在外不可至内廷遂亦置尚书侍中主公卿四方章奏自武帝游宴内廷不出遂罢尚书官而用宦者主中书为中书谒者令以平尚书事天下事尽归中书至武帝之末霍光以大司马大将军领尚书事尚书权甚重宣帝中兴因许伯白去副封以杜壅蔽当是时尚书之权复归中书自是以后汉尝置领尚书事之官而中书实执其权成帝罢中书宦者皆复归尚书尚书之权至于此而复重矣东汉之世遂省中谒者令官而尚书之官则如西汉之旧而稍肃其曹每曹六人主作文书起草凡奏议悉归尚书三公但受成事而已此外又有领尚书事遂以为常法宰夫之职在西汉则分为尚书中书迭相轻重在东汉则有尚书无中书自此以降魏则始置中书省宋则始置中书省铨选书判中书为重尚书为轻永康则尚书中书轻重起伏祥符则奏挡之事尽入中书尚书聼命而已省职至庻司皆并立轻重相伦遂为常法此是大宰一项官出去矣】宫正宫伯之职分而为光禄勲卫尉后来收拾不得遂减门下省职【宫正宫伯分而为光禄勲卫尉光禄勲掌郎卫即宫伯之职也卫尉掌兵卫即宫正之职也然兵卫但调发之于外更畨以充宿卫尔至于郎卫之官若三署以下无非卿大夫贵游之子矣此皆人主之所防狎最易以迁转者且如西汉百官表所载加官不曾有贠数亦不曽各设为官司只是加与光禄勲卫尉下面许多属官到东汉时光禄乃自别为三司如五官中郎将左右司郎将虎贲中郎将羽林中郎将羽林左右监则以职属光禄勲至奉军都尉驸马都尉光禄大夫太中大夫中散大夫谏议大夫侍郎谒者则文属光禄勲才说文属便见别为二司此正縁是五官中郎将至羽林左右监皆是外朝执防宿卫之人所以职属若奉车都尉至常侍郎谒者却与人主在里面谋议所以文属光禄勲既别为二司矣而向来所加一项官又自各设为官司魏晋宋齐梁陈隋唐以来侍中给事中谏议大夫等官又自别为门下省许多要自为一司不在九卿之数至其极也遂为宰相此无他只是当时为天子亲官为天子所亲所以权重至此是大宰第二项官出去】自膳夫至腊人凡鸟兽鱼鼈烹炮之事自酒正至掌次凡酒浆醯醢羃幄之事分入少府自医师至兽医分入太常亦入少府自太府而下至掌皮内一项则分入少府外一项则分入大司农【按少府一项官自秦有之当时何故置此官正縁周时冡宰制国用及是人主饮膳衣服宫中合用等物既关由于大府而冡宰又皆得以撙节之人主不得自由故秦以山泽陂池之入自做天子禁钱令置少府东汉光武时将少府禁钱改属司农自好何故都做不行只縁少府许多官司合有内庭支用处只取之大司农大司农不能尽应其求所以桓灵之君常叹天子无私财于是开鸿胪卖爵后园自为私库使宦者掌之章和以后宦者稍广无有能制之者齐梁以来少府许多官遂改属门下省炀帝时又分门下太仆二司取殿内监名以为殿内省一项既在内庭外庭更无縁得知此是大宰苐三项官出去矣】自内宰至司服以下凡宫中使令之人分入大长秋只冡宰一官自分而为六矣【按西汉百官表曰詹事秦官掌皇后太子属有家丞率更家令等汉成帝鸿嘉三年省詹事官并属大长秋大长秋皇后卿也本名将行景帝更为大长秋或用士人或用宦者职掌奉宣中宫命中宫出则从】到得本朝则自膳夫庖人而下尽收入御前供奉官自医师食医而下尽收入御药院自宫人掌舍而下尽收入修内司自玉府内府而下尽収入内藏库大扺先王所以亲近士大夫在宫中者自汉晋以来稍稍出在外至天子服食之掌于外朝者稍稍在内以周礼通典攷之大略可见矣
　　秦分冡宰之职欲夺其权西汉丞相不统九卿东汉九卿遂居辅相
　　杂说冡宰掌邦治统百官而六卿分职各率其属秦人恶其权重于是分冡宰之职为数四而取余卿之属若不相关者而别立大司马冡宰之职有宫正宫伯秦改为郎中令卫尉大府而下改为少府大农内宰所掌改为大长秋取出大史别立御史大夫取出大仆别立一司取出大行人别立典客自是丞相奉行文书而九卿因亦失职原其改周制之意不过欲夺冡宰六卿之权耳而九卿亦不得行其职大抵天下之事无小大皆决于上而小臣赵髙之信任者即得以执其权汉承秦旧无所因革彼见周有三公又有六卿于是有丞相御史实不行九卿之事不知此乃秦人之私意安足用也虽然汉法之所以无改于秦者在于丞相不统九卿而其所以贤于秦者以丞相九卿各得行其职也自东汉以后不惟丞相失职而九卿亦失职矣不惟九卿失职而已而九卿之属遂居辅相之职
　　天官六十属序官之意
