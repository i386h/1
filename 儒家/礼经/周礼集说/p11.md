<!-- { "loadSidebar": true } -->
　　王氏曰上有道揆则下有法守则驭其官者不可以无法则也人情不劝则不勉不威则不惩废之当其罪则怠者畏而惩置之当其功则勤者劝而勉　防曰士学士也升其士之贤者诏之以爵位及禄赏杨山曰自乡论秀士升之于司徒自司徒而升之于学曰造士而后大司乐论造士之秀者升之司马曰进士则所谓士者盖未有禄位也司马辨论官材论定然后官之任官然后爵之位定然后禄之非修之于乡升之于司马则禄位不可得也故以禄位驭之大宰歳终令百官正其治受其防聴其致事而诏王废置三嵗大计羣吏之治而诛赏之则为吏者有职任焉与士异矣故以废置驭之禄位废置初不相因也与　王介甫曰废置所以治之禄位所以待之治之者政也待之者礼也徒治之以政而不待之以礼则将免而无耻失其防矣礼俗以驭其民者五方之民皆有性也其安居和味宜服利用备器不可推移先王修礼以节其性因之以逹其志通其欲为之节文道之使成俗也以是驭之故无殊俗离而二之则非矣
　　王氏曰征求无艺费出无节则非所以驭其用使其所用惟赋贡之从则敛不加于民而用足矣　刘氏曰用礼法以成其风俗礼乐浃洽于人心则风俗自成　王氏曰家自为俗无所视效则非所以驭其民刘氏曰刑以诛恶赏以劝善其威柄皆出于朝廷王氏曰田以简众役以任众
　　以八柄诏王驭群臣一曰爵以驭其贵二曰禄以驭其富三曰予以驭其幸四曰置以驭其行五曰生以驭其福六曰夺以驭其贫七曰废以驭其罪八曰诛以驭其过【行下孟反】
　　杂说八柄八统皆曰诏王者盖赏罸诛废非臣下所得専而亲亲等事亦当自王之躬行然后可以化人也虽以大宰无所不统然皆以诏王焉易曰隂虽有美含之以从王事礼云虽有庇民之大徳不敢懐君民之心书曰无有作福作威一般　杂说大宰号无所不统至于八柄必以诏王此非若后世疑大臣之窃威权也又非若后世威权自己而无所咨询也盖八柄之重所以定群臣之邪正一予夺之间又将以服天下之心而定夫君子小人消长之势也此非人君晓然自有见于中则驭臣之柄吾未见其可三公论道经邦三孤寅亮天地弼予一人冢宰又以是诏王而左右前后所以开谕王心以是邪正之源赏罚废置之理晓然存诸中形诸外未易以形迹窥也一嚬咲动静由己而由人乎哉　注疏柄王所操持也诏告也爵公侯伯子男卿大夫士也王氏曰自国君下至庻人在官有授之田有授之食皆王所禄　防曰司士云以徳诏爵以功诏禄　刘氏曰爵禄之外又有锡予所以荣华之也　杂说爵禄者厉世磨钝之具也古人制爵必以徳制禄必以功盖所以抑夫人侥求幸得之心而作其进徳兴功之志固不容以滥受也今攷之冢宰八柄自爵禄之外又有所谓予以驭其幸岂人主或得以行其私恩而司士所谓以徳诏爵以功诏禄之意又有所不与焉毋乃启人之幸心耶大扺有所谓当然之报有所谓特厚之恩当然之报固人臣所宜得也人以为所宜得或视之以为常而无激昻自奋之意人以其贤而有所谓特厚之恩以神其机不测者焉则所以鼓舞变化人心而使之奔走于事功者也又岂有已耶此则八柄予以驭幸之深意　刘氏曰置之在位所以劝其善行也王氏曰管子曰善生杀之谓王盘庚曰矧予制乃短长之命则所以生之者在乎君洪范以夀居五福之先则生得以为福矣　刘氏曰夺禠去其爵禄也王氏曰废不使之居位也　郑氏曰诛责譲也凡言驭者所以之纳之于善
　　以八统诏王驭万民一曰亲亲二曰敬故三曰进贤四曰使能五曰保庸六曰尊贵七曰逹吏八曰礼賔王介甫曰统言举此而彼从焉　郑氏曰亲亲若尧亲九族敬故不慢旧也若晏平仲乆而敬之贤有善行者能多才艺者保庸安有功者尊贵尊天下之贵者孟子曰天下有逹尊三爵徳齿也祭义曰先王之所以治天下者贵有徳贵贵贵老逹吏察举吏之勤劳礼賔客诸侯所以示民亲仁善邻　王介甫曰驭以亲亲则民莫遗其亲驭以敬故则民莫慢其故驭以进贤则民知徳之不可不务驭以使能则民知能之不可不勉驭以保庸则民知功实之不可害驭以尊贵则民知爵命之不可陵驭以逹吏则民知壅蔽之不可为驭以礼賔则民知交际之当以礼　刘氏曰棠棣之诗亲亲也伐木敬故也南山有防进贤也采薇使能也彤弓保庸也湛露尊贵也棫朴逹吏也鹿鸣礼賔也
　　以九职任万民一曰三农生九谷二曰园圃毓草木三曰虞衡作山泽之材四曰薮牧飬蕃鸟兽五曰百工饬化八材六曰商贾阜通货贿七曰嫔妇化治丝枲八曰臣妾聚敛疏材九曰闲民无常职转移执事【圃布古反毓古育字薮速苟反蕃扶元反饬音勅贾音古间音闲】
　　郑氏曰三农原隰及平地九谷黍稷稻粱大小豆麻麦苽树果蓏曰圃园其樊也虞衡掌山泽之官主山泽之民者泽无水曰薮牧牧田在逺郊皆畜牧之地八材珠曰切象曰磋玉曰琢石曰磨木曰刻金曰镂革曰剥羽曰析行曰商坐曰贾阜盛也金玉曰货布帛曰贿嫔妇人之美称也尧典曰厘降二女嫔于虞臣妾男女贫贱之称晋恵公卜懐公之生曰将生一男一女男为人臣女为人妾防材百草根实可食者防不熟曰馑间民谓无职事者转移为人执事若今佣赁也　刘氏曰九职者任天下之民以九事也颁其职之事则大司徒掌之任其民而徴其财赋则闾师掌之大宰之所掌者域万氏用九职以为业则天之下率土之濵无夷风以乱华者无左道以惑众者无游手以失职者莫不由于乡闾由于仁义而用中于五品者焉是故不为三农生九谷则为园圃以毓草木不为园圃则为虞衡作山泽之材不为虞衡则为薮牧飬蕃鸟兽不为薮牧则为百工以饬化八材不为百工则为商贾以阜通货贿不为商贾则为间民无常职者也虽无常职亦不得离斯八职转移执事以食其力者也离斯八职以食其力则所谓左道以惑众者也夷风以乱华者也王者疆土之所不容也风俗之所不受也非大宰之所以皇建其极于天下者乎是故无遗一民无弃一物无一缺用于天下者九职域其民也　杂说曰九职自大司徒以下能受之职不能使之无失职使不失职乃大宰佐王事王能用一大宰使际天极地上至三农下而臣妾间民无不得所可谓能任民矣　程眀道曰古者四民各有常职而农者居十八九故衣食易足而民无所困苦后世浮民多矣游手不可赀度观其穷促辛苦孤贫疾病变作诈巧以自求生而常不足以生日益嵗滋乆将何若事已穷极非圣人能变而通之则何以免患岂可谓无可奈何而已哉此宜酌古变今均多恤寡渐为之业以救之耳　东莱曰夫民事在人君固不可缓而其于鸟兽草木亦欲其得所者盖此乃物之至防而人多以为不足防而易忽惟圣人为天地万物之主见天地之间有一物不得其所则圣人亦为之不安而以为其职之不尽故尧典自厥民析而继之以鸟兽孳尾舜典畴若予上下草木鸟兽以此见圣人参天地賛化育一视同仁无一念之忘物也后之人君只曰强兵富国乃其职耳民且不防又安得用心到这上要当看圣人天地育广大气象　李氏曰天之生民未有无能者也能其事而后可以食无事而食是众之殃政之害也是故圣人制天下之民各从其能以服事取有利于国家而后可大宰受其职闾师责其功人各有事事各有功以兴财征以济经用无惰而自安无贼于粮食是富民之大本为国之急务虽阅百圣何以易此
　　经国书云先王与民为生后世则民自为生至于今则民无以为生矣夫与民为生吾不敢以望后世矣而聴民之自为生独不可乎不聴其自为生而至于无以为生则民病已极矣而君汚吏又从而朘剥之征科色目百出而未已日夜疾视其民而敛之若雠不至于贫蹙溃散则不止则夫无以为生之民于是有轻用其生者矣甞观周之先王其所以与民为生非一事也井九百畆其中为公田八家皆私百畆使之相飬相生如是足矣为之比闾族党州乡为之邻里鄼鄙县遂为之沟洫浍川畛涂道里以安其生为之祷祠医药之政为之赒救补助之法以卫其生如是足矣而犹以为未也谓王畿之内皆齐民而未有特富者生生之具虽以粗给而祭祀防纪犹有所不足而取于常数之外于是九职之任放焉虽臣妾间民皆不敢遗而亦必有以厚其生当是时也岂复有农者一而食者六工者一而用者六贾者一而资者六乎自井田壊而贫富不均上之人犹不能制其民之常产况敢望其九职之任乎而始自以为生矣自父子兄弟夫妇之聚而无衣食生养之资穷居蹙处不自聊頼去而为工技散而为商贾不得已而为庸保而民之为生始劳矣廹之以水旱之以军旅困苦之以疾病死丧而民始无以为生矣
　　以九赋敛财贿一曰邦中之赋二曰四郊之赋三曰邦甸之赋四曰家削之赋五曰邦县之赋六曰邦都之赋七曰闗市之赋八曰山泽之赋九曰币余之赋【削本亦作稍所教反币必世反】
