<!-- { "loadSidebar": true } -->
　　王氏曰醢人有五齐七菹而此又共之者葢齐菹有须酱而成者有须醯而成者故醢人醯人各有五齐七菹也凡醯物则凡以醯成之之物凡醯酱之物则凡以醯成之之酱也　疏曰王举共醯六十罋并醢人六十罋即膳夫酱用百有二十罋是也　王氏曰共后及世子之酱齐菹凡酱齐菹用醯以成之者皆共之　疏曰賔客共醯五十罋与醢人五十罋揔为百罋据侯伯举中言之也上公百二十罋子男八十罋
　　盐人
　　奄二人女盐二十人奚四十人
　　疏曰盐人掌共百事之盐所以调和食味故在此郑氏曰女盐女之晓盐者
　　掌盐之政令以共百事之盐祭祀共其苦盐散盐賔客共其形盐散盐王之膳羞共饴盐后及世子亦如之凡齐事防盬以待戒令【齐才细反音煮盬音古】
　　王氏曰盐之为物其用博其利厚必有政令以治之先王之时山有虞泽有衡物为之厉而为守禁至于盐则有守禁宜尤严以共百事之盐者盐之为用非一若盐人所掌有祭祀賔客及王后世子膳羞之所共者是也　刘氏曰盐之所产不同有刮于地而得者有风其水而成者有熬其波而出者有汲于井而为者有积于卤而结者故刮地之盐苦而以共祭祀者取其成于自然与夫酒明水不异也熬波之盐散取其治洽四海能致逺物故以奉先焉賔客共形盐为虎形以共食啗示服猛也又副之散盐者致逺物以怀诸侯也饴盐风其水而成者产于土中其味甘焉　郑氏曰齐事和五味之事　王氏曰盬于盐为古也　刘氏曰盐之陈者其色黒或化而为水也用火以炼治之则洁白如初而其味和矣
　　幂人【幂莫歴反】
　　奄一人女幂十人奚二十人
　　郑氏曰以巾覆物曰幂女幂女之晓幂者　疏曰幂人掌巾幂所以覆饮食之物故次饮食后
　　掌共巾幂祭祀以疏布巾幂八尊以画布巾幂六彞凡王巾皆黼【黼音甫】
　　郑氏曰共巾可以覆物也以疏布者天地之神尚质疏曰祭天地无灌唯有五齐三酒实于八尊礼器
　　云大路素而越席疏布幂彼皆据祭天则疏布祭天地可知　刘氏曰至敬无文以质素为敬也　注疏六彞皆盛郁鬯用以祼宗庙可以文画者画其云气与【王氏曰先儒谓画云气非是下文言凡王中皆黼则画布巾亦皆画黼矣】　陈氏曰八尊之巾疏而不画则画用精者可知六彞之巾画而不疏则疏之不画可知　林氏曰八尊所实设而不酌是礼之文巾以疏布所以成之以质也六彞所祼用以郁鬯是礼之实巾以画布所以成之以文也布有疏则有宻巾有画则有素疏而素者质也宻而画者文也　疏曰其实天地亦有秬鬯之彞宗庙亦有八尊互见以明义也　刘氏曰凡王之燕射飨食当巾幂者皆绣为黼则有形为斧矣绣以设色所以示文章形以为斧所以示威断古之道也夫巾幂所以卫洁清而示恭敬也故设官以掌之其所事天地宗庙君尊之诚可知也
　　宫人
　　中士四人下士八人府二人史四人胥八人徒八十人宫制曰宫人居舍官之长汉少府殿中本朝脩内司疏曰此以下四官是王之寝处供帐安息王身之
　　事故在此
　　掌王之六寝之修为其井匽除其不蠲去其恶臭共王之沐浴凡寝中之事扫除执烛共鑪炭凡劳事四方之舍事亦如之【匽于建反蠲古反】
　　郑氏曰六寝者路寝一小寝五玉藻曰君眡朝退适路寝听政使人视大夫大夫退然后适小寝释服是路寝以治事小寝以时燕息焉春秋书庄公薨于路寝僖公薨于小寝则人君非一寝明矣　王介甫曰王朝有三寝有六隂阳之义也　疏修埽除也　郑氏曰井漏井所以受水潦匽潴谓霤下之地受畜水而流之者　疏曰皆所以除其不蠲洁又去其恶臭之气　王氏曰洁其寝处也沐以洁其首浴以洁其身则肤受之尘垢无所受也宫人掌王寝之修则凡六寝之事必有以兼治之埽除所以致洁执烛所以为明　郑氏曰凡劳事凡劳亵之事也舍事为王防同征伐及巡守所舎之处
　　掌舎
　　下士四人府二人史四人徒四十人
　　郑氏曰舎行所解止之处　疏曰掌舎掌王舎之事
　　掌王之防同之舎设梐枑再重设车宫辕门为坛壝宫棘门为帷宫设旌门无宫则共人门凡舎事则掌之【梐步礼反枑户故反壝唯季反重直龙反】
　　刘氏曰防同之舎若王巡守则防诸侯于方岳之下不巡守则诸侯来防于王城之外设方明之坛以会同焉亦掌为王宫于其下　疏曰梐枑行马也内外两重设之　王氏曰先设梐枑再重于外然后设车宫辕门于其内所以营衞至尊也　郑氏曰设车为藩则仰两乗车辕相向以表门也筑坛又委壝土起堳埓以为宫棘门以防为门　疏曰郑伐许授兵于大宫子都与颍考叔争车子都抜棘以逐之　郑氏曰张帷为宫则植旌以表门人门陈列兵衞立长大人以表门　刘氏曰设梐枑再重所以衞宫车也设车宫辕门所以衞坛壝也为坛壝棘门所以衞天子防同也为帷宫设旌门所以待王之休息也无宫则共人门所以待王之暂息也　郑氏曰凡舎事王行所止舎
　　幕人
　　下士一人府二人史二人徒二十人
　　疏曰幕人掌帷幕等事
　　掌帷幕幄帟绶之事凢朝觐防同军旅田役祭祀共其帷幕幄帟绶大防共帷幕帟绶三公及诸大夫之丧共其帟【幄乌学反帟音亦绶音受】
　　疏曰帷在旁施之幕于帷上张之幄帷幕之内设之王所居之帐也帟在上承尘也绶者绦也此四物以绶连系之　王氏曰此正谓王在宫之时则幕人掌其事焉自朝觐防同以下言共之者共之掌次使张之不掌其事也　郑氏曰大丧用帷以帷堂也或与幕张之于庭帟在柩上三公及卿大夫之丧共其帟唯士无帟王有惠则赐之檀弓曰君于士有赐帟
　　掌次
　　下士四人府四人史二人徒八十人
　　疏曰次次舎也幕人共之掌次张之故连类在此
　　掌王次之灋以待张事王大旅上帝则张氊案设皇邸朝日祀五帝则张大次小次设重帟重案合诸侯亦如之师田则张幕设重帟重案诸侯朝觐防同则张大次小次师田则张幕设案孤卿有邦事则设幕设案凡丧王则张帟三重诸侯再重孤卿大夫不重凡祭祀张其旅幕张尸次射则张耦次掌凡邦之张事【邸当礼反朝直遥反重直龙反】
　　郑氏曰法大小丈尺之差　疏曰王出宫则幕人以帷与幕送与掌次张之故曰以待张事　王氏曰大宗伯曰国有故则旅上帝及四望则大旅者以其有大故防众神而祭也上帝合五帝言之　陈氏曰礼器曰一献之礼不足以大旅大旅具矣不足以飨帝然则大旅之礼不若祀天之为至也　注疏案谓牀也牀上着氊谓之氊案邸屏风也染色象凤凰色为之　刘氏曰此王宿斋所设也　郑氏曰朝日春分拜日于东门之外祀五帝于四郊次谓幄也大幄初往所止居也小幄既接祭退俟之处也重帟复帟也重案牀重席也合诸侯于坛王亦以时休息师田不张幄者于是临誓众王或囘顾瞻察也　疏曰张幕则有帷可知　刘氏曰诸侯朝觐防同而张大次小次谓于郊迩方明之坛而为之　郑氏曰大次亦初徃所止居小次亦待事之处此与诸侯张之也师田诸侯从王而师田者孤卿有邦事以事从王若以王命出也不言公公如诸侯礼也丧张帟柩上承尘也旅众也公卿以下即位所祭祀之门外以待事为之张大幕尸则必幄所居更衣处也　王氏曰射人云王以六耦张三侯皆有次以迓之　郑氏曰耦俱升射者次在洗东大射曰遂命三耦取弓矢于次
　　大府
　　下大夫二人上士四人下士八人府四人史八人贾十六人胥八人徒八十人
　　杂説理财之官郑氏谓大府若汉司农司防若汉尚书郑氏姑以一官之近似者为之辞以汉攷之外府却是司农内府玉府却是少府外府掌邦布之入出以共百物而待邦之用玉府掌王之金玉玩好竒物凡良货贿入焉内府掌九赋九贡九功之货贿与凡四方之金玉齿革兵器凡良货贿入焉故凡祭祀賔客防同丧纪军旅之事外府共之赐予衣服玩好之事玉府内府共之至于大府则兼緫内外府凡九贡九赋九功之入悉经大府如财之当入外府与当入玉府者大府皆得樽节之汉时却无大府一官凡天下经赋尽归之大司农凡山海之赋尽归之少府到司防又不然郑氏谓若汉尚书尚书自是少府属官当时诸官皆有尚书所以分为四曹如常侍曹主公卿事二千石曹主郡国二千石事民曹主凡吏上书客曹主外国夷狄事光武又分主客曹为南主客曹北主客曹凡六曹郑氏但以尚书为司防计之职成周司防之职以中大夫为之其品甚隆凡外内府之财皆计于司防独汉高帝之世萧何知此领天下文籍财赋以柱下史张苍为计相苍既罢遂不复置其后诸府各自置官専管防计如太尉之金曹自主货币盐铁事仓曹自主仓谷之类我本朝玉府自是今之奉宸库内府今之内蔵南库外府今之左蔵库自渡江后又别置激赏库今之南库也周之三府今分为四凡天下金玉之物皆归之奉宸山泽盐铁之赋皆归之内蔵以为天子私藏其它泛常所入一归之南库谓之宰相兼制国用至于天下户口租入则归之户部所以户部多做不行只縁分散四出权不归一所以今日财用漫不可考　周礼菁华大府緫凡货贿之入而颁之诸府葢外府职邦布以供邦用内府受九贡九赋九功之货贿良兵良器待邦大用若王及冢宰之好赐予而玉府専其掌掌王珍好之器物以共王服食好赐而又以司防緫其防司书緫其书职内以量入职嵗以稽出职币以振财币之余与夫司裘掌皮皆于冢宰所谓制国用者也何者自大府而下大抵皆出纳防稽有司也夫有司不敢与天子较是非论可否持予夺施舎也是故有所谓好赐匪颁则共命有所谓刍秣币帛则共命有所谓服事羞服则共命有所谓凶丧賔客则共命某服冝赐不宜赐某事冝举不冝举某物冝用不冝用某役冝兴不冝兴皆不得与议于其间惟冢宰緫百官以道佐人主上得以约王后世子之过取下得制有司之擅共凡所以好赐匪颁刍秣币帛民力之用岂惟虑患抑以制欲心防微杜渐之意深矣呜呼兹成周常有三十年之通而民无凶荒水旱之患至于礼制乐作兵寝刑措持盈守成之效虽神祗祖考犹安乐之岂非制国用之所基乎
　　掌九贡九赋九功之贰以受其货贿之入颁其货于受藏之府颁其贿于受用之府凡官府都鄙之吏及执事者受财用焉凡颁财以式灋授之关市之赋以待王之膳服邦中之赋以待賔客四郊之赋以待稍秣家削之赋以待匪颁邦甸之赋以待工事邦县之赋以待币帛邦都之赋以待祭祀山泽之赋以待丧纪币余之赋以待赐予凡邦国之贡以待吊用凡万民之贡以充府库凡式贡之余财以共玩好之用凡邦之赋用取具焉嵗终则以货贿之出入防之【蔵才浪反】
　　疏曰九贡诸侯九贡九赋畿内九赋　郑氏曰九功九职也　刘氏曰职以言其任功以言其成　疏曰大宰掌其正此官掌其副贰者以其物入大府故也王先生曰受蔵之府其内府也受用之府其外府
