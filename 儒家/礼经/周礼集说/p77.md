<!-- { "loadSidebar": true } -->
　　郑氏曰诸公之臣相为宾客谓相聘也　王氏曰诸公五积其臣下其君之礼二等故止三积　疏曰三积亦有束帛致之三辞拜受者辞不受三辞后受之不言登则受之于庭也　王先生曰侯伯之臣则不致积然岂无禾米刍薪但不以束帛致之耳此言积而不言问者非不问也主君于将币之后而问聘者之君及其聘者耳见下文　王氏曰诸公先再劳而后主君郊劳诸公之臣则使大夫郊劳而已主君郊劳交摈三辞大夫郊劳则旅摈而不交摈　王先生曰上公于积问言旅摈于郊劳将币言交摈此于郊劳将币皆旅摈至于积又不言摈者所以见其礼之杀也　注疏曰三辞拜辱者宾从馆内出于大门拜使者辱命来于外三譲者譲升堂也登听命者宾登堂听使者主君之命也下拜登受者宾听命讫下堂拜命登堂受币也侯伯之臣则受之于庭耳宾使者如初之仪者谓使命讫礼毕出门宾以束锦宾使者如初行劳礼时之仪劳用束帛傧用束锦耳前宾受币令使者受币受币虽异威仪则同敬主君使者也致馆如初之仪者案聘礼宾至使大夫帅至馆卿致馆其仪如郊劳也侯伯之臣则致馆于庭耳不言致飱者君于聘大夫不致飱也聘礼曰飱不致宾不拜　王先主曰聘礼宰夫朝服致飱但设之而不以束帛致之耳　王氏曰及将币拜逆客辟谓主君拜逆客辟而不答拜也客辟而不答拜非特以其不敢当焉以主君拜逆之意不在于客也　疏曰及庙唯君相入者与前诸公异彼是两君上相俱入是客臣也其相不入矣　王氏曰三譲客登拜谓主君譲客客登堂而主君拜客至也三辟受币谓三辟主君之拜然后以君命授币于主君也授币既毕则下堂而出也每事如初之仪亦谓享及有言者也　郑氏曰礼以醴礼客也私面私觌也既觌则或有私献者疏曰此三礼皆于聘日行之　王先生曰主君礼聘者以醴齐而已非郁鬯也聘礼云客用醴齐　王氏曰楚公子弃疾见郑伯以其良马八匹私面晋宣子私觌于子产以玉与马则私觌有献可知矣然使而私觌则礼也朝觐而私觌非礼也故礼记言朝觐之大夫私觌非礼也皆再拜稽首所以致钦于所尊也君答拜则不稽首矣以主君而客臣故也出及中门之外即大门之内也然后问君问大夫劳客者以在庙授币方致钦未可遽问而劳之也　郑氏曰问君曰君不恙乎对曰使臣之来寡君命臣于庭问大夫曰二三子不恙乎对曰寡君命使臣于庭二三子皆在劳客曰道路悠逺客甚劳劳介曰二三子甚劳问君客再拜对者为敬慎也　王氏曰问大夫则客对而不拜者尊卑之辨也劳客则客再拜稽首以尊劳卑宜致敬而用其至也　王先生曰致饔饩如劳之礼以卿致之君不亲致也　王氏曰飨食还圭如将币之仪者飨食还圭其礼重于饔饩故也君馆客者客将去主君就省之尽殷勤也客辟介受命谓客不敢当主君之命而避之而介则前而受命也遂送者以客将行主君遂拜送之也　王先生曰上公致赠郊送皆君亲往焉上公之臣则因其将去就馆以送之而已　注疏礼赐谓乗禽君之加惠也如入之积出亦三积也　王氏曰凡侯伯子男之臣以其国之爵相为客而相礼其仪亦如之谓卿大夫士各以其爵之尊卑而为礼之隆杀若其辞受拜揖之仪亦然也　薛氏圗云诸侯相聘之法卿既受命将行之旦释奠于庙告为君使乃受命于朝介及众介皆从之受聘圭受享束帛加璧受夫人聘璋享琮遂行君言既受不宿于家始至所聘之竟张旜示有事于此国也主君使士请事遂入敛旜至近郊张旜君使下大夫请行反君使卿朝服用束帛劳夫人使下大夫用枣栗劳及国主人请受示不敢留宾宾请间示不迫主人卿致馆使若上卿则馆于下卿之庙上大夫馆于下大夫之庙介馆于士庙宰夫朝服致飱明日宾皮弁服至于大门外西次皮弁服者与君相朝同也主君迎宾于大门内卿为上摈大夫为承摈士为绍摈主君公也则摈者五人侯伯也则摈者四人子男则摈者三人时主君在大门内上摈在闑东国外西面北上承摈次南绍摈又次南皆西面摈出次当闑西北面上介次北众介亦继而北陈其位相去之数公之使七十歩侯伯之使五十歩子男之使三十歩公使则七人侯伯之使则五人子男之使则三人君朝则使命聘使陈而已不命其上摈之请事揖宾俱前各至其末摈末介相对言也时公在大门内亦皮弁服请事讫宾入大门内公再拜公揖入遂入宾既入上介不袭执圭屈缫授宾不袭者盛礼不在已也宾袭而执圭行盛礼若尽饰为其相蔽敬也遂与主君揖譲升授主君袭受时介皆入在门内宾裼奉束帛加璧享皆裼受庭中所陈或皮马随国所有次有行夫人聘享亦如之皆君为之受既受享然后主君礼宾以醴酒荐脯醢礼以束帛乗马宾即行私觌奉束锦乗马以觌既觌而出君送至大门内问君问夫人宾对遂还馆宾既还馆主国卿皆就馆劳皆用鴈主君使卿韦弁服归饔宾亦以皮弁服受之使大夫奉束帛以致宾亦以束帛乗马而摈使者夕夫人使下大夫韦弁归礼大夫以束帛致之宾受如受君饔饩之礼傧之以乗马束锦于宾一食再享燕无数者或有或无上介一食一享宾皆再拜于朝若不亲享食则大夫各以其爵朝服致之以侑币如致饔无宾致飨以酬币亦如之君使卿皮弁还圭璋宾亦皮弁袭而受于公馆宾遂行舎于近郊公使卿赠如受牢礼无傧还竟而请反命乃先入至朝反命然后还家荐于庙　王氏曰大邦国之君臣相为宾客先王设官为之掌其礼问劳赠送物为之数拜揖辞受事为之节此邦国之君臣所以相亲也观春秋之时一言之不讐一揖之不中而两国为之暴骨则周官图民祸患岂为不豫哉
　　凡四方之宾客礼仪辞命饩牢赐献以二等从其爵而上下之凡宾客送逆同礼凡诸侯之交各称其邦而为之币以其币为之礼凡行人之仪不朝不夕不正其主面亦不背客【上时掌反称尺证反背音佩】
　　王氏曰以二等从其爵而上下之皆自上及下降杀以两而为丰杀也送逆同礼者来则逆之而有问劳之仪去则送之而有赠送之礼非勤于始而怠于终非乐于暂而厌于卒如一而已　郑氏曰币享币也于大国则丰于小国则杀主国礼之如其丰杀也行人之仪谓摈相辞时也不正东向不正西向常视宾主之前却得两向之而已
　　行夫掌邦国遽之小事恶而无礼者凡其使也必以旌节虽道有难而不时必达居于其国则掌行人之劳辱事焉使则介之【张恋反遽其庶反使色吏反难乃旦反焉音夷故书曰夷使】郑氏曰行夫掌国使之小礼者也遽若今时乗骑驿而使者也羙福庆也恶丧荒也此事之小者无礼行夫主使之其大者有礼大小行人使之　疏曰必以旌节者道路用旌节故也道有难谓疾病它故不以时至也虽不时必达之于所往之处王命不可废也　王氏曰居于其国则凡大小行人有烦辱污劳之事皆行夫掌之以行夫行人之属官也　刘氏曰行人为使则介之焉【郑氏曰郑司农云夷使使于四夷谓夷发声也】
　　环人
　　中士四人史四人胥四人徒四十人
　　郑氏曰环犹围也主宾客任器为之守卫　王氏曰夏官有环人秋官复有环人者盖夏官环人掌环四方之故取周廵往来若环之无端也秋官环人掌环宾客之任器取周围保防若环之无隙也官虽同而意则异也
　　掌送逆邦国之通宾客以路节达诸四方舎则授馆令聚有任器则令环之凡门关无几送逆及疆
　　郑氏曰通宾客以常事往来者也路节旌节也四方圻上　王氏曰国野之道五十里有候馆则环人授之于宾客也令聚令野庐氏也宾客有任用之器则亦令环卫之也凡门关无几者谓宾客出入环人以路节达之故门关无几也送逆及疆者疆谓王畿四方之界也宾客来而逆之去而送之皆及疆
　　象胥
　　每翟上士一人中士二人下士八人徒二十人
　　郑氏曰通夷狄之言者曰象胥其有才智者也东方曰寄南方曰象西方曰狄鞮北方曰译今总名曰象者周之德先致南方也　王氏曰化自北而南以言其所致者逺也
　　掌蛮夷闽貉戎狄之国使掌王之言而谕説焉以和亲之若以时入宾则恊其礼与其辞言之凡其出入送逆之礼节币帛词令而宾相之凡国之大丧诏相国客之礼仪而正其位凡军旅防同受国客币而宾礼之凡作事王之大事诸侯次事卿次事大夫次事上士下事庶子【闽亡巾反貉亡百反使所吏反而宾音摈相息亮反】
　　郑氏曰国使谓蕃国之臣来覜聘者以时入宾谓其君以世一见来朝为宾者　王介甫曰不谓之入王而谓之入宾则或非王政所加焉故也　刘氏曰夷狄之人其拜揖进退跪伏之礼不同于中国象胥掌教之以中国之仪用恊其礼也与其辞言之者虽不能变其音声而可谕之以事上之意然后从而译其辞以言之于上也　郑氏曰凡其出入送逆之礼节币帛辞令而摈相之从来至去皆为摈而诏侑其礼仪也　刘氏曰若其入宾而遇国之大丧则诏相其礼仪而正其位若遇军旅防同则受其币而宾礼之者皆谓蕃国也　王氏曰凡作事者谓作四夷之事也王之大事诸侯者国之大事在祀与戎则作大事于四夷者谓有戎事于四夷也诸侯以敌王所忾为事故大事在诸侯然则彤弓锡有功诸侯则蛮夷衰而诸夏盛故六月之序曰彤弓废则诸夏衰矣次事则非戎事谓威譲之令文诰之辞或施于四夷者则量其事之轻重或以卿或以大夫或以上士也若夫下事则事之尤小者故以庶子而已言下事庶子则包中士矣
　　掌客
　　上士二人下士四人府一人史二人胥二人徒二十人掌四方宾客之牢礼饩献饮食之等数与其政治王合诸侯而飨礼则具十有二牢庶具百物备诸侯长十有再献王廵守殷国则国君膳以牲犊令百官百牲皆具从者三公眡上公之礼卿眡侯伯之礼大夫眡子男之礼士眡诸侯之卿礼庶子壹眡其大夫之礼【治直吏反长丁丈反】王氏曰曰名位不同礼亦异数四方宾客之牢礼饩献饮食之等数以其名位而差之也政以正之治以理之　郑氏曰王合诸侯而飨礼则具十有二牢飨诸侯而用王礼之数者以公侯伯子男尽在是兼飨之莫敌用也　疏曰哀七年吴来徴百牢鲁使子服景伯对曰周之王也制礼上物不过十二以为天之大数也上公以九为节则十二者是王礼之数郑氏曰诸侯长九命作伯者也故十有再献公侯以下如其命数王廵守殷国则国君膳以牲犊者国君者王所过之国君也牍茧栗之犊也以膳天子贵诚也凡宾客则皆角尺　郊特牲曰天子适诸侯膳用犊贵诚之义也故天子孕牲弗食也祭帝弗用也王氏曰诸侯之膳天子上同乎帝尊贵之也诸侯之待王臣合百牲皆具乐羙之也盖谓待王以多则为防待百官以少则为简以少为贵者内心也以多为贵者外心也故礼器曰先王之制礼不可寡也不可多也唯其称焉　郑氏曰令者掌客令主国也百牲皆具言无有不备具　王氏曰王之三公八命出封加一命为上公故眡上公之礼王之卿六命出封加一命为侯伯故视侯伯之礼王之大夫四命出封加一命为子男故眡子男之礼士眡诸侯之卿则王之上士也庶子一眡其大夫之礼则庶子包中士下士而言之也盖百官虽令百牲皆具而亦不可以无隆杀之等故从其爵命之数而有所眡焉
