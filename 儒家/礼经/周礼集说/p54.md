<!-- { "loadSidebar": true } -->
　　以射法治射仪王以六耦射三侯三获三容乐以驺虞九节五正诸侯以四耦射二侯二获二容乐以貍首七节三正孤卿大夫以三耦射一侯一获一容乐以采苹五节二正士以三耦射豻侯一获一容乐以采蘩五节二正【射三侯食亦反下文同正音征豻五豆反】
　　疏曰此则賔射之仪也　王氏曰先王因度数而制之以为法因其动容而制之以为仪自王以下其耦或六或四或三其侯或三或二或一其乐歌则异节以至其容其获其正皆有多寡之数焉此射之法也以是法而治之则其见于内志正外体直持弓必审挟矢必固揖逊有序升降有节此射之仪也古之射者行同能耦则别之以射而胜者则饮不胜者此射之所以有耦也　郑氏曰三侯者五正三正二正之侯也二侯者三正二正之侯也一侯者二正而已此皆賔射于朝之礼也　疏曰在朝賔射唯有天子而郑云此皆賔射于朝之礼者谓诸侯已下賔射在己朝不谓于天子朝行此賔射之礼也　郑氏曰考工梓人曰张五采之侯则逺国属逺国谓诸侯来朝者也五采之侯即五正之侯也正之言正也射者内志正则能中焉画五采之侯中朱次白次苍次黄居外三正损黄二正去白苍而画以朱緑其外之广皆居侯中叁分之一中二尺豻胡犬也士与士射则以豻皮饰侯下大夫也大夫以上与賔射饰侯以云气用采各如其正　疏曰上文不言士天子与诸侯賔射士不与也而此云士豻侯二正则士得自行賔射不得与君賔射矣　郑氏曰获待获者也容者乏也待获者所蔽也九节七节五节者奏乐以为射节之差
　　若王大射则以貍步张三侯王射则令去侯立于后以矢行告卒令取矢祭侯则为位与太史数射中佐司马治射正【卒子恤反数所主反】
　　郑氏曰貍善搏者也行则止而拟度焉其发必获是以量侯道法之也侯道者各以弓为度九节者九十弓七节者七十弓五节者五十弓弓之下制长六尺三侯者司裘所共虎侯熊侯豹侯也　王氏曰王射则令去侯立于后者谓令负侯者也为将射故令去侯　郑氏曰郑司农云以矢行告者射人主以矢行髙下左右告于王也大射礼曰大射正立于公后以矢行告于公下曰留上曰左右曰方　王氏曰射毕令射鸟氏取矢　郑氏曰祭侯则为位者祭侯献服不服不以祭侯为位为服不受献之位也大射曰服不侯西北一歩北面受爵射中数射者中侯之算也大射曰司射适阶西释弓去朴袭进由中东立于中南北面视算　王氏曰必与太史者以太史凢射事饰中舍算故也佐司马治射正者射以不失正鹄为主司马治之射人佐之也
　　祭祀则赞射牲相孤卿大夫之灋仪防同朝觐作大夫介凢有爵者大师令有爵者乘王之倅车有大賔客则作卿大夫从戒大史及大夫介大丧与仆人迁尸作卿大夫掌事比其庐不敬者苛罚之【介古拜反倅七内反从才用反比毗志反苛音何】
　　王氏曰祭祀王必亲射牲示诚敬之至也国语曰禘郊之事天子自射其牲谓此也相孤卿大夫之法仪谓射法射仪也防同朝觐用大夫为介以相礼与士之有爵者为介则射人作而使之也　郑氏曰诸侯来至王使公卿有事焉则作大夫使之介也有爵命士以上不使贱者　王氏曰大师令有爵者乘王倅车则王之所乘不敢虚其位也大賔客作卿大夫从者选使从王见诸侯也戒太史及大夫介者谓王有命使三公命诸侯及衣服就馆赐之时则射人戒太史及大夫为介于诸侯者也太史与事者以太史主协礼事故也　郑氏曰仆人太仆也仆人与射人俱掌王之朝位也王崩大小敛迁尸于室朝之象也疏曰作卿大夫掌事者谓王丧宜各有职掌比其庐者谓宫正所云亲者贵者居庐当比其本服亲疏及贵贱　郑氏曰苛谓诘问之
　　服不氏
　　下士一人徒四人
　　郑氏曰服不服不服之兽者
　　掌养猛兽而教扰之凢祭祀共猛兽賔客之事则抗皮射则赞张侯以旌居乏而待获
　　郑氏曰猛兽虎豹熊罴之属扰驯也教习之使驯服王者之教无不服　王氏曰舜命益为虞则曰若予草木鸟兽养猛兽而教驯之亦以若为主也祭祀共猛兽则祭祀之羞备物故也　郑氏曰猛兽可中膳羞者兽人冬献狼春秋传曰熊蹯不熟賔客之事则抗皮賔客来朝聘布皮帛者服不氏主举藏之聘礼曰有司二人举皮以东　王氏曰抗之言举也盖聘礼庭实有虎豹之皮示服猛而有文故也射则赞张侯者凢射侯共于司裘张于射人服不氏赞射人张之也待获待射中则举旌以倡获
　　射鸟氏【食亦反】
　　下士一人徒四人
　　掌射鸟祭祀以弓矢敺乌鸢凢賔客防同军旅亦如之射则取矢矢在侯髙则以并夹取之【敺起俱反鸢弋専反夹音甲】郑氏曰鸟谓中膳羞者鳬雁鸨鸮之属　刘氏曰祭祀敺乌鸢尚肃也　王氏曰王射则射乌氏主取其矢矢着侯髙人手不能及则以并夹取之并夹鍼箭具也故司弓矢大射燕射共弓矢并夹
　　罗氏
　　下士一人徒八人
　　郑氏曰能以罗罔捕鸟者郊特牲曰大罗氏天子之掌鸟兽者
　　掌罗乌鸟蜡则作罗中春罗春鸟献鸠以养国老行羽物【中音仲汝俱反又音须】
　　王氏曰以网系鸟谓之罗乌以羣集人所恶也　郑氏曰作犹用也郑司农云蜡谓十二月大祭万物也郊特牲曰天子大蜡谓嵗十二月合聚万物而索飨之襦细宻之罗谓蜡建亥之月此时火伏蛰者毕矣豺既祭兽可以罗网围取禽也王制曰豺祭兽然后田又曰昆虫已蛰可以火田今俗放火张罗其遗教也春鸟蛰而始出者是时鹰化为鸠鸠与春鸟变旧为新宜以养老助生气　陈氏曰天子之于老也其所养者三国老也庶老也死政者之老也夫贵胄谓之国子则贵而老者谓之国老贱者谓之庶人则贱而老者谓之庶老国子与庶人之俊者同其学所以一道德国老与庶老异其学所以别分义记之所言四代养老是已而又有死政之老焉故罗氏献鸠以养之者国老也司徒以保息养之者庶老也司门以财养之者死政之老也若夫外饔酒正槀人所谓耆老者摠三者而言之也　郑氏曰行羽物行谓赋赐
　　掌畜
　　下士二人史二人胥二人徒二十人
　　郑氏畜谓敛而养之
　　掌养鸟而阜蕃教扰之祭祀共卵鸟嵗时贡鸟物共膳献之鸟【蕃音烦】
　　郑氏曰阜犹盛也蕃蕃息也鸟之可养使蕃息盛大者卵鸟其卵可荐之鸟　刘氏曰鵞鸭鹜鸡皆有卵之鸟　郑氏曰贡鸟物鸮雁之属以四时来　刘氏曰鹑雀鹆雉之类非一品也故以备膳羞为职　王氏曰先王设官可以共祭祀共膳献备器用者无弃物焉

　　周礼集说卷六
<经部,礼类,周礼之属,周礼集说>
　　钦定四库全书
　　周礼集说卷七
　　司士
　　下大夫二人中士六人下士十有二人府二人史四人胥四人徒四十人
　　刘氏曰司士掌羣臣之版凡仕于国者不以贵贱揔谓之士者始附于版者士也故曰司士焉　王先生曰今之六部古之六卿也自汉成帝初分尚书置四曹至光武分为六曹迄于魏晋或五或六初无常制宋齐以来多定为六曹稍似周礼至隋定为六部今考其职则天官冢宰为尚书令非吏部也司士掌羣臣之版其吏部乎　杂说司士诸子于司马何也古者大夫士国子皆从金革之事而不征于司马然非其官之长素禀焉一旦用之将有不如令者舍之则不能以众正遽用法则不亦难乎为上矣俾之属以传军政用之则其官自帅其徒自为伍所以整旅亦以全恩
　　掌羣臣之版以治其政令岁登下其损益之数辨其年岁与其贵贱周知邦国都家县鄙之数卿大夫士庶子之数以诏王治以徳诏爵以功诏禄以能诏事以久奠食唯赐无常【奠音定】
　　王氏曰羣臣之版谓书其名于版也治其政令即损益之数与辨其年嵗贵贱之等是也损益谓黜陟也有损有益则有登有下其数有多少也辨其年则以知其齿之壮老辨其嵗则以知其任之久近贵若大夫以上贱若士以下邦国谓诸侯也都谓大都小都家家邑也县鄙六遂也言六遂以见六乡卿大夫士谓王臣及诸侯之臣与涖都邑者也庶子者卿大夫之庶子未命者也其适子已命者则为士　郑氏曰以诏王治告王所当进退　刘氏曰太宰嵗终则令百官府各正其治受其防听其致事而诏王废置矣此又诏王治者太宰诏之于职事之终也司士诏之于论定之始也王制曰大乐正论造士之秀者以告于王而升诸司马曰进士司马辨论官材论进士之贤者以告于王而定其论论定然后官之任官然后爵之位定然后禄之则司士者司马之属也　陈氏曰古之六卿其分职也未尝不通其联事也未尝不分司徒掌教司马掌政未尝不分也有发兵则司徒教士以车甲升造士则司马辨论官材司马之属司士曰以徳诏爵此司马辨论官材之谓也　王氏曰凡公侯伯子男公卿大夫士皆所谓爵也自诸侯之士下士视上农夫以至君十卿禄皆所谓禄也事有大小能大者治大能小者治小故以能诏事食有多寡治大者其食多治小者其食寡事成于久然后食可定故以久奠食以徳诏爵所以贵之以功诏禄所以富之以能诏事所以任之以久定食所以养之杂说爵禄事皆称诏独其食不言诏者则知爵禄事皆有去取进退惟上之特命而奠食乃其常俸所当得之稍食故不言诏也言久者计其嵗月之久所当食之俸若书称德懋懋官功懋懋赏位事惟能得此理矣　杂説云司士掌羣臣之版则官悉焉有德者始诏以爵有功者惟诏以禄有能者始诏以事后世但以官府烦多疑周官不知当时以事之多寡而损益其员数观卿士之贤能而为爵禄之与夺则官不至于冗矣　王氏曰唯赐无常者赐出于王之恩也恩有多寡则赐有厚薄又何常之有不可以有司法数制之也
　　正朝仪之位辨其贵贱之等王南乡三公北面东上孤东面北上卿大夫西面北上王族故士虎士在路门之右南面东上大仆大右大仆从者在路门之左南面西上司士摈孤卿特揖大夫以其等旅揖士旁三揖王还揖门左揖门右大仆前王入内朝皆退【朝直遥反乡许亮反大仆音防下放此】
　　郑氏曰此王日视朝于路门外之位也　王介甫曰所谓治朝也若朝士之位与此不同者彼外朝之法听狱讼询众庶之朝也乡明以听天下者王故王南乡乡王而荅之者三公故三公北面孤佑王者也故东面卿大夫佐王者也故西面王族故士虎士大仆大右大仆从者则从王者也顺王所乡故南面三公东上则北面以东为右故也自孤以下则皆以近尊为上公以上皆言面王独言乡不斥其体尊故也郑氏曰王族故士故为士晚退留宿衞者未尝仕
　　虽同族不得在王宫大右也司右也大仆从者小臣祭仆御仆仆也司士摈诏王出揖公卿大夫以下朝者也卿大夫士皆君之所揖礼春秋传所谓三揖在下特揖一一揖之族众也大夫爵同者众揖之公及孤卿大夫始入门右皆北面东上王揖之乃就位羣士及故士大仆之属发在其位羣士位东面王西南乡而揖之三揖者士有上中下王揖之皆逡巡既复位　王氏曰三孤六卿尊故特揖之大夫卑于孤卿故中大夫下大夫各以其等而众揖之士又卑于大夫故上士中士下士旁三揖焉王还揖门左揖门右则在门左右者皆南面故也大仆前正王位故也王入内朝皆退王视事于治朝既毕而入内朝则百官皆退也内朝在路门内亦谓之燕朝
