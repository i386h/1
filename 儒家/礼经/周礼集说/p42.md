<!-- { "loadSidebar": true } -->
　　大卜掌三兆之灋一曰玉兆二曰瓦兆三曰原兆其经兆之体皆百有二十其颂皆千有二百【兆或作□】疏曰大卜所掌先三兆后三易次三梦者以筮短龟长梦以叶卜筮故以先后为次　郑氏曰兆者灼龟发于火其形可占其象似玉瓦原之舋罅是用名之焉原原田也上古以来其法可用者有三　疏曰玉兆夏也瓦兆殷也　郑氏曰杜子春云原兆有周之兆　王氏曰经常也其经兆之体则龟常兆之体也郑氏曰颂谓繇也三法体繇之数同其名占异耳百二十每体十繇
　　掌三易之灋一曰连山二曰归藏三曰周易其经卦皆八别皆六十有四
　　郑氏曰易者揲耆变易之数可占者也　王氏曰夏曰连山商曰归藏周曰周易　疏曰连山以纯艮为首艮为山也归藏以纯坤为首坤为地万物莫不归藏也周易以纯干为首焉夏殷易以七八不变为占周易以九六变为占左传云穆姜筮之遇艮之八周易占九六而云遇艮之八是防夏商不变为占之事其经卦皆八乾坤震巽坎离艮兊也其别六十四也郑氏曰每卦八变者重之数也
　　掌三梦之灋一曰致梦二曰觭梦三曰咸陟其经运十其别九十【觭读如诸戎掎之掎居绮反陟如字运当为燀】
　　郑氏曰梦者人精神所窹可占者致梦言梦之所至夏后氏作焉觭得也亦言梦之所得殷人作焉咸皆也陟得也言梦之皆得周人作焉经运是视煇所掌十煇也王者于天日也夜有梦则昼眂日旁之气以占其吉凶凢所占者十煇每煇九变其术今亡　刘氏曰王者之心天地万物之心也故其心之有梦则日为之煇是以与日同占焉
　　以邦事作龟之八命一曰征二曰象三曰与四曰谋五曰果六曰至七曰雨八曰瘳以八命者賛三兆三易三梦之占以观国家之吉凶以诏救政【瘳勑留反】
　　王氏曰古之作事者不殚一已之思虑明则谋之人幽则谋之鬼故其所以作龟而命之者有八焉　郑氏曰作龟作其辞于将卜以命龟　王介甫曰征讨伐及行役也　疏曰郑良霄云先王卜征五年嵗习其祥　王介甫曰象天象变动　郑氏曰郑司农云天埀象见吉凶春秋传曰天事恒象皆是也　郑氏曰与所与共事也　刘氏曰谋大疑之得失也果者卜所求之果否也【郑氏曰果者果决为之若呉伐楚楚司马子鱼卜战令龟曰鲋也以其属死之楚师继之尚大克之吉是也】至者卜所俟之至否也　王氏曰雨者卜时之雨不雨瘳者卜病之瘳不瘳　郑氏曰以此八事命卜筮龟参之以梦春秋传曰筮袭于梦武王所用　王氏曰邦事之八命以卜之龟故用三兆之法以占之以筮之故用三易之法以占之以考之梦故用三梦之法以占之作八命非特占之于龟亦验之于筮叶之于卜而后已夫大卜以龟八命賛易梦之占而占人以八筮占八颂则占龟以筮梦合焉故洪范大疑谋及卜筮两眡其从违以断吉凶而武王曰朕梦恊朕卜戎商必克者此也如是则国家之吉凶可以前知则诏王正厥事以救之也葢吉凶之变虽自乎天而其所以感召之者实自乎人知凶而修政以救之则可以转祸而为福矣古人有以人君之言三而荧惑之退舍孰谓救政之不可为欤　杂说大卜一官专在诏救政盖国家将兴必有祯祥国家将亡必有妖孽既于卜筮前知使人君预为修省之道其为国家之利大矣
　　凢国大贞卜立君卜大封则眡高作龟大祭祀则眡高命龟凢小事涖卜国大迁大师则贞龟凢旅陈龟凢丧事命龟
　　郑氏曰郑司农云贞问也国有大疑问于蓍龟　王氏曰立君以立嗣天下之本也大封以命诸侯一国之本也故为事之大　郑氏曰卜用龟之腹骨骨近足者其部高眡高眡龟骨高处作龟以火灼之以作其兆也涖卜代宗伯也　陈氏曰大卜或作或命或贞或陈其事不一丧祭轻于大贞则命龟大迁大师轻于丧祭则贞龟凢旅则陈龟而已考之仪礼卜人奠龟宗人眡高及坐命龟而后卜人坐作龟然则大卜于大祭祀凢丧事命之而不作则作者其属也国大贞作之而不命则命者小宗伯也贞龟则贞之于卜位而不亲命也陈龟则陈之于馔所而不卜也王介甫曰陈龟陈而不作与陈乐器同
　　卜师掌开龟之四兆一曰方兆二曰功兆三曰义兆四曰弓兆凢卜事眡高火以作龟致其墨凢卜辨龟之上下左右隂阳以授命龟者而诏相之
　　郑氏曰开开出其占书也经兆百二十体此言四兆者分之为四部若易之二篇书金縢曰开籥见书是谓欤其云方功义弓之名未闻眡涖卜也犹炽也致其墨者孰灼之明其兆　刘氏曰兆体旁舋为兆徴而不可以辨故致其墨食则见而可辨矣书曰惟洛食　疏曰龟有六种　郑氏曰上仰者也下俯者也左左倪者也右右倪者也隂后弇也阳前弇也所卜者当各用其龟大祭祀丧事大卜命龟则大贞小宗伯命龟其他卜师命龟卜人作龟则亦辨龟以授卜师诏相告以辤及威仪
　　龟人
　　中士二人府二人史二人工四人胥四人徒四十人郑氏曰工取龟攻龟
　　掌六龟之属各有名物天龟曰灵属地龟曰绎属东龟曰果属西龟曰靁属南龟曰猎属北龟曰若属各以其方之色与其体辨之凢取龟用秋时攻龟用春时各以其物入于龟室上春衅龟祭祀先卜若有祭事则奉龟以徃旅亦如之丧亦如之【绎音亦果读为蠃鲁火反靁力胃反衅许靳反】郑氏曰属言非一也色谓天龟地龟黄东龟青西龟白南龟赤北龟黒龟俯者灵仰者绎前弇果后弇猎左倪靁【疏曰左倪不类不类即雷一也以其在隂方故不能长前后而头向左相睥睨然】右倪若是其体也东龟南龟长前后在阳象经也西龟北龟长左右在隂象纬也天龟俯地龟仰东龟前南龟郤西龟左北龟右各从其耦也龟室六龟各异室也秋取龟及万物成也攻治也治龟骨以春是时干觧不发伤也上春夏正建寅之月月令孟冬云衅祠龟策秦以十月建亥为嵗首则秦亦或以嵗首衅龟耳衅者杀牲以血之神之也先卜始用卜筮者王氏曰耕则祭先啬马则祭先牧食则祭先饭示不忘本也况卜以吉凶以前民用安可忘之乎天曰祀地曰祭兼言祭祀者天神地明而不测卜能通之在所尊焉天地之道也【郑司农云祭祀先卜者卜其日与其牲】郑氏曰奉犹送也送之于所当卜
　　菙氏【茎时髓反本又作□】
　　下士二人史一人徒八人
　　王氏曰菙荆木也灼龟用荆故名官曰菙氏
　　掌共燋契以待卜事凢卜以明火爇燋遂龡其焌契以授卜师遂役之【燋又哉约反燋读如薪燋之燋粗尧反契苦计反焌读如戈鐏之鐏存闷反】郑氏曰杜子春云燋谓所爇灼龟之木也契谓契龟之凿也诗云爰始爰谋爰契我龟谓士丧礼曰楚焞【吐敦反】置于燋在龟东楚焞即契所用灼龟也燋谓炬其存火【疏曰后郑取爝火之义荧荧然也】杜子春云明火以阳燧取火于日　王氏曰契之锐头为焌以契之锐头火而吹之其头若戈鐏焉焌契既然乃授卜师以卜师火作龟以致其墨是也菙氏因而賛相其事为卜师之所役也
　　占人
　　下士八人府一人史二人徒八人
　　郑氏曰占人占蓍龟之卦兆吉凶　王氏曰易曰以卜筮者尚其占盖占事知来以视兆吉凶则谓之占人
　　掌占龟以八簭占八颂以八卦占簭之八故以眡吉凶凡卜簭君占体大夫占色史占墨卜人占坼凡卜簭既事则系币以比其命嵗终则计其占之中否【簭音筮系音系比毘志反】
　　郑氏曰占人亦占簭言掌占龟者筮短龟长主于长以八筮占八颂谓将卜八事先以筮筮之言颂者同于龟占也　疏曰八颂之八事即大卜邦事作龟之八命也八故亦八事也　郑氏曰以八卦占筮之八故谓八事不卜而徒筮之也其非八事则用九筮占人亦占焉　王氏曰筮有八故八筮则八故之筮也龟有八命八颂则八命之颂八卦则八筮之卦由此推之则占人虽以占龟为主亦合筮而占焉两眡其从违以断吉凶也　王介甫曰卜以龟筮以蓍占体占色占墨占坼皆占龟而曰凢卜筮则筮亦占体故也诗曰尔卜尔筮体无咎言筮占体可见矣　郑氏曰体兆象也色兆气也墨兆广也坼兆舋也体有吉凶色有善恶墨有小大坼有微明尊者视兆象而已卑者以次详其余也周公卜武王占之曰体王其罔害凢卜象吉色善墨大坼明则逄吉　王氏曰卜之事龟拆而后墨见墨见而后色着色着而后体备卜人先占坼史占墨次之大夫占色又次之众占备焉而后君占体以断吉凶事之序也故玉藻曰卜人定史定墨君定体防事序先后言之而周礼先言君占体者尊卑之序也凢卜筮既事则系币以比其命谓礼神之币也比其命谓书其命筮之辝而比之嵗终则计其占之中否则以考官占之得失而进退之
　　簭人
　　中士二人府一人史二人徒四人
　　郑氏曰问蓍曰筮其占易
　　掌三易以辨九簭之名一曰连山二曰归藏三曰周易九簭之名一曰巫更二曰巫咸三曰巫式四曰巫目五曰巫易六曰巫比七曰巫祠八曰巫参九曰巫环以辨吉凶凢国之大事先簭而后卜上春相簭凢国事共簭【比毗志反相息亮反】
　　王氏易以卦言筮以数言定数然后成卦则筮定数于始卦成体于终也易有三则所立之名不同筮有九则所筮之事不一　刘氏曰筮之有九犹之八命　郑氏曰此九巫读皆当为筮字之误也更谓筮迁都邑也咸犹佥也谓筮众心欢否也式谓筮制作法式也目谓事众筮其要所当也易谓民众不恱筮所改易也比谓筮与民和比也祠谓筮牲与日也参谓筮御与右也环谓筮可致师不　王氏曰大事先筮而后卜者兼用卜筮而尊焉故后之吉凶取断于也　郑氏曰相谓释也　王介甫曰筮亦有羙恶如矣
　　占梦【本又作防】
　　中士二人史二人徒四人
　　掌其嵗时观天地之防辨隂阳之气以日月星辰占六梦之吉凶一曰正梦二曰噩梦三曰思梦四曰寤梦五曰喜梦六曰惧梦季冬聘王梦献吉梦于王王拜而受之乃舍萌于四方以赠恶梦遂令始傩疫【杜子春云噩当为惊愕之愕寤五故反舍读为释傩乃多反】
