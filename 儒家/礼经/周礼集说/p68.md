<!-- { "loadSidebar": true } -->
　　郑氏曰载盟辞也盟者书其辞于防杀牲取血坎其牲加书于上而埋之谓之载书春秋传曰宋及惠墙伊戾坎用牲加书为世子痤与楚客盟有疑不恊也明神神之明察者诏之读其载书以告之也贰之者写副当以授六官盟诅者欲相与共恶之也犯命犯君教令也不信违约者也春秋传曰臧纥犯门斩关以出乃盟臧氏又曰郑伯使卒出豭行出鸡犬以诅射頴考叔者凡民之有约剂者其贰在司盟者贰之者检其自相违约有狱讼者则使之盟诅不信则不敢听此盟诅所以省狱讼也各以其地域共其牲而致焉既盟则为司盟共祈酒脯者谓使其邑闾出牲而来盟已又使出酒脯司盟为之祈明神使不信者必防　王氏曰盟载之法孟子所谓束牲载书是也凢邦国有疑防同则掌其盟约之载者盖疑事疑谋不能保其必信故有疑斯有盟有盟斯有约司盟则掌其盟约之载辞也北面诏明神者盟约之法非特誓之于众也质诸明神彼或违焉则神斯祸之矣谓之明神则宜乡明者也故北面诏之夫幽则质诸神而盟者神之所为也明则尽诸人而约者人之所为也盟则必约盖非约则无以固其盟约则必盟盖非盟则无以示其诚盟诸神约诸人所以结信之道也既盟则贰之者盖其正则藏于天府司盟则藏其贰也大司冦曰大史内史司防及六官皆受其贰而藏之则藏其贰者非特司盟而已盟万民之犯命者诅之不信者亦如之先王之时贵而诸侯贱而万民皆有盟诅之法者岂徒为是听于神之虚拘哉盖世之治也人心相与以诚相示知畏于神而不敢欺知钦于神而不敢慢先王因其有畏钦鬼神之心而躬畏以先之而因以覆盟诅为大戮至于成俗则盟邦国之不恊与万民之犯命而诅其不信者有狱讼者使之盟诅弭乱息争岂小补哉吕刑曰民兴胥渐泯泯棼棼罔中于信以覆诅盟以为苖民之罪则盟诅之设帝者之世已然矣而作记者以为盟诅不及三王不亦谬乎然事有本末本之不图无事于末后世仁义不足以胜之钦畏不足以临之慢神于上诬人于下区区之牲血酒脯不足以胜背诞之众矣此君子屡盟诗人所以谓之长乱小国争盟左氏所以知其必亡鄢陵之盟季文子曰徳则不竞寻盟何为武父之盟君子曰信之不继盟无益也岂盟之不足恃哉失之本求之末兹其所以滋乱也
　　职金
　　上士二人下士四人府二人史四人胥八人徒八十人疏曰掌受士之金罚贡罚故在此　王先生曰周官有四职所掌者财用其三见于天官职内职嵗职弊是已而特职金在秋官耳然职金之职与天官异而未尝不与天官相为联事内府云凢四方之金玉入焉玉府云掌王之金玉之藏职金云入其金玉锡石丹青于受藏之府则是与内府玉府通矣若夫为兵器之府则又非兵器之府也盖有兵器之府又有为兵器之府玉府云掌兵器内府云掌兵器此兵器之府也今曰入其金锡于为兵器之府又曰入其金玉丹青于受藏之府府为内府玉府矣则是知为兵器之府非兵器之府也攷工记云攻金玉之工筑冶鳬防桃是已筑氏执上齐冶氏执下齐鳬氏为钟防氏为量叚氏为鏄器桃氏为刄所谓为兵器之府也抑尝言之职金一官与天地夏冬之官并通为联事其曰守藏之府是与天官通也入其金于司兵是与夏官通也入其金锡于为兵器之府是与冬官通也它官可知
　　掌凢金玉锡石丹青之戒令受其入征者辨其物之媺恶与其数量掲而玺之入其金锡于为兵器之府入其玉石丹青于受藏之府入其要掌受士之金罚货罚入于司兵旅于上帝则共其金版飨诸侯亦如之凢国有大故而用金石则掌其令【掲音朅玺音徙】
　　王氏曰禹贡州厥贡惟金三品荆州厥贡惟金三品砺砥砮丹梁州厥贡璆鐡银镂砮磬雍州厥贡球琳琅玕而周官之职金掌凢金玉锡石丹青之戒令受其入征者盖禹贡之言诸侯之所贡者也周官职金则取于有地者之征而已上以政取谓之征下以职供谓之贡则征与贡异故也辨其物之媺恶所以别其物之贵贱也与其数量所以计其物之多寡也掲而玺之者掲着其数量玺则封之以印也入其金锡于为兵器之府则入槀人也槀人曰掌受财于职金以赍其工是也入其玉石丹青于守藏之府则入于玉府也玉府曰掌王之金玉玩好是也入其要则入计书于太府也受士之金罚货罚入于司兵金罚所谓赎刑之罚也货罚司关所谓凢货不出于关者举其货是也　郑氏曰入于司兵给治兵及工直也鉼金谓之版此版所施未闻　王氏曰旅上帝则共其金版者掌次言王大旅上帝则张氊案设皇邸先儒以邸为后版屏风也所谓金版则以金饰之也飨诸侯亦如之则承賔如承神也凢国有大故而用金石则凢器械有用金石者职金则掌其所取之令也
　　司厉
　　下士二人史一人徒十有二人
　　郑氏曰犯政为恶曰厉司厉主盗贼之兵器及其奴者
　　掌盗贼之任器货贿辨其物皆有数量贾而掲之入于司兵其奴男子入于罪女子入于舂槀凢有爵者与七十者与未齓者皆不为奴【贾音嫁槀古老反】
　　郑氏曰郑司农云任器货贿谓盗贼所用伤人兵器及所盗财物也入于司兵若今时伤杀人所用兵器盗贼赃加责没入县凢坐为盗贼而为奴者输于罪舂人槀人之官也由是观之今之为奴婢古之罪人也故书曰予则奴戮女论语箕子为之奴罪之奴也　疏曰男子入于罪者即司职中罪百二十是也女子入于舂槀者以役地官舂人槀人之事　郑氏曰有爵者命士以上也　王氏曰有爵者不为奴贵贵也七十者不为奴老老也未齓者不为奴慈防也毁齿谓之齓家语曰男子八月生齿八嵗齓齿女子七月生齿七嵗齓齿
　　犬人
　　下士二人府一人史二人贾四人徒十有六人
　　杂说以司冦奉犬牲故属秋官
　　掌犬牲凢祭祀共犬牲用牷物伏瘗亦如之凢几珥沈辜用駹可也凢相犬牵犬者属焉掌其政治【牷音全瘗于例反几读为刉珥当为衅駹亡江反故书駹作龙郑司农读为駹相息亮反治直吏反】
　　王氏曰色之纯谓之牷故毛以告牷所以贵纯也伏谓軷祭王出则伏犬牲以车轹之而去也瘗谓地祭尔雅曰祭地曰埋瘗是也几珥士师所谓刉珥则奉大牲是也沈辜大宗伯所谓以貍沈祭山林川泽以疈辜祭四方百物是也夫用駹不若用牷之为善故曰可也相犬察知其善恶者以其属有贾四人也牵犬者以其属有徒十有六人也掌其政令则以犬人非特祭祀之大而已凢田犬幷掌故也
　　司圜
　　中士六人下士十有二人府三人史六人胥十有六人徒百有六十人
　　郑氏曰圜谓圜土也圜土狱城也
　　掌收教罢民凢害人者弗使冠饰而加明刑焉任之以事而收教之能改者上罪三年而舍中罪二年而舍下罪一年而舍其不能改而出圜土者杀虽出三年不齿凢圜土之刑人也不亏体其罚人也不亏财
　　注疏罢民谓恶人不从化为百姓所患苦而未入五刑者收教者谓入圜土见收使困苦改悔是收教也刘氏曰嘉石平罢民其罪轻不入圜土也圜土聚教罢民其罪重其役之日月深日则役之夜则收之防民改情复善然后舍之为教大矣故曰收教焉　王氏曰弗使冠饰示不能以礼自饰其躬也加明刑而耻之任之以事而劳之凡此皆欲其克己以复礼也上罪三年而舍中罪二年而舍下罪一年而舍以其罪之轻重而为之逺近之期也其刑人也不亏体而加之以明刑而已异于五刑之刑也其罚人也不亏财则罚之以职事之劳而已异于五罚之出锾者也此谓收教欤　刘氏曰仁民之徳兹其深矣
　　掌囚
　　下士十有二人府六人史十有二人徒百有二十人郑氏曰囚拘也主拘系当刑杀者
　　掌守盗贼凢囚者上罪梏拲而桎中罪桎梏下罪梏王之同族拲有爵者桎以待弊罪及刑杀告刑于王奉而适朝士加明梏以适市而刑杀之凢有爵者与王之同族奉而适甸师氏以待刑杀【梏古毒反拲姜奉反】
　　郑氏曰凢囚凢以罪拘者　刘氏曰木其手曰拲木其项曰梏木其足曰桎三木备者重囚也轻者桎而已易曰屦校灭趾无咎言改过则释之也又曰何校灭耳防象曰聦不明也仲尼系之曰小人谓小善为无益而弗为也谓小恶为无伤而弗去也以至恶积而不可揜罪大而不可解夫内听谓之聦内视谓之明而于怙终而贼刑灭耳之防者言之盖恶之萌也必根于心不能内视以恐惧乎其所不覩不能内听以戒谨乎其所不闻至于恶积而不可揜也圣人以谓凢民未能不萌诸心也能用聦明以复其性庶乎可免焉　郑氏曰王之同族及命士以上虽有上罪或拲或桎而已　王氏曰此所以亲亲而贵贵也以待弊罪则拘之至于断罪而后已　郑氏曰告刑于王告王以今日当行刑及所刑姓名也其死罪则曰某之罪在大辟其刑罪则曰某之罪在小辟奉而适朝者重刑为王欲有所赦且当以付士士乡士也乡士加明梏者谓书其姓名及其罪于梏而着之也囚时虽有无梏者至于刑杀皆设之以适市就众也庶姓无爵者皆刑杀于市　刘氏曰适市而刑杀之暴其恶以为万民之戒也　李氏曰先王之时虽同族虽有爵其犯法当刑与庶民无以异也法者天子所与天下共也如使同族犯之而不刑杀是为君者私其亲也有爵者犯而不刑杀是为臣者私其身也君私其亲臣私其身君臣皆自私则五刑之属三千止谓民也赏庆则贵者先得刑罚则贱者独当上不媿于下下不平于上岂适治之道耶故王者不辨亲疏不异贵贱一致于法其所以不肆诸市朝而适甸师氏者为其有耻毋使人见之也文王世子曰公族之罪虽亲不以犯有司正术也所以体百姓也刑于隐者不与国人虑兄弟也
　　掌戮
　　下士二人史一人徒十有二人
　　郑氏曰戮犹辱也既斩杀又辱之
　　掌斩杀贼谍而搏之凢杀其亲者焚之杀王之亲者辜之凢杀人者踣诸市肆之三日刑盗于市凢罪之丽于灋者亦如之唯王之同族与有爵者杀之于甸师氏凢军旅田役斩杀刑戮亦如之墨者使守门劓者使守关宫者使守内刖者使守囿髠者使守积【谍音牒搏音愽踣皮北反囿音又髠苦浑反积子赐反】
