<!-- { "loadSidebar": true } -->
　　注曰不得祢不得祖者不得立其庙而祭之也卿大夫已下祭其祖祢则世世祖是人不得祖公子者后世为君者祖此受封之君不得祀别子也公子若在高祖以下则如其亲服后世迁之乃毁其庙耳因国君以尊降其亲故终説此义云○疏曰云公子若在髙祖以下则如其亲服者此解始封君得立五庙者大祖一庙与髙祖已下四庙今始封君后世乃不毁其庙为大祖于此始封君未有大祖庙唯有髙祖以下四庙则公子为别子者得入四庙之限始封君死其子立即以父为祢庙前髙祖者为髙祖之父当迁之又至四世之后始封君为髙祖父当迁之时转为大祖通四庙为五庙定制也故云后世迁之乃毁其庙也○杨氏曰自卑别于尊是以子孙之卑自别于祖之尊此义为是自尊别于卑乃以子孙之尊自别于祖之卑此説于理有害而郑注遂以为因国君以尊降其亲而説此义则又愈非礼意盖国君以尊降其亲谓降其旁亲其正统之服不降祖服期曽祖髙祖齐衰三月是未尝降其祖也郑注盖惑于自尊别卑之説乃以封君之不祖公子为以尊降其亲而不知公子为别子继别为宗谓之大宗百世不迁大宗或无后则为之立后世世不絶而常以公子为祖矣若公子之子孙有封为国君者则后世子孙只得祖封君而不得祖公子以紊其别子之宗非是以封君之尊别于公子之卑而不祖之也○坡谓杨氏此论封君是公子支庶则别为公子立宗而自为祖可也若封君是公子之继别还世世祖公子乎抑如注疏言亲尽则毁乎皆未可执一以相訾也古者不降上下各以其亲至周方増尊贵降絶之礼子夏尊卑之言是论位非论分何失之有要之周礼尚爵太重似非至义目见子孙贵倨妄自尊大无复念徳本始之意记讥周文之敝贼而蔽者此类谓与
　　降服衰七升冠十升○既葬以其冠为受衰十升冠十一升
　　姑姊妹女子子适人者　女子子适人者为众昆弟　为人后者为其昆弟　女子子嫁者未嫁者为世父母叔父母姑姊妹　大夫为世父母叔父母子昆弟昆弟之子为士者　公之庶昆弟大夫之庶子为母妻昆弟
　　正服衰八升冠十升○既葬以其冠为受衰十升冠十一升
　　从父昆弟　庶孙　适妇　侄丈夫妇人报大夫之妾为君之庶子
　　正不降
　　君为姑姊妹女子子嫁于国君者　大夫大夫之妻大夫之子公之昆弟为姑姊妹女子子嫁于大夫者　公之庶昆弟大夫之庶子皆为其从父昆弟之为大夫者
　　义服衰九升冠十一升○既葬以其冠为受衰十一升冠十二升
　　夫之祖父母世父母叔父母　为夫之昆弟之妇人子适人者
　　繐衰裳牡麻绖既葬除之者
　　疏曰繐衰缕虽如小功升数又少故在小功上也此不言带屦者以其传言小功之繐也则带屦亦同小功可知
　　传曰繐衰者何以小功之繐也
　　注曰治其缕如小功而成布四升半细其缕者以恩轻也升数少者以服至尊也凡布细而疏者谓之繐今南阳有邓繐
　　诸侯之大夫为天子
　　疏曰此经直云大夫则大夫中有孤卿以其小聘使下大夫大聘或使孤或使卿也故大行人云诸侯之孤以皮帛继子男
　　传曰何以繐衰也诸侯之大夫以时接见乎天子注曰以时防见于天子而服之则其士庶民不服可知
　　小功布衰裳澡麻带绖五月者
　　注曰澡者治去莩垢不絶其本也小记曰下殇小功带澡麻不絶其本屈而反以报之○疏曰大功已上绖带有本小功以下绖带皆断本此有下殇小功带不絶本故带进于绖上以见重引小记者欲见下殇小功中有本是齐衰之防故特言下殇若大功下殇则入缌麻云屈而反以报之者谓先以一股麻不絶本者为一条展之为绳报合也以一头屈而反向上合之乃绞垂必屈而反以合者见其重故也
　　叔父之下殇○适孙之下殇○昆弟之下殇○大夫庶子为适昆弟之下殇○为姑姊妹女子子之下殇疏曰以上八人皆是成人期长殇中殇大功已在上殇大功章此下殇小功故在此章
　　为人后者为其昆弟从父昆弟之长殇
　　疏曰此本大功长殇中殇则小功从父昆弟情本轻故在出降昆弟后
　　传曰问者曰中殇何以不见也大功之殇中从上小功之殇中从下
　　注曰问者据从父昆弟之下殇在缌麻也大功小功皆谓其成人也大功之殇中从上则齐衰之殇亦中从上也此主为丈夫之为殇者服也凡不见者以此求之也○疏曰郑云问者据从父昆弟之下殇在缌麻也者以其缌麻章见从父昆弟之下殇此章见从父昆弟之长殇唯中殇不见也此云大功之殇中从上小功之殇中从下缌麻章云齐衰之殇中从上大功之殇中从下两文相反故郑注以彼谓妇人为夫之族类此谓丈夫为殇者服也
　　为夫之叔父之长殇
　　注曰不见中殇者中从下也○疏曰夫之叔父义服故次在此成人大功故长殇降一等在小功云不见中殇者中从下也者下传云大功之殇中从下主谓此妇人为夫之党类故知中殇下在缌麻也
　　昆弟之子女子子夫之昆弟之子女子子之下殇疏曰此皆成人为之齐衰期长中殇在大功故下殇在此小功也
　　为侄庶孙丈夫妇人之长殇
　　疏曰谓姑为侄成人大功长殇在此不言中殇中从上庶孙者祖为之大功长殇中殇亦在此皆不言男子女子而言妇人丈夫是见恩疏之义也
　　大夫公之昆弟大夫之子为其昆弟庶子姑姊妹女子子之长殇
　　注曰公之昆弟不言庶者此无服无所见也大夫之子不言庶者关适子亦服此殇也云公之昆弟为庶子之长殇则知公之昆弟犹大夫○疏曰谓此三人为此六种人成人以尊降至大功故长殇小功中亦从上
　　大夫之妾为庶子之长殇
　　注曰君之庶子○疏曰妾为君之庶子成人在大功章今长殇降一等在此云君之庶子者若适长则成人随女君三年长殇亦大功
　　降服衰十升冠升同无受
　　叔父之下殇　适孙之下殇　昆弟之下殇大夫庶子为适昆弟之下殇　为姑姊妹女子子之下殇　为人后者为其昆弟从父昆弟之长殇　昆弟之子女子子夫之昆弟之子女子子之下殇　为侄庶孙丈夫妇人之长殇　大夫公之昆弟大夫之子为其昆弟庶子姑姊妹女子子之长殇
　　降义服
　　为夫之叔父之长殇　大夫之妾为庶子之长殇
　　小功布衰裳牡麻绖即葛五月者
　　注曰即就也小功轻三月变麻因故衰以就葛绖带而五月也间传曰小功之葛与缌之麻同旧説小功以下吉屦无絇也
　　从祖祖父母从祖父母报
　　注曰祖父之昆弟之亲○疏曰从祖祖父母是曽祖之子祖之兄弟从祖父母者是从祖祖父之子父之从父昆弟之亲
　　从祖昆弟
　　注曰父之从父昆弟之子○疏曰此是从祖父之子故郑云父之从父昆弟之子已之再从兄弟以上三者为三小功也
　　从父姊妹
　　注曰父之昆弟之女○疏曰此谓从父姊妹在家大功出适小功不言出适与在室姊妹既逆降宗族亦逆降报之故不辨在室及出嫁也
　　孙适人者
　　注曰女孙在室亦大功也
　　为人后者为姊妹适人者
　　注曰不言姑者举其亲者而恩轻者降可知
　　为外祖父母○传曰何以小功也以尊加也
　　疏曰外亲之服不过缌以祖是尊名故加至小功
　　从母丈夫妇人报
　　注曰从母母之姊妹○疏曰丈夫妇人者异姓无出入降是皆成人长大为号两相为服故曰报
　　传曰何以小功也以名加也外亲之服皆缌也
　　注曰外亲异姓正服不过缌丈夫姊妹之子男女同○疏曰云以名加也者以有母名故加至小功
　　夫之姑姊妹娣姒妇报
　　疏曰夫之姑姊妹夫为之期妻降一等出嫁小功因恩疏畧从降故在室及嫁同小功
　　传曰娣姒妇者弟长也何以小功也以为相与居室中则生小功之亲焉
　　注曰娣姒妇者兄弟之妻相名也长妇谓穉妇为娣妇娣妇谓长妇为姒妇○疏曰长是其年长假令弟妻年大称之曰姒兄妻年小称之曰娣是以左氏传穆姜是宣公夫人大妇也声伯之母是宣公弟叔肸之妻小妇也声伯之母不聘穆姜云吾不以妾为姒是据二妇年大小为娣姒不据夫年为大小也
　　大夫大夫之子公之昆弟为从父昆弟庶孙姑姊妹女子子适士者
　　注曰从父昆弟及庻孙亦谓为士者○疏曰从父昆弟庶孙本大功此三等以尊降入小功姑姊妹女子本期此三等出降入大功若适士又降一等入小功也
　　大夫之妾为庶子适人者
　　注曰君之庶子女子子也庶女子子在室大功其嫁于大夫亦大功○疏曰此云适人者谓士
　　庶妇
　　注曰夫将不受重者○疏曰小记注云世子有废疾不可立而庶子立其舅姑皆为其妇小功则亦兼此妇也
　　君母之父母从母
　　注曰君母父之适妻也从母君母之姊妹
　　传曰何以小功也君母在则不敢不从服君母不在则不服
　　注曰不敢不服者恩实轻也凡庶子于君母如适子○疏曰若然君母在既为君母父母其己之父母或亦兼服之若马氏义君母不在乃可伸矣
　　君子子为庶母慈己者
　　注曰君子子大夫及公子之适妻子○疏曰礼之通例云君子与贵人皆据大夫已上公子尊卑比大夫故郑据而言又国君之子为慈母无服士又不得称君子亦复自养子无三母具故知此二人而已
　　传曰君子子者贵人之子也为庶母何以小功也以慈已加也
　　注曰云君子子者父在也父没则不服之矣以慈己加则君子子亦以士礼为庶母缌也内则曰异于孺子室于宫中择于诸母与可者必求其寛裕慈惠温良恭敬慎而寡言者使为子师其次为慈母其次为保母皆居子室他人无事不往又曰大夫之子有食母庶母慈己者此之谓也其不慈己则缌可知矣不言师保慈母居中服之可知也国君世子生卜士之妻大夫之妾使食子三年而出见于公宫则劬非慈母也士之妻自养其子
　　降服衰十升冠升同即葛五月无受
　　孙适人者　为人后者为其姊妹适人者　大夫大夫之子公之昆弟为从父昆弟庶孙姑姊妹女子子适士者　大夫之妾为庶子适人者
　　正服衰十一升冠升同即葛五月无受
　　从祖祖父母　从祖父母　从祖昆弟　从父姊妹　外祖父母　从母丈夫妇人报　庶妇君母之父母从母　君子子为庶母慈己者
　　义服衰十二升冠升同即葛五月无受
　　夫之姑姊妹娣姒妇报
　　缌麻三月者
　　注曰缌麻布衰裳而麻绖带也不言衰绖畧轻服省文○疏曰以缌如丝者为衰裳又以澡治孚垢之麻为绖带故曰缌麻缌则丝也古之丝缌字通用故作缌字
　　传曰缌者十五升抽其半有事其缕无事其布曰缌注曰谓之缌者治其缕细如丝也抽去也杂记曰缌冠缲缨○疏曰缕麤细与朝服十五升同缕数则半之冠与衰同用缌布但以灰缲治布为缨
　　族曽祖父母○族祖父母○族父母○族昆弟
