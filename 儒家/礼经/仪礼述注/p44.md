<!-- { "loadSidebar": true } -->
　　君哭主人哭拜稽颡成踊出
　　注曰出不敢必君之卒敛事
　　君命反行事主人复位
　　注曰大敛事
　　君升主人主人西楹东北面
　　注曰命主人使之升
　　升公卿大夫继主人东上乃敛
　　注曰公大国之孤四命也春秋传曰吾公在壑谷
　　卒公卿大夫逆降复位主人降出
　　注曰逆降者后升者先降位如朝夕吊哭之位
　　君反主人主人中庭君坐抚当心主人拜稽颡成踊出注曰抚手案之凢冯尸兴必踊○疏曰君与主人拾踊也丧大记君于臣抚之父母于子执之子于父母冯之妇于舅姑奉之舅姑于妇抚之又云凢冯尸兴必踊是冯为总名君抚之亦踊也
　　君反之复初位众主人辟于东壁南面
　　注曰以君将降也南靣则当坫之东
　　君降西乡命主人冯尸主人升自西阶由足西面冯尸不当君所踊主妇东面冯亦如之
　　注曰君必降者欲孝子尽其情
　　奉尸敛于棺乃盖主人降出君反之入门左视涂注曰肂在西阶上入门左由便趋疾不敢乆留君
　　君升即位众主人复位卒涂主人出君命之反奠入门右
　　注曰亦复中庭位
　　乃奠升自西阶
　　注曰以君在阼
　　君要节而踊主人从踊
　　注曰节谓执奠始升阶及既奠由重南东时也
　　卒奠主人出哭者止
　　注曰以君将出不敢讙嚣聒尊者也
　　君出门庙中哭主人不哭辟君式之
　　注曰辟逡遁辟位也古者立乘式谓小俛以礼主人也曲礼曰立视五嶲式视马尾○疏曰曲礼君出就车左右攘辟又五嶲注嶲犹规也车轮转之一币为一规以冬官轮崇计之凢视前十六歩半
　　贰车毕乘主人哭拜送
　　注曰贰车副车也其数各视其命之等君出使异姓之士乘之在后君吊盖乘象路曲礼曰乘君之乗车不敢旷左左必式○疏曰大行人上公贰车九乗侯伯七子男五故知视命数坊记君不与同姓同车与异姓同车彼谓同车为御右者此贰车可知引曲礼者乘车即贰车也以人君皆左载恶空其位则乘之亦居左常为式耳
　　袭入即位众主人袭拜大夫之后至者成踊
　　注曰后至布衣而后来者○疏曰若未布大夫来即入前卿大夫从君之内
　　賔出主人拜送
　　注曰自賔出以下如君不在之仪○杨氏曰哭尸敛尸抚尸防摈视涂视奠凢六节每一节主人降出主人不敢必君之卒事也君命反主人行事所以尽哀敬之情始终之义也
　　三日成服杖拜君命及众賔不拜棺中之赐
　　注曰既殡之明日全三日始歠粥矣礼尊者加惠明日必徃拜谢之棺中之赐不施已也曲礼曰生与来日○疏曰是四日矣言三日除死日数之也曲礼注与数也生数来日谓成服杖以死明日数也死数徃日谓殡敛以死日数也大夫以上皆以来日数
　　朝夕哭不辟子卯
　　注曰既殡之后朝夕及哀至则哭不代哭也子卯桀纣亡日凶事不辟吉事阙焉
　　妇人即位于堂南上哭丈夫即位于门外西面北上外兄弟在其南南上賔继之北上门东北面西上门西北面东上西方东面北上主人即位辟门
　　注曰外兄弟异姓有服者也辟开也凢庙门有事则开无事则闭○疏曰丧大记云祥而外无哭者则此外位皆有哭今直云妇人哭则丈夫亦哭矣但文不备也外兄弟谓若舅之子姑姊妹从母之子等是皆有服者也○坡谓言丈夫而不言主人则包主人及众主人齐衰大功兄弟皆在其中矣故此继以外兄弟而不及兄弟下文言兄弟而不及外兄弟皆互文也
　　妇人拊心不哭
　　注曰方有事止讙嚣
　　主人拜賔防三右还入门哭妇人踊
　　注曰先西靣拜乃南靣拜东靣拜也
　　主人堂下直东序西面兄弟皆即位如外位卿大夫在主人之南诸公门东少进他国之异爵者门西少进敌则先拜他国之賔凢异爵者拜诸其位
　　注曰賔皆即此位乃哭尽哀止主人乃右还拜之如外位矣兄弟齐衰大功者主人哭则哭小功缌麻亦即位乃哭上言賔此言卿大夫明其亦賔尔少进前于列异爵卿大夫也他国卿大夫亦前于列尊之拜诸其位就其位特拜○疏曰诸公门东少进者谓门东有士故云少进少进于士此所陈位不言士之属吏者按大夫家臣位在门右则士之属吏亦在门右又在賔之后也
　　彻者盥于门外烛先入升自阼阶丈夫踊
　　注曰彻者彻大敛之宿奠
　　祝取醴北面取酒立于其东取豆笾爼南面西上祝先出酒豆笾爼序从降自西阶妇人踊
　　注曰序次也
　　设于序西南直西荣醴酒北面西上豆西面错立于豆北南面笾爼既错立于执豆之西东上酒错复位醴错于西遂先由主人之北适馔
　　注曰遂先者明祝不复位也适馔适新馔将复奠
　　乃奠醴酒脯醢升丈夫踊入如初设不巾
　　注曰入入于室也如初设者豆先次笾次酒次醴也不巾无菹无栗也菹栗具则有爼有爼乃巾之○疏曰若然朝庙之奠亦是宿奠无菹栗有巾者谓在堂而乆设尘埃故也
　　错者出立于户西西上灭烛出祝阖户先降自西阶妇人踊奠者由重南东丈夫踊賔出妇人踊主人拜送注曰哭止乃奠奠则礼毕矣○疏曰哭止乃奠者谓朝夕哭止拜賔乃奠奠则礼毕矣
　　众主人出妇人踊出门哭止皆复位阖门主人卒拜送賔揖众主人乃就次
　　朔月奠用特豚鱼腊陈三鼎如初东方之馔亦如之注曰朔月月朔日也自大夫以上月半又奠如初者谓大敛时
　　无笾有黍稷用瓦敦有盖当笾位
　　注曰黍稷并于甒北也于是始有黍稷死者之于朔月月半犹平常之朝夕大祥之后则四时祭焉○疏曰平常之朝夕谓犹生时朝夕之常食也按既夕记云燕养馈羞汤沐之馔如他日若然彼谓下室中不异于生时殡宫中则无黍稷今至朔月月半乃有之若朔月月半殡宫中有黍稷下室则无下室如今之内室是也云大祥之后则四时祭焉者士虞礼禫月吉祭犹未配是大祥之后得四时祭若虞祭之后卒哭之等虽不四时亦有黍稷是其常也
　　主人拜賔如朝夕哭卒彻
　　注曰彻宿奠也
　　举鼎入升皆如初奠之仪卒朼释匕于鼎爼行朼者逆出甸人彻鼎其序醴酒菹醢黍稷爼
　　注曰爼行者爼后执执爼者行鼎可以出其序升入之次
　　其设于室豆错爼错腊特黍稷当笾位敦启防却诸其南醴酒位如初
　　注曰当笾位葅南黍黍东稷防盖也
　　祝与执豆者巾乃出
　　注曰共为之也
　　主人要节而踊皆如朝夕哭之仪
　　月半不殷奠
　　注曰殷盛也月半不复如朔盛奠下尊者
　　有荐新如朔奠
　　注曰荐五谷若时果物新出者
　　彻朔奠先取醴酒其余取先设者敦启防面足序出如入
　　注曰启防彻时不复盖也靣足执之令足间向前也敦有足则敦之形如今酒敦
　　其设于外如于室
　　注曰外序西南
　　筮宅冡人营之
　　注曰宅塟居也冡人有司掌墓地兆域者营犹度也诗云经之营之
　　掘四隅外其壤掘中南其壤
　　注曰为葬将北首故也
　　既朝哭主人皆徃兆南北面免绖
　　注曰兆域也所营之处免绖者求吉不敢纯凶
　　命筮者在主人之右
　　注曰命尊者宜由右出也少仪曰賛币自左诏辞自右
　　筮者东面抽上韥兼执之南面受命
　　注曰韥藏防之器也兼与防执之
　　命曰哀子某为其父某甫筮宅度兹幽宅兆基无有后艰
　　注曰某甫其字也若言山甫孔甫矣宅居也度谋也兹此也基始也言为其父筮葬居今谋此以为幽冥居兆域之始得无后将有艰难乎艰难谓有非常若崩坏也孝经曰卜其宅兆而安厝之○疏曰上大夫以上卜而不筮下大夫若士则筮宅
　　筮人许诺不述命右还北面指中封而筮卦者在左注曰述循也既受命而申言之曰述不述者士礼畧凡筮因防命筮为述命中封中央壤也卦者识爻卦画地者
　　卒筮执卦以示命筮者命筮者受视反之东面旅占卒进告于命筮者与主人占之曰从
　　注曰卒筮卦者写卦示主人乃受而执之旅众也反与其属共占之谓掌连山归藏周易者从犹吉也
　　主人绖哭不踊若不从筮择如初仪
　　注曰更择地而筮之○小记袝葬者不筮宅
　　归殡前北面哭不踊
　　注曰易位而哭明非常
　　既井椁主人西面拜工左还椁反位哭不踊妇人哭于堂
　　注曰既已也匠人为椁刊治其材以井构于殡门外也反位拜位也既哭之则徃施之竁中矣主人还椁亦以既朝哭矣○疏曰井合成之也檀弓既殡旬而布材与明器注木工宜干腊则此布之已乆故云既已也乆须作之岂今始献材也但至此时将用主人亲防视是以云既哭之则往施竁中也
　　献材于殡门外西面北上綪主人徧视之如哭椁献素献成亦如之
　　注曰材明器之材视之亦拜工左还形法定为素饰治毕为成
　　卜日既朝哭皆复外位卜人先奠于西塾上南首有席楚焞置于燋在东
　　注曰楚荆也荆焞所以鑚灼者燋炬也所以燃火者也周礼菙氏掌共燋契以待小事凡卜以明火爇燋遂灼其焌契以授卜师遂以役之○疏曰周礼注明火阳燧取火于日者焌读如戈罇之罇谓以契柱燋火而吹之也契既然以授卜师作役之使助之是楚焞与契为一皆谓鑚之荆罇取其鋭也
　　族长涖卜及宗人吉服立于门西东面南上占者三人在其南北上卜人及执燋席者在塾西
　　注曰族长有司掌族人亲疎者也涖临也吉服服端也占者三人掌玉兆瓦兆原兆者也在塾西者南面东上○疏曰周礼太卜注兆者灼发于火其形可占者其象似玉瓦原之璺罅是用名之原原田也
　　阖东扉主妇立于其内
　　注曰扉门扇也
　　席于闑西阈外
　　注曰为卜者也
　　宗人告事具主人北面免绖左拥之涖卜即位于门东西面
　　注曰涖卜族长也更西面当代主人命卜
　　卜人抱燋先奠西首燋在北
　　注曰既奠燋又执以待之
　　宗人受卜人示高
　　注曰以腹甲高起所当灼处示涖卜也
　　涖卜受视反之宗人还少退受命
　　注曰受涖卜命授宜近受命宜郤也
　　命曰哀子某来日卜葬某父某甫考降无有近悔注曰考登也降下也言卜此日葬魂神上下得无近于咎悔者乎
　　许诺不述命还即席西面坐命兴授卜人负东扉注曰宗人不述命亦士礼畧凡卜述命命异重威仪多也负东扉俟之兆也○疏曰大夫以上皆有述命命与命异云重对筮时述命命筮同筮轻也
　　卜人坐作兴
　　注曰作犹灼也周礼卜人凡卜事示髙扬火以作致其墨兴起也
　　宗人受示涖卜涖卜受视反之宗人退东面乃旅占卒不释告于涖卜与主人占曰某日从
　　注曰不释复执之也
　　授卜人告于主妇主妇哭
　　注曰不执者下主人也
　　告于异爵者使人告于众賔
　　注曰众賔僚友不来者也
　　卜人彻宗人告事毕主人绖入哭如筮宅賔出拜送若不从卜择如初仪

　　仪礼述注卷十二
<经部,礼类,仪礼之属,仪礼述注>
　　钦定四库全书
　　仪礼述注卷十三
　　安溪　李光坡　撰
　　既夕第十三
