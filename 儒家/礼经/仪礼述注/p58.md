<!-- { "loadSidebar": true } -->
　　注曰无豕体而有肤以主人无羊体不敢备也无祭肺有哜肺亦下侑也祭肺尊言哜羊肺者文承肤下嫌也肤在羊肺上则羊豕之体名同相亚也其爼司士所设在鱼鼎西者
　　司士朼鱼亦司士载尸俎五鱼横载之侑主人皆一鱼亦横载之皆加膴祭于其上
　　注曰横载之者异于牲体弥变于神膴读如殷哻之哻刳鱼时割其腹以为大脔也可用祭也其爼又与尸豕爼同○疏曰牲体皆横载鬼进下生人进腠今进腠从生人礼鱼皆缩载右首于爼为缩于尸为横祭进腴生人进鳍今横载于人为缩不与正祭同又与生人异○杨氏曰主人献尸羞羊爼及主妇献尸始羞豕脀及賔作三献之爵始羞湆鱼爼今并述于主人献尸之时者以载爼事同一类故以类相从庶使易见也不惟此也主人献侑羞羊爼主妇献侑奠豕脀又尸酢主人羞阼羊爼主妇致爵于主人始羞豕脀又主妇羊爼亦尸酢主妇始用之今并述于主人献尸之下者亦欲以类相从也郑注云此以下十一爼俟时而载于此厯说之尔盖谓此也
　　卒升
　　注曰卒已也已载尸羊爼
　　賔长设羊俎于豆南賔降尸升筵自西方坐左执爵右取韭菹防于三豆祭于豆间尸取防蕡宰夫賛者取白鱼以授尸尸受兼祭于豆祭
　　注曰賔长上賔
　　雍人授次賔疏匕与俎受于鼎西左手执俎左亷缩之郤右手执匕枋缩于俎上以东面受于羊鼎之西司马在羊鼎之东二手执挑匕枋以挹湆注于疏匕若是者三
　　注曰挑谓之防读如或舂或抭之抭字或作挑者秦人语也此二匕者皆有浅升状如饭槮挑长枋可以抒物于器中者注犹写也○疏曰浅升对常勺升深也
　　尸兴左执爵右取肺坐祭之祭酒兴左执爵
　　注曰肺羊祭肺
　　次賔缩执匕俎以升若是以授尸尸郤手受匕枋坐祭哜之兴覆手以授賔賔亦覆手以受缩匕于俎上以降注曰哜湆者明湆肉加耳尝之以其汁尚味○疏曰此匕湆似大羮案特牲大羮不祭不哜以不为神非盛此哜之者明肉湆加先进其汁而尝之尚味故也以湆肉加在鼎有汁在爼无汁故以匕进汁
　　尸席末坐啐酒兴坐奠爵拜告防执爵以兴主人北面于东楹东答拜
　　注曰防美也拜告酒美答主人意
　　司马羞羊肉湇缩执俎尸坐奠爵兴取肺坐絶祭哜之兴反加于俎司马缩奠俎于羊湇俎南乃载于羊俎卒载俎缩执俎以降
　　注曰絶祭絶肺末以祭周礼曰絶祭湇使次賔肉使司马大夫礼多崇敬也○杨氏曰按正爼皆横执横奠加爼皆缩执缩奠羊湇爼湇字衍
　　尸坐执爵以兴次賔羞羊燔缩执俎缩一燔于俎上盐在右尸左执爵受燔防于盐坐振祭哜之兴加于羊俎賔缩执俎以降
　　注曰燔炙
　　尸降筵北面于西楹西坐卒爵执爵以兴坐奠爵拜执爵以兴主人北面于东楹东答拜主人受爵尸升筵立于筵末
　　疏曰献尸有五节主人献酒并主妇设笾豆一也賔长设爼二也次賔羞羊匕湆三也司马羞羊肉湆四也次賔羞羊燔五也
　　主人酌献侑侑西楹西北面拜受爵主人在其右北面答拜
　　注曰不洗者俱献间无事也主人就右者贱不専阶○疏曰以献尸讫即献侑中间无别酧酢之事也然爵从卑者来向尊虽无事亦洗
　　主妇荐韭菹醢坐奠于筵前醢在南方妇赞者执二笾防蕡以授主妇主妇不兴受之奠防于醢南蕡在防东主妇入于房
　　注曰醢在南方者立侑为尸使正馔统焉○疏曰凡设菹常在右便其防今菹在醢北者以其立侑以辅尸故菹在北统于尸也
　　侑升筵自北方司马横埶羊爼以升设于豆东侑坐左执爵右取菹防于醢祭于豆间又取防蕡同祭于豆祭兴左执爵右取肺坐祭之祭酒兴左执爵次賔羞羊燔如尸礼侑降筵自北方北面于西楹西坐卒爵执爵以兴坐奠爵拜主人答拜
　　注曰答拜拜于侑之右○疏曰此节有三事主妇荐笾豆一也司马羞羊爼二也次賔羞羊燔三也侑降于尸二等无羊匕湆又无肉湆
　　尸受侑爵降洗侑降立于西阶西东面主人降自阼阶辞洗尸坐奠爵于篚兴对卒洗主人升尸升自西阶主人拜洗尸北面于西楹西坐奠爵答拜降盥主人降尸辞主人对卒盥主人升尸升坐取爵酌
　　注曰酌者将酢主人○疏曰特牲少牢主人献尸尸即酢主人此特献侑乃酢尸卑达主人之意也
　　司宫设席于东序西面
　　疏曰特牲少牢皆致爵乃设席此賔尸受酢即设者主人益尊
　　主人东楹东北面拜受爵尸西楹西北面答拜主妇荐韭菹醢坐奠于筵前菹在北方妇賛者执二笾防蕡主妇不兴受设防于菹西北蕡在防西主人升筵自北方主妇入于房
　　注曰设笾于菹西北亦辟铏
　　长賔设羊俎于豆西主人坐左执爵祭豆笾如侑之祭兴左执爵右取肺坐祭之祭酒兴次賔羞匕湆如尸礼席末坐啐酒执爵以兴司马羞羊肉湆缩执爼主人坐奠爵于左兴受肺坐絶祭哜之兴反加于湆俎司马缩奠湆俎于羊俎西乃载之卒载缩执虚俎以降
　　注曰奠爵于左者神恵变于常也言受肺者明有授言虚爼者羊湆爼讫于此虚不复用○疏曰此雍人所陈羊爼西在南不复用此爼见下次賔羞羊燔于主人用北之豕爼用豕爼羞羊燔礼杀也
　　主人坐取爵以兴次賔羞燔
　　疏曰燔即羊燔主人与尸侑皆用羊体主妇献尸以后悉用豕体賔长献尸后悉用鱼从是以知之
　　主人受如尸礼主人降筵自北方北面于阼阶上坐卒爵执爵以兴坐奠爵拜执爵以兴尸西楹西答拜主人坐奠爵于东序南
　　注曰不降奠爵于篚急崇酒
　　侑升尸侑皆北面于西楹西
　　注曰见主人不反位知将与已为礼
　　主人北面于东楹东再拜崇酒
　　注曰崇充也拜谢尸侑以酒薄充满
　　尸侑皆答再拜主人及尸侑皆升就筵
　　疏曰此亦有五节尊主人故与尸同
　　司宫取爵于篚以授妇赞者于房东以授主妇
　　注曰房东房户外之东
　　主妇洗爵于房中出实爵尊南西面拜献尸尸拜于筵上受
　　注曰尊南西面拜由便也○疏曰賔主献酢无在筵上受法今筵上受者以妇人所献故尸不与行賔主之礼故不得各就其阶若然少牢主人祝拜于席上坐受者注云室内迫狭故拜筵上与此礼异
　　主妇西面于主人之席北拜送爵入于房取一羊铏坐奠于韭菹西主妇赞者执豕铏以从主妇不兴受设于羊铏之西兴入于房取糗与腶脩执以出坐设之糗在蕡西脩在白西兴立于主人席北西面
　　注曰饮酒而有铏者祭之余铏无黍稷杀也糗糗饵也腶脩捣肉之脯
　　尸坐左执爵祭糗脩同祭于豆祭以羊铏之柶挹羊铏遂以挹豕铏祭于豆祭祭酒次賔羞豕匕湆如羊匕湆之礼尸坐啐酒左执爵尝上铏执爵以兴坐奠爵拜主妇答拜执爵以兴司士羞豕脀尸坐奠爵兴受如羊肉湆之礼坐取爵兴次賔羞豕燔尸左执爵受燔如羊燔之礼坐卒爵拜答妇答拜受爵
　　疏曰上文主人献节凡有三爵有主人献尸献侑并受酢此主妇献内凡有四节主妇献尸一也献侑二也致爵于主人三也受尸酢四也下文賔长为三献爵止故与主妇亚献同亚献凡五节设两铏一也设糗脩二也次賔羞豕匕湆三也司士羞豕脀四也次賔羞豕燔五也
　　酌献侑侑拜受爵主妇主人之北西面答拜
　　注曰酌献者主妇
　　主妇羞糗脩坐奠糗于防南脩在蕡南侑坐左执爵取糗脩兼祭于豆祭司士缩执豕脀以升侑兴取肺坐祭之司士缩奠豕脀于羊爼之东载于羊爼卒乃缩执爼以降侑兴
　　注曰豕脀无湆于侑礼杀○疏曰案上下文尸与侑及主人主妇俱是正爼皆横执爼以升又横设于席前若益送之爼皆缩执之又缩于席前今司士所羞豕脀是益送之爼缩执是其常而言缩执者以其文承上主人献侑时无羊肉湆故主妇献侑司士羞豕脀不得相如是以经特着缩执爼见异于诸正俎○坡谓上下文尸主人主妇设正爼皆无横文惟侑正爼言司马横执恐误以为侑礼异益送之爼亦横之可知故特着缩执以见侑正爼横则凡正爼皆横上下益爼皆缩侑益爼亦缩文理互足为义
　　次賔羞豕燔侑受如尸礼坐卒爵拜主妇答拜受爵注曰降于尸二等无铏羮与豕匕湆
　　酌以致于主人主人筵上拜受爵主妇北面于阼阶上答拜
　　注曰主妇易位拜于阼阶上辟并敬○疏曰前主妇献尸侑拜送于主人北今致爵于主人拜于阶上者辟并敬主人与尸侑故易位也特牲三献爵止乃致爵此未三献已致爵者以上篇已有献于尸故此不待三献又见傧尸礼杀故早致
　　主妇设二铏与糗脩如尸礼主人共祭糗脩祭铏祭酒受豕匕湆拜啐酒皆如尸礼尝铏不拜
　　注曰主人如尸礼尊也其异者不告旨○疏曰前献尸啐酒不拜拜在尝铏下或此拜字衍
　　其受豕脀受豕燔亦如尸礼坐卒爵拜主妇北面答拜受爵
　　疏曰此亦有五节行事与尸同
　　尸降筵受主妇爵以降
　　注曰将酢主妇
　　主人降侑降主妇入于房主人立于洗东北西面侑东面于西阶西南
　　注曰俟尸洗
　　尸易爵于篚盥洗爵
　　注曰易爵者男女不相袭爵
　　主人揖尸侑
　　注曰将升
　　主人升尸升自西阶侑从主人北面立于东楹东侑西楹西北面立
　　注曰俟尸酌
　　尸酌主妇出于房西面拜受爵尸北面于侑东答拜主妇入于房司宫设席于房中南面主妇立于席西注曰设席者主妇尊○疏曰賔长以下皆无设席之文
　　妇赞者荐韭菹醢坐奠于筵前菹在西方妇人赞者执防蕡以授妇赞者妇赞者不兴受设防于菹西蕡在防南
　　注曰妇人賛者宗妇之少者○疏曰大夫赞非一人赞主妇及长妇故云宗妇少者
　　主妇升筵司马设羊爼于豆南主妇坐左执爵右取菹防于醢祭于豆间又取防蕡兼祭于豆祭主妇奠爵兴取肺坐絶祭哜之兴加于俎坐捝手祭酒啐酒
　　注曰捝手者于帨帨佩巾内则曰妇人亦左佩纷帨
　　次賔羞羊燔主妇兴受燔如主人之礼主妇执爵以出于房西面于主人席北立卒爵执爵拜尸西楹西北面答拜主妇入立于房尸主人及侑皆就筵
　　注曰出房立卒爵宜向尊不坐者变于主人也执爵拜变于男子也○疏曰此科内从酢有三妇賛者设豆笾一也司马设羊爼二也次賔羞羊燔三也主妇与侑同主人与尸同
　　上賔洗爵以升酌献尸尸拜受爵賔西楹西北面拜送爵尸奠爵于荐左賔降
　　注曰上賔賔长也谓之上賔以将献异之或谓之长賔奠爵爵止也○疏曰尸不举者以三献讫正礼终欲使神恵均于庭徧得献乃举之故下文主人献及众賔以下讫乃作止爵若然特牲及下大夫尸在室内始行三献未行致爵尸奠爵欲得神恵均于室此摈尸之礼室内已行三献至此傧尸夫妇又已行致爵讫傧尸又在堂故爵止者欲得神恵均于庭与正祭者异
　　主人降洗爵尸侑降主人奠爵于篚辞尸对卒洗揖尸升侑不升
　　注曰侑不升尸礼益杀不从
　　主人实爵酬尸东楹东北面坐奠爵拜尸西楹西北面答拜坐祭遂饮卒爵拜尸答拜降洗尸降辞主人奠爵于篚对卒洗主人升尸升主人实爵尸拜受爵主人反位答拜尸北面坐奠爵于荐左
　　注曰降洗者主人○疏曰此主人酬尸尸奠于荐左者不举案下经二人举觯于尸侑侑奠觯于右注云奠于右者不举也神恵右不举变于饮酒与此不同者特牲及下不傧尸皆无酧尸之事此特有之由傧尸如与賔客饮酒然故有酬异于神恵故奠于左也
　　尸侑主人皆升筵
