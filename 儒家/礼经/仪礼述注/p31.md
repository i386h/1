<!-- { "loadSidebar": true } -->
　　注曰以其空也其所谓当门○疏曰前旅人以匕入加于鼎退出今还使之取匕前士举鼎入今不使士举鼎出者以其士载讫遂设爼于賔前事未毕故甸人举鼎而出也
　　宰夫设黍稷六簋于爼西二以并东北上黍当牛爼其西稷错以终南陈
　　注曰并并也
　　大羮湇不和实于镫宰右执镫左执盖由门入升自阼阶尽阶不升堂授公以盖降出入反位
　　注曰大羮湇煮肉汁也大古之羮不和无盐菜瓦豆谓之镫宰谓大宰宰夫之长也有盖者馔自外入为风尘
　　公设之于酱西賔辞坐迁之
　　注曰亦东迁所
　　宰夫设铏四于豆西东上牛以西羊羊南豕豕以东牛注曰铏和羮之器○疏曰羮在铏言之谓之铏羮据器言之谓之铏鼎正鼎之后设之谓之陪鼎入庶羞言之谓之羞鼎其实一也
　　饮酒实于觯加于丰
　　注曰丰所以承觯者也如豆而卑
　　宰夫右执觯左执丰进设于豆东
　　注曰食有酒者优賔也设于豆东不举也燕礼记曰凡奠者于左○疏曰按下文宰夫执浆饮賔兴受唯用浆酳口不用酒今主人犹设之是优賔也此酒不用故奠于豆东○杨氏曰按上文饮酒浆饮俟于东房疏云酒浆皆以酳口此又云浆以酳口不用酒今主人犹设之所以优賔两说抵牾不同又按下文祭饮酒于上豆之间鱼腊酱湆不祭夫鱼腊酱湆不祭而祭饮酒则知酒以优賔但賔不举尔岂酳口之物哉当以优賔之义为正
　　宰夫东面坐启簋防各却于其西
　　注曰防簋盖也亦一一合却之各当其簋之西
　　赞者负东房南面告具于公
　　注曰负东房负房户而立也南面者欲得乡公与賔也
　　公再拜揖食
　　注曰再拜拜賔馔具
　　賔降拜
　　注曰答公拜
　　公辞賔升再拜稽首
　　注曰不言成拜降未拜
　　賔升席坐取韭菹以辩擩于醢上豆之间祭
　　注曰擩犹染也
　　赞者东面坐取黍实于左手辩又取稷辩反于右手兴以授賔賔祭之
　　注曰取授以右手便也賔亦兴受坐祭之于豆祭也独云赞兴优賔也少仪曰受立授立不坐○疏曰此所授者皆谓逺賔者故菹醢及铏皆不授以其近賔取之易故不言按曲礼云殽之序辩祭之故知虽不授亦祭可知也
　　三牲之肺不离赞者辩取之壹以授賔
　　注曰肺不离者刌之也不言刌刌则祭肺也此举肺不离而刌之便賔祭也祭离肺者絶肺祭也壹犹稍也
　　賔兴受坐祭
　　注曰于是云賔兴受坐祭重牲也賔亦每肺兴受祭于豆祭
　　捝手扱上铏以柶辩擩之上铏之间祭
　　注曰扱以柶扱其铏菜也捝拭也拭以巾
　　祭饮酒于上豆之间鱼腊酱湇不祭
　　注曰不祭者非食物之盛者○疏曰此不祭者以在正馔之内有三牲之体鱼腊酱湆非盛者故不祭也若入庶羞则祭之故下文云士羞庶羞皆有大又云辩取庶羞之大兴一以授賔賔受兼一祭之少仪云祭膴膴诂为大鱼肉之脔是亦祭之也
　　宰夫授公饭粱公设之于湆西賔北面辞坐迁之注曰既告具矣而又设此殷勤之加也迁而西之以其东上也
　　公与賔皆复初位
　　注曰位序内阶西
　　宰夫膳稻于粱西
　　注曰膳犹进也进稻粱者以簠
　　士羞庶羞皆有大葢执豆如宰
　　注曰羞进也庶众也进众珍味可进者大以肥美者特为脔所以祭也鱼或谓之膴膴大也唯醢酱无大如宰如其进大羮湆右执豆左执盖
　　先者反之
　　注曰反之者以其庶羞十六豆羞人不足故先至者反取之下文云先者一人升设于稻南其人不反则此云先者反之谓第二已下为先者也
　　由门入升自西阶
　　注曰庶羞多羞人不足则相授于阶上复出取也
　　先者一人升设于稻南簋西间容人
　　注曰簋西黍稷西也必言稻南者明庶羞加不与正豆并也间容人者賔当从间往来也
　　旁四列西北上
　　注曰不统于正馔者虽加自是一礼是所谓羮胾中别○疏曰曲礼曰左殽右胾殽此谓之羮一也为正馔胾谓切肉即庶羞正馔东庶羞西间容人是中别
　　膷以东臐膮牛炙
　　注曰膷臐膮今时臛牛曰膷羊曰臐豕曰膮皆香美之名也
　　炙南醢以西牛胾醢牛鮨
　　注曰先设醢防之以次也内则为鮨为脍然则脍为鮨
　　鮨南羊炙以东羊胾醢豕炙炙南醢以西豕胾芥酱鱼脍
　　注曰芥酱芥实酱也内则曰脍春用葱秋用芥
　　众人腾羞者尽阶不升堂授以盖降出
　　注曰腾当作媵媵送也授授先者一人
　　赞者负东房告备于公
　　注曰复告庶羞具者以其异馔
　　赞升賔
　　注曰以公命命賔升席
　　賔坐席末取粱即稻祭于酱湆间
　　注曰即就也祭稻梁不于豆祭祭加宜于加○疏曰下文云賔三饭以湆酱注云食正馔也又云不以湆酱注云不复用正馔也则此湆酱是正馔而云加者以在正馔之上得以正馔为本故名正馔其实是正馔之加故公亲设之也
　　赞者北面坐辩取庶羞之大兴一以授賔賔受兼壹祭之
　　注曰壹壹受之而兼一祭之庶羞轻也自祭之于膷臐之间以异馔也
　　賔降拜
　　注曰拜庶羞
　　公辞賔升再拜稽首公答再拜
　　賔北面自间坐左拥簋粱右执湆以降
　　注曰自间坐由两馔之间也拥抱也必取粱者公所设也以之降者堂尊处欲食于阶下然也
　　公辞賔西面坐奠于阶西东面对西面坐取之栗阶升北面反奠于其所降辞公
　　注曰奠而后对成其意也降辞公敬也必辞公者为其尊而亲临已食侍食赞者之事
　　公许賔升公揖退于箱
　　注曰箱东夹之前俟事之处
　　摈者退负东塾而立
　　注曰无事
　　賔坐遂卷加席公不辞
　　注曰赞者以告公公听之重来优賔○疏曰公既在序外賔食在户西若不告公公何以知之明知赞者告公也公来则劳賔不来则賔不劳故不来者所以优饶賔也
　　賔三饭以湇酱
　　注曰每饭歠湆以殽擩酱食正馔也三饭而止君子食不求饱不言其殽优賔○疏曰特牲少牢尸食时举殽皆言次第此不言者任賔取之是优賔也
　　宰夫执觯浆饮与其丰以进
　　注曰此进潄也非为卒食为将有事缘賔意欲自洁清
　　賔捝手兴受
　　注曰受觯
　　宰夫设其丰于稻西
　　注曰酒在东浆在西是所谓左酒右浆
　　庭实设
　　注曰乗皮
　　賔坐祭遂饮奠于丰上
　　注曰饮潄
　　公受宰夫束帛以侑西乡立
　　注曰束帛十端帛也侑犹劝也主国君以为食賔殷勤之意未至复发币以劝之欲用深安賔也西向立序内位也受束帛于序端
　　賔降筵北面
　　注曰以君将有命也北面于西阶上
　　摈者进相币
　　注曰为君释币辞于賔
　　賔降辞币升听命
　　注曰降辞币主国君又命之升聴命释许辞
　　降拜
　　注曰当拜受币
　　公辞賔升再拜稽首受币当东楹北面
　　注曰主国君南面授之当东楹者欲得君行一臣行二也
　　退西楹西东面立
　　注曰俟主国君送币也退不负序以将降
　　公壹拜賔降也公再拜
　　注曰賔不敢俟成拜
　　介逆出
　　注曰以賔事毕
　　賔北面揖执庭实以出
　　注曰揖执者示亲受
　　公降立
　　注曰俟賔反
　　上介受賔币从者讶受皮
　　注曰从者府史之属讶迎也○疏曰此子男小聘使大夫士介一人而已此时已受賔币故知讶受者非士介是府史之属也
　　賔入门左没霤北面再拜稽首
　　注曰便退则食礼未卒不退则嫌更入行拜若欲从此退
　　公辞
　　注曰止其拜使之卒食
　　揖让如初升賔再拜稽首公答再拜
　　注曰賔拜拜主国君之厚意賔揖介入复位
　　賔降辞公如初
　　注曰将复食
　　賔升公揖退于箱賔卒食防饭三饮
　　注曰卒已也已食防饭三潄浆也防饭谓黍稷也此食黍稷则初时食稻粱○疏曰知防饭是黍稷者上文云宰夫东面坐启簋防各却于其西此云食防饭知是黍稷
　　不以酱湇
　　注曰不复用正馔也初时食加饭用正馔此食正饭用庶羞互相成也后言湆者湆或时后用○杨氏曰按注云初时食加饭谓食稻粱用正馔谓以殽擩酱食正馔也此食正饭谓食黍稷也但用庶羞则经无其文若可疑者据下文上大夫庶羞酒饮浆饮庶羞可也注云于食庶羞宰夫又设酒浆以之食庶羞可也以彼证此恐此食防饭有三饮亦食庶羞此注所以有互相成之义也
　　捝手兴北面坐取粱与酱以降西面坐奠于阶西注曰示亲彻也不以出者非所当得又以已得侑币
　　东面再拜稽首
　　注曰卒食拜也不北面者异于辞
　　公降再拜
　　注曰答之也不辞之使升堂明礼有终
　　介逆出賔出公送于大门内再拜賔不顾
　　注曰初来揖让而退不顾退礼畧也示难进易退之义
　　有司卷三牲之爼归于賔馆
　　注曰卷犹收也无遗之辞也归爼者实于篚
　　鱼腊不与
　　注曰不言肠胃肤在鱼腊下不与可知
　　明日賔朝服拜赐于朝
　　注曰朝谓大门外
　　拜食与侑币皆再拜稽首讶聴之
　　注曰受其言入告出报也此下大夫有士讶
　　上大夫八豆八簋六铏九爼鱼腊皆二爼
　　注曰记公食上大夫异于下大夫之数豆加葵菹蜗醢四四为列爼加鲜鱼鲜腊三三为列无特○疏曰虽无特肤亦为下
　　鱼肠胃伦肤若九若十有一下大夫则若七若九注曰此以命数为差也九谓再命者也十一谓三命者也七谓一命者也九或上或下者再命谓小国之卿次国之大夫也卿则曰上大夫则曰下大国之孤视子男○疏曰若然孤与子男同十三侯伯十五上公十七差次可知
　　庶羞东西毋过四列
　　注曰谓上下大夫也○疏曰言西东则上大夫南北五行矣
　　上大夫庶羞二十加于下大夫以雉兎鹑鴽
　　注曰鴽无母○疏曰尔雅作鴾母庄子云田防化为鹑月令曰田防化为鴽然则一物也
　　若不亲食
　　注曰谓主国君有疾病若他故
　　使大夫各以其爵朝服以侑币致之
　　注曰执币以将命
　　豆实实于罋陈于楹外二以并北陈簋实实于筐陈于楹内两楹间二以并南陈
　　注曰陈罋筐于楹间者象授受于堂中也南北相当以食馔同列耳罋北陈者变于食罋数如豆醢芥酱从焉筐米四
　　庶羞陈于碑内
　　注曰生鱼也鱼腊从焉上大夫加鲜鱼鲜腊雉免鹑鴽不陈于堂辟正馔
　　庭实陈于碑外
　　注曰执乗皮者也不参分庭一在南者以言归宜近内○疏曰庭实正法皆参分庭一在南而陈之故婚礼记云纳徴执皮者参分庭一在南今云碑外继碑而而言近北矣彼参分庭一在南陈之谓在主人之庭参分庭陈之拟与賔向外故近南此陈于客馆拟与賔入内故郑云以言归宜近内
　　牛羊豕陈于门内西方东上
　　注曰为其践污馆庭使近外
　　賔朝服以受如受饔礼
　　注曰朝服食礼轻也
　　无傧
　　注曰以已本宜往
　　明日賔朝服以拜赐于朝讶聴命
　　注曰赐亦谓食侑币
　　大夫相食亲戒速
　　注曰记异于君者也速召也先就告之归具既具复自召之
　　迎賔于门外拜至皆如飨拜
　　注曰飨大夫相飨之礼也
　　降盥受酱湆侑币束锦也皆自阼阶降堂授受者升一等
　　注曰皆者谓受酱受湆受币也侑用束锦大夫文也降堂谓止阶上
　　賔止也
