<!-- { "loadSidebar": true } -->
　　注曰利佐食也言利以今进酒也更言献者以利侍尸礼将终宜一进酒嫌于加酒亦当三也不致爵礼又杀也○疏曰上文设俎啓防尔敦之时以黍稷为食故名佐食今进以酒酒所以供养故名利利即养也
　　主人出立于户外西面
　　注曰事尸礼毕
　　祝东面告利成
　　注曰利犹养也供养之礼成不言礼毕于尸间之嫌
　　尸谡祝前主人降
　　注曰谡起也前犹导也少牢馈食礼曰祝入尸谡主人降立于阼阶东西面祝先尸从遂出于庙门前尸之仪士虞礼备矣
　　祝反及主人入复位命佐食彻尸俎俎出于庙门注曰俎所以载肵俎少牢礼曰有司受归之
　　彻庶羞设于西序下
　　注曰为将馂去之庶羞主为尸非神馔也尚书传曰宗室有事族人皆侍终日大宗已侍于宾奠然后燕私燕私者何也已而与族人饮也此彻庶羞置西序下者为将以燕饮与然则自尸祝至于兄弟之庶羞宗子以与族人燕饮于堂内宾宗妇之庶羞主妇以燕饮于房○疏曰楚茨钟鼓送尸下云备言燕私郑注祭祀毕归宾客之俎同姓则留与之燕所以尊宾客亲骨肉也
　　筵对席佐食分簋铏
　　注曰为将馂分之也分簋者分敦黍于防为有对也敦有虞氏之器也周制士用之变敦言簋容同姓之士得从周制耳祭统曰馂者祭之末也不可不知也是故古之人有言曰善终者如始馂其是已是故古之君子曰尸亦馂鬼神之余也恵术也可以观政矣
　　宗人遣举奠及长兄弟盥立于西阶下东面北上祝命尝食者举奠许诺升入东面长兄弟对之皆坐佐食授举各一肤
　　注曰命告也士使嗣子及兄弟其不过族亲也古文皆作馂○疏曰此决少牢馂及异姓
　　主人西面再拜祝曰有以也两奠举于俎许诺皆答拜
　　注曰以读如何其久也必有以也之以祝告释辞以戒之言女于此当有所以也以先祖有徳而享于此祭其坐其余亦当以之也少牢馈食不拜者非亲昵也旧说曰主人拜下席南○疏曰少牢有二宾长是非亲昵
　　若是者三
　　注曰丁宁戒之
　　皆取举祭食祭举乃食祭铏食举
　　注曰食乃祭铏礼杀○疏曰正祭时尸祭铏乃尔黍
　　卒食主人降洗爵宰賛一爵主人升酌酳上上拜受爵主人答拜酳下亦如之
　　注曰少牢馈食礼曰賛者洗三爵酌主人受于户内以授次旧说云主人北面授下爵
　　主人拜祝曰酳有与也如初仪
　　注曰主人复拜为戒也与读如诸侯以礼相与之与言女酳此当有所与也与者与兄弟也既知似先祖之徳亦当与女兄弟谓教化之
　　两执爵拜
　　注曰答主人也
　　祭酒卒爵拜主人答拜两皆降实爵于篚上洗爵升酌酢主人主人拜受爵
　　注曰下复兄弟位不复升也
　　上即位坐答拜
　　注曰既授爵户内乃就坐
　　主人坐祭卒爵拜上答拜受爵降实于篚主人出立于户外西面
　　注曰事馂者礼毕
　　祝命彻阼俎豆笾设于东序下
　　注曰命命佐食阼俎主人之俎宗妇不彻豆笾彻礼畧各有为而已设于东序下亦将燕也○疏曰豆笾宗妇賛设之佐食设俎理应佐食还自彻俎宗妇彻豆笾以彻礼畧故宗妇豆笾命佐食并彻之各有为而已者谓宗妇彻祝俎豆笾佐食彻阼俎豆笾是各自有为何必依前所设之时也
　　祝执其俎以出东面于户西
　　注曰俟告利成少牢下篇曰祝告利成乃执俎以出
　　宗妇彻祝豆笾入于房彻主妇荐俎
　　注曰宗妇既并彻彻其卑者士虞礼曰祝荐席彻入于房○疏曰宗妇不彻主人豆笾而彻祝豆笾入房者为主妇将用之为燕祝接神尸之类宜行神故主人以荐羞并祝庶羞燕宗人于堂主妇以祝笾豆燕内宾于房
　　佐食彻尸荐俎敦设于西北隅几在南厞用筵纳一尊佐食阖牖户降
　　注曰厞隠也不知神之所在或诸逺人乎尸谡而改馔为幽闇庶其飨之所以为厌饫少牢馈食礼曰南面如馈之设也所谓当室之白阳厌也则尸未入之前为阴厌矣曽子问曰殇不备祭何谓阴厌阳厌也○疏曰当室之白谓西北隅得户之明者也奥中不得户明故名阴厌○杨氏曰案释宫云西南隅谓之奥西北隅谓之屋漏注奥者隠奥屋漏者当室之白日光所漏入也
　　祝告利成降出主人降即位宗人告事毕宾出主人送于门外再拜
　　注曰拜送宾也凡去者不答拜
　　佐食彻阼俎堂下俎毕出
　　注曰记俎出节兄弟及众宾自彻而出唯宾俎有司彻归之尊宾也○疏曰宾出主人送明宾不自彻若助君祭必自彻其俎
　　记特牲馈食其服皆朝服冠缁带缁韠
　　注曰于祭服此也皆者谓宾及兄弟筮日筮尸视濯亦端至祭而朝服朝服者诸侯之臣与其君日视朝之服大夫以祭今宾兄弟縁孝子欲得嘉宾尊客以祀其祖祢故服之缁韠者下大夫之臣夙兴主人服如初则固端
　　唯尸祝佐食端裳黄裳杂裳可也皆爵韠
　　注曰与主人同服裳上士也黄裳中士杂裳下士
　　设洗南北以堂深东西当东荣
　　注曰荣屋翼也
　　水在洗东
　　注曰祖天地之左海
　　篚在洗西南顺实二爵二觚四觯一角一散
　　注曰顺从也言南从统于堂也二爵者为宾献爵止主妇当致也二觚长兄弟酌众宾长为加爵二人班同迎接并也四觯一酌奠其三长兄弟酬宾卒受者与宾弟子兄弟弟子举觯于其长礼杀事相接礼器曰贵者献以爵贱者献以散尊者举觯卑者举角旧说云爵一升觚二升觯三升角四升散五升
　　壶棜禁馔于东序南顺覆两壶焉盖在南明日卒奠幂用绤即位而彻之加勺
　　注曰覆壶者盝沥水且为其不宜尘幂用绤以其坚洁禁言棜者祭尚厌饫得与大夫同器不为神戒也○疏曰大夫用棜士用禁大夫尊以厌饫为名士卑以禁戒为称又无足曰棜有足曰禁乡饮酒乡射非祭礼虽大夫去足犹存禁名至祭则去足为棜禁不为神戒也○杨氏曰卒奠酌奠于铏南时即位尸即席坐时
　　笾巾以绤也纁里枣烝栗择
　　注曰笾有巾者果实之物多皮核优尊者可烝裹之也烝择互文旧说云纁里者皆被
　　铏芼用苦若薇皆有滑夏葵冬荁
　　注曰苦苦荼也荁堇属干之冬滑于葵诗云周原膴膴堇荼如饴○疏曰云冬滑于葵明冬不用葵而用荁
　　棘心匕刻
　　注曰刻若今龙头
　　牲爨在庙门外东南鱼腊爨在其南皆西面饎爨在西壁
　　注曰饎炊也西壁者堂之西墙下旧说云南北直屋梠稷在南
　　肵俎心舌皆去本末午割之实于牲鼎
　　注曰午割从横割之亦勿没立缩顺其性心舌知食味者欲尸之飨此祭是以进之○疏曰亦者亦少牢文谓四面皆乡中央割之不絶中央少许谓之勿没
　　宾与长兄弟之荐自东房其余在东堂
　　注曰东堂东夹之前近南
　　沃尸盥者一人奉槃者东面执匜者西面淳沃执巾者在匜北
　　注曰匜北执匜之北亦西面毎事各一人淳沃稍注之
　　宗人东面取巾振之三南面授尸卒执巾者受
　　注曰宗人代授巾庭长尊
　　尸入主人及宾皆辟位出亦如之
　　注曰辟位逡巡
　　嗣举奠佐食设豆盐
　　注曰肝宜盐也
　　佐食当事则户外南面无事则中庭北面
　　注曰当事将有事而未至
　　凢祝呼佐食许诺
　　注曰呼犹命也
　　宗人献与旅齿于众宾
　　注曰尊庭长齿从其长幼之序
　　佐食于旅齿于兄弟
　　尊两壶于房中西墉下南上
　　注曰为妇人旅也其尊之节亚西方○疏曰设尊亚次西方
　　内宾立于其北东面南上宗妇北堂东面北上
　　注曰二者所谓内兄弟内宾姑姊妹也宗妇族人之妇其夫属于所祭为子孙或南上或北上宗妇宜统于主妇主妇南面北堂中房而北○疏曰内宾姑姊妹宾客之类南上自取曲礼云东乡西乡以南方为上宗妇虽东乡取统于主妇故北上主妇南面故也
　　主妇及内宾宗妇亦旅西面
　　注曰西面者异于献也男子献于堂上旅子堂下妇人献于南面旅于西面内宾象众宾宗妇象兄弟其节与其仪男子也主妇酬内宾之长酌奠于荐左内宾之长坐取奠于右宗妇之娣妇举觯于其姒妇亦如之内宾之长坐取奠觯酬宗妇之姒交错以辩宗妇之姒亦取奠觯酬内宾之长交错以辩内宾之少者宗妇之娣妇各举奠于其长并行交错无算其拜及饮者皆西面主妇之东南
　　主妇賛荐者执以坐于户外授主妇
　　尸卒食而祭饎爨雍防
　　注曰雍熟肉以尸享祭灶有功也旧说云宗妇祭饎防亨者祭雍防用黍肉而已无笾豆俎礼器曰燔燎于防夫防者老妇之祭盛于盆尊于瓶○疏曰老妇先炊者也盆瓶炊器也
　　宾从尸俎出庙门乃反位
　　注曰宾从尸送尸也士之助祭终其事也俎尸俎也宾既送尸复入反位者宜与主人为礼乃去之
　　尸俎右肩臂臑肫胳正脊二骨横脊长胁二骨短胁注曰尸俎神俎也士之正祭礼九体贬于大夫有并骨二亦得十一之名合少牢之体数此所谓放而不致者凢俎实之数竒脊无中胁无前贬于尊者不贬正脊不夺正也正脊二骨长胁二骨者将举于尸尸食未饱不欲空神俎○疏曰放而不致礼器注致至也
　　肤三
　　注曰为用二厌饫一也
　　离肺一
　　注曰离犹防也小而长午割之亦不提心谓之举肺
　　刌肺三
　　注曰为尸主人主妇祭
　　鱼十有五
　　注曰鱼水物以头枚数阴中之物取数于月十有五日而盈少牢馈食礼亦云十有五而俎尊卑同此所谓经而等也
　　腊如牲骨
　　注曰不但言体以有一骨二骨者
　　祝俎脾脡脊二骨脇二骨
　　注曰凡接于神及尸者俎不过牲三体以特牲约加其可并者二亦得竒名少牢馈食礼羊豕各三体○疏曰脇二骨谓代脇接神者谓祝与佐食佐食尸未入为神设俎郤防祝酌奠于铏南故曰接神也接尸者宾为三献长兄弟为加爵尸盥宗人授巾皆是与尸相接也知皆三体者下佐食俎觳折脊脇也宾骼长兄弟及宗人折其余如佐食俎故知皆三体也众宾之长亦有加爵接于尸亦应三体下文但言兄弟及宗人而众宾长亦在焉可知加其可并者二骨者是尊祝也佐食已下卑无加故下注云卑者从正是也少牢二牲故祝俎无加者直三体
　　肤一离肺一
　　阼俎臂正脊二骨横脊长脇二骨短脇
　　注曰主人尊欲其体得祝之加数五体不加其可并者二亦得竒名臂左体臂
　　肤一离肺一
　　主妇俎觳折
　　注曰觳后足折分后右足以为佐食俎不分左臑折辟大夫妻○疏曰少牢主妇用左臑此士妻辟之不用左臑用后右足不用后左足左足大卑故也
　　其余如阼俎
　　注曰余谓脊脇肤肺
　　佐食俎觳折脊胁
　　注曰三体卑者从正
　　肤一离肺一
　　宾骼长兄弟及宗人折其余如佐食俎
　　注曰骼左骼也宾俎全体尊宾不用尊体为其已甚卑而全之其宜可也长兄弟及宗人折不言所分畧之
