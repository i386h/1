<!-- { "loadSidebar": true } -->
　　注曰升歌间合无次数唯意所乐
　　賔则庶子执烛于阼阶上司宫执烛于西阶上甸人执大烛于庭阍人为烛于门外
　　注曰宵夜也烛燋也甸人掌共薪蒸者庭大烛为其位广也为作也作烛候賔出
　　賔醉北面坐取其荐脯以降
　　注曰取脯重得君之赐
　　奏陔
　　注曰陔夏乐章也其歌颂类也以钟鼔奏之其篇今亡
　　賔所执脯以赐钟人于门内霤遂出
　　注曰必赐钟人钟人以钟鼔奏陔夏赐之脯明虽醉志礼不忘乐
　　卿大夫皆出
　　注曰従賔出
　　公不送
　　注曰臣也与之安燕交欢嫌亢礼也
　　公入骜
　　注曰骜夏亦乐章也以钟鼓奏之其诗今亡此公出而言入者射宫在郊以将还为入燕不骜者于路寝无出入也
　　注曰天子射在虞庠周之少学在西郊按乡射记于郊则闾中郑云诸侯大学在郊是诸侯大射所故言入者射宫在郊以将还为入也

　　仪礼述注卷七
<经部,礼类,仪礼之属,仪礼述注>
　　钦定四库全书
　　仪礼述注卷八
　　安溪　李光坡　撰
　　聘礼第八
　　郑目录云大问曰聘诸侯相于及无事使卿相问之礼也小聘使大夫周礼诸侯邦交岁相问殷相聘世相朝○疏曰大问曰聘小聘曰问此聘礼是侯伯之卿大聘以经云五介又云及竟张旜孤卿建旜周公作经互见为义此见侯伯之卿大聘玉人云瑑圭璋八寸璧琮八寸以覜聘上公之臣公食大夫俎实云伦肤七据子男之臣是各举一边而言明五等俱有是其互见为义也
　　聘礼○君与卿图事
　　注曰图谋也谋聘故及可使者谋事者必因朝其位君南面卿西面大夫北面士东面
　　遂命使者
　　注曰聘使卿
　　使者再拜稽首辞
　　注曰辞以不敏
　　君不许乃退
　　注曰退反位也受命者必进
　　既图事戒上介亦如之
　　注曰已谋事乃命上介难于使者易于介
　　宰命司马戒众介众介皆逆命不辞
　　注曰宰上卿贰君事者诸侯谓司徒为宰众介者士也士属司马周礼司马之属司士掌作士适四方使为介逆犹受也○疏曰天子有六卿天地四时之官诸侯兼官但有三卿地官司徒兼冢宰夏官司马兼春官冬官司空兼秋官是以左传杜泄云季孙为司徒叔孙为司马孟孙为司空
　　宰书币
　　注曰书聘所用币多少也
　　命宰夫官具
　　注曰宰夫宰之属也命之使众官具币及所宜赍
　　及期夕币
　　注曰夕币先行之日夕陈币而视之重聘也
　　使者朝服帅众介夕
　　注曰视其事
　　管人布幕于寝门外
　　注曰管犹馆也管人谓掌次舍帷幕者也布幕以承币寝门外朝也○防曰寝门外朝也者谓路门外即正朝之处也
　　官陈币皮北首西上加其奉于左皮上马则北面奠币于其前
　　注曰奉所奉以致命谓束帛及纁也马言则者此享主用皮或时用马马入则在幕南皮马皆乘○疏曰束帛加璧以享君纁加琮以享夫人郑不言璧琮者璧琮不陈厥明乃授之也
　　使者北面众介立于其左东上
　　注曰既受行同位也位在幕南
　　卿大夫在幕东西面北上
　　注曰大夫西面辟使者○疏曰此谓处者大夫常北面今与卿同西面故云辟使者
　　宰入告具于君君朝服出门左南乡
　　注曰入告入路门而告
　　史读书展币
　　注曰展犹校录也史幕东西面读书贾人坐抚其币每者曰在必西面者欲君与使者俱见之也○疏曰若然贾人当在幕西东面抚之亦欲使君与賔俱见之也
　　宰执书告备具于君授使者使者受书授上介
　　注曰使展币毕以书还授宰宰既告傋以授使者其受授皆北面○疏曰三者皆北面向君故也
　　公揖入
　　注曰揖礼羣臣
　　官载其币舍于朝
　　注曰待旦行也○疏曰此云官谓官人从賔行者与前官陈币者异
　　上介视载者
　　注曰监其安处之毕乃出
　　所受书以行
　　注曰为当复展
　　厥明賔朝服释币于祢
　　注曰告为君使也賔使者谓之賔尊之也天子诸侯将出告羣庙大夫告祢而已凡释币设洗盥如祭疏曰下记云筮一尸若昭若穆容父在父在则祭祖父卒则祭祢然则初行时若父在则释币于祖庙也但奉币湏洁当有洗以盥手其设洗法见士冠礼篚在洗西
　　有司筵几于室中祝先入主人从入主人在右再拜祝告又再拜
　　注曰更云主人者庙中之称也祝告告以主人将行
　　释币制纁束奠于几下出
　　注曰祝释之也凡物十曰束纁之率居三纁居二朝贡礼云纯四只制丈八尺○疏曰三纁二率皆如此也纯谓幅之广狭制谓舒之长短周礼赵商问只长八寸四八三十二幅广三尺二寸大广非其度郑答云古积画误为四当为三三咫则二尺四寸矣杂记云纳币一束束五两两五寻然则毎卷二丈若作制币者毎卷丈八尺为制合卷为匹也
　　主人立于户东祝立于牖西又入取币降卷币实于笲埋于西阶东
　　注曰又入者祝也埋币必盛以器若藏然
　　又释币于行
　　注曰告将行也行者之先其古人之名未闻天子诸侯有常祀在冬大夫三祀曰门曰行曰厉防礼有毁宗躐行出于大门则行神之位在庙门外西方不言埋币可知也今时民春秋祭祀有行神古之遗礼乎○疏曰常祀在冬月令祀行是也大夫虽有行无常祀因行使始出有告礼而已然此谓平治道路之神至于出城又有軷祭祭山川之神喻无险难也祭山川之神有軷坛此祭行神亦当有軷壤月令祭行注为軷坛厚二寸广五尺轮四尺是也
　　遂受命
　　注曰言遂者明自是出不复入
　　上介释币亦如之
　　注曰如其于襧与行
　　上介及众介俟于使者之门外
　　注日俟待也待于门外东面北上
　　使者载旜帅以受命于朝
　　注曰旜旌旗属也载之者所以表识其事也周礼曰通帛为旜又曰孤卿建旜至于朝门使者北面东上○疏曰诸侯三门臯应路路门外有常朝位下文君臣皆朝列位乃使卿进使者使者乃入至朝即此朝门者臯门外矣通帛谓通体尽用赤无他物之饰赤周正色孤卿建者以其不画异物奉王之政教而已
　　君朝服南乡卿大夫西面北上君使卿进使者使者入及众介随入北面东上君揖使者进之上介立于其左接闻命
　　注曰进之者有命宜相近也接犹续也
　　贾人西面坐启椟取圭垂缫不起而授宰
　　注曰贾人在官知物价者缫所以借圭也其或拜则奠于其上○防曰缫有二种一者以木为中干以韦衣之天子五采公侯伯三采子男二采采为再行奠玊于上此则无垂缫屈缫之事下记云若组绚为之者所以系玉于韦版使不失坠此乃有屈垂之法则此经所云者是也
　　宰执圭屈缫自公左授使者
　　注曰屈缫者敛之礼以相变为敬也自公左賛币之义○疏曰曲礼曰诏辞自右賛币自左
　　使者受圭同面垂缫以受命
　　注曰同面者宰就使者北面并授之既授之而君出命矣凡授受者授由其右受由其左
　　既述命同面授上介
　　注曰述命者循君之言重失误
　　上介受圭屈缫出受贾人众介不从
　　注曰贾人将行者在门外北面
　　受享束帛加璧受夫人之聘璋享纁束帛加琮皆如初
　　注曰享献也既聘又献所以厚恩惠也帛今之璧色缯也夫人亦有聘享以其与己同体为国小君也其聘用璋取其半圭也君享用璧夫人用琮天地配合之象也圭璋特逹瑞也璧琮有加往徳也周礼曰瑑圭璋璧琮以覜聘○疏曰前已受聘君圭此受享君束帛加璧又受聘夫人璋又受享夫人琮前陈聘不陈圭璧琮是以至此始言而复连言束帛纁以其是相配之物也璧色缯谓帛色放璧色但未知此璧用何色耳特逹谓不加束帛璧琮有加往致其徳也此聘賔不用君所执圭璋其出聘圭璋璧琮则瑑之而已无桓信躬蒲糓之文又所执皆降其君一等
　　遂行舍于郊
　　注曰于此脱舍衣服乃即道也曲礼曰凡为君使者已受命君言不宿于家○疏曰自朝服告祢至受命衣服未改至此脱朝服服深衣而行
　　敛旜
　　若过邦至于竟使次介假道束帛将命于朝曰请帅奠币
　　注曰至竟而假道诸侯以国为家不敢直径也将犹奉也帅犹道也请道道路所当由
　　下大夫取以入告出许遂受币
　　注曰言遂者明受其币非为许故也容其辞让不得命也
　　饩之以其礼上賔太牢积唯刍禾介皆有饩
　　注曰凡赐人以牲生曰饩饩犹禀也给也以其礼者尊卑有常差也常差者上賔上介牲用大牢羣介用少牢米皆百筥牲陈于门内之西北面米设于中庭上賔上介致之以束帛羣介则牵羊焉上賔有禾十车刍二十车禾以秣马
　　士帅没其竟
　　注曰没尽
　　誓于其竟賔南面上介西面众介北面东上史读书司马执防立于其后
　　注曰此使次介假道正而誓也賔南面専威信也史于众介之前北面读书以勅告士众为其犯礼暴掠也礼君行师从卿行旅从司马主军法者执策示罚
　　未入竟壹肄
　　注曰谓于所聘之国竟也肄习也习聘之威仪重失误
　　为壝坛画阶帷其北无宫
　　注曰壝土象坛也帷其北宜有所乡依也无宫不壝土画外垣也
　　朝服无主无执也
　　注曰不立主人主人尊也不执玉不敢防也徒习其威仪而已
　　介皆与北面西上
　　注曰入门左之位也○疏曰但习入庙聘享揖逊升降布币授玉之礼是以直云北面西上之位也云入门左之位者下文云賔入门左介皆入门左北面西上是也
　　习享士执庭实
　　注曰士士介也庭实必执之者皮则有摄张之节
　　习夫人之聘享亦如之习公事不习私事
　　注曰公事致命者也○疏曰私事者谓私觌于君私面于卿大夫
　　及竟张旜誓
　　注曰张旜明事在此国也张旜谓使人维之○防曰按节服氏六人维王之太常郑云维之以缕太常十二旒一人维持二旒也诸侯则四人不依命数大夫无文或一人或二人
　　乃谒关人
　　注曰谒告也古者竟上为闗以讥异服识异言
　　闗人问从者几人
　　注曰为有司当供委积之具○疏曰卿行旅从一党之人大夫小聘当一旅之人百人也少曰委多曰积
　　以介对
　　注曰以所与受命者对谦也上公之使者七介侯伯五介子男三介
　　君使士请事遂以入竟
　　注曰遂以入因道之○疏曰君得闗人告即知为聘来而云使士请事君子不必人故知而犹问也
　　入竟敛旜乃展
　　注曰复校录币重其事敛旜变于始入
　　布幕賔朝服立于幕东西面
　　注曰西面者由是臣道异于前誓时也
　　介皆北面东上贾人北面坐拭圭遂执展之
　　注曰持之而立告在
　　上介北面视之退复位
　　注曰言退复位则视圭进违位
　　退圭
　　注曰圭璋尊不陈之
　　陈皮北首西上又拭璧展之防诸其币加于左皮上上介视之退
　　注曰防合也
　　马则幕南北面奠币于其前
　　注曰前当前幕上
　　展夫人之聘享亦如之贾人告于上介告于賔
　　注曰展夫人聘享上介不视贬于君也贾人既拭璋琮南面告子上介上介于是东面以告于賔
　　有司展羣币以告
　　注曰羣币私觌及大夫者有司载币者自展告
　　及郊又展如初
