<!-- { "loadSidebar": true } -->
　　注曰炊黍稷曰饎饎北上上齐于屋宇于虞有亨饎之防弥吉○疏曰特牲云视饎防于西堂下宗妇主之在西方今在东亦反吉也宇屋梠
　　设洗于西阶西南水在洗西篚在东
　　注曰反吉也亦当西荣南北以堂深
　　尊于室中北墉下当户两甒醴酒酒在东无禁幂用絺布加勺南枋
　　注曰酒在东上醴也絺布葛属○疏曰吉礼酒在酒上今以丧祭礼无酒则醴代酒在上故云上醴也
　　素几苇席在西序下
　　注曰有几始鬼神也
　　苴刌茅长五寸束之实于篚馔于西坫上
　　注曰苴犹借也
　　馔两豆菹醢于西楹之东醢在西一铏亚之
　　注曰醢在西南面取之得左取菹右取醢便其设之○疏曰亚之者菹以东也
　　从献豆两亚之四笾亚之北上
　　注曰豆从主人献祝笾从主妇献尸祝北上菹与枣不东陈别于正○疏曰云北上是不从铏东为次宜于铏东北以北为上向南陈之东北菹为首次南醢醢东栗栗北枣枣东枣枣南栗故云北上菹与枣也
　　馔黍稷二敦于阶间西上借用苇席
　　注曰借犹荐也○杨氏曰虞敦借用苇席特牲敦借用萑注萑细苇
　　匜水错于槃中南流在西阶之南箪巾在其东
　　注曰流匜吐水口也
　　陈三鼎于门外之右北面北上设扄鼏
　　注曰门外之右门西也
　　匕俎在西塾之西
　　注曰不馔于塾上统于鼎也塾有西者是室南乡
　　羞燔俎在内西塾上南顺
　　注曰南顺于南面取缩执之便也肝俎在燔东
　　主人及兄弟如葬服宾执事者如吊服皆即位于门外如朝夕临位妇人及内兄弟服即位于堂亦如之注曰葬服者既夕曰丈夫髽散带垂也宾执事者宾客来执事也○疏曰丈夫髽散带垂者始虞与葬服同三虞皆同至卒哭卒去无时之哭则依其丧服乃变麻服葛也
　　祝免澡葛绖带布席于室中东面右几降出及宗人即位于门西东面南上
　　注曰祝亦执事免者祭祀之礼祝所亲也澡治也治葛以为首绖及带接神宜变也然则士之属官为其长吊服加麻矣至于既卒哭主人变服则除右几于席近南也
　　宗人吿有司具遂请拜宾如临入门哭妇人哭
　　注曰临朝夕哭
　　主人即位于堂众主人及兄弟宾即位于西方如反哭位
　　注曰既夕曰乃反哭入门升自西阶东面众主人堂下东面北上此则异于朝夕
　　祝入门左北面
　　注曰不与执事同位接神尊也○疏曰执事即上兄弟宾
　　宗人西阶前北面
　　注曰当诏主人及宾之事
　　祝盥升取苴降洗之升入设于几东席上东缩降洗觯升止哭
　　注曰缩从也
　　主人倚杖入祝从在左西面
　　注曰主人北旋倚杖西序乃入丧服小记曰虞杖不入于室祔杖不升于堂然则练杖不入于门明矣
　　賛荐菹醢醢在北
　　注曰主妇不荐齐斩之服不执事也曽子问曰士祭不足则取于兄弟大功以下者○疏曰此齐斩不执事唯为今时至于尸入之后亦执事两笾枣栗设于防南至于祔祭虽阴厌亦主妇荐主人自执事也知者下记云其他如馈食
　　佐食及执事盥出举长在左
　　注曰举举鼎也长在左西方位也凢事宗人诏之
　　鼎入设于西阶前东面北上匕俎从设左人抽扄鼏匕佐食及右人载
　　注曰载载于俎佐食载则亦在右矣
　　卒朼者逆退复位
　　注曰复宾位也
　　俎入设于豆东鱼亚之腊特
　　注曰亚次也
　　賛设二敦于俎南黍其东稷
　　注曰簋实尊黍也
　　设一铏于豆南
　　注曰铏菜羮也
　　佐食出立于户西
　　注曰馔已也
　　賛者彻鼎
　　注曰反于门外
　　祝酌醴命佐食啓防佐食许诺啓防却于敦南复位注曰防合也谓敦盖也复位出立于户西
　　祝奠觯于铏南复位主人再拜稽首
　　注曰复位复主人之左
　　祝飨命佐食祭
　　注曰飨告神飨此祭祭于苴也飨神辞记所谓哀子某哀显相夙兴夜处不宁下至适尔皇祖某甫尚飨是也○疏曰此文飨神引记者是阴厌飨神辞下文迎尸上释孝子辞者经记无文按少牢迎尸祝孝子辞云孝孙某敢用柔毛刚鬛嘉荐普淖用荐嵗事于皇祖伯某以某妃配某氏尚飨此是释孝子辞此迎尸上释孝子辞宜与彼同但称哀为异其迎尸后祝辞者即下记飨辞云哀子某圭为而哀荐之飨郑注云飨辞劝强尸之辞也
　　佐食许诺钩袒取黍稷祭于苴三取肤祭祭如初取奠觯祭亦如之不尽益反奠之主人再拜稽首
　　注曰钩袒如今檈衣也苴所以借祭也孝子始将纳尸以事其亲为神疑于其位设苴以定之耳或曰苴主道也则特牲少牢当有主象而无可乎○疏曰擐衣以露臂
　　祝祝卒主人拜如初哭出复位
　　注曰祝祝者释孝子祭辞
　　祝迎尸一人衰绖奉篚哭从尸
　　注曰尸主也孝子之祭不见亲之形象心无所系立尸而主意焉一人主人兄弟檀弓曰既封主人赠而祝宿虞尸
　　尸入门丈夫踊妇人踊
　　注曰踊不同文者有先后也尸入主人不降者丧事主哀不主敬
　　淳尸盥宗人授巾
　　注曰淳沃也沃尸盥者宾执事者也○疏曰特牲设尸盥在门内之右注云尸尊不就洗门内之右象洗在东此虞礼反吉祭故在西阶东少牢礼异于士礼故尸盥在西阶东与此虞礼同也
　　尸及阶祝延尸
　　注曰延进也告之以升○疏曰特牲注云在后诏侑曰延杂记云尸谡祝前乡尸故礼器云诏侑无方
　　尸升宗人诏踊如初
　　注曰言诏踊如初则凢踊宗人诏之
　　尸入户踊如初哭止
　　注曰哭止尊尸
　　妇人入于房
　　注曰辟执事者
　　主人及祝拜妥尸尸拜遂坐
　　注曰妥安坐也
　　从者错篚于尸左席上立于其北
　　注曰北席北也
　　尸取奠左执之取菹擩于醢祭于豆间祝命佐食堕祭注曰下祭曰堕堕之犹言堕下也周礼曰既祭则藏其堕谓此也齐鲁之间谓祭为堕○疏曰凢祭皆手举之向下祭之故云下祭曰堕周礼文见守祧
　　佐食取黍稷肺祭授尸尸祭之祭奠祝祝主人拜如初尸尝醴奠之
　　注曰如初亦祝祝卒乃再拜稽首
　　佐食举肺脊授尸尸受振祭哜之左手执之
　　注曰右手将有事也尸食之时亦奠肺脊于豆○疏曰特牲举肺脊在迩敦后吉防相变也○坡谓举肺脊在迩敦前与特牲异与少牢同恐亦是加一等用大夫礼如遣奠五鼎然
　　祝命佐食迩敦佐食举黍错于席上
　　注曰迩近也
　　尸祭铏尝铏
　　注曰右手也少牢曰以柶祭羊铏遂以祭豕铏尝羊铏
　　泰羮湆自门入设于铏南胾四豆设于左
　　注曰博异味也湆肉汁也胾切肉也○疏曰左者正豆之左
　　尸饭播余于篚
　　注曰不反余也古者饭用手吉时播余于防
　　三饭佐食举干尸受振祭哜之实于篚
　　注曰饭间啗肉安食气
　　又三饭举胳祭如初佐食举鱼腊实于篚
　　注曰尸不受鱼腊以丧不备味
　　又三饭举肩祭如初
　　注曰后举肩者贵要成也○疏曰祭统曰周人贵肩故云贵者要成也
　　举鱼腊俎俎释三个
　　注曰释犹遗也遗之者君子不尽人之欢不竭人之忠个犹枚也此腊亦七体如其牲也○疏曰上举脊干胳肩惟有臂臑肫三者故此经直云鱼腊而已按特牲释三个注云谓改馔于西北隅遗之与此注不同者此注亦有改馔之义又兼有此不尽欢忠之礼
　　尸卒食佐食受肺脊实于篚反黍如初设
　　注曰九饭而已士礼也篚犹吉祭之有肵俎○疏曰少牢十一饭诸侯十三天子十五肵俎见特牲少牢
　　主人洗废爵酌酒酳尸尸拜受爵主人北面答拜尸祭酒尝之
　　注曰爵无足曰废爵酳安食也主人北面以酳酢变吉也凢异者皆变吉○疏曰特牲少牢尸拜受主人西面拜送与此北面相反变吉也
　　宾长以肝从实于俎缩右盐
　　注曰缩从也从实肝炙于俎也丧祭进柢右盐于俎近北便尸取之也缩执俎言右盐则肝盐并也
　　尸左执爵右取肝擩盐振祭哜之加于俎宾降反俎于西塾复位
　　注曰取肝右手也加于俎从其牲体也以丧不志于味○疏曰特牲少牢尸哜肝讫加菹豆以近身此逺加于俎以同牲体
　　尸卒爵祝受不相爵主人拜尸答拜
　　注曰不相爵丧祭于礼畧相爵者特牲曰送爵皇尸卒爵
　　祝酌授尸尸以醋主人主人拜受爵尸答拜
　　注曰醋报○杨氏曰授尸醋主人亦北面拜受坐祭卒爵及主人献祝之时乃反西面位
　　主人坐祭卒爵拜尸答拜
　　筵祝南面
　　注曰祝接神尊也筵用萑席○疏曰祝先得献尊也
　　主人献祝祝拜坐受爵主人答拜
　　注曰献祝因反西面位
　　荐菹醢设俎祝左执爵祭荐奠爵兴取肺坐祭哜之与加于俎祭酒甞之肝从祝取肝擩盐振祭哜之加于俎卒爵拜主人答拜祝坐授主人
　　主人酌献佐食佐食北面拜坐受爵主人答拜佐食祭酒卒爵拜主人答拜受爵出实于篚升堂复位
　　注曰篚在庭不复入事已也亦因取杖乃东面立
　　主妇洗足爵子房中酌亚献尸如主人仪
　　注曰爵有足轻者饰也昏礼曰内洗在北堂直室东隅
　　自反两笾枣栗设于防南枣在西
　　注曰尚枣枣美○疏曰特牲宗妇执两笾主妇受设此主妇自反者以丧尚纵纵反吉故然上主人献使賛荐葅醢齐斩不执事此亚献已所有事故自荐
　　尸祭笾祭酒如初宾以燔从如初尸祭燔卒爵如初酌献祝笾燔从献佐食皆如初以虚爵入于房
　　注曰初主人仪
　　宾长洗繶爵
　　注曰繶爵口足之间有篆又弥饰
　　三献燔从如初仪妇人复位
　　注曰复堂上西面位事已尸将出当哭踊
　　祝出户西面告利成主人哭
　　注曰西面告告主人也利犹养也成毕也言养礼毕也不言养礼毕于尸间嫌○疏曰即于尸中间有嫌讽去之
　　皆哭
　　注曰丈夫妇人于主人哭斯哭矣
　　祝入尸谡
　　注曰谡起也祝入而无事尸则知起矣不告尸者无遣尊者之道
　　从者奉篚哭如初
　　注曰初哭从尸
　　祝前尸出户踊如初降堂踊如初出门亦如之
　　注曰前道也如初者出如入降如升三者之节悲哀同
　　祝反入彻设于西北隅如其设也几在南厞用席注曰改设馔者不知鬼神之节改设之庶几歆飨所以为厌饫也几在南变古文明东面不南面渐也厞隠也子厞隠之处从其幽闇○疏曰上文阴厌时右几今云几在南明其同必变古文者少牢大夫礼阳厌时南面亦几在右此言右几则嫌与大夫同故云明东面也特牲改馔几在南与此同今示向吉有渐故与吉祭同厞用席以席为障使之隠也
　　祝荐席彻入于房祝自执其俎出
　　注曰彻荐席者执事者祝荐席则初自房来
　　賛阖牖户
　　注曰鬼神尚居幽闇或者逺人乎賛佐食者
　　主人降宾出
　　注曰宗人诏主人降宾则出庙门
　　主人出门哭止皆复位
　　注曰门外未入位
　　宗人告事毕宾出主人送拜稽颡
　　注曰送拜者门于大门外也宾执事者皆去即彻室中之馔者兄弟也○疏曰上文云复位是未出大门此云送拜是大门外可知
　　记虞沐浴不栉
　　注曰沐浴者将祭自洁清不栉未在于饰也唯三年之丧不栉期以下栉可也
　　陈牲于庙门外北首西上寝右
