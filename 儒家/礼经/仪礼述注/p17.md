<!-- { "loadSidebar": true } -->
　　注曰他谓众士也亦升受爵不拜
　　乃荐司正与射人一人司士一人执幂二人立于觯东南上
　　注曰天子射人司士皆下大夫二人诸侯则上士其人数亦如之司正为上○疏曰此等皆士而先荐者以其皆有事故先得荐司正掌羣士爵禄废置之事士中之尊故亦先得荐司正为上者虽同是士以其为庭长故设在上先荐之
　　辩献士士既献者立于东方西面北上乃荐士
　　注曰每已献而即位于东方葢尊之毕献荐于其位○疏曰卿大夫在东方今卿大夫得献升堂上东方位空故士得献即东方卿位是尊之以无正文故葢以疑之也
　　祝史小臣师亦就其位而荐之
　　注曰次士献之已不变位位自在东方
　　主人就旅食之尊而献之旅食不拜受爵坐祭立饮注曰北面酌南向献之于尊南不洗者以其贱畧之也亦毕献乃荐之主人执虚爵奠于篚复位○疏曰按大射旅食尊在西鑮之南北面则此主人在南亦北面以陈尊向君若东楹之西东向设尊亦是向君为正彼酌者尊后东面酌此亦尊后北面酌南面献之于尊南也此乃庶人在官府史胥徒之辈故云贱也
　　若射则大射正为司射如乡射之礼
　　注曰大射正射人之长者也如乡射之礼者燕为乐卿大夫宜从其礼也如者如其告弓矢既具至退中与算也纳射器而张侯其告请先于君乃以命賔及卿大夫其为司正者亦为司马君与賔为耦乡射记曰自君射至龙旜亦其异者也荐旅食乃射者是燕射主于饮酒○疏曰大射正为司射者燕礼轻又不主为射故射人为摈又为司正至射时大射正为司射大射之时畧于燕主于射故大射正为摈又为司正至射又亲其职故不同为司射也云宜从之者乡射是卿大夫礼故乐之还从之也此献士旅食后乃射是燕射主于饮酒决大射未为大夫举旅之前则射是彼大射主于射故也
　　賔降洗升媵觚于公酌散下拜公降一等小臣辞賔升再拜稽首公答再拜
　　注曰此当言媵觯酬之礼皆用觯言觚者字之误也古者觯字或作角旁氏由此误尔
　　賔坐祭卒爵再拜稽首公答再拜賔降洗象觯升酌膳坐奠于荐南降拜小臣辞賔升成拜公答再拜賔反位注曰反位反席也
　　公坐取賔所媵觯兴唯公所赐
　　注曰至此又言兴者明公崇礼不倦也
　　受者如初受酬之礼降更爵洗升酌膳下拜小臣辞升成拜公答拜乃就席坐行之
　　注曰坐行之者若今坐相劝酒
　　有执爵者
　　注曰士有盥升主酌授之者○疏曰若然前三举旅皆酬者自酌授人也
　　唯受于公者拜
　　注曰公所赐者也其余则否
　　司正命执爵者爵辩卒受者兴以酬士
　　注曰欲令恵均○疏曰前三举旅辩大夫则止今此为士举旅故及之
　　大夫卒受者以爵兴西阶上酬士士升大夫奠爵拜士答拜
　　注曰兴酬士者士立堂下无坐○疏曰凡礼堂上有席者坐堂下无席者立是以工尹商阳是士而云朝不坐堂下无坐位者也
　　大夫立卒爵不拜实之士拜受大夫拜送士旅于西阶上辩
　　注曰祝史小臣旅食皆及焉○疏曰其庶子以下未得献者至献后无算爵及焉
　　士旅酌
　　注曰旅序也士以次序自酌自酬无执爵者
　　卒
　　主人洗升自西阶献庶子于阼阶上如献士之礼辩降洗遂献左右正与内小臣皆于阼阶上如献庶子之礼注曰庶子掌正六牲之体及舞位使国子修徳学道世子之官也而与膳宰乐正聨事乐正亦学国子以舞左右正谓乐正仆人正也小乐正立于西县之北仆人正仆人师仆人士立于其北北上大乐正立于东县之北若射则仆人正仆人士陪于工后内小臣奄人掌君隂事隂令后夫人之官也皆献于阼阶上别于外内臣也献正下及内小臣则磬人钟人鑮人鼓人仆人之属尽献可知也凡献皆荐也○疏曰与膳宰乐正聨事者以掌正六牲之体得与膳宰聨事掌国子修德学道得与乐正聨事内小臣别于外内臣周礼有外内命夫内命夫朝廷卿大夫外命夫诸侯臣在乡遂及采地者但外内臣皆献于西阶上此内小臣献于阼阶
　　无算爵
　　注曰算数也爵行无次无数唯意所劝醉而止
　　士也有执膳爵者有执散爵者执膳爵者酌以进公公不拜受执散爵者酌以之公命所赐所赐者兴受爵降席下奠爵再拜稽首公答拜
　　注曰席下席西也○疏曰自旅酬已前受公爵皆降拜升成拜至此不复降拜者礼杀故也
　　受赐爵者以爵就席坐公卒爵然后饮
　　注曰不敢先虚爵明此劝恵从尊者来也
　　执膳爵者受公爵酌反奠之
　　注曰宴欢在于饮酒成其意
　　受赐爵者兴授执散爵执散爵者乃酌行之
　　注曰予其所劝者
　　唯受爵于公者拜卒受爵者兴以酬士于西阶上士升大夫不拜乃饮实爵
　　注曰乃犹而也
　　士不拜受爵大夫就席士旅酌亦如之公有命彻幂则卿大夫皆降西阶下北面东上再拜稽首公命小臣辞公答再拜大夫皆辟
　　注曰命彻幂者公意殷勤必尽酒也小臣辞不升成拜明虽醉正臣礼也不言賔賔弥臣也君答拜于上示不虚受也○疏曰云不言賔直言卿大夫皆降不别言賔是燕末賔同于臣言弥臣者上旅酬犹言賔但言赐不言酬已是賔卑今乃没賔不言賔是賔弥臣也
　　遂升反坐士终旅于上如初
　　注曰卿大夫降而爵止于其反席卒之○朱先生曰此士方旅酌而大夫降则爵止不行公辞而大夫复升士乃终旅于上也
　　无算乐
　　注曰升歌间合无数也取欢而已其乐章亦然
　　宵则庶子执烛于阼阶上司宫执烛于西阶上甸人执大烛于庭阍人为大烛于门外
　　注曰宵夜也烛燋也甸人掌供薪蒸者庭大烛为位广也阍人门人也为作也作大烛以俟賔客出
　　賔醉北面坐取其荐脯以降
　　注曰取脯重得君赐
　　奏陔
　　注曰陔陔夏乐章也賔出奏陔夏以为行节也凡夏以钟鼓奏之
　　賔所执脯以赐钟人于门内霤遂出
　　注曰必赐钟人钟人掌以钟鼓奏九夏今奏陔以节已用赐脯以报之明虽醉不忘礼
　　卿大夫皆出
　　注曰随賔出也
　　公不送
　　注曰賔礼讫是臣也
　　公与客燕
　　注曰谓四方之使者
　　曰寡君有不腆之酒以请吾子之与寡君须臾焉使某也以请
　　注曰君使人戒客辞也礼使人各以其爵寡鲜也犹言少德谦也腆善也上介出请入告
　　对曰寡君君之私也君无所辱赐于使臣臣敢辞注曰上介出答主国使者辞也
　　寡君固曰不腆使某固以请寡君君之私也君无所辱赐于使臣臣敢固辞
　　朱先生曰寡君君之私也以下是客对辞
　　寡君固曰不腆使某固以请某固辞不得命敢不从朱先生曰某固辞以下是客对辞
　　致命曰寡君使某有不腆之酒以请吾子之与寡君须臾焉
　　注曰亲相见致君命辞也
　　君贶寡君多矣又辱赐于使臣臣敢拜赐命
　　朱先生曰君贶寡君多矣以下是客对辞
　　记燕朝服于寝
　　注曰朝服者诸侯与其羣臣日视朝之服也谓冠端缁带素韠白屦也燕于路寝相亲昵也○疏曰天子诸侯吉事皆舄云白屦者引士冠礼成文其实诸侯当白舄其臣则白屦也复下曰舄襌下曰屦飨在庿而燕在寝是亲昵
　　其牲狗也
　　注曰狗取择人也明非其人不与为礼也
　　亨于门外东方
　　注曰亨于门外臣所掌也○疏曰此与公食皆君礼故亨于门外乡饮酒亨于堂东北不在外者臣礼宜主人亲供也
　　若与四方之賔燕则公迎之于大门内揖让升
　　注曰四方之賔谓来聘者也自戒至于拜至皆如公食亦告馔具而后公即席小臣请执幂请羞者乃迎賔也○疏曰此燕用狗彼用大牢此戒賔再辞彼三辞至于卿大夫立位皆不同而云如公食者谓除此之外如之云亦告馔具至乃迎賔也者欲见燕四方賔此等依上文与燕己臣子同亦不如公食以其公食公无席又无入庙之事又公食无请执幂羞膳故别言此也
　　賔为苟敬席于阼阶之西北面有脀不哜肺不啐酒其介为賔
　　注曰苟且也假也主国君飨时亲进醴于賔今燕又宜献焉人臣不敢防烦尊者至此升堂而辞让欲以臣礼燕为恭敬也于是席之如献公之位言苟敬者賔实主国所宜敬也脀折俎也不哜啐似若尊者然也介门西北面西上公降迎上介以为賔揖让升如初礼主人献賔献公既献苟敬乃媵觚羣臣即位如燕也○疏曰言苟敬者賔实主国所宜敬但为辞让故以命介为賔不得敬之今虽以介为賔不可全不敬于是席之于阼阶西而且敬之故云苟敬也上燕己臣子之时献賔献公既即媵觚以酬賔但苟敬之前宜有荐有俎实与君同则知献公后即献苟敬乃可酬賔也
　　无膳尊无膳爵
　　注曰降尊以就卑也
　　与卿燕则大夫为賔与大夫燕亦大夫为賔
　　注曰不以所与燕者为賔者燕为序欢心实主敬也公父文伯饮南宫敬叔酒以路堵父为客此之谓也君但以大夫为賔者大夫卑虽尊之犹逺于君○疏曰此谓与己臣子燕法若与异国之賔燕皆用上介为賔也
　　羞膳者与执幂者皆士也
　　注曰尊君也膳宰卑于士○疏曰士则膳宰之长也
　　羞卿者小膳宰也
　　注曰膳宰之佐也
　　若以乐纳賔则賔及庭奏肆夏賔拜酒主人答拜而乐阕公拜受爵而奏肆夏公卒爵主人升受爵以下而乐阕
　　注曰肆夏乐章也今亡以钟鑮播之鼓磬应之所谓金奏也记曰入门而县兴示易以敬也卿大夫有王事之劳则奏此乐焉○疏曰常燕己臣子无乐王事之劳或有或无故言若也九夏皆诗篇名颂之族类也钟师云掌金奏金谓钟及鑮又云凡乐事以钟鼓奏九夏郑注云先击钟次击鼓是奏肆夏时有钟鑮鼓磬彼经注虽不言磬但县内有此四者故郑兼言磬也言賔及庭奏肆夏则非寻常大夫为賔与宰夫为主人相对者谓若賔为苟敬四方賔之类时奏肆夏其事既重若非有王事之劳何以致此故也
　　升歌鹿鸣下管新宫笙入三成
　　注曰新宫小雅逸篇○疏曰鹿鸣不言工歌新宫不言笙奏而言升歌下管欲明笙奏异于常燕常燕即上所陈四节是也特言下管新宫笙入三成者谓笙奏新宫三终申説下管之义
　　遂合乡乐
　　注曰乡乐周南召南六篇言遂者不问也
　　若舞则勺
　　注曰勺颂篇告成大武之乐歌也其诗曰于铄王师遵养时晦又曰实维尔公允师既合乡乐万舞而奏之所以美王侯劝有功也○疏曰言若者或为之舞或不为之舞舞则作周万舞之舞而奏勺诗曰万者干舞也
　　惟公与賔有俎
　　注曰主于燕其余可以无俎
　　献公曰臣敢奏爵以聴命
　　注曰授公释此辞不敢必受之
　　凡公所辞皆栗阶
　　注曰栗蹙也谓越等急趋君命也
　　凡栗阶不过二等
　　注曰其始升犹聚足连步越上等左右足各一发而升堂○疏曰天子之堂九尺诸侯七尺大夫五尺士三尺一尺为一阶今云凡栗阶不过二等言凡则天子九等已下至士三等皆有栗阶之法天子已下皆留上等为栗阶左右足各一发而升堂其上等以下皆连步故郑云其始升犹聚足连步也聚足谓前足蹑一等后足从之并连步谓足相随不相过也凡升阶之法有四等连步一也栗阶二也厯阶三也厯阶谓下至上皆越等无连步越阶四也越阶谓左右足越三等若赵盾躇阶而走是也
　　凡公所酬既拜请旅侍臣
