<!-- { "loadSidebar": true } -->
　　注曰亦从入而出请不几筵辟君也
　　庭实设四皮
　　注曰麋鹿皮也
　　賔奉束帛入三揖皆行至于阶让
　　注曰皆犹并也
　　賔升一等大夫从升堂北面听命
　　注曰賔先升使者尊
　　賔东面致命
　　注曰致其君命
　　大夫降阶西再拜稽首賔辞升成拜受币堂中西北面
　　注曰于堂中央之西受币趋聘君之命
　　賔降出大夫降授老币无摈
　　注曰不摈賔辟君也
　　摈者出请事賔面如觌币
　　注曰面亦见也其谓之面威仪质也
　　賔奉币庭实从
　　注曰庭实四马
　　入门右大夫辞
　　注曰大夫于賔入自阶下辞迎之
　　賔遂左
　　注曰见私事也虽敌賔犹谦入门右为若降等然曲礼曰客若降等则就主人之阶主人固辞于客然后客复就西阶
　　庭实设揖让如初
　　注曰大夫至庭中旋并行○疏曰廻旋与賔揖而并行比出言如初者大夫不出门唯有庭中一揖至碑又揖再揖而已
　　大夫升一等賔从之
　　注曰大夫先升道賔
　　大夫西面命賔称面
　　注曰称举也举相见之辞以相接
　　大夫对北面当楣再拜受币于楹间南面退西面立注曰受币楹开敌也賔亦振币进北面授○疏曰大夫南面賔北面尊大夫故讶接
　　賔当楣再拜送币降出大夫降授老币
　　摈者出请事上介特面币如觌介奉币
　　注曰特面者异于主君士介不从而入也君尊众介始觌不自别也上賔则众介皆从之○疏曰介初觌主君之时不敢自尊别与众介同执币而入今私面于邻国卿不与众介同而特行礼焉云上賔则众介皆从之者上介言特面则賔问卿与私面介皆从可知
　　皮二人賛
　　注曰亦俪皮也
　　入门右奠币再拜
　　注曰降等也
　　大夫辞
　　注曰于辞上介则出
　　摈者反币
　　注曰出还于上介也
　　庭实设介奉币入大夫揖让如初
　　注曰大夫亦先升一等
　　介升大夫再拜受
　　注曰亦于楹间南面而受
　　介降拜大夫降辞介升再拜送币
　　注曰介既送币降出也大夫亦授老币
　　摈者出请众介面如觌币入门右奠币皆再拜大夫辞介逆出摈者执上币出礼请受賔辞
　　注曰賔亦为士介辞
　　大夫答再拜摈者执上币立于门中以相拜士介皆辟老受摈者币于中庭士三人坐取羣币以从之
　　摈者出请事
　　賔出大夫送于外门外再拜賔不顾摈者退大夫拜辱注曰拜送也
　　下大夫尝使至者币及之
　　注曰尝使至已国则以币问之也君子不忘旧
　　上介朝服三介问下大夫下大夫如卿受币之礼注曰上介下介下大夫使之礼也○疏曰儗人必于其伦问下大夫还使上介是各于其爵易以相尊敬者也
　　其面如賔面于卿之礼
　　大夫若不见
　　注曰有故也○疏曰有故者或有病疾或有哀惨不得受其问礼
　　君使大夫各以其爵为之受如主人受币礼不拜注曰各以其爵主人卿也则使卿大夫也则使大夫不拜代受之耳不当主人礼也
　　夕夫人使下大夫韦弁归礼
　　注曰夕问卿之夕也使下大夫下君也君使之云夫人者以致辞当称寡小君
　　堂上笾豆六设于户东西上二以并东陈
　　注曰笾豆六者下君礼也臣设于尸东又辟馔位也其设脯其南醢屈六笾六豆○疏曰辟君馔位自室戸东为首二以并东陈先于北设脯即于脯南设醢又于醢东设脯以次屈而陈之皆如上也
　　壶设于东序北上以并南陈醙黍清皆两壶
　　注曰醙白酒也凡酒稻为上黍次之粱次之皆有清白以黍间清白者互相备明三酒六壶也先言醙白酒尊先设之○疏曰其设壶于东序自北向南而陈稻黍粱皆二壶并之而陈也上言白明黍粱皆有白下言清明稻黍亦有清于清白中言黍明醙即是稻清即是粱也
　　大夫以束帛致之
　　注曰致夫人命也此礼无牢下朝君也
　　賔如受饔之礼傧之乘马束锦
　　上介四豆四笾四壶受之如賔礼
　　注曰四壶无稻酒也
　　傧之两马束锦明日賔拜礼于朝
　　注曰于是乃言賔拜明介从拜也○疏曰于上介受礼后始言賔拜明介从拜可知也
　　大夫饩賔大牢米八筐
　　注曰其陈于门外黍梁各二筐稷四筐二以并南陈无稻牲陈于后东上不馔于堂庭辟君也○疏曰经无牢米入门之文故明是门外可知与君饩士介同案掌客邻国之君来朝卿皆见以羔膳太牢侯伯子男膳特牛彼又无筐米此侯伯之臣得用太牢有筐米者彼为君礼此是臣礼各自为差降不得以彼难此
　　賔迎再拜老牵牛以致之賔再拜稽首受老退賔再拜送
　　注曰老室老
　　上介亦如之众介皆少牢米六筐皆士牵羊以致之注曰米六筐者又无粱也○疏曰士邑宰
　　公于賔壹食再飨
　　注曰飨谓亨大牢以饮賔也公食大夫礼日设洗如飨则飨与食互相先后也○疏曰公侯伯子男大聘使卿主君一食再飨小聘使大夫则主君一食一飨若然案掌客子男一食一飨子男之卿再飨多于君者以其君臣各自相望不得以君决臣也食礼无酒飨礼有酒故以饮賔言之此经先言食后言飨则食在飨前公食言设洗如飨礼则飨在食前
　　燕与羞俶献无常数
　　注曰羞谓禽羞鴈鹜之属成熟煎和也俶始也始献四时新物
　　賔介皆明日拜于朝上介壹食壹飨
　　注曰飨食賔介为介从飨献矣复特飨之客之也
　　若不亲食使大夫各以其爵朝服致之以侑币如致饔无傧
　　注曰君不亲食谓有疾及他故必致之不废其礼致之必使同班敌者易以相亲敬致礼于卿使卿致礼于大夫使大夫非必命数也无傧以已本宜徃○疏曰饔饩之等不宜召賔故君使人致礼賔则傧使者此飨食之礼主君无故合速賔之来就主君入庙賔无傧礼今主君有故生致于賔亦无傧故云本宜往
　　致飨以酬币亦如之
　　注曰酬币享礼酬賔劝酒之币也所用未开也礼币束帛乗马亦不是过也礼器曰琥璜爵盖天子酬诸侯
　　大夫于賔壹飨壹食上介若食若飨
　　若不亲飨则公作大夫致之以酬币致食以侑币注曰作使也大夫有故君必使其同爵者为之致之列国之賔来荣辱之事君臣同之○疏曰此直言飨食不言燕其实亦有也昭二年左传云韩宣子来聘宴于季氏传无讥文明邻国大夫有相燕之法
　　君使卿皮弁还玉于馆
　　注曰玉圭也君子于玉比徳焉以之聘重礼也还之者徳不可取于人相切厉之义也皮弁者始以此服受之不敢不终也
　　賔皮弁袭迎于外门外不拜帅大夫以入
　　注曰迎之不拜示将去不纯为主也帅道也○疏曰上归饔饩时賔拜迎
　　大夫升自西阶钩楹
　　注曰钩楹由楹内将南面致命致命不东面以賔在下也必言钩楹者賔在下嫌楹外也○疏曰上归饔饩时大夫东面致命行聘时賔亦东面致命初行聘时在堂上楹内故今嫌在楹外也
　　賔自碑内听命升自西阶自左南面受圭退负右房而立
　　注曰听命于下敬也自左南面右大夫且并受也必并受者若卿君前耳退为大夫降逡遁○疏曰賔受受礼时公用束帛賔西阶上听命归饔饩时賔阼阶上听命此时于下听命故云敬也本国君前受圭璋时北面并受今还南面并受面位不同并受不异故云若卿君前退为大夫降逡遁者以大夫降为之逡遁而退因即负右房南面而立大夫士直有东房西室天子诸侯左右房今或不在大夫庙而含于正客馆故有右房也○朱先生曰或舍于大夫庙中则当退于堂之西北负室牖而立
　　大夫降中庭实降自碑内东面受上介于阼阶东注曰大夫降出言中庭者为賔降节也授于阼阶东者欲亲见贾人藏之也賔还阼阶下西面立
　　上介出请賔迎大夫还璋如初入
　　注曰出请请事于外以入告也賔虽将去出入犹东唯升堂犹西阶凡介之位未有改也○疏曰明介犹在东方故上文授上介于阼阶东也
　　賔禓迎大夫贿用束纺
　　注曰贿予人财之言也纺纺丝为之今之也所以遗聘君相厚之至也○疏曰此未知何用之财不应在礼玉之上下有礼玉束帛报聘君之享物欲厚礼于彼故特加此纺是以郑云厚之至也周礼内司服注素纱今之白防
　　礼玉束帛乗皮皆如还玉礼
　　注曰礼礼聘君也所以报享也亦言玉璧可知也疏曰上文聘賔行享之时束帛加璧束锦加琮今报享亦有璧琮致之
　　大夫出賔送不拜
　　公馆賔
　　注曰为賔将去亲存送之厚殷勤且谢聘君之意也公朝服
　　賔辟
　　注曰不敢受主国君见已于此馆也此亦不见言辟者君在庙门敬也凡君有事于诸臣之家车造庙门乃下○疏曰如卿大夫劳賔礼故云亦公食记云賔之乗车在大门外又曲礼云客车不入大门以此言之君车入大门矣大夫士有两门入门东行则是庙门矣既至庙门湏与賔行礼故云造庙门乃下也
　　上介听命
　　注曰听命于庙门中西面如相拜然也摈者毎賛君辞则曰敢不承命告于寡君之老
　　聘享夫人之聘享问大夫送賔公皆再拜
　　注曰拜此四事公东面拜摈者北面
　　公退賔从请命于朝
　　注曰賔从者实为拜主君之馆已也言请命者以己不见不敢斥尊者之意
　　公辞賔退
　　注曰辞其拜也退还馆装驾为旦将发也周礼曰賔从拜辱于朝明日客拜礼赐遂行
　　賔三拜乘禽于朝讶听之
　　注曰发去乃拜乗禽明已受赐大小无不识
　　遂行舍于郊
　　注曰始发且宿近郊
　　公使卿赠如觌币
　　注曰赠送也
　　受于舍门外如受劳礼无傧
　　注曰不入无傧明去而宜有已也如受劳礼以赠劳同节○疏曰归饔饩则入设而有傧矣
　　使下大夫赠上介亦如之使士赠众介如其觌币大夫亲赠如其面币无傧赠上介亦如之使人赠众介如其面币
　　士送至于竟
　　使者归及郊请反命
　　注曰郊近郊也告郊人使请反命于君也必请之者以已久在外嫌有罪恶不可以入春秋时郑伯恶其大夫髙克使之将兵逐而不纳此盖请而不得入
　　朝服再旜
　　注曰行时税舍于此郊今还至此正其故行服以俟君命敬也
　　禳乃入
　　注曰禳祭名也为行道累厯不祥禳之以除灾凶
　　乃入陈币于朝西上上賔之公币私币皆陈上介公币陈他介皆否
