<!-- { "loadSidebar": true } -->
　　注曰不言服不言获者国君大侯服不负侯其徒居乏待获变其文容二人也司马正皆献之荐爼已错乃适右个明此献己已归功于侯也适右个由侯内乡射记曰东方谓之右个
　　获者左执爵右祭荐爼二手祭酒
　　注曰祭爼不奠爵不备礼也二手祭酒者获者南面于爼此当为侯祭于豆间爵反注为一手不能正也此荐爼之设如于北面人焉天子祝侯曰维若宁侯无或若女不宁侯不属于王所故抗而射女疆饮疆食贻女曽孙诸侯百福诸侯以下祝辞未闻
　　适左个祭如右个中亦如之卒祭左个之西北三步东面
　　注曰此乡受献之位也不北面者嫌为侯卒爵
　　设荐爼立卒爵
　　注曰不言不拜既爵司马正已反位不拜可知也乡射礼曰获者荐右东面立饮
　　司马师受虚爵洗献仆人与巾车获者皆如大侯之礼
　　注曰仆人埽侯道巾车张大侯及参侯干侯之获者其受献之礼如服不也仆人巾车于服不之位受之功成于大侯也不言量人者此自后以及先可知
　　卒司马师受虚爵奠于篚
　　注曰获者之篚
　　获者皆执其荐庶子执爼从之设于乏少南
　　注曰少南为复射妨旌也仆人巾车量人自服不而南
　　服不复负侯而俟
　　司射适阶西去扑适堂西释弓説决拾袭适洗洗觚升实之降献释获者于其位少南
　　注曰献释获者与获者异文武不同也去扑者扑不升堂也少南辟中
　　荐脯醢折爼皆有祭
　　注曰爼与服不同惟祭一为异
　　释获者荐右东面拜受爵司射北面拜送爵释获者就其荐坐左执爵右祭脯醢兴取肺坐祭遂祭酒注曰祭爼不奠爵亦贱不备礼
　　兴司射之西北面立卒爵不拜既爵司射受虚爵奠于篚释获者少西辟荐反位
　　司射适堂西袒决遂取弓挟一个适阶西搢扑以反位注曰为将复射
　　司射倚扑于阶西适阼阶下北面请射于公如初注曰不升堂賔诸公卿大夫既射矣闻之可知
　　反搢扑适次命三耦皆袒决遂执弓序出取矢
　　注曰向言拾是言序互言耳
　　司射先反位
　　注曰言先先三耦也司射既命三耦以入次之事即反位三耦入次袒决遂执弓挟矢乃出反次外西面位
　　三耦拾取矢如初小射正作取矢如初
　　注曰小射正司射之佐作取矢礼杀代之
　　三耦既拾取矢诸公卿大夫皆降如初位与耦入于次皆袒决遂执弓皆进当楅进坐説矢束上射东面下射西面拾取矢如三耦
　　注曰凡继射命耦而已不作射不作取矢従初○疏曰言凡继射命耦者前三耦卒射后大夫降至三耦之南西面北上司射东面于大夫西北耦大夫与大夫命上射曰某御于子命下射曰子与某子射卒遂比众耦云云至公即席后賔升阶复位还筵而后卿大夫继射后众皆继射释获皆如初注云诸公卿言取弓矢众言释获互言也既司射注司射所作唯上耦是此文小射正但作三耦拾取矢公以下亦无作拾文故曰不作取矢从初从三耦法也
　　若士与大夫为耦士东面大夫西面大夫进坐説矢束退反位
　　注曰説矢束自同于三耦谦也
　　耦揖进坐兼取乗矢兴顺羽且左还毋周反面揖注曰兼取乗矢不敢与大夫拾
　　大夫进坐亦兼取乗矢如其耦北面搢三挟一个揖进大夫与其耦皆适次释弓説决拾袭反位诸公卿升就席
　　注曰大夫反位诸公卿乃升就席大夫与已上下位注曰公卿乃上大夫虽取矢在前犹待下大夫
　　众射者继拾取矢皆如三耦遂入于次释弓矢説决拾袭反位
　　司射犹挟一个以作射如初一耦揖升如初司马升命去侯负侯许诺司马降释弓反位司射与司马交于阶前倚扑于阶西适阼阶下北面请以乐于公公许注曰请奏乐以为节也始射获而未释获复释获复用乐行之君子之于事也始取苟能中课有功终用成法教化之渐也射用应乐为难孔子曰射者何以聴循声而发发而不失正鹄者其惟贤者乎
　　司射反搢扑东面命乐正曰命用乐
　　注曰言君有命用乐射也乐正在工南北面
　　乐正曰诺司射遂适堂下北面视上射命曰不鼓不释注曰不与鼓节相应不释算也鼓亦乐之节学记曰鼓无当于五声五声不得不和凡射之鼓节授壶其存者也周礼射节天子九诸侯七卿大夫以下五
　　上射揖司射退反位乐正命大师曰奏貍首间若一注曰乐正西面受命左还东面命大师以大射之乐章使奏之也貍首逸诗曾孙也貍之言不来也其诗有射诸侯首不朝者之言因以名篇后世失之谓之曽孙曽孙者其章头也射义所载诗曰曾孙侯氏是也以为诸侯射节者采其既有弧矢之威又言小大莫处御于君所以燕以射则燕则誉有乐以时防君事之志也间若一者调其声之疏数重节○疏曰重节谓必疏数如一者重此乐节故也
　　大师不兴许诺乐正反位奏貍首以射三耦卒射賔待于物如初公乐作而后就物稍属不以乐志其他如初仪
　　注曰不以乐志君之射仪迟速従心其发不必应乐辟不敏也志意所拟度也春秋传曰吾志其目
　　卒射如初賔就席诸公卿大夫众射者皆继射释获如初卒射降反位释获者执余获进告左右卒射如初司马升命取矢负侯许诺司马降释弓反位小臣委矢司马师乗之皆如初司射释弓视算如初释获者以贤获与钧告如初复位
　　司射命设丰实觯如初遂命胜者执张弓不胜者执弛弓升饮如初卒退丰与觯如初
　　司射犹袒决遂左执弓右执一个兼诸面镞适次命拾取矢如初
　　注曰侧持矢曰执面犹尚也兼矢于尚镞将止变于射也
　　司射反位三耦及诸公卿大夫众射者皆袒决遂以拾取矢如初矢不挟兼诸面镞退适次皆授有司弓矢袭反位
　　注曰不挟亦谓执之如司射
　　卿大夫升就席
　　司射适次释弓説决拾去朴袭反位司马正命退楅解纲小臣师退楅巾车量人解左下纲司马师命获者以旌与荐俎退
　　注曰解犹释也
　　司射命释获者退中与算而俟
　　注曰诸所退射器皆俟备君复射释获者亦退其荐俎
　　公又举奠觯唯公所赐若賔若长以族于西阶上如初大夫卒受者以虚觯降奠于篚反位
　　司马正升自西阶东楹之东北面告于公请彻俎公许
　　注曰射事既毕礼杀人倦宜彻俎燕坐
　　遂适西阶上北面告于賔賔北面取俎以出诸公卿取俎如賔礼遂出授従者于门外大夫降复位
　　注曰大夫虽无俎以賔及公卿皆送俎不可独立于堂故降复位云门东北面位者谓初小臣纳卿大夫门东北面位
　　庶子正彻公俎降自阼阶以东
　　注曰降自阼阶若亲彻也以东去藏
　　賔诸公卿皆入门东面北上
　　注曰诸公卿不入门而右以将燕亦因従賔
　　司正升賔賔诸公卿大夫皆説屦升就席公以賔及卿大夫皆坐乃安
　　注曰向命以我安臣于君尚犹踧踖至此乃敢安
　　羞庶羞
　　注曰羞进也庶众也所进众羞谓肝膋狗胾醢也或有炮鼈脍鲤雉兔鹑鴽
　　大夫祭荐
　　注曰燕乃祭荐不敢于盛成礼
　　司正升受命皆命公曰众无不醉賔及诸公卿大夫皆兴对曰诺敢不醉皆反位坐
　　注曰皆命者命賔命诸公命卿大夫皆乡其位也兴对必降席敬也司正退立西序端
　　主人洗酌献士于西阶上士长升拜受觯主人拜送注曰献士用觯士贱也
　　士坐祭立饮不拜既爵其他不拜坐祭立饮
　　注曰其他谓众士也升不拜受爵
　　乃荐司正与射人于觯南北面东上司正为上
　　注曰司正射人士也以齿受献既乃荐之也司正大射正也射人小射正略其佐
　　辩献士士既献者立于东方西面北上乃荐士
　　注曰士既献易位者以卿大夫在堂臣位尊东也毕献荐之略贱
　　祝史小臣师亦就其位而荐之
　　注曰亦者亦士也辩献乃荐也祝史门东北面东上
　　主人就士旅食之尊而献之旅食不拜受爵坐祭立饮注曰主人既酌西面士旅食北面受之不洗者于贱略之也
　　主人执虚爵奠于篚复位
　　賔降洗升媵觯于公酌散下拜公降一等小臣正辞賔升再拜稽首公答再拜
　　注曰賔受公赐多矣礼将终宜劝公序厚意也
　　賔坐祭卒爵再拜稽首公答再拜賔降洗象觚升酌膳坐奠于荐南降拜小臣正辞賔升成拜公答拜賔反位注曰反位反席也此觚当为觯
　　公坐取賔所媵觚兴唯公所赐受者如初受酬之礼降更爵洗升酌膳下再拜稽首小臣正辞升成拜公答拜乃就席坐行之
　　注曰坐行之若今坐相劝酒
　　有执爵者
　　注曰士有盥升主酌授之
　　唯受于公者拜
　　注曰公所赐者拜其余则否
　　司正命执爵者爵辩卒受者兴以酬士
　　注曰欲令惠均
　　大夫卒受者以爵兴西阶上酬士士升大夫奠爵拜士答拜
　　注曰兴酬士者士立堂下与上坐者异
　　大夫立卒爵不拜实之士拜受大夫拜送士旅于西阶上辩
　　注曰祝史小臣师旅食皆及焉
　　士族酌
　　注曰旅序也士以次自酌相酬无执爵者
　　若命曰复射则不献庶子
　　注曰献庶子则正礼毕后无事
　　司射命射唯欲
　　注曰司射命賔及诸公卿大夫射欲者则射不欲者则止可否之事従人心也
　　卿大夫皆降再拜稽首公答拜
　　注曰拜君乐与臣下执事无已不言賔賔従羣臣礼在上
　　壹发中三侯皆获
　　注曰其功一也而和者亦多尚欢乐也矢触或有参中者
　　主人洗升自西阶献庶子于阼阶上如献士之礼辩献降洗遂献左右正与内小臣皆于阼阶上如献庶子之礼
　　注曰庶子既掌正六牲之体又正舞位授舞器与膳宰乐正聮事又掌国子戒令教治世子之官也左右正谓乐正仆人正也位在中庭之左右小乐正在颂磬之北右也工在西即北面工迁于东则东面大乐正在笙磬之北左也工在西则西面工迁于东则北面仆人正相大师工升堂与其师士降立于小乐正之北北上工迁于东则陪其工后国君无故不释县二正君之近官也内小臣奄人掌君阴事阴令后夫人之官也献三官于阼阶别内外臣也同献更洗以时事不聮也献正下及内小臣则磬人钟人鑮人鼓人仆人师仆人士尽献可知也庶子内小臣位在小臣师之东少退西上
　　无算爵
　　注曰算数也爵行无次数唯意所劝醉而止
　　士也有执膳爵者有执散爵者执膳爵者酌以进公公不拜受执散爵者酌以之公命所赐所赐者兴受爵降席下奠爵再拜稽首公答再拜
　　注曰席下席西
　　受赐爵者以爵就席坐公卒爵然后饮
　　注曰酬之礼爵代举今即并行嫌不代也并行犹代者明劝惠従尊者来○疏曰凡行酬之法转爵递饮今膳散两有宜得即饮犹待公卒爵乃饮犹代饮然明惠従公来
　　执膳爵者受公爵酌反奠之
　　注曰燕之欢在饮酒成其意也
　　受赐者兴授执散爵者执散爵者乃酌行之
　　注曰与其所欢者
　　唯受于公者拜卒爵者兴以酬士于西阶上士升大夫不拜乃饮实爵
　　注曰乃犹而也
　　士不拜受爵大夫就席士旅酌亦如之公有命彻幂则賔及诸公卿大夫皆降西阶下北面东上再拜稽首注曰命彻幂者公意殷勤欲尽酒
　　公命小臣正辞公答拜大夫皆辟升反位
　　注曰升不成拜于将醉正臣礼
　　士终旅于上如初
　　注曰卿大夫降而爵止于其反席卒之
　　无算乐
