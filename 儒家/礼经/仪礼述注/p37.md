<!-- { "loadSidebar": true } -->
　　注曰以道去君为三谏不从待放于郊未絶者言爵禄尚有列于朝出入有诏于国妻子自若民也○疏曰三谏不从在境待放得环则还得玦则去如此者谓之以道去君有罪放逐为非道去君大夫去君埽其宗庙诏使宗族祭祀虽去犹为旧君服若君不使埽其宗庙是得玦而去则不服矣不言士者此主为待放未絶大夫有此法士无待放之法不言公卿及孤者诗云三事大夫则三公亦号大夫
　　曽祖父母为士者如众人○传曰何以齐衰三月也大夫不敢降其祖也
　　女子子嫁者未嫁者为曽祖父母○传曰嫁者其嫁于大夫者也未嫁者其成人而未嫁者也何以服齐衰三月不敢降其祖也
　　注曰言嫁于大夫者明虽尊犹不降也成人谓年二十已笄醴者也此着不降明有所降
　　义服衰六升冠九升无受
　　曽祖父母　曽祖父母为士者如众人　女子子嫁者未嫁者为曽祖父母
　　衰冠无受同前
　　大夫妇人为宗子宗子之母妻　大夫为宗子记宗子孤为殇大功衰小功衰皆三月亲则
　　月算如邦人
　　衰冠无受同前
　　寄公为所寓　庶人为国君　为旧君君之母妻　大夫在外其妻长子为旧国君　旧君
　　衰冠无受同前
　　继父不同居者
　　大功布衰裳牡麻绖无受者
　　注曰大功布者其锻治之功麤沽之○疏曰本服齐衰斩为殇死降在大功故在正大功之上义齐衰之下也斩疏皆不言布与功至此经始言布体与人功斩衰冠六升不加灰此七升言锻治可以加灰矣但麤沽而已言大功者用功麤大小功者用功细小
　　子女子子之长殇中殇
　　注曰殇者男女未冠笄而死可殇者女子子许嫁不为殇也○疏曰子女子子在章首者父母于子哀痛情深故在前
　　传曰何以大功也未成人也何以无受也防成人者其文缛防未成人者其文不缛故殇之绖不樛垂盖未成人也年十九至十六为长殇十五至十二为中殇十一至八嵗为下殇不满八嵗以下为无服之殇无服之殇以日易月以日易月之殇殇而无服故子生三月则父名之死则哭之未名则不哭也
　　注曰不樛垂者不绞其带之垂者杂记曰大功以上散带以日易月谓生一月者哭之一日也殇而无服者哭之而已为昆弟之子女子子亦如之凡言子者可以兼男女又云女子子者殊之以子闗适庶也○坡谓以日易月郑云生一月者哭之一日马王以为以哭之日易服之月如期亲则旬有三日哭案经云云生三月父名死方哭之则生一月哭之一日者漏于是矣马王似较□
　　叔父之长殇中殇○姑姊妹之长殇中殇○昆弟之长殇中殇○夫之昆弟之子女子子之长殇中殇○适孙之长殇中殇○大夫之庶子为适昆弟之长殇中殇○公为适子之长殇中殇○大夫为适子之长殇中殇注曰公君也诸侯大夫不降适殇者重适也天子亦如之○疏曰自叔父至大夫庶子为适昆弟之长殇中殇皆是成人齐衰期长殇中殇殇降一等在大功故于此总见之又皆尊卑为前后次第作文也云公为适子大夫为适子皆是正统成人斩衰今为殇死不得着代故入大功特言适子者天子诸侯于庶子则絶而无服大夫于庶子降一等故不言也
　　其长殇皆九月缨绖其中殇七月不缨绖
　　注曰绖有缨者为其重也自大功以上绖有缨以一条绳为之小功以下绖无缨也○疏曰五服之正无七月之服唯此大功中殇有之五服诸文唯有冠缨不见绖缨郑检此经长殇有缨法则知成人大功已上绖有缨明矣知一条绳为之者见斩衰冠缨绳通屈一条绳为武垂下为缨故知此绖之缨亦通屈一条属之绖垂下为缨可知小功已下绖无缨也者亦以此经中殇七月绖无缨明小功五月以下绖无缨可知
　　大功布衰裳牡麻绖缨布带三月受以小功衰即葛九月者
　　注曰受犹承也凡天子诸侯卿大夫既虞士卒哭而受服正言三月者天子诸侯无大功主于大夫士也此虽有君为姑姊妹女子子嫁于国君者非内防也疏曰天子七月而葬诸侯五月而葬虞而受服然经正言三月者主于大夫士三月葬者云非内防也者彼国自以五月葬后服此诸侯为之自以三月受服同于大夫士故云主于大夫士也
　　传曰大功布九升小功布十一升
　　注曰此受之下也以发传者明受尽于此也又受麻绖以葛绖间传曰大功之葛与小功之麻同○疏曰此章有降有正有义降则衰七升冠十升正则衰八升冠亦十升义则衰十升冠十一升十升者降小功十一升者正小功传直言义大功之受故郑云此受之下也据受之下发传者明受尽于此义服大功也以其大功至葬唯有变麻服葛因故衰无受服之法故传据义大功而言也云又受麻绖以葛绖者言受衰麻俱受而传惟发衰不言受麻以葛故郑解之也引间传者证经大功既葬变麻为葛五分去一大小与小功初死同也
　　姑姊妹女子子适人者○传曰何以大功也出也注曰出必降之者盖有受我而厚之者○疏曰檀弓曰姑姊妹之薄也盖有受我而厚之者也是于彼厚夫自为之禫杖朞故于此薄为之大功
　　从父昆弟
　　注曰世父叔父之子也其姊妹在室亦如之○疏曰世叔父与祖为一体又与己父为一体縁亲以致服故云从也
　　为人后者为其昆弟○传曰何以大功也为人后者降其昆弟也
　　庶孙
　　注曰男女皆是○疏曰庶孙从父而服祖期故祖从子而服其孙大功降一等
　　适妇
　　注曰适妇适子之妻○疏曰其妇从夫而服其舅姑期其舅姑从子而服其妇大功降一等者也
　　传曰何以大功也不降其适也
　　疏曰加于庶妇一等
　　女子子适人者为众昆弟
　　注曰父在则同父没乃为父后者服期也
　　侄丈夫妇人报
　　注曰为侄男女服同
　　传曰侄者何也谓吾姑者吾谓之侄
　　疏曰名唯对姑生称若对世叔唯得言昆弟之子不得侄名也
　　夫之祖父母世父母叔父母○传曰何以大功也从服也夫之昆弟何以无服也其夫属乎父道者妻皆母道也其夫属乎子道者妻皆妇道也谓弟之妻妇者是嫂亦可谓之母乎故名者人治之大者也可无慎乎注曰道犹行也谓弟之妻为妇者卑逺之故谓之妇嫂者尊严之称嫂犹叟也叟老人称也是为序男女之别尔若已以母妇之服服兄弟之妻以舅子之服服已则是乱昭穆之序也○疏曰若然夫之祖父母世父母为此妻着何服也案下缌麻章云妇为夫之诸祖父母报郑注谓夫所服小功者则此夫所服朞不服报王肃以为父为众子朞妻小功为兄弟之子朞其妻亦小功以其兄弟之子犹子引而进之进同己子明妻同可知○朱先生曰今案意本谓弟妻不得为妇兄妻不得为母故反言以明之曰若谓弟妻为妇则是兄妻亦可谓之母矣而可乎言其不可尔非谓卑逺弟妻而正谓之妇也注疏皆误
　　大夫为世父母叔父母子昆弟昆弟之子为士者注曰子谓庶子○疏曰大夫为此八者本期今以为士故降至大功
　　传曰何以大功也尊不同也尊同则得服其亲服注曰尊同谓亦为大夫者亲服期
　　公之庶昆弟大夫之庶子为母妻昆弟
　　注曰公之庶昆弟则父卒也大夫之庶子则父在也其或为母谓妾子也○疏曰云公子是父在今继兄而言昆弟故知父卒也若公子父在为母妻在五服之外今父卒故服大功也云大夫之庶子则父在也者以其继父而言又大夫卒子为母妻得伸其本服今但大功故知父在也云其或为母谓妾子也者以适妻君大夫自不降其子皆得伸今在大功明妾子自为己母也
　　传曰何以大功也先君余尊之所厌不得过大功也大夫之庶子则从乎大夫而降也父之所不降子亦不敢降也
　　注曰言从乎大夫而降则于父卒如国人也昆弟庶昆弟也旧读昆弟在下其于厌降之义宜蒙此也是以上而同之父所不降谓适也○疏曰公之庶昆弟以其父在为母妻厌在五服外公卒犹为余尊之所厌不得过大功其大夫之子据父在有厌从于大夫降一等大夫若卒则得伸无余尊之厌也云昆弟庶昆弟者若适则在父之所不降之中故知庶昆弟也父以尊降庶子则庻亦厌而为昆弟大功
　　皆为其从父昆弟之为大夫者
　　注曰皆者言其互相为服尊同则不相降其为士者降在小功适子为之亦如之○疏曰承上文公之庶昆弟大夫之庶子之下则是上二人也以其二人为父所厌降亲今此从父昆弟为大夫故此二人不降而服大功依本服也郑云互相为服者以彼此同是从父昆弟相为着服故云皆是互见之义故也
　　为夫之昆弟之妇人子适人者
　　注曰妇人子者女子子也不言女子子因出见恩疏○疏曰此谓世叔母为之服在家期出嫁大功
　　大夫之妾为君之庶子
　　注曰下曰妾为君之党服得与女君同指为此也妾为君之长子亦三年自为其子期异于女君也士之妾为君之众子亦期
　　女子子嫁者未嫁者为世父母叔父母姑姊妹
　　注曰旧读合大夫之妾为君之庶子女子子嫁者未嫁者言大夫之妾为此三人之服也○疏曰此是女子子逆降旁亲知逆降者此经云嫁者为世父已下出降大功自是常法更言未嫁者亦为世父已下非未嫁逆降而何旧读乃马融辈如此郑以为非故下注破之也
　　传曰嫁者其嫁于大夫者也未嫁者成人而未嫁者也何以大功也妾为君之党服得与女君同下言为世父母叔父母姑姊妹者谓妾自服其私亲也
　　注曰此不辞即实为妾遂自服其私亲当言其以明之齐衰三月章曰女子子嫁者未嫁者为曽祖父母经与此同足以明之矣传曰何以大功也妾为君之党服得与女君同文烂在下尔女子子成人者有出道降旁亲及将出者明当及时也○疏曰何以大功至女君同当在上为君之庶子下误在此下言至私亲也非子夏自着必是郑君置之欲分别旧读者意而以注破之故云不辞○朱先生曰疏言十一字是郑所置今详此十一字中包为世至姊妹十字若无上下文即无所属未详其説可更攷之又曰此叚自郑注时已疑传文之误今考女子子适人者为父母及昆弟之为父后者已见于齐衰期章为众兄弟又见于此大功章唯伯叔父母姑姊妹之服无文而独见于此则当从郑注之説无疑矣○坡谓朱子有一处言旧读得传意郑改传文似牵强又未见妾为己之私亲本当服期者合着何服坡意妾在家亦女子子也则服其朞服私亲亦逆降可知包在条中矣郑注不易
　　大夫大夫之妻大夫之子公之昆弟为姑姊妹女子子嫁于大夫者
　　疏曰大夫大夫妻大夫之子公之昆弟四等人尊卑同皆降旁亲姑姊已下一等大功又以出降当小功但嫁于大夫尊同无尊降有出降故皆大功也
　　君为姑姊妹女子子嫁于国君者○传曰何以大功也尊同也尊同则得服其亲服诸侯之子称公子公子不得祢先君公子之子称公孙公孙不得祖诸侯此自卑别于尊者也若公子之子孙有封为国君者则世世祖是人也不祖公子此自尊别于卑者也是故始封之君不臣诸父昆弟封君之子不臣诸父而臣昆弟封君之孙尽臣诸父昆弟故君之所为服子亦不敢不服也君之所不服子亦不敢服也
