<!-- { "loadSidebar": true } -->
　　慈母如母○曰慈母者何也曰妾之无子者妾子之无母者父命妾曰女以为子命子曰女以为母若是则生养之终其身如母死则防之三年如母贵父之命也
　　注曰此谓大夫士之妾也不命则亦服庶母慈己之服可也大夫之妾子父在为母大功则士之妾子为母期矣父卒则皆得伸也
　　母为长子
　　疏曰长子卑故在母下但母为长子在齐衰以子为母服齐衰母为之不得过于子为已故亦齐衰也若然长子与众子为母父在期子为母有降屈之义父母为长子本为先祖之正体无厌降之义故不得以父在屈至期明母为长子不问夫之在否也
　　曰何以三年也父之所不降母亦不敢降也
　　注曰不敢降者不敢以已尊降祖祢之正体
　　降服衰四升冠七升○既葬以其冠为受衰七升冠八升
　　父卒则为母授此降服乃降斩衰而为齐衰也贾疏曰家无二尊屈于父为之齐衰　继母如母　慈母如母
　　正服衰五升冠八升○既葬以其冠为受衰八升冠九升
　　母为长子　妾为君之长子
　　疏衰裳齐牡麻绖冠布缨削杖布带疏屦期者
　　疏曰此章与前章惟期一字异以期与三年悬絶疑服制不同故湏重列七服下章不言还依此所陈惟言不杖及麻屦异者此章虽止一期而杖俱有案下杂记云十一月而练十三月而祥十五月而注云此谓父在为母母之与父恩爱本同为父所厌屈而至期是以虽屈犹伸禫杖也妻虽义合妻乃天夫为夫斩衰为妻报以禫杖但以夫尊妻卑故齐斩有异
　　曰问者曰何冠也曰齐衰大功冠其受也缌麻小功冠其衰也带縁各视其冠
　　注曰问之者斩衰有三其冠同今齐衰有四章不知其冠之异同尔縁如深衣之縁○疏曰降服齐衰四升冠七升既葬以其冠为受衰七升冠八升正服齐衰五升冠八升既葬以其冠为受衰八升冠九升义服齐衰六升冠九升既葬以其冠为受受服衰九升冠十升降服大功衰七升冠十升既葬以其冠为受受衰十升冠十一升正服大功衰八升冠十升既葬以其冠为受受衰十升冠十一升义服大功衰九升冠十一升既葬以其冠为受受衰十一升冠十二升以其初死冠升皆与既葬衰升同故云冠其受也小功缌麻冠皆与衰升数同故云冠其衰也带縁各视其冠者带谓布带象革带者縁谓防服之内中衣縁用布縁之二者之布升数多少视犹比也各比其冠也问齐衰之冠因答大功与缌麻小功并带縁也
　　父在为母○曰何以期也屈也至尊在不敢伸其私尊也父必三年然后娶达子之志也
　　疏曰子于母屈而期心防犹三年故父虽为妻期而除然必三年乃娶者通达子之心防之志故也左氏晋叔向云一嵗王有三年之防二据大子与穆后天子为后亦期而云三年防者据达子之志而言三年也
　　妻○曰为妻何以期也妻至亲也
　　注曰适子父在则为妻不杖以父为之主也服问曰君所主夫人妻大子适妇父在子为妻以杖即位谓庶子
　　出妻之子为母○曰出妻之子为母朞则为外祖父母无服曰絶族无施服亲者属
　　注曰在旁而及曰施亲者属母子无絶道○疏曰又云曰者子夏引旧证成已义云絶族者嫁来承奉宗庙与族相连缀今出则与族絶无施服者旁及为施以母与族絶即无旁及之服也云亲者属者旧解母被出犹为之服也
　　出妻之子为父后者则为出母无服曰与尊者为一体不敢服其私亲也
　　疏曰父已与母无亲子独亲之故云私亲
　　父卒继母嫁从为之服报
　　疏曰云父卒继母嫁者欲见此母为父已服斩衰三年恩意之极故子为之一期得伸禫杖但以不生己父卒改嫁故降于己母虽父卒后不伸三年一期而已
　　曰何以期也贵终也
　　注曰尝为母子贵终其恩○杨氏曰通典宋崔凯云父卒继母嫁从为之服报郑云尝为母子贵终其恩也王肃云从乎继母而寄育则为服不从则不服凯以为出妻之子谓母及父卒继母嫁从与之服报皆谓庶子耳为父后者皆不服也云与尊者为一体不敢服其私亲也庾蔚之谓王顺经文郑附説王即情所安于亦无碍既嫁则与宗庙絶为父后者安可以废祖祀而服之乎○坡谓假如为父后者从乎继母而寄育服乎不服乎
　　降服衰四升冠七升○既葬以其冠为受衰七升冠八升
　　父在为母
　　正服衰五升冠八升○既葬以其冠为受衰八升冠九升
　　妻　出妻之子为母　父卒继母嫁从为之服报
　　不杖麻屦者
　　疏曰此不杖章轻于上禫杖故次之又云此章与上章虽杖与不杖不同其正服衰五升冠八升则不异也○杨氏曰以此例推之其降服衰四升而冠七升亦不异也
　　祖父母
　　疏曰此章有降有正有义服之本制若为父期祖合大功为父母加隆至三年祖亦加隆至期
　　曰何以期也至尊也
　　世父母叔父母
　　疏曰世叔既卑于祖故次之伯言世者欲见继世为昆弟之子亦期不言报者以昆弟之子犹子若言报为疏故不言报也
　　曰世父叔父何以期也与尊者一体也然则昆弟之子何以亦期也旁尊也不足以加尊焉故报之也父子一体也夫妻一体也昆弟一体也故父子者首足也夫妻牉合也昆弟四体也故昆弟之义无分然而有分者则辟子之私也子不私其父则不成为子故有东宫有西宫有南宫有北宫异居而同财有余则归之宗不足则资之宗世母叔母何以亦期也以名服也
　　注曰宗者世父为小宗典宗事者也资取也为姑在室亦如之○疏曰以名服也者二母是路人以来配世叔父则生母名既有母名则当随世叔而服之
　　大夫之适子为妻
　　疏曰云大夫之适子为妻在此不杖章则上杖章为妻者是庶子为妻父没后适子亦为妻杖亦在彼章也
　　曰何以期也父之所不降子亦不敢降也何以不降也父在则为妻不杖
　　注曰大夫不以尊降适妇者重适也降有四品君大夫以尊降公子大夫之子以厌降公之昆弟以旁尊降为人后者女子子嫁者以出降○疏曰此适子为妻通贵贱今不云长子通上下而云适子唯据大夫者以五十始爵为降服之始嫌降适妇其子亦降故明举大夫不降天子诸侯虽尊不降可知
　　昆弟
　　注曰昆兄也为姊妹在室亦如之
　　为众子
　　注曰众子者长子之弟及妾子女子在室亦如之士谓之众子未能逺别也大夫则谓之庻子降之为大功天子国君不服之
　　昆弟之子○曰何以期也报之也
　　注曰檀弓曰防服兄弟之子犹子也盖引而进之
　　大夫之庶子为适昆弟○曰何以期也父之所不降子亦不敢降也
　　注曰大夫虽尊不敢降其适重之也适子为庶昆弟庶昆弟相为亦如大夫为之○疏曰如大夫为之皆大功也
　　适孙
　　疏曰此谓适子死其适孙承重者
　　曰何以期也不敢降其适也有适子者无适孙孙妇亦如之
　　注曰周之道适子死则立嫡孙是适孙将上为祖后者也长子在则皆为庶孙耳孙妇亦如之适妇在亦为庶孙之妇凡父于将为后者非长子皆期也○疏曰云凡父至皆期也者案防服小记云适妇不为舅后者则姑为之小功注云谓夫有废疾他故若死而无子不受重者小功庶妇之服也凡父母于子舅姑于妇将不重于适及将重者非适服之皆如众子庶妇也若然长子为父斩父亦为斩适孙承重为祖斩祖为之期不报之斩者父子一体本有三年之情故特为祖斩祖为孙本非一体但以报期故不得斩也
　　为人后者为其父母报○曰何以期也不贰斩也何以不贰斩也持重于大宗者降其小宗也为人后者孰后后大宗也曷为后大宗大宗者尊之统也禽兽知母而不知父野人曰父母何算焉都邑之士则知尊祢矣大夫及学士则知尊祖矣诸侯及其大祖天子及其始祖之所自出尊者尊统上卑者尊统下大宗者尊之统也大宗者收族者也不可以絶故族人以支子后大宗也适子不得后大宗
　　注曰上犹逺也下犹近也收族者谓别亲疎序昭穆大曰系之以姓而弗别缀之以食而弗殊虽百世婚姻不通者周道然也○疏曰大宗有一小宗有四大宗一者别子之子适者为诸弟来宗之即谓之大宗自此以下适适相承谓之百世不迁之宗五服之内亲者月算如邦人五服之外皆来宗之为之齐衰齐衰三月章为宗子之母妻是也小宗有四者谓大宗之后生者谓别子之弟小记注云别子之世长子兄弟宗之第二已下长者亲弟来宗之为继祢小宗更一世长者非直有亲昆弟又从父昆弟亦来宗之为继祖小宗更一世长者非直有亲昆弟从父昆弟又有从祖昆弟来宗之为继曽祖小宗更一世长者非直有亲昆弟从父昆弟从祖昆弟来宗之又有从曽祖昆弟来宗之为继髙祖小宗也更一世絶服不复来事以彼自事五服内继髙祖已下者也四者皆是小宗则家家皆有兄弟相事长者之小宗虽家家尽有小宗仍世事继髙祖以下之小宗也是以上云有余则归之宗亦谓当家之长为小宗者也禽兽所生唯知随母不知随父国外野人稍逺政化不知分别父母尊卑也都邑之士谓在朝并城郭之士民知义理者大夫及学士则谓乡庠序及国之大学小学之学士虽未有官爵以其习知四术闲知六艺知祖义父仁之理故敬父遂尊祖得与大夫之贵同也诸侯及其大祖天子及其始祖皆是爵尊者其徳所及逺也大宗子统领百世而不迁又上祭大祖而不易是尊统逺小宗子唯统五服之内是尊统近云大宗者尊之统也又云大宗者收族是大宗统逺之事也
　　女子子适人者为其父母昆弟之为父后者○曰为父何以期也妇人不贰斩也妇人不贰斩者何也妇人有三从之义无专用之道故未嫁从父既嫁从夫夫死从子故父者子之天也夫者妻之天也妇人不贰斩者犹曰不贰天也妇人不能贰尊也为昆弟之为父后者何以亦期也妇人虽在外必有归宗曰小宗故服期也注曰从者从其教令归宗者父虽卒犹自归宗其为父后服重者不自絶于其族类也曰小宗者言是乃小宗也小宗明非一也小宗有四丈夫妇人之于小宗各如其亲之服避大宗○疏曰若父母在嫁女自当归宁父母何湏归宗子言妇人虽在外必归宗明是据父母卒者若然天子诸侯夫人父母卒不得归宗以其人君絶宗故许穆夫人赋载驰是也云各如其亲之服者谓各如五服尊卑服之无所加减云避大宗者大宗则齐衰三月云丈夫妇人五服外皆齐衰三月五服内月算如邦人亦皆齐衰无大功小功缌麻故云避大宗也
　　继父同居者○曰何以期也曰夫死妻穉子幼子无大功之亲与之适人而所适者亦无大功之亲所适者以其货财为之筑宫庙嵗时使之祀焉妻不敢与焉若是则继父之道也同居则服齐衰期异居则服齐衰三月必尝同居然后为异居未尝同居则不为异居注曰妻穉谓年未满五十子幼谓年十五已下子无大功之亲谓同财者也为之筑宫室于家门之外神不歆非族妻不敢与焉恩虽至亲族已絶矣夫不可二此以恩服尔未尝同居则不服之○疏曰三者若阙一事则为异居假令前三者皆具其后或继父有子即是继父有大功内亲则为异居矣如此则为之齐衰三月而已若初与母往继父家时或继父有大功内亲或已有大功内亲或继父不为已筑宫庙三者一事阙虽同在继父家亦名不同居继父全不服之矣
　　为夫之君○曰何以期也从服也
