<!-- { "loadSidebar": true } -->
　　注曰君尊不酌故也凡爵不相袭者也于尊者言更自敌以下言易更作新易有故之辞进受虚爵尊君也不言公酬賔于西阶上及公反位者亦尊君空其文也
　　公有命则不易不洗反升酌膳觯下拜小臣辞賔升再拜稽首
　　注曰下拜下亦未拜凡下未拜有二或礼杀或君亲辞则闻命即升升乃拜是以不言成拜○疏曰云凡下未拜有二礼杀者谓若此酬时也或君亲辞者谓若公食大夫云公拜至賔降西阶东北面答拜公降一等辞賔升阶上北面再拜稽首是阶下末拜不得言升成拜也
　　公答再拜
　　注曰拜于阼阶上也于是賔请旅侍臣○疏曰案下记云凡公所酬既拜请旅侍臣大射于此时賔请旅于诸臣此不言者文不具故记人辨之
　　賔以旅酬于西阶上
　　注曰旅序也以次序劝卿大夫饮酒
　　射人作大夫长升受旅
　　注曰言作大夫则卿存矣长者尊先而卑后○疏曰长者尊先而卑后者君酬賔賔酬旅三卿三卿徧次第至五大夫大夫徧不及士
　　賔大夫之右坐奠觯拜执觯兴大夫答拜
　　注曰賔在右者相饮之位
　　賔坐祭立饮卒觯不拜
　　注曰酬而礼杀
　　若膳觯也则降更觯洗升实散大夫拜受賔拜送注曰言更觯卿尊也
　　大夫辩受酬如受賔酬之礼不祭卒受者以虚觯降奠于篚
　　注曰卒犹后也大射礼曰奠于篚复位
　　主人洗升实散献卿于西阶上
　　注曰酬而后献卿别尊卑也饮酒成于酬也○疏曰此酬非谓寻常献酬乃是君为賔举旅行酬以其主人献君君酢主人主人不敢酬君故使二大夫媵爵于公以当酬处所以覆献也但君恩既大为賔举旅饮酒之礼成于酬故酬辩乃献卿以君尊卿卑是以君礼成卿乃得献故云别尊卑也
　　司宫兼卷重席设于賔左东上
　　注曰言兼卷则每卿异席也重席重蒲筵缁布纯也卿坐东上统于君也席自房来○疏曰公食记曰宰夫筵出自东房
　　卿升拜受觚主人拜送觚卿辞重席司宫彻之
　　注曰彻犹去也重席虽非加犹为其重累去之辟君也○疏曰公食大夫蒲筵缁布纯加萑席纯有两种席故称加此一种席重设之故曰重席非加辞之者以两重似君故辞以辟之
　　乃荐脯醢卿升席坐左执爵右祭脯醢遂祭酒不啐酒降席西阶上北面坐卒爵兴坐奠爵拜执爵兴主人答拜受爵卿降复位
　　注曰不酢辟君也卿无俎者燕主于羞
　　辩献卿主人以虚爵降奠于篚射人乃升卿卿皆升就席○若有诸公则先卿献之如献卿之礼
　　注曰诸公者谓大国之孤也孤一人言诸者容牧有三监
　　席于阼阶西北面东上无加席
　　注曰席孤北面为其大尊屈之也亦因阼阶西位近君近君则屈亲宠苟敬私昵之坐
　　小臣又请媵爵者二大夫媵爵如初
　　注曰又复
　　请致者若命长致则媵爵者奠觯于篚一人待于洗南长致致者阼阶下再拜稽首公答再拜
　　注曰命长致者公或时未能举自优暇也
　　洗象觯升实之坐奠于荐南降与立于洗南者二人皆再拜稽首送觯公答再拜
　　注曰奠于荐南者于公所用酬賔觯之处二人俱拜以其共劝君○杨氏曰今按经云二大夫媵爵如初谓如前下大夫二人媵爵时之礼也然有同亦有异前二人媵爵此亦二人媵爵故序进酌散交于两楹之北降阼阶下奠觯卒觯再拜稽首执觯待于洗南是则同前小臣请致者君命皆致故序进酌膳奠于荐南与后者交于东楹之北降而之阼阶下再拜稽首送觯此则不然君命长致故一人待于洗南惟长一人进酌膳奠于荐南降而之阼阶下与二人皆再拜稽首送觯无序进交于东楹北之事此其异也
　　公又行一爵若賔若长唯公所酬
　　注曰一爵先媵者之下觯也若賔若长则賔礼杀矣长公卿之尊者也賔则以酬长长则以酬賔
　　以旅于西阶上如初
　　杨氏曰今按经云如初谓如前公为賔举旅时礼也前君命二人皆致有两觯奠于荐南后命长致有一觯奠于荐南前后凡有三觯燕礼自立司正以前凡有三举旅用此三觯也初酬賔时公坐取所媵一觯以酬賔是行一觯也此公又行一爵若賔若长唯公所酬注云公又行一爵先媵者之下觯也下觯未举今举之是行二觯也工歌之后笙入之前公又举奠觯唯公所赐以旅于西阶上如初是行三觯也又主人献士之后賔媵觯于公公取此觯为士举旅此又在三觯之外也
　　大夫卒受者以虚觯降奠于篚
　　主人洗升献大夫于西阶上大夫升拜受觚主人拜送觚大夫坐祭立卒爵不拜既爵主人受爵大夫降复位注曰既尽也不拜之者礼又杀○疏曰前卿受献不酢辟君已是礼杀今大夫受献不但不酢主人又不拜既爵故云礼又杀也
　　胥荐主人于洗北西面脯醢无脀
　　注曰胥膳宰之吏也主人大夫之下先大夫荐之尊之也不于上者上无其位也脀俎实○疏曰此燕礼大夫堂上士在下独此宰夫言堂上无位者以其主人位在阼阶君已在阼故主人辟之位在下是以大射注云不荐于上辟正主也
　　辩献大夫遂荐之继賔以西东上
　　注曰徧献之乃荐畧贱也亦献而后布席也○疏曰大射席小卿賔西东上注云辨贵贱也此燕礼主欢不辨贵贱小卿与大卿皆在賔东故此賔西无小卿位
　　卒射人乃升大夫大夫皆升就席
　　席工于西阶上少东乐正先升北面立于其西
　　注曰工瞽蒙歌讽诵诗者也凡执技艺者称工少牢馈食礼曰皇尸命工祝乐记师乙曰乙贱工也乐正于天子乐师也凡乐掌其序事乐成则告备○疏曰大射主于射畧于乐故小乐正告乐备此燕主欢心故大乐正告乐备故不同
　　小臣纳工工四人二瑟小臣左何瑟面鼓执越内右手相入升自西阶北面东上坐小臣坐授瑟乃降注曰工四人者燕礼轻从大夫制也面鼓者燕尚乐可鼓者在前也越瑟下孔也内为主也相扶工也后二人徒相天子大仆二人也小臣四人祭仆六人御仆十二人皆同官
　　工歌鹿鸣四牡皇皇者华卒歌主人洗升献工工不兴左瑟一人拜受爵主人西阶上拜送爵
　　注曰工歌乃献之贱者先就事也左瑟便其右一人工之长者也工拜于席○疏曰工北面以西为左空其右受献便者酒从东楹之西来故以右为便
　　荐脯醢
　　注曰辄荐之变于大夫也
　　使人相祭
　　注曰使扶工者相其祭荐祭酒
　　卒爵不拜
　　注曰贱不备礼
　　主人受爵
　　注曰将复献众工也
　　众工不拜受爵坐祭遂卒爵辩有脯醢不祭主人受爵降奠于篚
　　注曰遂犹因也
　　公又举奠觯唯公所赐以旅于西阶上如初
　　注曰言赐者君又弥尊賔长弥卑○疏曰燕尚饮酒故工歌之后笙奏之前而为大夫举旅大射主于射至三射之后乃为大夫举旅按上为賔举旅直云公兴以酬賔为卿举旅而云若賔若长是君礼渐尊賔礼渐杀然犹言酬也至此言唯君所赐者是君又弥尊賔长弥卑也
　　卒
　　注曰旅毕也
　　笙入立于县中奏南陔白华华黍
　　注曰以笙播此三篇之诗县中县中央也乡饮酒礼曰磬南北面○疏曰此云笙入立于县中以其诸侯轩县阙南面而已故得言县中乡饮酒唯有一磬县而已不得言县中而云磬南注引乡饮酒者欲见此虽轩县近北面县之南也
　　主人洗升献笙于西阶上一人拜尽阶不升堂受爵降主人拜送爵阶前坐祭立卒爵不拜既爵升授主人注曰一人笙之长者也乡射礼曰笙一人拜于下
　　众笙不拜受爵降坐祭立卒爵辩有脯醢不祭○乃闻歌鱼丽笙由庚歌南有嘉鱼笙崇丘歌南山有台笙由仪○遂歌乡乐周南闗雎葛覃卷耳召南鹊巢采蘩采苹大师吿于乐正曰正歌备
　　注曰大师上工也掌合隂阳之声教六诗以六律为之音者也子贡问师乙曰吾闻声歌各有宜也如赐者宜何歌也是明其掌而知之也正歌者升歌及笙各三终间歌三终合乐三终为一备备亦成也
　　乐正由楹内东楹之东告于公乃降复位
　　注曰言由楹内者以其立于堂廉也复位位在东县之北○疏曰乐正与工俱在堂廉则楹南无过处故由楹内位在东县之北者按大射畧于乐小乐正升堂明工升堂时小乐正升大乐正东方西面工来东坫之东南西面时大乐正东县之北北面其小乐正则立于西阶下东面此燕礼主于乐故知大乐正升堂今降明复于东县之北北面也
　　射人自阼阶下请立司正公许射人遂为司正
　　注曰君许其请因命用为司正君三举爵乐备作矣将留賔饮酒更立司正以监之察仪法也射人俱相礼其事同○疏曰按乡饮酒乡射立司正后始行旅酬者彼是士飨礼此燕礼国君燕其臣子虽一献以辨尊卑故主人献君而受酬主人卑不敢酬公献之礼成于酬故使大夫媵觯于公当酬公君行大恵即举之为賔賔得觯请旅诸臣徧卿大夫乃成一献之礼复献卿大夫皆为之举旅行酬皆成其献但卿大夫皆堂上有位近君不敢失礼故虽举旅行酬而未立司正作乐后将献羣臣士职卑位在堂下将为士举旅恐失礼故未献之前即立司正监之
　　司正洗角觯南面坐奠于中庭升东楹之东受命西阶上北面命卿大夫君曰以我安卿大夫皆对曰诺敢不安
　　注曰洗奠角觯于中庭明其事以自表威仪多也君意殷勤欲留賔饮酒命卿大夫以我故安或亦其实不主意于賔○疏曰不主意于賔者欲兼羣臣共安也
　　司正降自西阶南面坐取觯升酌散降南面坐奠觯右还北面少立坐取觯兴坐不祭卒觯奠之兴再拜稽首注曰右还将适觯南先西面也必从觯西为君之在东也少立者自严正慎其位
　　左还南面坐取觯洗南面反奠于其所
　　注曰反奠虚觯不空位也
　　升自西阶东楹之东请彻俎降公许告于賔賔北面取俎以出膳宰彻公俎降自阼阶以东
　　注曰膳宰降自阼阶以賔亲彻若君亲彻然○疏曰臣之升降当西阶今不降西阶而降自阼阶当君降处故云若君亲彻降自阼然也
　　卿大夫皆降东面北上
　　注曰以将坐降待賔反也○疏曰按大射云大夫降复位注云门东北面位不与卿同东面位者彼卿有俎卿取俎以出故大夫不敢独在西阶下故复位复门东北面位此燕卿无俎故大夫与卿同降西阶下东面北上位也
　　賔反入及卿大夫皆説屦升就席公以賔及卿大夫皆坐乃安
　　注曰凡燕坐必説屦屦贱不在堂也礼者尚敬敬多则不亲燕安坐相亲之意○疏曰不云君降説屦者据少仪尊者坐在室则説屦于戸内今此燕在堂上则君尊説屦于堂上席侧可知
　　羞庶羞
　　注曰谓肝膋狗胾醢也骨体所以致敬也庶羞所以尽爱也敬之爱之厚贤之道○疏曰按大射云羞庶羞注云所进众羞谓肝膋狗胾醢也或有炮鼈脍鲤雉兎鹑鴽大射先行燕礼明与彼同有此物者以经云庶羞则不唯二豆而已此注不言炮鼈已下注文不具也肝膋见内则用狗肝蒙之以其膋而炙之
　　大夫祭荐
　　注曰燕乃祭荐不敢于盛成礼也○疏曰盛谓未立司正之前立行礼时也成礼谓祭先也大夫彼时受献不祭脯醢是不敢成礼于盛时也
　　司正升受命皆命君曰无不醉賔及卿大夫皆兴对曰诺敢不醉皆反坐
　　注曰皆命者命賔命卿大夫也起对必降席司正退立西序端
　　主人洗升献士于西阶上士长升拜受觯主人拜送觯注曰献士用觯士贱也○疏曰大夫已上献用觚旅酬乃用觯献士即用觯士贱
　　士坐祭立饮不拜既爵其他不拜坐祭立饮
