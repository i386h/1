<!-- { "loadSidebar": true } -->
　　注曰言牲腊在其中西上变吉寝右者当升左胖也腊用棜檀弓曰既反哭主人与有司视虞牲○疏曰唯有一豕而云西上明兼兔腊也少牢礼二牲东上特牲礼牲尚右今皆反吉
　　日中而行事
　　注曰朝葬日中而虞君子举事必用辰正也再虞三虞皆质明
　　杀于庙门西主人不视豚解
　　注曰主人视牲不视杀凢为丧事畧也豚解解前后胫脊胁而已熟乃体解升于鼎也
　　羮饪升左肩臂臑肫骼脊胁离肺肤祭三取诸左膉上肺祭一实于上鼎
　　注曰肉谓之羮饪孰也脊胁正脊正胁也丧祭畧七体耳离肺举肺也少牢馈食礼曰举肺一长终肺祭肺三皆刌膉脰肉也○疏曰特牲尸俎十一体
　　升鱼鱄鲋九实于中鼎
　　注曰差减之○疏曰特牲鱼十有五
　　升腊左胖髀不升实于下鼎
　　注曰腊亦七体牲之类○疏曰特牲记云腊如牲骨
　　皆设扄鼏陈之
　　注曰嫌既陈乃设扄鼏也
　　载犹进柢鱼进鬐
　　注曰犹犹士丧既夕言未可以吉也柢本也鬐脊也○疏曰云与吉反则明与生人同士丧礼小敛云进柢注云柢本也进本者未异于生也至大敛载鱼左首进鬐腊进柢注云亦未异于生也又葬奠云如初皆未异于生
　　祝俎髀脰脊胁离肺陈于阶间敦东
　　注曰不升于鼎贱也统于敦明神也祭以离肺下尸
　　淳尸盥执槃西面执匜东面执巾在其北东面宗人授巾南面
　　注曰槃以盛弃水为浅汚人也执巾不授巾卑也
　　主人在室则宗人升户外北面
　　注曰当诏主人室事
　　佐食无事则出户负依南面
　　注曰室中尊不立户牖之间谓之依
　　铏芼用苦若薇有滑夏用葵冬用荁有柶
　　注曰苦苦荼也荁堇类也干则滑夏秋用生葵冬春用干荁○疏曰公食记牛藿羊苦豕薇各用其一一牲者容兼用其二
　　豆实葵菹菹以西蠃醢笾枣烝栗择
　　注曰枣烝栗择则菹刌也枣烝栗择则豆不楬笾有縢也○疏曰大敛用毼豆两其实葵菹芋两笾无縢栗不择至此乃云枣烝栗择则菹亦切矣豆笾有饰可知
　　尸入祝从尸
　　注曰祝在主人前也嫌如初时主人倚杖入祝从之初时主人之心尚若亲存宜自亲之今既接神祝当诏侑尸也○疏曰上经阴厌时主人先祝入户至此迎尸祝在主人前先后有异故记人明之尸神象故云接神
　　尸坐不说屦
　　注曰侍神不敢燕惰
　　尸谡祝前乡尸
　　注曰祝道尸必先乡之为之节
　　还出户又乡尸还过主人又乡尸还降阶又乡尸注曰过主人则西阶上不言及阶明主人见尸有踧踖之敬○疏曰出户降阶及门皆指物而言主人在西阶上不言西阶而言主人欲见敬
　　降阶还及门如出户
　　注曰及至也言还至门明其间无节也降阶如升时将出门如出户时皆还乡尸每将还必有辟退之容凡前尸之礼仪在此
　　尸出
　　祝反入门左北面复位然后宗人诏降
　　尸服卒者之上服
　　注曰上服者如特牲士端也不以爵弁服为上者祭于君之服非所以自配鬼神士之妻则宵衣耳
　　男男尸女女尸必使异姓不使贱者
　　注曰异姓妇也贱者谓庶孙之妾也尸配尊者必使适也○疏曰尸须得孙列者女尸先使适孙妻无则适孙妾又无乃使庶孙妻即不得使庶之妾是贱之极者丧祭自禫以前男女别尸皆异几祭于庙同几精气合少牢吉祭云某妃配是男女共尸
　　无尸则礼及荐馔皆如初
　　注曰无尸谓无孙列可使者也殇亦是也礼谓衣服即位升降○疏曰曽子问曰祭成丧者必有尸明殇死无尸可知
　　既飨祭于苴祝祝卒
　　注曰记异者之节
　　不绥祭无太羮湆胾从献
　　注曰不绥言献记终始也事尸之礼始于绥祭终于从献绥当为堕○疏曰从献用燔也无尸阙此四事守祧隋字为正取减为义
　　主人哭出复位
　　注曰于祝祝卒
　　祝阖牖户降复位于门西
　　注曰门西北面位也
　　男女拾踊三
　　注曰拾更也三更踊○疏曰凡言更踊者主人踊主妇踊宾乃踊三者三为拾也
　　如食间
　　注曰隠之如尸一食九饭之顷也
　　祝升止哭声三啓户
　　注曰声者噫歆也将啓户觉惊神也
　　主人入
　　注曰亲之
　　祝从啓牖乡如初
　　注曰牖先阖后啓扇在内也乡牖一名也如初者主人入祝从在左○疏曰诗塞乡墐户注北出牖也语异义同亦是牖
　　主人哭出复位
　　注曰堂上位也
　　卒彻祝佐食降复位
　　注曰祝复门西北面位佐食复西方位不复设西北隅者重闭牖户防也○疏曰佐食即宾复西方位可知
　　宗人诏降如初
　　注曰初賛阖牖户宗人诏主人降
　　始虞用柔日
　　注曰葬之日日中虞欲安之柔日阴阴取其静
　　曰哀子某哀显相夙兴夜处不宁
　　注曰曰辞也祝祝之辞也丧祭称哀显相助祭者也显明也相助也诗云肃雍显相不宁悲思不安
　　敢用絜牲刚鬛
　　注曰敢昧冒之辞豕曰刚鬛
　　香合
　　注曰黍也大夫士于黍稷之号合言普淖而已此言香合盖记者误耳辞次黍又不得在荐上○疏曰曲礼所云黍稷别号者是人君法特牲少牢黍稷合言普淖此别号黍为香合下特号稷为普淖故知记误也依设荐法先设菹醢次设俎后设黍稷今黍在嘉荐之上此亦记者之误故郑非之也
　　嘉荐普淖
　　注曰嘉荐菹醢也普淖黍稷也普大也淖和也徳能大和乃有黍稷故以为号云
　　明齐溲酒
　　注曰明齐新水也言以新水溲酿此酒也郊特牲曰明水涗齐贵新也
　　哀荐祫事
　　注曰始虞谓之祫事者主欲其祫先祖也以与先祖合为安
　　适尔皇祖某甫
　　注曰尔女也女死者告之以适皇祖所以安之也皇君也某甫皇祖字也若言尼甫
　　飨
　　注曰劝强之也
　　再虞皆如初曰哀荐虞事
　　注曰丁日葬则已日再虞其祝辞异者一言耳
　　三虞卒哭他用刚日亦如初曰哀荐成事
　　注曰当祔于祖庙为神安于此后虞改用刚日刚日阳也阳取其动也士则庚日三虞壬日卒哭其祝辞异者亦一言耳他谓不及时而葬者丧服小记曰报葬者报虞三月而后卒哭然则虞卒哭之间有祭事者亦用刚日其祭无名谓之他者假设言之文不在卒哭上者以其非常也今正者自相亚也檀弓曰葬日中而虞弗忍一日离也是日也以虞易奠卒哭曰成事是日也以吉祭易丧祭明日祔于祖父如是虞为丧祭卒哭为吉祭○疏曰云他谓不及时而葬者谓有故及家贫不及三月因三日殡日即葬于国北小记注云报读为赴疾之赴谓不待三月丧因殡日虞所以安神以送形而往迎魂而反而须安之故疾虞三月而后卒哭者谓卒去无时之哭郑云卒哭待哀杀故至三月待寻常葬后乃为卒哭祭也
　　献毕未彻乃饯
　　注曰卒哭之祭既三献也饯送行者之酒诗云出宿于泲饮饯于祢尸旦将始祔于皇祖是以饯送之○疏曰三虞不饯尸者以其三虞与卒哭同在寝祔则在庙以明旦当入庙以其易处乡尊所故特有饯送尸之礼也
　　尊两甒于庙门外之右少南水尊在酒西勺北枋注曰少南将有事于北有酒即吉也此在西尚防也言水者丧质无鼏不久陈
　　洗在尊东南水在洗东篚在西
　　注曰在门之左又少南
　　馔笾豆脯四脡
　　注曰酒宜脯也
　　有干肉折俎二尹缩祭半尹在西塾
　　注曰干肉牲体之脯也如今凉州鸟翅矣折以为俎实优尸也尹正也虽其折之必使正缩从也
　　尸出执几从席从
　　注曰祝入亦告利成入前尸尸乃出几席素几苇席也以几席从执事也
　　尸出门右南面
　　注曰俟设席也
　　席设于尊西北东面几在南宾出复位
　　注曰将入临之位士丧礼宾继兄弟北上门东北面西上门西北面东上西方东面北上
　　主人出即位于门东少南妇人出即位于主人之北皆西面哭不止
　　注曰妇人出者重饯尸○疏曰妇人有事自堂及房而已今出寝门外
　　尸即席坐唯主人不哭洗废爵酌献尸尸拜受主人拜送哭复位荐脯醢设俎于荐东朐在南
　　注曰朐脯及干肉之屈也屈者在南变于吉○疏曰曲礼曰以脯修置者左朐右末注屈中曰胊吉时屈者在左今尸东面而云在南则是防礼屈者在右
　　尸左执爵取脯擩醢祭之佐食授哜
　　注曰授干肉之祭
　　尸受振祭哜反之祭酒卒爵奠于南方
　　注曰反之反于佐食佐食反之于俎尸奠爵礼有终○疏曰上经云三献尸皆有酢今饯尸三献皆不酢而奠之是为礼有终谓若主人拜送宾不答拜亦是礼有终也
　　主人及兄弟踊妇人亦如之主妇洗足爵亚献如主人仪无从踊如初宾长洗繶爵三献如亚献踊如初佐食取俎实于篚尸谡从者奉篚哭从之祝前哭者皆从及大门内踊如初
　　注曰男女从尸男由左女由右及至也从尸不出大门者由庙门外无事尸之礼也○疏曰正祭在庙庙门外无事尸之礼今饯尸在寝门外则大门外无事尸之礼郑举正祭况之
　　尸出门哭者止
　　注曰以饯于外大门犹庙门○疏曰以饯于寝门以大门为限似事尸在庙门为限故知
　　宾出主人送拜稽颡
　　注曰送宾拜于大门外
　　主妇亦拜宾
　　注曰女宾也不言出不言送拜之于闱门之内闱门如今东西掖门
　　丈夫说绖带于庙门外
　　注曰既卒哭当变麻受之以葛也夕日则服葛者为祔期○疏曰丧服注云大夫以上虞而受服士卒哭而受服士亦约此文而言也明旦为祔夕期之时变之因为祔期使宾知变节也
　　入彻主人不与
　　注曰入彻者兄弟大功以下言主人不与则知丈夫妇人在其中
　　妇人说首绖不说带
　　注曰不说带齐斩妇人带不变也妇人少变而重带带下体之上也大功小功者葛带时亦不说者未可以轻文变于主妇之质至祔葛带以即位檀弓曰妇人不葛带○疏曰小记云齐衰带恶笄以终丧郑云有除无变举齐衰则斩衰带不变可知齐斩带不变则大功以下变可知男子既葬首绖腰带俱变男子阳多变妇人既葬直变首绖不变带故云少变也男子阳重首首在上体妇人阴重腰腰是下体以重下体故带不变也云时亦不说者未可以轻文变于主妇之质者变是文不变是质知大功以下夕时未变麻服葛者以其与主妇同在庙门外主妇不变大功以下亦不变若然夕时不变夕后入室可以变故至祔旦以葛带即位也引檀弓者亦证齐衰妇人不葛带之事
　　无尸则不饯犹出几席设如初拾踊三
　　注曰以饯尸者本为送神也丈夫妇人亦从几席而出古文席为筵
　　哭止告事毕宾出
　　死三日而殡三月而遂卒哭
　　注曰谓士也杂记曰大夫三月而葬五月而卒哭诸侯五月而葬七月而卒哭此记更从死起异人之间其义或殊
　　将旦而祔则荐
　　注曰荐谓卒哭之祭
　　卒辞曰哀子某来日某隮祔尔于尔皇祖某甫尚飨注曰卒辞卒哭之祝辞隮升也尚庶几也不称馔明主为告祔也
　　女子曰皇祖妣某氏
　　注曰女孙祔于祖母○疏曰此女子谓女未嫁而死或出而归或未庙见而死归葬女氏之家既葬祔于祖母也
　　妇曰孙妇于皇祖姑某氏
　　注曰不言尔曰孙妇差疏也
　　其他辞一也
　　注曰来日某隮祔尚飨
　　飨辞曰哀子某圭为而哀荐之飨
