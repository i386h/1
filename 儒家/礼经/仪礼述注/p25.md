<!-- { "loadSidebar": true } -->
　　摈者退负东塾而立賔降介逆出賔出公侧授宰玉注曰使藏之授于序端
　　裼降立
　　注曰裼者免上衣见裼衣凡当盛礼者以充美为敬非盛礼者以见美为敬礼尚相变也玉藻曰裘之裼也见美也又曰麛裘青豻裒绞衣以裼之论语曰素衣麋裘皮弁时或素衣其裘同可知也裘者为温表之为其防也寒暑之服冬则裘夏则葛凡防裼者左降立俟享也亦于中庭○防曰凡服四时不同假令冬有裘衬身襌衫又有襦袴襦袴之上有裘裘上有裼衣裼衣之上又有上服皮弁祭服之等若夏则以絺绤絺绤之上则有中衣中衣之上复有上服皮弁祭服之等若春秋二时则衣袷褶袷褶之上加以中衣中衣之上加以上服也
　　摈者出请
　　注曰不必賔事之有无
　　賔裼奉束帛加璧享摈者入告出许
　　注曰许受之
　　庭实皮则摄之毛在内内摄之入设也
　　注曰皮虎豹之皮摄之者右手并执前足左手并执后足毛在内不欲文之豫见也内摄之者两手相向也入设亦参分庭一在南言则者或以马也凡君于臣臣于君麋鹿皮可也
　　賔入门左揖让如初升致命张皮
　　注曰张者释外足见文也
　　公再拜受币士受皮者自后右客
　　注曰自由也从东方来由客后西居其左受皮也执皮者既授亦自前西而出
　　賔出当之坐摄之
　　注曰象受于賔
　　公侧受宰币皮如入右首而东
　　注曰如入左在前皮右首者变于生也
　　聘于夫人用璋享用琮如初礼
　　注曰如公立于中庭以下
　　若有言则以束帛如享礼
　　注曰有言有所告请若有所问也记曰有故则束帛加书以将命春秋臧孙辰告籴于齐公子遂如楚乞师晋侯使韩穿来言汶阳之田皆是也无庭实也
　　摈者出请事賔告事毕
　　注曰公事毕
　　賔奉束锦以请觌
　　注曰觌见也卿将公事是欲交其欢敬也不用羔因使而见非特来○疏曰卿将公事者聘享是也此行私礼为交欢敬也卿初仕见已君及卿皆见以羔若诸侯相朝其臣从君亦得执羔见主君左公防晋师于瓦范献子执羔即其事也
　　摈者入告出辞
　　注曰客有大礼未有以待之○疏曰大礼谓聘享未有以待之谓未礼賔故止客请觌而先行賔礼也
　　请礼賔賔礼辞聴命摈者入告
　　注曰告賔许也
　　宰夫彻几改筵
　　注曰将礼賔彻神几改神席更布也賔席东上公食大夫礼曰蒲筵常缁布纯加萑席寻帛纯此筵上下大夫也周礼曰筵国賔于牖前莞筵纷纯加缫席画纯左彤几者则是筵孤也孤彤几卿大夫其漆几与○疏曰賔席东上对前为神而西上也司几筵有五几从上向下序之大子素几诸侯雕几孤彤几卿大夫漆几下有素几防事所用
　　公出迎賔以入揖让如初
　　注曰公出迎者己之礼更端也○疏曰前聘享俱是公礼故聘讫而享公不出迎此礼賔是私礼故更端而出迎也
　　公升侧受几于序端宰夫内拂几三奉两端以进注曰内拂几不欲尘坋尊者以进自东箱来授君疏曰按觐礼几俟于东箱
　　公东南乡外拂几三卒振袂中摄之进西乡
　　注曰进就賔也○疏曰宰夫奉几两端故公中摄之拟賔用两手在公手外取之故也
　　摈者告
　　注曰告賔以公授几
　　賔进讶受几于筵前东面俟
　　注曰未设也
　　公壹拜送
　　注曰公尊也
　　賔以几辟
　　注曰辟位逡遁
　　北面设几不降阶上答再拜稽首
　　注曰不降以主人礼未成也凡賔左几○疏曰乡饮酒义云啐酒成礼也啐酒为礼成此説为主为啐酒今未啐醴故云礼未成也云凡賔左几者对神右几
　　宰夫实觯以醴加柶于觯面枋
　　注曰酌以授君也君不自酌尊也宰夫亦洗升实觯以醴自东箱来不面擸不讶受也○疏曰授几时从下面升东箱取几进以授君今亦从下升东箱酌醴进以授君故亦云不讶受也者公西面向君宰夫自东箱来在公傍侧并授与公是以下文公侧受醴不讶受故不面擸也
　　公侧受醴
　　注曰将以敬賔
　　賔不降壹拜进筵前受醴复位公拜送醴
　　注曰賔一拜者醴质以少为贵○疏曰賔上下皆再拜稽首独此一拜故郑据大古云醴质无酒故一拜以少为贵
　　宰夫荐笾豆脯醢賔升筵摈者退负东塾
　　注曰事未毕摈者不退中庭以有宰夫也○疏曰有宰夫相则已无事若无宰夫则在中庭矣
　　賔祭脯醢以柶祭醴三庭实设
　　注曰庭实乘马
　　降筵北面以柶兼诸觯尚擸坐啐醴
　　注曰降筵就阶上○疏曰以右手之柶并于左两手奉觯就阶上者以乡饮酒献酢卒爵各于其阶明此亦在西阶之上
　　公用束帛
　　注曰致币也言用尊于下也亦受之于序端
　　建柶北面奠于荐东摈者进相币
　　注曰賛以辞
　　賔降辞币
　　注曰不敢当公礼也
　　公降一等辞
　　注曰辞賔降也
　　栗阶升聼命
　　注曰栗阶趋君命尚疾不连歩
　　降拜
　　注曰拜受
　　公辞
　　注曰不降一等杀也
　　升再拜稽首受币当东楹北面
　　注曰亦讶受而北面者礼主于己巳臣也○疏曰前行聘享时賔东面主君西面讶授受以奉君命故不北面此以主君礼己己臣也故北面受异聘享时
　　退东面俟
　　注曰俟君拜也不北面者谦若不敢当阶然
　　公壹拜賔降也公再拜
　　注曰不俟公再拜者不敢当公之盛也公再拜者事毕成礼也
　　賔执左马以出
　　注曰靮尊者礼宜亲之也效马者并左右授受之余三马主人牵者从出也
　　上介受賔币从者讶受马
　　注曰从者士介○杨氏曰聘礼既授玉授享币则聘使之礼毕矣于是彻几改筵以礼賔焉前设几筵者为席受聘礼宜依神也今彻几改筵所以礼賔也神席当室前之中故注防以扆前为据賔席在西北故注以筵国賔于牖前为据賔席在牖前其义何居乎地道尚右故牖前西北之位家乡国皆以为重士冠礼子筵于户西上昏礼妇席于户牖间乡饮席于牖前乡射賔席在于户牖之处周礼筵国賔于牖前其名不同皆不越乎此位也但天子诸侯与大夫士室房之制不同故牖前亦少不同义详见于乡饮酒礼此礼賔之初有三节受几也受醴也受币也三者公亲受于序端而后授賔恭之至也设几主为啐醴故受几受醴皆于筵前礼莫重于币故受币当东楹前行聘享时賔东面主君西面讶授受以賔奉君命不北面此以主君礼賔賔臣也故受币北面
　　賔觌奉束锦总乘马二人賛入门右北面奠币再拜稽首
　　注曰不请不辞乡时已请也觌用束锦辟享币也骢者总八辔牵之賛者居马间扣马也入门而右私事自闑右奠币再拜以臣礼见也賛者贾人之属介特觌也○防曰二人賛者各居两马间各用左右手手扣一匹
　　摈者辞
　　注曰辞其臣
　　賔出
　　注曰事毕
　　摈者坐取币出有司二人牵马以从出门西面于东塾南
　　注曰将还之也賛者有司受马乃出凡取币于庭北面○疏曰賔出之时賛扣马者未得出待人受马乃得出所以然者币可奠之于地其马不可散置
　　摈者请受
　　注曰请以客礼受之
　　賔礼辞聴命
　　注曰賔受其币賛者受马
　　牵马右之入设
　　注曰庭实先设客礼也右之欲人居马左任右手便也于是牵马者四人事得申也曲礼曰效马效羊者右牵之
　　賔奉币入门左介皆入门左西上
　　注曰以客礼入可从介
　　公揖让如初升公北面再拜
　　注曰公再拜者以其初以臣礼见新之也
　　賔三退反还负序
　　注曰反还者不敢与授圭同
　　振币进授当东楹北面
　　注曰不言君受畧之也
　　士受马者自前还牵者后适其右受
　　注曰自由也适牵者之右而受之也此亦并授者不自前左由便也便其已授而去也受马自前变于受皮
　　牵马者自前西乃出
　　注曰自由也○疏曰四马并北面牵马者皆在马西士既受马其最西头者便即出门不须由马之前其次东三匹者皆由西于马前而出故云牵马者自前西乃出据三人而言也
　　賔降阶东拜送君辞
　　注曰拜送币于阶东以君在堂乡之
　　拜也君降一等辞
　　注曰君乃辞之而賔犹拜敬也
　　摈者曰寡君从子虽将拜起也
　　注曰此礼固多有辞矣未有着之者是其志而焕乎未敢明説○疏曰惟此及公食皆着其辞焕然可见又云未敢明説者谓余辞固可以类推但疑事无质故上注每云其辞未闻也
　　栗阶升公西乡賔阶上再拜稽首
　　注曰成拜
　　公少退
　　注曰为敬
　　賔降出公侧授宰币马出
　　注曰庙中宜清
　　公降立
　　摈者出请上介奉币锦士介四人皆奉玉锦束请觌注曰玉锦锦之文纎缛者也礼有以少文为贵者后言束辞之便也
　　摈者入告出许上介奉币俪皮二人賛
　　注曰俪犹两也上介用皮变于賔也皮麋鹿皮○疏曰賔用马今介用皮故云变也
　　皆入门右东上奠币皆再拜稽首
　　注曰皆者皆众介也賔者奠皮出
　　摈者辞
　　注曰亦辞其臣
　　介逆出
　　注曰亦事毕也
　　摈者执上币士执众币有司二人举皮从其币出请受注曰请受请于上介也摈者先即西面位请之释辞之时执众币者随立门中而俟○疏曰随如昏礼约徴执皮随入之随
　　委皮南面
　　注曰摈者既释辞执众币者进即位有司乃得委之南面便其复入也委皮当门○疏曰皮入右首右先故南面横委于门中当门北上执皮者北面受之而乃入便也
　　执币者西面北上摈者请受
　　注曰请于上介也上言其次此言其位互约文也疏曰此言西面北上则上当有北面东上之文下云士介觌币时士三人东上坐取币立是也此宜有士执众币立于西面之文如是者互文也言约者虽互见其文文犹不备上当言摈者执币士四人北面东上坐取币从有司二人坐举皮从其币出随立于门中摈者出门西面于东塾南请受士执币者进立摈南西面北上执皮者南面委皮于门中北上如是乃为文备也
　　介礼辞聴命皆进讶受其币
　　注曰言皆者嫌摈者一一授之
　　上介奉币皮先入门左奠皮
　　注曰皮先者介随执皮者而入也入门左介至揖位而立执皮者奠皮以有不敢授之义○疏曰賔觌时入门左公揖让升賔至此待揖而后进明此介亦至揖位而立
　　公再拜
　　注曰拜中庭也不受于堂介贱也○疏曰上云降立别无更进退之文知在中庭
　　介振币自皮西进北面授币退复位再拜稽首送币注曰进者北行参分庭一而东行当君乃复北行也○疏曰介初在揖位若在中庭奠皮近西故介发揖位自皮西北出三分一乃东行北面当君乃北行至君所乃授币
　　介出宰自公左受币
　　注曰不侧受介礼轻○疏曰宰自公左受即是侧不云侧者当有賛者于公受转授宰
　　有司二人坐举皮以东
　　摈者又纳士介
　　注曰纳者出道入也
　　士介入门右奠币再拜稽首
　　注曰终不敢以客礼见
　　摈者辞介逆出摈者执上币以出礼请受賔固辞注曰礼请受者一请而聼之也賔为之辞士介贱不敢以言通于主君固衍字当如面大夫也○疏曰案下士介面大夫时摈者即上币出礼请受賔辞无固字故知此固衍字
　　公答再拜摈者出立于门中以相拜
