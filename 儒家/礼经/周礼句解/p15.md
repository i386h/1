<!-- { "loadSidebar": true } -->
　　司稼【下士八人史四人徒四十人奚五人　主种谷者】掌巡邦野之稼【巡行视也郊外曰野】而辨穜稑之种【先种后熟曰穜后种先熟曰稑穜直龙稑六种章勇】周知其名与其所宜地【周徧也既辨其种又徧知其名与其所宜种之地】以为法而县于邑闾【以为稼者之式法而县之于邑门使夫人皆知之】巡野观稼【秋熟时巡行于野以观稼之善恶】以年之上下出敛法【税敛之法年丰则取盈年防则取寡】掌均万民之食【均平也犹上则人四鬴下则人二鬴之类】而赒其急【民有艰厄之急则赒赐之不责偿也】而平其兴【谓兴粟以赒急则均平其役也】
　　舂人【奄二人女舂枕一人奚五人】掌共米物祭祀共其齍盛之米宾客共其牢礼之米凡飨食共其食米掌凡米事
　　饎人【奄二人女僖八人奚四十人】掌凡祭祀共盛共王及后之六食凡宾客共其簠簋之实飨食亦如之
　　槀人【奄八人女槀每奄二人奚五人】掌共内外朝宂食者之食若飨耆老孤子士庶子共其食掌豢祭祀之犬

　　周礼句解卷四
<经部,礼类,周礼之属,周礼句解>
　　钦定四库全书
　　周礼句解卷五
　　宋　朱申　撰
　　春官宗伯第三【象春所立之官宗尊也伯长也宗伯典礼以事神为主不言司者明祭祀鬼神非人所司也】
　　春官宗伯上
　　惟王建国辨方正位体国经野设官分职以为民极【天官冡宰注】乃立春官宗伯【建立春官宗伯之职】使帅其属而掌邦礼【邦礼即六典之礼典也春官其属六十宗伯帅之而掌邦礼焉】以佐王和邦国【礼之用和为贵故以佐助天子而和邦国也】
　　大宗伯之职【卿一人小宗伯中大夫二人　宗伯主礼之官故帝舜命伯夷汝作秩宗】掌建邦之天神人鬼地示之礼【建立祀天神祭地示享人鬼之三礼示祗】以佐王建保邦国【封国颁祀此之谓建邦国祭则受福此之谓保邦国】以吉礼事邦国之鬼神示【吉礼凡十二条见下文事谓祀祭享也】以禋祀祀昊天上帝【禋祀取精意以享之义上帝者天之主宰也冬日至于圜丘祀之】以实柴祀日月星辰【实柴者实牲于柴而燔之也星谓五星辰谓日月所防十二次】以槱燎祀司中司命观师雨师【槱燎谓燔柴而不实以牲也司中司命文昌第五第四星也风师箕也雨师毕也此三者所以祀天神飌古风字】以血祭祭社稷五祀五岳【血祭者贵气臭也社土神稷谷神五祀者门户灶行中霤也五岳者东曰泰山南曰衡山西曰华山北曰恒山中曰嵩山】以貍沈祭山林川泽【祭山林曰貍谓藏诸地也祭川泽曰沈谓置诸水也貍埋】以疈辜祭四方百物【疈者肆而磔之辜者制而磔之四方百物即蜡祭也此三者所以祭地示疈孚逼反】以肆献祼享先王【肆者进所解牲体谓荐熟也献者献醴谓荐腥也祼者灌以郁鬯谓献尸求神也】以馈食享先王【馈食言有黍稷也祭先灌次献腥次献熟次馈食凡祭皆然互相备也】以祠春享先王【春物生未有以享故曰祠】以禴夏享先王【夏阳盛以乐为主故曰禴】以尝秋享先王【秋物成可尝故曰尝】以烝冬享先王【冬庶物盛多故曰烝此六者所以享人鬼】　以防礼哀邦国之忧【防礼凡五条哀谓救患分灾也】以丧礼哀死亡【死以气言亡以形言丧礼则有赙赗之类】以荒礼哀防札【防谓岁歉札谓民病荒札则有散利之类】以吊礼哀祸烖【祸与福乖烖与祥违吊礼则有慰问之类】以禬礼哀围败【围谓国受围败谓兵败绩禬礼则防其财物以补之】以恤礼哀冦乱【兵作于外为冦作于内曰乱恤礼则出其兵师以救之也】以宾礼亲邦国【宾礼凡八条亲谓使之相亲附也】春见曰朝【朝犹朝也欲其来之早】夏见曰宗【宗尊也欲其尊王】秋见曰觐【觐犹勤也欲其勤于王事】冬见曰遇【遇偶也欲其不期而皆至】时见曰防【时见者言无常期王将有征讨为坛于国外防诸侯而命事焉】殷见曰同【殷犹众也王十二年不巡狩则六服尽朝王亦为坛而命以政焉】时聘曰问【时聘亦无常期天子有事乃聘之焉】殷覜曰视【殷覜谓一服朝之岁以朝者少诸侯乃使卿以大礼众聘焉】　以军礼同邦国【军礼凡五条同谓使诸侯和同不僣差也】大师之礼用众也【以征伐为主所以用其命也】大均之礼恤众也【以土地人民为主所以恤其事也】大田之礼简众也【以教战为主所以简其能也】大役之礼任众也【以筑作为主所以任其力也】大封之礼合众也【以建国为主所以合其民也】　以嘉礼亲万民【嘉礼凡六条独此言万民者通上下言之】以饮食之礼亲宗族兄弟【人民有合宗族饮食之礼所以亲亲也】以婚冠之礼亲成男女【婚姻之礼所以亲男女冠笄之礼所以成男女】以宾射之礼亲故旧朋友【射礼虽王亦立宾主王之故旧朋友盖为世子时共在学者】以飨燕之礼亲四方之宾客【飨有体荐燕有折俎宾客谓朝聘者】以脤膰之礼亲兄弟之国【脤膰胙肉也分赐同姓之国同福禄也脤矧】以贺庆之礼亲异姓之国【因其喜而贺庆之也】以九仪之命正邦国之位【九等之命各异其仪所以正其位之贵贱也】壹命受职【王之下士与公侯伯之士子男之大夫皆一命而授以所任之职】再命受服【王之中士与公侯伯之大夫子男之卿皆再命而授以所位之服】三命受位【王之上士与公侯伯之卿皆三命而授之以位使之临民】四命受器【王之大夫与公之孤皆四命而授以祭器】五命赐则【则法也王之大夫五命则赐以畿内之都鄙】六命赐官【王之卿六命封为子男则许之建官以治家邑】七命赐国【王之卿出封则加一命始为诸侯建牧立军】八命作牧【诸侯有功德则受八命为九州牧】九命作伯【王之上公或诸侯有功德则受九命为方伯得专征伐也】　以玉作六瑞【四圭两璧为六瑞皆以玉而作之】以等邦国【辨其等级】王执镇圭【以四镇之山为瑑饰取其镇安四方也】公执桓圭【双植曰桓取其强直有立也】侯执信圭【信象人形而直其身取其尊而不屈也信伸】伯执躬圭【躬象人形而罄折其身取其卑而不倨也】子执谷璧【瑑谷于璧取其能养人也】男执蒲璧【蒲可为席瑑蒲于璧取其能安人也】　以禽作六挚【挚之为言至也所执以自至也】以等诸臣【辨其等级】孤执皮帛【束帛而加以皮天子之孤以虎皮取其文炳也公之孤以豹皮取其文蔚也】卿执羔【羔小羊取其羣而不失其类也】大夫执鴈【取其候时顺隂阳也】士执雉【取其有文采而守介也】庶人执鹜【取其不飞迁也】工商执鸡【取其守时而动也】　以玉作六器【六等礼神之器皆以玉为之】以礼天地四方【以礼天神地示及四方之帝】以苍璧礼天【璧圜以象天之形其色苍则以象天之色也】以黄琮礼地【琮方以象地之形其色黄则以象地之色也】以青珪礼东方【东方其帝大皡圭形鋭以象出震生物其色青则以象木色也】以赤璋礼南方【南方其帝炎帝半圭曰璋赤璋者以象相见乎离与火之色也】以白琥礼西方【西方其帝少皥琥瑑为虎形取其威猛肃物白则金之色也】以璜礼北方【北方其帝颛帝半璧曰璜象物藏于黄泉之宫则水之色也璜黄】皆有牲币【言礼天地四方皆有牺牲币帛而以六器为主】各放其器之色【所用牲币各依六器之色】　以天产作隂德【性出于天故曰天产人生而静静则属隂故天产所以作隂德】以中礼防之【礼中也性则喜怒哀乐之未发故以中礼而防其性】以地产作阳德【情感于物故曰地产感物而动动则属阳故地产所以作阳德】以和乐防之【乐和也情既动则恐其发不中节故以和乐而防其情】以礼乐合天地之化百物之产【百物禀气于天赋形于地而礼乐本天地中和之理故皆有以合之】以事鬼神【天地祖宗无不感格】以谐万民【闺门族党无不和顺】以致百物【飞潜动植无不得宜】　凡祀大神享大鬼祭大示【天神地示人鬼此三者为至大】帅执事而卜日【执事谓有职于祭者】宿眂涤濯【卜既得日则齐宿而临眡洗涤祭器】涖玉鬯【涖临也玉礼神之玉也鬯郁酒也】省牲镬【省视也镬所以烹祭牲也】奉玉齍【玉饬簠簋以荐齍盛祭则奉之】诏大号【六号见大祝大号六号之大者诏之为祝辞也】治其大礼【纪纲祀享祭之三大礼也】诏相王之大礼【凡王所躬行者则预诏之及行礼则相之】若王不与祭祀【或有故而不得亲与】则摄位【大宗伯则代王行其祭祀】大宾客则摄而载果【载为也果祼也代王酌献于宾客】朝觐防同则为上相【入诏礼曰相王接诸侯宗伯为上相】王命诸侯则摈【王者防命诸侯摈进也进接诸侯使进】王大封【大封建诸侯】则先告后土【后土社也告之以立国之义】乃颁祀于邦国都家乡邑【颁布祀典之礼于内外分封采地之主使之知礼神之节】
