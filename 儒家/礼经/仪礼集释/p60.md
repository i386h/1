<!-- { "loadSidebar": true } -->
　　郑注入户西面拜由便也不北面者辟人君夫人也拜而后献者当侠拜也昬礼曰妇洗在北堂直室东隅
　　释曰特牲主妇北面拜凡大夫所辟者士多得与君同卑不嫌也
　　尸拜受主妇主人之北西面拜送爵
　　郑注拜于主人之北西面妇人位在内此拜于北则上拜于南矣【案此今注疏本讹作也脱矣字】由便也
　　尸祭酒卒爵主妇拜祝受尸爵尸荅拜易爵洗酌授尸郑注祝出易爵男女不同爵
　　主妇拜受爵尸荅拜上佐食绥祭主妇西面于主人之北受祭祭之其绥祭如主人之礼不嘏卒爵拜尸荅拜郑注不嘏夫妇一体绥亦当作挼古文爲肵
　　主妇以爵出赞者受易爵于篚以授主妇于房中郑注赞者有司赞者也易爵亦以授妇赞者妇赞者受房戸外入授主妇
　　主妇洗酌献祝祝拜坐受爵主妇荅拜于主人之北卒爵不兴坐授主妇
　　郑注不侠拜下尸也今文曰祝拜受
　　主妇受酌献上佐食于户内佐食北面拜坐受爵主妇西面荅拜祭酒卒爵坐授主妇主妇献下佐食亦如之主妇受爵以入于房
　　郑注不言拜于主人之北可知也爵奠于内篚
　　宾长洗爵献于尸尸拜受爵宾户西北面拜送爵尸祭酒卒爵宾拜祝受尸爵尸荅拜祝酌授尸宾拜受爵尸拜送爵宾坐奠爵遂拜执爵以兴坐祭遂饮卒爵执爵以兴坐奠爵拜尸荅拜宾酌献祝祝拜坐受爵宾北面荅拜祝祭酒啐酒奠爵于其筵前
　　郑注啐酒而不啐爵祭事毕示醉也不献佐食将傧尸礼杀
　　释曰啐爵当作卒爵
　　主人出立于阼阶上西面祝出立于西阶上东面祝告曰利成
　　郑注利犹养也成毕也孝子之养礼毕
　　释曰特牲馈食礼戸外告利成此礼于阶上尊者弥逺于尸
　　祝入尸谡主人降立于阼阶东西面
　　郑注谡起也谡或作休
　　祝先尸从遂出于庿门
　　郑注事尸之礼讫于庿门外
　　释曰尸在庿门外则疑于臣故送逆尸皆以庿门为断
　　祝反复位于室中主人亦入于室复位祝命佐食彻肵俎降设于堂下阼阶南
　　郑注彻肵俎不出门将傧尸也肵俎而以傧尸者其本为不反鱼肉耳不云尸俎未归尸
　　释曰特牲馈食礼佐食彻尸俎出于庿门即此肵俎
　　司宫设对席乃四人
　　郑注大夫礼四人馂【案馂今注疏本作】明恵大也
　　上佐食盥升下佐食对之宾长二人备
　　郑注备四人馂也三馂亦盥升
　　释曰上佐食坐尸之处
　　司士进一敦黍于上佐食又进一敦黍于下佐食皆右之于席上
　　郑注右之者东面在南西面在北
　　资黍于羊俎两端两下是馂
　　郑注资犹减也减置于羊俎两端则一宾长在上佐食之北一宾长在下佐食之南今文资作赍
　　释曰馂当如上下文作
　　司士乃辩举者皆祭黍祭举
　　郑注举举肤今文辩为徧
　　主人西面三拜者者奠举于俎皆荅拜皆反取举郑注三拜旅之示徧也言反者拜时或去其席在东面席者东面拜在西面席者皆南面拜
　　释曰在西面者与主人同面故南面拜
　　司士进一铏于上又进一铏于次又进二豆湇于两下乃皆食食举
　　郑注湇肉汁也
　　释曰神坐止有羊豕二铏故两下进湇也皆食食黍也食举食肤
　　卒食主人洗一爵升酌以授上赞者洗三爵酌主人受于户内以授次若是以辩皆不拜受爵主人西面三拜者者奠爵皆荅拜皆祭酒卒爵奠爵皆拜主人荅壹拜【案壹今注疏本讹作一】
　　郑注不拜受爵者大夫馂者贱也荅壹拜略也古文壹为一也
　　释曰周礼九拜有奇拜谓一拜也荅臣下之拜
　　者三人兴出
　　郑注出降实爵于篚反宾位
　　上止主人受上爵酌以醋于戸内西面坐奠爵拜上荅拜坐祭酒啐酒
　　郑注主人自醋者上独止当尸位尊不酌也
　　上亲嘏曰主人受祭之福胡寿保建家室
　　郑注亲嘏不使祝授之亦以黍
　　主人兴坐奠爵拜执爵以兴坐卒爵拜上荅拜上兴出主人送乃退
　　郑注送佐食不拜贱

<经部,礼类,仪礼之属,仪礼集释>
　　钦定四库全书
　　仪礼集释卷二十九　　　宋　李如圭　撰
　　有司彻第十七
　　郑目録云少牢之下篇也上大夫既祭傧尸于堂之礼若下大夫祭毕礼尸于室中无别行傧尸于堂之事天子诸侯之祭眀日而绎有司彻于五礼属吉礼【案今注疏本脱礼字】大戴第九小戴第十二别録少牢下篇第十七
　　有司彻
　　郑注彻室中之馈及祝佐食之俎卿大夫既祭而傧尸礼崇也傧尸则不设馔西北隅以此荐俎之陈有祭象而亦足以厌饫神天子诸侯明日祭于祊而绎春秋传曰辛巳有事于大庿仲遂卒于垂壬午犹绎是也尔雅曰绎又祭也
　　埽堂
　　郑注为傧尸新之少仪曰泛埽曰埽埽席前曰拚
　　司宫摄酒
　　郑注更洗益整顿之今文摄为聂
　　乃燅尸俎
　　郑注燅温也温尸俎于爨肵亦温焉独言温尸俎则祝与佐食不与傧尸之礼古文燅皆作寻记或作燖春秋传曰若可燖也亦可寒也
　　释曰燅说文曰于汤中爚肉也尸俎神俎也尸所举肩骼加于肵者下皆复载于俎知肵俎亦燅
　　卒燅乃升羊豕鱼三鼎无腊与肤乃设扃鼏陈鼎于门外如初
　　郑注腊为庶羞肤从豕去其鼎者傧尸之礼杀于初如初者如庿门之外东方北面北上今文扃为古文鼏为宻
　　乃议侑于宾以异姓
　　郑注议犹择也择宾之贤者可以侑尸必用异姓广敬也是时主人及宾有司已复内位古文侑皆作宥
　　宗人戒侑
　　郑注戒犹告也南面告于其位戒曰请子为侑
　　侑出俟于庿门之外
　　郑注俟待也待于外当与尸更入主人兴礼事尸极敬心也
　　司宫筵于戸西南面
　　郑注为尸席也
　　又筵于西序东面
　　郑注为侑席也
　　释曰尸侑席位与乡饮酒宾介之位同
　　尸与侑北面于庿门之外西上
　　郑注言与殊尊卑北面者宾尸而尸益卑西上统于宾客
　　主人出迎尸宗人摈
　　郑注宾客尸而迎之主人益尊摈赞
　　释曰乡者祝摈尸神象今宗人摈宾尸也
　　主人拜尸荅拜主人又拜侑侑荅拜主人揖先入门右郑注道尸
　　尸入门左侑从亦左揖乃让
　　郑注没霤相揖至阶又让
　　释曰没霤至门内霤
　　主人先升自阼阶尸侑升自西阶西楹西北面东上郑注东上统于其席
　　释曰异于门外西上也户西之席东上侑席亦西于尸席
　　主人东楹东北面拜至尸荅拜主人又拜侑侑荅拜郑注拜至喜之
　　乃举
　　郑注举举鼎也举者不盥杀也
　　司马举羊鼎司士举豕鼎举鱼鼎以入陈鼎如初郑注如初如阼阶下西面北上
　　雍正执一匕以从雍府执二匕以从司士合执二俎以从司士赞者亦合执二俎以从匕皆加于鼎东枋二俎设于羊鼎西西缩二俎皆设于二鼎西亦西缩
　　郑注雍正羣吏掌辨体名肉物者府其属凡三匕鼎一匕四俎为尸侑主人主妇其二俎设于豕鼎鱼鼎之西陈之宜具也古文缩皆为蹙
　　释曰四俎皆载羊体之正俎而分陈二鼎西者欲使鼎具有俎
　　雍人合执二俎陈于羊俎西竝皆西缩覆二疏匕于其上皆缩俎西枋
　　郑注竝并也其南俎司马以羞羊匕湇羊肉湇其北俎司士以羞豕匕湇豕肉湇豕脀湇鱼疏匕匕柄有刻饰者古文竝皆作并
　　释曰二俎上有匕知以羞匕湇既则以羞羊肉湇豕脀下经羊肉湇载于南俎匕湇皆次賔羞之侑鱼湇司马羞之而槩云司马司士者因司马刲羊司士击豕而统言之疏者疏通刻饰之名明堂有疏屏豕肉湇三字衍即豕脀也
　　主人降受宰几尸侑降主人辞尸对
　　郑注几所以坐安体周礼大宰掌赞玉几玉爵
　　宰授几主人受二手横执几揖尸
　　郑注独揖尸几礼主于尸
　　主人升尸侑升复位
　　郑注位阼阶宾阶上位
　　主人西面左手执几缩之以右袂推拂几三二手横执几进授尸于筵前
　　郑注衣袖谓之袂【案此下今注疏本有拂者外拂之也六字】推拂去尘示新
　　尸进二手受于手闲
　　郑注受从手闲谦也
　　主人退尸还几缩之右手执外廉北面奠于筵上左之南缩不坐
　　郑注左之者异于鬼神生人阳长左鬼神隂长右不坐奠之者几轻
　　主人东楹东北面拜
　　郑注拜送几也
　　尸复位尸与侑皆北面荅拜
　　郑注侑拜者从于尸
　　主人降洗尸侑降尸辞洗主人对卒洗揖主人升尸侑升尸西楹西北面拜洗主人东楹东北面奠爵荅拜降盥尸侑降主人辞尸对卒盥主人揖升尸侑升主人坐取爵酌献尸尸北面拜受爵主人东楹东北面拜送爵郑注降盥者为土汚手不可酌
　　主妇自东房荐韭菹醢坐奠于筵前菹在西方妇赞者执昌菹醢以授主妇主妇不兴受陪设于南昌在东方兴取笾于房麷蕡坐设于豆西当外列麷在东方妇赞者执白黑以授主妇主妇不兴受设于初笾之南白在西方兴退
　　郑注昌昌本也韭菹醓醢昌本麋臡麷熬麦也蕡熬枲实也白熬稻黑熬黍此皆朝事之豆笾大夫无朝事而用之傧尸亦丰大夫之礼主妇取笾兴者以馔异亲之当外列辟铏也退退入房也
　　释曰先献后荐异于祭也陪设重列之也笾人掌朝事之笾其实麷蕡白黑醢人掌朝事之豆其实韭菹醓醢昌本麋臡凡无骨为醢有骨为臡当外列麷在昌菹西韭菹西以俟亚献设铏
　　乃升
　　郑注升牲体于俎也
　　司马朼羊亦司马载载右体肩臂肫骼臑正脊一脡脊一横脊一短胁一正胁一代胁一肠一胃一祭肺一载于一俎
　　郑注言燅尸俎复序体者明所举肩骼存焉亦着脊胁皆一骨也臑在下者折分之以为肉湇贬也【案贬今注疏本讹作俎】一俎谓司士所设羊鼎西第一俎
　　释曰此尸之羊正俎也复肩骼于俎与正祭神俎同其异者脊胁肠胃祭肺皆一又无举肺且折分其臑故降臑在骼下第一俎谓羊鼎西之南俎羊肉湇俎在豕俎之南知尸俎亦在侑俎南
　　羊肉湇臑折正脊一正胁一肠一胃一哜肺一载于南俎
　　郑注肉湇肉在汁中者以増俎实为尸加也必为臑折上所折分者哜肺离肺也南俎雍人所设在南者此以下十一俎俟时而载于此厯说之尔今文湇为汁
　　释曰此羊加俎也以肉初在湇中故异其名曰羊肉湇臑折折分正俎之臑也凡祭肺切之哜肺离之祭肺祭而不哜哜肺哜而亦祭祭肺尊故加俎用哜肺祭肺又名切肺刌肺哜肺又名离肺举肺南俎羊俎西之南俎尸羊俎以下凡十二俎其四俎尸侑主人主妇之正俎余八俎以雍人所设二俎徃还载之
　　司士朼豕亦司士载亦右体肩臂肫骼臑正脊一脡脊一横脊一短胁一正胁一代胁一肤五哜肺一载于一俎
　　郑注臑在下者顺羊也俎谓雍人所设在北者释曰此豕脀也豕无正俎不折臑臑亦在下顺上文也
　　侑俎羊左肩左肫正脊一胁一肠一胃一切肺一载于一俎侑俎豕左肩折正脊一胁一肤三切肺一载于一俎
　　郑注侑俎用左体侑贱其羊俎过三体有肫尊之加也豕左肩折折分为长兄弟俎也切肺亦祭肺互言之尔无羊湇下尸也豕又祭肺不哜肺不备礼俎司士所设羊鼎西之北俎也豕俎与尸同
　　释曰体数奇而侑羊俎四体尊侑而加肫也羊正俎用祭肺豕加俎当用哜肺此豕俎与尸同用雍人羊俎西之北俎
