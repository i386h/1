<!-- { "loadSidebar": true } -->
　　释曰内位外兄弟亦在主人之南以其少退于主人故卿大夫继主人言之敌谓其爵等也先拜他国之賔优逺客也賔非异爵者皆士也主人为之旁三拜丧大记曰拜卿大夫于位于士旁三拜春秋传卫穆公卒晋大夫自役吊焉哭于大门之外卫人逆之妇人哭于门内异此者晋大夫未复命不敢成吊礼卫人于门外设丧位逆之故妇人亦自堂移位于门内
　　彻者盥于门外烛先入升自阼阶丈夫踊
　　郑注彻者彻大敛之奠
　　祝取醴北面取酒立于其东取豆笾俎南面西上祝先出酒豆笾俎序从降自西阶妇人踊
　　郑注序次也
　　设于序西南直西荣醴酒北面西上豆西面错立于豆北南面笾俎既错立于执豆之西东上酒错复位醴错于西遂先由主人之北适馔
　　郑注遂先者明祝不复位也适馔适新馔将复奠
　　乃奠醴酒脯醢升丈夫踊入如初设不巾
　　郑注入入于室也如初设者豆先次笾次酒次醴也不巾无菹无栗也菹栗具则有俎有俎乃巾之释曰初设谓大敛奠时无俎尔檀弓曰朝奠日出夕奠逮日杂记曰丧奠脯醢而已
　　错者出立于户西西上灭烛出祝阖户先降自西阶妇人踊奠者由重南东丈夫踊賔出妇人踊主人拜送郑注哭止乃奠奠则礼毕矣今文无拜
　　众主人出妇人踊出门哭止皆复位
　　释曰位东方西面位
　　阖门主人卒拜送賔揖众主人乃就次朔月奠用特豚鱼腊陈三鼎如初东方之馔亦如之
　　郑注朔月月朔日也自大夫以上月半又奠如初者谓大敛时
　　无笾有黍稷有瓦敦有盖当笾位
　　郑注黍稷并于甒北也于是始有黍稷死者之于朔月月半犹平常之朝夕大祥之后则四时祭焉
　　主人拜賔如朝夕哭卒彻
　　郑注彻宿奠也
　　举鼎入升皆如初奠之仪卒朼释匕于鼎俎行朼者逆出甸人彻鼎其序醴酒菹醢黍稷俎
　　郑注俎行者俎后执执俎者行鼎可以出其序升入之次
　　其设于室豆错俎错腊特黍稷当笾位敦启防却诸其南醴酒位如初
　　郑注当笾位俎南黍黍南稷防葢也今文无敦
　　祝与执豆者巾乃出
　　郑注共为之也
　　主人要节而踊皆如朝夕哭之仪月半不殷奠
　　郑注殷盛也士月半不复如朔盛奠下尊者
　　释曰士言不者大夫以上则有之
　　有荐新如朔奠
　　郑注荐五谷若时果物新出者
　　彻朔奠先取醴酒其余取先设者敦启防面足序出如入
　　郑注启防彻时不复葢也面足执之令足间乡前也敦有足则敦之形如今酒敦
　　其设于外如于室
　　郑注外序西南
　　筮宅冡人营之
　　郑注宅葬居也冡人有司掌墓地兆域者营犹度也诗云经之营之
　　释曰周礼大丧既有日冡人请度甫竁遂为之尸甫竁谓始穿地祭告后土则为之尸或曰谓成葬祭墓时荀子曰经纩听息之时则夫忠臣孝子亦知其闵已然而殡敛之具未有求也垂涕恐惧然而幸生之心未已持生之事未辍也卒矣然后作具之故虽备家必逾日然后殡三日而成服然后告逺者出矣备物者作矣故殡久不过七十日速不损五十日是何也曰逺者可以至矣百求可以得矣百事可以成矣其忠至矣其节大矣其文备矣然后月朝卜日月夕卜宅然后葬也卜宅大夫礼云月朝卜日月夕卜宅未详
　　掘四隅外其壤掘中南其壤
　　郑注为葬将北首故也
　　释曰壤柔土也九章曰穿地四为壤五檀弓曰葬于北方北首
　　既朝哭主人皆徃兆南北面免绖
　　郑注兆域也所营之处【案所今注疏本讹作新】免绖者求吉不敢纯凶
　　释曰免绖去绖也
　　命筮者在主人之右
　　郑注命尊者宜由右出也少仪曰赞币自左诏辞自右
　　筮者东面抽上韇兼执之南面受命
　　郑注韇藏防之器也兼与防执之今文无兼
　　命曰哀子某为其父某甫筮宅度兹幽宅兆基无有后艰
　　郑注某甫且字也若言山甫孔甫矣宅居也度谋也兹此也基始也言为其父筮葬居今谋此以为幽冥居兆域之始得无后将有艰难乎艰难谓有非常若崩壊也孝经曰卜其宅兆而安厝之古文无兆基作期
　　释曰哀子丧称也杂记曰祭称孝子孝孙丧【案此下原本缺】
　　筮人许诺不述命右还北面指中封而筮卦者在左郑注述循也既受命而申言之曰述不述者士礼畧凡筮因防命筮为述命中封中央壤也卦者识爻卦画地者古文述皆作术
　　释曰凡筮因述命以命筮士礼则否
　　卒筮执卦以示命筮者命筮者受视反之东面旅占卒进告于命筮者与主人占之曰从
　　郑注卒筮卦者写卦示主人乃受而执之旅众也反与其属共占之谓掌连山归藏周易者从犹吉也释曰冠礼筮者主人受眡知此亦然
　　主人绖哭不踊若不从筮择如初仪
　　郑注更择地而筮之
　　释曰不踊者得吉变也杂记曰大夫卜宅与葬日有司麻衣布衰布带因丧屦缁布冠不防占者皮弁如筮则史练冠长衣以筮占者朝服亦不纯凶也丧服小记曰祔葬者不筮宅
　　归殡前北面哭不踊
　　郑注易位而哭明非常
　　释曰易位易阼阶下西面位
　　既井椁主人西面拜工左还椁反位哭不踊妇人哭于堂
　　郑注既巳也匠人为椁刋治其材以井构于殡门外也反位拜位也既哭之则徃施之竁中矣主人还椁亦以既朝哭矣
　　释曰檀弓曰天子柏椁以端长六尺丧大记曰君松椁大夫柏椁士杂木椁其施之竁中也积叠赤上四周于棺故椁材之陈亦井构之
　　献材于殡门外西面北上綪主人徧视之如哭椁献素献成亦如之
　　郑注材明器之材视之亦拜工左还形法定为素饰治毕为成
　　释曰檀弓曰既殡旬而布材与明器周礼王崩大宗伯及执事视葬献器遂哭之卜葬兆甫竁亦如之
　　卜日既朝哭皆复外位卜人先奠龟于西塾上南首有席楚焞置于燋在龟东
　　郑注楚荆也荆焞所以钻灼龟者燋炬也所以燃火者也周礼菙氏掌共燋挈以待卜事凡卜以明火爇燋遂龡其焌契以授卜师遂役之
　　族长涖卜及宗人吉服立于门西东面南上占者三人在其南北上卜人及执燋席者在塾西
　　郑注族长有司掌族人亲疏者也涖临也吉服服端也占者三人掌玉兆瓦兆原兆者也在塾西者南面东上
　　阖东扉主妇立于其内
　　郑注扉门扉也
　　席于闑西阈外
　　郑注为卜者也古文闑作阈作蹙
　　宗人告事具主人北面免绖左拥之涖卜即位于门东西面
　　郑注涖卜族长也更西面当代主人命卜
　　卜人抱龟燋先奠龟西首燋在北
　　郑注既奠燋又执龟以待之
　　宗人受卜人龟示髙
　　郑注以龟腹甲髙起所当灼处示涖卜也
　　涖卜受视反之宗人还少退受命
　　郑注受涖卜命授龟宜近受命宜却也
　　命曰哀子某来日卜葬其父某甫考降无有近悔郑注考登也降下也言卜此日葬魂神上下得无近于咎悔者乎
　　释曰王制曰天子七月而葬诸侯五月大夫士庶人三月士之三月亦通死月数故春秋传又谓大夫三月士逾月也曲礼曰凡卜筮日丧事先逺日杂记曰祝称卜葬虞子孙曰哀夫曰乃兄弟曰某卜葬其兄弟曰伯子某春秋传卜有令龟者涖卜其令龟者乎近附近之近
　　许诺不述命还即席西面坐命龟兴授卜人龟负东扉郑注宗人不述命亦士礼畧凡卜述命命龟异龟重威仪多也负东扉俟龟之兆也
　　释曰周礼大卜大祭祀则防髙命龟凡丧事命龟
　　卜人坐作龟兴
　　郑注作犹灼也周礼卜师凡卜事眂髙火以作龟致其墨兴起也
　　宗人受龟示涖卜涖卜受视反之宗人退东面乃旅占卒不释龟告于涖卜与主人占曰某日从
　　郑注不释龟复执之也古文曰为日
　　授卜人龟告于主妇主妇哭
　　郑注不执龟者下主人也
　　告于异爵者使人告于众宾
　　郑注众賔僚友不来者也
　　卜人彻龟宗人告事毕主人绖入哭如筮宅賔出拜送若不从卜择如初仪





<经部,礼类,仪礼之属,仪礼集释>
　　钦定四库全书
　　仪礼集释卷二十三　　　宋　李如圭　撰
　　既夕第十三
　　郑目録云士丧礼之下篇也既已也谓先葬二日已夕哭时与葬间一日凡朝庿日请启期必容焉此诸侯之下士一庿其上士二庿则既夕哭先葬前三日大戴第五删小戴第十四别録名士丧礼下篇第十三
　　既夕哭
　　郑注既已也谓出门哭止复外位时
　　释曰谓先葬二日已夕哭时
　　请启期告于宾
　　郑注将葬当迁柩于祖有司于是乃请启肂之期于主人以告宾宾宜知其时也今文启为开
　　释曰冠礼曰夕为期于庿门外告期于宾之家请
　　夙兴设盥于祖庿门外
　　郑注祖王父也下士祖祢共庿
　　释曰祭法曰适士二庙官师一庙官师中士下士也此经据一庙者曰祖庿举尊者而言
　　陈鼎皆如殡东方之馔亦如之
　　郑注皆皆三鼎也如殡如大敛既殡之奠
　　侇牀馔于阶间
　　郑注侇之言尸也朝正柩用此牀
　　二烛俟于殡门外
　　郑注早闇以为明也烛用蒸
　　丈夫髽散带垂即位如初
　　郑注为将启变也此互文以相见耳髽妇人之变丧服小记曰男子免而妇人髽男子冠而妇人笄如初朝夕哭门外位
　　释曰小敛后男子髺发免散带垂妇人髽今启殡见柩故变同小敛也杂记曰非从柩与反哭无免于堩从柩言免不言括发又既启之后皆无括发之文则启后虽斩衰者亦免为母于即位又哭而免斩衰启殡乃免礼之差也
　　妇人不哭主人拜宾入即位袒
　　郑注此不蒙如初者以男子入门不哭也不哭者将有事止讙嚣【案此下今注疏本有也宇】
　　释曰朝夕哭主人即门外位妇人不哭主人拜宾入门哭即位此启之昕主人主妇皆不哭与朝夕哭异
　　商祝免袒执功布入升自西阶尽阶不升堂声三启三命哭
　　郑注功布灰治之布也执之以接神为有所拂防也声三三有声存神也启三三言启告神也旧説以为声噫兴也今文免作絻
　　释曰袒必免者问丧曰冠至尊不居肉袒之体故为之免以代之也曽子问君薨告世子亦祝声三乃告声
　　烛入
　　郑注炤彻与启肂者
　　祝降与夏祝交于阶下取铭置于重
　　郑注祝降者祝彻防奠降也与夏祝交事相接也夏祝取铭置于重为启肂迁之吉事交相左凶事交相右今文铭皆作名
　　释曰祝不言夏商则周祝也防奠昨日之奠日相右降者在东升者在西
　　踊无算
　　郑注主人也
　　释曰为见柩
　　商祝拂柩用功布幠用夷衾
　　郑注拂去尘也幠覆之【案今注疏本脱幠字】为其形露
　　迁于祖用轴
　　郑注迁徙也徙于祖朝祖庿也檀弓曰殷朝而殡于祖周朝而遂葬盖象平生时将出必辞尊者轴輁轴也轴状如转辚刻两头为轵輁状如长牀穿桯前后着金而闗轵焉【案轵今注疏本讹作轴】大夫诸侯以上有四周谓之輴天子画之以龙
　　释曰载柩以輁挽其轴而行也辚轮也桯谓輁之两旁木如牀髀者檀弓谓三家者废輴丧大记谓大夫葬用輴当考
　　重先奠从烛从柩从主人从
　　郑注行之序也主人从者丈夫由右妇人由左以服之亲疏为先后各从其昭穆男宾在前女宾在后释曰奠所彻防奠也周礼天府凡吉凶之事祖庙之中沃盥执烛内竖王后之丧迁于宫中则前跸
　　升自西阶
