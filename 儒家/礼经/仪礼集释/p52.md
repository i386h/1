<!-- { "loadSidebar": true } -->
　　郑注醢在西南面取之得左取菹右取醢便其设之释曰奥席【案此下原本缺】
　　从献豆两亚之四笾亚之北上
　　郑注豆从主人献祝笾从主妇献尸祝北上菹与枣不东陈别于正
　　释曰亚之次铏以东也入设者皆东面取之
　　黍稷二敦于阶间西上借用苇席
　　郑注借犹荐也古文借为席
　　匜水错于槃中南流在西阶之南箪巾在其东【案巾今注疏本讹作布】
　　郑注流匜吐水口也
　　释曰为尸设盥也
　　陈三鼎于门外之右北面北上设扃鼏
　　郑注门外之右门西也今文扃为
　　释曰鼎门外北面北上与士昬及特牲礼同惟陈于门外之右耳
　　匕俎在西塾之西
　　郑注不于塾上统于鼎也塾有西者是室南乡释曰塾有东西有内外一门而塾四也外塾南乡则内塾北乡
　　羞燔俎在内西塾上南顺
　　郑注南顺于南面取缩执之便也肝俎在燔东
　　主人及兄弟如葬服宾执事者如吊服皆即位于门外如朝夕临位妇人及内兄弟服即位于堂亦如之郑注葬服者既夕曰丈夫髽散带垂也宾执事者宾客来执事也
　　释曰髽散带垂自啓至葬之服也
　　祝免澡葛绖带布席于室中东面右几降出及宗人即位于门西东面南上
　　郑注祝亦执事免者祭祀之礼祝所亲也澡治也治葛以为首绖及带接神宜变也然则士之属官为其长吊服加麻矣至于既卒哭主人变服则除右几于席近南也
　　释曰祝有绖带则官属加麻也丧服小记曰缌小功虞卒哭则免祝亲祭宜进而从重接神宜变而之轻南上祝为上
　　宗人告有司具遂请拜宾如临入门哭妇人哭
　　郑注临朝夕哭
　　释曰请拜宾礼渐文也
　　主人即位于堂众主人及兄弟宾即位于西方如反哭位
　　郑注既夕曰乃反哭入门升自西阶东面众主人堂下东面北上此则异于朝夕【案今注疏本脱此则二字】
　　祝入门左北面
　　郑注不与执事同位接神尊也
　　释曰执事兄弟及宾也
　　宗人西阶前北面
　　郑注当诏主人及宾之事
　　祝盥升取苴降洗之升入设于几东席上东缩降洗觯升止哭
　　郑注缩从也古文缩为蹙
　　释曰苴东西设之顺神东面也
　　主人杖入祝从在左西面
　　郑注主人北旋杖西序乃入丧服小记曰虞杖不入于室祔杖不升于堂然则练杖不入于门明矣
　　赞荐菹醢醢在北
　　郑注主妇不荐衰斩之服不执事也曾子问曰士祭不足则取于兄弟大功以下者
　　释曰曽子问曰天子诸侯之丧祭也不斩衰者不与祭大夫齐衰者与祭士祭不足则取于兄弟大功以下者与祭谓执事也天子诸侯之执祭事者其臣也大夫辟正君其臣不执事兄弟齐衰者执事士卑不嫌与君同故使其属执事不足则取于兄弟大功以下者不取齐衰者又辟大夫也
　　佐食及执事盥出举长在左
　　郑注举举鼎也长在左西方位也【案西上今注疏本衍在字】凡事宗人诏之
　　释曰吉礼长在右
　　鼎入设于西阶前东面北上匕俎从设左人抽扃鼏匕佐食及右人载
　　郑注载载于俎佐食载则亦在右矣今文扃为古文鼏为宻
　　卒朼者逆退复出
　　郑注复宾位也
　　俎入设于豆东鱼亚之腊特
　　郑注亚次也今文无之
　　赞设二敦于俎南黍其东稷
　　郑注簋实尊黍也
　　设一铏于豆南
　　郑注铏菜羹也
　　佐食出立于户西
　　郑注已也今文无于户西
　　赞者彻鼎
　　郑注反于门外
　　祝酌醴命佐食啓防佐食许诺啓防却于敦南复位郑注防合也谓敦葢也复位出立于户西今文啓为开
　　释曰言酌醴不言酌奠此醴酒竝有明所酌者醴也吉礼以酒配酒不嫌酌酒故言酌奠而已
　　祝奠觯于铏南复位主人再拜稽首
　　郑注复位复主人之左
　　祝飨命佐食祭
　　郑注飨告神飨【案此下今注疏本有也字】此祭祭于苴也飨神辞记所谓哀子某哀显相夙兴夜处不寜下至适尔皇祖某甫尚飨是也【案今注疏本脱尚字】
　　释曰相息亮切下相爵同
　　佐食许诺钩袒取黍稷祭于苴三取肤祭祭如初祝取奠觯祭亦如之不尽益反奠之主人再拜稽首
　　郑注钩袒如今擐衣也苴所以借祭也孝子始将纳尸以事其亲为神疑于其位设苴以定之耳或曰苴主道也则特牲少牢当有主象而无何乎【案何今注疏本讹作可】
　　释曰益反奠之复酌醴而还奠于铏南也周礼司巫祭祀则共匰主及蒩馆蒩即此苴也张子厚曰重主道也大夫士有重当有主既埋重不可一日无主故设苴已作主则否愚按重既虞而埋则此时未埋也当考
　　祝祝卒主人拜如初哭出复位
　　郑注祝祝者释孝子祭辞
　　释曰祭辞即飨神辞按少牢馈食礼辞至此乃释之
　　祝迎尸一人衰绖奉篚哭从尸
　　郑注尸主也孝子之祭不见亲之形象心无所系立尸而主意焉一人主人兄弟檀弓曰既封主人赠而祝防虞尸
　　尸入门丈夫踊妇人踊
　　郑注踊不同文者有先后也尸入主人不降者丧事主哀不主敬
　　淳尸盥宗人授巾
　　郑注淳沃也沃尸盥者宾执事者也
　　尸及阶祝延尸
　　郑注延进也告之以升
　　释曰在后诏侑曰延尸升入祝在后尸谡祝在前礼器所谓诏侑无方也乐记曰宗祝辨乎宗庙之礼故后尸
　　尸升宗人诏踊如初
　　郑注言诏踊如初则凡踊宗人诏之
　　尸入户踊如初哭止
　　郑注哭止尊尸
　　妇人入于房
　　郑注辟执事者
　　主人及祝拜妥尸尸拜遂坐
　　郑注妥安坐也
　　从者错篚于尸左席上立于其北
　　郑注北席北也
　　尸取奠左执之取菹擩于醢祭于豆间祝命佐食隋祭【案隋今注疏本讹作堕注同】
　　郑注下祭曰隋隋之言犹堕下也【案言字今注疏本讹在犹字下】周礼曰既祭则藏其隋谓此也今文隋为绥特牲少牢或为羞失古正矣齐鲁之闲谓祭为隋
　　释曰奠所奠觯也
　　佐食取黍稷肺祭授尸尸祭之祭奠祝祝主人拜如初尸尝醴奠之
　　郑注如初亦祝祝卒乃再拜稽首
　　释曰下记飨辞曰哀子某圭为而哀荐之飨即此祝辞
　　佐食举肺脊授尸尸受振祭哜之左手执之
　　郑注右手将有事也尸食之时亦奠肺脊于豆
　　祝命佐食迩敦佐食举黍错于席上
　　郑注迩近也
　　尸祭铏尝铏
　　郑注右手也少牢曰以柶祭羊铏遂以祭豕铏尝羊铏
　　泰羮湇自门入设于铏南胾四豆设于左
　　郑注博异味也湇肉汁也胾切肉也
　　释曰士昬礼大羮湇在爨昬礼公食礼大羮皆设于荐右虞未忍异于生少年馈食礼胾豆设于荐豆之北
　　尸饭播余于篚
　　郑注不反余也古者饭用手吉时播余于防古文播为半
　　三饭佐食举干尸受振祭哜之实于篚
　　郑注饭间啗肉安食气
　　释曰干胁也
　　又三饭举胳祭如初佐食举鱼腊实于篚
　　郑注尸不受鱼腊以丧不备味
　　又三饭举肩祭如初
　　郑注后举肩者贵要成也
　　举鱼腊俎俎释三个
　　郑注释犹遗也遗之者君子不尽人之欢不竭人之忠个犹枚也今俗或名枚曰个音相近此腊亦七体如其牲也
　　释曰牲七体已举脊胁胳肩所释亦三体
　　尸卒食佐食受肺脊实于篚反黍如初设
　　郑注九饭而已士礼也篚犹吉祭之有肵俎
　　释曰肵俎尸盛牲体之俎
　　主人洗废爵酌酒酳尸尸拜受爵主人北面荅拜尸祭酒尝之
　　郑注爵无足曰废爵酳安食也主人北面以酳酢变吉也凡异者皆变吉古文酳作酌
　　释曰特牲礼主人西面拜送
　　宾长以肝从实于俎缩右盐
　　郑注缩从也从实肝炙于俎也丧祭进柢右盐于俎近北便尸取之也缩执俎言右盐则肝盐并也释曰柢本也进其本于尸执俎者左肝右盐西面设于席前尸得右取肝也
　　尸左执爵右取肝擩盐振祭哜之加于俎宾降反俎于西塾复位
　　郑注取肝右手也加于俎从其牲体也以丧不志于味
　　释曰特牲少牢礼尸哜肝加于菹豆豆近而俎逺逺之者不志于味也
　　尸卒爵祝受不相爵主人拜尸荅拜
　　郑注不相爵丧祭于礼略相爵者特牲曰送爵皇尸卒爵
　　祝酌授尸尸以醋主人主人拜受爵尸荅拜
　　郑注醋报
　　主人坐祭卒爵拜尸荅拜筵祝南面
　　郑注祝接神尊也筵用雈席
　　释曰雈如苇而细尸苇席祝雈席可也
　　主人献祝祝拜坐受爵主人荅拜
　　郑注献祝因反西面位
　　荐菹醢设俎祝左执爵祭荐奠爵兴取肺坐祭哜之兴加于俎祭酒尝之肝从祝取肝擩盐振祭哜之加于俎卒爵拜主人荅拜
　　郑注今文无擩盐
　　祝坐授主人主人酌献佐食佐食北面拜坐受爵主人荅拜佐食祭酒卒爵拜主人荅拜受爵出实于篚升堂复位
　　郑注篚在庭不复入事已也亦因取杖乃东面立
　　主妇洗足爵于房中酌亚献尸如主人仪
　　郑注爵有足轻者饰也昬礼曰内洗在北堂直室东隅
　　释曰主妇服轻于主人
　　自反两边枣栗设于防南枣在西
　　郑注尚枣枣美
　　释曰自反反而取笾无赞之者也丧事纵纵反吉自荐者献己所有事非执事
　　尸祭笾祭酒如初宾以燔从如初尸祭燔卒爵如初酌献祝笾燔从献佐食皆如初以虚爵入于房
　　郑注初主人仪
　　宾长洗繶爵三献燔从如初仪
　　郑注繶爵口足之间有又弥饰
　　释曰繶履缝饰也
　　妇人复位
　　郑注复堂上书面位事已尸将出当哭踊
　　祝出户西面告利成主人哭
　　郑注西面告告主人也利犹养也成毕也言养礼毕也不言养礼毕于尸闲嫌
　　释曰告利成致尸意于主人也虞三献而巳特牲馈食礼凡六献三献之后致爵于主人主妇主人献宾酬宾奠觯其后宾举以行旅酬宾兄弟弟子又各举觯于其长行无算爵乃告利成曾子问曰小祥者主人练祭而不旅奠酬于宾宾不举礼也昔者鲁昭公练而举酬行旅非礼也孝公大祥奠酬弗举亦非礼也以次差之虞不致爵练不旅酬大祥无算爵弥吉杂记又曰自诸侯达于士小祥之祭主人之酢也哜之众宾兄弟则皆啐之大祥主人啐之众宾兄弟则皆饮之可也葢谓致爵以后受酢则然其受尸酢虽虞主人犹卒爵重神惠
　　皆哭
　　郑注丈夫妇人于主人哭斯哭矣
　　祝入尸谡
　　郑注谡起也【案今注疏本脱此三字】祝入而无事尸则知起矣不告尸者无遣尊者之道也古文谡或为休
　　从者奉篚哭如初
　　郑注初哭从尸
　　祝前尸出户踊如初降堂踊如初出门亦如之
　　郑注前道也如初者出如入降如升三者之节悲哀同
　　祝反入彻设于西北隅如其设也几在南厞用席郑注改设者不知神之节改设之庶几歆飨所以为厌饫也几在南变右文明东面不南面渐也厞隐也于厞隐之处从其幽闇
　　释曰如其设如奥之设也特牲礼改设东面几在南少牢礼南面明同于特牲礼东面也东面不反吉者示向吉有渐也
　　祝荐席彻入于房祝自执其俎出
　　郑注彻荐席者执事者祝荐席则初自房来
　　释曰席初在房今还于房也冠昬公食礼筵皆在房
　　赞阖牖户
　　郑注神尚居幽闇或者逺人乎赞佐食者
　　主人降宾出
