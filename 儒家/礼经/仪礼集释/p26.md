<!-- { "loadSidebar": true } -->
　　释曰借者荐也圭璋特达无借也璧琮加于束帛有借也袭者礼至敬尚质裼者礼差轻尚文宾执玉公受玉皆袭所谓无借者则袭宾出公裼降立宾裼奉束帛加璧享所谓有借者则裼若据缫借而言则垂缫为有借屈缫为无借上介受贾人圭垂缫而不袭亦谓之有借则裼宾受上介圭公受宾圭皆屈缫亦谓之无借则袭凡享玉既借以束帛不复用缫借也
　　宾袭执圭
　　郑注执圭盛礼而又尽饰为其相蔽敬也玉藻曰服之袭也充美也是故尸袭执玉龟袭也
　　摈者入告出辞玉
　　郑注摈者上摈也入告公以宾执圭将致其聘命圭贽之重者辞之亦所以致尊让也
　　纳宾宾入门左
　　郑注公事自闑西
　　介皆入门左北面西上
　　郑注随宾入也介无事止于此今文无门
　　三揖
　　郑注君与宾也入门将曲揖既曲北面又揖当碑揖释曰公在中庭参分庭一在南南面再揖宾乃东乡堂涂北行当碑又揖
　　至于阶三让
　　郑注让升
　　公升二等
　　郑注先宾升二等亦欲君行一臣行二
　　释曰春秋传衞孙文子来聘公登亦登叔孙穆子相趋进曰诸侯之防寡君未尝后衞君今吾子不后寡君寡君未知所过吾子其少安此文子之悖礼
　　宾升西楹西东面
　　郑注与主君相乡
　　摈者退中庭
　　郑注向公所立处【案向各本作乡今从释文及张淳仪礼识误订正】退者以公宜亲受宾命不用摈相也
　　释曰中庭即公揖入所立之处
　　宾致命
　　郑注致其君之命也
　　公左还北乡
　　郑注当拜
　　摈者进
　　郑注进阼阶西释辞于宾相公拜也
　　公当再拜
　　郑注拜贶也贶惠赐也谓之梁
　　释曰拜拜受玉聘义曰聘礼上公七介侯伯五介子男三介所以明贵贱也介绍而传命君子于其所尊弗敢质敬之至也三让而后传命三让而后入庙门三揖而后至阶三让而后升所以致尊让也君使士迎于竟大夫郊劳君亲拜迎于大门之内而庙受北面拜贶拜君命之辱所以致敬也敬让也者君子之所以相接也故诸侯相接以敬让则不相侵陵
　　宾三退负序
　　郑注三退三逡遁也不言辟者以执圭将进授之释曰序西序司仪职曰拜客三辟凡为人使者不荅拜
　　公侧袭受玉于中堂与东楹之间
　　郑注侧犹独也言独见其尊宾也佗日公有事必有赞为之者凡袭于隐者公序坫之间可知也中堂南北之中也入堂深尊宾事也东楹之间亦以君行一臣行二
　　释曰受玉于中堂东楹二者之间也中堂堂东西之中也是为两楹间凡敌者受玉于两楹间聘宾与主君非敌故进东近主君受玉于中堂与东楹之间也下宾觌受币当东楹觌私事宾又宜近东而当东楹则此受玉在东楹之西明矣贾氏据郑以中堂为南北之中意以东楹间为东楹之东若然则宾觌受币不得反当东楹也又凡升堂皆当昬礼成当阿当南北之中在楣与阿之间亦非例也大射仪小臣正赞公袭士丧礼主人袭于序东
　　摈者退负东塾而立
　　郑注反其等位无事
　　释曰等位承摈以下门东之位
　　宾降介逆出
　　郑注逆出由便
　　释曰宾不拜送玉者为君使也逆出后入者先出
　　宾出
　　郑注聘事毕
　　公侧授宰玉
　　郑注使藏之授于序端
　　裼降立
　　郑注裼者免上衣见裼衣凡当盛礼者以充美为敬非盛礼者以见美为敬礼尚相变也玉藻曰裘之裼也见美也又曰麛裘青豻褎绞衣以裼之论语曰素衣麛裘皮弁时或素衣其裘同可知也裘者为温表之为其防也寒暑之服冬则裘夏则葛凡襢裼者左降立俟享也亦于中庭古文裼皆作赐
　　释曰凡裘防必有衣以覆之使之可裼也裼衣皆象其上服与裘之色冬裘上有裼衣夏衣絺绤春秋衣祫褶袷褶上有中衣裼衣中衣之上有上服凡以礼事者袒左士丧礼主人亦左袒惟觐礼侯氏右肉袒听刑故也
　　摈者出请
　　郑注不必宾事之有无
　　宾裼奉束帛加璧享摈者入告出许
　　郑注许受之
　　庭实皮则摄之毛在内内摄之入设也
　　郑注皮虎豹之皮摄之者右手并执前足左手并执后足毛在内不欲文之豫见也内摄之者两手相乡也入设亦参分庭一在南言则者或以马也【案今注疏本脱也字】凡君于臣臣于君麋鹿皮可也
　　释曰皮右首言也者节宾入也
　　宾入门左揖让如初升致命张皮
　　郑注张者释外足见文也
　　公再拜受币士受皮者自后右客
　　郑注自由也从东方来由客后西居其左受皮也执皮者既授亦自前西而出
　　宾出当之坐摄之
　　郑注象受于宾
　　释曰司仪职曰客授币下出
　　公侧授宰币皮如入右首而东
　　郑注如入左在前皮右首者变于生也
　　释曰下记曰凡庭实随入左先皮在庭西上居左首先入也曲礼曰执禽者左首昬礼记纳征执皮摄之内文兼执足左首随入西上参分庭一在南宾致命释外足见文主人受币士受皮者自东出于后自左受遂坐摄皮逆退适东壁与此礼同惟左首逆退为异耳
　　聘于夫人用璋享用琮如初礼
　　郑注如公立于中庭以下
　　若有言则以束帛如享礼
　　郑注有言有所告请若有所问也记曰有故则束帛加书以将命春秋臧孙辰告籴于齐公子遂如楚乞师晋侯使韩穿来言汶阳之田皆是也无庭实也释曰司仪职云每事如初之仪

　　钦定四库全书
　　仪礼集释卷十二　　　宋　李如圭　撰
　　聘礼
　　摈者出请事宾告事毕
　　郑注公事毕
　　宾奉束锦以请觌
　　郑注觌见也向将公事【案向各本作乡今从释文及张渟仪礼识误订正】是欲交其欢敬也不用羔因使而见非特来
　　释曰荀子曰聘问也享献也私觌私见也
　　摈者入告出辞
　　郑注客有大礼未有以待之
　　请礼宾【案礼宾之礼当作醴注同】宾礼辞听命摈者入告
　　郑注告宾许也
　　宰夫彻几改筵
　　郑注宰夫又主酒食者也将礼宾彻神几改神席更布也宾席东上公食大夫礼曰蒲筵常缁布纯加萑席寻帛纯此筵上下大夫也周礼曰筵国宾于牖前莞筵纷纯加缫席画纯左彤几者则是筵孤也孤彤几卿大夫其漆几与
　　公出迎宾以入揖让如初
　　郑注公出近者己之礼更端也
　　公升侧受几于序端
　　郑注漆几也今文无升
　　宰夫内拂几三奉两端以进
　　郑注内拂几不欲尘坋尊者以进自东箱来授君释曰内拂几拂之向己也坋被也
　　公东南乡外拂几三卒振袂中摄之进西乡
　　郑注进就宾也
　　摈者告
　　郑注告宾以公授几
　　宾进讶受几于筵前东面俟
　　郑注未设也今文讶为梧
　　释曰讶受迎受也公中摄几宾以两手从两端受之
　　公壹拜送
　　郑注公尊也古文壹作一
　　宾以几辟
　　郑注辟位逡遁
　　北面设几不降阶上荅再拜稽首
　　郑注不降以主人礼未成也凡宾左几
　　宰夫实觯以醴加柶于觯面枋
　　郑注酌以授君也君不自酌尊也宰夫亦洗升实觯以醴自东箱来不面擸不讶授也
　　释曰擸即叶也柶之大端为叶小端为枋面前也凡主人授宾醴者皆面枋宾迎受之皆面叶冠礼赞者酌醴以授主人主人迎受故赞者面叶主人受之得面枋此宰夫实醴公不迎受故宰夫面枋公受之亦得面枋也下记曰醴尊于东箱宰夫不言升降者贱略之
　　公侧受醴
　　郑注将以饮宾
　　宾不降壹拜进筵前受醴复位公拜送醴
　　郑注宾壹拜者醴质以少为贵
　　宰夫荐笾豆脯醢宾升筵摈者退负东塾
　　郑注事未毕摈者不退中庭以有宰夫也
　　释曰饮食之事宰夫所主故宰夫相也
　　宾祭脯醢以柶祭醴三庭实设
　　郑注庭实乘马
　　降筵北面以柶兼诸觯尚擸坐啐醴
　　郑注降筵就阶上
　　公用束帛
　　郑注致币也言用尊于下也亦受之于序端
　　建柶北面奠于荐东
　　郑注糟醴不啐【案啐今注疏本作卒似李如圭所见本亦作卒】
　　释曰不卒觯【案此下原本缺】
　　摈者进相币
　　郑注赞以辞
　　宾降辞币
　　郑注不敢当公礼也
　　公降一等辞
　　郑注辞宾降也
　　栗阶升听命
　　郑注栗阶趋君命尚疾不连步
　　释曰连步者足相随不相过每等先举一足而后足并之栗阶者始升连步至上等则不连步左右足各一发而升堂
　　降拜
　　郑注拜受
　　公辞
　　郑注不降一等杀也
　　升再拜稽首受币当东楹北面
　　郑注亦讶受而北面者礼主于己己臣也
　　退东面俟
　　郑注俟君拜也不北面者谦若不敢当阶然
　　释曰乡饮酒礼宾主专阶者皆北面
　　公壹拜宾降也公再拜
　　郑注不俟公再拜者不敢当公之盛也公再拜者事毕成礼也
　　宾执左马以出
　　郑注受尊者礼宜亲之也效马者并左右靮授之余三马主人牵者从出也
　　上介受宾币从者讶受马
　　郑注从者士介
　　释曰下记曰主人之庭实则主人遂以出宾之士讶受之
　　宾觌奉束锦总乘马二人赞入门右北面奠币再拜稽首
　　郑注不请不辞向时已请也【案向各本作乡今从释文及张淳仪礼识误订正】觌用束锦辟享币也总者总八辔牵之赞者居马间扣马也入门而右私事自闑右奠币再拜以臣礼见也赞者贾人之属介特觌也
　　释曰由闑右自牵马不从介不升堂授币皆臣礼
　　摈者辞
　　郑注辞其臣
　　宾出
　　郑注事毕
　　摈者坐取币出有司二人牵马以从出门西面于东塾南
　　郑注将还之也赞者有司受马乃出凡取币于庭北面
　　摈者请受
　　郑注请以客礼受之
　　宾礼辞听命
　　郑注宾受其币赞者受马
　　牵马右之入设
　　郑注庭实先设客礼也右之欲人居马左任右手便也于是牵马者四人事得伸也【案伸今注疏本作申】曲礼曰效马效羊者右牵之
　　释曰言右之知人牵一马
　　宾奉币入门左介皆入门左西上
　　郑注以客礼入可从介
　　公揖让如初升公北面再拜
　　郑注公再拜者以其初以臣礼见新之也
　　释曰公拜亦为受币
　　宾三退反还负序
　　郑注反还者不敢与授圭同
　　振币进授当东楹北面
　　郑注不言君受略之也
　　释曰礼宾宾觌受授当东楹臣礼也春秋传郑伯如晋拜成授玉于东楹之东士贞伯以为郑伯视流而行速不安其位凡敌者授受当于两楹间也
　　士受马者自前还牵者后适其右受
　　郑注自由也适牵者之右而受之也此亦竝授者不自前左由便也便其已授而去也受马自前变于受皮
　　释曰马在庭北面西上牵者各在其西士受马者从东方来由牵者之前绕其后于人东马西受马受不由其左者欲牵者已授马右还而出便也
　　牵马者自前西乃出
　　郑注自由也
　　释曰自前西由马前而西也其西一人则否
　　宾降阶东拜送君辞
　　郑注拜送币于阶东以君在堂乡之
　　释曰拜送者己物也凡致命者不拜送
　　拜也君降一等辞
　　郑注君乃辞之而宾由拜【案由犹古通用】敬也
　　摈者曰寡君从子虽将拜起也
　　郑注此礼固多有辞矣未有着之者是其志而焕乎未敢明说
