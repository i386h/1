<!-- { "loadSidebar": true } -->
　　亨于门外东方西面北上
　　郑注亨煮也煮豕鱼腊以镬各一爨诗云谁能亨鱼溉之釡鬵
　　羮饪实鼎陈于门外如初
　　郑注初视濯也
　　尊于户东酒在西
　　郑注户东室户东酒在西尚之凡尊酌者在左
　　实豆笾铏陈于房中如初
　　郑注如初者取而实之既而反之
　　执事之俎陈于阶间二列北上
　　郑注执事谓有司及兄弟二列者因其位在东西祝主人主妇之俎亦存焉不升鼎者异于神
　　盛两敦陈于西堂借用雈几席陈于西堂如初
　　郑注盛黍稷者宗妇也雈细苇古文用为于
　　尸盥匜水实于槃中箪巾在门内之右
　　郑注设盥水及巾尸尊不就洗又不挥门内之右象洗在东统于门东西上凡乡内以入为左右乡外以出为左右
　　释曰尸盥在门右据乡内也挥振去水也春秋传曰奉匜沃盥既而挥之
　　祝筵几于室中东面
　　郑注为神敷席也至此使祝接神
　　释曰祭统曰铺筵设同几为依神也筵于室中西南隅
　　主妇纚笄宵衣立于房中南面
　　郑注主妇主人之妻虽姑存犹使之主祭祀纚笄首服宵绮属也此衣染之以黑其缯本名宵诗有素衣朱宵记有宵衣凡妇人助祭者同服也内则曰舅没则姑老冢妇所祭祀宾客每事必请于姑
　　释曰祭统曰夫祭也者必夫妇亲之所以备外内之官也官备则具备
　　主人及宾兄弟羣执事即位于门外如初宗人告有司具
　　郑注具犹办也
　　主人拜宾如初揖入即位如初
　　郑注初视濯也
　　佐食北面立于中庭
　　郑注佐食宾佐尸食者立于宗人之西
　　释曰虞礼主人即位于堂如反哭东面宗人西阶前北面诏主人此礼主人位堂下西面宗人当在阼阶南摈主人知佐食在主人之西
　　主人及祝升祝先入主人从西面于户内
　　郑注祝先入接神宜在前也少牢馈食礼曰祝盥于洗升自西阶主人盥升自阼阶祝先入南面
　　主妇盥于房中荐两豆葵菹蜗醢醢在北
　　郑注主妇盥盥于内洗昬礼妇洗在北堂直室东隅释曰荐豆于奥席前
　　宗人遣佐食及执事盥出
　　郑注命之盥出当助主人及宾举鼎
　　主人降及宾盥出主人在右及佐食举牲鼎宾长在右及执事举鱼腊鼎除鼏
　　郑注及与也主人在右统于东主人与佐食者宾尊不载少牢馈食礼鱼用鲋腊用麋士腊用兔
　　释曰入以东为右宾不偶主人者左人当载载贱者之事曲礼曰兔曰明视
　　宗人执毕先入当阼阶南面
　　郑注毕状如又葢为其似毕星取名焉主人亲举宗人则执毕导之既错又以毕临朼载备失脱也杂记曰朼用桑长三尺毕用桑三尺【案三上今注疏本有长字】刋其本与末朼毕同材明矣今此朼用棘心则毕亦用棘心旧説云毕以御他神物【案以今注疏本讹作似】神物恶桑叉则少牢馈食及虞无又何哉此无叉者乃主人不亲举耳少牢大夫祭不亲举虞丧祭也主人未执事祔练祥执事用桑叉自此纯吉用棘心叉
　　鼎西面错右人抽扃委于鼎北
　　郑注右人谓主人及二宾既错皆西面俟也
　　赞者错俎加匕
　　郑注赞者执俎及匕从鼎入者其错俎东缩加匕东枋【案今注疏本作柄】既则退而左人北面也
　　释曰左人北面于其南载之昬礼曰北面载少牢馈食礼俎皆设于鼎
　　乃朼
　　郑注右人也尊者于事指使可也左人载之
　　佐食升肵俎鼏之设于阼阶西
　　郑注肵俎【案今注疏本脱俎字】谓心舌之俎也郊特牲曰肵之为言敬也言主人之所以敬尸之俎古文鼏皆作宻
　　卒载加匕于鼎
　　郑注卒已也已载毕亦加焉
　　主人升入复位俎入设于豆东鱼次腊特于俎北郑注入设俎载者腊特要方也凡必方者明食味人之性所以正
　　主妇设两敦黍稷于俎南西上及两铏铏芼设于豆南南陈【案各本脱一铏字据唐石经】
　　郑注宗妇不赞敦铏者以其少可亲之芼菜也
　　祝洗酌奠奠于铏南遂命佐食启防佐食启防却于敦南出立于户西南面【案今注疏本脱戸字唐石经亦有】
　　郑注酌奠奠其爵觯也少牢馈食礼启防乃奠之释曰防敦葢也却仰也
　　主人再拜稽首祝在左
　　郑注稽首服之甚者祝在左当为主人释辞于神也祝祝曰孝孙某敢用刚鬛嘉荐普淖用荐某事于皇祖某子尚飨
　　卒祝主人再拜稽首祝迎尸于门外
　　郑注尸自外来代主人接之就其次而请不拜不敢与尊者为礼周礼掌次凡祭祀张尸次
　　主人降立于阼阶东
　　郑注主人不迎尸成尸尊尸所祭者之孙也祖之尸则主人乃宗子祢之尸则主人乃父道事神之礼庿中而巳出迎则为厌
　　释曰祭统曰君迎牲而不迎尸别嫌也尸在庙门外则疑于臣在庙中则全于君君在庙门外则疑于君入庙门则全于子
　　尸入门左北面盥宗人授巾
　　郑注侍盥者执其器就之执箪者不授巾贱也宗人授巾庭长尊少牢馈食礼曰祝先入门右尸入门左释曰尸盥在门右侍盥者执以之门左就尸
　　尸至于阶祝延尸尸升入祝先主人从
　　郑注延进在后诏侑曰延礼器所谓诏侑武方者也少牢馈食礼曰尸升自西阶入祝从主人升自阼阶祝先入主人从
　　释曰无方无常也
　　尸即席坐主人拜妥尸
　　郑注妥安坐也
　　释曰郊特牲曰举斚角诏妥尸古者尸无事则立有事而后坐也
　　尸荅拜执奠祝飨主人拜如初
　　郑注飨劝强之也其辞取于士虞记则宜云孝孙某圭为孝荐之飨旧説云明荐之
　　祝命挼祭尸左执觯右取菹防醢【案各本作防于醢释文举防醢二字可证于字乃衍文】祭于豆间
　　郑注命诏尸也挼祭祭神食也士虞礼古文曰祝命佐食隋祭【案隋今注疏本讹作堕下同】周礼曰既祭则藏其隋隋与挼读同耳今文改挼皆为绥古文此皆为挼祭也防醢者染于醢
　　释曰乡者设厌饫神谓之阴厌【案此下原本缺】
　　佐食取黍稷肺祭授尸尸祭之祭酒啐酒告旨主人拜尸奠觯荅拜
　　郑注肺祭刌肺也旨美也祭酒谷味之芬芳者齐敬共之惟恐不美告之美【案美上今注疏本有以字】达其心明神享之
　　释曰尸俎具有离肺刌肺此所祭者刌肺郊特牲曰祭肺肝心贵气主也明堂位曰夏后氏祭心殷祭肝周祭肺
　　祭铏尝之吿旨主人拜尸荅再拜
　　郑注铏肉味之有菜和者曲礼曰客絮羮主人辞不能亨
　　释曰铏羮有菜和故告旨盛之铏器故名铏羮
　　祝命尔敦佐食尔黍稷于席上
　　郑注尔近也近之便尸之食也
　　设大羮湇于醢北
　　郑注大羮湇煮肉汁也不和贵其质设之所以敬尸也不祭不哜大羮不为神非盛者也士虞礼曰大羮湇自门入今文湇皆为汁
　　释曰士虞礼记曰无尸则无大羮湇大羮在左者神礼变于食
　　举肺脊以授尸尸受振祭哜之左执之
　　郑注肺气之主也脊正体之贵者先食啗之所以导食通气
　　释曰肺离肺也周礼九祭五曰振祭六曰擩祭擩祭者擩于醢以祭不食也振祭者将食既擩必振乃祭也黍稷牢肉鱼皆擩于醢
　　乃食食举
　　郑注举言食者明凡解体皆连肉
　　释曰食举即肺脊也食必先举之故曰举以其可食故又曰食举凡体皆连肉以骨为主耳
　　主人羞肵俎于腊北
　　郑注肵俎主于尸主人亲羞敬也神俎不亲设者贵得宾客以神事其先
　　尸三饭告饱祝侑主人拜
　　郑注三饭告饱礼一成也侑劝也或曰又劝之使又食少牢馈食礼侑辞曰皇尸未实侑也【案今注疏本脱也字】释曰实饱也诗楚茨曰以享以祀以妥以侑
　　佐食举干尸受振祭哜之佐食受加于肵俎举兽干鱼一亦如之
　　郑注干长胁也兽腊其体数与牲同
　　释曰正胁曰干此礼无正胁则干者通谓长胁公羊传曰搚干而杀之
　　尸实举于菹豆
　　郑注为将食庶羞举谓肺脊
　　佐食羞庶羞四豆设于左南上有醢
　　郑注庶众也众羞以豕肉所以为异味四豆者膮炙胾醢南上者以膮炙为上以有醢不得防也
　　释曰王制曰庶羞不逾牲案公食大夫礼醢与胾炙防设此进一醢故不得防
　　尸又三饭告饱祝侑之如初
　　郑注礼再成也
　　举骼及兽鱼如初尸又三饭告饱祝侑之如初
　　郑注礼三成兽鱼如初者兽骼鱼一也
　　举肩及兽鱼如初
　　郑注不复饭者三三者士之礼大成也举先正脊后肩自上而却下防而前终始之次也
　　释曰案少牢馈食礼载牲体之次肩臂臑胳在俎两端脊胁肺在上其序肩脊胁骼先举正脊自上也次举胁却也后举骼下防也终举肩前也尸举牲体如防也
　　佐食盛肵俎俎释三个
　　郑注佐食取牲鱼腊之余盛于肵俎将以归尸俎释三个为改于西北隅遗之所释者牲腊则正脊一骨长胁一骨及臑也鱼则三头而已个犹枚也今俗言物数有云若干个【案今注疏本作有若干个者】此读然
　　释曰案下记尸俎右肩臂臑肫胳正脊二骨横脊长胁二骨短胁今已举肩胳正脊一骨长胁一骨前胫宜盛臂后胫宜盛肫脊胁宜盛横脊短胁知所释者正脊一骨长胁一骨及臑
　　举肺脊加于肵俎反黍稷于其所
　　郑注尸授佐食佐食受而加之反之也肺脊初在菹豆
　　主人洗角升酌酳尸
　　郑注酳犹衍也是献尸也谓之酳者【案谓之二字今注疏本作云字】尸既卒食又欲颐衍养乐之不用爵者下大夫也因父子之道质而用角角加人事略者【案者今注疏本讹作也】今文酳皆为酌
　　释曰凡觞一升曰爵二升曰觚三升曰觯四升曰角五升曰散少牢馈食礼酳尸用爵此辟大夫不用爵次当用觚而用角者角用功少象质也
　　尸拜受主人拜送尸祭酒啐酒宾长以肝从
　　郑注肝肝炙也今文曰啐之【案今注疏本脱此五字】古文无长释曰羞肝亦以祭右盐
　　尸左执角右取肝防于盐振祭哜之加于菹豆卒角祝受尸角曰送爵皇尸卒爵主人拜尸荅拜
　　郑注曰送爵者节主人拜
　　祝酌授尸尸以醋主人
　　郑注醋报也祝酌不洗尸不亲酌尊尸也尸亲醋相报之义【案今注疏本脱此七字】古文醋作酢
　　主人拜受角尸拜送主人退佐食授妥祭【案妥各本讹作挼据注订正】
　　郑注退者进受爵反位妥亦当为挼【案今注疏本脱此五字】尸将嘏主人佐食授之挼祭亦使祭尸食也其授祭亦取黍稷肺祭今文或皆改妥作挼【案今注疏本作今文妥作绥】
　　主人坐左执角受祭祭之祭酒啐酒进聴嘏
　　郑注聴犹待也受福曰嘏嘏长也大也待尸授之长大之福【案此下今注疏本有也字】
　　佐食黍授祝祝授尸尸受以菹豆执以亲嘏主人郑注独用黍者食之主其辞则少牢馈食礼有焉
　　主人左执角再拜稽首受复位诗懐之实于左袂挂于季指卒角拜尸荅拜
　　郑注诗犹承也谓奉纳之懐中季少也实于左袂挂袪以小指者便卒角也少牢馈食礼曰兴受黍坐振哜之古文挂作卦【案今注疏本脱此五字】
　　释曰内则曰诗负之诗含神雾曰诗持也以手维持则承奉之义袂袖也袪袖口
　　主人出写啬于房祝以笾受
　　郑注变黍言啬【案言今注疏本讹作以】因事托戒欲其重稼啬啬者农力之成功
　　筵祝南面
　　郑注主人自房还时
　　主人酌献祝祝拜受角主人拜送设菹醢俎
