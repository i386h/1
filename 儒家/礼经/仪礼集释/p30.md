<!-- { "loadSidebar": true } -->
　　释曰其礼谓得主国之礼也三介者大夫降于卿二等然则公之卿聘七介者小聘使大夫五介子男之卿聘三介者小聘使大夫一介
　　记久无事则聘焉
　　郑注事谓盟防之属
　　若有故则卒聘束帛加书将命百名以上书于策不及百名书于方
　　郑注故谓灾患及时事相告请也将犹致也名书文也今谓之字策简也方板也
　　主人使人与客读诸门外
　　郑注受其意旣聘享宾出则读之读之不于内者【案今注疏本不重读之二字系讹脱】人稠处严不得审悉主人国君也人内史也书必玺之
　　释曰周礼凡四方之事书内【案此下原本缺】
　　客将归使大夫以其束帛反命于馆
　　郑注为书报也
　　明日君馆之
　　郑注旣报馆之书问尚疾也
　　旣受行出遂见宰问几月之资
　　郑注资行用也古者君臣谋宻草创未知所之逺近问行用当知多少而已古文资作赍
　　使者受行日【案使者下原本及今注疏本皆有旣字据唐石经刚正】朝同位郑注谓前夕币之间同位者使者北面介立于左少退别处臣也【案原本作别其处臣也今注疏本作别于其处臣也据释文举别处二字张淳仪礼识误辨证甚明今刚正】
　　出祖释軷祭酒脯乃饮酒于其侧
　　郑注祖始也旣受聘享之礼出行国门止陈车释酒脯之奠于軷为行始也诗传曰軷道祭也谓祭道路之神春秋传曰軷涉山川然则軷山行之名也道路以险阻为难是以委土为山或伏牲其上【案今注疏本脱或字】使者为軷祭酒脯祈告也卿大夫处者于是饯之饮酒于其侧礼毕乗车轹之而遂行舍于近郊矣其牲犬羊可也古文軷作祓
　　所以朝天子圭与缫皆九寸剡上寸半厚半寸博三寸缫三采六等朱白仓【案今注疏本作苍唐石经亦作仓古通用】
　　郑注圭所执以为瑞节也剡上象天圆地方也杂采曰缫以韦衣木板饰以三色再就所以荐玉重愼也九寸上公之圭也【案上今注疏本讹作三】古文缫或作藻今文作璪
　　释曰剡鋭也等犹行也每采画之再行三采故六等一等为一就是为三采三就此注云再就者一行为一就每色再就也杂记曰圭公九寸侯伯七寸博三寸厚半寸剡上左右各寸半玉也藻三就六等子男则璧径五寸缫二采四等缫文象水草故字或作藻孔颖达杂记正义引此记文朱白仓下重有朱白仓三字
　　问诸侯朱緑缫八寸
　　郑注二采再就降于天子也于天子曰朝于诸侯曰问记之于聘文互相备
　　释曰于朝举天子则自相朝亦然于聘举诸侯则聘天子亦如之此聘圭之缫采为一行二采共为再行与朝圭缫异周礼典瑞曰王晋大圭执镇圭缫借五采五就以朝日公执桓圭侯执信圭伯执躬圭缫皆三采三就子执谷璧男执蒲璧缫皆二采再就以朝觐宗遇防同于王诸侯相见亦如之瑑圭璋璧琮缫皆二采一就以頫聘八寸亦谓上公之聘圭也考工记曰瑑圭璋八寸璧琮八寸以頫聘侯伯聘圭当六寸子男则四寸各降其君之瑞一等考工记又曰璧琮九寸诸侯以享天子瑑琮八寸诸侯以享夫人亦据上公礼互言之则五等侯享天子及后之璧琮大小各如其瑞诸侯自相享见降其瑞一等
　　皆纁系长尺绚组
　　郑注采成文曰绚系无事则以系玉因以为饰皆用五采组上以下以绛为地今文绚作□
　　释曰纁浅绛也曰纁矣而又曰绚知以纁为地而加五采组也下谓垂之在下者
　　问大夫之币俟于郊为肆又赍皮马
　　郑注肆犹陈列也赍犹付也使者旣受命宰夫载问大夫之礼待于郊陈之为行列至则以付之也使者初行舍于近郊币云肆马云赍因其宜亦互文也不于朝付之者辟君礼也必陈列之者不夕也古文肆为肄
　　释曰不言宾介私觌之币则私觌币宾介自赍以行也
　　辞无常孙而説
　　郑注孙顺也大夫使受命不受辞辞必顺且説释曰春秋公羊传曰聘礼大夫受命不受辞
　　辞多则史少则不达
　　郑注史谓策祝
　　释曰论语曰辞达而已矣
　　辞苟足以达义之至也
　　郑注至极也今文至为砥
　　辞曰非礼也敢对曰非礼也敢
　　郑注辞辞不受也对荅问也二者皆卒曰敢言不敢释曰此皆赞宾辞
　　卿馆于大夫大夫馆于士士馆于工商
　　郑注馆者必于庿不馆于敌者之庿为大尊也自官师以上有庿有寝工商则寝而已
　　管人为客三日具沐五日具浴
　　郑注管人掌客舍者也客谓使者下及士介也
　　飧不致
　　郑注不以束帛致命草次飧具轻
　　宾不拜
　　郑注以不致命
　　释曰明日不拜赐于朝
　　沐浴而食之
　　郑注自絜清尊主国君赐也记此重者沐浴可知
　　卿大夫讶大夫士讶士皆有讶
　　郑注卿使者大夫上介也士众介也讶主国君所使迎待宾者如今使者护客
　　宾即馆讶将公命
　　郑注使己迎待之命
　　又见之以其挚
　　郑注又复也复以私礼见者讶将舍于宾馆之外宜相亲也大夫讶者执鴈士讶者执雉
　　宾旣将公事复见之【案之今注疏本作讶唐石经及敖继公本亦作之】以其挚郑注旣已也公事聘享问大夫复报也使者及上介执鴈羣介执雉各以见其讶
　　释曰周礼掌讶中士为之与士迎宾于疆至于国宾入馆次于舍门外待事于客又曰凡宾客诸侯有卿讶卿有大夫讶大夫有士讶士皆有讶彼天子之礼掌讶与讶宾异人此诸侯礼无掌讶通以讶宾为之宾即馆讶始将公命明非与士逆于竟者复如字下复故同
　　凡四器者惟其所宝以聘可也
　　郑注言国独以此为宝也四器谓圭璋璧琮
　　宗人授次次以帷少退于君之次
　　郑注主国之门外诸侯及卿大夫之所使者次位皆有常处
　　上介执圭如重授宾
　　郑注慎之也曲礼曰凡执主器执轻如不克
　　宾入门皇升堂让将授志趋
　　郑注皇自庄盛也让谓举手平衡也志犹念也念趋谓审行步也孔子之执圭鞠穷如也【案穷各本讹作躬释文云鞠穷刘音弓张淳仪礼识误云尔雅鞠究穷也鞠穷盖复语自论语作鞠躬学者遂不复致思于其间安知非鞠穷若踧踖之谓者乎如是则刘音亦误矣】如不胜上如揖下如授勃如战色足蹜蹜如有循古文皇皆作王
　　授如争承下如送君还而后退
　　郑注重失队也【案此句上今注疏本有争争阙之争五字乃释文讹入注内】而后犹然后也
　　释曰授如争承授玉时
　　下阶发气怡焉再三举足又趋
　　郑注发气舍息也再三举足自安定乃复趋也此云举足【案此云上今注疏本有至字】则志趋卷豚而行也孔子之升堂鞠穷如也【案穷各本亦讹作躬据释文订正】屏气似不息者出降一等逞顔色怡怡如也没皆趋进翼如也
　　及门正焉
　　郑注容色复故此皆心变见于威仪
　　执圭入门鞠穷焉如恐失之【案此穷字各本亦讹作躬据释文订正魏氏仪礼要义云温本作鞠穷焉】
　　郑注记异説也
　　及享发气焉盈容
　　郑注发气舍气也孔子之于享礼有容色
　　众介北面跄焉
　　郑注容貌舒
　　私觌愉愉焉
　　郑注容貌和敬
　　出如舒鴈
　　郑注威仪自然而行列舒鴈鵞也
　　释曰聘时战色及享舒缓发气盈容私觌愉愉出如舒鴈又舒缓于愉愉矣
　　皇且行入门主敬升堂主慎
　　郑注复记执玉异説
　　凡庭实随入左先皮马相闲可也
　　郑注随入不竝行也闲犹代也土物有宜君子不以所无为礼畜兽同可以相代古文闲作干
　　释曰皮北面西上故左先
　　宾之币惟马出其余皆东
　　郑注马出当从廏也余物皆东藏之内府
　　多货则伤于德
　　郑注货天地所化生谓玉也君子于玉比德焉朝聘之礼以为瑞节重礼也多之则是主于货伤其为德【案伤下今注疏本有败字】
　　币美则没礼
　　郑注币人所造成以自覆币谓束帛也爱之斯欲衣食之君子之情也是以享用币所以副忠信美之则是主于币而礼之本意不见也
　　释曰荀子曰聘礼志曰聘厚则伤德财侈则殄礼礼云礼云玉帛云乎哉
　　贿在聘于贿
　　郑注贿财也于读曰爲言主国礼宾当视宾之聘礼而为之财也宾客者主人所欲丰也若茍丰之是又伤财也周礼曰凡诸侯之交各称其而为之币以其币为之礼古文贿皆作悔
　　凡执玉无借者袭
　　郑注借谓缫也缫所以缊借玉
　　礼不拜至
　　郑注以宾不于是始至今文礼为醴
　　释曰诸侯以国为家宾入竟则旣至矣
　　醴尊于东箱【案箱各本作厢唐石经作箱古字通用】瓦大一有丰
　　郑注瓦大瓦尊丰承尊器如豆而卑
　　荐脯五膱祭半膱横之
　　郑注膱脯如版然者或谓之脡皆取直貌焉
　　祭醴再扱始扱一祭卒再祭
　　郑注卒谓后扱
　　主人之庭实则主人遂以出宾之士讶受之
　　郑注此谓余三马也左马宾执以出矣士士介从者
　　旣觌宾若私献奉献将命
　　郑注时有珍异之物或宾奉之所以自序尊敬也犹以君命致之
　　摈者入告出礼辞
　　郑注辞其献也
　　宾东面坐奠献再拜稽首
　　郑注送献不入者奉物礼轻
　　释曰司仪职云及礼私面私献皆再拜稽首君荅拜
　　摈者东面坐取献举以入告出礼请受
　　郑注东面坐取献者以宜竝受也其取之由宾南而自后右客也
　　释曰摈者自门东适宾南由宾后于宾北取币
　　宾固辞公荅再拜
　　郑注拜受于宾也固亦衍字
　　摈者立于阈外以相拜宾辟
　　郑注相赞也古文阈为蹙
　　摈者授宰夫于中庭
　　郑注东藏之旣乃介觌
　　若兄弟之国则问夫人
　　郑注兄弟谓同姓若防姻甥舅有亲者问犹遗也谓献也不言献者变于君也非兄弟献不及夫人
　　若君不见
　　郑注君有疾若他故不见使者
　　使大夫受
　　郑注受聘享也大夫上卿也
　　自下听命自西阶升受负右房而立宾降亦降
　　郑注此仪如还圭然而宾大夫易处耳今文无而释曰易处大夫自宾左受之
　　不礼
　　郑注辟正主也古文礼作醴【案今注疏本脱此五字】
　　币之所及皆劳不释服
　　郑注以与宾接于君所宾又请有事于己不可以不速也所不及者下大夫未尝使者也不劳者以先是宾请有事于已同旣闻彼为礼所及则己徃有嫌也所以知及不及者宾请有事固曰某子某子
　　赐饔惟羮饪筮一尸若昭若穆
　　郑注羮饪谓饪一牢也肉谓之羮惟是祭其先大礼之盛者也筮尸若昭若穆容父在父在则祭祖父卒则祭祢腥饩不祭则士介不祭也士之初行不释币于祢不祭可也古文羮为羔饪作腍
　　仆为祝祝曰孝孙某孝子某荐嘉礼于皇祖某甫皇考某子
　　郑注仆为祝者大夫之臣摄官也
　　如馈食之礼
　　郑注如少牢馈食之礼不言少牢今以大牢也今文无之
　　假器于大夫
　　郑注不敢以君之器为祭器
　　朌肉及廋车
　　郑注朌犹赋也廋廋人也车巾车也二人掌视车马之官也赋及之明辩也古文朌作纷
　　聘日致饔
　　郑注急归大礼【案今注疏本脱此注四字】
　　明日问大夫
　　郑注不以残日问人崇敬也古文曰问夫人也【案今注疏本讹作问大夫也】
　　夕夫人归礼
　　郑注与君异日下之也今文归作馈
