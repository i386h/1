<!-- { "loadSidebar": true } -->
　　介逆出宾出公送于大门内再拜宾不顾
　　郑注初来揖让而退不顾退礼略也示难进易退之义摈者以宾不顾告公公乃还也
　　有司卷三牲之俎归于宾馆
　　郑注卷犹收也无遗之辞也三牲之俎正尤尊尽以归宾尊之至也归俎者实于篚它时有所释故释曰士虞礼尸所举牲体皆盛于篚以归尸释犹遗也馈食礼俎释三个此无所释故言卷也
　　鱼腊不与
　　郑注以三牲之俎无所释故也礼之有余为施惠不言肠胃肤者在鱼腊下不与可知也古文与作豫
　　明日宾朝服拜赐于朝拜食与侑币皆再拜稽首郑注朝谓大门外
　　讶听之
　　郑注受其言入告出报也此下大夫有士讶
　　上大夫八豆八簋六铏九俎鱼腊皆二俎
　　郑注记公食上大夫异于下大夫之数豆加葵菹蜗醢四四为列俎加鲜鱼鲜腊三三为列无特
　　释曰按周礼醢人朝事之豆韭菹醓醢馈食之豆葵菹蜗醢少牢馈食礼四豆兼而用之此亦大夫礼故取葵菹蜗醢加于韭菹以下六豆也
　　鱼肠胃伦肤若九若十有一下大夫则若七若九郑注此以命数为差也九谓再命者也十一谓三命者也七谓一命者也九或上或下者再命谓小国之卿次国之大夫也卿则曰上大夫则曰下大国之视子男
　　庶羞西东毋过四列
　　郑注谓上下大夫也古文毋为无
　　上大夫无羞二十【案二十唐石经作卄】加于下大夫以雉鹑鴽郑注鴽无毋
　　释曰尔雅释鸟云鴽鴾毋上大夫西东亦四列南北则五列矣此篇所食者子男小聘之大夫也食凡聘宾与大夫介同用此礼故以食大夫名篇惟数异耳聘礼据侯伯之大聘食礼据子男之小聘互以见
　　若不亲食
　　郑注谓主国君有疾病若他故
　　使大夫各以其爵朝服以侑币致之
　　郑注执币以将命
　　豆实实于罋陈于楹外二以竝北陈簋实实于筐陈于楹内两楹间二以竝南陈
　　郑注陈罋筐于楹间者象授受于堂中也南北相当以食同列耳罋北陈者变于食罋数如豆醢芥酱从焉筐米四今文竝作并
　　释曰豆实毎物为一罋黍稷稻粱各一筐庶羞之醢芥酱与醢臡同故从豆实醢芥酱宜各一罋
　　庶羞陈于碑内
　　郑注生鱼也鱼腊从焉上大夫加鲜鱼鲜腊雉鹑鴽不陈于堂辟正
　　释曰生鱼即庶羞所用为鲙者也脍切之此则用全三牲之胾炙在牲未杀醢芥酱从豆实故所陈者生鱼耳干鱼干腊同故从焉雉鹑鴽亦生致之牲不杀而有醢者醢经百日乃成不系于杀有芥酱者以有生鱼故也
　　庭实陈于碑外
　　郑注执乘皮者也不参分庭一在南者以言归宜近内
　　释曰凡陈庭实三分庭一在南设碑三分庭一在北碑外盖南北之中庭
　　牛羊豕陈于门内西方东上
　　郑注为其践污馆庭使近外
　　宾朝服以受如受饔礼
　　郑注朝服食礼轻也
　　释曰宾受饔皮弁服
　　无摈
　　郑注以己本宜往
　　释曰摈当作傧下无摈同
　　明日宾朝服以拜赐于朝讶听命
　　郑注亦谓食侑币
　　大夫相食亲戒速
　　郑注记异于君者也召也先就告之归具既具复自召之
　　迎宾于门外拜至皆如飨拜
　　郑注飨大夫相飨之礼也今亡古文飨或作乡
　　降盥受酱湇侑币束锦也皆自阼阶降堂受授者升一等
　　郑注皆者谓受酱受湇受币也侑用束锦大夫文也降堂谓止阶上今文无束
　　宾止也
　　郑注主人三降宾不从
　　释曰三降受酱湇币主人降堂不尽等故宾不降
　　宾执粱与湇之西序端
　　郑注不敢食于尊处
　　释曰两大夫敌故宾不降食食如字至卒食同
　　主人辞宾反之卷加席主人辞宾反之辞币降一等主人从
　　郑注从辞宾降
　　受侑币再拜稽首主人送币亦然
　　郑注敌也
　　辞于主人降一等主人从
　　郑注辞谓辞其临己食
　　卒食彻于西序端
　　郑注亦亲彻
　　东面再拜降出
　　郑注拜亦拜卒食
　　其他皆如公食大夫之礼若不亲食则公作大夫朝服以侑币致之
　　郑注作使也大夫有故君必使其同爵者为之致礼列国之宾来荣辱之事君臣同
　　宾受于堂无摈
　　郑注与受君礼同
　　记不宿戒
　　郑注食礼轻也此所以不宿戒者谓前期三日之戒申戒为宿谓前期一日
　　戒不速
　　郑注食宾之朝夙兴戒之宾则从戒者而来不复召
　　不授几
　　郑注异于醴也
　　无阼席
　　郑注公不享
　　亨于门外东方
　　郑注必于门外者大夫之事也东方者主阳
　　司宫具几与蒲筵常缁布纯加雈席寻帛纯皆卷自末
　　郑注司宫太宰之属掌宫庿者也丈六尺曰常半常曰寻纯縁也雈细苇也末经所终有以识之必长筵者以有左右也今文雈皆作莞【案原本云皆为莞释文取作莞二字下云音官今从释文】
　　释曰太宰之属有宫人诸侯则司宫兼之
　　宰夫筵出自东房
　　郑注筵本在房宰夫敷之也天子诸侯左右房
　　宾之乘车在大门外西方北面立
　　郑注宾车不入门广敬也凡宾即朝中道而往将至下行而后车还立于西方宾及位而止北面卿大夫之位当车前凡朝位宾主之间各以命数为逺近之节也
　　释曰曲礼曰客车不入大门宾主之间谓主人未迎宾时宾主相去之数也
　　铏芼牛藿羊苦豕薇皆有滑
　　郑注藿豆叶也苦苦荼也滑蓳荁之属今文苦为芐释曰菜者土之毛故谓之芼堇荁干则滑
　　赞者盥从俎升
　　郑注俎其所有事
　　簠有葢幂【案幂今注疏本讹作幂】
　　郑注稻粱将食乃设去防于房葢以幂幂巾也今文或作幕
　　释曰簠至设时幂亦去之食如字下食庶羞同
　　凡炙无酱
　　郑注巳有醎和也
　　上大夫蒲筵加雈席其纯皆如下大夫纯
　　郑注谓三命大夫也为宾则莞筵纷纯加缫席画纯也
　　释曰言上下大夫筵席不殊虽侯伯之卿亦与子男之大夫同也四命之则异莞筵缫席司几筵筵国宾之席
　　卿摈由下
　　郑注不升堂也
　　上赞下大夫也
　　郑注上谓堂上摈赞者事相近以佐上下为名释曰摈谓上摈使卿赞谓赞宾食者使下大夫摈在堂下赞在堂上
　　上大夫庶羞酒饮浆饮庶羞可也
　　郑注于食庶羞宰夫又设酒浆以之食庶羞可也以优宾
　　拜食与侑币皆再拜稽首
　　郑注嫌上大夫不稽首












　　钦定四库全书
　　仪礼集释卷十六　　　　宋　李如圭　撰
　　觐礼第十
　　郑目录云觐见也诸侯秋见天子之礼春见曰朝夏见曰宗秋见曰觐冬见曰遇朝宗礼备觐遇礼省是以享献不见焉三时礼亡惟此存尔觐礼于五礼属賔礼【案今注疏本脱礼字】大戴第十六小戴第十七别录第十
　　觐礼至于郊王使人皮弁用璧劳侯氏亦皮弁迎于帷门之外再拜
　　郑注郊谓近郊去王城五十里小行人职曰凡诸侯入王则逆劳于畿则郊劳者大行人也皮弁者天子之朝朝服也璧无束帛者天子之玉尊也不言诸侯言侯氏者明国殊舍异礼不凡之也郊舍狭寡为帷宫以受劳掌舍职曰为帷宫设旌门
　　使者不荅拜遂执玉三揖至于阶使者不让先升侯氏升听命降再拜稽首遂升受玉
　　郑注不荅拜者为人使不当其礼也不让先升奉王命尊也升者升坛使者东面致命侯氏东阶上西面听之
　　释曰【案此下原本缺】
　　使者左还而立侯氏还璧使者受侯氏降再拜稽首使者乃出
　　郑注左还还南面示将去也立者见侯氏将有事于已俟之也还玉重礼
　　侯氏乃止使者使者乃入侯氏与之让升侯氏先升授几侯氏拜送几使者设几荅拜
　　郑注侯氏先升宾礼统焉几者安宾所以崇优厚也上介出止使者则已布席也
　　释曰统者统于主人也使者不坐而设几优宾也诸侯之卿卑聘礼卿劳傧之不设几
　　侯氏用束帛乘马傧使者使者再拜受侯氏再拜送币郑注傧使者所以致尊敬也拜者各于其阶
　　使者降以左骖出侯氏送于门外再拜侯氏遂从之郑注騑马曰骖左骖设在西者其余三马侯氏之士遂以出授使者之从者于外从之者遂随使者以至朝
　　释曰马在庭北面西上聘礼宾亦执左马以出马在旁者曰骖天子使尊虽从之亦拜送
　　天子赐舍
　　郑注以其新至道路劳苦未受其礼且使即安也赐舍犹致馆也所使者司空与小行人为承傧今文赐皆作锡【案今注疏本脱皆字】
　　释曰聘礼宾至即欲受之者主人之礼觐礼且使即安者君上之惠劳如字
　　曰【案唐石经无曰字】伯父女顺命于王所赐伯父舍
　　郑注此使者致馆辞
　　侯氏再拜稽首
　　郑注受馆
　　傧之束帛乘马
　　郑注王使人以命致馆无礼犹傧之者尊王使也侯氏受馆于外既则傧使者于内
　　天子使大夫戒曰某日伯父帅乃初事
　　郑注大夫者卿为讶者也掌讶职曰凡讶者宾客至而徃诏相其事戒犹告也其为告使顺循其事也初犹故也古文帅作率
　　侯氏再拜稽首
　　郑注受觐日也
　　诸侯前朝皆受舍于朝同姓西面北上异姓东面北上郑注言诸侯者明来朝者众矣顾其入觐不得竝耳受舍于朝受次于文王庿门之外聘礼曰宗人授次次以帷少退于君之次则是次也言舍者尊舍也天子使掌次为之诸侯上介先朝受焉此觐也言朝者觐遇之礼虽其来之心犹若朝也分别同姓异姓受之将有先后也春秋传曰寡人若朝于薛不敢与诸任齿则周礼先同姓
　　释曰诸侯受聘于祧知天子受觐亦于祧郑以文武庿为二祧故谓受舍于文王庿门外也下记上介皆奉其君之旂置于宫知受舍者亦上介
　　侯氏裨冕释币于祢
　　郑注将觐质明时也裨冕者衣裨衣而冠冕也裨之为言埤也天子六服大裘为上其余为裨以事尊卑服之而诸侯亦服焉上公衮无升龙侯伯鷩子男毳孤絺卿大夫此差司服所掌也祢谓行主迁主矣而云祢亲之也释币者告将觐也其释币如聘大夫将受命释币于祢之礼既则祝藏其币归乃埋之于祧西阶之东今文冕皆作絻【案今注疏本脱此六字】
　　释曰诸侯冕以祭今入天子庿得伸其上服故服裨冕因告祢也曽子问曰天子巡守以迁庿主行诸侯去其国亦然冕服九章龙山华虫火宗彞五者画以为缋藻粉米黼黻四者絺以为绣衮之衣五章裳四章鷩之衣三章裳四章毳之衣三章裳二章絺刺粉米衣一章裳二章者衣无文裳刺黻而已皆衣纁裳
　　乘墨车载龙旂弧韣乃朝以瑞玉有缫
　　郑注墨车大夫制也乘之者入天子之国车服不可尽同也交龙为旂诸侯之所建弧所以张縿之弓也弓衣曰韣瑞玉谓公桓圭侯信圭伯躬圭子谷璧男蒲璧缫所以借玉以韦衣木广袤各如其玉之大小以朱白苍为六色今文玉为璧缫或为璪
　　释曰大宗伯之职以玉作瑞桓圭以下是也各以其所琢饰名之
　　天子设斧依于户牖之间左右几
　　郑注依如今绨素屏风也有绣斧文所以示威也斧谓之黼几玉几也左右者优至尊也其席莞席纷纯加缫席画纯加次席黼纯
