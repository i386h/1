<!-- { "loadSidebar": true } -->
　　郑注宗人诏主人降宾则出庿门
　　主人出门哭止皆复位
　　郑注门外未入位
　　宗人告事毕宾出主人送拜稽颡
　　郑注送拜者明于大门外也宾执事者皆去则彻室中之者兄弟也
　　释曰荀子曰几筵馈荐告祝如或飨之物取而皆祭之如或尝之母利举爵主人有尊如或觞之宾出主人拜反易服即位而哭如或去之谓丧祭也母利举爵谓佐食不献尸主人有尊谓纳一尊于西北隅易服杨倞谓易祭服盖谓练祥之祭也当考
　　记虞浴不栉【案各本浴上有沐字据注云今文曰沐浴是郑从古文无沐字甚明】
　　郑注浴者将祭自洁清不栉未在于饰也惟三年之丧不栉期以下栉可也今文曰沐浴
　　释曰杂记曰凡丧小功以上非虞祔练祥无沐浴三年者至祔而栉则期虞而栉可
　　陈牲于庿门外北首西上寝右
　　郑注言牲腊在其中西上变吉寝右者当升左胖也腊用棜檀弓曰既反哭主人与有司视虞牲
　　释曰特豕而曰西上明兼兎腊也少牢礼东上特牲礼升右胖牲北首东足
　　日中而行事
　　郑注朝葬日中而虞君子举事必用辰正也再虞三虞皆质明
　　杀于庿门西主人不视豚解
　　郑注主人视牲不视杀凡为丧事略也豚解解前后胫脊胁而已熟乃体解升于鼎也今文无庿
　　羮饪升左肩臂臑肫骼脊胁离肺肤祭三取诸左膉上肺祭一实于上鼎
　　郑注肉谓之羮饪熟也脊胁正脊正胁也丧祭略七体耳离肺举肺也少牢馈食礼曰举肺一长终肺祭肺三皆刌膉脰肉也古文曰左股上此字从肉殳【案今注疏本脱此字肉下有从字】殳矛之殳声
　　释曰肩臂臑肫骼脊胁为七体特牲礼则増横脊短胁而九少牢又増脡脊代胁而十一离肺与脊同举者肤祭尸未入前所祭肺祭尸所祭
　　升鱼鱄鲋九实于中鼎
　　郑注差减之
　　释曰特牲礼鱼十有五
　　升腊左胖髀不升实于下鼎
　　郑注腊亦七体牲之
　　释曰特牲记曰腊如牲骨
　　皆设扃鼏陈之
　　郑注嫌既陈乃设扃鼏也今文扃作古文鼏作宻
　　载犹进柢鱼进鬐
　　郑注犹犹士丧既夕言未可以吉也柢本也鬐脊也今文柢为胝古文鬐为耆
　　释曰吉祭进下进腴
　　祝俎髀脰脊胁离肺陈于阶闲敦东
　　郑注不升于鼎贱也统于敦明神惠也祭以离肺下尸
　　淳尸盥执槃西面执匜东面执巾在其北东面宗人授巾南面
　　郑注槃以盛弃水为浅汚人也执巾不授巾卑也释曰槃匜在西阶南执槃西面执匜东面亦反于吉
　　主人在室则宗人升户外北面
　　郑注当诏主人室事
　　佐食无事则出户负依南面
　　郑注室中尊不空立户牖之间谓之依
　　铏芼用苦若薇有滑夏用葵冬用荁有柶
　　郑注苦苦荼也荁蓳也干则滑夏秋用生葵冬春用干荁古文苦为枯今文或作芐
　　豆实葵菹菹以西蠃醢笾枣烝栗择
　　郑注枣烝栗择则菹刌也枣烝栗择则豆不楬笾有籘也
　　释曰大敛之奠毼豆两葵菹芋两笾无籘栗不择芋全菹也
　　尸入祝从尸
　　郑注祝在主人前也嫌如初时主人杖入祝从之初时主人之心尚若亲存宜自亲之今既接神祝当诏侑尸也
　　尸坐不説屦
　　郑注侍神不敢燕惰也【案今注疏本脱也字】今文説为税释曰少仪曰凡祭于室中堂上无跣燕则有之饮酒燕礼降説屦乃升坐
　　尸谡祝前乡尸
　　郑注前道也祝道尸必先乡之为之节
　　还出户又乡尸还过主人又乡尸还降阶又乡尸郑注过主人则西阶上不言及阶明主人见尸有踧踖之敬
　　降阶还及门如出户
　　郑注及至也言还至门明其闲无节也降阶如升时将出门如出户时皆还乡尸也【案乡今注疏本作向】每将还必有辟退之容凡前尸之礼仪在此
　　尸出祝反入门左北面复位然后宗人诏降尸服卒者之上服
　　郑注上服者如特牲士端也不以爵弁服为上者祭于君之服非所以自配神士之妻则宵衣耳释曰特牲礼主人服端主妇宵衣故尸还服此祭服也曾子问曰尸弁冕而出卿大夫士皆下之为君尸或弁者君之先祖或为大夫士者也以其子孙为君故先祖为士者之尸得还服助祭于君之服
　　男男尸女女尸必使异姓不使贱者
　　郑注异姓妇也贱者谓庶孙之妾也尸配尊者必使适也
　　释曰曽子问曰祭成丧者必有尸尸必以孙无孙则取于同姓可也自禫祭以前男女别尸吉祭云以某妃配则男女共尸郑曰虽合葬及同时在殡皆异几体实不同祭于庿同几精气合
　　无尸则礼及荐皆如初
　　郑注无尸谓无孙列可使者也殇亦是也礼谓衣服即位升降
　　既飨祭于苴祝祝卒
　　郑注记异者之节
　　不绥祭无泰羮湇胾从献
　　郑注不绥言献记终始也事尸之礼始于绥祭终于从献绥当为堕
　　释曰从献肝燔也
　　主人哭出复位
　　郑注于祝祝卒
　　祝阖牖户降复位于门西
　　郑注门西北面位也
　　释曰初入门左北面位
　　男女拾踊三
　　郑注拾更也三更踊
　　如食间
　　郑注隐之如尸一食九饭之顷也
　　祝升止哭声三啓户
　　郑注声者噫歆也将啓户警觉神也今文啓为开
　　主人入
　　郑注亲之
　　祝从啓牖乡如初
　　郑注牖先阖后啓扇在内也乡牖一名也如初者主人入祝从在左
　　主人哭出复位
　　郑注堂上位也
　　卒彻祝佐食降复位
　　郑注祝复门西北面位佐食复西方位不复设西北隅者重闭牖户防也
　　释曰佐食宾也设于西北隅则当更阖牖户惧其防
　　宗人诏降如初
　　郑注初赞阖牖户宗人诏主人降之
　　始虞用柔日
　　郑注葬之日日中虞欲安之柔日阴取其静
　　曰哀子某哀显相夙兴夜处不寜
　　郑注曰辞也祝祝之辞也丧祭称哀显相助祭者也显明也相助也诗云于穆清庙肃雍显相不寜悲思不安
　　敢用絜牲刚鬛
　　郑注敢昧冒之辞豕曰刚鬛
　　释曰祭以牲为主故先言之
　　香合
　　郑注黍也大夫士于黍稷之号合言普淖而已此言香合葢记者误尔辞次黍又不得在荐上
　　释曰曲礼云豕曰刚鬛兎曰明视黍曰芗合粱曰芗萁稷曰明粢黍稷别号者人君礼特牲少牢礼惟言普淖
　　嘉荐普淖
　　郑注嘉荐菹醢也普淖黍稷也普大也淖和也徳能大和乃有黍稷故以为号云
　　明齐溲酒
　　郑注明齐新水也言以新水溲酿此酒也郊特牲曰明水涚齐贵新也或曰当为明视谓兔腊也今文曰明粢粢稷也皆非其次今文溲为醙
　　释曰明视当次牲上已见普淖不得又言明粢
　　哀荐祫事
　　郑注始虞谓之祫事者主欲其祫先祖也以与先祖合为安今文曰合事
　　适尔皇祖某甫
　　郑注尔女也女死者告之以适皇祖所以安之也皇君也某甫皇祖字也若言尼甫
　　释曰至祔始合先祖于此预言之杂记曰男子祔于王父
　　飨
　　郑注劝强之也【案强今注疏本作彊】
　　再虞皆如初曰哀荐虞事
　　郑注丁日葬则己日再虞其祝辞异者一言耳
　　三虞卒哭他用刚日亦如初曰哀荐成事
　　郑注当祔于祖庿为神安于此后虞改用刚日刚日阳也阳取其动也士则庚日三虞壬日卒哭其祝辞异者亦一言耳他谓不及时而葬者丧服小记曰报葬者报虞三月而后卒哭然则虞卒哭之间有祭事者亦用刚日其祭无名谓之他者假设言之文不在卒哭上者以其非常也令正者自相亚也檀弓曰葬日虞【案各本讹作葬日中而虞据礼记删正】弗忍一日离也是日也以虞易奠卒哭曰成事是日也以吉祭易丧祭明日祔于祖父如是虞为丧祭卒哭为吉祭今文他为它释曰下云中月而禫是月也吉祭犹未配卒哭对虞为吉祭对禫后吉祭则犹为丧祭
　　献毕未彻乃饯
　　郑注卒哭之祭既三献也饯送行者之酒诗云出防于济饮饯于祢尸旦将始祔于皇祖是以饯送之古文饯为践
　　释曰虞卒哭在寝祔在庿故饯之
　　尊两甒于庿门外之右少南水尊在酒西勺北枋郑注少南将有事于北有酒即吉也此在西尚凶也言水者丧质无鼏【案鼏今注疏本讹作幂】不久陈古文甒为庑也
　　释曰水吉礼谓之酒凶礼反吉洗篚烹爨皆在西方
　　洗在尊东南水在洗东篚在西
　　郑注在门之左又少南
　　馔笾豆脯四脡
　　郑注酒宜脯也古文脡为挺
　　释曰乡饮射脯五脡大夫礼也
　　有干肉折俎二尹缩祭半尹在西塾
　　郑注干肉牲体之脯也如今凉州乌翅矣【案乌今注疏本讹作鸟】折以为俎实优尸也尹正也虽其折之必使正缩从也古文缩为蹙
　　释曰从置半尹于上以为祭
　　尸出执几从席从
　　郑注祝入亦告利成入前尸尸乃出几席素几苇席也以几席从执事也
　　尸出门右南面
　　郑注俟设席也
　　席设于尊西北东面几在南宾出复位
　　郑注将入临之位士丧礼宾继兄弟北上门东北面西上门西北面东上西方东面北上
　　主人出即位于门东少南妇人出即位于主人之北皆西面哭不止
　　郑注妇人出者重饯尸
　　释曰丧之常妇人无外位
　　尸即席坐惟主人不哭洗废爵酌献尸尸拜受主人拜送哭复位荐脯醢设俎于荐东朐在南
　　郑注朐脯及干肉之屈也屈者在南变于吉
　　尸左执爵取脯擩醢祭之佐食授哜
　　郑注授干肉之祭
　　释曰既祭哜之故谓祭为哜
　　尸受振祭哜反之祭酒卒爵奠于南方
　　郑注反之反于佐食佐食反之于俎尸奠爵礼有终释曰尸不酢而奠爵犹送宾宾不荅拜然【案然字下当有脱文】
　　主人及兄弟踊妇人亦如之主妇洗足爵亚献如主人仪无从踊如初
　　释曰无从者无笾燔从
　　宾长洗繶爵三献如亚献踊如初佐食取俎实于篚尸谡从者奉篚哭从之祝前哭者皆从及大门内踊如初郑注男女从尸男由左女由右及至也从尸不出大门者犹庿门外无事尸之礼也古文谡作休
　　释曰事尸在庿以庿门为限饯在寝门外故以大门为限
　　尸出门哭者止
　　郑注以饯于外大门犹庿门
　　宾出主人送拜稽颡
　　郑注送宾拜于大门之外
　　主妇亦拜宾
　　郑注女宾也不言出不言送拜之于闱门之内闱门如今东西掖门
　　释曰释宫曰宫中之门谓之闱春秋传曰妇人送迎不出门
　　丈夫説绖带于庿门外
　　郑注既卒哭当变麻受之以葛也夕日则服葛者为祔期今文説为税
　　释曰夕当为祔期故前为期而受服
　　入彻主人不与
　　郑注入彻者兄弟大功以下言主人不与则知丈夫妇人在其中古文与为豫
　　释曰不彻者齐斩之服不执事也吉祭则君妇废彻
　　妇人説首绖不説带
　　郑注不説带齐斩妇人带不变也【案变今注疏本讹作説】妇人少变而重带带下体之上也大功小功者葛带时亦不説者未可以轻文变于主妇之质至祔葛带以即位檀弓曰妇人不葛带
　　释曰丧服小记曰齐衰带恶笄以终丧则斩衰者不变可知檀弓所谓不葛带
　　无尸则不饯犹出几席设如初拾踊三
　　郑注以饯尸者本为送神也丈夫妇人亦从几席而出古文席为筵
