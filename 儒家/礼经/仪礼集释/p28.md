<!-- { "loadSidebar": true } -->
　　西夹亦如之筥及罋如上宾
　　郑注凡所不贬者尊介也言如上宾者明此宾容介也
　　饩一牢门外米禾视死牢牢十车薪刍倍禾凡其实与陈如上宾
　　郑注凡凡饪以下
　　下大夫韦弁用束帛致之上介韦弁以受如宾礼郑注介不皮弁者以其受大礼似宾不敢纯如宾也
　　傧之两马束锦士介四人皆饩大牢米百筥设于门外郑注牢米不入门略之也米设当门亦十为列北上牢在其南西上
　　释曰设于门外不言东西明当门牢亦在米南与宾介之陈同此西上为异耳
　　宰夫朝服牵牛以致之
　　郑注执纼牵之东面致命朝服无束帛亦略之上介西面拜迎
　　释曰车米禾视死牢士无死牢故无米禾无米禾则无刍薪
　　士介朝服北面再拜稽首受
　　郑注受于牢东拜自牢后适宰夫右受由前东面授从者
　　无摈【案摈今注疏本作傧据集释云当作傧则其讹已久】
　　郑注既受拜送之矣明日众介亦各如其受之服从宾拜于朝
　　释曰摈当作傧下经记无摈及注不摈宾同














<经部,礼类,仪礼之属,仪礼集释>
　　钦定四库全书
　　仪礼集释卷十三　　　宋　李如圭　撰
　　聘礼
　　宾朝服问卿
　　郑注不皮弁别于主君卿每国三人
　　卿受于祖庿
　　郑注重宾礼也祖王父也
　　下大夫摈
　　郑注无士摈者旣接于君所急见之
　　释曰不必备士摈
　　摈者出请事大夫朝服迎于外门外再拜宾不荅拜揖大夫先入每门每曲揖及庿门大夫揖入
　　郑注入者省内事也旣而俟于宁也
　　释曰尔雅曰门屏之间谓之宁郭氏曰人君视朝所宁立处李巡曰正门内两塾间曰宁孙炎曰门内屏外人君所宁立处也案人君路门外有正朝故视朝则宁立于门内两塾间门屏之间者谓门内屏外据诸侯内屏而言也此经言大夫揖入则旣入门内矣下云三揖竝行凡至门内霤爲三揖之始则省内事之后出俟于内霤南两塾之间也
　　摈者请命
　　郑注亦从入而出请不几筵辟君也
　　庭实设四皮
　　郑注麋鹿皮也
　　宾奉束帛入三揖皆行至于阶让
　　郑注皆犹竝也古文曰三让
　　宾升一等大夫从升堂北面听命
　　郑注宾先升使者尊
　　释曰尊聘君之命
　　宾东面致命
　　郑注致其君命
　　大夫降阶西再拜稽首宾辞升成拜受币堂中西北面郑注于堂中央之西受币趋聘君之命
　　宾降出大夫降授老币无摈【案摈今注疏本作傧据前无摈下集释云当作傧下经记无摈及注不摈宾同则其讹己久】
　　郑注不摈宾辟君也
　　释曰案卿受问之仪与宾受饔饩礼同惟在君侧不摈宾为异耳
　　摈者出请事宾面如觌币
　　郑注面亦见也其谓之面威仪质也
　　释曰如觌币亦束锦乗马春秋传楚公子弃疾聘于晋过郑郑罕虎公孙侨游吉从郑伯劳诸柤辞不敢见固请见之以其乗马八匹私面见子皮以马六匹见子产以马四匹见子大叔以马二匹非常礼故见郑伯亦曰私面
　　宾奉币庭实从
　　郑注庭实四马
　　入门右大夫辞
　　郑注大夫于宾入自阶下辞迎之
　　宾遂左
　　郑注见私事也虽敌宾犹谦入门右爲若降等然曲礼曰客若降等则就主人之阶主人固辞于客然后客复就西阶
　　释曰复音服
　　庭实设揖让如初
　　郑注大夫至庭中旋竝行
　　大夫升一等宾从之
　　郑注大夫先升道宾
　　大夫西面宾称面
　　郑注称举也举相见之辞以相接
　　大夫对北面当再拜受币于楹间南面退西面立郑注受币楹间敌也宾亦振币进北面授
　　宾当再拜送币降出大夫降授老币摈者出请事上介特面币如觌介奉币
　　郑注特面者异于主君士介不从而入也君尊众介始觌不自别也上宾则众介皆从之
　　释曰上宾面卿亦从介如觌介统于宾也众介不统于上介上介面卿虽不自同于众介亦不敢从众介
　　皮二人赞
　　郑注亦俪皮也
　　入门右奠币再拜
　　郑注降等也
　　大夫辞
　　郑注于辞上介则出
　　摈者反币
　　郑注出还于上介也
　　释曰亦反皮
　　庭实设介奉币入大夫揖让如初
　　郑注大夫亦先升一等今文曰入设
　　介升大夫再拜受
　　郑注亦于楹间南面而受
　　介降拜大夫降辞介升再拜送币
　　郑注介旣送币降出也大夫亦受老币
　　摈者出请众介面如觌币入门右奠币皆再拜大夫辞介逆出摈者执上币出礼请受宾辞
　　郑注宾亦爲士介辞
　　大夫荅再拜摈者执上币立于门中以相拜士介皆辟老受摈者币于中庭士三人坐取羣币以从之摈者出请事宾出大夫送于外门外再拜宾不顾
　　郑注不顾言去
　　摈者退大夫拜辱
　　郑注拜送也
　　下大夫尝使至者币及之
　　郑注尝使至己国则以币问之也君子不忘旧释曰使所吏反下夫使同
　　上介朝服三介问下大夫下大夫如卿受币之礼郑注上介三介下大夫使之礼也
　　释曰小聘使下大夫降于卿二等三介问下大夫使上介者同班敌也
　　其面如宾面于卿之礼大夫若不见
　　郑注有故也
　　君使大夫各以其爵为之受如主人受币礼不拜郑注各以其爵主人卿也则使卿大夫也则使大夫不拜代受之耳不当主人礼也
　　释曰不拜犹奉使者不荅拜也
　　夕夫人使下大夫韦弁归礼
　　郑注夕问卿之夕也使下大夫下君也君使之云夫人者以致辞当称寡小君
　　堂上笾豆六设于户东西上二以竝东陈
　　郑注笾豆六者下君礼也设于户东又辟位也其设脯其南醢屈六笾六豆
　　释曰致饔饩堂上之八设于户西
　　壶设于东序北上二以竝南陈醙黍清皆两壶
　　郑注醙白酒也凡酒稻爲上黍次之粱次之皆有清白以黍间清白者互相备明三酒六壶也先言醙白酒尊先设之
　　释曰上介四豆四笾四壶知此六豆六笾六壶
　　大夫以束帛致之
　　郑注致夫人命也此礼无牢下朝君也
　　宾如受饔之礼傧之乗马束锦上介四豆四笾四壶受之如宾礼
　　郑注四壶无稻酒也不致牢下于君也
　　释曰饔饩有牢
　　傧之两马束锦明日宾拜礼于朝
　　郑注于是乃言宾拜明介从拜也今文礼爲醴释曰夫人礼不及士介亦下于君
　　大夫饩宾大牢米八筐
　　郑注其陈于门外黍粱各二筐稷四筐二以竝南陈无稻牲陈于后东上不于堂庭辟君也
　　释曰君饩宾亦牲在米南东上
　　宾迎再拜老牵牛以致之宾再拜稽首受老退宾再拜送
　　郑注老室老大夫之贵臣
　　上介亦如之众介皆少牢米六筐皆士牵羊以致之郑注米六筐者又无粱也士亦大夫之贵臣
　　公于宾壹食再飨
　　郑注飨谓亨大牢以饮宾也公食大夫礼曰设洗如飨则飨与食互相先后也古文壹皆为一今文飨皆爲乡
　　燕与羞俶献无常数
　　郑注羞谓禽羞鴈鹜之属成熟煎和也俶始也始献四时新物聘义所谓时赐无常数由恩意也古文俶作淑
　　释曰曰羞则若内羞庶羞知成熟煎和者聘义曰主国待客出入三积饩客于舍五牢之具陈于内米三十车禾三十车刍薪倍禾皆陈于外乗禽日五双羣介皆有饩牢壹食再飨燕与时赐无数所以厚重礼也
　　宾介皆明日拜于朝上介壹食壹飨
　　郑注飨食宾介为介从飨献矣复特飨之客之也
　　若不亲食使大夫各以其爵朝服致之以侑币如致饔无傧
　　郑注君不亲食谓有疾及他故也必致之不废其礼也致之必使同班敌者易以相亲敬也致礼于卿使卿致礼于大夫使大夫非必命数也无傧以己本宜徃古文侑皆作宥
　　致飨以酬币亦如之
　　郑注酬币飨礼酬宾劝酒之币也所用未闻也礼币束帛乗马亦不是过也礼器曰琥璜爵葢天子酬诸侯
　　释曰琥璜爵者用琥若璜以将酬币也春秋传秦后子享晋侯有酬币聘义曰卿爲上摈大夫为承摈士为绍摈君亲礼宾宾私面私觌致饔饩还圭璋贿赠飨食燕所以明宾客君臣之义也
　　夫夫于宾壹飨壹食上介若食若飨若不亲飨则公作大夫致之以酬币致食以侑币
　　郑注作使也大夫有故君必使其同爵者为之致之列国之宾来荣辱之事君臣同之
　　释曰燕不致者燕无币故也春秋传韩宣子来聘宴于季氏则大夫亦有燕宾之礼
　　君使卿皮弁还玉于馆
　　郑注玉圭也君子于玉比德焉以之聘重礼也还之者德不可取于人相切厉之义也皮弁者始以此服受之不敢不终也
　　释曰聘义曰以圭璋聘重礼也己聘而还圭璋此轻财而重礼之义也诸侯相厉以轻财重礼则民作让矣
　　宾皮弁袭迎于外门外不拜帅大夫以入
　　郑注迎之不拜示将去不纯爲主也帅道也今文曰迎于门外古文帅爲率
　　大夫升自西阶钩楹
　　郑注钩楹由楹内将南面致命致命不东面以宾在下也必言钩楹者宾在下嫌楹外也
　　宾自碑内听命升自西阶自左南面受圭退负右房而立
　　郑注听命于下敬也自左南面右大夫且竝受也必竝受者若向君前耳【案向各本作乡今从释文及张淳仪礼识误订正】退为大夫降逡遁今文或曰由自西阶无南面
　　释曰竝受者若在主国君前受也宾介初受圭于君前亦同面先儒説大夫士直有东房天子诸侯乃有左右房此大夫之庿而有右房或曰此公馆也故有右房当考
　　大夫降中庭宾降自碑内东面授上介于阼阶东郑注大夫降出言中庭者为宾降节也授于阼阶东者欲亲见贾人藏之也宾还阼阶下西面立
　　上介出请宾迎大夫还璋如初入
　　郑注出请请事于外以入告也宾虽将去出入犹东惟升堂由西阶凡介之位未有改也
　　宾裼迎大夫贿用束纺
　　郑注贿子人财之言也纺纺丝爲之今之防也所以遗聘君可以爲衣服相厚之至
　　释曰还圭以报聘礼玉束帛乗皮以报享复加此束纺以厚聘君也
　　礼玉束帛乗皮
　　郑注礼礼聘君也所以报享也亦言玉璧可知也今文礼皆作醴
　　释曰圭璋言还礼玉言礼则主国自以璧琮报享也卿不报聘君之币者尊卑不敌
　　皆如还玉礼大夫出宾送不拜公馆宾
　　郑注爲宾将去亲存送之厚殷勤且谢聘君之意也公朝服
　　宾辟
　　郑注不敢受主国君见己于此馆也【案今注疏本脱主字】此亦不见言辟者君在庿门敬也凡君有事于诸臣之家车造庿门乃下
　　上介听命
　　郑注听命于庿门中西面如相拜然也摈者每赞君辞则曰敢不承命告于寡君之老
　　聘享夫人之聘享问大夫送宾公皆再拜
　　郑注拜此四事公东面拜摈者北面
　　释曰孔子问人于他再拜而送之
　　公退宾从请命于朝
　　郑注宾从者实爲拜主君之馆己也言请命者以己不见不敢斥尊者之意
　　公辞宾退
　　郑注辞其拜也退还馆装驾爲旦将发也周礼曰宾从拜辱于朝明日客拜礼赐遂行
　　宾三拜乗禽于朝讶听之
　　郑注发去乃拜乗禽明己受赐大小无不识
　　释曰乗禽所谓礼赐
　　遂行舍于郊
　　郑注始发且防近郊自展軨
　　公使卿赠如觌币
　　郑注赠送也所以好送之也言如觌币见为反报也今文公爲君
