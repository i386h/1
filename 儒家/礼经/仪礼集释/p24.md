<!-- { "loadSidebar": true } -->
　　郑注必赐钟人钟人以钟鼓奏陔夏赐之脯明虽醉志礼不忘乐
　　卿大夫皆出
　　郑注从宾出
　　公不送
　　郑注臣也与之安燕交欢嫌亢礼也
　　公入骜
　　郑注骜夏亦乐章也以钟鼓奏之其诗今亡此公出而言入者射宫在郊以将还为入燕不骜者于路寝无出入也









<经部,礼类,仪礼之属,仪礼集释>
　　钦定四库全书
　　仪礼集释卷十一　　　　宋　李如圭　
　　聘礼第八
　　郑目録云大问曰聘诸侯相于久无事使卿相问之礼也【案今注疏本脱也字】小聘使大夫周礼曰凡诸侯之交嵗相问也殷相聘也世相朝也聘于五礼属宾礼【案今注疏本脱聘字】大戴第十四小戴第十五别録第八
　　聘礼君与卿图事
　　郑注图谋也谋聘故及可使者谋事者必因朝其位君南面卿西面大夫北面士东面
　　释曰此朝位路寝门外正朝之面位也诸侯三朝燕朝见燕礼射朝见大射仪正朝面位当与燕射同
　　遂命使者
　　郑注遂犹因也既谋其人因命之也聘使卿
　　使者再拜稽首辞
　　郑注辞以不敏
　　君不许乃退
　　郑注退反位也受命者必进
　　释曰进违其位近君
　　既图事戒上介亦如之
　　郑注既已也戒犹命也已谋事乃命上介难于使者易于介
　　释曰介副也上介使大夫
　　宰命司马戒众介众介皆逆命不辞
　　郑注宰上卿贰君事者也诸侯谓司徒为大宰【案今注疏本脱大字】众介者士也士属司马周礼司马之属司士掌作士适四方使为介逆犹受也
　　释曰不辞者贱不敢辞天子有六卿诸侯兼官并六卿为三司徒兼宰司马兼宗伯司空兼司冦春秋传季孙为司徒叔孙为司马仲孙为司空是其事
　　宰书币
　　郑注书聘所用币多少也宰又掌制国之用
　　命宰夫官具
　　郑注宰夫大宰之属也【案各本脱大字据释文补正】命之使众官具币及所宜赍
　　及期夕币
　　郑注及犹至也夕币先行之日夕陈币而视之重聘也
　　使者朝服帅众介夕
　　郑注视其事也古文帅皆作率
　　管人布幕于寝门外
　　郑注管犹馆也馆人谓掌次舍帷幕者也布幕以承币寝门外朝也古文管作官今文布作敷
　　释曰布幕于地陈币于上
　　官陈币皮北首西上加其奉于左皮上马则北面奠币于其前
　　郑注奉所奉以致命谓束帛及纁也马言则者此享主用皮或时用马马入则在幕南皮马皆乗古文奉为卷今文无则
　　释曰官陈币者官具之官也左皮西上者也物四曰乗宾觌用乗马礼玉用乗皮知享亦用乗
　　使者北面众介立于其左东上
　　郑注既受行同位也位在幕南
　　释曰在幕南北面视币也未受命之时卿大夫士面位各异东上统于君
　　卿大夫在幕东西面北上
　　郑注大夫西面辟使者
　　宰入告具于君君朝服出门左南乡
　　郑注入告入路门而告
　　释曰出门而左君位在东也
　　史读书展币
　　郑注展犹校録也史幕东西面读书贾人坐抚其币每者曰在必西面者欲君与使者俱见之也
　　宰执书告备具于君授使者使者受书授上介
　　郑注史展币毕以书还授宰宰既告备以授使者其受授皆北面
　　释曰下文宰授使者圭授受同面
　　公揖入
　　郑注揖礼羣臣
　　官载其币舍于朝
　　郑注待旦行也
　　释曰官从行之官入竟展币之有司是也
　　上介视载者
　　郑注监其安处之毕乃出
　　所受书以行
　　郑注为当复展
　　厥明宾朝服释币于祢
　　郑注告为君使也宾使者谓之宾尊之也天子诸侯将出告羣庿大夫告祢而已凡释币设洗盥如祭
　　有司筵几于室中祝先入主人从入主人在右再拜祝告又再拜
　　郑注更云主人者庿中之称也祝告告以主人将行也
　　释币制纁束奠于几下出
　　郑注祝视之也凡物十曰束纁之率居三纁居二朝贡礼云纯四只制丈八尺
　　主人立于户东祝立于牖西
　　郑注少顷之间示有俟于神
　　又入取币降卷币实于笲埋于西阶东
　　郑注又入者祝也埋币必盛以器若藏之然
　　释曰笲竹器
　　又释币于行
　　郑注告将行也行者之先其古人之名未闻天子诸侯有常祀在冬大夫三祀曰门曰行曰厉丧礼有毁宗躐行出于大门则行神之位在庿门外西方不言埋币可知也今时民春秋祭祀有行神古之遗礼乎
　　遂受命
　　郑注宾须介来乃受命也言遂者明自是出不复入
　　上介释币亦如之
　　郑注如其于祢与行
　　上介及众介俟于使者之门外
　　郑注俟待也待于门外东面北上
　　使者载旜帅以受命于朝
　　郑注旜旌旗属也载之者所以表识其事也周礼曰通帛为旜又曰卿建旜至于朝门使者北面东上古文旜皆为膳
　　释曰旜通以绛帛为之无他色之饰所谓周之大赤也北面东上展币之位
　　君朝服南乡卿大夫西面北上君使卿进使者
　　郑注进之者使者谦不敢必君之终使已
　　使者入及众介随入北面东上君揖使者进之上介立于其左接闻命
　　郑注进之者有命宜相近也接犹续也
　　释曰近附近之近后犹近近君相近同
　　贾人西面坐启椟取圭垂缫不起而授宰
　　郑注贾人在官知物贾者缫所以借圭也其或拜则奠于其上今文缫作璪
　　释曰椟函也论语曰龟玉毁于椟中缫者以韦衣木画以杂采以之荐玉广袤各如其玉之大小又以五防组繋焉有事则组或垂或屈之垂者垂之向下屈者屈之于手凡言屈垂者皆据组而言
　　宰执圭屈缫自公左授使者
　　郑注屈缫者敛之礼以相变为敬也自公左赞币之义
　　使者受圭同面垂缫以受命
　　郑注同面者宰就使者北面竝授之既授之而君出命矣凡授受者授由其右受由其左
　　既述命同面授上介
　　郑注述命者循君之言重失误
　　上介受圭屈缫出授贾人众介不从
　　郑注贾人将行者在门外北面
　　释曰如使者门外之位也出玉命贾人之留者
　　受享束帛加璧受夫人之聘璋享纁束帛加琮皆如初
　　郑注享献也既聘又献所以厚恩惠也帛今之璧色缯也夫人亦有聘享者以其与已同体为国小君也其聘用璋取其半圭也君享用璧夫人用琮天地妃合之道也圭璋特达瑞也璧琮有加往徳也周礼曰瑑圭璋璧琮以頫聘
　　释曰琮半璧也前夕币时束帛纁已陈矣至此乃受所加之璧琮者以其与圭璋同尊之也圭璋不用束帛特达也璧琮则加束帛乃达君子于玉比徳故聘享以玉致之所谓往徳也周礼币放其器之色此束帛当如其璧之色未知璧用何色耳凡聘享之圭璋璧琮皆降于君所执朝享者一等其文瑑之而已
　　遂行舎于郊
　　郑注于此脱舎衣服乃即道也曲礼曰凡为君使已受命君言不宿于家
　　敛旜
　　郑注此行道耳未有事也敛藏也
　　若过至于竟使次介假道束帛将命于朝曰请帅奠币
　　郑注至竟而假道诸侯以国为家不敢直径也将犹奉也帅犹道也请道己道路所当由
　　释曰春秋楚子使申舟聘于齐曰无假道于宋宋杀申舟
　　下大夫取以入告出许遂受币
　　郑注言遂者明受其币非为许故也容其辞让不得命也
　　释曰言遂者容其中有辞让之节非为许之而受其币
　　饩之以其礼上宾大牢积惟刍禾介皆有饩
　　郑注凡赐人以牲生曰饩饩犹禀也给也以其礼者尊卑有常差也常差者上宾上介牲用大牢羣介用少牢米皆百筥牲陈于门内之西北面米设于中庭上宾上介致之以束帛羣介则牵羊焉上宾有禾十车刍二十车禾以秣马
　　释曰郑所云者杂约主国致饔饩上宾上介羣介米皆百筥上宾上介牲陈于门内之西北面米设于中庭用束帛致之大夫饩宾羣介则牵羊以致之凡禾牢十车此饩一牢故禾十车刍倍禾故刍二十车也言积惟刍禾则无车米与薪且独上宾有之耳
　　士帅没其竟
　　郑注没尽
　　誓于其竟宾南面上介西面众介北面东上史读书司马执防立于其后
　　郑注此使次介假道止而誓也宾南面专威信也史于众介之前北面读书以勅告士众为其犯礼暴掠也礼君行师从卿行旅从司马主军法者执防示罚
　　未入竟一肄【案一今注疏本作壹】
　　郑注谓于所聘之国竟也肄习也习聘之威仪重失误
　　为壝坛画阶帷其北无宫
　　郑注壝土象坛也帷其北宜有所乡依也不宫不壝土画外垣也
　　朝服无主无执也
　　郑注不立主人主人尊也不执玉不敢防也徒习其威仪而已
　　介皆与北面西上
　　郑注入门左之位也古文与作豫
　　释曰宾行聘时介止于门左北面西上然则所习者习庿门内之礼
　　习享士执庭实
　　郑注士士介也庭实必执之者皮则有摄张之节
　　习夫人之聘享亦如之习公事不习私事
　　郑注公事致命者也
　　释曰聘享夫人之聘享问卿公事也私觌私面私事也
　　及竟张旜誓
　　郑注及至也张旜明事在此国也张旜谓使人维之释曰维持其旒也
　　乃谒闗人
　　郑注谒告也古者竟上为闗以几异服识异言释曰国语曰周之秩官有之敌国宾至闗尹以告行理以节逆之
　　闗人问从者几人
　　郑注欲知聘问且为有司当共委积之具
　　以介对
　　郑注以所与受命者对谦也聘礼上公之使者七介侯伯之使者五介子男之使者三介以其代君交于列国是以贵之周礼曰凡诸侯之卿其礼各下其君二等
　　释曰大行人职上公介九人侯伯七人子男五人
　　君使士请事遂以入竟
　　郑注请犹问也问所为来之故也遂以入因道之释曰春秋传晋韩宣子聘于周王使请事对曰晋士起将归时事于宰旅无他事矣此其对辞
　　入竟敛旜乃展
　　郑注复校録币重其事敛旜变于始入
　　布幕宾朝服立于幕东西面介皆北面东上贾人北面坐拭圭
　　郑注拭清也侧幕而坐乃开椟
　　释曰宾誓则南面专众也展币则西面将命也
　　遂执展之
　　郑注持之而立告在
　　上介北面视之退复位
　　郑注言退复位则视圭进违位
　　退圭
　　郑注圭璋尊不陈之
　　陈皮北首西上又拭璧展之防诸其币加于左皮上上介视之退
　　郑注防合也诸于也古文曰陈币北首
　　释曰币束帛也享用束帛加璧故今亦合而陈之小行人职合六币璧以帛琮以锦
　　马则幕南北面奠币于其前
　　郑注前当前幕上
　　展夫人之聘享亦如之贾人告于上介上介告于宾郑注展夫人聘享上介不视贬于君也贾人既拭璋琮南面告于上介上介于是乃东面以告宾亦所谓放而文之
　　有司展羣币以告
　　郑注羣币私觌及大夫者有司载币者自展自告
　　及郊又展如初
　　郑注郊逺郊也周制天子畿内千里逺郊百里以此差之逺郊上公五十里侯伯三十里子男十里【案此下今注疏本有也字】近郊各半之
　　释曰各以其国封疆十之一差去国之数为逺郊也周礼诸公封疆方五百里诸侯方四百里伯三百里子二百里男百里周东郊成周去王城五十里则天子近郊也
　　及馆展币于贾人之馆如初
