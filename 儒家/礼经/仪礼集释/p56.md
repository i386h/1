<!-- { "loadSidebar": true } -->
　　郑注行神惠也先献祝以接神尊之菹醢皆主妇设之佐食设俎
　　释曰神坐及亚献致爵之笾豆皆主妇设之少牢馈食礼主人献祝佐食设俎
　　祝左执角祭豆兴取肺坐祭哜之兴加于俎坐祭酒啐酒以肝从祝左执角右取肝防于盐振祭哜之加于俎卒角拜主人荅拜受角酌献佐食佐食北面拜受角主人拜送佐食坐祭卒角拜主人荅拜受角降反于篚升入复位
　　释曰下记祝俎离肺则祝絶肺以祭此不见者省文
　　主妇洗爵于房酌亚献尸
　　郑注亚次也次犹贰主妇贰献不夹拜者士妻仪简耳
　　释曰爵房中爵也少牢馈食礼主妇拜献尸尸拜受主妇拜送
　　尸拜受主妇北面拜送
　　郑注北面拜者辟内子也大夫之妻拜于主人之北西面
　　宗妇执两笾户外坐主妇受设于敦南
　　郑注两笾枣栗枣在西
　　释曰十虞礼主妇亚献尸自反两笾枣栗设于防南枣在西周礼九嫔凡祭祀赞玉齍赞后荐彻豆笾
　　祝赞笾祭尸受祭之祭酒啐酒
　　郑注笾祭枣栗之祭也其祭之亦于豆祭
　　释曰祝赞者犹前命挼祭也笾豆同祭于豆间少牢下篇曰尸取丰蕡白黑兼祭于豆祭
　　兄弟长以燔从尸受振祭哜之反之
　　郑注燔炙肉也
　　释曰反之反于长兄弟楚茨曰执爨踖踖为俎孔硕或燔或炙
　　羞燔者受加于肵出
　　郑注出者俟后事也
　　释曰俟羞燔于祝也
　　尸卒爵祝受爵命送如初
　　郑注送者送卒爵
　　酢如主人仪
　　郑注尸酢主妇如主人仪者自祝酌至尸拜送如酢主人也不易爵辟内子
　　释曰上尸酢主人不易爵此如之亦不易爵也礼男女不相袭爵少牢馈食礼尸酢主妇祝易爵洗以授尸此袭爵者辟大夫之妻
　　主妇适房南面佐食挼祭主妇左执爵右抚祭祭酒啐酒入卒爵如主人仪
　　郑注抚挼祭示亲祭佐食不授而祭于地亦仪简也入室卒爵于尊者前成礼明受惠也
　　释曰少牢礼主妇受祭祭之
　　献祝笾燔从如初仪及佐食如初卒以爵入于房郑注及佐食如初如其献佐食则拜主人之北西面也
　　释曰佐食北面受献主妇不宜同面拜送言如初明同主人西面拜与内子礼同
　　宾三献如初燔从如初爵止
　　郑注初亚献也尸止爵者三献礼成欲神惠之均于室中是以奠而献之










<经部,礼类,仪礼之属,仪礼集释>
　　钦定四库全书
　　仪礼集释卷二十七　　　宋　李如圭　
　　特牲馈食礼
　　席于户内
　　郑注为主人铺之西面席自房来
　　主妇洗爵酌致爵于主人主人拜受爵主妇拜送爵郑注主妇拜拜于北面也今文曰主妇洗酌爵
　　宗妇赞豆如初主妇受设两豆两笾
　　郑注初赞亚献也主妇荐两笾东面也
　　俎入设
　　郑注佐食设之
　　主人左执爵祭荐宗人赞祭奠爵兴取肺坐絶祭哜之兴加于俎坐捝手祭酒啐酒
　　郑注絶肺祭之者以离肺长也少仪曰牛羊之肺离而不提心豕亦然捝拭也捝手者为絶肺染污也忖肺不捝手古文捝皆作说
　　释曰忖肺忖切之直取以祭离肺四面离割之不絶其中央少许时絶之以祭下记主人以下俎皆离肺无刌肺
　　肝从左执爵取肝防于盐坐振祭哜之宗人受加于俎燔亦如之兴席末坐卒爵拜
　　郑注于席末坐卒爵敬也一酌而备再从而次之示均
　　释曰尸再献而具肝从主人一酌而肝燔从与尸均坐振祭重出坐字疑
　　主妇荅拜受爵酌醋左执爵拜主人荅拜坐祭立饮卒爵拜主人荅拜主妇出反于房
　　释曰主妇醋不更爵杀也
　　主人降洗酌致爵于主妇席于房中南面主妇拜受爵主人西面荅拜宗妇荐豆俎从献皆如主人主人更爵酌醋卒爵降实爵于篚入复位
　　郑注主人更爵自酢男子不承妇爵也祭统曰夫妇相授受不相袭处酢必易爵明夫妇之别古文更为受【案今注疏本讹作今文授为受】
　　释曰更爵更房内之爵也庭篚惟有二爵其一献尸爵止其一主人致爵于主妇少牢下篇宾致爵于主妇之俎亦佐食设之
　　三献作止爵
　　郑注宾也谓三献者以事命之作起也旧説云宾入户北面曰皇尸请举爵
　　尸卒爵酢酌献祝及佐食洗爵酌致于主人主妇燔从皆如初更爵酢于主人卒复位
　　郑注洗乃致爵为异事新之燔从皆如初者如亚献及主人主妇致爵也凡献佐食皆无从其荐俎献兄弟以齿设之宾更爵自酢亦不承妇人爵今文曰洗致古文更为受【案今注疏本脱此十字】
　　释曰下记佐食旅旅齿于兄弟故其荐俎亦然宾三献节中有十一爵献尸一主妇致爵于主人二主妇自酢三主人致爵于主妇四主人自酢五尸卒爵酢宾六宾献祝七献佐食八宾致爵于主人九致爵于主妇十宾酢于主人十一
　　主人降阼阶西面拜宾如初洗
　　郑注拜宾而洗爵为将献之如初如视濯时主人再拜宾荅拜三拜众宾众宾荅再拜者
　　宾辞洗卒洗揖让升酌西阶上献宾宾北面拜受爵主人在右荅拜
　　郑注就宾拜者此礼不主于尊也宾卑则不专阶主人在右统于其位今文无洗【案今注疏本脱此四字】
　　释曰宾有司耳不得专阶故主人就而献之主人之位在东
　　荐脯醢设折俎
　　郑注凡节解者皆曰折俎不言其体略云折俎非贵体也上宾骼众宾仪公有司设之
　　释曰少牢下篇曰司士设宾俎羊骼众宾其脀体仪也仪者仪度可用者用之
　　宾左执爵祭豆奠爵兴取肺坐絶祭哜之兴加于俎坐捝手祭酒卒爵拜主人荅拜受爵酌酢奠爵拜宾荅拜郑注主人酌自酢者宾不敢敌主人主人达其意
　　主人坐祭卒爵拜宾荅拜揖执祭以降西面奠于其位位如初荐俎从设
　　郑注位如初复其位东面少牢馈食礼宰夫执荐以从设于祭东司士执俎以从设于荐东是则皆公有司为之与
　　释曰祭脯肺
　　众宾升拜受爵坐祭立饮荐俎设于其位辩主人备荅拜焉降实爵于篚
　　郑注众宾立饮贱不备礼乡饮酒记曰立卒爵者不拜既爵备尽尽人之荅拜
　　释曰坊记曰尸饮三众宾饮一示民有上下也因其酒肉聚其宗族以教民睦也
　　尊两壶于阼阶东加勺南枋西方亦如之
　　郑注为酬宾及兄弟行神惠不酌上尊卑异之就其位尊之两壶皆酒优之先尊东方示惠由近礼运曰澄酒在下
　　释曰旅酬礼防不敢与神灵共尊故就宾及兄弟之位尊之不用酒澄酒在下人君礼也案司尊彞四时之祭皆有罍诸臣之所酢少牢馈食礼上下大夫堂下皆无尊者辟人君士卑不嫌与人君同
　　主人洗觯酌于西方之尊西阶前北面酬宾宾在左郑注先酌西方者尊宾之义
　　主人奠觯拜宾荅拜主人坐祭卒觯拜宾荅拜主人洗觯宾辞主人对卒洗酌西面宾北面拜
　　郑注西面者乡宾位立于西阶之前宾所荅拜之东北
　　主人奠觯于荐北
　　郑注奠酬于荐左非为其不举行神惠不可同于饮酒
　　释曰乡饮酒记云凡奠者于左将举于右
　　宾坐取觯还东面【案此下各本衍拜字考上经宾北面拜主人奠觯于荐北下云主人荅拜荅宾北面之拜也宾坐取觯还东面下乃云宾奠觯于荐南宾方执觯在手不得拜明矣】主人荅拜宾奠觯于荐南揖复位
　　郑注还东面就其位荐西奠觯荐南明将举
　　释曰揖复位则奠觯时少南于位
　　主人洗爵献长兄弟于阼阶上如宾仪
　　郑注酬宾乃献长兄弟者献之礼成于酬先成宾礼此主人之义亦有荐脀设于位私人为之与
　　释曰下记公有司献次众宾私臣献次众兄弟宾荐俎葢公有司设之兄弟荐俎葢私臣设之
　　洗献众兄弟如众宾仪
　　郑注献卑而必为之洗者显神惠此言如众宾仪则如献众宾洗明矣
　　洗献内兄弟于房中如献众兄弟之仪
　　郑注内兄弟内宾宗妇也如众兄弟如其拜受坐祭立饮设荐俎于其位而立内宾其位在房中之尊北【案今注疏本脱其字】不殊其长略妇人也有司彻曰主人洗献内宾于房中南面拜受爵
　　释曰下记尊两壶于房中西墉下内宾立于其北东面南上宗妇北堂东面
　　主人西面荅拜更爵酢卒爵降实爵于篚入复位郑注爵辩乃自酢以初不殊其长也内宾之长亦南面荅拜
　　长兄弟洗觚为加爵如初仪不及佐食洗致如初无从郑注大夫士三献而礼成多之为加也不及佐食无从杀也致致于主人主妇
　　众宾长为加爵如初爵止
　　郑注尸爵止者欲神惠之均于在庭
　　嗣举奠盥入北面再拜稽首
　　郑注嗣主人将为后者举犹饮也使嗣子饮奠者将传重累之者大夫之嗣子不举奠辟诸侯
　　释曰奠铏南所奠觯也文王世子曰宗庙之中登馂献受爵则以上嗣上嗣君子适长子也以此礼言之受爵谓嗣举奠献谓举奠洗酌入馂谓宗人遗举奠盥祝命之馂也大夫之嗣无此礼辟君
　　尸执奠进受复位祭酒啐酒尸举肝举奠左执觯再拜稽首进受肝复位坐食肝卒觯拜尸备荅拜焉
　　郑注食肝受尊者赐不敢余也备犹尽也每拜荅之以尊者与卑者为礼略其文耳古文备为复
　　释曰肝酳尸所从献者举奠者嗣也以事名之
　　举奠洗酌入尸拜受举奠荅拜尸祭酒啐酒奠之举奠出复位
　　郑注啐之者荅其欲酢己也奠之者复神之奠觯嗣齿于子姓凡非主人升降自西阶
　　释曰尸复神之奠觯故惟啐之与挼祭同时
　　兄弟弟子洗酌于东方之尊阼阶前北面举觯于长兄弟如主人酬宾仪
　　郑注弟子后生也
　　宗人告祭脀
　　郑注脀俎也所告者众宾众兄弟内宾也【案今注疏本兄弟上脱一众字】献时设荐俎于其位至此礼又杀告之祭使成礼也其祭皆离肺不言登豆可知
　　乃羞
　　郑注羞庶羞也下尸胾醢豆而已此所羞者自祝主人至于内宾无内羞
　　释曰少牢下篇乃有内羞此庶羞降于尸无膮炙少牢下篇曰羞及私人辩
　　宾坐取觯阼阶前北面酬长兄弟长兄弟在右
　　郑注荐南奠觯
　　释曰主人酬宾之觯
　　宾奠觯拜长兄弟荅拜宾立卒觯酌于其尊东面立长兄弟拜受觯宾北面荅拜揖复位
　　郑注其尊长兄弟尊也此受酬者拜亦北面
　　长兄弟西阶前北面众宾长自左受旅如初
　　郑注旅行也受行酬也初宾酬长兄弟
　　长兄弟卒觯酌于其尊西面立受旅者拜受长兄弟北面荅拜揖复位
　　释曰其尊西面之尊
　　众宾及众兄弟交错以辩皆如初仪
　　郑注交错犹言东西
　　释曰楚茨曰献酬交错礼仪卒度笑语卒获古者于旅也语谓此时
　　为加爵者作止爵如长兄弟之仪
　　郑注于旅酬之间言作止爵明礼杀竝作
　　释曰宾酬长兄弟长兄弟酬宾二觯继举至此礼杀故不俟其毕而作止爵
　　长兄弟酬宾如宾酬兄弟之仪以辩卒受者实觯于篚郑注长兄弟酬宾亦坐取其奠觯此不言交错以辩宾之酬不言卒受者实觯于篚明其相报礼终于此其文省
　　释曰长兄弟亦取兄弟弟子所举之觯酬宾以相报故互文以见之
　　宾弟子及兄弟弟子洗各酌于其尊中庭北面西上举觯于其长奠觯拜长皆荅拜举觯者祭卒觯拜长皆荅拜举觯者洗各酌于其尊复初位长皆拜举觯者皆奠觯于荐右
　　郑注奠觯进奠之于荐右非神惠也今文曰奠于荐右
