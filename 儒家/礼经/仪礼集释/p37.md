<!-- { "loadSidebar": true } -->
　　释曰伯父有继世爲小宗故谓之世父五属之服同父者期同祖者大功同曽祖者小功同高祖者缌世父叔父与已同出于祖应服大功以其与父爲一体故进服期也世母叔母与世父叔父一体而生母名故同乎世父叔父之服大传曰同姓从宗合族属异姓主名治际防名著而男女有别其夫属乎父道者妻皆母道也其夫属乎子道者妻皆妇道也此名服之义也虽以名服其情则轻丧大记曰叔母世母故主宗子饮酒食肉异于他期丧之未葬不饮酒食肉也姑与世父叔父之亲等故在室者亦期【案姑下原本亦衍姊妹二字据经世父母叔父母与昆弟分见姑与世父叔父之亲等姊妹与昆弟之亲等此因姑连及姊妹讹衍甚明今删正】凡女子子适人者皆降本服一等经惟见其降服者以其未成人则爲殇已成人则当嫁故没其本服欲明嫁当及时之义
　　大夫之适子爲妻传曰何以期也父之所不降子亦不敢降也何以不杖也父在则爲妻不杖
　　郑注大夫不以尊降适妇者重适也凡不降者谓如其亲服服之降有四品君大夫以尊降公子大夫之子以厌降公之昆弟以旁尊降爲人后者女子子嫁者以出降
　　释曰凡言子者父在之称夫人不以尊降适妇故适子亦不以厌降其妻以父爲之主辟尊者而不敢杖耳杖者所以扶病也服问曰父在不敢杖尊者在故也杂记曰爲长子杖则其子不以杖即位小记曰父不主庶子之丧则孙以杖即位可也父在庶子爲妻以杖即位可也则凡父在适子爲妻亦不以杖即位矣大夫之适子爲妻虽得伸服犹厌于其父直去其杖故在此章尊厌降者礼始于周檀弓曰古者不降上下各以其亲滕伯文爲孟虎齐衰其叔父也爲孟皮齐衰其叔父也至周而大夫以上始以尊降其亲惟正统不降天子诸侯服高曽祖父母祖父母父母妻长子适妇旁期以下尊不同者皆絶服大夫于天子诸侯所絶者降一等缌则不服司服职曰凡凶事服弁服卿大夫加以大功小功是也服弁服谓斩衰齐衰也其尊同者皆不降大夫以上其子厌于其父降与不降服与不服一视其父也公之昆弟其尊视大夫大功以下以旁尊降其尊不同者一等期以上则厌于先君余尊先君所不服者服之不过大功又大夫以尊厌其子而公之昆弟无厌此其异也其爲人后者及女子子嫁者则通乎上下皆以出降其亲一等大夫以上于其尊不同者则又以已尊累降之此四品降服不尽见于经参互出之小记曰世子爲妻与大夫之适子同则凡大夫大夫之子不降者达于天子皆然以大夫爲尊降之始其子爲厌降之始举以例其余
　　昆弟
　　郑注昆兄也爲姊妹在室亦如之
　　爲众子
　　郑注众子者长子之弟及妾子女子子亦如之【案今注疏本脱一子字原本女子子下有在室二字据疏云上姑姊妹云在室此不云在室可知故畧不言也可证在室二字乃后人所加今删正】士谓之众子未能逺别也大夫则谓之庶子降之爲大功天子国君不服之内则曰冢子未食而见必执其右手适子庶子已食而见必循其首
　　释曰丧服平文皆据士此云众子则士之称也经毎云大夫之庶子则大夫乃谓之庶子内则所云适子者止谓适妻之子其云冢子则此所谓长子
　　昆弟之子传曰何以期也报之也
　　郑注檀弓曰丧服兄弟之子犹子也盖引而进之
　　大夫之庶子爲适昆弟
　　郑注两言之者适子或爲兄或爲弟
　　传曰何以期也父之所不降子亦不敢降也
　　郑注大夫虽尊不敢降其适重之也适子爲庶昆弟庶昆弟相爲亦如大夫爲之
　　适孙传曰何以期也不敢降其适也有适子者无适孙孙妇亦如之
　　郑注周之道适子死则立适孙是嫡孙将上爲祖后者也长子在皆爲庶孙耳孙妇亦如之适妇在亦爲庶孙之妇凡父于将爲后者非长子皆期也
　　释曰孙爲祖期祖【案此下原本缺】
　　爲人后者爲其父母报传曰何以期也不贰斩也何以不贰斩也持重于大宗者降其小宗也爲人后者孰后后大宗也爲后大宗大宗者尊之统也禽兽知母而不知父野人曰父母何算焉都邑之士则知尊祢矣大夫及学士则知尊祖矣诸侯及其大祖天子及其始祖之所自出尊者尊统上卑者尊统下大宗者尊之统也大宗者收族者也不可以絶故族人以支子后大宗也适子不得后大宗
　　郑注都邑之士则知尊祢近政化也大祖始封之君始祖者感神灵而生若稷契也自由也及始祖之所由出谓祭天也上犹逺也下犹近也收族者谓别亲疏序昭穆大传曰系之以姓而弗别缀之以食而弗殊虽百世昬姻不通者周道然也
　　释曰其者其私亲也凡爲其私亲者皆其以别之凡服旁尊则皆报正尊则降之既持重大宗【案持原本讹作特今改正】则其本生不足以加尊于此子故报之也降其小宗者下记爲人后者于兄弟降一等是也礼公子不得祢先君又不敢宗君谓之别子而自爲其后世爲祖其自他国而始来此国者亦然别子而下适适相承出于别子者皆来宗之齐衰虽百世不迁是谓大宗小宗则惟统其五属之内亦以其适长爲宗继祢者其弟宗之继祖者从父昆弟宗之继曽祖者从祖昆弟宗之继高祖者族昆弟宗之自如其本服亲尽宗易五世而迁是谓小宗吕大临曰国君之次适爲别子立以爲先君一族大宗之祖子孙世继之爲大宗毎一君一大宗故曰宗其继别子之所自出所自出则先君也国君主先君之祀上及先君之大祖而下爲先君子孙之宗故曰尊者尊统上别子爲先君百世大宗之祖而不祢先君故曰卑者尊统下大宗者所以统先君之子孙故曰大宗尊之统也适子不得后大宗者以其自爲小宗故也何休曰小宗无后当絶或曰适子不后大宗则无后亦有立后之义
　　女子子适人者爲其父母昆弟之爲父后者传曰爲父何以期也妇人不贰斩也妇人不贰斩者何也妇人有三从之义无专用之道故未嫁从父既嫁从夫夫死从子故父者子之天也夫者妻之天也妇人不贰斩者犹曰不贰天也妇人不能贰尊也爲昆弟之爲父后者何以亦期也妇人虽在外必有归宗曰小宗故服期也郑注从者从其教令归宗者父虽卒犹自归宗其爲父后持重者【案持今注疏本讹作服】不自絶于其族也曰小宗者言是乃小宗也小宗明非一也小宗有四丈夫妇人之爲小宗各如其亲之服避大宗
　　释曰女子子适人爲昆弟爲父后期者虽外成犹重本统也檀弓曰妻之昆弟爲父后者死哭之适室子爲主父在哭于妻之室非爲父后者哭诸异室上传止言不贰斩此言妇人不贰斩者彼谓不两统贰父耳爲君爲长子犹有斩服妇人则惟于所天服斩故传每连言妇人不贰斩以别之或曰郑氏谓内宗外宗爲君服斩何言乎妇人不贰斩也曰非也服问曰君爲天子三年夫人犹内宗之爲宗也夫人爲天子期则内宗爲君亦期矣杂记曰外宗爲君夫人犹内宗也是内宗外宗之服不异也所谓与诸侯爲兄弟服斩者自爲男子生文妇人不贰斩何义而以斩服服君乎周礼曰内宗外宗内女外女之有爵者谓嫁于卿大夫士者也爲夫之君自应服期其异者并服夫人犹之仕焉而已者并服小君耳遂以爲服斩则误矣
　　继父同居者传曰何以期也传曰夫死妻稺子幼子无大功之亲与之适人而所适者亦无大功之亲所适者以其货财爲之筑宫庿岁时使之祀焉妻不敢与焉若是则继父之道也同居则服齐衰期异居则服齐衰三月【案此下唐石经有也字】必尝同居然后爲异居未尝同居则不爲异居
　　郑注妻稺谓年未满五十子幼谓年十五以下子无大功之亲谓同财者也爲之筑宫庿于家门之外神不歆非族妻不敢与焉恩虽至亲族已絶矣夫不可二此以恩服耳未尝同居则不服之
　　释曰小记曰继父不同居也者必尝同居皆无主后同财而祭其祖祢爲同居有主后者爲异居与传义同其或同居而异财或继父与己更自有子或昔同居今异则皆爲异居继父服此子无文如圭以继母嫁报服推之或者亦报服乎同母异父之昆弟之服经亦无文檀弓曰公叔木有同母异父之昆弟死问于子游子游曰其大功乎狄仪有同母异父之昆弟死问于子夏子夏曰我未之前闻也鲁人则爲之齐衰狄仪行齐衰今之齐衰狄仪之问也郑氏谓服大功者是同父服期同母故降一等服大功或曰母属之亲不过小功而已
　　爲夫之君传曰何以期也从服也
　　释曰从乎夫而服之也凡从服降所从一等大传曰有属从有从属从者所爲服者于己有血属之亲也徒从者与彼非亲空从而服之耳子爲母之党妻爲夫之党属从也臣爲君之党妾子爲君母之党妾爲女君之党子爲母之君母妻爲夫之君徒从也小记曰从服者所从亡则己属从者所从虽殁也服从服谓徒从也
　　姑姊妹女子子适人无主者姑姊妹报传曰无主者谓其无祭主者也何以期也爲其无祭主故也
　　郑注无主后者人之所哀怜不忍降之
　　释曰檀弓曰丧服姑姊妹之薄也盖有受我而厚之者也今无夫无子则无厚之者矣故爲之服其本服女子子不贰斩虽无主后仍爲其父母期故惟姑姊妹报
　　爲君之父母妻长子祖父母传曰何以期也从服也父母长子君服斩妻则小君也父卒然后爲祖后者服斩郑注此爲君矣而有父若祖之丧者谓始封之君也若是继体则其父若祖有废疾不立父卒者父爲君之孙宜嗣位而早卒今君受国于曽祖
　　释曰父母长子君服三年故臣从服期也爲母齐衰而言君服斩者连文而言耳【案文原本讹作父今改正】妻则小君者爲小君齐衰自其本服故传别见其义父卒爲祖后者服斩者言君爲之服斩者乃从服期也非服之常故经文次长子之下君之父祖若爲君而卒则羣臣固自服斩矣以其不立故止从君而服期也凡此服虽重而恩则轻杂记曰亲丧外除兄弟之丧内除视君之母与妻比之兄弟檀弓曰居君之母与妻之丧居处言语饮食衎尔小记曰爲君之父母妻长子君巳除丧而后闻丧则不税其礼若小功以下耳君之适殇适妇从服无文案下记君之所爲兄弟服室老降一等则君爲之服者臣皆从服也庾蔚之以爲经惟见重服之从则轻服不从可知未知然否服问曰大夫之适子爲君夫人大子如士服君之母非夫人则羣臣无服惟近臣及骖乗从服惟君所服服也小记曰近臣君服斯服矣其余从而服不从而税君虽未知丧臣服己惟君所服者其服视君无所降也税谓于丧服年月己过乃追服之
　　妾爲女君传曰何以期也妾之事女君与妇之事舅姑等
　　郑注女君君适妻也女君于妾无服报之则重降之则嫌
　　释曰妾爲女君之党虽爲从服然犹之近臣君服斯服故其服悉与女君同不从降一等之例且虽徒从而女君死犹服其党所以防觊觎也杂记曰女君死则妾爲女君之党服摄女君则不爲先女君之党服摄女君差尊故自从徒从之例
　　妇爲舅姑传曰何以期也从服也
　　释曰夫爲父母三年故妇从服期小记曰妇当丧而出则除之
　　夫之昆弟之子
　　郑注男女皆是
　　传曰何以期也报之也
　　释曰从乎夫而服则当大功报之故期也凡爲夫之党尊者皆从服卑者皆报之从服故降其夫一等卑者以名服己与夫同故己报之亦与夫同也此报服之重者故着之余皆例此
　　公妾大夫之妾爲其子传曰何以期也妾不得体君爲其子得遂也
　　郑注此言二妾不得从于女君尊降其子也女君与君一体惟爲长子三年其余以尊降之与妾子同也释曰妾无尊君又不厌妾故自爲其子伸其本服
