<!-- { "loadSidebar": true } -->
　　阼俎羊肺一祭肺一载于一俎羊肉湇臂一脊一胁一肠一胃一哜肺一载于一俎豕脀臂一脊一胁一肤三哜肺一载于一俎
　　郑注阼俎主人俎无体逺下尸也以肺代之肺尊也加羊肉湇而有体崇尸惠亦尊主人臂左臂也侑用肩主人用臂下之也不言左臂者大夫尊空其文也降于侑羊体一而増豕肤三有所屈有所申亦所谓顺而摭也阼俎司士所设豕鼎西俎也其湇俎与尸俎同豕俎又与尸豕俎同
　　释曰侑无羊肉湇尸酢主人而有之三体降于侑羊俎一为屈肤三増于主妇俎二则申摭之石反犹拾也拾取上礼用之
　　主妇俎羊左臑脊一胁一肠一胃一肤一哜羊肺一载于一俎
　　郑注无豕体而有肤以主人无羊体不敢备也无祭肺有哜肺亦下侑也祭肺尊言哜羊肺者文承肤下嫌也肤在羊肺上则羊豕之体名同相亚也其俎司士所设在鱼鼎西者
　　释曰豕之肤犹羊之肠胃故肤次肠胃下羊肺上言羊肺嫌是豕肺哜肺同于侑
　　司士朼鱼亦司士载尸俎五鱼横载之侑主人皆一鱼亦横载之皆加膴祭于其上
　　郑注横载之者异于牲体弥变于神膴读如殷冔之冔刳鱼时割其腹以为大脔也可用祭也其俎又与尸豕俎同
　　释曰食生荐神鱼俎缩俎右首此横于俎则进其尾也少仪曰羞濡鱼者进尾冬右膄夏右鳍祭膴濡鱼此所谓鱼湇冔或呼孤反覆也
　　卒升
　　郑注卒已也已载尸羊俎
　　宾长设羊俎于豆南宾降尸升筵自西方坐左执爵右取韭菹防于三豆祭于豆间尸取麷蕡宰夫赞者取白黑以授尸尸受兼祭于豆祭
　　郑注宾长上宾
　　雍人授次宾疏匕与俎受于鼎西左手执俎左廉缩之却右手执匕枋缩于俎上以东面受于羊鼎之西司马在羊鼎之东二手执挑匕枋以挹湇注于疏匕若是者三郑注挑谓之歃读如或舂或抌之抌字或作挑者秦人语也此二匕者皆有浅升状如饭操挑长枋可以抒物于器中者注犹写也【案写今注疏本作泻】今文挑作抌挹皆为扱
　　尸兴左执爵右取肺坐祭之祭酒兴左执爵
　　郑注肺羊祭肺
　　次宾缩执匕俎以升若是以授尸尸却手受匕枋坐祭哜之兴覆手以授宾宾亦覆手以受缩匕于俎上以降郑注哜湇者明湇肉加耳尝之以其汁尚味
　　释曰此匕湇也匕湇无肉肉湇无汁匕湇羊豕皆有之豕不曰肉湇而曰豕脀曰肉湇者言肉初在湇中曰脀者明在俎时无汁羊豕互文也鱼无匕湇言湇鱼者明鱼在湇耳俎降以俟羞羊肉湇
　　尸席末坐啐酒兴坐奠爵拜告旨执爵以兴主人北面于东楹东荅拜
　　郑注旨美也拜告酒美荅主人意古文曰东楹之东
　　司马羞羊肉湇缩执俎尸坐奠爵兴取肺坐絶祭哜之兴反加于俎司马缩奠俎于羊湇俎南乃载于羊俎卒载俎缩执以降【案各本作缩执俎以降唐石经无俎字】
　　郑注絶祭絶肺末以祭周礼曰絶祭湇使次宾肉使司马大夫礼多崇敬也
　　释曰正俎皆横执于席前横设之加俎皆缩执于席前缩奠之羊湇俎湇字衍下尸酢主人司马缩奠湇俎于羊俎西
　　尸坐执爵以兴次宾羞羊燔缩执俎缩一燔于俎上盐在右尸左执爵受燔防于盐坐振祭哜之兴加于羊俎宾缩执俎以降
　　郑注燔炙
　　释曰羞羊燔亦当以羊肉湇之俎郑不言或者曰有俎与当考主人献尸之从献五笾豆一俎二羊匕湇三羊肉湇四羊燔五侑降于尸无羊湇羊肉湇主人受酢从献与尸同五主妇与侑同三尊卑之羞也
　　尸降筵北面于西楹西坐卒爵执爵以兴坐奠爵拜执爵以兴主人北面于东楹东荅拜主人受爵尸升筵立于筵末主人酌献侑侑西楹西北面拜受爵主人在其右北面荅拜
　　郑注不洗者俱献间无事也主人就右者贱不专阶释曰献间无他酢酬故不洗也若爵自卑者来献尊者则否
　　主妇荐韭菹醢坐奠于筵前醢在南方妇赞者执二笾麷蕡以授主妇主妇不兴受之奠麷于醢南蕡在麷东主妇入于房
　　郑注醢在南方者立侑为尸使正馔统焉
　　侑升筵自北方司马横执羊俎以升设于豆东侑坐左执爵右取菹防于醢祭于豆间又取麷蕡同祭于豆祭兴左执爵右取肺坐祭之祭酒兴左执爵次宾羞羊燔如尸礼侑降筵自北方北面于西楹西坐卒爵执爵以兴坐奠爵拜主人荅拜
　　郑注荅拜拜于侑之右
　　释曰侑与主妇无羊肉湇故羊俎皆司马设之
　　尸受侑爵降洗侑降立于西阶西东面主人降自阼阶辞洗尸坐奠爵于篚兴对卒洗主人升尸升自西阶主人拜洗尸北面于西楹西坐奠爵荅拜降盥主人降尸辞主人对卒盥主人升尸升坐取爵酌
　　郑注酌者将酢主人
　　司宫设席于东序西面主人东楹东北面拜受爵尸西楹西北面荅拜主妇荐韭菹醢坐奠于筵前菹在北方妇赞者执二笾麷蕡主妇不兴受设麷于菹西北蕡在麷西主人升筵自北方主妇入于房
　　郑注设笾于菹西北亦辟铏今文无二笾【案今注疏本脱此五字】
　　释曰菹北当设笾豆于铏西设笾
　　长室设羊俎于豆西主人坐左执爵祭豆笾如侑之祭兴左执爵右取肺坐祭之祭酒兴次宾羞匕湇如尸礼席末坐啐酒执爵以兴司马羞羊肉湇缩执俎主人坐奠爵于左兴受肺坐絶祭哜之兴反加于湇俎司马缩奠湇俎于羊俎西乃载之卒载缩执虚俎以降
　　郑注奠爵于左者神惠变于常也言受肺者明有授言虚俎者羊湇俎讫于此虚不复用
　　释曰神惠右不举变于饮酒也贾氏曰羊俎西之南俎不复用则羞羊燔用北之豕俎
　　主人坐取爵以兴次宾羞燔主人受如尸礼主人降筵自北方北面于阼阶上坐卒爵执爵以兴坐奠爵拜执爵以兴尸西楹西荅拜主人坐奠爵于东序南
　　郑注不降奠爵于篚急崇酒
　　侑升尸侑皆北面于西楹西
　　郑注见主人不及位知将与己为礼
　　主人北面于东楹东再拜崇酒
　　郑注崇充也拜谢尸侑以酒薄充满
　　尸侑皆荅再拜主人及尸侑皆升就筵司宫取爵于篚以授妇赞者于房东以授主妇
　　郑注房东房户外之东
　　主妇洗于房中【案今注疏本作洗爵于房中唐石经亦无爵字】出实爵尊南西面拜献尸尸拜于筵上受
　　郑注尊南西面拜由便也
　　主妇西面于主人之席北拜送爵入于房取一羊铏坐奠于韭菹西妇赞者执豕铏以从主妇不兴受设于羊铏之西兴入于房取糗与腶脩执以出坐设之糗在蕡西脩在白西兴立于主人席北西面
　　郑注饮酒而有铏者祭之余铏无黍稷杀也糗糗饵也腶脩捣肉之脯今文腶为断
　　尸坐左执爵祭糗脩同祭于豆祭以羊铏之柶挹羊铏遂以挹豕铏祭于豆祭祭酒次宾羞豕匕湇如羊匕湇之礼尸坐啐酒左执爵尝上铏执爵以兴坐奠爵拜主妇荅拜执爵以兴司士羞豕脀尸坐奠爵兴受如羊肉湇之礼坐取爵兴次宾羞豕燔尸左执爵受燔如羊燔之礼坐卒爵拜主妇荅拜受爵酌献侑侑拜受爵主妇主人之北西面荅拜
　　郑注酌献者主妇今文无西面
　　释曰亚献之从献五铏一糗脩二豕匕湇三豕脀四豕燔五侑无铏与豕匕湇主人与尸同五
　　主妇羞糗脩坐奠糗于麷南脩在蕡南侑坐左执爵取糗脩兼祭于豆祭司士缩执豕脀以升侑兴取肺坐祭之司士缩奠豕脀于羊俎之东载于羊俎卒乃缩执俎以降侑兴
　　郑注豕脀无湇于侑礼杀
　　次宾羞豕燔侑受如尸礼坐卒爵拜主妇荅拜受爵酌以致于主人主人筵上拜受爵主妇北面于阼阶上荅拜
　　郑注主妇易位拜于阼阶上辟并敬
　　主妇设二铏与糗脩如尸礼主人共祭糗脩祭铏祭酒受豕匕湇拜啐酒皆如尸礼尝铏不拜
　　郑注主人如尸礼尊也其异者不告旨
　　释曰尸啐酒不拜而云拜啐酒如尸礼者特牲少牢馈食礼尸尝铏不拜则此尸尝铏拜仍为啐酒也或拜字衍
　　其受豕脀受豕燔亦如尸礼坐卒爵拜主妇北面荅拜受爵尸降筵受主妇爵以降
　　郑注将酢主妇
　　主人降侑降主妇入于房主人立于洗东北西面侑东面于西阶西南
　　郑注俟尸洗
　　尸易爵于篚盥洗爵
　　郑注易爵者男女不相袭爵
　　主人揖尸侑
　　郑注将升
　　主人升尸升自西阶侑从主人北面立于东楹东侑西楹西北面立
　　郑注俟尸酌
　　尸酌主妇出于房西面拜受爵尸北面于侑东荅拜主妇入于房司宫设席于房中南面主妇立于席西郑注设席者主妇尊今文曰南面立于席西
　　妇赞者荐韭菹醢坐奠于筵前菹在西方妇人赞者执麷蕡以授妇赞者妇赞者不兴受设麷于菹西蕡在麷南
　　郑注妇人赞者宗妇之少者
　　主妇升筵司马设羊俎于豆南主妇坐左执爵右取菹防于醢祭于豆间又取麷蕡兼祭于豆祭主妇奠爵兴取肺坐絶祭哜之兴加于俎坐捝手祭酒啐酒
　　郑注捝手者于帨帨佩巾内则曰妇人亦左佩纷帨古文捝作说
　　释曰主妇羊俎哜肺不祭肺故絶祭捝手
　　次宾羞羊燔主妇兴受燔如主人之礼主妇执爵以出于房西面于主人席北立卒爵执爵拜尸西楹西北面荅拜主妇入立于房尸主人及侑皆就筵
　　郑注出房立卒爵宜乡尊不坐者变于主人也执爵拜变于男子也
　　上宾洗爵以升酌献尸尸拜受爵宾西楹西北面拜送爵尸奠爵于荐左宾降
　　郑注上宾宾长也谓之上宾以将献异之或谓之长宾奠爵爵止也
　　释曰奠于荐左尸后举之神惠右不举
　　主人降洗觯【案觯今注疏本作爵下两实觯同唐石经亦竝作觯】尸侑降主人奠爵于篚辞尸对卒洗揖尸升侑不升
　　郑注侑不升尸礼益杀不从
　　主人实觯酬尸东楹东北面坐奠爵拜尸西楹西北面荅拜坐祭遂饮卒爵拜尸荅拜降洗尸降辞主人奠爵于篚对卒洗主人升尸升主人实觯尸拜受爵主人反位荅拜尸北面坐奠爵于荐左
　　郑注降洗者主人
　　释曰奠于荐左者奠酬不举也神惠右不举而此左不举者宾尸而酬之同于宾客异于神惠
　　尸侑主人皆升筵乃羞宰夫羞房中之羞于尸侑主人主妇皆右之司士羞庶羞于尸侑主人主妇皆左之郑注二羞所以尽欢心房中之羞其笾则糗饵粉餈其豆则酏食糁食庶羞羊臐豕膮皆有胾醢房中之羞内羞也内羞在右隂也庶差在左阳也
　　释曰内羞谷物庶羞牲物内羞周礼曰羞笾羞豆膮许尧反
　　主人降南面拜众宾于门东三拜众宾门东北面皆荅壹拜
　　郑注拜于门东明少南就之也言三拜者众宾贱旅之也众宾壹拜贱也卿大夫尊宾贱纯臣也位在门东古文壹为一
　　释曰特牲馈食礼记私臣门东北面
　　主人洗爵长宾辞主人奠爵于篚兴对卒洗升酌献宾于西阶上长宾升拜受爵主人在其右北面荅拜宰夫自东房荐脯醢醢在西司士设俎于豆北羊骼一肠一胃一切肺一肤一
　　郑注羊骼羊左骼上宾一体贱也荐与设俎者既则俟于西序端古文骼为胳
　　释曰俟俟执荐俎从宾降乡饮酒司正升相旅退立于序端
　　宾坐左执爵右取脯防于醢祭之执爵兴取肺坐祭之祭酒遂饮卒爵执爵以兴【案各本脱爵字据唐石经补】坐奠爵拜执爵以兴主人荅拜受爵宾坐取祭以降西面坐委于西阶西南
　　郑注成祭于上尊宾也取祭以降反下位也反下位而在西阶西南已献尊之祭脯肺
　　释曰宾自门东而位西阶西南犹燕礼士卒于西方已献而位于东方也众宾以下则已献而设荐俎于其位
