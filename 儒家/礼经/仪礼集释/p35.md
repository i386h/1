<!-- { "loadSidebar": true } -->
　　郑注在旁与已同曰偏同姓金辂异姓象辂四卫革辂蕃国木辂驾之与王同谓之偏偏驾不入王门【案今注疏本脱一偏字】乘墨车以朝是也偏驾之车舍之于馆与释曰此车天子所乘者诸侯亦乘之故谓之偏
　　奠圭于缫上
　　郑注谓释于地也










<经部,礼类,仪礼之属,仪礼集释>
　　钦定四库全书
　　仪礼集释卷十七　　　宋　李如圭　
　　丧服第十一　子夏传
　　郑目録云天子以下死而相丧衣服年月亲疏隆杀之礼不忍言死而言丧丧者弃亡之辞若全存居于彼焉己亡之耳大戴第十七小戴第九刘向别録第十一
　　释曰凡十有一章大传曰服术有六一曰亲亲二曰尊尊三曰名四曰出入五曰长幼六曰从服丧服小记曰亲亲尊尊长长男女之有别人道之大者也此服之义也
　　丧服斩衰裳苴绖杖绞带冠绳缨菅屦者
　　郑注者者明爲下出也凡服上曰衰下曰裳麻在首在要皆曰绖绖之言实也明孝子有忠实之心故爲制此服焉【案今注疏本脱此六字】首绖象缁布冠之缺项要绖象大带又有绞带象革带齐衰以下用布
　　释曰凡服上曰衣下曰裳丧服以布爲衰缀之于衣因统名此衣爲衰先言斩者斩之而后成衰裳也不言裁割而曰斩者取痛甚之意杂记曰三年之丧若斩春秋传曰孤斩焉在衰绖之中苴绖杖绞带一苴冒三者谓以苴色之麻爲首绖要绖苴色之竹爲杖绞带与要绖同在于要葢亦以苴麻爲之闲传曰斩衰何以服苴苴恶貌也所以苴其内而见诸外也丧服四制乂曰苴衰不补则衰裳亦苴色矣冠绳缨者以布爲冠牡麻绳爲其缨也冠缨不蒙苴文故退次带下杖齐其心故序带上也檀弓曰绖也者实也丧服皆因吉服旧名绖以明忠实之心衰以表哀摧之义惟此二者别制名耳春秋传齐晏桓子卒晏婴麤缞斩苴绖带杖菅屦即此服不言三年者下齐衰云三年此三年可知
　　传曰斩者何不缉也苴绖者麻之有蕡者也苴绖大搹左本在下去五分一以爲带齐衰之绖斩衰之带也去五分一以爲带大功之绖齐衰之带也去五分一以爲带小功之绖大功之带也去五分一以爲带缌麻之绖小功之带也去五分一以爲带苴杖竹也削杖桐也杖各齐其心皆下本杖者何爵也无爵而杖者何担主也非主而杖者何辅病也童子何以不杖不能病也妇人何以不杖亦不能病也绞带者绳带也冠绳缨条属右缝冠六升外毕锻而勿灰衰三升菅屦者菅菲也外纳居倚庐寝苫枕块哭昼夜无时歠粥朝一溢米夕一溢米寝不脱绖带既虞翦屏柱【案柱唐石经与此同今注疏本讹作拄】寝有席食疏食水饮朝一哭夕一哭而已既练舎外寝始食菜果饭素食哭无时
　　郑注盈手曰搹搹防也中人之防围九寸以五分一爲杀者象五服之数也爵谓天子诸侯卿大夫士也无爵谓庶人也担犹假也无爵者假之以杖尊其爲主也非主谓众子也属犹着也通屈一条绳爲武垂下爲缨着之冠也布八十缕为升升字当爲登登成也今之礼皆以登爲升俗误已行久矣杂记曰丧冠条属以别吉凶三年之练冠亦条属右缝小功以下左缝外毕者冠前后屈而出缝于武也二十两曰溢爲米一升二十四分升之一谓之梁柱所谓梁闇疏犹麤也舍外寝于中门之外屋下累墼爲之【案累即累今注疏本讹作垒】不涂塈所谓垩室也素犹故也谓复平生时食也斩衰不书受月者天子诸侯卿大夫士虞卒哭异数
　　释曰不缉者不缏衰裳之边侧也蕡麻子也尔雅曰蕡枲实麻之有子者其色恶以实言之谓之蕡以色言之谓之苴本麻根也大功以上绖有本左本在下者麻根居左其末自右来加其上也经文一绖包二者别而言之则首绖曰绖要绖曰带士丧礼曰苴绖大鬲下本在左要绖小焉杖下本者竹桐之根在下顺其性也小记曰绖杀五分而去一杖大如绖谓如要绖也童子不杖未成人不能备礼也杂记曰童子不杖不菲妇人亦谓童子妇人小功章爲侄庶孙丈夫妇人之长殇亦谓未成人者爲妇人也其成人者皆杖丧服四制曰杖者何爵也或曰担主或曰辅病妇人童子不杖不能病也绳带者绞麻爲绳作带也五服之绖皆绞麻两股相交绳带则不但两股矣绞带轻于要绖故加细而爲饰也闲传曰既虞卒哭带三重三重者四股纠之要绖轻于首绖既虞不但爲两股义与绳带同绞带大小王肃以爲如要绖雷次宗以爲五分要绖而去一条属者丧冠之制也条谓冠之缨武共材以一条绳若布围之两相交过缀之以爲武垂其余者以爲缨属谓着冠于武冠与武相连属也吉冠缨武异材冠与武各爲一物冠时乃合之惟燕居之冠少威仪冠武相属玉藻所谓居冠属武是也丧冠则又因武之材以爲缨谓之条属丧事质略故也齐衰之冠缨用布则绳缨盖用牡麻右缝者冠之三辟积其缝皆乡右也大功以下乃从吉冠左缝外毕者冠之前后皆从武下出乡外而反缝之也丧冠皆然是谓厌冠言冠厌伏于武下也既夕礼记曰冠六升外縪缨条属厌冠尊在首升数常细于衣其布锻治之不加灰耳闲传曰斩衰三升菲草屦也茅已沤爲菅外纳者以屦之余末向外编纳之皆取丑恶不事饰也居倚庐以下传因博记居丧之礼虞谓已葬而虞祭练谓期而练祭也倚庐之制于中门外东壁之西横一木着地以爲立细木其上倚就东壁以草屏覆之开户北乡既虞而施柱柱起翦正草而西其户是爲柱翦屏既练又别爲两下之屋不复偏倚东壁谓之垩室哭无时者谓十日五日哀至则哭也凡丧皆既虞卒哭变而受以轻服以初丧冠之布爲衰冠降其衰一等受麻绖以绖其杀五分而去一闲传曰斩衰三升既虞卒哭受以成布六升冠七升去麻服带三重又曰斩衰之与齐衰之麻同绞带与冠缨齐衰用布则斩衰宜受以布带布缨传曰带视其冠则宜以七升布爲之十三月而练又以七升之冠爲衰冠又降一等以八升布爲之带亦然七升者始入大功之布而以练衰谓之功衰服问曰三年之丧既练服其功衰杂记曰三年之丧虽功衰不吊是也闲传曰期而小祥练冠縓缘要绖不除男子除乎首妇人除乎带檀弓曰练要绖绳屦无絇既虞卒哭之履无文以既练用大功绳履差之其用齐衰藨蒯之履乎大率斩衰既葬如齐衰之服既练如大功之服斩衰既虞卒哭遭齐衰之丧既练遭大功之丧乃爲之变服义由于此二十五月大祥除衰去杖缟冠素纰布纯深衣闲传曰又期而大祥素缟麻衣檀弓曰祥而缟玉藻曰缟冠素纰既祥之冠也二十七月而禫冠朝服闲传曰中月而禫禫而纤无所不佩禫之履无文先儒以爲大祥白麻履禫履无絇禫逾月即吉此章不言受服之月者杂记曰士三月而葬是月也卒哭大夫三月而葬五月而卒哭诸侯五月而葬七月而卒哭又虞大夫五诸侯七以次差之天子七月葬九虞九月而卒哭矣大夫以上既虞而卒哭受服故不得定言其月数溢一斛之米百升其重一石石九【案此二字有脱误当云石百二十斤】名斛爲石本此闇郑读高宗谅闇爲梁闇谓施梁【案此下原本空一字应是也字】故引以释柱之义
　　父传曰爲父何以斩衰也父至尊也
　　释曰嫡孙爲祖亦然下传曰父卒然后爲祖后者服斩爲此也
　　诸侯爲天子传曰天子至尊也
　　释曰诸侯爲天子斩衰爲王后齐衰昬义曰斩衰服父之义也爲王后齐衰服母之义以爲君之妻故服期也诸侯之夫人爲天子妇人爲夫之君齐衰不杖期服问曰君爲天子三年夫人如外宗之爲君也外宗爲君亦期也服问又曰世子不爲天子服大夫之适子爲君夫人世子如士服诸侯世子世国卿大夫不世爵故其服异也
　　君传曰君至尊也
　　郑注天子诸侯及卿大夫有地者皆曰君
　　释曰丧服四制曰其恩厚者其服重故爲父斩衰三年以恩制者也门内之治恩掩义门外之治义断恩【案原本脱义断二字今补】资于事父以事君而敬同贵贵尊尊义之大者也故爲君亦斩衰三年以义制者也尊尊谓天子诸侯贵贵谓卿大夫君也下传曰卿大夫君谓有地者士卑无臣士虞礼宾执事者如吊服祝澡绖带则士之官属爲其长吊服而加麻耳凡与国君爲族亲者不敢以轻服服君小记曰与诸侯爲兄弟者服斩
　　父爲长子
　　郑注不言适子【案适今注疏本作嫡下同】通上下也亦言立适以长
　　释曰天子诸侯曰世子大夫以下曰适子天子诸侯亦爲世子三年故通上下而言长子也公羊传曰立适以长不以贤言长者又以见斯义
　　传曰何以三年也正体于上又乃将所传重也庶子不得爲长子三年不继祖也
　　郑注此言爲父后者然后爲长子三年重其当先祖之正体又以其将代己爲宗庙主也庶子者爲父后者之弟也言庶者逺别之也小记曰不继祖与祢此但言祖不言祢容祖祢共庿
　　释曰长子与所后父皆恩服本轻故更发问也父子一体也而长适独正故曰正体长子正体先祖又将代己主宗庙所传者重故爲之三年小记曰庶子不爲长子斩不继祖祢故也必己身继祖继祢自祖而下适适相承者乃爲长子三年盖自义言之则祖爲重己承二重故以重服服长子也父在则否周之道有适子者无适孙父在己爲适则己之子未成适故必爲父后而后爲长子三年凡言爲后者谓所后者没而己当其世也若适子有废疾若他故不立则否小记曰适妇不爲舅后者则姑爲之小功适妇不爲后者服之与庶妇同则适子不爲后者服之与众子同耳凡将传重而不爲之重服者有三一则体而不正庶子是也二则正而不体适孙是也三则传重而非正体庶孙是也与适子正体而不传重者服之皆期庶子者妾子之号虽适妻第二子欲逺别之故亦谓之庶子
　　爲人后者传曰何以三年也受重者必以尊服服之何如而可爲之后同宗则可爲之后何如而可以爲人后支子可也爲所后者之祖父母妻妻之父母昆弟昆弟之子若子
　　郑注若子者爲所爲后之亲如亲子
　　释曰同宗同大宗也支子适妻次子以下及妾子也礼大宗无子则同宗以支子后之所后者之祖父母妻于爲后者爲曽祖父母母妻之父母昆弟昆弟之子则爲后者之外祖父母舅舅之子也传举正尊以见旁亲举外亲以明本族余有服者服之一如亲子故经于斩衰章举爲人后之目空其文以包见之后不重出也若宗子爲殇而死则宗人来后者惟后死者之父以昆弟之服服殇死者曽子问曰宗子爲殇而死庶子弗爲后小记曰爲殇后者以其服服之
　　妻爲夫传曰夫至尊也
　　释曰父者子之天君者臣之天夫者妻之天三者皆至尊故以斩服服之
　　妾爲君传曰君至尊也
　　郑注妾谓夫爲君者不得体之加尊之也虽士亦然释曰士无臣不得君称而妾之尊夫与臣不异故虽士妾亦名夫爲君
　　女子子在室爲父
　　郑注女子子者女子也【案女子各本讹作子女杜佑通典两引郑注女子子者女子也今据以订正】别于男子也言在室者关已许嫁
　　释曰上父条女子子在其中矣嫌许嫁即从降服故重出此文
　　布总箭笄髽衰三年
