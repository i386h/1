<!-- { "loadSidebar": true } -->
　　大夫卒受者以虚觯降奠于篚主人洗觚升献大夫于西阶上大夫升拜受觚主人拜送觚大夫坐祭立卒爵不拜既爵主人受爵大夫降复位
　　郑注既尽也大夫卒爵不拜贱不备礼
　　胥荐主人于洗北西面脯醢无脀
　　郑注胥宰官之吏主人下大夫也先大夫荐之尊之也不荐于上辟正主脀俎实
　　辩献大夫遂荐之继宾以西东上若有东面者则北上卒摈者升大夫大夫皆升就席
　　郑注辩献乃荐略贱也亦献后布席也
　　乃席工于西阶上少东小臣纳工工六人四瑟
　　郑注工谓瞽蒙善歌讽诵诗者也六人大师少师各一人上工四人四瑟者礼大乐众也
　　仆人正徒相太师仆人师相少师仆人士相上工郑注徒空手也正仆人之长师其佐也士其吏也天子视了相工诸侯兼官是以仆人掌之大师少师工之长也凡国之瞽蒙正焉杜蒯曰旷也大师也于是分别工及相者射礼明贵贱
　　相者皆左何瑟后首内挎越右手相
　　郑注谓相上工者后首主于射略于此乐【案今注疏本作略于乐也从宋本改】内挎越以右手相工由便也越瑟下孔所以发越其声者也古文后首爲后手
　　后者徒相入
　　郑注谓相大师少师者也上列官之尊卑此言先后之位亦所以明贵贱凡相者以工出入
　　小乐正从之
　　郑注从大师也后升者变于燕也小乐正于天子乐师也
　　升自西阶北面东上
　　郑注工六人
　　坐授瑟乃降
　　郑注相者也降立于西县之北
　　小乐正立于西阶东
　　郑注不统于工明工虽众位犹在此
　　乃歌鹿鸣三终
　　郑注鹿鸣小雅篇也人君与臣下及四方之宾燕讲道脩政之乐歌也言己有旨酒以召嘉宾与之饮者乐嘉宾之来示我以善道又乐嘉宾有孔昭之明德可则效也歌鹿鸣三终而不歌四牡皇皇者华主于讲道略于劳苦与谘事
　　主人洗升实爵献工工不兴左瑟
　　郑注工歌而献之以事报之也洗爵献工辟正主也献不用觚工贱异之也工不兴不能备礼左瑟便其右大师无瑟于是言左瑟者节也
　　一人拜受爵
　　郑注谓大师也言一人者工贱同之也工拜于席
　　主人西阶上拜送爵荐脯醢
　　郑注辄荐之变于大夫
　　使人相祭
　　郑注使人相者相其祭荐祭酒
　　卒爵不拜主人受虚爵众工不拜受爵坐祭遂卒爵辩有脯醢不祭
　　郑注相者相其祭酒而已
　　主人受爵降奠于篚复位大师及少师上工皆降立于鼓北羣工陪于后
　　郑注鼓北西县之北也言鼓北者与鼓齐面余长在后也羣工陪于后三人爲列也于是时小乐正亦降立于其南北面工立仆人立于其侧坐则在后考工记曰鼔人爲臯陶长六尺有六寸
　　乃管新宫三终
　　郑注管谓吹簜以播新宫之乐其篇亡其义未闻笙从工而入既管不献略下乐也立于东县之中
　　卒管大师及少师上工皆东坫之东南西面北上坐郑注不言县北统于堂也于是时大乐正还北面立于其南
　　摈者自阼阶下请立司正
　　郑注三爵既备上下乐作君将留羣臣而射宜更立司正以监之察仪法也
　　公许摈者遂爲司正
　　郑注君许其请因命用之不易之者俱相礼其事同也
　　司正适洗洗角觯南面坐奠于中庭
　　郑注奠觯者着其位以显其事威仪多也
　　升东楹之东受命于公西阶上北面命宾诸公卿大夫公曰以我安宾诸公卿大夫皆对曰诺敢不安
　　郑注以我安者君意殷勤欲留之以我故安也
　　司正降自西阶南面坐取觯升酌散降南面坐奠觯郑注奠于中庭故处【案处今注疏本讹作也据宋本改正】
　　兴右还北面少立坐取觯兴坐不祭卒觯奠之兴再拜稽首左还南面坐取觯洗南面反奠于其所北面立郑注皆所以自昭明于众也将于觯南北面则右还于觯北南面则左还如是得从觯西往来也必从觯西往来者爲君在阼不背之也
　　司射适次袒决遂执弓挟乗矢于弓外见镞于弣右巨指钩
　　郑注司射射人也次若今时更衣处张帏席爲之【案张今注疏本讹作帐据宋本改正】耦次在洗东南袒左免衣也决犹闿也以象骨爲之着右巨指所以钩而闿之遂射韝也以朱韦爲之着左臂所以遂也方持矢曰挟乗矢四矢弣弓把也见镞焉顺其射也右巨指右手大擘以钩在旁挟由便也古文挟皆作接
　　自阼阶前曰爲政请射
　　郑注爲政谓司马也司马政官主射礼
　　遂告曰大夫与大夫士御于大夫
　　郑注因告三耦于君御犹侍也大夫与大夫爲耦不足则士侍于大夫与爲耦也今文于爲于
　　遂适西阶前东面右顾命有司纳射器
　　郑注纳内也
　　射器皆入君之弓矢适东堂宾之弓矢与中筹丰皆止于西堂下众弓矢不挟总众弓矢楅皆适次而俟郑注中闾中算器也筹算也丰可奠射爵者众弓矢三耦及卿大夫以下弓矢也司射亦止西堂下众弓矢不挟则纳公与宾弓矢者挟之楅承矢器今文俟作待
　　工人士与梓人升自北阶两楹之间疏数容弓若丹若墨度尺而午射正莅之【案莅今注疏本作涖据唐石经及宋本改】
　　郑注工人士梓人皆司空之属能正方圜者一从一横曰午谓画物也射正司射之长
　　卒画自北阶下司宫埽所画物自北阶下
　　郑注埽物重射事也工人士梓人司宫位在北堂下
　　太史俟于所设中之西东面以听政
　　郑注中未设也大史俟焉将有事也乡射礼曰设中南当楅西当西序东面
　　司射西面誓之曰公射大侯大夫射参士射干射者非其侯中之不获卑者与尊者爲耦不异侯太史许诺郑注誓犹告也古文异作辞
　　遂比三耦
　　郑注比次之也不言面者大夫在门右北面士西方东面
　　三耦俟于次北西面北上
　　郑注未知其耦今文俟爲立
　　司射命上射曰某御于子命下射曰子与某子射卒遂命三耦取弓矢于次
　　郑注取弓矢不拾者次中隐蔽处
　　司射入于次搢三挟一个出于次西面揖当阶北面揖及阶揖升堂揖当物北面揖及物揖由下物少退诱射郑注搢防也挟一个挟于也个犹枚也由下物而少退谦也诱犹敎也夫子循循然善诱人
　　射三侯将乗矢始射干乂射参大侯再发
　　郑注将行也行四矢象有事于四方诗云四矢反兮以御乱兮
　　卒射北面揖
　　郑注揖于当物之处不南面者为不背卿
　　及阶揖降如升射之仪遂适堂西改取一个挟之郑注改更也不射而挟矢示有事也
　　遂取扑搢之以立于所设中之西南东面
　　郑注扑所以挞犯教者也于是言立着其位也乡射记曰司射之弓矢与扑于西阶之西
　　司马师命负侯者执旌以负侯
　　郑注司马师正之佐也欲令射者见侯与旌深志于侯中也负侯获者也天子服不氏下士一人徒四人掌以旌居乏待获析羽爲旌
　　负侯者皆适侯执旌负侯而俟司射适次作上耦射郑注作使也
　　司射反位上耦出次西面揖进上射在左竝行当阶北面揖及阶揖上射先升三等下射从之中等
　　郑注上射在左便射位也中犹间也
　　上射升堂少左下射升上射揖竝行
　　郑注竝并也并东行
　　皆当其物北面揖及物揖皆左足履物还视侯中合足而俟
　　郑注视侯中各视其侯之中大夫耦则视参中参中十四尺士耦则视干中干中十尺
　　司马正适次袒决遂执弓右挟之出升自西阶适下物立于物闲左执弣右执箫南弓命去侯
　　郑注司马正政官之属箫弓末扬弓者执下末扬犹举也适下物由上射后东过也命去侯者将射当获也乡射礼曰西南面立于物闲
　　负侯皆许诺以宫趋直西及乏南又诺以商至乏声止郑注宫爲君商爲臣其声和相生也郷射礼曰获者执旌许诺古文声爲磬
　　授获者退立于西方获者兴共而俟
　　郑注大侯服不氏负侯徒一人居乏相代而获参侯干侯徒负侯居乏不相代乡射礼曰获者执旌许诺声不絶以至于乏坐东面偃旌兴而俟古文获皆作护非也
　　司马正出于下射之南还其后降自西阶遂适次释弓说决拾袭反位
　　郑注拾遂也乡射礼曰司马反位立于司射之南
　　司射进与司马正交于阶前相左由堂下西阶之东北面视上射命曰毋射获毋猎获上射揖司射退反位郑注射获矢中乏也从旁爲猎
　　乃射上射既发挟矢而后下射射拾发以将乗矢郑注拾更也将行也
　　获者坐而获
　　郑注坐言获也
　　举旌以宫偃旌以商
　　郑注再言获也【案再今注疏本作等据宋木改正】
　　获而未释获
　　郑注但言获未释算古文释爲舎
　　卒射右挟之北面揖揖如升射
　　郑注右挟之右手挟
　　上射降三等下射少右从之中等竝行上射于左与升射者相左交于阶前相揖适次释弓说决拾袭反位郑注上射于左由下射阶上少右乃降待之言袭者凡射皆袒
　　三耦卒射亦如之司射去扑于阶西适阼阶下北面告于公曰三耦卒射反搢扑反位
　　司马正袒决遂执弓右挟之出与司射交于阶前相左郑注出出于次也袒时亦适次
　　升自西阶自右物之后立于物闲西南面揖弓命取矢郑注揖推之
　　负侯许诺如初去侯皆执旌以负其侯而俟
　　郑注俟小臣取矢以旌指教之
　　司马正降自西阶北面命设楅
　　郑注此出于下射之南还其后而降之
　　小臣师设楅司马正东面以弓爲毕
　　郑注毕所以敎助执事者乡射记曰乃设幅于中庭南当洗东肆
　　既设楅司马正适次释弓说决拾袭反位小臣坐委矢于楅北括司马师坐乗之
　　郑注乗四四数之
　　卒【案今注疏本脱此字据唐石经及宋本补】若矢不备则司马正又袒执弓升命取矢如初曰取矢不索乃复求矢加于楅卒司马正进坐左右抚之兴反位
　　郑注左右抚分上下射此坐皆北面






　　钦定四库全书
　　仪礼集释卷十　　　　　宋　李如圭　撰
　　大射仪
　　司射适西阶西倚扑升自西阶东面请射于公
　　郑注倚扑者将即君前不敢佩刑器也升堂者欲诸公卿大夫辩闻也
　　公许遂适西阶上命宾御于公诸公卿则以耦告于上大夫则降即位而后告
　　郑注告诸公卿于堂上尊之也
　　司射自西阶上北面告于大夫曰请降司射先降搢扑反位大夫从之降适次立于三耦之南西面北上郑注适次由次前而北西面立
　　司射东面于大夫之西比耦大夫与大夫【案比今注疏本讹作北据唐石经及宋本改正】命上射曰某御于子命下射曰子与某子射卒遂比众耦
　　郑注众耦士也
　　众耦立于大夫之南西面北上若有士与大夫为耦则以大夫之耦为上
　　郑注为上居羣士之上
　　命大夫之耦曰子与某子射告于大夫曰某御于子郑注士虽为上射其辞犹尊大夫
　　命众耦如命三耦之辞诸公卿皆未降
　　郑注言未降者见其志在射
　　遂命三耦各与其耦拾取矢皆袒决遂执弓右挟之郑注此命入次之事也司射既命而反位不言之者上射出当作取矢事未讫
　　一耦出西面揖当楅北面揖及楅揖
　　郑注三耦同入次其出也一上射出西面立司射作之乃揖行也当楅楅正南之东西
　　上射东面下射西面上射揖进坐横弓却手自弓下取一个兼诸弣兴顺羽且左还毋周反面揖
