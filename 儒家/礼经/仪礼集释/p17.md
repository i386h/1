<!-- { "loadSidebar": true } -->
　　主人盥洗象觚升实之东北面献于公
　　郑注象觚觚有象骨饰也取象觚者东面
　　释曰南面取则背君膳篚之南有臣篚不得北面取故因自西阶来东面取也实之实膳酒不言膳者可知大射礼曰洗象觚升酌膳
　　公拜受爵主人降自西阶阼阶下北面拜送爵士荐脯醢膳宰设折爼升自西阶
　　郑注荐进也大射礼曰宰胥荐脯醢由左房
　　释曰此篇凡应先拜者公皆后拜尊公也受献礼重故公犹先拜宾之荐爼皆使膳宰公之荐爼异人者公尊故也大射公之宾与荐爼同人者畧于饮酒主于射
　　公祭如宾礼膳宰赞授肺不拜酒立卒爵坐奠爵拜执爵兴
　　郑注凡异者君尊变于宾也
　　主人荅拜升受爵以降奠于膳篚更爵洗升酌膳酒以降【案敖继公云上下文酌膳皆无酒字此有者衍也】酢于阼阶下北面坐奠爵再拜稽首公荅再拜
　　郑注更爵者不敢袭至尊也古文更爲受
　　主人坐祭遂卒爵再拜稽首公荅再拜主人奠爵于篚主人盥洗升媵觚于宾酌散西阶上坐奠爵拜宾宾降筵北面荅拜
　　郑注媵送也读或爲扬扬举也酌散者酌方壶酒也于膳爲散今文媵皆作腾
　　释曰媵觚者以酬宾也宾酢主人酌膳不敢卑主人主人酬宾酌散不敢自尊也少仪君之乗车君绥曰良绥副绥曰散绥散义同此
　　主人坐祭遂饮宾辞卒爵拜宾荅拜
　　郑注辞者辞其代君行酒不立饮也此降于正主酬也
　　主人降洗宾降主人辞降宾辞洗卒洗揖升不拜洗郑注不拜洗酬而礼杀
　　主人酌膳宾西阶上拜
　　郑注拜者拜其酌已【案己今注疏本讹作也】
　　受爵于筵前反位主人拜送爵宾升席坐祭酒遂奠于荐东
　　郑注遂者因坐而奠不北面也奠之者酬不举也释曰于酌膳时宾即拜且手受而祭之急承主人之酌重君物也此皆异于乡饮酒酬礼
　　主人降复位
　　释曰下经荐主人于洗北则洗北者主人之位
　　宾降筵西东南面立
　　郑注宾不立于序内位弥尊也位弥尊者其礼弥卑记所谓一张一弛者是之与
　　小臣自阼阶下请媵爵者公命长
　　郑注命长使选卿大夫之中长幼可使者
　　释曰媵爵者献酬礼成更举酒于公以爲旅酬之始
　　小臣作下大夫二人媵爵
　　郑注作使也卿爲上大夫不使之者爲其尊
　　媵爵者阼阶下皆北面再拜稽首公荅再拜
　　郑注再拜稽首拜君命也
　　媵爵者立于洗南西面北上序进盥洗角觯升自西阶序进酌散交于楹北降阼阶下皆奠觯再拜稽首执觯兴公荅再拜
　　郑注序次第也犹代也楹北西楹之北也交而相待于西阶上既酌右还而反往来以右为上
　　释曰盥洗北面酌散宜乡君东面其在洗南及西阶上皆先者在右
　　媵爵者皆坐祭遂卒觯兴坐奠觯再拜稽首执觯兴公荅再拜媵爵者执觯待于洗南
　　郑注待君命也
　　小臣请致者
　　郑注请使一人与二人与优君也
　　释曰二人俱致礼之当然优君故取君进止
　　若君命皆致则序进奠觯于篚阼阶下皆再拜稽首公荅再拜媵爵者洗象觯升实之序进坐奠于荐南北上降阼阶下皆再拜稽首送觯公荅再拜
　　郑注序进徃来由尊北交于东楹之北奠于荐南不敢必君举也大射礼曰媵爵者皆退反位
　　释曰尊在东楹之西以执幂者在尊南故既酌由尊北楹北徃奠于君所荐南君左也乡射记曰凡奠者于左将举于右
　　公坐取大夫所媵觯兴以酬宾宾降西阶下再拜稽首公命小臣辞宾升成拜
　　郑注兴以酬宾就其阶而酬之也升成拜复再拜稽首也先时君辞之于礼若未成然
　　释曰此君爲宾举旅行酬也酬宾就西阶降尊以就卑也臣拜君皆于堂下孔子曰拜下礼也今拜乎上泰也虽违众吾从下
　　公坐奠觯荅再拜执觯兴立卒觯宾下拜小臣辞宾升再拜稽首
　　郑注不言成拜者爲拜故下实未拜也下不辄拜礼杀也此宾拜于君之左不言之者不敢敌偶于君释曰燕义曰君举旅于宾及君所赐爵皆降再拜稽首升成拜明臣礼也君荅拜之礼无不荅明君上之礼也臣下竭力尽能以立功于国君必报之以爵禄故臣下皆务竭力尽能以立功是以国安而君宁礼无不荅言上之不虗取于下也
　　公坐奠觯荅再拜执觯兴宾进受虗爵降奠于篚易觯洗
　　郑注君尊不酌故也凡爵不相袭者也于尊者言更自敌以下言易更作新易有故之辞进受虗爵尊君也不言公酬宾于西阶上及公反位者亦尊君空其文也
　　释曰受尊者爵与尊者爵皆言更受卑者爵与卑者爵皆言易此公酬宾与卑者爵故言易也
　　公有命则不易不洗反升酌膳觯【案敖继公云觯衍文大射仪无之】下拜小臣辞宾升再拜稽首
　　郑注下拜下亦未拜凡下未拜有二或礼杀或君亲辞君亲辞则闻命即升升乃拜是以不言成拜【案以原本作亦从今注疏木】
　　公荅再拜
　　郑注拜于阼阶上也于是宾请旅侍臣
　　释曰请行酒于羣臣也记曰凡公所酬既拜请旅侍臣
　　宾以旅酬于西阶上
　　郑注旅序也以次序劝卿大夫饮酒
　　射人作大夫长升受旅
　　郑注言作大夫则卿存矣长者尊先而卑后
　　释曰王制曰上大夫卿通言之则卿亦大夫
　　宾大夫之右坐奠觯拜执觯兴大夫荅拜
　　郑注宾在右者相饮之位
　　释曰宾位在西而今在大夫之东者相饮之位如此
　　宾坐祭立饮卒觯不拜
　　郑注酬而礼杀
　　若膳觯也则降更觯洗升实散大夫拜受宾拜送郑注言更觯卿尊也
　　释曰宾卑于卿故酬卿言更觯
　　大夫辩受酬如受宾酬之礼不祭卒受者以虗觯降奠于篚
　　郑注卒犹后也大射礼曰奠于篚复位今文辩皆作徧
　　释曰不祭者礼杀也大夫复门右北面位旅卿大夫辩不及士
　　主人洗升实散献卿于西阶上
　　郑注酬而后献卿别尊卑也饮酒成于酬也
　　司宫兼卷重席设于宾左东上
　　郑注言兼卷则毎卿异席也重席重蒲筵缁布纯也卿坐东上统于君也席自房来
　　卿升拜受觚主人拜送觚卿辞重席司宫彻之
　　郑注彻犹去也重席虽非加犹爲其重累去之辟君也
　　释曰重者一种席重设之异席则称加
　　乃荐脯醢卿升席坐左执爵右祭脯醢遂祭酒不啐酒降席西阶上北面坐卒爵兴坐奠爵拜执爵兴主人荅拜受爵卿降复位
　　郑注不酢辟君也卿无俎者燕主于羞
　　辩献卿主人以虗爵降奠于篚
　　郑注今文无奠于篚
　　射人乃升卿卿皆升就席若有诸公则先卿献之如献卿之礼
　　郑注诸公者谓大国之孤也孤一人言诸者容牧有三监
　　释曰王制曰天子使其大夫爲三监监于方伯之国殷制也周制以伯佐牧容有因殷不改者周礼公之孤四命天子大夫四命与等故同称公
　　席于阼阶西北面东上无加席
　　郑注席北面爲其大尊屈之也亦因阼阶西位近君近君则屈亲苟敬私昵之坐
　　小臣又请媵爵者二大夫媵爵如初
　　郑注又复
　　请致者若命长致则媵爵者奠觯于篚一人待于洗南长致致者阼阶下再拜稽首公荅再拜
　　郑注命长致者公或时未能举自优暇也古文云阼阶下北面再拜【案今注疏本脱此十字】
　　释曰若者不定之辞前所媵二觯上觯以爲宾举旅下觯以爲卿举旅今所媵一觯以爲大夫举旅所用惟此三觯而言若命长致者优君之辞
　　洗象觯升实之坐奠于荐南降与立于洗南者二人皆再拜稽首送觯公荅再拜
　　郑注奠于荐南者于公所用酬宾觯之处二人俱拜以其共劝君
　　公又行一爵若宾若长惟公所酬
　　郑注一爵先媵者之下觯也若宾若长则宾礼杀矣长公卿之尊者也宾则以酬长长则以酬宾
　　释曰此爲卿举旅也故惟公所酬
　　以旅于西阶上如初大夫卒受者以虗觯降奠于篚主人洗升献大夫于西阶上大夫升拜受觚主人拜送觚大夫坐祭立卒爵不拜既爵主人受爵大夫降复位郑注既尽也不拜之者礼又杀
　　释曰前卿受献不酢主人今大夫受献又不拜既爵
　　胥荐主人于洗北西面脯醢无脀
　　郑注胥膳宰之吏也主人大夫之下先大夫荐之尊之也不于上者上无其位也脀爼实
　　释曰胥庶人在官爲什长者荐羞者皆膳宰知胥膳宰之吏也脀升也升牲体于爼故爲爼实
　　辩献大夫遂荐之继宾以西东上
　　郑注徧献之乃荐畧贱也亦献而后布席也
　　卒射人乃升大夫大夫皆升就席【案今注疏本脱此句升字】

　　钦定四库全书
　　仪礼集释卷八　　　　　宋　李如圭　
　　燕礼
　　席工于西阶上少东乐正先升北面立于其西
　　郑注工瞽蒙歌讽诵诗者也凡执技艺者称工少牢馈食礼曰皇尸命工祝乐记师乙曰乙贱工也乐正于天子乐师也凡乐掌其序事乐成则告备
　　释曰此乐正告乐备知当天子之乐师周礼乐师下大夫四人上士八人下士十六人乐师多矣故诸侯亦有大乐正小乐正也
　　小臣纳工工四人二瑟小臣左何瑟面鼓执越内右手相入升自西阶北面东上坐小臣坐授瑟乃降郑注工四人者燕礼轻从大夫制也面鼓者燕尚乐可鼓者在前也越瑟下孔也内爲主也相扶工也后二人徒相天子大仆二人也小臣四人祭仆六人御仆十二人皆同官
　　释曰大射仪工六人仆人正仆人师仆人士相
　　工歌鹿鸣四牡皇皇者华
　　郑注三者皆小雅篇也鹿鸣君与臣下及四方之宾宴讲道脩政之乐歌也此采其已有旨酒以召嘉宾嘉宾既来示我以善道又乐嘉宾有孔昭之明徳可则效也【案效今注疏本讹作效】四牡君劳使臣之来乐歌也此采其勤苦王事念将父母怀归伤悲忠孝之至以劳宾也皇皇者华君遣使臣之乐歌也此采其更是劳苦自以爲不及欲谘谋于贤知而以自光明也
　　卒歌主人洗升献工工不兴左瑟一人拜受爵主人西阶上拜送爵
　　郑注工歌乃献之贱者先就事也左瑟便其右一人工之长者也工拜于席
　　释曰王制曰八十拜君命一坐再至瞽亦如之一坐再至者一坐于地而首再至地也工北面酒从东来故空其右以受献诗兮曰左手执籥右手秉翟赫如渥赭公言锡爵锡爵谓此献工之爵
　　荐脯醢
　　郑注辄荐之变于大夫也
　　释曰礼尚异非谓贵工
　　使人相祭
　　郑注使扶工者相其祭荐祭酒
　　释曰相祭文承荐下则长一人祭荐
　　卒爵不拜
　　郑注贱不备礼
　　主人受爵
　　郑注将复献众工也
　　众工不拜受爵坐祭遂卒爵辩有脯醢不祭主人受爵降奠于篚
　　郑注遂犹因也古文曰卒爵不拜
　　公又举奠觯惟公所赐以旅于西阶上如初
　　郑注言赐者君又弥尊宾长弥卑
　　释曰此爲大夫举旅也
　　卒
　　郑注旅毕也
　　笙入立于县中奏南陔白华华黍
