<!-- { "loadSidebar": true } -->
　　主人哭拜稽颡成踊宾奠币于栈左服出
　　郑注栈谓柩车也凡士车制无漆饰左服象授人授其右也服车箱今文栈作輚
　　释曰周礼巾车职曰士乗栈车柩车乡外以东为左于尸柩南首则东为右也
　　宰由主人之北举币以东
　　郑注柩东主人位以东藏之
　　释曰宰由柩东主人位之北举币也时主人在门右未复位杂记诸侯赗殡之礼曰上介赗执圭将命曰寡君使某赗相者入告反命曰某须矣陈乗黄大辂于中庭北辀执圭将命客使自下由路西子拜稽颡坐委于殡东南隅宰举以东
　　士受马以出
　　郑注此士谓胥徒之长也有勇力者受马聘礼曰皮马相闲可也
　　主人送于外门外拜袭入复位杖宾赗者将命
　　郑注宾卿大夫士也
　　摈者出请入告出告须
　　郑注不迎告曰某须
　　马入设宾奉币摈者先入宾从致命如初
　　郑注初公使者
　　主人拜于位不踊
　　郑注柩车东位也既启之后与在室同
　　释曰惟君命出及受朋友襚不踊皆与始死同
　　宾奠币如初举币受马如初摈者出请
　　郑注宾出在外请之为其复有事
　　若奠
　　郑注宾致可以奠也
　　释曰致可为奠之物
　　入告出以宾入将命如初士受羊如受马又请
　　郑注士亦谓胥徒之长又复也
　　若赙
　　郑注赙之言补也助也货财曰赙
　　释曰公羊传曰车马曰赗货财曰赙衣被曰襚
　　入告主人出门左西面宾东面将命
　　郑注主人出者赙主施于主人
　　主人拜宾坐委之宰由主人之北东面举之反位郑注坐委之明主人哀戚志不在受人物反位反主人之后位
　　释曰宰违其位而由主人之北举币则位在主人后少仪曰赗马入庙门赙马与其币大白兵车不入庙门赙者既致命坐委之摈者举之主人无亲受也赗入庙门以其主于死者
　　若无则捂受之
　　郑注谓对相授受【案今注疏本脱受字】不委地
　　又请宾告事毕拜送入
　　释曰杂记曰诸侯使人吊其次含襚赗临皆同日而毕事者也其次如此也此宾赗奠赙亦相次以一人行之耳
　　赠者将命
　　郑注赠送
　　摈者出请纳宾如初
　　郑注如其入告出告须
　　宾奠币如初
　　郑注亦于栈左服
　　若就则坐奠于陈
　　郑注就犹善也赠无常惟翫好所有陈明之陈
　　凡将礼必请而后拜送
　　郑注虽知事毕犹请君子不必人意
　　兄弟赗奠可也
　　郑注兄弟有服亲者可且赗且奠许其厚也赗奠于死生两施
　　所知则赗而不奠
　　郑注所知通问相知也降于兄弟奠施于死者为多故不奠
　　释曰上经宾赗若奠若赙者亦任行其一非必竝行也
　　知死者赠知生者赙
　　郑注各主于所知
　　书赗于方若九若七若五
　　郑注方板也书赗奠赙赠之人名与其物于板每板若九行若七行若五行
　　释曰云书赗者举某首也曲礼曰书方衰凶器不以告不入公门
　　书遣于策
　　郑注策简也遣犹送也谓所当藏物茵以下
　　释曰策者简之编连者也聘礼记曰百名以上书于策不及百名书于方遣物多故以策书之
　　乃代哭如初
　　郑注棺柩有时将去不忍絶声也初谓既小敛时
　　宵为燎于门内之右
　　郑注为哭者为明
　　释曰周礼阍人大丧纪设门燎跸宫门庙门
　　厥明陈鼎五于门外如初
　　郑注鼎五羊豕鱼腊鲜兽各一鼎也士礼特牲三鼎盛葬奠加一等用少牢也如初如大敛奠时
　　释曰陈如大敛奠鼎数则异凡宰鼎用特牲者一鼎或三鼎冠礼醮子昏礼馈舅姑丧礼小敛奠朝祢奠皆特豚一鼎昏礼同牢丧礼大敛奠朔奠迁祖奠祖奠用特豚虞礼馈食礼用特豚皆三鼎而以鱼腊配之用少牢者皆五鼎馈食礼其实羊豕鱼腊肤士葬奠加鲜兽而无肤聘礼致飧众介少牢郑谓去肤而有肠胃惟有司彻杀于正祭用少牢而羊豕鱼三鼎用大牢者公食大夫鼎七若九聘礼致飧饔鼎十若十二者牛羊豕鱼腊肠胃肤加鲜鱼鲜腊而九又各加陪鼎膷臐膮而十与十二郊特牲曰鼎俎奇而笾豆偶鼎有十与十二而曰奇者正鼎与陪鼎各数之
　　其实羊左胖
　　郑注反吉祭也言左胖者体不殊骨也
　　髀不升
　　郑注周贵肩贱髀古文髀作脾
　　释曰左胖骨体相连惟去其体耳然则前后体为二豚皆合升成牲者则升其胖者髀不升合升者并髀升之
　　肠五胃五
　　郑注亦盛之也
　　释曰少牢馈食礼肠三胃三
　　离肺
　　郑注离防也【案今注疏本脱也字】
　　豕亦如之豚解无肠胃
　　郑注如之如羊左胖髀不升离肺也豚解解之如解豚亦前肩后肫脊胁而已无肠胃者君子不食溷腴释曰豕升左胖髀不升与羊同而豕解则异豚解者殊左右肩左右髀左右胁并脊为七体臂臑属于肩肫胳属于髀此惟取右胖亦属肩肫脊胁为四惟去脾耳
　　鱼腊鲜兽皆如初
　　郑注鲜新杀者士腊用兔加鲜兽而无肤者豕既豚解畧之
　　释曰鲜兽亦兔肤出于豕豕不体解故亦无肤周礼丧纪兽人共其生兽死兽
　　东方之四豆脾析蜱醢葵菹蠃醢
　　郑注脾读为鸡脾肶之脾脾析百叶也蜱蜯也今文蠃为蜗
　　释曰脾析虀也虀菹之称菜肉通凡不言菹者皆虀也
　　四笾枣糗栗脯
　　郑注糗以豆糗粉饵
　　释曰粉稻米黍米合蒸之以为饵熬大豆为糗以粉之笾人谓之糗饵
　　醴酒
　　郑注此东方之与祖奠同在主人之南当前辂北上巾之
　　释曰下记云祝祖奠于主人之南当前辂北上巾之此葬奠与之同处甒在北次南豆次南笾
　　陈
　　郑注明也夜敛藏之【案夜今注疏本讹作适】
　　灭燎执烛侠辂北面
　　郑注炤彻与葬奠也
　　释曰辂西炤彻辂东炤
　　宾入者拜之
　　郑注明自启至此主人无出礼
　　释曰拜宾于内位
　　彻者入丈夫踊设于西北妇人踊
　　郑注犹阼阶升时也亦既盥乃入入由重东面主人踊犹其升也自重北西面而彻设于柩车西北亦犹序西南
　　彻者东
　　郑注由柩车北东设奠之
　　鼎入
　　郑注举入陈之也陈之葢于重东北西面北上如初释曰如小敛奠时
　　乃奠豆南上綪笾蠃醢南北上綪
　　郑注笾蠃醢南辟醴酒也
　　释曰脾析其北蜱醢蜱醢东葵菹葵菹南蠃醢醴酒将奠脾析南故枣辟之而在蠃醢南枣南糗糗东栗栗北脯
　　俎二以成南上不綪特鲜兽
　　郑注成犹并也不綪者鱼在羊东腊在豕东古文特为俎
　　释曰不綪者不屈陈复以南为始也鲜兽在北无偶
　　醴酒在笾西北上
　　郑注统于豆也
　　奠者出主人要节而踊
　　郑注亦以往来为节奠由重北西既奠由重南东释曰檀弓曰曾子吊于负夏主人既祖塡池推柩而反之降妇人而后行礼从者问诸子游曰礼与子游曰饭于牖下小敛于户内大敛于阼殡于客位祖于庭葬于墓所以即逺也故丧事有进而无退郑氏曰塡池当为奠彻谓彻遣奠更设祖奠也礼既祖而妇人降今反柩车于载处妇人辟之升堂而又降妇人皆非礼曽子之吊葢在此时
　　甸人抗重出自道道左倚之
　　郑注还重不言甸人抗重言之者重既虞将埋之言其官使守视之抗举也出自道出自门中央也不由闑东西者重不反变于恒出入道左主人位今时有死者凿木置食其中树于道侧由此
　　荐马马出自道车各从其马驾于门外西面而俟南上郑注南上便其行也行者乗车在前道槀序从释曰荐马凡三
　　彻者入踊如初彻巾苞牲取下体
　　郑注苞者象既飨而归宾俎者也取下体者胫骨象行又俎实之终始也士苞三个前胫折取臂臑后胫折取骼亦得俎释三个杂记曰父母而宾客之所以为哀
　　释曰臂臑防骼下体也少牢馈食礼载俎肩臑防骼在两端特牲礼取牲鱼腊以归尸俎释三个此羊俎骨体有二豕俎有四各折取其臂臑与骼羊俎仍有二豕俎仍有四所释者通六个也杂记曰遣车视牢具牢具者所苞牲体之个数也檀弓曰国君七个遣车七乗大夫五个遣车五乗自上差之则士三个遣车三乗矣士葬用少牢而苞二则每牲一苞也用大牢者当苞三以个数为尊卑之别耳遣车吕大临谓即上所荐之车士则乗车道车槀车也先儒疑遣车载苞牲而藏于圹者若然则车各有苞苞数亦视其个数矣士礼二苞三个各自为数而曰苞视牢具非侧也吕义似长惟説校人大丧共遣车之马及葬埋之以为尝荐于神惧为人防用故杀而埋之当考
　　不以鱼腊
　　郑注非正牲也
　　行
　　郑注目葬行明在道之次
　　茵苞序从
　　郑注如其陈之先后
　　释曰举茵以兼抗折抗席举苞以兼筲罋甒谓用以下
　　车从
　　郑注次
　　彻者出踊如初
　　郑注于是庿中当行者惟柩车

　　钦定四库全书
　　仪礼集释卷二十四　　　宋　李如圭　撰
　　既夕
　　主人之史请读赗执算从柩东当前束西面不命毋哭哭者相止也惟主人主妇哭烛在右南面
　　郑注史北面请既而与执算西面于主人之前读书释算烛在右南面照书便也古文算皆为防
　　释曰烛在右则算在史南
　　读书释算则坐
　　郑注必释算者荣其多
　　释曰算者坐为释之
　　卒命哭灭烛书与算执之以逆出
　　郑注卒已【按此下今注疏本有也字】
　　释曰杂记曰大夫之丧既荐马荐马者哭踊出乃包奠而读书士礼异
　　公史自西方东面命毋哭主人主妇皆不哭读遣卒命哭灭烛出
　　郑注公史君之典礼书者遣者入圹之物君使史来读之成其得礼之正以终也烛侠辂
　　释曰公史尊故命毋哭而主人主妇皆不哭
　　商祝执功布以御柩执披
　　郑注居柩车之前若道有低仰倾亏则以布为抑抑左右之节使引者执披者知之士执披八人今文无以
　　释曰下记曰执披者旁四人防大记曰君葬用輴四綍二碑御棺用羽葆大夫葬用輴二綍二碑御棺用茅士葬用国车二綍无碑比出宫御棺用功布周礼丧祝掌大丧劝防之事及辟令启及朝御匶乃奠及祖饰棺乃载遂御及葬御匶出宫乃代及圹说载除饰小丧亦如之乡师大丧及葬执纛以与匠师御匶而治役司士作六军之士执披大司徒帅六乡之众庶属其六引遂人帅六遂之役属六綍功布士以上葢通有之御柩天子以纛君以羽葆大夫以茅士贱无御柩之物故在宫以功布拂柩而出宫因以御柩【按原本脱出字今补】
　　主人袒乃行踊无算
　　郑注袒为行变也乃行谓柩车行也凡从柩者先后左右如迁于祖之序
　　出宫踊袭
　　郑注哀次
　　释曰大门外有宾次常时君大夫将葬吊于宫及出命引之三步则止如是者三君退朝亦如之哀次亦如之朝谓丧朝庿也哀次谓此出宫踊时也三命引柩以义夺孝子之情
　　至于门公使宰夫赠纁束
　　郑注邦门城门也赠送也
　　主人去杖不哭由左聴命宾由右致命
　　郑注柩车前辂之左右也当时止柩车
　　主人哭拜稽颡宾升实币于葢降主人拜送复位杖乃行
　　郑注升柩车之前实其币于棺葢之栁中若亲授之然复位反柩车后
　　至于圹陈器于道东面北上
　　郑注统于圹
