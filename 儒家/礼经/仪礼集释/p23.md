<!-- { "loadSidebar": true } -->
　　适左个祭如右个中亦如之
　　郑注先祭个后中者以外即之至中若神在中乡射礼曰献获者俎与荐皆三祭
　　卒祭左个之西北三歩东面
　　郑注此乡受献之位也不北面者嫌为侯卒爵
　　设荐俎立卒爵
　　郑注不言不拜既爵司马正已反位不拜可知也乡射礼曰获者荐右东面立饮
　　司马师受虚爵洗献隶仆人与巾车获者皆如大侯之礼
　　郑注隶仆人埽侯道巾车张大侯及参侯干侯之获者其受献之礼如服不也隶仆人巾车于服不之位受之功成于大侯也不言量人者此自后以及先可知
　　卒司马师受虚爵奠于篚
　　郑注获者之篚
　　获者皆执其荐庶子执俎从之设于乏少南
　　郑注少南为复射妨旌也隶仆人巾车量人自服不而南
　　服不复负侯而俟司射适阶西去扑适堂西释弓説决拾袭适洗洗觚升实之降献释获者于其位少南郑注献释获者与获者异文武不同也去扑者扑不升堂也少南辟中
　　荐脯醢折俎皆有祭
　　郑注俎与服不同惟祭一为异
　　释获者荐右东面拜受爵司射北面拜送爵释获者就其荐坐左执爵右祭脯兴取肺坐祭遂祭酒
　　郑注祭俎不奠爵亦贱不备礼
　　兴司射之西北面立卒爵不拜既爵司射受虚爵奠于篚释获者少西辟荐反位
　　郑注辟荐少西之者为复射妨司射视算亦辟俎也
　　司射适堂西袒决遂取弓挟一个适阶西搢扑以反位郑注为将复射
　　司射倚扑于阶西适阼阶下北面请射于公如初郑注不升堂宾诸公大夫既射矣闻之可知
　　反搢扑适次命三耦皆袒决遂执弓序出取矢
　　郑注向言拾是言序互言耳
　　司射先反位
　　郑注言先先三耦也司射既命三耦以入次之事即反位三耦入次袒决遂执弓挟矢乃出反次外西面位向不言司射先反位三耦未有次外位无所先也
　　二耦拾取矢如初【案二今注疏本讹作三据宋本订正】小射正作取矢如初
　　郑注小射正司射之佐作取矢礼杀代之
　　三耦既拾取矢诸公卿大夫皆降如初位与耦入于次皆袒决遂执弓皆进当楅进坐説矢束上射东面下射西面拾取矢如三耦
　　郑注皆进当楅进三耦揖之位也凡继射命耦而已不作射不作取矢从初
　　若士与大夫为耦士东面大夫西面大夫进坐説矢束退反位
　　郑注説矢束自同于三耦谦也
　　耦揖进坐兼取乘矢兴顺羽且左还毋周反面揖郑注兼取乘矢不敢与大夫拾
　　大夫进坐亦兼取乘矢如其耦北面搢三挟一个揖进【案敖继公云进当作退乡射云揖退是也】大夫与其耦皆适次释弓説决拾袭反位诸公卿升就席
　　郑注大夫反位诸公卿乃升就席大夫与己上下位
　　众射者继拾取矢皆如三耦遂入于次释弓矢説决拾袭反位司射犹挟一个以作射如初一耦揖升如初司马升命去侯负侯许诺司马降释弓反位司射与司马交于阶前倚扑于阶西适阼阶下北面请以乐于公公许
　　郑注请奏乐以为节也始射获而未释获复释获复用乐行之君子之于事也【案今注疏本脱也字据宋夲补】始取茍能中课有功终用成法教化之渐也射用应乐为难孔子曰射者何以听循声而发发而不失正鹄者其惟贤者乎
　　司射反搢扑东面命乐正曰命用乐
　　郑注言君有命用乐射也乐正在工南北面
　　乐正曰诺司射遂适堂下北面眡上射命曰不鼓不释郑注不与鼓节相应不释算也鼓亦乐之节学记曰鼓无当于五声五声不得不和凡射之鼓节投壶其存者也周礼射节天子九诸侯七卿大夫以下五
　　上射揖司射退反位乐正命大师曰奏貍首闲若一郑注乐正西面受命左还东面命大师以大射之乐章使奏之也貍首逸诗曽孙也貍之言不来也其诗有射诸侯首不朝者之言因以名篇后世失之谓之曽孙曽孙者其章头也射义所载诗曰曽孙侯氏是也以为诸侯射节者采其既有弧矢之威又言小大莫处御于君所以燕以射则燕则誉有乐以时防君事之志也闲若一者调其声之疏数重节
　　大师不兴许诺乐正反位奏貍首以射三耦卒射宾待于物如初公乐作而后就物稍属不以乐志其他如初仪
　　郑注不以乐志君之射仪遟速从心其发不必应乐辟不敏也志意所拟度也春秋曰吾志其目
　　卒射如初宾就席诸公卿大夫众射者皆继射释获如初卒射降反位释获者执余获进告左右卒射如初司马升命取矢负侯许诺司马降释弓反位小臣委矢司马师乗之皆如初司射释弓视算如初释获者以贤获与钧告如初复位司射命设丰实觯如初遂命胜者执张弓不胜者执弛弓升饮如初卒退丰与觯如初司射犹袒决遂左执弓右执一个兼诸面镞适次命拾取矢如初
　　郑注侧持矢曰执面犹尚也兼矢于尚镞将止变于射也
　　司射反位三耦及诸公卿大夫众射者皆袒决遂以拾取矢如初矢不挟兼诸面镞退适次皆授有司弓矢袭反位
　　郑注不挟亦谓执之如司射
　　卿大夫升就席司射适次释弓説决拾去扑袭反位司马正命退楅解纲小臣师退楅巾车量人解左下纲司马命获者以旌与荐俎退
　　郑注解犹释也今文司马师无司马
　　司射命释获者退中与算而俟
　　郑注诸所退射器皆俟备君复射释获者亦退其荐俎
　　公又举奠觯惟公所赐若宾若长以旅于西阶上如初大夫卒受者以虚觯降奠于篚反位司马正升自西阶东楹之东北面告于公请彻俎公许
　　郑注射事既毕礼杀人倦宜彻俎燕坐
　　遂适西阶上北面告于宾宾北面取俎以出诸公卿取俎如宾礼遂出授从者于门外
　　郑注自其从者
　　大夫降复位
　　郑注门东北面位
　　庶子正彻公俎降自阼阶以东
　　郑注降自阼阶若亲彻也以东去藏
　　宾诸公卿皆入门东面北上
　　郑注诸公卿不入门而右以将燕亦因从宾
　　司正升宾宾诸公卿大夫皆説屦升就席公以宾及卿大夫皆坐乃安
　　郑注向命以我安臣于君尚犹踧踖至此乃敢安
　　羞庶羞
　　郑注羞进也庶众也所进众羞谓肝膋狗胾醢也或有炮鼈脍鲤雉兎鹑鴽
　　大夫祭荐
　　郑注燕乃祭荐不敢于盛成礼
　　司正升受命皆命公曰众无不醉宾及诸公卿大夫皆兴对曰诺敢不醉皆反位坐
　　郑注皆命者命宾命诸公命卿大夫皆鄕其位也兴对必降席敬也司正退立西序端
　　主人洗酌献士于西阶上士长升拜受觯主人拜送郑注献士用觯士贱也今文觯作觚
　　士坐祭立饮不拜既爵其他不拜坐祭立饮
　　郑注其他谓众士也升不拜受爵
　　乃荐司正与射人于觯南北面东上司正为上
　　郑注司正射人士也以齿受献既乃荐之也司正大射正也射人小射正略其佐
　　辩献士士既献者立于东方西面北上乃荐士
　　郑注士既献易位者以卿大夫在堂臣位尊东也毕献荐之略贱
　　祝史小臣师亦就其位而荐之
　　郑注亦者亦士也辩献乃荐也祝史门东北面东上
　　主人就士旅食之尊而献之旅食不拜受爵坐祭立饮郑注主人既酌西面士旅食北面受之不洗者于贱略之【案此下今注疏本有也字宋本无】
　　主人执虚爵奠于篚复位宾降洗升媵觯于公酌散下拜公降一等小臣正辞宾升再拜稽首公荅再拜郑注宾受公赐多矣礼将终宜劝公序厚意也今文觯为觚公荅拜无再拜
　　宾坐祭卒爵再拜稽首公荅再拜宾降洗象觚升酌膳坐奠于荐南降拜小臣正辞宾升成拜公荅拜宾反位郑注反位反席也此觚当为觯
　　公坐取宾所媵觚兴惟公所赐受者如初受酬之礼降更爵洗升酌膳下再拜稽首小臣正辞升成拜公荅拜乃就席坐行之
　　郑注坐行之若今坐相劝酒
　　有执爵者
　　郑注士有盥升主酌授之
　　惟受于公者拜
　　郑注公所赐者拜其余则否
　　司正命执爵者爵辩卒受者兴以酬士
　　郑注欲令惠均
　　大夫卒受者以爵兴西阶上酬士士升大夫奠爵拜士荅拜
　　郑注兴酬士者士立堂下与上坐者异也【案今注疏本脱也字据宋本补】
　　大夫立卒爵不拜实之士拜受大夫拜送士旅于西阶上辩
　　郑注祝史小臣师旅食皆及焉
　　士旅酌
　　郑注旅序也士以次自酌相酬无执爵者
　　若命曰复射则不献庶子
　　郑注献庶子则正礼毕后无事
　　司射命射惟欲
　　郑注司射命宾及诸公卿大夫射欲者则射不欲者则止可否之事从人心也
　　卿大夫皆降再拜稽首公荅拜
　　郑注拜君乐与臣下执事无已不言宾宾从羣臣礼在上
　　壹发中三侯皆获
　　郑注其功一也而和者益多【案益今注疏本讹作亦据宋本改正】尚欢乐也矢触或有参中者
　　主人洗升自西阶献庶子于阼阶上如献士之礼辩献降洗遂献左右正与内小臣皆于阼阶上如献庶子之礼
　　郑注庶子既掌正六牲之体【案既今注疏本讹作即据宋本改正】又正舞位授舞器与膳宰乐正聫事又掌国子戒令教治世子之官也左右正谓乐正仆人正也位在中庭之左右小乐正在颂磬之北右也工在西则北面【案则今注疏本讹作即据宋本改正】工迁于东则东面大乐正在笙磬之北左也工在西则西面工迁于东则北面仆人正相大师工升堂与其师士降立于小乐正之北北上工迁于东则陪其工后国君无故不释县二正君之近官也内小臣奄人掌君隂事阴令后夫人之官也献三官于阼阶别内外臣也同献更洗以时事不聫也献正下及内小臣则磬人钟人镈人鼓人仆人师仆人士尽献可知也庶子内小臣位在小臣师之东少退西上
　　无算爵
　　郑注算数也爵行无次数惟意所劝醉而止
　　士也有执膳爵者有执散爵者执膳爵者酌以进公公不拜受执散爵者酌以之公命所赐所赐者兴受爵降席下奠爵再拜稽首公荅再拜
　　郑注席下席西
　　受赐爵者以爵就席坐公卒爵然后饮
　　郑注酬之礼爵代举今爵竝行嫌不代也竝行犹代者明劝惠从尊者来
　　执膳爵者受公爵酌反奠之
　　郑注燕之欢在饮酒成其意也
　　受赐爵者兴【案今注疏本脱爵字据宋本补】授执散爵者执散爵者乃酌行之
　　郑注与其所劝者【案劝今注疏本讹作欢据宋本改正】
　　惟受于公者拜卒受爵者兴【案今注疏本脱受字据宋本补】以酬士于西阶上士升大夫不拜乃饮实爵
　　郑注乃犹而也
　　士不拜受爵大夫就席士旅酌亦如之公有命彻幂则宾及诸公卿大夫皆降西阶下北面东上再拜稽首郑注命彻幂者公意殷勤欲尽酒
　　公命小臣正辞公荅拜大夫皆辟升反位
　　郑注升不成拜于将醉正臣礼
　　士终旅于上如初
　　郑注卿大夫降而爵止于其反席卒之
　　无算乐
　　郑注升歌间合无次数惟意所乐
　　宵则庶子执烛于阼阶上司宫执烛于西阶上甸人执大烛于庭阍人为烛于门外
　　郑注宵夜也烛燋也甸人掌其薪蒸者庭大烛为其位广也为作也作烛俟賔出【案俟今注疏本讹作据宋本改正】
　　宾醉北面坐取其荐脯以降
　　郑注取脯重得君之赐
　　奏陔
　　郑注陔夏乐章也其歌颂也以钟鼓奏之其篇今亡
　　宾所执脯以赐钟人于门内霤遂出
