<!-- { "loadSidebar": true } -->
　　郑注此妻妾女子子丧服之异于男子者总束发谓之总者既束其本又总其末箭笄篠竹也【案注疏本脱竹字】髽露紒也犹男子之括发斩衰括发以麻则髽亦用麻【案此下今注疏本有也盖二字】以麻者【案今注疏本脱者字】自项而前交于额上却绕紒如着防头焉小记曰男子冠而妇人笄男子免而妇人髽凡服上曰衣【案各本衣讹作衰据上云凡服则通吉服之上衣下裳言之今改正】下曰裳此但言衰不言裳妇人不殊裳衰如男子衰下如深衣深衣则衰无带下【案衰原本讹作裳据今注疏本改正】又无袵
　　释曰绖杖带履妇人同于男子其异者总笄髽以易男子之冠缨衰则连裳爲之故别见此四者也髽者去纚而露其紒也其别有二妇人吉时以纚縚发以笄固之谓之纚笄遭丧去笄而纚至小敛后复去纚而露其紒谓之髽至成服而加以箭笄此着笄之髽也所谓男子冠而妇人笄也其未成服之时与旣启殡之后当男子括发之节则妇人髽亦用麻当免之节则髽亦用布用麻之时如着防头无笄此麻布之髽也所谓男子免而妇人髽也经盖指着笄之髽郑兼未成服之髽明之三年者因箭笄而言箭笄有除无变小记曰箭笄终丧三年
　　传曰总六升长六寸箭笄长尺吉笄尺二寸
　　郑注总六升首饰象冠数长六寸谓出紒后所爲饰也
　　释曰斩衰冠六升亦以为总檀弓曰南宫縚之妻之姑之丧盖榛以爲笄长尺而总八寸爲姑齐衰期而笄亦长尺则五服之笄皆长尺也大功以下总之长短无文大功当与齐衰同八寸小功缌同一尺吉总当尺二寸与吉笄之长同下记有用吉笄折首之制故于此并传之
　　子嫁反在父之室爲父三年
　　郑注谓遭丧后而出者始服齐衰期出而虞则受以三年之丧受既虞而出则小祥亦如之既除丧而出则巳凡女行于大夫以上曰嫁行于士庶人曰适人释曰出则爲父三年者已絶夫族于本亲还服其本服也丧之变服必因虞祥之节故变而重服者亦因其节乃变小记曰妇爲父母丧未练而出则三年既练而出则巳未练而反则期既练而反则遂之反谓还归夫家也遂之遂其三年
　　公士大夫之众臣爲其君布带绳屦
　　郑注士卿士也公卿大夫厌于天子诸侯故降其众臣布带绳屦贵臣得伸不夺其正
　　释曰布带齐之带绳屦大功之屦其贵臣自若绞带菅屦
　　传曰公卿大夫室老士贵臣其余皆众臣也君谓有地者也众臣杖不以即位近臣君服斯服矣绳屦者绳菲也
　　郑注室老家相也士邑宰也近臣阍寺之属君嗣君也斯此也近臣从君丧服无所降也绳菲今时不借也
　　释曰公卿大夫有采地者有家相有邑宰仲弓爲季氏宰家相也子羔爲费宰邑宰也无地者惟家相而巳孔子爲鲁大夫而原思爲宰是也言君谓有地者则无地者无斩服矣即位即朝夕哭位也众臣杖不以即位下于贵臣犹庶子不以杖即位下于适子然也近臣从君亦绞带菅屦不借汉时菲名
　　疏衰裳齐牡麻绖冠布缨削杖布带疏屦三年者郑注疏犹麤也
　　释曰疏衰裳以疏布爲之斩衰斩而后爲衰裳故先言斩疏衰衰裳已制而后齐故后言齐也斩衰固麤矣而麤不足以言之故以斩名衰见其痛甚之意至齐衰而始有麤称箭笄不曰恶笄而齐衰栉笄曰恶笄亦是意也削杖言削杀于父也疏屦草屦也读如周礼聚敛疏材之疏
　　传曰齐者何缉也牡麻者枲麻也牡麻绖右本在上冠者沽功也疏屦者藨蒯之菲也
　　郑注沽犹麤也冠尊加其麤麤功大功也齐衰不书受月者亦天子诸侯卿大夫士虞卒哭异数
　　释曰牡麻麻之无子者枲其名也闲传曰斩衰貌若苴齐衰貌若枲服以称其貌故斩衰之绖用苴麻齐衰用枲麻也右本在上麻本从左来加右之上也沽功谓人功麤大也下记曰齐衰四升冠七升七升者大功之布故曰冠者沽功也藨蒯皆草名玉藻曰履蒯席闲传曰爲母疏衰四升旣虞卒哭受以成布七升冠八升又曰齐衰之葛与大功之麻同练而衰八升冠九升其他变除如斩衰之礼练而亦用大功绳屦则既虞卒哭或者用不杖期麻屦乎
　　父卒则爲母
　　郑注尊得伸也
　　释曰小记曰祖父卒而后爲祖母后者三年父卒君母存为其母当何服按小记曰庶子在父之室则爲其母不禫则父在爲妾母亦杖期同宫者惟不禫耳父殁君母存得伸三年可知其屈厌之节未闻
　　继母如母传曰继母何以如母继母之配父与因母同故孝子不敢殊也
　　郑注因犹亲也
　　释曰缘父之意视继母与因母不殊故也
　　慈母如母传曰慈母者何也传曰妾之无子者妾子之无母者父命妾曰女以爲子命子曰女以爲母若是则生养之终其身如母死则丧之三年如母贵父之命也郑注此主谓大夫士之妾【案今注疏本脱主字又此句之下有也字】妾子之无母父命爲母子者其使养之【案今注疏本脱此十五字】不命爲母子【案今注疏本脱此三字】则亦服庶母慈己之服可也大夫之妾子父在爲母大功则士之妾子爲母期矣父卒则皆得伸也
　　释曰传曰者引旧传也小记曰爲慈母后者爲庶母可也爲祖庶母可也言妾子亦可命之与庶祖母爲后也公子爲其母父卒乃大功无命爲母子服三年之礼终其身者终慈母之身而巳小记曰慈母与妾母不世祭又曰爲慈母之父母无服先儒谓妇不服慈姑孙不服慈祖母义本于此养羊亮反
　　母爲长子传曰何以三年也父之所不降母亦不敢降也
　　郑注不敢降者不敢以已尊降祖祢之正体
　　释曰夫妻一体故也子爲母齐衰故母亦爲之齐衰父在子爲母期而母仍爲之三年者自爲服祖祢之正体无厌屈之义也小记曰母爲长子削杖爲父母长子稽颡妇人爲夫与长子稽颡其余则否又曰妾爲君之长子与女君同
　　疏衰裳齐牡麻绖冠布缨削杖布带疏屦期者传曰问者曰何冠也曰齐衰大功冠其受也缌麻小功冠其衰也带縁各视其冠
　　郑注问之者见斩衰有二【案今注疏本脱见字】其冠同今齐衰有四章不知其冠之异同耳縁如深衣之縁今文无冠布缨
　　释曰此服与前章不殊以一期与三年悬隔嫌其服有异故重列之闲传曰齐衰四升五升六升四升者三年齐衰也旧说杖期之衰五升不杖者五升六升下惟记斩衰与三年齐衰之冠杖期以下无文故传发何冠之问冠其受者以受衰之布爲冠也冠其衰者冠与衰同也大功以上有受故冠其受小功以下无受故冠其衰率七升以上之衰受衰降三等此衰五升则冠八升也带布带也縁丧中衣之縁也吉时中衣用素若布縁之以采丧中衣则縁以布故特着之中衣之布亦当视其冠也檀弓曰练练衣黄里縓縁谓三年既练之中衣也练而练冠亦练中衣哀杀稍饰故縓縁也此章本三年之丧屈而服期其与余期异者服而加杖虽一期而练祥禫具有杂记曰期之丧十一月而练十三月而祥十五月而禫谓此章也疏衰不庐而父在爲母爲妻居庐期三月不御于内而父在爲母爲妻终丧不御于内期三月既葬食肉饮酒而父在爲母爲妻终丧不食肉饮酒皆其异者杖期既虞卒哭受以衰裳八升冠九升练衰冠又各降一等其他变除先儒以爲如三年齐衰之礼
　　父在爲母传曰何以期也屈也至尊在不敢仲其私尊也父必三年然后娶达子之志也
　　释曰丧服四制曰资于事父以事母而爱同天无二日土无二王国无二君家无二尊以一治之也故父在爲母齐衰期者见无二尊也此以权制者也犹心丧三年故父必三年然后娶士妾之子爲其母亦然惟不禫耳小记曰庶子在父之室爲其母不禫谓士之庶子也大夫以上妾子父在降其母无期服郑氏以父在爲母衰五升按闲传止言爲母疏衰四升无父卒父在之文当考
　　妻传曰爲妻何以期也妻至亲也
　　郑注适子父在则爲妻不杖以父爲之主也服问曰君所主夫人妻大子适妇父在子爲妻以杖即位谓庶子
　　释曰夫妻一体故曰至亲周穆后崩王太子夀卒叔向以爲王一岁而有三年之丧二则妻本亦三年之丧也杂记曰爲妻父母在不杖不稽颡母在不稽颡稽颡者其赠也拜小记曰父在庶子爲妻以杖即位可也则适子父在爲妻不以杖即位也父母在爲妻亦不禫小记曰宗子母在爲妻禫宗子之妻尊故也父在爲母期杖而禫爲妻父母在不禫适子父爲之主则又不杖此其异也
　　出妻之子爲母
　　郑注出犹去也
　　释曰妻有出义而母无絶道故不曰出母而曰出妻之子爲母
　　传曰出妻之子爲母期则爲外祖父母无服传曰絶族无施服亲者属出妻之子爲父后者则爲出母无服传曰与尊者爲一体不敢服其私亲也
　　郑注在旁而及曰施亲者属母子至亲无絶道释曰施读如诗藟施于条枚之施妻出则与夫族絶惟母子自以至亲而相爲服不施出于余亲也服问曰母死则爲其母之党服母出则爲继母之党服小记曰爲父后者爲出母无服无服也者丧者不祭故也爲后者传重主祭不敢以己私丧废祖祢之祭故爲出母无服宋桓夫人生襄公而出归于卫襄公请于桓公使目夷立曰臣之舅在衞爱臣若终立则不可以徃以爲父后者不敢私出母故也母虽出自爲其子期小记曰妾从女君而出则不爲女君之子服妾不服则女君固自服之也父卒母嫁其服无文韦成萧望之郑皆谓当服杖期爲父后者则不服以嫁母与出母俱是絶族故约此经爲服谯周袁准吴商以爲嫁母非父所絶爲父后者亦当服期或以爲子无絶母之义爲嫁母应服三年
　　父卒继母嫁从爲之服报传曰何以期也贵终也郑注尝爲母子贵终其恩
　　释曰从者从乎继母而育也即下传所爲夫死妻稺子幼与之适人者也如此则爲之服然继母配父之尊已絶故还以此服报之王肃曰从乎继母而寄育则服不从则不服服也则报不服则不报马融郑以继母已服父丧贵终母子之恩故随爲之服王顺经文郑附传说诸儒多从王义皇密曰妇无再醮之义礼许其嫁者以身稺子幼不能自存携其孤幼与之适人使无穷屈之难故曰贵终也若偏丧之日志存爽贰弃己如遗何贵终之有
　　不杖麻屦者
　　郑注此亦齐衰言其异于上
　　释曰自此已下哀杀病轻故不杖也斩衰菅屦齐衰藨蒯之屦不杖者麻屦轻重之节也春秋传曰虽有丝麻无弃菅蒯此章之衰裳五升六升冠八升九升五升者正服也六升者义服也凡名从服君服爲义服既虞卒哭各以其冠爲受受冠降衰一等服终而除凡妇人之笄与要绖齐衰之上皆有除无变小记曰齐衰带恶笄以终丧又曰箭笄终丧三年
　　祖父母传曰何以期也至尊也
　　世父母叔父母传曰世父叔父何以期也与尊者一体也然则昆弟之子何以亦期也旁尊也不足以加尊焉故报之也父子一体也夫妻一体也昆弟一体也故父子首足也夫妻牉合也昆弟四体也故昆弟之义无分然而有分者则辟子之私也子不私其父则不成爲子故有东宫有西宫有南宫有北宫异居而同财有余则归之宗不足则资之宗世母叔母何以亦期也以名服也
　　郑注宗者世父爲小宗典宗事者【案此下今注疏本有也字】资取也爲姑在室亦如之【案爲姑下原本衍姊妹二字今注疏本无之据后昆弟下注云爲姊妹在室亦如之则此不兼姊妹言明矣】
