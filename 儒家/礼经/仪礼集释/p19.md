<!-- { "loadSidebar": true } -->
　　遂升反坐士终旅于上如初
　　郑注卿大夫降而爵止于其反席卒之
　　无算乐
　　郑注升歌闲合无数也取欢而已其乐章亦然
　　宵则庶子执烛于阼阶上司宫执烛于西阶上甸人执大烛于庭阍人爲大烛于门外
　　郑注宵夜也烛燋也甸人掌共薪蒸者庭大烛爲位广也阍人门人也爲作也作大烛以俟宾客出释曰燋在地曰燎执之曰烛以荆爲之燕礼轻无庭燎设大烛而已
　　宾醉北面坐取其荐脯以降
　　郑注取脯重得君赐
　　奏陔
　　郑注陔陔夏乐章也宾出奏陔夏以爲行节也凡夏以钟鼓奏之
　　宾所执脯以赐钟人于门内霤遂出
　　郑注必赐钟人钟人掌以钟鼓奏九夏今奏陔以节巳用赐脯以报之明虽醉不忘礼古文赐作锡
　　卿大夫皆出
　　郑注随宾出也
　　公不送
　　郑注宾礼讫是臣也
　　公与客燕
　　郑注谓四方之使者
　　曰寡君有不腆之酒以请吾子之与寡君须臾焉使某也以请
　　郑注君使人戒客辞也礼使人各以其爵寡鲜也犹言少徳谦也腆善也上介出请入告古文腆皆作殄今文皆曰不腆酒无之
　　对曰寡君君之私也君无所辱赐于使臣臣敢辞郑注上介出荅主国使者辞也私谓独有恩厚也君无所爲辱赐于使臣谦不敢当也敢者怖惧用势决之辞
　　寡君固曰不腆使某固以请
　　寡君君之私也君无所辱赐于使臣臣敢固辞
　　郑注重命固如故
　　寡君固曰不腆使某固以请
　　某固辞不得命敢不从
　　郑注许之也于是出见主国使者辞以见许爲得命今文无使某
　　释曰公食大夫宾三辞燕礼轻故再辞而许
　　致命曰寡君使某有不腆之酒以请吾子之与寡君须臾焉
　　郑注亲相见致君命辞也
　　君贶寡君多矣又辱赐于使臣臣敢拜赐命
　　郑注贶赐也犹爱也敢拜赐命从使者拜君之赐命犹谦不必辞也
　　释曰客从使者来就燕而云拜赐命谦不敢必有燕事
　　记燕朝服于寝
　　郑注朝服者诸侯与其羣臣日视朝之服也谓冠端缁带素韠白屦也燕于路寝相亲昵也今辟雍十月行此燕礼冠而衣皮弁服与礼异也
　　释曰檀曰平公饮酒师旷李调侍鼓钟杜蒉自外来闻钟声曰安在曰在寝饮酒者燕也在寝燕于寝也侍者与君饮也下记云请旅侍臣鼓钟谓乐作奏肆夏履复底曰舄襌底曰屦朝服之履诸侯则白舄
　　其牲狗也【案今注疏本脱此四字】
　　郑注狗取择人也明非其人不与爲礼也【案今注疏本脱注文十四字】
　　亨于门外东方
　　郑注亨于门外臣所掌也
　　若与四方之宾燕则公迎之于大门内揖让升
　　郑注四方之宾谓来聘者也自戒至于拜至皆如公食亦告具而后公即席小臣请执幂请羞者乃迎宾也
　　宾爲茍敬席于阼阶之西北面有脀不哜肺不啐酒其介爲宾
　　郑注茍且也假也主国君飨时亲进醴于宾今燕又宜献焉人臣不敢防烦尊者至此升堂而辞让欲以臣礼燕爲恭敬也于是席之如献诸公之位言茍敬者宾实主国所宜敬也脀折爼也不哜啐似若尊者然也介门西北面西上公降迎上介以爲宾揖让升如初礼主人献宾献公既献茍敬乃媵觚羣臣即位如燕也
　　释曰飨食在庿燕在寝飨重而燕轻飨既亲献也故燕以介爲宾而席宾于诸公之坐以介爲宾而后公可以无亲献也茍敬之席在公之左春秋宋公与鲁叔孙昭子宴饮酒乐宋公使昭子右坐右坐者居公之右改礼坐也不哜啐如卿之礼茍者聊且粗畧之意茍敬犹曰杀敬也
　　无膳尊无膳爵
　　郑注降尊以就卑也
　　释曰不自尊别于外臣
　　与卿燕则大夫爲宾与大夫燕亦大夫爲宾
　　郑注不以所与燕者爲宾者燕爲序欢心宾主敬也公父文伯饮南宫敬叔酒以路堵父爲客此之谓也君恒以大夫爲宾者【案恒今注疏本讹作但】大夫卑虽尊之犹逺于君今文无则下无燕
　　释曰与四方之宾燕则其介爲宾亦事之宜
　　羞膳者与执幂者皆士也
　　郑注尊君也膳宰卑于士
　　羞卿者小膳宰也
　　郑注膳宰之佐也
　　若以乐纳宾则宾及庭奏肆夏宾拜酒主人荅拜而乐阕公拜受爵而奏肆夏公卒爵主人升受爵以下而乐阕
　　郑注肆夏乐章也今亡以钟鑮播之鼓磬应之所谓金奏也记曰入门而县兴示易以敬也卿大夫有王事之劳则奏此乐焉
　　释曰乐阕乐止也郊特牲曰大夫之奏肆夏由赵文子始也
　　升歌鹿鸣下管新宫笙入三成
　　郑注新宫小雅逸篇也管之入三成谓三终也释曰宋公享叔孙昭子赋新宫与此所笙奏或谓即斯干之诗
　　遂合乡乐
　　郑注乡乐周南召南六篇言遂者不闲也
　　释曰不闲歌
　　若舞则勺
　　郑注勺颂篇告成大武之乐歌也其诗曰于铄王师遵养时晦又曰实维尔公师既合乡乐万舞而奏之所以美王侯劝有功也
　　惟公与宾有俎
　　郑注主于燕其余可以无俎
　　释曰大射公卿皆有俎
　　献公曰臣敢奏爵以听命
　　郑注授公释此辞不敢必受之
　　凡公所辞皆栗阶
　　郑注栗蹙也谓越等急趋君命也
　　凡栗阶不过二等
　　郑注其始升犹聚足连歩越二等左右足各一发而升堂
　　释曰二等上二等也连歩者谓前足蹑一等后足从之并足相随不相过曲礼所谓拾级聚足连歩以上也栗阶者至其上二等左右各足一发而升堂其始升犹连歩
　　凡公所酬既拜请旅侍臣
　　郑注既拜谓自酌升拜时也摈者阼阶下告于公还西阶下告公许旅行也请行酒于羣臣必请者不専惠也
　　凡荐与羞者小膳宰也
　　郑注谓于卿大夫以下也上特言羞卿者小膳宰者【案今注疏本脱者字】欲絶于宾羞宾者亦士
　　有内羞
　　郑注谓羞豆之实酏食糁食羞笾之实糗饵粉餈释曰内羞房中之羞也以谷物爲之
　　君与射则爲下射袒朱襦乐作而后就物
　　郑注君尊
　　小臣以巾授矢稍属
　　郑注君尊不搢矢
　　释曰属续授之
　　不以乐志
　　郑注辟不敏也
　　既发则小臣受以授人
　　郑注俟复发也不使大射正燕射轻
　　上射退于物一笴既发则荅君而俟
　　郑注荅对
　　若饮君燕则夹爵
　　郑注谓君在不胜之党宾饮之如燕媵觚则又夹爵释曰将饮君先自饮君既饮又自饮
　　君在大夫射则肉袒
　　郑注不纁襦厌于君
　　若与四方之宾燕媵爵曰臣受赐矣臣请赞执爵者郑注受赐谓公乡者酬之【案酬今注疏本讹作酌】至燕主人事宾之礼杀宾降洗升媵觯于公荅恩惠也
　　相者对曰吾子无自辱焉
　　郑注辞之也对荅也亦告公以公命荅之也
　　有房中之乐
　　郑注歌周南召南之诗而不用钟磬之节也谓之房中者后夫人之所讽诵以事其君子
　　释曰与四方宾燕有之

<经部,礼类,仪礼之属,仪礼集释>
　　钦定四库全书
　　仪礼集释卷九　　　　宋　李如圭　撰
　　大射仪第七
　　郑目録云名曰大射者诸侯将有祭祀之事与其羣臣射以观其礼也【案今注疏本脱也字据宋夲补】数中者得与于祭不数中者不得与于祭大射仪于五礼属嘉礼大戴此第十三小戴及别录皆第七
　　大射之仪君有命戒射
　　郑注将有祭祀之事当射宰告于君君乃命之言君
　　有命政教宜由尊者
　　宰戒百官有事于射者
　　郑注宰于天子冢宰治官卿也作大事则掌以君命戒于百官
　　射人戒诸公卿大夫射司士戒士射与赞者
　　郑注射人掌以射法治射仪司士掌国中之士治凡其
　　戒令皆司马之属也殊戒公卿大夫与士辨贵贱也赞佐也谓士佐执事不射者
　　前射三日宰夫戒宰及司马射人防视涤
　　郑注宰夫冢宰之属掌百官之征令者司马于天子政官之卿凡大射则合其六耦涤谓溉器扫除射宫
　　司马命量人量侯道与所设乏以貍步大侯九十参七十干五十设乏各去其侯西十北十
　　郑注量人司马之属掌量道巷涂数者【案涂今注疏本作涂据释文作涂】侯谓所射布也尊者射之以威不宁侯卑者射之以求爲侯量侯道谓去堂逺近也容谓之乏所以爲者之御矢貍之伺物毎举足者止视逺近爲必中也是以量侯道取象焉乡射记曰侯道五十弓考工记曰弓之下制六尺则此貍步六尺明矣大侯熊侯谓之大者与天子熊侯同参读爲糁糁杂也杂侯者豹鹄而麋饰下天子大夫也干读爲豻豻侯者豻鹄豻饰也大夫将祭于己射麋侯士无臣祭不射
　　遂命量人巾车张三侯大侯之崇见鹄于参参见鹄于干干不及地武不系左下纲设乏西十北十凡乏用革郑注巾车于天子宗伯之属掌装衣车者亦使张侯侯巾崇高也高必见鹄鹄所射之主射义曰为人君者以为君鹄为人臣者以为臣鹄为人父者以为父鹄为人子者以为子鹄言射中此乃能任己位也鹄之言较较直也射者所以直己志或曰鹄鸟名射之难中中之为俊是以所射于侯取名也淮南子曰鳱鹄知来然则所云正者正也亦鸟名齐鲁之间名题肩为正正鹄皆鸟之防黠者考工记曰梓人为侯广与崇方参分其广而鹄居一焉则大侯之鹄方六尺糁侯之鹄方四尺六寸大半寸豻侯之鹄方三尺三寸少半寸及至也武迹也中人之足长尺二寸以豻侯计之糁侯去地一丈五寸少半寸大侯去地二丈二尺五寸少半寸凡侯北面西方谓之左前射三日张侯设乏欲使有事者豫志焉
　　御人防县于阼阶东笙磬西面其南笙钟其南鑮皆南陈
　　郑注笙犹生也东为阳中万物以生春秋曰太蔟所以金奏赞阳出滞姑洗所以脩絜百物考神纳宾是以东方钟磬谓之笙皆编而县之周礼曰凡县钟磬半为堵全为肆有钟有磬为全鑮如钟而大奏乐以鼓鑮为节
　　建鼓在阼阶西南鼔应鼙在其东南鼓
　　郑注建犹树也以木贯而载之树之跗也南鼓谓所伐面也应鼙应朔鼙也先击朔鼙应鼙应之鼙小鼓也在东便其先击小后击大也鼓不在东县南为君也
　　西阶之西颂磬东面其南钟其南鑮皆南陈一建鼓在其南东鼓朔鼙在其北
　　郑注言成功曰颂西为阴中万物之所成春秋传曰夷则所以咏歌九则平民无忒无射所以宣布哲人之令德示民轨义是以西方钟磬谓之颂朔始也奏乐先击西鼙乐为宾所由来也钟不言颂鼙不言东鼓义同省文也古文颂为庸
　　一建鼓在西阶之东南面
　　郑注言面者国君于其羣臣备三面尔无钟磬有鼓而巳其为诸侯则轩县
　　簜在建鼙之闲
　　郑注簜竹也谓笙箫之属于堂
　　鼗于颂磬西纮
　　郑注鼗如鼓而小有柄宾至摇之以奏乐也纮编磬绳也设鼗于磬西于纮也王制曰天子赐诸侯乐则以柷将之赐伯子男乐则以鼗将之
　　厥明司宫尊于东楹之西两方壶膳尊两甒在南有丰幂用锡若絺缀诸箭盖幂加勺又反之皆尊酒在北郑注膳尊君尊也后陈之尊之也丰以承尊也说者以为若井鹿卢其为字从豆声近似豆大而卑矣幂覆尊巾也锡细布也絺细葛也箭篠也为幂葢卷辟缀于篠横之也又反之为覆勺也皆尊二者皆有酒之尊重本也酒在北尊统于君南为上也惟君面尊言专惠也今文锡或作緆絺或作绤古文箭作晋
　　尊士旅食于西鑮之南北面两圜壶
