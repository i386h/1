<!-- { "loadSidebar": true } -->
　　大夫长盥洗东南西面北上序进盥退者与进者交于前卒盥序进南面匕
　　郑注长以长幼也序犹更也前洗南
　　释曰北面盥
　　载者西面
　　郑注载者左人【案此下今注疏本有也字】亦序自鼎东西面于其前大夫匕则载之
　　鱼腊饪
　　郑注饪孰也【案孰今注疏本作熟】食礼宜孰飨有腥者
　　载体进奏
　　郑注体谓牲与腊也奏谓皮肤之理也进其理本在前下大夫体七个
　　鱼七缩俎寝右
　　郑注右首也寝右进鬐也干鱼近腴多骨鲠
　　释曰缩纵也宾在户西南面俎东西陈其前鱼在俎纵之于人为横西首而寝其右则腹腴乡南而进鬐脊近宾矣以少骨鲠者乡宾优宾也祭祀则体进下鱼进腴
　　肠胃七同俎
　　郑注以其同也不异其牛羊腴贱也此俎实凡二十八
　　释曰君子不食圂腴圂谓犬豕也取牛羊腴而已牛与羊之肠及胃各七
　　伦肤七
　　郑注伦理也谓精理滑脆者【案脆原本讹作脃今注疏本同据宋本改正】今文伦或作论
　　释曰肤取豕之胁革肉为之
　　肠胃肤皆横诸俎垂之
　　郑注顺其在牲之性也肠胃垂及俎拒
　　释曰俎拒胫中当横节
　　大夫既匕匕奠于鼎逆退复位
　　郑注事毕宜由便也士匕载者又待设俎
　　公降盥
　　郑注将设酱
　　宾降公辞
　　郑注辞其从巳
　　卒盥公壹揖壹让公升宾升
　　郑注揖让皆壹【案今注疏本作一】杀于初古文壹皆作一
　　宰夫自东房授醯酱
　　郑注授授公也醯酱以醯和酱
　　公设之
　　郑注以其为馔本
　　宾辞北面坐迁而东迁所
　　郑注东迁所奠之东侧其故处也【案原本无也字释文取处也二字下云昌虑反今据释文补入】
　　释曰宾迁之不敢当君设处且若亲授然侧犹近也
　　公立于序内西乡
　　郑注不立阼阶上示亲馔
　　宾立于阶西疑立
　　郑注不立阶上以主君离阼也疑正立也自定之貌今文曰西阶
　　宰夫自东房荐豆六设于酱东西上韭菹以东醓醢昌本昌本南麋臡以西菁菹鹿臡
　　郑注醓醢醢有醓昌本昌蒲本菹也醢有骨谓之臡菁蓂菁菹也今文臡皆作麋
　　士设俎于豆南西上牛羊豕鱼在牛南腊肠胃亚之郑注亚次也不言防错俎尊也
　　释曰设豆防设黍稷错俎尊具其文
　　肤以为特
　　郑注直豕与肠胃东也特肤者出下牲贱
　　旅人取匕甸人举鼎顺出奠于其所
　　郑注以其空也其所谓当门
　　释曰士不举鼎出者俟设俎士丧礼亦甸人举鼎
　　宰夫设黍稷六簋于俎西二以竝东北上黍当牛俎其西稷错以终南陈
　　郑注竝并也今文曰并古文簋皆作轨
　　大羮湇不和实于镫宰右执镫左执葢由门入升自阼阶尽阶不升堂授公以葢降出入反位
　　郑注大羮湇煮肉汁也大古之羮不和无盐菜瓦豆谓之镫宰谓大宰宰夫之长也有葢者馔自外入为风尘今文湇为汁又曰入门自阼阶无升
　　释曰湇升自阼阶者公亲设之故也
　　公设之于酱西宾辞坐迁之
　　郑注亦东迁所
　　宰夫设铏四于豆西东上牛以西羊羊南豕豕以东牛郑注铏菜和羮之器
　　释曰以鼎煮牲取其骨体置之俎其汁谓之大羮芼之以菜调以醎酸盛之于铏谓之铏羮【案原本脱羮字今补】
　　饮酒实于觯加于丰
　　郑注丰所以承觯者也如豆而卑
　　释曰觯之豉反
　　宰夫右执觯左执丰进设于豆东
　　郑注食有酒者优宾也设于豆东不举也燕礼记曰凡奠者于左
　　宰夫东面坐啓簋防各却于其西
　　郑注防簋葢也亦一一合却之各当其簋之西释曰防古外反后同
　　赞者东房南面告具于公
　　郑注东房负房户而立也南面者欲得乡公与宾也
　　公再拜揖食
　　郑注再拜拜宾馔具
　　宾降拜
　　郑注荅公拜
　　释曰曲礼曰主人亲馈则拜而食
　　公辞宾升再拜稽首
　　郑注不言成拜降未拜
　　宾升席坐取韭菹以辩擩于醢上豆之间祭
　　郑注擩犹染也今文无于
　　赞者东面坐取黍实于左手辩又取稷辩反于右手兴以以授宾宾祭之
　　郑注取授以右手便也宾亦兴受坐祭之于豆祭也独云赞兴优宾也少仪曰受立授立不坐
　　释曰簋俎去席逺故赞者取以授宾豆祭谓前祭豆处上豆之间
　　三牲之肺不离赞者辩取之壹以授宾
　　郑注肺不离者刌之也不言刌刌则祭肺也此举肺不离而刌之便宾祭也壹犹稍也古文壹作一释曰离割也刌切也刌肺切之离肺离割之不絶其中央少许刌肺直取以祭亦谓之祭肺离肺则絶之以祭亦谓之举肺刌肺惟祭祀乃有之
　　宾兴受坐祭
　　郑注于是云宾兴受坐祭重牲也宾亦毎肺兴受祭于豆祭
　　捝手扱上铏以柶辩擩之上铏之间祭
　　郑注扱以柶扱其铏菜也捝拭也拭以巾
　　祭饮酒于上豆之间鱼腊酱湇不祭
　　郑注不祭者非食物之盛者也
　　释曰鱼腊不祭肠胃肤不祭可知或曰曲礼殽之序徧祭之殽谓出于牲体者惟鱼腊不祭耳
　　宰夫授公饭粱公设之于湇西宾北面辞坐迁之郑注既告具矣而又设此殷勤之加也迁之迁而西之以其东上也
　　释曰东上统于正
　　公与宾皆复初位
　　郑注位序内阶西
　　宰夫膳稻于粱西
　　郑注膳犹进也进稻粱者以簠
　　士羞庶羞皆有大盖执豆如宰
　　郑注羞进也庶众也进众珍味可进者也大以肥美者特为脔所以祭也鱼或谓之膴膴大也唯醢酱无大如宰如其进大羮湇右执豆左执葢
　　先者反之由门入升自西阶
　　郑注庶羞多羞人不足则相授于阶上复出取也
　　先者一人升设于稻南簋西间容人
　　郑注簋西黍稷西也必言稻南者明庶羞加不与正豆并也间容人者宾当从间往来也
　　释曰庶羞与稻粱皆加故继稻言之
　　旁四列西北上
　　郑注不统于正者虽加自是一体是所谓羮胾中别
　　释曰曲礼曰左殽右胾殽骨体也为正胾切肉也为庶羞肉谓之羮羮则殽也正在东庶羞在西羮胾中别也管子弟子职篇云羮胾中别胾在酱前其设要方饭是为卒左酒右酱
　　膷以东臐膮牛炙
　　郑注膷臐膮今时也牛曰膷羊曰臐豕曰膮皆香美之名也古文膷作香臐作薰
　　炙南醢以西牛胾醢牛鮨
　　郑注先设醢防之以次也内则谓鮨为鲙然则脍用鮨今文鮨作鳍
　　释彐醢配胾而卑于胾今设之胾上者欲既设之五醢相错也内则曰膳膷臐膮醢牛炙醢牛胾醢牛脍羊炙羊胾醢豕炙醢豕胾芥酱鱼鲙雉鹑鷃自鱼鲙以上与此庶羞同惟膮牛炙间衍醢字雉以下即上大夫之加数彼又以鴽为鷃耳
　　鮨南羊炙以东羊胾醢豕炙炙南醢以西豕胾芥酱鱼脍
　　郑注芥酱芥实酱也内则曰脍春用葱秋用芥
　　众人腾羞者尽阶不升堂授以葢降出
　　郑注腾当作媵媵送也授授先者一人
　　赞者东房告备于公
　　郑注复告庶羞具者以其异
　　赞升宾
　　郑注以公命命宾升席
　　释曰公不揖食者加礼杀
　　宾坐席末取粱即稻祭于酱湇间
　　郑注即就也祭稻粱不以豆祭祭加宜于加
　　释曰稻粱加也酱湇不祭亦正之加
　　赞者北面坐辩取庶羞之大兴一以授宾宾受兼壹祭之
　　郑注一一受之而兼壹祭之庶羞轻也自祭之于膷臐之间以异也
　　宾降拜
　　郑注拜庶羞
　　公辞宾升再拜稽首公荅再拜
　　释曰宾先拜庶羞公乃荅拜亦礼杀
　　宾北面自间坐左拥簠粱右执湇以降
　　郑注自间坐由两之间也拥抱也必取粱者公所设也以之降者堂尊处欲食于阶下然也
　　释曰曲礼曰客若降等执食兴辞主人兴辞于客然后客坐
　　公辞宾西面坐奠于阶西东面对西面坐取之栗阶升北面反奠于其所降辞公
　　郑注奠而后对成其意也降辞公敬也必辞公者为其尊而亲临巳食侍食赞者之事
　　公许宾升公揖退于箱
　　郑注箱东夹之前俟事之处
　　摈者退负东塾而立
　　郑注无事
　　賔坐遂卷加席公不辞
　　郑注赞者以告公公听之重来优宾
　　释曰公【案此下原本缺】
　　宾三饭以湇酱
　　郑注毎饮歠湇以有擩酱食正也三饭而止君子食不求饱不言其殽优宾
　　释曰饭饭粱也饭粱以湇酱者公所设也食礼尸食举殽皆有次第此则惟宾取之
　　宰夫执觯浆饮与其丰以进
　　郑注此进漱也非为卒食为将有事縁宾意欲自絜清
　　宾捝手兴受
　　郑注受觯
　　宰夫设其丰于稻西
　　郑注酒在东浆在西是所谓左酒右浆
　　释曰曲礼曰酒浆处右郑云若两有之则左酒右浆案弟子职篇曰左酒右酱此云右浆未详
　　庭实设
　　郑注乘皮
　　宾坐祭遂饮奠于丰上
　　郑注饮漱
　　公受宰夫束帛以侑西乡立
　　郑注束帛十端帛也侑犹劝也主国君以为食宾殷勤之意未至复币以劝之欲用深安宾也西乡立序内位也受束帛于序端
　　宾降筵北面
　　郑注以君将有命也北面于西阶上
　　摈者进相币
　　郑注为君释币辞于宾
　　宾降辞币升听命
　　郑注降辞币主国君又命之升听命释许辞
　　降拜
　　郑注当拜受币
　　公辞宾升再拜稽首受币当东楹北面
　　郑注主国君南面授之当东楹者欲得君行一臣行二也
　　退西楹西东面立
　　郑注俟主国君送币也退不负序以将降
　　公壹拜宾降也公再拜
　　郑注宾不敢俟成拜
　　介逆出
　　郑注以宾事毕
　　宾北面揖执庭实以出
　　郑注揖执者示亲受
　　公降立
　　郑注俟宾反
　　上介受宾币从者讶受皮
　　郑注从者府史之属讶迎也今文曰梧受
　　释曰案下经鱼肠胃伦肤下大夫则若七若九九者葢侯伯大夫再命之数七则子男之大夫一命之数也小聘使大夫此篇鱼肠胃伦肤之数皆七则所食者子男之小聘大夫也其士介止一人既受宾币知受皮者府史之属
　　宾入门左没北面再拜稽首
　　郑注便退则食礼未卒不退则嫌更入行拜若欲从此退
　　公辞
　　郑注止其拜使之卒食
　　释曰食如字下至注卒食同
　　揖让如初
　　郑注如初入也
　　升宾再拜稽首公荅再拜
　　郑注宾拜拜主国君之厚意宾揖介入复位
　　释曰下更云介逆出明此时入
　　宾降辞公如初
　　郑注将复食
　　宾升公揖退于箱宾卒食防饭三饮
　　郑注卒巳也巳食防饭三漱浆也防饭谓黍稷也此食黍稷则初时食稻粱
　　不以酱湇
　　郑注不复用正也初时食加饭用正此食正饭用庶羞互相成也后言湇或时后用
　　捝手兴北面坐取粱与酱以降西面坐奠于阶西郑注示亲彻也不以出者非所当得又以已得侑币释曰酱湇粱公所设故宾前拥粱与湇此取粱与酱以降也玉藻曰若赐之食而君客之君既彻执饭与酱乃出授从者又曰主人自置其酱则客自彻之曲礼曰卒食客自前跪彻饭齐以授相者齐酱属也
　　东面再拜稽首
　　郑注卒食拜也不北面者异于辞
　　公降再拜
　　郑注荅之也不辞之使升拜明礼有终
