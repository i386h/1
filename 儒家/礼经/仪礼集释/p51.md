<!-- { "loadSidebar": true } -->
　　郑注视敛
　　释曰此大夫未大敛而先至者其视敛位与君在之位同君视敛主人西楹东北面大夫继主人东上
　　既冯尸大夫逆降复位
　　郑注中庭西面位
　　释曰位在主人之南同朝夕哭位
　　巾奠执烛者灭烛出降自阼阶由主人之北东
　　郑注巾奠而室事已
　　既殡主人说髦
　　郑注既殡置铭于肂复位时也今文説皆作税儿生三月鬋发为鬌男角女羁否则男左女右长大犹为饰存之谓之髦所以顺父母幼小之心至此尸柩不见丧无饰可以去之髦之形象未闻
　　释曰内则曰子事父母总拂髦冠緌缨玉藻曰亲没不髦
　　三日绞垂
　　郑注成服日绞要绖之散垂者
　　冠六升外縪缨条属厌
　　郑注縪谓缝着于武也外者【案外下今注疏衍之字】外其余也缨条属者通屈一条绳为武垂下为缨属之冠厌伏也
　　释曰武冠卷也丧冠缨武同材以冠属之武谓之条属葢以一条绳交过两旁缀之为武垂其余为缨乃以冠前后着武从下乡外缝之
　　衰三升
　　郑注衣与裳也
　　屦外纳
　　郑注纳收余也
　　杖下本竹桐一也
　　郑注顺其性也
　　居倚庐
　　郑注倚木为庐在中门外东方北户
　　释曰朝夕哭位在东方故庐亦在门外之东横一木着地立细木其上倚就东墉北其户既虞乃柱起横木之着地者而西其户丧服传谓之外寝
　　寝苫枕块
　　郑注苫编稾【案各本作藳据释文改正】块堛也
　　不説绖带
　　郑注哀戚不在于安
　　哭昼夜无时
　　郑注哀至则哭非必朝夕
　　释曰始丧至殡哭不絶声既殡哭昼夜无时既卒哭惟朝夕哭既练朝夕止哭或一日二日哀至则哭亦无时
　　非丧事不言
　　郑注不忘所以为亲
　　歠粥朝一溢米夕一溢米不食菜果
　　郑注不在于饱与滋味粥糜也二十两曰溢为米一升二十四分升之一实在木曰果在地曰蓏
　　主人乘恶车
　　郑注拜君命拜众宾及有故行所乘也杂记曰端衰丧车皆无等然则此恶车王丧之木车也古文恶作垩
　　白狗幦
　　郑注未成豪狗幦覆笭也以狗皮为之取其臑也白于丧饰宜古文幦为幕
　　释曰车前有式以幦覆之式之材谓之軨故通谓式为軨也礼记谓之幦周礼谓之诗谓之幭其实一也释畜曰犬未成豪狗
　　蒲蔽
　　郑注蔽藩
　　御衣蒲菆
　　郑注不在于驱驰蒲菆牡蒲茎古文菆作驺
　　释曰御者以蒲菆策马春秋传蒲菆可为矢
　　犬服
　　郑注笭间兵服以犬皮为之取坚也亦白今文犬为大【案今注疏本脱此五字】
　　木錧
　　郑注取少声今文錧为辖
　　释曰常时车錧马镳以金为之
　　约绥约辔
　　郑注约绳绥所以引升车
　　木镳
　　郑注亦取少声古文镳为苞
　　马不齐髦
　　郑注齐翦也今文髦为毛主人之恶车如王之木车则齐衰以下其乘素车缫车駹车漆车与
　　释曰周礼蒲蔽犬郑谓始丧所乘也卒哭乘素车既练乘缫车大祥乘駹车禫乘漆车丧车无等齐衰以下葢差次乘之
　　主妇之车亦如之疏布裧
　　郑注裧者车裳帏于葢弓垂之
　　释曰裧周礼谓之容诗谓之帷裳
　　贰车白狗摄服
　　郑注贰副也摄犹縁也狗皮縁服差饰
　　其他皆如乗车
　　郑注如所乘恶车
　　朔月童子执帚却之左手奉之
　　郑注童子隶子弟若内竖寺人之属执用左手却之示未用
　　释曰曲礼拚者加帚于箕上
　　从彻者而入
　　郑注童子不专礼事
　　比奠举席埽室聚诸防布席如初卒奠埽者执帚垂末内鬛从执烛者而东
　　郑注比犹先也室中东南隅谓之防【案今注疏本脱中字】释曰防近户隠闇处也入时烛先彻者童子从彻者出时彻者先烛童子从烛童子常后于成人
　　燕养餽羞汤沐之如他日
　　郑注燕养平常所用供养也馈朝夕食也羞四时之珍异汤沐所以洗去污垢内则曰三日具沐五日具浴孝子不忍一日废其事亲之礼于下室日设之如生存也进彻之时如其顷
　　释曰下室燕寝也如其顷如食顷
　　朔月若荐新则不馈于下室
　　郑注以其殷奠有黍稷也下室如今之内堂正寝听朝事
　　筮宅冢人物土
　　郑注物犹相也相其地可葬者乃营之
　　卜曰吉告从于主妇主妇哭妇人皆哭主妇升堂哭者皆止
　　郑注事毕
　　啓之昕外内不哭
　　郑注将有事为其讙嚣既啓命哭古文啓为开
　　夷牀輁轴于西阶东
　　郑注明阶闲者位近西也夷牀于祖庿輁轴于殡宫其二庿者于祢亦輁轴焉古文輁或为拱
　　其二庿则于祢庿如小敛奠乃啓
　　郑注祖尊祢卑也士事祖祢上士异庿下士共庿
　　朝于祢庿重止于门外之西东面柩入升自西阶正柩于两楹间奠止于西阶之下东面北上主人升柩东西面众主人东即位妇人从升东面奠升设于柩西升降自西阶主人要节而踊
　　郑注重不入者主于朝祖而行若过之矣门西东面待之便也
　　烛先入者升堂东楹之南西面后入者西阶东北面在下
　　郑注照正柩者先先柩者后后柩者适祖时烛亦然互记于此
　　主人降即位彻乃奠升降自西阶【案今注疏本脱降字】主人踊如初
　　郑注如其降拜宾至于要节而踊不荐车不从此行
　　祝及执事举奠巾席从而降柩从序从如初适祖郑注此谓朝祢明日举奠适祖之序也此祝执醴先酒脯醢俎从之巾席为后既正柩席升设设奠如初祝受巾巾之凡丧自卒至殡自啓至葬主人之礼其变同则此日数亦同矣序从主人以下今文无从
　　荐乘车鹿浅幦干笮革靾载旜载皮弁服缨辔贝勒县于衡
　　郑注士乘栈车鹿浅鹿夏毛也幦覆笭玉藻曰士齐车鹿幦豹犆干盾也笮矢箙也靾缰也旜旌旗之属通帛为旜卿之所建亦摄焉皮弁服者视朔之服贝勒贝饰勒有干无兵有箙无弓矢明不用古文靾为杀旜为膳
　　释曰缨辔贝勒马所用也及荐马又取缨用
　　道车载朝服
　　郑注道车朝夕及燕出入之车朝服日视朝之服也衣素裳
　　槀车载蓑笠
　　郑注槀犹散也散车以田以鄙之车蓑笠备雨服今文槀为潦凡道车槀车之缨辔及勒亦县于衡也释曰槀车游散所乘也诗都人士曰台笠缁撮
　　将载祝及执事举奠戸西南面东上卒束前而降奠席于柩西
　　郑注将于柩西当前束设之
　　巾奠乃墙
　　郑注墙柩饰也
　　抗木刋
　　郑注剥削之古文刋为竿
　　茵着用荼实绥泽焉
　　郑注荼茅秀也绥亷姜也泽泽兰也皆取其香且御湿
　　苇苞长三尺一编
　　郑注用便易也
　　菅筲三其实皆瀹
　　郑注米麦皆湛之汤未知神之所享不用食道所以为敬
　　释曰不以食道谓不孰之饭用米其义亦然
　　祖还车不易位
　　郑注为乡外耳未行
　　执披者旁四人
　　郑注前后左右各二人
　　凡赠币无常
　　郑注宾之赠也玩好曰赠在所有
　　凡糗不煎
　　郑注以膏煎之则防非敬
　　惟君命止柩于堩其余则否
　　郑注不敢留神也堩道也曾子问曰葬既引至于堩
　　车至道左北面立东上
　　郑注道左墓道东先至者在东
　　释曰不北上统于圹者车不入圹
　　柩至于圹敛服载之
　　郑注柩车至圹祝説载除饰乃敛乘车道车槀车之服载之不空之以归也【案今注疏夲脱也字】送形而往迎精而反亦礼之宜
　　卒窆而归不驱
　　郑注孝子往如慕反如疑为亲之在彼
　　释曰檀弓曰卫有送葬者夫子观之曰善者为丧乎足以为法矣其往也如慕其反也如疑
　　君视敛若不待奠加葢而出不视敛则加葢而至卒事郑注为有他故及辟忌也
　　既正柩宾出遂匠纳车于阶间
　　郑注遂匠遂人匠人也遂人主引徒役匠人主载柩窆职相左右也车载柩车周礼谓之蜃车杂记谓之团或作辁或作声读皆相附耳未闻孰正其车之轝状如牀中央有辕前后出设前后辂轝上有四周下则前后有轴以辁为轮许叔重説有辐曰轮无辐曰辁
　　祝祖奠于主人之南当前辂北上巾之
　　郑注言于主人之南当前辂则既祖祝乃
　　弓矢之新沽功
　　郑注设之宜新沽示不用今文沽作古
　　释曰沽功麤功也
　　有弭饰焉
　　郑注弓无縁者谓之弭弭以骨角为饰
　　释曰弭弓梢末也
　　亦张可也
　　郑注亦使可张
　　有柲
　　郑注柲弓檠弛则缚之于弓里备损伤以竹为之诗云竹柲绲縢今文柲为枈
　　释曰柲状如弓绲縢谓绳约之
　　设依挞焉
　　郑注依缠也挞弣侧矢道也皆以韦为之今文挞为铦
　　有韣
　　郑注韣弓衣也以缁布为之
　　矢【案各本脱此字据释文补】翭矢一乘骨镞短卫
　　郑注翭犹候也候物而射之矢也四矢曰乘骨镞短卫亦示不用也【案示今注疏本讹作云】生时翭矢金镞凡为矢五分笴长而羽其一
　　释曰卫谓羽也羽以防卫矢使之调故名羽为卫释器曰骨镞不翦羽谓之志短卫即翦羽也
　　志矢一乘轩輖中亦短卫
　　郑注志犹拟也习射之矢书云若射之有志輖也无镞短卫亦示不用生时志矢骨镞凡为矢前重后轻也
　　释曰志矢不言镞则无镞也轩中者矢前后之轻重等也自君视敛至此记者更自前记之













<经部,礼类,仪礼之属,仪礼集释>
　　钦定四库全书
　　仪礼集释卷二十五　　宋　李如圭　撰
　　士虞礼第十四
　　郑目録云虞犹安也【案今注疏本脱犹字】士葬其父母迎精而反日中而祭之于殡宫以安之之礼【案今注疏本脱之礼二字】虞于五礼属凶礼大戴第六小戴第十五别録第十四
　　士虞礼特豕馈食
　　郑注馈犹归也
　　释曰大夫士之祭曰馈食虞丧祭也杂记曰上大夫之虞也少牢卒哭成事附皆大牢下大夫之虞也犆牲卒哭成事附皆少牢则下大夫与士虞同牲
　　侧亨于庿门外之右东面
　　郑注侧亨亨一胖也亨于爨用镬不于门东未可以吉也是日也以虞易奠祔而以吉祭易丧祭鬼神所在则曰庿尊言之
　　释曰吉礼左右胖皆亨虞无主人主妇及宾以下俎亨一胖而已特牲馈食礼亨于门外东方
　　鱼腊爨亚之北上
　　郑注爨灶
　　释曰特牲馈食礼记鱼腊爨在牲爨南
　　饎爨在东壁西面
　　郑注炊黍稷曰饎饎北上上齐于屋宇于虞有亨饎之爨弥吉
　　释曰特牲礼记饎爨在西壁西壁堂之西墙也虞在东壁亦反吉黍爨为上上爨与堂檐齐周礼饎人掌凡祭祀共盛
　　设洗于西阶西南水在洗西篚在东
　　郑注反吉也亦当西荣南北以堂深
　　尊于室中北墉下当户两甒醴酒酒在东无禁幂用絺布加勺南枋
　　郑注酒在东上醴也絺布葛属
　　释曰丧祭无酒以醴代之凡酌者之左为上尊絺绤以葛为之布则以麻言絺布葢麻葛杂
　　素几苇席在西序下
　　郑注有几始鬼神也
　　释曰周礼司几筵凡丧事设苇席右素几
　　苴刌茅长五寸束之实于篚于西坫上
　　郑注苴犹借也
　　释曰刌切也易曰借用白茅
　　两豆菹醢于西楹之东醢在西一铏亚之
