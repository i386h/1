<!-- { "loadSidebar": true } -->
　　郑注躬身也谓中之上下幅也用布各二丈
　　倍躬以为左右舌
　　郑注谓上个也居两旁谓之个左右出谓之舌
　　下舌半上舌
　　郑注半者半其出于躬者也用布三丈所以半上舌者侯人之形也上个象臂下个象足中人张臂八尺张足六尺五八四十五六三十以此为衰也凡乡侯用布十六丈数起侯道五十以计道七十之侯用布二十五丈二尺道九十之侯用布三十六丈
　　箭筹八十
　　郑注箭篠也筹算也筹八十者畧以十耦为正贵全数其时众寡从宾【案寡今注疏本讹作宾据宋本改正】
　　长尺有握握素
　　郑注握本所持处也素谓刋之也刋本一肤
　　楚扑长如笴刋本尺
　　郑注刋其可持处
　　君射则为下射上射退于物一笴既则荅君而俟郑注荅对也此以下杂记也今文君射则为下
　　君乐作而后就物君袒朱襦以射
　　郑注君尊
　　小臣以巾执矢以授
　　郑注君尊不搢矢不挟矢授之稍属
　　若饮君如燕则夹爵
　　郑注谓君在不胜之党也宾饮君如燕宾媵觚于公之礼则夹爵夹爵者君既卒爵复自饮
　　君国中射则皮树中以翿旌获白羽与朱羽糅
　　郑注国中城中也谓燕射也皮树兽名以翿旌获尚文德也今文皮树为繁竖糅为縚古文无以
　　于郊则闾中以旌获
　　郑注于郊谓大射也大射于大学王制曰小学在公宫南之左【案今注疏本脱南字据礼记文补】大学在郊闾兽名如驴一角或曰如驴歧蹄周书曰北唐以闾析羽为旌
　　于竟则虎中龙旜
　　郑注于竟谓与邻国君射也画龙于旜尚文章也通帛为旜
　　大夫兕中各以其物获
　　郑注兕兽名似牛一角
　　士鹿中翿旌以获
　　郑注谓小国之州长也用翿为旌以获无物也古文无以获
　　惟君有射于国中其余否
　　郑注臣不习武事于君侧也古文有作又今文无其余否
　　君在大夫射则肉袒
　　郑注不袒纁襦厌于君也今文无射











<经部,礼类,仪礼之属,仪礼集释>
　　钦定四库全书
　　仪礼集释卷七　　　　宋　李如圭　
　　燕礼第六
　　郑目録云诸侯无事若卿天天有勤劳之功与羣臣燕饮以乐之礼也【案今注疏本脱此二字】燕礼于五礼属嘉礼大戴第十二小戴及别録皆第六
　　释曰诸侯与羣臣燕饮酒之礼
　　燕礼小臣戒与者
　　郑注小臣相君燕饮之法戒与者谓留羣臣也君以燕礼劳使臣若臣有功故与羣臣乐之小臣则警戒告语焉饮酒以合防为欢也
　　释曰周礼大仆王燕饮则相其法小臣凡大事佐大仆诸侯兼官小臣当大仆之事故燕饮小臣相也留羣臣谓羣臣留在国不出使者若君臣无事亦有燕鲁颂振鹭之诗是也
　　膳宰具官于寝东
　　郑注膳宰天子曰膳夫掌君饮食膳羞者也具官具其官之所谓酒也牲也脯醢也寝路寝
　　释曰天子之宰夫下大夫膳夫上士诸侯膳宰葢亦卑于宰夫燕礼膳宰具而公食大夫宰夫具者彼食异国之大夫敬之异于己臣子也
　　乐人县
　　郑注县钟磬也国君无故不彻县言县者【案言今注疏本讹作宫】为燕新之
　　释曰燕在路寝有常县之乐今更整理之而巳大射在学官学官不常县故前射一日县且具辨乐县之位
　　设洗篚于阼阶东南当东霤【案敖继公云诸篇于此但言设洗无连言篚者又下别云篚在洗西则于此言篚文意重复且不可以东霤爲节明衍文也】罍水在东篚在洗西南肆设膳篚在其北西面
　　郑注设此不言其官贱也当东霤者人君爲殿屋也亦南北以堂深肆陈也膳篚者君象觚所也亦南陈言西面尊之异其文
　　释曰霤屋檐滴水处也殿屋四向流水所谓四阿故有东霤此设洗处与士礼处同大夫以下无东霤洗当东荣耳篚亦西面互其文
　　司宫尊于东楹之西两方壶左酒南上公尊瓦大两有丰幂用绤若锡在尊南南上尊士旅食于门西两圜壶
　　郑注司宫天子曰小宰听酒人之成要者也尊方壶爲卿大夫士也臣道直方于东楹之西予君专此酒也玉藻曰惟君面尊酒在南顺君之面也瓦大有虞氏之尊也礼器曰君尊瓦甒丰形似豆卑而大幂用绤若锡冬夏异也在尊南在方壶之南也尊士旅食者用圜壶变于卿大夫也旅众也士众食谓未得正禄所谓庶人在官者也今文锡爲緆
　　释曰乡饮酒尊于房户之闲宾主共之此尊近东者君尊专大惠也君西乡尊东面以君之左爲上故酒皆在南圜壶不言上下无酒也明堂位曰泰有虞氏之尊也有虞氏上陶【案原本脱陶字今据考工记补】用瓦大射仪云膳尊两甒幂夏宜绤冬宜锡之麤者曰绤丧服传曰麻十五斤抽其半无事其缕有事其布曰锡方圜壶无幂以尊厌卑也天官小宰掌治王宫之政令掌酒人之成要此司宫掌宫事亦掌酒事知当天子之小宰
　　司宫筵宾于戸西东上无加席也
　　郑注筵席也席用蒲筵缁布纯无加席燕私礼臣屈也诸侯之官无司几筵也
　　射人告具
　　郑注告事具于君射人主此礼以其或射也
　　释曰以其或射故与大射仪同公食大夫礼赞者告具
　　小臣设公席于阼阶上西乡设加席公升即位于席西乡
　　郑注周礼诸侯胙席莞筵纷纯【案胙今注疏本讹作昨】加缫席画纯后设公席者凡礼卑者先即事尊者后也
　　小臣纳卿大夫卿大夫皆入门右北面东上士立于西方东面北上祝史立于门东北面东上小臣师一人在东堂下南面士旅食者立于门西东上
　　郑注纳者以公命引而入也自士以下从而入即位耳师长也小臣之长一人犹天子大仆正君之服位者也凡入门而右由闑东左则由闑西
　　释曰立者位于此也西方堂下位也门东门西门内位也凡位堂下东方者西面西方者东面位门内者皆北面小臣师在东堂下南面则东堂下在堂之东
　　公降立于阼阶之东南南乡尔卿卿西面北上尔大夫大夫皆少进
　　郑注尔近也移也揖而移之近之也大夫犹北面少前
　　释曰公降立者揖人必违其位
　　射人请宾
　　郑注命当由君出也
　　公曰命某爲宾
　　郑注某大夫也
　　射人命宾宾少进礼辞
　　郑注命賔者东面南顾礼辞辞不敏也
　　反命
　　郑注射人以宾之辞告于君
　　又命之宾再拜稽首许诺
　　郑注又复
　　释曰稽首拜头至地春秋传曰非天子寡君无所稽首郊特牲曰大夫之臣不稽首非尊家臣以辟君也则臣拜君皆稽首
　　射人反命
　　郑注告宾许
　　宾出立于门外东面【案敖继公云大射仪云北面此东字葢误也】
　　郑注当更以宾礼入
　　公揖卿大夫乃升就席
　　郑注揖之人之也【案疏云言人之者公将及升堂故以人意相存偶】
　　小臣自阼阶下北面请执幂者与羞膳者
　　郑注执幂者执瓦大之幂也方圜壶无幂羞膳羞于公谓庶羞
　　释曰羞进也君物曰膳凡荐谓脯醢羞谓庶羞
　　乃命执幂者执幂者升自西阶立于尊南北面东上郑注以公命于西阶前命之也东上酒之幂爲上也羞膳者从而东由堂东升自北阶房中西面南上不言之者不升堂畧之也
　　释曰记云执幂者皆士士位在西方故于西阶前命之羞膳者无升文以羞在房知由堂东自北阶升也士冠礼脯醢在房赞者荐脯醢立于房中西面南上
　　膳宰请羞于诸公卿者
　　郑注小臣不请而使膳宰于卑者弥畧也礼以异爲敬
　　射人纳宾
　　郑注射人爲摈者也今文曰摈者
　　释曰大射仪大射正摈摈者请宾春秋传王以巩伯宴使相告之相相礼者即摈者也
　　宾入及庭公降一等揖之
　　郑注及至也至庭谓既入而左北面时
　　释曰出堂涂时也客入门而左
　　公升就席
　　郑注以其将与主人爲礼不参之也
　　释曰燕义曰诸侯燕礼之义君立阼阶之东南南乡尔卿大夫皆少进定位也君席阼阶之上居主位也君独升立席上西面特立莫敢适之义也设宾主饮酒之礼也使宰夫为献主臣莫敢与君亢礼也不以公卿爲宾而以大夫爲宾爲疑也明嫌之义也宾入中庭君降一等而揖之礼之也
　　宾升自西阶主人亦升自西阶宾右北面至再拜宾荅再拜
　　郑注主人宰夫也宰夫大宰之属掌宾客之献饮食者也其位在洗北西面君于其臣虽爲宾不亲献以其尊莫敢伉礼也至再拜者拜宾来至也天子膳夫为献主
　　释曰至再拜者宾至乃拜之有尊卑不敌之义体敌者皆言拜至周礼膳夫王燕饮酒则爲献主
　　主人降洗洗南西北面
　　郑注宾将从降乡之
　　释曰洗南当北面今西北面者当辞宾降也乡饮酒宾主异阶故主人在阶下辞宾降宰夫代君爲献主升降不由阼阶与宾同由西阶升降故于洗南辞降
　　宾降阶西东面主人辞降宾对
　　郑注对荅
　　主人北面盥坐取觚洗宾少进辞洗主人坐奠觚于篚兴对宾反位
　　郑注宾少进者又辞宜违其位也献不以爵辟正主也古文觚皆爲觯
　　主人卒洗宾揖乃升
　　郑注宾毎先升尊也
　　主人升宾拜洗主人宾右奠觚荅拜降盥
　　郑注主人复盥爲拜手坋尘也
　　宾降主人辞宾对卒盥宾揖升主人升坐取觚
　　郑注取觚将就瓦大酌膳
　　执幂者举幂主人酌膳执幂者反幂
　　郑注君物曰膳膳之言善也酌君尊者尊宾也
　　主人筵前献宾宾西阶上拜筵前受爵反位主人宾右拜送爵
　　郑注宾既拜前受觚退复位
　　释曰一升爲爵二升爲觚通言之则觚亦称爵
　　膳夫荐脯醢宾升筵膳宰设折俎
　　郑注折俎牲体骨也乡饮酒记曰宾俎脊胁肩肺
　　宾坐左执爵右祭脯醢奠爵于荐右兴取肺坐絶祭哜之兴加于俎坐捝手执爵遂祭酒兴席末坐啐酒降席坐奠爵拜告旨执爵兴主人荅拜
　　郑注降席席西也旨美【案此下今注疏本有也字】
　　宾西阶上北面坐卒爵兴坐奠爵遂拜主人荅拜郑注遂拜拜既爵也
　　宾以虚爵降
　　郑注将酢主人
　　主人降宾洗南坐奠觚少进辞降主人东面对
　　郑注上既言爵矣复言觚者嫌易之也大射礼曰主人西阶西东面少进对今文从此以下觚皆爲爵
　　宾坐取觚奠于篚下盥洗
　　郑注篚下篚南
　　主人辞洗
　　郑注谦也今文无洗
　　宾坐奠觚于篚兴对卒洗及阶揖升主人升拜洗如宾礼宾降盥主人降宾辞降卒盥揖升酌膳执幂如初以酢主人于西阶上主人北面拜受爵宾主人之左拜送爵
　　郑注宾既南面授爵乃之左
　　主人坐祭不啐酒
　　郑注辟正主也未荐者臣也
　　释曰凡献则荐宰夫代君行礼虽受酢而不荐至献大夫乃荐于其位
　　不拜酒不告旨
　　郑注主人之义
　　不杀【案今注疏本脱此二字】
　　郑注无俎故也【案今注疏本脱此注文四字】
　　遂卒爵兴坐奠爵拜执爵兴宾荅拜主人不崇酒以虗爵降奠于篚
　　郑注崇充也不以酒恶充满谢宾者【案原本作不以酒谢实今注疏本作不以酒恶谢宾皆脱误不可通从仪礼经传通解所引订正】甘美君物也释曰正主啐酒而崇酒
　　宾降立于西阶西
　　郑注既受献矣不敢安盛
　　射人升宾宾升立于序内东面
　　郑注东西墙谓之序大射礼曰摈者以命升宾
