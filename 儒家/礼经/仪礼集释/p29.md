<!-- { "loadSidebar": true } -->
　　释曰赠赠贿也布帛曰贿贿用束纺是也春秋传曰入有郊劳出有赠贿齐国庄子来聘自郊劳至于赠贿礼成而加之以敏鲁昭公如晋自郊劳至于赠贿无失礼则诸侯相朝郊劳赠贿之节亦同也赠之多少视觌币秦西乞术来聘鲁以为君子厚贿之厚贿之则所赠加于觌币
　　受于舍门外如受劳礼无傧
　　郑注不入无傧明去而宜有己也如受劳礼以赠劳同节
　　使下大夫赠上介亦如之使士赠众介如其觌币大夫亲赠如其面币无傧赠上介亦如之使人赠众介如其面币士送至于竟使者归及郊请反命
　　郑注郊近郊也告郊人使请反命于君也【案请今注疏本讹作言】必请之者以己久在外嫌有罪恶不可以入春秋时郑恶其大夫髙克使之将兵逐而不纳此葢请而而不得入
　　朝服载旜
　　郑注行时税舍于此郊今还至此正其故行服以俟君命敬也古文旜作膳
　　禳乃入
　　郑注禳祭名也爲行道累厯不祥禳之以除灾凶
　　乃入陈币于朝西上上宾之公币私币皆陈上介公币陈他介皆否
　　郑注皆否者公币私币皆不陈此币使者及介所得于彼国君卿大夫之赠赐也其或陈或不陈详尊而略卑也其陈之及卿大夫处者待之如夕币其礼于君者不陈上宾使者公币君之赐也私币卿大夫之币也他介士介也言他容众从者
　　释曰陈币者荣己之赐也礼于君者谓束纺束帛乗皮不陈执以反命也
　　束帛各加其庭实皮左
　　郑注不加其皮上荣其多也
　　公南乡
　　郑注亦宰告于君君乃朝服出门左南乡
　　卿进使者使者执圭垂缫北面上介执璋屈缫立于其左
　　郑注此主于反命士介亦随入竝立东上
　　反命曰以君命聘于某君某君受币于某宫某君再拜以享某君某君再拜
　　郑注君亦揖使者进之乃进反命也某君某国君也某宫若言桓宫僖宫也某君再拜谓再拜受也必言此者明彼君敬已君不辱命
　　宰自公左受玉
　　郑注亦于使者之东同面竝受也不右使者由便也
　　受上介璋致命亦如之
　　郑注变反言致者若云非君命也致命曰以君命聘于某君夫人某君再拜以享于某君夫人某君再拜不言受币于某宫可知略之
　　执贿币以告曰某君使某子贿授宰
　　郑注某子若言髙子国子凡使者所当以告君者上介取以授之贿币在外也
　　礼玉亦如之
　　郑注亦执束帛加璧也告曰某君使某子礼宰受之士随自后左士介受乗皮如初上介出取玉束帛士介从取皮也【案从今注疏本讹作后】
　　释曰士受皮者亦如受享时由执皮者后惟左士介爲异耳
　　执礼币以尽言赐礼
　　郑注礼币主国君初礼宾之币也以尽言赐礼谓自此至于赠
　　公曰然而不善乎
　　郑注善其能使于四方而犹女也
　　释曰使所吏反
　　授上介币再拜稽首公荅再拜
　　郑注授上介币当拜公言也不授宰者当复陈之释曰复陈于故处
　　私币不告
　　郑注亦略卑也
　　君劳之再拜稽首君荅再拜
　　郑注劳之以道路勤苦
　　若有献则曰某君之赐也
　　郑注言此物某君之所赐予爲惠者也其所献虽珍异不言某爲彼君服御物谦也其大夫出反必献忠孝也
　　君其以赐乎
　　郑注不必其当君也献不拜者爲君之荅己也
　　上介徒以公赐告如上宾之礼
　　郑注徒谓空手不执其币
　　君劳之再拜稽首君荅拜劳士介亦如之
　　郑注士介四人旅荅一拜又贱也
　　君使宰赐使者币使者再拜稽首
　　郑注以所陈币赐之也礼臣子人赐之而必献之君父不敢自私服也君父因以予之则拜受之如更受赐也旣拜宰以上币授之
　　赐介介皆再拜稽首
　　郑注士介之币皆载以造朝不陈之耳与上介同受赐命俱拜旣拜宰亦以上币授上介
　　释曰至此不别上介知与士介同拜赐
　　乃退
　　郑注君揖入皆出去
　　介皆送至于使者之门
　　郑注将行俟于门反又送于门与尊长出入之礼也
　　乃退揖
　　郑注揖别也
　　使者拜其辱
　　郑注随谢之也再拜上介三拜士介
　　释曰士卑礼之各一拜
　　释币于门
　　郑注门大门也主于闑布席于闑西阈外东面设洗于门外东方其余如初于祢时出于行入于门不两告告所先见也
　　释曰特牲馈食设筮席于门中闑西阈外西面此东面者神位在西也洗当东荣故门外设之亦于东方
　　乃至于祢筵几于室荐脯醢
　　郑注告反也荐进也
　　觞酒陈
　　郑注主人酌进奠一献也言陈者将复有次也先荐后酌祭礼也行释币反释奠略出谨入也
　　释曰燕饮先献而后荐祭礼先荐而后奠不言奠而曰陈者陈者次第之言并后再献俱列之
　　席于阼
　　郑注爲醉主人也醉主人者祝取爵酌不醉于室异于祭
　　释曰馈食礼祝酌酢主人于室
　　荐脯醢
　　郑注成酢礼也
　　三献
　　郑注室老亚献士三献也每献奠辄取爵酌主人自酢也
　　一人举爵
　　郑注三献礼成更起酒也主人奠之未举也
　　献从者
　　郑注从者家臣从行者也主人献之劳之也皆升饮酒于西阶上不使人献之辟国君也
　　行酬乃出
　　郑注主人举奠酬从者下辩室老亦与焉也
　　上介至亦如之
　　释曰士之初行不释币故反亦不告祭

　　钦定四库全书
　　仪礼集释卷十四　　　宋　李如圭　撰
　　聘礼
　　聘遭丧入竟则遂也
　　郑注遭丧主国君薨也入竟则遂国君以国为体士旣请事已入竟矣关人未告则反
　　释曰春秋传季文子将聘于晋使求遭丧之礼以行谓此礼
　　不郊劳
　　郑注子未君也
　　释曰无使臣义春秋武氏子来求不称使天子当丧未君
　　不筵几
　　郑注致命不于庿就尸柩于殡宫又不神之
　　释曰凡殡宫不筵几者未忍异于生
　　不礼宾【案礼当作醴】
　　郑注丧降事也
　　主人毕归礼
　　郑注宾于饮食【案于今注疏本作所】不可废也礼谓饔饩飨食
　　宾惟饔饩之受
　　郑注受正不受加也
　　释曰掌客职曰遭主国之丧不受飨食受牲礼
　　不贿不礼玉不赠
　　郑注丧杀礼为之不备
　　释曰为于伪反下为邻为之为致同
　　遭夫人世子之丧君不受使大夫受于庿其他如遭君丧
　　郑注夫人世子死君为丧主使大夫受聘礼不以凶接吉也其他谓礼所降
　　释曰服问云君所主夫人妻大子适妇衰麻非所以接弁冕也
　　遭丧将命于大夫主人长衣练冠以受
　　郑注遭丧谓主国君薨夫人世子死也此三者皆大夫摄主人长衣素纯布衣也去衰易冠不以纯凶接纯吉也吉时在里为中衣中衣长衣继皆掩尺表之曰深衣纯袂寸半耳君丧不言使大夫受子未君无使臣义也
　　释曰更自遭丧不上夫人世子之文知主国君薨亦使大夫受也长衣制如深衣皆用布连衣裳为之深衣縁以采长衣縁以素且继袂一尺为异耳练冠练布为冠也杂记大夫筮宅史练冠长衣以筮则长衣练冠以凶接吉之服也臣为君斩为夫人世子期今权制此服畧为一等耳
　　聘君若薨于后入竟则遂
　　郑注旣接于主国君也
　　赴者未至则哭于巷衰于馆
　　郑注未至谓赴告主国君者也哭于巷者哭于巷门未可为位也衰于馆未可以凶服出见人其聘享之事自若吉也今文赴作讣
　　释曰君讣未至主国不敢专馆为位而哭故哭于巷也曽子与客立于门侧其徒之父死将出哭于巷
　　受礼
　　郑注受饔饩也
　　不受飨食
　　郑注亦不受加
　　赴者至则衰而出
　　郑注礼为邻国阙于是可以凶服将事也
　　惟稍受之
　　郑注稍禀食也
　　释曰掌客职曰宾客有丧惟刍稍之受
　　归执圭复命于殡升自西阶不升堂
　　郑注复命于殡者臣子之于君父存亡同
　　释曰春秋传吴子僚使季子聘于上国公子光弑僚季子至复命哭墓复命皆如字
　　子即位不哭
　　郑注将有告请之事宜清静也不言世子者君薨也诸臣待之亦皆如朝夕哭位
　　辩复命如聘
　　郑注自陈币至于上介以公赐告无劳
　　子臣皆哭
　　郑注使者旣复命子与羣臣皆哭
　　与介入北乡哭
　　郑注北乡哭新至别于朝夕
　　出袒括发
　　郑注悲哀变于外臣也
　　入门右即位踊
　　郑注从臣位自哭至踊如奔丧礼
　　释曰奔丧曰至于家入门左升自西阶殡东西面坐哭尽哀括发袒降堂东即位西乡哭成踊春秋传鲁公孙归父聘于晋还至笙闻君薨家遣坛帷复命于介旣复命袒括发即位哭三踊而出遂奔齐君子善之
　　若有私丧则哭于馆衰而居不飨食
　　郑注私丧谓其父母也【案今注疏本脱也字】哭于馆衰而居不敢以私丧自闻于主国凶服干君之吉使【案于今注疏本讹作于】春秋传曰大夫以君命出闻丧徐行而不反释曰使所吏反
　　归使众介先衰而从之
　　郑注已有齐斩之服不忍显然趋于徃来其在道路使介居前归又请反命己犹徐行随之君纳之乃朝服既反命出公门释服哭而归其他如奔丧之礼吉时道路深衣
　　宾入竟而死遂也主人为之具而殡
　　郑注具谓始死至殡所当用
　　介摄其命
　　郑注为致聘享之礼也初时上介接闻命
　　君吊介为主人
　　郑注虽有臣子亲姻犹不为主人以介与宾竝命于君尊也
　　主人归礼币必以用
　　郑注当中奠赠诸丧具之用不必如宾礼
　　释曰周礼掌客凡宾客死致礼以丧用
　　介受宾礼无辞也
　　郑注介受主国宾己之礼无所辞也以其当陈之以反命也有宾丧嫌其辞之
　　不飨食归介复命柩止于门外
　　郑注门外大门外也必以柩造朝达其忠心
　　介卒复命出奉柩送之君吊卒殡
　　郑注卒殡成节乃至
　　若大夫介卒亦如之
　　郑注不言上介者小聘上介士也
　　士介死为之棺敛之
　　郑注不具他衣物也自以时服也
　　君不吊焉
　　郑注主国君使人吊不亲徃
　　释曰士丧礼君有赐则视敛常礼君不亲吊士
　　若宾死未将命则旣敛于棺造于朝介将命
　　郑注未将命谓俟闲之后也【案谓今注疏本讹作请】以柩造朝以已至朝志在达君命
　　释曰春秋传楚伐吴陈侯使公孙贞子吊焉及良而卒将以尸入吴子使大宰嚭劳且辞上介对曰君曰无以尸造于门是我寡君之命委于草莽也且臣闻之事死如事生礼也于是有朝聘而终以尸将事之礼又有朝聘而遭丧之礼若不以尸将事是遭丧而还也无乃不可乎吴人内之据此传则宾入竟而死者皆以柩造朝
　　若介死归复命惟上介造于朝若介死虽士介宾旣复命徃卒殡乃归
　　郑注徃谓送柩
　　小聘曰问不享有献不及夫人主人不筵几不礼面不升不郊劳
　　郑注记贬于聘所以为小也献私献也面犹觌也今文礼作醴【案各本脱此五字据集説正误补】
　　释曰周礼曰诸侯之交岁相问殷相聘殷中也聘义曰比年小聘五年大聘不礼者不礼宾面不升者私觌庭中受之不升堂
　　其礼如为介三介
　　郑注如为介如为大聘上介
