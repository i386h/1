<!-- { "loadSidebar": true } -->
　　郑注馆舎也逺郊之内有侯馆可以小休止沐浴展币不于宾馆者为主国之人有劳问已者就焉便疾也
　　宾至于近郊张旜君使下大夫请行反君使卿朝服用束帛劳
　　郑注请行问所之也虽知之谦不必也士请事大夫请行卿劳弥尊宾也其服皆朝服
　　上介出请入告宾礼辞迎于舍门之外再拜
　　郑注出请出门西面请所以来事也入告入北面告宾也每所及至皆有舎其有来者与【案原本脱与字据今注疏本补释文云者与音余可证当有与字】皆出请入告于此言之者宾弥尊事弥録
　　释曰春秋传鲁叔弓聘于晋晋侯使郊劳辞曰寡君使弓来继旧好固曰女无敢为宾敢辱郊使致馆辞曰敢辱大馆
　　劳者不荅拜
　　郑注凡为人使不当其礼
　　宾揖先入受于舎门内
　　郑注不受于堂此主于侯伯之臣也公之臣受劳于堂
　　释曰案司仪职云诸公之臣相为国客大夫郊劳旅摈三辞拜辱三让登听命下拜登受傧使者如初之仪及退拜送言登听命则公之臣受劳于堂也侯伯之使者五介此礼有上介及士介四人知主于侯伯之臣
　　劳者奉币入东面致命
　　郑注东面乡宾
　　宾北面听命还少退再拜稽首受币劳者出
　　郑注北面听命若君南面然少退象降拜
　　释曰劳者授币当南面宾北面讶受之凡卑者讶受敌者竝受
　　授老币
　　郑注老宾之臣
　　出迎劳者
　　郑注欲傧之也【案今注疏本脱也字】
　　释曰傧以礼报宾也
　　劳者礼辞宾揖先入劳者从之乗皮设
　　郑注设于门内也物四曰乗皮麋鹿皮也
　　宾用束锦傧劳者
　　郑注言傧者宾在公馆如家之义亦以来者为宾
　　劳者再拜稽首受
　　郑注稽首尊国宾也
　　释曰稽首拜之重者
　　宾再拜稽首送币
　　郑注受送拜皆北面象阶上
　　释曰若乡饮酒宾受爵主人送爵各拜于其阶上北面也
　　劳者揖皮出乃退宾送再拜
　　郑注揖皮出东面揖执皮者而出
　　释曰揖执皮者若亲受之然执皮者从之出劳者之从者讶受之
　　夫人使下大夫劳以二竹簋方【案簋今注疏本从释文改作簠唐石经作簋据注当以作簋为正】被纁里有葢
　　郑注竹簋方者器名也以竹为之状如簋而方如今寒具筥筥者圜此方耳
　　释曰大夫对卿为下大夫夫人使下大夫劳降于君也被表也被纁里竹簋方之衣也簋或作簠
　　其实枣蒸栗择兼执之以进
　　郑注兼犹两也右手执枣左手执栗
　　释曰考工记案十有二寸枣栗十有二列诸侯纯九大夫纯五夫人以劳诸侯
　　宾受枣大夫二手授栗
　　郑注受授不游手慎之也
　　宾之受如初礼
　　郑注如卿劳之仪
　　傧之如初下大夫劳者遂以宾入
　　郑注出以束锦授从者因东面释辞请导之以入然则宾送不拜
　　至于朝主人曰不腆先君之祧既拚以俟矣
　　郑注宾至外门下大夫入告出释此辞主人者公也不言公而言主人主人接賔之辞明至欲受之不敢稽宾也腆犹善也迁主所在曰祧周礼天子七庿文武为祧诸侯五庿则祧始祖也是亦庿也言祧者祧尊而庿亲待宾客者上尊者
　　释曰至于朝者大门外之朝也国君三门臯应路内朝在路寝正朝在路门外外朝当在臯门外此朝则臯门外之外朝也拚洒扫也于太祖庿受聘享于祢庿飨食宾燕又在寝弥相亲
　　宾曰俟闲
　　郑注宾之意不欲奄卒主人也且以道路悠逺欲沐浴齐戒俟闲未敢闻命
　　大夫帅至于馆卿致馆
　　郑注致至也宾至此馆主人以上卿礼致之所以安之也
　　释曰致馆则以束帛致之可知
　　宾迎再拜卿致命宾再拜稽首卿退宾送再拜
　　郑注卿不俟设飧之毕以不用束帛致故也不用束帛致之者明为新至非大礼也
　　宰夫朝服设飧
　　郑注食不备礼曰飧诗云不素飱兮春秋传曰方食鱼飧皆谓是
　　饪一牢在西鼎九羞鼎三腥一牢在东鼎七
　　郑注中庭之也饪熟也熟在西腥在东象春秋也鼎西九东七凡其鼎实与其陈如陈饔饩羞鼎则陪鼎也以其实言之则曰羞以其陈言之则曰陪释曰鼎九者牛羊豕鱼腊肠胃肤鲜鱼鲜腊也鼎七者无鲜鱼鲜腊羞鼎三膷臐膮也以其列于庶羞故谓之羞鼎掌客职曰饔饩死牢如飧之陈饔飧之陈见下春秋传曰宴有好货飧有陪鼎
　　堂上之八西夹六
　　郑注八六者豆数也凡以豆为本堂上八豆八簋六铏两簠八壶西夹六豆六簋四铏两簠六壶其实与其陈亦如饔饩
　　释曰凡皆先设豆故举豆数以见其余也此堂上及西夹之皆与饔饩同
　　门外米禾皆二十车【案二十唐石经作廿】
　　郑注禾稾实并刈者也诸侯之礼车米视生牢禾视死牢牢十车大夫之礼皆视死牢而已虽有生牢不取数焉米陈门东禾陈门西
　　释曰周礼大夫之车米禾无文此飧礼死牢二而米禾皆二十车饔饩生牢二死牢三而米禾皆三十车知惟视死牢不取于牢之数稾古老反刈鱼废反
　　薪刍倍禾
　　郑注各四十车凡此之陈亦如饔饩
　　上介饪一牢在西鼎七羞鼎三堂上之六门外米禾皆十车薪刍倍禾
　　郑注西鼎七无鲜鱼鲜腊
　　释曰鼎七者宾腥鼎之数堂上之亦与宾西夹同西夹无
　　众介皆少牢
　　郑注亦饪在西鼎五羊豕肠胃鱼腊新至尚熟堂上之四豆四簋两铏四壶无簠
　　释曰承上文饪知众介亦饪也归饩则众介无饪少牢馈食礼五鼎此少牢故亦五鼎彼有肤无肠胃此有肠胃无肤生人食与祭异也凡降杀以两簠盛稻粱大夫常食故上介亦有之至士介而无簠
　　厥明讶宾于馆
　　郑注此讶下大夫也以君命迎宾谓之讶讶迎也亦皮弁
　　宾皮弁聘至于朝宾入于次
　　郑注服皮弁者朝聘主相尊敬也诸侯视朔皮弁服入于次者俟辨也次在大门外之西以帷为之
　　乃陈币
　　郑注有司入于主国庿门外以布幕陈币如展币焉圭璋贾人执椟而俟
　　卿为上摈大夫为承摈士为绍摈摈者出请事
　　郑注摈谓主国之君所使出接宾者也【案谓今注疏本讹作为】绍继也其位相承继而出也主君公也则摈者五人侯伯也则摈者四人子男也则摈者三人聘义曰介绍而传命君子于其所尊不敢质敬之至也既知其所为来之事复请之者宾来当与主君为礼为其谦不敢斥尊者启发以进之于是时宾出次直闑西北面上摈在闑东阈外西面其相去也公之使者七十步侯伯之使者五十步子男之使者三十步此旅摈耳不传命上介在宾西北东面承摈在上摈东南西面各自次序而下末介末摈旁相去三丈六尺上摈之请事进南面揖宾俱前宾至末介上摈至末摈亦相去三丈六尺止揖而请事还入告于公天子诸侯朝觐乃命介绍传命耳其仪各乡本受命反面传而下及末则乡受之【案乡今注疏本讹作卿】反面传而上又受命传而下亦如之此三丈六尺者门容二彻参个旁加各一步也今文无摈
　　释曰案大行人上公之礼朝位宾主之间九十步侯伯七十步子男五十步卿礼各下其君二等上公摈者五人侯伯四人子男三人诸侯自相待摈数无文郑据天子待己摈数以为己国待宾之摈数也其四四人五人者皆取士以足之传命者上摈入受命出传之承摈承摈传之末摈末介于末摈受命传之次介次介传之上介上介传于宾又发宾传于主君是之谓交摈传命旅摈者旅陈也不传辞陈摈介耳时主君在门内南面上摈入北乡受命出南面遥揖宾使前摈者南行至末摈南西面宾北行至末介北东面相去三丈六尺乃请所为来之事二彻参个者二彻之内八尺也参个二丈四尺传丈专反所为为其于伪反下为其为温宾为同
　　公皮弁迎宾于大门内大夫纳宾
　　郑注公不出大门降于待其君也大夫上摈也谓之大夫者上序可知从大夫总无所别也于是宾主人皆裼
　　释曰皮弁服十五升布衣而素裳白舄臣用白屦案司仪职云诸侯相为宾及将币交摈三辞车逆拜辱宾车进荅拜三揖三让而入门聘礼迎宾于大门内而已纳大夫者实卿而曰大夫者卿总言之则亦曰大夫也宾主人皆裼未执玉尚文饰也袒上服见里衣曰裼
　　宾入门左
　　郑注由宾位也众介随入北面西上少退摈者亦入门而右北面东上上摈进相君
　　释曰摈介面位与下入庿门之位同相息亮反后摈相相公相币相拜相者相赞同
　　公再拜
　　郑注南面拜迎
　　宾辟不荅拜
　　郑注辟位逡遁不敢当其礼
　　释曰辟者主国君尊也司仪职曰诸臣将币旅摈三辞拜迎客辟
　　公揖入每门每曲揖
　　郑注每门辄揖者以相人偶为敬也凡君与宾入门宾必后君介及摈者随之竝而鴈行既入则或左或右相去如初玉藻曰君入门介拂闑大夫中枨与闑之间士介拂枨宾入不中门不履阈此宾谓聘卿大夫也门中门之正也不敢与君竝由之敬也介与摈者鴈行卑不逾尊者之迹亦敬也宾之介犹主人之摈
　　及庿门【案庿各本竝作庙据唐石经及绎文订正】公揖入立于中庭
　　郑注公揖先入省内事也既则立于中庭以俟宾不复出如此得君行一臣行二于礼可矣公迎宾于大门内卿大夫以下入庿门即位而俟之
　　释曰诸侯三门应门为中门应门之外左宗庿右社稷入大门东行即至庿门而其间有每门者庿前之两旁隔墙门也诸侯五庿太祖之庿居中二昭居东二穆居西庿之两旁皆有隔墙墙皆通门自大门内至太祖庿经三隔墙之门乃至故曰每门也凡门之中央所竖短木谓之闑门之两旁长木谓之枨枨闑之间谓之中门两君相见主东宾西各由中门而入摈介随之鴈行参差于其后上摈近西上介近东而拂闑大夫直君之后士介拂枨聘宾入门还依为君介时近东而拂闑不敢中门也既入则摈者右宾介左相去亦三丈六尺
　　宾立接西塾
　　郑注接犹近也门侧之堂谓之塾立近塾者已与主君交礼将有出命俟之于此介在币南北面西上上摈亦随公入门东东上少进于士
　　释曰曲礼曰客至于寝门则主人请入为席然后出迎客卿大夫先即位者于外无事
　　几筵既设摈者出请命
　　郑注有几筵者以其庿受宜依神也宾至庿门司宫乃于依前设之神尊不豫事也席西上上摈待而出请受宾所以来之命重停宾也至此言命事弥至言弥信也周礼诸侯祭祀席蒲筵缋纯右雕几
　　释曰士入竟展币时宾西面介北面东上统于宾此陈币时宾在门西东面明介统于宾西上也下文介入门左北面西上知上摈之入当门东东上公食大夫礼士立于门东北面西上卿尊于士故少进也
　　贾人东面坐启椟取圭垂缫不起而授上介
　　郑注贾人向入陈币东面俟【案向原本作乡据今注疏本改正释文向许亮反张淳仪礼识误云对乡之乡从乡曩向之向加曰此曩向之向也宜加日】于此言之就有事也授圭不起贱不与为礼也不言裼袭者贱不裼也缫有组系也
　　上介不袭执圭屈缫授宾
　　郑注上介北面受圭进西面授宾不袭者以盛礼不在于己也屈缫并持之也曲礼曰执玉其有借者则裼无借者则袭
