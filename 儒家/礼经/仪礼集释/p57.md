<!-- { "loadSidebar": true } -->
　　长皆执以兴举觯者皆复位荅拜长皆奠觯于其所皆揖其弟子弟子皆复其位
　　郑注复其位者东西面位弟子举觯于其长所以序长幼教孝弟凡堂下拜亦皆北面
　　爵皆无算
　　郑注算数也宾取觯酬兄弟之党长兄弟取觯酬宾之党惟己所欲亦交错以辨无次第之数因今接防使之交恩定好优劝之
　　利洗散献于尸酢及祝如初仪降实散于篚
　　郑注利佐食也言利以今进酒也更言献者以利待尸礼将终宜一进酒嫌于加酒亦当三也不致爵礼又杀也
　　主人出立于户外西面
　　郑注事尸礼毕
　　祝东面告利成
　　郑注利犹养也供养之礼成不言礼毕于尸闲之嫌
　　尸谡祝前主人降
　　郑注谡起也前犹导也少牢馈食礼曰祝入尸谡主人降立于阼阶东西面祝先尸从遂出于庿门前尸之仪士虞之礼备矣
　　释曰楚茨曰孝孙徂位工祝致告神具醉止皇尸载起致告告利成也
　　祝反及主人入复位命佐食彻尸俎俎出于庿门郑注俎所载于肵俎少牢馈食礼曰有司受归之
　　彻庶羞设于西序下
　　郑注为将馂去之庶羞主为尸非神馔也尚书传曰宗室有事族人皆侍终日大宗已侍于宾奠然后燕私燕私者何也祭已而与族人饮也【案今注疏本脱祭字】此彻庶羞置西序下者为将以燕饮与然则自尸祝至于兄弟之庶羞宗子以与族人燕饮于堂内宾宗妇之庶羞主妇以燕饮于房
　　释曰楚茨曰诸宰君妇废彻不迟诸父兄弟备言燕私
　　筵对席佐食分簋铏
　　郑注为将馂分之也分簋者分敦黍于防为有对也敦有虞氏之器也周制士用之变敦言簋容同姓之士得从周制耳祭统曰馂者祭之末也不可不知也是故古之人有言曰善终者如始馂其是巳是故古之君子曰尸亦馂神之余【案此下今注疏本有也字】惠术也可以观政矣
　　宗人遣举奠及长兄弟盥立于西阶下东面北上祝命尝食者举奠许诺升入东面长兄弟对之皆坐佐食授举各一肤
　　郑注命告也士使嗣子及兄弟其惠不过族亲也【案今注疏本脱也字】古文皆作馂
　　释曰者举肤降于尸也祭统曰尸谡君与卿四人馂君起大夫六人馂大夫起士八人馂少牢馈食礼二佐食及二宾长馂
　　主人西面再拜祝曰有以也两奠举于俎许诺皆荅拜
　　郑注以读如何其乆也必有以也之以祝曰【案曰今注疏本讹作告】释辞以戒之言女乎此【案今注疏本脱乎字】当有所以也以先祖有徳而享于此祭其坐其余亦当以之也少牢馈食礼不戒者非亲昵也旧説曰主人拜下席南
　　若是者三
　　郑注丁宁戒之
　　皆取举祭食祭举乃食祭铏食举
　　郑注食乃祭铏礼杀
　　释曰食簋实也尸祭铏尝之乃尔黍
　　卒食主人降洗爵宰赞一爵主人升酌酳上上拜受爵主人荅拜酳下亦如之
　　郑注少牢馈食礼曰赞者洗三爵酌【案今注疏本脱酌字】主人受于户内以授次旧説云主人北面授下爵
　　主人拜祝曰酳有与也如初仪
　　郑注主人复拜为戒也与读如诸侯以礼相与之与言女酳此当有所与也与者与兄弟也既知似先祖之徳亦当与女兄弟谓教化之
　　两执爵拜
　　郑注荅主人也
　　祭酒卒爵拜主人荅拜两皆降实爵于篚上洗爵升酌酢主人主人拜受爵
　　郑注下复兄弟位不复升也
　　上即位坐荅拜
　　郑注既授爵户内乃就坐
　　主人坐祭卒爵拜上荅拜受爵降实于篚主人出立于户外西面
　　郑注事馂者礼毕
　　祝命彻阼俎豆笾设于东序下
　　郑注命命佐食阼俎主人之俎宗妇不彻豆笾彻礼略各有为而已设于东序下亦将燕也
　　祝执其俎以出东面于户西
　　郑注俟告利成少牢下篇曰祝告利成乃执俎以出
　　宗妇彻祝豆笾入于房彻主妇荐俎
　　郑注宗妇既竝彻彻其卑者士虞礼曰祝荐席彻入于房
　　佐食彻尸荐俎敦设于西北隅几在南厞用筵纳一尊佐食阖牗户降
　　郑注厞隐也不知神之所在或诸逺人乎尸谡而改馔为幽闇庶其飨之所以为厌饫少牢馈食礼曰南面如馈之设此所谓当室之白阳厌也则尸未入之前为阴厌矣曽子问曰殇不备祭何谓阴厌阳厌也【案今注疏本谓讹作为】
　　释曰释宫曰西南隅谓之奥西北隅谓之屋漏郭璞曰奥者室中隐奥之处孙炎曰屋漏者当室之白日光所漏入也厌者无尸直厌饫神尸未入馔于奥故曰阴厌厞谓以席为障隐也祭时厞西北隅因谓西北隅为厞丧大记曰取西北厞薪
　　祝告利成降出主人降即位宗人告事毕宾出主人送于门外再拜
　　郑注拜送宾也凡去者不荅拜
　　佐食彻阼俎堂下俎毕出
　　郑注记俎出节兄弟及众宾自彻而出惟宾俎有司彻归之尊宾也【案也今注疏本讹作者】
　　释曰宾出主人拜送明宾不自彻也曲礼曰凡祭于公者必自彻其俎
　　记特牲馈食其服皆朝服冠缁带缁韠
　　郑注于祭服此也皆者谓宾及兄弟筮日筮尸亲濯亦端至祭而朝服朝服者诸侯之臣与其君日视朝之服大夫以祭今宾兄弟缘孝子欲得嘉宾尊客以事其祖祢故服之缁韠者下大夫之臣夙兴主人服如初则固端
　　释曰凡朝服素韠
　　惟尸祝佐食端裳黄裳杂裳可也皆爵韠
　　郑注与主人同服周礼士之齐服有端素端然则裳上士也黄裳中士杂裳下士
　　释曰可者惟其所当服服之
　　设洗南北以堂深东西当东荣
　　郑注荣屋翼也
　　水在洗东
　　郑注祖天地之左海【案左今注疏本讹作右】
　　篚在洗西南顺实二爵二觚四觯一角一散
　　郑注顺从也言南从统于堂也二爵者为宾献爵止主妇当致也二觚长兄弟及众宾长为加爵二人班同宜接竝也四觯一酌奠其三长兄弟酬宾卒受者与宾弟子兄弟弟子举觯于其长礼杀事相接礼器曰贵者献以爵贱者献以散尊者举觯卑者举角旧説云爵一升觚二升觯三升角四升散五升
　　释曰宾献尸之爵止主人当致爵于主妇故爵二长兄弟与众宾长班同接竝为加爵宜各用一觚故觚二长兄弟酬宾之觯未奠于篚宾弟子及兄弟弟子已各举觯于其长其一觯酌奠于铏南故觯四
　　壶棜禁馔于东序南顺覆两壶焉葢在南明日卒奠幂用绤即位而彻之加勺
　　郑注覆壶者盝水且为其不宜尘幂用绤以其坚絜禁言棜者祭尚厌饫得与大夫同器不为神戒也释曰卒奠酌奠奠于铏南时即位尸即席坐时乡饮酒宾至彻幂礼器曰礼有以下为贵者天子诸侯之尊废禁大夫士棜禁玉藻曰大夫侧尊用棜士侧尊用禁棜无足禁有足士卑故以禁戒为称棜又曰斯禁乡饮酒乡射虽大夫以非祭礼犹曰斯禁至祭乃名曰棜士祭礼言棜禁得与大夫同名
　　笾巾以绤也纁里枣烝栗择
　　郑注笾有巾者果实之物多皮核优尊者可烝裹之也烝择互文旧説云纁里者皆被
　　释曰聘礼竹簋【案此下原本缺】
　　铏芼用苦若薇皆有滑夏葵冬荁
　　郑注苦苦荼也荁堇属干之冬滑于葵诗云周原膴膴堇荼如饴今文苦为芐芐乃地黄非也
　　释曰内则曰堇荁以滑之
　　棘心匕刻
　　郑注刻若今龙头
　　释曰诗大东曰有捄棘匕
　　牲爨在庿门外东南鱼腊爨在其南皆西面饎爨在西壁
　　郑注饎炊也西壁堂之西墙下旧説云南北直屋梠稷在南
　　肵俎心舌皆去本末午割之实于牲鼎载心立舌缩俎郑注午割从横割之亦勿没立缩顺其性心舌知食味者欲尸之飨此祭是以进之
　　释曰一从一横曰午四面皆乡中割之
　　宾与长兄弟之荐自东房其余在东堂
　　郑注东堂东夹之前近南
　　沃尸盥者一人奉槃者东面执匜者西面淳沃执巾者在匜北
　　郑注匜北执匜之北亦西面每事各一人淳沃稍注之今文淳作激
　　宗人东面取巾振之三南面授尸卒执巾者受
　　郑注宗人代授巾庭长尊
　　尸入主人及宾皆辟位出亦如之
　　郑注辟位逡遁
　　嗣举奠佐食设豆盐
　　郑注肝宜盐也
　　佐食当事则户外南面无事则中庭北面
　　郑注当事将有事而未至
　　凡祝呼佐食许诺
　　郑注呼犹命也
　　宗人献与旅齿于众宾
　　郑注尊庭长齿从其长幼之次
　　佐食于旅齿于兄弟
　　释曰祭统曰凡赐爵昭为一穆为一昭与昭齿穆与穆齿及羣兄弟
　　尊两壶于房中西牗下南上
　　郑注为妇人旅也其尊之节亚西方
　　释曰尊壶于西方已乃尊于房
　　内宾立于其北东面南上宗妇北堂东面北上
　　郑注二者所谓内兄弟内宾姑姊妹也宗妇族人之妇其夫属于所祭为子孙或南上或北上宗妇宜统于主妇主妇南面北堂中房而北
　　主妇及内宾宗妇亦旅西面
　　郑注西面者异于献也男子献于堂上旅于堂下妇人献于南面旅于西面内宾象众宾宗妇象兄弟其节与其仪依男子也主妇酬内宾之长酌奠于荐左内宾之长坐取奠于右宗妇之娣妇举觯于其姒妇亦如之内宾之长坐取奠觯酬宗妇之姒交错以辩宗妇之姒亦取奠觯酬内宾之长交错以辩内宾之少者宗妇之娣妇各举奠于其长竝行交错无算其拜及饮者皆西面于主妇之东南【案今注疏本脱于字】
　　宗妇赞荐者执以坐于户外授主妇尸卒食而祭饎爨雍爨
　　郑注雍孰肉以尸享祭灶有功也旧説云宗妇祭饎爨享者祭雍爨用黍肉而已无笾豆俎礼器曰燔燎于爨夫爨者老妇之祭盛于盆尊于瓶
　　宾从尸俎出庿门乃反位
　　郑注宾从尸送尸也士之助祭终其事也俎尸俎也宾既送尸复入反位者宜与主人为礼乃去之
　　尸俎右肩臂臑肫胳正脊二骨横脊长胁二骨短胁郑注尸俎神俎也士之正祭礼九体贬于大夫有并骨二亦得十一之名合少牢之体数此所谓放而不致者凡俎实之数竒脊无中胁无前贬于尊者不贬正脊不夺正也正脊二骨长胁二骨者将举于尸尸食未饱不欲空神俎
　　释曰尸馂神之余故谓神俎为尸俎也尸先举正脊次举长胁故皆二骨少牢馈食礼又有脡脊代胁为十一体
　　肤三
　　郑注为用二厌饫一也
　　离肺一
　　郑注离犹防也小而长午割之亦不提心谓之举肺
　　刌肺三
　　郑注为尸主人主妇祭今文刌为切
　　释曰尸酢主人主人不絶祭知用尸俎之刌肺
　　鱼十有五
　　郑注鱼水物以头枚数阴中之物取数于月十有五日而盈少牢馈食礼亦云十有五而俎尊卑同此所谓经而等也
　　腊如牲骨
　　郑注不但言体以有一骨二骨者
　　祝俎髀脡脊二骨胁二骨
　　郑注凡接于神及尸者俎不过牲三体以特牲约加其可并者二亦得竒名少牢馈食礼羊豕各三体释曰胁葢代胁也与脡脊皆尸俎所不备者
　　肤一离肺一阼俎臂正脊二骨横脊长胁二骨短胁郑注主人尊欲其体得祝之加数五体又加其可并者二亦者竒名臂左体臂
　　肤一离肺一主妇俎觳折
　　郑注觳后足折分后右足以为佐食俎不分左臑折辟大夫妻古文觳皆作谷【案今注疏本脱此六字】
　　其余如阼俎
　　郑注余谓脊胁肤肺
　　佐食俎觳折脊胁
　　郑注三体卑者从正
　　释曰无加骨也脊胁不名无定体
