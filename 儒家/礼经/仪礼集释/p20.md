<!-- { "loadSidebar": true } -->
　　郑注旅众也士众食未得正禄谓庶人在官者圜壶变于方也贱无酒
　　又尊于大侯之之东北两壶献酒
　　郑注为仆人巾车糁侯豻侯之获者献读为沙沙酒浊特泲之必摩沙者也两壶皆沙酒郊特牲曰汁献涗于醆酒服不之尊俟时而陈于南统于侯皆东面
　　设洗于阼阶东南罍水在东篚在洗西南陈设膳篚在其北西面
　　郑注或言南陈或言西面异其文也
　　又设洗于获者之尊西北水在洗北篚在南东陈郑注亦统于侯也无爵因服不也有篚为奠虚爵也服不之洗亦俟时而陈于其南
　　小臣设公席于阼阶上西乡司宫设宾席于户西南面有加席卿席宾东东上小卿宾西东上大夫继而东上若有东面者则北上席工于西阶之东东上诸公阼阶西北面东上
　　郑注惟宾及公席布之也其余树之于位后耳小卿命于其君者也席于宾西射礼辨贵贱也诸公大国有卿一人与君论道亦不典职如公矣
　　官
　　郑注百官各其所当共之物
　　羮定
　　郑注烹肉熟也射义曰诸侯之射也必先行燕礼燕礼牲用狗
　　射人告具于公公升即位于席西乡小臣师纳诸公卿大夫诸公卿大夫皆入门右北面东上士西方东面北上大史在干侯之东北【案史今注疏本讹作夫据唐石经及宋本订正】北面东上士旅食者在士南北面东上小臣师从者在东堂下南面西上
　　郑注大史在干侯东北【案史今注疏本亦讹作夫据宋本订正】士旅食者在士南为有侯入庭深也【案入上今注疏本衍故字据宋本删】小臣师正之佐也正相君出入君之大命
　　公降立于阼阶之东南乡小臣师诏揖诸公卿大夫诸公卿大夫西面北上揖大夫大夫皆少进
　　郑注诏告也变尔言揖亦以其入庭深也上言大夫误衍耳
　　大射正摈
　　郑注大射正射人之长
　　摈者请宾公曰命某为宾
　　郑注某大夫名
　　摈者命宾宾少进礼辞
　　郑注命宾者东面南顾辞辞以不敏
　　反命
　　郑注以宾之辞告于君
　　又命之宾再拜稽首受命
　　郑注又复
　　摈者反命宾出立于门外北面公揖卿大夫升就席小臣自阼阶下北面请执幂者与羞膳者
　　郑注请士可使执君两甒之幂及羞脯醢庶羞于君者方圜壶献无幂
　　乃命执幂者执幂者升自西阶立于尊南北面东上郑注命者于西阶前以公命命之东上执尊之幂为上羞膳者从而东由堂东升自北阶立于房中西面南上不言命者不升堂略之
　　膳宰请羞于诸公卿者
　　郑注膳宰请者异于君也
　　摈者纳宾宾及庭公降一等揖宾宾辟
　　郑注及至也辟逡遁不敢当盛
　　公升即席
　　郑注以宾将与主人为礼不参之
　　奏肆夏
　　郑注肆夏乐章名今亡吕叔玉云肆夏时迈也时迈者太平廵守祭山川之乐歌其诗曰明昭有周式序在位又曰我求懿徳肆于时夏奏此以延宾其着宣王德劝贤与周礼曰宾出入奏肆夏
　　宾升自西阶主人从之宾右北面至再拜宾荅再拜郑注主人宰夫也又掌宾客之献饮食君于臣虽为宾不亲献以其莫敢亢礼
　　主人降洗洗南西北面
　　郑注宾将从降乡之不于洗北辟正主
　　宾降阶西东面主人辞降宾对
　　郑注对荅
　　主人北面盥坐取觚洗宾少进辞洗主人坐奠觚于篚兴对宾反位
　　郑注宾少进者所辞异宜违其位也献不用爵辟正主
　　主人卒洗宾揖升【案今注疏本作乃升唐石经及宋本无乃字】
　　郑注宾每先升尊也【案尊也今注疏本作揖之据宋本订正】
　　主人升宾拜洗主人宾右奠觚荅拜降盥宾降主人辞降宾对卒盥宾揖升主人升坐取觚
　　郑注取觚将就瓦甒酌膳
　　执幂者举幂主人酌膳执幂者葢幂酌者加勺又反之郑注反之覆勺
　　筵前献宾宾西阶上拜受爵于筵前反位主人宾右拜送爵
　　郑注宾既拜于筵前受爵退复位
　　宰胥荐脯醢
　　郑注宰胥宰官之吏也不使膳宰荐不主于饮酒变于燕
　　宾升筵庶子设折俎
　　郑注庶子司马之属掌正六牲之体者也乡射记曰宾俎脊胁肩肺不使膳宰设俎为射变于燕
　　宾坐左执觚右祭脯醢奠爵于荐右兴取肺坐絶祭哜之兴加于俎坐捝手执爵遂祭酒兴席末坐啐酒降席坐奠爵拜告旨执爵兴主人荅拜
　　郑注降席席西也旨美也
　　乐阕
　　郑注阕止也乐止者尊宾之礼盛于上也
　　宾西阶上北面坐卒爵兴坐奠爵拜执爵兴主人荅拜宾以虚爵降
　　郑注既卒爵将酢也
　　主人降宾洗南西北面坐奠觚少进辞降主人西阶西东面少进对宾坐取觚奠于篚下盥洗
　　郑注篚下篚南
　　主人辞洗宾坐奠觚于篚兴对卒洗及阶揖升主人升拜洗如宾礼宾降盥主人降宾辞降卒盥揖升酌膳执幂如初以酢主人于西阶上主人北面拜受爵宾主人之左拜送爵
　　郑注宾南面授爵乃于左拜凡授爵乡所受者
　　主人坐祭不啐酒
　　郑注辟正主也未荐者臣也
　　不拜酒
　　郑注主人之义燕礼曰不拜酒不告防
　　遂卒爵兴坐奠爵拜执爵兴宾荅拜主人不崇酒以虚爵降奠于篚
　　郑注不崇酒辟正主也【案主今注疏本讹作君据宋本订正】崇充也谓谢酒恶相充实
　　宾降立于西阶西东面
　　郑注既受献矣不敢安盛
　　摈者以命升宾宾升立于西序东面
　　郑注命公命也东西墙谓之序
　　主人盥洗象觚升酌膳东北面献于公
　　郑注象觚觚有象骨饰者也【案今注疏本脱者字据宋本补】取象觚东面不言实之变于燕
　　公拜受爵乃奏肆夏
　　郑注言乃者其节异于宾
　　主人降自西阶阼阶下北面拜送爵宰胥荐脯醢由左房庶子设折俎升自西阶
　　郑注自由也左房东房也人君左右房乡射记曰主人俎脊胁臂肺也
　　公祭如宾礼庶子赞授肺不拜酒立卒爵坐奠爵拜执爵兴
　　郑注凡异者君尊变于宾
　　主人荅拜乐阕升受爵降奠于篚更爵洗升酌散以降酢于阼阶下北面坐奠爵再拜稽首公荅拜
　　郑注更易也易爵不敢袭至尊古文更为受
　　主人坐祭遂卒爵兴坐奠爵再拜稽首公荅拜主人奠爵于篚主人盥洗升媵觚于宾酌散西阶上坐奠爵拜宾西阶上北面荅拜
　　郑注媵送也散方壶之酒也古文媵皆作腾
　　主人坐祭遂饮宾辞卒爵兴坐奠爵拜执爵兴宾荅拜郑注辞者辞其代君行酒不立饮也比于正主酬也
　　主人降洗宾降主人辞降宾辞洗卒洗宾揖升不拜洗郑注不拜洗酬而礼杀也
　　主人酌膳宾西阶上拜受爵于筵前反位主人拜送爵宾升席坐祭酒遂奠于荐东
　　郑注遂者因坐而奠之不北面也奠之者酬不举也
　　主人降复位宾降筵西东南面立
　　郑注宾不立于序内位弥尊
　　小臣自阼阶下请媵爵者公命长
　　郑注命之使选于长幼之中也卿则尊士则卑
　　小臣作下大夫二人媵爵
　　郑注作使
　　媵爵者阼阶下皆北面再拜稽首公荅拜
　　郑注再拜稽首拜君命
　　媵爵者立于洗南西面北上序进盥洗角觯升自西阶序进酌散交于楹北降适阼阶下皆奠觯再拜稽首执觯兴公荅拜
　　郑注序次第也犹代也先者既酌右还而反与后酌者交于西楹北相左俟于西阶上乃降徃来以右为上古文曰降造阼阶下
　　媵爵者皆坐祭遂卒觯兴坐奠觯再拜稽首执觯兴公荅再拜媵爵者执觯待于洗南
　　郑注待待君命
　　小臣请致者
　　郑注请君使一人与二人与不必君命
　　若命皆致则序进奠觯于篚阼阶下皆北面再拜稽首公荅拜媵爵者洗象觯升实之序进坐奠于荐南北上降适阼阶下皆再拜稽首送觯公荅拜
　　郑注既酌而代进往来由尊北交于东楹北亦相左奠于荐南不敢必君举
　　媵爵者皆退反位
　　郑注反门右北面位
　　公坐取大夫所媵觯兴以酬宾宾降西阶下再拜稽首小臣正辞宾升成拜
　　郑注公起酬宾于西阶降尊以就卑也正长也小臣长辞变于燕升成拜复再拜稽首先时君辞之于礼若未成然
　　公坐奠觯荅拜执觯兴公卒觯宾下拜小臣正辞宾升再拜稽首
　　郑注不言成拜者为拜故下实未拜也下不辄拜礼杀也【案今注疏本辄讹作就又脱杀字据宋本订正】下亦降也端言降拜因上事言下拜
　　公坐奠觯荅拜执觯兴宾进受虚觯降奠于篚易觯兴洗
　　郑注宾进以臣道就君受虚爵君不亲酌凡爵不相袭者于尊者言更自敌以下言易更作新易有故之辞也不言公酬宾于西阶上及公反位者尊君空其文也
　　公有命则不易不洗反升酌膳下拜小臣正辞宾升再拜稽首公荅拜
　　郑注不易君义也不洗臣礼也
　　宾告于摈者请旅诸臣摈者告于公公许
　　郑注旅序也实欲以次序劝诸臣酒
　　宾以旅大夫于西阶上摈者作大夫长升受旅
　　郑注作使也使之以长幼之次先卿后大夫
　　宾大夫之右坐奠觯拜执觯兴大夫荅拜
　　郑注宾在右相饮之位
　　宾坐祭立卒觯不拜
　　郑注酬而礼杀
　　若膳觯也则降更觯洗升实散大夫拜受宾拜送遂就席
　　郑注言更觯尊卿尊卿则宾礼杀
　　大夫辩受酬如受宾酬之礼不祭酒卒受者以虚觯降奠于篚复位
　　郑注卒犹已也今文辩作徧
　　主人洗觚升实散献卿于西阶上
　　郑注酬宾而后献卿饮酒礼成于酬
　　司宫兼卷重席设于宾左东上
　　郑注言兼卷则每卿异席重席蒲筵缁布纯席卿言东上【案席卿今注疏本作卿席从宋本改】统于君席自房来
　　卿升拜受觚主人拜送觚卿辞重席司宫彻之
　　郑注彻犹去也重席虽非加犹为其重累辞之辟君
　　乃荐脯醢卿升席庶子设折俎
　　郑注卿折俎未闻葢用脊胁臑折肺卿有俎者射礼尊
　　卿坐左执爵右祭脯醢奠爵于荐右兴取肺坐絶祭不哜肺兴加于俎坐捝手取爵遂祭酒执爵兴降席西阶上北面坐卒爵兴坐奠爵拜执爵兴
　　郑注陈酒肴君之惠也不哜啐事在射臣之意【案啐以下七字今注疏本讹作肺亦自贬于君六字从宋本订正】
　　主人荅拜受爵卿降复位
　　郑注复西面位不酢辟君
　　辩献卿主人以虚爵降奠于篚摈者升卿卿皆升就席若有诸公则先卿献之如献卿之礼席于阼阶西北面东上无加席
　　郑注公也席之北面为大尊屈之也亦因阼阶上近君近君则亲宠茍敬私昵之坐
　　小臣又请媵爵者二大夫媵爵如初请致者若命长致则媵爵者奠觯于篚
　　郑注命长致者使长者一人致也公或时未能举自优暇
　　一人待于洗南
　　郑注不致者
　　长致者阼阶下再拜稽首公荅拜
　　郑注再拜稽首拜君命
　　洗象觯升实之坐奠于荐南降与立于洗南者二人【案二人今注疏本讹作三人从宋本订正】皆再拜稽首送觯公荅拜
　　郑注奠于荐南先媵者上觯之处也二人皆拜如初共劝君饮之
　　公又行一爵若宾若长惟公所赐
　　郑注一爵先媵者之下觯也若宾若长礼杀也长卿之尊者也于是言赐射礼明尊卑
　　以旅于西阶上如初
　　郑注赐宾则以酬长赐长则以酬宾大夫长升受旅以辩
