<!-- { "loadSidebar": true } -->
　　释曰释宫曰户牖之间谓之扆谓窗东户西也扆与依同斧依亦以设于此处得名考工记曰白与黑谓之黼斧刃白而銎黒据形言之则谓之斧也书顾命曰设黼扆牖间南向敷重篾席黼纯华玉仍几篾席则次席也
　　天子衮冕斧依
　　郑注衮衣者裨之上也缋之绣之为九章其龙天子有升龙有降龙衣此衣而冠冕南向而立以俟诸侯见
　　释曰衮者卷龙衣也上公亦服之以无升龙为异依谓背之也曲礼曰天子当依而立诸侯北面而见天子曰觐天子当宁而立诸公东面诸侯西面曰朝见贤遍反下见尊同
　　啬夫承命告于天子
　　郑注啬夫葢司空之属也为末摈承命于侯氏下介而上上摈以告于天子【案今注疏本脱于字】天子见公摈者五人见侯伯摈者四人见子男摈者三人皆宗伯为上摈春秋曰啬夫驰
　　释曰此交摈也案司仪诸侯相为宾皆交摈则见天子可知
　　天子曰非他伯父实来予一人嘉之伯父其入予一人将受之
　　郑注言非他者亲之辞嘉之者美之辞也上摈又此而下至啬夫侯氏之下介受之而上上介以告其君君乃许入今文实作寔嘉作贺
　　释曰其入者觐礼不出迎
　　侯氏入门右坐奠圭再拜稽首
　　郑注入门而右【案今注疏本脱而字】执臣道不敢由宾之位也【案之各本讹作客张淳仪礼识误言据周显徳监本改正今从之】卑见尊奠贽而不授【案卑下各本衍者字张淳仪礼识误云释文见侯注云卑见同卑见谓此也中无者字从释文】
　　摈者谒
　　郑注谒犹告也上摈告以天子前辞欲亲受之如宾客也其辞所易者曰伯父其升
　　侯氏坐取圭升致命王受之玉侯氏降阶东北面再拜稽首摈者延之曰升升成拜乃出
　　郑注摈者请之侯氏坐取圭则遂左降拜稽首送玉也从后诏礼曰延延进也
　　释曰阶东西阶之东也侯氏取圭由门左升自西阶致命郊特牲曰觐礼不下堂而见诸侯下堂而见诸侯天子之失礼也由夷王以下
　　四享皆束帛加璧庭实惟国所有
　　郑注四当为三古书作三四或皆积画此篇又多四字字相似由此误也大行人职曰诸侯庿中将币皆三享其礼差又无取于四也初享或用马或用虎豹之皮其次享三牲鱼腊笾豆之实龟也金也丹漆丝纩竹箭也其余无常货此物非一国所能有【案物上今注疏本衍地字】惟国所有【案今注疏本脱圉字】分为三享皆以璧帛致之
　　奉束帛匹马卓上九马随之中庭西上奠币再拜稽首郑注卓读如卓王孙之卓卓犹的也以素的一马以为上书其国名后当识其何产也马必十匹者不敢斥王之乘用成数敬也
　　释曰中庭庭南北之中也凡庭实三分庭一在南此以三享同陈故入庭深设之书康王既尸天子王出在应门之内大保率西方诸侯入应门左毕公率东方诸侯入应门右皆布乘黄朱宾称奉圭兼币曰一二臣卫敢执壤奠皆再拜稽首彼因丧而见与此礼异乘黄朱四黄马朱鬛也出应门其当宁而立与
　　摈者曰予一人将受之
　　郑注亦言王欲亲受之
　　侯氏升致命王抚玉侯氏降自西阶东面授宰币西阶前再拜稽首以马出授人九马随之
　　郑注王不受玉抚之而已轻财也以马出随侯氏出授王人于外也王不使人受马者至于享【案至原本讹作主据今注疏本改正】王之尊益君侯氏之卑益臣
　　释曰币谓束帛加璧也宰大宰也大宰之职大朝觐防同赞玉币享者贡其国所有臣礼也聘礼使人受宾觌之马者不臣人之臣
　　事毕
　　郑注三享讫
　　乃右肉袒于庿门之东乃入门右北面立告听事郑注右肉袒者刑宜施于右也凡以礼事者左袒入更从右者臣益纯也告听事者告王以国所用为罪之事也易曰折其右肱无咎
　　释曰士丧礼主人左袒则虽凶礼亦袒左
　　摈者谒诸天子天子辞于侯氏曰伯父无事归宁乃郑注谒告宁安也乃犹女也
　　释曰书文侯之命曰王曰父义和其归视尔师宁尔
　　侯氏再拜稽首出自屛南适门西【案敖继公云西下脱袭字】遂入门左北面立王劳之再拜稽首摈者延之曰升升成拜降出
　　郑注王辞之不即左者当出隐于屛而袭之也天子外屛劳之劳其道劳也
　　释曰释宫曰屛谓之论语曰君树塞门谓立小墙当门中以自蔽也礼纬曰天子外屛诸侯内屛内屛在路门之内外屛在路门之外臣朝君至而加肃敬故屛有逺近也此出门乃自屛南知天子外屛道劳如字
　　天子赐侯氏以车服迎于外门外再拜
　　郑注赐车者同姓以金路异姓以象路服则衮也鷩也毳也古文曰迎于门外也
　　释曰巾车掌五路玉路以祀金路同姓以封象路异姓以封革路以封四卫木路以封蕃国司服公之服自衮冕而下侯伯鷩冕子男毳冕
　　路先设西上路下四亚之重赐无数在车南
　　郑注路谓车也凡君所乘车曰路路下四谓乘马也亚之次车而东也诗云君子来朝何锡予之虽无予之路车乘马又何予之衮及黼重犹善也所加赐善物多少由恩也春秋曰重锦三十两
　　诸公奉箧服加命书于其上升自西阶东面大史是右郑注言诸公者王同时分命之而使赐侯氏也右读如周公右王之右是右者始随入于升东面乃居其右古文是为氏也
　　侯氏升西面立大史述命
　　郑注读王命书也
　　侯氏降两阶之间北面再拜稽首
　　郑注受命
　　升成拜
　　郑注大史辞之降也春秋传曰且有后命以伯舅耋老毋下拜此辞之
　　大史加书于服上侯氏受
　　郑注受箧服
　　使者出侯氏送再拜傧使者诸公赐服者束帛四马傧大史亦如之
　　郑注既云拜送乃言傧使者以劳有成礼略而遂言释曰亦傧乃拜送如傧劳者之礼
　　同姓大国则曰伯父其异姓则曰伯舅同姓小则曰叔父其异姓小则曰叔舅
　　郑注据此礼云伯父同姓大而言
　　飨礼乃归
　　郑注礼谓食燕也王或不亲以其礼币致之略言飨礼互文也掌客职曰上公三飨三食三燕侯伯再飨再食再燕子男一飨一食一燕
　　释曰掌客职又曰若弗酌则以币致之春秋传戎朝于周发币于公卿则诸侯既朝亦当有币问公卿如聘问大夫礼
　　诸侯觐于天子为宫方三百歩四门坛十有二寻深四尺加方明于其上
　　郑注四时朝觐受之于庿此谓时防殷同也宫谓壝土为埒以象墙壁也为宫者于国外春防同则于东方夏防同则于南方秋会同则于西方冬防同则于北方八尺曰寻十有二寻则方九十六尺也深谓高也从上曰深司仪职曰为坛三成成犹重也三重者自下差之为三等而上有堂焉堂上方二丈四尺上等中等下等每面十二尺方明者上下四方神明之象也上下四方之神者所谓明神也防同而盟明神监之则谓之天之司盟有象者犹宗庙之有主乎王巡守至于方岳之下诸侯防之亦为此宫以见之司仪职曰将防诸侯则命为坛三成宫旁一门诏王仪南郷见诸侯也
　　释曰大宗伯职曰时见曰防殷见曰同时见者王将有征讨之事则既朝觐王合诸侯而发禁殷见者十二岁王如不巡守则六服尽朝朝毕王亦合诸侯而命政皆为坛于国外以命事司盟职云北面诏明神春秋传盟于亳城北载书有司愼司盟
　　方明者木也方四尺设六色东方青南方赤西方白北方黑上下黄设六玉上圭下璧南方璋西方琥北方璜东方圭
　　郑注六色象其神六玉以礼之上宜以苍璧下宜以黄琮而不以者则上下之神非天地之至贵者也设玉者刻其木而着之
　　释曰大宗伯职曰以玉作六器以礼天地四方以苍璧礼天以黄琮礼地以青圭礼东方以赤璋礼南方以白琥礼西方以璜礼北方此上下用圭璧葢礼日月也典瑞职云圭璧以祀日月郑下注云日月而云天地灵之
　　上介皆奉其君之旂置于宫尚左公侯伯子男皆就其旂而立
　　郑注置于宫者建之豫为其君见王之位也诸公中阶之前北面东上诸侯东阶之东西面北上诸伯西阶之西东面北上诸子门东北面东上诸男门西北面东上尚左者【案者今注疏本讹作皆】建旂公东上侯先伯伯先子子先男而位皆上东方也诸侯入壝门或左或右各就其旂而立王降阶南乡见之三揖土揖庶姓时揖异姓天揖同姓见揖位乃定古文尚作上释曰旂者表朝位之旂也与铭旌及作军徽帜同以尺易仞而为之贽虞曰建旂者所以殊爵命示等威也诗曰君子至止言观其旂尚左左者东方也公侯伯子男面位郑皆据朝事仪而言周公朝诸侯于明堂其位亦如此或曰坛三成者即明堂也尔雅丘三成为昆仑丘谓三重也此明堂形如昆仑丘故公玉带遂谓明堂名曰昆仑谓之明堂者或者以祀方明而名与当考
　　四摈
　　郑注王既揖五者升坛设摈升诸侯以防同之礼其奠瑞玉及享币公拜于上等侯伯于中等子男于下等摈者每延之升堂致命王受玉抚玉降拜于下等及请事劳皆如觐礼是以记之觐云四传摈者【案今注疏本云上脱觐字】每一位毕摈者以告乃更陈列而升其次公也侯也伯也各一位子男侠门而俱东上亦一位也至庭乃设摈则诸侯初入门王官之伯帅之耳古文传作傅
　　释曰康王之诰曰帅诸侯入者大保毕公所谓王官伯
　　天子乘龙载大旂象日月升龙降龙出拜日于东门之外反祀方明
　　郑注此谓防同以春者也马八尺以上为龙大旂大常也王建大常縿首画日月其下及旒交画升龙降龙朝事仪曰天子冕而执鎭圭尺有二寸缫借尺有二寸搢大圭乘大路建大常十有二旒樊缨十有二就贰车十有二乘帅诸侯而朝日于东郊所以教尊尊也退而朝诸侯由此二者言之已祀方明乃以防同之礼见诸侯也凡防同者不协而盟司盟职曰凡国有疑防同则掌其盟约之载书及其礼仪北面诏明神既盟则贰之【案贰各本讹作藏今据周礼改正】言北面诏明神则明神有象也象者其方明乎及盟时又加于坛上乃以载辞告焉诅祝掌其祝号
　　释曰常礼既朝日退而朝诸侯若国有疑而盟则既朝日反祀方明巳祀方明天子升坛见诸侯礼毕更加方明于坛而盟则此觐礼所记是
　　礼日于南门外礼月与四渎于北门外礼山川丘陵于西门外
　　郑注此谓防同以夏冬秋者也变拜言礼者容祀也礼月于北郊者月大阴之精以为地神也盟神必云日月山川焉者尚着明也诗曰谓予不信有如皦日春秋传曰纵子忘之山川神祗其忘诸乎此皆用明神为信也
　　释曰言礼者容兼祀方明也先北后西者月尊也四渎亦极阴故与月同配北方
　　祭天燔柴祭山丘陵升祭川沈祭地瘗
　　郑注升沈必就祭者也就祭则是谓王巡守及诸侯之盟祭也其盟掲其着明者燔柴升沈瘗祭礼终矣备矣郊特牲曰郊之祭也迎长日之至也大报天而主日也宗伯职曰以实柴祀日月星辰则燔柴祭天谓祭日也柴为祭日则祭地瘗者祭月也日月而云天地灵之也王制曰王巡守至于岱宗柴是王巡守之盟其神主日也春秋传曰晋文公为践土之盟而传云山川之神是诸侯之盟其神主山川也月者大阴之精上为天使臣道莫贵焉是王官之伯防诸侯而盟其神主月与古文瘗作殪
　　记几俟于东箱
　　郑注王即席乃设之也东箱东夹之前相翔待事之处
　　释曰公食大夫礼宾食公揖退于箱
　　偏驾不入王门
