<!-- { "loadSidebar": true } -->
　　郑注二人谓向者二人也使之升立于西阶上宾与大夫将旅当执觯也卒觯者固不拜矣着之者嫌坐卒爵者拜既爵此坐于席礼既杀不复崇
　　执觯者受觯遂实之宾觯以之主人大夫之觯长受郑注长众宾长
　　而错皆不拜
　　郑注错者实主人之觯以之次宾也实宾长之觯以之次大夫其或多者迭饮于坐而巳皆不拜受礼又杀也
　　辩卒受者兴以旅在下者于西阶上
　　郑注众宾之末饮而酬主人之赞者大夫之末饮而酬宾党亦错焉不使执觯者酌以其将旅酬不以巳尊人也【案今注疏本讹作于据宋本改正】其末若皆众宾则先酬主人之赞者若皆大夫则先酬宾党而已执觯者酌在上辩降复位
　　长受酬酬者不拜乃饮卒觯以实之
　　郑注言酬者不拜者旅酬堂下异位当拜也古文曰受酬者不拜
　　受酬者不拜受
　　郑注礼杀虽受尊者之酬犹不拜
　　辩旅皆不拜
　　郑注主人之赞者于此始旅嫌有拜
　　执觯者皆与旅
　　郑注嫌已饮不复饮也上使之劝人耳非逮下之惠也亦自以齿与于旅也
　　卒受者以虚觯降奠于篚执觯者洗升实觯反奠于宾与大夫
　　郑注复奠之者燕以饮酒为欢醉乃止主人之意也今文无执觯及宾觯大夫之觯皆为爵实觯觯为之【案此总上文执觯及宾觯大夫之觯数觯字今文皆作爵惟实觯之觯今文作觯其曰今文无执觯者衍一无字】
　　无算乐
　　郑注合乡乐无次数
　　宾兴乐正命奏陔
　　郑注陔陔夏其诗亡周礼宾醉而出奏陔夏陔夏者天子诸侯以钟鼓大夫士鼓而已
　　宾降及阶陔作宾出众宾皆出主人送于门外再拜郑注拜送宾于门东西面宾不荅拜礼有终
　　明日宾朝服以拜赐于门外
　　郑注拜赐谢恩惠也
　　主人不见如宾服遂从之拜辱于门外乃退
　　郑注不见不防礼也拜辱谢其自屈辱
　　主人释服乃息司正
　　郑注释服説朝服服端也息犹劳也劳司正谓宾之与之饮酒以其昨日尤劳倦也月令曰劳农以休息之
　　无介
　　郑注劳礼畧贬于饮酒也此已下皆记礼之异者
　　不杀
　　郑注无俎故也
　　使人速
　　郑注速召宾
　　迎于门外不拜入升不拜至不拜洗荐脯醢无俎宾酢主人主人不崇酒不拜众宾既献众宾一人举觯遂无算爵
　　郑注言遂者明其闲阙也宾坐奠觯于其所摈者遂受命于主人请坐于宾宾降説屦升坐矣不言遂请坐者请坐主于无算爵
　　无司正
　　郑注使摈者而已不立之
　　宾不与
　　郑注昨日至尊不可防也古文与作豫
　　征惟所欲
　　郑注徴召也谓所欲请呼
　　以告于乡先生君子可也
　　郑注告请也乡先生乡大夫致仕者也君子有大德行不仕者
　　羞惟所有
　　郑注用时见物
　　乡乐惟欲
　　郑注不歌雅颂取周召之诗在所好
　　记大夫与则公士为宾
　　郑注不敢使乡人加尊于大夫也公士在官之士乡宾主用处士
　　使能不宿戒
　　郑注能者敏于事不待宿戒而习之
　　其牲狗也
　　郑注狗取择人
　　亨于堂东北
　　郑注乡饮酒义曰祖阳气之所也
　　尊绤幂宾至彻之
　　郑注以绤为幂取其坚絜
　　蒲筵缁布纯
　　郑注筵席也纯縁
　　西序之席北上
　　郑注众宾统于宾
　　献用爵【案献字上朱子仪礼经通解本有凡字】其他用觯
　　郑注爵尊不可防也
　　以爵拜者不徒作
　　郑注以爵拜谓拜既爵徒犹空也作起也不空起言起必酢主人
　　荐脯用笾五膱祭半膱横于上醢以豆出自东房膱长尺二寸
　　郑注脯用笾笾宜干物也醢以豆豆宜濡物也膱犹脡也为记者异耳祭横于上殊之也于人为缩膱广狭未闻也古文膱为胾今文或作植
　　俎由东壁自西阶升
　　郑注狗既亨载于东方
　　宾俎脊胁肩肺主人俎脊胁臂肺肺皆离皆右体也进腠
　　郑注以骨名肉贵骨也宾俎用肩主人用臂尊宾也离犹防也腠肤理也进理谓前其本右体周所贵也若有尊者则俎其余体也
　　凡举爵三作而不徒爵
　　郑注谓献宾献大夫献工皆有荐
　　凡奠者于左
　　郑注不饮不欲其妨
　　将举者于右
　　郑注便其举也
　　众宾之长一人辞洗如宾礼
　　郑注尊之于其党
　　若有诸公则如宾礼大夫如介礼无诸公则大夫如宾礼
　　郑注尊卑之差诸公大国之孤也
　　乐作大夫不入
　　郑注后乐贤也
　　乐正与立者齿
　　郑注谓其饮之次也尊乐正同于宾党乡饮酒记曰与立者皆荐以齿
　　三笙一和而成声
　　郑注三人吹笙一人吹和凡四人也尔雅曰笙小者谓之和
　　献工与笙取爵于上篚既献奠于下篚其笙则献诸西阶上
　　郑注尊爵于下篚不复用也今文无与笙
　　立者东面北上
　　郑注宾党
　　司正既举觯而荐诸其位
　　郑注荐于觯南
　　三耦者使弟子司射前戒之
　　郑注弟子宾党之少者也前戒谓先射请戒之
　　司射之矢与扑于西阶之西
　　郑注便其事也
　　司射既袒决遂而升司马阶前命张侯遂命倚旌郑注着竝行事【案事今注疏本讹作也据宋本改正疏内举注文亦作事】古文曰遂命获者倚旌
　　凡侯天子熊侯白质诸侯麋侯赤质大夫布侯画以虎豹士布侯画以鹿豕
　　郑注此所谓兽侯也燕射则张之乡射及宾射当张采侯二正而记此者天子诸侯之燕射各以其乡射之礼而张此侯【案此下今注疏本有则经兽侯是也六字于疏举注文亦増此六字文义不贯据宋本删】由是云焉白质赤质皆谓采其地其地不采者白布也熊麋虎豹鹿豕皆正面画其头象于正鹄之处耳君画一臣画二阳奇阴耦之数也燕射射熊虎豹不忘上不相犯射麋鹿豕志在君臣相养也【案今注疏本脱也字据宋本补】其画之皆毛物之
　　凡画者丹质
　　郑注宾射之侯燕射之侯皆画云气于侧以为饰必先以丹采其地丹浅于赤
　　射自楹间物长如笴其间容距随长武
　　郑注自楹间者谓射于庠也楹间中央东西之节也物谓射时所立处也谓之物者物犹事也君子所有事也长如笴者谓从画之长短也笴矢榦也长三尺与跬相应射者进退之节也间容者上下射相去六尺也距随者物横画也始前足至东头为距后足来合而南面为随武迹也尺二寸
　　序则物当栋堂则物当
　　郑注是制五架之屋也正中曰栋次曰前曰庪
　　命负侯者由其位
　　郑注于贱者礼畧
　　凡适堂西皆出入于司马之南惟宾与大夫降阶遂西取矢
　　郑注尊者宜逸由便也
　　旌各以其物
　　郑注旌总名也杂帛为物大夫士之所建也言各者乡射或于庠或于榭
　　无物则以白羽与朱羽糅杠长三仞以鸿脰韬上二寻郑注无物者谓小国之州长也其乡大夫一命其州长士不命不命者无物此翿旌也翿亦所以进退众者糅者杂也杠橦也七尺曰仞鸿鸟之长脰者也八尺曰寻今文糅为缩韬为翿
　　凡挟矢于二指之间横之
　　郑注二指谓左右手之第二指此以食指将指挟之
　　司射在司马之北司马无事不执弓
　　郑注以不主射故也
　　始射获而未释获复释获复用乐行之
　　郑注君子取人以渐
　　上射于右
　　郑注于物右射【案物右今注疏本讹作右物据宋本改正】
　　楅长如笴博三寸厚寸有半龙首其中蛇交韦当郑注博广也两端为龙首中央为蛇身相交也蛇龙君子之也交者象君子取矢于楅上也直心背之衣曰当以丹韦为之司马左右抚矢而乘之分委于当
　　楅髤横而拳之【案拳释文音权唐石经亦作拳朱子仪礼经通解云拳当作奉字之误也】南面坐而奠之南北当洗
　　郑注髤赤黑漆也
　　射者有过则挞之
　　郑注过谓矢中人凡射时矢中人当刑之今乡防众贤以礼乐劝民而射者中人本意在侯去伤害之心逺是以轻之以扑挞于中庭而巳书曰扑作教刑
　　众宾不与射者不降
　　郑注不以无事乱有事古文与为豫
　　取诱射之矢者既拾取矢而后兼诱射之乘矢而取之郑注谓反位巳礼成乃更进取之不相因也
　　宾主人射则司射摈升降卒射即席而反位卒事郑注摈宾主人升降者皆尊之也不使司马摈其升降主于射
　　鹿中髤前足跪凿背容八算释获者奉之先首
　　郑注前足跪者象敎扰之兽受负也
　　大夫降立于堂西以俟射
　　郑注尊大夫不使久列于射位
　　大夫与士射袒薰襦【案薰今注疏本作防唐石经及宋本竝作薰仪礼图集説亦作薰古字通用】
　　郑注不肉袒殊于耦
　　耦少退于物
　　郑注下大夫也既则然
　　司射释矢视算与献释获者释矢
　　郑注惟此二事休武主文释矢耳然则摈升降不释
　　礼射不主皮主皮之射者胜者又射不胜者降
　　郑注礼射谓以礼乐射也大射宾射燕射是矣不主皮者贵其容体比于礼其节比于乐不待中为隽也言不胜者降则不复升射也主皮者无侯张兽皮而射之主于获也尚书曰战鬭不可不习故于搜狩以闲之也闲之者贯之也贯之者习之也凡祭取余获陈于泽然后卿大夫相与射也中者虽不中也取不中者虽中也不取何以然所以贵揖让之取也而贱勇力之取向之取也于囿中勇力之取也【案今注疏本脱也字据宋本改】今之取也于泽宫揖让之取也泽习礼之处非所于行礼其射又主中此主皮之射与天子大射张皮侯宾射张五采之侯燕射张兽侯
　　主人亦饮于西阶上
　　郑注就射爵而饮也己无俊才不可以辞罚
　　获者之俎折脊胁肺臑【案大射注引此文无臑字臑及防胳觳皆折也故注云臑若防胳觳之折当是因注而衍】
　　郑注臑若防胳觳之折以大夫之余体
　　东方谓之右个
　　郑注侯以乡堂为面也
　　释获者之俎折脊胁肺皆有祭
　　郑注皆皆获者也祭祭肺也以言肺谓刌肺不离嫌无祭肺
　　大夫説矢束坐説之
　　郑注明不自尊别也
　　歌驺虞若采苹皆五终射无算
　　郑注谓众宾继射者众宾无数也每一耦射歌五终也
　　古者于旅也语
　　郑注礼成乐备乃可以言语先王礼乐之道也疾今人慢于礼乐之盛言语无节故追道古也
　　凡旅不洗
　　郑注敬杀
　　不洗者不祭
　　郑注不盛
　　既旅士不入
　　郑注后正礼也【案后今注疏本讹作从据宋本改正】既旅则将燕矣士入齿于乡人
　　大夫后出
　　郑注下乡人不干其宾主之礼
　　主人送于门外再拜
　　郑注拜送大夫尊之也主人送宾还入门揖大夫乃出送拜之【案今注疏本讹作拜送之据宋本改正】
　　乡侯上个五寻
　　郑注上个谓最上幅也八尺曰寻上幅用布四丈
　　中十尺
　　郑注方者也用布五丈今官布幅广二尺二寸旁削一寸考工记曰梓人为侯广与崇方谓中也
　　侯道五十二寸以为侯中
　　郑注言侯中所取数也量侯道以貍歩而云者侯之所取数宜于射器也【案于今注疏本讹作用据宋本改正】正二寸【案此下今注疏本衍者字据宋本删】骹中之博也今文改为肱也
　　倍中以为躬
