<!-- { "loadSidebar": true } -->
　　旣致饔旬而稍宰夫始归乗禽日如其饔饩之数郑注稍禀食也乗禽【案禽今注疏本讹作谓】乗行之禽也谓鴈鹜之属其归之以双为数其宾与上介也古文旣为饩
　　释曰宾饔饩五牢故聘义云乗禽日五双上介三牢则三双致饔十日之后宾不得时反始有致稍归禽之礼
　　士中日则二双
　　郑注中犹间也不一日一双大寡不敬也
　　释曰士介一牢宜日一双
　　凡献执一双委其余于面
　　郑注执一双以将命也面前也其受之也【案也今注疏本讹作则】上介受以入告之士举其余从之宾不辞拜受于庭上介执之以相拜于门中乃入授人上介授亦如之士介拜授于门外
　　释曰少仪曰禽加于一双则执一双以将命委其余云凡献知受之如受宾私献之礼也不辞者归禽礼轻上介受如宾士介受于门外皆放受饔饩礼
　　禽羞俶献比
　　郑注比放也其致之礼如乗禽也禽羞谓成熟有齐和者俶献四时珍美新物也俶始也言其始可献也聘义谓之时赐
　　归大礼之日旣受饔饩请观
　　郑注聘于是国欲见其宗庿之好百官之富若尤尊大之焉
　　释曰吴季札聘鲁请观于周乐晋韩起聘鲁观书于大史氏皆其事
　　讶帅之自下门入
　　郑注帅犹道也从下门外入游观非正也
　　各以其爵朝服
　　郑注此句似非其次【案今注疏本脱似非其次四字】宜在凡致礼下絶烂在此【案今注疏本脱絶烂在此四字】
　　士无饔无饔者无摈
　　郑注谓归饩也
　　释曰摈当为傧
　　大夫不敢辞君初为之辞矣
　　郑注此句亦非其次【案今注疏本脱亦非其次四字】宜在明日问大夫之下
　　凡致礼皆用其飨之加笾豆
　　郑注凡致礼谓君不亲飨宾及上介以酬币致其礼也其其宾与上介也加笾豆谓其实也亦实于罋筐飨礼今亡
　　释曰醯醢豆实也归饔饩有醯醢百罋
　　无饔者无飨礼
　　郑注士介无飨礼
　　凡饩大夫黍粱稷筐五斛
　　郑注谓大夫饩宾上介也器寡而大略
　　释曰君饩以多为荣故米筥器小而数多也
　　旣将公事宾请归
　　郑注谓已问大夫事毕请归不敢自专谦也主国留之飨食燕献无日数尽殷勤也
　　凡宾拜于朝讶听之
　　郑注拜拜赐也惟稍不拜
　　释曰稍米禀刍薪
　　燕则上介为宾宾为茍敬
　　郑注飨食君亲为主尊宾也燕私乐之礼崇恩杀敬也宾不欲主君复举礼事礼己于是辞为宾君听之从诸公之席命为茍敬茍敬者所以小敬也更降迎其介以为宾介大夫也虽为宾犹卑于君君则不与亢礼也主人所以致敬者自敌以上
　　释曰燕礼记曰若与四方之宾燕则公迎之于大门外揖让升宾为茍敬席于阼阶之西北面有脀不哜肺不啐酒其介为宾无膳尊无膳爵
　　宰夫献
　　郑注为主人代公献
　　无行则重贿反币
　　郑注无行谓独来复无所之也必重其贿与反币者使者归以得礼多为荣所以盈聘君之意也反币谓礼玉束帛乗皮所以报聘君之享礼也昔秦康公使西乞术聘于鲁辞孙而説襄仲曰不有君子其能国乎厚贿之此谓厚贿反币者也今文曰贿反币
　　曰子以君命在寡君寡君拜君命之辱
　　郑注此赞君拜聘享辞也在存也
　　释曰公馆宾所拜者四事此其赞辞
　　君以社稷故在寡小君拜
　　郑注此赞拜夫人聘享辞也言君以社稷故者夫人与君体敌不敢当其惠也其卒亦曰寡君拜命之辱
　　君贶寡君延及二三老拜
　　郑注此赞拜问大夫之辞贶赐也大夫曰老
　　又拜送【案此经文及注今注疏本在君贶寡君之前唐石经亦在此】
　　郑注拜送宾也其辞葢云子将有行寡君敢拜送自拜聘享至此亦非其次【案今注疏本脱自拜聘享至五字及亦非其次四字葢后人所妄删】宜承上君馆之下
　　释曰谓宜在上文明日君馆之下也然愚案君馆之自终上有故加书之文此赞拜辞在重贿反币下释皮帛谢主人上与公馆宾之节正相当其次宜在此
　　宾于馆堂楹间释四皮束帛宾不致主人不拜
　　郑注宾将遂去是馆留礼以礼主人所以谢之也【案今注疏本脱也字】不致不拜不以将别崇新敬也
　　大夫来使无罪飨之
　　郑注乐与嘉宾为礼
　　过则饩之
　　郑注饩之生致其牢礼也其致之辞不云君之有故耳聘义曰使者聘而误主君不亲飨食所以愧厉之也不言罪者罪将执之
　　释曰春秋时有执行人疑非古礼
　　其介为介
　　郑注飨宾有介者宾尊行敌礼也
　　释曰春秋传宋公兼飨晋楚之大夫赵孟为客子木与之言弗能对使叔向侍言焉子木亦不能对也叔向葢为赵孟介而从飨者食礼介虽从入不从食也
　　有大客后至则先客不飨食致之
　　郑注卑不与尊者齐礼【案今注防本脱者字】
　　惟大聘有几筵
　　郑注谓受聘享时也小聘轻虽受于庿不为神位
　　十斗曰斛十六斗曰防十防曰秉
　　郑注秉十六斛今江淮之间量名有为防者今文防为逾【案文今注疏本讹作八】
　　二百四十斗
　　郑注谓一车之米秉有五防
　　四秉曰筥
　　郑注此秉谓刈禾盈手之秉也筥穧名也若今莱阳之间刈稻聚把有名为筥者诗云彼有遗秉又云此有不敛穧
　　释曰米禾皆有秉筥字同数异
　　十筥曰稯十稯曰秅四百秉为一秅
　　郑注一车之禾三秅为千二百秉三百筥三十稯也古文稯作緵











<经部,礼类,仪礼之属,仪礼集释>
　　钦定四库全书
　　仪礼集释卷十五　　　宋　李如圭　撰
　　公食大夫礼第九
　　郑目録云主国君以礼食小聘大夫之礼也【案今注疏本脱也字】于五礼属嘉礼大戴第十五小戴第十六别録第九
　　公食大夫之礼使大夫戒各以其爵
　　郑注戒犹告也告之必使同班敌者易以相亲敬释曰戒者必以其爵恭也已轻则卑之已重则是以其贵临之言各以其爵则凡大夫聘宾皆用此礼
　　上介出请入告
　　郑注问所以为来事【案原本脱为字据释文云以为于伪反谓此也今注疏本依释文补】
　　三辞
　　郑注为既先受赐不敢当
　　宾出拜辱
　　郑注拜使者屈辱来迎已
　　大夫不荅拜将命
　　郑注不荅拜为人使也将犹致也
　　宾再拜稽首
　　郑注受命
　　大夫还
　　郑注复于君
　　宾不拜送遂从之
　　郑注不拜送者为从之不终事
　　宾朝服即位于大门外如聘
　　郑注于是朝服则初时端如聘亦入于次俟
　　即位具
　　郑注主人也摈者俟君于大门外卿大夫士序及宰夫具其馔物皆于庿门之外
　　羮定
　　郑注肉谓之羮定犹孰也【案孰今注疏本作熟古通用孰】着之者下以为节
　　甸人陈鼎七当门南面西上设扃鼏若束若编
　　郑注七鼎一大牢也甸人冢宰之属兼亨人者南面西上以其为宾统于外也扃鼎扛所以举之者也凡鼎鼏盖以茅为之长则束本短则编其中央今文扃作古文鼏皆作密
　　释曰鼎七牛羊豕鱼腊肠胃肤也吉时陈鼎于门外者北面于阼阶下者西面皆北上茅之为物洁白故鼏疑用之天官有甸师氏又有亨人诸侯甸人兼亨人之事
　　设洗如飨
　　郑注必如飨者先飨后食如其近者也飨礼亡燕礼则设洗于阼阶东南古文飨或作乡
　　释曰春秋传赵孟叔孙豹曹大夫入于郑郑伯兼享之子皮戒赵孟遂戒穆叔赵孟欲一献及享具五献之笾豆于幕下赵孟辞乃用一献赵孟为客礼终乃宴饮酒乐此春秋时飨礼之可见者
　　小臣具槃匜在东堂下
　　郑注为公盥也公尊不就洗小臣于小宾客飨食掌正君服位
　　释曰特牲馈食礼尸盥匜水实于槃中箪巾
　　宰夫设筵加席几
　　郑注设筵于户西南面而左几公不宾至授几者亲设湇酱可以略此
　　无尊
　　郑注主于食不献酬
　　饮酒浆饮俟于东房
　　郑注饮酒清酒也浆饮酨浆也其俟奠于丰上也饮酒先言饮明非献酬之酒也浆饮先言浆别于六饮也
　　释曰此酒浆以酳口耳异于献酬之酒与六饮也酨之言载以其汁滓相载故曰酨酒人职云共宾客之饮酒
　　凡宰夫之具馔于东房
　　郑注凡非一也饮食之具宰夫所掌也酒浆不在凡中者虽无尊犹嫌在堂
　　公如宾服迎宾于大门外
　　郑注不出大门降于国君
　　释曰出门者待其君之礼也臣之意欲尊其君迎宾于门内所以顺其尊君之意也
　　大夫纳宾
　　郑注大夫谓上摈也纳宾以公命
　　释曰卿为上摈
　　宾入门左公再拜宾辟再拜稽首
　　郑注左西方宾位也辟逡遁不敢当君拜也
　　公揖入宾从
　　郑注揖入道之
　　及庿门公揖入
　　郑注庿祢庿也
　　释曰不言庿名者皆祢庿
　　宾入三揖
　　郑注毎曲揖及当碑揖相人偶
　　至于阶三让
　　郑注让先升
　　公升二等宾升
　　郑注逺下人君
　　大夫立于东夹南西面北上
　　郑注东夹南东西节也取节于夹明东于堂
　　士立于门东北面西上
　　郑注统于门者非其正位辟宾在此
　　小臣东堂下南面西上宰东夹北西面南上
　　郑注宰宰夫之属也古文无南上
　　内官之士在宰东北西面南上
　　郑注夫人之官内宰之属也自卿大夫至此不先即位从君而入者明助君飨食宾自无事
　　介门西北面西上
　　郑注西上自统于宾也然则承摈已下立于士西少进东上
　　释曰承摈大夫也故少进于士上摈进相君退则反其位负东塾而立
　　公当北乡至再拜宾降也公再拜
　　郑注谓之梁至再拜者兴礼俟宾嘉其来也公再拜宾降矣
　　释曰凡言也者皆与下事为节
　　宾西阶东北面荅拜
　　郑注西阶东少就主君敬也
　　摈者辞
　　郑注辞拜于下
　　拜也公降一等辞曰寡君从子虽将拜兴也
　　郑注宾降再拜公降摈者释辞矣宾犹降终其再拜稽首兴起也
　　栗阶升不拜【案栗上各本有宾字考此句承上宾西阶东北面荅拜不必更言宾唐石经无宾字者是今从之】
　　郑注自以巳拜也栗实栗也不拾级连步趋主国君之命不拾级而下曰辵【案说文引春秋公羊传曰辵阶而走今辵作躇释文云丑略反一本作辵音同】
　　释曰实栗疾意升阶之节前足涉一级后足从之并足相随不相过是谓连步曲礼所谓涉级聚足连步以上是也栗阶者其始升连步至上二等左右各一发而升堂歴阶则从下至上皆越等无连步礼记杜蒉入寝歴阶而升是也公羊赵盾避灵公躇阶而走谓左右足越三等即郑所谓辵
　　命之成拜阶上北面再拜稽首
　　郑注宾降拜主君辞之宾虽终拜于主君之意犹为不成
　　士举鼎去鼏于外【案鼏石经讹作幂今从释文为正】次入陈鼎于碑南南面西上【案原本脱一南字唐石经同今据注疏本补】右人抽扃坐奠于鼎西南顺出自鼎西左人待载
　　郑注入由东出由西明为宾也今文奠为委古文待为持
　　雍人以俎入陈于鼎南旅人南面加匕于鼎退
　　郑注旅人雍人之属旅食者也雍人言入旅人言退文互相备也出入之由亦如举鼎者匕俎毎器一人诸侯官多也
　　释曰大夫馈食礼匕俎皆合执以从
