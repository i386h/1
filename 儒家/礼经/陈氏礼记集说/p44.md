<!-- { "loadSidebar": true } -->
　　【也其广五寸孔子谦不佩玉故燕居佩之非谓礼服之正佩也】童子之节也缁布衣锦縁锦绅并纽锦束髪皆朱锦也【节礼节也锦縁以锦为缁布衣之縁也绅纽见前　縁去声】童子不裘不帛不屦絇无缌服听事不麻无事则立主人之北南面见先生从人而入【不屦絇未习行戒也无缌服谓父在时已虽有缌亲之丧不为之着缌服但往听主人使令之事不麻谓免而深衣不加绖也问丧云童子不缌唯当室缌当室为父后者也童子未能习礼且缌轻故父在不缌父没则本服不可违矣从人而见先生不敢以卑小烦长者为礼也　絇音劬见音现不为为去声着音勺免音问】侍食于先生异爵者后祭先饭客祭主人辞曰不足祭也客飱主人辞以疏主人自置其酱则客自彻之【此言成人之礼先生齿尊于己者异爵爵贵于己者后祭示馔不为己也先饭示为尊贵者尝之也盛主人之馔故祭而主人辞之谦也既食而飱以为美也而主人辞以麤疏亦谦也酱者食味之主故主人自设客亦自彻礼尚施报也　饭上声飱音孙】一室之人非賔客一人彻壹食之人一人彻凡燕食妇人不彻【一室之人同居共事者也壹食之人为同事而相聚以食者也二者皆为无賔主之分故但推少者一人彻之而已妇人不彻弱不胜事也】食枣桃李弗致于核瓜祭上环食中弃所操【致谓委弃之也曲礼曰其有核者懐其核上环横切之圆如环也　操平声】凡食果实者后君子火孰者先君子【古人尝药尝食盖恐其不善或为尊者害耳果实生成之味当使尊者先食火孰者先君子尝食之礼也　先去声孰熟通】有庆非君赐不贺【君赐如爵命土田车服之类皆是也言卿大夫士之家设有喜庆之事若是君命所赐则当贺非君赐则不贺盖以君赐为荣也一説有庆而君亦庆之则余人亦致贺君无所赐则余人亦不必贺也】有忧者【此下缺文】孔子食于季氏不辞不食肉而飱【为客之礼将食必兴辞食则先胾次殽至肩乃饱而飱孔子既不辞又不食肉乃独浇饭而为飱之礼盖以季氏之馈失礼故也】君赐车马乗以拜赐【句】衣服服以拜赐【君赐及门既拜受矣明日又乘服诣君所而拜谢其赐所谓再拜敬之至也二赐字句絶本朱子説】君未有命弗敢即乘服也【此谓诸侯之卿大夫为使臣而受天子之赐归而献诸其君君命之乗服乃得乗服故君未有命不敢即乗服也左传杜将以路南遗谓季孙曰叔孙未乘路焉用之季孙使杜舍路不可曰夫子受命于朝而聘于王王思旧勲而赐之路复命而致之君君不敢逆王命而复赐之　使去声焉音烟舍上声】君赐稽首据掌致诸地【据按也覆左手以按于右手之上致至也头及手俱至地也】酒肉之赐弗再拜【已拜受于家而明日又往拜谓之再拜酒肉之赐轻故惟拜受于家而已】凡赐君子与小人不同日【君子小人以位言君子曰赐小人曰与贵贱殊故不可同日也】凡献于君大夫使宰士亲皆再拜稽首送之膳于君有荤桃茢于大夫去茢于士去荤皆造于膳宰【大夫不亲往而使宰者恐勤君之降礼而受献也士贱故得自往皆再拜稽首送之者言大夫遣宰时已拜送矣及至君门以授小臣则或宰或士亦皆再拜而送之也膳美食也荤姜及辛菜也茢苕帚也膳宰主饮食者　方氏曰膳必用荤桃茢者防不祥之物或干之也桃以其性荤以其茢以其形形不如气不如性故贵贱多少之数去其一者茢去其二者荤惟桃不可去焉皆造膳宰者以不敢专逹必待主膳之人逹之也　荤音薰茢音列去上声造七到切】大夫不亲拜为君之答已也【释所以不亲献之义　为去声】大夫拜赐而退士待诺而退又拜弗答拜【大夫往君门而拜君昨日所赐及门即告小臣小臣入白大夫即拜拜竟即退不待小臣出报恐君召进之而答拜也君不答士之拜故士拜竟则待小臣传君之诺报而后退也又拜者小臣传诺报而出士又拜君之诺也弗答拜谓君终不答士之拜也】大夫亲赐士士拜受又拜于其室衣服弗服以拜敌者不在拜于其室【其室大夫之家也衣服弗服以拜下于君赐也敌者尊卑相等也其室献者之家也若当时主人在家而拜受则不复往彼家拜谢今主人不在不得拜受还家必往而拜之也若朋友则非祭肉不拜】凡于尊者有献而弗敢以闻【不敢以闻者不敢直言献于尊者如云致马资于有司及赠从者之类也】士于大夫不承贺下大夫于上大夫承贺【士于大夫尊卑逺若有庆事不敢受大夫之亲贺下大夫于上大夫尊卑近故可承受其亲贺也】亲在行礼于人称父人或赐之则称父拜之【方氏曰不敢私交不敢私受故也】礼不盛服不充故大裘不裼乗路车不式【前章言不充其服与此充字义殊此谓礼之盛者则以充美为敬大裘路车皆祭天所用不裼而袭是欲掩塞其华美也不式敬天之心不可他用也】父命呼唯而不诺手执业则投之食在口则吐之走而不趋【应辞唯速而恭诺缓而慢　唯上声】亲老出不易方复不过时亲癠色容不盛此孝子之疏节也【易方则恐召已而莫知所在过时则恐失期而贻亲之忧癠病也疏节谓常行疏畧之礼而已非大节也　齐才细切】父没而不能读父之书手泽存焉尔毋没而杯圈不能饮焉口泽之气存焉尔【不能犹不忍也手之所持犹存其润泽之迹杯圈盛酒浆之器屈木为之若巵匜之属也口泽之气亦谓常用以饮故口所润泽犹有余气此所以不忍读不忍饮也】君入门介拂闑大夫中枨与闑之间士介拂枨【此言两君相见之时入门入大门也介副也闑门中央所竖短木也枨者门之两旁长木所谓楔也君入当枨闑之中主君在闑东賔在闑西主君上摈在君后稍近西而拂闑賔之上介在賔后稍近东而拂闑大夫之为摈为介者各当君后而在枨闑二者之中士之为摈为介者则各拂东西之枨也　枨音橙楔音屑】賔入不中门不履阈公事自闑西私事自闑东【此賔谓邻国来聘之卿大夫也入不中门谓入门稍东而近闑也阈门限也聘享是奉君命而行谓之公事入自闑西用賔礼也若私觌私面谓之私事以其非君命故也入自闑东从臣礼也】君与尸行接武大夫继武士中武徐趋皆用是【君谓天子诸侯也接武谓二足相蹑毎蹈于半不得各自成迹也若大夫与其尸行则两足迹相接续渐卑故与尸行歩稍广而速中犹间也士与其尸行毎徙足间容一足地乃蹑之士极卑故与尸行歩极广也徐趋皆用是谓君大夫士或徐或趋皆用此与尸行歩之节也】疾趋则欲发而手足毋移【此言若以他事行礼而当疾趋者其屦头固欲发起不以接武继武为拘然而手容必防足容必重不可或低或斜而变其常度移犹变也】圈豚行不举足齐如流席上亦然【旧説圈转也豚之言循读为上声谓徐趋之法当曵转其足循地而行故云不举足也方氏谓此言回旋而行羔性聚豚性散圈之则聚而回旋于其中矣故取况如此未知是否齐裳下缉也足既不举身又俯折则裳下委于地而曵足则齐如水之流席上亦然言未坐之时行于席上亦当如此也　圈举逺切豚上声齐音咨】端行頥霤如矢弁行剡剡起屦【端直也直身而行身亦小折故头直临前而頥如屋霤之垂其歩之进则如矢之直也弁急也剡剡身起之貎急行则欲速而身屦恒起也一説端谓端素端弁谓爵弁皮弁行容各欲称其服也】执玉举前曵踵蹜蹜如也【踵足后跟也举足之前而曳其后跟则行不离地如有所循也蹜蹜促狭之貌玉皆重器故敬谨如此　离去声】凡行容愓愓【愓愓直而且疾也谓行于道路则然盖回枉则失容舒缓则近惰也　愓音伤】庙中齐齐朝廷济济翔翔【齐齐収持严正之貎济济威仪详整也翔翔张拱安舒也】君子之容舒迟见所尊者齐遫【舒迟闲雅之貎齐如防防齐栗之齐遫者谨而不放之谓见所尊者故加敬　齐音斋遫音速】足容重手容恭【重不轻举移也恭无慢弛也】目容端口容止【无睇视不妄动】声容静头容直【无或哕咳欲其静也无或倾顾欲其直也　哕一决切咳音孩又音槩】气容肃【似不息者】立容德【旧説以为如有所予于人其义难通应氏谓中立不倚俨然有德之气象此説近之】色容庄坐如尸【庄矜持之貎也坐如尸见曲礼】燕居告温温【诗言温温恭人燕居之时与告语于人之际则皆欲其温和所谓居不容寛柔以教也】凡祭容貌顔色如见所祭者【论语曰祭如在祭神如神在】丧容累累色容顚顚视容瞿瞿梅梅言容茧茧【此皆居丧之容累累羸惫失意之貌顚顚忧思不舒之貎瞿瞿惊遽之貎梅梅犹昧昧瞻视不审故瞿瞿梅梅然也茧茧犹绵绵声气低微之貎也　累力追切颠音田瞿音屦】戎容暨暨言容詻詻色容厉肃视容清明【此皆军旅之容暨暨果毅之貎詻詻教令严饬之貌顔色欲其严厉而庄肃视瞻欲其莹澈而明审　詻五格切】立容辨卑无讇【立之容贬卑者不为矜髙之态也虽贵贬损卑降而必贵于正若倾侧其容柔媚其色则流于谄矣故戒以毋谄也　辨读为贬讇音谄】头颈必中【头容欲直】山立【如山之嶷然不摇动也】时行【当行则行】盛气顚实休【颠读为填塞之填实满也读为阳休与煦同气体之充也言人当养气使充盛填实于内故息之出也若阳气之煦物其来无穷也　颠音田休吁句切】玉色【玉无变色故以为顔色无变动之喻石梁王氏曰立容以下不属戎容】凡自称天子曰予一人【一者无对之称】伯曰天子之力臣【天子三公一相处内二伯分主畿外诸侯盖股肱之臣宣力四方者也故曰力臣】诸侯之于天子曰某土之守臣某【某土犹云东土西士之类　守去声】其在边邑曰某屏之臣某【边邑逺谓之屏者藩屏之义所以蔽内而捍外也　屏音丙】其于敌以下曰寡人小国之君曰孤摈者亦曰孤【此章与曲礼小异者此据自称为辞彼则摈者之辞也】上大夫曰下臣摈者曰寡君之老下大夫自名摈者曰寡大夫世子自名摈者曰寡君之适【此明自称与摈者之辞不同也　适音的】公子曰臣孽【适而传世者谓之世子余则但称公子而已读孽为枿者盖比之木生之余也故以臣孽自称】士曰传遽之臣于大夫曰外私【驿传之车马所以供急遽之令士贱而给车马之役使故自称传遽之臣也家臣称私此大夫非已所臣事者故对之言则自称外私也　传张恋切】大夫私事使私人摈则称名【私事谓非行聘礼而以他事奉君命往使邻国也随行之人当谓之介曰摈者摈是主人之副今以在賔馆而主国致礼则已为主人故称摈也私人已之属臣也私事使而私人摈则无问上大夫下大夫皆降而称名以非正聘故也　使去声】公士摈则曰寡大夫寡君之老【公士公家之士也若正行聘礼以公士为摈其下大夫往行小聘之礼则摈辞称寡大夫其上大夫往行大聘之礼则摈辞称寡君之老】大夫有所往必与公士为賔也【賔读为摈介也谓大夫有正聘之往必使公士作介也　方氏读賔如字谓摈虽为賔执事其实亦与之同为賔而已故曰与公士为賔也　賔去声】
　　明堂位第十四
