<!-- { "loadSidebar": true } -->
　　大传第十六
　　【郑氏曰记祖宗人亲之大义】
　　礼不王不禘王者禘其祖之所自出以其祖配之【方氏曰此禘也以其非四时之常祀故谓之间祀以其及祖之所自出故谓之追享以其比常祭为特大故谓之大祭以其犹事生之有享焉故谓之肆献祼名虽不同通谓之禘也】诸侯及其太祖大夫士有大事省于其君干祫及其髙祖【上文言诸侯不得行禘礼此言诸侯以下有祫祭之礼二昭二穆与太祖而五者诸侯之庙也诸侯之祫固及其太祖矣大事谓祫祭也大夫三庙士二庙一庙不敢私自举行必省问于君而君赐之乃得行焉而其祫也亦上及于髙祖干者自下干上之义以卑者而行尊者之礼故谓之干祫礼説见王制　省悉井切】牧之野武王之大事也既事而退柴于上帝祈于社设奠于牧室遂率天下诸侯执豆笾逡奔走追王大王亶父王季厯文王昌不以卑临尊也【既事杀纣之后也燔柴以告天陈祭以告社奠告行主于牧野之馆室然后率诸侯以祭告祖庙逡疾也追加先公以天子之号者盖为不可以诸侯之卑号临天子之尊也　石梁王氏曰周颂作骏以此章参之书武成及中庸有不同者先儒言文王已备礼亶父季厯克商后但尊称其号若王者礼制至周公相成王而后备也　追王王去声大王大音泰父音甫】上治祖祢尊尊也下治子孙亲亲也旁治昆弟合族以食序以昭缪别之以礼义人道竭矣【治理而正之也谓以礼义理正其恩之隆杀属之戚疏也合会族人以饮食之礼次序族人以昭穆之位上治下治旁治之道皆有礼义之别则人伦之道竭尽于此矣　缪音穆别必列切】圣人南面而听天下所且先者五民不与焉一曰治亲二曰报功三曰举贤四曰使能五曰存爱五者一得于天下民无不足无不赡者五者一物纰缪民莫得其死圣人南面而治天下必自人道始矣【民不与焉谓未及治民也治亲即上治下治旁治也君使臣以礼故功曰报行成而上故贤曰举艺成而下故能曰使存察也人于其所亲爱而辟焉有以察之则所爱者一出于公而四者皆无私意之累矣一得犹皆得也赡赒也物事也纰缪舛戾也民莫得其死言此五事之得失闗国家之治乱也人道申言上文之意　与去声纰篇夷切】立权度量考文章改正朔易服色殊徽号异器械别衣服此其所得与民变革者也【权称锤度丈尺量斗斛也文章典籍也正者年之始朔者月之初服之色随所尚而变易徽旌旗之属徽之号亦随所尚而殊异如殷之大白周之大赤之类也器者礼乐之器械者军旅之器衣服各有章采时王因革不同此七者以立考改易殊异别为言是与民变革者也　量去声别必列防】其不可得变革者则有矣亲亲也尊尊也长长也男女有别此其不可得与民变革者也【此天地之常经故不可变革　长并上声别必列切】同姓从宗合族属异姓主名治际会名著而男女有别【同姓父族也从宗从大宗小宗也合聚其族之亲属则无离散陵犯之事异姓他姓之女来归者也礼莫大于分分莫大于名卑者为妇尊者为母以妇与母之名治昏姻交际会合之事名分显著尊卑有等然后男女有别而无淫乱贼逆之祸也】其夫属乎父道者妻皆母道也其夫属乎子道者妻皆妇道也谓弟之妻妇者是嫂亦可谓之母乎名者人治之大者也可无慎乎【属聨也父之兄弟为伯叔父则其妻谓之伯叔母兄弟之子为从子则其妻谓之妇此于昭穆为宜弟之妻不可谓之为妇犹兄之妻不可谓之为母以紊昭穆也故云谓弟之妻妇者是嫂亦可谓之母乎言皆不可也旧説弟妻可妇嫂不可母失其指矣　属音烛】四世而缌服之穷也五世免杀同姓也六世亲属竭矣其庶姓别于上而戚单于下昏姻可以通乎【四世髙祖也同髙祖者服缌麻服尽于此矣故云服之穷也五世免谓共承髙祖之父者相为免而已是减杀同姓也六世则共承髙祖之祖者并祖免亦无矣故曰亲属竭也上指髙祖以上也姓为正姓氏为庶姓故鲁姬姓而三家各自为氏春秋诸国皆然是庶姓别异于上世也戚亲也单尽也四从兄弟恩亲已尽各自为宗是戚单于下也殷人五世以后则相与通昏故记者设问云今虽周世昏姻可以通乎　杀色介切别必列切单音丹】系之以姓而弗别缀之以食而弗殊虽百世而昏姻不通者周道然也【周礼大宗百世不迁庶姓虽别而有本姓世系以聨系之不可分别也又连缀族人以饮食之礼不殊异也虽百世之逺无通昏之事此周道所以为至而人始异于禽兽者也此是答上文设问之辞　系音计别必列切缀株卫切食音嗣世系系如字】服术有六一曰亲亲二曰尊尊三曰名四曰出入五曰长幼六曰从服【疏曰亲亲者父母为首次妻子伯叔尊尊者君为首次公卿大夫名者若伯叔母及子妇弟妇兄嫂之属出入者女在室为入适人为出及为人后者长幼者长谓成人幼谓诸殇从服者下文六等是也】从服有六有属从有徒从有从有服而无服有从无服而有服有从重而轻有从轻而重【属亲属也子从母而服母党妻从夫而服夫党夫从妻而服妻党是属从也徒空也非亲属而空从之服其党如臣从君而服君之党妻从夫而服夫之君妾服女君之党庶子服君母之父母子服母之君母是徒从也如公子之妻为父母期而公子为君所厌不得服外舅外姑是妻有服而公子无服如兄有服而嫂无服是从有服而无服也公子为君所厌不得为外兄弟服而公子之妻则服之妻为夫之昆弟无服而服娣姒是从无服而有服也妻为其父母期重也夫从妻而服之三月则为轻母为其兄弟之子大功重也子从母而服之三月则为轻此从重而轻也公子为君所厌自为其母练冠轻矣而公子之妻为之服期此从轻而重也　为父为外为夫为其为之为去声】自仁率亲等而上之至于祖名曰轻自义率祖顺而下之至于祢名曰重一轻一重其义然也【疏曰自用也仁恩也率循也亲父母也等差也子孙若用恩爱依循于亲节级而上至于祖逺者恩爱渐轻故名曰轻也义主断割用义循祖顺而下之至于祢其义渐轻祖则义重故名曰重也义则祖重而父母轻仁则父母重而祖轻一轻一重宜合如是故云其义然也按丧服条例衰服表恩若髙曾之服本应缌麻小功而进以齐衰岂非为尊重而然邪至亲以期断而父母三年宁不为恩深乎　差楚宜切】君有合族之道族人不得以其戚戚君【句】位也【君恩可以下施故于族人有合聚燕饮之礼而族人则皆臣也不敢以族属父兄子弟之亲而上亲于君者一则君有絶宗之道二则以严上下之辨而杜篡代之萌也　石梁王氏曰详注下文以十一字为句然位也当自为句盖族人不敢戚君者限于位也】庶子不祭明其宗也庶子不得为长子三年不继祖也【説见前篇　为去声】别子为祖继别为宗继祢者为小宗有百世不迁之宗有五世则迁之宗百世不迁者别子之后也宗其继别子之所自出者百世不迁者也宗其继髙祖者五世则迁者也尊祖故敬宗敬宗尊祖之义也【宗其继别子者百世不迁者也之所自出四字朱子曰衍文也凡大宗族人与之为絶族者五世外皆为之齐衰三月母妻亦然为小宗者则以本亲之服服之余并説见前篇】有小宗而无大宗者有大宗而无小宗者有无宗亦莫之宗者公子是也【君无适昆弟使庶兄弟一人为宗以领公子其礼亦如小宗此之谓有小宗而无大宗也君有适昆弟使之为宗以领公子更不得立庶昆弟为宗此之谓有大宗而无小宗也若公子止一人无他公子可为宗是无宗也则亦无他公子宗于已矣此之谓无宗亦莫之宗也前所论宗法是通言卿大夫大小宗之制此则专言国君之子上不得宗君下未为后世之宗有此三事也】公子有宗道公子之公为其士大夫之庶者宗其士大夫之适者公子之宗道也【此又申言公子之宗道公子之公谓公子之适兄弟为君者为其庶兄弟之为士为大夫者立适公子之为士大夫者为宗使此庶者宗之故云宗其士大夫之适者此适是君之同母弟适夫人所生之子也　为其为去声适音的】絶族无移服亲者属也【三从兄弟同髙祖故服缌麻至四从则族属絶无延及之服矣移读为施在旁而反之曰施服之相为以有亲而各以其属为之服耳故云亲者属也　移去声施音异】自仁率亲等而上之至于祖自义率祖顺而下之至于祢是故人道亲亲也亲亲故尊祖尊祖故敬宗敬宗故収族収族故宗庙严宗庙严故重社稷重社稷故爱百姓爱百姓故刑罚中刑罚中故庶民安庶民安故财用足财用足故百志成百志成故礼俗刑礼俗刑然后乐诗云不显不承无斁于人斯此之谓也【祖之迁者逾逺宗之继者无穷必知尊祖乃能敬宗収不离散也宗道既尊故族无离散而祭祀之礼严肃内严宗庙之事故外重社稷之礼知社稷之不可轻则知百官族姓之当爱官得其人则刑不滥而民安其生安生乐业而食货所资上下俱足有恒产者有恒心仓廪实而知礼节故非心邪念不萌而百志以成乖争陵犯不作而礼俗一致刑犹成也如此则协气嘉生薰为大和矣岂不可乐乎诗周颂清庙之篇言文王之徳岂不光显乎岂不见尊奉于人乎无厌斁于人矣引此以喻人君自亲亲之道推之而家而国而天下至于礼俗大成其可乐者亦无有厌斁也　中去声乐音洛斁音亦】
　　少仪第十七
　　【朱子曰小学之支流余裔　石梁王氏曰非幼少之少此篇曲礼之类】
