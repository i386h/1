<!-- { "loadSidebar": true } -->
　　承而进之洞洞乎属属乎如弗胜如将失之其孝敬之心至也与荐其荐俎序其礼乐备其百官奉承而进之于是谕其志意以其恍惚以与神明交庶或飨之庶或飨之孝子之志也【洞洞属属见礼器两言奉承而进之上谓主人下谓助祭者谕其志意祝以孝告也　胜平声与平声】孝子之祭也尽其慤而慤焉尽其信而信焉尽其敬而敬焉尽其礼而不过失焉进退必敬如亲听命则或使之也【尽其慤而爲慤尽其信而为信尽其敬而为敬言无一毫之不致其极也礼有常经不可以私意为隆杀故曰尽其礼而不过失焉进退之间其敬心之所存如亲聆父母之命而若有使之者亦前章着存之意　杀去声】孝子之祭可知也其立之也敬以诎其进之也敬以愉其荐之也敬以欲退而立如将受命已彻而退敬齐之色不絶于面孝子之祭也立而不诎固也进而不愉疏也荐而不欲不爱也退立而不如受命敖也已彻而退无敬齐之色而忘本也如是而祭失之矣【方氏曰孝子之祭可知者言观其祭可以知其心也立之者方待事而立也进之者既从事而进也荐之者奉物而荐也退而立者进而复退也已彻而退者既荐而后彻也盖退而立则少退而立已彻而退则于是乎退焉此其所以异也立之敬以诎则身之屈而为之变焉故立而不诎固也进之敬以愉则色之愉而致其亲焉故进而不愉疏也荐之敬以欲则心之欲而冀其享焉故荐而不欲不爱也退而立如将受命则顺听而无所忽焉故退立而不如受命敖也已彻而退敬齐之色不絶于面则慎终如始矣故已彻而退无敬齐之色而忘本也　诎音屈齐如字敖音傲爲去声】孝子之有深爱者必有和气有和气者必有愉色有愉色者必有婉容孝子如执玉如奉盈洞洞属属然如弗胜如将失之严威俨恪非所以事亲也成人之道也【和气愉色婉容皆爱心之所发如执玉如奉盈如弗胜如将失之皆敬心之所存爱敬兼至乃孝子之道故严威俨恪使人望而畏之是成人之道非孝子之道也　奉上声胜平声】先王之所以治天下者五贵有徳贵贵贵老敬长慈幼此五者先王之所以定天下也贵有徳何为也为其近于道也贵贵为其近于君也贵老为其近于亲也敬长为其近于兄也慈幼为其近于子也是故至孝近乎王至弟近乎霸至孝近乎王虽天子必有父至弟近乎霸虽诸侯必有兄先王之教因而弗改所以领天下国家也【应氏曰仁以事亲而广其爱极其至则王者以德行仁之心也义以从兄而顺其序极其至则霸者以礼明义之举也孝弟之根本立乎一家王霸之功业周乎天下虽未能尽王霸之能事而亦近之矣天子至尊内虽致睦于兄弟而族人不敢以长幼齿之故所尊者惟父而诸侯特言有兄道浑全无迹德纯实有方盖以人行道而有得于身也故曰近之矣　石梁王氏曰王孝霸弟此非孔子之言　刘氏曰道之理一而徳之分殊人之有徳者未必皆能尽道之大全也然曰有徳则亦违道不逺矣此徳之所以近道也　为王并去声】子曰立爱自亲始教民睦也立敬自长始教民顺也教以慈睦而民贵有亲教以敬长而民贵用命孝以事亲顺以听命错诸天下无所不行【此言爱敬二道为齐家治国平天下之本君自爱其亲以教民睦则民皆贵于有亲君自敬其长以教民顺则民皆贵于用上命爱敬尽于事亲事长而徳教加于百姓举而措之而已　错音措】郊之祭也丧者不敢哭凶服者不敢入国门敬之至也【吉凶异道不得相干】祭之日君牵牲穆答君卿大夫序从既入庙门丽于碑卿大夫袒而毛牛尚耳鸾刀以刲取膟膋乃退爓祭祭腥而退敬之至也【祭之日谓祭宗庙之日也父为昭子为穆穆答君言君牵牲之时子姓对君共牵也卿大夫佐币士奉刍以次序在牲之后故云序从也丽牲之碑在庙之中庭丽犹系也谓以牵牲之纼系于碑之孔也袒衣示有事也将杀牲则先取耳旁毛以荐神毛以告全耳以主听欲神听之也以耳毛为上故曰尚耳也鸾刀膟膋并见前篇乃退谓荐毛血膟膋毕而暂退也爓祭祭汤中所爓之肉也祭腥祭生肉也爓腥之祭毕则礼终而退矣此皆敬心之极至也　从去声刲音奎膟音律膋力凋切爓徐廉切奉上声】郊之祭大报天而主日配以月夏后氏祭其闇殷人祭其阳周人祭日以朝及闇【道之大原出于天而悬象着明莫大乎日月故郊以报天而日以主神制礼之意深逺矣　方氏曰郊虽以报天然天则尊而无为可祀之以其道不可主之以其事故止以日为之主焉犹之王燕饮则主之以大夫王嫁女则主之以诸侯而已有其祀必有其配故又配以月也犹祭社则配以勾龙祭稷则配以周弃焉闇者日既没而黑夏尚黑故祭其闇阳者日方中而白殷尚白故祭其阳也日初出而赤将落亦赤周尚赤故祭以朝及闇及者未至于闇盖日将落时也祭日谓祭之日也　闇音暗】祭日于坛祭月于坎以别幽明以制上下祭日于东祭月于西以别外内以端其位日出于东月生于西隂阳长短终始相巡以致天下之和【终始相巡止是终始往来周回不息之义不必读为沿也　方氏曰坛之形则圆而无所亏以象日之无所亏而盈也坎之形则虚而有所受以象月之有所受而明也坛髙而显坎深而隐一显一隠所以别隂阳之幽明一髙一深所以制隂阳之上下东动而出西静而入出则在外入则反内故东西所以别阴阳之外内东为阳中西为阴中中则得位故东西所以端阴阳之位别幽明之道然后能制上下之分别外内之所然后能端阴阳之位言之序所以如此且坛坎者人为之形东西者天然之方出于人为故言制出于天然也故言以端其位而已日出于东言其象出于天地之东也月生于西言其明生于轮郭之西也此又复明祭日月于东西之意也日言出于东则知为入于西尧典于东曰寅賔出日于西曰寅饯纳日者以此月言生于西则知为死于东扬雄言未望则载魄于西既望则终魄于东者以此日之出入也厯朝夕昼夜而成一日月之死生也厯晦朔望而成一月日往则月来月往则日来而阴阳之义配焉阳道常饶隂道常乏故运而为气赋而为形凡属乎阳者皆长属乎阴者皆短一长一短终则有始相巡而未尝相絶故足以致天下之和者阴阳相济之效也独阴而无阳独阳而无阴是同而已又何以致和乎　别必列切廵如字】天下之礼致反始也致鬼神也致和用也致义也致让也致反始以厚其本也致鬼神以尊上也致物用以立民纪也致义则上下不悖逆矣致让以去争也合此五者以治天下之礼也虽有竒邪而不治者则微矣【疏曰和谓百姓和谐用谓财用丰足致物用以立民纪者民丰于物用则知荣辱礼节故可以立人纪也奇谓奇异邪谓邪恶皆据异行之人言用此五事为治假令有异行不从治者亦当少也　应氏曰致者推致其极也致反始所以极吾心报本之诚致鬼神所以极鬼神尊严之理　去上声奇居衣切行去声】宰我曰吾闻鬼神之名不知其所谓子曰气也者神之盛也魄也者鬼之盛也合鬼与神教之至也【程子曰鬼神天地之功用而造化之迹也　张子曰鬼神者二气之良能也　朱子曰以二气言则鬼者阴之灵也神者阳之灵也以一气言则至而伸者为神反而归者为鬼其实一物而已　陈氏曰如口鼻呼吸是气那灵处便属魂视听是体那聪明处便属魄　方氏曰魂气归于天形魄归于地故必合鬼与神然后足以为教之至中庸曰使天下之人齐明盛服以承祭祀此皆教之至也】众生必死死必归土此之谓鬼骨肉毙于下阴为野土其气发于上为昭明焄蒿凄怆此百物之精也神之着也【朱子曰如鬼神之露光处是昭明其气蒸上处是焄蒿使人精神悚然是凄怆又曰昭明是光耀底焄蒿是衮然底凄怆是凛然底又曰昭明乃光景之属焄蒿气之感触人者凄怆如汉书所谓神君至其风肃然之意又曰焄蒿是鬼神精气交感处　阴去声焄音熏】因物之精制为之极明命鬼神以为黔首则百众以畏万民以服【因其精灵之不可掩者制为尊极之称而显然命之曰鬼神以为天下之法则故民知所畏而无敢慢知所服而无敢违　方氏曰极之为言至也名曰鬼神则尊敬之至不可以复加是其所以制为之极也且鬼神本无名也其名则人命之尔鬼神至幽不可测也命之以名则明而可测矣然后人得而则之故曰以为黔首则是乃所以为教之至也　冯氏曰秦称民为黔首夫子时未然也显是后儒窜入　复扶又切】圣人以是爲未足也筑为宫室设爲宗祧以别亲疏逺迩教民反古复始不忘其所由生也众之服自此故听且速也【言圣人制宗庙祭祀之礼以教民故众民由此服从而听之速也　别必列切】二端既立报以二礼建设朝事燔燎羶芗见以萧光以报气也此教众反始也荐黍稷羞肝肺首心见闲【见闲二字合为覵】以侠甒加以郁鬯以报魄也教民相爱上下用情礼之至也【二端谓气者神之盛魄者鬼之盛也二礼谓朝践之礼与馈熟之礼也朝事谓祭之日早朝所行之事也燔燎羶芗谓取膟膋燎于罏炭使羶芗之气上腾也见读为覵杂也以萧蒿杂膟膋而烧之故曰覸以萧光光者烟上则有照映之光采也此是报气之礼所以教民反古复始也至馈熟之时则以黍稷为荐而羞进肝肺首心四者之馔焉见闲即覵字误分也侠甒两甒也当此荐与羞而杂以两甒醴酒故曰覸以侠甒也加以郁鬯者魄降在地用郁鬯之酒以灌地本在祭初而言于荐羞之下者谓非独荐羞二者为报魄初加郁鬯亦是报魄也此言报魄之礼教民相爱上下用情者馈熟之时以酬酢为礼祭之酒食徧及上下精义无闲所以为礼之至极也　朝如字闲音涧甒音武】君子反古复始不忘其所由生也是以致其敬发其情竭力从事以报其亲不敢弗尽也是故昔者天子爲借千亩冕而朱纮躬秉耒诸侯为借百亩冕而青纮躬秉耒以事天地山川社稷先古以为醴酪齐盛于是乎取之敬之至也【借借田也纮冠冕之系所以为固也先古先祖也于是乎取之言皆于此借田中取之也　借在亦切字从艸纮音宏酪音洛齐音咨盛音成】古者天子诸侯必有养兽之官及嵗时齐戒沐浴而躬朝之牺牷祭牲必于是取之敬之至也君召牛纳而视之择其毛而卜之吉然后养之君皮弁素积朔月月半君巡牲所以致力孝之至也【色纯曰牺体完曰牷牛羊豕曰牲周礼牧人掌牧六牲牛马羊豕犬鸡也然后养之谓在涤三月也皮弁素积见前朝音潮】古者天子诸侯必有公桑蚕室近川而爲之筑宫仞有三尺棘墙而外闭之及大昕之朝君皮弁素积卜三宫之夫人世妇之吉者使入蚕于蚕室奉种浴于川桑于公桑风戾以食之【公桑公家之桑也蚕室养蚕之室也近川便于浴种也棘墙置棘于墙上也外闭戸扇在外而闭则向内也大昕之朝季春朔之旦也三宫在天子则谓三夫人在诸侯之夫人则立三宫半后之六宫也桑采桑也戾干也蚕恶湿故叶干乃以食也　方氏曰戾至也风至则干矣　昕音欣奉上声食音嗣干音干恶去声】嵗既单矣世妇卒蚕奉茧以示于君遂献茧于夫人夫人曰此所以爲君服与遂副袆而受之因少牢以礼之古之献茧者其率用此与【单尽也副之为言覆也妇人首饰所以覆首者袆袆衣也礼之礼待献茧之妇人也率旧读为类今如字　方氏曰三月之尽非嵗单之时然蚕成之时也自去嵗蚕成之后迄今嵗蚕成之时期嵗矣故谓之嵗单若孟夏称麦秋者亦此之意　单音丹奉上声茧古典切与平声袆音挥率如字覆去声】及良日夫人缫三盆手遂布于三宫夫人世妇之吉者使缫遂朱緑之黄之以为黼黻文章服既成君服以祀先王先公敬之至也【良日吉日也三盆手者置茧于盆中而以手三次淹之每淹则以手振出其绪故云三盆手也　方氏曰夫人之缫止于三盆犹天子之耕止于三推　缫音骚】君子曰礼乐不可斯须去身致乐以治身则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威致乐以治心者也致礼以治躬则庄敬庄敬则严威心中斯须不和不乐而鄙诈之心入之矣外貌斯须不庄不敬而慢易之心入之矣故乐也者动于内者也礼也者动于外者也乐极和礼极顺内和而外顺则民瞻其顔色而不与争也望其容貌而众不生慢易焉故德煇动乎内而民莫不承听理发乎外而众莫不承顺故曰致礼乐之道而天下塞焉举而措之无难矣乐也者动于内者也礼也者动于外者也故礼主其减乐主其盈礼减而进以进为文乐盈而反以反为文礼减而不进则销乐盈而不反则放故礼有报而乐有反礼得其报则乐乐得其反则安礼之报乐之反其义一也【説见乐记　子音慈谅音良】曽子曰孝有三大孝尊亲其次弗辱其下能养公明仪问于曽子曰夫子可以为孝乎曽子曰是何言与是何言与君子之所谓孝者先意承志谕父母于道参直养者也安能为孝乎【大孝尊亲严父配天也公明仪曽子弟子　养去声先去声】曽子曰身也者父母之遗体也行父母之遗体敢不敬乎居处不庄非孝也事君不忠非孝也涖官不敬非孝也朋友不信非孝也战阵无勇非孝也五者不遂烖及于亲敢不敬乎【承上文弗辱与养而言此五者皆足以辱亲故曰烖及于亲　陈去声养去声】亨孰羶芗尝而荐之非孝也养也君子之所谓孝也者国人称愿然曰幸哉有子如此所谓孝也已众之本教曰孝其行曰养养可能也敬为难敬可能也安爲难安可能也卒为难父母既没慎行其身不遗父母恶名可谓能终矣仁者仁此者也礼者履此者也义者宜此者也信者信此者也强者强此者也乐自顺此生刑自反此作【愿犹羡也称愿称扬羡慕也然犹而也孝经曰夫孝德之本也教之所由生也众之本教曰孝亦此意言孝为教众之本也其行曰养行犹用也言用之于奉养之间也安为难者谓非勉强矫拂之敬也卒为难者谓不特终父母之身孝子亦自终其身也能终即説上文卒字仁者仁此者也以下凡七此字皆指孝而言也　亨音烹养去声遗去声】曽子曰夫孝置之而塞乎天地溥之而横乎四海施诸后世而无朝夕推而放诸东海而准推而放诸西海而准推而放诸南海而准推而放诸北海而准诗云自西自东自南自北无思不服此之谓也【溥旧读为敷今如字诗大雅文王有声之篇　方氏曰置者直而立之溥者敷而散之施言其出无穷推言其进不已放与孟子放乎四海之放同准言人以是为准　放上声】曽子曰树木以时伐焉禽兽以时杀焉夫子曰断一树杀一兽不以其时非孝也【上言仁者仁此者也此二者亦为恶其不仁故言非孝曽子又引夫子之言以为证　断音短为去声恶去声】孝有三小孝用力中孝用劳大孝不匮思慈爱忘劳可谓用力矣尊仁安义可谓用劳矣博施备物可谓不匮矣父母爱之喜而弗忘父母恶之惧而无怨父母有过谏而不逆父母既没必求仁者之粟以祀之此之谓礼终【庶人思父母之慈爱而忘己躬耕之劳可谓用力矣此其下能养之事也诸侯卿大夫士尊重于仁安行于义功劳足以及物可谓用劳矣此其次弗辱之事也匮乏也博施谓徳教加于百姓刑于四海也备物谓四海之内各以其职来助祭可谓不匮矣此即大孝尊亲之事也施去声】乐正子春下堂而伤其足数月不出犹有忧色门弟子曰夫子之足瘳矣数月不出犹有忧色何也乐正子春曰善如尔之问也善如尔之问也吾闻诸曽子曽子闻诸夫子曰天之所生地之所养无人为大父母全而生之子全而归之可谓孝矣不亏其体不辱其身可谓全矣故君子顷步而弗敢忘孝也今予忘孝之道予是以有忧色也壹举足而不敢忘父母壹出言而不敢忘父母壹举足而不敢忘父母是故道而不径舟而不游不敢以先父母之遗体行殆壹出言而不敢忘父母是故恶言不出于口忿言不反于身不辱其身不羞其亲可谓孝矣【无人为大言无如人最为大盖天地之性人为贵也道正路也径防出邪径也游徒涉也恶言不出于口己不以恶言加人也忿言不反于身则人自不以忿言复我也如此则不辱身不羞亲矣　数上声瘳音抽顷音跬】昔者有虞氏贵德而尚齿夏后氏贵爵而尚齿殷人贵富而尚齿周人贵亲而尚齿虞夏殷周天下之盛王也未有遗年者年之贵乎天下乆矣次乎事亲也【刘氏曰大舜贵以德化民有天下如不与而民化之几于不知爵之为贵矣故禹承之以爵为贵而使民知贵贵之道也然贵爵之弊其终也在上者过于亢而泽不及下故汤承之以务富其民为贵然富民之弊终也民各私其财而不知亲亲之道故武王承之以亲亲为贵所谓周之宗盟异姓为后是也四代之治随时救弊所贵虽不同而尚齿则同也未有遗年齿而不尚者齿居天下之达尊久矣老吾老以及人之老故尊髙年次于事亲也然四者之所贵亦四代之所同记者但主于自古尚齿为言耳读者不以辞害意可也　与去声几平声】是故朝廷同爵则尚齿七十杖于朝君问则席八十不俟朝君问则就之而弟达乎朝廷矣【古者视朝之礼君臣皆立七十杖于朝据杖而立也君问则席谓君若有问则为之布席于堂而使之坐也不俟朝谓见君而揖之即退不待朝事毕也就之即其家也】行肩而不并不错则随见老者则车徒辟斑白者不以其任行乎道路而弟达乎道路矣【此言少者与长者同行之礼并并也肩而不并谓少者不可以肩齐并长者之肩当差退在后也不错则随谓此长者若是兄之辈则为雁行之差错稍偏而后之若是父之辈则直随从其后矣车徒辟言或乘车或徒行皆当避之也任所负戴之物也不以任行道路即孟子颁白者不负戴于道路矣　并步顶切辟音避少去声差平声】居乡以齿而老穷不遗强不犯弱众不暴寡而弟达乎州巷矣【遗弃也　郑氏曰一乡者五州巷犹闾也】古之道五十不为甸徒颁禽隆诸长者而弟达乎獀狩矣【四井为邑四邑为丘四丘为甸君田猎则起其民为卒徒故曰甸徒五十始衰故不供此役也颁犹分也隆犹多也田毕分禽则长者受赐多于少者春猎为獀冬猎为狩举此则夏秋可知　长上声獀音搜少去声】军旅什伍同爵则尚齿而弟达乎军旅矣【五人为伍二伍为什】孝弟发诸朝廷行乎道路至乎州巷放乎獀狩脩乎军旅众以义死之而弗敢犯也【自朝廷以至军旅其人可谓众矣然皆以通达孝弟之义死于孝弟而不敢干犯也】祀乎明堂所以教诸侯之孝也食三老五更于大学所以教诸侯之弟也祀先贤于西学所以教诸侯之德也耕借所以教诸侯之养也朝觐所以教诸侯之臣也五者天下之大教也【西学西郊之学周之小学也王制云虞庠在国之西郊是也　方氏曰先贤则乐祖是也西学则瞽宗是也乐祖有道徳者故曰教诸侯之德耕借所以事神致养之道故曰教诸侯之养朝觐所以尊天子故曰教诸侯之臣乐记先朝觐而后耕借者武王初有天下君臣之分辨之不可不早也　食音嗣更平声大音泰养去声分去声】食三老五更于大学天子袒而割牲执酱而馈执爵而酳冕而总干所以教诸侯之弟也是故乡里有齿而老穷不遗强不犯弱众不暴寡此由大学来者也【袒而割牲者袒衣而割制牲体为俎实也馈进食也酳食毕而以酒虚口也总干总持干盾以立于舞位也乡里有齿言人皆知长少之序也　大音泰酳以刃切】天子设四学当入学而大子齿【四学虞夏殷周四代之学也大子齿谓大子与同学者序长幼之位不以贵加人也】天子巡守诸侯待于竟天子先见百年者八十九十者东行西行者弗敢过西行东行者弗敢过欲言政者君就之可也【应氏曰彼向东此向西彼西行此趋东是相违而不相值然必驻行反迂谒而见之不敢超越径过也　守去声竟音境】壹命齿于乡里再命齿于族三命不齿族有七十者弗敢先七十者不有大故不入朝若有大故而入君必与之揖让而后及爵者【方氏曰一命齿于乡里非其乡里则以爵而不以齿可知再命齿于族非其族则以爵而不以齿亦可知三命不齿虽于其族亦不得而齿之矣则乡里又可知然此特贵贵之义耳至于老老之仁又不可得而废焉故族有七十者弗敢先也先谓乡饮之席待七十者先入而后入也君与之揖让而后及爵者岂族之三命得以先之乎五州为乡五邻为里于逺举乡则近至于五比之闾可知于近举里则逺达于五乡之遂可知六乡六遂足以互见也此言族周官所谓父族也荩有天下者谓之王族有国者谓之公族有家者则谓之官族以传世言之则曰世族以主祭言之则曰宗族】天子有善让德于天诸侯有善归诸天子卿大夫有善荐于诸侯士庶人有善本诸父母存诸长老禄爵庆赏成诸宗庙所以示顺也【成诸宗庙言于宗庙中命之也详在祭统十伦章】昔者圣人建阴阳天地之情立以为易易抱龟南面天子卷冕北面虽有明知之心必进断其志焉示不敢专以尊天也善则称人过则称己教不伐以尊贤也【方氏曰明吉凶之象者莫如易示吉凶之象者莫如龟南则明而有所示之方也故易抱龟南面焉天子北面则以臣礼自处而致其尊也南面内也北面外也自外至内谓之进故曰进断其志　应氏曰易书也抱龟者人也不曰掌易之人而直以为易者盖明以示天下者易也易之道不可屈故不于北而于南明此以北面者臣也臣之位不可逾故不曰人而曰易盖有深意焉　石梁王氏曰此説卜者之位与仪礼不合亦近于张大之辞　刘氏曰易代天地鬼神以吉凶告天子故南面如祭祀之尸代神之尊也天子北面问卜以断其志盖尊天事神之礼也卷音衮知去声断去声】孝子将祭祀必有齐庄之心以虑事以具服物以脩宫室以治百事及祭之日顔色必温行必恐如惧不及爱然其奠之也容貌必温身必诎如语焉而未之然宿者皆出其立卑静以正如将弗见然及祭之后陶陶遂遂如将复入然是故慤善不违身耳目不违心思虑不违亲结诸心形诸色而术省之孝子之志也【慤善不违身周旋升降无非敬也耳目不违心所闻所见不得以乱其心之所存也结者不可解之意术与述同述省犹循省也谓每事思省　方氏曰于其来也如惧不及爱然及既来也又如语而未之然于其往也如将弗见然及既往也又如将复入然则是孝子之思其亲无物足以慊其心无时可以絶其念如惧不及爱然即前经所谓致爱则存是矣如语焉而未之然即所谓如亲听命是矣如将弗见然即所谓如将失之是矣知将复入然即所谓又从而思之是矣爱者爱其亲也惧不及爱者惧爱亲之心有所未至也语者亲之语也语而未之然如亲欲有所语而未发也陶陶言思亲之心存乎内遂遂言思亲之心达乎外祭后犹如此者以其如将复入故也　诎音屈思去声省息井切】建国之神位右社稷而左宗庙【方氏曰神无方也无方则无位所谓神位者亦人位之耳故以建言之建之斯有矣王氏谓右阴也地道所尊故右社稷左阳也人道之所郷故左宗庙位宗庙于人道所乡亦不死其亲之意　乡去声】
