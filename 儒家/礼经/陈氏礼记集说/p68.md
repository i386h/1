<!-- { "loadSidebar": true } -->
　　孔子闲居子夏侍子夏曰敢问诗云凯弟君子民之父母何如斯可谓民之父母矣孔子曰夫民之父母乎必达于礼乐之原以致五至而行三无以横于天下四方有败必先知之此之谓民之父母矣【诗大雅泂酌之篇凯乐也弟易也横者广被之意言三无五至之道广被于天下也四方将有祸败之衅而必能先知者以其切于忧民是以能审治乱之几也弟音悌】子夏曰民之父母既得而闻之矣敢问何谓五至孔子曰志之所至诗亦至焉诗之所至礼亦至焉礼之所至乐亦至焉乐之所至哀亦至焉哀乐相生是故正明目而视之不可得而见也倾耳而听之不可得而闻也志气塞乎天地此之谓五至【五至三无者至则极盛而无以复加无则至微而不泥于迹之谓也在心为志发言为诗志盛则言亦盛故曰志之所至诗亦至焉诗有美刺可以兴起好善恶恶之心兴于诗者必能立于礼故曰诗之所至礼亦至焉礼贵于序乐贵于和有其序则有其和无其序则无其和故曰礼之所至乐亦至焉乐至则乐民之生而哀民之死故曰乐之所至哀亦至焉君能如此故民亦乐君之生而哀君之死是哀乐相生也乐民之乐者民亦乐其乐忧民之忧者民亦忧其忧即下文无声之乐无服之丧是也目正视则明全耳倾听则聪审今正视且不见倾听且不闻是五至无体无声而惟其志气之充塞乎天地也塞乎天地即所谓横于天下也　哀乐乐音洛塞入声复扶又切泥去声】子夏曰五至既得而闻之矣敢问何谓三无孔子曰无声之乐无体之礼无服之丧此之谓三无子夏曰三无既得略而闻之矣敢问何诗近之孔子曰夙夜基命宥宻无声之乐也威仪逮逮不可选也无体之礼也凡民有丧匍匐救之无服之丧也【夙早也基始也宥寛也宻宁也周颂昊天有成命篇言文王武王夙夜忧勤以肇基天命惟务行寛静之政以安民夫子以喻无声之乐者言人君政善则民自然喜悦不在于钟鼓管之声也逮逮诗作棣棣盛也选择也邶风栢舟之篇言仁人威仪之盛自有常度不容有所选择初不待因物以行礼而后可见故以喻无体之礼也手行为匍伏地为匐邶风谷风之篇言凡人有死丧之祸必汲汲然往救助之此非为有服属之亲特周救其急耳故以喻无服之丧也　其音基】子夏曰言则大矣美矣盛矣言尽于此而已乎孔子曰何为其然也君子之服之也犹有五起焉【疏曰服习也言君子习此三无犹有五种起发其义种上声】子夏曰何如孔子曰无声之乐气志不违无体之礼威仪迟迟无服之丧内恕孔悲无声之乐气志既得无体之礼威仪翼翼无服之丧施及四国无声之乐气志既从无体之礼上下和同无服之丧以畜万邦无声之乐日闻四方无体之礼日就月将无服之丧纯徳孔明无声之乐气志既起无体之礼施及四海无服之丧施于孙子【方氏曰无声之乐始之以气志不违者言内无所戾也无所戾则无所失故继之以气志既得得之于身则人亦与之故继之以气志既从人从之矣则声闻于外故继之以日闻四方日闻不已则方兴而未艾故继之以气志既起无体之礼始之以威仪迟迟者言缓而不迫也缓或失之于怠故继之以威仪翼翼威仪得中则无乖离之心故继之以上下和同和同而无乖离则久而愈大故继之以日就月将愈大则不特施于近而可以及乎逺故终之以施及四海无服之丧始之以内恕孔悲者言其以仁存心也仁者爱人故继之以施及四国以仁及人则所养者众故继之以以畜万邦所养者众则其徳发于外故继之以纯徳孔明徳既发于外则泽足以被于后世故终之以施于孙子其序如此谓之五起不亦宜乎　应氏曰大抵援诗句以发咏叹之葢赞美之不已也刘氏曰志气塞乎天地则是君之志动天地之气也气志不违以下则是君心和乐之气感天下之志也　施音异闻音问】子夏曰三王之徳参于天地敢问何如斯可谓参天地矣孔子曰奉三无私以劳天下子夏曰敢问何谓三无私孔子曰天无私覆地无私载日月无私照奉斯三者以劳天下此之谓三无私其在诗曰帝命不违至于汤齐汤降不迟圣敬日齐昭假迟迟上帝是只帝命式于九围是汤之徳也【三王之徳参于天地葢古语故子夏举以为问诗商颂长发之篇孔子引之以证汤无私之徳　严氏曰商自契以来天命所向未尝去之然至汤而后与天齐谓王业至此而成天命至此而集天人适相符合也汤之谦抑所以自降下者甚敏而不迟故圣敬之徳日以跻升也敬为圣人之敬言至诚也日跻言至诚无息也徳日亲又日新是圣敬日跻之盛即文王之纯亦不已也其昭格于天迟迟甚缓吉汤无心于得天付之悠悠也汤无所觊幸故唯上帝是敬其诚专一然天自命之以为法于天下使为王也　劳去声覆去声上齐如字下齐音跻假音格】天有四时春秋冬夏风雨霜露无非教也地载神气神气风霆风霆流形庶物露生无非教也【上章引诗以明王道之无私此言天地之无私也春夏之启秋冬之闭风雨之发生霜露之肃杀无非天道至公之教也载犹承也由神气之变化致风霆之显设地顺承天施故能发育羣品形犹迹也流形所以运造化之迹而庶物因之以生此地道至公之教也圣人之至徳与天道之至教均一无私而已】清明在躬气志如神耆欲将至有开必先天降时雨山川出云其在诗曰嵩髙维岳峻极于天维岳降神生甫及申维申及甫为周之翰四国于蕃四方于宣此文武之徳也【清明在躬气志如神即至诚前知之谓也耆欲所愿欲之事也有开必先言先有以开发其兆朕者如将兴必有祯祥若时雨将降山川必先为之出云也国家将兴天必为之豫生贤佐故引大雅嵩髙之篇言文武有此无私之徳故天为之生贤佐以兴周而文武无此诗故取宣王诗为喻而曰此文武之徳也　严氏曰嵩然而髙竦者岳也其山峻大极至于天维此岳降其神灵以生仲山甫及申伯此申伯及山甫皆为周室之翰榦四国则于以蕃蔽其患难四方则于以宣布其徳泽　耆音嗜为之为去声】三代之王也必先其令闻诗云明明天子令闻不已三代之徳也弛其文徳协此四国大王之徳也子夏蹶然而起负墙而立曰弟子敢不承乎【先其令闻者末王之先其祖宗积徳已有令善之声闻也诗大雅江汉之篇弛犹施也诗作矢陈也协诗作洽诗美宣王此亦取以为喻子夏问三王之徳夫子但举殷周言之者禹以禅无可疑殷周放伐故特明其非私也蹶然喜跃之貎负墙而立者问竟则退后背壁而立以避进问之人也承者奉顺不失之意　应氏曰嵩髙生贤本于文武徳洽四国始于大王其积累岂一日哉　王闻并去声大音泰蹶音鳜禅背并去声】
　　坊记第三十
