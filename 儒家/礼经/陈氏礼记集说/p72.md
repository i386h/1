<!-- { "loadSidebar": true } -->
　　缁衣第三十三
　　子言之曰为上易事也为下易知也则刑不烦矣【吕氏曰上好信则民莫敢不用情易事者以好信故也易知者以用情故也若上以禨心待民则民亦以禨心待其上奸生诈起欲刑之不烦不可得矣　易去声】子曰好贤如缁衣恶恶如巷伯则爵不渎而民作愿刑不试而民咸服大雅曰仪刑文王万国作孚【缁衣郑国风首篇美郑武公之诗小雅巷伯寺人刺幽王之诗大雅文王之篇国诗作邦吕氏曰好贤必如缁衣之笃则人知上之诚好贤矣不必爵命之数劝而民自起愿心以敬上故曰爵不渎】
