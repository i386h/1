<!-- { "loadSidebar": true } -->
　　乡饮酒之义主人拜迎賔于庠门之外入三揖而后至阶三让而后升所以致尊让也盥洗扬觯所以致絜也拜至拜洗拜受拜送拜既所以致敬也尊让絜敬也者君子之所以相接也君子尊让则不争絜敬则不慢不慢不争则逺于鬭辨矣不鬭辨则无暴乱之祸矣斯君子所以免于人祸也【郑氏曰庠乡学也州党曰序举也　疏曰此谓乡大夫故迎賔于庠门外若州长党正则于序门外也盥洗扬觯者主人将献賔以水盥手而洗爵扬觯也拜至者賔主升堂主人于阼阶上北面再拜也拜洗者主人拜至讫洗爵而升賔于西阶上北面再拜拜主人之洗也拜受者賔于西阶上拜受爵也拜送者主人于阼阶上拜送爵也拜既者既尽也賔饮酒既尽而拜也　觯音志逺去声】故圣人制之以道乡人士君子尊于房户之闲賔主共之也尊有酒贵其质也羞出自东房主人共之也洗当东荣主人之所以自絜而以事賔也【疏曰乡人谓乡大夫也士谓州长党正也君子谓卿大夫也尊于房户之闲賔主共之者设酒尊于东房之西室户之东在賔主之闲酒虽主人之设而賔亦以之酢主人故云賔主共之也北面设尊酒在左是在酒尊之西也地道尊右设酒在西者贵其质素故也共之者供于賔也荣屋翼也设洗于庭当屋之翼必在东者示主人以此自絜而事賔也从冠义以来皆记者叠出仪礼经文于上而陈其义于下以释之他皆仿此　主共共如字人共共音恭】賔主象天地也介僎象隂阳也三賔象三光也【赞皇浩斋曰立賔以象天所以尊之也立主以象地所以养之也介以辅賔僎以辅主人象隂阳之辅天地也三賔众賔之长也其以辅賔犹三光之辅于天也三光星之大者有三其名不可得而考先儒谓三大辰心为大辰伐为大辰北辰亦为大辰理或然也　僎音遵】让之三也象月之三日而成魄也【刘氏曰以月魄思之望后为生魄然人未尝见其魄盖以明盛则魄不可见月魄之可见惟晦前三日之朝月自东出明将灭而魄可见朔后三日之夕月自西将堕明始生而魄可见过此则明渐盛而魄不复可见矣盖明让魄则魄现明不让魄则魄隐魄隂象賔明阳象主主人让賔至于三象明之让魄在前后三日故曰让之三也象月之三日而成魄也　复扶又切】四面之坐象四时也【浩斋曰谓賔主介僎之坐象春夏秋冬也或曰介有刚辨之义僎有巽入之义各从其类理或然欤】天地严凝之气始于西南而盛于西北此天地之尊严气也此天地之义气也天地温厚之气始于东北而盛于东南此天地之盛徳气也此天地之仁气也主人者尊賔故坐賔于西北而坐介于西南以辅賔賔者接人以义者也故坐于西北主人者接人以仁以徳厚者也故坐于东南而坐僎于东北以辅主人也仁义接賔主有事俎豆有数曰圣圣立而将之以敬曰礼礼以体长幼曰徳徳也者得于身也故曰古之学术道者将以得身也是故圣人务焉【主人者厚其饮食之礼仁之道也为賔者谨其进退之节义之道也求诸天地之气以定其主賔之位至于俎豆亦莫不有当然之数焉圣通明也谓礼义所在通贯而显明也敬其天理之节体夫人伦之序所得者皆吾心之实理也孔子观于乡而知王道之易易谓其足以正身而安国也圣人务焉岂无意哉　浩斋曰天下之礼义无所不通而器数皆有合于自然者圣之谓也无所不通无所不敬礼之所由制也礼之行不在乎他在吾长幼之分而已性之徳也礼得于身之谓徳由学而后得于身则与先得于人心之同然者亦无异矣故曰古之学术道者将以得身也】祭荐祭酒敬礼也哜肺尝礼也啐酒成礼也于席末言是席之正非专为饮食也为行礼也此所以贵礼而贱财也卒觯致实于西阶上言是席之上非专为饮食也此先礼而后财之义也先礼而后财则民作敬让而不争矣【疏曰祭荐者主人献賔賔即席祭所荐脯醢也祭酒者賔既祭荐又祭酒也此是賔敬重主人之礼也賔既祭酒之后兴取俎上之肺哜齿之所以尝主人之礼也啐谓饮主人酒而入口所以成主人之礼也席末席西头也按仪礼祭荐祭酒哜肺皆在席之中惟啐酒在席末又哜肺在前祭酒在后此先云祭酒者哜是尝哜之名祭酒是未饮之称故祭酒与祭荐相连表其敬礼之事敬主人之物故祭荐祭酒哜肺皆在席中啐酒入于己故在席末于席上者是贵礼于席末啐酒是贱财也啐才始入口犹在席末卒觯则尽爵故逺在西阶上云卒觯者论其将欲卒觯之事致实则论其尽酒之体酒为觞中之实今致尽此实也　吕氏曰敬礼也食财也人之所以争者无礼而志于财也如知贵礼而贱财先礼而后财之义则敬让行矣　哜才又切啐取内切为去声】乡饮酒之礼六十者坐五十者立侍以听政役所以明尊长也六十者三豆七十者四豆八十者五豆九十者六豆所以明养老也民知尊长养老而后乃能入孝弟民入孝弟出尊长养老而后成教成教而后国可安也君子之所谓孝者非家至而日见之也合诸乡射教之乡饮酒之礼而孝弟之行立矣【坐者坐于堂上立者立于堂下豆当从偶数此但十年而加一豆非正礼也旧説此是党正属民饮酒正齿位之礼非賔兴贤能之饮也　长去声弟音悌孝当作教行去声】孔子曰吾观于乡而知王道之易易也主人亲速賔及介而众賔自从之至于门外主人拜賔及介而众賔自入贵贱之义别矣三揖至于阶三让以賔升拜至献酬辞让之节繁及介省矣至于众賔升受坐祭立饮不酢而降隆杀之义辨矣【疏曰主人既拜其来至又酌酒献賔賔酢主人主人又酌而自饮以酬賔介酢主人则止主人不酢介是及介省矣主人献众賔于西阶上受爵坐祭立饮不酢主人而降于賔礼隆众賔礼杀是隆杀之义别矣　方氏曰主酌賔为献賔答主主又答賔为酬是礼也三賔则备之至于介则省酬焉至于众賔则又省酢矣升受坐祭立饮者其升而受爵者惟祭酒得坐饮酒则立也盖饮酒所以养老以其卑不敢坐而当其养故也此所以杀于三賔　易去声别必列切省音眚杀去声】工入升歌三终主人献之笙入三终主人献之闲歌三终合乐三终工告乐备遂出【句】一人扬觯乃立司正焉知其能和乐而不流也【工入而升堂歌鹿鸣四牡皇皇者华每一篇而一终三篇终则主人酌以献工焉吹笙者入于堂下奏南陔白华华黍亦每一篇而一终三篇终则主人亦酌以献之也闲者代也笙与歌皆毕则堂上与堂下更代而作堂上先歌鱼丽则堂下笙由庚此为一终次则堂上歌南有嘉鱼则堂下笙崇丘此为二终又其次堂上歌南山有台则堂下笙由仪为三终也合乐三终者谓堂上下歌瑟及笙并作也工歌关雎则笙吹鹊巢合之工歌葛覃则笙吹采繁合之工歌卷耳则笙吹采苹合之如此皆竟工以乐备告乐正乐正告于賔而遂出盖乐正自此不复升堂矣故云遂出也一人者主人之吏也此人举觯之后主人使相礼者一人为司正恐旅酬时有懈惰失节者以董正之也如此则虽和乐而不至于流放矣　闲去声和乐乐音洛更平声卷上声】賔酬主人主人酬介介酬众賔少长以齿终于沃洗者焉知其能弟长而无遗矣【浩斋曰前言介之无酬众賔之无酢者盖未歌之时也此言賔酬主人主人酬介介酬众賔者既歌之后行旅酬之时也沃洗者涤濯之人也虽至贱旅酬之际犹以齿焉则贵者可知矣自贵及贱无不序齿此所以知其能弟长而无遗矣】降説屦升坐脩爵无数饮酒之节朝不废朝莫不废夕賔出主人拜送节文终遂焉知其能安燕而不乱也【浩斋曰前此皆立而行礼未彻俎故未説屦至此彻俎之后乃説屦升坐而坐燕也脩举也脩爵无数无算爵是也凡治事者朝以听政而乡饮听政罢方行是朝不废朝也夕以脩令而乡饮礼毕犹可以治私事是莫不废夕也若党正饮酒一国若狂则无不醉矣节文终遂者终竟也遂犹申也言虽礼毕主人犹拜以送賔节文之礼终申遂而无所缺则知其安于燕乐而不至于乱矣　説音脱莫音暮治平声】贵贱明隆杀辨和乐而不流弟长而无遗安燕而不乱此五行者足以正身安国矣彼国安而天下安故曰吾观于乡而知王道之易易也【总结上文五事之目　杀去声乐音洛弟去声长上声行易并去声】乡饮酒之义立賔以象天立主以象地设介僎以象日月立三賔以象三光古之制礼也经之以天地纪之以日月参之以三光政教之本也【浩斋曰饮酒之礼莫先于賔主立賔象天立主象地礼之经也其次立介僎以辅之者纪也其次立三賔以陪之者参也政教之立必有经有纪有参然后可行故饮酒之礼必有賔主介僎三賔然后可行故曰政教之本也前言介僎隂阳此言象日月者前章言气故以隂阳象之此章言体故以日月象之也僎在东北象日出也介在西南象月出也以三光为三大辰正义按昭公十七年有星孛于大辰公羊曰大辰者大火也伐为大辰北辰亦为大辰尔雅房心尾大火谓之大辰北极谓之北辰大火与伐天所以示民时早晚天下之所取正是亦政教所出也】烹狗于东方祖阳气之发于东方也洗之在阼其水在洗东祖天地之左海也【方氏曰海有四正言东者取夫水之所归也水位居坎而其流归东者由其生于天一行于地中故也天倾西北而不足故水之源自此而生地缺东南而不满故水之流顺此而行天之所倾地之所缺则其形下矣而善下者水之性也故其理知此然则水位居北者本天位也其流归东者因地势也南与北合水位居北而流不归南者盖东方之徳木木则水之所生南方之徳火火则水之所胜生之为利胜之为害而善利者水之徳也故趋其所生焉　浩斋曰烹狗以养賔阳气以养万物故祖而法之烹于东方焉海水之委也天地之闲海居于东东则左也故洗之在阼其水在洗东有左海之义焉　天地之位南前而北后故以东为左】尊有酒教民不忘本也【太古之世无酒以水行礼故后世因谓水为酒不忘本者思礼之所由起也】賔必南乡东方者春春之为言蠢也产万物者圣也南方者夏夏之为言假也养之长之假之仁也西方者秋秋之为言愁也愁之以时察守义者也北方者冬冬之为言中也中者藏也是以天子之立也左圣乡仁右义偝藏也【蠢者物生动之貌天地大徳曰生圣人徳合天地故曰产万物者圣也假大也揫敛缩之貌察犹察察严肃之意揫之以时察言揫敛之以秋时严肃之气也物之藏必自外而入内故曰中者藏也天子南面而立则左东右西南前北后也　乡去声愁作揫】介必东乡介賔主也主人必居东方东方者春春之为言蠢也产万物者也主人者造之产万物者也月者三日则成魄三月则成时是以礼有三让建国必立三卿三賔者政教之本礼之大参也【张子曰坐有四位者礼不主于敬主欲以尊贤若賔主相对则是礼主于敬主矣故其位賔主不相对坐介僎于其闲以见賔贤之义因而説四时之坐皆有义其实欲明其尊贤　吕氏曰天子南面而立而坐賔亦南乡者尊賔之至也介闲也坐賔主之闲所以闲之也　方氏曰饮食之养则主人之所造也而有产万物之象所以居东】
　　射义第四十六
　　【疏曰系辞云木为弧剡木为矢又世本云挥作弓夷牟作矢注云二人黄帝臣书云侯以明之夏殷无文周则具矣】
