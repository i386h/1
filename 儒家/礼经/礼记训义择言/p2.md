<!-- { "loadSidebar": true } -->
　　席南乡北乡以西方为上东乡西乡以南方为上【郑注上谓席端也布席无常坐在阳则尚左坐在隂则尚右疏曰此谓平常有席如此礼席不然朱子曰东乡南乡之席皆尚右西乡北乡之席皆尚左】
　　按古人常坐在室中此文大约就室中之席言之南北乡以西方为上者统于奥也东西乡以南方为上者统于户牖与堂也若堂上南乡之席皆以东为上饮燕食射皆然惟神席尚右以西为上故昬礼醴宾彻几改筵明不以西为上也乡饮乡射宾若有遵者席于宾东此则以西为上盖统于户牖间之酒尊明不与宾同东上取义又异也
　　就屦跪而举之屏于侧乡长者而屦跪而迁屦俯而纳屦【朱子云注云长者送之恐非是但谓虽降阶出户犹向长者不敢背耳】
　　按就屦跪而举之屏于侧是解屦后未上堂时事乡长者而屦是既退下阶时事不可以此句连上句也跪而迁屦是将纳屦时稍移近前非申言举而屏也此节只当从孔疏与朱子説更无别解
　　嫂叔不通问【郑注通问谓相称谢也方氏云若问安问疾之类陈氏云无问遗之往来也朱文端公云谓不相亲问答也】
　　按诸説皆可通文端公説为优有当问者使人传之可也
　　女子许嫁缨
　　按此缨俟昬礼之夕壻亲脱之
　　凡进食之礼左殽右胾食居人之左羮居人之右脍炙处外醯酱处内葱防处末酒浆处右以脯脩置者左朐右末
　　按以郑注绎之食羹最近人脍炙醯酱在殽胾之外内葱防处醯酱之左酒浆处羮之右则诸物当列为四行第一行左食右羮而酒浆在羮之右第二行为醯酱而葱防在醯酱之左第三行左殽右胾第四行为脍炙又醯酱一本作醢酱孔疏有二説若是二物则酱在右醯在左如昬礼公食大夫礼之设今本作醯酱则是以醯和酱共为一物疏又谓郑注葱防云处醯酱之左则醯酱一物为胜脯脩之设注无明文孔疏谓处酒左以燥为阳也按酒左是羮何得于此置脯脩此则孔疏之误当是设于酒浆之右耳
　　祭食祭所先进殽之序徧祭之
　　按公食礼先设正馔讫宾祭正馔后设加馔宾又祭加馔其祭如所设之序而设馔唯有二次此记寻常宾客饮食之礼主人与之共食虽未知设馔防次要必设讫而后祭非进一殽祭一殽也
　　共饭不泽手【吴氏云饭扶晚切下抟饭放饭饭饭黍并同又云此节五饭字皆当作上声读饭谓食之也】
　　按陆氏释文云依字书食旁作卞扶万反食旁作反符晚反二字不同今则混而一之愚谓此节五饭字唯放饭饭黍二饭字音上声若共饭抟饭饭三饭字当音扶万切指所食之饭而吴氏皆读上声误矣
　　毋咤食【郑注嫌薄之孔疏云咤谓以舌口中作声似嫌主人之食也陈氏云谓当食而叱咤毋咤恐似于气之怒也】
　　按陈説非是当从注疏
　　毋固获【吴氏云固获二字一意谓固必而取得之也】
　　按当从吴氏説
　　饭黍毋以箸【孔疏云饭黍毋用箸当用匕故少牢云廪人溉匕与敦注云匕所以匕黍稷是也】按此句郑氏无明释上文共饭不泽手注云礼饭以手孔疏云古之礼饭不用箸但用手然则饭黍毋以箸亦谓不以箸而以手也下文羮之有菜者用梜郑注云梜犹箸也然则古人以箸食羮耳此疏引少牢谓当用匕与前礼饭以手相抵牾少牢之匕黍稷谓从防匕出入敦非谓以匕食黍稷也弟子职云左执虚豆右执梜朼周旋而贰亦是以朼益饭如今人之饭匙非以朼食饭也许慎説文释箸为饭攲盖后世始以箸食饭耳　又按郑氏通毋扬饭饭黍毋以箸毋嚃羮三句总注云亦嫌欲疾也以此推之古人之箸即弟子职之梜朼如今人之饭匙所以盛饭入食器饭黍以箸者是欲食之急于梜朼中食饭也至汉初张良借箸陈事以箸代算始若今人之箸若纣之象箸当是以象饰梜朼耳
　　毋嚃羮【郑注亦嫌欲疾也嚃为不嚼菜】
　　按羮无菜者不用梜则亦有以口取食者矣当从郑注
　　侍饮于长者酒进则起拜受于尊所【郑注降席拜受敬也燕饮之礼乡尊】按孔疏以尊所为陈尊之处广引燕射乡饮设尊处所谓此言拜受于尊所者当是燕礼而燕礼不云拜受于尊所乡饮亦无此语疑是文不具又引何允云尊者主人也拜者在尊所对主人也降席下奠爵再拜稽首向尊谓主人尊也则尊字为尊卑之尊二説当以前説为是吕氏谓礼饮与侍饮异亦是也
　　馂余不祭父不祭子夫不祭妻【朱子云按礼君赐腥则孰而荐之以为荣若赐孰食则恐是馂余故不以祭妻子虽卑于巳然既没则以神道接之故亦不以祭也】
　　按此经固当断从朱子説而陈氏集説兼存祭食之説与注疏小异亦可玩也
　　御同于长者虽贰不辞【郑注谓侍食于长者馔宜与之同也贰谓重殽膳也辞之为长者嫌】
　　按贰郑氏以为重殽膳固当从之愚疑尚有二説一谓贰益之也如易贰用缶酒正大祭三贰弟子职周旋而贰之贰谓食物尽而主人复益之有长者在则已不辞其益一谓贰副也如左传贰圉之贰长者之副也有长者在唯长者一人辞巳虽次尊亦不辞贰犹不辞其下可知下文偶坐不辞谓二人同尊卑者也姑记所疑俟知者择之
　　言不惰【郑注忧不在私好惰不正之言】
　　按谓不为戯慢之言
　　有忧者侧席而坐有丧者専席而坐【郑注侧犹特也忧不在接人不布他靣席専席而坐降居处也専犹单也吕氏云侧席坐不安也専席不与人共坐也胡氏云侧不正也】按燕居之时无他宾客亦当不布他靣席如有忧而宾客来慰问亦岂得不为宾设席平时坐席皆是单席有所尊敬乃重席不必有丧而后单席也郑注诚未当然吕氏以侧席为坐不安与侧义亦不协而胡氏以侧为不正岂可坐偏邪之席乎愚谓坐席皆随席所乡侧席而坐者如席南乡北乡则坐者东乡西乡席东乡西乡则坐者南乡北乡以其有忧异于常也専席之説则吕氏得之
　　献田宅者操书致【孔疏云古者田宅悉为官所赋本不属民今得田宅献者是或有重勲为君王所赐可为巳有故得有献】
　　按古者君有赐于臣亦谓之献檀弓云仕而未有禄者君有馈焉曰献是也假令齐封孔子尼谿田楚封孔子书社地齐王授孟子以室必有使者操书致之岂不可谓之献乎
　　尊卑垂帨【郑注帨佩巾也磬折则佩垂授受之仪尊卑一孔疏云谓宾主俱是大夫则为尊俱是士则为卑朱子云此谓宾主虽或一尊二卑然皆当磬折垂帨也】
　　按郑云授受之仪尊卑一谓宾主不论尊卑皆以垂帨为度假令宾尊而主卑宾亦垂帨以敬主或主尊而宾卑主亦垂帨以敬宾孔疏以宾主尊卑相敌言之盖因下文乡与客竝然后受注云礼敌者竝授故为此解其实不相敌亦皆垂帨也唯臣与君授受或有时异晏子聘鲁公受玉卑晏子授玉跪此又礼从宜也
　　乡与客竝然后受【郑注于堂上则俱南靣礼敌者竝授】
　　按宾主不敌则对授在堂上则尊者南靣卑者北靣若宾主甚殊则卑者奠之而不敢授觐礼侯氏奠圭昬礼壻奠雁妇奠挚及童子委挚是也主人既拜受则宾授弓之后亦当有拜送而主人还辟辟拜之仪不言者文不具也
　　礼曰君子抱孙不抱子此言孙可以为王父尸子不可以为父尸【孔疏云子孙行并皆防弱则必抱孙为尸不得抱子为尸曽子问云尸必以孙孙防则使人抱之无孙则取于同姓可也方氏云凡为尸者不必皆防必曰抱以见礼所在不以防而废也王氏炎云特牲礼注大夫士以孙之伦为尸言伦明非已孙崔灵恩谓大夫用已孙为尸非也】
　　按抱孙不抱子孔疏及方氏説可从若谓生时唯祖抱孙而父不抱子似非人情子生三年然后免于父母之懐有不抱子者乎王氏本孔疏辨崔灵恩大夫用巳孙为尸之非亦不然假令适子主祭其兄弟之子于所祭者为孙则适子亦可事之矣曽子问明言尸必以孙无孙然后取于同姓未甞谓巳孙不可为尸也此经明言孙可以为王父尸未甞谓必他人之孙也孙为巳血属祖之凭依当弥亲切耳
　　尸必式乘必以几【郑注尸必式礼之乘必以几尊者慎也孔疏云几案在式之上尊者有所敬事以手据之几上有幂君以羔皮以虎縁之也】
　　按乘必以几谓尸登车履几而上故郑注云尊者慎也士昬礼妇乘车以几御者二人坐持之是其明证夏官隶仆王行洗乘石诗云有扁斯石履之卑兮尸登车宜亦用乘石而此言以几者盖诸侯之尸也孔疏谓几在式上按舆人参分轸围去一以为式围注云兵车式围七寸三分寸之一以方计之广不及二寸式上安可置几况车行摇动能冯之以为安乎羔幂覆于式未闻覆于几也孔疏而下説者皆误
　　赐人者不曰来取与人者不问其所欲【临川王氏云为人养亷也陈氏云赐者君子与者小人朱氏云君子有守必将之以礼小人无厌必节之以礼】
　　按尊者曰赐敌者曰与王氏为人养亷之説甚善陈氏朱氏之説则因玉藻凡赐君子与小人不同日而误彼所谓与者连及之辞非谓君子曰赐小人曰与也
　　国君抚式大夫下之【孔疏云谓君臣俱行君式宗庙则臣宜下车】
　　按下文国君下齐牛式宗庙熊氏谓此文误当作下宗庙式齐牛此疏犹云式宗庙非也然君抚式亦不止齐牛
　　急缮其怒
　　按吕氏读缮如字陈氏集説从之旧读为劲音义太逺
　　交游之雠不同国【郑注雠不吾辟则杀之】
　　按大戴礼曽子制言上篇云父母之雠不与同生兄弟之雠不与聚国朋友之雠不与聚乡族人之雠不与聚邻卢辨注不与聚乡云曲礼曰朋友之雠不同国失厚矣彼注优于此注二戴所记亦以彼为优又周官调人云从父兄弟之雠不同国主友之雠视从父兄弟与此文似合然曰主友与主并言之亦谓友之有恩者非若泛常之交逰也
　　卜筮不相袭【郑注卜不吉则又筮筮不吉则又卜是渎防也晋献公卜取骊姬不吉公曰筮之是也】
　　按不相袭有三説一谓卜不吉不可复筮筮不吉不可复卜郑注是也然占人云国之大事先筮而后卜而洪范亦有从筮逆之文则卜筮亦可相袭矣一谓大事小事各有所施不得因卜小事因蓍筮大事郑氏注表记云袭因也大事则卜小事则筮用此説然大卜云凡小事涖卜而国之大事又必先筮者何也一谓三筮及三卜不相袭三者初各専其心王肃之説也吴氏以为一卜之后须俟他日然后再卜三卜不可于一卜再卜之日而相因重复以卜筮亦然此用王説之意非但可施于卜筮日而巳此文承卜筮不过三之下当以此説为优○大抵卜筮之礼经传杂出各有乖违表记篇刘氏言之详矣○吕氏用第一説谓常事不相袭大事则卜筮并用亦可通
　　妇人不立乘【孔疏立倚也男子倚乘妇人质弱不倚乘而坐乘马氏云妇人乘安车故不立乘】按疏説未尽不立乘亦所以自屏逺耻安车輲轮老人所乘马氏説误
　　君命召虽贱人大夫士必自御之【郑注御当为迓君虽使贱人来召已必自出迎之尊君命也方氏云自御为之仆张子云御谓御车奉君命而召虽所召者贱使者当亲御之】按诗百两御之春秋传跛者御跛者御之音迓者多矣当从郑氏注方氏张子各为一説皆未安如君使贱人来召其人未必皆乘车若谓使者亲御所召之人则所召者必俟驾而后行乎君使贱人召大夫固有之使大夫召贱人恐无是事如有之必是贤者不可谓贱人
　　国中以策彗防勿驱尘不出轨【勿旧音没郑注入国不驰彗竹帚防勿搔摩也朱子云策彗疑谓策之彗若今鞭末韦带耳】
　　按当从郑氏朱子説防勿双声假借字也
