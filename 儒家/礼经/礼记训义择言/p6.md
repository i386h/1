<!-- { "loadSidebar": true } -->
　　公叔木有同母异父之昆弟死问于子游子游曰其大功乎狄仪有同母异父之昆弟死问于子夏子夏曰我未之前闻也鲁人则为之齐衰狄仪行齐衰今之齐衰狄仪之问也
　　按异姓之服生于恩义之不可已如继父同居者恩深服齐衰期继父有子始同居后异居者恩次之服齐衰三月若素未尝同居则继父亦如路人无服矣继父且无服而况同母异父之昆弟乎此记公叔木与狄仪之事狄仪则不可知若公叔木之同母异父昆弟则有可疑者公叔木为公叔文子之子文子为卫正卿文子卒其内子当不嫁于他人若曰木之母自他姓而来嫁也则文子岂娶再嫁之妇以为内子意木母贱或由他姓再嫁也是以有同母异父之昆弟其昆弟或从母而来鞠养于文子之家则恩出公叔氏公叔氏之子乃为之大功疑巳重矣如不从母鞠养则直为路人又何服之有乎先王制礼但制二种继父之服而异父之昆弟不着服者谓其恩义之浅深难定也如其从母适人鞠养于继父而与继父之子亦如手足然则人情宜有所不能巳安得不为之服由继父齐衰三月而差降之张子小功之説善矣游氏一断以古礼谓不当有服其论虽正然未及乎恩义之不可巳而斟酌乎亡于礼者之礼亦未为尽善也　又按先王制服固有一定之隆杀然后世人情日趋于薄则服制率矫而从于厚是亦所谓礼以义起也
　　子思之母死于卫
　　按嫁母异于出母丧服记但言为父后者为出母无服不言为父后者为嫁母无服而礼经父卒继母嫁后犹为之齐衰杖期况于所生之母父卒而嫁岂可以为父后而忘其所由生乎此谯周袁准之説所本也吴氏讥其臆説过矣　又按子思之母嫁于卫此事似未可臆断也伯鱼卒孔子又卒子思尚幼其母不能安室而适人宜亦有之母欲嫁虽有贤子能御之乎观凯风可知矣
　　后木曰丧吾闻诸县子曰夫丧不可不深长思也买棺外内易我死则亦然【孔疏云此孝子所为之事非父母豫所属托讥后木也朱文端公云慎终者人子之大节以教其子宜也孔氏以豫属记为非未当】
　　按文端公説是
　　读赗曽子曰非古也是再告也【郑注曽子言丧礼袒而读赗宾致命将行主人之史又读赗所以存録之】
　　按古谓周以前周尚文柩将行有读赗之礼所以存録之其时史坐而释算亦为荣其多也
　　子夏问诸夫子曰居君之母与妻之丧居处言语饮食衎尔
　　按问当作闻犹速贫章问丧于夫子之问也此章之言记者葢亦疑之是以特变文曰子夏闻诸夫子明其为传闻之辞也若是子夏问辞当曰子夏问于孔子衎尔之下亦当有乎字若有问无答亦当记夫子不答
　　宾客至无所馆夫子曰生于我乎馆死于我乎殡【朱文端公云此即论语朋友死于我殡之意】
　　按宾客方至而遽言及死似非人情疑此即论语于我殡之言为朋友死无所归者发记者传闻遂异辞耳
　　国子高曰葬也者藏也欲人之弗得见也是故衣足以饰身棺周于衣椁周于棺土周于椁反壤树之哉按国高高其即杨朱所生伯成子高不以一毫利物舍国而耕于野者乎【见列子】择不食之地以葬而不欲其封树葢恬淡寡欲而逹于生死者也
　　子夏曰圣人之葬人与人之葬圣人也子何观焉【郑注与及也孔疏云王肃云圣人葬人与属上句以言若圣人葬人与则人庶有异闻若人之葬圣人与凡人何异而子何观之】
　　按王肃説是
　　今一日而三斩板而巳封尚行夫子之志乎哉【长乐陈氏云孔子以时人之封过泰也故欲从其杀者门人以夫子之志于俭也故一日三斩板以行夫子之志门人于封则俭于披崇练旐则不俭者俭则行夫子之志以救时也不俭则行门人之志以尊师也】按陈氏説亦善
　　君复于小寝大寝小祖大祖库门四郊【孔疏云前曰庙后曰寝小寝高祖以下寝大寝谓天子始祖诸侯太祖也马氏云小寝燕寝也大寝正寝也】
　　按路寝为王治事之处燕寝为王燕息之处君于庙与大门四郊皆复岂独遗路寝燕寝乎周礼隶仆掌庙之五寝大丧复于小寝大寝亦谓路寝燕寝也马氏説得之经文亦是由近而及逺也
　　父母之丧哭无时使必知其反也【朱文端公云经意谓父母之丧哭无时葢念念不忘哀慕而他无足以分其心者惟君命不可违故辍哀而往然事复而反则必祭而哭告告之后无时之哭如故也】
　　按哭无时者常念亲也使必知其反者如亲存反必面也两句不必连合又孔疏谓哭无时有三初丧哭不絶声殡后庐中思忆则哭小祥后哀至而哭此所云谓小祥之后而陈氏集説兼殡后小祥言之陈説为长近世新説谓下句解上句非是黄氏丧礼此条编入丧礼义亦误
　　有殡闻逺兄弟之丧虽缌必往非兄弟虽邻不往【朱文端公云三年之丧不吊正谓不吊乡邻非兄弟之丧亦不往也杂记三年之丧虽功衰不吊如有服而将往哭之则服其服而往此经云虽缌必往正谓服其缌而往也又子张死曽子有母之丧齐衰有往哭之曰我吊也与哉葢与哭死而非吊生也此云虽邻不往以殡而未葬耳若卒哭而后吊生可以哭死乌容巳乎方氏之説未当】
　　按文端公之説甚善
　　所识其兄弟不同居者皆吊
　　按此经郑孔为一説皇氏为一説皇氏説优吴氏从之然亦小异皇氏以所识其兄弟为句而吴氏以所识为句其兄弟不同居者为句吴氏説尤长孔氏谓连上有殡者甚误上文云非兄弟虽邻不往邻独非所识乎巳有殡乃舍殡而吊所识之丧于不同居之亲可乎况丧亦无二主乎
　　鲁哀公诔孔立曰天不遗耆老莫相予位焉呜呼哀哉尼父【郑注诔其行以为諡也尼父因其字以为之諡】
　　按诔者哀死之辞与諡不同尼父者因其字而尊称之耳注疏以为諡误甚左氏传所载诔辞伤烦且有称余一人之失记者删润之如此
　　孔子恶野哭者【郑注为其变众孔疏云哭非其地曰野张子云为有服者之丧不哭诸家而哭于野是恶凶事也孔子恶野哭者谓此所知自当哭于野若奔丧安得不哭于道陈氏云所知吾哭诸野夫子尝言之矣葢哭其所知必设位而帷之以成礼此所恶者或郊野之际道路之间哭非其地又且仓卒行之使人疑骇故恶之也方氏説哭者呼灭子皋曰野哉孔子恶者以此恐未然】
　　按陈氏説善矣张子谓恶凶事亦或有之
　　礼记训义择言卷二
<经部,礼类,礼记之属,礼记训义择言>
　　钦定四库全书
　　礼记训义择言卷三
　　婺源江永撰
　　檀弓下
　　子张死曽子有母之丧齐衰而徃哭之或曰齐衰不以吊曽子曰我吊也与哉【陈氏云今详此意但以友义隆厚不容不往哭之又不可释服而徃但徃哭而不行吊礼耳故曰我吊也与哉朱文端公云吊也与哉谓哭之非吊之也】
　　按陈氏及文端公説是
　　丧礼哀戚之至也节哀顺变也君子念始之者也按变谓父母大故也丧虽哀痛之极君子犹勉强节哀以顺变如三日而食哭踊有节之类所以然者念始之者也经文本意似如此即毁不危身之意
　　拜稽颡哀戚之至隠也【孔疏云拜賔先稽颡而后拜者哀戚之至痛吴氏云至字句絶隠也二字为句】
　　按哀戚之至隠也从孔疏作一句读
　　奠以素器以生者有哀素之心也唯祭祀之礼主人自尽焉尔岂知神之所飨亦以主人有齐敬之心也【郑注凡物无饰曰表哀则以素敬则以饰礼由人心而已】
　　按因奠以素器由生者有哀素之心遂广言祭祀之礼凡所以备物者皆是致其齐敬之心也不止谓祭器加饰
　　袒括发变也愠哀之变也去饰去美也袒括发去饰之甚也有所袒有所袭哀之节也【孔疏云袒衣括发孝子形貌之变也悲哀愠恚者孝子哀情之变也】
　　按袒肉祖也丧礼亦左袒以左袂扱于前衿带士丧礼主人左袒扱诸靣之右是也括发者去笄纚以麻括髪而露紒也袒括发之节在小敛后为父丧小敛至大敛皆括发为母丧小敛一括发及奉尸侇于堂拜賔即位而着免也士丧礼袒袭之节初丧时凡三饭含一袒袭小敛一袒袭大敛一袒袭葬时凡四启殡一袒袭祖时一袒袭柩行一袒袭时一袒袭也○又按愠字上下文无所属似可疑愠但与喜对耳何为哀之变疑是袒字之误此又因袒括髪为丧服之变而分言之也凡袒皆为哀之变初丧之袒为饭含变也二敛之袒为敛变也葬时之袒为举柩变也又去饰为去美始死笄纚徒跣巳是去饰至小敛袒而括髪为去饰之甚详文势愠似当为袒
　　弁绖葛而葬与神交之道也有敬心焉周人弁而葬殷人哻而葬【郑注接神之道不可以纯凶天子诸侯变服而葬冠素弁以葛为环绖逾时哀衰而敬生敬则服有饰】
　　按小宗伯成葬有祭墓之礼下文有司以几筵舎奠于墓左则葬时有交神之道神谓后土之神东滙陈氏亦谓当以礼敬之心接于山川之神是也盖先君体魄托于斯是以不敢纯凶然亦惟贵者有此礼大夫以下则不敢轻变服也郑注谓天子诸侯逾时哀衰而敬生者非陆氏谓卿大夫以下礼者尤非既夕士礼无弁绖葛之文
　　卒哭曰成事是日也以吉祭易丧祭明日祔于祖父其变而之吉祭也比至于祔必于是日也接不忍一日未有所归也【吴氏云虞祭犹是丧祭卒哭始于吉祭明日卒哭之次日也变亦易也接相连不间也变而之吉祭即上文所谓以吉祭易丧祭也比至于祔必于是日也接即上所谓明日祔于祖父也前言弗忍一日离此言不忍一日未有所归盖言卒哭之末有饯礼送神适祖庙矣翼早急宜就祖庙迎奉其神若用虞祭之例相隔一日而始祔祭则卒哭后祔祭前此一日亲之神无所依归孝子不忍故祔祭必与卒哭之日相连接而不间日也圣人制礼之意精矣注疏以变为非常礼之祭未见明据】
　　按孔氏不善玩经文遂生谬解吴氏正之甚善
