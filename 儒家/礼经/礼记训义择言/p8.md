<!-- { "loadSidebar": true } -->
　　既封左袒右还其封且号者三曰骨肉归复于土命也若魂气则无不之也无不之也而遂行【孔疏云凡以礼事者左袒若请罪待刑则右袒丧亦是礼事但丧礼直云袒不云左右季子逹死生之命自寛慰从吉礼故左袒也方氏云左为阳故袒之以变吉吴氏云右还其封且号者三八字为一句王氏以此为哀不足盖误分一句作两句读遂误解耳】
　　按古者吉凶皆左袒士丧礼含章主人左袒有明文后不言者皆防此文也孔氏谓季子自寛慰从吉礼然则凶礼右袒乎误矣方氏谓左袒变吉者尤谬又按魂气无不之欲其随巳而归也言讫遂行若导之者然季子之言痛悼之至而吴氏谓聊以自寛慰失其防矣其论还封且号者三辨王氏之失甚当
　　晋献文子成室【陈氏云疑献文二字皆赵武諡如贞恵文子之类】
　　按陈氏説是
　　歌于斯哭于斯聚国族于斯【郑注祭祀死丧燕防于此足矣孔疏云歌谓祭祀时奏乐也】
　　按生则歌死则哭大概言之耳文子成寝室非祭祀之所而注疏以祭祀作乐释之非也
　　季孙之母死哀公吊焉曽子与子贡吊焉
　　按此章记者之失刘氏论之详矣愚谓不唯修容尽饰之説可疑即二子与君同吊亦可疑君在而二子吊岂不能俟君出而后入乎且入于廐胡为也大夫之廐当不设于寝门之外二子即欲修容何至入于廐乎记者盖有感于当时之君大夫不以徳行尊人而以容饰礼人其识与阍人等有激而言非事实也
　　鲁庄公之丧既葬而绖不入库门士大夫既卒哭麻不入
　　按此章所记鲁因祸乱恐迫而丧礼始变其常杜预释春秋率云诸侯谅闇既葬而除丧者诚谬论矣
　　歌曰貍首之班然执女手之卷然【刘氏云郑以射义所引曽孙侯氏为貍首诗非也疑原壤所歌二句即是其首章吴氏云原壤所歌二句盖是古之歌词非自作此歌也刘氏疑为古貍首之诗其或然乎其诗盖以上句兴下句女旧读如字或云音汝盖是男女亲故聚首执手相欢也卷与婘通广雅云婘好也孔疏之説纰谬陆氏疑为貍首者以有貍首二字也然郑注射义以所引曽孙侯氏以下八句为貍首诗而刘亦从之则非矣盖貍首二句与齐风之还郑风之遵大路诗体相类风诗体也曽孙以下八句则与小雅之车攻大雅之行苇诗体相类雅诗体也恶可合为一篇后之读者详之驺虞貍首采苹采蘩其三存者今考在召南则貍首亦当是召南之诗而不可复考矣】
　　按吴氏説甚善刘氏犹疑此二句为章首愚谓二句即是一章其下当有数章今逸矣射节唯取首章驺虞采苹采蘩亦然盖一歌之间左右射各发一矢诗句不可多也驺虞三句貍首二句采苹采蘩皆四句用之射节为宜越草虫而用采蘩者草虫诗句多也曽孙侯氏八句咏射之事又见大戴投壶篇仍有下文非射节之诗也女宜为尔汝之汝貍首乐防时执手卷然正是家人相防之时也卷然者惓惓不能巳之意
　　行并植于晋国【郑注并犹専也谓刚而専已吴氏云并植国语作亷直疑是并盖亷字缺损植盖直字増多也】
　　按吴氏説是
　　谋其身不遗其友【吴氏云孔疏以士防不见先蔑为遗其友非也此正是谋身不遗友之事盖晋使先蔑士防迎公子雍于秦既而背之遂败秦师则晋失信获罪于秦矣秦若怒晋而怒其使则二人俱不免于罪幸秦穆寛容之倘士防数见先蔑似若有谋秦必生疑于身于友俱有祸防故在秦不见之也及士防还晋若见先蔑秦必疑先蔑与知士防逃归之情亦将累及先蔑故还晋亦不见之也】按吴氏説甚善
　　叔仲皮学子栁叔仲皮死其妻鲁人也衣衰而缪绖叔仲衍以告请繐衰而环绖曰昔者吾丧姑姊妹亦如斯末吾禁也退使其妻繐衰而环绖
　　按旧説谓学者教也子栁者仲皮之子其妻者子栁之妻鲁人者鲁纯之人衣衰而缪绖为其舅服也叔仲衍者皮之弟子栁之叔告者告子栁言此非也请繐衰而环绖谓子栁请于衍使其妻繐衰而环绖子栁使其妻也近时新説谓子栁者鲁之贤人叔仲皮甞从之受学皮之妻亦鲁国人知礼于其夫之死衣衰而缪绖皮之弟叔仲衍告其嫂请繐衰而环绖而皮妻答之曰昔者吾丧姑姊妹亦是衣衰缪绖末吾禁也衍不听退使其妻繐衰而环绖此説较旧説似优然兄弟之妻无服而衍为皮弟其妻为皮着服亦可疑当缺之
　　礼记训义择言卷三
　　钦定四库全书
　　礼记训义择言卷四
　　婺源江永撰
　　曽子问
　　卿大夫士从摄主
　　按摄主即下文大宰丧则摄拜宾丧祭朝则摄政
　　大祝裨冕【郑注士服爵弁服大祝裨冕则大夫】
　　按爵弁虽士服大夫亦得兼之此告子生事重大祝裨冕衅庙礼轻则祝爵弁服
　　祝声三【郑注声噫歆警神也】
　　按噫歆郑以汉时警神之声言之意古亦如此噫者发声歆者声之转取声不取义疏谓歆享文端公谓如尚飨皆非也此不设饮食何享之有尚飨乃祝词之末欲神飨之非引声也后世以咳声用于吉祭者诚误
　　升奠币于殡东几上【郑注几筵于殡东明继体也】
　　按司几筵柏席用萑毎敦一几郑读柏为椁谓殡之椁焘是人君之礼殡东常有几筵此注似言为明继体特设几筵者盖此注不与彼参照又或丧事仍几此告子生特改新之也疏引皇庾熊説断之以熊为是皇庾为非皆不知引毎敦一几以明殡东之有几则熊与孔亦未是既夕礼之下室即殡宫之室朝夕奠常设于此燕养馈羞亦于此孔氏乃谓素几是殡宫朝夕奠之几不在下室岂下室又在殡宫之外乎郑解下室如今内室与丧大记之下室异
　　子踊房中亦踊三者三袭衰杖【郑注踊袭衰杖成子礼也】
　　按袭衰杖毎字为句袭者诸臣袭衰者为子着衰杖者少师代子执杖也前少师入门奉子以衰实未服至此始服之象成服以渐也袒袭诸臣之事注并袭为成子礼是连袭衰为句孔氏因谓踊时子亦袒误矣初生之子使之肉袒不近人情皇氏不袒之説是
　　彻馔而埽即位而哭【疏云熊氏以即位而哭谓在冠家即位以文承彻馔而埽之下皇氏以为即丧家之位非也】
　　按熊氏説是然当云冠家之庙凡闻同宗之丧皆哭于庙有殡乃哭诸侧室又按此言即位而哭谓齐衰大功之亲在逺地者为位而哭也若在近处自当如皇氏説哭于其家
　　壻巳葬壻之伯父致命女氏曰某之子有父母之丧不得嗣为兄弟使某致命女氏许诺而不敢嫁礼也壻免丧女之父母使人请壻弗取而后嫁之礼也女之父母死壻亦如之
　　按必待巳葬而致命者疏谓葬后哀情稍杀始兼他事是也其云不得嗣为兄弟者谓因丧故稽迟昬事若非丧则已嗣为兄弟矣此辞正不欲其嫁也非谓今后遂不得嗣为兄弟遽令其改嫁也女氏许诺者许其不改嫁也其辞若云敬闻命矣某之子敢不守礼以须故曰许诺而不敢嫁如壻家讽其改嫁而女氏不敢嫁则当云不许何云许诺乎既巳许诺则竟嫁之矣何又不敢嫁乎注云不敢以累年之丧使人失嘉防之时是误读不得嗣为兄弟之辞而害意者也壻免丧女之父母使人请成昬践其前之诺也壻家于是取之礼之常也万一壻家有他故不欲取女氏不能强然后嫁之此又礼之权宜夫子亦举其或有之事言之正谓女家不得轻嫁也非谓父母死者概弗取概改嫁也女之父母死既葬女家亦以不得嗣为兄弟之辞明其稽迟昬事之故讽壻家不得别取壻家许诺而弗敢取女免丧壻之父母使人请成昬女家嫁之常也万一女家有他故不欲嫁此壻壻家不能强然后别取非是无有不取者也壻别取女家亦必还其币如出妻者还其器皿之比此亦可知也朱文端公云免而请弗取而后嫁正见未免未请不敢嫁也玩礼也二字圣人之意正教人不得遽嫁谓非有故不得假愆期之説而别嫁别取也此説是矣然犹惑于旧注之説谓壻之辞为女计女之辞为壻计此古人之厚道不知本文不得嗣为兄弟原非辞昬之辞如谓此为厚道则女家既巳待其三年免丧矣失时者犹可及时矣乃犹固执前説不取令其再许嫁再行纳采问名纳吉纳徴是失时者愈失时何其始厚而终薄乎后世有泥壻弗取而后嫁之礼也之语遭父母丧以絶昬为礼者固为大谬又有欲圆其説谓壻辞弗取而后嫁之仍是嫁此壻者亦非文意壻免丧而取有何嫌疑乃故为弗取之辞岂礼宜如是耶
　　曽子问曰除丧则不复昬礼乎孔子曰祭过时不祭礼也又何反于初
　　按齐衰大功之丧女既改服即位而哭殡后自当有见舅姑之礼除丧后成昬但不行同牢之礼亦自有媵御交质衽席于奥入室脱缨之仪黄叔阳讥其不见舅姑同于苟合过矣
　　三月而庙见称来妇也择日而祭于祢成妇之义也按三月庙见称来妇正与昬礼三月奠菜称某氏来妇合宜为一事若择日而祭于祢则士昬记妇入三月然后祭行是也适妇主亚献犹舅姑存时盥馈即是成妇之义非别有牲物致祭其为庶妇若孙妇亦于庙中礼相助奠亦是成妇之义也孔疏不引三月祭行以合于择日祭祢乃合庙见奠菜祭弥为一事此则孔氏之误而文端公则分庙见奠菜为二事谓祭行即庙见谓舅姑存者亦有庙见愚谓舅姑存者但有三月入庙助祭之礼别无庙见祖舅祖姑之礼孙妇见祖庙自是后世俗礼不可以例古人也郑公子忽如陈逆妇先配而后祖祖者告祖庙也谓其先配而后告庙非谓妇庙见也春秋时有娶妻先告庙之礼伯州犂所谓围布几筵告于庄共之庙而来是也贾逵服防误解左传谓大夫以上无问舅姑在否皆三月见祖庙之后乃始成昬迂谬可笑庄姜翟茀以朝诗人歌之曰大夫夙退无使君劳欲其与夫人见也岂有三月成昬之礼耶　疏谓必待三月一时天气改乃可以事神亦不然三月固是一时古人之意盖欲迟之一时观其妇之性行和于夫宜于室人克成妇道然后可庙见而祭祢大夫则有反马之礼前此犹留其送马不敢自安有出道者则出之未庙见而死者则有杀礼归葬如下章之云岂止俟天时改哉
　　日食
　　按古厯疏无豫推日食之法故有猝遇日食不得终礼之事后言丧引至于堩日有食之安知其不见星亦是不能豫知其食分也
　　天子甞禘郊社五祀之祭
　　按郑注周礼以句芒等五人神为五祀此注五祀以为闗中言之皆非也天子而下皆以户灶中霤门行为五祀祭法所言者记人之异説
　　接祭而巳矣【郑注接祭而巳不迎尸也】
　　按疏谓迎尸有二一是祭初迎尸于奥行灌礼毕而后出迎牲于时迎尸于户外行朝践之礼一是合亨而迎尸入坐于奥行馈孰之礼此云不迎尸者直于堂上行朝践礼毕则止不更迎尸而入此谓宗庙之祭郊社之祭无文不迎尸亦谓此时是也陈氏节略疏文不细考其説乃云灭略节文务在速毕无迎尸于奥及迎尸入坐等礼是并祭初之迎尸亦无之更有何节文乎
　　既殡而祭　既葬而祭
　　按熊氏谓于是冡宰摄主其説是
　　曽子曰父母之丧弗除可乎【郑注以其有终身之忧】
　　按此曽子更端之问与上章不连注得其指
　　故君子过时不祭礼也
　　按此以祭明丧祭过时不祭为礼则丧过时不除为非礼
　　贱不诔贵幼不诔长礼也【郑注诔累也累列生时行迹诔之以作諡諡当由尊者成吴氏曰诔谓哀死者之辞犹后世祭文哀辞之类郑解诔为諡非也如哀公诔孔子何甞为孔子作諡】按吴氏説是
