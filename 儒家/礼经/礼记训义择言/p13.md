<!-- { "loadSidebar": true } -->
　　按免是凶服缺项乃士冠礼所用谓免即缺项拟非其伦且缺项唯着缁布冠用之若着冠未闻有缺项内则子事父母纵笄总髦冠緌缨皆详而不及缺项可知冠无缺项也吕氏説未确○又按程大昌泰之有袒免辨以免为免冠愚辨之附录于后辨曰丧服之免旧音问以布为之而程文简以如字读之谓凡免皆与冠对免之义但为去冠而非别有一物名为免也愚以为不然丧服小记云为母括发以麻免而以布则免以布为之有明文矣程氏读此免字亦如字又别为之解云父母皆当以麻括发而古礼母皆降父故减用布示杀于父也此之谓免盖应用而许其不用故特言免以明之然则此免又不为去冠而但谓免其麻括发是自变其説矣又谓若如郑氏説读如问则居母丧者既括发以麻而以布为免遂当以免而加诸齐衰之上则是降斩而齐遽着五世以外轻杀无服之冠岂其理乎愚谓为母丧而着免免者奉尸侇于堂之后未成服之前则然既成服自有七升之冠非即以布免为冠加诸齐衰之上也若嫌其同于五世以外之服则未成服之前主人免之时众主人不辨亲疏而皆免岂亦同于五世以外之服乎问丧篇云冠至尊也不居肉袒之体也故为之免以代之也既曰为之免以代之则必有一物加于首以代冠不可谓去冠以代冠也又曰免者以何为也曰不冠者之所服也既曰不冠者之所服则分明有布以绕髻否则何不直以免冠答问者乎小记谓既葬而不报虞则虽主人皆冠及虞则皆免正谓虞始变服以免代冠也若曰去冠岂可露首以临祭乎小记又曰君吊虽不当免时也主人必免虽异国之君免也亲者皆免此亦谓君吊必变服以免代冠也若曰去冠岂可露首以对君乎又免之非免冠攷之奔丧之礼尤可见奔丧篇曰奔母之丧西靣哭尽哀括发袒降堂东即位西乡哭成踊袭免绖于序东凡括发者必去冠既括发于堂则首无冠矣而又言免于序东与奔父丧之不免者特异则免必有其物正小记所谓为母括发以麻免而以布者也岂可以去冠释之乎唯曲礼冠母免之免读如字谓平时母露首非可以是概之丧服之免也丧服去饰之甚者为括发为父为母皆以麻程氏迁就其説谓为母丧括发以布岂不背礼经乎小记又曰男子冠而妇人笄男子免而妇人髽其义为男子则免为妇人则髽其文甚明亲始死去冠而笄纚于是斩衰妇人则去笄而纚是妇人之去笄犹男子之去冠也齐衰丧既括发而免妇人则髽妇人之髽犹男子之免髽必有其物则免亦必有其物也使去冠即为免则妇人之髽亦但为去笄乎如谓妇人有髽而男子但去冠岂制服反详于妇人而略于男子乎今世丧礼虽简略而五世亲尽行吊于族人首必戴白犹古人之免也使免冠之説行皆露顶以临丧岂礼也哉【程氏又引周礼县衰冠之式于门以证袒免之无体式此小宗伯之文也而夏官太仆则云县丧首服之法于宫门郑注云首服之法谓免髽笄纚广狭长短之数是免髽等自有太仆县之非无体式也程子引其一遗其一矣】
　　齐衰恶筓以终丧【郑注筓所以卷发带所以持身也妇人质于丧所以自卷持者有除无变】按郑注经文齐衰下当有带字今注疏及诸本皆无带字集説但言笄而不及带皆非也
　　男子冠而妇人笄男子免而妇人髽其义为男子则免为妇人则髽【朱文端公云括发免髽三者名异而制一始死去冠而露笄纚敛讫并笄纚去之故发须括括收也收发使不散也注谓以麻自项而前交于额却绕于髻麻亦布也以未成布故谓之麻免髽亦以括发其制同免则改用已成之布谓之免者以不冠得名髽亦以麻为之王廷相曰括发免髽皆髽在内而以麻与布裹其外男主外故以外物为称自麻与布言之也女主内故以内物为称自发言之也郑注谓广一寸马季长谓广四寸然取括发则一寸不足马説为当愚意濶四寸两头渐杀长足自项交前绕于髻又析其末可以结斯三者之制一也男子有括发又有免妇人止一髽妇人质不变也】按括发免髽文端公説最详晰疏引皇氏説谓髽有三种一麻髽一布髽一露紒之髽孔氏考校谓止有二髽麻布之髽皆得谓之露紒孔氏説是然则丧服经云女子子在室为父布总箭筓髽衰三年此总言女子首服有布总箭筓髽三物其实三年不常着髽必俟男免而后妇人髽也髽之制説见檀弓上
　　大夫吊之虽缌必稽颡【郑注尊大夫不敢以轻待之】
　　按详礼意止是尊大夫耳
　　妇人为夫与长子稽颡其余则否【郑注谓妇人恩杀于父母】
　　按妇人为夫斩衰三年为长子齐衰三年皆最重之服故稽颡其余为父母降服及为舅姑期服皆不稽颡其余中当亦兼舅姑也
　　为父后者为出母无服【孔疏云母子至亲义不可絶父若犹在子皆为出母期若父没后适子系嗣烝尝不敢以私亲废先祖之祀故不复为出母服】
　　按孔子虽为父后而为出母施氏服期者闵其无子异于有过而出者也子上之母出子思不使子上丧者别以义裁之也子思为父后得为母服者嫁母非出母也
　　而立四庙【刘氏云此句上有缺文当是诸侯及其大祖而立四庙】
　　按刘氏説可从然吴氏遽増诸侯及其大祖一句亦未可
　　庶子王亦如之【刘氏云此一句当在慈母与妾母不世祭也之下吴氏云按此説是也慈母妾母之子为君者至再世则不复祭其所生之母或有庶子立为王者其礼亦如之也谓此王妾别无它子则子之为王者嵗时为坛祭之使王族主其祭亦一世而止再世不复祭也】
　　按此説亦可从然亦当缺疑未可辄改经文也
　　别子为祖继别为宗【朱文端公云自子孙言之为祖自族人言之则为宗为祖即为宗也曰继别者谓世世继此别子为大宗也】
　　按经文宗与祖异
　　庶子不祭殇与无后者殇与无后者从祖祔食【郑注不祭殇者父之庶也不祭无后者祖之庶也此二者皆当从祖祔食而已不祭祖无所食之也共其牲物而宗子主其礼焉祖庶之殇则自祭之凡所祭殇者唯适子尔无后者谓昆弟诸父也宗子之诸父无后者为墠祭之应氏曰殇与无后皆庶子之子也殇者幼而未成人无后者长而未有子郑氏以殇为巳之子而系于父之庶以无后为兄弟而击于祖之庶盖以殇唯适可祭今适子之下又有无后者不应更祭故指此为兄弟而言之夫所谓殇与无后包罗其义云尔非谓庶子之子其适与庶皆死也适子或殇而死或无后而死皆从祖而祭于宗子之家谓之祔食特祔焉而又食之非必同祭于祖】
　　按殇与无后者皆谓庶子之子当从应氏説又按注疏亲者共其牲物而宗子主其礼曽子问所谓凡殇与无后者祭于宗子之家也从祖祔食谓从祖庙祭之即曽子问所谓当室之白尊于东房是谓阳厌者也非谓因祭祖而以殇祔祭也张子谓凡殇非适皆不当特祭惟当从祖祔食东滙陈氏亦谓当祭祖之时亦与祭于祖庙皆非是应氏谓从祖而祭于宗子之家非必同祭于祖亦得之但祔焉而又食之文义未安耳○又按郑注祖庶之殇则自祭之孔氏所谓已是父适得立父庙者是也张子谓已为其祖矣无所祔之然则庶孙又于何处祭其殇子乎
　　亲亲尊尊长长男女之有别人道之大者也【孔疏云此论服之降杀之义亲亲谓父母也尊尊谓祖及曽祖髙祖也长长谓兄及旁亲也不言卑幼举尊长则卑幼可知也】按孔氏説是吴氏移此文属于前条上杀下杀旁杀而亲毕矣之下泥于三杀之分配而以亲亲専属之子孙非是
　　世子不降妻之父母其为妻也与大夫之适子同【郑注世子天子诸侯之适子也不降妻之父母为妻故亲之也为妻亦齐衰不杖者君为之主子不得伸也应氏曰天子诸侯降其妻之父母而世子上不敢拟于尊者储副未有君道也】
　　按服问云有从有服而无服公子为其妻之父母此经世子不降妻之父母对公子降妻之父母而言盖公子厌于父降其妻为大功遂降妻之父母无服若世子之妻为继体之配异于公子之妻其为妻服齐衰不杖期故妻之父母仍服缌也应氏谓世子不敢拟于尊者非是天子诸侯所不服者多矣何止妻之父母哉
　　大功者主人之丧有三年者则必为之再祭朋友虞祔而巳【郑注谓死者之从父昆弟来为丧主有三年者谓妻若子幼少朱文端公云子少则以衰抱之何待大功朋友为之主乎此所言主人之丧者谓寡妻幼子力不能营办丧祭大功同财朋友亦有通财之义故必为之资助且为之代拜宾非无后摄主比也】
　　按丧必有主以拜宾行祭子幼虽以衰抱之而摄主亦必代之拜虞祔练祥之祭皆须摄主行之若亲友助资财营办丧祭不论为主与否也
　　生不及祖父母诸父昆弟而父税丧巳则否【郑注谓子生于外者也父以他故居异邦而生己巳不及此亲存时归见之今其死于丧服年月巳过乃闻之父为之服已则否者不贵非时之恩于人所不能也孔疏云已在他国后生得本国有弟者谓假令父后又适他国更娶所生之子则为巳弟故有弟也王云以为计巳之生不及此亲之存则不税若此亲未亡之前而巳生则税之也刘知蔡谟等与王同而以弟为衍字】
　　按此经当从王肃之説若但以在他邦之故父税丧而巳自若恐非人情计生年弟必在后而言弟者因昆连及之耳勿泥
　　降而在缌小功者则税之
　　按此节本在君已除丧而后闻丧则不税之下郑氏正其误谓宜承父税丧已则否之下然犹有随父税丧之嫌窃疑此句之上当有小功不税四字即檀弓篇曽子所讥者谓正服小功不税而降在缌小功者则税也因错简故脱一句
　　除丧者先重者易服者易轻者【郑注除丧谓练男子除乎首妇人除乎要易服谓大丧既虞卒哭而遭小丧也其易丧服男子易乎带妇人易乎首孔疏云先遭斩服虞卒哭已变葛绖若又遭齐衰之丧齐衰要首皆牡麻重于葛服宜从重而男不变首女不易要以其所重故也但以麻易男要女首是轻故也】
　　按此经注疏男不变首女不易要所易者男要女首则易服时男女首绖要绖皆麻是为正解此篇麻葛皆兼服之闲传重者特注疏皆谓有葛者误也
　　斩衰之葛与齐衰之麻同齐衰之葛与大功之麻同麻葛皆兼服之【郑注兼服之谓服麻又服葛也男子则绖上服之葛带下服之麻妇人则绖下服之麻固自带其故带也所谓易服易轻者也兼服之文主于男子山隂陆氏云谓若斩衰卒哭男子变要绖以葛若又遭齐衰之丧则以齐衰之麻易葛带其首绖犹是斩衰之麻女子更首绖以葛若又遭齐衰之丧则以齐衰之麻易葛绖其要绖犹是斩衰之麻是之谓兼服何也斩衰之葛与齐衰之麻同故也下仿此郑氏谓服麻又服葛误也朱文端公云兼服当从陆氏解所谓易服易轻者是也以后丧之麻易前丧受服之葛而大小之制仍不改乎前是以麻包葛非服麻又服葛也】
