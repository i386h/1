<!-- { "loadSidebar": true } -->
　　君子狐青裘豹褎绡衣以裼之【郑注君子大夫士也绡绮属也染之以于狐青裘相宜狐青裘盖衣之裘疏云六冕皆有裘此云谓六冕及爵弁也则天子诸侯皆然而云大夫士者君用纯狐青大夫士杂以豹褎】
　　按熊氏説是疏引皇氏説谓衣为端非也礼不以帛里布
　　服之袭也充美也【郑注充犹覆也所敬不主于君则袭疏云凡敬有二体一则父也二则君也父是天性至极以质为敬故子于父母之所不敢袒裼君非血属以文为敬故臣于君则裼若平敌以下则亦袭以其质略也所袭虽同其意异也聘礼行聘致君命亦袭者彼是聘享相对聘质而享文欲文质相变故裼袭不同也】
　　按疏説得之后人泥于诗之襢裼暴虎孟子之袒裼裸裎曲礼之劳毋袒谓袒裼皆不敬之容臣于君前岂反以是为敬不知言非一端各有所当平居而袒裼则不恭也行礼则不然故曰不有敬事不敢袒裼又曰周旋裼袭礼之文也又曰裼袭之不相因也欲民之毋相渎也古人之重裼袭如此凡礼经言裼者左袒而有衣也单言袒者左免衣肉袒也丧礼肉袒祭礼迎牲割牲养老礼割牲皆肉袒射礼惟君袒朱襦余皆肉袒而以拾韬左臂君在大夫射则肉袒觐礼侯氏请事右肉袒谓刑宜施于右臣于君前且有肉袒之时而又何疑于裼乎古礼不合今人情甚多如丧祭之肉袒今人必不肯行而古人反以是为敬又如食饭以手食酱以指脱屦而燕臣见君而解韈此类岂可以今人之情臆断其无此事哉
　　大夫以鱼须文竹士竹本象可也【郑注文犹饰也大夫士饰竹以为笏不敢与君并用纯物也疏云鱼须文竹庾氏云以鲛鱼须饰竹以成文士竹本象可也者以竹为本质以象牙饰其边縁陈氏曰竹坚有节以鱼须饰之卑者不敢用纯也竹本尤坚故士笏用焉象诸侯所以为笏者也大夫近尊其势屈士逺尊其势伸故士饰笏用焉或谓竹本象者以象饰其本误矣陆氏曰竹有节而巳大夫则又有文焉士以竹本为正若或用象亦许故曰象可也】
　　按疏以本为本质陈氏以为竹之本当从陈説象可也不言以象文者蒙上文也若纯用象恐太僭君陆氏説未必然
　　小功不説笏当事免则説之【郑注免悲哀哭踊之时不在于记事也小功轻不当事可以搢笏也】
　　按笏者朝祭吉服之饰尊卑皆用之臣则因之以记事君不于笏记事而亦搢笏可知设笏非専为记事也子事父母亦搢笏以其服端也若燕居服深衣当亦不搢笏矣而况于丧服乎小功不説笏盖承上文见于天子与射而言谓臣有轻丧服在君所不説笏也若在家服小功服虽不当事不免岂可以笏施于凶服乎不唯小功而巳虽缌麻亦无搢笏之理
　　笏度二尺有六寸其中博三寸其杀六分而去一【郑注杀犹杼也天子杼上终葵首诸侯不终葵首大夫士又杼其下首广二寸半新安王氏曰大圭其长三尺此言笏其度二尺有六寸则不得为大圭况大圭天子服之非臣下所得用笏则自天子诸侯至大夫士皆有之其非大圭明矣郑乃以考工记大圭之制为笏且记但言其杀六分去一又安知天子诸侯杀其上首大夫士杀其下首乎中博三寸则上下皆杀也下杀便于搢插上杀便于操执而搢之也何谓天子杼上终葵首诸侯不终葵首大夫士杼其下首乎】
　　按王氏説是但当云上杀是便于搢下杀是便于执耳郑氏之误不唯以珽笏为大圭而又以此经之杀释前经之诎杀者杀其旁诎者曲其身岂可混而一之哉○又按笏者常搢而不执唯有指画于君前及记事于君前暂出之用毕仍搢之疏中每云执笏盖习于后世执手板之仪而不知其非也
　　圜杀直天子直公侯前后方大夫前方后挫角士前后正【郑注圜杀直自韠制天子四角直无圜杀公侯杀四角使之方变于天子也所杀者去上下各五寸大夫圜其上角变于君也韠以下为前上为后士贱与君同不嫌也正直方之间语也天子之士则直诸侯之士则方临川吴氏曰韠之制长三尺上广一尺下广二尺天子自上之左右角广一尺处斜裁至下之左右角广二尺处尽其所裁一直而无所屈故曰直诸侯自上之左右角正裁而下至五寸止止处亦广一尺自下之左右角正裁而上至五寸止止处亦广二尺又就上五寸之下广一尺处斜裁至下五寸之上广二尺处止上下各有五寸皆不斜裁故方大夫自下之左右角正裁而上至五寸止止处广二尺就此广处左右皆斜裁之至上左右角广一尺处尽其上端之左右及左右之两边各剡一寸去其两角其下端裁方与诸侯同上端不裁方但剡其两角而巳故圜士之下端左右角亦裁方上至五寸而止止处二尺亦就止处斜裁至上端广一尺处尽如大夫但不剡圜二角盖后直而前方故曰前后正】
　　按吴説详明郑注杀四角使之方当亦如吴説孔疏谓以物补饰之使方恐失郑意
　　韠下广二尺上广一尺长三尺其颈五寸肩革带博二寸
　　按韠之制上有肩次有颈颈为正身横度之为广直度之为博颈五寸者广五寸也博二寸者直度濶二寸也颈不言长亦如肩之二寸也肩不言广亦如正身上边之一尺也
　　右徴角左宫羽【郑注玉声所中也徴角在右事也民也可以劳宫羽在左君也物也宜逸临川吴氏曰林钟为徴隂声之首故居右而角与徴近故以徴配角黄钟为宫阳声之始故居左而羽与宫近故以羽配宫无商声者周乐不用商调也】
　　按吴氏説亦善若以声调之位言之徴角在两端者居右宫羽在中间者居左也
　　君在不佩玉左结佩右设佩居则设佩朝则结佩齐则綪结佩而爵韠【郑注谓世子也出所处而君在焉则去徳佩而设事佩辟徳而示即事也结其左者若于事有未能也结者结其绶不使鸣焉居谓所处而君不在焉朝于君亦结左朱文端公云注出字对下居字所处谓所到处明非在朝也言不佩玉则佩器可知矣左结右设俱谓事佩世子有代君之嫌不惟不敢言徳即事亦未敢谓尽能胜任也居平居不在君前时设佩无不设也若公朝尽去徳佩非所以肃观瞻故徳与事兼设而结其左焉设者为朝结者为君也结谓徳与事皆结齐亦然】按文端公説与疏异似得郑注之意注谓结其绶不使鸣谓觿燧之属不结亦有声非谓不使玉鸣也
　　君赐车马乘以拜赐衣服服以拜赐【注读拜字句山隂陆氏曰拜赐句】按当从陆氏读
　　礼不盛服不充故大裘不裼【疏云郊礼盛服大裘则无别衣裼之是不见美也】按不裼谓不袒露裼衣即袭也疏説误
　　君与尸行接武大夫继武士中武徐趋皆用是【郑注尊者尚徐蹈平迹继武迹相及也中武迹间容迹徐趋大夫士之徐行也皆与尸行之迹也朱文端公曰君行与尸行皆接武尸尊故与君同大夫以下位愈卑行愈速也】
　　按一举足为武接武继武中武皆即已之武迹言之尊者行歩狭而徐卑者行步濶而速也文端公説得之旧説谓君大夫士与尸行者误未入庙尸犹是臣尸或出必乘车君与臣未有与之行于道路者也若在庙中迎尸延尸送尸皆祝之事君不与之行祝之迎送尸也必前导之而行出户过主人降阶及门祝皆向尸仪节详士虞礼亦不得有继武中武之行步
　　立容徳【郑注如有予也】
　　按注説未安朱文端公云俨然有徳气象也
　　盛气颠实扬休【临川吴氏云休当为喣气之充于体如阳之蒸煦】
　　按谓气充实于体扬其休美于外如云充实而有光辉
　　大夫私事使私人摈则称名【郑注私事使谓以君命私行非聘也若鲁成公时晋侯使韩穿来言汶阳之田归之于齐之类清江刘氏曰注説是也此谓若赵襄子使楚隆吊吴夫差之类私臣于君命不得言主故名之楚隆之辞曰寡君之老无恤使陪臣隆敢展谢之此则称君者也】按当从刘氏説下文大夫有所往必与公士为宾不得用私人摈也
　　明堂位
　　昔者周公朝诸侯于明堂之位【临川吴氏曰周公营洛邑防侯甸男采卫五服之诸侯以防三公之礼见周公而巳无周公代王受诸侯朝之礼记言周公朝诸侯于明堂之位盖是周公制作时定此朝位天子谓王也旧注谓周公摄王位朝诸侯非也】
　　按从吴氏説
　　库门天子皋门雉门天子应门【疏云其余诸侯有皋门应门及路门】按此言鲁之库门雉门儗天子之皋门应门耳非谓唯鲁有库门雉门而诸侯不得立也説见檀弓
　　刮楹逹乡【郑注每室八窻为四逹】
　　按每室八窻者明堂之制也庙堂未必如此
　　鲁公之庙文世室也武公之庙武世室也【新安王氏曰周公为鲁太祖而开国实为鲁公其庙不毁不可援文王为此若武公毁庙复立季氏为之也岂可比之武世室乎】按王氏説是
　　夏后氏之龙簨虡殷之崇牙周之璧翣【郑注周又画缯为翣戴以璧垂五采羽于其下树于簨之角上】
　　按璧翣丧葬之饰岂可施之于乐器此因后文殷之崇牙周之璧翣而误也璧翣当作树羽盖以五采羽树于簨之角非县于璧翣之下陈氏祥道云丧礼旌旗之饰亦有崇牙棺墙之饰亦有璧翣与簨虡同者为欲使人勿恶也此因误文而强解耳然则崇牙亦用之何也曰崇牙本旌旗之饰犹虞之緌夏之绸练吉时旌旗亦用之簨业上刻为牙以县钟磬之纮有似于旗上之牙本不为嫌若璧翣者周人特设之为障柩之饰记与棺墙蒌重诸物竝言皆是凶器吉时王出行节服氏维大常旅贲执戈盾夹车条狼执鞭夹道未见有持璧翣为仪卫者簨上无取于障饰何故以送丧之凶物画于其上崇牙树羽颂有明文谓璧翣上垂羽自是后人弥缝之説徒言璧翣何以知其有树羽记人亦不当如此属辞也经文有误先儒破读者多矣此句独未有疑者何也
　　有虞氏之两敦夏后氏之四琏殷之六瑚周之八簋【郑注皆黍稷器制之异同未闻吴氏曰两四六八渐増其数也方氏曰两敦黍稷四琏黍稷稻粱六瑚黍稷稻粱麦苽八簋黍稷稻梁白黍黄粱稰穛吴氏曰簋盛黍稷其盛稻粱名簠】
　　按吴氏説是陆氏言及于数非其实方氏説亦可取
　　有虞氏祭首夏后氏祭心殷祭肝周祭肺【方氏曰虞尚用气祭首气之阳也三代各祭其所胜夏尚黒胜赤故祭心殷尚白胜青故祭肝周尚赤胜白故祭肺】
　　按方氏可备一説
　　周之璧翣【郑注天子八翣皆戴璧垂羽】
　　按此因前误文之璧翣合于周颂之树羽意其亦有垂羽非也












　　礼记训义择言卷五
　　钦定四库全书
　　礼记训义择言卷六
　　婺源江永撰
　　防服小记
　　斩衰括发以麻为母括发以麻免而以布【郑注母服轻至免可以布代麻也为母又哭而免朱子云拈发是束发为髻仪礼注疏以男女括发与免及妇人髽皆云如着防头然所谓防头即如今之掠头编子自项而前交于额上却绕髻也吕氏云免以布为卷帻以约四垂短发而露其髻于冠礼谓之阙项冠者必先着此阙项而后加冠故古者有罪免冠而阙项存因谓之免音免以其与冕弁之冕音相乱故改音问】
