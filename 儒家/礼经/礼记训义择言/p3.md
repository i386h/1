<!-- { "loadSidebar": true } -->
　　曲礼下
　　执玉其有借者则裼无借者则袭【郑注借藻也裼袭文质相变耳有藻为文裼见美亦文无藻为质袭充美亦质圭璋特而袭璧琮加束帛而裼亦是也孔疏云裼所以异于袭者凡衣近体有袍襗之属其外有裘夏月则衣葛其上有裼衣裼衣上有袭衣袭衣之上有常着之服则皮弁之属也掩而不开则谓之袭若开此皮弁及中衣左袒出其裼衣谓之为裼故郑注聘礼云裼者左袒也】按聘礼聘君以圭聘夫人以璋皆特逹无束帛以借其时使者袭而君受玉亦袭享君以璧享夫人以琮皆有束帛借之其时使者裼而君受玉亦裼此经所谓有借无借者本谓此而注疏并以垂缫屈缫言之且以此説为主朱子断归一説陈氏所引者是也又按郑氏注玉藻云袒而有衣曰裼注聘礼云凡袒裼者左此二语最明盖袒而有衣曰裼对袒而无衣为肉袒也凡丧礼之袒射礼之袒祭礼迎牲割牲及养老礼割牲之袒皆肉袒也非肉袒则皆曰裼凡袒裼者左谓开出前衿袒出上服之左袖露其裼衣唯觐礼侯氏右肉袒请事注云刑宜施于右也后人不识古人袒袖之礼裼袭之义不明陈氏此注本孔疏独删其左袒出裼衣谓之裼数句则所谓开而见出其裼衣者从何处开出乎○又按裼衣外之衣疏家有两説孔氏此疏谓裼衣外有袭衣袭衣外有常着之服至檀弓袭裘裼裘及丧大记袭裘加武疏则谓裼衣外即为上服前后自违异贾公彦聘礼疏亦谓裼衣外有上服当以此疏为正盖不袒即谓之袭非别有袭衣其中衣则在裘之内也
　　侍于君子不顾望而对非礼也【郑注礼尚谦也不顾望若子路率尔而对应氏曰顾望者从容详审有察言观色意言不轻发非但谦孙而已】
　　按当兼应氏説乃备夫子亦曰未见顔色而言谓之瞽
　　君子行礼不求变俗祭祀之礼居丧之服哭泣之位皆如其国之故谨修其法而审行之
　　按旧説谓不变其本国之故俗详经文本指似不如此盖谓礼当从宜君子居人国不求变异于俗凡祭祀之礼居丧之服哭泣之位皆如今所居之故俗斟酌其宜谨修其法而审慎以行之虽不违俗亦不苟徇俗也
　　去国三世爵禄有列于朝出入有诏于国若兄弟宗族犹存则反告于宗后去国三世爵禄无列于朝出入无诏于国唯兴之日从新国之法【陈氏云去本国虽已三世而旧君犹仕其族人于朝以承祖祀此人往来出入他国仍诏告于本国之君其宗族兄弟犹存则必有宗子凡冠娶妻必告死必赴不忘亲也若去国三世朝无仕宦之列出入与旧君不相闻其时巳久其义巳絶可以改其国之故矣然犹必待兴起而为卿大夫乃从新国之法厚之至也】
　　按有列则有诏犹存则反告无列则无诏事相因也陈氏谓出入有诏于国为此人往来出入他国仍诏告于本国之君最是旧説谓与卿大夫吉凶往来相赴告又谓兄弟宗族犹存者为无列无诏皆非是○又按此经互文见义兄弟宗族犹存而反告于宗后于有列有诏者言之则无列无诏而兄弟宗族犹存者亦当反告可知矣唯兴之日从新国之法于无列无诏者言之则有列有诏而未兴者不忍从新国之法可知矣古人行文多如此临川吴氏割上章谨修其法而审行之句窜入出入有诏于国之下移若兄弟宗族犹存二句窜入出入无诏于国之下则上章皆如其国之故句下辞义有不足矣
　　鞮屦【郑注无絇之屝也吕氏云革屦也周官有鞮屦氏革去毛而未为韦非吉屦也】
　　按吕氏説是
　　大夫见于国君国君拜其辱士见于大夫大夫拜其辱同国始相见主人拜其辱【孔疏云辱谓见他国君也故聘礼云公在门左拜是拜其辱也】
　　按后言同国始相见则前言大夫见国君士见大夫皆谓异国孔説是又同国始相见主人拜其辱亦谓士始见大夫故士相见礼云士见大夫于其入也主人一拜宾退送又再拜是也若尊卑相等则主人宜拜辱不必言矣
　　五官致贡曰享【陈氏祥道云王制公侯伯子男凡五等卿大夫上士中士下士凡五等曲礼六大以皆谓之五官然五官致贡与五官之长所谓五官者诸侯而巳盖以其有所候则曰侯以其有所主则曰官以物供上曰贡以仪致贡曰享周礼凡官府所供谓之献邦国所供谓之贡则致贡曰享为诸侯之事明矣吴氏云注疏诸侯因上六大五官之文释此五官二字致误唯陈氏之説得之盖五官犹五侯也公侯伯子男五等之侯朝觐天子以贡其土物皆先执圭以朝乃以玉帛将其所贡之物谓之享】按当从陈氏吴氏説
　　大夫曰孺人【朱文端公云谓属于夫不专制也】
　　按当从文端公説
　　天子有后有夫人有世妇有嫔有妻有妾【吕氏云后以配天子夫人视三公其名与诸侯之妃同世妇视大夫其名与大夫之妻同九嫔视九卿位在世妇上妻即御妻视元士名与士之妻同妾则昬义所无盖贱者视庶人吴氏云此以世妇先于嫔者夫人世妇皆以两字为称嫔妻妾皆以一字为称取其文之便】
　　按吕氏吴氏説皆善大夫妻得称世妇见丧大记
　　自称于诸侯曰寡小君【孔疏云古者诸侯相飨夫人亦出故得自称】
　　按寡小君者臣下摈相之辞也臣称其君于诸侯曰寡君故称其夫人于诸侯曰寡小君聘礼曰君以社稷故在寡小君杂记夫人薨讣曰寡小君不禄是也论语言称诸异邦曰寡小君为优疏谓古者诸侯相飨夫人亦出故得自称愚谓即有相飨之礼亦是摈者赞辞夫人无自称之理也
　　天子不言出诸侯不生名君子不亲恶【吕氏云贤者贵者皆谓之君子故天子不言出诸侯不生名皆谓君子不亲恶故也】
　　按旧説以君子为孔子吕氏以君子为天子诸侯疑吕氏得之盖谓在上位者为君子者不可亲为大恶也亲为大恶虽天子犹言出诸侯且生名矣曲礼皆记礼事非论孔子作春秋故吕説为长
　　闻之始服衣若干尺矣【顔氏云干犹个也】
　　按若干之説顔氏为优干个一声之转若干犹云防个也
　　问大夫之子长曰能御矣防曰未能御也【陈氏云御谓御车也御者六艺之一防则未能】
　　按当从御车之説长乐陈氏云社稷之事徳也御才也典谒事也负薪力也上下之别也其説甚善少仪所记则记者异闻耳
　　问国君之富数地以对山泽之所出【陆氏云山泽之所出所以释上数地以对也先儒谓数地广狭又以山泽所出而对非是】
　　按陆氏説是凡对必有文辞故以山泽所出之物为对若云我国方若干里则直而拙矣
　　水曰清涤
　　按春官司尊彛云凡酒修酌修读为涤郑注云凡酒谓三酒涤酌以水和而泲之今齐人命浩酒曰涤然则水曰清涤者谓其清而可以和酒也溉濯之説非是
　　大飨不问卜【吕氏云冬至祀天夏至祀地日月素定故不问卜】
　　按当从吕氏説
　　大夫雁【孔疏云取其侯时而行也】
　　按一説候雁不可常得大夫用雁及士昬礼用雁盖舒雁也大夫用雁取其行有威仪士昬用雁挚不用死亦许其摄盛也
　　纳女于天子曰备百姓
　　按此求女而主人许之之辞非致女之辞女子重别姓天子妾媵多故曰备百姓吴语越王句践求成之辞曰一介嫡女奉箕帚以赅姓于王宫韦昭注云赅备也姓庶姓也即引此文为证是也

　　礼记训义择言卷一
　　钦定四库全书
　　礼记训义择言卷二
　　婺源江永撰
　　檀弓上
　　檀弓免焉【陆氏释文云免音问以布广一寸从项中而前交于额上又却向后绕于髻】按免当音问程氏大昌读如字谓去冠别有辨见丧服小记篇
　　左右就养无方【饶氏云养不止饮食之养言或左或右无一定之方】
　　按当从饶氏説
　　季武子成寝杜氏之葬在西阶之下
　　按檀弓记事在战国之初距季武子巳逺此事葢得之传闻意武子作别宅其地先有杜氏之葬传闻失实遂谓武子之居寝耳居寝之阶下许人合葬情理所无者也
　　子上之母死而不丧
　　按子之先君子丧出母谓孔子也孔子之父先娶施氏无子而出后娶顔氏生孔子其后施氏卒孔子犹为之服出母之服葢闵其无子也所谓道隆则从而隆也旧説皆谓伯鱼之母出伯鱼犹为之服误矣此因伯鱼之母死期而犹哭一章遂传误期而犹哭夫子谓其甚乃是裁其过礼耳伯鱼之母未尝出也近世丰城甘绂始为辨明
　　孔子曰拜而后稽颡頽乎其顺也稽颡而后拜颀乎其至也三年之丧吾从其至者【吴氏云周官九拜之目今约之为三一曰拜先跪而膝着地次拱两手到地乃俯其首不至于地其首悬空但与腰平荀子所谓平衡曰拜是也周官谓之空首尚书谓之拜手与凡传记单言拜字者皆谓此拜也此拜之正也故得専拜之名二曰顿首先两膝着地次两手到地乃俯其首下至于手此拜之加重者三曰稽首两膝着地两手到地乃俯其首下至于地在手之前首下腰高如衡之头低尾昻荀子所谓下衡曰稽首是也此拜之最重顿首亦首下腰高然顿首首但至手稽首首直至地比之顿首其首弥下故下衡特于稽首言之稽颡即是稽首以其为凶拜故易首为颡以别于吉礼云尔凡丧之再拜者先作空首一拜则曰拜而后稽颡九拜中此名吉拜轻丧之拜用此先作稽首一拜后作空首一拜则曰稽颡而后拜九拜中此名凶拜重丧之拜用此】按顿首稽首之别周礼疏谓顿首者头叩地即举稽首者头至地多时此为确诂荀子谓平衡曰拜下衡曰稽首此举稽首包顿首未可因此一语遂谓顿首头不至地也周礼注空首拜头至首所谓拜手也吴氏谓空首手至地首不至地顿首手至地首不至手则顿首与旧説空首无异矣旧説以头不至地为空吴氏以头不至手为空此亦当从旧説但俯首空悬其九拜之振动乎稽颡头触地无容问丧篇有明文与稽首之拜从容引首至地迟留而后起者大异乃谓稽颡即稽首以凶服无容之拜同于臣对君至恪之拜害理甚矣又空首之拜可该竒拜襃拜而九拜最轻者为肃拜则不可该约九拜为三终未确肃拜即今男子之长揖古者为妇人之拜及军中介者之拜
