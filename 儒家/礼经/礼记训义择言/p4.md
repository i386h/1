<!-- { "loadSidebar": true } -->
　　孔子既得合葬于防曰吾闻之古也墓而不坟今丘也东西南北之人也不可以弗识也于是封之崇四尺孔子先反门人后雨甚至孔子问焉曰尔来何迟也曰防墓崩孔子不应三孔子然流涕曰吾闻之古不修墓按周封三王之后本欲使之行其旧俗兼存先代圣王之法夫子之先宋人固得用殷之礼自防叔去宋迁鲁至夫子巳在三世之外则亦可从新国之法是以夫子于殷礼周礼从违之事如殷既封而吊周反哭而吊则谓殷已慤吾从周殷练而祔周卒哭而祔则谓周巳戚吾从殷论周礼之郁郁乎文则志在于从周论后进之文过其质则欲从乎先进少居鲁则衣逢掖之衣长居宋则冠章甫之冠即他日以两楹间之梦告子贡亦从殷人殡于两楹之间礼也凡此皆斟酌古今而行之从周者多而从殷者亦间有也合葬本非古自周公以来未之有改夫子以夫妇生而同室死而同穴为合于人情故从之且谓卫人之离不若鲁人之合者为善也若夫古人略于墓而详于庙殷周皆然而殷人于墓且不坟不坟则无崩坏之虞无修墓之事此殷人崇质尚俭之俗亦欲顺地道安静不欲惊其体魄也夫子非不欲从古者不坟之制然自度他日不免从事四方宜坟之易于识别是以从今日丘封之制崇四尺葢古礼也当封时亦既见其崇四尺矣先反而修虞事以余功委之门人不料雨甚而崩也墓之崩非先时筑土之不坚亦非门人董事之不谨新土方成骤雨淹渍门人即时修之而后反度其崩亦未甚也夫子闻言惊怛然流涕而曰古不修墓葢古所以不修墓者以其不坟也今不得巳而坟以坟之故而崩以崩之故而修夫子葢自悼其不能从殷致有违礼之事因以是知古者墓而不坟古人自有深意存其间也先儒因疑孔子少孤章并疑及此章今反覆此章以合葬发端以吾闻古者墓而不坟吾闻古不修墓为起讫窃谓记者微防在乎殷周从违之间故总合夫子一生从周从殷之志而备论之如此读者当于言外得之若夫新坟之崩由于雨甚此非人事之咎不必为门人疑亦不必为夫子疑又谓夫子时年十七岂有门人歴聘纪年夫子二十四嵗而母卒非十七也
　　丧三年以为极亡则弗之忘矣故君子有终身之忧而无一朝之患故忌日不乐【朱文端公云丧有尽而哀无穷虽亲死巳久而追慕之情终身弗忘于何见之于忌日不乐见之也一朝之患句不重葢古有此语连引及之注以患为灭性未是】按文端公説最当
　　孔子少孤不知其墓殡于五父之衢人之见之者皆以为葬也其慎也葢殡也问于郰曼父之母然后得合葬于防【陈氏云圣人人伦之至岂有终母之世不求父葬之地至母殡而犹不知父墓者乎朱文端公云礼经之谬无过于此亟当删之】
　　按此章为后世大疑本非记者之失由读者不得其句读文法而误也近世高邮孙邃人谓不知其墓殡于五父之衢十字当连读为句而葢殡也问于郰曼父之母为倒句有禆于礼经者不浅葢古人埋棺于坎为殡殡浅而葬深孔子父墓实浅葬于五父之衢因少孤不得其详但见墓在五父之衢不知其为殡也如今人有权厝而覆土掩之谓之浮葬正此类也五父衢墓不惟孔子之家以为巳葬即道旁见之者亦皆以为巳葬至是母卒欲从周人合葬之礼卜兆于防惟以父墓浅深为疑如其殡而浅也则可启而迁之若其葬而深也则疑体魄已安不可轻动其慎也葢谓夫子再三审慎不敢轻启父墓也后乃知其果为殡而非葬由问其郰曼父之母而知之葢唯郰曼父之母能道其葬之详是以信其言启殡而合葬于防葢殡也句当在问于郰曼父之母下因属文欲作倒句取曲折故置在上犹首章檀弓免焉本当在仲子舍其孙而立其子之下乃倒置在上檀弓固有此文法也自史迁以来读者皆误以不知其墓为句遂为后世大疑耳　又按襄十一年传盟诸僖闳诅诸五父之衢读者或疑五父衢为城中四逹之道其上不得有墓将柰何曰五父衢不在鲁城中故杜注云五父衢道名在鲁国东南不云鲁城内也定八年阳氏战于南门之内弗胜又战于棘下阳氏败阳虎説甲如公宫取寳玉大弓以出舍于五父之衢寝而为食其徒曰追其将至虎曰鲁人闻余出喜于徴死何暇追余由此观之虎城内战不胜而后出舍五父之衢可知五父衢必在城外也衢在城外道旁有墓固无可疑也或又疑夫子父墓固不知其详岂夫子之母亦不知其为殡与曰当其父之殡也夫子幼而顔氏少不亲见其实土之浅深是以遂谓为巳葬也郰曼父者意其为郰人也殡郰大夫而郰人亲其役是以曼父之母得其详耳
　　夏后氏尚黒大事敛用昬戎事乘骊牲用殷人尚白大事敛用日中戎事乘翰牲用白周人尚赤大事敛用日出戎事乘騵牲用骍【大事谓丧事也陈氏云禹以治水之功得天下故尚水之色汤以征伐得天下故尚金之色周尚赤取火之胜金也吴氏云夏以金徳王而尚水之色水者金之所生周以木徳王而尚火之色火者木之所生夏周之道先亲亲故以我所生而相者为所尚殷以水徳王而尚金之色金者水之所从生殷道先尊尊故以我所从生而休者为所尚大事当从郑注以为丧事者是】按三代所尚之色陈氏説为长郑注未确吴氏説则凿矣大事从郑説为长长乐陈氏引祭义以祭为大事方氏谓丧戎祀为大事虽可通然非此章所指
　　鲁庄公及宋人战于乘丘县贲父御卜国为右马惊败绩
　　按败绩谓车覆左传子产曰未尝登车射御则败绩厌覆是惧非谓师皆败也
　　士之有诔自此始也【吴氏云诔者述其功行以哀之之辞如后世祭文之类郑注每解诔为諡非也】
　　按吴氏説是哀公诔孔子未尝有諡方氏谓有诔则有諡非也
　　童子曰华而睆大夫之箦与
　　按朱子尝云季孙之赐曽子之受皆为非礼或者因仍旧习常有是事而未能正耳而吴氏谓礼制寝簟未闻有差等亦有理
　　鲁妇人之髽而吊也
　　按郑注以髽为露紒恐未确髽葢类于免以下章毋从从毋扈扈者推之从从谓前太高扈扈谓边太广今人以布广充幅方裁而斜叠之自额结于项前有尖角又或折去尖角俗谓之包头岂古髽之遗象与髽有麻有布斩衰麻髽齐衰布髽
　　南宫縚之妻之姑之丧夫子诲之髽曰尔毋从从尔尔毋扈扈尔【孔疏云言期之髽稍轻自有常法毋得从从太高扈扈太广】
　　按注疏于高广未详言其制愚意高谓前当匈者广谓所叠之边期之髽毋太高太广则斩衰之髽宜高广又按妇人髽犹男子免免之制宜亦有高有广旧説谓以布一寸自项中而前交于额却绕防者恐其太狭非古制也
　　孔子既祥五日弹琴而不成声十日而成笙歌【郑注十日成声歌逾月且异旬也祥亦凶事用逺日五日弹琴十日笙歌除由外也琴以手笙歌以气孔疏云祥是凶事用逺日故十日得逾月若其卜逺不吉则用近日虽祥后十日亦不成笙歌以其未逾月也吴氏云不成声谓不终曲也】
　　按此章与朝祥莫歌章逾月则善之云似相妨如注疏説方可通陈氏集説及吴氏説皆不载注疏用逺日之説失之矣
　　死而不吊者三畏厌溺
　　按此章多异论长乐陈氏谓君子之所不吊者不止此临川王氏谓畏而死者虽有罪愚人亦不得不哀伤之张子谓三者可伤尤甚但致哀死者不吊生者慈湖杨氏谓非不吊也不忍为吊辞应氏谓情之厚者岂容不吊但其辞未易致耳朱文端公辨之曰按孔氏云非理横死谓非理而横死于畏厌溺非谓畏厌溺者皆非理横死方氏云三者之死皆非正命谓非正命皆不吊非谓三者之死尽非正命也非正命者不吊正命者可不吊乎又吊与哭异经言吊不言哭明非九族五服之亲也经文本无可疑先儒纷纷诋议又或曲为之説俱不通之论此説善矣
　　乐乐其所自生礼不忘其本
　　按乐非必钟鼓歌也乐者人情之欢乐也人情安乐于所生如离故土即不乐矣礼不忘本重古初也
　　曽子之丧浴于爨室
　　按曽子易箦当在适室丧事由近即逺安有迁尸而浴于他室者此必有误字疑是奥室之譌礼器臧文仲燔柴于奥爨可譌为奥则奥亦可譌为爨士丧礼始死设牀当牖本不当奥葢门人欲尊其师谓室中以奥为尊故设牀于奥以浴记此讥其变礼室当为衍字又或本作室奥因奥譌爨故遂改作爨室耳
　　大功废业或曰大功诵可也【孔疏云业谓所学习业学业则身有外营思虑它事恐其忘哀故废业朱文端公云谓士人所习之业如讲道论徳射御书数之类废业谓未葬以前既葬则期以下饮酒食肉岂复废业】
　　按文端公从疏説推广之疑此説得之先儒陈氏游氏皆以废业为不习乐而朱子则谓业为簨上版废业者不敢作乐也恐非定説
　　曽子曰小功不为位也者是委巷之礼也子思之哭嫂也为位申祥之哭言思也亦然【吴氏云子思申祥哭无服之亲犹且为位况小功有服之亲而不可为位乎为嫂无服而其妻为妇似妇则有服为妻之兄弟无服而其妻为其兄弟则有服故子思申祥皆使其妻有服者倡踊于前而巳无服者随服于后也】
　　按此以二子哭无服得礼之事明小功不为位之非礼吴氏説得之无讥申祥之意而马氏谓申祥哭言思非礼引下篇妻之昆弟为父后者死哭之适室子为主袒免哭踊以明妇人不得倡踊愚谓妻之昆弟固当以子为主或申祥是时未有子又或幼不能为主则其妻当倡踊矣
　　古者冠缩缝今也衡缝故丧冠之反吉非古也【郑注今冠横缝以其辟积多解时人之惑丧冠缩缝古冠耳孔疏云殷以上质吉凶冠皆直缝直缝者辟积襵少故一一前后直缝之周世文冠多辟积不复一一直缝但多作襵而并横缝之周吉冠文故多积襵而横缝若丧冠质犹疏辟而直缝是丧冠与吉冠相反而时人因谓古时亦丧冠与吉冠反故记者释云非古也正是周世如此耳古则吉凶冠皆从缝长乐陈氏云一幅之材顺经为辟积则少而质顺纬为辟积则多而文顺经为缩缝顺纬为横缝长乐黄氏云斯葢作记之人指乱世之礼不本周公之制周公古礼丧冠直缝吉冠横缝而衰世丧冠亦皆横缝失礼无别故叹之曰丧冠之反吉非古是后之丧冠反同吉冠为非古正文患丧冠无别注义患丧冠与吉冠异制误辨其防】
