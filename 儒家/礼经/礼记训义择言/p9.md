<!-- { "loadSidebar": true } -->
　　摄主不厌祭【郑注厌厌饫神也厌有隂有阳迎主之前祝酌奠奠之且飨是隂厌也尸谡之后彻荐俎敦设于西北隅是阳厌也此不厌者不阳厌也陆氏曰据下文殇不祔祭何谓隂厌阳厌是成人之祭无隂厌阳厌郑氏説非是按少牢祝酌奠下云用荐嵗事所以告之尔非隂厌也彻俎设敦几筵纳一尊阖牖户所以依神周礼所谓藏其隋者此与非阳厌也庶殇从祖祔食乃有隂厌阳厌即特祭不厌祭吴氏曰厌者殇祭之之名此名不施于正祭郑注以祭初飨神于奥为隂厌祭未依神于屋漏为阳厌后儒承其误陆氏破其説之非是者得之不厌祭盖谓宗子去国庶子摄祭则但祭正统之亲不及旁亲之殇与无后者尔】
　　按大戴礼云无禄者稷馈稷馈者无尸无尸者厌也是凡祭无尸者皆谓之厌后曽子问祭必有尸乎若厌祭亦可乎正谓祭初祭末之厌皆无尸此言摄主不厌祭逆陈杀礼之事正谓祭末之阳厌陆氏必欲破郑注谓用荐嵗事但以告神而非隂厌不知飨神之时俎必陈酒必奠敦必启祝辞必称尚飨主人两再拜稽首岂非欲其飨之乎郊特牲曰直祭祝于主祭统曰尸亦馂鬼神之余则此时实为事神之正祭而尸食犹是馂其余岂徒曰告神而巳乎若祭末后复改馔西北隅为阳厌此不知神之所在于彼于此之意陆氏谓是依神既祭毕矣神岂无依欲依神何为复陈尊俎敦乎又谓此周礼之藏其隋夫所谓隋者尸祭菹醢黍稷肺于豆间既祭藏之不欲其防也若阳厌者取尸所未举之牲体俎释三个并未食之黍稷设之岂可以藏隋当之乎吴氏不能详考诸经辩正其谬反以其破郑説为得因谓此不厌祭为不及旁亲之殇与无后者是宗子一人有罪而殇与无后者皆因之馁也岂制礼之意乎且上下文皆论正祭之事何暇及旁亲之殇与无后者
　　若宗子死告于墓而后祭于家【郑注祭于家容无庙也】
　　按家者对墓言之祭于家即是祭于庙非谓容无庙也盖宗子若无罪去他国宜以庙从宗子死自有子祭之庶子不得祭惟其有罪居他国庙犹在本国宗子虽有子不能归而祭故庶子代祭之若其无庙则是庶人庶人以时荐于寝无牲无尸不成其为祭夫子亦不必言之矣
　　宗子死称名不言孝身没而巳【郑注宗子可以称孝疏云庶子身死其子则是庶子适子祭庶子之时可以称孝】
　　按此论正统之祭未论祭庶子庶子无爵则是庶人庶人荐而不祭亦不必言之或是孙祭祖得称孝孙与抑或谓庶子摄祭止于其身庶子之子贱为庶人则当鬼其祖不复更祭与
　　子游之徒有庶子祭者以此若义也
　　按夫子当称子游姓名此记人改称字耳吴氏谓此下记者所自言未必然
　　若厌祭亦可乎【郑注厌时无尸】
　　按凡无尸者皆为厌祭初祭末是厌士虞礼有无人可为尸而祭之者亦是厌也曽子之问原不谓若殇祭之厌且祭殇之隂厌阳厌下文孔子荅之曽子始明此处自是指无尸之厌陆氏吴氏皆谓厌为殇祭之名则此句岂可通乎陆氏亦知其难通别为之説曰厌犹礼之有饫也朝献犹礼之有飨也馈献犹礼之有食也燕私犹礼之有燕也牵强比类皆无义理
　　曽子问曰殇不祔祭何谓隂厌阳厌【郑注祔当为备声之误也】按祔当读如字曽子之意谓祭祖祢有隂厌阳厌祭殇当特祭不祔于祖祢之旁共享其祭始修一厌祭而已何为有隂厌阳厌乎
　　文王世子
　　抗世子法于伯禽
　　按当成王时周公为太傅召公为太保太公为太师必有朝夕纳诲之言其左右前后必多疑丞辅弼之人非専恃伯禽以善成王也而使伯禽时与之居处举世子法以教伯禽即所以教成王成王有过亦即伯禽之过故挞伯禽以感悟之盖救过用威之道不能行之于君臣者可行之父子此周公格君委曲之苦心故夫子谓之于其身以善其君此事本无可疑即旧注谓举以世子之法使与成王居而学之亦似无病也
　　凡学世子及学士必时【郑注学士谓司徒论俊选所升于学者陆氏释文学户孝反教也下小乐正学干籥师学戈学舞干戚同】
　　按郑注及释文学士之学本读如字吴氏陈氏谓学皆音效非也
　　胥鼓南【郑注南南夷之乐也旄人教夷乐则以鼓节之诗云以雅以南谓诗之二雅二南也此云胥鼓南亦谓大胥以鼓而节二南之乐歌耳】
　　按吴氏説近是若夷乐虽祭祀所不废非世子学士所急也愚谓南即文王之象舞季札所观象箾南籥是也故诗曰以籥
　　凡祭与养老乞言合语之礼皆小乐正诏之于东序【郑注合语谓乡射乡饮酒大射燕射之属也乡射记曰古者于旅也语疏云合语者谓合防义理而语説也祭末及养老亦皆合语故诗楚茨论祭祀之事云笑语卒获是祭有合语也养老既乞言自然合语此先言祭与养老乞言别云合语则合语非祭与养老故知是乡射等旅酬时合语也】
　　按此皆言学中之事祭谓释奠释菜也乞言合语皆养老时之礼也其礼行于登歌清庙之后下管象舞大武之前下经云既歌而语以成之也言父子君臣长幼之道合徳音之致礼之大者也分言之君求言于老人为乞言三老五更羣老与君言父子君臣长幼之道为合语合言之乞言合语皆谓之语内则谓三王皆有惇史惇史所以记此言语也乞言合语皆有威仪小乐正诏之其言语有篇章辞説大乐正授数大司成论説之经文前后甚明注疏乃以饮射旅酬之语释之误矣乡射记古者于旅也语盖谓行礼以静黙为敬唯旅酬时以酒相劝乃可言语记者见时人行礼有不当语而语者故云古者于旅也语非谓此时有合语之礼也养老之合语歌后特行之非若旅酬时之笑语也
　　大乐正学舞干戚语説命乞言皆大乐正授数大司成论説在东序【郑注此云乐正司业父师司成即大司成司徒之属师氏也师氏掌以媺诏王敎国子以三徳三行及国中失之事也新安王氏曰论説者即舞干戚语説乞言之数为讲论而详説之也大司成即大司乐也以世子及国子之徳业大司乐教之使成也郑注误】
　　按论説王氏之説是旧注谓课其义之深浅才能优劣疏谓小乐正既诏以三者威仪大乐正又教以三者义理于是大司成论量课説之非也大乐正小乐正所教者仪文器数别设大司成一官専讲説其义理故下文有侍坐于大司成函丈问答之事此经官名官制不必尽与周礼合郑以师氏当大司成者固未必然王氏谓大司成即大司乐亦非也授数论説是二事岂大司业忽又称为大司成哉司成自是古有其官近世犹有掘地得古器其铭词称司成者【见朱彛尊集】
　　凡释奠者必有合也有国故则否【郑注国无先圣先师则所释奠者当与隣国合也若唐虞有防龙伯夷周有周公鲁有孔子则各自奠之不合也刘氏曰合谓合乐也春释菜合舞秋颁学合声释奠则并合之以侑神也有国故谓凶札师旅唯是不合朱子曰以下文考之有合当为合乐国故当为丧纪凶札之类】
　　按当从刘氏朱子説
　　凡大合乐必遂养老
　　按郑注谓养老用其明日三山陈氏讥其误据后文视学养老同日愚谓因大合乐而养老者宜用其明日合乐养老不能一日行也其特视学养老者同日养老之时歌清庙管象舞大武而不合乐也
　　凡语于郊者【郑注语谓论説于郊学疏云谓论课学士才能也】
　　按注疏説是吴氏谓合语恐不然
　　曲艺皆誓之以待又语三而一有焉乃进其等以其序【郑注曲艺小技能也誓谨也皆使谨习其事又语为后复论説也三説之中有一善则取之以有曲艺不必尽善进于众学者又以其艺为次吴氏曰誓盖戒励之使勉于学三即上文徳与事言也考察三者之中或有其一即进其品等于曲艺之上又以髙下为序】
　　按誓字之义呉氏得之三而一有焉旧説为长呉氏説亦兼存之
　　无介语可也【防云无介无语于此礼可也朱子曰语即上文合语之语言可也眀释菜时未可语礼尚严也】
　　按释菜时未可语賔东序宜合语当读无介为句而语可也自为句
　　况于其身以善其君乎【东滙陈氏曰以世子之法教世子直道也今举世子法于伯禽而教成王是迂曲其事也】
　　按陈説得之旧读于为迂是也解为广大则非
　　成王幼不能涖阼以为世子则无为也【疏云成王既无父今若以成王为世子时则无为世子之处朱文端公曰周公以成王幼而为君前此未甞习为世子法也】按文义旧説似顺文端公説亦得为一义
　　其朝于公内朝则东靣北上臣有贵者以齿
　　按此谓与宗人图嘉防之朝若燕同姓于寝始入在庭之位如此若每日常朝于路寝同异姓之臣皆在则如燕礼大射礼之位卿西靣北上大夫北靣东上士西方东靣北上皆以官不以齿也
　　其在外朝则以官司士为之【郑注外朝路寝门之外庭】
　　按天子治朝之位详司士诸侯治朝之位无文疏引大射言之或亦当如燕与大射内朝之位也
　　其在宗庙之中则如外朝之位宗人授事以爵以官按宗庙如外朝之位谓亦如外朝之以官不以齿非谓祭与朝同位也同姓无爵者皆以昭穆序于阼阶之东南西靣北上昭为一行穆为一行同姓之有爵与异姓之有爵者皆以爵序于西阶之西南东靣北上士初立于门西北靣得献则移而东靣北上
　　其公大事则以其丧服之精麤为序【郑注其为君虽皆斩衰序之必以本亲也】
　　按斩衰本无精麤此言以其丧服之精麤者据常法本亲之五服也陈氏谓衰制虽同而升数之多寡则各依本亲非是
　　诸父守贵宫贵室诸子诸孙守下宫下室【吴氏曰春秋传诸侯始祖称太庙羣公称宫此贵宫谓羣公之庙下宫谓羣公之下者如鲁仲子之宫之类宫统言室则宫中之室也后申释前文但言贵室下室可见宫与室之非二矣郑注以贵宫贵室为路寝下宫为亲庙下室为燕寝亲庙贬称下宫子孙守之路寝反称贵宫诸父守之是尊巳所居而卑祖祢义殊未安盖君出庶子但以族人守宫庙而巳若君之所居无容族人守也公宫是总言太庙贵宫下宫五庙共为都宫故总谓之公宫也】
　　按吴氏説是公族以宗庙为重故分守之若路寝燕寝自有守者
　　遂发咏焉【郑注发咏谓以乐纳之】
　　按以乐纳之盖奏肆夏也以钟鼓奏之而无辞疏谓发其歌咏非也
　　既歌而语
　　按説见前注谓歌备而旅旅而説非也
　　下管象舞大武大合众以事【郑注象周武王伐纣之乐也以管播其声又为之舞皆于堂下众所合学士也东滙陈氏曰象是文王之舞周颂维清乃象舞之乐歌武则大武之乐歌也象舞次非武舞】
　　按季札见舞象箾南籥者曰美哉犹有憾象为文王乐明矣管者匏竹之总名以管奏象舞舞人亦吹籥秉翟而舞仲尼燕居云下管象武夏籥序兴是也诗序言维清奏象舞者未必然而象必非武王之乐大合众以事事即奏象舞武之事陈氏谓行养老之事非是
　　反养老幼于东序【长乐陈氏曰兼幼言之者耆老孤子先王未甞不兼养然非所重特老者而巳】
　　按陈氏説是此言终之以仁故兼飨孤子言之王氏删幼字非也
　　礼运
　　蒉桴而土鼓【庐陵胡氏曰蒉草也以草为桴郑以蒉为非也若云声误不应明堂位又误】按胡氏説是疑蒉与□通□茎似菅可为桴土鼔烧土为鼓即缶也
　　故酒在室醴醆在户粢醍在堂澄酒在下
