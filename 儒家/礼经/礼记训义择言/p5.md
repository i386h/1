<!-- { "loadSidebar": true } -->
　　按古者丧冠广二寸见仪礼丧服篇贾疏则吉冠当亦如之非若后世之防尽举头而防之也聂崇义三礼图丧冠广三寸巳非古制矣秦始皇自谓以水徳王改冠六寸于是冠梁始濶至汉又増为七寸故汉舆服志云委貌冠皮弁冠同制长七寸高四寸制为覆杯前高广后卑鋭此以委貌同皮弁如后世之防于是古冠制尽失唯丧冠略存制耳缩缝狭辟辟积必少横缝长辟积必多而陈氏乃谓顺经为辟积则少顺纬为辟积则多是但以布论而不以冠梁之广狭长短论误矣又冠之辟积与裳异裳用辟积蹙其要中使狭冠之辟积所以为饰即古冠直缝三辟积质中已有文而文端公谓顶窄于武故于其上为辟积使上狭下寛亦非古人用辟积之意古冠以一条布作穹形虽纵横皆不为辟积亦未尝不可非谓必作辟积然后上狭下寛也其云考古冠制以布一幅为冠上连顶下属武此非古冠制绘礼图者误以后世之防当古冠耳又攷文端公家礼图附论云斩衰冠禙厚纸为冠梁广三寸长足以跨顶用稍细麻布裹之就折其布为细防之三条直过梁上其防俱向右是谓三辟积其梁之尽处两头俱卷屈向外以及武是谓外毕此犹得古人丧冠之制此经附注非公定説也此经当从注疏説而黄氏谓今丧冠亦横缝如此则当言丧冠同吉非古何以云反吉乎反同于吉非反字之义且丧冠缩缝尚有左右之异斩衰右缝大功以下左缝使易为横缝则无左右矣恐当时改制未至无别若斯也吉冠横缝使异于丧冠自是周人随时改制得宜处记者恐人见末而忘本谓今人但知吉冠之与丧冠相反不知古时吉凶皆同为缩缝耳其曰丧冠之反吉自是属辞之体如是葢用倒句也
　　曽子曰小功不税则是逺兄弟终无服也而可乎【疏云曽子仁厚礼虽如此犹以为薄故怪之此据正服小功也故丧服小记云降而在缌小功则税之清江刘氏云小功不税亦不吉服而巳矣记曰闻逺兄弟之丧既除丧而后闻之则袒免哭之成踊夫若是奚其吉哉虽然降而无服者麻不税是降而无服矣哀之以其麻哭之以其情逾月然后巳其亦愈乎吉也】按曽子之説于礼厚矣刘氏所以折衷之者亦善
　　伯高之丧孔氏之使者未至冉子摄束帛乘马而将之孔子曰异哉徒使我不诚于伯高【疏云冉有代孔子行吊非孔子本意故云空使我不得诚信行礼于伯高吴氏云以冉氏之物而假作孔子之名以与人是虚伪不实朱文端公云不诚谓束帛乘马非本意所欲所谓仪不及物也】
　　按当从文端公説
　　伯高死于卫赴于孔子孔子曰吾恶乎哭诸兄弟吾哭诸庙父之友吾哭诸庙门之外师吾哭诸寝朋友吾哭诸寝门之外所知吾哭诸野【吴氏云兄弟之丧周之礼哭诸寝而此云哭诸庙师之丧周之礼哭诸庙门外而此云哭诸寝葢孔子所定也孔疏皆指为殷礼孔子恶野哭者而此之所知哭诸野彼之野葢谓国门外之郊野此之野葢谓稍逺于寝门外空闲之地无室屋处非郊野之野】按吴氏説优于孔疏
　　衰与其不当物也宁无衰【郑注恶其乱礼不当物谓精麄广狭不应法制孔疏云物谓升缕及法制长短幅数也】
　　按宁无衰记者甚言之非真谓衰可无也不当物注疏説是长乐黄氏谓物者心貌哀戚之实非也
　　齐衰不以边坐【郑注边偏倚也张子云有丧者専席而坐也】
　　按当从注説専席而坐谓不与人共坐非不以边坐之谓也
　　子恶夫涕之无从也小子行之【孔疏云既为出涕当有厚施恵岂得虚然客行更无他物可易此马故将骖马行之副此涕泪吴氏云从者以外物副以内诚之谓有哀涕而无赙物是涕之无从也陈氏云从自也今若不赙则是于死者无故旧之情而此涕为无自而出也】
　　按无从之説孔疏吴氏得之圣人岂有无自而出之涕必借物以明其诚乎陈氏説非是
　　其往也如慕其反也如疑【郑注慕谓小儿随父母啼呼疑者哀亲之在彼如不欲还然】
　　按如慕如疑郑注最得其情状又问丧篇郑注云慕者以其亲之在前疑者不知神之来否此説亦善
　　孔子与门人立拱而尚右【张子云叉手以右手在上也】
　　按从张子説
　　孔子蚤作负手曵杖消摇于门【吴氏云此文所载事辞皆妄】
　　按杖有拄时亦有曵时负手曵杖而消摇固非有意为之亦不可谓变其常度有损于动容周旋中礼也夫子他时有感而作歌如山猗兰者多矣此感于梦而作歌情理有之非自悲其死也圣人固知命安死而死者人之终自是大事必谓以昼夜视死生泊然不一动念则亦老庄之见耳夫子固不自圣然尝言天生徳于予又云文不在兹乎其自知自任不浅矣于将终而自比泰山梁木称哲人何足病乎圣人固清明如神然于死生非别有前知之术其能前知者正因有所感耳必谓不待占梦而后知将谓圣人亦同二氏之知死乎吴氏之疑过矣
　　孔子之丧公西赤为志焉饰棺墙置翣设披周也设崇殷也绸练设旐夏也【孔疏云夫子用三代之礼不为僭者用其大夫之礼耳必用三礼者夫子徳备三代文物故也朱文端公云葬圣人而兼用三代之礼无乃巳僭圣门贤弟子必不出此】按三代之礼皆圣王所制周封二王之后固欲兼存之如士丧礼尚有夏祝商祝之名以其习于夏殷之礼故名之当时未必有禁令不许用夏殷也夫子尝学二代之礼叹文献之无徴考其生平亦有从殷礼者矣所谓僭者下僭上也为大夫而用大夫之礼则非僭也以三代之礼葬孔子当时曽子子贡子游子夏之徒必熟议而后行岂以僭事圣师哉
　　孔子之丧二三子皆绖而出羣居则绖出则否【郑注羣谓七十二弟子相为朋友服山隂陆氏云二三子葢谓七十子知师之深者也孔子之徒三千羣者不在七十子之列者也张子云羣居则绖出则否丧常师之礼也绖而出特厚于孔子也吴氏云郑陆二説不同然皆当断羣字为一句疑未妥窃意记者先记孔子弟子为师之特礼又记凡为师与朋友吊服加麻之常礼于后以表出不释绖者之为特而非常也张子説优】
　　按郑説为优丧服记朋友麻注亦引此文谓朋友相为服缌之绖带其服为吊服疑衰素裳但此经不当以羣字为句羣居谓朋友同羣而聚处也
　　曽子吊于负夏主人既祖填池推柩而反之降妇人而后行礼
　　按旧读填池为奠彻文义未安胡氏以池为柩车上之池近之谓填为悬铜鱼以实之文义亦未恊鱼跃拂池在池下非实于池中且负夏主人当是士士饰棺亦无铜鱼又考仪礼饰棺在祖前即有鱼岂待祖而后设乎愚疑填池即既夕礼所谓祖还车也柩车上有池象宫室之承霤礼云商祝饰柩一填池当读如镇或读如奠填之为言镇也故填星亦谓之镇星镇即有奠定之义前此柩迁于祖庙用輁轴正柩于堂上两楹间既朝祖却下以蜃车载于阶间北首饰棺讫日昃时乃还转柩车向外南首为行始谓之祖曽子吊当其时柩车巳还而镇定所谓填池者也主人荣其吊复推柩而反使复北首若未祖者然先时妇人在堂降妇人即位于阶间而后行吊礼如此释之似可通古者宾吊妇人亦在位不避也旧説谓降妇人而后行礼为行遣奠之礼此记曽子来吊不必及吊后之事亦不必详及降妇人近时新説谓填池为填殡坎殡坎名肂在殡宫固当填然与祖无涉祖在庙庭虽君来吊亦庙受主人必不因曽子而反柩于殡宫也
　　曽子指子游而示人曰夫夫也为习于礼者如之何其裼裘而吊也
　　按曽子示人之言是疑辞非私讥其失也但夫夫也语气轻脱葢记者失之耳
　　和之而不和弹之而不成声
　　按和之之和释文有两音一音禾又或胡卧反今按当音禾吴氏谓调是也然以不成声谓不终曲恐未确不成声只是不成曲调耳乐由人心哉情未忘者调而不能调依曲调弹之而声变不成曲调理固有之　孔疏引家语及诗传子夏援琴而衎衎而乐闵子骞援琴而切切而哀谓当以彼为正此説是
　　幼名冠字五十以伯仲死諡周道也【吴氏云冠而字少者但称其字如顔渊宰我言游之类稍尊则字上加以其次如伯牛仲弓季路之类者艾而尊则上去其字止称其次如单伯管仲孔叔南季之类所谓五十以伯仲者此也字下又加甫字如诗言仲山甫此极其尊敬之称故祭之祝辞称其皇祖皇考皆曰伯某甫士冠礼辞曰伯某甫者此要其终而言非谓冠后即如此称之也】按吴氏説详而确哀公诔孔子称尼甫则甫为尊称冠时不以此称之也要其终言之耳然云曰伯甫伯叔季唯其所当则冠时伯仲叔季之字亦当与其字连称之其称顔渊宰我言游者便文从省也又子为男女之美称周人常以子配字
　　学者行之
　　按夫子答林放之问及从先进之言皆有反质之意练而祔则善殷即为学于孔子者行之亦无妨也
　　君子曰谋人之军师败则死之谋人之邦邑危则亡之按晏子云君为社稷死则死之为社稷亡则亡之死亡诚有别矣然云谋人之邦邑亦泛论为臣者耳若宗臣与国同休戚如甯武子者正当身任其危岂可亡或非宗臣自度其材智可以拯危如烛之武者亦未可亡也
　　蘧伯玉曰吾子乐之则瑗请前【刘氏云吾子乐此则我请前行以去子矣示不欲与闻其事也吴氏云前犹云豫先也请前请为豫定其所若徇其意实讥非之所谓巽与之言也】按请前之説刘氏得之吴氏説未必然近时新説谓伯玉欲先得此地若欲与之争斯丘者以示已有贪心则人思争夺之其言过巧恐非伯玉君子气象也
　　子游曰知礼【郑注嗤之】
　　按先儒説皆谓武叔失礼子游反言讥之有士丧礼可证也近时新设谓子游真许武叔知礼误矣
　　从母之夫舅之妻二夫人相为服君子未之言也或曰同防缌【郑注二夫人犹言此二人也时有此二人同居死相为服者甥居外家而非之张子云此是甥自幼居于从母之家或舅之家孤穉思养直如父母不可无服所以为此服也非是从母之夫与舅之妻相对为服吴氏云夫人谓妻之姊妹之子与从母之夫也谓夫之甥与舅之妻也见其二家有此二人者相为服礼之所无故曰君子未之言也】
　　按郑注误张子正之朱子与吴氏皆从之而陈氏集説载朱子説于后其自説仍用郑注之説攷之亦不详矣
　　嫂叔之无服也葢推而逺之也
　　按嫂叔无服唐太宗始采魏徴等议兄弟之妻及夫之兄弟皆制服小功后儒议论纷然或是古或是今或两是之或酌古今之间而云当服心丧其説详具文端公仪礼节略难以一言断也程子云嫂叔所以无服只为无属今之有服亦是岂有同居之亲而可无服者后圣有作须是制服朱子云防推而逺之便是合有服但安排不得故推而逺之若有鞠养恩义心自住不得如何无服众言淆乱折衷于程朱可也又按仪礼丧服记云夫之所为兄弟服妻降一等
　　此谓外亲兄弟也故贾疏以为当是夫之从母之类近世言礼者引此条谓此古者嫂叔有服之明证所谓没其文于经补其説于记然则夫之兄弟降一等服大功乎误矣文端公谓此后人杜撰勉斋经传删之者是亦未然黄氏丧礼以其无经可附也遂偶遗之非故删之也愚编礼经纲目以此条附小功章从母丈夫妇人报之下从贾疏也因论嫂叔无服附及之
　　南宫敬叔反必载寳而朝【陈氏云载寳而朝欲行赂以求复位也吴氏云敬叔惩艾前事常以寳货随身虽毎日朝君亦载寳货倘被放逐则有寳货不至贫乏也】
　　按陈氏説是
