<!-- { "loadSidebar": true } -->
　　【世俗谓之铺房然所张陈者但氊褥帐幔帷幙应用之物其衣服鏁之箧笥不必陈也　司马公曰文中子曰昬娶而论财夷虏之道也夫昏姻者所以合二姓之好上以事宗庙下以继后世也今世俗之贪鄙者将娶妇先问资装之厚薄将嫁女先问聘财之多少至于立契约云某物若干某物若干以求售其女者亦有既嫁而复欺绐负约者是乃狙侩卖婢鬻奴之法岂得谓之士大夫昏姻哉其舅姑既被欺绐则残虐其妇以摅其忿由是爱其女者务厚其资装以悦其舅姑者殊不知彼贪鄙之人不可盈厌资装既竭则安用汝女哉于是质其女以责货于女氏货有尽而责无穷故昏姻之家往往终为仇讐矣是以世俗生男则喜生女则戚至有不举其女者用此故也然则议昏姻有及于财者皆勿与为昏姻可也】
　　厥明壻家设位于室中
　　【设倚卓于两位东西相向蔬果盘盏匕筯如賔客之礼酒壶在东位之后又以卓子置合一于其南又南北设二盥盆勺于室东隅右设酒壶盏注于室外或别室以饮从者　音谨以小匏一判而两之】
　　女家设次于外　初昬壻盛服
　　【世俗新壻带花胜以拥蔽其面殊失丈夫之容体勿用可也】
　　主人告于祠堂
　　【如纳采仪祝版前同但云某之子某若某亲之子某将以今日亲迎于某官某郡某氏不胜感怆谨以后同　若宗子自昬则自告】
　　遂醮其子而命之迎
　　【先以卓子设酒注盘盏于堂上主人盛服坐于堂之东序西向设壻席于其西北南向壻升自西阶立于席西南向賛者取盏斟酒执之诣壻席前壻再拜升席南向受盏跪祭酒兴就席末跪啐酒兴降席授賛者盏又再拜进诣父坐前东向跪父命之曰往迎尔相承我宗事勉率以敬若则有常壻曰诺惟恐不堪不敢忘命俛伏兴出非宗子之子则宗子告于祠堂而其父醮于私室如仪但改宗事为家事　若宗子已孤而自昬则不用此礼】
　　壻出乘马
　　【以二烛前导】
　　至女家俟于次
　　【壻下马于大门外入俟于次】
　　女家主人告于祠堂
　　【如纳采仪祝版前同但云某之第几女若某亲某之第防女将以今日归于某官某郡姓名不胜感怆谨以后同】
　　遂醮其女而命之
　　【女盛饰姆相之立于室外南向父坐东序西向母坐西序东向设女席于母之东北南向賛者醮以酒如壻礼姆导女出于母左父起命之曰敬之戒之夙夜无违尔舅姑之命母送至西阶上为之整冠敛帔命之曰勉之敬之夙夜无违尔闺门之礼诸母姑嫂姊送至于中门之内为之整裙衫申以父母之命曰谨聴尔父母之言夙夜无愆非宗子之女则宗子各于祠堂而某父醮于私室如仪】
　　主人出迎壻入奠鴈
　　【主人迎壻于门外揖让以入壻执鴈以从至于防事主人升自阼阶立西向壻升自西阶北向跪置鴈于地主人侍者受之壻俛伏兴再拜主人不荅拜若族人之女则其父从主人出迎立于其右尊则少进卑则少退　凡贽用生鴈左首以生色绘交络之无则刻木为之取其顺阴阳往来之义程子曰取其不再偶也】
　　姆奉女出登车
　　【姆奉女出中门壻揖之降自西阶主人不降壻遂出女从之壻举轿帘以俟姆辞曰未教不足与为礼也女乃登车】
　　壻乘马先妇车
　　【妇车亦以二烛前导】
　　至其家导妇以入
　　【壻至家立于防事俟妇下车揖之导以入】
　　壻妇交拜
　　【妇从者布壻席于东方壻从者布妇席于西方壻盥于南妇从者沃之进帨妇盥于北壻从者沃之进帨壻揖妇就席妇拜壻荅拜】
　　就坐饮食毕壻出
　　【壻揖妇就坐壻东妇西从者斟酒设馔壻妇祭酒举殽又斟酒壻揖妇举钦不祭无殽又取分置壻妇之前斟酒壻揖妇举饮不祭无殽壻出就他室姆与妇留室中彻馔置室外设席壻从者馂妇之余妇从者馂壻之余】
　　复入脱服烛出
　　【壻脱服妇从者受之妇脱服壻从者受之　司马公曰古诗云结髪为夫妇言自少年束髪即为夫妇犹李广言结髪与匈奴战也今世俗昏姻乃有结发之礼谬误可笑勿用可也】
　　主人礼宾
　　【男宾于外防女賔于中堂】
　　妇见舅姑
　　明日夙兴妇见于舅姑
　　【妇夙兴盛服俟见舅姑坐于堂上东西相向各置卓子于前家人男女少于舅姑者立于两序如冠礼之叙妇进立于阼阶下北面拜舅升奠贽币于卓上舅抚之侍者以入妇降又拜毕誧西阶下北靣拜姑升奠贽币姑举以授侍者妇降又拜　若非宗子之子而与宗子同居则先行此礼于舅姑之私室与宗子不同居则如上仪】
　　舅姑礼之
　　【如父母醮女之仪】
　　妇见于诸尊长
　　【妇既受礼降自西阶同居有尊于舅姑者则舅姑以妇见于其室如见舅姑之礼还拜诸尊长于两序如冠礼无贽小郎小姑皆相拜非宗子之子而与宗子同居则既受礼诣其堂上拜之如舅姑礼而还见于两序其宗子及尊长不同居则庙见而后往】
　　若冡妇则馈于舅姑
　　【是日食时妇家具盛馔酒壶妇从者设蔬果卓子于堂上舅姑之前设盥盘于阼阶东南帨架在东舅姑就坐妇盥升自西阶洗盏斟酒置舅卓子上降俟舅饮毕又拜遂献姑进酒姑受饮毕妇降拜遂执馔升荐于舅姑之前侍立姑后以俟卒食彻饭侍者彻余馔分置别室妇就馂姑之余妇从者馂舅之余壻从者又馂妇之余非宗子之子则于私室如仪】
　　舅姑飨之
　　【如礼妇之仪礼毕舅姑先降自西阶妇降自阼阶】
　　庙见
　　三日主人以妇见于祠堂
　　【古者三月而庙见今以其太逺改用三日如子冠而见之仪但告辞曰子某之妇某氏敢见余并同】
　　壻见妇之父母
　　明日壻往见妇之父母
　　【妇父迎送揖让如客礼拜即跪而扶之入见妇母妇母阖门左扉立于门内壻拜于门外皆有币妇父非宗子即先见宗子夫妇不用币如上仪然后见妇之父母】
　　次见妇党诸亲
　　【不用币妇女相见如上仪】
　　妇家礼壻如常仪
　　【亲迎之夕不当见妇母及诸亲及设酒馔以妇未见舅姑故也】










　　家礼卷三
<经部,礼类,杂礼书之属,家礼>
　　钦定四库全书
　　家礼卷四
　　宋　朱子　撰
　　丧礼
　　初终
　　疾病迁居正寝
　　【凡疾病迁居正寝内外安静以俟气絶男子不絶于妇人之手妇人不絶于男子之手】
　　既絶乃哭　复
　　【侍者一人以死者之上服尝经衣者左执领右执要升屋中霤北面招以衣三呼曰某人复毕卷衣降覆尸上男女哭擗无数　上服谓有官则公服无官则襴衫皂衫深衣妇人大袖背子呼某人者从生时之号】
　　立丧主
　　【凡主人谓长子无则长孙承重以奉馈奠其与賔客为礼则同居之亲且尊者主之】
　　主妇
　　【谓亡者之妻无则主丧者之妻】
　　防丧
　　【以子弟知礼能干者为之凡丧事皆禀之】
　　司书司货
　　【以子弟或吏仆为之】
　　乃易服不食
　　【妻子妇妾皆去冠及上服被髪男子扱上衽徒跣余有服者皆去华饰为人后者为本生父母及女子已嫁者皆不被髪徒跣诸子三日不食期九月之丧三不食五月三月之防再不食亲戚邻里为糜粥以食之尊长强之少食可也　扱上衽谓揷衣前襟之带华饰谓锦绣红紫金玉珠翠之类】
　　治棺
　　【防丧命匠择木为棺油杉为上柏次之土杉为下其制方直头大足小仅取容身勿令高大及为虚檐高足内外皆用灰漆内仍用沥清溶防厚半寸以上炼熟秫米灰铺其底厚四寸许加七星版底四隅各钉大鐡环动则以大索贯而举之　司马公曰棺欲厚然太厚则重而难以致逺又不必高大占地使圹中寛易致摧毁冝深戒之椁虽圣人所制自古用之然板木嵗乆终归腐烂徒使圹中寛大不能牢固不若不用之为愈也孔子鲤有棺而无椁又许贫者还葬而无椁今不欲用非为贫也乃欲保安亡者耳程子曰杂书有松脂入地千年为伏苓万年为琥珀之説葢物莫乆于此故以涂棺古人已有用之者】
　　讣告于亲戚僚友
　　【防丧司书为之书若无则主人自讣亲戚不讣僚友自余书问悉停以书来吊者并湏卒哭后荅之】沐浴　袭　奠　为位　饭含
　　执事者设帏及牀迁尸掘坎
　　【执事者以帏幛卧内侍者设牀于尸牀前纵置之施箦去荐设席枕迁尸其上南首覆以衾掘坎于屏处洁地】
　　陈袭衣
　　【以卓子陈于堂前东壁下西领南上幅巾一充耳二用白纩如核大所以塞耳者也幎目帛方尺二寸所以覆面者也握手用帛长尺二寸广五寸所以裹手者也深衣一大带一履二袍袄汗衫袴韈勒帛裹肚之类随所用之多少】
　　沐浴饭含之具
　　【以卓子陈于堂前西壁下南上钱三实于小箱米二升以新水淅令精实于盌栉一沐巾一浴巾二上下体各用其一也】
　　乃沐浴
　　【侍者以汤入主人以下皆出帷外北靣侍者沐髪栉之睎以巾撮为髻抗衾而浴拭以巾剪爪其沐浴余水巾栉弃于坎而埋之】
　　袭
　　【侍者设袭牀于帏外施荐席褥枕先置大带深衣袍袄汗衫袴韈勒帛里肚之类于其上遂举以入置浴牀之西迁尸其上悉去病时衣及复衣易以新衣但未着幅巾深衣履】
　　徙尸牀置堂中间
　　【卑防则各于室中间余言堂者放此】
　　乃设奠
　　【执事者以卓子置脯醢升自阼阶祝盥手洗盏斟酒奠于尸东当肩巾之　祝以亲戚为之】
　　主人以下为位而哭
　　【主人坐于牀东奠北众男应服三年者坐其下皆借以槀同姓期功以下各以服次坐于其后皆西面南上尊行以长防坐于牀东北壁下南向西上借以席荐主妇众妇女坐于牀西借以槀同姓妇女以服为次坐于其后皆东向南上尊行以长防坐于牀西北壁下南向东上借以席荐妾婢立于妇女之后别设帏以障内外异姓之亲丈夫坐于帷外之东北向西上妇人坐于帷外之西北向东上皆借以席以服为行无服在后　若内丧则同姓丈夫尊卑坐于帷外之东北向西上异姓丈夫坐于帷外之西北向东上三年之丧夜则寝于尸旁借槀枕块病羸者借以草荐可也期以下寝于侧近男女异室外亲归家可】
　　【也】
　　乃饭含
　　【主人哭尽哀左袒自前扱于腰之右盥手执箱以入侍者一人挿匙于米盌执以从置于尸西以幎巾入彻枕覆面主人就尸东由足而西牀上坐东面举巾以匙抄米实于尸口之右并实一钱又于左于中亦如之主人袭所袒衣复位】
　　侍者卒袭覆以衾
　　【加幅巾充耳设幎目纳履乃袭深衣结大带设握手乃覆以衾】
　　灵座　魂帛　铭旌
　　置灵座设魂帛
　　【设椸于尸南覆以帕置倚卓其前结白绢为魂帛置倚上设香炉香合珓杯注酒果于卓子上侍者朝夕设栉颒奉养之具皆如平生　司马公曰古者凿木为重以主其神今令式亦有之然士民之家未尝识也故用束帛依神谓之魂帛亦古礼之遗意也世俗皆画影置于魂帛之后男子生时有画像用之犹无所谓至于妇人生时深居闺门出则乘辎軿拥蔽其面既死岂可使画工直入深室揭掩靣之帛执笔訾相画其容貎此殊为非礼又世俗或用冠帽衣履装饰如人状此尤鄙俚不可从也】
　　立铭旌
