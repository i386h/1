<!-- { "loadSidebar": true } -->
　　【前但于皇高祖考皇高祖妣自称孝元孙于皇曾祖考皇会祖妣自称孝曽孙于皇祖考皇祖妣自称孝孙于皇考皇妣自称孝子有官封諡则皆称之无则以生时行第称号加于府君之上妣曰某氏夫人凡自称非宗子不言孝　告事之祝四龛共为一版自称以其最尊者为主止告正位不告祔位茶酒则并设之】
　　或有水火盗贼则先救祠堂迁神主遗书次及祭器然后及家财易世则改题主而递迁之
　　【改题递迁礼见防礼大祥章大宗之家始祖亲尽则藏其主于墓所而大宗犹主其墓田以奉其墓祭嵗率宗人一祭之百世不改其第二世以下祖亲尽及小宗之家高祖亲尽则迁其主而埋之其墓田则诸位迭掌而嵗率其子孙一祭之亦百世不改也】
　　深衣制度【此章本在冠礼之后今以前章已有其文又平日之常服故次前章】
　　裁用白细布度用指尺
　　【中指中节为寸】
　　衣全四幅其长过脇下属于裳
　　【用布二幅中屈下垂前后共为四幅如今之置领衫但不裁破腋下其下过脇而属于裳处约围七尺二寸毎幅属裳三幅】
　　裳交觧十二幅上属于衣其长及踝
　　【用布六幅毎幅裁为二幅一头广一头狭狭头当广头之半以狭头向上而聫其缝以属于衣其属衣处约围七尺二寸毎三幅属衣一幅其下邉及踝处约围丈四尺四寸】
　　圆袂
　　【用布二幅各中屈之如衣之长属于衣之左右而缝合其下以为袂其本之广如衣之长而渐圆杀之以至袂口则其径一尺二寸】
　　方领
　　【两襟相掩衽在腋下则两领之防自方】
　　曲裾
　　【用布一幅如裳之长交觧裁之如裳之制但以广头向上布邉向外左掩其右交映垂之如燕尾状又稍裁其内旁大半之下令渐如鱼腹而末为鸟喙内向缀于裳之右旁】
　　黑縁
　　【缘用黑绘领表里各二寸袂口裳邉表里各一寸半袂口布外别此缘之广】
　　大带
　　【带用白绘广四寸夹缝之其长围腰而结于前再缭之为两耳乃垂其余为绅下与裳齐以黑绘饰其绅复以五采绦广三分约其相结之处长与绅齐】
　　缁冠
　　【糊纸为之武高寸许广三寸袤四寸上为五梁广如武之袤而长八寸跨顶前后下着于武屈其两端各半寸自外向内而黑漆之武之两旁半寸之上窍以受笄笄用齿骨凡白物】
　　幅巾
　　【用黒绘六尺许中屈之右邉就屈处为横□左邉反屈之自□左四五寸间斜缝向左圆曲而下遂循左邉至于两末复反所缝余绘使之向里以□当额前褁之至两髻旁各缀一带广二寸长二尺目巾外过顶后相结而垂之】
　　黑履
　　【白絇繶纯綦】
　　司马氏居家杂仪【此章夲在昬礼之后今按此乃家居平日之事所以正伦理笃恩爱者其本皆在于此必能行此然后其仪章度数有可观焉不然则节文虽具而本实无取君子所不贵也故亦列于首篇使览者知所先焉】
　　凡为家长必谨守礼法以御羣子弟及家众分之以职【谓使之掌仓廪廐库庖厨舎业田园之类】授之以事【谓朝夕所干及非常之事】而责其成功制财用之节量入以为出称家之有无以给上下之衣食及吉凶之费皆有品节而莫不均壹裁省冗费禁止奢华常湏稍存赢余以备不虞
　　凡诸卑幼事无大小毋得専行必咨禀于家长【易曰家人有严君焉父母之谓也安有严君在上而其下敢直行自恣不顾者乎虽非父母当时为家长者亦当咨禀而行之则号令出于一人家政始可得而治矣】
　　凡为子为妇者毋得蓄私财俸禄及田宅所入尽归之父母舅姑当用则请而用之不敢私假不敢私与【内则曰子妇无私货无私蓄无私器不敢私假不敢私与妇或赐之饮食衣服布帛佩帨茝兰则受而献诸舅姑舅姑受之则喜如新受赐若反赐之则辞不得命如更受赐藏之以待乏郑康成曰待舅姑之乏也不得命者不见许也又曰妇若有私亲兄弟将与之则必复请其故赐而后与之夫人子之身父母之身也身且不敢自有况敢有私财乎若父子异财互相假借则是有子富而父母贫者父母饥而子饱者贾谊所谓借父耰鉏虑有徳色母取箕箒立而谇语不孝不义孰甚于此茝昌改切耰音忧谇音碎】
　　凡子事父母【孙事祖父母同】妇事舅姑【孙妇亦同】天欲明咸起盥【音管洗手也】潄栉【阻瑟切梳头也】緫【所以束发今之头】具冠带【丈夫帽子衫带妇人冠子背子】昧爽【谓天明暗相交之际】适父母舅姑之所省问【丈夫唱喏妇人道万福仍问侍者夜来安否何如侍者日安乃退其或不安节则侍者以告此即礼之晨省也】父母舅姑起子供药物【药物乃关身之切务人子当亲自检数调煮供进不可但委婢仆脱若有误即其祸不测】妇具晨羞【俗谓防心易曰在中馈诗云惟酒食是议凡烹调饮膳妇人之职也近年妇女骄倨皆不肯入庖防今纵不亲执刀匕亦当检校监视务令精洁】供具毕乃退各从其事将食妇请所欲于家长【谓父母舅姑或当时家长也卑幼各不得恣所欲】退具而共之尊长举筯子妇乃各退就食丈夫妇人各设食于他所依长防而坐其饮食必均壹幼子又食于他所亦依长幼席地而坐男坐于左女坐于右及夕食亦如之既夜父母舅姑将寝则安置而退【丈夫唱喏妇女道安置此即礼之昬定也】居闲无事则侍于父母舅姑之所容貎必恭执事必谨言语应对必下气怡声出入起居必谨扶卫之不敢涕唾喧呼于父母舅姑之侧父母舅姑不命之坐不敢坐不命之退不敢退
　　凡子受父母之命必籍记而佩之时省而速行之事毕则返命焉或所命有不可行者则和色柔声具是非利害而白之待父母之许然后改之若不许苟于事无大害者亦当曲从若以父母之命为非而直行已志虽所执皆是犹为不顺之子况未必是乎
　　凡父母有过下气怡色柔声以谏谏若不入起敬起孝悦则复谏不悦与其得罪于乡党州闾宁熟谏父母怒不悦而挞之流血不敢疾怨起敬起孝
　　凡为人子弟者不敢以贵富加于父兄宗族【加谓恃其富贵不率卑幼之礼】
　　凡为人子者出必告反必面有宾客不敢坐于正防【有宾客坐于书院无书院则坐于防之旁侧】升降不敢由东阶上下马不敢当防凡事不敢自拟于其父
　　凡父母舅姑有疾子妇无故不离侧亲调尝药饵而供之父母有疾子色不满容不戏笑不宴逰舎置余事専以迎医检方合药为务疾已复初【顔氏家训曰父母有疾子拜医以求药盖以医者亲之存亡所系岂可傲忽也】
　　凡子事父母父母所爱亦当爱之所敬亦当敬之至于犬马尽然而况于人乎
　　凡子事父母乐其心不违其志乐其耳目安其寝处以其饮食忠养之幼事长贱事贵皆仿此
　　凡子妇未敬未孝不可遽有憎疾姑教之若不可教然后怒之若不可怒然后笞之屡笞而终不改子放妇出然亦不明言其犯礼也子甚宜其妻父母不悦出子不宜其妻父母曰是善事我子行夫妇之礼焉没身不衰凡为宫室必辨内外深宫固门内外不共井不共浴室不共厠男治外事女治内事男子昼无故不处私室妇人无故不窥中门男子夜行以烛妇人有故出中门必拥蔽其面【如葢头面帽之类】男仆非有缮修及有大故【谓水火盗贼之类】不入中门入中门妇人必避之不可避【亦谓如水火盗贼之类】亦必以袖遮其面女仆无故不出中门有故出中门亦必拥蔽其面【虽小婢亦然】铃下苍头但主通内外之言传致内外之物毋得輙升堂室入庖厨凡卑幼于尊长晨亦省问夜亦安置【丈夫唱喏妇人道万福安置】坐而尊长过之则起出遇尊长于涂则下马不见尊长经再宿以上则再拜五宿以上则四拜贺冬至正旦六拜朔望四拜凡拜数或尊长临时减而止之则从尊长之命吾家同居宗族众多冬正朔望聚于堂上【此假设南面之堂若宅舎异制临时从宜】丈夫处左西上妇人处右东上【左右谓家长之左右】皆北向共为一列各以长幼为序【妇以夫之长幼为序不以身之长幼为序】共拜家长毕长兄立于门之左长姊立于门之右皆南向诸弟妹以次拜讫各就列丈夫西上妇人东上共受毕幼拜【以宗族多若人人致拜则不胜烦劳故同列共受之】受拜讫先退后辈立受拜于门东西如前辈之仪若卑防自逺方至见尊长遇尊长三人以上同处者先共再拜叙寒暄问起居讫又三再拜而止【晨夜唱喏万福安置若尊长三人以上同处亦三而止皆所以避烦也】
　　凡受女壻及外甥拜立而扶之【扶谓搊防】外孙则立而受之可也
　　凡节序及非时家宴上夀于家长卑防盛服序立如朔望之仪先再拜子弟之最长者一人进立于家长之前防者一人搢笏执酒盏立于其左一人搢笏执酒注立于其右长者搢笏跪斟酒祝曰伏愿某官备膺五福保族宜家尊长饮毕授防者盏注反其故处长者出笏俛伏兴退与卑幼皆再拜家长命诸卑防坐皆再拜而坐家长命侍者徧酢诸卑防诸卑防皆起序立如前俱再拜就坐饮讫家长命易服皆退易便服还复就坐凡子始生若为之求乳母必择良家妇人稍温谨者【乳母不良非惟败乱家法兼令所饲之子性行亦类之】子能食饲之敎以右手子能言教之自名及唱喏万福安置稍有知则教之以恭敬尊长有不识尊卑长幼者则严诃禁之【古有胎教况于己生子始生未有知固举以礼况于已有知孔子曰防成若天性习惯如自然顔氏家训曰教妇初来教子婴孩故于其始有知不可不使之知尊卑长防之礼若侮詈父母殴击兄姊父母不加诃禁反笑而奨之彼既未辨好恶谓礼当然及其既长习已成性乃怒而禁之不可复制于是父疾其子子怨其父残忍悖逆无所不至盖父母无深识逺虑不能防防杜渐溺于小飬成其恶故也】六嵗教之数【谓一十百千万】与方名【谓东西南北】男子始习书字女始习女工之小者七嵗男女不同席不共食始诵孝经论语虽女子亦宜诵之自七嵗以下谓之孺子早寝晏起食无时八嵗出入门戸及即席饮食必后长者始教之以亷让男子诵尚书女子不出中门九嵗男子诵春秋及诸史始为之讲解使晓义理女子亦为之讲解论语孝经及列女传女戒之类略晓大意【古之贤女无不观图史以自鉴如曹大家之徒皆精通经术议论明正今人或教女子以作歌诗执俗乐殊非所宜也】十嵗男子出就外居宿于外读诗礼传为之讲解使知仁义礼知信自是以往可以读孟荀杨子博观羣书凡所读书必择其精要者而读之【如礼记学记大学中庸乐记之类它书仿此】其异端非圣贤之书传宜禁之勿使妄观以惑乱其志观书皆通始可学文辞女子则教以婉娩【娩音晚婉娩柔顺貎】聴从及女工之大者【女工谓蚕桑织绩裁缝及为饮膳不惟正是妇人之职兼欲使之知衣食所来之艰难不敢恣为奢丽至于纂组华巧之物亦不必习也】未冠笄者质明而起总角靧【靧音悔洗面也】靣以见尊长佐长者供养祭祀则佐执酒食若既冠笄则皆责以成人之礼不得复言童防矣
　　凡内外仆妾鸡初鸣咸起栉总盥潄衣服男仆洒扫防事及庭铃下苍头洒扫中庭女仆洒扫堂室设倚卓陈盥潄栉靧之具主父主母既起则拂牀襞【襞音璧叠衣也】衾侍立左右以备使令退而具饮食得间则浣濯纫缝先公后私及夜则复拂牀展衾当昼内外仆妾惟主人之命各从其事以供百役
