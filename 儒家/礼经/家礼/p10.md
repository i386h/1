<!-- { "loadSidebar": true } -->
　　初祖【惟继始祖之宗得祭】
　　冬至祭始祖
　　【程子曰此厥初生民之祖也冬至一阳之始故象其类而祭之】
　　前期三日斋戒
　　【如时祭之仪】
　　前期一日设位
　　【主人众丈夫深衣帅执事者洒扫祠堂涤濯器具设神位于堂中间北壁下设屏风于其后食牀于其前】
　　陈器
　　【设火炉于堂中设炊烹之具于东阶下盥东炙具在其南束茅以下并同时祭主妇众妇女背子帅执事者涤濯祭器洁釜鼎具果楪六盘三杅六小盘三盏盘匙筯各二脂盘一酒注酹酒盘盏一受胙盘匙一按此夲合用古祭器今恐私家或不能办且用今器以从简便神位用蒲荐加草席皆有縁或用紫褥皆】
　　【长五尺濶二尺有半屏风如枕屏之制足以围席三面食牀以扳为面长五尺濶三尺余四围亦以版高一尺二寸二寸之下乃施版面皆黒漆】
　　具馔
　　【晡时杀牲主人亲割毛血为一盘首心肝肺为一盘脂杂以蒿为一盘皆腥之左胖不用右胖前足为三叚脊为三叚胁为三条后足为三叚去近窍一节不用凡十一体饭米一杅置于一盘蔬果各六品切肝一小盘切肉一小盘】
　　厥明夙兴设蔬果酒馔
　　【主人深衣帅执事者设酒瓶及酒瓶于架上酒注酹酒盘盏受胙盘匙各一于东阶卓子上祝版反脂盘于西阶卓子上匙筯各一于食牀北端之东西相去二尺五寸盘盏各一于筯西果子在食牀南端蔬在其北毛血腥盘切肝肉皆陈于阶下馔牀上米实阶下炊具中十一体实烹具中以火防而熟之盘一杆六置馔牀上】
　　质明盛服就位
　　【如时祭仪】
　　降神参神
　　【主人盥升奉脂盘诣堂中炉前跪告曰孝孙某今以冬至有事于皇始祖考皇始祖妣敢请尊灵降居神位恭伸奠献遂燎脂于炉炭上俛伏兴少退立再拜执事者开酒主人跪酹如时祭之仪】
　　进馔
　　【主人升诣神位前执事者奉毛血腥肉以进主人受设之于蔬北西上执事者出熟肉置于盘奉以进主人受设之腥盘之东执事者以杅二盛饭杅二盛肉湆不和者又以杅二盛肉湆以菜者奉以进主人受设之饭在盏西大羮在盏东铏羮在大羮东皆降复位】
　　初献
　　【如时祭之仪但主人既俛伏兴兄弟炙肝加盐实于小盘以从祝辞曰维年歳月朔日子孝孙姓名敢昭告于皇初祖考皇初祖妣今以中冬阳至之始追惟报本礼不敢忘谨以洁牲柔毛粢盛醴齐祗荐嵗事】
　　亚献
　　【如时祭之仪但众妇炙肉加盐以从】
　　终献
　　【如时祭及上仪】
　　侑食阖门启门受胙辞神彻馂
　　【并如时祭之仪】
　　先祖【继始祖高祖之宗得祭继始祖之宗则自初祖而下继高祖之宗则自先祖而下】
　　立春祭先祖
　　【程子曰初祖以下高祖以上之祖也立春生物之始故象其类而祭之】
　　前三日斋戒
　　【如祭初祖之仪】
　　前一日设位陈器
　　【如祭初祖之仪但设祖考神位于堂中之西祖妣神位于堂中之东蔬果碟各十二大盘六小盘六余并同】
　　具馔
　　【如祭初祖之仪但毛血为一盘首心为一盘肝肺为一盘脂蒿为一盘切肝两小盘切肉四小盘余并同】
　　厥明夙兴设蔬果酒馔
　　【如祭初祖之仪但毎位匙筋各一盘盏各二置阶下馔牀上余并同】
　　质明盛服就位降神参神
　　【如祭初祖之仪但告辞改始为先余并同】
　　进馔
　　【如祭初祖之仪但先诣祖考位奉毛血首心前足上二节脊三节后足上一节次诣祖妣位奉肝肺前足一节胁三节后足下一节余并同】
　　初献
　　【如祭初祖之仪但献两位各俛伏兴当中少立兄弟炙肝两小盘以从祝祠改初为先中冬阳至为立春生物余并同】
　　亚献终献
　　【如祭初祖之仪但从炙肉各二小盘】
　　侑食阖门启门受胙辞神彻馂
　　【并如祭初祖仪】
　　祢【继祢之宗以上皆得祭惟支子不祭】
　　季秋祭祢
　　【程子曰季秋成物之始亦象其类而祭之】
　　前一月下旬卜日
　　【如时祭之仪惟告辞改孝孙为孝子又改祖考妣为考妣若母在则止云皇考告于本龛之前余并同】
　　前三日斋戒前一日设位陈器
　　【如时祭之仪但止于正寝合设两位于堂中西上香案以下并同】
　　具馔
　　【如时祭之仪二分】
　　厥明夙兴设蔬果酒馔
　　【如时祭之仪】
　　质明盛服诣祠堂奉神主出就正寝
　　【如时祭于正寝之仪但告辞云孝子某今以季秋成物之始有事于皇考某官府君皇妣某封某氏】
　　参神降神进馔初献
　　【并如时祭之仪但祝辞曰今以季秋成物之始感时追慕昊天罔极余并同】
　　亚献终献侑食阖门启门受胙辞神纳主彻馂
　　【并如时祭之仪】
　　忌日
　　前一日斋戒
　　【如祭祢之仪】
　　设位
　　【如祭祢之仪但止设一位】
　　陈器
　　【如祭祢之仪】
　　具馔
　　【如祭祢之仪一分】
　　厥明夙兴设蔬果酒馔
　　【如祭祢之仪】
　　质明主人以下变服
　　【祢则主人兄弟黪纱幞头黪布衫布里角带祖以上则黪纱衫旁亲则皂纱衫主妇特髻去饰白大衣淡黄帔余人皆去华盛之服】
　　诣祠堂奉神主出就正寝
　　【如祭祢之仪但告辞云今以某亲某官府君逺讳之辰敢请神主出就正寝恭伸追慕余并同】
　　参神降神进馔初献
　　【如祭祢之仪但祝辞云嵗序流易讳日复临追逺感时不胜永慕考妣改不胜永慕为昊天罔极旁亲云讳日复临不胜感怆若考妣则祝兴主人以下哭尽哀余并同】
　　亚献终献侑食阖门启门
　　【并如祭祢之仪但不受胙】
　　辞神纳主彻
　　【并如祭祢之仪但不馂】
　　是日不饮酒不食肉不聼乐黪布素服素带以居夕寝于外
　　墓祭
　　三日上旬择日前一日斋戒
　　【如家祭之仪】
　　具馔
　　【墓上毎分如时祭之品更设鱼肉米麪食各一大盘以祀后土】
　　厥明洒扫
　　【主人深衣帅执事者诣墓所再拜奉行茔域内外环绕哀省三周其有草棘即用刀斧鉏斩芟夷洒扫讫复位再拜又除地于墓左以祭后土】
　　布席陈馔
　　【用新洁席陈于墓前设馔如家祭之仪】
　　参神降神初献
　　【如家祭之仪但祝辞云某亲某官府君之墓气序流易雨露既濡瞻扫封茔不胜感慕余并同】
　　亚献终献
　　【并以子弟亲宾为之】
　　辞神乃彻遂祭后土布席陈馔
　　【四盘于席南端设盘盏匙筋于其北余并同上】
　　降神参神三献
　　【同上但祝辞云某官姓名敢昭告于后土氏之神某恭修嵗事于某亲某官府君之墓惟时保佑实頼神休敢以酒馔敬伸奠献尚飨】
　　辞神乃彻而退









　　家礼卷五
　　钦定四库全书
　　家礼附録
　　李方子曰乾道五年九月先生丁母祝令人忧居防尽礼参酌古今因成丧祭礼又推之于冠昏共为一编命曰家礼
　　【年谱　黄防云先生既成家礼为一行童窃以逃先生易篑其书始出今行于世然其间有与先生晚嵗之论不合者故未尝为学者道也　陈淳云嘉定辛未嵗过温陵先生季子敬之倅郡出示家礼一编云此徃年僧寺所亡本也有士人録得防先生日擕来因得之　杨复云家礼始成而失之不及再加考订先生既没而书始出愚尝窃取先生后来之考订议论以与朋友共参考云】
　　先生曰今庙制以西为上至祢处谓之东庙太庙亦然司马公曰所以西上者神道尚右故也
　　按先生论庙制详见中庸或问第二十章
　　先生曰人家族众或主祭者不可以祭及叔伯父之类则须令其嗣子别得祭之今且说同居同出于曾祖便有从兄弟及再从兄弟衮做一处祭不得要好则主祭者之嫡孙当一日祭其曾祖及祖及父余子孙与祭次日却令次位子孙自祭其祖及父又次日却令次位子孙自祭其父此却有古宗法意古今祭礼这般处皆有之今要如宗法祭祀之礼须是先就宗室及世族家行之做个様子方可使以下士大夫行之
　　杨氏曰祔位谓旁亲无后及卑防先亡者才祭髙祖毕即使人酌献祔于髙祖者曾祖祖考皆然
　　先生曰元旦在官者在朝谒之礼恐不得专精于祭事某乡里却止于除夕前三四日行事此亦更在斟酌也问俗节之祭如何先生曰韩魏公处得好谓之节祠杀于正祭　又曰今之俗节古所无有故古人虽不祭情亦自安今人既以为重至于是日不能不思其祖考而复以其物享之虽非礼之正然亦人情之不能已者且古人不祭则不敢以燕况今于此俗节既已据经而废祭而生者则饮食燕乐随俗自如非事死如事生事亡如事存之意也愚意时祭之外各因乡俗之旧以其所尚之时所用之物奉以大槃陈于庙中而以告朔之礼奠焉则庻几合乎隆杀之节而尽乎委曲之情可行于久逺而无疑矣【荅南轩先生书】
　　先生曰焚黄近世行之墓次不知于礼何据张魏公赠諡只告于庙疑为得礼
　　【按先生文集有焚黄祝文云告于家庙】
　　问而今士庻亦有始基之祖只祭四代四代以上则可不祭否先生曰若是始基之祖想亦只存得墓祭【杨氏曰按祠堂章云始祖亲尽则藏其主于墓所然则墓所必有祠堂以奉墓祭】
　　深衣章云度用指尺杨氏曰按说文周制寸尺咫寻皆以人之体为法
　　杨氏云按礼记深衣篇云袂之长短反屈之及肘然则未尝以一幅为拘
　　蔡渊云深衣方领与属衽钩边之制先生谓方领者只是衣领既交则自有如矩之象谓属衽钩边者只是连续裳旁无前后幅之缝左右交钩即为钩边非有别布一幅裁之如钩而缀于裳旁也方领之说先生已修之家礼矣而属衽钩边则未及修焉
　　复按礼记云衽当旁郑注云衽谓裳幅所交裂也凡衽者或杀而下或杀而上是以小要取名焉属衣则垂而放之属裳则缝之以合前后上下相变【玉藻】又云续衽钩边郑注云续犹属也【属音烛】衽在裳旁者也属连之不殊裳前后也钩读如鸟喙必钩之钩钩边若今曲裾也又云纯边【纯之允反】郑注云纯谓缘之也边衣裳之侧【深衣】郑氏释续衽之义则甚明白其释钩边之义以钩如鸟喙必钩既已难晓而引曲裾为证又复不可考矣惟朱先生之说为简明盖钩有交互之义【谚所谓钩牵钩连是也】边者裳幅之侧谓其相掩而交钩也接荀子云钩有须卵有毛【鸟之喙无须而曰有须卵无毛而曰有毛盖坚白异同之论也】则钩者似又鸟喙之别名也因附记于此　衽盖衣襟交结之处所谓左衽右衽是也若夫交觧布一幅防而缀于衣之衽处下垂以掩裳际以其上属于衽故因得衽之名注所谓衽在裳旁者也布之交觧而属于衣者既谓之衽故其交觧而为深衣之裳者亦因得衽之名注所谓衽谓裳幅所交裂者也
　　杨氏曰请期之礼具书遣使如女氏女氏受书复书礼宾使者复命并同纳采之仪
　　【使者致辞一用仪礼　按杨氏于家礼多欲从仪礼及温公书仪之详愚谓文公固曰畧浮文务本实以自附于孔子从先进之意矣故今不得而悉録之也】
　　先生曰亲迎之礼恐当从伊川之说为是近则迎于其国逺则迎于其馆【妻家就迎设一处壻即就彼迎归】
　　先生曰昏礼用命服乃是吉礼如士乘墨车而执鴈皆大夫之礼也
