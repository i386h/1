<!-- { "loadSidebar": true } -->
　　或问曰：“杖者何也？”曰：“竹桐一也。故为父苴杖。苴杖，竹也。为母削杖。削杖，桐也。”
　　
　　或问曰：“杖者以何为也？”曰：“孝子丧亲，哭泣无数，服勤三年，身病体羸，以杖扶病也。则父在不敢杖矣，尊者在故也。堂上不杖，辟尊者之处也。堂上不趋，示不遽也。此孝子之志也，人情之实也，礼义之经也。非从天降也，非从地出也，人情而已矣。”
　　
　　
　　《礼记服问》
　　
　　传曰：有从轻而重，公子之妻为其皇姑。有从重而轻，为妻之父母。有从无服而有服，公子之妻为公子之外兄弟。有从有服而无服，公子为其妻之父母。
　　
　　传曰：母出，则为继母之党服。母死，则为其母之党服。为其母之党服，则不为继母之党服。
　　
　　三年之丧既练矣，有期之丧既葬矣，则带其故葛带，绖期之绖，服其功衰。有大功之丧，亦如之。小功无变也。麻之有本者，变三年之葛。既练，遇麻断本者，于免绖之既，免去绖。每可以绖，必绖。既绖，去之。小功不易丧之练冠。如免，则绖其缌小功之绖。因其初葛带，缌之麻不变小功之葛，小功之麻不变大功之葛。以有本为税。殇长中，变三年之葛。终殇之月，算而反三年之葛。是非重麻，为其无卒哭之税。下殇则否。
　　
　　君为天子三年，夫人如外宗之为君也，世子不为天子服。
　　
　　君所主，夫人妻，大子，适妇。
　　
　　大夫之适子，为君夫人．大子如士服。
　　
　　君之母非夫人，则群臣无服，唯近臣及仆骖乘从服。唯君所服服也。
　　
　　公为卿大夫锡衰以居，出亦如之，当事则弁绖。大夫相为亦然。为其妻，往则服之，出则否。
　　
　　凡见人，无免绖。虽朝于君，无免绖。唯公门有税齐衰。传曰：君子不夺人之丧，亦不可夺丧也。
　　
　　传曰：罪多而刑五，丧多而服五。上附下附，列也。
　　
　　
　　《礼记间传》
　　
　　斩衰何以服苴？苴，恶貌也，所以首其内而见诸外也。斩衰貌若苴，齐衰貌若枲，大功貌若止，小功缌麻，容貌可也。此哀之发于容体者也。
　　
　　斩衰之哭，若往而不反。齐衰之哭，若往而反。大功之哭，三曲而偯。小功缌麻，哀容可也。此哀之发于声音者也。
　　
　　斩衰唯而不对，齐衰对而不言，大功言而不议，小功缌麻，议而不及乐。此哀之发于言语者也。
　　
　　斩衰三日不食，齐衰二日不食，大功三不食，小功缌麻再不食。士与敛焉，则壹不食。故父母之丧，既殡食粥，朝一溢米，莫一溢米。齐衰之丧，疏食水饮，不食菜果。大功之丧，不食醯酱，小功缌麻，不饮醴酒。此哀之发于饮食者也。
　　
　　父母之丧，既虞卒哭，疏食水饮，不食菜果。期而小祥，食菜果。又期而大祥，有醯酱。中月而禫，禫而饮醴酒。始饮酒者先饮醴酒，始食肉者先食干肉。
　　
　　父母之丧，居倚庐，寝苫枕块，不说绖带。齐衰之丧，居垩室，芐翦不纳。大功之丧，寝有席。小功缌麻，床可也。此哀之发于居处者也。
　　
　　父母之丧，既虞卒哭，柱楣翦屏，芐翦不纳。期而小祥，居垩室，寝有席。又期而大祥，居复寝。中月而禫，禫而床。
　　
　　斩衰三升，齐衰四升，五升，六升，大功七升，八升，九升，小功十升，十一升，十二升，缌麻十五升去其半。有事其缕，无事其布，曰缌。此哀之发于衣服者也。
　　
　　斩衰三升，既虞卒哭，受以成布六升，冠七升，为母疏衰四升，受以成布七升，冠八升，去麻服葛，葛带三重。期而小祥，练冠縓缘，要绖不除，男子除乎首，妇人除乎带。男子何为除乎首也，妇人何为除乎带也？男子重首，妇人重带，除服者先重者，易服者易轻者。又期而大祥，素缟麻衣。中月而禫，禫而纤，无所不佩。
　　
　　易服者，何为易轻者也？斩衰之丧，既虞卒哭。遭齐哀之丧，轻者包，重者特。既练，遭大功之丧，麻葛重。
　　
　　齐衰之丧，既虞卒哭，遭大功之丧，麻葛兼服之。
　　
　　斩衰之葛与齐衰之麻同，齐衰之葛与大功之麻同，大功之葛与小功之麻同，小功之葛与缌之麻同。麻同则兼服之，兼服之服重者，则易轻者也。
　　
　　
　　《礼记三年问》
　　
　　三年之丧，何也？曰：称情而立文，因以饰群，别亲疏贵贱之节，而弗可损益也。故曰：无易之道也。创钜者其日久，痛甚者其愈迟。三年者，称情而立文，所以为至痛极也。斩衰，苴杖，居倚庐，食粥，寝苫，枕块，所以为至痛饰也。三年之丧，二十五月而毕，哀痛未尽，思慕未忘，然而服以是断之者，岂不送死有已、复生有节也哉？
　　
　　凡生天地之间者，有血气之属必有知，有知之属莫不知爱其类。今是大鸟兽，则失丧其群匹，越月踰时焉，则必反巡。过其故乡，翔回焉，鸣号焉，蹢躅焉，踟蹰焉，然后乃能去之。小者至于燕雀，犹有啁焦之顷焉，然后乃能去之。故有血气之属者莫知于人，故人于其亲也，至死不穷。
　　
　　将由夫患邪淫之人与？则彼朝死而夕忘之，然而从之，则是曾鸟兽之不若也，夫焉能相与群居而不乱乎？
　　
　　将由夫修饰之君子与？则三年之丧二十五月而毕，若驷之过隙，然而遂之，则是无穷也。
　　
　　故先王焉，为之立中制节，壹使足以成文理，则释之矣。
　　
　　然则何以至期也？曰：至亲以期断。是何也？曰：天地则已易矣，四时则已变矣，其在天地之中者莫不更始焉，以是象之也。
　　
　　然则何以三年也？曰：加隆焉尔也。焉使倍之，故再期也。
　　
　　由九月以下，何也？曰：焉使弗及也，故三年以为隆，缌小功以为杀，期九月以为间。上取象于天，下取法于地，中取则于人。人之所以群居和壹之理尽矣！故三年之丧，人道之至文者也，夫是之谓至隆。是百王之所同，古今之所壹也，未有知其所由来者也。孔子曰：“子生三年，然后免于父母之怀。”夫三年之丧，天下之达丧也。
　　
　　
　　《礼记深衣》
　　
　　古者深衣，盖有制度以应规矩绳权衡。短毋见肤，长毋被土，续衽钩边，要缝半下，袼之高下，可以运肘。袂之长短，反诎之及肘。带，下毋厌髀，上毋厌胁，当无骨者。
　　
　　制十有二幅，以应十有二月。袂圜以应规，曲袷如矩以应方，负绳及踝以应直，下齐如权衡以应平。故规者，行举手以为容，负绳抱方者以直其政，方其义也。故《易》曰：坤六二之动，直以方也。下齐如权衡者，以安志而平心也。五法已施，故圣人服之。故规矩取其无私，绳取其直，权衡取其平，故先王贵之。故可以为文，可以为武，可以摈相，可以治军旅。完且弗费，善衣之次也。
　　
　　具父母，大父母，衣纯以缋。具父母，衣纯以青。如孤子，衣纯以素，纯袂，缘纯边，广各寸半。
　　
　　
　　《礼记投壶》
　　
　　投壶之礼，主人奉矢，司射奉中，使人执壶。主人请曰：“某有枉矢哨壶，请以乐宾。”宾曰：“子有旨酒嘉肴，某既赐矣，又重以乐，敢辞？”主人曰：“枉矢哨壶，不足辞也，敢固以请？”宾曰：“某既赐矣，又重以乐，敢固辞？”主人曰：“枉矢哨壶，不足辞也，敢固以请？”宾曰：“某固辞不得命，敢不敬从？”
　　
　　宾再拜受，主人般还曰辟。主人阼阶上拜送，宾盘还曰辟。
　　
　　已拜受矢，进即两楹间，退反位，揖宾就筵。
　　
　　司射进度壶，间以二矢半，反位，设中东面，执八筭兴。
　　
　　请宾曰：“顺投为入，比投不释，胜饮不胜者。正爵既行，请为胜者立马，一马从二马，三马既立，请庆多马。”请主人亦如之。
　　
　　命弦者曰：“请奏狸首，间若一。”大师曰诺。
　　
　　左右告矢具，请拾投。有入者，则司射坐而释一筭焉。宾党于右，主党于左。
　　
　　卒投，司射执筭曰：“左右卒投，请数。”二筭为纯，一纯以取，一筭为奇，遂以奇筭告，曰：“某贤于某若干纯。”奇则曰奇，均则曰左右钧。
　　
　　命酌曰：“请行觞。”酌者曰诺。当饮者皆跪奉觞曰：“赐灌。”胜者跪曰：“敬养。”
　　
　　正爵既行，请立马，马各直其筭，一马从二马，以庆。庆礼曰：“三马既备，请庆多马。”宾主皆曰诺。正爵既行，请彻马。
　　
　　筭多少视其坐。筹，室中五扶，堂上七扶庭中九扶。筭长尺二寸，壶颈修七寸，腹修五寸，口径二寸半，容斗五升。壶中实小豆焉，为其矢之跃而出也。壶去席二矢半。矢，以柘若棘，毋去其皮。
　　
　　鲁令弟子辞曰：“毋幠，毋敖，毋偝立，毋踰言，偝立踰言有常爵。”薛令弟子辞曰：“毋幠，毋敖，毋偝立，毋踰言，若是者浮。”司射、庭长及冠士立者皆属宾党，乐人及使者、童子皆属主党。
　　
　　鼓○□○○□□○□○○□半○□○□○○○□□○□○鲁鼓○□○○○□□○□○○□□○□○○□□○半○□○○○□□○薛鼓，取半以下为投壶礼，尽用之为射礼。鲁鼓○□○○□□○○半○□○○□○○○○□○□○薛鼓○□○○○○□○□○□○○○□○□○○□○半○□○□○○○○□。
　　
　　
　　《礼记儒行》
　　
　　鲁哀公问于孔子曰：“夫子之服，其儒服与？”
　　
　　孔子对曰：“丘少居鲁，衣逢掖之衣，长居宋，冠章甫之冠。丘闻之也：君子之学也博，其服也乡。丘不知儒服。”
　　
　　哀公曰：“敢问儒行？”
　　
　　孔子对曰：“遽数之不能终其物，悉数之，乃留更仆，未可终也。”
　　
　　哀公命席，孔子侍曰：“儒有席上之珍以待聘，夙夜强学以待问，怀忠信以待举，力行以待取。其自立有如此者。儒有衣冠中，动作慎。其大让如慢，小让如伪，大则如威，小则如愧，其难进而易退也，粥粥若无能也。其容貌有如此者。
　　
　　“儒有居处齐难，其坐起恭敬，言必先信，行必中正。道涂不争险易之利，冬夏不争阴阳之和，爱其死以有待也，养其身以有为也。其备豫有如此者。
　　
　　“儒有不宝金玉，而忠信以为宝；不祈土地，立义以为土地；不祈多积，多文以为富。难得而易禄也，易禄而难畜也。非时不见，不亦难得乎？非义不合，不亦难畜乎？先劳而后禄，不亦易禄乎？其近人有如此者。
　　
