<!-- { "loadSidebar": true } -->
　　季夏六月，以禘礼祀周公于大庙。牲用白牡，尊用牺象山罍，郁尊用黄目，灌用玉瓒大圭，荐用玉豆雕篹，爵用玉琖仍雕，加以璧散璧角，俎用梡嶡。升歌清庙，下管象，朱干玉戚，冕而舞大武，皮弁素积，裼而舞大夏。昧，东夷之乐也。任，南蛮之乐也。纳夷蛮之乐于大庙，言广鲁于天下也。
　　
　　君卷冕立于阼，夫人副袆立于房中。君肉袒迎牲于门，夫人荐豆笾，卿大夫赞君，命妇赞夫人，各扬其职。百官废职服大刑，而天下大服。
　　
　　是故，夏礿，秋尝，冬烝，春社，秋省，而遂大蜡，天子之祭也。
　　
　　大庙，天子明堂。库门，天子皋门。雉门，天子应门。
　　
　　振木铎于朝，天子之政也。
　　
　　山节藻梲、复庙重檐、刮楹达乡、反坫出尊、崇坫康圭疏屏，天子之庙饰也。
　　
　　鸾车，有虞氏之路也。钩车，夏后氏之路也。大路，殷路也。乘路，周路也。
　　
　　有虞氏之旗，夏后氏之绥，殷之大白，周之大赤。
　　
　　夏后氏骆马黑鬣，殷人白马黑首，周人黄马蕃鬣。
　　
　　夏后氏牲尚黑，殷白牝，周骍刚。
　　
　　泰，有虞氏之尊也。山罍，夏后氏之尊也。着，殷尊也。牺象，周尊也。
　　
　　爵，夏后氏以琖，殷以斝，周以爵。
　　
　　灌尊，夏后氏以鸡夷，殷以斝，周以黄目。
　　
　　其勺，夏后氏以龙勺，殷以疏勺，周以蒲勺。
　　
　　士鼓，蒉桴，苇钥，伊耆氏之乐也。拊搏，玉磬，揩击，大琴，大瑟，中琴，小瑟，四代之乐器也。
　　
　　鲁公之庙，文世室也。武公之庙，武世室也。
　　
　　米廪，有虞氏之庠也。序，夏后氏之序也。瞽宗，殷学也。頖宫，周学也。
　　
　　祟鼎，贯鼎，大璜，封父龟，天子之器也。越棘大弓，天子之戎器也。
　　
　　夏后氏之鼓足，殷楹鼓，周县鼓。
　　
　　垂之和钟，叔之离磬，女娲之笙璜。
　　
　　夏后氏之龙簨虡，殷之崇牙，周之璧翣，有虞氏之两敦，夏后氏之四连，殷之六瑚，周之八簋。
　　
　　俎有虞氏以梡，夏后氏以嶡，殷以棋，周以房俎。
　　
　　夏后氏以揭豆，殷玉豆，周献豆。
　　
　　有虞氏服韨，夏后氏山，殷火，周龙章。
　　
　　有虞氏祭首，夏后氏祭心，殷祭肝，周祭肺。
　　
　　夏后氏尚明水，殷尚醴，周尚酒。
　　
　　有虞氏官五十，夏后氏官百，殷二百，周三百。
　　
　　有虞氏之绥，夏后氏之绸练，殷之崇牙，周之璧翣。凡四代之服器官，鲁兼用之，是故鲁王礼也，天下传之久矣。君臣未尝相弒也，礼乐刑法政俗未尝相变也，天下以为有道之国，是故天下资礼乐焉。
　　
　　《礼记丧服小记》
　　斩衰括发以麻，为母括发以麻，免而以布，齐衰恶笄以终丧。男子冠而妇人笄，男子免而妇人髽。其义：为男子则免，为妇人则髽。
　　
　　苴杖，竹也；削杖，桐也。
　　
　　祖父卒，而后为祖母后者三年。
　　
　　为父母长子稽颡，大夫吊之，虽缌必稽颡。妇人为夫与长子稽颡，其余则否。
　　
　　男主必使同姓，妇主必使异姓。
　　
　　为父后者，为出母无服。
　　
　　亲亲以三为五，以五为九，上杀，下杀，旁杀而亲毕矣。
　　
　　王者禘其祖之所自出，以其祖配之而立四庙。庶子王亦如之。
　　
　　别子为祖，继别为宗。继祢者为小宗。有五世而迁之宗，其继高祖者也，是故祖迁于上，宗易于下。尊祖故敬宗，敬宗所以尊祖祢也。庶子不祭祖者，明其宗也。
　　
　　庶子不为长子斩，不继祖与祢故也。
　　
　　庶子不祭殇与无后者，殇与无从者，从祖祔食。
　　
　　庶子不祭祢者，明其宗也。
　　
　　亲亲、尊尊、长长、男女之有别，人道之大者也。
　　
　　从服者，所从亡则已。属从者，所从虽没也服。妾从女君而出，则不为女君之子服。
　　
　　礼不王不禘。
　　
　　世子不降妻之父母，其为妻也，与大夫之适子同。
　　
　　父为士，子为天子诸侯，则祭以天子诸侯，其尸服以士服。父为天子诸侯，子为士，祭以士，其尸服以士服。
　　
　　妇当丧而出，则除之。为父母丧，未练而出，则三年。既练而出则已，未练而反则期，既练而反则遂之。
　　
　　再期之丧，三年也。期之丧，二年也。九月七月之丧，三时也。五月之丧，二时也。三月之丧，一时也。故期而祭，礼也。期而除丧，道也。祭不为除丧也。
　　
　　三年而后葬者必再祭，其祭之间不同时，而除丧。
　　
　　大功者，主人之丧。有三年者，则必为之再祭。朋友虞祔而已。
　　
　　士妾有子而为之缌，无子则已。
　　
　　生不及祖父母诸父昆弟，而父税丧，已则否。
　　
　　为君之父母妻长子，君已除丧，而后闻丧，则不税。降而在缌小功者，则税之。近臣，君服斯服矣。其余从而服，不从而税。君虽未知丧，臣服已。
　　
　　虞杖不入于室，祔杖不升于堂。
　　
　　为君母后者，君母卒，则不为君母之党服。
　　
　　绖杀五分而去一，杖大如绖。
　　
　　妾为君之长子，与女君同。
　　
　　除丧者，先重者。易服者，易轻者。
　　
　　无事不辟庙门，哭皆于其次。
　　
　　复与书铭，自天子达于士，其辞一也。男子称名，妇人书姓与伯仲，如不知姓则书氏。
　　
　　斩衰之葛，与齐衰之麻同。齐衰之葛，与大功之麻同。麻同皆兼服之。
　　
　　报葬者报虞，三月而后卒哭。
　　
　　父母之丧偕，先葬者不虞祔，待后事，其葬服斩衰。
　　
　　大夫降其庶子，其孙不降其父。
　　
　　大夫不主士之丧。
　　
　　为慈母之父母无服。
　　
　　夫为人后者，其妻为舅姑大功。
　　
　　士祔于大夫，则易牲。
　　
　　继父不同居也者，必尝同居，皆无主后。同财而祭其祖祢为同居，有主后者为异居。
　　
　　哭朋友者，于门外之右，南面。
　　
　　祔葬者不筮宅。
　　
　　士大夫不得祔于诸侯。祔于诸祖父之为士大夫者，其妻祔于诸祖姑，妾祔于妾祖姑，亡则中一以上而祔。祔必以其昭穆，诸侯不得祔于天子，天子诸侯大夫可以祔于士。
　　
　　为母之君母，母卒则不服。
　　
　　宗子，母在为妻禫。
　　
　　为慈母后者，为庶母可也，为祖庶母可也。
　　
　　为父母妻长子禫。
　　
　　慈母与妾母，不世祭也。
　　
　　丈夫冠而不为殇，妇人笄而不为殇。
　　
　　为殇后者，以其服服之。
　　
　　久而不葬者，唯主丧者不除，其余以麻终，月数者除丧则已。
　　
　　箭笄终丧三年。
　　
　　齐衰三月，与大功同者绳屦。
　　
　　练筮日，筮尸，视濯皆要绖杖绳屦，有司告具而后去。杖筮日，筮尸，有司告事毕而后杖。拜送宾，大祥吉服而筮尸。
　　
　　庶子在父之室，则为其母不禫。庶子不以杖即位。父不主庶子之丧，则孙以杖即位可也。父在，庶子为妻以杖，即位可也。
　　
　　诸侯吊于异国之臣．则其君为主。
　　
　　诸侯吊，必皮弁锡衰。所吊虽已葬，主人必免。主人未丧服，则君亦不锡衰。
　　
　　养有疾者不丧服，遂以主其丧。非养者入主人之丧，则不易己之丧服。养尊者必易服，养卑者否。
　　
　　妾无妾祖姑者，易牲而祔于女君可也。
　　
　　妇之丧，虞，卒哭。其夫若子主之，祔则舅主之。
　　
　　士不摄大夫。士摄大夫，唯宗子。
　　
　　主人未除丧，有兄弟自他国至，则主人不免而为主。
　　
　　陈器之道，多陈之而省纳之可也，省陈之而尽纳之可也。
　　
　　奔兄弟之丧，先之墓而后之家，为位而哭。所知之丧，则哭于宫而后之墓。
　　
　　父不为众子次于外。
　　
　　与诸侯为兄弟者服斩。
　　
　　下殇小功带澡麻不绝，本诎而反以报之。
　　
　　妇祔于祖姑，祖姑有三人，则祔于亲者。
　　
　　其妻为大夫而卒，而后其夫不为大夫，而祔于其妻，则不易牲。妻卒而后夫为大夫，而祔于其妻，则以大夫牲。
　　
　　为父后者为出母无服。无服也者，丧者不祭故也。
　　
　　妇人不为主而杖者，姑在，为夫杖，母为长子削杖。女子子在室，为父母，其主丧者不杖，则子一人杖。
　　
　　缌小功，虞，卒哭，则免。既葬而不报虞，则虽主人皆冠，及虞则皆免。为兄弟既除丧已，及其葬也，反服其服，报虞卒哭则免，如不报虞则除之。远葬者，比反哭者皆冠，及郊而后免，反哭。
　　
　　君吊，虽不当免时也，主人必免。不散麻，虽异国之君免也。亲者皆免。
　　
　　除殇之丧者，其祭也必玄。
　　
　　除成丧者，其祭也朝服缟冠。
　　
　　奔父之丧，括发于堂上，袒，降踊，袭绖于东方。奔母之丧，不括发，袒于堂上，降踊，袭免于东方，绖即位成踊，出门，哭止。三日而五哭三袒。
　　
　　适妇不为舅后者，则姑为之小功。
　　
　　《礼记大传》
　　礼不王不禘，王者禘其祖之所自出，以其祖配之。诸侯及其大祖。大夫士有大事，省于其君，干祫及其高祖。
　　
　　牧之野，武王之大事也，既事而退，柴于上帝，祈于社，设奠于牧室，遂率天下诸侯，执豆笾，逡奔走，追王大王亶父、王季历、文王昌，不以卑临尊也。
　　
　　上治祖祢，尊尊也。下治子孙，亲亲也。旁治昆弟，合族以食，序以昭缪，别之以礼义，人道竭矣。
　　
　　圣人南面而听天下，所且先者五，民不与焉：一曰治亲，二曰报功，三曰举贤，四曰使能，五曰存爱。五者一得于天下，民无不足，无不赡者。五者一物纰缪，民莫得其死。圣人南面而治天下，必自人道始矣。立权度量，考文章，改正朔，易服色，殊徽号，异器械，别衣服，此其所得与民变革者也。其不可得变革者则有矣！亲亲也，尊尊也，长长也，男女有别，此其不可得与民变革者也。
　　
　　同姓从宗，合族属。异姓主名治际会，名著而男女有别。其夫属乎父道者，妻皆母道也。其夫属乎子道者，妻皆妇道也。谓弟之妻妇者，是嫂亦可谓之母乎？名者，人治之大者也，可无慎乎？
　　
　　四世而缌，服之穷也，五世袒免，杀同姓也，六世亲属竭矣。其庶姓别于上，而戚单于下，昏姻可以通乎？系之以姓而弗别，缀之以食而弗殊，虽百世而昏姻不通者，周道然也。
