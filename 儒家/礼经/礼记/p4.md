<!-- { "loadSidebar": true } -->
　　子路曰：“吾闻诸夫子：丧礼，与其哀不足而礼有余也，不若礼不足而哀有余也；祭礼，与其敬不足而礼有余也，不若礼不足而敬有余也。”
　　
　　曾子吊于负夏，主人既祖填池，推柩而反之，降妇人而后行礼，从者曰：“礼与？”曾子曰：“夫祖者且也，且胡为其不可以反宿也？”从者又问诸子游曰：“礼与？”子游曰：“饭于牖下，小敛于户内，大敛于阼，殡于客位，祖于庭，葬于墓，所以即远也。故丧事有进而无退。”曾子闻之，曰：“多矣乎？予出祖者。”
　　
　　曾子袭裘而吊，子游裼裘而吊，曾子指子游而示人曰：“夫夫也，为习于礼者，如之何其裼裘而吊也？”主人既小敛，袒括发，子游趋而出，袭裘带绖而入，曾子曰：“我过矣！我过矣！夫夫是也。”
　　
　　子夏既除丧而见，予之琴，和之而不和，弹之而不成声，作而曰：“哀未忘也。先王制礼，而弗敢过也。”子张既除丧而见，予之琴，和之而和，弹之而成声，作而曰：“先王制礼，不敢不至焉。”
　　
　　司寇惠子之丧，子游为之麻衰，牡麻绖，文子辞曰：“子辱与弥牟之弟游，又辱为之服，敢辞。”子游曰：“礼也。”文子退，反哭，子游趋而就诸臣之位，文子又辞曰：“子辱与弥牟之弟游，又辱为之服，又辱临其丧，敢辞。”子游曰：“固以请。”文子退，扶适子南面而立，曰：“子辱与弥牟之弟游，又辱为之服，又辱临其丧，虎也敢不复位。”子游趋而就客位。
　　
　　将军文子之丧，既除丧而后越人来吊，主人深衣练冠，待于庙，垂涕洟，子游观之，曰：“将军文氏之子，其庶几乎？亡于礼者之礼也，其动也中。”
　　
　　幼名，冠字，五十以伯仲，死谥，周道也。
　　
　　绖也者，实也。
　　
　　掘中溜而浴，毁灶以缀足。及葬，毁宗躐行，出于大门，殷道也。学者行之。
　　
　　子柳之母死，子硕请具，子柳曰：“何以哉？”子硕曰：“请粥庶弟之母。”子柳曰：“如之何其粥人之母？”“以葬其母也。”“不可。”既葬，子硕欲以赙布之余具祭器，子柳曰：“不可。吾闻之也：君子不家于丧，请班诸兄弟之贫者。”
　　
　　君子曰：谋人之军师，败则死之；谋人之邦邑，危则亡之。
　　
　　公叔文子升于瑕丘，蘧伯玉从，文子曰：“乐者斯丘也，死则我欲葬焉。”蘧伯玉曰：“吾子乐之，则瑗请前。”
　　
　　弁人有其母死而孺子泣者，孔子曰：“哀则哀矣，而难为继也。夫礼，为可传也，为可继也，故哭踊有节。”
　　
　　叔孙武叔之母死，既小敛，举者出户，出户袒，且投其冠，括发，子游曰：“知礼。”
　　
　　扶君，卜人师扶右，射人师扶左，君薨以是举。
　　
　　从母之夫、舅之妻，二夫人相为服，君子未之言也。或曰：同爨缌。
　　
　　丧事欲其纵纵尔，吉事欲其折折尔，故丧事虽遽不陵节，吉事虽止不怠。故骚骚尔则野，鼎鼎尔则小人，君子盖犹犹尔。
　　
　　丧具，君子耻具，一日二日而可为也者，君子弗为也。
　　
　　丧服，兄弟之子犹子也，盖引而进之也。嫂叔之无服也，盖推而远之也。姑姊妹之薄也，盖有受我而厚之者也。
　　
　　食于有丧者之侧，未尝饱也。
　　
　　曾子与客立于门侧，其徒趋而出，曾子曰：“尔将何之？”曰：“吾父死，将出哭于巷。”曰：“反哭于尔次。”曾子北面而吊焉。
　　
　　孔子曰：“之死而致死之，不仁而不可为也；之死而致生之，不知而不可为也。是故竹不成用，瓦不成味，木不成斲，琴瑟张而不平，竽笙备而不和，有钟磬而无簨虡，其曰明器，神明之也。”
　　
　　有子问于曾子曰：“问丧于夫子乎？”曰：“闻之矣：丧欲速贫，死欲速朽。”有子曰：“是非君子之言也。”曾子曰：“参也闻诸夫子也。”有子又曰：“是非君子之言也。”曾子曰：“参也与子游闻之。”有子曰：“然。然则夫子有为言之也？”曾子以斯言告于子游，子游曰：“甚哉！有子之言似夫子也。昔者夫子居于宋，见桓司马自为石椁，三年而不成，夫子曰：若是其靡也，死不如速朽之愈也。死之欲速朽，为桓司马言之也。南宫敬叔反，必载宝而朝，夫子曰：若是其货也，丧不如速贫之愈也。丧之欲速贫，为敬叔言之也。”曾子以子游之言告于有子，有子曰：“然。吾固曰非夫子之言也。”曾子曰：“子何以知之？”有子曰：“夫子制于中都，四寸之棺，五寸之椁，以斯知不欲速朽也。昔者夫子失鲁司寇，将之荆，盖先之以子夏，又申之以冉有，以斯知不欲速贫也。”
　　
　　陈庄子死，赴于鲁，鲁人欲勿哭，缪公召县子而问焉，县子曰：“古之大夫，束修之问不出竟，虽欲哭之，安得而哭之？今之大夫，交政于中国，虽欲勿哭，焉得而弗哭？且臣闻之：哭有二道，有爱而哭之，有畏而哭之。”公曰：“然。然则如之何而可？”县子曰：“请哭诸异姓之庙。”于是与哭诸县氏。
　　
　　仲宪言于曾子曰：“夏后氏用明器，示民无知也。殷人用祭器，示民有知也。周人兼用之，示民疑也。”曾子曰：“其不然乎？其不然乎！夫明器，鬼器也，祭器，人器也。夫古之人胡为而死其亲乎？”
　　
　　公叔木有同母异父之昆弟死，问于子游，子游曰：“其大功乎？”狄仪有同母异父之昆弟死，问于子夏，子夏曰：“我未之前闻也。”鲁人则为之齐衰，狄仪行齐衰，今之齐衰，狄仪之问也。
　　
　　子思之母死于卫，柳若谓子思曰：“子圣人之后也，四方于子乎观礼，子盖慎诸！”子思曰：“吾何慎哉？吾闻之：有其礼无其财，君子弗行也，有其礼有其财，无其时，君子弗行也。吾何慎哉！”
　　
　　县子琐曰：“吾闻之：古者不降，上下各以其亲。滕伯文为孟虎齐衰，其叔父也，为孟皮齐衰，其叔父也。”
　　
　　后木曰：“丧，吾闻诸县子曰：夫丧，不可不深长思也。买棺外内易，我死则亦然。”
　　
　　曾子曰：“尸未设饰，故帷堂，小敛而彻帷。”仲梁子曰：“夫妇方乱，故帷堂，小敛而彻帷。”
　　
　　小敛之奠，子游曰：“于东方。”曾子曰：“于西方。”敛斯席矣，小敛之奠在西方，鲁礼之未失也。
　　
　　县子曰：“绤衰繐裳，非古也。”
　　
　　子蒲卒，哭者呼灭，子皋曰：“若是，野哉！”哭者改之。
　　
　　杜桥之母之丧，宫中无相，以为沽也。
　　
　　夫子曰：“始死，羔裘玄冠者，易之而已。”羔裘玄冠，夫子不以吊。
　　
　　子游问丧具，夫子曰：“称家之有亡。”子游曰：“有无恶乎齐？”夫子曰：“有，毋过礼。苟亡矣，敛首足形，还葬，县棺而封，人岂有非之者哉？”
　　
　　司士贲告于子游曰：“请袭于床。”子游曰：“诺。”县子闻之，曰：“汰哉叔氏！专以礼许人。”
　　
　　宋襄公葬其夫人，醯醢百瓮，曾子曰：“既曰明器矣，而又实之。”
　　
　　孟献子之丧，司徒旅归四布，夫子曰：“可也。”
　　
　　读赗，曾子曰：“非古也，是再告也。”
　　
　　成子高寝疾，庆遗入请曰：“子之病革矣！如至乎大病，则如之何？”子高曰：“吾闻之也：生有益于人，死不害于人。吾纵生无益于人，吾可以死害于人乎哉？我死，则择不食之地而葬我焉。”
　　
　　子夏问诸夫子曰：“居君之母与妻之丧，居处言语饮食衎尔。”
　　
　　宾客至，无所馆，夫子曰：“生于我乎馆，死于我乎殡。”
　　
　　国子高曰：“葬也者，藏也。藏也者，欲人之弗得见也。是故衣足以饰身，棺周于衣，椁周于棺，土周于椁，反壤树之哉。”
　　
　　孔子之丧，有自燕来观者，舍于子夏氏，子夏曰：“圣人之葬人，与人之葬圣人也，子何观焉？昔者夫子言之曰：吾见封之若堂者矣，见若坊者矣，见若覆夏屋者矣，见若斧者矣，从若斧者焉。马鬣封之谓也。今一日而三斩板，而已封，尚行夫子之志乎哉。”
　　
　　妇人不葛带。
　　
　　有荐新，如朔奠。
　　
　　既葬，各以其服除。
　　
　　池视重溜。
　　
　　君即位而为椑，岁壹漆之，藏焉。
　　
　　复楔齿，缀足，饭，设饰，帷堂，并作，父兄命赴者。
　　
　　君复于小寝、大寝、小祖、大祖、库门、四郊。
　　
　　丧不剥奠也与，祭肉也与。
　　
　　既殡，旬而布材与明器。
　　
　　朝奠日出，夕奠逮日。
　　
　　父母之丧哭无时，使必知其反也。
　　
　　练练衣黄里，縓、缘、葛要绖、绳屦无絇，角瑱、鹿裘、衡长袪，袪裼之可也。
　　
　　有殡，闻远兄弟之丧，虽缌必往。非兄弟，虽邻不往。
　　
　　所识，其兄弟不同居者皆吊。
　　
　　天子之棺四重，水兕革棺被之，其厚三寸，杝棺一，梓棺二，四者皆周。棺束，缩二，衡三，衽每束一，柏椁以端长六尺。
　　
　　天子之哭诸侯也，爵弁绖(纟才)衣，或曰：使有司哭之，为之不以乐食。
　　
　　天子之殡也，菆涂龙輴以椁，加斧于椁上，毕涂屋，天子之礼也。
　　
　　唯天子之丧，有别姓而哭。
　　
　　鲁哀公诔孔丘曰：“天不遗耆老，莫相予位焉。呜呼哀哉，尼父！”
　　
　　国亡大县邑，公卿大夫士皆厌冠，哭于大庙三日，君不举。或曰：君举而哭于后土。
　　
　　孔子恶野哭者。
　　
　　未仕者不敢税人，如税人，则以父兄之命。
　　
　　士备入而后朝夕踊。
　　
　　祥而缟，是月禫，徙月乐。
　　
　　君于士有赐帟。
　　
　　君之适长殇，车三乘。公之庶长殇，车一乘。大夫之适长殇，车一乘。
　　
　　公之丧，诸达官之长杖。
　　
　　君于大夫，将葬，吊于宫。及出，命引之，三步则止，如是者三。君退，朝亦如之，哀次亦如之。
　　
　　五十无车者，不越疆而吊人。
　　
　　季武子寝疾，蟜固不说齐衰而入见，曰：“斯道也，将亡矣！士唯公门说齐衰。”武子曰：“不亦善乎？君子表微。”及其丧也，曾点倚其门而歌。
　　
　　大夫吊，当事而至，则辞焉。吊于人，是日不乐。妇人不越疆而吊人。行吊之日，不饮酒食肉焉。吊于葬者必执引。若从柩、及圹，皆执绋。
　　
　　丧公吊之，必有拜者，虽朋友州里舍人可也。吊曰：寡君承事。主人曰临。君遇柩于路，必使人吊之。大夫之丧，庶子不受吊。
　　
