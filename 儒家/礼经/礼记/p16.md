<!-- { "loadSidebar": true } -->
　　天子玉藻，十有二旒，前后邃延，龙卷以祭。玄端而朝日于东门之外，听朔于南门之外。闰月，则阖门左扉，立于其中，皮弁以日视朝，遂以食，日中而馂，奏而食。日少牢，朔月大牢。五饮，上水、浆、酒、醴、酏。卒食，玄端而居。动则左史书之，言则右史书之，御瞽几声之上下。年不顺成，则天子素服，乘素车，食无乐。
　　
　　诸侯玄端以祭，裨冕以朝，皮弁以听朔于大庙，朝服以日视朝于内朝。朝，辨色始入，君日出而视之，退适路寝听政，使人视大夫。大夫退，然后适小寝，释服。又朝服以食，特牲三俎，祭肺。夕深衣，祭牢肉，朔月少牢，五俎四簋，子卯，稷食菜羹，夫人与君同庖。君无故不杀牛，大夫无故不杀羊，士无故不杀犬豕。君子远庖厨，凡有血气之类，弗身践也。至于八月不雨，君不举，年不顺成，君衣布搢本，关梁不租，山泽列而不赋，土功不兴，大夫不得造车马。
　　
　　卜人定龟，史定墨，君定体。
　　
　　君羔幦虎犆，大夫齐车，鹿幦豹犆，朝车，士齐车，鹿幦豹犆。
　　
　　君子之居恒当户，寝恒东首。若有疾风、迅雷、甚雨，则必变，虽夜必兴，衣服冠而坐。日五盥，沐稷而靧梁，栉用樿栉，发晞用象栉，进禨进羞，工乃升歌。浴用二巾，上絺下绤。出杅，履蒯席。连用汤，履蒲席。衣布晞身，乃屦。进饮，将适公所，宿齐戒，居外寝，沐浴。史进象笏，书思对命。既服，习容观玉声乃出。揖私朝，辉如也，登车则有光矣。
　　
　　天子搢珽，方正于天下也。诸侯荼，前诎后直，让于天子也。大夫前诎后诎，无所不让也。
　　
　　侍坐则必退席，不退，则必引而去君之党。登席不由前，为躐席，徒坐不尽席尺。读书，食，则齐。豆，去席尺。
　　
　　若赐之食，而君客之，则命之祭，然后祭。先饭，辩尝羞，饮而俟，若有尝羞者，则俟君之食然后食，饭饮而俟。君命之羞，羞近者，命之品尝之，然后唯所欲。凡尝远食，必顺近食。君未覆手，不敢飧。君既食，又饭飧。饭飧者，三饭也。君既彻，执饭与酱，乃出授从者。
　　
　　凡侑食，不尽食。食于人不饱。唯水酱不祭，若祭为已●卑。
　　
　　君若赐之爵，则越席再拜稽首受。登席，祭之，饮卒爵而俟。君卒爵，然后授虚爵。君子之饮酒也，受一爵而色洒如也，二爵而言言斯，礼已三爵而油油以退。退则坐。取屦，隐辟而后屦，坐左纳右，坐右纳左。
　　
　　凡尊，必上玄酒，唯君面尊，唯飨野人皆酒。大夫侧尊用棜，士侧尊用禁。
　　
　　始冠，缁布冠。自诸侯下达，冠而敝之可也。玄冠朱组缨，天子之冠也。缁布冠缋緌，诸侯之冠也。玄冠丹组缨，诸侯之齐冠也。玄冠綦组缨，士之齐冠也。缟冠玄武，子姓之冠也。缟冠素纰，既祥之冠也。垂緌五寸，惰游之士也。玄冠缟武，不齿之服也。居冠属武，自天子下达，有事然后緌。五十不散送，亲没不髦，大帛不緌。玄冠紫緌，自鲁桓公始也。
　　
　　朝玄端，夕深衣，深衣三袪，缝齐倍要，衽当旁，袂可以回肘，长中继揜尺，袷二寸，袪尺二寸，缘广寸半。以帛里布，非礼也。
　　
　　士不衣织，无君者不贰采。衣正色，裳间色，非列采不入公门，振絺绤不入公门，表裘不入公门，袭裘不入公门。
　　
　　纩为茧，缊为袍，襌为絅，帛为褶。
　　
　　朝服之以缟也，自季康子始也。孔子曰：“朝服而朝，卒朔然后服之。”曰：“国家未道，则不充其服焉。”
　　
　　唯君有黼裘以誓省，大裘非古也。
　　
　　君衣狐白裘，锦衣以裼之，君之右虎裘，厥左狼裘。士不衣狐白，君子狐青裘豹褎，玄绡衣以裼之。麛裘青豻褎，绞衣以裼之。羔裘豹饰，锱衣以裼之。狐裘，黄衣以裼之。锦衣狐裘，诸侯之服也。犬羊之裘不裼，不文饰也，不裼，裘之裼也，见美也，吊则袭，不尽饰也。君在则裼，尽饰也。服之袭也，充美也，是故尸袭。执玉龟，袭，无事则裼，弗敢充也。
　　
　　笏天子以球玉，诸侯以象，大夫以鱼须文竹，士竹本，象可也。见于天子，与射，无说笏。入大庙说笏，非古也。小功不说笏，当事免则说之。既搢必盥，虽有执于朝，弗有盥矣。凡有指画于君前，用笏。造受命于君前，则书于笏。笏，毕用也，因饰焉。笏度，二尺有六寸，其中博三寸，其杀六分而去一。
　　
　　而素带，终辟。大夫素带，辟垂。士练带，率下辟。居士锦带，弟子缟带，幷纽约用组三寸，长齐于带。绅长制，士三尺，有司二尺有五寸。子游曰：“参分带下，绅居二焉。绅、鞸、结，三齐。”
　　
　　大夫大带四寸，杂带。君朱绿，大夫玄华。士缁辟二寸，再缭四寸。凡带有率无箴功。肆束及带，勤者有事则收之，走则拥之。
　　
　　鞸，君朱，大夫素，士爵韦。圜杀直，天子直。公侯前后方，大夫前方后挫角，士前后正。鞸，下广二尺，上广一尺，长三尺，其颈五寸，肩革带，博二寸。
　　
　　一命缊韨幽衡，再命赤韨幽衡，三命赤韨葱衡。
　　
　　王后袆衣，夫人揄狄，君命屈狄，再命袆衣，一命襢衣，士褖衣。唯世妇命于奠茧，其它则皆从男子。
　　
　　凡侍于君，绅垂，足如履齐，颐溜垂拱，视下而听上，视带以及袷，听乡任左。
　　
　　凡君召以三节，二节以走，一节以趋。在官不俟屦，在外不俟车。
　　
　　士于大夫，不敢拜迎，而拜送。士于尊者先拜，进面，荅之拜则走。
　　
　　士于君所言大夫，没矣则称谥若字，名士。与大夫言，名士，字大夫。于大夫所，有公讳，无私讳。凡祭不讳，庙中不讳，教学临文不讳。
　　
　　古之君子必佩玉，右征角，左宫羽，趋以采齐，行以肆夏，周还中规，折还中矩，进则揖之，退则扬之，然后玉锵鸣也。故君子在车则闻鸾和之声，行则鸣佩玉，是以非辟之心无自入也。
　　
　　君在不佩玉，左结佩，右设佩。居则设佩，朝则结佩。齐则綪结佩，而爵鞸。凡带必有佩玉，唯丧否。佩玉有冲牙。君子无故，玉不去身，君子于玉比德焉。天子佩白玉而玄组绶，公侯佩山玄玉而朱组绶，大夫佩水苍玉而纯组绶，世子佩瑜玉而綦织绶，士佩瓀玟而缊组绶。孔子佩象环五寸而綦组绶。
　　
　　童子之节也，缁布衣，锦缘，锦绅幷纽，锦束发，皆朱锦也。童子不裘不帛，不屦絇，无缌服，听事不麻。无事则立主人之北，南面见先生，从人而入。
　　
　　侍食于先生，异爵者，后祭先饭。客祭，主人辞曰：“不足祭也。”客飧，主人辞以疏。主人自置其酱，则客自彻之。一室之人，非宾客，一人彻。壹食之人，一人彻。凡燕食，妇人不彻。
　　
　　食枣桃李，弗致于核。瓜祭上环，食中，弃所操。凡食果实者后君子，火孰者先君子。
　　
　　有庆，非君赐不贺。有忧者。（此下有缺文）
　　
　　孔子食于季氏，不辞，不食肉而飧。
　　
　　君赐车马，乘以拜赐，衣服，服以拜赐。君未有命，弗敢即乘服也。君赐，稽首据掌致诸地。酒肉之赐弗再拜。凡赐，君子与小人不同日。
　　
　　凡献于君，大夫使宰，士亲，皆再拜稽首送之。膳于君，有荤桃茢，于大夫去茢，于士去荤，皆造于膳宰。大夫不亲拜，为君之荅已也。
　　
　　大夫拜赐而退，士待诺而退，又拜弗荅拜。大夫亲赐士，士拜受，又拜于其室，衣服弗服以拜。敌者不在，拜于其室。凡在尊者有献，而弗敢以闻。士于大夫不承贺，下大夫于上大夫承贺。亲在，行礼于人称父。人或赐之，则称父拜之。
　　
　　礼不盛，服不充，故大裘不裼，乘路车不式。
　　
　　父命呼，唯而不诺。手执业则投之，食在口则吐之，走而不趋。亲老，出不易方，复不过时。亲癠，色容不盛，此孝子之疏节也。父没而不能读父之书，手泽存焉尔。母没而杯圈不能饮焉，口泽之气存焉尔。
　　
　　君入门，介拂闑，大夫中枨与闑之间，士介拂枨。
　　
　　宾入不中门，不履阈。公事自闑西，私事自闑东。
　　
　　君与尸行接武，大夫继武，士中武。徐趋皆用是，疾趋则欲发，而手足毋移，圈豚行，不举足，齐如流。席上亦然。端行，颐溜如矢，弁行，剡剡起屦，执龟玉，举前曳踵，蹜蹜如也。
　　
　　凡行容惕惕。
　　
　　庙中齐齐，朝廷济济翔翔。
　　
　　君子之容舒迟，见所尊者齐遫，足容重，手容恭，目容端，口容止，声容静，头容直，气容肃，立容德，色容庄，坐如尸。
　　
　　燕居告温温。
　　
　　凡祭，容貌颜色如见所祭者。
　　
　　丧容累累，色容颠颠，视容瞿瞿梅梅，言容茧茧。
　　
　　戎容暨暨，言容咯咯，色容厉肃，视容清明，立容辨卑。毋讇，头颈必中，山立，时行，盛气颠实扬休，玉色。
　　
　　凡自称，天子曰予一人，伯曰天子之力臣。诸侯之于天子，曰某土之守臣某，其在边邑，曰某屏之臣某，其于敌以下，曰寡人。小国之君曰孤，摈者亦曰孤。上大夫曰下臣，摈者曰寡君之老，下大夫自名，摈者曰寡大夫，世子自名，摈者曰寡君之适，公子曰臣孽，士曰传遽之臣。于大夫曰外私。大夫私事使，私人摈则称名，公士摈则曰寡大夫。寡君之老，大夫有所往，必与公士为宾也。
　　
　　《礼记明堂位》
　　昔者周公朝诸侯于明堂之位，天子负斧依南乡而立。三公，中阶之前北面东上，诸侯之位，阼阶之东西面北上，诸伯之国，西阶之西东面北上，诸子之国，门东北面东上，诸男之国，门西北面东上，九夷之国，东门之外西面北上，八蛮之国，南门之外北面东上，六戎之国，西门之外东面南上，五狄之国，北门之外南面东上，九采之国，应门之外北面东上。四塞世告至，此周公明堂之位也。明堂也者，明诸侯之尊卑也。
　　
　　昔殷纣乱天下，脯鬼侯以飨诸侯，是以周公相武王以伐纣。武王崩，成王幼弱，周公践天子之位以治天下。六年，朝诸侯于明堂，制礼作乐，颁度量，而天下大服。七年，致政于成王。
　　
　　成王以周公为有勋劳于天下，是以封周公于曲阜。地方七百里，革车千乘，命鲁公世世祀周公以天子之礼乐。是以鲁君孟春乘大路，载弧韣，旗十有二旒，日月之章，祀帝于郊，配以后稷，天子之礼也。
　　
