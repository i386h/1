<!-- { "loadSidebar": true } -->
　　【工四人二瑟二歌也瑟先谓鼔瑟者先行而歌者在后也相者二人谓相瑟者其相歌者亦二人以空手典事故不言也在肩曰荷左荷荷以左肩也后首瑟首向后也挎以指钩之也越瑟下孔所以发越其声也内侧荷之以瑟向身也右手相者取其便也乐正统乐工者　贾洺州曰乡饮酒与燕礼相对燕礼面鼓此后首变于君也敖君善曰乡射礼云乐正先升立于工席之西亦与此文互见也相者授瑟以瑟首向东授之郑康成曰相者降立于西方】
　　工歌鹿鸣四牡皇皇者华
　　【工所歌者小雅首三篇也春秋传云文王大明緜两君相见之乐也两君相见得歌大雅则士大夫相饮得歌小雅宜矣工歌则鼓瑟此记所谓升歌三终也】
　　卒歌主人献工工左瑟一人拜不兴受爵主人阼阶上拜送爵荐脯醢使人相祭工饮不拜既爵授主人爵众工则不拜受爵祭饮辩有脯醢不祭太师则为之洗賔介降主人辞降工不辞洗
　　【郝仲舆曰主人酌酒献工工置瑟于左自右受爵惟众工之长一人拜即坐受不更起瞽不备礼也主人必反阼阶上拜送者以工拜受于其位故不得拜于其右也使人相祭相其祭荐祭酒也四工卒饮不拜以爵授主人不备礼也众乐工受爵亦不拜酒则祭脯醢则不祭又简于四工也太师乐工之长主人献则洗爵主人降洗賔介皆降礼优于四工也工即太师也不辞洗瞽不备礼也　髙紫超曰遵或有或无故献遵不数外此献工四人为第十次行爵工歌则必献献则必拜不敢以其瞽蒙而易之其不忽于微贱者如此】
　　笙入堂下磬南北面立乐南陔白华华黍
　　【笙吹笙者也磬南北面立在磬之南而北面立盖亦东上也乐犹奏也所奏者亦小雅三篇也刘原父谓三诗皆有声而无辞与工所歌者异也　此记所谓笙入三终也】
　　主人献之于西阶上一人拜尽阶不升堂受爵主人拜送爵阶前坐祭立饮不拜既爵升授主人爵众笙则不拜受爵坐祭立饮徧有脯醢不祭
　　【一人拜谓笙之长者一人拜于堂下乡射礼笙一人拜于下是也众笙谓一人外吹众笙者郑康成谓笙三人和一人凡四人则一人拜外有三人也髙紫超曰此献笙四人为第十一次行爵】
　　乃间歌鱼丽笙由庚歌南有嘉鱼笙崇丘歌南山有台笙由仪
　　【间代也堂上鼓瑟一歌堂下吹笙一曲更代而作也工所歌笙所奏六者皆小雅篇名而笙所奏三篇则刘原父以为有声无辞者也此记所谓间歌三终也】
　　乃合乐周南关雎葛覃卷耳召南鹊巢采蘩采苹【合乐谓歌与众声俱作也周南召南国风之首而关雎三篇鹊巢三篇又二南之首此六篇又名乡乐燕礼遂歌乡乐是也　此所谓合乐三终也贾洺州曰合乐者堂上鼓瑟堂下笙磬合奏此六诗言三终者二南各三终也张炅生曰周南召南之风乡乐也其化始于闺门刑寡妻至兄弟以御家邦故谓之乡乐用之房中以及朝廷燕飨乡射饮酒此六篇乃风化之原也】
　　工告于乐正曰正歌备乐正告于賔乃降
　　【工其长也正歌献酬正用之歌异于燕终无算乐也备犹完也必告于賔者饮酒主于賔歌亦以乐賔故也郑康成曰乐正降立西阶东北面】
　　右乐　磬阶间缩霤北面鼓之【阶间两阶之间也霤檐际也雨水下滴谓之霤缩霤纵于南霤也凡东西为横南北为纵而南北之霤则以东西为纵也鼓击也北面鼓之明磬南面设也　杨信斋曰按春官小胥正乐县之位王宫县四面象宫室也诸侯轩县三面去南面避王也大夫判县判左右二面乂去北面也士特县县于东方或于阶问而已凡钟磬编县二八十六枚而在一簴谓之堵钟一堵磬一堵谓之肆天子之卿大夫判县左右二肆钟磬各二堵也诸侯之卿大夫半之判县一肆西钟东磬各一堵也天子之士特县一肆钟磬各一堵也诸侯之士半之县磬一堵而已射则避射位故乡射磬在东乡饮则在阶间缩霤也】乐作大夫不入【大夫谓遵也其来以助主人乐賔今来也后不及一人举觯之节而乐已作则后于乐賔矣故不入】献工与笙取爵于上篚既献奠于下篚其笙则奠诸西阶上【郝仲舆曰献歌工笙师取上篚之爵与賔介同既献奠于下篚与賔介异礼降也歌工席于西阶上故主人于阼阶上拜送爵笙在堂下故主人即西阶上拜送爵与歌工异也　按郑贾谓丄篚有三爵献賔及介及众賔一爵献工与笙一爵献大夫遵者一爵必三爵者明其异器敬也】
　　主人降席自南方侧降
　　【自南方降席下东阶便也侧独也賔介不降主人独降也】
　　作相为司正司正礼辞许诺主人拜司正答拜主人升复席
　　【作使也相即前所云一相者也礼多时久乐作而情洽将留賔防有懈惰故立司正以监察之】
　　司正洗觯升自西阶阼阶上北面受命于主人主人曰请安于賔司正告于賔賔礼辞许司正告于主人主人阼阶上再拜賔西阶上答拜司正立于楹间以相拜皆揖复席
　　【请安留賔安坐也司正告賔于西阶上賔礼辞之者以主人有防酒嘉肴己巳受赐为辞也司正以賔许告主人主人再拜以受賔许賔因再拜以答之司正立楹间以相拜谓赞主人及賔之拜也賔主既拜相揖就席】
　　司正实觯降自西阶阶间北面坐奠觯退拱少立坐取觯不祭遂饮卒觯兴坐奠觯遂拜执觯兴洗北面坐奠觯于其所退立于觯南
　　【阶间东西两阶间堂下中庭也坐而奠觯表其位也退拱少立示严重也不祭而饮奠觯而拜明己己当司正之任也洗觯奠之示洁敬也立于觯南纠失礼也　髙紫超曰此又司正之导饮也为第十二次爵乡射礼自此以后遂行射礼】
　　右立司正　司正既举觯而荐诸其位【郑康成曰司正为主人之属故无献因其举觯而荐之】
　　賔北面坐取俎西之觯阼阶上北面酬主人主人降席立于賔东賔坐奠觯遂拜执觯兴主人答拜不祭立饮不拜卒觯不洗实觯东南面授主人主人阼阶上拜賔少退主人受觯賔拜送于主人之西賔揖复席
　　【郝仲舆曰賔取前一人酬已之觯奠于荐西者往阼阶上酬主人拜先自饮不祭不拜卒觯不洗酬礼杀也主人拜受觯賔拜送于主阶西凡旅同阶亦礼杀也　髙紫超曰此賔酬主人为第十三次爵计賔所饮始二爵矣】
　　主人西阶上酬介介降席自南方立于主人之西如賔酬主人之礼主人揖复席
　　【郝仲舆曰主人得賔觯未饮西阶上酬介　髙紫超曰此主人复酬介为第十四次爵计主人所饮则四爵矣】
　　司正升相旅曰某子受酬受酬者降席司正退立于序端东面受酬者自介右众受酬者受自左拜兴饮皆如賔酬主人之礼徧卒受者以觯降坐奠于篚司正降复位
　　【賔介及主人相酬司正惟相之于下而不升尊之也至介酬众賔众賔又以次相酬是谓旅酬司正乃升堂相视旅酬之礼所以察其失礼者也曰某子受酬以序呼而进之也受酬者闻其呼已乃降席未受者不得越次也序端西序之端也郑康成谓立于此以避受酬者又便其赞上赞下也自介右谓受介酬者独由介之东与他受酬者不同尊介也众受酬者谓堂上众賔自第二以下并堂下众賔也受自左谓皆由其西乃賔党受酬之正位也徧旅酬交徧也末一人无所酬以觯降堂下跪奠于洗西篚内司正降复庭中篚南之位旅毕也　髙紫超曰此介又以主人之觯酬众賔众賔交错以徧各饮一爵为十五畨爵也愚按此节徧字兼众賔在堂上堂下者言之乡射礼云徧遂酬在下者徧字乃専以众賔之在上者言之也】
　　右旅酬　凡旅不洗不洗者不祭【不洗谓不洗觯敬礼杀也不洗则不祭疑不洁也】　既旅士不入【士谓众賔也或有故不与賔介同来则未旅之前皆可以入盖士之来以观礼也既旅则礼将终矣故不入也】
　　使二人举觯于賔介洗升实觯于西阶上皆坐奠觯遂拜执觯兴賔介席末答拜皆坐祭遂饮卒觯兴坐奠觯遂拜执觯兴賔介席末答拜
　　【使司正使也二人主人之赞者一人举觯于賔　人举觯于介皆先自酌以导饮　髙紫超曰此二人复各饮一觯导饮为第十六畨爵】
　　逆降洗升实觯皆立于西阶上賔介皆拜皆进荐西奠之賔辞坐取觯以兴介则荐南奠之介坐受以兴退皆拜送降賔介奠于其所
　　【逆降谓先升者后降犹昏礼言匕者逆退也賔席南面故自荐西奠之介席东面故自荐南奠之皆在右以便举也賔言取介言受尊卑异词也退皆拜送二人退拜送觯也降二人降賔介受不饮仍以觯于初处也　髙紫超曰此二人所奠为第十七畨爵賔介皆不饮】
　　右二人举觯于賔介【郑康成曰二人亦主人之吏若有大夫则举觯于賔与大夫】
　　司正升自西阶受命于主人主人曰请坐于賔賔辞以俎主人请彻俎賔许司正降阶前命弟子俟彻俎【坐坐而饮也前此皆立行礼久而劳倦故主人使司正请坐以安之也辞以俎者以俎在不敢坐也盖俎礼器之重者当俎而坐是防之也司正反命主人主人乃请彻俎顺賔意以安賔也司正复请于賔而賔许顺主人意而许其坐也阶前西阶前也弟子賔之卑幼者俟彻俎者俟尊者彻俎乃受之也　郑康成曰俎者主人之吏设之使弟子俟彻者明彻俎賔之义也】
　　司正升立于序端賔降席北面主人降席阼阶上北面介降席西阶上北面遵者降席席东南面
　　【郝仲舆曰降席俟彻俎也賔介主皆北面尚其肃也遵立席东南面尚其和也　髙紫超曰遵者降独南面尊之也】
　　賔取俎还授司正司正以降賔从之主人取俎还授弟子弟子以降自西阶主人降自阼阶介取俎还授弟子弟子以降介从之若有诸公大夫则使人受俎如賔礼众賔皆降
　　【还授转与也司正受賔俎者尊之也从之从降也使人受俎亦谓使弟子受之乡射礼大夫取俎还授弟子是也　敖君善曰賔降立于西阶西主人降立于阼阶东介在賔南大夫在介南众賔又在大夫南少退】
　　右彻俎　彻俎賔介遵者之俎受者以降遂出授从者主人之俎以东【出出庙门也东适东壁也】
　　脱屦揖让如初升坐
　　【脱屦各于其阶下脱之也屦贱不宜陈堂上秽防不宜在坐侧故降脱乃升也揖让主人与賔一揖一让也坐谓坐席上跪而以股帖足乃古之坐法也】
　　乃羞
　　【羞谓庶羞笾豆菹醢之属也　郑康成曰乡设骨体所以致敬也今进羞所以尽爱也敬之爱之所以厚贤也】
　　无算爵
　　【算数也取奠爵而行之无有定数醉而止也其仪详见乡射礼　郝仲舆曰无算爵以醉为节不限数也】
　　无算乐
　　【爵行则奏乐或歌或间或合惟其所用以尽欢至爵止而乐阕故爵无算而乐亦无算也　郝仲与曰无算乐升歌间合不拘正乐三终之数也】
　　右无算爵
　　賔出奏陔
　　【賔出饮毕而退也陔陔夏乐章名钟师所奏九夏之一也郝仲舆曰陔阶也行有阶级次第戒失礼也敖君善曰賔主人以下亦当屦而出经文畧也】
　　主人送于门外再拜
　　【郑康成曰门东西面拜也賔介不答拜礼有终也】
　　右賔出　乐正命奏陔賔出至于阶陔作【乐正命奏陔夏则賔起及阶然后陔夏作】
　　明日賔服乡服以拜赐主人如賔服以拜辱
　　【乡服乡饮之服即朝服也拜赐拜谢其饮已之赐也介不拜赐者礼主于賔也辱拜赐之辱也按乡射礼賔朝服以拜赐于门外主人不见如賔服遂从之拜辱于门外乃退盖拜赐拜辱例不相见造门外拜谢而已】
　　右拜赐拜辱
　　主人释服乃息司正
