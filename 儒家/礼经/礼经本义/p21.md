<!-- { "loadSidebar": true } -->
　　【请以乐谓请用乐也命用乐言君有命用乐射也貍首乐章名】
　　三耦卒射宾待于物如初公乐作而后就物稍属不以乐志其他如初仪卒射如初
　　【稍属谓授矢于公稍属也】
　　宾就席诸公卿大夫众射者皆继射释获如初卒射降反位释获者执余获进告左右卒射如初
　　【降反位谓众耦继射者降反次北之位】
　　右三射用乐
　　司马升命取矢负侯许诺司马降释弓反位小臣委矢司马师乗之皆如初司射释弓视算如初释获者以贤获与钧告如初复位
　　右取矢视算
　　司射命设丰实觯如初遂命胜者执张弓不胜者执弛弓升饮如初卒退丰与觯如初
　　右饮不胜者
　　司射犹袒决遂左执弓右执一个兼诸面镞适次命拾取矢如初司射反位三耦及诸公卿大夫众射者皆袒决遂以拾取矢如初矢不挟兼诸面镞退适次皆授有司弓矢袭反位卿大夫升就席司射适次释弓矢脱决拾去扑袭反位
　　【敖君善曰升就席不言诸公者可知也诸公卿大夫皆就席则士亦当反西方之位矣】
　　司马正命退楅解纲小臣师退楅巾车量人解左下纲司马师命获者以旌与荐俎退司射命释获者退中与算而俟
　　【但解左下纲而不彻去者备君之欲复射而张之也凡所退射器皆俟亦备君之欲复射也】
　　右射事毕
　　公又举奠觯唯公所赐若宾若长以旅于西阶上如初大夫卒受者以虚觯降奠于篚反位
　　右公为大夫举旅【敖君善曰此一举觯当在未立司正之前乃降于此者以射故也】
　　司马正升自西阶东楹之东北面告于公请彻俎公许遂适西阶上北面告于宾宾北面取俎以出诸公卿取俎如宾礼遂出授从者于门外大夫降复位庶子正彻公俎降自阼阶以东
　　【诸公卿取俎如宾礼谓皆亲彻以出也出授从者以从者不敢入路门也大夫无俎亦降者将同宾公卿脱屦升也复位复门东北面位也庶子正庶子之长者也燕礼膳宰设公俎亦膳宰彻之此庶子正彻公俎则前之设公俎者亦庶子正可知也○李寳之曰马字疑衍】
　　宾诸公卿皆入门东面北上
　　右彻俎
　　司正升宾宾诸公卿大夫皆脱屦升就席公以宾及卿大夫皆坐乃安羞庶羞大夫祭荐司正升受命皆命公曰众无不醉宾及诸公卿大夫皆兴对曰诺敢不醉皆反位坐
　　右脱屦升坐
　　主人洗酌献士于西阶上士长升拜受觯主人拜送士坐祭立饮不拜既爵其他不拜坐祭立饮乃荐司正与射人于觯南北面东上司正为上徧献士士既献者立于东方西面北上乃荐士祝史小臣师亦就其位而荐之主人就士旅食之尊而献之旅食不拜受爵坐祭立饮主人执虚爵奠于篚复位
　　【射人即向之为司射者史小史也太史释获前已受献矣】
　　右主人献士【郝仲舆曰燕礼重饮故旅大夫献士而后射大射礼重射故射毕而后旅大夫献士】
　　宾降洗升媵觯于公酌散下拜公降一等小臣正辞宾升再拜稽首公答再拜宾坐祭卒爵再拜稽首公答再拜宾降洗象觚升酌膳坐奠于荐南降拜小臣正辞宾升成拜公答拜宾反位
　　右宾媵爵于公
　　公坐取宾所媵觚兴唯公所赐受者如初受酬之礼降更爵洗升酌膳下再拜稽首小臣正辞升成拜公答拜乃就席坐行之有执爵者唯受于公者拜司正命执爵者爵徧卒受者兴以酬士【句】大夫卒受者以爵兴西阶上酬士士升大夫奠爵拜士答拜大夫立卒爵不拜实之士拜受大夫拜送士旅于西阶上徧士旅酌
　　右公为士举旅
　　若命曰复射则不献庶子
　　【命君命也不献不即献也旅士徧则主人宜献庶子矣若君有命复射则必于是时行之故献庶子之礼不即行也】
　　司射命【句】射唯欲【句】卿大夫皆降再拜稽首公答拜【司射命以君命命之也射惟欲欲射者射不欲射者聴此即君命也卿大夫皆降射与不射皆降拜君命也公不辞以宾不与也宾不与者以与君为耦射否宜由君不敢拜唯欲之命也】
　　一发中三侯皆获
　　【一发上下射各发一矢也一矢难中故虽中非其侯而亦释获既释获则有饮射爵之事可知矣】
　　右复射
　　主人洗升自西阶献庶子于阼阶上如献士之礼徧献降洗遂献左右正与内小臣皆于阼阶上如献庶子之礼
　　右献庶子左右正内小臣
　　无算爵士也有执膳爵者有执散爵者执膳爵者酌以进公公不拜受执散爵者酌以之公命所赐所赐者兴受爵降席下奠爵再拜稽首公答再拜受赐爵者以爵就席坐公卒爵然后饮执膳爵者受公爵酌反奠之受赐者兴授执散爵者执散爵者乃酌行之唯受于公者拜卒爵者兴以酬士于西阶上士升大夫不拜乃饮实爵士不拜受爵大夫就席士旅酌亦如之公有命彻幂则宾及诸公卿大夫皆降西阶下北面东上再拜稽首公命小臣正辞公答拜大夫皆避升反位士终旅于上如初无算乐宵则庶子执烛于阼阶上司宫执烛于西阶上甸人执大烛于庭阍人为烛于门外
　　右无算爵
　　宾醉北面坐取其荐脯以降奏陔宾所执脯以赐钟人于门内霤遂出卿大夫皆出公不送公入骜
　　【骜骜夏乐章名钟师所奏九夏之一也○敖君善曰宾入奏肆夏出奏陔夏避王礼也大司乐职曰宾出入奏肆夏燕礼不言公入此言公入者为奏骜见之也公入而奏骜夏盛射礼也出时不奏亦避王礼也大司乐职曰大射王出入令奏王夏】
　　右宾出公入















　　礼经本义卷六
　　钦定四库全书
　　礼经本义卷七
　　无锡蔡徳晋撰
　　嘉礼
　　公食大夫礼
　　【此诸侯食小聘大夫之礼食礼有八天子食诸侯来朝者一也食聘问卿大夫二也食羣臣三也食耆老孤子四也诸侯食同列相朝者五也邻国卿大夫来朝聘问者六也食其羣臣及其耆老孤子七与八也今所存特诸侯食小聘大夫之礼其余皆不可考矣】
　　使大夫戒各以其爵上介出请入告三辞宾出拜辱大夫不答拜将命宾再拜稽首
　　【戒至宾馆而告之也各以其爵必使班位相敌者往则宾主易亲也上介宾之副使也出请请戒者以所事也入告告于宾也三辞辞其食礼不敢当也拜辱拜戒者来辱也大夫即戒者不答拜奉君命至不敢承其礼也将命致君食宾之命也宾再拜稽首受命也】
　　大夫还宾不拜送遂从之
　　【髙紫超曰宾遂从者尽闻命急趋同于君召无诺之义】
　　宾朝服即位于大门外如聘即位
　　【朝服皮弁服也大门外宾之次所在也如聘即位郝仲舆谓如聘时庙门外接西塾立是也】右戒宾宾从　不宿戒戒不速【郝仲舆曰不宿戒当日戒也戒不速宾闻戒即至不再召也】　宾之乗车在大门外西方北面立【郑康成曰宾车不入门广敬也】
　　具【句】羮定【句】甸人陈鼎七当门南面西上设扄鼏鼏若束若编
　　【具谓宰夫具官馔也甸人掌以薪蒸役内外饔者陈鼎七用一太牢也盖牛一羊一豕一鱼一腊一肠胃一肤一凡七鼎也当门当大门中也南面君礼也西上自西陈而东明为宾也扄鼎扛所以举鼎者也鼏鼎盖也郑康成谓鼏以茅为之长则束本短则编其中央郝仲舆则云以茅为鼏无据盖谓以绳束鼏编聮于鼎鼎在外防闲欲固也未详孰是】
　　设洗如飨小臣具槃匜在东堂下
　　【如飨者飨礼今亡而燕礼设洗于阼阶东南飨亦当然也匜盛盥水槃盛盥弃水此供君盥故小臣具之在东堂下与洗近也○敖君善曰凡行礼其可以槃匜盥而不就洗者尊者一人而已有敌者则否不言簟巾文略耳祭礼有槃匜必有簟巾】
　　宰夫设筵加席几无尊饮酒浆饮俟于东房凡宰夫之具馔于东房
　　【设筵设于室戸牖间南面也无尊不设酒尊礼主食也酒先言饮浆后言饮皆以明酒浆为饮宾之物也凡宰夫之具统指食品而言】
　　右陈器馔　不授几无阼席烹于门外东方【郝仲舆曰不授几公不亲授也无阼席不设主席也烹于门外饔爨在庙门外也东方贵乎阳也】司宫具几与蒲筵【句】常【句】缁布纯加萑席【句】
　　寻【句】帛纯皆卷自未【郑康成曰丈六尺曰常半常曰寻纯縁也】宰夫筵出自东房【筵谓布之也司宫具筵于东房宰夫布之故自东房出】
　　公如宾服迎宾于大门内大夫纳宾宾入门左公再拜宾避再拜稽首
　　【迎宾不出大门降于国君也大夫上摈也纳宾以公命纳之也入门左谓西方宾位也宾避逡巡不敢当君拜也】
　　公揖入宾从及庙门公揖入宾入三揖至于阶三让公升二等宾升
　　【入庙门礼行于庙也公升二等而宾乃升让于君也】
　　大夫立于东夹南西面北上士立于门东北面西上小臣东堂下南面西上宰东夹北西面南上内官之士在宰东北西面南上介门西北面西上
　　【东夹东堂也士与小臣南北相对皆西上者以君之入在东也宰太宰东夹北东夹室也内官之士夫人之官内小臣之属也在宰东北少退于宰也皆南上者以君在南也介门西者三介先宾入及宾升堂仍立门西西上统于宾也○敖君善曰羣臣至是方即位于庙则向者公亦不在庙明矣此其异于臣礼欤士冠士昏礼主人皆先待于庙乃出迎宾介位序于内官之后见其不从宾而入变于聘时也上摈则随公而入立于阶下承摈绍摈亦随入立于士东少进负东塾北面东上】
　　公当楣北向至再拜宾降也公再拜宾西阶东北面答拜摈者辞【句】拜也公降一等辞曰寡君从子虽将拜兴也宾栗阶升不拜命之成拜【句】阶上北面再拜稽首【至再拜言其拜至之数也盖公方一拜宾即降避而公又一拜也西阶东西阶下之东也摈者辞辞其拜于下也拜也宾不从其辞而终拜于下也公降一等辞又亲辞之也摈者致公之意曰寡君从子而降虽将拜亦为君起然是时宾已再拜毕矣栗阶郝仲舆谓犹厯阶一足一级升急趋命也宾升不拜已拜于下也君不敢受其拜下之礼故复命之成拜于上北面再拜稽首从君命也○贾洺州曰主君虽辞宾犹终拜于下尽臣之礼为成拜而主君之意犹以为不成故命之升成拜】
　　右迎宾宾入　卿摈由下【句】上赞【句】下大夫也【郝仲舆曰摈赞礼者凡宾主升降行礼摈赞之食卿则摈立堂下有事由下升其立堂上赞礼者食下大夫之摈也髙紫超曰卿位尊故摈礼由下大夫位卑故賛礼由上】
　　士举鼎去鼏于外【句】次入陈鼎于碑南南面西上右人抽扄坐奠于鼎西【句】南顺【句】出自鼎西左人待载【郝仲舆曰举鼏谓扛鼎入去鼏去鼎盖外大门外次入依门外之次在西者先入也碑在堂下庭中七鼎陈于碑南皆南向如门外之次西上上宾也首牛次羊豕鱼等横陈而东右人左人谓二人共举鼎前者在西为右后者在东为左鼎既陈右一人自西抽扄委于鼎西向南遂西出左一人立鼎东待升肉荐俎也】
　　饔人以俎入陈于鼎南旅人南面加匕于鼎退
　　【饔人掌割烹之事者旅人士旅食者也匕削木为匙以取肉于鼎也敖君善曰饔人西面于鼎南陈俎俎南顺旅人南面于鼎北加匕匕北柄退盖兼执匕俎者而言】
　　大夫长盥洗东南西面北上序进盥退者与进者交于前卒盥序进南面匕载者西面
