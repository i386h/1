<!-- { "loadSidebar": true } -->
　　【入门右奠币再拜降等也大夫于其既拜乃辞之降于宾也摈者反币以币出还上介然后从客礼入也大夫再拜受亦于楹间南面而受盖介于卿虽降一等然同为大夫故受于堂上亦得在楹间也降拜贬于卿也大夫既辞则揖而先升西面介拜于西阶上北面也】
　　摈者出请众介面如觌币
　　【如觌币各玉锦束也】
　　入门右奠币皆再拜大夫辞介逆出摈者执上币出礼请受宾辞大夫答再拜摈者执上币立于门中以相拜士介皆避老受摈者币于中庭士三人坐取羣币以从之
　　【于士介亦亲辞避君也余大约与其觌礼同○此介私面于卿也】
　　摈者出请事宾出大夫送于外门外再拜宾不顾【郝仲舆曰摈者又出请事盖礼毕而宾尚在庙门外故复请终事也敖君善曰宾亦告事毕乃出此言宾不顾见敌者之礼也】
　　摈者退大夫拜辱
　　【敖君善曰摈者从大夫出门而遂退拜辱谢其屈辱而相已也】
　　右宾介私面于卿
　　下大夫尝使至者币及之
　　【郑康成曰尝使至己国则以币问之也君子不忘旧】
　　上介朝服三介问下大夫下大夫如卿受币之礼其面如宾面于卿之礼
　　【髙紫超曰下大夫宾不亲问而使上介问之取其爵之相称也否则以尊临卑嫌其下亢而上防矣止三介者降于宾也】
　　右问下大夫尝使者
　　大夫若不见君使大夫各以其爵为之受如主人受币礼不拜
　　【郝仲舆曰大夫若不见谓自卿至下大夫或有故不得见宾介也主君各以其爵使人代受币卿使卿受大夫使大夫受但代受币不代答拜代者不敢实承其礼也】
　　右代受问　既将公事宾请归【郑康成曰已问大夫事毕则请归谦也主国留之飨食燕献无日数尽慇懃也】　宾既将公事复见讶以其挚【复报也讶向以挚私见已今还以挚报见之使者及上介执雁羣介执雉】
　　夕夫人使下大夫韦弁归礼
　　【夕问卿之夕使下大夫降于君也髙紫超曰君归饔夫人归礼盖敬宾之道内外交尽如此】
　　堂上笾豆六设于户东西上二以并东陈壶设于东序北上二以并南陈醙黍清皆两壶大夫以束帛致之宾如受饔之礼傧之乘马束锦
　　【笾豆六者下君礼也醙酒米涕而浊者所谓糟也清酒之陈乆者凡酒惟稻黍粱三品皆有醙与清稻为上黍次之粱又次之故言黍以该稻粱郑康成谓以黍间醙清者互相备明三酒六壶是也以束帛致致夫人之命也下大夫归礼特以乘马束锦傧之尊夫人也○敖君善曰六豆六笾皆宜用朝事者而各去其末之二其设之序则豆皆在西笾继之而东韭菹其南醓醢屈以终麷其南蕡亦屈以终】
　　上介四豆四笾四壶受之如宾礼傧之两马束锦【傧以两马降于宾也○敖君善曰四豆者去菁菹鹿臡四笾者去形盐膴四壶者去粱酒】
　　明日宾拜礼于朝
　　【拜礼拜夫人之致礼上介从宾而拜】
　　右夫人归礼于宾介　聘日致饔明日问大夫夕夫人归礼
　　大夫饩宾太牢米八筐
　　【大夫卿也米谓黍粱稷无稻筐实五斗八筐康成谓黍粱各二筐稷四筐陈于门外二以并南陈牲陈于后东上○髙紫超曰聘君于大夫有乘皮束帛之问故大夫于宾亦有太牢八筐之饩盖聘君所以致礼于其臣者厚而其臣之所以致礼于宾者亦隆也】
　　宾迎再拜老牵牛以致之宾再拜稽首受老退宾再拜送
　　【老大夫之家相也再拜稽首受者以大夫向者稽首受其君命而因其礼也】
　　上介亦如之
　　【此牢米亦如宾者以其具不可得而杀故也】
　　众介皆少牢米六筐皆士牵羊以致之
　　【士亦大夫之贵臣米六筐敖君善谓黍粱稷各二筐也】
　　右大夫饩宾介　凡饩大夫黍粱稷筐五斛【君归饔饩米用四种大夫用三种君用筥器小而多大夫用筐器大而寡皆所以明则也】
　　公于宾一食再飨燕与羞俶献无常数
　　【食以饭为主享以酒为主食飨于庙燕于寝羞以禽熟而进之也俶始也始献四时新物也○髙紫超曰一食再飨所以致慇懃者至矣而又有燕羞俶献无常数之礼则其所以燕乐嘉宾之心者诚无穷也】
　　宾介皆明日拜于朝
　　【飨食宾之时则宾为宾上介为介故明日宾介皆至朝拜赐也】
　　上介一食一飨
　　【介既从宾食飨矣又特食之享之所以殊礼之也】
　　若不亲食使大夫各以其爵朝服致之以侑币如致饔无傧致飨以酬币亦如之
　　【郑康成曰君不亲食谓有疾及他故也必致之不废其礼也致礼于卿使卿致礼于大夫使大夫非必命数也无傧以己本宜往也】
　　右飨食燕羞献　其介为介【贾洺州曰飨宾于庙之时还以其上介为介经云上介一食一飨则是従宾为介之外复别享也】　凡致礼皆用其飨之加笾豆【笾豆有正有加致礼必并加笾豆致之无少减也】各以其爵朝服　大夫来使无罪飨之过则饩之【无罪无失误也享之亲享之也过则有失误矣以生物饩之不亲享也传曰使者误而主君弗亲飨食所以愧励之也】　有大客后至则先客不飨食致之【大客宾之爵尊于先客者以享食致先客而亲享大客隆杀之等也】　燕则上介为宾宾为苟敬宰夫献【敖君善曰享食之礼君亲为主故以宾为宾尊宾也君与臣燕则宰夫为献主故不以宾为宾而以为苟敬亦尊宾也苟敬之位在阼阶西北面详见燕礼】　既致饔旬而稍宰夫始归乘禽日如其饔饩之数士中日则二双凡献执一双委其余于面禽羞俶献比【稍廪食也乘禽乘行之禽雁鹜之属士士介也中间也面前也致饔后旬日乃致廪食归乗禽以前此饔饩之物多也日如其饔饩之数者上宾饔饩五牢则日五双上介三牢则日二双也士间日二双不日一双者太寡则不敬也执一双以将命也禽羞禽之烹调者俶献时物始出者其致之礼皆比视乘禽也】
　　大夫于宾一飨一食上介若食若飨
　　【大夫于宾享食各一举上介或享或食不兼举也○髙紫超曰大夫于宾复行享食之礼君之所厚者臣亦不敢后视太牢之饩更有加焉盖其情弥亲其意弥笃矣】
　　若不亲飨则公作大夫致之以酬币致食以侑币【不亲飨食则使人告于公公乃使其同爵者代致之酬币侑币皆用束锦亦有定实○郑康成曰大夫有故君必使同爵者为致之列国宾来荣辱之事君臣同之也】
　　右大夫飨食宾介
　　君使卿皮弁还玉于馆
　　【玉即圭也来聘以圭本以为贽见之意而非馈也故还之○郝仲舆曰玉以表信信达而礼行还以其信归之所以受币还玉也】
　　宾皮弁袭迎于外门外不拜帅大夫以入大夫升自西阶钩楹宾自碑内听命升自西阶自左南面受圭退负右房而立大夫降中庭宾降自碑内东面授上介于阼阶东
　　【宾袭为将受玉敬也不拜礼不主于己也帅以入不揖也钩楹由楹内将南面致命也致命不东面者以宾在下也自碑内者听命于下敬也升自西阶不敢由阼圭在如君也升堂西为左自左南面居大夫右并受也二人皆代君行礼故皆不北面右房西房也大夫先降主中庭宾乃降西阶东行由碑内过阼阶下东面授圭于上介欲亲见贾人藏之也宾还阼阶下西面立】
　　上介出请宾迎大夫还璋如初入
　　【请请命也还璋为夫人还之如初入自帅入以至授介皆如之也】
　　宾裼迎大夫贿用束纺礼玉束帛乘皮皆如还玉礼【裼者已受聘玉则复其常也迎大夫亦上介出请入告乃迎之贿所以答聘者纺纺丝为之即今之纱也礼玉所以报享者】
　　大夫出宾送不拜
　　【髙紫超曰宾送不拜者还圭非有加礼则不当拜而贿礼所以遗其君则不敢拜也】
　　右还玉及贿礼　无行则重贿反币【无行谓独聘此国无他往也反币谓报享之币必重其贿与反币者使者归以得礼多为荣也】　客将归使大夫以其束帛反命于馆明日君馆之【此谓有故则卒聘束帛加书将命者也反命为书以报也君馆之主君亲适宾馆也】
　　公馆宾宾避上介听命
　　【公馆宾公就宾于馆为宾将去亲存送之以厚慇懃且谢主君之意也宾避不敢当君之辱也○郑康成曰摈者每賛君辞上介则曰敢不承命告于寡君之老】
　　聘享夫人之聘享问大夫送宾公皆再拜
　　【髙紫超曰君与夫人聘享大夫有问礼意厚矣主君不能往拜于其国故特于馆宾拜之送宾者馆宾之后公自此不复见宾故特拜送之也公馆宾时特拜此四事盖所以致礼于聘国之君臣而尽其恭如此】
　　公退宾从请命于朝公辞宾退
　　【髙紫超曰从随也请命于朝盖拜主君之馆已而并告以将归之意也礼有终已故公辞其拜○郝仲舆曰请命于朝以主君有拜四事之命不敢受于其馆而更请受命于朝人臣之礼也公辞辞其请也】右主君就宾馆　曰子以君命在寡君寡君拜君命之辱君以社稷故在寡小君【句】拜【句】君贶寡君延及二三老【句】拜【句】又拜送【郝仲舆曰此主君馆宾拜四事摈者賛礼之辞一拜聘享二拜夫人聘享三拜问大夫四拜送宾行】
　　宾三拜乘禽于朝讶听之
　　【乗禽虽轻受赐多矣故于临行总拜之必三拜者报其赐之频也】
　　遂行舍于郊
　　【始发且宿近郊也古者逺行初出祖祭宿近郊】
　　右宾拜赐遂行　宾于馆堂楹间释四皮束帛宾不致主人不拜【郑康成曰宾将去是馆留礼以谢主人不致不拜不以将别崇新敬也】
　　公使卿赠如觌币受于舍门外如受劳礼无傧使下大夫赠上介亦如之使士赠众介如其觌币
　　【郝仲舆曰公使卿赠使臣行亦如宾私觌之币所以报也无傧谓使臣不复以礼物傧卿也】
　　大夫亲赠如其面币无傧赠上介亦如之使人赠众介如其面币
　　【郝仲舆曰此卿私赠也】
　　士送至于境
　　【至于境谓没其境也】
　　右赠送
　　使者归及郊请反命
　　【髙紫超曰反命犹言复命也使者乆役于外未知其归期故及郊而先以反命闻君欲君闻其归而喜之也】
　　朝服载旜禳乃入
　　【载旜张旜表其还也禳祭名所以祓除不祥者入入国也必禳乃入致洁敬也】
　　乃入陈币于朝西上上宾之公币私币皆陈上介公币陈他介皆否束帛各加其庭实皮左
　　【公币他国君所赐使臣之币私币卿大夫以下之赠币皆陈之示无私贿也上介私币不陈者所以示有别且观上宾之私币无私则其介可知矣他介公私二币皆不陈则微而不足以凟尊也束帛各加于庭实在皮之左非致命不亲执也】
　　公南向卿进使者使者执圭垂缫北面上介执璋屈缫立于其左反命曰以君命聘于某君某君受币于某宫某君再拜以享某君某君再拜宰自公左受玉受上介璋致命亦如之执贿币以告曰某君使某子贿授宰礼玉亦如之执礼币以尽言赐礼公曰然而不善乎授上介币再拜稽首公答再拜私币不告君劳之再拜稽首君答再拜
