<!-- { "loadSidebar": true } -->
　　右聘　卿大夫讶大夫士讶士皆有讶【讶不以敌与馆同也】　宗人授次次以帷少退于君之次【次门外宾初至之次君谓外诸侯凡诸侯以下各有次宾次少退不与诸侯次并也】　唯大聘有几筵【郑康成曰小聘轻虽受于庙不为神位】　礼不拜至【前者请行礼宾言俟间则行礼之时宾非始至故不拜至也】　辞无常逊而恱辞多则史少则不达辞苟足以达义之至也【无常犹无定逊而恱谓以谦逊和恱为主多则文胜少则略而不足以达其意辞苟足以达则不烦不略为得其宜故曰义之至也】　上介执圭如重授宾【如重犹论语言如不胜也】宾入门皇升堂让将授志【句】趋授如争承下如送君还而后退【皇庄盛也让恭逊也志专一也趋授疾趋而前以圭授君也如争先然惟恐迟也承下手承圭下使君取上也如送客然不即退也君还而后退谓君还东面而后降阶出庙门更行享礼之事也】下阶发气怡焉再三举足又趋及门正焉【降下西阶气始发舒怡然和恱再三举足以自安定乃复疾趋及出庙门顔色始复常也】　执圭鞠躬焉如恐失之【鞠躬者敬也如恐失之者慎也】　入门主敬升堂主慎
　　摈者出请宾裼奉束帛加璧享摈者入告出许
　　【请请命也宾出即裼璧降于圭因裼而奉之入告出许不复辞者既受其大即不必辞其细也】
　　庭实皮则摄之毛在内内摄之入设也
　　【庭实皮马之类实于庭者皮虎豹之皮也若君于臣臣于君则麋鹿皮可也摄兼执也左手兼执前两足右手兼执后两足毛在内不欲文之豫见且防损伤也内摄之谓反摄之不见毛也入设谓入庭致命乃张设也】
　　宾入门左揖让如初【句】升致命张皮公再拜受币士受皮者自后【句】右客【句】宾出当之【句】坐摄之公侧授宰币【句】皮如入右首而东
　　【升致命宾升堂致其君享献之命也张皮庭下执皮者释外足见文也士受皮者自后右客谓主君之士从东方来由执皮者后过西客在右士居其左以受皮也宾出当之坐摄之谓宾降而当皮之西士乃跪而摄皮也摄皮必跪示敬也侧受宰币谓公以所受璧帛亲授宰无摈相也皮如入谓士受皮者亦如初入内摄也凡献者左首受者右首礼相变也东归东璧也】
　　右享　及享发气焉盈容【敖君善曰聘时屏气享时发气又且盈容礼有重轻故敬亦有隆杀也○郝仲舆曰聘而鞠躬敬也享则发气满容和也】众介北面跄焉【跄容貌舒也敖君善曰于享乃云跄焉以见聘时之不然也然则众介容貌之变其莭亦略与宾相同矣】　凡庭实随入左先皮马相间可也【随入鱼贯而入不并行也左先皮马以西头者为上故左先入陈也相间相代也皮马以四为礼设皮则用乘皮继设亦用乘皮而不用马设马则用乘马继设亦用乗马而不用皮或不能然则一节用皮一节用马相间而设可也】宾之币唯马出其余皆东【宾之币玉帛皮马皆是唯马受则出付廏其余皆収归东壁将藏之内府也】若君不见使大夫受自下听命自西阶升受负右房而立宾降亦降不醴【君有他故不能见宾行礼则使上大夫代受聘享上大夫于堂下碑内聴命如卿还玉之礼右房西房也负房立俟宾降乃降不醴不设醴以礼宾也】
　　聘于夫人用璋享用琮如初礼
　　【如初礼者夫人不可以亲受君代受之其礼皆如初也】
　　右聘享夫人
　　若有言则以束帛如享礼
　　【有言谓有所告请因聘以达之故于聘享毕以束帛加书致命如享礼也但无庭实耳○敖君善曰此如秦伯使西乞术来聘且言将伐晋之类】
　　右有言　若有故则卒聘束帛加书将命百名以上书于策不及百名书于方主人使人与客读诸门外【有故有事相告也名谓书文即字也编竹简曰策削木板曰方主人主国君也所使之人盖内史也门外庙门之外必与客读之者欲其审也】
　　摈者出请事宾吿事毕宾奉束锦以请觌摈者入告出辞请礼宾宾礼辞听命摈者入告
　　【事毕公事毕也觌私觌也宾以公事已毕欲伸其私敬故请觌主君辞之者欲先以醴礼之也盖宾既将公事则主人宜先尽其待宾之礼宾乃可行其私事也入告告宾许也○敖君善曰请醴之辞盖曰子以君命辱于敝邑寡君有不腆先君之礼请醴从者宾曰使臣既得将命矣敢辞曰寡君固曰不腆敢固以请曰某辞不得命敢不敬从】
　　宰夫彻几改筵公出迎宾以入揖让如初公升侧受几于序端宰夫内拂几三奉两端以进公东南向外拂几三【句】卒【句】振袂【句】中摄之【句】进西向摈者吿宾进讶受几于筵前东面俟公一拜送宾以几避北面设几不降【句】阶上答再拜稽首
　　【彻几改筵彻神几改布宾筵也公升侧受几升东阶自受几于宰夫不用摈相也内拂几不使尘及君也奉两端使君执几中也中摄之谓君摄几中使宾执两端也宰夫东壁取几筵而受几于东序端故公受之则东南向已而进西向以向宾是时宾在西阶上摈者以公授几告宾宾进东以迎受几于筵前户牖间东面以俟公拜送乃北面向筵自设之也一拜者送几之常礼宾答必再拜稽首者尊君也】
　　宰夫实觯以醴【句】加柶于觯面枋公侧受醴宾不降一拜进筵前受醴复位公拜送醴宰夫荐笾豆脯醢宾升筵摈者退负东塾
　　【宰夫实觯君不亲酌也面枋以匙枋向前也公侧受醴不用摈相也宾不降一拜醴尚质也复位复西阶上北面之位摈者退负东塾立于庙门外也醴无酬酢之文故摈者退以俟】
　　宾祭脯醢以柶祭醴三庭实设降筵北面以柶兼诸觯尚叶坐啐醴公用束帛建柶北面奠于荐东【叶郑本作擸庭实乘马之属设之以酬宾也宾降筵就西阶上将坐啐醴也以柶兼诸觯谓以右手执柶并执觯也尚叶以叶向上倒执也必以柶兼诸觯者欲便于啐醴也必尚叶者欲便于建也公用束帛亲奉以先马也盖亦受之于序端宾建柶奠觯将降辞也】
　　摈者进相币宾降辞币公降一等辞栗阶升听命降拜公辞升再拜稽首受币当东楹北面退东面俟公一拜宾降也公再拜宾执左马以出上介受宾币从者讶受马
　　【相币賛其授受之礼也辞币谓既受赐矣不可又辱盛礼也公降一等辞止其降且不许其辞也降拜拜受币也宾既受币退立西阶东面俟公拜送公一拜宾不敢当降避公又一拜也执左马者庭实四马以左为上庭下北面以西为左也宾降西阶亲牵西一马以出尊君赐也余三马则君有司为宾牵出宾之从者迎而受之也】
　　右醴宾　醴尊于东箱瓦大一有丰【东箱东夹室也瓦大瓦尊丰盛尊之器】荐脯五膱祭半膱横之【膱犹脡也横加也】祭醴再扱始扱一祭卒再祭【卒谓后扱】　主人之庭实则主人遂以出宾之士讶受之【郑康成曰此谓余三马也左马宾执以出矣士士介从者也】
　　宾觌奉束锦总乘马二人賛入门右北面奠币再拜稽首摈者辞宾出
　　【觌用束锦避享币也总乘马者总聨八辔宾亲牵之也二人賛居左右两马间助牵也入门右臣礼也传云公事自闑西私事自闑东是也奠币不敢以授也再拜稽首亦臣礼也摈者辞辞臣礼也宾出以觌事已毕出庙门外接西塾立也】
　　摈者坐取币出有司二人牵马以从出门西面于东塾南摈者请受宾礼辞听命
　　【摈者请受谓主君欲亲受也使者奠币而出盖若致之于有司不敢令主君亲受者故摈者辞之而自取币令有司牵马出而还之欲其以宾礼入而主君亲受也宾不敢当故礼辞而后听命】
　　牵马右之入设宾奉币入门左介皆入门左西上公揖让如初升公北面再拜宾三退反还负序振币进授当东楹北面士受马者自前还牵者后适其右受牵马者自前西乃出宾降阶东拜送君辞拜也君降一等辞摈者曰寡君从子虽将拜起也栗阶升公西向宾阶上再拜稽首公少退
　　【庭实先设客礼也右之马当右牵之也盖使四人牵乘马各居马西以右手控制便也宾奉币入门左介皆入公与宾揖让升皆客礼也公再拜者以其初以臣礼见新之也反还反西面而复东面也振币进授振去其尘乃授君示敬也当东楹北面就君而授之也乘马在庭下北面牵者四人立马西士受者亦四人从东来自马前适西居牵马者之左转其后适其右居马之西以受马最西牵者一人即由受者前西出次东三人皆自前西乃出也宾降西阶往东阶下拜送币马私物以臣礼献也君辞之而宾已下拜君降一等辞摈者致君意止之且劝之升宾乃厯阶升成拜也公少退示敬也】
　　宾降出公侧受宰币马出公降立
　　【侧受宰币自以所受束锦授太宰不用賛也降立俟介觌也○此以上宾私觌之仪】
　　摈者出请上介奉束锦士介四人皆奉玉锦东请觌摈者入告出许
　　【玉锦锦之文纎缛者也】
　　上介奉币俪皮二人賛皆入门右东上奠币皆再拜稽首摈者辞介逆出
　　【俪皮两皮此则麋鹿皮也使二人助摄众介皆奉币从入门右奠币稽首用臣礼也】
　　摈者执上币士执众币有司二人举皮从其币出请受委皮南面执皮者西面北上摈者请受介礼辞听命皆进讶受其币
　　【郝仲舆曰君使摈执上介束锦使士执众介玉锦使有司举上介俪皮随币出还之不敢受臣礼也有司出复委其皮门外南面摈者与士执币前西面请受介皆进讶受币】
　　上介奉币皮先入门左奠皮公再拜介振币自皮西进北面授币退复位再拜稽首送币介出宰自公左受币有司二人坐举皮以东
　　【郝仲舆曰上介奉币更入賛者二人前就门北面举皮先上介执币从入门左由客位奠皮庭下公即庭中再拜上介即庭中授币退复位门左宰自公左賛公受币殊于宾币公侧授宰也○此以上介私觌之仪亦先臣后宾也】
　　摈者又纳士介士介入门右奠币再拜稽首摈者辞介逆出摈者执上币以出礼请受宾固辞公答再拜摈者出立于门中以相拜士介皆避士三人东上坐取币立摈者进宰夫受币于中庭以东执币者序从之
　　【士介众介也众介入门右奠币稽首而出用臣礼也君亦使摈还币士介贱不敢辞宾为之固辞公遂受公答再拜答于庭也众介在外公拜内摈者出立门中賛拜达其礼于众介也众介避不敢当也众介四人觌而摈者执上币故立君之士三人坐取三介所奠币于庭立以俟摈摈进执上币入宰夫中庭受摈者币士三人执币以次从宰夫归于东壁也○此众介私觌之仪亦始辞臣而终遂受之也】右私觌　私觌愉愉焉【愉愉和婉貌】出如舒雁皇且行【舒雁鵞也礼毕而出则如舒雁徐翔也既出则皇且行盛容缓步也】　既觌宾若私献奉献将命摈者入告出礼辞宾东面坐奠献再拜稽首摈者东面坐取献举以入告出礼请受宾固辞公答再拜摈者立于阈外以相拜宾辞摈者授宰夫于中庭【郝仲舆曰若宾私觌外有方物私献主君则以聘君之命将之俟于门外摈入告君礼辞而受如受士介觌之礼宾不入也】若兄弟之国则问夫人【郑康成曰兄弟谓同姓若婚姻甥舅有亲者问犹道也谓献也不言献者变于君也非兄弟献不及夫人】
　　摈者出请宾告事毕摈者入告公出送宾
　　【敖君善曰宾既告事毕介亦逆出而宾从之公出送宾三摈亦序从之】
　　及大门内公问君宾对公再拜公问大夫宾对
