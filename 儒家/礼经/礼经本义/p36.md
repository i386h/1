<!-- { "loadSidebar": true } -->
　　大夫为世父母叔父母子昆弟昆弟之子为士者【子谓庶子八者皆期亲今以为士而大夫降服大功朱子所谓丧服自期以下诸侯絶大夫降也　华天沐曰或问大夫之降其期以下服何也曰先王制服尊尊亲亲之义并重曰尊则自天子以至公侯卿大夫统此矣尊不敌亲故虽天子不敢降其正期亲不敌尊故虽大夫得降其旁期或曰天子诸侯于诸父昆弟有君臣之分故族人不得以其戚戚君宜也大夫于诸父昆弟无君臣之分所以必绌其亲以伸其贵者何也曰古者诸侯之封不过百里大夫之仕于其国其父兄宗族之为士者皆其所统也不使之众着于尊尊之义不可以为治后世士大夫之仕者离其乡数千里故虽入为公卿出为牧伯而五服之亲不闻有所降杀其时又宜尔也大夫之子以大夫而降何也曰此亦从尊尊之义推之也国无二君家无二尊父之所不服子亦不敢服故大夫以尊降大夫之子及公之子以厌降公之昆弟即公子也以先公之余尊降大夫无余尊故大夫没大夫之子不降徐原一曰开元礼迄今律文俱无】
　　公之庶昆弟大夫之庶子为母妻
　　【公之庶昆弟父在为母妻厌在五服外父尊犹为余尊所厌不得过大功大夫之庶子父在有厌从于大夫而降一等父卒则得申无余尊之厌也　徐原一曰开元礼迄今律文俱无】
　　昆弟皆为其从父昆弟之为大夫者
　　【此昆弟谓为大夫者其从父昆弟亦为大夫尊同则不降故得服其本亲之服　徐原一曰开元礼迄今律文俱无】
　　为夫之昆弟之妇人子适人者
　　【妇人子即女子子也在室期适人则降服大功也徐原一曰开元礼政和礼家礼孝慈録会典今律文并同惟书仪无】
　　大夫之妾为君之庶子女子子嫁者未嫁者【句】为世父母叔父母姑姊妹【句】
　　【传曰嫁者其嫁于大夫者也未嫁者成人而未嫁者也何以大功也妾为君之党服得与女君同下言为世父母叔父母姑姊妹谓妾自服其私亲也　徐原一曰开元礼迄今律文俱无】
　　大夫大夫之妻大夫之子公之昆弟为姑姊妹女子子嫁于大夫者
　　【贾公彦曰大夫大夫妻大夫子公昆弟四等人皆降旁亲姑姊妹一等大功又以出降当小功但嫁于大夫尊同无尊降有出降故皆大功也】
　　君为姑姊妹女子子嫁于国君者
　　【国君絶期姑姊妹在室无服今嫁于国君而服大功者尊同也尊同则得服其亲服敖君善曰以上条例之则夫人公子之服亦当然也　徐原一曰此二条开元礼迄今律文俱无】
　　右大功九月【凡十四条附补四条】　为昆弟之女子子适人者【在室期适人故降服大功　徐原一曰开元礼政和礼书仪家礼孝慈録防典今律文并同】大夫适子为庶昆弟【庶昆弟相为亦如之】夫为人后者其妻为舅姑【礼子为父母三年妻从服期今以为人后者不二斩故子降服期妇亦降服大功也　徐原一曰开元礼政和礼家礼孝慈録会典今律文同惟书仪无又曰为人后者为本生祖父母服此人世恒有之事乃遍检古今丧服书并不言及据诸家之礼文皆云为人后者于本生诸亲例降一等则其为大功无疑此不论所后者之亲踈而概服大功也况王彪之崔凯诸人已有前议自可依此为准又按为人后者于本宗之祖父母既当服大功矣若为人后者之子于父之本生父母当何服据贺循崔凯孔正阳陈福诸説则为后者宜降一等而为后者之子不得随父而降一等据太康中所处遂殷之事及刘智王彪之之説则为后者之子不论父所后之亲疎而槩降一等礼宜从重今古同情则遂殷王彪之大功之説固可为后世之准也盖父于本生父母期而从父而降大功情之至义之尽也不然岂有祖父母之丧而竟降为缌麻且降为无服者哉汪苕文曰或问礼为舅姑齐衰期故为本生舅姑大功今律文既易期为三年斩矣而独于本生如故其降等不太甚欤曰不然也兄弟之子服伯叔父母期则为人后者服本生父母如之兄弟之子之妇服夫之诸父诸母大功则夫为人后者服夫本生亦如之此固相准而制服者也何降等太甚之有】女子子之适人者为世父母叔父母姑姊妹报【降服也　徐原一曰唐律政和礼书仪家礼明集礼会典今律文同愚按政和礼有为兄弟之子妇为夫兄弟之子妇二条古礼无文政和礼书仪家礼孝慈録会典今律文并同当取以补其阙】　衰七升八升九升十升冠十升十一升既以其冠为受受冠十一升十二升
　　繐衰裳牡麻绖既除之者
　　【凡布细而疎者谓之繐繐哀裳以四升有半之布为之其冠则八升也】
　　诸侯之大夫为天子
　　【诸侯之大夫于天子为陪臣既不可以服斩又不可以无服故为之繐衰细其緌恩轻也升数少服至尊也既除之天子七月而故在大功九月下小功五月上传曰何以繐衰也诸侯之大夫以时接见于天子徐原一曰按诸侯之臣不服天子卿大夫之臣不服诸侯其常也此特因常接见于天子而然其衰制亦在五服之外】
　　右繐衰既除之【凡一条】衰四升有半冠八升七月既除之
　　小功布衰裳澡麻带绖五月者
　　【澡者治去莩垢也上章多以一绖包二此则言带者欲见与绖不同故也带在绖上者小功以下绖带断本此殇小功中有下殇小功带不絶本故进带于绖上以见重也不言布带文略也不言屦者当与下章同吉屦无絇也】
　　叔父之下殇
　　适孙之下殇
　　昆弟之下殇
　　大夫庶子为适昆弟之下殇
　　为姑姊妹女子子之下殇
　　【此五条皆期服再降而为小功】
　　为人后者为其昆弟从父昆弟之长殇【此节宜作二条其昆弟下疑脱之长殇为四字】
　　为夫之叔父之长殇
　　【此三条皆大功降小功】
　　昆弟之子女子子夫之昆弟之子女子子之下殇【此期服再降而为小功】
　　为侄庶孙丈夫妇人之长殇
　　【丈夫谓男侄男孙妇人则女侄女孙也此俱大功降为小功】
　　大夫公之昆弟大夫之子为其昆弟庶子姑姊妹女子子之长殇
　　【此俱期服因位尊再降而为小功】
　　大夫之妾为庶子之长殇
　　【此大功降而为小功　传曰中殇何以不见也大功之殇中从上小功之殇中从下妻为夫之亲服齐衰之殇中从上大功之殇中从下】
　　右小功殇五月【凡十二条】衰冠十升无受
　　小功布衰裳牡麻绖即葛五月者
　　【郑康成曰小功轻三月变麻因故衰以就葛绖带而五月也间传曰小功之葛与缌之麻同旧説小功以下吉屦无絇也】
　　从祖祖父母从祖父母报
　　【从祖祖父母曾祖之子祖之昆弟也从祖父母祖之昆弟之子父之从父昆弟也报者谓两相为服也其从祖祖姑在室者亦如之　徐原一曰开元礼政和礼书仪家礼孝慈録会典今律文并同又曰政和礼为兄弟之孙为同堂兄弟之子为夫兄弟之孙为夫同堂兄弟之子四条即包于从祖祖父母从祖父母内省文互见也】
　　从祖昆弟
　　【从祖父之子曰从祖昆弟乃父之从父昆弟之子祖之昆弟之孙同出曾祖者也其服小功从祖姊妹在室亦如之　徐原一曰开元礼政和礼书仪家礼孝慈録防典今律文并同】
　　从父姊妹孙适人者
　　【从父姊妹及女孙在室大功故出适小功也湛甘泉曰父兄弟女何以小功也从父而推也　徐原一曰开元礼政和礼家礼孝慈録防典今律文并同惟书仪无从父姊妹】
　　为人后者为其姊妹适人者【为其下疑脱姑字】
　　【湛甘泉曰姊妹期也何以小功以为人后降也以适人又降也陈氏铨曰姑不见者同可知也　徐原一曰开元礼政和礼家礼孝慈録会典今律文并同惟书仪无】
　　为外祖父母
　　【母为父母期子从母服降二等而为外祖父母小功也记曰庶子为后者则为外祖父母从母舅无服不为后如邦人又曰母出则为继母之党服母死则为其母之党服为其母之党服则不为继母之党服又曰为母之君母母卒则不服又曰为慈母之父母无服又曰出妻之子为外祖父母无服　徐原一曰按外祖父母之名总之则一分之则有十三子为母之父母一也前母子为后母之父母二也后母子为前母之父母三也庶子为适母之父母四也庶子为继适母之父母五也庶子为生母之父母六也为人后者为所后母之父母七也为人后者为所生母之父母八也庶女之子为母之适母九也女之子为母之生母十也慈母之子为慈母之父母十一也出妻之子为母之父母十二也嫁母之子为母之父母十三也凡若此者其在于古有服有不服今则无有不服所不服者惟庶子为生母之父母而已独怪后母之子于前母之家犹已外家也乃以为恩不相及而不服甚至晋满武秋为曹彦真前母之兄而相见如路人不亦可异之甚乎蔡汉江思悛以为人疑服继母之党不服前母者以不相及也继祖母亦有不相及者而皆与其党为亲何至前母而独疑之其论当矣又曰己母被出则服继母之党虞喜谓纵有十继母惟当服次其母者之党不知次其母者久亡此从服也所从亡则已曷为服之窃谓当服在堂继母之党耳华天沐曰或问古礼庶子为其生母之党服欤曰本经无文于记有之庶子为父后者为其外祖父母从母舅无服不为后如邦人然则庶子不为父后者为其生母之党服可知也曰今制于生母之党不为服可欤曰可古者诸侯娶一国之女则二国同姓以侄娣媵大夫士娶亦各有妾媵侄者妻之兄弟之女娣者妻之妹故无甚贱之妾其庶子安得不为其党服今虽士大夫家无娶士族为妾者故今之为妾微微故不得不畧之也古为其妾缌今无服其亦以此欤】
　　从母丈夫妇人报
　　【母之姊妹为从母丈夫妇人即为从母服者之男子女子也报者从母报之也　或疑从母适本宗之服晋邵戢曰按从母嫁于无属名者即与嫁他姓不异则宜服从母嫁于他姓之服矣汪苕文曰先王之制礼也在父党则父之昆弟为重而于父之姊妹则恩杀矣故服诸父期而服姊妹大功在母党则母之姊妹为重而于母之昆弟则恩杀矣故服从母小功而服舅缌先王所以分内外别男女而无嫌疑者也徐原一曰开元礼政和礼书仪家礼孝慈録会典今律文并同】
　　夫之姑姊妹娣姒妇报
　　【长妇谓穉妇为娣妇娣妇谓长妇为姒妇敖君善为夫之姑姊妹从服也乃小功惟从其夫之降服也记曰夫之所为兄弟妻降一等此为从服故姑姊妹言报娣姒妇固相为矣亦言报者明其不以夫爵之尊卑而异也妇人于夫之昆弟亦当从服以逺嫌之故而止之故无服郑康成曰夫之姑姊妹不殊在室及嫁者因恩轻畧从降也　徐原一曰开元礼政和礼书仪家礼孝慈録会典今律文并同又曰政和礼女在室及适人者为兄弟侄之妻按礼夫之姊妹报即此兄弟之妻夫之姑报即此侄之妻也特古文简而今文详耳】
　　大夫大夫之子公之昆弟为从父昆弟庶孙姑姊妹女子子适士者
　　【从父昆弟及庶孙本服大功今以为士故降服小功姑姊妹女子子适人者本降服大功今以适士故再降而服小功也徐原一曰此下二条开元礼迄今律文俱无】
　　大夫之妾为庶子适人者
　　【庶子谓适夫人庶女子也在室大功出适士降小功其嫁于大夫亦大功不降也】
　　庶妇
