<!-- { "loadSidebar": true } -->
　　【墨车大夫制也乗之者入天子之国不敢以车服自侈也交龙为旂诸侯所建弧弓也韣弓衣也瑞玉公桓圭侯信圭伯躬圭子谷璧男蒲璧天子分封颁以为瑞诸侯来朝执以为信也○敖君善曰乗墨车屈也载龙旂不没其实也髙紫超曰弧韣弓韣也必载之者盖若负弩矢以先驱之意】
　　天子设斧依于户牖之间左右几
　　【斧依状如屏风绣为斧形设于座后天子所依也戸牖之间南面之位也左右皆几优至尊也○郝仲舆曰斧作黼考工记白与黑为黼色西北金水严凝象干之断也神几尚右人几尚左左右兼设以安至尊为神人共主也】
　　天子衮冕负斧依啬夫承命告于天子天子曰非他伯父实来予一人嘉之伯父其入予一人将受之
　　【衮冕衣衮而冠冕也负斧依背斧依而立也啬夫官名司空之属也承命承诸侯入见之命非他亲之之辞诗云岂伊异人兄弟匪他伯父实来言其专为觐天子而来也伯父其入命之使入不出迎也】
　　侯氏入门右坐奠圭再拜稽首摈者谒【句】侯氏遂取圭升致命王受之玉侯氏降【句】阶东北面再拜稽首摈者延之曰升升成拜乃出【髙紫超曰王受之玉玉上疑有抚字】
　　【入门右不敢趋宾位也坐奠圭跪而奠所执命圭于地不敢亲授也谒犹告也上摈告以天子辞其奠圭欲亲受之如宾客也其辞盖云伯父其升子一人将受之侯氏降降西阶也自西阶之东北面再拜稽首摈者延之升乃升成拜所以觐也乃出觐事毕也○髙紫超曰诸侯之大夫与君行礼其臣稽首再拜君无不答拜者盖君臣而若有宾主之礼焉今侯氏觐王凡再拜稽首天子皆不答拜则天子亦綦尊而侯礼亦綦肃矣厥后乃不免下堂而见夫岂始法之不臧也哉】
　　右觐　偏驾不入王门【郑康成曰同姓金辂异姓象辂四卫革辂蕃国木辂驾之与王同谓之偏偏驾不入王门故乘墨车以朝也】　几俟于东箱【待王将席乃设之于户牖间也】　奠圭于缫上【奠圭释于地时当以缫借承借之】
　　三享皆束帛加璧庭实唯国所有
　　【三郑本作四注云四读作三古书三四皆积画相似而误○大行人职庙中将币三享其礼差又无取于四也今从之享献也随国所有之物分为三享皆束帛加璧以致之郑康成谓初享或用马或用虎豹之皮其次享也金也丹漆丝纩竹箭也其余无常货然亦不可拘也】
　　奉束帛匹马卓上九马随之中庭西上奠币再拜稽首摈者曰予一人将受之侯氏升致命王抚玉侯氏降自西阶东面授宰币西阶前再拜稽首以马出授人九马随之
　　【奉侯氏亲奉也匹马卓上敖君善谓以一马卓然居前而先行不与九马相属也马必十匹者用成数敬也设于中庭西上先进者居西以次并列而东也予一人将受传王命将亲受也抚以手抚摩之也玉即束帛所加之璧也王抚玉者致其恵爱亲密之意爱其人而及其物也侯氏自奉其玉帛降西阶下授太宰不敢授之堂上也于西阶前拜送币以欲执马由便也马左马也侯氏亲牵左马以出授王人敬之至也○此初享用马之仪也其次二享庭实唯国所有故不复见也郝仲舆曰王抚其玉不亲受尊受卑者之礼与昏礼舅氏抚妇之挚同】
　　事毕
　　【三享礼毕也】
　　右享
　　乃右肉袒于庙门之东乃入门右北面立告听事【郝仲舆曰此诸侯述职待罪也觐享既毕黜陟未分惧王或谴乃右肉袒请事凡礼事袒左刑人袒右肉袒袒衣见肉门东趋右也凡刑事尚右听事犹言待罪告告摈者也】
　　摈者谒诸天子天子辞于侯氏曰伯父无事归宁乃邦侯氏再拜稽首
　　【谒犹请也无事者辞其聴也归宁乃邦安之之辞实未使之归也】
　　出【句】自屏南适门西
　　【屏南外屏之南侯氏既得天子命遂出庙门自屏南以适门西而袭也袒于东袭于西礼相变也】
　　右听事
　　遂入门左北面立王劳之再拜稽首摈者延之曰升升成拜
　　【劳之以其道路勤苦而慰劳之也】
　　降出
　　右王劳
　　天子赐侯氏以车服迎于外门外再拜
　　【郑康成曰赐车者同姓以金路异姓以象路服则衮也鷩也毳也书曰车服以庸诗云君子来朝何锡予之虽无予之路车乗马又何予之衮及黼髙紫超曰诸侯以时入觐天子是能恪遵侯度者故特赐车服以荣之不即赐于入觐之时而特遣使赐于侯氏之馆重其礼而不敢防也】
　　路先设西上路下四亚之重赐无数在车南
　　【路即车也设路亦于西方中庭路一而已乃云西上者以其与马同设也路下四谓驾车之四马也亚之次车而东也重赐加赐也如金帛器用牲畜之类】
　　诸公奉箧服加命书于其上升自西阶东面太史是右侯氏升西面立太史述命侯氏降两阶之间北面再拜稽首升成拜太史加书于服上侯氏受
　　【诸公天子三公师保傅言诸者其人不定唯所使也箧以盛服命书天子所锡命侯氏之策书也上箧上太史掌策命者右居诸公之右述命宣读命辞也两阶之间东西两阶中也加书服上宣读已毕乃加之于箧内服上也】
　　使者出侯氏送再拜傧使者诸公赐服者束帛四马傧太史亦如之
　　【郑康成曰既云拜送乃言傧使者以劳有成礼略而遂言也】
　　右赐车服
　　飨礼乃归
　　【天子于诸侯有飨有食有燕而飨为大此言飨以该食燕也掌客职上公三享三食三燕侯伯再飨再食再燕子男一飨一食一燕归反国也】
　　右飨
　　诸侯觐于天子为宫方三百歩四门坛十有二寻深四尺加方明于其上
　　【诸侯觐于天子谓大朝觐也王十二嵗若不巡狩则四方诸侯皆来朝于是为坛壝宫于国门外之南方而受之司仪职将合诸侯则令为坛三成官旁一门掌舍职为坛壝宫设棘门正谓此也八尺曰寻坛四方十有二寻每方九丈六尺也深犹长也髙也坛从上至地其深四尺方明者上下四方神明之象犹宗庙之有主也○髙紫超曰天子以诸侯来觐特设方明之主以象上下四方神明之象而祀焉盖协和万邦而懐柔百神之意与舜之类上帝禋六宗望山川徧羣神略同】
　　方明者木也方四尺设六色东方青南方赤西方白北方黒上下黄设六玉上圭【当作璧】下璧【当作琮】南方璋西方琥北方璜东方圭
　　【髙紫超曰大宗伯职苍璧礼天黄琮礼地青圭礼东方赤璋礼南方白琥礼西方璜礼北方此与其制合六色以象天地四方之色也六玉以礼天地四方之神也○此详方明之制下言天地日月四渎山川丘陵则上下四方之神悉该之矣】
　　上介皆奉其君之旂置于宫尚左公侯伯子男皆就其旂而立四传摈
　　【置于宫者建旂于宫之四旁豫为其君见王之位也尚左诸侯北面者皆以东为上也明堂位诸公中阶之前诸子门东诸男门西皆北面东上是也其东面西面者则以北为上不言者王立于北则上北可知也明堂位诸侯东阶之东西面北上诸伯西阶之西东面北上是也四传摈者髙紫超谓其宫四门四方诸侯各自其门而入故须四面传摈也】
　　天子乘龙载大斾象日月升龙降龙出拜日于东门之外反祀方明
　　【马八尺以上为龙象者绘日月升降龙之象于斾也东门即此坛之东门也日者众阳之宗天神之首故天子之出必先拜之而后反祀方明乃以防同之礼见诸侯也】
　　礼日于南门外礼月与四渎于北门外礼山川丘陵于西门外祭天燔柴祭山丘陵升祭川沈祭地瘗
　　【既总祀羣神于坛而于天地日月山川岳渎神之尊者又分礼之于南西北门之外日为阳精故于南门月与四渎隂精故于北门山川丘陵主成物故于西门皆于门外者望其神致礼也祭即礼也祭天亦于南门外祭地亦于北门外祭天神日月燔柴升禋以通之祭山丘陵升髙以加之祭川沈物以委之祭地瘗物以实之皆所谓礼而行之于各门之外者也○敖君善曰天子巡狩有懐柔百神望秩山川之祀此诸侯以天子不巡狩之故而来朝觐致天子于此亦略修祀事以仿巡狩之礼云】
　　右大朝觐之礼
　　军礼【阙】

　　礼经本义卷十
<经部,礼类,仪礼之属,礼经本义>
　　钦定四库全书
　　礼经本义卷十一
　　无锡蔡徳晋撰
　　凶礼
　　丧服
　　斩衰裳苴绖杖绞带冠绳缨菅屦三年者【郑本三年二字误在在父之室为父下】
　　【斩者断而不缉也凡丧服上曰衰下曰裳斩衰裳正服以三升之布义服以三升有半之布为之苴麻之有实而色黑者也麻在首在要皆曰绖首绖围七寸二分有奇要绖围五寸七分有奇斩衰之杖以竹为之绞带以牡麻作绳而为带也凡吉服先以革带束衣次加大带以申束之故谓之绅而丧服则以绞带代革带次加要绖以代大带也斩衰正服义服之冠皆以六升之布为之冠尊稍细于衣也绳缨者冠下不用布武以一条绳通屈为武而垂其余以为缨也菅茅属者起下文之词敖君善曰先儒以此绞象革则其博当二寸齐衰以下之布带其博宜亦如之玉藻曰革带博二寸】
　　父
　　【父者身所由生家之至尊恩义之至也故服斩衰三年自天子以至庶人之通礼也　徐原一曰唐开元礼宋政和礼温公书仪朱子家礼明孝慈録会典今律文并同】
　　诸侯为天子
　　【君天下曰天子人君养教臣庶恩义同于父故臣于君亦服斩衰三年天子之丧凡畿内公卿大夫士固皆为天子服斩衰诸侯虽各君其国然于天子则犹是守土之臣也故亦为天子服斩衰唯诸侯世子不为天子服以逺嫌也诸侯之大夫为天王缌衰既除之以自有君也　徐原一曰三代时天子与诸侯各治其国故惟诸侯为天子服大夫之朝于天子者有服而国人则阙焉自秦汉以后封建废而天下一统为郡县事体既已不同至汉文行以日易月之制而古今之制盖不可合矣故开元礼政和礼书仪家礼孝慈録会典今律文俱不载】
　　君
　　【诸侯及卿大夫有地者皆曰君士无臣虽有地不得君称故仆隶等为其丧吊服加麻不服斩也　髙紫超曰天子天下之尊君一国之尊父一家之尊故丧服之叙始此然不以天子先父者天之生物使之一本有父子然后有君臣丧服皆从一本而推故不得以天子先父也】
　　父为长子
　　【长子嫡长子也凡身为宗子得为嫡长子服斩以己为继祢之宗则长子乃继祖之宗重父所传之正体也若身非宗子即不得为嫡长子服斩以身非继祢之宗则长子非继祖之宗不敢以己之正体而同于父之正体也故丧服传曰何以三年也正体于上又乃将所传重也庶子不得为长子三年不继祖也而丧服小记亦曰庶子不得为长子斩不继祖与襧也谯周以为不继祖与祢者谓世子身不继祢故其长子为不继祖刘智释疑以为庶子不为长子三年者明父之重长子以其当为祢后也其所继者于父则祢于子则祖也二説最明　华天沐曰父之适子即得为长子三年故家礼亦但云父为适子当为后者三年然必父没然后得为其长子重服徐原一曰长子受祖宗之重故为之服三年重服则所以定名分窒乱源用意深矣开元礼政和礼书仪家礼并同孝慈録改齐衰不杖期今律文因之】
　　为人后者
