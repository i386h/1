<!-- { "loadSidebar": true } -->
　　【宗子无后则立同宗之支子为后公羊传云为人后者为之子是也故为之服斩雷氏次宗曰此文当云为人后者为所后之父阙此五字者以其所后之父或早卒今所后其人不定或后祖或后曾祖髙祖故阙之见所后不定故也丧服传曰为人后者孰后后大宗也大宗者尊之统也收族者也不可以絶故族人以支子后大宗也适子不得后大宗又曰何以三年也受重者必以尊服服之何如而可以为之后同宗则可为之后何如而可以为之后支子可也为所后者之祖父母妻妻之父母昆弟昆弟之子若子子戴氏圣曰大宗不可絶族无庶子则当絶父以后大宗范氏汪曰废小宗昭穆不乱废大宗昭穆乱矣先王所以重大宗也岂得不废小宗以继大宗乎徐原一曰古礼大宗无子则立后未有小宗无子而立后者也自秦汉以后世无宗子之法凡无子者即小宗亦为之置后彼岂尽为继嗣之见哉大要多为赀产耳不知小宗无后者古有从祖祔食之条则虽未尝继嗣而其祭祀固未始絶也又何必立人为后始可永其祭祀哉今世之纷纷争继者其为大宗当断之以律例若小宗则举从祖祔食之礼而不为立后可也又曰开元礼政和礼书仪家礼孝慈録防典今律文并同按此当与不杖期章为人后者为其父母一条叅考】
　　妻为夫
　　【女子在室天父适人则天夫故在室为父服斩适人则降其父服为期而为夫服斩也　贾洺州曰此下四条论妇人也徐原一曰妻为夫妾为君二条开元礼政和礼书仪家礼孝慈録会典今律文并同】
　　妾为君
　　【妾卑不得与夫敌故称其夫为君虽士亦然】
　　女子子在室为父
　　【女子亦子也故谓之女子子在室未嫁者也与不杖期章适人者对言　徐原一曰开元礼书仪孝慈録会典今律文并同政和礼统于子为父内】
　　子嫁反在父之室为父布总箭笄髽衰三年【八字郑本在上条之下今从华本】
　　【子女子子也嫁反谓已嫁而被出也女出嫁则恩隆于夫家故为父降服期被出则夫妇义絶而恩复隆于父母家矣故仍为父三年也总束髪也康成云谓之总者既束其本又总其末也总布六升长六寸箭笄以小竹为笄也长尺髽露紒也犹男子之括发斩衰括发以麻则髽亦用麻盖以麻自顶而交于额上却绕紒也言衰不言裳者妇人不殊裳也华天沐曰按布总箭笄髽衰妻妾女子子丧服之异于男子者绖带杖屦与男子同　徐原一曰开元礼家礼孝慈録会典今律文并同政和礼书仪无】
　　公士大夫之众臣为其君布带绳屦【李微之曰士字条卿字之误士卿士也公卿大夫仕于天子诸侯者也众臣众家臣也君谓公卿大夫也公卿大夫厌于天子诸侯唯家相为室老邑宰为士皆贵臣得为其君服斩衰三年其余众家臣虽服斩衰而稍从降谷布带则与齐衰同绳屦则与大功同即记大夫之臣不稽首非尊家臣以避君之意也　按政和礼国官为其君布带绳屦既除之】
　　右斩衰三年【凡十条　附补九条】天子诸侯父在为祖【父有废疾不任国政不任丧事故子受重于祖而服斩　徐原一曰此虽専为天子诸侯而言然臣庶之家父有笃疾不能执丧而代父执祖父母丧者均宜用此礼也开元礼迄今律文皆无】天子卿大夫适子为天子【诸侯有君道故世子不为天子服逺嫌也卿大夫全乎臣者也其适子为君服斩不嫌也】大夫适子为君【君谓诸侯】与诸侯为兄弟者【谓大夫士庶凡与诸侯有五属之亲者皆服斩盖诸侯之尊不可以本亲轻服服之也】为祖后者【礼孙为祖服期祖为孙服大功今父卒适孙受重于祖故祖为适孙加服期而适孙为祖亦加服三年也吴氏商曰受重者不得以轻服服是以孙及曾其为后者皆服三年受重故也吕泾野曰父卒适孙为祖父母祖卒为曽髙祖父母者何曰父母祖孙一体也父丧其子孙丧其父也祖无子何以有孙孙无祖何以有父也父亡于祖之下孙承于子之下矣故祖卒曾祖曾孙犹父子也曾祖卒髙祖孙犹父子也是以承重三年也　徐原一曰开元礼政和礼书仪家礼孝慈録会典今律文并同】为曾祖后者【谓父与祖俱卒或有废疾而以适曾孙受重于曾祖者　徐原一曰为曽髙祖后二条开元礼家礼孝慈録会典今律文并同】为髙祖后者【谓父祖曾俱卒或有废疾而以适孙受重于髙祖者】天子之女嫁于诸侯诸侯之女嫁于大夫为父【妇人不贰斩出嫁既为夫斩而仍为父服斩者以尊君宜斩不可以轻服服之也】内外宗为君【内宗五属之女也外宗姑姊之女舅之女及从女皆是也为君服斩不敢以其亲服服至尊也其无服而嫁于诸臣从为夫之君嫁于庶人从为国君皆齐衰三月王朝之外内宗为天子亦如之　按此九条皆古礼见于传记注疏者今叅考勉斋黄氏通觧原一徐氏通考而酌存之以补经文之阙注疏有诸侯之臣为王斩衰一条与经文诸侯之大夫为天子繐衰不合故削去至唐宋以来增改制度各于经文本服之下注明之云】　凡衰外削幅裳内削幅幅三袧若齐裳内衰外负广出于适寸适博四寸出于衰衰长六寸博四寸衣带下尺衽二尺有五寸袂属幅衣二尺有二寸袪尺二寸【凡者总五服而言外削幅者谓缝之边幅向外内削幅者谓缝之边幅向内幅三袧者据裳而言为裳之幅前三幅后四幅每幅要中皆为三辟积也齐缉也凡五服之衰一斩四缉缉裳者内展之缉衰者外展之负负版也谓以一方布置于背上上畔缝着领下畔则垂放之也辟领向外谓之适负之广以出于适旁一寸为度也博广也谓于当领之处不裁去其布但反折之以向外而各出于肩上之两旁左右皆广四寸也衰博四寸当心辟领左右各四寸则当中濶八寸矣皆反折向外则出于衰外左右各六寸矣衰缀于外衿之上长六寸博四寸广长当心也前有衰后有负版在右有辟领孝子哀戚无所不在也衣即衰也带即要绖也衣长出带下一尺使可掩裳际此举上衣之度而言盖人身有长短不可概以尺寸计之止于束带之处其下仍长一尺为度也衽衿交也用布一幅长二尺五寸斜裁之为二施于领下作内外衿狭头向上以承领广头向下与衣齐盖缀于衣身之旁在左者为外衽在右者为内衽也属犹连也古者衣袂皆属幅而特言之者嫌凶服之制或异于吉也衣者自袂之本及衣身而言之也大凡布幅二尺二寸故在衣身得二尺二寸属幅又二尺二寸共得四尺四寸也则此袂之长亦如深衣之袂可反屈之及肘矣袪袖口也袂广二尺二寸而袪尺二寸亦谓圆杀一尺似深衣之袪也　贾洺州曰哀之言摧孝子有哀摧之志也负者负荷其悲哀在背也适者以人子哀戚之情専适于父母不兼念余事也敖君善曰五服之属及锡与疑皆以衰为名则是凡凶服吊服无不有此衰矣其辟领亦当同之若负版则惟孝子乃有之孔子式负版者以其服最重故耳郑康成曰袪尺二寸足以容中人之并两手吉时拱尚左手丧时拱尚右手】斩衰三升三升有半其冠六升以其冠为受受冠七升【三升正服也三升半者义服也布八十缕为升受既后受服也凡丧服所以表哀哀有盛时杀时服乃随哀以降杀故初服粗至后练后大祥后渐细加饰斩衰裳三升冠六升既以其冠为受衰裳六升冠七升小祥又以其冠为受衰裳七升冠八升也此不言小祥后受服者可以例而推之也】苴绖大搹左本在下去五分一以为带散带垂长三尺【搹扼也中人之扼围九寸本麻根也先将麻根安在左边当耳上却将余绳从额前向右边围向顶后过至左边原起处即以麻尾加在麻根上乂缀细绳以固结之带要绖也苴绖围九寸五分之而去其一则七寸二分也要绖交结处亦缀细绳以固结之两头各存散麻三尺待成服日方绞之惟五十者不散垂妇人亦不散垂】杖大如绖长齐其心本在下竹桐一也【绖首绖也苴杖用竹削杖用桐】冠右缝外縪缨条属厌锻而勿灰【殷以前尚质吉凶之冠辟少前后一一直缝之周尚文吉冠多为辟积不能一一直缝故并而横缝之惟丧冠则用三辟积而直缝焉大功以上哀重其三辟积向右缝之从隂也小功以下哀轻其三辟积向左缝之从阳也外縪者吉冠前后从武上屈向内而缝之縪余在内凶冠前后从武上屈向外而缝之縪余在外也缨条属者谓通屈一条绳为武垂下为缨而属之冠也厌伏也冠从武下屈向外而缝之故谓之厌锻以水濯之也灰以灰治之也斩衰冠六升故锻而勿灰盖布自七升以上始用灰也凡五服之冠皆广三寸　黄直卿曰按五服之丧冠其制之异者有四升数之不同一也绳缨之与布缨澡缨二也右缝之与左缝三也勿灰之与灰四也其制之同者亦四条属一也外縪二也辟积之数三也广狭之制四也】屦外纳【以草为屦其余末收向外取丑恶不事饰故也】总六升长六寸箭笄长尺吉笄尺二寸【总六升与男子冠数同也长六寸谓总束其本而其末垂出髻后以为饰者长六寸也吉笄后夫人以玉大夫士之妻以象皆长尺二寸言箭笄长尺异于吉笄之尺二寸也】
　　疏衰裳齐牡麻绖冠布缨削杖布带疏屦三年者【疏粗也齐缉也疏衰裳齐即齐衰也齐衰三年正服以四升布加服以五升布为之牡麻无实之麻也首绖围五寸七分有奇要绖围四寸六分有奇齐衰三年之冠正服以七升布加服以八升为之布缨之制与绳缨同削杖以桐为之谓之削者旧説以为削而方之也布带所用布之升数与冠同其制亦如绞带然疏屦者菅蒯之屦也】
　　父卒则为母
