<!-- { "loadSidebar": true } -->
　　【妇人不贰斩已嫁为夫斩故为其父母降而期也为昆弟之为父后期者妇人虽已嫁然或不安于夫家则有归宗之礼而父之适子则小宗也故不因已嫁而降其服也徐原一曰开元礼政和礼书仪家礼孝慈録会兴今律文并同】
　　为夫之君
　　【夫为君服斩衰三年故妻从服期凡从服皆降正服一等也　徐原一曰开元礼迄今律文俱无】
　　姑姊妹女子子适人无主者姑姊妹报
　　【无主无祭主也敖君善曰为姑姊妹女子子适人者降服大功今以其死而无夫若子若孙以为祭主深可哀悯故加一等而服期大功之服乃得加一等者以其本服如是也报者姑姊妹于昆弟侄亦不容不以其所服者服之也女子子适人者为父母自当期固不必言报矣然父母为己加一等而己于父母不复加者其亦以妇人不能贰斩也欤　徐原一曰开元礼政和礼书仪家礼孝慈録会典今律文并同】
　　为君之父母妻长子祖父母
　　【君为父母长子及父卒为祖父母皆三年臣从之皆降一等而服期君之妻则小君也故臣为之服期服母之义也　按君之父祖康成谓此始封之君其祖未尝为君若是继体则其父若祖有废疾不立者贾公彦谓若曾为君则羣臣当服斩何得从服期也君之母服问云非夫人则无服唯近臣及仆骖乗从服孔仲达谓君母是适夫人则羣臣服期非夫人君为之服缌则羣臣无服也近臣阍寺之属仆御车者骖车右也此皆近臣之小者则随君服缌也徐原一曰开元礼迄今律文俱无】
　　妾为母君
　　【母君君适妻也传曰妾之事母君与妇之事舅姑等故服期也　徐原一曰开元礼政和礼书仪家礼孝慈録会典今律文并同】
　　妇为舅姑
　　【子为父母三年妻从夫而服降一等故为舅姑期也王平仲曰妇为舅姑期非轻舅姑也重斩也女子非夫不天从夫则父母降矣何也无二天也妇之尊舅姑也以舅姑之子为天也舅姑死而服斩是二其天也故不敢也髙紫超曰古人妇为舅姑服齐衰期盖引而与己之亲父母同则亦恩义之尽矣夫妇人之义以夫为天不容有二故虽以舅姑之尊不得并于其所天传所谓妇人不贰斩者也华天沐曰或问古礼妇为舅姑齐衰期何也曰先王之制礼称情而立文夫斩者斩也三年之丧如斩所以为至痛极也先王以为惟妻之于夫孝子之于亲其情迩矣非可以责妇之于舅也且礼女子适人而降其父母传曰不二斩也不二斩者不二天也夫臣之于君子之于父妇之于夫三纲也臣以君为天子以父为天妇以夫为天一也臣为君服斩而为君之父母期子为父服斩而为父之父母期妻为夫服斩而为夫之父母期称情而为之弗可易也顾宁人曰妇事舅姑如事父母而服止于期不二斩也然而以丧未尝不三年矣故曰与更三年丧不去徐原一曰开元礼同宋太宗时改舅斩衰三年姑齐衰三年政和礼书仪家礼因之明太祖时改姑亦斩衰三年今律文因之】
　　夫之昆弟之子
　　【礼为世叔母期故世叔母亦报之以期也其女子子在室亦如之　徐原一曰开元礼政和礼书仪家礼孝慈録会典今律文因之】
　　公妾大夫之妾为其子
　　【传曰妾不得体君为其子得遂也敖君善曰二妾之子为母之服异于众人嫌母为其子亦然故以明之徐原一曰开元礼政和礼书仪家礼孝慈録会典今律文并同但诸礼俱云妾为己子无公妾大夫妾】
　　【之分】
　　女子子为祖父母
　　【女子子适人不降其祖父母者敖君善谓不敢以兄弟之服服至尊也孔氏伦谓妇人归宗故不敢降其祖也二説俱通　徐原一曰开元礼政和礼书仪家礼孝慈録会典今律文并同】
　　大夫之子为世父母叔父母子昆弟昆弟之子姑姊妹女子子无主者为大夫命妇者唯子不报
　　【大夫之子万氏斯同以为谓适子是也子字在昆弟上者旧説皆谓己所生子是也敖君善曰大夫适子从其父亦降旁亲一等世叔父母子昆弟昆弟之子为大夫命妇与其父尊同故不降而服期若姑姊妹女子子服亦本期也其在室者则以大夫之尊厌降为大功若适士则又以出降为小功今以其为命妇故不复以尊降惟以出降为大功若又无祭主乃加一等而为期也传曰大夫者其男子之为大夫者也命妇者其妇人之为大夫妻者也无主者命妇之无祭主者也唯子不报者女子子适人者为其父母期故言不报也言其余皆报也　徐原一曰经言惟子不报传独以女子子释之盖言男子则子为父三年从无报期之礼不待言而可见惟嫁女为父母期而期原其本服不得以报言也开元礼迄今律文俱无】
　　大夫为祖父母适孙为士者
　　【传曰大夫不敢降其祖与适也　马季长曰尊祖重适自尊者始故不敢降徐原一曰开元礼迄今律文俱无】
　　公妾以及士妾为其父母
　　【公国君也妾不得体君嫌厌于君不得服其父母故明其得为父母遂也　徐原一曰开元礼政和礼家礼孝慈録会典并同今律文无】
　　右齐衰不杖期【凡二十条　附补十四条及疑经一条】为王后【畿外诸侯畿内卿大夫士皆为王后齐衰服母之义也惟诸侯之臣为天子繐衰既除之则于王后太子疑无服】为太子【王为太子服斩故卿大夫士及诸侯皆从服期也　齐武帝永明十一年文惠太子薨右仆射王晏等议今至尊既不行三年之典则羣臣之期亦宜降一等便应大功但功衰兄弟之服不可以服至尊臣等参议谓宜重其衰裳减其月数并同服齐衰三月】天子卿大夫适子为王后太子大夫适子为夫人太子【夫人太子谓诸侯之夫人及太子也】兄弟俱为诸侯【与己尊同故其服不降】始封之君为诸父昆弟始封君之子为诸父【传曰始封之君不臣诸父昆弟封君之子不臣诸父而臣昆弟所不臣者当以本服服之也　黄直卿曰天子之义亦当然若虞舜之与汉髙皆庶人起而为天子盖亦不臣诸父而有服也】王为适曾孙适孙【徐原一曰此虽指天子而言其实诸侯以下凡立后传重者皆同此制开元礼迄今律文并同】为不传重适子及传重非适子【不传重适子谓有废疾者也传重非适子谓以庶子为后及养他人子为后者也】适子父在为妻【此以士之适子言也大夫之适子见本经诸侯之适子见下条　徐原一曰开元礼迄今律文统于夫为妻内】世子为妻【世子谓天子诸侯之适子也】诸侯之夫人公卿大夫之妻为天子【夫服斩则妻从服期也】天子之女嫁于诸侯诸侯之女嫁于大夫为母内外宗为夫人【王朝之内宗外宗为王后亦如之】公子之妻为其皇姑【皇姑公子之生母】士妾为君之众子【众庶也】继父同居者【传曰夫死妻穉子幼子无大功之亲与之适人而所适者亦无大功之亲所适者以其货财为之筑宫庙嵗时使之祀马妻不敢与焉若是则继父之道也同居则服齐衰期异居则服齐衰三月必尝同居然后为异居未尝同居则不为异居华天沐曰或问礼有继父之服父可继乎絶族无施服母出嫁与庙絶而继父为之齐衰乎曰此以恩服也圣人所以通人道之穷使鳏寡孤独各得其所举天下无颠连无告之民也夫夫死妻穉子幼无大功之亲真天下之穷民而无告者也妇人不二夫礼之常也夫死妻穉子幼遇之变也而又无大功之亲以相周恤则此茕茕无告之孤子系祖父再世之血食设一旦转死沟壑弃两世之孤斩先人之祀圣人之所大不忍也是故既立宗子之法以收族而又恐穷乡庶姓或吾徳之所不能及且恐宗子之法久而不能无废坠也不得已通其穷制同居继父之服而传为之申明其制曰夫死妻穉子幼无大功之亲与之适人而所适者亦无大功之亲所适者以其货财为之筑宫庙嵗时使之祀焉妻不敢与焉若是则继父之道也呜呼传之言尽之矣夫其所与适人而所适亦无大功之亲此其孤单独立年老无倚与穉妻幼子穷相等耳是故两人之穷常两相防两相倚圣人之所不禁也而苐为之教曰所适者能以其货财为若子筑宫庙不絶其先祖之血食而又为之不悖于礼恩莫隆焉是则有继父之道矣圣人固许之为父子矣许之为父子而后天下之为继父者能尽其心以相防亦惟命之为父子而后天下之待继父者不背其恩以相弃使无适者幸而他日有子则若子归其本宗而为异居继父仍不敢忘其前日之恩为制齐衰三月之服以报之若不幸而所适者终于无子则以恩相终始而为同居继父生则为之养死则为之齐衰期此亦情之不容诿义之无可辞者也然必妻穉子幼无大功之亲而后许之适人非是不得借口以适人矣必所适者以其货财为之筑宫庙以存其先祀而后谓之继父非是不得托名于继父矣必两无大功之亲同财而祭其祖祢而后谓之同居继父非是不得比恩于同居矣且其所以必为之筑宫庙于家门之外者神不歆非类而不敢以非礼凟也其所以妻不敢与焉者妇人不二夫而不敢以非礼干也其所以専举筑宫庙嵗祀为继父之道者恩莫重于崇其先美莫大于尊其祖而不敢以私恩溷也此礼之作所为仁至义尽非圣人莫之能定者也　愚按传及华氏之説其发明继父服义详矣盖亦近乎情者之论也然继父之服不合于礼先儒固多疑之傅谓父无可继之理此礼焚书之后俗儒妄造也袁准谓此则自制其父乱名之大者近儒汪氏琬朱氏董祥辨之亦最详而愚则更有疑焉礼同姓称伯父叔父异姓称伯舅叔舅惟外祖父特因母之父而称为外王父故异姓无称父之理齐衰之服唯施于同姓外此虽外祖父母母舅妻之父母之至戚亦不得施故异姓无服齐衰之理且世之娶失节妇为配者大抵皆贫窭之徒与夫不识理义者也彼安能为前夫之子筑宫庙哉则断以母可继父不可继之语而删之信乎其可也徐原一曰开元礼政和礼家礼孝慈録防典今律文并同惟书仪无】　衰四升五升六升冠七升八升九升既以其冠为受受冠八升九升十升
　　疏衰裳牡麻绖无受者
　　【郑康成曰无受者服是服而除不以轻服受之不着月数者天子诸侯异月也　愚按此章本不言月数而传皆以为齐衰三月盖以礼既而受服大夫士三月而故以为断也康成虽有天子诸侯异月之説然又以为天子七月诸侯五月为之齐衰者皆三月藏其服至更服之后乃除愚意为天子诸侯未恐不应释服且既释矣至而更服相去不过一二月余而倏释倏服忽吉忽凶恐先王制礼不若是白虎通谓民始哭素服先三月成齐衰亦非安有闻丧不服越两月而始服者夫帝尧殂落百姓如丧考妣三载四海遏密八音后世君徳即不古若然始丧服之至既而除又岂久乎疑此章本有七月五月三月之服传者失之也】
　　寄公为所寓
　　【寄公谓诸侯失国而寓于他国者也既受所寓国君之惠因为之服传曰寄公失地之君也为所寓服齐衰三月言与民同也郑康成曰诸侯五月而而服齐衰三月者三月而藏其服至又更服之既而除之愚按为所寓之君服恐当五月　又按郝仲舆谓先王盛世何得有寄公此盖衰世之礼其説近是而未尽也盖封建肇于黄农厯唐虞夏商治乱不一故禹会诸侯于涂山执玉帛者万国至周初止千八百国而已则其间失国而为寄公者必多而寄公为所寓之君服其由来旧矣周之制礼非用于一时寄公为所寓之君服既合于理而可为衰世用先王固宜存之于经而不削也】
　　丈夫妇人为宗子宗子之母妻
