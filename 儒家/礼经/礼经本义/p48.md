<!-- { "loadSidebar": true } -->
　　【敖君善曰祭为神祭食也钩袒盖外卷其袂以出臂也为神祭当与尸祭异处故祭于席为其汚席故以苴借之三者三祭之也每一祭毕则反取之取肤祭如初亦于苴三也神祭用肤亦别于尸也祝取奠觯祭于苴亦三注之不尽者三祭而不尽其醴也既祭更酌而益之乃反奠于故处主人拜以飨礼成于祭也】
　　祝祝卒主人拜如初哭出复位
　　【祝祝卒谓祝祝神之辞毕也如初亦再拜稽首出复位复西阶东面之位　徐原一曰经言祝享不过祝以飨告神而未有辞至佐食代祭后始读祝以告神故经言祝祝则必有辞无疑而记夙兴夜处不宁云云即告神之辞也】
　　右飨神【享神旧説谓之隂厌附记一章】始虞用柔日曰哀子某哀显相夙兴夜处不宁敢用洁牲刚鬛嘉荐普淖明齐溲酒哀荐祫事适尔皇祖某甫飨【柔口乙丁己辛癸也以柔日即于日始虞而言用柔日者对下三虞卒哭用刚日言也曰祝祝之词也哀子主人也哀显相助祭者也不宁以形于野神无所依而悲甚不安也刚鬛豕也嘉荐菹醢也普淖黍稷也普大也淖和也言黍稷乃天地太和之气所生也明齐醴也郊特牲云缩酌用茅明酌也又云明水涗齐贵新也盖用明水涗醴齐故曰明齐也溲酒溲酿之酒也治合也始虞谓之祫事者以死者神既离散而欲其萃合也适尔皇祖言神既萃合当祔之于祖也飨劝之飨也】再虞皆如初曰哀荐虞事【再虞后于始虞二日皆如初者谓用柔日与祝辞也所异者祝辞不言祫事而言虞事盖神既合矣欲其安之也】三虞卒哭他用刚日亦如初曰哀荐成事【他者敖君善谓变易之辞犹言别也不用柔日而别用刚日谓甲丙戊庚壬也三虞后于再虞二日皆如再虞卒哭在三虞之明日其祝辞皆如初但易虞事为成事耳成事者祭以吉为成虞祭尚凶祭礼未成至卒哭之祭渐就于吉而成祭事记云卒哭曰成事是日也以吉祭易丧祭是也　万充宗曰先儒谓惟始虞再虞用柔日三虞与卒哭皆刚日他不及时而者虞卒哭之问有祭其祭无名谓之他者假设言之此説非也详玩记文始虞用柔日矣再虞皆如初包有三虞但文未及三虞故于哀荐虞事下出三虞二字以足之三虞不连卒哭读他用刚日言别用刚日即三虞之明日也檀弓云卒哭曰成事故其祝辞曰哀荐成事如读三虞连卒哭将三虞祝词亦同曰哀荐成事矣而可乎】
　　祝迎尸一人衰绖奉篚哭从尸
　　【尸神象也孝子不见亲之形心无所系立尸以象之一人衰绖谓主人之兄弟也篚用以盛尸之馔者犹吉祭之有肵俎也　贾公彦曰特牲少牢尸举牲体振祭哜之皆加于肵俎此尸举牲体振祭哜之皆实于篚故此篚犹吉祭之有肵俎】
　　尸入门丈夫踊妇人踊
　　【贾公彦曰主人在西序东面众兄弟在西阶下亦东面妇人堂上当东序西面故主人与兄弟见尸先踊妇人后见尸故后踊也郑康成曰尸入主人不降者丧事主哀不主敬也】
　　淳尸盥宗人授巾
　　【郑康成曰淳沃也沃尸盥者賔执事者也敖君善曰亦于入门左之位为之】
　　尸及阶祝延尸尸升宗人诏踊如初
　　【延进也谓告之以升也如初如前之丈夫先妇人后也　郑康成曰言诏踊如初则凡踊宗人诏之】
　　尸入户踊如初哭止妇人入于房
　　【敖君善曰哭止将有事也祭礼妇人当在房前此在堂者以其有尸入之哭也今哭止故入于房及尸谡又复位而哭也】
　　右尸入【附记三章】尸服卒者之上服【郑康成曰上服者如特牲士端也不以爵升服为上者祭于君之服非所以自配鬼神士之妻则宵衣耳】男男尸女女尸必使异姓不使贱者【敖君善曰女尸以在孙伦者之妻为之据夫家而言之故曰异姓其或虽与卒者同姓亦可以为之也贱者孙伦之妾也】　尸入祝从尸【敖君善曰入入门也言祝从尸嫌其如迎尸之时犹先行也祝始出迎尸先行入门及尸入祝乃居后而从之入门如是则入户亦从尸可知矣】　淳尸盥执槃西面执匜东面执巾在其北东面宗人授巾南面【郑康成曰槃以承弃水也执巾不授巾卑也　敖君善曰此执盥器者之面位亦皆变于吉】
　　主人及祝拜妥尸尸拜遂坐
　　【郑康成曰妥安坐也尸即至尊之坐或不自安故拜以安之　敖君善曰此皆变于其吉祭士之吉祭尸既坐主人乃拜妥尸祝不拜】
　　从者错篚于尸左席上立于其北
　　【贾公彦曰虞礼之篚象特牲之肵俎肵俎置于席北则此篚亦在席北以拟盛尸之馔也】
　　尸取奠左执之取菹擩于醢祭于豆间
　　【奠即祝所奠于铏南之觯也右手取奠予左手执之以右手将有事也祭于豆间下文祭之类皆然】
　　祝命佐食绥祭佐食取黍稷肺祭授尸尸祭之祭奠【敖君善曰奠先执后祭皆尊之也　绥郑本作堕注云今文堕为绥敖君善谓绥或是授字之误当读作授今从之】
　　祝祝主人拜如初尸尝醴奠之
　　【拜如初亦祝祝卒主人乃再拜稽首也尸既祭奠乃读祝而劝之飨主人因拜尸乃尝醴以示飨之也奠之复于故虞也　徐原一曰此祝祝乃读祝以告尸记圭为而哀荐之飨即告尸之辞也】
　　佐食举肺脊授尸尸受振祭哜之左手执之
　　【手执曰举肺为气之主周人所尚脊则正体之贵者故先举之振祭振之以祭也左手执之亦以右手将有事也　贾公彦曰特牲礼举肺脊在迩敦后此举肺脊在迩敦前者彼吉祭吉凶相变故也左手执之以右手将祭铏尝铏也敖君善曰肺脊于此举之明其不在举数中也】
　　祝命佐食迩敦佐食举黍错于席上
　　【迩近也近之以便尸之食也】
　　尸祭铏尝铏
　　【祭而尝之亦用柶少牢礼云以柶祭羊铏遂以祭豕铏尝羊铏是也此惟一铏则祭而尝者皆豕铏耳】
　　泰羮湆自门入设于铏南胾四豆设于左
　　【泰羮湆煮肉汁也不调以五味故谓之太羮言太古之羮也此惟一泰羮湇谓豕肉汁也设于铏南盖觯北空处以待太羮也胾切肉也设于左谓设于正豆之北也　敖君善曰设湆于右亦因食生之礼又以别于吉祭也庶羞惟用胾亦变于吉】
　　尸饭播余于篚
　　【播余于篚谓以饭之余粒布之于篚也初饭即言播余每饭皆然也郑康成曰古者饭用手吉时播余于防】
　　三饭佐食举干尸受振祭哜之实于篚
　　【干长胁也举干以授尸尸受既哜而佐食受之以实于篚也　此一举也】
　　又三饭举骼祭如初
　　【此再举也】
　　佐食举鱼腊实于篚
　　【鱼腊谓一鱼及腊之骼也举之亦以授尸尸不受乃以实于篚郑康成曰尸不受鱼腊以丧不备味也敖君善曰此亦不在三举之数】
　　又三饭举肩祭如初
　　【此三举也始举以胁次举以骼终举以肩牲体备矣前体以肩举其上也后体以骼举其下也】
　　举鱼腊俎俎释三个
　　【佐食于鱼俎又举其五腊俎又举其三亦以授尸而尸不受乃实于篚也个犹枚也每俎各释三个腊体之在俎者亦臂臑肫也举牲体不及臂臑肫举鱼腊必释三个皆君子不尽人欢不竭人忠之意且当以其馔改设于西北隅故也】
　　尸卒食佐食受肺脊实于篚反黍如初设
　　【九饭而卒食士之礼也大夫十一饭诸侯十三饭天子十五饭受肺脊受尸左手所执之肺脊也肺脊执之以卒食者盖饭时当哜之也反黍者尸食时佐食举黍错于席上此尸卒食故反黍于本处也敖君善曰尸九饭乃卒食虽与吉祭之数同然其间无告饱拜侑之事亦丧质威仪少也】
　　右尸食【附记二章】尸坐不脱屦【敖君善曰礼有敬事则不脱屦而坐】飨辞曰哀子某圭为而哀荐之飨【此祝祝之之辞也圭洁也】
　　主人洗废爵酌酒酳尸尸拜受爵主人北面答拜尸祭酒尝之
　　【废爵爵之无足者以丧去饰也北面答拜盖于户西北面答拜也特牲少牢礼尸拜受主人西面拜送而此北面答拜者变于吉也】
　　賔长以肝从实于左缩右盐
　　【以肝从所以侑酒也缩谓肝于俎纵设之也盐肝所宜故并设之右盐盐在肝之右畔也此左右据执俎者言】
　　尸左执爵右取肝擩盐振祭哜之加于俎賔降反俎于西塾复位
　　【特牲少牢礼尸取肝既哜皆加于菹豆此加于俎变于吉也复位复西阶前众兄弟之南东面位】
　　尸卒爵祝受不相爵主人拜尸答拜
　　【敖君善曰相爵者命主人拜送爵也特牲曰送爵皇尸卒爵是也不相爵变于吉也虽不相爵而主人犹先拜其节宜然也】
　　右主人酳尸
　　祝酌授尸尸以酢主人主人拜受爵尸答拜主人坐祭卒爵拜尸答拜
　　【尸必酢主人者礼无不答也不亲酌者尸无降席之礼故祝为酌之酢不洗爵尸尊也孝子于是时乃饮而卒爵者为尊者之赐也】
　　右尸酢主人
　　筵祝南面
　　【敖君善曰筵祝盖赞者也筵于北墉下尊之西也郑康成曰筵用萑席】
　　主人献祝祝拜坐受爵主人答拜
　　【敖君善曰祝与佐食皆事尸者也故于酳尸献尸之后因而献焉承已饮之后乃不洗而献祝者下尸也坐受爵者因尸礼也以明其由尸而得献也祝既受爵主人乃反西面位而答拜】
　　荐菹醢设俎祝左执爵祭荐奠爵兴取肺坐祭哜之兴加于俎祭酒尝之肝从祝取肝擩盐振祭哜之加于俎卒爵拜主人答拜祝坐授主人
　　【敖君善曰菹醢亦赞荐俎亦佐食设之也祭荐亦右手以菹擩醢祭于豆间也先奠爵乃取肺以祭离肺用二手也祭不言絶文省也以肝从亦賔长也祝亦左执爵乃取肝不言之者同于尸可知也授主人下疑脱爵字】
　　主人酌献佐食佐食北面拜坐受爵主人答拜佐食祭酒卒爵拜主人答拜受爵出实于篚升堂复位
　　【祝尊故筵于北墉下南面而献之佐食则于户西北面酌以献之而已献祝有荐菹醢有俎有肝从献佐食唯有爵而已主人答拜亦西面受爵出者主人受佐食之虚爵而出户也实于篚升堂复位者康成谓此篚在庭既以爵降实于庭之篚乃升堂而复西阶东面之位也】
　　右主人献祝佐食
　　主妇洗足爵于房中酌亚献尸如主人仪
　　【足爵爵有足者主妇于舅姑之丧稍轻故爵有足以饰也如主人仪如主人酳尸时尸拜受爵主人北面答拜之仪也郑康成曰昏礼云内洗在北堂直室东隅】
　　自反两笾枣栗设于会南枣在西【反当读作取敖君善谓或是取字之误敖君善曰自者明其不用赞也吉礼则宗妇赞之特牲云宗妇执两笾户外坐主妇受设于敦南是也】
　　尸祭笾
　　【敖君善曰祭枣栗于豆间也亦祝取而授之特牲云祝赞笾祭尸受祭之是也】
　　祭酒如初賔以燔从如初尸祭燔卒爵如初
　　【如初谓如主人酳尸之仪賔谓次賔燔从如初如肝从之仪也】
　　酌献祝笾燔从献佐食皆如初以虚爵入于房
　　【皆如初谓献祝以下四事也】
　　右主妇亚献尸及祝佐食
　　賔长洗繶爵三献燔从如初仪
　　【郑康成曰繶爵口足间有篆文者弥饰也】
　　右賔长三献
　　妇人复位
　　【郑康成曰复堂上西面位以尸将出当哭踊也】
　　祝出户西面告利成主人哭皆哭
　　【郑康成曰西面告告主人也利犹养也成毕也言养礼毕也皆哭者文夫妇人于主人哭斯哭矣】
　　祝入尸谡从者奉篚哭如初
　　【郑康成曰谡起也祝入而无事尸则知起矣不告尸者无遣尊者之道也如初谓哭从尸】
　　祝前尸出户踊如初降堂踊如初出门亦如之
