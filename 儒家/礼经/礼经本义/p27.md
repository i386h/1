<!-- { "loadSidebar": true } -->
　　【敖君善曰向者行礼之时各有其节不可乱之故问劳之事至是乃为之也及大门内则宾东面公西面而问之周礼云客再拜对○郑康成曰宾至始入门之位众介亦在其右少退西上时承摈绍摈亦于门东北面东上上摈往来传命问君曰君不恙乎对曰使臣之来寡君命臣于庭公拜其无恙宾避问大夫曰二三子不恙乎对曰寡君命使臣于庭二三子皆在】
　　公劳宾宾再拜稽首公答拜公劳介介皆再拜稽首公答拜
　　【劳者以道路之懃慰劳之也○郑康成曰劳宾曰道路悠逺客甚劳劳介则曰二三子甚劳】
　　宾出公再拜送宾不顾
　　【郝仲舆曰公再拜送于宾去后宾不顾去无答也凡主人拜送宾宾皆不顾宾道难进易退也】
　　右公送宾问劳
　　宾请有事于大夫公礼辞许
　　【有事谓以君命问之也大夫卿也宾请问卿盖于在庙礼毕君送之时问卿而必请于其君者臣无私交也】
　　宾即馆
　　右宾即馆　宾即馆讶将公命又见之以其挚【郝仲舆曰主君既命讶见宾讶又自见如私面也见以其挚如大夫执雁士执雉之类】
　　卿大夫劳宾宾不见大夫奠雁再拜上介受
　　【宾不见以公事未行不敢当先施也上介以宾辞辞之大夫兼卿而言以宾不见不得亲授挚故奠雁于馆舍而上介代受之也】
　　劳上介亦如之
　　【上介异馆卿大夫往劳之上介亦不见士介为受雁也】
　　右卿大夫劳宾介　币之所及皆劳不释服【大夫以上聘君皆有问币故行聘享毕卿大夫不脱朝服即往劳宾于馆先施贵敏也】
　　君使卿韦弁归饔饩五牢上介请事宾朝服礼辞有司入陈
　　【使卿重其礼也韦弁熟皮为弁戎服之冠犒大众服之敬其事也归送也饔熟食饩生牲朝曰饔夕曰飱始至设飱既馆归饔五牢饪一腥二皆饔也生二皆饩也有司入陈就所馆大夫宗庙陈设也】
　　饔【句】饪一牢【句】鼎九【句】设于西阶前陪鼎当内亷东面北上【句】上当碑【句】南陈牛羊豕鱼腊肠胃同鼎肤鲜鱼鲜腊设扄鼏膷臐膮【句】盖【句】陪牛羊豕
　　【设饔先于西方统于客也陪鼎副鼎即膷臐膮也当对也阶边曰亷内亷西阶之东亷也古者三分庭一在北设碑上当碑谓北与碑齐南陈自北直陈而南也肠胃同鼎谓牛羊豕肠胃皆置于一鼎以类相从也盖谓膷臐膮三鼎皆有盖也陪牛羊豕言以三臛陪三牲为副鼎也○此饪鼎凡十二正鼎九陪鼎三设于西阶前者也】
　　腥二牢鼎二七无鲜鱼鲜腊设于阼阶前西面南陈如饪鼎二列
　　【二七每一牢七鼎也无鲜鱼鲜腊少饪鼎之二故鼎止七也如饪鼎亦如其北上上当碑也二列每一牢一列也○此腥鼎凡十四设于阼阶前者也】
　　堂上八豆设于户西西陈皆二以并东上韭葅【句】其南醓醢【句】屈【句】八簋继之黍【句】其南稷【句】错【句】六铏继之牛以西羊豕【句】豕南牛【句】以东羊豕【句】两簠继之粱在北八壶设于西序北上二以并南陈
　　【八豆天官醢人职朝事之豆菹醢相间凡八也户西室户之西西陈自东设至西二以并八豆皆两两而设也向西陈则以东为上矣韭葅居东北其南为醓醢醓醢西昌本昌本西麋臡麋臡西菁菹菁菹北鹿臡鹿臡东葵菹葵菹东蜗醢即接韭葅也自醓醢曲转而西而北故曰屈八簋黍稷各四也继豆而西错者黍稷相间而陈也六铏牛羊豕羹各二也继簋而西两簠稻粱各一也继铏而西酒八壶顺堂西墙自北而南两两相对向南陈也○此设于户西者八豆八簋六铏两簠并西序八壶共三十二器皆属饪牢】
　　西夹六豆设于西墉下北上韭菹其东醓醢屈六簋继之黍其东稷错四铏继之牛以南羊羊东豕豕以北牛两簠继之粱在西皆二以并南陈六壶西上二以并东陈
　　【六豆先设韭菹其东醓醢又其东昌本昌本南麋臡麋臡西菁菹又西鹿臡也此设于西夹者六豆六簋四铏两簠六壶共二十四器也属腥牢】
　　馔于东方亦如之西北上壶东上西陈
　　【东方东夹也西北上亦韭菹其东醓醢屈也○此设于东夹者皆如西夹所陈亦属腥宰】
　　醯醢百瓮夹碑十以为列醯在东
　　【百瓮醯醢各半也夹碑居鼎之中央也十以为列谓左右直列醯在碑东谷味居左醢在碑西肉味居右也○此醯醢二物总为腥饪设也】
　　饩二牢陈于门西北面东上牛以西羊豕豕西牛羊豕【门西庙门内之西也北面向堂也东上自东而西六牲相间共为一行变于腥也郑康成曰牛羊右手牵之豕束之寝右】
　　米百筥筥半斛设于中庭十以为列北上黍粱稻皆二行稷四行
　　【半斛五斗也中庭庭当南北之中也设之当醯醢之南十以为列横设也四米为十行自北而南稷独四行稷百谷长用广也○贾洺州曰北上者黍两行在北次粱两行次稻两行次南稷四行稻粱是加黍稷是正故黍为上端稷为下端而稻粱居其间】
　　门外米三十车车秉有五防设于门东为三列东陈禾三十车车三秅设于门西西陈薪刍倍禾
　　【秉十六石防十六斗秉有五防二十四石也为三列每列车十乘也秅四百把三秅一千二百把也倍禾薪刍各一万二千把也】
　　宾皮弁迎大夫于外门外再拜大夫不答拜揖入及庙门宾揖入大夫奉束帛入三揖皆行至于阶三让大夫先升一等宾从升堂北面听命大夫东面致命宾降阶西再拜稽首拜饩亦如之大夫辞升成拜受币堂中西【句】北面大夫降出宾降授老币
　　【大夫即君所使卿韦弁者不答拜亦以为君使不敢当故也及庙门者卿馆于大夫之家即其家庙以行礼也宾揖入揖而先入以行也宾三让大夫即先升一等以其奉君命尊也再拜稽首拜饩亦如之宾先拜饔复拜饩束帛致命同而拜则殊重君之礼也大夫辞亦称君命辞之升成拜亦饔饩异拜也受币当在堂中大夫送币稍过而西故曰堂中西老家臣长也○郑本三让无三字注云古文曰三让疏云古文作三让与周官司仪合敖君善谓从古文今仍之】
　　出迎大夫大夫礼辞许入揖让如初宾升一等大夫从升堂庭实设马乘宾降堂受老束锦大夫止宾奉币西面大夫东面宾致币大夫对北面当楣再拜稽首受币于楹间南面退东面俟宾再拜稽首送币大夫降执左马以出宾送于外门外再拜
　　【出迎大夫将以礼傧之也升阶宾先者始以致君命先大夫今以私事先宾也庭实设四马家老致束锦堂下皆以傧大夫也宾降受束锦大夫止不降赠己嫌讶受也宾致币有辞大夫亦以辞对当楣再拜稽首以宾稽首受其君命故因其礼也○髙紫超曰卿郊劳而以束锦傧之此于致饔饩复然盖皆欲以聨二国之好而致其慇懃之意如此】
　　明日宾拜于朝拜饔与饩皆再拜稽首
　　【拜于朝拜君之赐也郑康成曰拜于大门外此拜亦皮弁服】
　　上介饔饩三牢饪一牢在西鼎七羞鼎三腥一牢在东鼎七堂上之馔六西夹亦如之筥及罋如上宾饩一牢门外米禾视死牢牢十车薪刍倍禾凡其实与陈如上宾下大夫韦弁用束帛致之上介韦弁以受如宾礼傧之两马束锦
　　【三牢降以两也鼎七无鲜鱼鲜腊也羞鼎即陪鼎也堂上之馔六用宾西夹之数也此西夹不杀以东夹全损也米醯酱不杀常用等也死牢饪与腥也上介饪腥共二牢每牢从以米禾各十车则米禾凡二十车也下大夫致之亦使人各以其爵也介不皮弁而韦弁不敢同于宾也傧用束锦降于宾也】
　　士介四人皆饩太牢米百筥设于门外宰夫朝服牵牛以致之士介朝服北面再拜稽首受无傧
　　【皆饩太牢无饔也使宰夫致亦以其爵也宰夫牵牛则有司牵羊豕也无傧无币以傧宰夫也士位卑禄薄且重礼不行于微者故无傧】
　　右归饔饩　聘日致饔【郑康成曰急归大礼也】　十斗曰斛十六斗曰防十防曰秉二百四十斗曰筥十筥曰稯十稯曰秅四百秉为一秺【二百四十斗谓一车之米秉有五防也十防曰秉之秉十六斛之量名也四秉曰筥之秉则刈禾盈手谓之秉也筥亦禾秉之数名非筐筥之筥也二百四十斗以上米数也四秉曰筥以下禾数也】　赐饔唯羮饪筮一尸若昭若穆仆为祝祝曰孝孙某孝子某荐嘉礼于皇祖某甫皇考某子如馈食之礼【羮饪谓饪一牢宾以祭于行主腥饩则不祭也祭则筮一人为尸昭穆谓子孙古者大事出必奉庙主行子孙臣仆亦与俱一尸者父在则祭祖父没则祭祢也如馈食之礼如少牢馈食之礼不言少牢者今以太牢也】假器于大夫朌肉及廋车【假借祭器于主国大夫爵敌礼同也朌颁同廋廋人车车人二人掌车马者也颁肉及二人则无不徧矣】　凡宾拜于朝讶听之【听犹待也】　归大礼之日既受饔饩请观讶帅之自下门入【观谓观其宗庙朝廷之壮丽也自下门入谓由便门而入不敢由大门非公事也○此言既受饔饩之后可请逰观耳盖当在宾拜于朝之后若是日既行聘享礼又行受饔祭先礼则日暮人倦矣恐请观有所不暇也】　士无饔无饔者无傧【敖君善曰君不致饔于士士不傧君之使皆礼之当然无傧不为无饔也】无饔者无飨礼
　　宾朝服问卿卿受于祖庙下大夫摈摈者出请事【诸侯大国三卿既聘其君即问及卿大夫皆聘君之命也下大夫摈公使为之也傧者即下大夫也○髙紫超曰聘本为君也而因以及其夫人而并以问其卿大夫则凡内外尊卑之间无不致其慇懃敬礼之意而所以睦于邻者大矣】
　　大夫朝服迎于外门外再拜宾不答拜揖大夫先入每门每曲揖及庙门大夫揖入摈者请命庭实设四皮宾奉束帛入三揖皆行至于阶三让宾升一等大夫从升堂北面听命宾东面致命大夫降阶西再拜稽首宾辞升成拜受币堂中西北面宾降出大夫降授老币无傧右问卿　明日问大夫大夫不敢辞君初为之辞矣【明日致饔之明日也大夫不敢辞谓宾问卿时摈者出请事但入告而不辞也所以然者以宾私觌退即请有事于大夫主君既礼辞故也】
　　摈者出请事宾面如觌币
　　【面亦见也面卿之币如觌君亦束锦四马也○敖君善曰聘使私见主君曰觌大夫曰面异其称以别尊卑也然周礼以私觌为私面则私面又可通言矣髙紫超曰古者人臣无外交而于奉使出聘则亦得以私觌私面之礼交于邻之君若臣盖无私交者义也而因事以结好者礼也使于异国君臣尽如呉越则亦无以致其戮力同心之谊而成守在四邻之道矣】
　　宾奉币庭实从入门右大夫辞宾遂左庭实设揖让如初大夫升一等宾从之大夫西面宾称面大夫对北面当楣再拜受币于楹间南面退西面立宾当楣再拜送币降出大夫降授老币
　　【入门右入门乃右也礼客若降等则就主人之阶主人兴辞于客然后客复就西阶此宾与大夫爵敌乃若降等然者不敢自同于奉命之礼也宾称面致面见之辞也○此宾私面于卿也】
　　摈者出请事上介特面币如觌
　　【上介特面不与众介俱也币如觌君亦束锦俪皮也○髙紫超曰君尊故上介与众介同时而觌若臣之觐君者于卿则上介特面不偕众介盖礼所谓别嫌明微者如此】
　　介奉币【句】皮二人賛入门右奠币再拜大夫辞摈者反币庭实设介奉币入大夫揖让如初介升大夫再拜受介降拜大夫降辞介升再拜送币
