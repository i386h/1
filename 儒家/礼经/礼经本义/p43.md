<!-- { "loadSidebar": true } -->
　　右拜君命及賔【附记一章】主人乗恶车白狗幦蒲蔽御以蒲菆犬服木錧约绥约辔木镳马不齐髦【恶车木车无饰者也幦覆苓也以白狗皮为之吉时或以鹿玉藻云士齐车鹿幦蔽即茀也在车两边以蒲席为之吉时或以簟诗云簟茀鱼服蒲菆牡蒲茎也用蒲菆以策马示不在于驰驱也服兵服也凡兵器建之于车上苓间丧中乗车亦有兵器自卫以白犬皮为服其吉时则或以色也一説犬服不言色盖以其革为之錧车辖也錧与镳平时皆以金为之今皆用木取少声也约绳也绥与辔平时皆以索为之与绳有精粗之别也镳马衔也齐剪也　敖君善曰康成谓齐衰以下其乗素车防车漆车于案巾车王之丧车五乗木车始死所乗素车卒哭所乗缲车既练所乗防车大祥所乗漆车既禫所乗此士之丧车亦当五乗主人乗恶车齐衰乗素车与卒哭同大功乗缲车与既练同小功乗防车与大祥同缌麻乗漆车与既禫同主人至卒哭以后哀杀故齐衰以下节级与主人同故郑为此义也若然士寻常乗栈车漆之今既禫亦乗漆车者礼穷则同也】主妇之车亦如之疏布裧【郑康成曰裧车裳帷于盖弓垂之敖君善曰妇人之车必有裧而丧车则以疏布为之明吉时不然也主妇乗车而出者拜夫人之命及女賔之吊者也】贰车白狗摄服其他皆如乗车【郑康成曰摄犹缘也以白狗皮縁服敖君善曰主人主妇皆有贰车各得用二乗士昏礼谓从车二乗是其数也凡贰车之数天子十二上公九侯伯七子男五孤卿大夫三士二乗此贰车亦恶车也乗车主人主妇所乗之车也其他谓凡器物在服之外者】
　　朝夕哭不辟子夘
　　【贾公彦曰此殡后阼阶下朝夕哭也桀以乙夘死纣以甲子亡王者以为忌日惟凶事不避】
　　妇人即位于堂南上哭丈夫即位于门外西面北上外兄弟在其南南上賔继之北上门东北面西上门西北面东上西方东面北上主人即位辟门妇人拊心不哭【即位于堂阼阶上也丈夫众主人众兄弟也门外庙门外也外兄弟异姓有服者也同姓异姓之亲及賔客虽以亲疎为序列于东方而所上相变明其不相统也门东门西外门内之左右也以下文考之则此东方之賔卿大夫也门东诸公也门西他国之异爵者也然则在西方者其士与列定而主人乃即位盖在东方众主人之北也辟开也凡庙门有事则开无事则闭拊心不哭见其悲哀而未敢哭以男子未哭故也】
　　主人拜賔旁三右还入门哭妇人踊
　　【敖君善曰旁三谓向賔所立之方而三拜之也于内外之拜别其尊卑故于此畧之总旅拜而已以序言之先南面拜乃东面拜西面拜既则右还而入门也妇人但言踊以踊见哭也哭有不踊踊无不哭者】
　　主人堂下直东序西面兄弟皆即位如外位卿大夫在主人之南诸公门东少进他国之异爵者门西少进敌则先拜他国之賔凡异爵者拜诸其位
　　【堂下阼阶下也内位与外位同上言賔继外兄弟此言卿大夫在主人之南明外兄弟以上皆少退于主人盖互见也异爵公卿大夫也他国之异爵者谓来聘若从君来期者也门东又有私臣之位门西又有公有司之位故诸公与他国异爵者皆少进以别之特牲记云公有司门西北面东上私臣门东北面西上此位亦当如之也敌谓賔之爵与他国之賔相敌也敌则先拜他国之賔亦惟谓异爵者若士则否以其同国异国之位皆在西方又旅拜之亦不宜异也凡凡诸公卿大夫也拜诸其位就其位而拜也　郑康成曰賔皆即此位乃哭尽哀止主人乃拜之如外位矣】
　　右朝夕哭【附记二章】朝夕哭不帷【孔仲达曰孝子欲见殡故当朝夕进入庙门内哭泣之时除去殡宫帷也哭竟则帷之】　无事不辟庙门哭皆于其次【朝夕入即位哭则暂开庙门若无事则不开其昼夜无时之哭则皆于庐次之中也】
　　彻者盥于门外烛先入升自阼阶丈夫踊
　　【彻者彻大敛之宿奠也言烛先入则彻者从之可知矣】
　　祝取醴北面取酒立于其东取豆笾俎南面西上祝先出酒豆笾俎序从降自西阶妇人踊
　　【祝已取醴北面立已取酒者亦北面立于其东西上也余人已取豆笾俎者南面立西上由是而出则祝执醴在先次酒次豆笾次俎以次序从出也】
　　设于序西南直西荣醴酒北面西上豆西面错立于豆北南面笾俎既错立于执豆之西东上酒错复位醴错于西遂先由主人之北适馔
　　【醴酒北面西上言祝执醴与执酒者皆北面立而西上也醴错于西遂先者明祝不复位也适馔适新馔将复奠也】
　　右彻大敛奠
　　乃奠醴酒脯醢升丈夫踊入如初设不巾
　　【敖君善曰如初设者醴酒错于脯南也不巾别于殷奠也室巾惟殷奠则巾其余否】
　　错者出立于户西西上灭烛出祝阖户先降自西阶妇人踊奠者由重南东丈夫踊
　　【敖君善曰灭烛出谓执烛者灭烛而出也亦先降自阼阶由主人之北东】
　　賔出妇人踊主人拜送众主人出妇人踊出门哭止皆复位阖门主人卒拜送賔揖众主人乃就次
　　【皆复位谓众主人复门外西面之位也卒拜送賔揖众主人者谓拜送賔之事已卒乃揖众主人使各就次也】
　　右朝夕奠【附记一章】朝奠日出夕奠逮日【逮日及日之未落也方性夫曰朝奠以象朝时之食夕奠以象夕时之食孝子事死如事生也】
　　朔月奠用特豚鱼腊陈三鼎如初东方之馔亦如之【朔月月朔日也朔月之奠象生时之朔食其礼特盛也如初谓大敛时】
　　无笾有黍稷用瓦敦有盖当笾位
　　【无笾而有黍稷所以别于大小敛之奠也】
　　主人拜賔如朝夕哭
　　【朝夕哭拜賔有三将入庙门旁三拜一也既入哭异爵者拜诸其位二也拜送三也此皆如之】
　　卒彻
　　【彻彻朝夕宿奠也敖君善曰朝夕奠无俎非盛馔彻则去之不复改设于序西南唯言卒彻为下事节也】
　　举鼎入升皆如初奠之仪卒匕释匕于鼎俎行匕者逆出甸人彻鼎其序醴酒菹醢黍稷俎
　　【升谓匕而升于俎也初奠大小敛之奠也俎行者俎后执执俎者行则鼎及匕者皆可以出也其序升入之次序也】
　　其设于室豆错俎错腊特黍稷当笾位敦启会却诸其南醴酒位如初祝与执豆者巾乃出
　　【黍稷当笾位俎南黍黍东稷也会合也谓敦盖也醴酒位如初亦醴在黍南酒在稷南也祝与执豆者巾谓中分其奠祝巾在南者执豆者巾在北者各于近其位者而巾之也然则巾大敛奠亦当如之特于此乃见之耳】
　　主人要节而踊皆如朝夕哭之仪
　　【要节而踊者丈夫妇人皆然但言主人省文也】
　　月半不殷奠
　　【殷盛也大夫以上月半亦如朔之盛奠士月半不复盛奠下尊者也】
　　有荐新如朔奠
　　【新谓五谷之新熟者也如朔奠谓牲牢菹醢一如朔之盛奠也】
　　彻朔奠先取醴酒其余取先设者敦启防面足序出如入
　　【敦启会彻时不复盖也面足执之令足向前也】
　　其设于外如于室
　　右朔奠荐新【附记二章】朔月童子执帚却之左手奉之从彻者而入【郑康成曰童子子弟也执用左手却之示未用也从彻者而入童子不専礼事也】比奠举席埽室聚诸防布席如初【郑康成曰比犹先也室东南隅谓之防】卒奠埽者执帚垂末内鬛从执烛者而东【敖君善曰执帚垂末明己用也是时垂末内鬛则向者却之其反是欤】　燕养馈羞汤沐之馔如他日【燕养朝夕之奠所用供养也馈羞谓进醴酒脯醢之类汤沐谓五日则燂汤凊浴三日具沐也言朝夕时馈羞及设汤沐之具皆如生存之日也】朔月若荐新则不馈于下室【万斯同曰下室即正寝之室也谓既有朔月荐新之奠则不必有朝夕室中之奠也旧説以下室为燕寝而解燕养馈羞汤沐之馔谓正寝朝夕奠之外别有燕寝朝夕之奠非也】










　　礼经本义卷十二
<经部,礼类,仪礼之属,礼经本义>
　　钦定四库全书
　　礼经本义卷十三
　　无锡蔡徳晋撰
　　凶礼
　　士丧礼下
　　筮宅冢人营之掘四隅外其壤掘中南其壤
　　【宅墓域也冢人有司掌墓地兆域者营犹度也南其壤为时北首故壤在足处也敖君善曰士筮宅而不卜避尊者之礼也】
　　既朝哭主人皆往兆南北面免绖命筮者在主人之右【皆往明众主人亦行也兆即所营之墓域也免绖谓除去首绖要绖以将筮对越神明不敢纯用凶也】
　　筮者东面抽上韇兼执之南面受命命曰哀子某为其父某甫筮宅度兹幽宅兆基无有后艰
　　【受命谓受命于命筮者也命曰命筮者命之也某甫死者之字也度谋也基始也后艰谓后日或有非常艰难之事若崩壊之类也言谋此以为幽冥之宅今当为兆域之始得母其后或有艰难乎】
　　筮人许诺不述命右还北面指中封而筮卦者在左【既受命而申言之曰述不述者士礼畧也中封中央壤也指中封若示神以其处也】
　　卒筮执卦以示命筮者命筮者受视反之东面旅占卒进告于命筮者与主人占之曰从主人绖哭不踊【敖君善曰卦者书卦于木既卒筮而筮者乃执以示命筮者必示命筮者以其出命故也既占而先告命筮者乃告主人亦此意也若告时则受命示封皆于主人占之曰从所告之辞也从谓从其所筮之地也书曰从筮从绖者筮事毕也】
　　若不从筮择如初仪
　　【筮择更择地而筮之也】
　　归殡前北面哭不踊
　　【殡前西阶下也朝夕之哭皆于阼阶下今筮宅而归则于西阶下向殡而哭者明非常也】
　　右筮宅【附记二章】筮宅冢人物土【郑康成曰物相也相其地之可乃营之】　祔者不筮宅【孔仲达曰前人之已筮而吉故祔者不必筮也】
　　既井椁主人西面拜工左还椁反位哭不踊妇人哭于堂
　　【井椁谓匠人为椁刋治其材构之于殡门外其形方如井文也拜工谢其劳也左还椁谓左体向西南绕椁而行周视其材制之美恶也反位反西面拜位也凡椁及明器之成主人亲看视既哭之则往施之竁中也】
　　献材于殡门外西面北上綪主人徧视之如哭椁献素献成亦如之
　　【材谓明器之材未斵治先献之验其堪否也西面北上谓自南至北而陈之前列在西徧视之亦自其所上者始也如哭椁谓拜工左还反位哭不踊皆如上仪也形法定为素饰治毕为成】
　　右哭椁哭器【附记一章】既殡旬而布材与明器【材谓椁材明器亦谓明器之材殡后十日当治其故取椁材及明器之材分布而暴干之盖豫备也】
　　卜日既朝哭皆复外位卜人先奠于西塾上南首有席楚焞置于燋在东
　　【卜日卜日也楚荆木也用以然火而灼者故谓之楚焞燋烧木存性者用以爇火则易然也凡卜以明火爇燋乃炊其燋之火以然楚焞也】
　　族长涖卜及宗人吉服立于门西东面南上占者三人在其南北上卜人及执燋席者在塾西
　　【族长族人之尊者也吉服者以对越神明故也占必三人者欲考其言之是非同异以定所从书所谓三人占则从二人之言也】
　　阖东扉主妇立于其内
　　【卜大事故主妇亦躬亲之】
　　席于闑西阈外宗人吿事具
　　【郑康成曰席亦西面告告主人也】
　　主人北面免绖左拥之涖卜即位于门东西面
　　【主人既免绖则亦西面涖卜族长也更西面当代主人命卜也】
