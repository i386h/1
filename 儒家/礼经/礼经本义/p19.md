<!-- { "loadSidebar": true } -->
　　徧献卿主人以虚爵降奠于篚摈者升卿卿皆升就席若有诸公则先卿献之如献卿之礼席于阼阶西北面东上无加席
　　右主人献诸公卿
　　小臣又请媵爵者二大夫媵爵如初请致者若命长致则媵爵者奠觯于篚一人待于洗南长致者阼阶下再拜稽首公答拜洗象觯升实之坐奠于荐南降与立于洗南者二人皆再拜稽首送觯公答拜
　　右下大夫再媵爵于公
　　公又行一爵若宾若长唯公所赐以旅于西阶上如初大夫卒受者以虚觯降奠于篚
　　右公为诸公卿举旅
　　主人洗觚升献大夫于西阶上大夫升拜受觚主人拜送觚大夫坐祭立卒爵不拜既爵主人受爵大夫降复位胥荐主人于洗北西面脯醢无脀徧献大夫遂荐之继宾以西东上若有东面者则北上卒摈者升大夫大夫皆升就席
　　右主人献大夫
　　乃席工于西阶上少东小臣纳工工六人四瑟仆人正徒相太师仆人师相少师仆人士相上工相者皆左何瑟后首内挎越右手相后者徒相【句】入【句】小乐正从之升自西阶北面东上【句】坐授瑟乃降小乐正立于西阶东
　　【工六人谓太师少师与上工四人也燕礼工四人二瑟此则工六人四瑟而太师少师皆入以射礼重备盛乐也仆人正仆人之长师具佐士其属也徒相不荷乐器空手扶之也相少师亦徒相也上工歌工也相者皆左荷瑟谓相上工者四人也后者徒相谓相太师少师者也小乐正从之从太师也北面东上工六人也坐授瑟乃降相者也】
　　乃歌鹿鸣三终主人洗升实爵献工工不兴左瑟一人拜受爵主人西阶上拜送爵荐脯醢使人相祭卒爵不拜主人受虚爵众工不拜受爵坐祭遂卒爵徧有脯醢不祭主人受爵降奠于篚复位太师及少师上工皆降立于鼓北羣工陪于后
　　【三终谓歌鹿鸣之什三篇篇各一终也献工工不兴左瑟郑康成谓太师无瑟于是言左瑟者节也敖君善谓献太师之时瑟者犹未受献而其左瑟则以此时为节也一人拜受爵谓太师也言一人者以工贱同之也】
　　乃管新宫三终卒管太师及少师上工皆东坫之东南西面北上坐
　　【管谓吹簜以奏之三终者管新宫并及其下二篇也新宫三篇皆逸诗或以斯干为新宫即以一诗而分为三节也不笙不合乡乐者射礼繁略于乐也不略小雅者小雅为诸侯之正乐不可略也盖亦如乡射之不略乡乐矣】
　　右工歌下管
　　摈者自阼阶下请立司正公许摈者遂为司正司正适洗洗角觯南面坐奠于中庭升东楹之东受命于公西阶上北面命宾诸公卿大夫公曰以我安宾诸公卿大夫皆对曰诺敢不安司正降自西阶南面坐取觯升酌散降南面坐奠觯兴右还北面少立坐取觯兴坐不祭卒觯奠之兴再拜稽首左还南面坐取觯洗南面反奠于其所北面立
　　右立司正
　　司射适次袒决遂执弓挟乘矢于弓外见镞于弣右巨指钩自阼阶前曰为政请射遂吿曰大夫与大夫士御于大夫
　　【司射即射人次谓设帷帐为更衣之次在东堂下洗之东南天官掌次所谓射则张耦次也挟乗矢于弓外谓左手执弓弣右手夹四矢于二指间以大指钓则矢镞见于弣外也自阼阶前禀命于君也为政谓司马司马政官主射礼遂告以选三耦之法告公也大夫与大夫为耦不足则以士耦于大夫御犹侍也○此请射也自此以下经文与乡射同者不重释】
　　遂适西阶前东面右顾命有司纳射器射器皆入君之弓矢适东堂宾之弓矢与中筹丰皆止于西堂下众弓矢不挟总众弓矢楅皆适次而俟
　　【右顾以有司在南也有司谓士佐执事不射者宾之弓矢不在堂上逺下君也中谓皮树中也纳君与宾之弓矢皆挟之众弓矢不挟多故也总谓合而束之也众弓矢与楅皆纳于东南次内○此纳射器也】
　　工人士与梓人升自北阶两楹之间疏数容弓若丹若墨度尺而午射正莅之卒画自北阶下司宫埽所画物自北阶下
　　【工人士与梓人皆司空之属能正方圆者北阶堂后阶也两楹之间谓堂中当楣处也疏数犹广狭也容弓谓两物间相去六尺也若丹若墨随用一色以画物也物以尺为度一縦一横曰午如十字然也莅临视也埽埽画处使分明也○此画物也】
　　太史俟于所设中之西东面以听政司射西面誓之曰公射大侯大夫射参士射干射者非其侯中之不获卑者与尊者为耦不异侯太史许诺
　　【太史掌释获者所设中之西中设堂下西当西序南当楅楅设于中庭南当洗是时中与楅皆未设太史盖南当洗西直西序之西而立也太史初立侯东北面今立中西东面者以听司射之誓也政即司射所誓之事是时司射立西阶前东面转向太师誓之卑者与尊者为耦不异侯者如宾与君为耦则同射大侯士与大夫为耦则同射参侯以其既与尊者为耦不可使之别侯也○此誓太史也】
　　遂比三耦三耦俟于次北西面北上司射命上射曰某御于子命下射曰子与某子射卒遂命三耦取弓矢于次
　　【三耦皆士也次在堂下东士立次外之北以俟比盖司射前戒之故先立于此以俟也既比遂取弓矢于次而立于次中亦西面北上○此比三耦也郝仲舆曰乡射三耦立堂西此立堂东者射器在东大射统于君也乡射器在西统于宾也】
　　右请射
　　司射入于次搢三挟一个出于次西面揖当阶北面揖及阶揖升堂揖当物北面揖及物揖由下物少退诱射【入次以取弓矢异于乡射往阶西取弓矢也由下物自左物射也少退以其亦射大侯当避君位也】
　　射三侯将乗矢始射干又射参大侯再发卒射北面揖及阶揖降如升射之仪
　　【郝仲舆曰卒射北面揖敬君事殊于乡射揖南面也】
　　遂适堂西改取一个挟之遂取扑搢之以立于所设中之西南东面
　　【适堂西改取一个则是堂西宾之弓矢外别有司射之矢也遂取扑则扑亦在堂西也乡射记所谓司射之弓矢与扑倚于西阶之西也但大射众弓矢既捴入于次上文司射亦入次取弓矢则司射之矢已在次矣堂西惟有宾之弓矢或司射别有矢在此也立于所设中之西南就位也诱射卒乃始就位亦异于乡射先就位乃诱射也】
　　右诱射
　　司马师命负侯者执旌以负侯负侯者皆适侯执旌负侯而俟
　　【司马师司马正之佐负侯者即获者乡射惟一人大射即夏官服不氏士一人徒四人以旌居乏待获士负大侯徒负参侯干侯三侯三人三旌故皆适侯】
　　司射适次作上耦射司射反位上耦出次西面揖进上射在左并行当阶北面揖及阶揖上射先升三等下射从之中等上射升堂少左下射升上射揖并行皆当其物北面揖及物揖皆左足履物还视侯中合足而俟【侯中豻侯之中也】
　　司马正适次袒决遂执弓右挟之出升自西阶适下物立于物间左执弣右执箫南弓命去侯负侯皆许【句】诺以宫【句】趋直西【句】及乏南【句】又诺以商【句】至乏声止授获者退立于西方获者兴拱而俟司马正出于下射之南还其后降自西阶遂适次释弓脱决拾袭反位【右挟之谓以右巨指钩也适下物由上射后过至下射西南立于两物间与乡射同也两手弓以命负侯者则与乡射以右手异矣宫声大商声小乏在各侯西北趋直西至乏南乃折而北不径趋西北者大射礼严不敢由便也授获者服不氏至乏以旌授其徒居乏报获而身退立于西方盖大侯服不氏亲负其徒一人代居乏参侯豻侯则各一徒负侯居乏各不相代也司马正反位立于司射之南与乡射同也】
　　司射进与司马正交于阶前相左由堂下西阶之东北面视上射命曰无射获无猎获上射揖司射退反位乃射上射既发挟矢而后下射射拾发以将乗矢获者坐而获举旌以宫偃旌以商获而未释获卒射右挟之北面揖揖如升射上射降三等下射少右从之中等并行上射于左与升射者相左交于阶前相揖适次释弓脱决拾袭反位三耦卒射亦如之
　　【卒射右挟之谓矢发尽左手执弓以右手挟也射者反位反于次北西面北上之位】
　　司射去扑倚于阶西适阼阶下北面告于公曰三耦卒射反搢扑反位
　　右初射
　　司马正袒决遂执弓右挟之出与司射交于阶前相左升自西阶自右物之后立于物间西南面揖弓命取矢负侯许诺如初去侯皆执旌以负其侯而俟
　　【出出于次也上文不言其适次者省文也如初去侯谓诺以宫商至乏声止也俟俟小臣取矢以旌指教之也】
　　司马正降自西阶北面命设楅小臣师设楅司马正东面以弓为毕既设楅司马正适次释弓脱决拾袭反位【敖君善曰司马正东面立于所设楅之西也此楅亦南面坐设之毕所以指画处置之器以木为之其长三尺此以弓指画设楅之处象毕之用故曰以弓为毕也凡以毕指教者皆立于所设器之侧】
　　小臣坐委矢于楅北括司马师坐乗之若矢不备则司马正又袒执弓升命取矢如初曰取矢不索乃复求矢加于楅卒司马正进坐左右抚之兴反位
　　【郝仲舆曰乗矢不备则师以告正正复命取矢备则正抚而数之郑康成曰此坐皆北面】
　　右取矢
　　司射适西阶西倚扑升自西阶东面请射于公公许遂适西阶上命宾御于公诸公卿则以耦吿于上【句】大夫则降即位而后吿
　　【此请射必升堂者将遍告宾诸公卿大夫也东面向君之位也命宾御于公以君命命也告诸公卿于堂上尊之也大夫则降即位而后告贬于诸公卿也凡命宾告诸公卿皆向其位】
　　司射自西阶上北面吿于大夫曰请降司射先降搢扑反位大夫从之降适次立于三耦之南西面北上司射东面于大夫之西北耦【句】大夫与大夫【句】命上射曰某御于子命下射曰子与某子射卒遂比众耦众耦立于大夫之南西面北上若有士与大夫为耦者则以大夫之耦为上命大夫之耦曰子与某子射吿于大夫曰某御于子命众耦如命三耦之辞诸公卿皆未降
　　【适次进而至于次也三耦士也而立于大夫之上者将先射也司射东面向大夫也与大夫谓与之为耦也卒谓比大夫之耦毕也众耦士耦也为上居羣士之上告大夫言某御于子者士虽为上射其辞犹尊大夫也皆未降者诸公卿尊事至乃降也髙紫超曰大夫已降而公卿皆未降卑者先尊者后尊卑之序当然也】
　　遂命三耦各与其耦拾取矢皆袒决遂执弓右挟之一耦出西面揖当楅北面揖及楅揖上射东面下射西面上射揖进坐横弓却手自弓下取一个兼诸弣兴顺羽且左还毋周反面揖下射进坐横弓覆手自弓上取一个兼诸弣兴顺羽且左还毋周反面揖既拾取矢捆之兼挟乗矢皆内还南面揖适楅南皆左还北面揖搢三挟一个揖以耦左还上射于左退者与进者相左相揖还退释弓矢于次脱决拾袭反位
　　【上射左还毋周反面揖谓左旋而西行至位及位则右还而反东面之位乃揖下射使进也下射左还毋周反面揖谓左旋而东行至位及位则右还而反西面之位乃揖上射使更进也所谓毋周者始而左旋其旋不必周而更右旋也捆齐等之也内还者上射左还下射右还皆向内而转也以犹与也上射与下射将东适次二人并左还则上射转居北下射转居南上射于左东行北为左也】
　　二耦拾取矢亦如之后者遂取诱射之矢兼乗矢而取之以授有司于次中皆袭反位
　　右再请射
　　司射作射如初一耦揖升如初司马命去侯负侯许诺如初司马降释弓反位
　　【作射如初亦适次作上耦也】
