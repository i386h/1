<!-- { "loadSidebar": true } -->
　　【祝前前行以导尸也踊如初者康成谓出如入降如升三者之节悲哀同也其踊则皆妇人先丈夫后焉】右尸出【附记一章】尸谡祝前乡尸还出户又乡尸还过主人又乡尸还降阶又乡尸降阶还及门如出户【祝导尸必先向之还谓先乡尸而即还也祝出户而西南行主人在西阶上过主人则及阶矣上降阶者祝也下降阶者尸也祝每乡尸即还至降阶时向尸则必俟尸已降阶乃还以翼助之也郑康成曰每将还必有避退之容凡前尸之礼仪在此】
　　祝反入彻设于西北隅如其设也几在南厞用席【设于西北隅者亦以尊者之盛馔未可遽彻故改设于此也几在南在席之南也厞隠也于几之北稍隠暗之处设席也特牲礼佐食改设此祝改设亦变于吉也】
　　祝荐席彻入于房祝自执其俎出赞阖牖户
　　【彻祝之荐席者赞也入于房则其初自房来矣阖牖户以鬼神尚幽暗也】
　　右改设【改设旧説谓之阳厌附记一章】尸出祝反入门左北面复位然后宗人诏降【敖君善曰尸出即反则不复前矣祝于门外迎尸而不送亦终始异也诏降诏主人降也主人于是乃取杖欤】
　　主人降賔出主人出门哭止皆复位
　　【出出殡宫门也复位谓复门外未入时之位】
　　宗人告事毕賔出主人送拜稽颡
　　【出出大门也送亦送于大门外送此賔亦稽颡者杂记云朋友虞祔而退此助虞祭之賔皆亲之执友既送又助虞祭故重拜以谢之也】
