<!-- { "loadSidebar": true } -->
　　【冠后曰项缁布冠之武其后两开不相连属故曰缺项组绦也属系也以青组二条繋于缺冠时合两组结之而垂其余以为缨也纚所以韬髪作结者以缁色缯为之古者布帛幅广二尺二寸笄簪也所以贯弁弁之缨曰纮以缁组一条系于左笄上绕颐下自右仰属于笄而系之纁边组侧饰以纁也竹器方曰箧同箧者谓一缨一纚二笄二纮六者皆同一箧也按二弁之笄天子诸侯用玉大夫士用象长尺二寸缁布冠无笄故缨在后而属于缺二弁有笄故纮在旁而属于笄也又有固发之笄视二弁之笄加短以骨为之插之于纚上内则栉纚笄总后章栉设笄是也此亦当陈之而不言者文不具耳敖君善因以后章栉设笄为即二弁之笄者误也】
　　栉实于箪
　　【栉梳也所以理髪竹器图曰箪】
　　蒲筵二在南
　　【蒲筵蒲草席也用二者东序冠子一户西醴子一也在南在箪南而箪在箧南箧在所陈衣服之南故一説箧箪蒲筵皆在所陈衣服之南云】
　　侧尊一甒醴在服北有篚实勺觯角柶脯醢南上【侧犹特也尊酒尊也甒瓦器以盛醴酒连糟曰醴贵初质也尊在爵弁服北既服而后用醴也篚竹器勺以酌酒觯爵属容三升柶匙属长六寸祭以挑醴醴有糟故须柶角为之取其滑也三者皆实于篚中脯干肉盛以笾醢肉醤盛以豆南上自南而北首尊次篚次脯次醢也】
　　爵弁皮弁缁布冠各一匴执以待于西坫南南面东上賔升则东面
　　【匴竹器即今冠箱也执之者有司也坫在堂角所以置物有司三人执三匴立于西阶下当西坫之南南向而立以东为上执爵弁匴者为首执皮弁匴者次之执缁布冠匴者又次之及賔已升堂行礼于阼则执匴者乃东向而立以北为上】
　　屦夏用葛端黑屦青絇繶纯纯博寸素积白屦以魁柎之缁絇繶纯纯博寸爵弁纁屦黑絇繶纯纯博寸冬皮屦可也不屦繐屦
　　【凡冠与衣同色屦与裳同色端黑屦以裳为正也絇屦头饰也繶缝中紃也纯口之縁也三者皆青博广也魁拊万充宗谓魁以木为之即今俗制屦者之模范也明时民间用马尾制巾帽以木为范名曰魁头盖本此柎之谓纳魁于屦令附着充满使屦端好也独于白屦言之者举中以该上下也冬屦非必用皮取其温厚用皮亦可若夏止可用葛其麻布之细者为繐而丧服有繐衰则以繐为屦近凶故不可用也　敖君善曰三屦陈之盖在其裳之西】
　　右陈器服【髙紫超曰古人礼未行必先陈设盖恐临期仓卒失整暇之体故先为戒备如此】
　　主人端爵韠立于阼阶下直东序西面兄弟毕袗立于洗东西面北上摈者端负东塾
　　【阼阶东阶也其下则庭中也直当也堂东西墙谓之序毕尽也袗单也礼衣皆单袗即端也洗在庭中直东荣其去堂如堂之深今兄弟之位稍退于主人其序自北而南盖在洗之东北也负背立也东塾门内东堂负之者北面而立也】
　　将冠者采衣紒在房中南面
　　【采衣未冠者之服童子尚华饰也紒与髻通即总角也　朱子曰房户宜当南壁东西之中而将冠者宜在所陈器服之东当户而立也】
　　右即位
　　賔如主人服赞者端从之立于外门之外
　　【賔加冠之正賔也赞者赞冠者也賔言如主人服赞者言端互文也从之从正賔也外门大门也】
　　摈者告
　　【敖君善曰上言摈者负东塾则在庙也至是则賔之将命者入告摈者摈者东面以吿主人也此賔乃主人戒宿而来故不出请事】
　　主人迎出门左西面再拜賔答拜主人揖赞者
　　【出门左出大门而立于东方也再拜拜迎也答拜不言数如其所拜之数以答之也揖赞者不拜杀于賔也】
　　与賔揖先入每曲揖至于庙门揖入三揖至于阶三让【与賔揖揖之入大门也先入导行也曲当折行处也凡庙在大门内之东入大门向东行为一曲望庙门向北行为二曲每曲主賔相揖至于庙门又揖而入既入门至内霤分东西向主賔欲相背故一揖至堂途向北主賔相见一揖行至当碑碑在庭三分庭一在北碑为庭中大节故过此一揖也三让让升也主人三让而客三辞主人乃先升一等以导賔而賔从之　敖君善曰凡让升之法賔主敌则主人先让而先升主人尊亦然客尊则客先让而先升也惟天子之使则不让】
　　主人升立于序端西面賔西序东面
　　【序端堂东墙之南头也立于序端西面盖负东墙而稍南以避冠位也賔西序东面则负西墙而立也】
　　右迎賔
　　赞者盥于洗西升立于房中西面南上主人之赞者筵于东序少北西面将冠者出房南面赞者奠纚笄栉于筵南端
　　【赞者賔之赞冠者也盥将行事洁其手也升自西阶升也立于房中西面南上在将冠者之东南也主人之赞者或家臣或亲戚辈也设冠席于东序嫡子冠于阼也少北以主人在序端而却避之也出房南面立于房外以待賔命也奠置也　贾洺州曰赞者与主人之赞者俱执劳役之事故并立于房中以其物皆在房中使得近其事也又賔之赞者尊故其位在主赞之南盖賔主冠席俱在南故以南为上也】
　　賔揖将冠者将冠者即筵坐赞者坐栉设纚
　　【揖揖之即筵也即就也栉发加纚乃劳役之事故赞者为之】
　　賔降主人降賔辞主人对賔盥卒一揖一让升主人升复初位賔筵前坐正纚
　　【賔降以将行冠事故降阶而盥于洗以致洁也主人降以賔为己事而降故不敢安于位而从之降也賔辞辞以主人无事不必降也主人对对以烦賔降盥不敢不从降也揖让皆一者礼宜杀于初也主人升无事故复其序端西面之位赞冠者既为冠者栉而加纚賔则于筵前坐而正之也】
　　兴降西阶一等执冠者升一等东面授賔賔右手执项左手执前进容乃祝坐如初乃冠兴复位赞者卒【兴既正纚而起立也降阶将取冠也士阶三等賔降一等执冠者升一等则于中等授受也冠缁布冠也东面授賔则賔西面受之也授冠时亦以匴既授则以匴退项冠之后前冠之面也进进筵前也容从容也将致祝辞而从容正仪也祝祝愿冠者吉祥也其辞见后賔既祝复坐以缁布冠加冠者首賔起复西序东面之位赞者为结冠缨卒事】
　　冠者兴賔揖之适房服端爵韠出房南面
　　【揖之适房使释采衣服端服也敖君善曰服端爵韠亦赞者为之出房南面亦待賔命也不言带与屦可知也】
　　賔揖之即筵坐栉设笄賔盥正纚如初降二等受皮弁右执项左执前进祝加之如初复位赞者卒纮
　　【賔再揖即筵将加皮弁也栉脱缁布冠而再栉髪也未弁而先设笄谓以固发之笄插之于纚上非二弁之笄也賔降西阶二等受皮弁以皮弁尊于冠故降礼重也賔加皮弁乃设皮弁笄遂复西序之位赞者为之结纮于笄未以卒事　贾洺州曰笄有二种一是髻内安髪之笄一是弁冕固冠之笄此未加冠而设笄明是安发笄也缁布冠亦有之彼言设纚而不言设笄此言设笄而不言设纚互见也其皮弁固冠之笄则賔加弁时自设之】
　　兴賔揖之适房服素积素韠容出房南面
　　【兴冠者起立也賔又揖之入房使释端而服皮弁服也容从容整仪也　敖君善曰再加祝辞曰敬尔威仪此言容出房见其奉賔戒也】
　　賔降三等受爵弁加之服纁裳韎韐其他如加皮弁之仪
　　【降三等下至地也以爵弁至尊故就而受之也　髙紫超曰始加賔受冠降一等再加降二等三加受冠降三等其服弥尊其敬亦弥至本乎内而形诸外也】
　　彻皮弁冠栉筵入于房
　　【冠缁布冠也冠者既服爵弁脱皮弁缁布冠于筵问故主人之赞者彻筵则并皮弁冠栉俱彻而纳之房中】
　　右冠三加　始加祝曰令月吉日始加元服弃尔幼志顺尔成徳夀考惟祺介尔景福【令吉皆善也元首也弃尔幼志戒之也顺慎通成徳成人之徳慎尔成徳勉之也祺祥也介景皆大也言能如是则有夀考之祥而大女之大福也】
　　再加曰吉月令辰乃申尔服敬尔威仪淑慎尔徳眉夀万年永受胡福【辰时也申重也威可畏也仪可象也淑善也行道而有得于心之谓徳威仪外也徳则内也敬而淑慎则内外交修矣眉豪眉也人年老则必有豪眉秀出者胡遐也逺也】
　　三加曰以嵗之正以月之令咸加尔服兄弟具在以成厥徳黄耉无疆受天之庆【正当也谓当乎冠之年也咸皆也谓三服皆加之也厥者指兄弟而言言不独成已之徳而且有以成兄弟之徳则修身齐家之事也黄髪白而黄也耉郝仲舆谓老人句偻貌疆竟也受天之庆则其福将施于孙子而不独其身受之矣】
　　筵于户西南面赞者洗于房中侧酌醴加柶覆之面叶【筵谓醴冠者之席主赞设之户西室户之西即户牖之间乃堂之正中也赞者洗谓赞者就阼阶下直东荣之洗洗觯也于房中侧酌醴谓入房中酌醴侧酌一酌也叶谓柶大头其薄如叶也柶所以扱取醴者横覆于觯上以叶向前而授賔賔乃得以柄向前而授冠者使执也　髙紫超曰行冠礼则筵于序东居主位以着代也醴冠者则筵于户西居賔位盖尊之也郝仲舆曰赞者一酌醴与醮賔三酌酒于房户间异故侧尊与两甒亦异也】
　　賔揖冠者就筵筵西南面賔受醴于户东加柶面柄筵前北面冠者筵西拜受觯賔东面答拜荐脯醢
　　【冠者就筵在筵之西南面而立是时赞者出房西面賔由西序往故受醴于室户之东固加柶矣复言之者明其更为之也筵前北面欲其受于席也筵西拜南面拜也賔还西序东向答拜荐进也荐脯醢赞冠者为之　髙紫超曰冠者幼故賔不先拜送觯俟其拜受而答拜之明成人而与为礼敖君善曰东面答拜别于答孤子孤子之冠行主人礼賔则北面答拜于西阶上】
　　冠者即筵坐左执觯右祭脯醢以柶祭醴三兴筵末坐啐醴捷柶兴降筵坐奠觯拜执觯兴賔答拜冠者奠觯于荐东
　　【筵末席之西端也啐尝也盖微饮也郝仲舆曰以柶叶挑醴祭之者三祭则坐于筵间饮则坐于筵末捷立也未祭覆觯上待用既祭插于觯中醴间也降筵出筵西也既饮执觯起出筵跪置觯于筵间拜复跪取觯起奠于荐东賔答拜答于西序也荐东脯醢之东南向以东为左凡觯饮则奠于馔右以便举不饮则奠于馔左髙紫超曰奠觯拜者盖谢賔之赐所谓拜既爵者也】
　　右醴冠者　醴辞曰甘醴惟厚嘉荐令芳拜受祭之以定尔祥承天之休夀考不忘【厚者以其未泲也嘉荐谓脯醢芳香也拜受而祭敬之至也能敬则福不替故曰以定尔祥休美也不忘谓人不能忘之而长有令名也　敖君善曰言拜受祭之亦教之也然则賔为此辞其在筵前北面冠者未拜之时欤】
　　降筵北面坐取脯降自西阶适东壁北面见于母【北面跪而取脯以致敬也脯干肉无食余之嫌故取之以献于母以示食不忘亲之意降自西阶父在不敢由阼也适东壁而见之是时母之位在此也　髙紫超曰取脯以献于母犹孺子以甘脆奉亲之意盖虽既冠成人而于孝养其亲则如小儿慕父母然也不取脯以奉于父者父尊而不敢亵也郝仲舆曰凡有事于宗庙宜夫妇共亲之故冠子则父主外事在东序母主内事在东壁万充宗曰东壁东堂下也特牲礼主妇视饎爨于西堂下记又云饎爨在西壁则西堂下即西壁矣然则东壁非东堂下乎郑注适东壁为出闱门且云时母在闱门之外妇人入庙由闱门非惟于解不明抑亦乖古人左袒之制】
　　母拜受子拜送母又拜
