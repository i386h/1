<!-- { "loadSidebar": true } -->
　　右虞卒哭祔【详见士虞礼附记三章】重既虞而埋之　立丧主于虞吉主于练　桑主不文吉主皆刻而諡之【桑主以桑木为主即丧主也吉主以栗木为主即练所立之主也諡之谓大夫以上士则字之而已　汪苕文曰大夫士之庙祀也郑许慎以为无主徐邈清河王怿以为有主或问宜何从予告之曰庙所以栖主也大夫三庙士一庙使其无主则祭于寝足矣庙何为者祔之言附也以之升附也士虞礼以其班附丧服小记祔必以昭穆使其无主又何所凭以班昭穆乎许氏知其説之不可通也曲为之解曰大夫束帛依神士结茅为菆此不根之词以臆创之者也或问礼经无有主之文奈何予又曰经不明言有主亦不言无主也檀弓重主道也商主缀重焉周主重彻焉并非指天子诸侯为説也则大夫士宜有主者一孔子云祭祀之有尸也宗庙之有主也示民有事也亦非専指天子诸侯也则大夫士宜有主者二徐邈所引左氏春秋其义甚长而许氏顾驳孔悝反祏之举以为出于时君所赐吾不知其何据也陈祥道云重主道大夫士有重尸神象大夫士有尸孔悝大夫也去国载祏孰谓大夫士无主乎斯可以辟郑许之妄矣然则庙主之制宜何如按重凿木为形如孔士三尺卿大夫五尺诸侯七尺谓未未有主故以重当之是则主制虽无考其修短宜与重彷佛可知也又有谓天子主长尺二寸诸侯一尺大夫士而下当以次杀云万充宗曰丧礼不言作主而虞礼及特牲少牢二礼皆有尸无主先儒因谓主惟天子诸侯有之大夫士不得有主按檀弓云重主道也周主重彻焉夫主所以依神重有主道者以始死未作主而依神于重有主之道也重既天子诸侯大夫士皆有之则主亦天子诸侯大夫士皆有之矣盖人始死有尸既殡有柩而死者游魂为变不可使之无归故复刋木以依神就尸柩有重见之义故名之曰重既则尸柩不见重之为重于义无归故既虞则埋重作主所以名为主者以死者之神主于此生者奉以烝尝亦主于此也左传云祔而作主公羊云虞主用桑盖作主本为祔庙而其作则在虞时故二传异文而同实在二传虽指君礼言然大夫士之作主亦即此可见然则特牲少牢何以不言主主在即祖考之神在祭时则立尸象以行献酬而无事于主故文不之及乃谓大夫士无主岂知礼义者哉徐原一曰主以依神庙以藏主有庙则有主岂有大夫士许其立庙而不许其立主者乎若因仪礼大夫士之祭言尸不言主遂谓不得立主则仪礼初未尝有王侯之祭礼也何从见其言主而断大夫士之无主乎至束帛依神结茅为菆之説实诞不经乃因许郑之言自晋以后士大夫多不立主或为祠版或为神帛曰吾不敢僭上也致使庙中无主而鬼神无所凭依则皆许郑二子之过也】











　　礼经本义卷十三
　　钦定四库全书
　　礼经本义卷十四
　　无锡蔡徳晋撰
　　凶礼
　　士虞礼
　　【此言士丧既而虞祭之礼郑康成曰虞安也士既其父母迎精而反日中而祭之于殡宫以安之也】
　　特豚馈食侧亨于庙门外之右东面鱼腊爨亚之北上饎爨在东壁西面
　　【祭用黍稷曰馈食犹言馈之以食也侧亨亨一胖也吉祭全左右胖此惟亨一胖者以虞不致爵自献賔以后无主人主妇及賔已下之俎故也亨于爨之镬不于门外东方别于吉祭也庙谓殡宫爨灶也炊黍稷曰饎饎爨在堂下云东壁者见其近于壁也特牲云主妇视饎爨于西堂下今在东亦别于吉也凡爨皆有镬】
　　设洗于西阶西南水在洗西篚在东
　　【敖君善曰设洗在西以主人位于西阶上故也篚实爵焉贾公彦曰此亦别于吉吉时设洗皆当东荣南北以堂深今在西阶西南亦当西荣南北以堂深可知也】
　　尊于室中北墉下当户两甒醴酒酒在东无禁幂用絺布加勺南枋
　　【吉时尊于户东今尊于室中亦别于吉也当户谓置于宦正对户也醴酒并用者醴以飨神酒以饮尸亦见其未甚变于奠也酒在东上醴也两甒西上亦以神席在西也】
　　素几苇席在西序下
　　【大敛奠时有席至此乃用几辟尊者之礼也司几筵云凡丧事设苇席右素几诸侯每敦一几谓奠时也是天子诸侯始死即几席具矣】
　　苴刌茅长五寸束之实于篚馔于西坫上
　　【苴借也所以借祭也刌切也】
　　馔两豆菹醢于西楹之东醢在西一铏亚之从献豆两亚之四笾亚之北上
　　【醢在西东上也东上者变于堂下敦位也一铏则豕也亚于醢又在其西也此豆笾云从献者豆从主人献祝四笾则二笾从主妇献尸二笾从主妇献祝皆先献而后荐故也两豆亚于铏菹在铏西醢在菹南也四笾亚之醢南枣枣南栗皆二笾并设也北上谓菹与枣也从献之豆笾南陈而北上所以别于正豆及铏之西陈而东上也】
　　馔黍稷二敦于阶间西上借用苇席
　　【借犹荐也谓先陈苇席乃陈二敦于其上也】
　　匜水错于槃中南流在西阶之南箪巾在其东【匜流解见士丧礼陈器】
　　【敖君善曰匜水匜中有水也所以沃盥自设洗至此具陈设之位与特牲馈食异者皆为变于吉也】
　　陈三鼎于门外之右北面北上设扃鼏匕俎在西塾之西羞燔俎在内西塾上南顺
　　【门外之右在西方当塾之南也北面北上豕鼎在北次南鱼鼎次南腊鼎皆北面也匕俎亦匕在俎上在西塾之西不馔于西塾上盖在爨之东鼎之西也燔炙肉言羞见其非正俎也设于内西塾上当羞时则升取之南顺者以羞之者当北面缩执之也少牢下篇言缩执执湆俎之法当其下端然则缩执俎者其法同矣不言肝俎者肝先进此时亦设之设肝俎当在燔西便其先取之也】
　　右陈馔具【附记七章】虞而立尸有几筵　虞沐浴不栉【郑康成曰沐浴者将祭自洁清不栉未在于饰也惟三年之丧不栉期以下栉可也】陈牲于庙门外北首西上寝右【言牲则腊在其中也陈之亦在西方而当鼎之南畧如特牲礼也北首牲首在北也西上腊在东变于吉也腊用棜寝右者牲以右体寝于下当升左胖也】日中而行事【敖君善曰日中行事亦变于吉祭也三虞皆然至祔乃质明行事以其始用吉祭也】杀于庙门西主人不视豚解【庙门西庙门外之西也主人视牲而不视杀丧事畧于仪也杀时豚解为四至熟时乃体解为七而升于鼎也】羮饪升左肩臂臑肫骼脊胁离肺肤祭三取诸左膉上肺祭一实于上鼎升鱼鲋鲋九实于中鼎升腊左胖髀不升实于下鼎皆设扃鼏陈之【饪熟也特牲十一体此用七体贬于吉祭也肤祭三以为神祭膉脰肉也肺祭一以为尸祭特牲鱼十有五今用九亦贬于吉也腊亦七体牲之类也】　铏芼用苦若薇有滑夏用葵冬用荁有柶【芼谓以菜杂肉为羮也若苦若薇各随具时之所有而用之也滑物之利润者用以调羮也荁堇类干则滑夏秋用生葵冬春用干荁柶所以祭而尝之也】　豆实葵菹菹以西蠃醢笾枣烝栗择【郑康成曰枣烝栗择则菹也枣烝栗择则豆不楬笾有藤也】祝俎髀短脊胁离肺陈于阶间敦东【敖君善曰此俎】
　　【实自镬而经载于俎不复升于鼎者不敢与神俎同也尸之俎用豕鱼腊祝之俎实惟用豕者亦变于吉也髀亦左髀也离肺哜肺也祝祭以离肺者是礼主于饮故不因尸之食礼也阶间执事之俎所陈之常处也特牲礼云执事之俎陈于阶二列北上是也阶问问先有黍稷敦故记又明着其所焉】
　　主人及兄弟如服賔执事者如吊服皆即位于门外如朝夕临位妇人及内兄弟服即位于堂亦如之【敖君善曰服主人髺发众主人及兄弟免而大功以上者皆散带垂也吊服疑衰素冠麻绖带也如朝夕临位主人及兄弟在东方賔执事者在西方也妇人及内兄弟其服亦如服其位亦如临位妇人服经无所见盖与既殡之服同】
　　祝免澡葛绖带布席于室中东面右几降出及宗人即位于门西东面南上
　　【澡葛绖带以澡治之葛为首绖及带也祝与宗人以公有司而助丧祭其服皆当吊服加麻但祝以接神宜少变故免而葛绖带焉免若过于重葛若过于轻轻重相准则与本服亦不甚相逺也当事则然既事则已南上明与賔不相统也】
　　宗人告有司具遂请拜賔如临入门哭妇人哭
　　【告有司具遂请谓告主人以有司已具遂请行祭事也临谓朝夕哭拜賔如临谓旁三拜也】
　　主人即位于堂众主人及兄弟賔即位于西方如反哭位
　　【反哭位主人升自西阶东面众主人堂下北面是也敖君善曰反哭之位乃因孝子一时之心而为之本非正位自始虞至卒哭其位皆如之者盖因此以别于既祔以后吉祭之位也此正与妇人于既小敛有阼阶上之位者具意相类】
　　祝入门左北面宗人西阶前北面
　　【祝入门左者门内之西祝之位也宗人西阶前者立于此以诏主人及賔之事也】
　　右即位
　　祝盥升取苴降洗之升入设于几东席上东缩降洗觯升止哭
　　【东缩谓自西而东纵设之以西为上也祝既洗觯升则执之以入俟时而酌亦异于吉也】
　　主人倚杖入祝从在左西面
　　【倚杖入康成谓倚杖西序乃入盖虞杖不入于室也】
　　赞荐脯醢醢在北
　　【赞谓賔来助祭执事者也若賔不足则取于兄弟大功以下者斩齐之服不执事也醢在北豆南上也敖君善曰主妇不设豆及敦未敢同于吉也】
　　佐食及执事盥出举长在左
　　【佐食及执事皆賔之助祭者也举举鼎也长在左谓鼎在门外北面举鼎时长者在西也敖君善曰此云长在左下云佐食及右人载是佐食非长也乃先言之者以其有常职故耳郑康成曰凡事宗人诏之】
　　鼎入设于西阶前东面北上匕俎从设左人抽扃鼏匕佐食及右人载
　　【匕俎从设谓三人各兼执匕俎从鼎入而各设于鼎之东其设之法俎东顺而匕西枋也佐食载则亦在右矣】
　　卒匕者逆退复位
　　【郑康成曰复賔位也】
　　俎入设于豆东鱼亚之腊特赞设二敦于俎南黍其东稷设一铏于豆南佐食出立于户西赞者彻鼎
　　【鱼亚之鱼俎又在豕俎之东也腊特腊俎特设于豕鱼二俎之北也赞设敦铏亦賔之执事者也设二敦于俎南黍敦在豕俎南稷敦在鱼俎南也彻鼎反于门外也】
　　祝酌醴命佐食啓会佐食许诺啓会郤于敦南复位【郑康成曰复位出立于户西】
　　祝奠觯于铏南复位
　　【郑康成曰复位复主人之左】
　　右设馔【附记四章】虞杖不入于室　主人在室则宗人升户外北面【郑康成曰当诏主人室事】　载犹进柢鱼进鬐【犹犹丧莫也敖君善曰丧奠于牲则进柢鱼则进鬐始者但以未忍异于生之故而为之其后遂因之以别于吉祭故三虞之时虽祭而不奠犹未变于初也】　佐食无事则出尸负依南面【户牖之问谓之依佐食室中无正位故无事时则出而立于此敖君善曰依如负依之依亦谓如屏风者也然则自天子至于士其户牖之间皆设依惟天子则饰以斧文耳特牲记云佐食当事则户外南面无事则中庭北面此礼三献而止佐食无中庭之位故但以事之有无为言虽当事犹云无也】
　　主人再拜稽首祝飨
　　【主人之拜以食具也祝飨以飨告神也】
　　命佐食祭佐食许诺钩袒取黍稷祭于苴三取肤祭祭如初祝取奠觯祭亦如之不尽益反奠之主人再拜稽首
