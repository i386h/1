<!-- { "loadSidebar": true } -->
　　卒射皆执弓不挟南面揖揖如升射上射降三等下射少右从之中等并行上射于左与升射者相左交于阶前相揖由司马之南适堂西释弓脱决拾袭而俟于堂西南面东上二耦卒射亦如之【二耦卒射之二郑本误作三】
　　【上射于左降阶以东为左也相左交者初耦自堂上降次耦自堂下升交遇于西阶前南下就西以东为左北升趋东以西为左也升者与降者遇则相揖同事也二耦谓次耦下耦也其卒射之仪皆同惟下耦有稍异者无与升射者相左相揖之事耳】
　　司射去扑倚于西阶之西升堂北面告于賔曰三耦卒射賔揖司射降搢扑反位
　　【去扑乃升者与尊者言不敢佩刑器也賔揖以揖然之也搢扑反位执其事也】
　　右初射　命负侯者由其位【贾洺州曰司马自在已位而命之是于贱者畧也】　上射于右【武事尚右故上射于右物射】　始射获而未释获复释获复用乐行之【始射第一次射也虽中而不释算复谓第二次射乃释算复用乐谓第三次射乃用乐行行射也】　凡适堂西皆出入于司马之南唯賔与大夫降阶遂西取弓矢【郝仲舆曰司马立于西阶下西南东面凡司射三耦众耦往来堂西皆由司马之南而西唯賔与大夫取弓矢于堂西下阶即折而西不由司马之南尊者可直遂不出卑者之下也賔大夫非取弓矢不往堂西故申明之】
　　司马适堂西袒执弓由其位南进与司射交于阶前相左升自西阶钩楹自右物之后立于物间西南面揖弓命取矢获者执旌许诺声不絶以旌负侯而俟
　　【郝仲舆曰司射自堂降司马将升堂交遇西阶前相左司马升堂自右物后进立两物间获者在侯西故西南面举弓推手揖命取所发之矢于侯所获者应诺执旌趋侯北向立示弟子取矢也　贾洺州曰推手曰揖引手曰厌揖弓者向侯而推之以其命取矢故也弓者向乏而之以其命去侯故也】
　　司马出于左物之南还其后降自西阶遂适堂前北面立于所设楅之南命弟子设楅乃设楅于中庭南当洗东肆司马由司射之南退释弓于堂西袭反位
　　【郝仲舆曰司马由两物间南行东绕左物旋两物后降自西阶东行至中庭北面立使弟子设楅楅盛矢之器形如交龙前后两首设当中庭南东与洗并肆陈也】
　　弟子取矢北面坐委于楅北括乃退司马袭进当楅南北面坐左右抚矢而乗之
　　【郝仲舆曰弟子委矢楅中括在北镞在南手循曰抚乗之以四数之也贾洺州曰左右抚矢而乗之以右手抚四矢于东以左手抚四矢于西也】
　　若矢不备则司马又袒执弓如初升命曰取矢不索弟子自西方应曰诺乃复求矢加于楅
　　【郝仲舆曰矢不备有遗也三耦二十四矢乃备索尽也不索即不备】
　　右取矢　楅长如笴博三寸厚寸有半龙首其中蛇交韦当【郑康成曰博广也两端为龙首中央为蛇身相交也直心背之衣曰当以丹韦为之】楅髤横而奉之南面坐而奠之南北当洗【郝仲舆曰髤漆也横奉两手横举也奠安置中庭也南北当洗洗在庭东楅与洗东西相对为南北之节也】
　　司射倚扑于阶西升请射于賔如初賔许诺
　　【敖君善曰此请射请三耦之外皆射也如初者升自西阶阶上北面告也】
　　賔主人大夫若皆与射则遂告于賔适阼阶上告于主人主人与賔为耦遂告于大夫大夫虽众皆与士为耦以耦告于大夫曰某御于子
　　【与射言或射或否也主人耦賔尊賔为上射也大夫耦士以贵下贱也士即众賔也大夫为下射而云御于子尊大夫也　郑康成曰告賔曰主人御于子告主人曰子与賔射】
　　西阶上北面作众賔射司射降搢扑由司马之南适堂西立比众耦众賔将与射者皆降由司马之南适堂西继三耦而立东上大夫之耦为上若有东面者则北上賔主人与大夫皆未降司射乃比众耦徧遂命三耦拾取矢司射反位
　　【作众賔射使之降而为射事也适堂西立比众耦立于堂西以待比众耦也与射者皆降其不射者则否降者由司马之南适堂西而堂下之众賔从之可知矣继三耦而立以次而西也有东面者则北上谓众賔若多堂西南面之位不足以尽之则折而东面以北为上也賔主与大夫皆未降尊者事至乃降也郝仲舆曰賔主大夫不与众賔偕降司射先告比于堂上至射乃降也众賔降毕立定司射乃比众耦告上射曰某御于子告下射曰子与某子射也比耦既徧遂命三耦递取矢司射反立西阶东面司马北之位也】
　　三耦拾取矢皆袒决遂执弓进立于司马之西南司射作上耦取矢司射反位
　　【郝仲舆曰三耦与司射共矢二十八个皆收委于楅故就楅取之拾取者上射取一下射取一更迭至四也进立由堂西南面之位东进立于司马西南东向也三耦进立司射惟作上耦余以次进作使也于上耦前西面作之既作反西阶下东面之位】
　　上耦揖进当楅北面揖及楅揖上射东面下射西面上射揖进坐横弓却手自弓下取一个兼诸弣顺羽且兴执而左还退反位东面揖下射进坐横弓覆手自弓上取一个兴其他如上射既拾取乗矢揖皆左还南面揖皆少进当楅南皆左还北面搢三挟一个揖皆左还上射于右与进者相左相揖反位
　　【上耦东向揖进当楅则折而北行故北面揖及楅将折而西东故揖上射立西东面下射立东西面上射东面揖进至楅西而跪左手执弓弣以弓横于地上下射东西面跪则南北为横也仰手为却弓下弓之南也却右手向弓下取楅中矢一个纳于左手兼弓弣执之弣弓把也顺羽且兴者以右手整理其羽而且起立也执亦右手执也左还以左手向外而西面也退反楅西东面之位揖下射进也下射进坐进至楅东而跪弓上弓之北也亦左手执弣横弓于地而覆右手自弓上取矢于楅其他兼弣顺羽左转及位皆如上射唯西揖异耳耦二人各四矢更迭取毕东西相对揖皆左还向南南面揖少进当楅南皆左还北向楅各以三矢插带间挟一矢于右手食指间相揖又左还向南并行西复位上射于右便其先反位也与进者相左谓上耦退西行中耦继进东行上耦在北中耦在南相为左也进者退者相遇揖上耦退反司马西南之位　髙紫超曰此上耦取矢也上射揖为已将先取矢而揖也既又东面揖揖下射取矢也四矢必拾取又取一矢而凡揖者再盖其从容不迫而威仪之美备如此上射下射东西对面故其取矢有却手覆手下取上取之异盖各从其便也】
　　三耦拾取矢亦如之后者遂取诱射之矢兼乗矢而取之以授有司于西方而后反位
　　【郝仲舆曰楅中诱射四矢第三耦下射兼取不必拾以授纳射器之有司于堂下而后反司马西南之位髙紫超曰此中耦下耦取矢也】
　　众賔未拾取矢皆袒决遂执弓搢三挟一个由堂西进继三耦之南而立东面北上大夫之耦为上
　　【未拾取矢谓于堂西取矢不拾也至三射取矢于楅乃拾故此云未也　贾洺州曰众賔未有拾取矢礼以初射惟三耦射无賔射法楅上无矢可取故也】
　　右再请射　取诱射之矢者既拾取矢而后兼诱射之乗矢而取之【下耦之下射兼取诱射四矢归堂西然必拾取已四矢毕而后兼取诱射之四矢也】
　　司射作射如初一耦揖升如初司马命去侯获者许诺司马降释弓反位
　　【如初谓与诱射之仪同也】
　　司射犹挟一个去扑与司马交于阶前升请释获于賔賔许降搢扑西面立于所设中之东北面命释获者设中遂视之
　　【司射于诱射之后改挟一个至此时犹然恒于教也去扑将升见賔也射中曰获释获筹于地以计射者所中也盛筹之器曰中设于堂下当西序司射先立于东示以设处也释获者在堂西故北面命之既则复西面视之盖当示以设中实算释获之法如下文所云也】
　　释获者执鹿中一人执算以从之释获者坐设中南当楅西当西序东面兴受算坐实八算于中横委其余于中西【句】南末【句】兴拱而俟
　　【鹿中者以木为中刻为鹿形士之中也算筹也南当楅楅在庭中设中与设楅东西相并南与楅齐也西当西序直对也释获者东面跪设中起北面受算于执算者复回向东面跪实八算于中中制凿背可容八算一耦八矢一算直一矢也余算横委中外西地上算末向南也拱恭貌俟俟射执算也　按南末则算纵矣而曰横委者统于中而言也盖算于庭则纵于中则横也】
　　司射遂进由堂下北面命曰不贯不释上射揖司射退反位释获者坐取中之八算改实八算于中兴执而俟【郝仲舆曰不贯矢不穿布也礼射布侯中必贯布则释算不中不贯则不释上射受命揖司射退反堂西东面之位释算者坐取中内八算执以待射改取中西余算八实于中待再耦也俟俟射中乃释算也敖君善曰右取算以予左手乃改实之执二手共执之也】
　　乃射若中则释获者坐而释获每一个释一算上射于右下射于左若有余算则反委之又取中之八算改实八算于中兴执而俟
　　【乃射上耦迭发矢也若中则获者唱获释获者跪而释手内算于地上也每一个谓每中一矢上射释于中右下射释于中左以象堂上南面之位也八矢不皆中则算有余在手者反委于中西与余算同处也又取中内八算执之以俟二耦射更取中西饰算八实于中以备三射也执而俟俟二耦中而释算也】
　　三耦卒射賔主人大夫揖皆由其阶降揖
　　【賔主人大夫揖者以将射当下堂取弓矢也賔主人光射大夫次之其降阶则賔主降而大夫亦降也皆由其阶谓主人东阶賔与大大西阶也】
　　主人堂东袒决遂执弓搢三挟一个賔于堂西亦如之皆由其阶阶下揖升堂揖主人为下射皆当其物北面揖及物揖乃射卒南面揖皆由其阶阶上揖降阶揖賔序西主人序东皆释弓脱决拾袭反位升及阶揖升堂揖皆就席
　　【郝仲舆曰堂东堂下之东也賔主人之弓各倚于其序矢各在其下各往于具所有司各授之也屡言皆由其阶别于众耦升阶同西阶也主人为下射下賔也皆当其物賔由西阶升当右物主人由东阶升当左物也皆由其阶阶上揖东西降临阶相揖也賔序西主人序东释射器袭衣各于故处也反位反各阶下当序之位少立相待而升也升堂揖揖就席也皆就席主人就阼阶西面賔就堂上南面也此賔与主人射之仪也】
　　大夫袒决遂执弓搢三挟一个由堂西出于司射之西就其耦大夫为下射揖进耦少退揖如三耦及阶耦先升卒射揖如升射耦先降降阶耦少退皆释弓于堂西袭耦遂止于堂西大夫升就席
　　【郝仲舆曰大夫与賔主同降止于堂西至是乃袒执射器由堂西出以有司授射器于堂西也众耦立于司射西南大夫之耦俱在故大夫出司射西就之也大夫为下射士为上射以贵下贱也揖进出次揖也耦少退士行少后尊大夫也揖如三耦谓堂下三揖礼与三耦同也及阶至西阶也耦先升谓上射先升三等大夫间等从之升堂近射事上射以序得先也卒射揖如升射三揖同也射礼堂上下升降皆三揖耦先降上射之序也降阶耦少退堂下去射逺尊大夫也释弓堂西反其故处也耦遂止于堂西复初立南面之位也大夫升就席升堂上南面尊东之席也此大夫之射仪也】
　　众賔继射释获皆如初司射所作惟上耦
　　【郝仲舆曰众賔继射不言仪者与三耦同也释获皆如初如三耦也皆者通上賔主人大夫言也司射所作惟上耦自二三耦至賔众耦皆以次进不更作也】
