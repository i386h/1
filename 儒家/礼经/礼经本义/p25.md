<!-- { "loadSidebar": true } -->
　　【誓于其境誓而后入也盖卿行旅从故戒誓从行之众所过勿侵犯也宾南面専威信也史于众介之前北面读书以告士众司马主军法执策立于后以示犯禁行罚之意也○敖君善曰此当在次介假道而复命之时言于此者终上事而后及之也春秋传昭六年楚公子弃疾聘晋过郑禁刍牧采樵不入田不樵树不采蓻不抽屋不强匄誓曰有犯命者君子废小人降此所誓者其类之乎】
　　右假道
　　未入境一肄
　　【境所聘之国境也肄习也预习聘享威仪之节重失误也】
　　为壝坛画阶帷其北无宫朝服无主无执也介皆与北面西上
　　【累土为围曰壝壝坛壝土以象坛场也画阶画地以象东西阶也帷其北以象房室也无宫不为外垣也无主不立主人不敢摄尊也无执不执圭玉不陈重器也但习其威仪而已矣】
　　习享士执庭实习夫人之聘享亦如之习公事不习私事
　　【士众介也公事聘享与问大夫也私事谓私觌私面】
　　右习仪
　　及境张旜誓
　　【张旜所以表其至也誓将入境申禁行旅也髙紫超曰及境而将行礼恐后者怠肆不谨疎于礼节故严誓之】
　　乃谒闗人闗人问从者几人以介对
　　【闗人司闗之属闗逺郊而境上封为出入往来处司闗使其属分守之故入必先谒之问从者几人将预备牲牵刍米之数止以介对不敢以余烦主人也礼上公使七介侯伯使五介子男使三介】
　　君使士请事遂以入境
　　【使者既谒闗人暂止境上闗人以告君君使士请问来事遂以入也】
　　右谒关人
　　入境敛旜乃展
　　【敛旜变于始入也展展视玉帛皮马之类恐逺道赍持疎虞也亦因境上之馆而为之】
　　布幕宾朝服立于幕东西面介皆北面东上贾人北面坐拭圭遂执展之上介北面视之退复位退圭陈皮北首西上又拭璧展之防诸其币加于左皮上上介视之退马则幕南北面奠币于其前展夫人之聘享亦如之贾人告于上介上介告于宾有司展羣币以告
　　【上介北面视圭盖进违其位故既视而退复位也退圭圭既展即蔵不陈设也防合也谓以璧合于币而总加于皮上也幕南北面陈于幕之南而北首也贾人告告展毕也有司宾介之执事者羣币聘羣臣及私觌之币】
　　及郊又展如初及馆展币于贾人之馆如初
　　【郊逺郊也天子逺郊百里上公五十里侯伯三十里子男十里近郊各半之及郊又展亦因逺郊内之馆为之馆国中舍也即后章卿所致者此以展币而连及之贾人之馆馆之旁室也展币不于宾馆者虑主国使命往来见之为不恪也】
　　右展币
　　宾至于近郊张旜君使下大夫请行【句】反【句】君使卿朝服用束帛劳
　　【郝仲舆曰使下大夫请行请使臣所往不敢必其为已至也下大夫反告君乃执主人之礼使上大夫束帛朝服迎劳慰其逺来勤劬也○郑康成曰请行问所之也士请事大夫请行卿劳弥尊宾也髙紫超曰前已使士请事恐其或更有他往故复使下大夫请行盖不敢当其聘礼故详慎如此】
　　上介出请入告【句】宾礼辞迎于舍门之外再拜劳者不答拜宾揖先入受于舍门内劳者奉币入东面致命宾北面听命还少退再拜稽首受币劳者出授老币【郝仲舆曰上介出请所事入以劳者之意告宾宾礼辞而后出迎于馆舍门外再拜拜主君之命也劳者不答拜奉使不敢承其礼也宾揖先入导客也受受其劳币也于舍门内不登堂也劳者奉币入入门左也致命致主君之命东面以宾礼待之也宾北面听从臣礼也还少退避不敢当也授老币宾受束帛以授家臣也】
　　出迎劳者劳者礼辞宾揖先入劳者从之乘皮设宾用束锦傧劳者劳者再拜稽首受宾再拜稽首送币劳者揖皮出乃退宾送再拜
　　【郝仲舆曰出迎宾自出迎也乘皮设宾设四皮于门内也礼宾曰傧亲奉束锦以傧劳者束锦以先皮也劳者拜而稽首敬使者如敬聘君也劳者乃揖宾有司之执皮者出受之以退也】
　　夫人使下大夫劳【句】以二竹簠方【句】被纁里有盖其实枣烝栗择兼执之以进宾受枣大夫二手授栗宾之受如初礼【句】傧之如初
　　【夫人使劳之者以其亦奉命而聘享已也使下大夫降于君也竹簠方器以竹簠而方也盖簋圆簠方此则以簠而方也被巾也簠有盖以被覆之其色则以纁为里烝熟之也择选之也兼执谓二手各执一簠宾受枣大夫乃并二手授栗如初礼如受君劳之礼○髙紫超曰宾国有聘享夫人之礼则夫人亦宜有以劳之先王于男女之分未尝不严而于内外之情又未尝不浃仁之至义之尽也】
　　右郊劳　辞曰非礼也敢对曰非礼也敢【辞曰不受而言也辞与对各言敢者皆谓不敢也】
　　下大夫劳者遂以宾入至于朝主人曰不腆先君之祧既拚以俟矣宾曰俟间
　　【下大夫既劳宾遂宾以入至朝门外入告君主人即主君也逺祖庙曰祧拚扫除也聘礼行于庙主人不敢稽宾故曰拚以俟宾则欲沐浴斋戒以致诚故曰俟间谓俟主人得暇之时谦词也○髙紫超曰后世若郑伯如晋晋人以鲁丧不之见则与所谓拚除先君之祧者异矣郝仲舆曰宾曰俟间者行色仓猝休沐而后可进不敢自言间而言侯君间辞之婉也】
　　大夫帅至于馆卿致馆宾迎再拜卿致命宾再拜稽首卿退宾送再拜
　　【宾既请俟间大夫乃帅引宾至馆君使卿致馆于宾宾迎入卿致主君馆宾之命宾再拜受也○郝仲舆曰宾至不先授馆者主人敏于承事即扫宗庙以迎宾未敢以私室防之也及宾俟间而后致馆体其私也致必以卿重其礼也宾先至朝后适馆不敢先即安也】
　　右致馆　卿馆于大夫大夫馆于士士馆于工商【郝仲舆曰馆不于敌者使宾全其尊使馆主人严其敬也康成谓馆宾必于庙窃意宾受大礼或假大夫家庙其羣居未必皆在人庙】　管人为客三日具沐五日具浴【管人司馆舍者客谓使臣】
　　宰夫朝服设飱【句】饪一牢在西鼎九羞鼎三腥一牢在东鼎七堂上之馔八西夹六门外米禾皆二十车薪刍倍禾
　　【宰夫士之主膳羞者熟食曰飱有腥而言飱者宾即次未举火所馈以熟食为主也饪烹也牛羊豕具为一牢饪一牢腥一牢庭中之馔也鼎九牛也羊也豕也鱼也腊也肠胃也肤也鲜鱼也鲜腊也羞鼎陪鼎也以其实言之则曰羞以其陈言之则曰陪三者膷臐膮也腥割而未烹者鼎七无鲜鱼鲜腊也堂上八西夹六豆簋之数也○贾洺州曰饔饩则生腥饪皆具而又多余物飱则惟腥饪而已郑康成曰堂上八豆八簋六铏两簠八壶西夹六豆六簋四铏两簠六壶米陈门东禾陈门西薪刍各四十车凡此所陈皆如饔饩】
　　上介饪一牢在西鼎七羞鼎三堂上之馔六门外米禾皆十车薪刍倍禾众介皆少牢
　　【众介少牢有羊豕无牛也其鼎五羊豕鱼腊肤也无堂上之馔】
　　右设飱　飱不致【句】宾不拜沐浴而食之【飱不致者不以束帛致命设之而已以飱礼轻也不致命故宾不拜沐浴道路风尘自洁清也沐浴而后食亦以尊主国君之赐】
　　厥明讶宾于馆
　　【厥明宾至馆之明日也讶以君命迎之也郑康成曰此讶下大夫也亦皮弁】
　　宾皮弁聘至于朝宾入于次乃陈币
　　【皮弁卿大夫以上朝服之冠也春官司服云视朝服皮弁服次朝门外设帷暂止也入于次者俟有司之陈其聘礼也郑康成曰有司入于主国庙门外以布幕陈币如展币焉圭璋贾人执椟而俟】
　　卿为上摈大夫为承摈士为绍摈摈者出请事
　　【摈主国之君所使出接宾者主君公也则摈者五人侯伯则摈者四人子男则摈者三人五人则上摈一人承摈绍摈各二人四人则上摈承摈各一人绍摈二人也上摈近主君承摈继之绍摈又继之摈者上摈也请事请宾来事明知其为聘而来复请之者盖若不敢当其礼示谦也○敖君善曰请事之词盖曰寡君使某请事是时宾即位于西方东面介立于其东南北面西上摈者东方西面请事宾对摈者乃入告于公矣诸侯相朝则上摈传主君之命以请于上介上介以告于朝君又以朝君之命告于上摈所谓交摈也聘宾臣也故亲对而不交摈】
　　公皮弁迎宾于大门内大夫纳宾宾入门左公再拜宾避不答拜公揖入每门每曲揖及庙门公揖入立于中庭宾立接西塾
　　【公皮弁同宾服出迎也不出大门降于待其君也大夫为上摈者延宾入大门内左入以西为左也公再拜宾不答不敢当其礼也大门内曲而东为角门又曲而东为五庙大门又入为太祖庙中门每门每曲主宾皆揖及庙门公揖宾先入立于中庭以俟宾宾立接近西塾在庙门外西塾之南而东面也○敖君善曰纳宾之辞曰寡君须矣吾子其入也既则之以入公迎大夫乃再拜者尊国宾也相见礼主人于降等者不出迎一拜其辱及庙门公揖宾而入礼之也凡主人与宾揖而入门者有二义俱入则为之自入则为礼之】
　　几筵既设摈者出请命
　　【郑康成曰有几筵者以其庙受宜依神也宾至庙门司宫乃于依前设之请命请宾所传其君之命至此言命事弥至言弥信也】
　　贾人东面坐啓椟取圭垂缫不起而授上介上介不袭执圭屈缫授宾宾袭执圭
　　【玉尊不与币同陈故事至乃取之不起授上介敬也上介北面受圭西面授宾不袭者以行礼不在己也宾袭凡执玉者皆当袭也】
　　摈者入告出辞玉
　　【入告告公以宾执圭也聘圭下于命圭一等于礼至重主君不敢当故辞之然亦礼辞而已宾对则摈者复以入告而出纳宾也】
　　纳宾宾入门左介皆入门左北面西上三揖至于阶三让公升二等宾升西楹西东面摈者退中庭宾致命公左还北向摈者进公当楣再拜宾三退负序公侧袭受玉于中堂与东楹之间摈者退负东塾而立
　　【入门左自西塾入庙门左由闑西也北面西上宾立西介以次东也公与宾三揖三让升堂上介以下仍立门西公升二等先宾升二等主君尊也宾升西楹西东面向主君也摈者退立庭中以公宜亲受宾命不用摈相也宾致命致其君聘问之命也公左还北向将拜也摈者进进近阶下賛拜也楹上横梁曰楣公东楹之西当楣再拜拜贶也三退三逡循也三退则负西序而立矣侧独也独袭受玉不用賛以尊宾也凡执玉者必袭向者辞玉则未有受玉之意故不袭至是乃袭而受之敬之至也中堂南北之中也在东楹之间者凡堂上授受賛币之礼敌者则在两楹之间主尊则于东宾尊则于西也摈者退负东塾而立无事而反其位也】
　　宾降介逆出宾出公侧授宰玉裼降立
　　【介逆出介立门左北面西上近东者先出由便也授宰玉授于序端也裼者免上衣见裼衣也降立降东阶立庭下以俟宾也】
