<!-- { "loadSidebar": true } -->
　　【古者男子跪拜妇人立拜妇人与男子为礼其礼重者必使拜使拜者妇人先一拜男子答拜妇人又一拜也母于其子乃使拜者盖重冠礼也此拜非主于受送也因有脯而言之耳】
　　右见于母【按不言见父与賔郑康成谓盖冠毕已先见之愚则疑其有阙文也】
　　賔降直西序东面主人降复初位
　　【郝仲舆曰醴事毕賔降西阶下当西序东面立主人降东阶下复初即之位直东序西面对賔立待字也】
　　冠者立于西阶东南面賔字之冠者对
　　【郝仲舆曰冠者立于西阶下之东南面賔之东北聴賔命也字以代名也对应也】
　　右字　字辞曰礼仪既备令月吉日昭告尔字爰字孔嘉髦士攸宜宜之于嘏永受保之曰伯某甫仲叔季惟其所当【昭明爰于孔甚也髦士才徳过人之称嘏福也言髦士乃与嘉字相宜宜之则为福矣保之谓守其取字之义非特保其字也甫者男子之美称仲叔季惟所当谓其第若在仲则当云仲某甫也叔季亦然　按旧説髦俊也大雅云誉髦斯士言文王作人使士皆有誉于天下成其俊乂之美也内则子事父母拂髦盖子生三月父母剪发为鬌及长因防饰之加于冠上以为容仪故幼俊之士称髦士及亲没乃脱去之玉藻云亲没不髦士丧礼既殡脱髦左传云岂如弁髦而因以弃之是也】
　　賔出主人送于庙门外
　　【出出庙门也　敖君善曰賔出而赞者不从以其当与冠者为礼也】
　　请醴賔賔礼辞许賔就次
　　【郑康成曰醴賔者谢其勤劳也次门外更衣处也以帷幕簟席为之髙紫超曰此时賔劳于冠事故就次稍息以俟醴賔之礼也　敖君善曰请醴賔及賔辞帅之辞宜与士昏礼畧同醴实之礼一献有俎有币似飨矣乃云醴者亦因用醴而名之】
　　右賔出就次
　　冠者见于兄弟兄弟再拜冠者答拜见赞者西面拜亦如之
　　【兄弟赞者皆先拜者重冠礼也兄弟位在洗东赞者位在西方亦当西序见赞者西面拜则见兄弟东面拜也　敖君善曰赞者为礼竟则亦出而就次】
　　入见姑姊如见母
　　【郑康成曰入入寝门也庙在寝门外如见母者亦北面姑与姊亦使拜也】
　　右见兄弟赞者及姑姊【万充宗曰父为冠主賔以成礼理无不拜当三加既毕未醴之前时父在东序端賔在西序子即是而拜无烦他适固与见母于东壁入见姑姊者不同此拜父与賔所以不着也见兄弟赞者何以着之赞者与兄弟同在阶下且兄弟卑于父赞者次于賔不着则疑于不拜也】
　　乃易服服冠端爵韠奠挚见于君遂以挚见于乡大夫乡先生
　　【易服者上皆服爵弁服至此乃易之也端更言冠者别于向之缁布冠也挚雉也奠挚谓执挚奠于地乃再拜稽首也乡大夫司一乡之大夫在位者也乡先生致仕于乡者也】
　　右见君及乡大夫乡先生【按赞者兄弟皆拜而不及賔君与母皆拜而不及父冠于庙中而不及祖考疑是书亦多阙文也】
　　乃醴賔以一献之礼
　　【一献之礼谓主人一酌献賔賔酢主人主人又酌自饮复酌以酬賔賔奠爵而礼毕也　敖君善曰醴賔之时赞者皆与赞冠者为介与乡饮酒相类则是一献之礼賔介而下皆然也其献及酬酢亦畧如乡饮酒之仪欤】
　　主人酬賔束帛俪皮
　　【以币送酒曰酬十端曰束凡帛一匹从两端卷至中十端为五匹也俪双也皮兽皮有毛者尊者用虎豹皮卑者用麋鹿皮此两皮则麋鹿皮也敖君善曰醴之而有俎又酬以皮帛重谢之也此酬賔之礼当行于賔受献之后未卒爵之前犹食礼既受佾币乃卒食也酬币惟用于正賔】
　　赞者皆与赞冠者为介
　　【郝仲舆曰赞者皆与谓凡赞佐冠事者皆得与燕也介次賔也敖君善曰介副也以副于正賔名之饮酒之礼有賔有介有众賔此赞冠者为介其余为众賔也乡饮酒礼賔席于戸牖间介席于西序众賔之席继賔而西】
　　賔出主人送于外门外再拜归賔俎
　　【郝仲舆曰外门大门也賔既去主人再拜送彻燕賔之俎随賔归也髙紫超曰主人于賔既酒醴之皮帛酬之而又归之以俎盖敬厚其賔之至而亦以慎重冠礼也】
　　右醴賔【敖君善曰此礼用醴因醴子而为之若不醴子而用醮则此礼亦因之而用酒用酒则为享也　朱子曰此章以上正礼已具此下皆礼之变】
　　若不醴则醮用酒尊于房户之间两甒有禁酒在西加勺南柄洗有篚在西南顺
　　【酌而无酬酢曰醮醴则用醴醮则用酒醴浊而酒清也醴设尊于房内醮设尊于东房室户之问两甒一酒一酒也承尊之器曰禁以为酒戒也酒新水也者水之色酒在西者尊以西为上以冠者之位在西故也加勺以勺加于二尊之上而覆之也南柄以酌者北面执之便也醴一甒无禁无酒有勺在篚不加于尊醮则两甒有禁有酒加勺尊上洗庭洗也南顺谓纵设之以北为上也醴于庭洗但盥手而不洗爵篚盛勺觯于房中醮则篚盛勺于庭洗之西也　敖君善曰冠礼之始惟醴而已然少近于质故后世圣人又为此醮礼与之并行焉言若者文质在人用之惟所欲耳郝仲舆曰醴一酌醮三酌加折俎盛者杀牲较醴多文矣】
　　始加醮用脯醢賔降取爵于篚辞降如初卒洗升酌冠者拜受賔答拜如初冠者升筵坐左执爵右祭脯醢祭酒兴筵末坐啐酒降筵拜賔答拜冠者奠爵于荐东立于筵西彻荐爵筵尊不彻
　　【醴行于三加后荐脯醢醮则毎一加一醮始加即用脯醢然亦于賔答拜后乃荐之也賔降西阶取爵于洗西之篚主降賔辞如将冠时降盥辞主人降也卒洗亦当一揖一让乃升酌酒堂上此与醴异者也冠者拜受賔答拜皆如醴礼冠者升筵坐祭啐酒于筵末拜賔奠爵于荐东亦与醴同也立筵西以俟賔命賔揖之则就东序之筵也彻脯醢之荐与既奠之爵其筵与尊不彻以待再醮三醮也　敖君善曰毎醮醴毕必彻荐爵者所以新后醮之礼若不相因然彻荐爵盖入于房郑康成曰彻荐与爵者避后加也不彻筵尊三加可相因由便也】
　　加皮弁如初仪再醮摄酒其他皆如初
　　【摄酒谓更添整顿以示新也朱子曰如初仪如前再加之仪也再醮摄酒其他皆如初言惟摄酒异于始醮余皆如之也】
　　加爵弁如初仪三醮有干肉折俎哜之其他如初【干肉折俎谓以干肉断折之以为俎也物至齿谓之哜知其味谓之尝朱子曰初仪见上三醮惟摄酒及有干肉折俎哜之为异其他皆如始醮也　贾洺州曰豚解而七体以干之谓之干肉及用之将升于俎则节折为二十一体故总名干肉折俎也敖君善曰士虞礼云有干肉折俎二尹缩祭半尹此干肉亦缩俎而左朐右末其所哜即祭半尹者也亦振祭乃哜之】
　　北面取脯见于母
　　【此与醴同】
　　右醮　醮辞曰防酒既清嘉荐亶时始加元服兄弟具来孝友时格永乃保之【亶诚也亶时谓诚得成熟之时具俱也髙紫超曰时格言其孝友之心随时而曲至也保之谓长保有其兄弟而式相好也】再醮曰防酒既湑嘉荐伊脯乃申尔服礼仪有序祭此嘉爵承天之祜【湑清伊惟也序谓始加再加之次序祜福也】三醮曰防酒令芳笾豆有楚咸加尔服肴升折俎承天之庆受福无疆【楚陈列之貌肴谓干肉】
　　若杀则特豚载合升离肺实于鼎设扄鼏
　　【醮止于干肉折俎而不杀牲此言其盛则杀牲也小豕曰豚特豚一豕也载载于俎也合合牲之左右体也升自镬升鼎也镬无足而卑鼎三足而髙故曰升凡杀牲解体煑于镬谓之烹既熟升于鼎而调和之乃载于俎以荐此谓烹与升及载皆合左右体也离割也割肺者使可祭可哜也扄以木横贯鼎耳压制鼎盖以举鼎者也鼏鼎盖也以茅为之　敖君善曰始言醴次言醮次言杀圣人制礼愈变则愈盛此亦可见其尚文之意也陈用之曰豚则吉凶皆合升用成牲则升其胖而去髀吉升右而凶升左脊胁六而股肱五为十一体也】
　　始醮如初再醮两豆葵菹蠃醢两笾栗脯三醮摄酒如再醮加俎哜之皆如初哜肺
　　【如初如前章之始醮也再醮前用脯醢此则加两豆两笾菹腌菜蠃蛤属圆者为蠃醢肉酱也再醮已摄酒三醮亦如之所异者加豚俎也哜之谓哜豚肉如前章之哜干肉也皆如初皆如不杀始醮之仪也哜肺谓祭肺而哜之此则异于前者也　敖君善曰两豆两笾之位醢在菹东栗在菹西脯在栗南也加俎设之当菹醢之南】
　　卒醮取笾脯以降如初
　　【笾脯加笾之脯也三醮亦两豆两笾如再醮而又加俎焉取笾脯见母以别于荐脯也荐脯已哜笾脯未哜其他皆如前仪】
　　右杀牲而醮【髙紫超曰士田禄微故不杀杀则为盛礼】
　　若孤子则父兄戒宿
　　【郝仲与曰孤子无父则自为之在家则成尊在外则童子不可与成人为礼故戒宿賔客则诸父与诸从兄为之也】
　　冠之日主人紒而迎賔拜揖让立于序端皆如冠主礼于阼凡拜北面于阼阶上賔亦北面于西阶上答拜【郝仲舆曰主人即将冠者紒总角也出迎賔拜揖让入庙升阶立于东序端皆如父在为主之仪三加皆于阼阶行礼居主位也凡醴醮拜受拜谢主皆北面拜于阼阶上賔皆北面答于西阶上居主賔正位异前冠者拜于筵西南面賔拜于西序东面也　敖君善曰礼于阼指三加与醴之类然则设醴设醮皆因冠席为之欤】
　　若杀则举鼎陈于门外直东塾北面
　　【杀醮而杀牲也门外庙门之外直东塾当具南也礼君陈鼎南面大夫士北面惟丧奠则西面陈于门外俟时而入错之于阼阶前也】
　　右孤子冠
　　若庶子则冠于房外南面遂醮焉
　　【此父在冠庶子之礼冠于房外不于阼非代也遂醮醮因冠席而不别布也不醮于客位成而不尊也】
　　右庶子冠
　　冠者母不在则使人受脯于西阶下
　　【敖君善曰母不在者或已没或疾病或见出皆是也髙紫超曰不在谓母已亡也犹取脯以见母而使人受之者不以存亡而异其礼孝之至也】
　　右母不在
　　女子十有五年许嫁笄而字
　　【朱子曰十五许嫁而笄则主妇当戒外姻为女賔使之着笄而遂以醴礼之　敖君善曰此礼当于房中行之】
　　虽未许嫁年二十而笄礼之妇人执其礼燕则鬈首【朱子曰未许嫁而笄则不戒女賔而自以家之诸妇行笄礼也孔仲达曰既未许嫁虽已笄犹以少者处之故在家燕居则复去笄而分发为紒也】
　　右女子笄【此条朱子以戴记补】

　　礼经本义卷一
　　钦定四库全书
　　礼经本义卷二
　　无锡蔡徳晋撰
　　嘉礼
　　士昏礼
　　【娶妻以昏为期因以为名必以昏者阳往隂来象男往女来也髙紫超曰天地不交万物不兴昏礼者上以事宗庙下以继后世不可不慎也故特详其礼】
　　下达纳采用雁
　　【此谓自天子下达于庶人纳采皆用雁也采择取也媒氏先通言男父母使人以雁为贽采择此女也髙紫超曰必用雁者雁不再耦而妇人贵从一以终故特取其义　按先儒论用雁之义有四一取其随阳往来象妇人从夫之义一取其摄盛盖士贽本用雉而大夫用雁今士昏用雁摄行盛礼也一则昏贽不用死故不得不越雉而用雁一则雁不再耦取其从一以终也然以下达之文求之则惟随阳及不再耦之义通乎上下而不再耦之义尤为大矣】
　　主人筵于户西西上右几
