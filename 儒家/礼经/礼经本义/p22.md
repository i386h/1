<!-- { "loadSidebar": true } -->
　　【大夫操匕载肉者言长非一人也将匕盥手立于庭中洗之东南向西盥手在北立者先盥盥卒仍退立以序进盥退者与进者交于所立位之前皆盥毕序进碑南鼎北南向操匕举肉而左人待载者立鼎东西面执俎以载也】
　　鱼腊餁载体进腠鱼七缩俎寝右肠胃七同俎伦肤七肠胃肤皆横诸俎垂之
　　【鱼干鱼腊干禽餁熟也鱼腊与三牲皆熟于鼎食礼无腥鼎也载载俎之法也体牲与腊之体也进腠注见乡饮酒记缩俎顺俎直设也寝右鱼卧俎上首向右也牛羊各有肠胃肠胃各七四七二十八也伦肤饔人所伦之肤伦择也少牢礼云饔人伦肤九垂之见其长也少牢礼云肠三胃三垂及俎拒○贾洺州曰飨礼有腥鼎国语云王享用体荐体荐则腥矣乐记云大享俎腥鱼是也】
　　大夫既匕匕奠于鼎逆退复位
　　【匕奠于鼎谓加匕于鼎上也位东夹南之位】
　　右鼎入载俎
　　公降盥宾降公辞卒盥公一揖一让公升宾升宰夫自东房授醯酱公设之宾辞北面坐迁而东迁所公立于序内西向宾立于阶西疑立
　　【公降盥将设醯酱降东阶下盥手也公辞辞宾之从已也于是宾亦对而反位于阶西小臣乃各执槃匜簟巾以就公盥宰夫由东房出以醯酱授公于戸牖间公南面设于宾席盖馔以醯酱为主故公亲设之宾辞辞公亲也公立设宾跪迁之东迁所者醯酱宜居东公之始设当席中故宾为东迁于其所不敢烦公也公既设醯酱退立东序内西面宾立西阶上少西亦序内东向疑立不敢正对君也○髙紫超曰公亲设醯酱敬宾之至也宾不敢当故坐迁之迁所谓以宾所迁之所为所主人不更移设也】
　　宰夫自东房荐豆六设于酱东西上韭菹以东醓醢昌本昌本南麋臡以西菁菹鹿臡
　　【宰夫所荐豆凡六以西为上韭菹醓醢昌本三物为一行列于北鹿臡菁菹麋臡为一行列于南醓肉汁也昌本菖蒲根也醢有骨谓之臡菁蔓菁也】
　　士设俎于豆南西上牛羊豕鱼在牛南腊肠胃亚之肤以为特旅人取匕甸人举鼎顺出奠于其所
　　【士所设俎凡七亦以西为上牛羊豕三物为一行列于北鱼腊肠胃为一行列于南而肤则特设之直豕与肠胃之东也顺出犹序出也鼎实已载于俎故以之出而奠于故所陈之处也】
　　宰夫设黍稷六簋于俎西二以并东北上黍当牛俎其西稷错以终南陈
　　【二以并谓一黍一稷两行而并列之也东北上黍谓北一行之东以黍为上也错以终谓稷西亦黍是黍与稷相间故言错而北一行已毕故言终也南陈者谓两行并列自北而南黍之南则稷稷之南则黍也】
　　太羮湇不和实于镫宰右执镫左执盖由门入升自阼阶尽阶不升堂授公以盖降出入反位公设之于酱西宾辞坐迁之
　　【太羮湇煮肉汁也不和不致五味也镫瓦豆盖镫盖由门入以湇在爨爨在庙门外也以盖降出者馔自外入为风尘故有盖今镫已设其盖不用故宰以盖降而出也反位反东夹北西面之位公亲设太羹重其质也宾辞辞公亲设也坐迁之亦东迁于其所也】
　　宰夫设铏四于豆西东上牛以西羊羊南豕豕以东牛【铏小鼎以盛羮之和者所谓陪鼎膷臐膮是也凡四牛二羊豕各一设当六豆西六簋北也○贾洺州曰羮在铏言之谓之铏羮据器言之谓之铏鼎正鼎之后设之谓之陪鼎入庶羞言之谓之羞鼎其实一也】
　　饮酒实于觯加于丰宰夫右执觯左执丰进设于豆东【郑康成曰食有酒者优宾也设于豆东不举也】
　　宰夫东面坐啓簋防各郤于其西
　　【防簋盖也下而仰曰却云各者六簋六盖也】
　　右设正馔【髙紫超曰设食之礼公先设酱次宰夫设豆次士设俎次宰夫设黍稷次公设太羮次宰夫设铏次设酒凡七者备而古人饮食之道尽之矣】　賛者盥从俎升【賛者賛宾祭者俎升则从升】　铏芼牛藿羊苦豕薇皆有滑【芼菜也所以和羮者藿苦薇皆菜名】
　　賛者负东房南面告具于公公再拜揖食宾降拜公辞宾升再拜稽首
　　【负东房背房戸立也告具告正馔备也公立东序内正当房戸东南賛者南面告具于公揖食揖宾进食也】
　　宾升席坐取韭菹以徧擩于醢【句】上豆之间祭
　　【擩染也韭菹醓醢居上列为上豆言韭菹等其豆凡六皆徧取其物以擩于醢而祭之上豆之间也○敖君善曰此所擩者醓醢而下五豆惟云醢者省文耳少牢礼尸取韭菹擩于三豆是其征也】
　　賛者东面坐取黍实于左手徧又取稷徧反于右手兴以授宾宾祭之
　　【徧徧取于三簋也先黍后稷不欲杂也每取黍稷皆以右手而实于左手既则反于右手以授宾也○郝仲舆曰宾自取菹醢近也賛者取黍稷授逺也】
　　三牲之肺不离【句】賛者徧取之一以授宾宾兴受坐祭【郝仲舆曰周人祭肺用所胜也凡祭祀之肺切而不断曰离食肺断不离食便也三肺徧取合并一授不再授也黍稷言祭肺言兴受坐祭互见也】
　　捝手扱上铏以柶徧擩之上铏之间祭
　　【郝仲舆曰捝手既祭以巾拭手扱插同柶匙也铏羮内有柶宾以柶初插牛铏遂徧插三铏合其味以祭于牛羊二铏之北也】
　　祭饮酒于上豆之间鱼腊酱湇不祭
　　【祭饮酒于上豆之间酒在豆东也鱼腊酱湇不祭非食物之盛者】
　　右宾祭正馔
　　宰夫授公饭粱公设之于湇西宾北面辞坐迁之公与宾皆复初位宰夫膳稻于粱西
　　【谷以粱为贵故公亲设之坐迁即湇西少迁也公与宾皆复位公序内宾阶西也膳进也或云当作设】
　　士羞庶羞皆有大【句】盖执豆如宰先者反之由门入升自西阶先者一人升设于稻南簋西【句】间容人旁四列西北上
　　【羞进也品多曰庶肴美曰羞即下文膷臐等十六品也每品以一大脔加豆上待祭曰大亦谓之膴言执于盖豆之间见其两执也如宰如其进太羮湇右执豆左执盖也庶羞十六豆执不必多人先者进授又反取之由门入爨在庙门外也最先一人升堂陈设又一人往来取豆授共二人也簋西黍稷西也加豆别设于稻南簋西不与正馔接也正馔东庶羞西其间容人宾于此出入也正馔堂中庶羞偏西故曰旁十六豆为四列每列各四西北为上自西北屈折而东南也】
　　膷以东臐膮牛炙
　　【膷牛臛臐羊臛膮豕臛有菜曰羮无菜曰臛牛炙炙牛肉也○此北之第一行也】
　　炙南醢以西牛胾醢牛鮨
　　【胾切肉鮨脍也牛胾西醢醢西牛鮨○此自北之第二行也】
　　鮨南羊炙以东羊胾醢豕炙
　　【羊胾东醢醢东豕炙○此近南之第三行也】
　　炙南醢以西豕胾芥酱鱼脍
　　【豕胾西芥酱又西鱼脍○此在南之末一行也以上四节十六豆所谓旁四列也终鱼脍始膷所谓西北上也】
　　众人腾羞者尽阶不升堂授【句】以盖降出
　　【众人谓士执羞者自下升上曰腾授授先者一人也以盖降出谓既授豆啓豆盖执以下阶出庙门也】右设加馔　簠有盖幂凡炙无酱【炙无酱已有盐者也】
　　賛者负东房告备于公
　　【告备告庶羞具备也】
　　賛升宾宾坐席末取粱即稻祭于酱湇间
　　【升宾以公命命宾升席也坐席末者就加馔也先取粱就取稻祭于酱湇间不于豆间者别于正馔也】
　　賛者北面坐徧取庶羞之大兴一以授宾宾受兼一祭之
　　【賛者兼取一授宾宾兼一祭皆变于正馔礼杀也一祭不言其所亦酱湇间可知】
　　右宾祭加馔
　　宾降拜公辞宾升再拜稽首公答再拜宾北面自间坐左拥簋粱右执湇以降公辞宾西面坐奠于阶西东面对西面坐取之栗阶升北面反奠于其所降辞公公许宾升公揖退于箱摈者退负东塾而立
　　【宾降拜将食拜馔也自间坐跪于东西两馔之间也拥抱也簋粱粱在簋也取粱湇二者公所亲设也以降者为公立于堂不敢坐食于席而欲食于西阶下也公辞辞降也奠粱湇于西阶下示欲于此食也对者明所以降之意且从命也既对君跪取粱湇升奠于原所从君命也复降辞公不敢劳公临视也公许暂退东厢俟宾食也箱东夹之前也摈退负东塾退立庙门外也】
　　宾坐遂卷加席公不辞宾三饭以湇酱
　　【卷去重席不敢居隆礼也公不辞以其降等也是时公在序外宾食在戸西盖賛者以告公而公听之也三饭以手三举饭食也每饭必歠湇以肴染酱三饭而止礼成于三也】
　　宰夫执觯浆饮与其丰以进宾捝手兴受宰夫设其丰于稻西庭实设宾坐祭遂饮奠于丰上
　　【觯即前所实酒觯浆饮即前俟于东房之浆饮觯以盛酒浆而丰以盛觯也宾兴受受觯也庭实四马皮也设之于庭故名庭实所以侑宾食者遂饮饮酒浆也】
　　右宾食
　　公受宰夫束帛以侑西向立宾降筵北面摈者进相币宾降辞币升听命降拜公辞宾升再拜稽首受币当东楹北面退西楹西东面立公一拜宾降也公再拜【侑劝也主君犹以食宾慇勤之意未至复发币以劝之也西向立序内位也其受束帛于序端宾降筵以君将有命也北面于西阶上进相币为君释币辞于宾也降辞币谓既受赐食不宜又辱赐币也公于是降一等止其降且不许其辞宾即栗阶升聴命也降拜将受币拜也受当东楹就君也北面臣礼也退西楹西东面立以公拜送也公拜宾先降不敢俟成拜也】
　　介逆出宾北面揖执庭实以出公降立上介受宾币从者讶受皮
　　【郝仲舆曰介逆出先宾出也宾在堂三介在门西北面近门者先出曰逆宾北面揖揖执庭实者示亲受也公降立俟宾反也上介受宾币受于门外也从者讶受皮谓君有司执皮送于门外宾从者迎受之也】
　　右侑币
　　宾入门左没霤北面再拜稽首公辞揖让如初升宾再拜稽首公答再拜宾降辞公【句】如初宾升公揖退于箱【郝仲舆曰宾入门复入也三饭可退矣公以币侑待于庭中故宾复入没霤入门内檐外没尽也北面再拜稽首谢公币将告退也拜于门内公在庭也公辞止其拜留之也揖让如初升宾升则介亦复入门西宾再拜将更食也宾降辞公辞其临视如初礼也】
　　宾卒食防饭三饮不以酱湇
　　【防饭谓黍稷黍稷亦簋皆有防稻粱无防故初三饭即食稻粱此食黍稷也向者三饭乃饮此三饮盖九饭也九饭大夫礼也不以酱湇不复用正馔也初时食加馔用正馔此食正饭用庶羞互相成也】
　　捝手兴北面坐取粱与酱以降西面坐奠于阶西东面再拜稽首公降再拜
　　【髙紫超曰粱酱公所亲设故宾亲彻之奠于西阶下即向者宾欲降食之处再拜稽首卒食而拜也东面者以公在东宜向之也公降再拜降阼阶西面答也】
　　右卒食
　　介逆出宾出公送于大门内再拜宾不顾
　　【郑康成曰初来揖让而退不顾退礼略也示难进易退之义】
　　有司卷三牲之俎归于宾馆鱼腊不与
　　【卷收也三牲之俎为正馔尽以归宾尊之至也鱼腊礼轻故不与则肠胃肤不与可知○郑康成曰归俎者实于篚】
　　右宾出归俎
　　明日宾朝服拜赐于朝拜食与侑币皆再拜稽首讶聴之
　　【赐即食与币也拜于朝谓拜于大门外皆再拜稽首四拜四稽首也讶迎宾将命者聘礼记云卿大夫讶大夫士讶此大夫则士讶也聴谓入吿出报也凡拜赐不相见○髙紫超曰既拜食又拜币以主意稠叠故宾亦两拜之欲其称也】
　　右宾拜赐
　　上大夫八豆八簋六铏九俎鱼腊皆二俎鱼肠胃伦肤若九若十有一下大夫若七若九
