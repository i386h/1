<!-- { "loadSidebar": true } -->
　　【不亲迎谓使人迎之而壻不亲往也亲迎时主人迎壻以入母立于房外壻奠雁而降是亦见妇之父母矣若不亲迎则壻另当往见然必俟妇三月庙见之后然后往见也　按记称父亲醮子而命之迎子承命以迎説者因谓亲迎必承父之命孤者无父则不亲迎其説似是而非也亲迎乃男先于女之义孔子以大昏之礼冕而亲迎为明王敬其妻子之道岂以无父命而废乎其不亲迎者或父母老疾及已没者家事无人办理壻以一人兼总诸事故身不得亲往耳】
　　曰某以得为外昏姻请觌主人对曰某已得为昏姻之数某之子未得濯溉于祭祀是以未敢见今吾子辱请吾子之就宫某将走见
　　【觌者卑见尊之辞主人妻父也数谓已在昏姻之数中谦也或疑即故字之误濯溉于祭祀则洗涤祭器也盖言女未与祭故未走见亦谦辞也辱犹枉也谓枉已而来也就宫犹言反于家也将走见不敢当壻之先见己也】
　　对曰某以非他故不足以辱命请终赐见对曰某以得为昏姻之故不敢固辞敢不从
　　【非他故言为壻而来见不同他賔客也命谓走见之命得为昏姻则异于賔客所以不敢固辞也不言外弥亲之也】
　　主人出门左西面壻入门东面奠挚再拜出
　　【郝仲舆曰主人以迎賔之礼出大门壻不敢当先入大门内东面奠挚再拜如父子礼不敢亲授也主人不答拜示不敢受也挚雉也敖君善曰此賔主服端　愚按前言辞无辱挚不用死就六礼言今已昏之后辞可言辱挚可用死矣】
　　摈者以挚出请受壻礼辞许受挚入主人再拜受壻再拜送出
　　【郝仲舆曰摈者复以挚出门请壻受改行賔礼也壻一辞而许之遂以挚入主人乃再拜受挚壻再拜送挚然后出　杨信斋曰拜受拜送不言面位贾疏云聘礼賔执挚入门右奠挚从臣礼辞之乃出由门左升堂北面从賔客礼此亦当然主人北面再拜受賔北面再拜送】
　　见主妇主妇阖扉立于其内壻立于门外东面主妇一拜壻答拜主妇又拜壻出
　　【敖君善曰扉门扇也阖东扉立于其内俟内外之限也不言西面可知也摈者出请入告主妇乃位于此然后壻入必出乃入者礼更端不敢由便也主妇此时纚笄宵衣】
　　主人请醴及揖让入醴以一献之礼主妇荐奠酬无币【壻出主人送于门外因请醴之遂及壻揖让入既升堂醴以一献之礼主人献壻主妇荐脯醢壻酢主人而主妇酬壻壻取主妇酬觯奠于荐东也凡醴賔必有币无币不纯以客礼待之也　敖君善曰此礼畧如舅姑飨妇之礼而无俎其他异者则以意求之】
　　壻出主人送再拜
　　【送谓送于外门外】
　　右壻见妇之父母【朱子记补】

　　礼经本义卷二
<经部,礼类,仪礼之属,礼经本义>
　　钦定四库全书
　　礼经本义卷三
　　无锡蔡徳晋撰
　　嘉礼
　　乡饮酒礼
　　【此乡之士大夫会聚于乡学而饮酒之礼也旧説乡饮有四一则乡大夫賔贤能二则党正正齿位三则州长习射于州序四则乡大夫饮国中贤者然乡人凡有会聚饮酒之事皆当行此礼不特四事为然矣】
　　主人就先生而谋賔介
　　【先生乡中公卿大夫致仕者谋商度也大贤为賔其次为介又其次为众賔　按賔贤能及饮国中贤者则主人为乡大夫正齿位则主人为党正习射则主人为州长其余可例推賔介必就先生而谋之者以其年髙徳邵能知乡之贤士也】
　　右谋賔介　乡朝服而谋賔介【乡乡饮酒也朝服礼服敖君善曰谋賔介为饮酒之始故即服其服】皆使能不宿戒【郝仲舆曰诸有司供事辈能者即使非如賔介先期告戒也】
　　主人戒賔賔拜辱主人答拜乃请賔賔礼辞许主人再拜賔答拜
　　【拜辱拜其自屈辱至已门也此拜辱即拜迎也请谓致戒辞于賔也　敖君善曰请賔其辞卒曰请子为賔】
　　主人退賔拜辱
　　【此拜辱即拜送也】
　　介亦如之
　　【如戒賔也众賔则不亲戒　此篇经文多与乡射同当参考】
　　右戒賔介
　　乃席【句】賔主人介众賔之席皆不属焉
　　【席布席也郑康成谓賔席牖前南面主人席阼阶上西面介席西阶上东面席众賔于賔席之西是也属连接也必不属者以専席为敬且为其升降皆由下故也】
　　尊两壶于房户间斯禁有酒在西设篚于禁南东肆加二勺于两壶
　　【壶壶尊也房戸问东房室户间也斯禁禁无足者酒在两壶之西上之也篚以盛爵东肆向东陈之也】
　　设洗于阼阶东南南北以堂深东西当东荣水在洗东篚在洗西南肆
　　【南肆向南陈之也髙紫超曰此时堂上堂下凡设二篚上篚以贮爵觯凡献酬者于是取之下篚则虚设之凡以虚爵降者则实之于其中也】
　　右设席器　蒲筵缁布纯【筵席也纯縁边也】尊绤幂賔至彻之【绤幂以粗葛布巾覆尊也賔至彻之以待酌也】
　　羮定
　　【肉与湆同在镬谓之羮定犹熟也熟则爨止而沸定故以熟为定也速賔以羹定为节不欲劳賔久候也】
　　主人速賔賔拜辱主人答拜还賔拜辱介亦如之【速召之使速来也还犹退也介亦如之亦主人亲速也众賔则但使人速之】
　　賔及众賔皆从之
　　【敖君善曰主人既速介即先归介及众賔皆至于賔之门外俟賔同往也】
　　右速賔介　其牲狗也烹于堂东北【烹煮也堂东北东夹之北也郝仲舆曰易象艮为狗东北艮方阳气所发生饮以养生故牲用狗烹于东北象阳也】
　　主人一相迎于门外再拜賔賔答拜拜介介答拜揖众賔
　　【一相盖于主人戚友中择达礼者一人以为赞相也相者入告主人乃出迎賔介则拜众賔则揖尊卑之差然也拜介亦再拜文省耳】
　　主人揖先入賔厌介入门左介厌众賔入众賔皆入门左北上
　　【揖揖賔也先入门导之也厌旧説推手曰揖引手曰厌厌之使入礼之也郝仲舆则谓与压同行先众曰压賔在介上压介介在众賔上压众賔也二説未详孰是门左谓门西入门北面以西为左北上既入东面立以北为尊也　按既入门内主人先以賔升介及众賔皆止于所立之位俟酬賔后乃以介升介酢后乃以众賔升】
　　主人与賔三揖至于阶三让主人升賔升
　　【主人先升导賔也乡射礼曰主人升一等】
　　主人阼阶上当楣北面再拜賔西阶上当楣北面答拜【楣檐前横梁也此拜至也】
　　右迎賔　立者东面北上若有北面者则东上主人之赞者西面北上若有北面者则东上【立谓立于门内也賔介之属东面立者以北为上众賔若多容有北面者与东面者相继亦当西上而云东者敖君善以为字之误是也主人之赞者佐助主人礼事者如摈相彻幂沃盥设荐俎者是也】
　　主人坐取爵于篚降洗賔降主人坐奠爵于阶前辞賔对
　　【坐跪也古人席地陈设取爵奠爵必跪取爵于篚堂上尊南之篚也降洗降东阶往洗爵也賔降降西阶从主人也主人临阶跪而奠爵起而辞賔之降賔乃对以不敢不降也对时亦少进既对乃复位】
　　主人坐取爵兴适洗南面坐奠爵于篚下盥洗賔进东北面辞洗主人坐奠爵于篚兴对賔复位当西序东面【主人复跪取爵起下阶往洗北南向跪奠爵篚下谓堂下之篚也篚下篚南也起而盥手复跪取爵起而将洗凡盥洗皆立賔初降立西序南东面至是又进至洗所东北向主人辞洗主人跪奠爵于篚起对賔复还西阶下降立之位东面俟　髙紫超曰主人将辞降不即辞必俟奠爵乃辞之賔辞洗不即对必俟奠爵乃对之盖古人行礼其舒徐郑重如此】
　　主人坐取爵沃洗者西北面卒洗主人一揖一让升賔拜洗主人坐奠爵遂拜
　　【沃洗谓以枓斟水而沃洗爵者也主人跪取爵于篚起而南面洗斟水者西北面沃兼向主賔也洗毕主人与賔一揖一让东西升堂亦主人先而賔从之賔拜谢洗主人坐奠爵于尊南篚内答拜】
　　降盥賔降主人辞賔对复位当西序卒盥揖让升賔西阶上疑立
　　【复降阶盥手为将酌酒也髙紫超谓因洗爵而盥虽盥而若未盥者故此将酌酒于賔复降盥以致洁诚也賔降复升与洗同主人将酌故賔西阶上疑立盖不安之貌】
　　主人坐取爵兴实之賔之席前西北面献賔賔西阶上拜主人少退賔进受爵以复位主人阼阶上拜送爵賔少退
　　【实之谓至尊所酌酒以实于爵也賔席南面而賔在西阶故主人西北面以献賔賔先拜而后敢受爵敬主人之至也主人少退以执爵不得答故少逡循退避也賔起向席前东面受爵退复西阶位主人于阼阶拜送爵以答前拜也賔执爵亦少退避　髙紫超曰此主人献賔第一爵】
　　荐脯醢賔升席自西方乃设折俎主人阼阶东疑立【郝仲舆曰主人赞者荐脯醢于賔席賔升席自西方执事者解折牲体为俎以进賔方升未卒爵主人西北向賔疑立　按主人于此亦疑立者盖敬賔之至若以此酒未足以致敬而不敢必賔之卒爵也】
　　賔坐左执爵祭脯醢奠爵于荐西兴右手取肺却左手执本坐弗缭右絶末以祭尚左手哜之兴加于俎坐捝手遂祭酒兴席末坐啐酒
　　【郤手仰手也本肺端厚大者也以手从肺本循之至末乃絶以祭是曰缭捝拭也席末席西端也賔跪左手执爵右手祭脯醢奠爵于脯醢西起以右手取肺于俎仰左手执肺之本坐而祭弗缭惟覆右手絶肺末祭之祭以右手神道尚右也既祭上其左手举肺哜之人道贵左也哜毕起还肺于俎上复坐以帨拭手为絶肺染汚也遂祭酒起就席末跪而啐酒欲知其防而告之也　戴氏记曰祭荐祭酒敬礼也哜肺尝礼也啐酒成礼也】
　　降席坐奠爵拜告防执爵兴主人阼阶上答拜
　　【降席自席西而降也防美也美主人之味也拜乃告防谢其以防酒饮己也】
　　賔西阶上北面坐卒爵兴坐奠爵遂拜执爵兴主人阼阶上答拜
　　【敖君善曰必西阶上卒爵者以向者于此拜受故也髙紫超曰凡献賔之礼饮一爵而賔主各拜者四拜洗一也拜送二也拜防三也拜既四也】
　　右主人献賔　献用爵其他用觯【献賔介及众賔皆用一升之爵其他酬及举觯之属皆用三升之觯盖初相敬用爵久相欢则用觯也】　荐脯五挺横祭于其上出自左房【数脯以挺脯干则脡直也笾实五挺皆横设所谓左朐右末也而以祭之半挺直加其上故曰横祭贾洺州谓横祭者于脯为横于人为缩其挺有五通祭为六是也左房东房也陈用之曰乡饮酒荐脯五挺出自左房乡射笾豆出自东房大射宰胥荐脯醢由左房夫乡饮乡射大夫礼大射诸侯礼其言相类盖言左以有右言东以有西则大夫士之房室与诸侯同可知】俎由东壁自西阶升賔俎脊胁肩肺主人俎脊胁臂肺介俎脊胁胳肺肺皆离皆右体进腠【郝仲舆曰烹狗于堂北熟而实于俎故自东壁出由西阶升堂也凡俎贵骨骨贵正与前脊正骨也胁肩前骨也臂肩下骨也胳后胫骨也賔俎用贵主人次之介又次之周人尚肺肺皆离割而不絶也右体牲脊胁等骨用右也进腠肉皮向上也郑康成曰腠皮肤之理也】　以爵拜者不徒作【郑康成曰作起也言拜既爵者不徒起起必酢主人】
　　賔降洗主人降賔坐奠爵兴辞主人对
　　【賔降西阶往洗爵即主人所献之爵也主人降东阶从賔也賔于西阶前坐奠爵兴辞而主人对以不敢不降郑康成曰主人降立阼阶东西面】
　　賔坐取爵适洗南北面主人阼阶东南面辞洗賔坐奠爵于篚兴对主人复阼阶东西面
