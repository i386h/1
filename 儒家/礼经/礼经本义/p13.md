<!-- { "loadSidebar": true } -->
　　卒射释获者遂以所执余获升自西阶尽阶不升堂告于賔曰左右卒射降反位坐委余获于中西兴拱而俟【卒射众耦俱射毕也所执余获谓余筹在手未释者执获以告已所有事者也不升堂降于司射也左右上射下射也俟俟司射视算乃数之也　郑康成曰司射不告卒射者释获者于是有事宜终之也有余获则执之无余获则空手耳】
　　右再射释获　鹿中髤前足跪凿背容八算释获者奉之先首【前足跪者象教扰之兽屈前足以受负若今駞受负则四足俱屈之类奉之先首首居前也】箭筹八十长尺有握握素【郝仲舆曰箭小竹筹即算每耦八算以十耦为率八十也握手把处犹肤也何休公羊注云侧手为肤肤四指指寸握四寸长尺有握长一尺四寸也握素谓手握处刋削使素握外加髤饰也　敖君善曰尺有握犹言尺有四寸也必云握者亦见其为所握处也】　賔主人射则司射摈升降卒射即席而反位卒事【郝仲舆曰賔与主人射降取矢升及射又降揖升卒射又降释弓矢升即席反位以至卒事皆司射为摈相也】众賔不与射者不降大夫降立于堂西以俟射【郝仲舆曰众賔席于堂上与射则降不与射则观礼堂上不降也大夫将射先降立堂西不与众并立射位堂西则南面射位则东面也】大夫与士射袒纁襦耦少退于物【郝仲舆曰袒露左臂也纁赤色襦里衣袒礼衣见襦不肉袒也大夫射于君所而后肉袒耦谓士为大夫耦则士居右物为上射每既发一矢辄少退避尊也】
　　司马袒决执弓升命取矢如初获者许诺以旌负侯如初司马降释弓反位弟子委矢如初大夫之矢则兼束之以茅上握焉司马乗矢如初
　　【敖君善曰礼无决而不遂者此决字当为衍文上经云司马适堂西不决遂袒执弓此宜如之也如初谓与初射同也大夫之矢朿以茅使大夫并取不烦拾取也上握谓上于手握之处也矢以镞为上括为下握之于中央朿上于握近镞勿伤羽也】
　　司射遂适西阶西释弓去扑袭进由中东立于中南北面视算
　　【释弓则并去矢脱决拾可知矣去扑视算以其中有尊者之算不敢执刑器以视之也不执弓则不宜袒故袭】
　　释获者东面于中西坐先数右获二算为纯一纯以取实于左手十纯则束而委之每委异之有余纯则横于下一算为奇奇则又缩诸纯下兴自前适左东面坐兼敛算实于左手一纯以委十则异之其余如右获【先数右获尊上射也二算为纯以下皆数法也纯犹双也取谓以右手数即取之缩纵也于数者东西为纵委之若在所释右获之南也每委异之谓十双为一处盖又在其南也余纯双不满十者横委于十纯下盖在所委之西也零一曰奇又纵委于余纯下此数右获之法也兴自前适左者更端故起由中东就左获也兼敛算实于左手变于右也如右获谓如其所缩所横及每委异之也】
　　司射复位释获者遂进取贤获执以升自西阶尽阶不升堂告于賔若右胜则曰右贤于左若左胜则曰左贤于右以纯数告若有奇者亦曰奇若左右钧则左右皆执一算以告曰左右钧
　　【贤犹胜也执贤获执其胜党多获之算以告胜也其告辞则郑氏谓某贤于某若干纯若干奇是也钧犹等也　按算获之法惟以左右分胜负皆并诸耦计之至饮不胜仍分各耦盖上之考察尚寛而友之砥厉尚严也】
　　降复位坐兼敛算实八算于中委其余于中西兴拱而俟
　　【敖君善曰兼敛算者兼敛左右之算及横于中西者而执之也】
　　右取矢视算　司射视算与献释获者释弓矢【司射终射事不释弓矢其有释弓矢者惟视算则众方射毕事少间与献释获者则洗酌拜必暂去弓矢二事而已】
　　司射适堂西命弟子设丰弟子奉丰升设于西楹之西乃降
　　【丰以木为之其形似豆所以承罚爵者降则反于堂西也】
　　胜者之弟子洗觯升酌南面坐奠于丰上降袒执弓反位
　　【敖君善曰弟子不待司射命之而洗觯升酌者设丰实觯其事相因可知也胜者之党实觯者主于饮不胜者也然亦惟发端以见其意耳故后有执爵者为之反位反堂西之位郝仲舆曰弟子降袒执弓其初升时袒执弓可知】
　　司射遂袒执弓挟一个搢扑北面于三耦之南命三耦及众賔胜者皆袒决遂执张弓不胜者皆袭脱决拾却左手右加弛弓于其上遂以执弣司射先反位三耦及众射者皆与其耦进立于射位北上
　　【郝仲舆曰三耦卒射降皆南面立于堂西胜与不胜者俱在至是司射往北面命之胜者袒执张弓以示武不胜者袭执弛弓以示不振却左手在下仰承而右手取弛弓加左手上遂以执弣两手并承弓把皆司射之命反位反西阶东面与司马并立之位司射先反众随进也射位始序立作射之位司射与司马位之西南也】
　　司射作升饮者如作射一耦进揖如升射及阶胜者先升堂少右不胜者进北面坐取丰上之觯兴少退立卒觯进坐奠于丰下兴揖不胜者先降与升饮者相左交于阶前相揖出于司马之南遂适堂西释弓袭而俟【胜者先升尊贤也升堂北面以东为右少右避饮者使当丰也立卒觯不祭不拜受罚爵不备礼也奠觯于丰下奠于地不反于丰上也不胜者先降升后降先以明罚也先饮者降继饮者升故交相左相揖也释弓袭者不胜者释弓而已胜者又脱决拾而俟也】
　　有执爵者执爵者坐取觯实之反奠于丰上升饮者如初
　　【有执爵者谓胜者弟子既升酌反位主人有执爵者继酌盖于上耦既升饮而升自西阶立于序端以俟之每人既饮则执爵者辄为酌之以至于徧也　敖君善曰取觯北面奠之亦南面】
　　三耦卒饮賔主人大夫不胜则不执弓执爵者取觯降洗升实之以授于席前受觯以适西阶上北面立饮卒觯授执爵者反就席大夫饮则耦不升若大夫之耦不胜则亦执弛弓特升饮
　　【郝仲舆曰賔主人大夫饮不执弛弓不亲取觯觯必洗必授之席前不及奠殊尊也然饮不于席于西阶亦北面亦立饮其示罚同也惟大夫饮耦不升賔主人饮胜者同升可知大夫耦饮不同大夫则賔主人耦饮同可知】
　　众賔继饮射爵者徧乃彻丰与觯
　　【射爵即罚觯也郑康成曰彻犹除也设丰者反丰于堂西执爵者反觯于篚】
　　右饮不胜者【敖君善曰若左右钧则无此而即献获者欤】　主人亦饮于西阶上【主人位阼阶至受罚爵则亦与众同饮于西阶上】　礼射不主皮主皮之射者胜者又射不胜者降【郝仲舆曰礼射即乡射大射之类张侯射之礼让为主崇文徳也主皮张兽皮射之贯革为主如周礼司弓矢职云射甲革椹质尚勇也子云射不主皮为力不同科古之道是也皮与熊麋虎豹皮侯异此所谓皮无尺度惟兽皮坚厚者射之能贯者胜不能贯者为不胜胜者更与射不胜者即不复与射不如礼射再三揖让升降也　郑康成曰礼射谓以礼乐射也大射賔射燕射是已不主皮者贵其容体比于礼其节比于乐不待中为隽也言不胜者降则不复升射也主皮者无侯张兽皮而射之主于获也尚书传曰战鬬不可不习故于搜狩以闲之凡祭取余获陈于泽然后卿大夫相与射中者虽不中也取不中者虽中也不取此主皮之射欤】
　　司马洗爵升实之以降献获者于侯荐脯醢设折俎俎与荐皆三祭获者负侯北面拜受爵司马西面拜送爵【获者受命于司马故司马主献获者方负侯故就侯所献之三祭谓祭侯之左右中三处故俎之肺与脯之半职皆用三也】
　　获者执爵使人执其荐与俎从之适右个设荐俎获者南面坐左执爵祭脯醢执爵兴取肺坐祭遂祭酒兴适左个中亦如之左个之西北三步东面设荐俎获者荐右东面立饮不拜既爵
　　【获者因侯得献故就侯而祭其荐俎与酒示不忘本也人谓主人之赞者上设荐俎者也右个侯北向以东为右偏侧为个左个侯西偏中侯中间也三祭毕移荐俎设于侯西北三步乃获者受献之正位也东面立饮尽爵不拜礼简也】
　　司马受爵奠于篚复位获者执其荐使人执俎从之辟设于乏南获者负侯而俟
　　【献毕司马受爵奠于篚北行复位获者亦移荐俎北行故设于乏南乏在侯西北十六步有奇辟敖君善谓如辟奠之辟谓离于故处也此改设于乏南故云辟俟俟三射命去侯也　此以上献获者也】
　　司射适西阶西释弓矢去扑脱决拾袭适洗洗爵升实之以降献释获者于其位少南荐脯醢折俎有祭释获者荐右东面拜受爵司射北面拜送爵
　　【释获者聴命于司射故司射主献其位在乏西东面荐俎设于其位之南有祭脯与切肺也荐右荐西也】
　　释获者就其荐坐左执爵祭脯醢兴取肺坐祭遂祭酒兴司射之西北面立饮不拜既爵
　　【就其荐坐即荐西坐祭也】
　　司射受爵奠于篚释获者少西辟荐反位司射适堂西袒决遂取弓于阶西挟一个搢扑以反位
　　【献毕释获者西行辟荐反于荐北东面之位　此以上献释获者也】
　　右献获者释获者【郝仲舆曰获者及释获者分卑而献爵荐俎之礼均盖射以侯为主以中为贤获者司侯释获者司中敬其事因重其人虽以歌工笙师爵无不徧献无不拜旅酬终燕虽主人之赞亦与焉古人饮食之际情至礼恭如此可以达礼之义矣】东方谓之右个【郑康成曰侯以向堂为面也】　获者之俎折脊胁肺臑释获者之俎折脊胁肺皆有祭【折折分其牲体不用全体也臂下骨曰臑敖君善以臑字为衍文盖臑即折之一也前足肩臂臑后足膊胳觳賔主已用肩臂若无大夫则获者臑若大夫一人则获者得膊二则胳三则觳更多则折不得整体或更得余体也祭祭肺也】
　　司射去扑倚于阶西升请射于賔如初賔许
　　【敖君善曰搢扑而即去反位而即往皆礼节当然也不于未搢扑而遂请者有事于尊者不宜与献贱者之礼相因也】
　　司射降搢扑由司马之南适堂西命三耦及众賔皆袒决遂执弓就位司射先反位三耦及众賔皆袒决遂执弓各以其耦进反于射位
　　【郝仲舆曰司射与司马并立西阶西东面司射在北将适堂西乃出司马之南而西也时三耦及众皆在堂西南面立司射往北面命之使就射位司射既命先反位众随之进各以其耦谓上射先下射从也射位即司马西南东面之位立于此而后升堂射故谓之射位云反者初射立此今复立于此也】
　　司射作拾取矢三耦拾取矢如初反位
　　【作拾取矢就射位西南使之也所作亦惟上耦其余以次进也　郝仲舆曰前射委楅惟二十八矢故三耦拾取余皆取诸堂西今賔主大夫众耦矢皆委楅故自三耦至众賔皆取矢于楅三耦为正先拾如初反射位】
　　賔主人大夫降揖如初主人堂东賔堂西皆袒决遂执弓皆进阶前揖及楅揖拾取矢如三耦卒北面搢三挟一个揖退賔堂西主人堂东皆释弓矢袭及阶揖升堂揖就席
　　【阶前揖进至东西阶相俟乃南面而揖行也及楅揖当楅东西亦南面揖也既揖主人乃西面賔乃东面拾取矢揖退賔主皆北面揖左还退如初也賔主既拾取矢各就堂东西脱射器升堂就席待射不与众同立射位也　敖君善曰賔主人释弓矢不于序之西东者变于卒射时也】
　　大夫袒决遂执弓就其耦揖皆进如三耦耦东面大夫西面大夫进坐脱矢朿兴反位而后耦揖进坐兼取乗矢顺羽而兴反位揖大夫进坐亦兼取乗矢如其耦北面搢三挟一个揖退耦反位大夫遂适序西释弓矢袭升即席
