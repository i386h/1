<!-- { "loadSidebar": true } -->
　　【庶妇众子妇也　唐太宗贞观十四年修礼官魏征令狐徳棻奏众子妇旧服小功今请与兄弟子妇同为大功从之朱子曰礼经严适故适妇大功庶妇小功但兄弟子之妇则正经无文而旧制为之大功乃更重于众子之妇虽以报服使然然于亲疎轻重之间亦可谓不伦矣故魏公修礼而正之然不敢易其报服大功之重而但升适妇为期乃正得严适之义升庶妇为大功亦未害于降杀之差也徐原一曰唐贞观加为大功开元礼政和礼书仪家礼孝慈录会典今律文并因之】
　　君母之父母从母
　　【君母父之适妻也从母君母之姊妹也言妾子为君母之父母姊妹与适妻子同也传曰何以小功也君母在则不敢不从服君母不在则不服　徐原一曰开元礼政和礼家礼孝慈録防典并同今律文无】
　　君子子为庶母慈己者
　　【君子谓大夫其子谓适妻子也慈养也传曰君子子者贵人之子也为庶母何以小功也以慈己加也梁天监七年勅礼官议皇子慈母之服祠部郎司马筠议宋朝五服制皇子服训养母礼依庶母慈己从小功按曾子问云子游曰丧慈母礼欤孔子曰非礼也古者男子外有传内有慈母君命所使教子也何服之有郑氏谓此指国君之子也若国君之子不服则王者之不服可知又丧服经云君子子为庶母慈己者传曰君子子者贵人子也郑氏引内则三母止施于卿大夫然则慈母之服诸侯之子尚无况乃施之皇子谓宜依礼刋除髙祖以为不然曰礼言慈母凡有三条一则妾子之无母使妾之无子者养之命为母子服以三年齐衰章所言慈母是也二则适妻之子无母使妾养之慈抚隆至虽均乎慈爱但适妻之子妾无为母之义而恩深事重故服以小功小功章云庶母慈己者明异于三年之慈母也其三则子非无母择贱者视之义同师保而不无慈爱故亦有慈母之名师保既无服则此慈母亦无服矣内则择于诸母与可者使为子师其次为慈母其次为保母择母是择于众妾中而为此三母也子游所问自是师保之慈非三年小功之慈也故夫子得有此对岂非师保之慈母无服之证乎郑氏不辨三慈混为训释引彼无服以注慈己谬矣经言君子子者虽起于大夫自斯以上弥应不异故传云君子子者贵人之子也总言贵无所不包则知慈加之义通乎大夫以上矣宋代此科不乖礼意于是筠等请依制定适妻子之子母没为父妾所养服之五月贵贱并同以为永制徐原一曰开元礼政和礼家礼并同书仪无孝慈録加为杖期】
　　右小功五月【凡十二条附补五条】　为适孙之妇【徐原一曰开元礼政和礼家礼孝慈録会典今律文并同惟书仪无】为不传重适妇及传重非适妇【不传重适妇谓夫有废疾他故及死而无子者也传重非适妇谓无适子以庶子传重或养他人子为后者也】为从父昆弟之子昆弟之孙【徐原一曰家礼孝慈録会典今律文同政和礼以及书仪无】为所后者之妻之父母姊妹　衰冠十升十一升十二升即葛五月无受
　　缌麻三月者
　　【缌麻缌布衰裳而麻绖带也谓之缌者治其缕细如丝也以七升有半之布为之其麻则澡治莩垢之麻也】
　　族曾祖父母
　　族祖父母
　　族父母
　　族昆弟
　　【族曾祖父者髙祖之子曾祖之亲兄弟也族祖父者族曾祖父之子也族父者族祖父之子也族昆弟者族父之子也相承四代于我皆缌麻之亲也　徐原一曰开元礼政和礼书仪家礼孝慈録会典今律文并同】
　　庶孙之妇
　　【贾洺州曰适子之妇大功庶子之妇小功适孙之妇小功庶孙之妇缌麻是其差也　徐原一曰开元礼政和礼书仪家礼今律文并同孝慈録会典俱无会典五服图有之】
　　庶孙之中殇
　　【郑康成曰庶孙者成人大功其殇中从上此当为下殇言中殇者字之误耳】
　　从祖姑姊妹适人者报
　　【在室小功适人则降服缌　徐原一曰开元礼政和礼书仪家礼孝慈録会典今律文并同】
　　从祖父从祖昆弟之长殇
　　【此本小功长殇降一等故缌麻中下殇无服故不见也】
　　外孙
　　【女子子之子为外孙车氏垓曰外孙为祖服小功者由母外而推之也故重外祖为外孙服缌麻者由女而推之也故轻敖君善曰此服亦男女同外孙为外祖父母小功不报之者亦以其为外家之正尊欤徐原一曰开元礼政和礼书仪家礼孝慈録会典令律文并同】
　　从父昆弟侄之下殇
　　【为从父昆弟与姑为侄本大功长殇中殇降为小功而下殇则降为缌麻也】
　　夫之叔父之中殇下殇
　　【此本大功中下殇降二等故服缌夫之姑亦如之】
　　从母之长殇报
　　【此本小功长殇降一等故缌】
　　庶子为父后者为其母
　　【传曰何以缌也与尊者为一体不敢服其私亲也然则何以服缌也有死于宫中者则为之三月不举祭因是以服缌也敖君善曰为父后者或当为适母后故不服妾母盖子之于母情虽无穷然礼所不许则其情亦不可得而遂今因有三月不举祭之礼乃得略申其服焉观此则孝子之心可知也何以不齐衰三月也尊者之服不敢用于妾母也　徐原一曰开元礼政和礼并同书仪无孝慈録加斩衰三年】
　　士为庶母
　　【庶母谓父有子妾也传曰大夫以上为庶母无服徐原一曰开元礼政和礼书仪家礼并同孝慈録加至不杖期】
　　贵臣贵妾
　　【贵臣室老士也贵妾侄娣也盖公卿大夫之君为其臣妾之贵者服缌也郑康成曰天子诸侯降其臣妾无服士卑无臣而士妾又贱有子则为之缌无子则已　按开元礼迄今律文俱无妾服唐李晟夫人王氏无子妾杜氏生子愿诏以为适子及杜之卒也赠郑国夫人而晟为之服缌准古礼士为有子妾服缌之制也徐原一曰古人为贵妾缌礼有明文而后世制礼者无之自是缺典岂可因其缺而谓贵妾必不当制服乎且庶子为其母古礼有服三月者有服九月者有服期年者后世直増之为斩哀至于古礼贵妾之条士妾有子之条则反削之而不服此岂近于人情耶俞氏汝言曰礼大夫为贵妾士为有子妾皆缌麻三月今适子庶子皆为庶母期而为妾无服似亦遗漏宜为有子妾补服】
　　乳母
　　【吕氏坤曰此乳母盖雇他人之妇乳哺三年恩亦如母故以母呼之昔韩昌黎苏东坡于乳母皆而为之铭为之缌者是也旧説以为父妾谬之甚矣　徐原一曰开元礼政和礼书仪家礼孝慈録会典今律文并同】
　　从祖昆弟之子
　　【为族父缌麻故族父为从祖昆弟之子亦缌麻乃报服也其女子子在室亦如之　徐原一曰开元礼无正条统于族父报之内政和礼家礼孝慈録防典今律文并如仪礼惟书仪无】
　　曾孙
　　【孙之子为曾孙曾祖为之服也为子期为孙大功则为曾孙宜小功乃在缌麻者以曾孙为已齐哀三月故已亦为之缌麻三月不得过于为己之月数也不分适庶者以卑逺略之且不可使庶者无服也其曾孙女在室亦如之　徐原一曰开元礼政和礼书仪家礼孝慈録会典今律文并同】
　　父之姑
　　【此但为己适人者言之　徐原一曰开元礼政和礼家礼孝慈録会典今律文并同惟书仪无】
　　从母昆弟
　　【谓姊妹之子相为服也其从母姊妹亦如之　徐原一曰开元礼政和礼书仪家礼孝慈録会典今律文并同】
　　甥
　　【姊妹之子为甥亦兼男女而言也　开元礼政和礼书仪家礼孝慈録会典今律文并同】
　　壻
　　【女子子之夫为壻马季长曰壻从女而为已服缌故报之以缌也　徐原一曰开元礼政和礼书仪家礼孝慈録会典今律文并同】
　　妻之父母
　　【马季长曰壻从妻而服缌也　徐原一曰按小记世子不降妻之父母而服问公子为妻之父母无服岂诸侯可以厌公子不可以厌世子耶盖縁世子得遂其妻服而公子于妻则在五服之外縓冠麻衣既而即除彼于妻既不服则妻之父母又何服之有开元礼政和礼书仪家礼孝慈録防典今律文并同家礼及会典妻亡而别娶亦同】
　　姑之子
　　【姑谓外兄弟姊妹也车氏垓曰为出嫁姑服大功者由吾父之同气也故重于姑之子女服缌麻者由其父之异姓也故轻　徐原一曰开元礼政和礼书仪家礼孝慈録会典今律文并同】
　　舅
　　【母之昆弟为舅　徐原一曰唐贞观加为小功开元礼政和礼书仪家礼孝慈録会典今律乂并同贞观】
　　舅之子
　　【舅之子谓内兄弟姊妹也车氏垓曰内兄弟与外兄弟皆服缌麻者亲同服亦同也　徐原一曰开元礼政和礼家礼孝慈録会典今律文并同】
　　夫之姑姊妹之长殇
　　【此本小功长殇降一等故服缌　陈氏铨曰夫未二十而娶故有姊殇夫虽未二十娶则成人】
　　夫之诸祖父母报
　　【诸祖父母谓从祖祖父母从祖父母夫为之服小功者也故妻从服降一等而为缌　徐原一曰开元礼政和礼书仪家礼孝慈録会典今律文并同唐律为从父兄弟子之妇为夫从父兄弟子之妇政和礼为兄弟孙之妇为夫兄弟孙之妇四条即夫之诸祖父母所报之人也】
　　君母之昆弟
　　【君母昆弟妾子从君母而服之君母卒则不服也敖君善曰庶子从君母之服止此不及其昆弟之子与从母昆弟异于因母也若为父后则服之盖其礼当与为人后者同也　徐原一曰开元礼迄今律文统于甥为舅内】
　　从父昆弟之子之长殇
　　昆弟之孙之长殇
　　【此二条皆小功长殇降一等而为缌也】
　　为夫之从父昆弟之妻
