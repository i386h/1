<!-- { "loadSidebar": true } -->
　　【郝仲舆曰献太师洗爵主賔皆降不言大夫者有至有不至礼重主賔也一人拜受爵者献众工也不笙亦献笙者合乐有笙但不独奏耳献笙略于工献众笙又畧于笙】
　　右乐　三笙一和而成声【郑康成曰尔雅曰笙小者谓之和三人吹笙一人吹和凡四人也】
　　主人降席自南方侧降作相为司正司正礼辞许诺主人再拜司正答拜主人升就席司正洗觯升自西阶由楹内适阼阶上北面受命于主人西阶上北面请安于賔賔礼辞许司正告于主人遂立于楹间以相拜主人阼阶上再拜賔西阶上答再拜皆揖就席司正实觯降自西阶中庭北面坐奠觯兴退少立进坐取觯兴反坐不祭遂卒觯兴坐奠觯拜执觯兴洗北面坐奠于其所兴少退北面立于觯南
　　【司正由楹内适阼阶者以乐工坐阶际故也】
　　未旅
　　【燕饮之礼既立司正即行旅酬射礼至此当行射事故未旅盖旅则礼终矣】
　　右立司正
　　三耦俟于堂西南面东上司射适堂西袒决遂取弓于阶西兼挟乗矢升自西阶阶上北面告于賔曰弓矢既具有司请射賔对曰某不能为二三子许诺司射适阼阶上东北面告于主人曰请射于賔賔许
　　【郝仲舆曰凡射二人为耦天子六耦诸侯四耦大夫士三耦谓之正耦乡射正耦三用六人司射选賔有行艺者充之未旅酬先俟于堂下之西南面立长幼以东为上序立而西虽有三耦之数尚未定同耦之人立于此待司射比耦也司射掌射事者堂西堂下之西袒露左臂也凡礼吉凶皆袒左唯罪人袒右决以象骨为之着于右手大指以钩遂以韦为之一名韝着于左臂以遂取弓在手挟矢指间挟夹也夹于第二三指间乗矢四矢也有司主人之执事者敖君善曰言有司请射示已不敢擅其事也言某不能谦已不善射也二三子谓众賔以下为二三子许诺见所以不辞而即许之意賔为射而来故至是不敢辞但谦逊而已髙紫超曰賔辞不能不欲以徳艺先人也为二三子则以众賔乐此不能独异也賔许言賔已许也此请賔射也】
　　司射降自西阶阶前西面命弟子纳射器乃纳射器皆在堂西賔与大夫之弓倚于西序矢在弓下北括众弓倚于堂西矢在其上主人之弓矢在东序东
　　【纳入也射器弓矢决拾中筹楅丰也初纳时总置于堂西未有分别既则陈其弓矢如下文所云也西序堂上西墙也括矢端受处括向北镞向南为顺也序在堂上故矢在弓下堂西在堂下故矢随其弓而在堂西亷棱之上　此纳射器也髙紫超曰倚弓矢各有其地主賔不相混贵贱不相错盖礼贵有别如此】
　　司射不释弓矢遂以比三耦【句】于堂西三耦之南【句】北面命上射曰某御于子命下射曰子与某子射
　　【司射自初取弓挟矢至是不释执所事也比合也合之而为耦也三耦俟于堂西南面耦尚未定今司射于其所立之南北向命之上下射相配谓之耦尊者立右为上射武事尚右也左为下射御犹待也命上下之辞异示尊卑也既命耦乃定所谓比也　此比三耦也】
　　司正为司马司马命张侯弟子説朿遂系左下纲司马又命获者倚旌于侯中获者由西方坐取旌倚于侯中乃退
　　【郝仲舆曰前立司正为旅酬今未旅而射即以司正充司马供射事前张侯不系左下纲中掩朿之今司马命解其朿系之也射中曰获报中之人曰获者旌获者所执矢中旌唱获时司射将诱射司马命获者取旌倚侯北正中取旌由西方射器在堂西也坐取旌以其偃在地也退既植旌退立也　此系纲倚旌也敖君善曰司正为司马逺避君礼也大射仪司马二人司正如故髙紫超曰饮则为司正射则为司马盖才之优者无不宜故皆使其人为之】
　　乐正适西方命弟子赞工迁乐于下弟子相工如初入降自西阶阼阶下之东南堂前三笴西面北上坐乐正北面立于其南
　　【郝仲舆曰乐正前降立西阶至是适堂西命弟子相瞽迁乐于下避射位也相工如初左荷瑟右手相同也工降自西阶往阼阶下东南离堂三笴西面坐矢干曰笴长三尺是离堂下九尺也必空三笴者避往来堂东之路也工坐向西以北为上乐正立于工南北向也　此迁乐待射也敖君善曰乐正北面盖变于堂上之位堂上则乐正与工同面】
　　右请射　三耦者使弟子司射前戒之【射者三耦居先必使弟子为之以司射当教之也前戒谓未射之先预戒之也　郑康成曰弟子賔党之少者也敖君善曰三耦射则在先立则居前乃以弟子为之者以司射诱射有教之之意故不使长者嫌其待之薄也唯前戒故不待命而先俟于堂西】　司射之弓矢与扑倚于西阶之西【司射之弓矢与扑皆倚于西阶前取其升降便也】　司射既袒决遂而升司马阶前命张侯命倚旌【司马袒决遂而升即前请射于賔之时司马阶前命张侯命倚旌经言于司射比耦之后此云司射升司马遂命者以司射司马本同时行事非相继为之经文特欲终上事乃及下事故言之于比耦之后而非其次然也】　司射在司马之北司马无事不执弓【郝仲舆曰司射司马并立西阶下东面而司射在司马之上司马常执弓挟矢司马摄职惟有事而升堂乃执弓也】　凡挟矢于二指之间横之【敖君善曰兼左右手言也凡者谓挟矢或多或寡其法皆然寡则挟以食指将指多则以余指分挟之】　旌各以其物无物则以白羽与朱羽糅杠长三仞以鸿脰韬上二寻【旌总名也杂帛为物大夫士之所建也无物谓士之木命者糅杂也杠旌于也八尺曰仞亦曰寻以白朱二羽杂缀竿首竿长三仞二丈四尺也鸿大雁长颈脰颈也韬以绡笼杠如雁颈三分其竿韬上二寻为一丈六尺余不韬者八尺也】
　　司射犹挟乗矢以命三耦各与其耦让取弓矢拾三耦皆袒决遂有司左执弣右执而授弓遂授矢三耦皆执弓搢三而挟一个
　　【犹者言其未变改也命三耦者以其礼仪未嫺而教导之也拾更迭也各与其耦揖让更迭取弓矢皆司射之命也弣弓把也前纳射器弓矢皆在堂西至是有司以授三耦搢插也一个一矢也凡奇曰个插三矢于带间挟一矢于第二指间备先射也】
　　司射先立于所设中之西南东面三耦皆进由司射之西立于其西南东面北上而俟
　　【中盛算之器以木为之射中释算因名为中设于堂下当西序此时犹未设中但言司射之立则于将设中处之西南也三耦之进亦毎耦并行上射在左如退适堂西之仪也司射立于三耦北三耦立于司射南少退故曰西南俟俟作射也】
　　司射东面立于三耦之北搢三而挟一个揖进当阶北面揖及阶揖升堂揖序则钩楹内堂则由楹外当左物北面揖及物揖左足履物不方足还视侯中俯正足不去旌诱射将乗矢
　　【此司射自射以教射仪也立于三耦之北示三耦以揖进之节也揖进即所立之次东向一揖进当西阶涂北向一揖及西阶下一揖此堂下三揖也尽阶升堂一揖无室者谓之序郝仲舆谓轩榭之类是也有室者谓之堂序则钩楹内谓自西阶绕楹之东而北以其物当栋也堂则由楹外谓循楹之南而东以其物当楣也画地为射位曰物其形一纵一横如十字详大射仪左右二物射者必履之上射右下射左司射一人诱射则虚右物立左物谦也东行当左物北向一揖及物一揖北堂上三揖也先以左足履物之纵画此时尚北向其立未定故右足不必进而与之比方以未暇北面立也还右转而南向也必右转者以下射宜向上射也视堂下侯中遥对乃俯视正足左先右后而左右二足各履横画之两端也凡射获者持旌于侯西以唱获此教射不计获故旌仍倚于侯而不去也诱教也将行也　郑康成曰物射时所立处也谓之物者物犹事也君子所有事也】
　　执弓不挟右执南面揖揖如升射降出于其位南适堂西改取一个挟之遂适阶西取扑搢之以反位【郝仲舆曰执弓不挟矢以四矢已发尽也南面揖既射揖出物也揖如升射谓当阶下堂等揖皆如升时也出于其位南谓司射始立于设中西南三耦北今降西阶出于原位之南西行适堂西改取一个挟之示教习也扑以挞犯教者搢谓插之带间反位反三耦北之原位将作射也】
　　右诱射　射自楹间物长如笴其间容弓距随长武序则物当栋堂则物当楣【楹间两楹之间也画地为左右二物射者二人分立物中以射笴矢干也长三尺物长如笴谓纵画也弓长六尺两物相去中间可容弓则两人并立中空一步便于射矣距随物之横画也左足先至为距右足来合为随武足迹也长尺二寸五架之屋正中曰栋次曰楣前曰序无室故物进而当栋堂有室故物出而当楣】　楚扑长如笴刋本尺射者有过则挞之【楚荆也刋本尺削扑手执处一尺也有过谓进退失仪及矢轪中人者皆是】
　　司马命获者执旌以负侯获者适侯执旌负侯而俟【旌先倚侯三耦将射乃命获执旌北向背侯立以俟射者若中则举旌而言获也俟俟司马命去侯也】
　　司射还当上耦西面作上耦射司射反位
　　【还左转而西向也作使也时三耦犹在西阶下西南与司射俱东面立司射还向上耦二人使之升堂而射也】
　　上耦揖进上射在左并行当阶北面揖及阶揖上射先升三等下射从之中等上射升堂少左下射升上射揖并行皆当其物北面揖及物揖皆左足履物还视侯中合足而俟
　　【上射在左升堂以西为左也上射差尊故先升中犹间也中等间一等也敖君善谓同阶升者前后相当宜空一等以相逺为敬也上射升堂少西避下射且趋右物便也上射履右物下射履左物侯中鹄也合足左右并立于横画即上文所谓正足也】
　　司马适堂西不决遂袒执弓出于司射之南升自西阶钩楹由上射之后西南面立于物间右执箫南弓命去侯获者执旌许【句】诺声不絶以至于乏坐东面偃旌兴而俟
　　【袒执弓则亦不挟矢也不决遂不执弓变于大射也物问两物之间也箫弰同弓末也举也以弓弰向南举之命获者离侯去避矢也获者应不絶声且诺且趋西至于乏东而跪偃犹卧也跪而卧旌于地起立以俟射也　敖君善曰侯之中则获也】
　　司马出于下射之南还其后降自西阶反由司射之南适堂西释弓袭反位立于司射之南
　　【敖君善曰围下射而降者往来相变以为仪也反谓复其故道也司射之南皆指其虚位言也是时司射不在此袭复衣也此袭对袒而言上衣虽裼犹为袭也立于司射之南北上也】
　　司射进与司马交于阶前相左由堂下西阶之东北面视上射命曰无射获无猎获上射揖司射退反位【敖君善曰司射进与司马交于阶前着其进之节也司马南行司射北行而相过故谓之交司马在西司射在东故谓之相左盖南行者以东为左北行者以西为左也郝仲舆曰司射不升堂由西阶东北向上射命之曰射者正已而无争胜之心则发必中度无不正已而惟计射之获无不由拾发而躐次以争射之获盖初射诱习不释算计获故以此晓之不命下射统于上也上射揖受命也　旧説获者居于乏以唱获乏在侯西射获矢中乏也猎获矢过侯而将中乏也亦通】
　　乃射上射既发挟弓矢而后下射射拾发以将乗矢获者坐而获举旌以宫偃旌以商获而未释获
　　【上射先发一矢俟再挟矢于弓而后下射发拾更迭也下射既发再挟矢于弓而后上射又发更迭而发各行四矢也射中则获者跪而取旌于地举以唱获复偃于地举旌之声髙为宫偃旌之声下为商盖一唱而声再变也初射虽有中否而不计胜负但唱获而不释算故曰未释获】
