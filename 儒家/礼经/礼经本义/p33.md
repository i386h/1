<!-- { "loadSidebar": true } -->
　　【夫至尊妻为之服斩三年妻至亲夫不得为之服齐三年者为其不可以不降于母且古礼丧三年不祭尢不得申私丧而废宗庙之祭也故但为之服期而已敖君善曰传曰父在为妻不杖此为妻杖谓无父者也　徐原一曰古人重妻服既为之杖又为之练禫同于父在为母所以报其三年之斩异于他服之齐衰期年者也仪礼注适子父在则为妻不杖以父为之主也庶子虽父在亦以杖即位故丧服小记曰父在庶子为妻以杖即位可也适子父没即为妻制杖其母之存亡不论也惟杂记云父母在不杖不稽颡而疏分别言之谓父为适妇主丧故父在不敢为妻杖若父没母在不为适妇之主为妻虽得杖而不得稽颡也盖杖与不杖显有差等当杖而不杖是无故贬降其匹耦古人不为故唯适子父在不为妻杖其他无不杖者矣自唐增母服为齐衰三年宋代因之明又加为斩衰由是母服与父服并重母在为妻亦不杖家礼及律文咸由斯义也又曰小记云为父母妻长子禫又云宗子母在为妻禫则是夫之服妻亦十一月而练十三月而祥十五月而禫与父在为母同矣夫子之于母厌于父而不得遂则于期之外加以祥禫夫之于妻其服原止于期尚何不遂而亦加以祥禫者此欲达子之志而然也父在为母期不足以尽其情故展之至于十五月然必父于父母亦有祥禫之制其子始得依祥禫之节而行其服否则父已释服于期嵗而子敢延至于十五月乎乃知古人体恤子心而不欲辄夺其服如此其委曲而周至也又曰开元礼政和礼书仪家礼孝慈録会典今律文因之】
　　出妻之子为母
　　【出母不嫁为父守也其情可悯为之杖期宜也出母而嫁则甘自絶于我父而失身于人也不为之服亦宜矣旧説以为出母而嫁亦服杖期者非也传曰出妻之子为母期则为外祖父母无服又曰出妻之子为父后者则为出母无服郑康成曰继母而为父所出则不服　髙紫超曰出妻之子为母期盖指父没言之父没本应为母齐衰三年因其出也故降而期不敢欺其死父也若父在而出母没也其惟心丧乎朱子曰出母为父后者无服此尊祖敬宗家无二上之意先王制作精微不苟盖如此张子曰出妻不敢使子丧之礼也子于母则不可忘若父不使之丧子固不可违父当黙持心丧亦礼也若父使之丧而丧之亦礼也孔子使伯鱼丧出母圣人之权也子思不使子上丧出母惟修礼而已吴肃公曰春秋之世周礼之斁者多矣其至者圣人守之其未尽善者亦微有损益焉出母之丧情之所不容恝执礼而强使恝焉非情也则亦非礼也是以伯鱼行之而夫子姑聴之圣人之大也亦圣人之微也子思则自计其道之不足以及此故己之子思之严也亦贤圣之分也王氏栐曰张永徳父颖先娶马氏生永徳为颖所出永徳知邓州于州廨作二堂左继母刘氏居之右马氏居之不敢以出母加于继母永徳事二母如一无间言时大臣母妻皆得入谒刘氏存日马不敢同入禁中刘氏卒马始得入谒太宗劳问嘉叹封莒国太夫人此可为人子事出母之法徐原一曰开元礼政和礼书仪家礼孝慈録防典今律文并同又曰后世定礼不分适子众子皆齐衰杖期以丧其出母所以縁人情之不得已而变通之者于古制亦无害也】右齐衰杖期【凡四条附三条】　祖父在适孙为祖母【亦如父在为母期也　徐原一曰开元礼政和礼并同书仪无家礼今律文亦同惟会典改斩衰三年】大夫之适子父没后为妻【父在为妻不杖故父没得为妻杖其庶子虽父在亦得为妻杖也】母嫁从为之服【母嫁则自絶于父而母子之恩亦絶义宜无服从母而嫁受其抚育之恩则不容以恝故为之服杖期也　按天无二日民无二王子无二父妻无二夫天之道也故妇有七去惟淫不恕夫死改嫁淫心胜也违舅姑背死夫弃孤子以遂其淫心此禽兽也故子长而不从母嫁义宜无服韦成乃云父没则母无出义谯周云父卒母嫁非父所絶袁准因云为父后犹服嫁母徐原一驳之谓适子之不丧出母者以凶服不得祭庙也母嫁亦与庙絶矣与庙絶即与父絶矣况父固未尝命之嫁也此而可服安在出母之不可服乎其説当矣金世宗制子为改嫁母服丧三年子夏传有之知有母而不知有父者禽兽是也此之谓矣然则从嫁而服杖期又为继父服不杖期何也或曰此圣人之不得已而礼之权也夫死子幼而家贫无大功之亲以相周恤其母虽嫁尚能抚育其前夫之子以成立其继父又能为之筑宫庙使主其祭祀则以恩而为之服疑亦可也然考三代之盛圣人立宗子以收族又有世禄以养之则士大夫家断无从母而嫁者僻壤庶人之家虽有之然礼不下庶人先王岂宜以此非礼之事而立为礼况子无二父安得立继父之名故此章继母嫁从一条及后继父同居不同居二条非经之本文系俗儒所纂入者当删去也】父卒继母嫁【句】从【句】为之服【句】报【从从继母而嫁也凡服人而人以其服反服之曰报继母丧则子服期若子丧则母亦服期以报之也王子雍曰从乎继母而寄育则为服不从则不服　万充宗曰继母不嫁则母子也嫁则路人矣奚服之有惟是父卒子孤幼无依不得已从继母而往继母亦不之弃而保抱携持则其母子之恩无间于亲母如是而不为服则于母子之情为不终而反之于心亦未免过恝彼继父同居者犹齐衰三月亦惟以恩之不可忘也继母虽非亲母其抚育之恩独可忘乎纵身为父后业从母往已不能如常礼行为后事其服自不容无也若能如礼为父后则已克自主自不从继母往矣不从又奚服哉徐原一曰开元礼政和礼家礼孝慈録会典并同书仪今律文改不杖期】
　　不杖麻屦期者
　　【不杖期正服衰五升冠八升】
　　祖父母
　　【为父母三年故为祖父母期也敖君善曰此服惟据父在者言也父卒则服式异矣传曰父卒然后为祖后者服斩小记曰祖父卒而后为祖母后者三年汪苕文曰或问礼与律有继母而无继祖母之文然则继祖母不当服与曰非也言祖母则继祖母统其中矣盖继祖母与祖庶母有辨继祖母之没也祔于庙而祖庶母不祔夫既祔于庙为之孙者方嵗时享祀之而可以无服乎故曰言祖母则继祖母统其中矣或问祖庶母宜何服曰其袒免乎礼大夫以上为庶母无服何祖庶母服之有然则律文服庶母期矣顾亦无祖庶母服者何欤曰疏也无恩也斯则为之袒免可也徐原一曰开元礼政和礼书仪家礼孝慈録会典今律文并同】
　　世父母叔父母
　　【继世以嫡长先生于父则继世者也故曰世父叔説文作尗从上小言尊行之小者也祖父母服期而世叔父亦服期者与父一体服之不敢降也姑在室亦如之盖凡女子在室之服悉与男子同也世叔母本路人以来配世叔父故生母名既名之为母则当随世叔父而服之传所谓以名服也　髙紫超曰世母叔母原其始而言则涂人也以其来配世父叔父而服亦同之初无隆杀何也盖人之死丧无常有不幸夫死而遗其孤子孤女者非世母叔母为之恩勤教育必不能成立而其世母叔母之老寡无子者非依其兄弟之子则亦莫之相养而相也苟不重其服制则将相视如路人而幼孤老寡之人其颠连而失所者必多矣是故先王引而近之非母也而以为世叔母非子也而以为犹子欲其顾名思义使之彼此相收恤而无颠连无告之患也于以厚民生而善民俗岂细故哉徐原一曰开元礼政和礼书仪家礼孝慈録会典今律文并同】
　　大夫之适子为妻
　　【大夫不以尊降适妇之服故子亦不敢降也父在故为妻不杖　徐原一曰开元礼迄今律文统于夫为妻内】
　　昆弟
　　【姊妹在室亦如之　徐原一曰开元礼迄今律文并同】
　　为众子
　　【众子谓长子之弟及妾子俱是也女子子在室亦如之　徐原一曰开元礼政和礼书仪家礼孝慈録防典今律文并同】
　　昆弟之子
　　【檀弓曰丧服兄弟之子犹子也盖引而进之也　徐原一曰开元礼政和礼书仪家礼孝慈録会典今律文并同】
　　大夫之庶子为适昆弟
　　【敖君善曰大夫之庶子为昆弟大功嫌于适亦然故以明之徐原一曰开元礼迄今律文统于昆弟内】
　　适孙
　　【适子死其嫡孙承重者祖为之期祖为孙大功常也以其继体加隆焉故服期也　万充宗曰祖为适孙不杖期传曰有适子者无适孙孙妇亦如之此言适子在则长孙与庶孙同祖为之大功长孙之妇亦与庶孙妇同祖为之缌也古人子虽多惟主长子一人为后曰适子有适子则适子之长子未即为适孙必适子亡始立为适孙以为祖后也适子在既不立适孙则适子之长子妇亦不得为适孙妇盖夫庶亦庶夫适亦适也徐原一曰开元礼政和礼书仪家礼孝慈録会典今律文并同】
　　为人后者为其父母报
　　【其父母谓本生父母也报者为人后者为其父母期其父母亦报之以期也　敖君善曰为父固当斩衰然父不可二斩不可并行既为所后之父斩则于所生之父不得不降而为期盖一重则一轻礼宜然也其父母亦报之以期而不降者凡服之降以正尊旁尊则不降父母正尊出为人后虽本生亦等于旁尊统不可二故也华天沐曰或问为人后者不皆亲昆弟之子或小功缌麻及族人之无服者为之于其本生父母之服何如曰礼为人后者为其父母期不闻以所后者之亲疎异也为人后者为其昆弟大功亦不闻以所后者之亲疎异也盖人子不得已而为人后降其亲一等以伸所后之尊足矣不容计所后之亲疎逺近而异其服也其所以必降其亲者何也隆于所后也其所以不计其亲疎者何也隆于所后亦不得薄于所生也先王之制服所以交致其情而无憾也曰降其父母之服不易其父母之名何也曰此特欲着其服不得不系之其父母也非为人后者自称之辞也既已称所后者谓之父母又仍其父母之称而不易非不二统之防矣夫人子于所生其恩罔极一旦出而为人后诚有大不忍于其父母圣人断之以义为降其父母之服使之同于世叔父母而其父母亦降其子而为之报以同其子于昆弟之子凡此者皆所以重大宗使割其私恩而制之以义也夫惟众人常以恩掩义而圣人必以义胜恩使人子之不忍于其亲者不得不抑而就圣人之制而犹惧人情之以私恩而干公义也乌有仍其父母之称使名与实相违也哉然则曾子固欧阳公为人后之议所主称亲之説非欤曰非也欧曾之説主于恩者也吾折衷之于朱子朱子之説主于义者也欧曽之言曰为人后者不当易其父母之称朱子曰今设有为人后者于此一日所后之父与所生之父并坐而其子侍侧称所后父曰父称所生父又曰父自是道理不可朱子之所谓不可者主以理也而未尝非情欧曾之所言者主以情也而于理有所不可矣愚按华氏论为人后者为其父母服及其称名之义当矣或又问如宋胡寅以五日子父母弃之为叔父安国所举遂不持本生父母服明胡广本姓黄父母以五日子弃之江后父得而养之亦不持本生父母服若是者何如也曰父母生子弃而欲杀之固自絶于子矣然人子于身所由来不可忘也以为人后者为其父母之服服之可也故胡广则已薄矣胡寅既以伯父之服服之则无可议也徐原一曰开元礼政和礼书仪家礼孝慈録会典今律文并同】
　　女子子适人者为其父母昆弟之为父后者
