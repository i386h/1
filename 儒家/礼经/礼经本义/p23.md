<!-- { "loadSidebar": true } -->
　　【八豆加茆菁麋臡八簋加黍稷各一六铏加羊豕九俎加鲜鱼鲜兽也皆二俎谓干者一鲜者一也鱼与牛羊肠胃伦肤三者各俎所载又以命数为差九谓再命者也十一谓三命者也七谓一命者也九或上或下者谓小国之卿大国次国之大夫皆再命者也卿则曰上大夫则曰下】
　　庶羞西东毋过四列上大夫庶羞二十加于下大夫以雉兔鹑鴽
　　【西东西列东列也先言西者西为上也下大夫庶羞十六西东四列上大夫加雉兔鹑鴽四豆为二十然陈设之法东西皆不过四列四豆加南为一列南北五东西仍四也鴽鹑属田鼠所化】
　　右食上大夫礼【此言公食上大夫异于下大夫之数也】　上大夫蒲筵加萑席其纯皆如下大夫纯　上大夫庶羞酒饮浆饮庶羞可也【髙紫超曰上大夫庶羞多言于酒饮浆饮之时虽食庶羞亦可】
　　若不亲食使大夫各以其爵朝服以侑币致之豆实实于罋陈于楹外二以并北陈簋实实于篚陈于楹内两楹间二以并南陈庶羞陈于碑内庭实陈于碑外牛羊豕陈于门内西方东上宾朝服以受如受饔礼无傧明日宾朝服以拜赐于朝讶听命
　　【致食使大夫上下各以宾爵如初戒分敌则易亲也菹醢不用豆寔于瓮黍稷不用簋寔于篚牛羊豕鼎俎之寔不杀故生致之如受饔礼如聘礼受饔饩之礼也傧谓宾以皮帛傧礼使者也受饔有傧而此无傧故特明之】
　　右致食
　　大夫相食亲戒速迎宾于门外拜至皆如飨拜降盥受酱湇侑币束锦也皆自阼阶降堂受授者升一等宾止也宾执粱与湇之西序端主人辞宾反之卷加席主人辞宾反之辞币降一等主人从受侑币再拜稽【当作顿字之误也贾洺州曰左传哀十七年孟武伯曰非天子寡君无所稽首若然臣于君乃稽首平敌相拜当顿首】首主人送币亦然辞于主人降一等主人从卒食彻于西序端东面再拜降出其他皆如公食大夫之礼
　　【亲戒又亲速敬宾之至也如飨拜如大夫相享之拜盖古本有公享大夫礼而附大夫相享于其中今其礼亡不可考矣受酱湇盖家臣奉之出大夫亲设之必降盥而受者敬之至也侑用束锦别于君也皆自阼阶降堂受言皆者谓受酱受湇受币也降堂止于阶上而授者升一等中等相授也大夫士之阶皆三等不受于堂避君也中等相授异于士也宾止不从降也主人三降而宾不从者以主人降堂不至地也○髙紫超曰此大夫相食异于公礼者九亲戒速一也迎宾门外二也降堂受酱湇币三也宾执粱湇之西序四也辞卷加席五也受侑币主人送币皆顿首六也宾辞币辞主人临食皆止降一等七也卒食彻于西序端八也卒食再拜不稽首九也举此九者而公与大夫尊卑之数较然矣】
　　若不亲食则公作大夫朝服以侑币致之宾受于堂无傧
　　【主人有他故不亲食公必使其同爵者为之致礼盖列国宾来国之公事君臣一也受于堂无傧与受君礼固也】
　　右大夫相食
　　飨礼【阙】
　　礼经本义卷七
<经部,礼类,仪礼之属,礼经本义>
　　钦定四库全书
　　礼经本义卷八
　　无锡蔡徳晋撰
　　宾礼
　　士相见之礼
　　【郝仲舆曰此士君子初相接之礼也古之君子论行而结交行苛同矣末遽合也必有介以相见有辞以相命有挚以相将有仪以相敬然后无苛合而免失身之悔独举士者以其分卑而守礼也】
　　挚冬用雉夏用腒左头奉之
　　【挚执之而至以将其厚意者士用雉象文明在野也干禽谓之腒夏必用雉之干者盖雉不可生得故恒用死者夏月则恐其臭腐故也左头奉之谓奉雉者必以头向左】
　　曰某也愿见无由达某子以命命某见主人对曰某子命某见【句】吾子有辱【句】请吾子之就家也某将走见【曰介告摈者之语也主人使摈者请事于门外宾使介告以求见之意无由达言乆无因以自达也某子所因以为先容者以命以主人之命也盖宾先有人意于主人主人许之故宾谦言某子以主人之命命已来见明不敢径见也主人对摈者传主人意以对宾也言某子命已往见宾则已宜先往今宾乃自屈辱而来见已非所敢当故请宾反于家而已将奔走往见之也敖君善曰走言其不敢缓也○邓元锡曰某也愿见无由达言向慕素也某子以命命某见以介绍先也敬其始也髙紫超曰将走见谓造其家以见之】
　　宾对曰某不足以辱命请终赐见主人对曰某不敢为仪固请吾子之就家也某将走见
　　【命谓吾子就家之言不敢为仪言已真欲就见非徒为辞让之虚文也再请之故曰固】
　　宾对曰某不敢为仪固以请主人对曰某也固辞不得命将走见闻吾子称挚敢辞挚
　　【请请终赐见也不得命不得见许之命也称举也许其见复辞其挚宾客之礼尚辞让也○髙紫超曰将走见谓将趋而出谒也】
　　宾对曰某不以挚不敢见主人对曰某不足以习礼敢固辞
　　【敖君善曰礼谓授受往来之礼盖指挚而言】
　　宾对曰某也不依于挚不敢见固以请主人对曰某也固辞不得命敢不敬从
　　【敖君善曰依于挚言托之以为重】
　　出迎于门外再拜宾答再拜主人揖入门右宾奉挚入门左主人再拜受宾再拜送挚出
　　【主人入大门右宾入大门左以东为右西为左也出谓见毕而宾出也】
　　主人请见宾反见退主人送于门外再拜
　　【宾既出主人又请见者谓入门拜受拜送时宾主俱矜庄欢心未交故主人又请见而宾反见之留伸欵曲也退反见毕而宾退也】
　　右请见【刘原父曰士相见之礼必依于介绍言其不苟合也必依于挚言其道可亲也宾至门主人三辞见宾称挚主人三辞挚所以致尊严也○陈后山曰宗周之制士见于大夫公卿介以厚其别词以正其名挚以効其情仪以致其敬四者备矣谓之礼成是以贵不凌贱下不援上谨其分守顺于时命志不屈而身不辱以成其善当是之时岂特士之自贤盖亦有礼为之节也夫相见所以成礼而其弊必至于自鬻故先王谨其始以为之防而士者世守焉】
　　主人复见之以其挚曰向者吾子辱使某见请还挚于将命者主人对曰某也既得见矣敢辞
　　【复见之者礼尚往来也其挚谓向时所执以来者也曰摈者请事相告之辞言向者吾子枉辱使我得见子今者之来以原挚还于将命者谦辞也主人复见之则主人为宾宾为主人迭为宾主也】
　　宾对曰某也非敢求见请还挚于将命者主人对曰某也既得见矣敢固辞
　　【郑康成曰言不敢求见嫌防主人不敢当也】
　　宾对曰某不敢以闻固以请于将命者主人对曰某也固辞不得命敢不从
　　【贾洺州曰上云非敢求见此云不敢以闻耳闻疏于目见盖不敢当也】
　　宾奉挚入主人再拜受宾再拜送挚出主人送于门外再拜
　　右复见
　　士见于大夫终辞其挚
　　【郝仲舆曰终辞其挚以将不亲答也受而不答则疑于君答则疑于敌使人还则疑于待旧臣故终不受也】
　　于其入也一拜其辱也宾退送再拜
　　【郝仲舆曰入入大门内一拜不再拜也士答必再拜拜辱不再而拜送再者凡送拜必再也送而一拜惟防为然○郑康成曰大夫于士不迎入一拜正礼也送再拜尊贤也】
　　右士见大夫
　　若尝为臣者则礼辞其挚曰某也辞不得命不敢固辞【尝为臣谓士昔曽为大夫家臣也礼辞一辞而许也将不答而聴其以挚入有臣道也】
　　宾入奠挚再拜主人答一拜
　　【奠挚奠其挚于地不敢授也答一拜者主人尊也】
　　宾出使摈者还其挚于门外曰某也使某还挚宾对曰某也既得见矣敢辞摈者对曰某也命某某非敢为仪也敢以请宾对曰某也夫子之贱私不足以践礼敢固辞摈者对曰某也使某不敢为仪也固以请宾对曰某固辞不得命敢不从再拜受
　　【宾出主人不拜送以其尝为臣也还其挚者以不亲答也还挚而摈者自为之辞亦以主人尊也命某谓命某还挚也非敢为仪言必欲还之也贱私家臣也践礼行宾客之礼也受必再拜象受于主人也○髙紫超曰已尝为臣则有役使之义故不固辞其挚然以其今已不为臣则又不敢当其礼故亦终还其挚也】
　　右尝为臣者见于大夫
　　下大夫相见以雁饰之以布维之以索如执雉
　　【郝仲舆曰下大夫对卿而言也挚用雁取识时有序也饰之以布衣之也维之以索束缚之也如执雉左其首也】
　　上大夫相见以羔饰之以布四维之结于面左头如麛执之
　　【上大夫卿也挚用羔取其羣而不失类跪乳而有礼也结于面谓以绳维四足出背上结于胸前也麛鹿子鹿野物难驯执必四维之执羔如执鹿也】
　　如士相见之礼
　　【郝仲舆曰如士相见者谓大夫相见之挚虽异而宾主拜送之仪与士同也】
　　右大夫相见
　　始见于君执挚至下容弥蹙
　　【始见于君谓大夫士庶始见君也至下敖君善云谓当带礼凡奉者当心提者当带此执物髙下之节执挚当带见至尊者之礼也容容貌也弥甚也蹙恭敬不宁之貌○髙紫超曰下卑下之义康成以下为君所非是】
　　庶人见于君不为容进退走
　　【郝仲舆曰不为容不尚容饰也走疾行也】
　　士大夫则奠挚再拜稽首君答一拜
　　【君于士不答拜此与大夫同答一拜者以新升为士者言也庶人则不答庶人之挚鹜○仲舆曰此以上臣见君之仪】
　　若他邦之人则使摈者还其挚曰寡君使某还挚宾对曰君不有其外臣臣不敢辞再拜稽首受
　　【他邦之人邻国之臣也还其挚以非己臣也不有言外之也不敢辞尊君也再拜稽首受亦若受于君前然也○郝仲舆曰此异邦人见国君之礼仪】
　　凡燕见于君必辩君之南面若不得则正方【句】不疑君君在堂升见无方阶【句】辩君所在
　　【燕见谓私见非公朝行礼时也君南面臣北面礼也燕见君有时不南面则臣必辩方正方而立不疑立邪向也凡言疑者立不定之貌君在堂臣升堂见不论东西阶唯辩君所在君在堂东则升东阶在堂西则升西阶故曰无方也○此燕见于君之仪】
　　右见于君
　　凡言非对也妥而后传言
　　【言非对谓自与人言非应答也妥安也传出也谓安和其志气乃出言不可忽遽易所谓易其心而后语也○髙紫超曰妥安坐也妥而后传言欲其容止安舒虑事周尽也】
　　与君言言使臣与大人言言事君与老者言言使弟子与幼者言言孝弟于父兄与众言言忠信慈祥与居官者言言忠信
　　【言使臣言礼也言事君言忠也言使弟子言慈也言慈祥言善也言忠信言诚也仕者患不诚也○敖君善曰此陈与人言之义而言各主于一端者但举其切要者以为法也】
　　凡与大人言始视面中视抱卒视面毋改【句】众皆若是【大人卿大夫也始视面观其顔色可言否也抱胸懐间也中视抱容其思之且为敬也卒视面察其纳己言否也毋改凝视不逰目也众皆若是仪无异也】
　　若父则游目毋上于面毋下于带若不言立则视足坐则视膝
　　【子与父言主孝不言敬逰目广视可也然上不过面下不过带致爱致慤也视足视膝异于言时且益恭也】
　　右言视之法
　　凡侍坐于君子君子欠伸问日之早晏以食具告改居则请退可也
