<!-- { "loadSidebar": true } -->
　　【众主人东即位者盖从主人降自西阶当主人拜賔时遂东即位于阼阶也妇人阼阶上西面者盖避賔客行礼于西阶而主人方降则阼阶上空故暂立于其位也主人拜賔盖于两阶之中向西阶賔位而拜之也特拜者毎人各一拜之也旅之者其人虽众唯三拜之而已即位踊谓拜賔讫遂即东方阼阶下西面之位而踊也前此皆袒至是始袭既袭乃着绖带也于序东者谓向堂上东序之东而袭绖也复位复阼阶下西面之位也】
　　右迁尸拜賔【附记五章】小敛大敛启皆徧拜【孔仲达曰凡当小敛大敛及启攅之时唯有君来则止事而出拜之若他賔客至则不止事事竟乃即堂下之位而徧拜之也　黄氏干行曰此记丧礼拜吊之礼应子和谓小敛大敛启攒皆丧事之大节賔亦于是拜死者吊生者故主人皆徧拜以谢之吴文正公云应氏谓賔于是拜死者古无是礼也公此辨是古今一大变易处盖古人吊賔之礼于生者只有慰问之辞于死者则有襚赗之物及哭踊冯尸之节而已并无拜祭于死者之礼至于主人拜賔以谢其恩礼拜送以重其来辱亦惟自尽而已賔皆无答拜之文此古礼之精意也夫知生者吊知死者伤吊賔之情于是为至主人拜谢理所宜然此何时而可交拜欵曲以成礼耶故凡非吊丧无不答拜者独丧拜不答意在斯也后世之礼大与古人相背故杨信斋云今世俗吊賔来见几筵哭拜主人亦拜谓代亡者答拜非礼也既而吊賔主人又相与交拜亦非礼也应氏乃谓賔于是拜死者果何据而云然耶徐原一曰古礼行吊未袭尸之前主人不出既袭之后主人始出拜賔然但主人拜賔賔不答拜至于尸柩所在虽朝夕设奠从无拜礼不但吊客不拜即孝子亦未尝拜盖事之如事生礼如是也后世如开元政和诸礼皆然犹有古人之意至温公书仪则有主賔交拜之礼且有入拜灵座之礼而文公家礼悉遵之与古礼始异矣】　大夫吊当事而至则辞焉【士于大夫吊当下堂迎之故当敛殡之事而至则使人辞以有事不得出也】　士妻不当敛则为命妇出【命妇大夫妻也出谓出拜于堂上若当敛而至亦使人辞焉】　士妻特拜命妇汜拜众賔于堂上【妇人不下堂故不降拜也】　妇人迎客送客不下堂下堂不哭男子出寝门外见人不哭【妇人于敌者吊不下堂若君夫人吊则主妇下堂至庭稽颡而不哭男子于敌者吊不出门若有君命而出迎于寝门外亦不哭】
　　乃奠
　　【郑康成曰祝与执事为之】
　　举者盥右执匕却之左执俎横摄之入阼阶前西面错错俎北面
　　【举举鼎也其盥亦于门外右人以左手举鼎故以右手执匕左人以右手举鼎故以左手执俎取其便也摄持也西面错者丧奠置鼎宜西面也错俎北面俎宜西顺之也】
　　右人左执匕抽扃予左手兼执之取鼏委于鼎北加扃不坐
　　【郑康成曰抽扃取内加扃于鼏上皆右手】
　　乃匕载载两髀于两端两肩亚两胉亚脊肺在于中皆覆进柢执而俟
　　【乃匕以匕次出牲体右人也载受而载于俎左人也此时匕者西面于鼎东载者北面于鼎西南两端俎之前后也两肩亚各次于髀也两胉亚各次于肩也脊肺在于中脊东而肺西在俎之中央也覆之以避尘也凡进体皆不言覆而此言覆者以不食故覆之别于生也柢本也进柢木异于生也俟俟同升也贾公彦曰康成以此为凡七体者盖前左右肩臂臑属焉后左右髀膊胳属焉并左右胁通脊为七体也】
　　夏祝及执事盥执醴先酒脯醢俎从升自阼阶丈夫踊甸人彻鼎巾待于阼阶下
　　【郝仲舆曰夏祝及执事盥将升奠也夏祝执醴先升执事者以酒脯醢俎从俎升丈夫踊要节也凡奠男女踊皆以奠者往来升降为节甸人彻空鼎出反门外故处也巾功布也有司执初堂下箪内功布巾以待祝于阼阶下亲受之】
　　奠于尸东执醴酒北面西上豆错俎错于豆东立于俎北西上醴酒错于豆南祝受巾巾之由足降自西阶妇人踊奠者由重南东大夫踊
　　【执醴酒者先升尊也豆兼笾言之尔雅云竹豆谓之笾故豆可兼笾也醴酒后错要成也巾之为尘也祝既受巾之即由足而降明不立于俎北之位也祝降而执事者従之更由重而东也】
　　賔出主人拜送于门外
　　【敖君善曰凡丧賔皆于既奠乃出】
　　乃代哭不以官
　　【郑康成曰代更也孝子始有亲丧悲哀憔悴礼防具以死伤生使之更哭不絶声而已人君以官尊卑士贱以亲疎为之记曰君丧县壶乃官代哭大夫官代哭不县壶士代哭不以官】
　　右小敛奠
　　有襚者则将命摈者出请入告主人待于位摈者出告须以賔入
　　【出请入告出而请事入以告主也须亦待也出告须以主人待事告于賔也以賔入帅之也】
　　賔入中庭北面致命主人拜稽颡賔升自西阶出于足西面委衣如于室礼降出主人出拜送
　　【中庭亦谓西方中庭也致命于主人乃北面者丧礼惟致命于堂东面其他则否异于吉礼也襚者亲友慇懃之意故稽颡以重谢之于室礼谓委衣于尸东牀上也主人出拜送亦于门外小敛后主人于丧賔皆出送之唯不迎賔耳】
　　朋友亲襚如初仪西阶东北面哭踊三降主人不踊【初仪谓初死时庶兄弟襚朋友襚之礼也既委衣复于西阶上哭踊此则异于初仪者也主人不踊但哭而已】
　　襚者以褶则必有裳执衣如初彻衣者亦如之升降自西阶以东
　　【褶衣之有里而无絮者也如初谓始死时襚者左执领右执要也以东藏以待大敛之事而陈之也】
　　右有襚者
　　宵为燎于中庭
　　右设燎
　　厥明灭燎陈衣于房南领西上綪绞衿衾二君襚祭服散衣庶襚凡三十称衿不在算不必尽用
　　【衾二者始死幠用敛衾二今又复制一衾共得二也祭服散衣皆主人之衣也衿不在算不言绞者狭小于衿其不在算可知也不必尽用亦谓庶襚继陈成出于三十称者也　贾公彦曰小敛衣数自天子达于士也大敛则异矣丧大记云士三十称大夫五十称君百称则天子宜百二十称】
　　东方之馔两瓦甒其实醴酒角觯木柶毼豆两其实葵菹芋蠃醢两笾无縢布巾其实栗不择脯四脡【毼当作揭东方之馔谓馔于东堂下也毼豆木豆无饰者也芋菹之全者凡为菹四寸者全之长于四寸者切之今丧中以葵为菹则虽长而不切故言葵菹芋也縢縁也布巾笾巾也豆亦有巾独于笾言之者以笾盛干物嫌于不必巾也敖君善曰始死之奠用吉器小敛用素俎至是乃用揭豆而笾无縢皆以渐变也菹云芋栗不择脯四脡亦皆变于吉也】
　　奠席在馔北敛席在其东
　　【奠席苇席也敛席筦与簟也　贾公彦曰小敛奠无巾大敛奠不惟有巾而又有席弥神之也】
　　掘肂见衽
　　【肂埋棺之坎也掘之于西阶上衽疑以木为之两端大而中央小所以连合棺与盖者古之棺不用钉惟以皮条束合之先凿木置衽然后束以皮每一束用一衽丧大记曰君盖用漆三衽三束大夫盖用漆二衽二束士盖不用漆二衽二束是也敖君善曰掘肂见衽言肂之深浅以见衽为度也此肂亦在西序下其南盖近于序端】
　　棺入主人不哭升棺用轴盖在下
　　【轴輁轴也輁状如牀轴则其轮挽之而行者也敖君善曰盖在下者却于棺之下也棺既升则入于肂巾而盖则置于序端与】
　　熬黍稷各二筐有鱼腊馔于西坫南
　　【熬煎谷也有鱼腊毎筐皆有之也此四物者拟用于肂中故置于此　按设熬谷及鱼腊之义郑康成谓所以惑蚍蜉令不至棺旁免侵尸也敖君善则谓孝子以尸柩既殡不得复奠于其侧虽有奠在室而不知神之所在故置此于棺旁以尽哀敬之心其不用食而用熬谷不以牲而用鱼腊亦所以异于奠也二説敖氏为长然设熬谷鱼腊不能令亲食反易诱蝼蚁虫蛇诸物集其侧以壊棺而侵尸故置熬谷鱼腊于肂及包遣奠纳瓮甒筲等于圹皆古礼之不可从者也】
　　陈三鼎于门外北上豚合升鱼鱄鲋九腊左胖髀不升其他皆如初
　　【三鼎豚鱼腊也合升合左右体升于鼎也鱄鲋二鱼名腊用左胖别于吉也髀不升者敖君善谓凡腊必去髀不以豚解体解合升胖升而异也其他皆如初者谓豚体骨及鼎之面位与匕俎之陈皆如小敛时也】
　　烛俟于馔东
　　【馔东方之馔也在地曰燎执之曰烛大敛之奠当于室之奥故有烛以待之】
　　右陈大敛衣奠及殡具【附记二章】大敛布绞缩者三横者五布衿二衾【缩者三谓取布一幅裂其两头为三片中间不通而直用之横者五谓以布二幅分裂作六片而用五片横于直者之下也衿在绞上以绞束之】绞衿如朝服绞一幅为三不辟衿五幅无紞【如朝服谓用十五升布也绞一幅为三不辟申言缩者三也辟析开也小敛直绞全幅故其末当析开大敛直绞既以一幅为三片则毎片之末不复析开也衿五幅者谓单被以布五幅聨合为之无紞谓无被识以别于生时也】　设棜于东堂下南顺齐于玷馔于其上两甒醴酒酒在南篚在东南顺实角觯四木柶二素勺二豆在甒北二以并笾亦如之凡笾豆实具设皆巾之觯俟时而酌柶覆加之面枋及错建之【棜案属酒在南北上也篚在东在甒之东也实实于篚也醴一觯又用一柶酒用一觯计醴酒但用二觯一柶今角觯四木柶二为明日朝奠兼设之也自是以后当更用之素勺二醴酒各一也笾豆实谓菹栗之属笾豆有实而具设则皆巾之加饰也俟时而酌谓将设乃酌之面柄者便于建也　敖君善曰笾豆有实而具则馔于东方及奠于席前皆巾之若一豆一笾则于奠时或有巾之者馔时亦不申也经言小敛之馔云馔于东堂下脯醢醴酒幂用功布实于箪此则不皆巾者也】
　　祝彻盥于门外入升自阼阶丈夫踊
　　【郑康成曰祝彻祝与有司当彻小敛之奠也小敛设盥于馔东有巾大敛设盥于门外弥有威仪也】
　　祝彻巾授执事者以待
　　【敖君善曰设小敛奠之时执巾者待于阼阶下祝就而受之然则祝于此时亦惟以巾授之于阼阶下盖授受之节宜同也祝既授巾乃还彻醴以待者谓执事以巾置于馔所以待奠事之至也】
　　彻馔先取醴酒北面其余取先设者出于足降自西阶妇人踊
　　【敖君善曰醴酒尊先取之后设先取礼相变也北面立以待取笾豆俎者俱降也其余谓取笾豆俎者也先设者先取之后设者后取之经惟言取先设者见具初者耳既取则南面西上俟执醴酒者行而从之降矣　馔当作奠】
　　设于序西南当西荣如设于堂醴酒位如初执事豆北南面东上
　　【设于序西南改设之也凡彻尊者之馔必改设之而后去之特牲馈食礼祝命彻胙俎豆笾设于东序下乃生者之礼也此不设于东异于生也执醴酒者尊故其位如初之北面西上不以便事变位也执豆俎者初时立于俎北西上今豆北东上以事讫向东为便也】
　　乃适馔
　　【敖君善曰谓适东方之馔处以待事至也】
　　帷堂
　　【敖君善曰又将设饰也】
　　右彻小敛奠帷堂
　　妇人尸西东面主人及亲者升自西阶出于足西面袒【妇人尸西东面以男子将升故也亲者谓众主人也出于足西面则其位盖在阼阶上所布席之东也袒为大敛变也不言髽免髺发者盖自小敛以来未变至成服乃改故不必言也】
　　士盥位如初布席如初
