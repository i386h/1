<!-- { "loadSidebar": true } -->
　　【量人司马之属掌量道里逺近者侯道自堂上楣间至侯之步数也必以楣间为节者所画物在两楹间正当楣也乏唱获者所居也侯道逺近各有程量人以貍步量之貍猫属伺物拟歩而发必获故量侯道为貍步也大侯参干者按周官射人及司裘职王射三侯虎侯熊侯豹侯也诸侯射二侯熊侯豹侯也孤卿大夫射一侯麋侯士射豻侯然则此诸侯而得射三侯者旧说畿内诸侯射二侯畿外诸侯得射三侯而与天子及畿内诸侯有别其大侯即熊侯也参侯郝仲舆谓即麋侯也干侯豻侯也九十七十五十其步数也三侯同道连设由堂而南五十步张豻侯又南二十步张麋侯又南二十步张熊侯麋侯参立二侯间故曰参熊侯大于二侯故曰大也大射则君与孤卿大夫士皆在故连张三侯设乏三侯皆设乏也西北各侯之西北十十步也】
　　遂命量人巾车张三侯大侯之崇见鹄于参参见鹄于干干不及地武不系左下纲设乏西十北十凡乏用革【巾车掌车帷裳者侯亦巾类故司马命与量人共张之三侯道有逺近侯亦有大小大侯最大参侯次之豻侯最小侯小则卑侯大则崇崇者逺在外卑者近在内故于堂上射豻外见参之鹄参外见大侯之鹄不及地武谓豻侯下纲离地尺二寸以在内最近易见者约之二侯在外可知矣再言西十北十前言量此言设也乏用革用皮以蔽矢也○敖君善曰张侯之法大而逺者则髙小而近者则下乃其势之不得不然者而尊卑之义亦存焉礼意之妙大抵类此】
　　右张侯
　　乐人宿悬于阼阶东笙磬西面其南笙钟其南鑮皆南陈建鼓在阼阶西【句】南鼓应鼙在其东【句】南鼓
　　【宿悬谓前射一日悬之也笙磬笙钟谓编钟编磬皆与笙相应者也鑮周官作镈镈有四金錞金镯金铙金铎是也南陈自北而南也建鼓以木贯鼓腹植立即楹鼓也南鼓鼔面向南也应鼙小鼓乐作先击朔鼙而应鼙应之然后击大鼓故谓之应鼙此陈于东阶者也】
　　西阶之西颂磬东面其南钟其南鑮皆南陈一建鼔在其南【句】东鼓【句】朔鼙在其北
　　【颂诵通即歌也颂磬与歌相应者也钟歌钟也郑康成谓钟不言颂鼙不言东鼓省文也朔始也宾入乐始作则西击鼙西宾位乐由宾作也】
　　一建鼓在西阶之东南面
　　【敖君善曰国君合有三面乐东方西方与阶间也阶间之悬东上其鼓则西上与在东方西方者之位相类也大射盛于燕宜备用乐乃以避射之故去其阶间之悬但设其鼓于故位而已上言南鼓东鼓唯此言南面盖阙中悬则不击此鼓故异其文以见之不击乃设之者明有为而去其悬非礼杀也】
　　簜在建鼓之间鼗倚于颂磬西纮
　　【郝仲舆曰簜竹也箫菅之属在两建鼓间鼗小鼓有耳有柄摇击不悬设倚置于颂磬簴东纮鼗两旁悬耳绳如冠之有纮鼗倚于磬簴东故其纮西委也郑康成以纮为编磬绳设鼗于磬西倚于纮者非是】
　　右设乐
　　厥明司宫尊于东楹之西两方壶膳尊两甒在南有丰幂用锡若絺缀诸箭盖【句】幂加勺又反之皆尊【句】酒在北【句】尊士旅食于西鑮之南北面两圆壶又尊于大侯之乏东北两壶献酒
　　【厥明设乐之明日射之朝也两方壶饮臣之尊膳尊君饮之尊两甒即膳尊有丰幂盖勺者皆膳尊也絺细葛箭盖以小竹为尊盖缀巾于上为幂又加勺幂上而以余巾反掩其勺也皆尊谓两方壶两甒皆一水一酒也酒在北则水在南以南为上也西鑮之南有建鼓旅食之尊又在鼓南而言鑮南者敖君善谓鼔髙而鑮下圆壶在地宜取节于其下者也燕礼旅食与其尊皆在门西此尊于西鑮之南者以大射侯道逼近门旅食者皆立于堂下士南以避射故也尊北面人臣之义也两圆壶皆酒也又设尊于大侯之东北以献服不仆人巾车获者之辈其壶亦圆壶无尊故曰酒言献以明其用也○此设尊也】
　　设洗于阼阶东南罍水在东篚在洗西南陈设膳篚在其北西面又设洗于获者之尊西北水在洗北篚在南东陈
　　【获者之尊即乏东北之献酒也设洗所以备献洗在尊西北水在洗北篚在洗南三物直陈皆东向○此设洗篚也郝仲舆曰膳篚西向以君席在东也献获者之洗水篚皆东向以获者在西也髙紫超曰尊两壶于侯东为献获者故也复为设洗者洗以致洁虽于获者贱人亦不敢略也】
　　小臣设公席于阼阶上西向司宫设宾席于户西南面有加席卿席宾东东上小卿宾西东上大夫继而东上若有东面者则北上席工于西阶之东东上诸公阼阶西北面东上
　　【此设席也敖君善曰射礼重于燕故宾有加席此惟公席及宾席布之其余犹在房俟时乃设言之于此者亦因设公席宾席而遂及之耳】
　　官馔
　　【官府供酒馔也燕礼膳宰具官馔○自此以后经文与燕礼同者俱不重释】
　　右陈器设位具馔【此下十六条与燕礼大概俱同】
　　羮定射人告具于公公升即位于席西向小臣师纳诸公卿大夫诸公卿大夫皆入门右北面东上士西方东面北上太史在干侯之东北北面东上士旅食者在士南北面东上小臣师从者在东堂下南面西上
　　【燕礼祝史立于门东士旅食者立于门西今太史在豻侯东北则祝亦在此可知士旅食者在士南皆以大侯道逺逼门故入庭深也从者小臣师之属也】
　　公降立于阼阶之东南南向小臣师诏揖诸公卿大夫诸公卿大夫西面北上揖大夫大夫皆少进
　　【诏揖告公揖也下别言揖大夫则上惟揖诸公卿耳而言揖诸公卿大夫者卿为上大夫也燕礼言迩此言揖互文也】
　　右即位
　　大射正摈摈者请宾公曰命某为宾摈者命宾宾少进礼辞反命又命之賔再拜稽首受命摈者反命宾出立于门外北面
　　【大射正射人之长摈为摈相也燕礼宾出立于门外东面此北面者射礼主于射正臣礼也】
　　公揖卿大夫升就席小臣自阼阶下北面请执幂者与羞膳者乃命执幂者执幂者升自西阶立于尊南北面东上膳宰请羞于诸公卿者
　　右命宾及执事者
　　摈者纳宾宾及庭公降一等揖宾宾避公升即席奏肆夏宾升自西阶主人从之宾右北面至再拜宾答再拜【肆夏乐章名钟师所奏九夏之一也宾入奏之当作西方之悬也】
　　右宾入
　　主人降洗洗南西北面宾降阶西东面主人辞降宾对主人北面盥坐取觚洗宾少进辞洗主人坐奠觚于篚兴对宾反位主人卒洗宾揖乃升主人升宾拜洗主人宾右奠觚答拜降盥宾降主人辞降宾对卒盥宾揖升主人升坐取觚执幂者举幂主人酌膳执幂者盖幂酌者加勺又反之
　　【酌者加勺谓主人既酌酒以勺加幂上又反之谓执幂者举余巾反覆其幂也○敖君善曰举幂之仪当与盖幂者相类盖主人取觚而适尊所执幂者则进而发其幂之反者主人取勺执幂者乃举幂也】
　　筵前献宾宾西阶上拜【句】受爵于筵前反位主人宾右拜送爵宰胥荐脯醢宾升筵庶子设折俎
　　【荐以宰胥设折俎以庶子膳宰不荐不设折俎为射变于燕也宰胥即燕礼荐主人于洗北者也】
　　宾坐左执觚右祭脯醢奠爵于荐右兴取肺坐絶祭哜之兴加于俎坐捝手执爵遂祭酒兴席末坐啐酒降席坐奠爵拜吿防执爵兴主人答拜乐阕宾西阶上北面坐卒爵兴坐奠爵拜执爵兴主人答拜
　　【乐阕谓自宾入奏肆夏至是乃止即燕礼记云宾拜酒主人答拜而乐阕也】
　　右主人献宾
　　宾以虚爵降主人降宾洗南西北面坐奠觚少进辞降主人西阶西东面少进对宾坐取觚奠于篚下盥洗主人辞洗宾坐奠觚于篚兴对卒洗及阶揖升主人升拜洗如宾礼
　　【敖君善曰西阶西非主人堂下之正位以从降暂立于此耳主人既对不言反位亦文省也】
　　宾降盥主人降宾辞降卒盥揖升酌膳执幂如初以酢主人于西阶上主人北面拜受爵宾主人之左拜送爵主人坐祭不啐酒不拜酒遂卒爵兴坐奠爵拜执爵兴宾答拜主人不崇酒以虚爵降奠于篚宾降立于西阶西东面摈者以命升宾宾升立于西序东面
　　【以命升以君命升之也】
　　右宾酢主人
　　主人盥洗象觚升酌膳东北面献于公公拜受爵乃奏肆夏主人降自西阶阼阶下北面拜送爵宰胥荐脯醢由左房庶子设折俎升自西阶公祭如宾礼庶子赞受肺不拜酒立卒爵坐奠爵拜执爵兴主人答拜乐阕升受爵降奠于篚
　　【奏肆夏即燕礼记公拜受爵而奏肆夏公卒爵主人升受爵以下而乐阕也君受爵奏肆夏则以东方之悬也左房东房也凡堂上之荐皆由左房特于君见之耳】
　　更爵洗升酌散以降酢于阼阶下北面坐奠爵再拜稽首公答拜主人坐祭遂卒爵兴坐奠爵再拜稽首公答拜主人奠爵于篚
　　【郝仲舆曰燕礼酌膳此酌散燕礼主饮故叨君恵大射礼不敢同于君也○敖君善曰此亦当酌膳云散误也】
　　右主人献公及自酢
　　主人盥洗升媵觚于宾酌散西阶上坐奠爵拜【句】宾西阶上北面答拜主人坐祭遂饮宾辞卒爵兴坐奠爵拜执爵兴宾答拜主人降洗宾降主人辞降宾辞洗卒洗宾揖升不拜洗主人酌膳宾西阶上拜【句】受爵于筵前反位主人拜送爵宾升席坐祭酒遂奠于荐东主人降复位宾降筵西东南面立
　　右主人酬宾
　　小臣自阼阶下请媵爵者公命长小臣作下大夫二人媵爵媵爵者阼阶下皆北面再拜稽首公答拜媵爵者立于洗南西面北上序进盥洗角觯升自西阶序进酌散交于楹北降适阼阶下皆奠觯再拜稽首执觯兴公答拜媵爵者皆坐祭遂卒觯兴坐奠觯再拜稽首执觯兴公答再拜媵爵者执觯待于洗南小臣请致者若命皆致则序进奠觯于篚阼阶下皆北面再拜稽首公答拜媵爵者洗象觯升实之序进坐奠于荐南北上降适阼阶下皆再拜稽首送觯公答拜媵爵者皆退反位【燕礼皆云公答再拜此或云公答拜者省文耳媵爵者退反位反庭中北面之位也】
　　右下大夫媵爵于公
　　公坐取大夫所媵觯兴以酬宾宾降西阶下再拜稽首小臣正辞宾升成拜公坐奠觯答拜执觯兴公卒觯宾下拜小臣正辞宾升再拜稽首公坐奠觯答拜执觯兴宾进受虚觯降奠于篚
　　【小臣正小臣之长也其辞亦公命之】
　　易觯兴洗公有命则不易不洗反升酌膳下拜小臣正辞宾升再拜稽首公答拜宾告于摈者请旅诸臣摈者吿于公公许宾以旅大夫于西阶上
　　【旅旅酬也请旅诸臣所以广君赐也郝仲舆曰宾请旅诸臣摈者降西阶往阼阶下北面请于君君许摈者于西阶上复乎宾而后作大夫长升受旅云旅大夫该公卿也】
　　摈者作大夫长升受旅宾大夫之右坐奠觯拜执觯兴大夫答拜宾坐祭立卒觯不拜若膳觯也则降更觯洗升实散大夫拜受宾拜送遂就席大夫徧受酬如受宾酬之礼不祭酒卒受者以虚觯降奠于篚复位
　　【复位复庭中西面之位】
　　右公为宾举旅
　　主人洗觚升实散献卿于西阶上司宫兼卷重席设于宾左东上卿升拜受觚主人拜送觚卿辞重席司宫彻之乃荐脯醢卿升席庶子设折俎卿坐左执爵右祭脯醢奠爵于荐右兴取肺坐絶祭不哜肺兴加于俎坐捝手取爵遂祭酒执爵兴降席西阶上北面坐卒爵兴坐奠爵拜执爵兴主人答拜受爵卿降复位
　　【献卿有折俎大射重于燕也不哜肺自贬于宾也○郑康成曰卿折俎未闻盖用脊胁臑肺贾洺州曰若有诸公公用臑卿宜用膊也】
