<!-- { "loadSidebar": true } -->
　　【同堂娣姒降于亲娣姒故缌麻也　徐原一曰开元礼政和礼书仪家礼孝慈録会典今律文并同】右缌麻三月【凡三十二条附补十一条】　为从父昆弟之孙【车氏垓曰此即堂兄弟之孙也为堂兄弟之子小功则宜为其孙缌麻也】为昆弟之曾孙【车氏垓曰此侄孙之子也为侄孙小功则为其子宜缌麻也】孙【车氏垓曰曾祖父母为曾孙服缌麻而髙祖父母亦同若当承重者则服不杖期徐原一曰上三条政和礼书仪家礼孝慈録防典今律文并同】为从父昆弟之女子子适人者【在室小功适人则降服缌麻徐原一曰家礼今律文同诸书无】为昆弟之孙适人者【孙女孙也在室小功适人则降服缌麻　徐原一曰开元礼政和礼家礼孝慈録会典今律文并同书仪无】为所后者妻之昆弟昆弟之子姊妹之子为夫之曾祖父母髙祖父母【徐原一曰夫为曾髙祖父母齐衰三月妻不服齐衰而服缌麻者妻从服降一等齐衰三月无可降故月数则同夫而服式则用缌也政和礼书仪家礼孝慈録会典今律文并同】为夫之外祖父母从母报【徐原一曰开元礼政和礼书仪家礼孝慈録会典并同今律文无】为夫之从父姊妹报【在室及适人皆同　徐原一曰政和礼书仪家礼孝慈録会典今律文并同】士妾有子而为之缌无则已【孔仲达曰大夫贵妾虽无子犹服之士妾贱无子则不服　按开元礼迄今律文俱无妾服详见本章贵妾条内】改缌【郑康成曰谓坟墓以他故崩壊将亡夫尸柩者也改者明棺物毁败改设之如时也其奠如大敛从庙之庙从墓之墓礼宜同也服缌者臣为君也子为父也妻为夫也必服缌者亲见尸柩不可以无服也　司徒文子改其叔父问于子思子思曰礼父母改缌既而除不忍无服送至亲也非父母无服无服则吊服而加麻茅顺甫曰缌以三月服之常也而改之缌不必三月也子思云既而除盖覆墓后则不必更服矣】衰冠十五升抽其半无受　公子为其母练
　　冠麻麻衣縓縁为其妻縓冠葛绖带麻衣縓縁皆既除之【练冠以九升若十升布练熟为之麻者缌麻之绖带也麻衣以十五升为衣如深衣然其异者縁耳縓浅绛色也縓縁以縓色布为领及纯也间传云练冠縓缘是冠仳亦以縓也縓冠之縓亦当作练字之误也为妻之衣冠一与为母同惟以绖带之麻葛为轻重耳妾与庶妇厌于其君公子为之不得伸故权为制此服也】朋友麻【郑康成曰朋友有同道之恩相为服缌之绖带其服吊服也吊服则疑衰也敖君善曰疑衰亦十五升而去其半盖布缕皆有事者也　愚按以上二条本在五服之外以所服之麻即缌之绖带故以类附焉】大夫吊于命妇锡衰命妇吊于大夫亦锡衰
　　礼经本义卷十一
<经部,礼类,仪礼之属,礼经本义>
　　钦定四库全书
　　礼经本义卷十二
　　无锡蔡徳晋撰
　　凶礼
　　士丧礼上
　　【此言士之丧自始死以至既之礼　记曰恤由之丧哀公使孺悲之孔子学士丧礼士防礼于是乎书】
　　死于适室幠用敛衾
　　【适室正寝之室也幠覆也衾被也敛衾拟制大敛所用之衾盖小敛一衾大敛二衾始死小敛之衾当陈故不用而用大敛之一衾以覆尸也死必于适室取其正也幠必用敛衾取其新而洁也】
　　右始死【附记三章】士处适寝寝东首于北墉下【适寝正寝也平时卧在燕寝疾则迁居正寝欲其终之正也东首向生气也墉墙也必于北墉下者一阳生于子乃生气之始也凡正寝天子诸侯谓之路寝犹路车之路以大言之也大夫士谓之适寝犹适子之适以正言之也】有疾疾者齐养者皆齐彻琴瑟【疾者与养疾者皆齐康成以为正情性是也陆稼书谓人于疾病之际必正其情性然后可生可死人子当父母之死亦必正其情性然后可以致亲之生可以送亲之终彻琴瑟者齐不聴乐故彻去之也】疾病外内皆扫彻防衣加新衣【疾甚曰病扫除外内之秽恶所以洁其居也彻去防衣之汚垢而加新衣所以洁其体也盖家庭之间肃清洁谨而后可以送父母之终矣】御者四人皆坐持体男女改服属纩以俟絶气【御侍也体四体也病者不能自屈伸故每体各用一人扶持之男女改服谓易去华丽之服而服白布深衣也纩新绵也属之口鼻观其动否以验气之有无无则絶矣】男子不絶于妇人之手妇人不絶于男子之手【贾氏公彦曰疾时使御者持体还死于其手若妇人则内御者持体还死于其手按男不絶女手女不絶男手厚别以谨终也】乃行祷于五祀【贾氏公彦曰死期已至必不可求生但尽孝子之情故乃行祷五祀望祐助病者使之不死也】乃卒主人啼兄弟哭【卒终也啼者哀之甚而发于声无有委曲若往而不返气竭而息之声也哭则直哭之而已】设牀笫当牖衽下筦上簟设枕迁尸【笫篑边牖也卒于北墉下复迁尸于南牖下就向明之地以俟楔齿缀足沐浴饭含也记曰含一牀袭一牀迁尸于堂又一牀然则设牀笫非一处当牖则含之牀也既迁乃于南牖下于是幠用敛衾白虎通曰尸之为言夫也陈也失气亡神形体独陈也　按丧大记疾病有废牀一节殊为非礼观曾子易篑反席未安而没不则有废牀而置于地之事此章设牀笫盖设含之牀凡含袭及迁尸于堂共有三牀不相因以示变也郑康成谓病卒之间废牀至是设之乃仍丧大记之误】
　　复者一人以爵弁服簪裳于衣左何之扱领于带【复始死招魂复魄也复者天子则夏采祭仆之属诸侯则小臣为之士则有司一人而已凡复用死者承祭之上服以其求于神也爵升服谓缁衣纁裳乃士之祭服也簪连也连裳于衣取其便也左手何之而空右手为登梯备颠踬也】
　　升自前东荣中屋北面招以衣曰臯某复三降衣于前【大夫士夏屋之制南北为霤东西为荣前东荣东方之南荣也屋有二楣故每旁各有南荣北荣中屋屋脊之中也北面以招求诸幽也臯长声也某死者之名也凡复男子称名妇人称字降下之也前南霤之前也卷衣自前投下盖前为阳冀生气之来也】
　　受用篚升自阼阶以衣尸
　　【受受复衣于庭也复者一人则受者亦一人人君则司服受之士则家有司而已升自阼阶象其反也衣尸者以衣覆其尸冀魂之合于魄也至浴乃去之】
　　复者降自后西荣
　　【后西荣西方北荣也降于此者异于升时也】
　　右复【附记二章】复者朝服左执领右执要招而左【必朝服者以求神敬其事也初时扱领于带左手何之既登屋则左手执领右手执要以招焉领与要必兼执之者以簪裳于衣故也招而左者左手执领因以左手招之自西北而至东南也】复者降因彻西北厞【厞屋檐也彻而去之若云此室凶不可居也】
　　楔齿用角柶缀足用燕几
　　【楔柱也角柶以角为柶长六寸缀拘也燕安也燕几平日尝慿之以安体者也尸当饭含恐口闭急故拄齿用角柶令开也尸当着屦恐足辟戾故拘足用燕几令直也】
　　右楔齿缀足【附记一章】楔貌如轭上两末【楔即角柶因其楔齿而名之以别于他柶也轭大车辕端压牛领者楔状类之上两末者盖其形屈曲以中央入口两末向上取出入易便故也】缀足用燕几校在南御者坐持之【校凡足也几两旁各有两足今尸南首足向北以几竪设之令几旁两足在南向尸以夹尸之两足盖几之制东西长而南北短缀足宜狭故竪设之也恐几倾侧故又使御者坐而持之　愚按楔齿缀足近于桎梏死者之形骸而□齿尤似不必吕氏坤谓□齿以含也含之义不忍亲口之虚也然含以饭不能令亲生令亲饱而死者欲安乃当气散魂分之时必楔以困之一楔之后虽含以物而口不复有合时矣华贞固先生亦谓古用饭含今俗用珠鄙见皆不必用但以净帛蘸水拭掠口齿洁之可也愚意死者足即辟戾无妨于着屦何事以燕几缀之然则楔齿缀足饭含之制后世有修明礼教者革之可也】
　　奠脯醢醴酒升自阼阶奠于尸东
　　【敖君善曰奠之而已无他礼仪故曰奠死而奠之如事生也脯醢醴酒奠之四物也此时尸南首东乃其右也奠于其右若便其饮食然贾公彦曰小敛之奠一笾一豆大敛两笾两豆此始死亦无过一笾一豆而已】
　　帷堂
　　【尸犹未饰恐为人恶故设帷于堂小敛而彻之】
　　右始死奠帷堂【附记一章】即牀而奠当腢用吉器若醴若酒无巾柶【腢肩也用吉器未忍异于生也小敛奠始用素器若醴若酒谓无酒则二觯皆醴无醴则皆酒也无巾者非盛馔无柶者异于大敛以后之奠也】
　　乃赴于君主人西阶东南面命赴者拜送
　　【赴走告也惟言赴于君而不及大夫士者举其重者以该之也】
　　有賔则拜之
　　【因命赴而僚友羣士有来吊者见则拜之既拜则入若不因命赴则不出也】
　　右命赴拜賔【附记一章】赴于君曰君之臣某死父母妻长子曰君之臣某之某死【某之某上则士之名下某其父母妻及长子之名氏】赴于大夫士曰某死赴于他国之君曰君之外臣某死赴于他国之大夫士曰吾子之外私某死【人臣交不出境而有赴于他国君臣之礼者盖于其宗族姻戚为礼所当赴告者也】
　　入坐于牀东众主人在其后西面妇人侠牀东面亲者在室
　　【尸牀竪设于当牖之间尸首向南足向北主人坐于牀东众主人又在主人之东皆西面以向尸也妇人主妇及众主妇也侠牀者男子牀东妇人牀西以近而言也主妇坐于牀西众主妇又在主妇之西皆东向亦以向尸也亲者谓斩齐大功之亲兼男女言之也亲者在室其余皆在室外矣】
　　众妇人户外北面众兄弟堂下北面
　　【众妇人众兄弟小功以下之亲也户外堂上也北面以尸在室中也】
　　右哭位【附记二章】室中唯主人主妇坐兄弟有命夫命妇在焉亦坐【郑康成曰别尊卑也　按丧大记郑注大夫之丧尊者坐卑者立士贱同宗尊卑皆坐而此所记与大夫丧礼同疑士有不同爵命之士其礼如大夫丧大记所言乃不命之士也】　凡哭尸于室者主人二手承衾而哭【郑康成曰承衾哭者哀慕若欲攀援也】
　　君使人吊彻帷主人迎于寝门外见賔不哭先入门右北面
　　【使人士也礼使人必以其爵寝门内门也丧不迎賔惟于君及君使则迎之此不出外门者别于君之自来也先入门右道之也彻帷谓搴帷而上事毕则下之或曰彻帷盖暂彻之事毕复设之】
　　吊者入升自西阶东面主人进中庭吊者致命主人哭拜稽颡成踊
　　【吊者东面以礼主人也主人进中庭者大夫之子得升堂受命而后降拜士之子贱故不敢升堂而进于西方之中庭以受命也小敛以前主人位在西方不敢遽当主位故也拜稽颡谢君命也一拜而遂稽颡不再拜稽首者丧礼宜变于吉也成踊康成谓三者三盖九踊也】
　　賔出主人拜送于外门外
　　【敖君善曰拜送一拜送之也迎不拜而一拜送之皆丧礼异也凡拜丧賔不再拜】
　　右君使人吊【附记二章】尸在室有君命众主人不出【敖君善曰谓凡居丧而为君命出者惟主人耳众主人则否特着尸在室之礼者异时众主人与主人皆在庭嫌此时亦然故以明之】　凡主人之出也徒跣扱衽拊心降自西阶
　　君使人襚彻帷主人如初襚者左执领右执要入升致命主人拜如初襚者入衣尸出主人拜送如初
