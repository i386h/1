<!-- { "loadSidebar": true } -->
　　【君子谓卿大夫及国中贤者气乏则欠体疲则伸问日早晏则坐乆也以食具告谓从者以饔飱既具告将饮食也改居谓变动其居处礼卑幼于尊长请见不请退然数者有其一则请退亦可恐妨君子就安也】
　　夜侍坐问夜膳荤请退可也
　　【问夜问漏刻也膳食也荤辛臭之菜葱蒜之属也食之以止卧二者皆倦征也】
　　右侍坐请退之节
　　若君赐之食则君祭先饭徧尝膳饮而俟君命之食然后食若有将食者则俟君之食然后食
　　【君赐食谓侍食于君也主宾敌宾先祭臣侍食则君祭臣不敢祭也先饭徧尝膳示为君尝食也饮所以浇饭三饭告饱而飱则用饮君未飱臣饮而俟君命之食乃食也将进也进食者宰夫也有宰夫则侍食者不先尝惟俟君之所食然后食之盖周礼膳夫授祭品尝食王乃食尝食本宰夫职也】
　　若君赐之爵则下席再拜稽首受爵升席祭卒爵而俟君卒爵然后授虚爵
　　【赐爵酌酒以赐也臣先卒爵亦先饭尝膳之意授虚爵授于司爵者亦先君授之也】
　　退坐取屦隠避而后屦君为之兴则曰君无为兴臣不敢辞君若降送之则不敢顾辞遂出
　　【退既饮食退也始升席脱屦西阶下退则跪取着之隠避隠藏逥避也君为之兴为臣退而起也云不敢辞者明已不敢与君为礼也不顾辞不回顾君告辞也敖君善曰送之亦当至门君于士尊卑悬絶乃降送之其礼太崇故益不敢当】
　　大夫则辞【句】退【句】下【句】比及门【句】三辞
　　【大夫贵与士异礼故得辞退则君兴下降则君降及门则君送凡三辞于君也】
　　右侍饮食于君
　　若先生异爵者请见之则辞辞不得命则曰某无以见辞不得命将走见先见之
　　【异爵者谓卿大夫爵尊于士者也则辞辞其以尊就卑也某无以见谦己无徳能无可以见也将走见言当趋出见之也先见之谓先拜见之礼所谓主人敬客则先拜客也】
　　右尊者请见
　　凡执币者不趋容弥蹙以为仪
　　【执币执皮帛以行礼也不趋缓步也容弥蹙容貌愈恭谨也言以是为威仪也】
　　执玉者则唯舒武举前曳踵
　　【执玉执圭璧以行礼舒徐也武足迹也举前起足趾也曳踵谓足跟不离地舒武之貌】
　　右执币玉之仪
　　凡自称于君士大夫则曰下臣宅者在邦则曰市井之臣在野则曰草茅之臣庶人则曰刺草之臣他国之人则曰外臣
　　【士大夫现为臣者也宅者未仕而家居者也在邦在城郊也在野居郊外也刺犹刬除也】
　　非以君命使则不称寡大夫士则曰寡君之老
　　【此摈賛者辞也礼大夫以公事使公士摈则称寡大夫寡君之老否则称名故此言非以君命使则不称寡大夫如以君命使而公士摈则曰寡君之老也】
　　右称辞

　　礼经本义卷八
　　钦定四库全书
　　礼经本义卷九
　　无锡蔡徳晋撰
　　宾礼
　　聘礼
　　【此诸侯相聘之礼大问曰聘小聘曰问凡诸侯之邦交嵗相问也殷相聘也问使大夫聘则使卿】
　　君与卿图事遂命使者使者再拜稽首辞君不许乃退【卿执国政者大国三卿五大夫图事谓图保境睦邻出聘之事使者即卿也谋定遂于三卿中择一人命之再拜稽首辞恐才徳之不称也君不许乃退不敢以危难避国事也】
　　既图事戒上介亦如之宰命司马戒众介众介皆逆命不辞【上介大夫为之所以副使者或聘使有故则上介摄其事是其任亦重故亦稽首辞如使者宰冢宰也众介士为之夏官司马之属司士掌作士适四方使为介故宰命司马戒之逆迎也迎君命而受之也众介无应对危辱之责为君奔走职也故直受不辞敖君善曰众介受命亦当再拜稽首】
　　宰书币命宰夫官具
　　【书记数也币所赍玉帛皮马之类官具使众官具币及行粮也】
　　右命使介具聘物　乆无事则聘焉【无事谓无盟防之事】多货则伤于徳币美则没礼贿在聘于贿【聘物】
　　【有常数若多用之则有重货之意而伤害于徳矣聘币有常制若美为之则过于礼而礼为之没矣在察也唯贿是察是聘以贿而已也】　既受行出遂见宰问几月之资【郝仲舆曰既受行谓使臣初受君命逺行问几月之资计行粮也】
　　及期夕币使者朝服帅众介夕
　　【髙紫超曰夕币夕而展币也以厥明将受币啓行故先于夕展数而示使者重其事也】
　　管人布幕于寝门外官陈币【句】皮北首西上加其奉于左皮上【句】马则北面奠币于其前
　　【管人有司掌劳辱之事者布幕所以承币也寝门外路寝门外正朝也官即官具之官皮虎豹熊麋等皮皮首向北变于执也西上放设时之位也奉所奉以致命者谓束帛也左皮尊故加所奉于其上马各一人右牵之北面犹北首也币帛奠于幕上当左马之前】
　　使者北面众介立于其左东上卿大夫在幕东西面北上【使者北面答君命也众介立于其左西为左也卿大夫在幕东西面避使者也○贾洺州曰大夫当北面今与卿同西面是避使者】
　　宰入告具于君君朝服出门左南向史读书展币宰执书告备具于君授使者使者受书授上介公揖入【告具告所陈者已具也出门左者君出入由闑东也书所载聘享名物之数者读其书之所有而一一校数之虑或有遗忘也展省视也公入必揖礼羣臣也○郑康成曰史幕东西面读书贾人坐抚其币每者曰在必西面者欲君与使者俱见之也史展币毕以书还授宰宰既告备以授使者其受授皆北面髙紫超曰古人出使于币帛之数犹一一校数之其慎重如此而后世富郑公使契丹乃至不见国书不识其中作何语亦大异于古人展币读书之意矣】
　　官载其币舍于朝上介视载者所受书以行
　　【官载其币谓从行官属以车载币也舍于朝者公币不可以入私家也丄介视所载之物并视所受之书欲验其数相符合否也以行待旦行也】
　　右夕陈币授使者　使者既受行日朝同位【受行日谓君命以啓行之日而臣受之也使者有卿有大夫有士常时朝位各异既受行日而朝则位并同北面东上以别于臣之处者也】
　　厥明宾朝服释币于祢有司筵几于室中祝先入主人从入主人在右再拜祝告又再拜释币制纁束奠于几下出
　　【此使臣将行告其家庙也厥明夕币之明日使者谓之宾以其将为宾于他国也释奠也祢父庙奠币于祢告为君使也筵几以安神筵东向几居右盖亦蒲筵漆几也室中奥也上云宾此以在庙故更云主人在右在祝之右币制币合于法度者十端曰束毎匹卷两端束五匹也　郑康成曰丈八尺曰制二制合之束十制五合纁之率居三纁居二】
　　主人立于户东祝立于牖西又入取币降卷币实于笲埋于西阶东
　　【主人与祝必稍立室外乃复入者郑康成谓少顷之间示有俟于神髙紫超谓幽明理殊故皆出以俟神之来格是也币必盛以器而埋之者神物不欲令人防也】
　　又释币于行
　　【行者道路之神将有事于道路故释币以告之康成谓先神之位在庙门外西方为軷坛厚二寸广五尺轮四尺不言埋币可知也】
　　遂受命
　　【谓帅介以受命于朝也】
　　上介释币亦如之
　　【如其于祢与行也】
　　右使介释币于祢及行
　　上介及众介俟于使者之门外使者载旜帅以受命于朝【髙紫超曰通帛为旜孤卿所建也朝之命使邦国所瞻故载旜以表之○郑康成曰俟于门外东面北上】
　　君朝服南向卿大夫西面北上君使卿进使者使者入及众介随入北面东上君揖使者进之上介立于其左接闻命
　　【南向亦在路门外之左也使卿进使者重其事也揖使者进之有命宜相近也上介立于使者西接闻君命为使者或有故则上介摄使事宜与闻之也】
　　贾人西面坐啓椟取圭垂缫不起而授宰宰执圭屈缫自公左授使者使者受圭同面垂缫以受命既述命同面授上介上介受圭屈缫出授贾人众介不从
　　【贾人庶人在官知物价者椟蔵圭之器缫画缯所以借王而又掩其上者也象水草之文故亦谓之藻椟设于西以其出聘宾之也贾人向西跪取敬也缫有组垂解组以呈圭也不起跪授也屈缫敛缫不使垂也自公左賛币自左也同面者宰就使者北面授之使者受圭与宰并立同北面也命谓往邻国通问之语及饬遣使臣之词也述命近臣传述君之命也君己命之近臣又传述之重失误也出授贾人俾蔵之而行也众介不从不从上介出也上介出授贾人毕仍入受享○周章成曰聘圭与封圭不同封圭唯朝王及两君相见用之若遣使出聘所用之圭下于封圭一等所谓瑑圭璋璧琮以聘頫是也封圭制度桓圭信圭躬圭缫皆三采三就谷璧蒲璧缫皆二采二就至于聘圭则一槩二采一就耳其寸数桓圭九寸则聘圭八寸信圭躬圭七寸则聘圭六寸谷璧蒲璧五寸则聘圭四寸亦不同也髙紫超曰垂缫以示文屈缫以示敬】
　　受享束帛加璧受夫人之聘璋享纁束帛加琮皆如初
　　【享献也既聘又献所以厚恩礼也享用束帛加璧于帛上夫人亦有聘享其聘以璋享用纁束帛加琮于帛上如初谓同面述命及授上介诸礼】
　　遂行舍于郊敛旜
　　【髙紫超曰郊外无人故敛旜亦取文徳内蔵之意也】
　　右受命遂行　所以朝天子圭与缫皆九寸剡上寸半厚半寸博三寸缫三采六等朱白苍问诸侯朱緑缫八寸皆纁系长尺绚组问大夫之币俟于郊为肆又赍皮马【圭与缫皆九寸谓公所执桓圭也剡上寸半谓圭长九寸剡其上左右各寸半也圭形上狭下寛狭处厚半寸寛处博三寸缫三一采为二等相间而为六等也问诸侯诸侯相问也缫朱緑二采也贾洺州谓上公朝天子圭与缫皆九寸则自相朝亦九寸上公遣臣相问圭与缫皆八寸则遣臣问天子亦八寸也朝聘之缫皆以纁之帛为之盖表而纁里也系缫之系也绚采色系以绚组为之问大夫之币俟于郊者待使者行乃授之也不于朝避君礼也肆陈列也赍犹付也】　凡四器者惟其所宝以聘可也【四器聘享君及夫人共用四玉器也公侯伯之所寳者圭璋璧琮子男之所寳者璧琮璜琥唯其所寳以聘是以公侯伯聘用圭璋享用璧琮子男聘用璧琮享用琥璜】　出祖释軷祭酒脯乃饮酒于其侧【祖始也始行也释犹奠也祖祭道路之神谓之軷取軷渉山川之义山行为軷水行为渉也其祭委土为山以酒脯祈告焉饯行者相与饮酒于其侧礼毕乘车轹之而遂行】
　　若过邦至于境使次介假道束帛将命于朝曰请帅【句】奠币
　　【境所过邦之境也次介士也假道借路以往也将命奉主君命以请也朝即所过国君之朝也请帅者请人以出境也奠币奠束帛于地不敢直受以明敬也○郑康成曰至境而假道诸侯以国为家不敢直往也髙紫超曰封境各有专守不敢逾越故古者必假道以尽过宾之礼】
　　下大夫取以入告出许遂受币饩之以其礼上宾太牢积唯刍禾介皆有饩士帅没其境
　　【饩生牲也上宾即使者饩以太牢则上介少牢羣介特牲也米禾薪刍皆谓之积积唯刍禾则无薪与米也以使者非为彼来故轻其礼士帅遣士引没其境尽彼国界也○髙紫超曰主国遣士之为之防寇盗而又饩之以刍牢尽主人之礼也】
　　誓于其境宾南面上介西面众介北面东上史读书司马执策立于其后
