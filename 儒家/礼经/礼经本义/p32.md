<!-- { "loadSidebar": true } -->
　　【父兮生我母兮鞠我罔极之恩一也然天道阳尊而隂卑人道男贵而女贱不得以母而并于父故为父服斩为母服齐父在为至尊所厌故屈而服期父卒则无所复屈故得申重服三年也言则者对父在而立文也　徐原一曰贾公彦谓父卒三年之内而母卒仍服期者妄説也经不曰父卒为母而曰父卒则为母止见父卒之后而遭母丧即服三年也岂必父服除而母卒然后行三年之服乎唐律开元礼不分父存没俱改齐衰三年政和礼书仪家礼明集礼并同明会典改斩衰三年今律文同愚按唐上元元年武后请父在服母三年诏依行焉开元五年右补阙卢履氷上言礼父在为母一周除灵三年心丧请仍旧章于是下制令百官详议议久不决二十年中书令萧嵩等改修五礼又议请依元敕为母齐衰三年遂为定制此父在为母三年之始也明初犹依古礼父服斩母服齐洪武七年始加折衷着为孝慈録父母俱服斩又列国于律至今遂为定制此子为母服斩衰之始也华天沐曰天尊地卑而乾坤定父天也母地也地统乎天母统乎父隂阳之大分人道之大防也夫资于事父以事母而爱同然而父在为母三年嫌于无父也故不得不屈而期圣人之制服凡以顺天地之理定尊卑之分而己是故为父苴杖而圆以象天也为母削杖而方以象地也为父苴绖左其本而在下为母牡麻绖右其本而在上天左阳而升地右隂而降顺隂阳升降之义而示有别也知地之不同于天则知母之不同于父矣知隂之必屈于阳则知父在不得伸私尊于母矣自唐武后始创父在为母三年之説而百王之典礼以一悍妻暴母易之迄千百年而莫之能正何后世之信周公孔子不如其信武氏也然自武氏以来犹为母齐衰至明洪武时始易以斩而父母之服凡衰裳带绖冠缨杖屦之制悉混同而无别先王制礼之意荡然无复存焉然而人心安之盖尝推其故父尊而母亲故人之亲其父尝不如亲其母人之欲伸其私尊于母也尝过于欲尊其父故父尊于母者天理之公也同母于父者人情之私也理之公不胜其情之私宜乎武氏之制一易迄千百世莫之能正又从而甚焉者矣子夏曰知有母而不知有父禽兽是也野人则曰父母何算焉夫父母何算野人之论也然则今有圣人作其于此必有所不安者矣　此当与齐衰杖期章父在为母一条叅考】
　　继母如母
　　【继母谓己母早卒或被出之后而父再娶以继续己母者传曰继母之配父与亲母同故孝子不敢殊也隋永寜令李公孝四嵗丧母九嵗外继其后父更别娶后母至是而亡河间刘以无抚育之恩议不】
　　【解任侍御史刘子翊驳之曰礼继母如母与母同也又曰传云为人后者为其父母期按期者自以本生非殊亲之与继也又曰亲继既等心丧不殊又曰如谓继母之来在子出之后制有浅深则出后之人所后者初亡后之者始至此复可以无抚育之恩而不服重乎又曰苟以抚育之恩始成母子则恩由彼至服自已来则慈母如母何待父命又曰继母本以名服岂借恩之厚薄也又曰敢违礼乖令侮圣干法使出后之子无情于本生名义之分有污于风俗事奏乃从子翊之议徐原一曰开元礼政和礼同书仪阙家礼明集礼同明防典改斩衰三年今律文同】
　　慈母如母
　　【传曰慈母者何也妾之无子者妾子之无母者父命妾曰女以为子命子曰女以为母若是则生养之终其身如母死则丧之三年如母贵父之命也郑康成曰此谓大夫之妾也不命则亦服庶母慈己之服可也大夫之妾子父在为母大功则士之妾子为母期矣父卒则皆得伸也敖君善曰郑注云其使养之不命为母子则亦服庶母慈己之服者谓妾或自有子或子之母有他故不能自养其子是以不可命为母子但使慈之而已庶母慈己者服见小功章　徐原一曰礼有慈母之条非谓母死絶乳使他妾乳之即为慈母也即妾子年已稍长父命之为母子则成母子矣故曰贵父之命也观小功有为慈母后之语盖命之为后而非但命之养己义自可见若但命之养己则自有庶母慈己及乳母二条岂必等之于亲母而行三年之服乎开元礼政和礼同书仪无家礼集礼同孝慈録改斩衰三年今律文因之】
　　母为长子
　　【传曰父之所不降母亦不敢降也　万充宗曰母为长子齐衰三年此母専指宗子之妻非谓凡为母者皆为长子三年也据传云父之所不降母亦不敢降是母之服重从乎父也斩衰章父为长子传云正体于上又乃将所传重也注云重其继祖祢之正体又以其将代己为宗庙主也是父之服重尊乎祖也故传又云庶子不得为长子三年然则庶子之妻其服长子也亦从庶子而杀矣岂得三年乎徐原一曰开元礼政和礼书仪家礼集礼并同孝慈録改不杖期今律文因之】
　　右齐衰三年【凡四条　附补九条】祖父卒为祖母后者【谓适孙无父而为祖后者祖父在虽当为祖母承重亦降为期今祖父已卒而遭祖母之丧故得申三年也王氏廷相曰礼父在厌其母故齐衰期父卒始得为母申其私而齐衰三年是以承重者祖亦厌其祖母没而后齐衰三年也　徐原一曰开元礼政和礼书仪家礼并同孝慈録改斩衰三年今律文因之】为曾祖母后者【谓祖父卒而适曾孙为曾祖后今曾祖父已卒则当为曾祖母三年也】为髙祖母后者【谓父祖曾俱卒以适孙为髙祖后今髙祖已卒则当为髙祖母三年也】为所后者之妻【不言所后母而言所后者之妻以别于妾也　徐原一曰开元礼书仪家礼俱不载统于子为母内孝慈録改斩衰三年今律文因之】为所后者之母【言所后者之母谓所后祖母也而所后曾祖母髙祖母亦统于其中矣】天子之女嫁于诸侯诸侯之女嫁于大夫为母【女子出嫁则降其父母之服然天子之女嫁于诸侯诸侯之女嫁于大夫仍为父母不降者不敢以卑者而降尊者之服也】大夫士之庶子父卒为所生母【大夫之妾子父在为母大功士之妾子父在为母期若父卒则皆得申三年也　徐原一曰明改斩衰三年今律文因之】为慈母后者为庶母可也为祖庶母可也【郑康成曰谓父命之为子母者也父之妾无子者亦可命己庶子为后华天沐曰此言所谓慈母非必妾之无子即父妾祖妾之无子者亦可父命之为后而称慈盖广传慈母之义盖父命之为子母则虽祖庶母亦止称慈母惟称慈母故可服之三年如母也　按此言为祖庶母可者谓庶孙以祖庶母为慈母可也至生祖母之服则经传无考惟开宝礼于不杖期有父所生庶母一条朱子家礼于不杖期亦有庶子之子为父之母而为祖后则不服一条明集礼亦同但附见祖父条而令典今制俱无至汉景帝晋安帝魏广陵王恭北海王颢宋薛伸皆为生祖母服重而明臧应奎为南京车驾主事以祖庶母丧求去例不得持重犹执私丧三年然则生祖母应服期乎应持重乎华天沐论庶子为父之母服期曰考之丧服传妾为其子期而于孙不闻为之服庶子为其母三年而其孙亦不闻为之服庶子之子为父之母期古未有也夫礼妾母之祭不及孙故制服亦不及孙未有为之服期而废其祭者也小记曰妾母不世祭谷梁传曰于子祭于孙止未有废其祭而为之服者也又论庶子之子为庶祖母承重曰古礼之亡久矣独父卒嫡孙为祖父母承重犹见古人重嫡之义曰承重者承先祖宗祧之重也故家有三子长子卒则长孙承重其余次子卒则次子之子不承其父之服若以承重为代父服斩云尔则次子亦子也次子之服亦斩衰也父死子承则次子之子皆宜承其斩也今次子之子不敢称承重以并适庶子之子顾敢承重以并祖庶母于祖母乎哉且微特祖庶母不得称承重而已虽祖母亦不敢有其称也礼祖父卒而后为祖母后者三年自周公迄今未之改故祖没然后为祖母得称承重若祖在止为之服杖期不得称承重也况于妾母而何承重之与有春秋之法妾母之卒不赴不袝于姑子祭而孙不祭祖庶母卒称承重是无嫡妾之辨也此二条辨析古礼最允然以情理案之父为所生母三年而其子无服似亦未安则开宝礼家礼为生祖母服期疑可从也至为生祖母持重则揆之情理而断乎其不可行矣】妾为君之长子【孔仲达曰女君为长子三年妾亦为女君之长子三年妾从女君服同也　徐原一曰开元礼政和礼同书仪无家礼同孝慈録改不杖期今律文因之】　齐衰四升五升其冠七升八升既以其冠为受受冠八升九升【此据降服而言也若正服五升其冠八升义服六升其冠九升亦以其冠为受见下章】齐衰之绖斩衰之带也去五分一以为带【齐衰首绖围七寸二分要绖围五寸七分有奇】牡麻绖右本在上亦散带垂【右本在上者谓先将麻根安在右当耳上却将余绳从额前左边围向顶后过至右边原起处即以麻尾藏在麻根下令麻根在上也余俱解见前章】
　　疏衰裳齐牡麻绖冠布缨削杖布带疏屦期者
　　【齐衰期降服以四升布正服以五升布为之　敖君善曰此期服也而杖屦之属皆与三年章同者经凡四条三为母一为妻以礼考之为母宜三年特以父在若母出故屈而为期妻为夫斩衰三年夫为妻亦宜齐衰三年以不敢同于母故不得出于期然则二服虽期实有三年之义此杖屦之属所以皆与之同也】
　　父在为母
　　【家无二尊故父在为母降而服期盖夫为妻期期年之外父已除服子不敢仍服衰绖以重伤父之志也然心丧之则犹三年矣　顾氏炎武曰为父斩衰三年为母齐衰三年此从子制之也父在为母齐衰杖期此从夫制之也家无二尊而子不得自専审此可以破学者之疑矣张子曰父在为母虽降为期而心丧之实未尝不三年也传曰父必三年然后娶达子之志也抑其子之服于期而伸其父之不娶于三年圣人所以损益百世而不可改者精矣徐原一曰杂记云期之丧十一月而练十三月而祥十五月而禫注云父在为母则是古人于母既欲全父之尊而减其三嵗之期又欲达子之志而加其一时之服名虽为期其实十有五月与终丧之时相去止十月耳况又有心丧之礼则虽减十月之服而所以居丧之实未尝异也唐人欲增为三年谓何至与伯叔母同制岂知伯叔母之期服曷尝有祥禫之礼乎又曰唐髙宗加至齐衰三年开元礼政和礼书仪家礼明集礼因之孝慈録改为斩衰三年今律文因之】
　　妻
