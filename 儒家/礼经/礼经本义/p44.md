<!-- { "loadSidebar": true } -->
　　卜人抱【句】燋先【句】奠西首燋在北宗人受卜人示髙涖卜受视反之宗人还少退受命命曰哀子某来日卜其父某甫考降无有近悔许诺不述命还即席西面坐命兴授卜人负东扉
　　【燋先谓执燋者先于而行也奠西首象神位在西向之以奠也燋在北盖南上也既奠燋又执以授宗人而宗人受之也示髙以腹甲髙起所当灼处示涖卜也受命谓受命于涖卜也命曰涖卜者命之也来日将来之日也某者干支之名考成也降谓而体魄下降也言卜此日成某事得母有近于咎悔者乎许诺宗人许诺也命宗人以涖卜之命告于也授卜人使之灼也负东扉俟之兆也】
　　卜人坐作兴宗人受示涖卜涖卜受视反之宗人退东面乃旅占卒不释告于涖卜与主人占曰某日从授卜人吿于主妇主妇哭吿于异爵者使人告于众賔
　　【作以火灼之而作其兆也不释执之以告也涖卜不哭者吉服也主人不哭者未绖也吿于主妇不执者下主人也异爵者谓卿大夫之在外位者众賔谓士之在外位者既朝哭皆复外位使人就其位而告之宗人不必亲告也】
　　卜人彻宗人告事毕主人绖入哭如筮宅賔出拜送【敖君善曰云彻则向者复奠于西塾上以待事毕也】
　　若不从卜择如初仪
　　右卜日
　　既夕哭请啓期告于賔
　　【先二日夕哭之后各复外位有司乃请啓殡之期于主人以告众賔使众賔共知其时也敖君善曰向者既卜日即告于异爵者及众賔则是賔固知其日矣而有司必请其期以告于賔重慎之至也　贾公彦曰请啓期在前二日中间容朝庙一日此诸侯下士一庙其上士二庙则光前三日以一庙则一日朝二庙则二日朝故前三日中间容二日也若大夫三庙则前四日诸侯五庙则前六日天子七庙则前八日可知矣】
　　右请啓期
　　夙兴设盥于祖庙门外
　　【敖君善曰设盥为举鼎反设奠者也一庙而祖祢皆在焉惟云祖者是礼主于祖也　孔仲达曰祭法适士二庙官师一庙此经専举一庙者下记则据二庙言之】
　　陈鼎皆如殡东方之馔亦如之
　　【此所陈鼎为朝祖奠及祖奠陈之也质明而行朝祖奠日侧而行祖奠亦犹平日有朝夕之奠而特盛其礼也如殡如大敛既殡之奠谓陈三鼎也东方之馔亦如之谓两瓦甒两毼豆两笾也】
　　侇牀馔于阶间
　　【侇牀即小敛后承尸于堂之牀也阶间祖庙堂下柩至祖庙两楹之间北首时乃用此牀】
　　右陈祖奠具【附记】夷牀輁轴馔于西阶东【郑康成曰夷牀馔于祖庙輁轴馔于殡宫其二庙者于祢亦馔輁轴焉　贾公彦曰輁轴以候载柩祢亦馔輁轴者以柩先朝祢至祢庙移柩升堂明旦乃移柩于輁轴上载以朝祖庙朝祖庙时下柩讫明日用蜃车輁轴不复更用不馔之】其二庙则馔于祢庙如小敛奠乃啓【朝祢之奠如小敛者降于朝祖之奠也】
　　二烛俟于殡门外
　　【一烛于室中照彻奠一烛于堂照开殡肂也】
　　大夫髽散带垂即位如初妇人不哭主人拜賔入即位袒
　　【敖君善曰髽者去冠与纚而为露紒也将髺髪者必先髽此斩衰者耳其齐衰以下则皆免散带垂解其三日所绞者也凡大功以上皆然髽与散带垂未殡之服也是时棺柩复见故复此服焉但言丈夫妇人不与也妇人之带所以不散垂者初已结本又质而少变故于此不与丈夫同也其不言髽者妇人不当髽者虽未殡亦不髽则此时可知其当髽者自小敛至此自若无所改变故不必言也】
　　商祝免袒执功布入升自西阶尽阶不升堂声三啓三命哭
　　【敖君善曰商祝公有司也为士但当吊服加麻此时有事于柩故复为之袒免郑康成曰声三三有声存神也啓三三言啓告神也】
　　烛入
　　【郑康成曰照彻与啓肂者】
　　祝降与夏祝交于阶下取铭置于重
　　【敖君善曰祝降者周祝取铭而降也不言其升故以降见之与夏祝交事相接也惟云交者亦相右也凡交而非相右者绖必言相左以别之夏祝与执事者升取宿奠也祝取铭置于重为啓肂迁之也取铭在前置于重在后乃合而言之文顺耳】
　　踊无算
　　【郑康成曰主人也】
　　商祝拂柩用功布幠用夷衾
　　【拂拭去尘也夷衾即小敛后覆尸之衾至此以之覆柩盖当随柩入圹矣】
　　右啓殡【附记一章】啓之昕外内不哭【郑康成曰将有事为其讙嚣既啓命哭贾公彦曰经惟言妇人不哭不云男子故记明之】
　　迁于祖用轴
　　【迁于祖朝祖庙也盖象平生时将出必告庙而后行也轴輁轴也　贾公彦曰自殡宫迁移于祖庙用輁轴载之此士礼若大夫朝庙当用輴诸侯天子殡朝庙皆用輴但天子画辕为龙谓之龙輴】
　　重先奠从烛从柩从烛从主人从
　　【此行之序也奠从谓朝夕奠也彻以从柩故亦谓之啓奠贾公彦曰柩之前后皆有烛者以柩车为隔恐闇故各有烛以照道若至庙烛在前者升照正柩在后者在阶下照升柩也敖君善曰主人从众主人以下从妇人从女賔从男賔在后女賔以上其以服之亲疏为序服同乃以长幼也】
　　升自西阶奠俟于下东面北上主人从升妇人升东面众人东即位
　　【升自西阶谓柩也柩在寝则殡于西阶故朝庙亦升自西阶别于生时也若生前入庙则少牢馈食礼云主人盥升自阼阶是也奠俟于庙俟正柩也妇人升谓主妇及众妇人皆升也此时男子唯主人升而妇人则皆升者以妇人当在堂上观下文主妇及亲者由足西面可见也众人东即位谓众主人从柩至西阶下遂向东阶下即西面位也　敖君善曰妇人东面当负序以避奠者之往来东即位者乃众主人也脱一主字此时堂下之位亦如朝夕哭不皆在东方】
　　正柩于两楹间用夷牀
　　【郑康成曰是时柩北首敖君善曰此正柩于堂正与小敛后尸夷于堂相类故仍用其牀】
　　主人柩东西面置重如初席升设于柩西奠设如初巾之升降自西阶主人踊无算降拜賔即位踊袭主妇及亲者由足西面
　　【置重如初谓如殡宫时三分庭一在南二在北而置之也席设于柩之西当西阶也奠设如初谓所从啓奠设于席前亦东面如在室中时也巾之以御风尘也主人踊无算降拜賔谓即柩东之位则踊既奠乃降也即位亦在阼阶下袭亦在序东妇人由足出于柩南也西面谓在阼阶上也亦南上郑康成曰亲者西面堂上迫疏者可以居房中　敖君善曰席设于柩西亦差近于柩奠设于席前亦当柩少北柩北首西乃右也于此奠焉与奠于尸右之意同不统于柩奠宜统于席也不去席者先已用柩则不变之且尸柩之奠亦宜异也】
　　荐车直东荣北辀
　　【荐进也进车者象生时将行陈驾也此车非载柩之车乃之魂车即记所谓乗车道车藁车也先陈乗车次陈道车次陈藁车以西为上辀辕也北辀以柩北首故也】
　　质明灭烛彻者升自阼阶降自西阶
　　【质正也彻去朝夕宿奠将设迁祖奠也彻奠不改设于序西南以无俎而非盛馔故也】
　　乃奠如初升降自西阶主人要节而踊
　　【郑康成曰此为迁祖奠也奠升不由阼阶柩北首辟其足也敖君善曰节谓彻者奠者之升降与奠者由重南东时也要节而踊丈夫妇人皆然】
　　荐马缨三就入门北面交辔圉人夹牵之御者执防立于马后哭成踊右还出
　　【马驾车之马每车二匹缨马鞅也采色一匝为一就缨为马设故与马同荐之唯言入门但没霤耳不必主中庭也圉人养马者每马两辔交辔而夹牵之谓左人牵右辔右人牵左辔也主人于荐车不哭至荐马乃哭成踊者以车得马而成也主人既哭成踊马则右还而出也　贾公彦曰记云荐乗车缨辔贝勒县于衡此荐马得有缨者以荐车时县于衡至荐马时又取而用之故两见之也前荐车在奠上此荐马在奠后者欲其既奠即出恐践汚庙中故后荐之也】
　　賔出主人送于门外
　　【送于门外谓拜送于祖庙门之外也】
　　右朝祖【附记三章】朝于祢庙重止于门外之西东面柩入升自西阶正柩于两楹间奠止于西阶之下东面北上主人升柩东西面众主人东即位妇人从升东面奠升设于柩西升降自西阶主人要节而踊【郑康成曰重不入者主于朝祖而行若过之也门西东面待之便也贾公彦曰主人要节而踊奠升主人踊降时妇人踊也】烛先入者升堂东楹之南西面后入者西阶东北面在下【烛在道则一在柩前一在柩后入庙则一升堂一在堂下适祖时亦然】主人降即位彻乃奠升自西阶主人踊如初【降即位谓降拜賔即阼阶下位也则妇人亦东即阼阶上位矣奠即如小敛奠者也主人踊如初亦要节而踊也不言妇人踊者省文也】祝及执事举奠巾席从而降柩从序从如初适祖【郑康成曰此谓朝祢明日举奠适祖之序也】　荐乗车鹿浅幦干笮革靾载旜载皮升服缨辔贝勒县于衡【乗车士所乗栈车也鹿浅鹿夏毛也干盾也笮矢箙也有干无兵有箙无弓矢明不用也靾缰也旜旂也勒马头络衔也以贝饰之衡辀端横木以驾马者敖君善曰经言荐马缨三就入门北面交辔圉人夹牵之则是荐马之时缨辔皆在马之身矣此乃谓缨辔贝勒县于衡其指荐马前后之时而言欤盖事至则加之既则脱之而置于此也】道车载朝服【郑康成曰道车朝夕及燕出入之车朝服日视朝之服也　贾公彦曰士乗栈车更无别车而上云乗车下云藁车此云道车者虽有一车所用各异也】藁车载簔笠【郑康成曰藁犹散也散车以田以鄙之车簔笠备雨服凡道车藁车之缨辔亦县之于衡也】　既正柩賔出遂匠纳车于阶间【郑康成曰遂匠遂人匠人也遂人主引徒匠人主载柩窆职相左右也车载柩车周礼谓之蜃车杂记谓之辁敖君善曰賔出而纳此车于阶间为主人送賔而入则当载矣愚按阶间堂下两阶之中间也】
　　有司请祖期曰日侧
　　【祖将行而祭道神之名此于主人送賔在外而请之也日侧谓日过中时乃主人答辞也有司既得祖期不言告于賔者于请启期已见之也　顔氏师古曰祖送行之祭昔黄帝之子累祖好逺游卒于道故后人以为行神将行祭之因飨饮也】
　　右请祖期
　　主人入袒乃载踊无算
　　【祖为载而变也载者向柩在堂北首今却下以足向前而载于阶间柩车之中也】
　　卒束袭降奠当前束
　　【束束棺于柩车也棺在柩车前后皆有束既卒束则主人之袒者可袭矣降奠下迁祖之奠也当前束谓在柩车西面当其前束犹始死之奠当尸腢也】
　　商祝饰柩一池纽前防后缁齐三采无贝
　　【饰柩谓加帷荒所以华道路及圹中不欲众憎恶之也池以竹为之状如小车笭衣以青布一池悬之于柩车前也纽所以聨帷及荒者盖荒在上帷在旁以纽连结之前防纽二后缁组二也荒之中央形圆如车盖髙三尺径二尺余者谓之齐如人之有脐也以三采缯为之上米中白下苍着以絮元士以上有贝缀之以络于齐上】
　　设披属引
