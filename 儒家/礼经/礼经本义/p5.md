<!-- { "loadSidebar": true } -->
　　尊于室中北墉下有禁酒在西绤幂加勺皆南枋【尊于室中者为内尊夫妇所酌也墉墙也葛之粗者曰绤覆尊之巾曰幂余解见冠礼　敖君善曰士虞礼尊于室中北墉下当户此东西之节宜如之】
　　尊于房户之东无酒篚在南实四爵合卺
　　【尊于房户东者为外尊赞及媵御所酌也无酒畧也篚所以实爵与卺者在尊南卺酒器破一匏为两卺象夫妇之合也合实于篚中故曰合卺四爵两卺凡六为夫妇各三酳也髙紫超曰卺爵与外尊并列者为赞位在外将酌以酳壻妇故设之于外为便也】
　　右陈器馔　腊必用鲜鱼用鲋必殽全【鲜谓新干者鲋鲫鱼也以性相依附故名鲋郑康成曰殽全者不馁败不剥伤也】
　　主人爵弁纁裳缁袘从者毕端乗墨车从车二乗执烛前马妇车亦如之有裧至于门外
　　【主人壻也爵弁士之上服袘縁也以缁縁裳也毕端皆服端也墨车黑漆车也礼大夫乗墨车士乗栈车今士乗墨车摄盛也从车从者所乗栈车也执烛前马使徒役执烛居马前照昏行也妇车壻家往迎妇之车亦如之亦用墨车及执烛前马也裧车衣也以布为之门外妇家大门之外　按墨车栈车之异贾洺州谓墨车以革挽之革上又有漆饰栈车则不革挽而但漆之敖君善谓墨车加黑色而漆之栈车不加黑色漆之而已】
　　主人筵于戸西西上右几女次纯衣纁袡立于房中南面姆纚笄宵衣在其右女从者毕袗纚笄被顈黼在其后
　　【此主人谓女父也下节同筵于户西西上右几设神位于祢庙也次首饰纯衣丝衣女从者毕袗则此衣亦也袡衣縁也不言裳者以妇人之服不殊裳也姆女师也宵衣黑色衣也宵小也礼服之小者也在女右当诏以妇礼也女从者侄娣之从嫁者也毕袗皆色单衣也被犹着也顈麻属白与黑谓之黼被顈黼于衣上以别于妇也在其后随女后也敖君善曰少牢礼主妇被褖衣特牲礼主妇纚笄宵衣以是差之宵衣次于褖衣矣从者毕袗其亦宵衣欤】
　　主人端迎于门外西面再拜賔东面答拜主人揖入賔执雁从至于庙门揖入三揖至于阶三让主人升西面賔升北面奠雁再拜稽首降出妇从降自西阶主人不降送
　　【賔壻也女父拜迎壻答拜女父先入壻执雁从入庙女父先升东阶西面立壻随升西阶北面奠雁于地再拜稽首迎妇而必致敬尽礼如此者重昏礼之始也主人不答拜以彼自尽礼于所迎非为主人故也是时女在房故奠雁必北面若行贽见之礼者然而又叩地尽礼如此乃易所谓男下女者故女遂从之主人不降送者以壻本为逆女而来今既从故主人不送郑康成所谓礼不参者也　敖君善曰礼不参总凡为行礼者也此壻迎女而女从之是壻女二人为礼矣故主人不参之】
　　壻御妇车授绥姆辞不受妇乗以几姆加景乃驱御者代壻乗其车先俟于门外
　　【壻御者亲而下之升车之索曰绥凡仆人之礼必授人绥若仆者降等则受不然则否此壻为御故如仆礼而授绥然非降等者也故姆辞不受既则女自取之以升乗以几者履几以升车尚安舒也景明衣也以单縠为之加之以为行道御尘也驱壻驱妇车也既行车轮三周御者乃代壻壻乃自乗其车而先行以导之至大门之外以俟妇　髙紫超曰前称女今称妇者此时女已从男则成为妇矣故遂以妇称之郑康成曰壻乗其车先者道之也男率女女从男夫妇刚柔之义自此始也】
　　右亲迎　父醮子命之曰往迎尔相承我宗事勗帅以敬先妣之嗣若则有常子曰诺唯恐弗堪不敢忘命【此父命子亲迎之词妇以助成家道故谓之相宗事宗庙祭祀之事勗勉也相夫成家不可不敬然夫倡则妇从故汝当勉帅之以敬谓以身先之也彼能敬则能尽妇道而可以嗣续我先妣之事矣若顺也则法也顺其先妣所行之法有常而不变也堪任也唯恐不任帅以敬之事盖谦恭之辞　按荀子亲迎之礼父南而立子北面而跪醮而命之先儒皆以为在寝然左传郑公子忽先配而后祖陈庄子讥之楚公子围亲迎于郑亦云告于庄共之庙而来则醮子似亦当在庙但经不言筵于户西以布神位且不言醮子之事文不具耳且壻家行六礼皆当先告于庙而经俱不及亦文不具也】　賔至摈者请对曰吾子命某以兹初昏使某将请承命对曰某固敬具以须【賔壻也摈者请女家之摈者出请事也对賔对也命某命壻父也期日虽自壻家出而女父许之故以为女父命之也使某壻自称父使己也将行也某固敬具以须女父固已敬备以待也】　父醴女而俟迎者母南面于房外女出于母左父西面戒之必有正焉若衣若笄毋戒诸西阶上不降【郝仲舆曰亲迎之日父设醴以礼其女于房中而俟壻亲迎至母出房户外南面立女出于母左父在阼西面戒之正整也为整其衣若笄教以正也　髙紫超曰归妹人之终始故父敬而醴之且以致其别离之思也郑康成曰女既次纯衣父醴之于房中南面盖母荐焉重昏礼也女奠爵于荐东立于位而俟壻之至父出使摈者请事母正南面房外示亲授壻且当戒女也敖君善曰母不降送尊也孟子曰女子之嫁也母命之往送之门戒之或此礼至后世而变欤】　父送女命之曰戒之敬之夙夜无违命【敖君善曰此即正衣若笄时之语也夙夜举一日之始终而言命谓舅姑与夫之命】母施衿结帨曰勉之敬之夙夜无违宫事【衿小带也帨佩巾也宫事如衣裳酒浆之类敖君善曰此即送于西阶上时之语也施衿结帨欲其以此为识也宫犹家也凡宫中之事不可违尊者之命妇人无外事故惟以是戒之】庶母及门内施鞶申之以父母之命命之曰敬恭聴宗尔父母之言夙夜无愆视诸衿鞶【庶母父妾也门内庙门之内鞶大带也敖君善曰庶母位在下故送之及门内申之以父母之命庶母贱不敢有所戒惟举尊者之言以重告之使敬从也敬恭聴宗尔父母之言指此时而言也夙夜无愆视诸衿鞶指异日而言也视之则能识已之语而可以无愆言鞶而必及衿者不敢専以己之所施者为言亦敬也】　壻授绥姆辞曰未教不足与为礼也【未教亦谦辞】　妇乗以几从者二人坐持几相对【郝仲与曰妇登车用几从者二人相对持几防倾也】
　　妇至主人揖妇以入及寝门揖入升自西阶媵布席于奥夫入于室即席妇尊西南面媵御沃盥交
　　【升自西阶导妇入也父在子不由阼故升西阶也媵送也女从者也媵布壻席见其事之之意于奥谓于西南牖下东面北上夫妇既升并俟于堂媵既布席乃入夫即席立于席上东面尊在室北牖下妇立于尊西南面郝仲与谓西北为干西南为坤夫干妇坤交泰之象也御李微之谓壻家之女侍是也夫妇将饮食先盥手御进夫盥媵为沃媵进妇盥御为沃故曰交居室之始即行此礼相下相亲之义也　按后章舅享送者姑飨妇人送者则媵之中男女俱有之御亦当然然佐夫妇室中行礼者当専以妇女言】
　　赞者彻尊幂举者盥出除鼏举鼎入陈于阼阶南西面北上匕俎从设北面载执而俟匕者逆退复位于门东北面西上
　　【赞相礼者也盖以妇女之晓礼仪者为之彻去覆尊之巾以将酌也举鼎者先盥手于阼阶东南洗中出寝门除去鼎盖乃以鼎入陈阼阶西向豚腊鱼以次自北而南匕以出鼎实俎以载鼎实三鼎则三匕三俎有司三人兼执一匕一俎各从其鼎入而设俎于鼎之西加匕于鼎东柄遂退举鼎者毎鼎二人左人则北面取鼎实载于左右人则西面以匕出鼎实逆退则匕下鼎者在先匕上鼎者在后也敖君善曰言复位见其初位在此门东北面西上私臣之位也特牲礼记曰私臣门东北面西上此亦因文而见之耳】
　　赞者设酱于席前菹醢在其北俎入设于豆东鱼次腊特于俎北赞设黍于酱东稷在其东设湆于酱南【赞者先设醤醤为食之主也席谓夫奥间东向之席菹与醢在酱北南上也豆谓菹醢也豆既陈豚俎入设在豆之东鱼次豚又在其东腊特设在豚俎之北黍在酱东当豚俎之南稷又在黍之东而湆则特设于酱之南此设夫席之馔也　敖君善曰腊特者凡俎数奇故于其下者则特设之设湆不言其器在豆可知少牢礼曰进二豆湆】
　　设对酱于东菹醢在其南北上设黍于腊北其西稷设湆于酱北御布对席
　　【对醤谓妇对席之醤东东席西向者也菹醢在醤南以北为上设黍在醤之西当豚之北而鱼在豚之西腊在豚之南不言豚北而言腊北以该三俎也亦或腊字乃豚字之误欤稷在黍西湆设于醤北此设妇席之馔也妇席与壻席东西相对故名对席御布妇席亦见其事之之意馔未设而布壻席已设乃布妇席示尊卑之义也】
　　赞启会郤于敦南对敦于北赞告具
　　【会敦盖也郤仰置也对敦对席之敦盖也赞设馔毕乃开黍稷敦盖夫席置于敦南妇席置于敦北赞者乃西面告馔具于壻】
　　揖妇即对筵皆坐皆祭祭荐黍稷肺赞迩黍授肺脊皆食以湆醤皆祭举食举也三饭卒食
　　【揖妇者壻也荐谓菹醢也迩者移之使近人以便食也郝仲与曰夫妇皆祭菹醢黍稷肺赞为移黍就近又为授俎间肺脊夫妇皆食泰稷啜湆咂醤祭则同祭食则同食也祭举即前所设祭肺二食举即前所设举肺脊二祭之而后食之也三饭三举食卒食饭毕也】
　　赞洗爵酌酳主人主人拜受赞戸内北面答拜酳妇亦如之皆祭赞以肝从皆振祭哜肝皆实于菹豆卒爵皆拜赞答拜受爵再酳如初无从三酳用卺亦如之【酌酌内尊也敖君善谓酳之言也继也其字从酉盖既食而复继之以酒殷勤接续也此酳字之义郑康成谓酳潄也所以洁口且以演安其所食乃所以酳之故也三酳皆赞者为之郝仲舆谓男女初遇代为献酢作之合也拜受皆在席祭祭酒也肝肝炙也以肝从谓以肝俎从于酒而进之所谓从献也振如振币之振以手挥振使洁浄也哜尝也所哜之余以实于盛菹之豆再酳无从无从献也三酳用卺不用爵也至是乃用卺者昏礼将终示以合体相亲之意也亦如之者亦如初而无从献也】
　　赞洗爵酌于户外尊入户西北面奠爵拜皆答拜坐祭卒爵拜皆答拜兴
　　【赞洗爵将自酢也凡礼有献必有酢今赞者三酳壻妇而壻妇交爵不得与赞者行酢礼故赞者酌以自酢盖代之酢也酌户外之尊者室中之尊惟壻妇同之赞不敢参也西北面拜兼拜两席也皆答拜壻妇两人皆答拜也】
　　右夫妇即席　妇入寝门赞者彻尊幂酌酒三属于尊弃余水于堂下阶间加勺【郑康成曰属注也酒贵新昏礼又贵新故事至乃取之三注于尊中】
　　主人出妇复位
　　【出出室户而适东房以将脱服也复位复其尊西南面之位妇人脱服不出也】
　　乃彻于房中如设于室【句】尊否
　　【彻室中之馔设于东房之中以媵御当馂之也如设于室谓其馔与席之位亦东西相向也尊否谓尊不彻以房有外尊也】
　　主人脱服于房媵受妇脱服于室御受姆授巾
　　【脱服夫妇皆脱礼服也于房于室男女异处重防也巾悦也初时母所结之悦既并礼服而脱之矣故姆还以他巾授之】
　　御衽于奥媵衽良席在东皆有枕北趾
　　【衽卧席也良席良人之席也妇称夫曰良人御为妇设衽于奥媵为夫设衽于妇席之东夫东妇西变于坐席者从男女之正位也北趾趾向北首向阳也夫妇皆如之　按室中以奥为尊故布同牢席夫在西妇在东西则当奥也今卧席同布于奥则男阳当在东妇隂当在西故男女各于其方也】
　　主人入亲脱妇之缨烛出
