<!-- { "loadSidebar": true } -->
　　司射犹挟一个去扑与司马交于阶前适阼阶下北面请释获于公公许反搢扑遂命释获者设中以弓为毕北面太史释获小臣师执中先首坐设之东面退太史实八算于中横委其余于中西兴拱而俟
　　【命释获者命太师也先首以首向前也】
　　司射西面命曰中离维纲触捆复公则释获众则不与惟公所中中三侯皆获释获者命小史小史命获者【矢着侯曰中离丽也侯舌曰维系侯绳曰纲中而丽于维纲言其去鹄逺也触夫着地而起触侯也捆叩也捆复矢叩侯而反于地也二者皆非正中且不必在鹄也凡此皆不宜释获而于公则释之优君也不与谓不在释获之科也公射不拘大侯参侯豻侯中则皆释获亦优君也众则非其侯中之不释获矣释获者谓太史也小史太史之属也太史以告小史小史以告获者传司射所命也】
　　司射遂进由堂下北面视上射命曰不贯不释上射揖司射退反位释获者坐取中之八算改实八算兴执而俟乃射若中则释获者每一个释一算上射于右下射于左若有余算则反委之又取中之八算改实八算于中兴执而俟
　　【此三耦正射也】
　　三耦卒射宾降取弓矢于堂西诸公卿则适次继三耦以南
　　【初纳射器宾弓矢在堂西诸臣弓矢在次故宾适堂西诸公卿适次各取弓矢也三耦以南谓大夫立之北】
　　公将射则司马师命负侯皆执其旌以负其侯而俟司马师反位仆人扫侯道司射去扑适阼阶下告射于公公许适西阶东吿于宾遂搢扑反位小射正一人取公之决拾于东坫上一小射正授弓拂弓皆以俟于东堂【命负侯君尊若始焉也司马师反位位在西阶下东面司马正之南也仆人秋官司之属扫侯道君将射新之也告于宾告当射也东坫堂东之坫也授弓授之大射正也拂拭之使洁也○敖君善曰既云小射正一人又云一小射正则小射正亦多矣周官射人下大夫二人上士四人然则诸侯之大射正上士亦二人小射正中士亦四人欤】
　　公将射则宾降适堂西袒决遂执弓搢三挟一个升自西阶先待于物北北一笴东面立司马升命去侯如初还右乃降释弓反位
　　【宾降郝仲舆谓即前取弓矢降再言以明待君之礼耳非取弓矢升再降也物北右物之北离一笴不敢与君并也东面向君也还右谓还右物也既立物间命去侯则由右物之南适其右乃降来右物北去适物右是还之也不还左物者时君未就物也】
　　公就物小射正奉决拾以笥大射正执弓皆以从于物小射正坐奠笥于物南遂拂以巾取决兴赞设决朱极三小臣正赞袒公袒朱襦卒袒小臣正退俟于东堂小射正又坐取拾兴赞设拾以笥退奠于坫上复位大射正执弓以袂顺左右隈上再下一左执弣右执箫以授公公亲揉之小臣师以巾内拂矢而授矢于公稍属大射正立于公后以矢行告于公下曰留上曰左右曰方公既发大射正受弓而俟拾发以将乗矢
　　【朱极以朱色韦韬右手指以利也三谓食指将指无名指三各用一也设拾以鞲襦上小射正复位与小臣正同立俟于东堂也袂衣袖也顺犹循也隈弓曲处也以衣袖循弓左右两隈而上再拭下一拭之示整洁也揉之调之也内拂矢以巾向已拭之恐尘及君也稍属奉矢稍稍相继续不絶也留者矢滞而垂也扬者矢激而起也方向也左曰左方右曰右方也发矢毕即受弓不以武器乆留于手人君之度也俟者将复授之也君与宾各四矢亦拾发射之礼当然也】
　　公卒射小臣师以巾退反位大射正受弓小射正以笥受次拾退奠于坫上复位大射正退反司正之位小臣正赞袭
　　【大射正受弓以授有司于东堂也】
　　公还而后宾降释弓于堂西反位于阶西东面公即席司正以命升宾宾升复筵而后卿大夫继射
　　【公还还阼阶也阶西东面宾降位也】
　　诸公卿取弓矢于次中袒决遂执弓搢三挟一个出西面揖揖如三耦升射卒射降如三耦适次释弓脱决拾袭反位众皆继射释获皆如初
　　【释获皆如初通君宾公卿大夫众耦而言】
　　卒射释获者遂以所执余获适阼阶下北面告于公曰左右卒射反位坐委余获于中西兴拱而俟
　　右再射释获【髙紫超曰此章内叙次君射之礼最为详悉乡射礼无所观其奉巾奉笥赞决赞袒授弓授矢及赞袭受决拾诸仪至今犹可以想见其安舒自得从容不迫之气象也】
　　司马袒执弓升命取矢如初负侯许诺以旌负侯如初司马降释弓如初小臣委矢于楅如初宾诸公卿大夫之矢皆异束之以茅卒正坐左右抚之进束反位宾之矢则以授矢人于西堂下司马释弓反位而后卿大夫升就席
　　【宾诸公卿大夫之矢皆异束之者小臣取矢即束之尊殊之也卒取矢毕也正司马正也抚之抚众矢而数之也进束郝仲舆谓既数众矢而后进所束之矢于楅也反位反中西南东面之位宾矢授矢人于西堂下不委于楅也不言君矢其以授小臣于东堂可知也司马释弓反位即前降释弓再言以明小臣取矢时卿大夫已升就席也】
　　司射适阶西释弓去扑袭进由中东立于中南北面视算释获者东面于中西坐先数右获二算为纯一纯以取实于左手十纯则缩而委之每委异之有余纯则横诸下一算为竒竒则又缩诸纯下兴自前适左东面坐坐兼敛算实于左手一纯以委十则异之其余如右获司射复位释获者遂进取贤获执之由阼阶下北面告于公若右胜则曰右贤于左若左胜则曰左贤于右以纯数吿若有竒者亦曰竒若左右钧则左右各执一算以告曰左右钧还复位坐兼敛算实八算于中委其余于中西兴拱而俟
　　右取矢视算
　　司射命设丰司宫士奉丰由西阶升北面坐设于西楹西降复位胜者之弟子洗觯升酌散南面坐奠于丰上降反位
　　【命设丰亦适堂西命之也司宫士司宫之属也其位与士共立于西方东面】
　　司射袒执弓挟一个搢扑东面于三耦之西命三耦及众射者胜者皆袒决遂执张弓不胜者皆袭説决拾却左手右加弛弓于其上遂以执弣司射先反位三耦及众射者皆升饮射爵于西阶上小射正作升饮射爵者如作射一耦出揖如升射及阶胜者先升升堂少右不胜者进北面坐取丰上之觯兴少退立卒觯进坐奠于丰下兴揖不胜者先降与升饮者相左交于阶前相揖适次释弓袭反位仆人师继酌射爵取觯实之反奠于丰上退俟于序端升饮者如初
　　【小射正作升饮者司射但命其仪而不亲作与乡射异也仆人师继酌代弟子也犹乡射之有执爵者也】
　　三耦卒饮若宾诸公卿大夫不胜则不降不执弓耦不升仆人师洗升实觯以授【句】宾诸公卿大夫受觯于席以降适西阶上北面立饮卒觯授执爵者反就席【耦不升惟谓士与大夫为耦者也洗者以承贱者之后新之也其次则不洗矣受觯以降谓降席也西阶上臣饮罚爵之位也】
　　若饮公则侍射者降洗角觯升酌散降拜公降一等小臣正辞宾升再拜稽首公答再拜宾坐祭卒爵再拜稽首公答再拜宾降洗象觯升酌膳以致下拜小臣正辞升再拜稽首公答再拜公卒觯宾进受觯降洗散觯升实散下拜小臣正辞升再拜稽首公答再拜宾坐不祭卒觯降奠于篚阶西东面立摈者以命升宾宾升就席【郝仲舆曰侍射者即宾公之耦也饮君不敢同众为媵爵之礼君饮一臣饮二宾先洗角觯酌散自饮君君既饮复酌散自饮所谓夹爵也敖君善曰以致者亦奠于荐南】
　　若诸公卿大夫之耦不胜则亦执弛弓特升饮
　　【此谓士之为大夫耦者也比耦时士无与公卿为耦者故敖君善以此诸公卿为衍文然或以明士之贤圣者亦可与诸公卿为耦耳】
　　众皆继饮射爵如三耦射爵徧乃彻丰与觯
　　右饮不胜者
　　司宫尊侯于服不之东北两献酒东面南上皆加勺设洗于尊西北篚在南东肆实一散于篚
　　【尊侯设献尊于侯也服不官名负大侯者服不去侯居乏尊设于乏之东北也两献酒及洗篚即初陈设者前不言加勺实散故此及之然前既陈设而此再言之者盖司宫于临献时复审视之也】
　　司马正洗散遂实爵献服不服不侯西北三步北面拜受爵司马正西面拜送爵反位宰夫有司荐庶子设折俎
　　【服不为大侯之获者故司马正献之既拜送而反位以其不拜既也宰夫有司宰夫之吏也】
　　卒错获者适右个荐俎从之获者左执爵右祭荐俎二手祭酒适左个祭如右个中亦如之卒祭左个之西北三步东面设荐俎立卒爵
　　【此获者即服不也有司与庶子既错荐俎于地获者则以爵设右个而二人复执荐俎从之而错于地获者南面坐乃左手执爵右手祭荐毕复共左手执爵祭酒以散大酒多一手注之难为节故用二手也】
　　司马师受虚爵洗献仆人与巾车获者皆如大侯之礼卒司马师受虚爵奠于篚获者皆执其荐庶子折俎从之设于乏少南服不复负侯而俟
　　【仆人扫侯道巾车张三侯获者谓大侯之与服不相代而获者及参侯豻侯之获者各二人也不言量人同可知也俟俟三射也】
　　司射适阶西去扑释弓脱决拾袭适洗洗觚升实之降献释获者于其位少南荐脯醢折俎皆有祭释获者荐右东面拜受爵司射北面拜送爵释获者就其荐坐左执爵右祭脯醢兴取肺坐祭遂祭酒兴司射之西北面立卒爵不拜既爵司射受虚爵奠于篚释获者少西辟荐反位司射适堂西袒决遂取弓挟一个适阶西搢扑以反位
　　右献服不释获者【髙紫超曰司马行献服不礼司射行献释获者礼使羣射者皆降心息气乆之而后再射则有以得其安详暇豫之道而不同于武夫角力之为矣圣人制礼之妙如此】
　　司射倚扑于阶西适阼阶下北面请射于公如初反搢扑适次命三耦皆袒决遂执弓序出取矢司射先反位三耦拾取矢如初
　　【阼阶下北面请射于公正礼也如初者如第一次请射曰为改请射也序出每耦以次而出也】
　　小射正作取矢如初
　　【敖君善曰此一句似衍大射之礼司射惟命拾取矢而不复作与乡射异以前后经文征之可见又言此于拾取矢之后似非其次且上无作取矢之事亦不宜言如初其为衍也明矣】
　　三耦既拾取矢诸公卿大夫皆降如初位与耦入于次皆袒决遂执弓皆进当楅进坐脱矢束上射东面下射西面拾取矢如三耦若士与大夫为耦士东面大夫西面大夫进坐脱矢束退反位耦揖进坐兼取乗矢兴顺羽且左还毋周反面揖大夫进坐亦兼取乗矢如其耦北面搢三挟一个揖进大夫与其耦皆适次释弓脱决拾袭反位诸公卿升就席
　　【后揖进之进当作退乡射云揖退是也○郝仲舆曰公卿大夫皆降如初位谓适次北继三耦以南之位也诸公卿大夫自相为耦则拾取矢如三耦若士与大夫为耦则兼取乗矢不敢与大夫拾也】
　　众射者继拾取矢皆如三耦遂入于次释弓矢脱决拾袭反位
　　【髙紫超曰三耦先拾取矢而后公卿大夫拾取矢公卿大夫既拾取矢而后士与大夫为耦者取矢士与大夫为耦者取矢而后众射者拾取矢其后先之序一如初射之时而不敢紊也】
　　右三请射
　　司射犹挟一个以作射如初一耦揖升如初司马升命去侯负侯许诺司马降释弓反位司射与司马交于阶前倚扑于阶西适阼阶下北面请以乐于公公许司射反搢扑东面命乐正曰命用乐乐正曰诺司射遂适堂下北面视上射命曰不鼓不释上射揖司射退反位乐正命太师曰奏貍首间若一太师不兴许诺乐正反位奏貍首以射
