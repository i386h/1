<!-- { "loadSidebar": true } -->
　　【主人女父也筵设神席也户西室户之西即户牖间也西上者席有首尾其首在西神道尊右也几漆几也右几席南面几在席西端也郝仲与曰昏礼特设神席重祖考遗体不敢専也敖君善曰筵之者有司也乃云主人者对使者立文也是时主人立于阼阶东摈者亦端负东塾】
　　使者端至摈者出请事入告
　　【使者壻父之家臣奉壻父之命而为使者也端礼服至谓至于大门外摈女父所使迎賔者出请使者来事入告于主人敖君善曰此亦賔之将命者入告摈者告主人乃出请事也凡賔非主人之所戒宿而来者则有请事之礼摈者请事賔执雁纳采摈者乃入告凡请事者西面入告者东面大夫士之礼也】
　　主人如賔服迎于门外再拜賔不答拜揖入至于庙门揖入三揖至于阶三让主人以賔升西面賔升西阶当阿东面致命主人阼阶上北面再拜授于楹间南面【迎于大门之外再拜髙紫超谓盖拜其主防诚降请之意非拜使人也故不答拜主人以賔升谓主人先升而賔从之也阿栋也东面致命谓致其主采择之命使致命而主人再拜盖亦拜受其主之命也故使亦不答拜授雁于主人当堂中两楹之间在神几之南也南面者郝仲舆谓主北面賔南面阳尊隂卑也】
　　賔降出主人降授老雁
　　【出出庙门老家臣之长】
　　右纳采　凡行事必用昏昕受诸祢庙【凡行事谓行六礼之事用昏壻亲迎时也用昕使者纳采问名纳吉纳征请期时也六礼皆受命于祢庙重亲之也】辞无不腆无辱挚不用死【腆善也币必完好故賔不称币不善有求而至故主人不谢其来辱挚不用死故士越雉而用雁也】
　　宗子无父母命之亲皆没己躬命之支子则称其宗弟则称其兄【宗子大宗子父没则母命使者父母俱没则已亲命使者虽有诸父诸兄不称之者宗子尊不统于族人也若支子无父母与亲兄则称宗子命使者以宗子尊也如有兄而为弟者则不称宗子而称亲兄尚亲也】　昏辞曰吾子有惠贶室某也某有先人之礼使某也请纳采【吾子使者称女父也贶赐也男以女为室贶室某之某壻名某有之某壻父名使某也之某使者名郝仲舆曰某有先人之礼谓壻父有先世旧礼礼必称先不忘初也　此使者于门外告摈之辞】对曰某之子憃愚又弗能教吾子命之某不敢辞【对谓摈入告主人受命出对使者之辞某之子女父自称己女也憃愚言不敏也女之性既不敏已又弗能教之言其不足采也吾子谓使者】致命曰敢纳采【致命使者入升堂致其主之命于女父也】
　　摈者出请賔执雁请问名
　　【请请事也问名问女之名将归卜其吉凶也髙紫超曰纳采时既授主人以雁此复执雁请问名则賔之所携盖二雁矣亦取相俪偶之义】
　　主人许賔入授如初礼
　　【敖君善曰摈者入告主人许乃出告賔而賔入初礼三揖以下之仪也此虽俟于中庭亦有三揖与聘礼同】
　　右问名　问名主人受雁还西面对賔受命乃降【敖君善曰问名之仪主人以賔升西面賔升自西阶东面问名主人阼阶上北面再拜进受雁于楹间还于阼阶上西面賔亦还于西阶上东面主人对賔受命乃俱降也】　问名曰某既受命将加诸卜敢请女为谁氏【某使者名命谓已受其纳采之礼也加诸卜谓指女名以问卜也谁氏万允宗谓谁者谁伯叔也氏者姓也如问鲁女名则曰敢请女为伯姬乎为叔姬乎　敖君善曰此亦使者告摈者请事之辞】对曰吾子有命将以备数而择之某不敢辞【敖君善曰备数而择之若曰不専采己女然谦也此摈者传主人许之之词也賔致命于堂宜亦曰敢请女为谁氏主人则以名对之】
　　摈者出请賔告事毕入告出请醴賔賔礼辞许
　　【出请恐其尚有他事也凡行重礼者事毕必醴之以致殷勤也一辞而许醴賔之常法　髙紫超曰古人醴賔只如今客至待茶之意无烦文厚费也】
　　主人彻几改筵东上侧尊甒醴于房中
　　【彻几改筵者向为神今为人故彻去初所设几改易他筵而布之也神主隂故席西上人主阳故席东上设侧尊甒醴在东房之中以醴賔也】
　　主人迎賔于庙门外揖让如初升主人北面再拜賔西阶上北面答拜主人拂几授校拜送賔以几辟北面设于坐左之西阶上答拜
　　【复迎之礼更端也髙紫超谓此时主人之拜盖拜使人之劳也故使亦再拜答之拂以袂设之也校几足也主人优賔故行授几重礼賔不敢当故逡巡而辟左之谓左设其几前以依神在右故此设之于左贾洺州曰凡授几设几之法左手执几缩之以右袂拂几三乃以两手横执几之两端授之受者进二手受于手间或受其足皆横受之及其设之皆旋几纵执乃设之于坐间北面陈之凡有几者賔重也无几者賔轻也云以几辟者賔卑也不云者賔尊也】
　　赞者酌醴加角柶面叶出于房主人受醴面枋筵前西北面賔拜受醴复位主人阼阶上拜送赞者荐脯醢【出于房以授主人也筵前西北面疑立以待賔即筵也敖君善曰西北面以賔在西阶上不可背之也醴子醴妇皆北面以其立于席西也賔拜亦于西阶上复位俟既荐乃升席于賔之拜也主人少退主人拜送賔亦如之】
　　賔即筵坐左执觯祭脯醢以柶祭醴三西阶上北面坐啐醴建柶兴坐奠觯遂拜主人答拜賔即筵奠于荐左【祭不言右以左见之也余俱详冠礼】
　　降筵北面坐取脯主人辞賔降授人脯出主人送于门外再拜
　　【坐取脯者尊主人之赐将持归以复命于其主也辞者不敢劳其亲彻也賔降西阶以脯授从者遂出主人送于大门外賔去而再拜也】
　　右醴賔　醴曰子为事故至于某之室某有先人之礼请醴从者【郑康成曰言从者谦不敢斥也】对曰某既得将事矣敢辞【言事已毕不敢复溷主人将行也】先人之礼敢固以请【郑康成曰主人辞敖君善曰凡请与辞自再以后皆谓之固】某辞不得命敢不从也【郑康成曰賔辞也不得命者不得许己之命敖君善曰此皆摈者传賔主之辞即所谓请醴賔賔礼辞许者也】祭醴始扱一祭又扱再祭【扱以柶插取醴也始扱一祭义扱则分为两祭是为祭醴三也　敖君善曰始扱一祭又扱则再祭是隆杀也一扱而可以再祭则柶叶如勺矣】賔右取脯左奉之乃归执以反命【贾洺州曰右手取脯左手兼奉之以降授从者于西阶下乃归敖君善曰执以反命谓至于壻父之门外乃受之以反命也】　凡使者归反命曰某既得将事矣敢以礼告主人曰闻命矣【以礼告郝仲舆谓凡在彼交际之仪酬答之辞飨劳之物皆以告于主人也命谓使者之辞】
　　纳吉用雁如纳采礼
　　【纳吉谓问名归卜得吉使使告于女家也】
　　右纳吉　纳吉曰吾子有贶命某加诸卜占曰吉使某也敢告【贶命谓许以女名也】对曰某之子不教唯恐弗堪子有吉某与在某不敢辞【敖君善曰弗堪谓不能尽妇道也与在谓已亦在吉中也此亦摈者传賔主之辞賔致命亦宜曰某敢纳吉】
　　纳征纁束帛俪皮如纳吉礼
　　【纳征奉币聘女以为昏姻之征也纁帛之色也纳征礼最重故特用皮帛而不用雁也】
　　右纳征　纳征皮帛必可制【贾洺州曰可制谓可制为衣服亦教妇人诚信之义】执皮摄之内文兼执足左首随入西上三分庭一在南【帛则賔自将两皮则从者二人执之摄犹折也叠也中屈其皮叠而执之也内文毛文向内防损伤也兼执足左手执前两足右手执后两足左首皮首向左如执生禽者必左首也随入士庙门窄狭执皮者又横执之故二人相随乃可以入至中庭则稍寛故得并立北面西上三分其庭之深当北二分南一分之间其立处也】賔致命释外足见文主人受币士受皮者自东出于后自左受遂坐摄皮逆退适东壁【賔奉束帛致命堂上则庭中执皮者手释外两足见其毛文盖皮以文为美故当授受之节宜示之也士主人之私臣也其位在门东北面主人于堂上受帛则士二人自门东随行而西出执皮者之后前一人居西客之左次一人居东客之左皆北面执者既释外足授以内两足受者坐而摄之执其四足逆退在东者先退由便也】　纳征曰吾子有嘉命贶室某也某有先人之礼俪皮束帛使某也请纳征【贾洺州曰此门外向摈者辞也】对曰吾子顺先典贶某重礼某不敢辞敢不承命【敖君善曰先典即彼所谓先人之礼也纳征于六礼为盛故曰重礼此亦摈者传主人辞也】致命曰某敢纳征【贾洺州曰此升堂致命辞也敖君善曰主人于堂亦惟拜命而已无辞】　女子许嫁笄而醴之称字【详冠礼贾洺州曰笄而醴之称字与男子冠而醴之称字同】祖庙未毁教于公宫三月若祖庙已毁则教于宗室【祖庙女所出之祖为君者之庙也宗法五世同髙祖者服缌麻六世亲尽无服而髙祖之主迁其庙毁盖易担改涂以藏新主也宗室大宗子之家也言公族之女在五世内与君同髙祖则许嫁后公必引之宫中命女师教以妇道若在五世外则大宗子引于其家而命女师教之欲其无忝厥祖也然则异姓之女皆教于大宗子之家可知矣】
　　请期用雁主人辞賔许告期如纳征礼
　　【郝仲舆曰请期男氏既卜昏期未敢専请期于女氏女氏主人辞从男使者许辞乃以昏期告女氏也敖君善曰壻家既得吉日乃不敢直以告女家而必请之者示聴命于女家之意尊之也郑康成曰主人辞者阳倡隂和期日宜由夫家来也】
　　右请期　请期曰吾子有赐命某既申受命矣惟是三族之不虞使某也请吉日【申受命谓自纳采以来重受女父之命也三族敖君善谓从父从祖从曾祖之亲一説谓父族母族妻族一説谓父昆弟已昆弟子昆弟未详孰是然以昏礼言之恐敖説为近盖未昏则不必及妻族而或为嫡长子则亦未有子昆弟辈也不虞意外不测也三族有死丧不测则不可以昏故及今之吉日也】对曰某既前受命矣唯命是聴【敖君善曰言前此皆受壻家之命令则亦唯命是聴也】曰某命某聴命于吾子对曰某固唯命是聴曰某使某受命吾子不许某敢不告期曰某日对曰某敢不敬须【敖君善曰曰某日堂上致命之辞也其上则皆摈者所传者也某敢不敬须乃主人堂上受命时语也须待也】
　　期初昏陈三鼎于寝门外东方北面北上其实特豚合升去蹄举肺脊二祭肺二鱼十有四腊一纯髀不升皆饪设扃鼏
　　【期娶妻之日三鼎豚鱼腊也寝壻之室也北面鼎面向北也北上自北陈而南豚鼎向北也合升合左右胖升于鼎也去蹄蹄甲不用也举犹食也手举食之也肺为气之主脊为体之正食先举之将食先祭之所食之肺脊与所祭之肺皆升之鼎者也皆二夫妇各一也凡鱼正数十五如特牲少牢之鱼皆十五此减为十四者欲其偶也全禽之干者曰腊此谓兔腊也少牢礼则用麋纯全也凡腊用全一説如射礼二算为纯之纯一纯一双也髀尾骨不升者近窍贱也饪熟也　髙紫超曰此特先陈壻妇合巹之鼎特豚为壻妇设也重昏礼故特杀】
　　设洗于阼阶东南
　　【敖君善曰设洗之节详于冠礼故此畧之】
　　馔于房中醯酱二豆菹醢四豆兼巾之黍稷四敦皆盖大羮湆在爨
　　【巾以御尘兼巾之六豆共巾也敦盛黍稷器以会盖之尚温也大羮湆煑肉汁也爨灶也在爨欲其热也贾洺州曰唐虞以上曰太羹不致五味不和盐菜三王以来更有铏羹则致以五味和以盐菜矣然虽】
　　【有铏羮犹存太羮不忘古也】
