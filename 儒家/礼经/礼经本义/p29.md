<!-- { "loadSidebar": true } -->
　　【公南向亦宰告于君君乃朝服出门左南向也上介立于其左立宾西也受币于某宫谓受于其国祖庙若桓宫僖宫之类上言某君再拜谓使臣执圭致命而其君拜也下言某君再拜言使臣束帛加璧享而其君拜也宰自公左受玉南面东为左賛币自左也受上介璋致命亦如之者郑康成谓致命曰以君命聘于某君夫人某君再拜以享某君夫人某君再拜是也某子若言髙子国子之类礼币彼国君初礼宾之币即郊劳币也以尽言赐礼谓自郊劳以至郊赠所赐之礼一一尽言之盖盛道彼国君之有礼而已得防其厚意也而汝也善善其能使而不辱君命也使者将拜故以所执币授上介而上介受之以反于庭实皮左也私币不告轻也君劳之以道路勤苦也】
　　若有献则曰某君之赐也君其以赐乎
　　【有献谓私有物献于君也君其以赐言君以此为颁赐之需不敢质言君受故言以此赐他人也】
　　上介徒以公赐告如上宾之礼君劳之再拜稽首君答拜劳士介亦如之
　　【徒以告谓空手以告不执币也如上宾之礼如其尽言赐礼也君答拜不言再答一拜也士介亦劳之者道路之勤苦不以微而忽之也】
　　君使宰赐使者币使者再拜稽首赐介介皆再拜稽首【郑康成曰以所陈币赐之也礼臣子人赐之而必献之君父不敢自私也君父因以予之则拜受之如更受赐也】
　　乃退介皆送至于使者之门乃退揖使者拜其辱【乃退使介皆退也介皆送使者至门始出俟于其门终归亦送于其门也退揖介退揖辞使者也使者拜其辱拜之于门外之左以谢介也康成云再拜上介三拜士介○髙紫超曰当其出也羣介皆俟于门而不使之徒出及其归也众介又皆从至于门而不使之徒归盖皆推重君之心以重使而其一徳一心所以共襄国事者亦见矣】
　　右归反命
　　释币于门
　　【门大门也释币以礼门神康成谓布席于闑西阈外东面敖君善曰出乎行入乎门者行为道路之始出则礼之门为内外之限入则礼之也】
　　乃至于祢筵几于室荐脯醢觞酒陈席于阼荐脯醢三献一人举爵献从者行酬乃出
　　【至祢告反也郝仲舆曰席于阼酢主人也奠无尸而酢既献主人自酢也不于室于阼将与从者为礼也荐脯醢荐于主人之阼席也三献谓初献祢主人自酢再献室老室老酢主人三献士士酢主人三献成更一人举爵酬主人主人不饮奠于荐左更酌酒献从行家臣献毕主人举所奠一人之爵行旅酬以徧所谓饮至也○髙紫超曰反告至而荐脯醢盖若乆违其亲而致其养者然孝子事亡如存之心见矣从者使者之仆也从者虽以国事出然风尘委顿亦已劳矣故特举爵行酧以息之盖与周公东山劳归士诗同意而使事于是乎终矣】
　　上介至亦如之
　　【至至其家也亦如之亦如其释币于门释奠于祢也】
　　右礼门及祢
　　聘遭丧入境则遂也不郊劳不筵几不礼宾主人毕归礼宾唯饔饩之受不贿不礼玉不赠
　　【遭丧所聘之国君薨也未入其境则反既入境遂终聘事不郊劳子未君也不筵几使君致命于殡宫而不于庙也不礼宾君丧则使大夫摄主以受于聘享毕不设醴以礼宾以非正主也主人谓摄主毕归礼谓飱饔享食之类尽以归宾宾不尽受受惟饔饩饮食不可废也贿与礼玉主君所以答聘君无主君则否赠以答私觌君丧无觌则否凡所否者皆以哀毁不可行嘉礼且嗣主未君故也】
　　遭夫人世子之丧君不受使大夫受于庙其他如遭君丧
　　【郑康成曰夫人世子死君为丧主使大夫受聘礼不以凶接吉也其他谓礼所降】
　　遭丧将命于大夫主人长衣练冠以受
　　【郑康成曰遭丧谓所聘之国君薨夫人世子死也此三者皆大夫摄主人长衣素布衣也去衰易冠不以纯凶接纯吉也】
　　右遭主国丧
　　聘君若薨于后入境则遂赴者未至则哭于巷衰于馆受礼不受飨食赴者至则衰而出唯稍受之
　　【聘君使臣之君使臣未入他境君薨则反已入境而闻之遂终聘事赴告丧也赴者未至所聘之国则哭于巷未可为位也衰于馆未可以凶服出也其聘享之事则纯吉自如也受礼受饔饩也不受享食以己有丧不宜往也赴既至则所聘之国当为邻国阙乐使臣乃可以衰而出即主人归礼亦可以凶服受之惟正行聘享之礼则吉服自如也廪米曰稍唯稍受之牲牢之类皆不受也】
　　归执圭复命于殡升自西阶不升堂子即位不哭徧复命如聘子臣皆哭与介入北向哭出袒括发入门右即位踊
　　【复命于殡如事生也升自西阶殡在西阶也不升堂臣见君于堂下子嗣君也不哭将有告请之事宜静肃也徧复命如聘如君存尽言赐礼不敢以存亡异心也子臣皆哭告毕乃哭也使臣出与介更入北向哭又出袒衣括髪入殡宫门右即位踊如奔丧礼也】
　　右聘君薨
　　若有私丧则哭于馆衰而居不飨食
　　【郑康成曰私丧谓其父母哭于馆衰而居不敢以私丧闻于主国不敢凶服于君之吉使也】
　　归使众介先衰而从之
　　【归于途使众介先行已凶服从之此未及郊之礼也既及郊则郑康成谓请反命君纳之乃朝服既反命出公门释服哭而归其他如奔丧之礼是也】
　　右私丧
　　宾入境而死遂也主人为之具而殡介摄其命
　　【遂谓遂其聘事未入境则使人告于君止而俟命具谓始死至殡所当用殡即其馆而殡之以尸未得归故权殡于此也介摄其命为致聘享及问大夫之礼也】
　　君吊介为主人主人归礼币必以用介受宾礼无辞也不飨食
　　【主君亲吊则介为丧主虽有家臣适子在行亦不得为主以介与宾并命于君为尊也主君归礼币取供丧用如秋官掌客职宾客死致礼以丧用是也故必以用介受宾礼无所辞所以明代也享食则不往就致则受之也○敖君善曰诸侯吊于异国之臣君为之主此时其君不在故介为主人受主君之吊以此时惟介为尊故也君吊皮弁服礼诸侯吊于异国之臣皮弁锡衰主人未丧服则君亦不锡衰不锡衰则惟皮弁服矣介为主则袒免丧服记曰朋友皆在他邦袒免谓此类是也凡诸侯吊主人必免】
　　归介复命柩止于门外介卒复命出奉柩送之君吊卒殡
　　【介归复命以使者柩造朝门外终使事也介复命毕出送柩于其家君亲吊视殡毕而后归也】
　　若大夫介卒亦如之
　　【大夫介谓上介其丧与使者同】
　　士介死为之棺敛之君不吊焉
　　【士介谓众介】
　　若宾死未将命则既敛于棺造于朝介将命
　　【郑康成曰未将命谓俟间之后也以柩造朝以已至朝志在达君命】
　　若介死归复命唯上介造于朝若介死虽士介宾既复命往卒殡乃归
　　【介死使臣归复命惟上介以柩造朝众介则否柩归虽士介使臣复命出必往送其柩至家卒殡后归盖同行之侣夙夜必偕虽贱而不可不始终其事也】
　　右宾介卒
　　小聘曰问不享有献不及夫人主人不筵几不礼【句】面不升不郊劳
　　【不享无玉帛庭实也献随意献国所有不及夫人及君而已不筵几不行礼于庙也不礼不以醴礼宾也面不升谓私觌庭中受之不升堂也不郊劳不使人劳宾于郊也】
　　其礼如为介三介
　　【如为介如大聘之待上介也三介视大聘少一人也】
　　右小聘







　　礼经本义卷九
　　钦定四库全书
　　礼经本义卷十
　　无锡蔡徳晋撰
　　宾礼
　　觐礼
　　【郑康成曰觐见也诸侯秋见天子之礼春见曰朝受挚于朝受享于庙生气文也秋见曰觐一受之于庙杀气质也朝者位于内朝而序进觐者位于庙门外而序入王南面立于宁扆而受焉夏见曰宗其礼依春冬见曰遇其礼依秋朝宗礼备觐遇礼省觐礼今存朝宗遇礼今亡】
　　至于郊王使人皮弁用璧劳
　　【郊王畿内之郊也劳而用璧以为信天子于诸侯之礼也○郑康成曰小行人职凡诸侯入王则逆劳于畿则郊劳者大行人也贾洺州曰按大行人上公三劳侯伯再劳子男一劳盖五等同有畿劳而以多少为差】
　　侯氏亦皮弁迎于帷门之外再拜使者不答拜
　　【诸侯所次为帷宫略如宫室仪故曰帷门也侯氏拜天子之命故使者不答拜也】
　　遂执玉三揖至于阶使者不让先升侯氏升听命降再拜稽首遂升受玉使者左还而立侯氏还璧使者受侯氏降再拜稽首使者乃出
　　【执玉执璧也不让先升奉王命尊也帷宫无堂可升此所升者坛也升听命使者东面致命侯氏东阶上西面听之也左还而立既东面授玉乃左旋南面示将去少立以俟还璧也还璧不敢当天子之重礼也前降拜受玉也后降拜送玉也】
　　侯氏乃止使者使者乃入侯氏与之让升侯氏先升授几侯氏拜送几使者设几答拜
　　【止止其去将傧之也侯氏先升宾也傧而用几尊王使也设几必先布席当止使者时则已布席也】
　　侯氏用束帛乘马傧使者使者再拜受侯氏再拜送币使者降以左骖出侯氏送于门外再拜
　　【聘礼傧使者止用束帛乘皮今用乘马者亦尊王使也使者受傧不稽首同为王臣故不因其受币之礼也左骖庭实四马最西一马也马首北以西为左一车四马左右两骖西为左骖也使者由西阶降亲牵左骖出余三马侯氏士牵送使者从者门外受之也】
　　侯氏遂从之
　　【髙紫超曰遂从之者以天子劳使既至故不敢即安而急趋王所也】
　　右郊劳
　　天子赐舍曰伯父女顺命于王所赐伯父舍侯氏再拜稽首
　　【赐舍犹致馆也郑康成谓以其新至道路劳苦未受其礼且使即安也曰以下使者致馆之辞伯父天子称同姓大国之辞顺命顺天子之命于王所来朝天子之所也】
　　傧之束帛乘马
　　【傧之侯氏傧礼王使也王赐舍无币尊者之礼也犹傧之者尊王使也】
　　右赐舍　同姓大国则曰伯父其异姓则曰伯舅同姓小邦则曰叔父其异姓小邦则曰叔舅【郝仲舆曰此记天子称诸侯之辞伯叔父舅尊敬亲爱之称】
　　天子使大夫戒曰某日伯父帅乃初事侯氏再拜稽首【某日吿以觐日也帅乃初事帅循故事也○贾洺州曰初事者以其四时朝觐自是循常故事也髙紫超曰凡人行礼每厌常而喜新又或侯氏新即位不谙故典故戒之以帅乃初事】
　　右戒觐日【髙紫超曰觐王之日惟天子命盖其不敢自专如此】
　　诸侯前朝皆受舍于朝同姓西面北上异姓东面北上【言诸侯者明来觐者众也朝即觐也前朝谓先觐日也舍次舍朝外朝受舍于朝门外谓觐时待事之处也同姓西面从主人之位异姓东面从宾位也】
　　右受舍于朝
　　侯氏裨冕释币于祢
　　【裨犹副也天子衮冕为正诸侯以下冕服为副祢谓行主古者大事出奉迁庙主以行迁主矣而云祢亲之也释币者告以将入觐也○敖君善曰释币于祢之礼筵几于其馆堂户牖之间南面祝升自西阶君升自阼阶祝奠于几下君北向祝在左君及祝再拜兴祝曰孝嗣侯某将觐天子敢用嘉币告于皇考某侯又再拜君就东箱祝就西箱有间君反位祝乃取币藏之君反于阼乃降而遂出归则埋币于祢庙西阶之东】
　　右释币于祢
　　乘墨车载龙旂弧韣乃朝以瑞玉有缫
