<!-- { "loadSidebar": true } -->
　　【入者从房还入室也妇人许嫁笄而醴之因着缨明有系也主人亲脱之明此缨为已而系也亦示亲之之意烛出以昏礼毕将卧息也】
　　媵馂主人之余御馂妇余赞酌外尊酳之
　　【食余曰馂媵馂夫余御馂妇余交劳之也户外尊房户东之尊也　敖君善曰此馂之位媵当东面而长者在南御当西面而长者在北畧如少牢馈食馂者之位也不洗而酌畧贱也此酳之仪惟拜受拜送而已不拜既爵】
　　媵侍于戸外呼则闻
　　【户外寝室户外也髙紫超曰呼则闻者媵所侍之处稍逺于妇之寝室俟呼而声始达也】
　　右彻馔礼成【按郝仲舆谓自亲迎至同牢烛出夫妇初见竟无一拜何以明礼疑其有缺文也】
　　夙兴妇沐浴纚笄宵衣以俟见
　　【夙兴昏之明日早起也沐浴洁敬之至也不敢着次及纯衣纁袡而纚笄宵衣降如姆服示执役也俟见俟赞者引见于舅姑也敖君善谓质明乃见此时俟于已之寝】
　　质明赞见于舅姑席于阼舅即席席于房外南面姑即席
　　【赞见赞者引妇以见也舅席在阼阶西面示为主也姑席在东房戸外南面示为内主也即席者立于席上也　髙紫超曰夫妇各异席亦取夫妇有别之意】
　　妇执笲枣栗自门入升自西阶进拜奠于席舅坐抚之兴答拜妇还又拜
　　【笲竹器而衣者盛枣栗腶脩以为贽者也门舅姑之寝门进拜者谓手捧笲进至舅席前东面立拜古妇人拜不着地故执笲拜而后奠于席几以贽见尊者不敢亲授则奠之也舅坐即枣栗而抚摩之示受也起而后拜敬也妇退还席前俟舅卒拜又向席立拜所谓侠拜也拜毕则宰彻其笲　髙紫超曰取枣栗而抚之盖以致其亲厚之意后觐礼俟氏奠玉王抚之亦此意】
　　降阶受笲腶脩升进北面拜奠于席姑坐举以兴拜授人
　　【妇降西阶妇之媵侍先执笲所盛腶脩以待于阶间而妇受之升进至房户外姑席前北面向姑立拜乃奠笲于席姑坐举笲起亦立答拜乃以笲授侍者收之也腶脩肉脯也薄析曰脯捶而加姜桂以治之曰腶脩郝仲舆曰不言又拜者妇人相与拜皆立无侠拜也】
　　右妇见舅姑　笲缁被纁里加于桥舅答拜宰彻笲【被衣也缁为表纁为里桥郝仲舆谓笲盖曲起如桥以被覆其上奉以进聘礼劳以二竹簋方被纁里有盖其实枣栗与此同也宰家臣之长舅既答拜而与宰乃彻笲此其节也】　妇见舅姑兄弟姑姊妹皆立于堂下西面北上是见已见诸父各就其寝【是见已言即此为相见之礼不更就见之也诸父旁尊故各就其寝而见之】
　　赞醴妇席于户牖间侧尊甒醴于房中妇疑立于席西【郝仲舆曰舅姑使赞醴妇亦犹冠之醴子嘉其成也用醴贵初也设妇席于室户牖间客位也疑立立不安貌敬之至也　贾洺州曰户牖间南面賔客位于此是以礼子礼妇礼賔客皆于此尊之也郝仲舆曰妇疑立于席西以舅在阼姑在房外南面已不敢并立常以身邪向舅姑曰疑即士相见礼不疑君之疑康成谓疑者正立自定之貌非也】
　　赞者酌醴加柶面枋出房席前北面妇东面拜受赞西阶上北面拜送妇又拜
　　【东面拜者赞代舅姑行礼故妇仍向舅姑东面而拜也是时舅姑在东方故赞拜于西阶上然赞拜送亦代舅姑拜送故妇又拜盖妇与舅行礼当侠拜故也郝仲舆疑醴赞用男子故新妇侠拜失之矣男女不亲授受岂有使男子引新妇见舅姑且酌而醴之之礼乎】
　　荐脯醢
　　【敖君善曰亦赞荐之】
　　妇升席左执觯右祭脯醢以柶祭醴三降席东面坐啐醴建柶兴拜赞答拜妇又拜奠于荐东
　　【啐醴必东面者明受赐于舅姑也妇之拜亦东面赞代舅姑答拜亦于西阶上】
　　北面坐取脯降出授人于门外
　　【郑康成曰取脯降出授人亲彻且荣得礼也人谓妇氏人敖君善曰门寝门也】
　　右醴妇　妇席荐馔于房【妇席享妇醴妇之席也荐俎豆之属馔陈设也】　庶妇则使人醮之妇不馈【郝仲舆曰庶子之妇醮之以酒舅姑不亲醴也妇亦不盥馈养统于嫡也】
　　舅姑入于室妇盥馈特豚合升侧载无鱼腊无稷并南上其他如取女礼
　　【醴妇既毕舅姑遂入室妇既授脯即反而行馈礼盖妇道在孝养舅姑故始至有馈也将馈先自盥其手以致洁也侧载无鱼腊谓俎独载豚肉无鱼与腊也无稷独黍也并南上者舅姑共席于奥东向坐席以北为上舅在北姑在南故其馔并以南为上也其他陈设皆如取妇时同牢之礼　按侧载之侧与侧尊之尊俱训独郑康成谓右胖载之舅俎左胖载之姑俎乃是一特而载于二俎之法推此则同牢时亦当以右胖载于夫俎左胖载于妇俎也其鱼十四则夫妇之俎各六欤】
　　妇赞成祭卒食一酳无从
　　【舅姑将食而祭则妇赞成之亦谓授之祭也卒食三饭毕也一酳无从谓妇酌酒一酳而无肝炙从献也敖君善曰妇之酳也当洗于北堂而酌于室中北墉下之尊酳舅于席前之南姑于席前之北皆西面】
　　【其拜亦在户西北面也舅姑亦皆答拜于其席】
　　席于北墉下妇彻设席前如初西上
　　【布席室中北墙下此妇馂之席也以东为上妇亲彻设于席前如初设之礼但其馔则西为上盖所上当随席之所向而易也】
　　妇馂舅辞易醤妇馂姑之馔御赞祭豆黍肺举肺脊乃食卒姑酳之妇拜受姑拜送坐祭卒爵姑受奠之【郝仲舆曰妇先馂舅之馔舅尊也舅辞易醤托言醤已食余而使更示别也于是妇乃馂姑之馔从类也御赞祭侍者助妇祭也豆中之菹醢及黍与切肺举肺与脊皆御赞之以祭也既祭乃食三饭毕姑酌酒酳妇妇拜受姑亦拜送敬其初也妇跪祭卒爵姑受爵奠之此妇馂舅姑余之礼也　按舅辞易醤谓以易醤为辞而止其馂己之馔也于是妇从舅命而馂姑之馔敖君善曰妇拜于席南面姑亦拜于西墉下东面之位也卒爵而姑受亦不拜既爵矣馂礼轻也】
　　妇彻于房中媵御馂姑酳之虽无娣【句】媵先【句】于是与始饭之错
　　【郝仲舆曰妇自彻馔出布于房中媵与御馂姑亦酳之以媵初至也妾从嫁曰媵女弟媵者曰娣兄之子媵者曰侄诸侯夫人之媵有娣有侄大夫士妻或有娣无侄或有侄无娣有娣固当先御食无娣独侄亦当先御食以媵为客而尊之也媵既馂于是御乃与食始饭之错谓始馂同牢之余媵馂夫余御馂妇余相交错也今者媵馂舅余御馂姑余亦如始馂之交错也　按于是与始饭之错七字疑有阙误惟郝説稍通然始字上亦当有如字】
　　右妇馈
　　舅姑共飨妇以一献之礼舅洗于南洗姑洗于北洗奠酬
　　【共飨妇所以答其馈盖亦用特豚而有鱼腊也舅酌以献妇姑荐脯醢妇酢舅毕姑乃先酌目饮更酌以酬妇妇奠而不饮共成一献之礼舅洗洗爵以献也南洗在庭姑洗洗觯以酬也北洗在北堂妇酢舅亦洗于北洗奠酬妇取姑之酬酒而奠之于荐东也杨信斋曰此言奠酬下言妇酢舅酬酢皆不言处以例推之舅姑之位当如妇见舅席于阼姑席于房外而妇行酢舅奠酬之礼欤】
　　舅姑先降自西阶妇降自阼阶
　　【先降自西阶舅姑以客自处而授妇以室之事使为主而代已也妇乃承舅姑之意而降自阼阶以着代也　髙紫超曰特豚以馈舅姑则妇之为孝也至避阼阶以授妇则舅姑之慈其妇也深子妇孝舅姑慈而一家之雍睦备矣】
　　归妇俎于妇氏人
　　【妇俎飨妇之牲俎也妇称氏者尊前卑名也人谓其从者飨妇时妇不食故舅姑使有司以俎送归妇之从者以终享礼也曾子谓大飨之礼卷三牲之俎归于賔馆是也旧説妇当以此俎使丈夫送者反命于女之久母明其得礼于舅姑此意亦善然必妇家近者乃可行之也】
　　右飨妇　飨妇姑荐焉【郑康成曰舅姑共飨妇舅献爵姑献脯醢】妇洗在北堂直室东隅篚在东北面盥【北堂房中半以北房无北壁故得北堂之名篚以盛爵觯为妇酢姑酬也庭中设洗水在洗东篚在洗西此篚在洗东则水在洗西矣盥为将洗爵以酢舅也　按北堂之洗惟有妇人行礼则设否则不设】妇酢舅【句】更爵【句】自荐【凡卑者受尊者献则不敢酢此妇乃酢舅者敖君善谓飨妇则妇如賔是也更爵男女不相袭爵也脯醢自荐不敢使人代也】不敢辞洗舅降则避于房不敢拜洗【舅姑将献妇洗爵妇不敢辞舅降阶往洗妇既不当从降又不敢安于堂上故避之房中舅姑既洗爵妇亦不敢拜洗皆不敢与尊者为礼也】凡妇人相飨无降【敖君善曰此谓姑飨妇人送者与舅没而姑特飨妇者也故以凡言之髙紫超曰降非妇人所宜且其洗篚俱在堂上不必降也】
　　舅飨送者以一献之礼酬以束帛姑飨妇人送者酬以束帛
　　【郝仲与曰送者女父母所遣送女者也男子送者舅飨之妇人送者姑飨之酬亦然】
　　若异邦则飨丈夫送者以束帛
　　【髙紫超曰异邦道逺妇人不越疆而送故止赠丈夫以束帛也】
　　右飨送者
　　妇入三月然后祭行
　　【祭行谓行庙见之祭也四时之祭三月一举妇入夫之室三月将有时祭助祭之事故先行庙见之祭也万充宗曰此谓行祭于髙曾祖祢之庙而以妇见即曾子问所谓三月而庙见也此就舅姑在者言下】
　　【文舅姑既没妇入三月乃奠菜则曾子问所谓择日而祭于祢也庙见则必祭故曰祭行既来为妇则于时祭有助祭之职故必先时祭而行庙见然妇入而遇时祭或一月或二月三月逺不逾三月举逺以该近故言三月非必定于三月也】
　　右祭行【朱子以记补】
　　若舅姑既没则妇入三月乃奠菜
　　【奠菜以笲盛菜而奠之异于生时之贽也菜如苹藻之类】
　　席于庙奥东面右几席于北方南面
　　【庙奥东面舅席也右几则席南上也凡设几例在席之上端北方南面姑席也盖以西为上神道尚右也贾洺州曰生时见舅姑舅姑别席异面今亦别席异面象生也】
　　祝盥妇盥于门外妇执笲菜祝帅妇以入祝告称妇之姓曰某氏来妇敢奠嘉菜于皇舅某子妇拜扱地坐奠菜于几东席上还又拜如初
　　【设洗于庙门外祝及妇皆盥而入以致洁也帅犹导也来妇言来为妇也嘉美也皇大也某子字若諡号也此时妇入室西面祝在左而为之告也妇拜扱地犹男拜跪而顿首伏地也古者妇不跪拜惟为丧主拜稽颡此言拜扱地异于常拜哀敬之至也　敖君善曰此又拜者接神礼然也其例见于聘礼及特牲少牢馈食礼】
　　妇降堂取笲菜入祝曰某氏来妇敢告于皇姑某氏奠菜于席如初礼
　　【妇之媵侍亦先执笲菜以待于阶上故妇降堂取之舅言敢奠姑言敢告舅尊而姑亲也此时妇北面祝亦在左告之】
　　妇出祝阖牖戸
　　【郝仲与曰祝阖牖戸鬼神尚幽无事则闭之也】
　　老醴妇于房中如舅姑醴妇之礼
　　【老总家政亦舅姑生存时所用事者也故因妇之庙见而达神意以醴妇不于堂者避尊者在之处也知舅姑醴妇之礼盖亦使赞醴之而妇则无东面侠拜啐醴授脯之文欤】
　　壻飨妇送者丈夫妇人如舅姑飨礼
　　【舅姑没故丈夫妇人壻兼飨之此礼宜在昏之明日行之本文因言庙见而及此非谓此礼行于老醴妇之后也】
　　右妇奠菜于舅姑【按奠菜以象生时见舅姑既奠菜必更行祭于舅姑以象生时盥馈也遂行祭于髙曾祖庙如上章所言三月祭行也】
　　若不亲迎则妇入三月然后壻见
