<!-- { "loadSidebar": true } -->
　　郑氏曰不请退去止不敢自由也朝廷曰退近君为进燕游曰归礼防主于家也罢之言罢劳也春秋曰师还曰疲
　　孔氏曰此一节明卑者见尊及朝廷归退之辞卑者于尊所有请见之理去必由于尊者朝还则称曰退论语子退朝冉有退朝若在燕及游还称曰归燕游礼防主于归家也师役之中欲还则曰罢劳
　　长乐陈氏曰请见于君子有慕徳之志而请退焉则防于简贤矣朝廷曰退者宠荣之地人所竞进君子之道虽行而犹请退也燕游之事人所乐为而忘本者众故曰归者不忘反其本也师旅之意事干于国不敢言归动众之为惧也曰已疲劳不胜其役可也山隂陆氏曰言退不必请也即请嫌欲主人留己朝廷之上宜退而已燕游曰归言当返也诗曰不醉无归虽君子之厚意犹不敢忘此诗役曰罢未有不罢者也虽曰如虎如貔然犹如此
　　新安朱氏曰按易曰或鼔或罢与史记将军罢休就舍之罢亦同注引春秋疏以为用何休注无此文也
　　侍坐于君子君子欠伸运笏泽劒首还屦问日之蚤莫虽请退可也
　　郑氏曰此皆解倦之状伸频伸也运泽谓玩弄也金弄之易以汗泽
　　孔氏曰此明侍坐法也志倦则欠体疲则伸运动也谓君子摇动于笏泽谓光泽玩弄劒首则生光泽还转也尊者说屦于户内是屦恒在侧故得自还转之也及尊者忽问日之早晚虽假令也前言侍者不得请退今若见君子有欠伸以下诸事皆是坐久体倦欲起卧息或侍者此时假令请退也
　　山隂陆氏曰气不足则欠力不足则伸运笏泽劒首示无所事也
　　庆源辅氏曰运笏示欲搢而起还屦示欲着而起泽劒首则意不在己也
　　事君者量而后入不入而后量凡乞假于人为人从事者亦然然故上无怨而下逺罪也
　　郑氏曰量量其事意合成否
　　孔氏曰此一节明臣事君之法臣之事君欲请为其事必先商量事意堪合以否然后入而请之不先入请然后始商量成否乞假于人谓就人乞贷假借为人从事谓求请事人亦须先商量事意成否故云亦然然故上无怨然犹如此也事君若能如此则下不忤上故上无怨上不责下故下逺罪
　　长乐刘氏曰事君所以行其道非茍禄也己才虽可任当量其君之徳与己协否协然后入其朝则道斯可行而君臣合徳矣故入而后量其君之不已协也进退皆难怫之则害身从之则失手君子不为也孔子不假葢于子夏量其心意之不乐非重葢而轻其师也然则君子之于人也保其仁义终而始之不以外物失其往来之义矧于其所从事者乎故上无怨而逺于罪无所入而不自得之谓也
　　严陵方氏曰彼有量而我量之之谓量量有大小受不可过也人亦如之量大者乃能受大言量小者止能受小言而已入谓进言也表记曰事君者大言入则望大利小言入则望小利则进言谓之入也明矣事君量而后入者量其大小可否而后入其言也茍入而后量则无及矣凡乞假于人为人从事言亦必量其可否而后入其言也
　　马氏曰事君者三揖而进其进之难非茍谦也惧其义未合也一辞而退其退之易非茍廉也恐其过已形也此量而后入不入而后量者葢谏期于必行言期于必听无防谄以为间无沽讦以取祸则臣之将入岂可不量哉古人能尽臣道量而后入者莫如伊周不入而后量者莫如孔孟伊尹处莘将使君为尧舜之君民为尧舜之民必量成汤可以为此又必待成汤三往聘也然后入为阿衡之任周公居东逺则四国流言近则主不知必量成王将出迎也又必待成王是以有衮衣而归也然后入处上公之职量而后入者也孔子在鲁欲以季孟之间待之孔子之行葢知鲁终不我用也孟子在齐欲以万钟之禄授之孟子之不受葢知齐终不我用也不入而后量者也庆源辅氏曰入谓进入也方氏谓进言曰入可也然入不止于进言进而委质进而任事皆入也若乞假于人则主于言矣为人从事岂曰言乎孔子之未尝有所终三年淹孟子之久留于齐葢皆量其君也上无怨谓下无怨上之心也不量而入上不我用则怨心生矣君子成己所以成物故其效如此
　　不窥密不旁狎不道旧故不戏色
　　郑氏曰不窥密嫌伺人之私也密曲处不旁狎妄相服习终或争讼不道旧故言知识之过失损友也孔子曰故旧不遗则民不偷
　　孔氏曰此一节明在僚类当自矜持之事人当正视不得窥觇密之处旁犹妄也妄与人狎习或致忿争因狎而致讼也不戏色言人当尊其瞻视防慢则失敬也
　　山隂陆氏曰不旁狎虽在侧不狎也不道旧故不道人之旧故即故旧应言故旧不戏色色容庄
　　新安朱氏曰旁泛及也泛与人狎习不恭敬也不道旧故旧事既非今日所急且或人宿过以取憎恶如陈胜賔客言胜故情为胜所杀之类也戏色谓嘻笑侮慢之容
　　讲义曰不窥密者慎独也不旁狎者诚己也不道旧故全交也不戏色正容貎也四者皆学也
　　庆源辅氏曰密谓人之所人且密之己可窥乎不旁狎近犹不可狎况逺乎
　　为人臣下者有谏而无讪有亡而无疾颂而无讇谏而无骄怠则张而相之废则埽而更之谓之社稷之役郑氏曰亡去也疾恶也颂谓将顺其美也骄谓言行谋从恃知而慢也怠惰也相助也废政敎壊乱无可因也役为也
　　孔氏曰此明臣事君之道君若有恶臣当谏之讪谓道説君之过恶及谤毁也论语云恶居下流而讪上者三谏不从乃出境而去不得强留而憎恶君也颂美盛徳之形容讇谓以恶为美横求见容君政怠惰臣当为张起而助成之君政废壊无可复张助者则当扫荡而更立新政也郑注为谓助为也社稷之臣谓为助社稷之臣也
　　严陵方氏曰君有过焉谏之使正可也讪之则不恭矣谏之不从而去焉可也疾之则大伤矣颂而无讇则所颂为公谏而无骄则所谏为正事弛而不力为怠故张而相之事弊而无用为废故扫而更之臣之事君如此则君岂有失徳国岂有废事哉夫然后休功足以固王业而人人各安其居和气足以召丰年而人人各得所养谓之社稷之役其以是欤必曰役者以其有劳于社稷故也
　　山隂陆氏曰谏不得已也而有骄志则幸君之失有社稷臣者以安社稷为恱者也谓之役以此即进于此君之徳政废怠吾知有去而已羔裘之诗是也庆源辅氏曰以下美上易失于讇以是谏非易失于骄志怠则张而助之事废则扫而改之谓之社稷之役者凡所以竭诚效力如此者为社稷而已
　　毋拔来毋报往毋渎神毋循枉毋测未至士依于徳游于艺工依于法游于说毋訾衣服成毋身质言语郑氏曰报读为赴疾之赴拔赴皆疾也人来往所之当有宿渐不可卒也渎谓数而不敬毋循枉谓前日之不正不可复遵行以自伸也毋测未至测意度也德三德也一曰至徳二曰敏徳三曰孝徳艺六艺也一曰五礼二曰六乐三曰五射四曰五御五曰六书六曰九数工依于法谓规矩尺寸之数也游于説谓鸿杀之义所宜也考工记曰薄厚之所震动清浊之所由出侈弇之所由兴有说説或为申毋訾衣服成訾思也成犹善也思此则疾贫也毋身质言语质成也闻疑则疑若成之或有所误
　　孔氏曰此一节广明为人之法神明正直敬而逺之不可渎慢循犹追述也枉邪曲也未至之事圣人难之凡人固不可预欲测量之也士谓进士有徳行者当依附于三徳敖游于六艺郑注三徳周礼师氏职文六艺保氏职文说论说规矩法式之辞工当依附于规矩尺寸之法式游息于规矩法式之文书郑引考工记文证説是説法度之意彼説铸钟或薄或厚声之震动其声清浊由薄厚而出
　　新安朱氏曰拔来报往拔是急走倒从这边来赴是又急再还倒向那边去来往只是向背之意此二句文犹云其就义若则其去义若渴言人见有个好事火急欢喜去做这様人不耐久少间心懒意防则速去之矣所谓其进锐者其退速也
　　讲义曰毋拔来者事来则应毋报往者事往则已未来则拔而致之既往则追而报之此世所谓生事也严陵方氏曰君子之应物也来则迎之未尝拔之使至往则将之未尝报之不已神人异道不可杂扰故曰毋渎神孔子所以敬而逺之也枉而复循之则非所以改过故曰毋循枉左氏所谓尤而效之罪又甚也未至之事不可测故毋测未至孔子所以不逆诈不亿不信也依则无日不然游则有时而己徳本也故言依艺末也故言游依于法者常法也所谓説则有变通存焉若规矩准绳所谓法也故依之而不可违若或利于古而害于今则有説故游之而不泥昔子贡观于鲁庙北盖皆断以问孔子孔子荅之以官致良工之匠尚有说也所谓说者如此衣服所以致饰成所以致用茍区区言之则奢侈之心生矣山隂陆氏曰毋拔之使来毋报之使往毋渎神礼也毋循枉义也毋测未至知也
　　卢陵胡氏曰拔犹拒也报犹追也测未至测谓不穷理而幸中如子贡毋身质言语身己也有疑当就有道而正毋断以己意
　　庆源辅氏曰拔来则亟报往则滞毋测未至者虽亿则屡中然君子不贵也依于徳游于艺学道之方也依于法游于説学技之道也士所据者徳艺则游之而已工所据者法説则游之而已游谓游习于其间然亦莫非诚也衣以覆体为足以给用为良马氏曰语曰百工居肆以成其事君子学以致其道又曰工欲善其事必先利其葢士之于道犹工之于事也古之处士于学校处工于官府朝夕从事不见异物而迁焉知工之所以为之术则知士之所以致道之方徳出于性在内之良知也艺成于才在外之小技也法者规矩准绳之成筭也説者功艺巧拙之异宜也所以在徳则可以就道艺则游之而已艺去道逺而亦可以助道所以在法则可制説则游之而已説去逺而亦可以成
　　长乐刘氏曰有言逊于汝志必求诸非道有言逆于汝心必求诸道以悦己而赏以拔其来则陷于非道为怫己而罚以报其往则失于有道勤祭祀而违于中则渎慢于神祗作好恶以循于枉则戕贼于政敎恃聪明测事之未至则事泊其情人君谨此五者所以御天下之道也是以王心无为以守至正笃恭而天下平焉依于徳者凡求仕进者则以忠信为本也而司徒之三物须臾离之则失其依焉游于艺谓六艺以驰骋其心焉工依于法者冬官司空掌天下之制度工作器用茍不依之则无所受而刑之所禁也故工不信度政之弊可知矣游于説者谓论説圣人制尚象之义注引考工记者制度之説毋訾衣服成者訾谓慕望之也君子进徳脩业欲及时也位至而后衣服备禄至而后用周未至而言之非道也
　　言语之美穆穆皇皇朝廷之美济济翔翔祭祀之美齐齐皇皇车马之美匪匪翼翼鸾和之美肃肃雍雍郑氏曰匪读如四牡騑騑齐齐皇皇读如归往之往美皆当为仪字之误也周礼教国子六仪一曰祭祀之容二曰賔客之容三曰朝廷之容四曰丧纪之容五曰军旅之容六曰车马之容
　　孔氏曰此一节明诸事之宜与賔客言语形状穆穆皇皇然曲礼天子穆穆诸侯皇皇行容也皆美大之状在朝威仪则济济翔翔然谓厚重寛恕之貎孝子祭祀威仪严正心有所继属故齐齐皇皇匪匪翼翼者皆是车马之形状故诗小雅云四牡騑騑下又云四牡翼翼皆是马之行容鸾和声之形状肃肃雍雍肃肃是敬貎雍雍是和貌引周礼保氏六仪容即仪也故知美皆当为仪
