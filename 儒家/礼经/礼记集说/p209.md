<!-- { "loadSidebar": true } -->
　　严陵方氏曰祭所以求诸隂阳者一隂一阳皆自然之理非人为之伪也故曰凡祭慎诸此魂者气所主故曰魂气魄者营于形故曰形魄主者在内故言气于魂之下营者在外故言形于魄之上人之生也受气于天及其死也魂气复归于天成形于地及其死也形魄复归于地以其归于地也故不可不求诸隂以其归于天也故不可不求诸阳然则圣人之为此也岂徒陈其数而已哉亦有以知其义尔故曰求诸隂阳之义也先求诸阳则尚声故也先求诸隂则尚臭故也五声五臭各有隂阳然声以气动而生故凡声皆阳也臭以气留而生故凡臭皆隂也以殷为求阳周为求隂则知有虞氏之尚气亦求诸隂阳之间而已夫一祭之内气也声也臭也三者未尝不兼用焉经之所言特以所尚者尔
　　诏祝于室坐尸于堂用牲于庭升首于室直祭祝于主索祭祝于祊不知神之所在于彼乎于此乎或诸逺人乎祭于祊尚曰求诸逺者与
　　郑氏曰诏祝坐尸谓朝事时也朝事延尸于户西南面布主席东面取牲膟膋燎于炉炭洗肝于郁鬯而燔之入以诏神于室又出以堕于主主人亲制其肝所谓制祭也时尸荐以豆至荐孰乃更延主于室之奥尸来升席自北方坐于主北焉用牲于庭谓杀之时升首于室谓制祭之后升牲首于北墉下尊首尚气也直祭祀于主谓荐孰时也如特牲少牢馈食之为也直正也祭以孰为正则血腥之属尽敬心耳索求神也庙门曰祊谓之祊者以于绎祭名也于彼于此言室与堂与尚庶几也
　　孔氏曰下云用牲于庭升首于室故知诏祝于室当杀牲之初朝事之时也诏告也祝呪也天子诸侯朝事之时坐尸于堂户西南面坐主在西方东面尸主之前则荐用豆也祝乃取牲膟膋燎于炉炭入告神于室又出堕祭于主前谓分减肝膋以祭主前当此时王乃亲洗肝于郁鬯而燔之以制于主前制割也谓割其肝而不相离今云诏祝于室是燎于炉炭入告于室也坐尸于堂者既灌之后尸出堂坐户西而南面也上云诏祝于室次云用牲升首下云索祭以文次之故知直祭祝于主当荐孰之节荐孰正祭之时祝官以祝辞告于主若仪礼少牢敢用柔毛刚鬛用荐歳事于皇祖伯某是也索祭祝于祊者广博求神非但在庙又为求祭于祊也祊有二种一是正祭之时既设祭于庙又求神于庙门内诗楚茨云祝祭于祊注云门内平生待賔客之处与祭同日二是明日绎祭之时设馔于庙门外西室亦谓之祊即上文云祊之于东方是也今此索祭是正祭日之祊礼器云为祊乎外以其称外故注云明日绎祭此经不云外又下云肵之为言敬也相飨之也嘏大也毛血告幽全之物皆据正祭之日明此祊亦正祭日也不知神之所在于彼乎于此乎此解正祭在庙之时或设馔在室或设馔在堂不知神所在之处为于彼室乎为于此堂乎故两处设馔也或诸逺人乎此解索祭为祊之时其神灵或逺离于人不在庙乎祭于祊者庶几求于逺者与言于逺处求神也郑注云至荐孰乃更延主于室之臭者约少牢特牲馈食在奥室也云尸来升席自北方坐于主北焉者以在奥东面以南为尊主尊故居南主既居南故尸来升席自北方也尸主各席故朝事延尸于戸外尸南面主席于东面是也郑此注虽参礼记及少牢特牲而言之亦约汉时祭宗庙之礼故其事委曲也云谓之祊以于绎祭名也者以祊是庙门明日绎祭称祊虽今日之正祭假以明日绎祭祊名同称之曰祊也
　　严陵方氏曰诏祝于室即血毛诏于室坐尸于堂即羮定诏于堂用牲于庭即纳牲诏于庭纳之将以用焉故言用升首于室即升首报阳若羊人祭祀割牲登其首直祭祝于主凡室事是也索祭祝于祊凡门事是也索即求之不曰求而曰索者以神之散无不之也彼此之间不过近人而已又疑神之逺人然不可舍是以他求也以祊在庙前之旁犹为逺而已故复祭于祊而继之以尚曰求诸逺者与夫庙门之旁岂实为逺人乎故以尚言之
　　马氏曰自诏祝于室至于索祭祝于祊其言未必皆有序而诏祝于室者求之于内之深者也索祭祝于祊者求之于外之逺者也求之深求之逺盖不知神之所在而求于此则疑于彼求于近则疑于逺而庶几神之飨也郑氏释直祭祝于主谓荐孰之时谓之正祭而血腥之属所以尽敬心盖非是也释索祭祝于祊以正祭日言之抑又非是也
　　山隂陆氏曰诏祝于室坐尸于堂谓制祭时当朝践之节郑氏谓诏祝于室朝事延尸于户西南面布主席东面取牲膟膋燎于炉炭洗肝于郁鬯而燔之入以诏神于室又出以堕于主主人亲制其肝所谓制祭也此殷礼也郑氏以言周礼误矣盖殷人制肝周人制肺殷人先求诸阳周人先求诸隂先求诸阳故朝践时取牲膟膋燎于炉炭洗肝于郁鬯而燔之若周人制肺虽在此时其取膟膋燎于炉炭自当馈食之节诏祝于室诏使入以诏神方是时灌事毕而朝事始矣是以诏祝坐尸当此节盖神格而后可以诏祝主设而后可以坐尸用牲于庭升首于室谓割牲时当馈食之节羊人所谓割牲登其首是也直祭祝于主谓尸未入祝而已是之谓直祭若少牢祝酌奠遂命佐食启防主人西面祝祝曰孝孙某敢用柔毛刚鬛用荐歳事于皇祖伯某尚飨当此节索祭祝于祊谓尸已出祝于祊而已是之谓索祭若有司彻尸出于庙门卒暮有司彻馈馔于室中西北隅如馈之设当此节焫萧求诸阳灌鬯求诸隂奏乐求诸天地之间以为未也故诏祝于室坐尸于堂诏祝于室求诸内也坐尸于堂求诸外也犹以为未也故用牲于庭升首于室用牲于庭求诸下也升首于室求诸上也又以为未也故直祭祝于主索祭祝于祊直祭祝于主求诸近也索祭祝于祊求诸逺也求求之而已若索索也
　　蓝田吕氏曰不知神之所徃故尚气尚声尚臭以求诸天地隂阳之间不知神之所在故于庭于室于堂于祊以求之不知神之所依故有主有几有尸有币以主之不知神之所飨故肆爓腥孰三牲鱼腊水草备物以祀之矣
　　延平周氏曰所谓孝子求神非一处也
　　祊之为言倞也肵之为言敬也富也者福也首也者直也相飨之也嘏长也大也尸陈也
　　郑氏曰倞犹索也倞或为谅肵者为尸有肵俎此训也福者人君嘏辞有富此训之也或曰福也者备也直者训所以升首祭也直或为犆相谓诏侑也诏侑尸者欲使飨此馔也特牲馈食礼主人拜妥尸尸答拜执奠祝飨主人受祭福曰嘏长也大也此训也尸或诂为主此尸神象当从主训之言陈非也
　　孔氏曰此皆训祭祀所为之事案特牲少牢设馔后尸祭馔讫祝取牢心舌载于肵俎设于馔北尸毎食牲体反置于肵俎是主人敬尸之俎也又少牢云皇尸命工祝承致多福无疆于女孝孙使女受禄于天宜稼于田眉夀万年勿替引之此是大夫嘏辞人君则福庆之辞更多故诗楚茨云永锡尔极时万时亿卜尔百福如几如式是也首也者直也直正也言首为一醴之正郑引特牲证飨尸时节尸答拜讫执此铏南之奠祝设辞以飨之欲尸飨此奠尸遂祭与啐之是相飨之也尸嘏主人欲使长久广大也此经尸为陈诸本尸为主尸是神象当从主
　　严陵方氏曰索祭祝于祊于正祭之后而又索焉非强有力者不能如此故曰祊之为言倞也倞强也首谓升首也首犆而直支偶而曲故曰首也者直也以其直故得特达以升于室焉相谓相尸也坐则有妥食则有侑入或逆之升或延之凡为此者岂茍然哉亦心郷之而欲神飨之而已故曰相飨之也福而有嘏之义中庸言大徳之得禄夀以得其夀故长以得其禄故大故曰嘏长也大也且夀禄为五福之先故必以长大言之天保曰降尔遐福此福所谓长也楚茨曰以介景福此福所谓大也尸神象也神隐而尸陈故曰尸陈也
　　山隂陆氏曰祊之为言倞也以为不知神之所在故又求之如此肵之为言敬以祈为在是焉敬也故曰祭如在富也者福也左传所谓奉牲以告曰博硕肥腯奉盛以告曰洁粢丰盛奉酒醴以告曰嘉栗防酒是也首也者升首于室是也升首而已则以直故也亦如是而后可以直祭上思利民忠也祝史正辞信也是之谓直若民馁而君逞欲祝史矫举以祭是有见于富无见于直故曰君虽独丰其何福之有相飨之者相主妇也经曰既内自尽又外求助昬礼是也又曰乡之然后能飨焉盖祀主人所自致也他人所事祭而已若飨非夫妇有不能飨亦其亲或不飨也无期长也无彊大也不言言是诂也非言也尔雅曰嘏大也尸陈也在释诂以此尸陈也故尸神象而已嘏长也大也故祝将命而已尸陈也者神无象也以尸陈之而已若神主则主之大也经言祊之为言倞也肵之为言敬也此言也富也者福也首也者直也此训也相飨之也嘏长也大也尸陈也此诂也
　　毛血告幽全之物也告幽全之物者贵纯之道也血祭盛气也祭肺肝心贵气主也
　　郑氏曰幽谓血也纯谓中外皆善气主气之所舍也周祭肺殷祭肝夏祭心
　　孔氏曰毛血谓祝初荐毛血于室时也血是告幽之物毛是告全之物告幽者言牲体肉里美善告全者牲体外色完具所以备此告幽全之物者贵其牲之纯善之道也血祭是堂上制祭后又荐血腥时也肺肝心三者并为气之宅故祭时先用之是贵气之主也血是气之所舍故云盛气三者非即气故云气之主也严陵方氏曰信南山言以啓其毛取其血膋盖谓是矣幽所以告其内之纯全所以告其外之纯祭祀之道以纯为贵观射父曰毛以示物血以告杀又曰祝于一纯二精是矣经血腥爓祭用气也然腥爓之气不若血之幽气聚于幽而散于明聚则盛矣故曰血祭盛气也夫鬼神无形也有气而已则交之者可不盛其气哉五行之气在天则为五星在地则为五材在人则为五脏之气各有所主而牲亦象之肺则金气之所主也肝心木火气之所主也经独言三者则以三代之所用者言之故也
　　延平周氏曰肺者气之主肝者筋之主心者血之主而皆以为贵气之主何也脏有五而位三肺心位乎上肝肾位乎下位乎上阳也位乎下隂也肝者位乎下之上而为隂中之阳阳者气之主隂者体之主故肺肝心皆气主也而三代祭先所用不同何也周以火徳王天下而肺脏属金故祭先肺示火之能胜于金也殷以金徳而肝脏属木夏以水徳而心脏属火是三代祭先皆用五行相胜之法以顺天地牲命之理也然五行相胜之法盖起于隂阳之学果圣人制礼之意亦有取邪尝考之于书在洪范则水先之火次之木次之金次之土又次之者生之序也在大禹谟则水先之火次之金次之木次之土又次之者乃相胜之序也推此而言虽圣人盖有取也
　　山隂陆氏曰告幽全之物非志也是物也凡物内幽则血善外全则毛美幽非止血也全非止毛也以毛血告之而已幽言内全言外告全物以毛告幽物以血以毛血该之凡如此意纯之道也不言祭血以血名祭以血祭乃所以盛气也血隂也气阳也善摄生者血欲少气欲多故下祭肺肝心则血祭有虞氏之事也有虞氏祭首亦以此夏后氏尚黑水气之主也殷人尚白金气之主也周人尚赤火气之主也肺受制于火周人以火徳王而祭肺焉祭其臣于我者也祭其臣于我乃所以贵我也他放此
　　长乐刘氏曰凡牲之博硕肥腯由血气之盛也气行而血从之所以盛也气不可得而荐荐血所以盛大其气焉故心也肝也肺也虽皆隂藏而气以之为主故先祭之气亦从其所主而可羞矣
　　祭黍稷加肺祭齐加明水报隂也取膟膋燔燎升首报阳也
　　郑氏曰祭黍稷加肺谓绥祭也明水司烜所取于月之水也齐五齐也五齐加明水则三酒加酒也膟膋肠间脂也与萧合烧之亦有黍稷也
