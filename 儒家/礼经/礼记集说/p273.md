<!-- { "loadSidebar": true } -->
　　庆源辅氏曰言及于数所谓记问之师也呻其占毕所以形容其貌多其讯谓无统类强聒而泛语之讯犹墓门诗所谓歌以讯之之讯毛氏曰讯告也言及于数则愈下矣此上言在己之失此下言敎人之失盈科而后进可也如是然后居之安而资之深若不顾其安否而强揠以进此学者所以隐其学而苦其难也强揠以进是使人不由其诚未及安于此而又进之是敎人不尽其材此二句所以终上句之义也材者可为之资施与求皆为师之事施谓施己之敎求谓求学者之益隐不安之意柏舟之诗注云隐痛也痛则不安矣安其学故亲其师则隐其学而疾其师宜矣所谓虽得之必失之也强聒而敎之强揠而进之则有终其业者矣然其忘也可立而待也刑犹仪刑之刑敎之不刑犹言敎不足为人之仪刑也横渠张氏曰人未安之又进之未喻之又告之徒使人生此节目不尽其材不顾其安不由其诚皆是施之妄也敎人至难必尽人之材乃不误人观可及处然后告之圣人之明直若庖丁之解牛皆知其隙刃投余地无全牛矣故使人必由其诚敎人必尽其材人之材足以有为但以其不由于诚则不尽其材若勉率而为之则岂有由其诚者哉
　　大学之法禁于未之谓豫当其可之谓时不陵节而施之谓孙相观而善之谓摩此四者敎之所由兴也郑氏曰未发情欲未生谓年十五时可谓年二十成人时不陵节谓不敎长者才者以小敎幼者钝者以大也施犹敎也孙顺也相观而善谓不并问则敎者思専也摩相切磋也兴起也
　　孔氏曰此一节论敎得理则敎兴也十五以前情欲未发则用意専一学业易入逆防于未发之前故云豫也二十徳业已成时可受敎故云时也陵犹越也不陵节谓年才所堪不越其节分而敎之所谓孙顺也善犹解也
　　长乐陈氏曰邪不闲则诚有所不存回不释则美有所不増故禁于未发之谓豫所以救失于未然之前当其可之谓时所以长善于可敎之际故当其可以学之之时而达之可以习之之业易所谓进徳脩业欲及时也因时而不违循理而不逆不责其所不及不强其所不能优而柔之使自求之厌而饫之使自趣之岂不为孙乎与夫骤而语之喧徳荡志者异矣敎者不陵节而施则学者见贤思齐见善相示不必亲相与言而同归于善矣岂不为摩乎与夫朋友已譛不胥以谷者异矣以内则推之七年男女不同席不共食十五出就外傅居宿于外禁于未发之意也八年始教之孙以至二十敦行孝弟当其可之意也学乐而后射御射御而后学礼舞勺而后舞象舞象而后舞夏不陵节而施之意也三十博学无方孙友视志相观而善之意也敎之所由兴本诸此而已严陵方氏曰夫既发而后禁则为无及矣未发而先禁乃为有备幼子常视毋诳亦可谓之豫矣未可以敎而敎则欲速而不达可以敎而不敎则虽悔而不可追若十年学书计十三年舞勺成童舞象则可谓之时矣不陵节而施则理顺而不悖故谓之孙若孔子言可与共学未可与适道可与立未可与权则可谓之孙矣以此之善而见彼之不善以彼之不善而见此之善所谓相观也有见于上则知善之可慕有见于下则知不善之可戒荀子所谓见善翛然必以自存见不善愀然必以自省则可谓之摩矣夫既有以防其情又有以成其性既有以因其才又有以辅其仁则敎之道尽矣故曰所由兴也
　　庐陵胡氏曰易卦初六发蒙则知未发谓童之初也其志不分防之冝早康衡曰谨防其端禁于未然诗人少而端慤长大无欲十有五而志于学三年通一三十而五立此皆学之时不陵节若学诗学礼之次
　　新安朱氏曰禁于未发但谓豫为之防其事不一不必皆谓十五时也当其可谓适当其可告之时亦不必以年为断相观而善但谓观人之能而于己有益如以两物相摩而各得其助也
　　横渠张氏曰当其可者乗其闲而施之不待彼有求而后敎之　又曰不待其问当其可告之机即告之如孟子曰时雨化之如天之雨岂待望而后雨但时可雨即雨
　　马氏曰自洒埽应对进退而进于成人者各有当也当其可之谓时也鲤趋而过庭子曰学诗乎又曰学礼乎不陵节而施之谓孙也切切偲偲相观而善之谓摩也
　　山隂陆氏曰郑氏谓可谓二十成人时夫谓之可岂特年二十而已不陵节若孔子所以敎诸弟子未有同者也此之谓孙孙师之事也学友之事也郑氏谓不并问则敎者思専夫所谓相观岂特不并问而已永嘉戴氏曰夫禁于未发之谓豫当其可之谓时疑若不可须防缓也然不陵节而施之谓孙相观而善之谓摩又何其甚缓也夫君子进徳脩业欲及时也过时非也不及时亦非也干于九三论君子进徳脩业其言曰知至至之可与几也知终终之可与存义也知所终始则无过不及之患矣大抵学者为学始终节目皆有次第先传后倦不可诬也若先后倒置本末舛逆学虽勤无益也禁于未发不必谓十五时也物欲未深情伪尚浅则犹可禁也当其可不必谓年二十成人时也适当其机因而导之此之谓可孙之为言有优游巽入之意焉摩之为言有切磋动荡之意焉人知豫与时之为敎而不知孙与摩之为敎也益深
　　河南程氏曰朋友讲习更莫如相观而善之工夫为多
　　四明沈氏曰时过然后学则勤苦而难成谓失可敎之机也圣人朝夕视学者熟矣投机之防藏于未形非圣人谁识之也夫子于子贡曾子不待其问不俟其请而遽提其名语以大道之要盖夫子黙察二子见道之机以语之圣人于门弟子所谓如慈母之哺婴儿如医师之病者无不各中其所欲内外感应之妙油然而自得矣
　　庆源辅氏曰凡事豫则立况敎人者乎己犯上矣而使之无为乱也己穴坯矣而使之勿为盗也既争而敎之让既奢而敎之节难矣故先王之敎人自能言时男唯女俞之不同至七年时同席共食之不可其道当然不可谓之太早计也自子能食食敎以右手至吾道一以贯之皆当其可之谓时顔子曰夫子循循然善诱人子曰赐也可与言诗则其所施不陵节而孙可知矣曽子称顔子有若无实若虚犯而不校是相观而善也忠告而善道之又其次也强聒而不已只取辱焉
　　发然后禁则扞格而不胜时过然后学则勤苦而难成杂施而不孙则坏乱而不脩独学而无友则孤陋而寡闻燕朋逆其师燕辟废其学此六者敎之所由废也郑氏曰扞格不胜谓敎不能胜其情欲格读如冻之扞坚不可入之貌时过然后学则思放也杂施不孙则小者不逹大者难识学者所惑也独学无友则不相观也燕犹防也燕辟防师之譬喻废弛也孔氏曰此一节论学不依理敎所由废发谓情欲既生也扞谓拒扞格谓坚强譬如地冻则坚强难入今人谓地坚为也学时已过则心情放荡虽欲追悔精明已散徒勤苦四体也杂施谓敎杂乱无次越节则大才轻其小业小才苦其大业并是坏乱之法不可复脩治也独学则学识孤偏鄙陋寡有所闻此四条皆反上敎之所兴也燕朋谓燕防朋友不相尊敬则违逆师之敎道燕辟谓义理难晓时须假设譬喻而堕学之徒好防慢笑之是废学之道也此六者是废学之由
　　严陵方氏曰情发后禁则扞格言相抵也相抵则禁之有所不胜矣时过后学则勤苦不倦欲有所成难矣杂施而至于乱坏则术业无由而脩矣独学无友则孤而无与陋而不广所闻寡矣以燕安为朋而至于逆其师之敎以燕安为辟而至于废其学之道若是则敎何自而兴乎然敎之兴止于四废至于六者以见敎之为难所由兴者常少所由废者常多也延平周氏曰燕安则有防意人之所以为朋者以其同出于师故尊其朋则为顺其师而防其朋乃为逆其师也学至于难解然后有用于辟故防其辟则为废其学也
　　横渠张氏曰学者当先与朋友讲习然后问师若但多问未尝自得学者则惰敎者则渎两失之矣燕朋不敬其朋友而侮慢之必不能从师之敎理之然也燕安也防也防其友则慢其师盖有渐也安师之辟喻则不能三隅反何学之有燕辟谓燕安乐人之辟喻不能自得是废学也人当思而得之
　　山隂陆氏曰燕朋逆其师之意燕辟废其学之方新安朱氏曰燕朋逆其师大戴保傅篇作左右之习反其师朋此燕朋是私防之友所谓损者三友之类注说非也燕辟但谓私防之谈无益于学而反有所害也
　　永嘉戴氏曰然后禁非不禁也特禁之不得其要尔时过然后学非不学也特学之不得其道尔杂施而不孙则固尝施之矣施之不得其统犹不施也独学则固尝自学矣而无其友犹不学也燕游私昵之谓也燕朋谓昵于朋比如孺子其朋之朋燕辟谓昵于敖辟如师也辟之辟昵于朋比则人自为学不顾其师昵于敖辟则自以为是不力于学敎之不刑由此之故也夫人之患在好为人师而为师最难其道与天地君父并重乌可以易为之夫子曰温故而知新可以为师矣人而可以为师则中之所存必有大过人者然而非深识学者之病无以成阖辟造化之功故脩己者可以尊道知人者可以明道设敎者不可以不兼备也
　　庆源辅氏曰发然后禁唯孔子之圣而后可过而能改非子路之勇则不能舎是则未有不扞格者也禁师之事也学弟子事也互言之尔如孔子之敎则无不胜如子路之学则无不成先儒之言曰老而好学尤不易得人固不可不自勉学于孔子者虽鄙如樊迟有子夏以启发之则不患其陋而未达况其余者相观而善切切偲偲则其成徳达材可知矣朋友摄以威仪而切偲致意则非燕朋矣善敎者罕譬而喻孟子之长于譬喻则非燕辟矣燕朋则志有所溺故逆其师之敎燕辟则心有所分故废其学之业子曰羣居终日言不及义好行小慧难矣哉六者杂举师资之病以见敎之废非独一人之罪也
　　讲义曰前四者敎之所由兴在师者三在学者一后六者敎之所由废在师者三在学者三
　　君子既知敎之所由兴又知敎之所由废然后可以为人师也故君子之敎喻也道而弗牵强而弗抑开而弗逹道而弗牵则和强而弗抑则易开而弗逹则思和易以思可谓善喻矣
　　郑氏曰道示之以道涂也抑犹推也开谓发头角思而得之则深
　　孔氏曰此一节明君子敎人方便善诱之事喻犹晓也君子既识学之废兴故敎喻有节道犹示也牵谓牵偪令速晓强谓微劝学者不推抑而敎之开谓开发大义不事事使之通晓也人茍不晓而牵偪之彼心必生忿恚今但示正道则彼心和而意悟易谓受者和易则易成也思谓用意思念所得必深师能敎弟子如此可谓善敎喻矣
　　长乐陈氏曰君子之敎人道而使之和则所从者乐强而使之易则所进者锐开而使之思则所得者深此所以为善喻也
　　延平周氏曰知其学之所兴者寡所废者多则可以为人师矣道而弗牵者私淑艾者也强而弗抑者尽其材者也开而弗达者引而不发者也道而弗牵则和而不强而弗抑则易而不艰开而弗达则思而不殆君子之敎人常欲其所得胜所闻故曰和易以思可谓善喻矣
　　严陵方氏曰敎主乎道喻形乎言然道未尝不资乎言言未尝不本乎道敎无非喻也喻无非敎也故下有独言善喻者或独言善敎者君子之敎喻也道之使有所尚而弗牵之使从则人有乐学之心强之使有所勉而弗抑之使退则人无难能之病开之使有所入而弗达之使知则人有自得之益以此三道而喻人故曰可谓善喻矣若孔子循循然善诱人所谓道而弗牵也于互乡童子与其进不与其退所谓强而弗抑也举一隅不以三隅反则不复所谓开而弗达也
