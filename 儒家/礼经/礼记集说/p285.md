<!-- { "loadSidebar": true } -->
　　孔氏曰尊卑有别是殊事俱行于礼是合敬宫商别调是异文无不欢爱是合爱礼乐之状质文虽异乐情主和礼情主敬致治则同明王所以相因述言前代后代同礼乐之情因时质文或有损益故云相沿也沿谓因而增改也事与时并明礼名与功偕明乐事谓圣人所为之事与所当之时而并行若尧舜揖让之事与淳和之时而并行汤武干戈之事与浇薄之时而并行也名谓乐名偕俱也言圣人制乐之名与所建之功俱作也大章尧有章明之功大韶舜绍尧之徳及禹汤等乐名皆与功俱立也圣王虽同礼乐之情因而修述但时与功不等故礼与乐亦殊长乐陈氏曰礼也者理之不可易者也语其事未尝不通变以从宜如之何不殊乎乐也者情之不可变者也语其文未尝不比物以饰节如之何不异乎礼虽殊事而不殊乎合敬礼之本故也乐虽异文而不异于合爱乐之本故也礼虽殊事而有所谓文升降上下周旋裼袭礼之文是也乐虽异文而有所谓事大司乐凡乐事遂以声展之是也特絶谓之殊不同谓之异礼之事则相絶逺矣故言殊乐之文特不同而已故言异别言之如此合言之一也礼乐殊事而同道异物而合用其情所以同也天官大宰以礼典和邦国谐万民春官大司乐以六乐和邦国谐万民则礼以和为用乐以和为体其情同故也明王之于礼乐有改制之名无变情之实礼之损益虽事与时并乐之象成虽名与功偕要其情同明王未尝不相沿也【乐书】
　　严陵方氏曰吉凶军賔嘉礼之所以行事也可谓殊矣及其至而不争则相敬之心莫不合而同宫商角徴羽乐之所以成文也可谓异矣及其至而无怨则相爱之心莫不合而同事与文虽殊而异然爱敬则皆合者以其情同故也情同故明王得以相沿焉后又言不相沿乐者彼言其文此言其情故也述者之谓明故特言明王焉虽相沿之情如此然或不同者以其事与时并名与功偕故也事因时而作时异则事异名以功而显功异则名异
　　马氏曰礼乐之情同而明王以相沿则知礼乐之文异而明王不以相沿也葢当其时而为之以尧舜让而帝汤武争而王差其时而为之则子哙让而絶白公争而灭古人言礼有曰以时为大有曰变而从时此事之所以并于时也古人言乐有曰乐所以象成此名之所以偕于功也虽然事与功者岂圣人之得已哉盖时有所不同则所以趋于时者盖不得不异也
　　山隂陆氏曰然则五帝殊时不相沿乐三王异世不相袭礼盖言其文而已若乃人心之所同然者犹相沿袭也
　　庆源辅氏曰礼虽殊事然所以合天下之敬乐虽异文然所以同天下之爱由是观之则礼乐之见于事文者虽或不同而其情则未尝不一也唯其情之一故明王相沿而为礼乐以顺天下之道以合爱敬之心至于事与名则又因时与功之不同而为之又未尝不与时偕行也功因时而有有尧舜之时则有尧舜之功有汤武之时则有汤武之功有是时则有是事有是功则有是名圣人观其会通以行典礼固未尝执一以废百然亦未尝狥末以忘本也
　　延平黄氏曰合敬则无离心合爱则无异情事文礼乐之迹也敬爱礼乐之情也先王之制礼乐也立本有情趋时有迹情天也不可戾者也故在所因而曰礼乐之情同明王以相沿迹时也不可同也故在所损益而曰五帝殊时不相沿乐三王异世不相袭礼事者时之应名者功之报趋时斯有事建功斯有名为趋时而后有事故事与时并为立功而后有名故名与功偕
　　延平周氏曰礼乐之器与其文则明王未必相沿而其所以为器与夫所以为文之情则相沿也时异异事故曰事与时并功异异名故曰名与功偕唯其事与时并名与功偕则文质之相救而韶武之作所以不必相沿也
　　金华邵氏曰事谓文质损益之类名谓咸韶武之类情同而事与名虽异不害其为同也
　　故钟鼓管磬羽籥干戚乐之器也屈伸俯仰缀兆舒疾乐之文也簠簋俎豆制度文章礼之器也升降上下周还裼袭礼之文也
　　郑氏曰缀鄼舞者之位也兆其外营域也
　　孔氏曰自此至之谓也申明礼乐之器与文并述作之体缀谓舞者行位相连缀也兆谓位外之营兆也周还谓行礼周曲回旋也裼谓袒上衣而露裼也袭谓掩上衣也礼盛者尚质故袭不盛者尚文故裼长乐陈氏曰先王之为乐也发之声音则铸之金而为钟节之革而为鼓越之竹而为管磨之石而为磬形之动静则羽籥以舞大夏干戚以舞大武此乐之器也而象实寓焉习其俯仰屈伸行其缀兆要其节奏一舒一疾乐之文也而质实寓焉其为礼也着之齐量则外方以正内圆以应簠之所以为器也内方以守外圆以从簋之所以为器也晖之度数其数以阳竒俎之所以为器也其数以隂偶豆之所以为器也又制度以等异之文章以藻色之礼之器然也而象在其中矣升降上下周旋以合其仪裼袭以美其身礼之文然也而质在其中矣【乐书】
　　严陵方氏曰管在堂下磬在堂上羽籥文舞之所执干戚武舞之所执屈伸言舞者之身容俯仰言舞者之头容缀兆其位也舒疾其节也簠簋所以盛地产俎豆所以荐天产制度者文章之法文章者制度之饰升降言其行上下言其等周旋言其容裼袭言其服则礼乐之文与器略见于此矣缀则表缀也舞者于此相联故曰缀兆则兆域以舞者于此可别故曰兆
　　延平周氏曰钟鼓簠簋之类器也而其所以为器者情也屈伸升降之类文也而其所以为文者情也所谓情者性命之理而已矣知其情则能识其文故能作识其文则未能知其情故能述而已
　　故知礼乐之情者能作识礼乐之文者能述作者之谓圣述者之谓明眀圣者述作之谓也
　　郑氏曰述谓训其义也
　　孔氏曰下文云穷本知变乐之情若能穷尽其本识其变通是知乐之情也又云着诚去伪礼之经若能显著诚信弃去浮伪是知礼之情也旣能穷本知变着诚去伪故量事制宜而能作也礼乐之文谓上屈伸俯仰升降上下是也述谓训说义理既知其文故能训说礼乐义理不能制作礼乐也
　　长乐刘氏曰知礼之大本者斯能作礼矣知乐之大本者斯能制乐矣周公作六曲作大象大武可谓作而圣矣兼用六代之乐三王四代之法可谓述而明矣
　　长乐陈氏曰礼乐之情寓于象质之防而难知其文显于器数之粗而易识故知其情者能作之于未有则圣之事非明之所及也识其文者能述之于己然则眀之事而已圣不与焉古之制器者智创之巧述之创业者父作之子述之然则礼乐以圣作以明述亦岂异此孔子述而不作非不足于圣也特不居而已盖有不知而作者又在所不与焉诗曰不识不知知则知人所为识则识其面目而已是识之外矣知之内矣识之浅矣知之深矣礼乐之情存乎内而深故称知其文存乎外而浅故称识【乐书】
　　严陵方氏曰情者文之始也故知其情者能作文者情之末也故识其文者能述上言作述于圣眀之上下言述作于明圣之下何也盖作述者圣明之用圣明者述作之体用之所起者事也事则有作而后有述故上以作述为之序体之所归者道也道则由明乃可入圣故下以明圣为之序
　　马氏曰知礼乐之情者知其情于未作之前识礼乐之文者识其文于己作之后作者所以作其文述者所以述其情知其情于未作之前者因情以作其文识其文于己作之后者因文以述其情因情以作其文者非神足以知来知足以藏往不能与于此故作者之谓圣因文以述其情者非明足以照之亦不能与于此故述者之谓明子曰深知乎器械舟车宫室之为则礼由己此因情以作其文也又曰钟鼔不陈玉帛不分吾无以见圣人此因文以述其情也董氏曰平祸乱一四方立君臣等上下使天地位焉万物育焉此所谓知礼乐之情而作者也圣人之事也事之难者也因其情备其文详其制度而正其声音此所谓识礼乐之文而述者也贤人之事也事之易者也事之难者非甚盛徳得其时而起莫之能为也事之易者茍逢其时得其说皆可以为之也延平黄氏曰情可以意防文可以理考无精义不能防其情无明徳不能考其文或曰夫子旣圣矣述而不作何也曰夫子圣人之在下者也有其徳无其位亦何敢作
　　庆源辅氏曰礼乐之情存乎中礼乐之文形乎外即吾之心而能作者圣之事也因外之文而能述者明之事也圣可兼明明不能兼圣圣诚者也明明者也自明而诚则圣矣
　　金华应氏曰剏新开始曰作所以察事物之几微而建立其规模制度袭旧成终曰述所以因前古之遗绪而修明其遗阙也
　　新安王氏曰礼乐之情爱敬是也礼乐之文上所言是也然情文常相依有此情则有此文虽然明圣之名岂易得哉惟尽述作之实始可以居明圣之名故继之曰明圣者述作之谓
　　乐者天地之和也礼者天地之序也和故百物皆化序故羣物皆别乐由天作礼以地制过制则乱过作则暴明于天地然后能兴礼乐也
　　郑氏曰化犹生也别谓形体异也乐由天作礼以地制取法天地也过犹误也暴失文武之意
　　孔氏曰从此至与民同也为乐论第四段此经申明礼乐从天地而来王者必明于天地然后能兴礼乐乐调隂阳是天地之和礼明贵贱是天地之序乐生于阳是法天而作礼生于隂是法地而制圣人识合天地则制作不误若非圣识则必误误制礼则尊卑混乱误作乐则乐体违暴失文武之意谓文乐武乐杂乱也
　　长乐陈氏曰至隂肃肃至阳赫赫肃肃出乎天赫赫发乎地两者交通而成者天地之和也乐实与之俱焉天尊地卑神明位矣以春夏先秋冬后四时序矣天地至神而有尊卑先后者天地之序也礼实与之俱焉是乐者天地之和礼者天地之序和则不乖故百物因形移易而皆化序则不乱故羣物萌区有状而皆别乐统同也嫌于不异故言百物以辨之礼辨异也嫌于不同故言羣物以统之乐者天地之和礼者天地之序则合异以为同乐由天作礼以地制则散同以为异古者治定制礼功成作乐礼未可制而制之是过制也乐未可作而作之是过作也过制则失序矣离而为慝礼能无乱乎过作则失和矣流而为淫乐能无暴乎明于天地然后能兴礼乐明王制作之始也举礼乐而天地将为昭焉明王制作之效也【乐书】
　　严陵方氏曰和则统同而化故言百物皆化序则辨异而别故言羣物皆别百物皆化然后至于百物不失羣物皆别然后可以祀天祭地羣物亦百物矣举其数之成则曰百以其类之众则曰羣于礼言羣以物既别不嫌于数之不辨故也制礼所以致治然过制祗以为乱作乐所以致和然过作祗以为暴明于天地然后能兴礼乐制作之过则礼乐之道废矣故以兴言之经有曰乐由阳来礼由隂作有曰乐由中出礼自外作有曰乐由天作礼以地制或言隂阳或言中外或言天地言皆不同何也以道言则曰隂阳以分言则曰中外以形言则曰天地
　　延平周氏曰乐之本出于天地之和及用于天地之间则其和也能致百物之化礼之本出于天地之序及行于天地之间则其序也能致羣物之别乐虽出于天地之和然乐则阳也故其作以天为主礼虽出于天地之序然礼则隂也故其制以地为主过制则非礼非礼则乱过作则非乐非乐则暴天地之所以节与和者以礼乐也礼乐之所以节与和者以天地也是天地则礼乐也礼乐则天地也故曰明于天地然后能兴礼乐
