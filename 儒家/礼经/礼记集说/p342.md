<!-- { "loadSidebar": true } -->
　　建安真氏曰鬼神之理虽非始学者所易穷然亦须识其名义若以神示鬼三字言之则天之神曰神以其造化神妙莫测也地之神曰示以其山川草木有形可见显然示人也示古只字人之神曰鬼谓气之已屈者也若以鬼神二字言之则神者气之伸谓出也鬼者气之屈谓收回也气之方伸者属阳故为神气之屈者属隂故为鬼神者伸也鬼者归也且以人之身论之生则曰人死则曰鬼此死生之大分也然自其生而言之则凡自幼而壮此气之伸也自壮而老自老而死此又伸而屈也自其死而言之魂游魄降寂无形兆此气之屈也及子孙享祀以诚感之则又能来格此又屈而伸也姑举人鬼一端如此至若造化之鬼神则山泽水火雷风是也日与电皆火也月与雨亦水也此数者合而言之又只是隂阳二气而已隂阳二气流行于天地之间万物赖之以生赖之以成此即所谓鬼神也气之伸为神如春生夏长是也气之屈为鬼如秋冬敛藏是也今人只以塑像畵像为鬼神及以幽暗不可见者为鬼神殊不知山峙川流日照雨润雷动风散乃分明有迹之鬼神日出为神入为鬼雨润为神止为鬼雷动为神息为鬼风散为神收为鬼伊川曰鬼神者造化之迹又曰鬼神天地之功用张横渠曰鬼神二气之良能凡此皆指隂阳而言天地之气即人身之气人身之气即天地之气　又曰精者血之类是滋养一身者故属隂气是能知觉运动者故属阳二者合而为人精即魄也目之所以明耳之所以聪者即精之为也此之谓魄气充乎体凡人心之能思虑有知识身之能举动与夫勇决敢为者即气之所为也此之谓魂人之少壮也血气强血气强故魂魄盛此所谓伸及其老也血气旣耗魂魄亦衰此所谓屈也旣死则魂升于天以从阳魄降于地以从隂所谓各从其类也魂魄合则生离则死故先王制祭享之礼使为人子孙者尽诚致敬以焫萧之属求之于阳灌鬯之属求之于隂求之旣至则魂魄虽离而可以复合故曰合鬼与神敎之至也神指魂而言鬼指魄而言此所谓屈而伸也　又曰或问鬼神二气之良能曰旣有隂阳二气则自然有往有来有阖有辟有消有息有聚有散盖其理自然如此故曰良能此乃借孟子良知良能之名以形容二气孟子本意谓孩提之童莫不知爱亲其长莫不知敬兄此本然之性非出人为隂阳二气屈伸亦是本然之理故借此二字以明之往阖消散屈也来辟息聚伸也
　　庆源辅氏曰神以申为义则气也者神之盛也鬼以归为义则魄也者鬼之盛也合而言之则鬼与神一也故圣人合之以制祭祀之礼而事之其为敎也至矣魂生于气魄生于体气无不之故曰游魂体则毙于下而已故曰体魄则降人亦一物也昭明焄蒿凄怆言气之如此不必分人物言之不言人而言物者言物则所该者博也
　　圣人以是为未足也筑为宫室设为宗祧以别亲疏达迩敎民反古复始不忘其所由生也众之服自此故听且速也
　　郑氏曰自由也言人由此服于圣人之敎也听谓顺敎令也速疾也
　　孔氏曰此经明圣人为鬼神立宗庙之事圣人以尊名鬼神为未足称其意故为宫室宗祧以别亲疏逺迩敎民反古复始也古谓先祖追而祭之是反古也始谓初始父母始生于己今追祭祀是复始也追逺报祭是不忘其所由生也
　　长乐刘氏曰所以别其亲疏者立祖祢之名也所以辨其逺迩者定宗祧之数也敎民尊祖以时祭之故曰反古也敎民亲祢以礼敬之故曰复始也不忘其所由生者其谓此乎众之服行圣人之德敎而祀其先也速于置邮而传命者各亲其亲出于天性也严陵方氏曰上言明命鬼神则为之名而已然未致其实焉为之略而已然未极其详焉故圣人以是为未足也筑为宫室则致其实矣设为宗祧则极其详矣言宗以知存祖言祧以知有昵宫室则土木之所成故曰筑宗祧则名号之所施故曰设亲疏以情言逺迩以时言观祭法立庙之数则宗祧以别亲疏逺迩盖可见矣古者今之对今生于古始者终之对终生于始是不忘其所由生也听言其不拒速言敎之所以神也所谓宫室者盖庙之宫室尔非人之宫室也与宫室旣修之宫室同郊特牲曰作于祢宫是庙亦谓之宫也又曰存室神也是庙亦有室矣毘陵慕容氏曰亲而迩者为宗疏而逺者为祧此宗祧所以别亲疏逺迩也庙有寝祧无寝庙则修除祧则黝垩此宫室所以别亲疏逺迩也祧则以敎反本之道也祖则以敎反始之道也祢则以敎不忘其所由生也民德齐厚而不忘其本其服也出其中心之诚非有强之而为也则其从上也捷于令矣其流行也非在于家至户晓也得其心之所本则速于置邮矣
　　庆源辅氏曰此尧舜以下至三代时事也反古复始即上所谓致反始也不忘其所由生即所谓以厚本也先王制礼以敎人疑若强民也反而求之则知无非所以顺民尔如制鬼神之祀立宗祧之制是也众之服自此谓人之服其敎由是故也知其顺我而服之宜其听且速也哉
　　二端旣立报以二礼建设朝事燔燎羶芗见以萧光以报气也此敎众反始也荐黍稷羞肝肺首心见间以侠甒加以郁鬯以报魄也敎民相爱上下用情礼之至也郑氏曰二端旣立谓气也魄也更有尊名云鬼神也二礼谓朝事与荐黍稷也朝事谓荐血腥时也荐黍稷所谓馈食也见及见间皆当为覸字之误也羶当为馨声之误也燔燎馨香覸以萧光取牲祭脂也光犹气也有虞氏祭首夏后氏祭心殷祭肝周祭肺覸以侠甒谓杂之两甒醴酒也相爱用情谓此以人道祭之也报气以气报魄以实各首其类
　　孔氏曰此一节论气魄旣殊明设祭之时二礼亦异旣立谓尊名立也报此气魄以二种祭礼报气谓朝践之节也报魄谓馈孰之节也建设朝事燔燎羶芗见以萧光此明朝践报气之义也朝事谓早朝祭事燔燎谓取膟膋燎于炉炭覸谓杂也燔膟膋兼爇萧蒿是杂以萧气此三者是报气也此祭气是古者尚质之义所以敎众反于初始总包上反古复始也荐黍稷羞肺肝首心见覸以夹甒加以郁鬯谓馈孰时荐此黍稷进肝与肺及首与心杂以两甒醴酒加以郁鬯言更加以郁鬯然后荐黍稷也馈孰报魄之时始云加郁鬯者言非但荐孰是报魄祭初所加郁鬯亦是报魄也以魄在地下郁鬯灌地虽是祭初亦报魄不当荐孰之时故云加也以报魄也言荐黍以下皆是报祭形魄也此馈孰时皆以饮食徧于燕饮是敎民相爱上以恩赐逮下下爱上恩赐故上下用情至谓至极谓报气报魄二礼备足是礼之至极也郑注取牲祭脂者案诗生民云取萧祭脂是取萧与祭牲之时杂烧之一祭之中再度焫萧郊特牲云取膟膋升首报阳也注云膟膋膓间脂也与萧合烧之是朝践焫萧也郊特牲又云旣奠然后焫萧合羶芗是馈孰焫萧也云有虞氏祭首至祭肺皆明堂位文云两甒醴酒者以士丧礼旣夕等皆以甒盛醴故也此用甒盖是天子追享朝践用大尊此甒即大尊或云子男之礼礼器云君尊瓦甒谓子男也云报气以气执魄以实各首其类者燔燎馨香萧光之属是气也黍稷肺肝之属是实物也首本也报气以气是虚还以馨香虚气报之报魄以实还以黍稷实物报之各本其事类也
　　长乐陈氏解见郊特牲
　　严陵方氏曰二端旣立谓立鬼神之名与宗祧之制也报以二礼谓报气报魄之礼也建言立其礼设言陈其物羶天产之臭也芗地产之臭也染萧以膟膋故有羶合萧以黍稷故有芗燔燎羶芗则萧与膟膋黍稷并合而见矣故曰见以萧光凡此皆以臭为主臭为阳故曰以报气也气以阳生而有所始故曰敎众反始也甒盖瓦器有两甒故曰侠即司尊彞所谓间祀用两大尊是矣言瓦甒之大尊则郁鬯之为虎彞可知不及时祭则举大以该小尔以诸物见于夹甒之间故曰覸以侠甒又副之以郁鬯之彞故曰加以郁鬯加与加笾加豆之加同义宗庙之祭灌而后献此于鬯言加者以尊尊而彞卑故也凡此皆以味为主而味为隂故曰以报魄也隂聚而有所爱故曰敎民相爱报气所以求阳乎上是用情于上也报魄所以求隂乎下是用情于下也上下用情则二礼之报无以复加故曰礼之至也于报气言朝事则知报魄为馈食矣盖朝事以象朝事其亲所进也馈食以象食时所进也于报魄言黍稷之类则报气有血腥之类可知然瓦甒之所献郁鬯之所灌皆非馈食之事此则并言之时虽不同其为报魄则一也上言反始则知下之为成终下言相爱则知上之为致敬凡此皆互言之尔
　　毘陵慕容氏曰前言气魄为鬼神之盛所谓二端凡天地之间莫不丽乎隂阳究其端不离乎二所谓以隂阳为端也由二类而求之不能外是圣人推本其所自始魂气之为阳形魄之为隂明命之为鬼神所谓求其端也故曰二端旣立于是礼称事而立縁情而行本乎二者而为之故曰报以二礼特牲曰祭求诸隂阳之义礼运曰以嘉魂魄是谓合莫盖燔以求诸阳灌以求诸隂所谓二礼也二者朝事之所行而郑以荐黍稷为馈食之时失之矣夫求神必于祭之始而祭之始必合鬼神以嘉魂魄所谓其隂达于渊泉是也周人先求诸隂旣灌然后迎牲至馈食而后报魄求诸隂不已后乎况灌用郁鬯贵气用肝肺首心与黍稷同为朝事之时所用非必有于荐孰之时也其所谓建设朝事以取膟膋而燔燎焉则膟膋为羶黍稷为芗故谓之羶芗也郑以羶为馨误矣覸以萧光覸以侠甒则求诸隂阳欲其气之无不达故又杂之以二者焉萧之气芳烈而逺闻以魂气无所不之也两甒谓用酒醴以报魄取其近人者焉欲其同于生也
　　延平周氏曰魂气在上体魄则降言报气则知报魄为体言报魄则知报气为魂燔燎羶芗杂以萧光者气而已故以气报魂有气然后有魄故报气所以敎众反始也荐粢盛羞牲体杂以侠甒之醴酒而加以郁鬯者皆有成体故以体报魄有魄则有形有形则情生矣故报魄所以敎民相爱上下用情
　　马氏曰家语云建设朝事燔燎羶芗所以报气也荐黍稷修肝肺加以郁鬯所以报魄也当以家语为正子路问事鬼神子语之以事人问死则语之以知生宰我问鬼神之所谓则告之而终之以反古复始上下用情而已其告之则一也其语不同则以子路勇于所闻而宰我有所画耳
　　山隂陆氏曰此一节盖言殷礼殷人尊神先鬼而后礼方言明命鬼神故主殷礼言之殷人先求诸阳故此朝事焫萧以报气也馈食灌鬯以报魄也然则殷人祭首无祼事以乐侑献而已殷人尚声盖当此节故曰殷人尚声臭味未成涤荡其声乐三阕然后出迎牲声音之号所以诏告于天地之间也羞肝肺首心郊特牲言肺在上此言肝在上以方言殷礼故也明堂位曰殷祭肝周祭肺见间盖谓陈设中间若丧礼所谓见以不见为见也据礼藏器于旁加见又曰瓮甒筲行实见间而后折入周人先求诸隂于朝践祭齐加明水以报隂殷人先求诸阳于馈献祭酒加郁鬯以报魄其义一也据此周人有求有报殷人直报而已其报之也亦所以求之也故曰周人先求诸隂殷人先求诸阳凡祭朝践尊而馈食亲尊故曰敎众反始亲故曰敎民相爱
　　讲义曰亲旣亡矣尚追魂魄而祭之如此则于生存者当如何此礼旣行而民亲爱之心油然而生上下之间率用情实而无浇伪之风职此之由也玆非礼之至也乎
　　君子反古复始不忘其所由生也是以致其敬其情竭力从事以报其亲不敢弗尽也
　　郑氏曰从事谓脩荐可以祭者也
　　孔氏曰此申明反古复始竭力报亲之事致其恭敬其情性竭尽气力以从其事上报于亲不敢不极尽也
