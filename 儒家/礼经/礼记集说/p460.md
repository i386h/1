<!-- { "loadSidebar": true } -->
　　蓝田吕氏曰儒行者鲁哀公问孔子儒服孔子不对因问儒行而孔子厯言之今考其书言儒者之行诚有是事也谓孔子言之则可疑也儒者之行一出于义理皆吾性分之所当为非以自多求胜于天下也此篇之説有矜大胜人之气少雍容深厚之风似与不知者力争于一旦窃意末世儒者将以自尊其教有道者不为也虽然其言儒者之行不合于义理者殊寡学者果践其言亦不愧于为儒矣此先儒所以存于篇今日讲解所以不敢废也
　　鲁哀公问于孔子曰夫子之服其儒服与孔子对曰丘少居鲁衣逢掖之衣长居宋冠章甫之冠丘闻之也君子之学也博其服也乡丘不知儒服
　　郑氏曰哀公馆孔子见其服与士大夫异又与庶人不同疑为儒服而问之也逢犹大也大掖之衣大袂禅衣也此君子有道艺者所衣也孔子生鲁长而之宋而冠焉宋其祖所出也衣少所居之服冠长所居之冠是之谓乡言不知儒服非哀公志不在于儒乃今问其服庶人襌衣袂二尺二寸袪尺二寸
　　孔氏曰夫子自衞反鲁哀公馆于孔子问以儒行记者録之以为儒行之篇孔子説儒凡十七条十五条皆明贤人之儒其第十六条则明圣人之儒其十七条则夫子自谓也今此一节明哀公疑孔子之服为儒服遂问儒行为孔子命席方説儒行之事也臣朝于君应着朝服而着常服者孔子自衞新还哀公馆之非是常朝故衣冠异也掖谓肘腋礼大夫以上其服侈袂郑注司服云侈之者半而益一袂三尺三寸袪尺八寸朝祭之服必表里不襌也孔子若依寻常侈袂之服则哀公无由怪之以其大袂襌衣异于士大夫常服故问之夫子着襌衣与庶人同其袂大与庶人异故谓衣为逢掖是大袂深衣也
　　蓝田吕氏曰古者衣服之制自天子至于庶人皆有差等未闻儒者之有异服也末世上下僭乱至于无别儒者独守法度有异于众此众所以谓之儒服哀公所以发问也逢掖鲁衣也章甫宋冠也少居鲁则衣鲁之衣长居宋则冠宋之冠因其俗而已非苟异于人也故曰其服也乡
　　严陵方氏曰逢掖之衣王肃以为深衣是矣章甫之冠郊特牲所谓殷是矣掖当臂之下其制特大则可以运肘故燕居之所服庄子曰宋人资章甫而适越则是宋之所冠也明矣公西赤掌孔子之丧用章甫之冠则孔子之冠衣固如是已君子之学也博者无狭其所居也其服也乡者不忘其所本也
　　山隂陆氏曰学不游不博博则其服宜乡示不忘本也丘儒服犹问舜冠不对也
　　石林叶氏曰博学所以立本服从乡所以趋时哀公所问者儒服而已故孔子答以不知也
　　晏氏曰逢掖章甫是乃儒服而曰不知儒服者唯耻服其服而无其行尔故必以其学也博先之盖能博学则有其德又将以成德为行然后可称其服也
　　哀公曰敢问儒行孔子对曰遽数之不能终其物悉数之乃留更仆未可终也
　　郑氏曰遽犹卒也物犹事也仆太仆也君燕朝则正位掌摈相更之者为乆将倦使之相代
　　孔氏曰孔子答言儒行深逺非可造次若急説则不能尽事若委细悉説之则乃太久仆侍疲倦宜更代之未可终也者若不代仆则未可尽也
　　晏氏曰物者事物之物也周礼以乡三物教万民以五物询众庶文王世子曰行一物而三善皆得皆若是而已盖儒者之行非一事之可尽故也
　　哀公命席孔子侍曰儒有席上之珍以待聘夙夜强学以待问怀忠信以待举力行以待取其自立有如此者郑氏曰为孔子布席于堂与之坐也君适其臣升自阼阶所在如主席上之珍席犹铺陈也铺陈往古尧舜之善道以待见问也大问曰聘举见举用也取进取位也
　　孔氏曰此经明孔子侍坐于哀公説儒行修己立身之事珍谓美善之道如此者言如此在上诸事也蓝田吕氏曰使是君为尧舜之君使是民为尧舜之民儒者之志也儒者之学未尝不欲用于天下也故古之君子三月无君则吊及其进也不由其道不仕也非其招不往也盖知所谓自治然后可以治人知所以自贵然后贵于物也故君子之用于天下有待而不与求焉其学也足以为天下用非志于用而后学焉此韫匵藏玉所以待贾而沽之者也席上之珍自贵而待贾者也儒者讲学于闲燕从容乎席上而知所以自贵以待天下之用也强学以待问怀忠信以待举力行以待取皆我自立而有待义犹是也德之可贵者人必礼之学之博者人必问之忠信可任者人必举之力行可使者人必取之此四者之别山隂陆氏曰席上之珍若伊尹乐尧舜之道于畎亩之中是也
　　庐陵胡氏曰席犹卷怀邦无道则可卷而怀之郑谓席铺陈卢云席坐席恐非
　　严陵方氏曰命席则与之坐也侍侧坐对之也席所以借物曲礼所谓执玉有借是也席以借之则所借之物居上故谓之席上所以防外物之或防尊之至也强学所以为己待问所以为人能为己然后能为人故强学乃能待问也忠信非由外铄也故言怀力行者强勉之谓忠信力行在我之事举取在彼之事也尽其在我之事然后足以致其在彼之事故怀忠信以待举力行以待取也儒者立身之本非有资于人焉故曰其自立有如此者
　　晏氏曰以礼严分则君坐而臣立以道忘分则坐而论道谓之三公鲁哀公方与孔子论儒者之行是坐而论道者也故命席而孔子侍坐焉得非哀公乐道而忘人之势乎君子比德于玉故称珍焉方其藏器于身则玉韫于匵中及其待时而动则珍陈于席上故曰席上之珍以待聘日出而作夙在日出之前于此而学是先众人而有作也日入而息夜在日入之后于此而学是后众人而未息也非自强之学而何席上之珍则其德可贵夙夜强学则其道可尊二者有师道焉故曰待聘待问怀忠信则其言有物力行则其行有常二者有臣道焉故云待举待取先聘问而后举取则学焉而后臣之者也君子虽有为师为臣之道而未尝屈道以伸身必待彼之聘问举取然后徐起而应之故曰其自立有如此者
　　儒有衣冠中动作慎其大让如慢小让如伪大则如威小则如愧其难进而易退也粥粥若无能也其容貌有如此者
　　郑氏曰中中闲谓不严厉也如慢如伪言之不愊怛也如威如愧如有所畏也
　　孔氏曰儒者所服衣冠在常人中不自异也人以大物与己己让此大物辞貌寛缓如傲慢然让小物如似诈伪亦谓寛缓不急切言儒不以利动也如威如愧皆谓重慎自贬损粥粥是柔弱颛愚之貌郑注愊怛急切之意
　　横渠张氏曰人心中虽广大然言貌欲处之约言貌不约则便陷于妄若言有条理则犹是狂若无条理则妄而已矣天下之人不陷于此者鲜但有浅深多少之异尔故莫如谨礼衣冠中读为丁仲反谓衣冠中于礼也其大让如慢事固有大让小让如让国让位是谓大让也大让则诚然而后让若不有之故似慢也直是不受如汤之让天下岂为饰而已诚心而让其貌若不受也若夫饮食辞辟之间是小让也小让实如伪为之以为仪尔未必实让
　　蓝田吕氏曰儒者未尝无意乎天下之用然非其义也禄之以天下弗顾也辞其大者若自尊以骄人然非自尊也尊道也辞其小者若矫饰而不出于情然非矫饰也欲由礼也由尊道而不屈于世若有所威由礼而不犯非礼若有所愧此儒者所以贵于天下也衣冠中所谓其服也乡得其中制不异于众不流于俗而已动作慎则非礼勿履而已故曰难进而易退也粥粥若无能也其容貌有如此者非容貌之可贵也德可贵而已翔而后集非义则不就此所以难进色斯举矣礼貌未衰言弗行也则去之所以易退难进易退此所以德可尊也
　　严陵方氏曰衣冠中者中于礼也其容貌之大也则有所不可犯故如威及其小也则有所不敢为故如愧三揖而后进故曰难进一辞而遂退故曰易退山隂陆氏曰大则小则犹言大让小让读如敬慎威仪维民之则之则
　　晏氏曰衣冠中者中于礼非先王之法服而不敢服故也与子臧聚鹬冠者异矣动作慎者慎于事非先王之德行不敢行故也与莫敖举趾髙者异矣大让者禄之以天下弗顾系马千驷弗视故如慢如威小让者觞酒豆肉让而受恶袵席之上让而就贱故如伪如愧难进者进以礼也礼主于敬故三揖而进不亦难乎伊尹之三聘是已易退者退于义也义主于断故一辞而退不亦易乎仲尼之不脱冕是已是皆动容周旋而可见者故曰其容貌有如此者
　　儒有居处齐难其坐起防敬言必先信行必中正道涂不争险易之利冬夏不争隂阳之和爱其死以有待也养其身以有为也其备豫有如此者
　　郑氏曰齐难齐庄可畏难也行不争道止不选处所以远鬭讼
　　孔氏曰涂路也君子行道路不与人争平易之地而避险阻以利己冬温夏凉是隂阳之和处此世人所竞唯儒者让而不争也
　　横渠张氏曰居处齐难齐者齐庄难者防慎也其难其慎必先信思可信则言是先信也行必中正乃可行诸后是皆备豫之道也
　　山隂陆氏曰难犹戒也洗心曰齐防患曰难
　　蓝田吕氏曰事豫则立不豫则废儒者之学皆豫也拟之而后言议之而后动拟议以成其变化故学有豫则义精义精则用不匮唯其始也不敬则道不立不立则道不充仲弓问仁子曰出门如见大賔使民如承大祭己所不欲勿施于人如见大賔如承大祭敬也己所不欲勿施于人恕也居处齐难坐起防敬言必先信行必中正所谓如见大賔如承大祭者也道涂不争险易之利冬夏不争隂阳之和所谓己所不欲勿施于人者也唯敬与恕则忿惩欲窒身立德充可以当天下之变而不避任天下之重而不辞备豫之至有如此者也
　　严陵方氏曰或居或处不失乎齐难或坐或起不失乎防敬爱其死非贪生也将以有待于时而已养其身非苟安也将以有为于世而已且居处齐难则人斯齐难之矣坐起防敬则人斯防敬之矣言先信则人斯取信矣行中正则人斯取正矣以至不争其利故人资其利不争其和故人饮其和爱其死故足以有待养其身故足以有为若是则非有待物之备先物之豫固不足以致此
　　晏氏曰居处齐难者端庄而不改易坐起防敬者谨饬而不敢慢言必先信者无妄言行必中正者无诐行道涂不争险易之利者不以地利便己而移害于人冬夏不争隂阳之和者不以天道适己而移乖于人爱其死者非乐夀而哀夭也盖将以俟天之时故曰有待养其身者非丰己而忘物也盖将以行己之道故曰有为
　　讲义曰道路之闲必欲舍险而趋乎易人之常情也于此而不争险易之利冬而欲温夏而欲凉亦人之情也于此而不争隂阳之和者推利害之心与人同之而已有待有为盖将有立于天下也上焉如防子去纣而存殷祀箕子为奴而后为武王陈洪范下焉者若管仲不死子纠之难而霸齐也
　　儒有不寳金玉而忠信以为寳不祈土地立义以为土地不祈多积多文以为富难得而易禄也易禄而难畜也非时不见不亦难得乎非义不合不亦难畜乎先劳而后禄不亦易禄乎其近人有如此者
　　郑氏曰祈求也立义以为土地以义自居也难畜难以非义久留也劳犹事也积或为货
　　孔氏曰此明儒者怀忠信与义之事儒怀忠信而与人交不贪金玉而与人竞人则亲而近之积积聚财物也非道之世则不仕是难得也先事后食是易禄也无义则去是难畜也其亲近于人如此
　　濓溪周氏曰君子以道充为贵身安为富故常泰无不足而铢视轩冕尘视金玉其重无加焉尔
