<!-- { "loadSidebar": true } -->
　　山隂陆氏曰先啬田祖也司啬田畯也若稷自于秋报之然则飨农飨农而已周官籥章凡国祈年于田祖龡豳雅击土鼓以乐田畯祭百种祭百谷之种以报啬也农其分也邮其过者也虽勿索可也禽兽为其害我也故除之矣虽亦勿索可也今皆索而飨之是所谓仁之至义之尽矣表表而祭之若祭表貉是也畷畷而祭之若畛于鬼神是也据此表畷禽兽接祭而已矣先儒谓接祭无迎尸之事祭坊与水庸事也何以不言及水坊外也庸读如民功曰庸之庸祭坊谓以坊御水祭水谓以水御旱为其用之也故祭之故曰庸事也虽仁非仁之至虽义非义之尽延平周氏曰索飨及于禽兽可谓仁之至义之尽也尽于义然后至于仁故于仁言至义言尽君子之于物莫不各因其才而使之虽使之甚劳亦必有以为之报此使人之术与忠厚之道常见于祭祀之间也坊与水庸以其有事于我故祭之
　　讲义曰曰至曰尽不以鄙贱而忽焉之意也
　　曰土反其宅水归其壑昆虫毋作草木归其泽皮弁素服而祭素服以送终也带榛杖丧杀也蜡之祭仁之至义之尽也黄衣黄冠而祭息田夫也野夫黄冠黄冠草服也
　　郑氏曰土反其宅至归其泽蜡祝辞也若辞同则祭同处可知矣壑犹坑也昆虫暑生寒死螟螽之属为害者也送终丧杀所谓老物也素服衣裳皆素黄衣黄冠而祭谓既蜡腊先祖五祀也于是劳农以休息之论语云黄衣狐裘黄冠草服言祭以息民服众其时物之色季秋而草木黄落
　　孔氏曰土即坊也及归也宅安也土归其宅则不崩水即水庸水归其壑谓不泛溢昆虫毋作谓不为灾草苔稗木榛梗之属当各归生薮泽之中不得生于良田害嘉谷也陈辞有水土昆虫草木者以其无知故特有辞也先啬之属有知故不假辞草木有辞则当有神八蜡不数之者以草木徧地皆是不如坊与水庸之属各指一物也案周礼籥章云国蜡祭则吹豳颂息老物以物老故素服物老将终故带榛杖素服谓白素衣积素裳经不云皮弁者从上省文也素服送终是仁恩带榛杖示隂气断割故云仁之至义之尽也田夫则野夫也野夫着黄冠是季秋之后草色之服故息田夫而服之也
　　长乐陈氏曰皮弁素服而祭者蜡祭四方百物也黄衣黄冠而祭者腊先祖五祀也蜡以息老物故服送终之服而以皮弁素服带榛杖腊以息民故服田夫之服而以黄衣黄冠然周礼司服王祭羣小祀则冕郑氏曰羣小祀林泽坟衍四方百物之属也大宗伯以疈辜祭四方百物郑氏曰四方百物磔禳及蜡祭也王于蜡服冕而有素服与黄冠者盖执事者之服欤【礼书】
　　严陵方氏曰水土昆虫草木此皆因其合聚之时而合聚以飨之故祝者之辞言其时事如此皮弁则其色白素服则衣裳皆素素者送终之服而蜡亦送终之事故云以送终也别言之则服止言衣裳合言之则弁亦服尔故下止言素服也带不以麻而以杖不以竹而以榛若丧也而实非丧故曰丧杀也既非丧必欲若丧者以其有送终之义故也前言皮弁素服后言黄衣黄冠而祭说者谓皮弁素服为主祭者之服黄衣黄冠为助祭者之服是矣其言野夫黄冠则为助祭者之服可知且皮弁素服则以送终为义黄衣黄冠则以息田夫为义送终者祭之道也田夫者祭之事也夫黄者土之色百昌生于土而作终亦反于土而息冬则反于土之时也服以是色亦宜矣土爰稼啬者田夫之事取土之义以息田夫又宜矣以土之义如此故凡野夫皆黄冠焉野夫即田夫也言其所事曰田夫言其所居曰野夫草服谓草野之服故下言草笠以为野也上兼言黄衣而下止言黄冠则以草服该之故也然籥章曰息老物此曰息田夫者盖作之于始息之于终虽人之情亦是道也道终则有始今岁之息乃所以兆来岁之作息犹气之息也往来未尝息乃所以为息也
　　延平周氏曰大蜡祝辞虽纪岁终之事盖亦有顺天时息老物之意也
　　马氏曰蜡者于岁之终报其成功又以祈来年之始故祝之辞如此草木者荑稗之属王皮弁素服而祭所以送万物之终也万物之肃杀而王带榛杖者以丧礼处之也盖万物生有以养人而终不可不报亦示其不忘本也故曰仁之至义之尽
　　山隂陆氏曰据此皮弁以祭而已所谓素服盖去绣黼丹朱中衣不杀而死所谓终也故素服以送之带于理见割榛杖于理见至为其杀之也故丧之老子曰战胜则以丧礼处之带变麻榛杖变桐蜡之祭也其以祭服祭之可也今其衣服如此是亦仁之至义之尽也黄衣黄冠天谓之冠象焉朝服也地谓之黄黄冠象焉野服也经云野夫黄冠野夫务知地事而已黄冠草服也言草以非齐服冠齐服也齐朝廷之事也草野田之事也草艮也齐巽也草昧也齐明也
　　大罗氏天子之掌鸟兽者也诸侯贡属焉草笠而至尊野服也罗氏致鹿与女而诏客告也以戒诸侯曰好田好女者亡其国天子树华不敛藏之种也
　　郑氏曰诸侯于蜡使使者戴草笠贡鸟兽也诗云彼都人士台笠缁撮又曰其饷伊黍其笠伊纠皆言野人之服也诏客告者诏使者使归以此告其君所以戒之华果蓏也又诏以天子树蓏而已戒诸侯以蓄藏蕴财利也
　　孔氏曰因上蜡祭广释岁终蜡时之事周礼罗氏掌罗鸟鸟蜡则作罗襦谓细宻之罗周礼不云掌兽此云兽者以其受贡兽故也四方诸侯有贡献鸟兽于王者皆入属大罗氏也使者着草笠而至王庭草笠是野人之服今岁终功成是由野人而得故重其事而尊其服诏亦告也客谓贡鸟兽使者罗氏先受贡毕使者临去罗氏又以鹿与女致与使者宣天子之诏令使者反国以告戒其君故云诏客告也好田好女者亡其国此宣诏所告之言也言鹿是田猎所得之物女是亡国之女非每国輙与女鹿罗氏以鹿与女示使者尔今之言天子唯树与果蓏供一时之食不是收敛乆藏之种与民争利令使者归告其君也注引小雅都人士周颂良耜二诗证笠是野人之服
　　长乐刘氏曰四方诸侯当仲冬而遇于天子者必助其祭祀也故其为蜡而猎莫不从焉贡其禽于天子则大罗氏受之献禽者诸侯之卿大夫也草笠而至尊野服者以明诸侯及其臣皆野服驰骋从禽以助王也其为忠义亦可尊矣即之以为礼焉既受草笠之献则致鹿与女于庭而诏献禽之客俾还告于其君以申天子之戒劝也曰好游田以肆其禽荒者好女色以肆其情欲者亡国之道天子之所不赦也华果蓏也及果蓏时鲜之物不可以自逺而致之也不可以收敛而藏之也天子乃树植之所以贵时新供寝庙非贪财利而种之也亦戒诸侯毋广树植务收敛以夺其民之利亦絜矩示民之道也
　　严陵方氏曰致鹿非实致鹿也特致所以鹿之物尔致女非实致女也特致所以饰女之物尔所谓作罗襦者以此好田好女者亡其国其戒之之辞也致鹿则所以戒好田致女则所以戒好女五子述大禹之戒曰内作色荒外作禽荒有一于此未或不亡则好田好女者固足以亡其国而可为戒也罗氏之戒好田则是矣而又戒好女者以其皆隂事故也周官甸师共野果蓏先儒谓果桃李之属蓏瓞之属盖果即华之成实蓏即之緫名彼言果蓏此言华互相备也敛秋事藏冬事华之种类特可以供斯须之求非足以待久长之用而天子树之以示不与民争利焉此戒诸侯之辞也
　　马氏曰好田好女不敛藏之种者戒其贪也其意以为民有终歳之劳而有一日之佚而为之上者岂可以好乐无厌而淫徳不倦乎其意以为民有终歳之勤而有一日之积而为之上者岂可以好货无厌而贪利无已乎
　　山隂陆氏曰以天子掌鸟兽之官是以称大天子无事与诸侯相见曰朝考礼正刑一徳以尊于天子今曰草笠而至尊野服者则以无君子莫治野人无野人莫养君子故也然诸侯来曰朝使其臣来贡然后曰至尊野服也则野服虽尊非服之正罗氏致鹿与女周官所谓蜡则作罗襦是也即华也以告诸侯故谓之华曲礼削为国君华之甸师共野果蓏之荐天子所树者也为大夫臝之故亦或谓之臝凡此皆善堕烂不可藏也故曰不敛藏之种尔雅云果臝之实栝娄栝娄善藏言实则与华异然则言华亦或以此盖果臝之华者
　　延平周氏曰周官罗氏谓蜡则作罗襦盖罗则鹿之所以者而襦则女之所衣者也故致之以戒于诸侯然戒之必至于歳终者戒于终所以图其始也华者不敛藏之种也树其不敛藏之种者所以戒聚敛也
　　八蜡以记四方四方年不顺成八蜡不通以谨民财也顺成之方其蜡乃通以移民也既蜡而收民息己故既蜡君子不兴功
　　郑氏曰四方方有祭也其方谷不熟则不通于蜡使民谨于用财也移之言羡也诗颂丰年曰为酒为醴烝畀祖妣以洽百礼此其羡之与收谓收敛积聚也息民与蜡异则黄衣黄冠而祭为腊必矣
　　孔氏曰此论天子蜡祭四方不同丰荒有异兼记腊祭宗庙息民之事四方之内年谷不得和顺成熟则当方八蜡之神不得与诸方通祭所以然者欲使不熟之方万民谨慎财物也有顺成之方其蜡之八神乃与诸方通祭以蜡祭丰饶皆醉饱酒食使民歆羡也前文云黄衣黄冠而祭不云腊之与蜡似为一此文云既蜡而收民息己先蜡后息民是息民为腊与蜡异也前黄衣黄冠在蜡祭下故郑知是腊也不兴功谓不兴农功若土功则左传云龙见而毕务戒事也火见而致用水昏正而栽日至而毕土功建亥之月起日至而毕也　皇氏曰此一节据诸侯之国而为蜡祭以记其功当国不成则不为蜡成则为蜡长乐刘氏曰九州之诸侯保育其民者也各视其年之丰凶则蜡之祭有行与不行焉所以谨民财不以祭祀伤其衣食也易之损曰之用二簋可用享言凶年而约其礼也顺谓五气时若成谓九谷皆登顺成之方其蜡乃通者以荅百神所以致丰穰之劳也以移民也者民底厥勤以至京坻之积必因祭报以燕劳之所以劝而移之也易其不勤以为勤移其心也易其不足以就有余移其身也大司徒之职曰大荒大札则令邦国移民通财舎禁弛力薄征缓刑然则蜡之通不通皆聴命于司徒矣蜡礼既毕然后息民之祭行焉然则党正国索鬼神而祭祀者蜡也非其所职焉其所职者于蜡之后以礼属其党之民饮酒于序以正齿位而谓之息民者息其田野之劳而入于邑居以习礼义故正其齿位以为庠序之先焉严陵方氏曰记四方者记四方之丰凶也年不顺成八蜡不通此以蜡而记其凶也顺成之方其蜡乃通此以蜡而记其丰也蜡乃合聚之祭故因其合聚而收之也物既收则民亦息民息则一岁之事已矣故曰民息已前言息田夫此言民息互相备也功者民力之所致民息己故既蜡君子不兴功且蜡本以息农夫则此所言功止谓农功尔若夫宫功则执于建亥之月土功则毕于建子之月武功则纉于建丑之月而既蜡君子未始不兴功焉
　　马氏曰四方年不顺成八蜡不通所谓黜之也顺成之方其蜡乃通所谓陟之也周礼党正国索鬼神而祭祀则以礼属民而饮酒于序以正齿位及其酒无算则皆若狂矣子贡观于蜡谓一国之人皆若狂赐未知其乐则狂者乃美之之意也
　　延平周氏曰蜡之所以不通者谨民财也谨犹言节也蜡之所以通者敛民之所有余而共其祭也既蜡则岁终矣万物皆收成而百工皆告休故曰既蜡而收民息己
　　山隂陆氏曰言记以不忘四方百物之功司勲曰凡有功者铭书于王之大常祭于大烝以谨民财以移民也礼以谨之乐以移之既蜡而收民息己春播种之民作秋收敛之民息
