<!-- { "loadSidebar": true } -->
　　长乐陈氏曰贵以高为本贱以卑为基是高卑以天地尊卑而后陈贵贱以君臣定而后位言定则知位为辨言位则知定为分分辨不同体亦异数此君臣所以别于朝廷贵贱所以别于天下也然卑高者位之积贵贱者位之序贵以卑而后形故言卑以敌贵贱以高而后显故言高以敌贱然君可以言贵贵不必皆君也臣可以言贱贱不必皆臣也故于君臣言尊卑于贵贱言高卑以别之易言乾坤此言君臣者易以乾坤为首礼以君臣为大故也天道常动地道常静以动为常凡物之所谓大者皆丽焉以静为常凡物之所谓小者皆丽焉因其大而大之因其小而小之则小大殊矣礼者天地之序序故羣物皆别天高地下万物散殊而礼制行如此而已变易之刚柔断言小大殊者此主礼有小大言之异乎易主乾坤而言也天地之间有方不能无类聚有物不能无羣分盖独阳不生独隂不生相辨以成体相与以致用相辨以成体则阳与阳类隂与隂类凡非类者斯离而不合故干位西北至阳也震坎艮之阳聚焉坤位西南至隂也巽离兊之隂聚焉其非类聚耶相与以致用则阳物不能无偶分之以羣乎隂隂物不能独立分之以羣乎阳则天地以道相济山泽以气相通雷风以声相搏水火以性相连岂非羣分耶是岂天地使然各因性命不同而已礼之道以敬为体而有以相辨以和为用而有以相与使天下之众万物之繁静安性命之理动安性命之情亦何异此易原吉凶所生以同民患礼推性命不同以辨名分故也在天成象则凡物之有象者皆资成焉非特日月星辰之垂象而已在地成形则凡物之有形者皆资成焉非特山川草木之流行而已象成而上形成而下晖之本数系之末度孰非天地之别乎在易继之变化见在礼继之天地别者易圆而神礼方以知故言妙于易言粗于礼【乐书】
　　延平黄氏曰由卑而见贵由高而见贱方以类聚物物以羣分类天之尊卑隂阳之动静羣类之聚分形象之上下天地之理自尔交感之相摩旋转之相荡鼓以发之奋以进之动以化之暖以养之天地之情自尔
　　严陵方氏曰以形言则曰高下以道言则曰尊卑以位言则曰卑高独位反言之者以位卑积卑至高故也阳常动而长隂常静而消消则小而有别于大长则大而有别于小凡此皆天地所以辨而别也而礼行乎其间故曰如此则礼者天地之别也
　　金华邵氏曰前言天髙地下万物散殊而礼以行流而不息合同而化而乐以兴盖言礼乐之所由始也此言天尊地卑而君臣定天地之气齐降而百化兴盖言礼乐之所形也小大则易所谓小徃大来之小大也不同即人物性命不同也
　　地气上齐天气下降隂阳相摩天地相荡鼔之以雷霆奋之以风雨动之以四时暖之以日月而百化兴焉如此则乐者天地之和也
　　郑氏曰齐读为跻跻升也摩犹迫也荡犹动也奋迅也百化百物化生也
　　孔氏曰地气上升故天气下降与地气交合积气从下升在乐象气故先从地始形以上为尊在礼象形故从天为初相摩谓隂阳二气相切廹相荡谓天地之气相感动万物以气生而未发用雷霆以鼓动之得风雨奋迅而出也动之以四时者万物生长随四时而动也暖之以日月者万物之生必须日月暖煦之自雷霆至日月皆天地相荡之事百物化生由此作乐者法象天地之和气乐和则天地亦和也前经云制礼乐亦然
　　张氏曰圣人作乐法天地和同是乐者天地之和也亦是敦和率神而从天也
　　长乐陈氏曰乐之道形而为天地气而为隂阳天地待隂阳而后变化隂阳待天地而后流通故地气不上齐则肃肃之隂何以出乎天天气不下降则赫赫之阳何以发乎地两者交通一上一下隂阳所以相摩也一先一后天地所以相荡也盖隂阳之气运行乎天地之间其相簿也感而为雷激而为霆其偏胜也怒而为风和而为雨雷霆以震之凡物之有声者莫不鼓矣风雨以润之凡物之有心者莫不奋矣一嘘为春夏一吸为秋冬四时之行也有以动化之或循星以进退或应日以死生日月之运也有以暖煊之如此则一寒一暑一昼一夜而百昌之化兴焉然则乐有不为天地之和耶莫神于易莫明于礼微之而为乾坤显之而为礼乐其所以同异详略亦相为表里而已暖之者日也月亦预焉润之者雨也风亦预焉相须而成故也【乐书】
　　严陵方氏曰地位乎下而天位乎上未始齐也及其升然后与天齐焉故曰上齐隂阳以气言而见乎形故曰摩天地以形言而存乎气故曰荡其实一也雷霆者声之所作故曰鼔风雨者气之所激故曰奋四时代谢故曰动日月代明故曰暖礼之别终于成形者主乎体故也乐之和终于百化者主乎气故也山隂陆氏曰据此一节礼乐与易相去其间不能以寸春秋传曰夫礼天之经也地之义也民之行也天地之经而民是则之为君臣上下以则地义为父子兄弟姑姊甥舅昏媾姻娅以象天经义亦如之盖礼乐无所不在在孝经则为孝在系辞则为易其揆一也
　　化不时则不生男女无辨则乱升天地之情也
　　郑氏曰辨别也升成也乐失则害物礼失则乱人孔氏曰此经明天地不时由礼乐失所乐以法天化得其时则物生不时则物不生天之情也礼以法地男女有别则治兴无别则乱升地之情也案皇氏曰天地无情以人心而谓之耳
　　张氏曰此明天地应于礼乐也随礼乐得失而应之是天地之情也然乐是气化故云害物礼是形教故言乱人也
　　长乐陈氏曰和故百物皆化化不时则不生乐失其和故也序故羣物皆别男女无辨则乱升礼失其别故也善言天地者以人事善言人事者以天地化不时则不生以天地明人事也男女无辨则乱升以人事明天地也【乐书】
　　马氏曰天地之道变化不以常未春而燠未冬而寒则隂阳失其和虽天下易生之物亦不能生也故曰化不时则不生男女有别而后父子亲父子亲而后礼作礼作然后万物安夫乱之所起常起于袵席之上盖人之所防而莫之知也故曰男女无辨则乱升升犹言阶之以为乱也康成释升以成盖亦是矣化不时则不生此言有以贵于和男女无辨则乱升此言有以贵于别不独人情如此天地之情亦如此故曰天地之情盖化则贵其和也春先乎夏秋先乎冬则天地亦未尝不贵其别也男女则贵其别也而兄弟睦夫妇和则人伦亦未尝不贵其和也此皆互文以见意
　　山隂陆氏曰化不时以无乐故也男女无辨以无礼故也化不时则不生男女无辨则乱升岂人为哉亦天地之情也
　　延平黄氏曰化不时则不生失乐之和男女无辨则乱升失礼之节不生无辨天地之情所不能免故后之于天地以乐之和辅相其宜以礼之中裁成其道庆源辅氏曰天地之化不时则物不生男女无辨则乱以作乐举天地礼举男女总之以天地之情而不及人以见礼乐之在三才无异理也夫乐者天地之和礼者天地之序不和则不生无序则乱作则亦天地之情理也
　　及夫礼乐之极乎天而蟠乎地行乎隂阳而通乎鬼神穷高极逺而测深厚
　　郑氏曰极至也蟠犹委也高逺三辰也深厚山川也言礼乐之道上至于天下委于地则其间无所不之孔氏曰自此至礼乐云盛説礼乐之大天降膏露是极乎天地出醴泉是蟠乎地礼乐行而隂阳和日月岁时无易百谷用成是行乎隂阳礼乐用之以祭鬼神乐至六变百神俱至是通乎鬼神高逺谓天之三光皆应礼乐而明是礼乐穷极之也深厚谓地之山川皆应礼乐而出瑞应是测深厚也此经盛论礼乐之大原虽取象于天地之功又能徧满于天地之间也长乐陈氏曰礼乐之用四方上下无所不至此乐所以为天地之和而非止同其和礼所以为天地之别而非止同其节也盖礼乐非天地则不因天地非礼乐则不成犹之乾坤毁则无以见易易不可见则乾坤亦几乎息此体用相资之道也
　　延平黄氏曰乐之和失之则不生礼之别失之则乱升及其得之则极乎天而蟠乎地行乎隂阳而通乎鬼神穷高极逺而测深厚行乎隂阳则物莫能违之通乎鬼神则物莫能间之凡有声气形数之类在其中焉礼乐至于此矣然后能着大始能居成物严陵方氏曰极乎天蟠乎地言其升降之无常也行乎隂阳言其往来之不息也通乎鬼神言其变化之无方也极乎天非特乐由天作虽礼亦极乎天蟠乎地非特礼以地制虽乐亦蟠乎地行乎隂非特礼由隂作虽乐亦然行乎阳非特乐由阳来虽礼亦然通乎鬼非特礼别宜居鬼而已虽乐亦然通乎神非特乐敦和率神而已虽礼亦然此其所以为至欤故首以及言之及言及其至也高者下之对逺者近之对深者浅之对厚者薄之对高犹可穷而况于下乎逺犹可极而况于近乎深厚犹可测而况于浅薄者乎马氏曰礼乐之粗则寓于形名度数之间至于精则无乎不在也此言中和之效其妙至此而不言在人者盖中和者人之所致也其妙如此则在人可知矣山隂陆氏曰此言礼乐在人有如此者非天下之至精至变至神孰能与于此
　　新安朱氏曰此以理言有是理即有是气一气之和无所不通亦如説天高地下万物散殊而礼制行乎其中正义引膏露降醴泉出等语缘先有此理末梢便有这征验
　　庆源辅氏曰上言天地自然之礼乐此言圣人制礼作乐之功
　　乐着大始而礼居成物着不息者天也着不动者地也一动一静者天地之间也故圣人曰礼乐云
　　郑氏曰乐着大始着之言处也大始百物之始生也着不息着不动着犹明白也息犹休止也
　　孔氏曰乐象于天天为生物之始是乐处大始礼法于地地禀天气而成于物是礼居成物显著明白运生不息者是天也显著养物不移动者是地也一动一静者动物飞走蠢动感天之阳气也静物安伏止静感地之隂气也一动一静天地间所有百物也周礼雷风日月之属皆动也植物山陵之属皆静也记者引圣人语云此一章是礼乐法天地也离而言之则乐静礼动若礼乐合用之事则同有动静故知天地之间物有动静也
　　长乐刘氏曰天地交而万物生是乐着于生物之始也有天地然后有尊卑是礼居于成物之后也天行健终而始之不穷者也故着生不息者乐之理天之道也地不动着而生之无疆者也故着生不动者礼之制地之道也一动一静者礼乐行于斯民而中和育于万物充盈乎天地之间者人之道所以配乎天地也
