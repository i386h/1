<!-- { "loadSidebar": true } -->
　　严陵方氏曰周官司尊郁齐献酌醴齐缩酌盎齐涗酌王氏谓酌以茅缩而后酌也涗酌以酒涗而后酌也郁齐不缩也献之而已故曰涗酌此言缩酌用茅即醴齐缩酌是也缩谓泲去滓也与盈缩之缩同字者有所取则盈有所去则缩故也酌谓酌取酒以献也必用茅者以茅之为物洁白顺直祭祀之徳欲如此故也缩之清而明故曰明酌尊也周礼曰盎齐此曰醆酒何也盎以所造之器言醆以所酌之器言汁献涗于醆酒即郁齐献酌是也以煑郁金汁和之故曰汁以献之而不缩故曰献汁言其物也献言其事郁齐用灌亦曰献者以居九献之首故通谓之献祭统曰献之属莫重于灌醴齐必缩之者以其尤浊故必缩去其滓也醆酒不若醴齐之浊故以清酒涗之而已汁献尤不若醴齐之浊故以醆酒涚之而已涗之亦明矣然不若缩之为尤明故于用茅言明酌也前言凡涗新之岂非以明故新与然齐酒不止于此三者以裸事用郁齐朝事用醴齐馈食用盎齐尊彛之所实宗庙之所用常杞不过于此故经指是言之此皆古礼后世以旧醳之酒涗清酒醆酒而明之其制虽异其理则同故曰犹明清与醆酒于旧醳之酒也虽然此以旧酒涗之则失先王贵新之意矣取其明之之意可矣
　　延平周氏曰周官酒正之职辨五齐之名一曰泛齐二曰醴齐三曰盎齐四曰缇齐五曰沈齐司尊之职谓郁齐献酌醴齐缩酌盎齐涗酌盖醴齐与泛齐则为浊故为缩酌即此所谓缩酌用茅者也谓之明酌者凡物之浊则昬清则明醴齐以其浊故缩之缩之则差清差清则明是以谓之明酌也盎齐而下至涗齐则为少清而无待于缩以茅惟涗之而已故为涗酌即此所谓醆酒涗于清者也清乃三酒之一也然所谓郁齐献酌何也郁齐之味尤为薄而尤非人之所可饮但着之而已故为献酌即此所谓汁献涗于醆酒者也而必涗于醆酒者盖汁献之味薄于醆酒故以醆酒涗之其犹醆酒之味薄于清酒而以清酒涗之也然言明水涗齐则盎齐而下涗用明水而从其味之薄此言醆酒涗于清则盎齐而下必从其味之厚者何也用明水所以反本反本所以致神道而用清酒所以趋时趋时所以致人道也
　　山隂陆氏曰缩酌醴齐也以茅缩之而后酌茅明也故谓之明酌醆酒盎齐也以挹之在醆故谓之醆酒以涗之在盎故谓之盎齐知然者以宗妇执盎从夫人荐涗水知之也且方涗之以水是齐而已凡盎言齐以此及涗于清然后谓之醆酒汁献鬯齐也谓之汁汁隂阳之和也月令曰天时雨汁
　　祭有祈焉有报焉有由辟焉
　　郑氏曰祈犹求也谓祈福祥求永贞也报谓若获禾报社由用也辟读为弭谓弭灾兵逺罪疾也
　　孔氏曰有报焉者谓获福而报之
　　严陵方氏曰欲彼之有予也故有祈以求之若噫嘻祈谷于上帝载芟之祈社稷之类是也因彼之有施也故有报以反之若丰年之秋冬报良耜之秋报社稷是也虑彼之有来也故有辟以去之若月令之磔攘开冰而用桃弧棘矢以辟去不祥之类是也于辟又言由者以非祭之常礼或有所以而用之故也然礼器言祭祀不祈者彼之所言盖为己耳此之所言主为民也
　　山隂陆氏曰有祭而由之有祭而辟之由若祭门之类辟若祭厉之类
　　延平周氏曰祈也报也人情之所不能免者圣人有以节文之也
　　齐之也以隂幽思也故君子三日齐必见其所祭者郑氏曰齐三日思其居处思其笑语思其志意思其所乐则见之也
　　孔氏曰解齐服所以用衣冠义也隂色鬼神尚幽隂故齐者服以表心思幽隂之理所祭者谓亲也
　　严陵方氏曰凡物之理隂则静阳则动幽则深浅则明天机之动不足以守静天机之浅不足以极深而哀乐欲恶贰其心矣岂所以致其思哉故必贵乎以隂幽也君子之服象其徳齐之服其色若是岂不宜哉故君子三日齐必见其所祭者以其静而深故也为神而齐必见其所祭之神为鬼而齐必见其所祭之鬼
　　山隂陆氏曰凡祭大事以冕小事以端郑氏谓以裘冕祭者以衮冕齐以衮冕祭者以鷩冕齐非是此篇始言贵诚之意故以齐终也故曰诚者物之终始不诚无物
　　延平周氏曰者天道在北方之色而隂杂之也天道在北方则寂然不动寂然不动则无思也然亦不能无思故齐之服衣冕从其以隂幽而思也

　　礼记集说卷六十八
<经部,礼类,礼记之属,礼记集说>
　　钦定四库全书
　　礼记集説卷六十九　　　　宋　卫湜　撰
　　内则第十二
　　孔氏曰案郑目録云名曰内则以其记男女居室事父母舅姑之法此于别録属子法以闺门之内轨仪可则故曰内则
　　山隂陆氏曰我有则而彼则之谓之则若王制则有以制之所谓降徳于众兆民以此书曰臯陶迈种徳徳乃降黎民懐之
　　后王命冢宰降徳于众兆民
　　郑氏曰后君也徳犹教也万亿曰兆天子曰兆民诸侯曰万民周礼冢宰掌饮食司徒掌十二教今一云冢宰记者据诸侯也诸侯并六卿为三或兼职焉孔氏曰此一经论子事父母由后王之教使之然后谓诸侯王谓天子不先云王者辟天子妃后之嫌故言后王也降下也记者据诸侯为文命冢宰下教令于羣众兆民诸侯当云万民而云兆民者杂以天子言之依算法亿之数有大小二法小数以十为等十万为亿十亿为兆大数以万为等数万至万是万万为亿又从亿而数至万亿曰兆亿亿曰秭兆在亿秭之问是大数之法此篇既有饮食又有教令冢宰司徒两官当备言之今云冢宰是记者据诸侯并六卿为三司徒或兼冢宰之事郑意疑而不定故称或王肃曰后王谓天子也
　　新安朱氏曰注防言诸侯司徒兼冢宰是也但此上言后王之命则冢宰实天子之冢宰耳盖周礼大宰掌建之六典而二曰教典则教民虽司徒之分职而冢宰无所不统故以其重者言之其在诸侯则亦天子之宰施典于国而诸侯承之以教其民自不害于冢宰为司徒之兼官也
　　东莱吕氏曰内则一篇首言后王命冢宰降徳于众兆民盖三代所以教天下者皆以是自秦汉以来外风俗而论政事不复以人家事为问矣
　　严陵方氏曰冢宰居六卿之长而以道佐王者也唯道以道之故徳乃得而降焉天子曰兆民非有天下不足以与此
　　马氏曰内则之为言而其详不如法古之人有曰典有曰则有曰法有曰式凡此皆谓之法盖可也而君子有所不谓焉施于邦国谓之典施于都鄙谓之则施于官府谓之法施于财用谓之式治邦国以道而道有常故谓之典治都鄙以事而事有制故谓之则治官府有守而守有政故谓之法治财用以节而节有宜故谓之式然则内则之为则者制于上者也上制其行以为徳而其下则之是故后王必降其徳而后王使冢宰以降其徳者所以为兆民所视效也继体之君谓之后其曰后王者指其徳也
　　子事父母鸡初呜咸盥漱栉縰笄总拂髦冠緌缨端韠绅搢笏左右佩用左佩纷帨刀砺小觿金燧右佩玦捍管遰大觿木燧偪屦着綦
　　郑氏曰咸皆也縰韬发者也总束发也垂后为饰拂髦振去尘着之髦用发为之象防时鬌其制未闻緌缨之饰也端端士服也庻人深衣绅大带所以自绅约也搢犹扱也扱笏于绅笏所以记事也左右佩用自佩也必佩者备尊者使令也纷悦拭物之巾也今齐人有言纷者刀砺小刀及砺砻也小觿解小结也觿貌如锥以象骨为之金燧可取火于日捍谓拾也言可以捍也管笔彄也遰刀鞞也木燧鑚之也偪行縢綦屦繋也
　　孔氏曰自此以下至不敢私祭以上总论在内法则子事父母妇事舅姑男女出入之礼长防相事之法此论子事父母之法也盥谓洗手漱谓漱口据年稍长者若孺子则晏起不能鸡初鸣也士冠礼云缁纚长六尺郑云纚一幅长六尺足以韬发而结之卢云所以裹髻承冠以全幅叠而用之着縰既毕以笄揷之此谓安髻之笄以縰韬发作髻既讫横施此笄于髻中以固髻非固冠之笄故文在冠上总者裂练缯为之束发之本垂余于髻后故以为饰也緌谓结缨颔下以固冠结之余者散而下垂谓之緌也绅笏之制备于玉藻此经所陈皆依事先后栉讫加縰縰讫加笄笄讫加总然后加髦着冠冠毕然后服端着韠又加大带也拾敛也故乡射大射将射谓之遂射罢谓之拾拾是收敛之意屦系谓着屦之时屦上有繋以结于足也案皇氏曰左旁用力不便故佩小物右厢用力为便故佩大物晴则以金燧取火于日隂则以木燧鑚火屦繋谓屦头施系以为行戒未知然否或可着屦之时屦上自有繋以结于足
　　长乐刘氏曰栉理其发縰以韬之笄贯其紒总以束之拂其髦以加于冠谓子生三月则翦其胎发为鬌带之于首男左女右迨其笄冠也则防斾之加于冠谓之髦者不忘父母生育之恩也父母防则彻之诗云髧彼两髦实维我仪是也金燧以鉴容也右佩玦者防巨指以开也捍者着左臂以遂矢也
　　长乐陈氏曰帨佩巾也佩巾虽女子之事而男子亦有之砺谓之硎亦谓之砻书曰用汝作砺是也诗曰童子佩觿佩觿成人之服卫惠公服成人之服而有童子之行故诗刺之捍韝臂也以韦为之亦谓之拾亦谓之遂一物而三名先儒谓晴则取火以金燧隂则取火以木燧然金燧以取明火特施于致严之时而已则凡取火皆木燧耳孰谓木燧有间于隂晴耶周礼司烜氏夫遂取明火于日鉴取明水于月夫遂即金燧也鉴镜属世谓之方诸盖离者阳中之隂于物为火坎者隂中之阳于物为水以金燧取火则以阳召隂以方诸取水则以隂召阳以阳召隂夫道也故谓之夫夫能遂事故谓之遂夫遂以义言鉴以体言于取火言夫遂于取水言鉴互相备也诗曰赤芾在股邪幅在下左氏曰带裳幅舄内则偪屦着綦郑康成谓偪束其胫自足至膝故曰在下盖以幅帛邪纒于足故谓之邪幅所以自偪束也故谓之偪偪即縢约之也故汉谓之行縢男子事父母有偪诗诸侯朝天子有邪偪则凡行皆有偪特妇人不用故妇事舅姑无偪【礼书】
　　严陵方氏曰鸡初鸣咸盥漱者夙兴以致其洁也左右皆事也故言用而与徳佩异矣徳欲纯而有常故珩璜琚瑀同其质事则杂而应变故金石竹木异其材左佩皆阳类也环还而玦决皆所以象徳乃用之事佩者然反人以环絶人以玦是亦事耳或谓玦即决也以钩而决之且珍饰焉故从玉诗云决拾既佽而决与捍连言之理亦然也管以彄笔遰以鞞刀山隂陆氏曰佩玉徳佩也佩用事佩也佩徳佩无事佩事佩无徳佩诗曰何以舟之维玉及瑶鞞琫容刀容刀随徳佩之饰然则郑氏谓刀鞞也误矣诗云童子佩觿又曰童子佩韘觿所以治结韘以所御乱治结以圆御乱以方綦所谓絇是也綦綦之也端黒屦青絇故綦又训青綦屦端之屦屦之易得也故亦谓之不借许慎説文所谓一曰不借屦是也郑氏释弁师谓璂读如薄借綦之綦盖是屦也先儒谓薄借之语未闻防矣
　　妇事舅姑如事父母鸡初鸣咸盥漱栉縰笄总衣绅左佩纷帨刀砺小觿金燧右佩箴管线纩施縏袠大觿木燧衿缨綦屦
　　郑氏曰笄今簪也衣绅衣而着绅縏小囊也縏袠言施明为箴管线纩有之衿犹结也妇人有缨示繋属也
