<!-- { "loadSidebar": true } -->
　　庆源辅氏曰离经谓分章析句未有不得其辞而达其意者也故敎学以离经为先羣居所以讲习乐羣则知讲习之说也亲师则能自得师也荀子博习不与师术盖用于此然而误矣此之博习谓所习者不一也夫师道不一下至农工皆有师焉况道艺岂一涂而足各因其所习而就师可也岂曰博习然后可以为师邪能自得师然后可以取友未能得师则取友或失之滥论学谓讲论所学之道于是则又可以取友也亲师易取友难师必道艺显著故亲之为易若友则凡胜我者皆可友也不愼取友则反害其德能亲师取友以自辅可谓小成矣然未保其能强立而不反也小成所谓可与适道之时也大成则可与立之时也建国君民以学为先是以君子长者之道待斯民也此所以心说而诚服之欤彼刼于威而强服者则以草芥禽兽视其民其变也可立而待由是言之则民之于学固不可已而敎者亦不可以不自反也不勉己而欲勉人难矣哉
　　大学始敎皮弁祭菜示敬道也宵雅肆三官其始也入学鼔箧孙其业也夏楚二物收其威也未卜禘不视学游其志也时观而弗语存其心也幼者听而弗问学不躐等也此七者敎之大伦也记曰凡学官先事士先志其此之谓乎
　　郑氏曰皮弁天子之朝朝服也祭菜礼先圣先师菜谓芹藻之属宵雅宵之言小也肄言习也习小雅之三谓鹿鸣四牡皇皇者华也此皆君臣宴乐相劳苦之诗为始学者习之所以劝之以官且取上下相和厚也鼓箧击鼓警众乃发箧出所治经业孙犹恭顺也夏楚夏槄也楚荆也二者所以扑挞犯礼者收谓收敛整齐之威威仪也禘大祭也天子诸侯旣祭乃视学校以游暇学者之志意时观而弗语使之愤愤悱悱然后啓发也学不躐等学敎也敎之长穉伦理也自大学始敎至此其义七也官居官者也士学士也孔氏曰此一节明天子诸侯敎学大理凡有七种大学谓天子诸侯使学者入大学始习先王之道使有司服皮弁祭先圣先师以苹藻之菜着皮弁祭蔬菜并是质素示学者以谦敬之道矣当祭菜之时使歌小雅习其三篇谓以官劝其始欲使学者得为官与君臣相燕乐各自劝励也鼓箧谓学士入学之时大胥之官先击鼓以徴之周礼大胥云用乐者以鼓徴学士学者旣至发其筐箧以出其书所以然者欲使学者恭顺其所持经业也夏尔雅释木云槄山榎郭景纯云今之山楸学者不勤其业则以笞挞之收敛其威仪也未卜禘不视学者禘在于夏天子诸侯视学考校必在禘祭之后禘必先卜故连言之若不当禘祭之年亦待时祭后乃视学也所以然者欲学者之志优游纵暇不欲急切之也此视学谓考试学者经业或君亲往或使有司为之非天子大礼视学也若大礼视学在仲春仲秋及季春故文王世子云凡大合乐必遂养老注云大合乐谓春入学舎菜合舞秋颁学合声于是时也天子则视学焉月令季春大合乐与此别也此视学旣在夏祭之后则天子春秋视学亦应在春秋时祭之后此举未卜禘不视学则余可知也时观而弗语谓敎者时时观之而不告语欲使学者存其心使心愤口悱然后啓之幼者但听长者解説不得輙问令其谦退不敢逾越等差也此七者是敎学大理也又引旧记结上事凡学谓学为官学为士者官则先敎以居官之事士则先谕敎以学士之志言七事皆以敎学居官及学士者
　　横渠张氏曰皮弁祭菜始入学敎以天子视学之礼所以表示学者虽天子尚必敬学欲使之敬业也士即仕也始入学便敎以官人之事盖学也者君国子民之道也鼔箧谓入学先搜索所藏防其挟异端邪説以乱学者也时观而弗语黙观其人之所为幼者当问长者不可躐等直问其师官先事士先志谓有官者先敎之事未官者使正其志为先此据敎之大伦而言也官先事官已仕者事谓先其职事士先志观其志之如何
　　长乐陈氏曰文王世子凡学春官释奠于先师秋冬亦如之周官大胥掌学士之版春入学舎菜合舞盖学者之于先圣先师大有释奠小有释菜释奠以饮为主而其礼隆释菜以食为主而其礼薄故大学始敎皮弁祭菜所以示敬而已矣皮弁顺物性而制之则文质具焉祭菜芼芹藻而羞之则诚礼着焉古者天子以皮弁视朝而士亦以之为饰则皮弁上下之通服而三王共焉者也始敎者服皮弁之服行祭菜之礼菜之为物至薄而诚礼寓焉则以之致祭也其敬非自外至由中出生于心而已岂非内心以示敬道之意欤仪礼郷饮酒燕礼皆工歌鹿鸣四牡皇皇者华春秋襄四年穆叔如晋亦歌是三篇而已盖鹿鸣主于和乐四牡主于君臣皇皇者华主于忠信习小雅之三则和乐君臣忠信之道不阙而可以入官从政矣用是以劝始入学之士则所入易以深矣古之敎世子必以礼乐则其敎学士亦必以礼乐焉故皮弁祭菜而示之使敬敎以礼也小雅肆三而诱之使劝敎以乐也周官小胥掌学士之徴令而比之挞其怠慢者徴而比之鼓箧孙业之谓也挞其怠慢者夏楚收威之谓也君丧毕之明年然后卜禘未卜禘则不视学不以凶礼干吉礼也卜禘犹卜郊于上中下辛之类也未卜禘犹所谓寡君之未禘祀也卜禘尊祖所以崇本也视学尊师所以劝士也先尊祖后劝士其序然也孔子之于门人退而省其私不愤则不啓不悱则不发不以三隅反则不复时观弗语以存其心之谓也未能知生者不得闻知死之说未能事人者不得闻事鬼之论听而弗问学不躐等之谓也先事者非忘志也急先务而已先志者非遗事也特在所后而已故周官考士之法先功绪而德行次之孔子设科之序先德行而政事次之
　　严陵方氏曰皮弁无经纬之文织纴之功祭菜无牺牲之味黍稷之实宵雅肄习必至于三欲孰故也习必以雅欲其正也止以小雅欲其有渐也以其始敎故曰官其始也官者主治之谓也学以孙志为事故敎者必扑之以收其威也禘盖五年之祭未五年不视学所以优游学者之志故也且中年考校则再考校乃当视学之年五年视学则再视学乃当学者大成之年矣视学见文王世子解以言传道则学者止得于耳闻以黙识道则学者乃得于意防时观而弗语则欲其黙识之存其心则得于意防矣观者不可过也不可不及也当其可而已故以时言之游其志所以俟其自成存其心所以使之自得庄子曰美成在乆则未卜禘不视学者乆之谓也孟子曰思则得之则时观而弗语者思之谓也夫入道有序进学有时所谓等也居幼而为长者之事则为躐等矣谓之伦先后不可乱者然敎亦多术矣岂止如是亦其大略尔夫官所治者事士所尚者志方其学居官则以事为先方其学为士则以志为先故敎之大伦为是而已
　　东莱吕氏曰自尧舜三代以来所以敎学者切要工夫唯是敬之一事最难识未见师友未经讲习先使之皮弁祭菜肃然此心是以敬道示之宵旧説以宵为小大抵经书字不当改古人采诗夜诵正是宵雅肄三之意夜闲从容无事讽诵吟咏善端良心油然而生初入学未知为学之方其心茫然初无所据使夜闲肄习三章之雅非独旧説所谓鹿鸣四牡皇皇者华也但取雅之三章讽诵吟咏此心遂有所据所谓官其始也初入学凡在学之众鸣鼓升堂衣冠济济肃然在上新入学者要得出示其所业向来骄慢怠忽之意都消了所谓逊其业也未禘先视学遽以万乗之尊临之学者安得不迫切所以未卜禘不视学使人从容优豫以养其德旣卜禘而视学使之不敢自怠也古者敎之善处不在口耳之闲其动容感之功深矣故时观而弗语所以存养其心也古人为学盈科而后进幼者逾节而问即是躐等虽曰自求益亦是犯分便与为学相悖七者皆是古者敎人大槩后世此理皆亡七端之敎所谓讲道不过两事如其他皆是存养工夫古人为学十分之中九分是动容周旋洒扫应对一分在诵説今之学者仝在诵说入耳出口了无涵蓄工夫所谓道听涂说德之弃也
　　永嘉戴氏曰宵雅肄三说者谓始学习此劝之以官则是王者以利禄诱人也语曰诵诗三百授之以政不达使于四方不能专对虽多亦奚以为古人之学亦贵于有用尔学者以学诗为先所以兴起人心也人而不孙不可以为学入学之初挟其所有以求胜于人则业不进矣故始入学者鼓众发箧示其所短以求敎于人非若后世掩匿所短畏人之议己亦非矜夸所长求人之服己也孙其业者言所业不如人使之知孙也幼者未足以问而骤躐等焉则为不孙弟矣然学者之问亦难泛然而问列事未尽而问有所挟而问非所当问而问皆所不答也七者之敎于学者初无论辨诵说之功敎以谦敬之道正其威仪之失优游其志虑涵养其心术而习孰其恭顺之意而已
　　庆源辅氏曰示敬道也所以使之立为学之诚官其始也所以使之知敎者之意学者之诚立敎者之意明然后可以敎之矣故孙其业而使之有受道之质然又虑其怠也则又收其威而使之有勉强之意有受道之质无怠惰之志则学者可以进道矣然又虑敎者之亟而不俟夫学者之自得也故又五年一视学使学者之志优游而无迫急之患时观而勿语使学者之心常存而有愤悱之诚上无迫切之敎下有愤悱之诚则不患乎人之不自得已夫敎者固不可亟矣而学者亦不可以有亟心也故又终之以学不躐等焉此其伦序也七者皆所以正士之志士则未为官也志则未见于事也士而正其志则官而能其事矣
　　新安朱氏曰小雅肄三案乡饮酒及燕礼皆歌此三篇笙入乐南陔白华华黍间歌鱼丽笙由庚歌南有嘉鱼笙崇丘歌南山有台笙由仪六笙诗本无词声亦不传观示也谓示以所学之端绪语告也
　　马氏曰古之君子其学也为道而已岂为官而学哉然而士之学者未有不志于行道者也杨子曰学之为王者事其已乆矣则是官其始者所以为王者事也凡视学必于卜禘者以禘为大祭之礼所以择士也若夫时观则不必以禘祭为节矣然或曰视或曰观者何也视学所以考其成德为行也时观者观其存于内者而已成德为行著者也谓之视焉见于著者也有于内者也谓之观焉见于者也古者三年一祫五年一禘盖常礼比年入学中年考校则其所谓中年者岂皆合于禘祭之歳欤盖中年而考校者有司而已卜禘而视学者是天子诸侯之事临卭魏氏曰古者上自朝廷下及四方之賔燕凡以为讲道修政之乐歌则小雅之三也鹿鸣以示人善道乐嘉賔之心四牡以勤劳王事养父母之志皇皇者华以布宣主德为使臣之光故大学之敎自皮弁祭菜以后即肄此三雅飨燕射乡自旅酬奠觯以后即升此三歌呜呼非文武之泽浃于人也深其能和平忠厚使人油油翼翼咏叹而不能已也如此金华应氏曰禘者春祭之名见于王制郊特牲比年之学则自正歳始和之后即已讲祭菜鼓箧之仪而天子诸侯旣毕禘事乃始视入学考校盖从容游泳其志而使之一意于学也必以五年大禘为説则视学希阔而学者之志浸弛而荒矣案月令每歳视学者凡四岂必待五年之乆乎且大禘惟鲁有之



　　礼记集説卷八十八
<经部,礼类,礼记之属,礼记集说>
　　钦定四库全书
　　礼记集说卷八十九　　　　宋　卫湜　撰
　　大学之敎也时敎必有正业退息必有居
　　郑氏曰有居有常居也
