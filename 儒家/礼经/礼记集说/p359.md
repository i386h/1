<!-- { "loadSidebar": true } -->
　　公曰寡人愿有言然冕而亲迎不已重乎孔子愀然作色而对曰合二姓之好以继先圣之后以为天地宗庙社稷之主君何谓己重乎
　　郑氏曰己犹大也怪亲迎乃服祭服先圣周公也孔氏曰冕则祭服也天子则衮冕诸侯以下各用助祭之服故士昏礼主人爵弁服是也春秋公羊说天子至庶人皆亲迎左氏谓天子至尊无敌无亲迎之礼诸侯有故若疾病则上卿逆上公临之许氏案髙祖时皇太子纳妃叔孙通制礼以为天子无亲迎駮之云大姒之家在渭之涘文王亲迎于渭引此记为证然诗文王亲迎之时犹为西伯郑駮未定以答哀公所问故解先圣为周公又鲁得郊天故云天地社稷之主若异义所駮则以先圣及天地据天子延平周氏曰或者以亲迎之礼止行于诸侯而孔子所以对于哀公者盖诸侯礼也或者以亲迎之礼必达于天子而孔子所以言于鲁国者盖天子礼也二者之说以为达于天子者是也夫天子者势之不可屈者也亲迎者礼之不可废者也以不可屈之势而行不可废之礼则亲迎所以重也且三年之丧者人道之终也故自天子达于庶人特其丧有迟速之别耳则所谓亲迎者人道之始也亦必自天子达于庶人特其地有逺近之别耳何以知之诗曰文王亲迎于渭之阳所谓渭之阳者以王礼追美之而言其近也又曰韩侯亲迎于蹶之里所谓蹶之里者以侯礼而言其逺也及后世或俟于堂而诗人言之或其臣为之逆而春秋书之皆失也然而齐致女于讙鲁受女于讙则亦书之者讙鲁地也盖亦罪其所迎之地非逺近之别也此所以知其亲迎必达于天子者也
　　严陵方氏曰夫氏以其子而求人之女妇氏以其女而从人之子然后昏姻之道成故曰合二姓之好昏姻之礼前世作之而有所传后世述之而有所继故曰继先圣之后以其有所作故以圣言之以为天地宗庙社稷主主者为祭主也以其承先祖共祭祀故也其序先天地而后宗庙者神人之序也先宗庙而后社稷者内外之序也
　　马氏曰天子无亲迎之礼诸侯有之此言继先圣之后而以为天地宗庙社稷之主葢因鲁言之也新安朱氏曰天地盖通天子之言
　　庆源辅氏曰愿有言然者疑似之意不敢以为是也孔子之言所以兴起其敬重之意哀公于此而有觉焉则冕而亲迎非自外求也自有所不能不然耳
　　公曰寡人固不固焉得闻此言也寡人欲问不得其辞请少进孔子曰天地不合万物不生大昏万世之嗣也君何谓己重焉孔子遂言曰内以治宗庙之礼足以配天地之神明出以治直言之礼足以立上下之敬物耻足以振之国耻足以兴之为政先礼礼其政之本与郑氏曰固不固言吾由鄙固故也请少进欲其为言以晓已宗庙之礼祭宗庙也夫妇配天地有日月之象焉礼器曰君在阼夫人在房大明生于东月生于西此阴阳之分夫妇之位也直犹正也正言谓出政教也昏义曰天子听外治后聴内职以下是也物犹事也事耻臣耻也振犹救也国耻君耻也君臣之行有可耻者礼足以救之足以兴复之
　　孔氏曰宗庙之礼谓君祼献后夫人亚献之属天地谓日月也夫配日妇配月注引礼器是也直言之礼注引昏义是也案皇氏曰固不固二固皆为固陋上固言己之固陋下固言若不鄙固则不问焉得闻此言哉
　　严陵方氏曰心有欲问之事而口无能问之辞故曰欲问不得其辞请少进犹言请益也老子曰天地相合以降甘露月令曰天气下降地气上腾天地和同草木萌动天地合而后万物生犹之二姓合而后人道成焉故曰大昏万世之嗣也以其传万世之嗣则亲迎之礼不为过矣已重与己慤己蹙言已同意天地之明神不过一阴一阳而已宗庙之礼必夫妇亲之者非特以备内外之官亦以全阴阳之道而有所配焉礼器曰君在阼夫人在房此阴阳之分夫妇之位也礼运曰君与夫人交献以嘉魂魄皆配天地神明之意也上言宗庙之礼则知所谓直言者朝廷之礼也下言直言之礼则知所谓宗庙者祭祀之礼也言之直也则上无慢下之令下无慢上之心矣故足以立上下之敬然而妇人不与于外事而曰出以治直言之礼者葢夫听外治后听内职家齐而后国治也则直言之礼非自内以治之乎且二南之诗始言正夫妇终言朝廷既治者亦以是而已治至于此则有安富尊荣之道故物耻足以振之国耻足以兴之也凡此皆礼所以施于为政之效也故曰为政先礼礼其政之本与
　　山阴陆氏曰寡人固【句】言寡人以固故得闻此言若不固安得闻此言也意至而不能问虽遂言之可也物以不振为耻国以不兴为耻
　　马氏曰遂者读如大夫无遂事之遂遂之为言专也夫君子之言必待问而后应也至于力不能问然后语之也物耻耻之小也国耻耻之大也昔弛而今起谓之振昔废而今举谓之兴
　　石林叶氏曰昏以继万物之嗣而为先祖后与之共事宗庙社稷以及天地所谓主也君共粢盛夫人共祭服则内足以治宗庙之礼推而大之可以配天地天则神也地则明也故以配天地之神明夫妇正则名正名正则言顺故出则足以治直言之礼推而广之凡君臣父子皆所正也故以立上下之敬至于事之废坠可耻者足以正之国之衰弱可耻者足以兴之为政之本孰有先于此乎然而昏姻之礼人伦之常也其效若此者何也盖大王之所以兴国者以其有姜女文王之所以造周者以其有后妃幽王之所以亡天下也亦以褒姒而已王化之本取诸家而推之则天下无不治
　　延平周氏曰直言者非险陂私谒之言也然于内也治其礼则足以配天地之神明于外也治其礼则足以立上下之敬物有所屈而能振之国有所屈而能兴之若是之迹其礼岂中才者之所可为然有大姒之心则不亦可乎
　　庐陵胡氏曰易于咸恒明昏姻夫妇之义于咸曰天地感而万物化生于恒曰天地之道是配天地之神明于咸男下女上于恒男上女下是立上下之敬物人物也人耻卿大夫辱也国耻君辱也
　　金华应氏曰物耻谓事物之污陋国耻谓国体之卑辱是时鲁微弱甚矣哀公欲振而兴之而不知礼之为急故夫子以是告之
　　庆源辅氏曰哀公言此如齐宣王闻孟子之说而自谓于我心戚戚焉之意孔子原其始要其终而极言之直言犹正辞之意夫妇之道得则言之所出直矣若昭公之呉孟子谓之直可乎言不直纳侮之道也昭公之耻不以直故也本者本始之本
　　孔子遂言曰昔三代明王之政必敬其妻子也有道妻也者亲之主也敢不敬与子也者亲之后也敢不敬与君子无不敬也敬身为大身也者亲之枝也敢不敬与不能敬其身是伤其亲伤其亲是伤其本伤其本枝从而亡三者百姓之象也身以及身子以及子妃以及妃君行此三者则忾乎天下矣大王之道也如此则国家顺矣
　　郑氏曰忾犹至也大王居豳为狄所伐乃曰土地所以养人也君子不以其所养害所养乃去之岐是言百姓之身犹吾身也百姓之妻子犹吾妻子也不忍以土地之故而害之去之岐而王迹兴焉
　　孔氏曰上经孔子答哀公以问政之事此遂广言三代明王为政之道敬其妻子及其身乃可施政教于天下有道者谓三代敬其妻子必有道理妻所以供粢盛祭祀与亲为主故云亲之主也若爱百姓先须敬身及子及妃乃能及百姓故云百姓之象谓爱己身则以及百姓之身子与妃皆然前泛言云妻此论人君治国政故云妃也人君行此三事从近而能广至于天下矣唯大王能然故云大王之道也既能爱百姓之身及妻子如似己身及己之妻子则天下懐徳无不顺从故云国家顺矣郑注大王居豳为狄所伐毛诗传文毛诗所引皆孟子文不以其所养害所养取荘子吕氏春秋文也
　　长乐刘氏曰大雅云古公亶父来朝走马率西水浒至于岐下爰及姜女聿来胥宇此大王所以敬大姜而兴其国耻者也又曰文定厥祥亲迎于渭造舟为梁不显其光此文王所以敬大姒而继先圣也君子所以敬其身非谓我而自尊也身虽在我其气与性则受之于亲传之于祖非己得以轻而辱之也故曰不敬其身是伤其亲也犹伤其根本者枝榦必从之而亡敢不敬慎而培之以礼乎三者非君独然也百姓亦然也故其身也妻也子也莫不肖象于我靡有以异也
　　严陵方氏曰冕而亲迎所以敬其妻也冠于阼阶所以敬其子也敬其妻所以为下女之道敬其子所以为着代之道此皆敬之之道也为主于内者妻也故曰亲之主亲之于子犹木之有枝亲之于身犹木之有本相须而共体又非特为主为后而已此尤不敢不敬也故曰伤其本枝从而亡若道而不径舟而不游恶言不出于口忿言不反于身此皆敬身之道也三者百姓之象言身与妻子者百姓之象也与庙中者竟内之象同义盖能敬其身则见其能敬百姓之身矣以至妻也子也亦莫不然故继之以身以及身子以及子妃以及妃也自其与之齐言之则曰妻自其为之配言之则曰妃其实一也君能行此则能同天下于一体矣故曰忾乎天下言天下之应若吾一身之中心之所动气之所止也此则同天下于一体之效也昔大王不以其所养者害人是亦同天下于一体矣故曰大王之道也
　　延平周氏曰妻者亲之主子者亲之后身者亲之枝敬此三者非敬此三者也乃敬其亲而已此三者有百姓之象故敬吾之身以及人之身敬吾之子以及人之子敬吾之妃以及人之妃然则大王所以推而至于天下者也孟子曰大王爱厥妃而当时无旷夫无怨女盖此之谓也
　　马氏曰为政之道未尝不自内始所以治内者必敬其妻子敬其妻子者非笃于慈而厚于衽席之爱而敬之莫不有道以身对妻子则敬身为大身者父母之遗体故为亲之枝身体发肤受之父母不能敬其身则伤之者至矣忾乎天下盖修身而后家齐家齐而后国治国治而后天下平故也
　　山阴陆氏曰曲礼曰毋不敬然有所谓大敬身是也所谓百姓者岂逺乎哉三者其象也忾乎天下言天下嗟叹之不足大王之道如是也
　　石林叶氏曰三者君行于上而民效于下故曰百姓之象也百姓象其行莫不敬其身亦莫不敬其妻子所谓忾乎天下也大王爱厥妃终至于内无怨女外无旷夫葢得于政矣
　　公曰敢问何谓敬身孔子对曰君子过言则民作辞过动则民作则君子言不过辞动不过则百姓不命而敬恭如是则能敬其身能敬其身则能成其亲矣
　　郑氏曰则法也民者化君者也君之言虽过民犹称其辞君之行虽过民犹以为法
　　孔氏曰哀公因上言敬身故此问敬身之事孔子对以敬身之理
　　严陵方氏曰辞者言之成文则者动之成法言动之过而民犹以为辞以为则言动固可以不慎乎过言而民以为辞过动而民以为则则虽谆谆然命之又乌能无侮慢者哉故君子言不过辞动不过则百姓不命而敬恭也
　　马氏曰言动者敬身之所宜慎也拟之而后言则无过言议之而后动则无过动过言而民作辞过动而民作则以其贵者贱者之所矜式也上者人之所视效也言而世为天下法动而世为天下则不命而民敬恭能敬身之效也能敬其身则能立其身能其名以显父母故能敬其身则能成其亲
　　石林叶氏曰动者非所谓行而见于容止进退之间要在精思而已故曰虑善而动
　　庆源辅氏曰哀公犹问敬身善问者也慎言谨行以敬其身而百姓不命而恭敬焉所谓身以及身也故曰成己所以成物也
