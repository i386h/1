<!-- { "loadSidebar": true } -->
　　孔氏曰自此至治天下也一节緫明尊卑加冠因明官爵及礼义之意此緫论初冠之义以仪礼有士冠礼此说其义故云冠义下篇有燕义昏义与此同大古之时其冠唯用白布常所冠也若其齐戒则染之为缁今始冠重古故先冠之也古礼布冠不合有緌而后世加緌故记者云其緌也引孔子之言谓未闻缁布冠有緌之事冠而敝之者言缁布冠初加暂用冠之罢冠则敝弃之可也以其古之齐冠后世不复用也下云三王共皮弁素积故郑注云唐虞以上曰大古与易之大古别也案皇氏曰郑云杂记缁布冠无緌而玉藻云缁布冠缋緌者此经所论谓大夫士故缁布冠无緌诸侯则位尊尽饰故有緌也
　　延平周氏曰齐则缁之以幽思也末世缁布冠加之以緌孔子以为吾未之闻然非天子不议礼虽孔子亦不得不从当世之所尚则冠之加緌虽非礼但冠而弃之可也故曰冠而敝之可也盖敝有弃意严陵方氏曰缁布之冠大古尚质而未闻有緌末世寖文乃加緌尔玉藻言缁布冠缋緌者兼末世言之也孔子未尝闻其緌者指盛世言之也
　　马氏曰冠者礼之始而嘉事之重者也其数见于士冠礼于此则言其义也故曰冠义緌者冠之饰山隂陆氏曰据此有两冠义冠礼亦取此篇然则后所谓冠义又其后人拾其余也
　　适子冠于阼以着代也醮于客位加有成也三加弥尊喻其志也冠而字之敬其名也
　　郑氏曰阼者东序少此近主位也每加而有成人之道成人则益尊醮于客位尊之也三加者始加缁布冠次皮弁次爵弁冠益尊则志益大也冠而字之者重以未成人之时呼之
　　孔氏曰案士冠礼冠者在主人之少北是近主位也其庶子则冠于房户外南面客位谓户牖之间南面此谓适子若夏殷醮用酒每一加则一醮于客位周则用醴三加毕乃一醮于客位其庶子则皆醮于房户外也三加者晓喻冠者之志意令益大也初加缁布冠欲其尚质重古次加皮弁欲其行三王之徳后加爵弁欲其行敬事神明是志益大案冠礼既冠见母毕立于西阶东南面賔东面字之曰伯某甫是冠而字之也难未成人之时呼其名故以字代之郑注重难也
　　严陵方氏曰冠者成人之服阼者主人之阶成人则将代父而为之主故冠于阼以着代着则所以明之也醮则以酒泽之也每一加则一醮盖酒所以飨賔客之物故醮于客位冠于阼则是以主道期之也醮于客位则是以賔礼崇之也以其有成人之道故以是礼加之故曰加有成也然缁布之麤不若皮弁之精皮弁之质不若爵弁之文故曰三加弥尊服弥尊则志宜弥大故曰喻其志也以冠礼考之非特冠弥尊而衣也屦也亦弥尊非特衣屦弥尊至于祝辞醮辞亦然所以喻其志则一而已
　　延平周氏曰皮弁天子视朝之皮弁也爵弁天子戎事之韦弁也皮弁之色白白则喻其自洁而有所受韦弁之色赤赤则天道下降于南方之色而喻其将出而与物酬酢也以视朝之服而对于戎事之服戎事为大故曰三加弥尊喻其志也然士之冠而用天子之弁服可乎夫冠昏人道之大先王欲重其礼虽士之贱亦不嫌与天子同服故始冠而用爵弁其犹始昬而用角枕欤诗曰角枕粲兮盖言新昬者也而周官玉府于王之丧则共角枕此所以知先王欲重其礼故虽士之微亦不嫌与天子同服也
　　山隂陆氏曰此记适子有故而醮若无故有冠醴无冠醮士冠礼是也醴礼简醮礼繁醮用酒醴用醴醴在房内醮在房外醴脯醢而已醮有折俎
　　新安朱氏曰此本无适子字加有成也在弥尊字下冠而下有己字敬其名作成人之道盖传诵之譌也
　　委貎周道也章甫殷道也母追夏后氏之道也周弁殷冔夏收三王共皮弁素积
　　郑氏曰委貎章甫母追常所服以行道之冠也或谓委貎为冠也周弁殷冔夏収齐所服而祭也三王共皮弁素积不易于先代
　　孔氏曰三代常服之冠俱用缁布而其形自殊周为委貎之形殷则为章甫之形夏则为母追之形委安也言所以安正容貎章明也殷质言所以表明丈夫母声追犹堆也夏后氏质以其形名之郑注行道谓养老燕饮燕居之服若视朝行道则皮弁也此云委貎仪礼记称冠故郑云委貎或为冠也郑注冠礼记云弁名出于槃槃大也言所以自光大冔名出于怃幠覆也言所以自覆饰也收言所以收敛发也其制之异亦未闻皮弁素积以其质素故三王同服无所改易
　　严陵方氏曰委貎章甫母追即初加之缁布冠是矣弁冔収即三加之爵弁是矣皮弁素积即再加之皮弁是矣周尚文故曰委貎周道也皮弁则以白鹿皮为之素积则以素为裳言裳则衣可知裳必疉幅故谓之积雄所谓襞幅为裳是矣服其服将以行是道故每以道言之
　　延平周氏曰委貎章甫冔収命以意母追与弁命以形三代不同者所以趣时也皮弁素积三代共之者立本也盖反弁素积上古之服
　　马氏曰始加三加皆不同而再加之冠则三王共之者其义各有所主也若其制则未之闻阙之可也
　　无大夫冠礼而有其昬礼古者五十而后爵何大夫冠礼之有诸侯之有冠礼夏之末造也
　　郑氏曰言年五十乃爵为大夫也其有昬礼或改取也夏初以上诸侯虽有幼而即位者犹以士礼冠之亦五十乃爵命也至衰末未成人者多见簒弑乃更即位则爵命之以正君臣而有诸侯之冠礼
　　孔氏曰二十而冠五十而爵为大夫故无大夫冠礼然四十强而仕亦应无士冠礼而云有者立礼悉用士为正所以五等并依士礼冠子也若试为大夫者亦用士礼故郑注冠礼记云周之礼年未五十而有贤才者试以大夫之事犹服士服行士礼也三十而昬五十乃为大夫亦应无大夫昬礼而云有者是改取也诸侯之有冠礼夏之末造者言夏初以前诸侯未有冠礼与士冠同夏末以来诸侯有冠礼与士礼异故大戴礼有公冠篇加冕为四加也此经直明诸侯不云天子又下云天子之元子犹与士同则天子与士异也然则天子冠礼其来已久但无文以言之玉藻云冠朱组缨天子之冠也郑注云始冠之冠是天子别有冠礼
　　贾氏曰案丧服大夫为兄弟之长殇降服小功郑云谓为士若不仕者明其或亦为大夫则不为殇而降也盖小记云丈夫冠而不为殇此兄殇者既有徳行年未二十而得为大夫则是大夫亦不以二十而始冠也【仪礼疏】
　　新安朱氏曰引丧服之文见大夫而有兄殇又其兄若为大夫则不降服则知其身与兄皆未二十矣是不必五十乃为大夫也盖其得为大夫之时已治成人之事或已因丧而冠如家语所说人君之例故不待二十而冠也贾意当是如此然则亦为继世为大大夫者言耳非谓以贤才而选者也
　　石林叶氏曰自此至徳之杀也见于仪礼士冠礼之末其文前后相错自郑氏以来不能了故学者至今惑之此専为士冠礼言也诸侯天子无焉所以仪礼击于本篇之末天下无生而贵者谓天子之元子与大夫之子也后世有未冠而为大夫者故言以官爵人徳之杀也诸侯天子君薨虽未冠必即位则生而贵矣不可与士比故言继世以立诸侯象贤也举诸侯则天子可知一加而冠缁布再加而冠皮弁三加而冠爵弁士服也然后谓之士此天子元子与大夫之子所同者也男子二十而冠大夫五十而后爵盖未有大夫而始冠者此大夫所以无冠礼也诸侯天子既冠而即位固已同于士礼矣未冠而即位则既为诸侯天子何缁布皮弁爵弁之云则冠礼无复施安得复有公侯之冠礼此所以为夏之末造也郑氏谓诸侯虽父死年未及五十亦服士服行士礼五十乃命古礼虽不可尽见然天子诸侯固未尝以年断审如其说不幸有未冠而立立未及五十而死则终身不得为诸侯天子乎此理之必不然者也
　　严陵方氏曰古者诸侯无冠礼盖天子之元子犹士也况诸侯乎皆用士冠礼而已父在则为士父殁则代为君以彼年未冠而父殁者不可以居诸侯之位而用士礼故至夏末有诸侯冠礼然则诸侯之有冠礼为未冠而父没者造之也
　　延平周氏曰冠不再昬不一故大夫无冠礼而有昬礼天子之元子其礼犹止于士而已何诸侯冠礼之有特夏之末造也然自夏以降不特诸侯有冠礼而已盖天子之元子诸侯之世子皆用士之冠礼果元子世子之年未及冠而天子崩诸侯薨则元子世子亦有君道而复用士礼可乎故玉藻云冠朱组缨天子之冠也缁布冠缋緌诸侯之冠也盖言此也
　　天子之元子士也天下无生而贵者也继世以立诸侯象贤也以官爵人徳之杀也
　　郑氏曰储君副主犹云士也明人有贤行着徳乃得贵也继世以立诸侯象贤者子孙常能法其先父徳行也以官爵人徳之杀言徳益厚爵益尊也
　　孔氏曰继世以立诸侯此释夏末以来有诸侯冠礼之意以官爵人徳之杀也明所以无大夫冠义也言官爵之授随徳隆杀也大夫以上虽以徳授爵犹无冠礼士又徳薄而无爵也
　　讲义曰谓天下无生而贵者欲其修徳以继统之意也
　　严陵方氏曰嗣诸侯者有冠礼嗣大夫则无之者盖诸侯继世以立大夫以官爵之而不继世故也诸侯必继世以立所以象贤大夫不继世为其徳之杀也延平周氏曰继世以立诸侯象其祖考之贤也官有尊卑徳有大小故以官爵人则徳之杀也
　　新安朱氏曰自继世以立诸侯至死无諡此盖老子不尚贤贵因任之意言上古之时民各推其贤者奉以为君没则复奉其子以继之其后遂以为诸侯然其子之立也但象似其贤而已非故择贤而立之也至于中古乃在上者择人任官而为之爵等此则徳之等杀不及上古之时矣乃至于周而有諡法则生而有爵者死又加諡此则又其杀也上古人自立君故生无爵中古未有諡法故虽有爵而无諡又以申言古今之变也
　　新安王氏曰天子之元子士也此文繋冠礼下夫天子元子冠同于士其余与士不同虽君储副有君父在上故冠用士礼所谓无生而贵者也象法象也父祖之贤子孙能法象之故使之虽未冠南面君国是以诸侯别有冠礼也爵言命为大夫也视诸侯徳有杀故冠惟士礼与诸侯不同此言大夫所以无冠礼也
　　死而諡今也古者生无爵死无諡
　　郑氏曰古谓殷以前也大夫以上乃谓之爵死有諡也周制爵及命士虽及之犹不諡耳今记时死则諡之非礼也
　　孔氏曰此一经明士礼此是士冠礼记之文以士为主古谓殷以前士生时爵不及死不制諡
　　山隂陆氏曰古谓周时生无爵上文以官爵人则大夫以上乃谓之爵今记时死则諡之案檀弓士之有诔自鲁庄公始也则作此记者鲁庄之后人欤延平周氏曰諡者行之迹故古者生而有爵则死乃请諡于天子而天子命之諡后世但死则皆有諡盖未尝请諡于天子特其自諡耳故曰死而諡今也新安朱氏说见前
　　礼之所尊尊其义也失其义陈其数祝史之事也故其数可陈也其义难知也知其义而敬守之天子之所以治天下也
　　郑氏曰礼所以尊尊其有义也政之要尽于礼之义此知其义所以治天下也
　　孔氏曰此经因上论冠义下论昏义故因上起下于中说重礼之义不觧礼之义理是失其义唯知布列豆是陈其数其事轻故云祝史之事豆事物之数浅易可布陈礼之义理深逺难知圣人能知其义理而恭敬守之所以治天下也
　　横渠张氏曰今人之祭但致其事生之礼陈其数而已其于接鬼神之道则未也祭祀之礼所緫者博其理甚深今人所知者其数犹不足又安能达圣人致祭之义
