<!-- { "loadSidebar": true } -->
　　长乐陈氏曰乐不至不可以言极和礼不至不可以言极顺内极和则不乖于心何怨之有外极顺则不逆于行何争之有乐以治内为同礼以脩外为异同则相亲而无怨异则相敬而不争通而言之礼亦可以无怨乐亦可以不争故经言乐则曰瞻其顔色而民不与争礼器言礼则曰内谐而外无怨也周道之衰民之无良相怨一方则乐不至可知受爵不让至于己斯亡则礼不至可知暴民不作于下诸侯賔服于上大则兵革不试小则五刑不用百姓无患而有所谓和天子不怒而有所谓威如此则乐无不逹矣父子天性也有以合其亲长幼天伦也有以明其序敬四海之内则立爱自亲始而民睦立敬自长始而民顺徳敎加于百姓刑于四海而礼无不行矣【乐书】严陵方氏曰至则无以复加之谓也天下之心无怨争则天下有所不足治者矣暴民不作则诸侯賔服诸侯賔服则兵革不试五刑不用兵革不试五刑不用然后百姓无患天子不怒故其序如此此皆和之所致故曰如此则乐达矣父子固有亲矣礼则合之长幼固有序矣礼则明之父子得其亲长幼得其序四海之内岂有相慢易者哉故曰以敬四海之内言四海之内皆相敬此皆莭之所致故曰如此则礼行矣
　　山隂陆氏曰乐至则无怨若神罔时怨神罔时恫是也礼至则不争若虞芮质厥成文王蹶厥生是也天子不怒当曰天下不怒以天子言礼以天下言乐相备也以敬四海之内所谓予视天下匹夫匹妇能胜予是也
　　庐陵胡氏曰乐至则无怨礼至则不争此明尧舜之揖让异乎后世之战争礼至乐至谓躬行之至此云乐达礼行谓施乎天下之盛
　　庆源辅氏曰至可以兼达与行达与行不以尽至之义也唯至故可以达可以行乱世之音怨以怒则乐亦有怨者也然非乐之至滕薛争长子产争承则礼亦有争者也然非礼之至极礼乐之至则尧舜之事是也固不可分别而言之矣故曰其极一也乐达言其终也礼行言其始也乐欲达之扵下故以天下言乐礼欲率之扵上故以天子言礼陆氏之说善矣然亦非相备而已
　　金华应氏曰四海之内一句恐在合字上

　　礼记集说卷九十二
<经部,礼类,礼记之属,礼记集说>
　　钦定四库全书
　　礼记集说卷九十三　　　　宋　卫湜　撰
　　大乐与天地同和大礼与天地同节和故百物不失节故祀天祭地明则有礼乐幽则有鬼神如此则四海之内合敬同爱矣
　　郑氏曰同和同节言顺天地之气与其数不失谓不失其性祀天祭地谓成物有功报焉明则有礼乐敎人者也幽则有鬼神助天地成物者也
　　孔氏曰从此至述作之谓也为乐论第三段自此至名与功偕明礼乐与天地合徳明王用之相因不改功名显著也郑注气解同和数解同节天地气和而生万物大乐之体顺隂阳律吕生飬万物是天地同和也天地之形有髙下大小之限大礼辨尊卑贵贱与天地相似是与天地同节也和故能生成百物不失其性节故有尊卑上下祀天祭地报生成之功也圣王能使礼乐与天地同和节又于明则尊崇礼乐以敎人幽则尊敬鬼神以成物则四海之内合其敬同其爱也
　　长乐刘氏曰律吕和而四时顺隂阳和而万物生是与天地同和也寒暑莭而万物遂等降莭而兆民安是与天地同莭也和而百物不失其宜莭而三礼必报其本故明则使之敬礼乐以保于五福之休幽则使之敬鬼神以避于六极之咎然则四海之内莫不合其敬以为义同其爱以为仁矣
　　延平黄氏曰大乐致和大礼致中天地之于万物生之以和成之以莭而先王之大礼大乐赞天地之化育故大乐与之同其和大礼与之同其莭天地生成百物者也故言皆化王者收用百物者也故言不失百物得和而生得莭而成先王以大礼同天地之莭以大乐同天地之和其力则在天地之后故物之成也先王不敢私有其功焉祀天祭地报之而已明则有礼乐幽则有鬼神此礼乐之配鬼神也率神而从天居鬼而从地此礼乐之役鬼神也　又曰以乐合天之神动物之产使隂徳无淫邪与天地同莭者也以礼合地之化植物之产使阳气无倦怠与天地同和者也
　　长乐陈氏曰天地之气春夏与物交而为和秋冬与物辨而为莭和则有声而大乐出焉莭则有形而大礼出焉是礼乐之本出于天地自然之和节而其用实同之乃若乐者天地之和礼者天地之序则直与之为一非特同之而已易曰乾道变化各正性命保合太和乃利贞和故百物不失之谓也孔子曰非礼无以节祀天地之神节故祀天祭地之谓也均是和也或谓百物不失或谓百物皆化者盖乐者道天地冲和之和所以合天地之化百物之产者也与天地同和其功浅故止于百物不失为天地之和其功深故至于百物皆化自天地防合至不防不殈所谓百物皆化也百物不失特不失其道理而已故诗序曰崇丘废则万物失其道理矣大乐必易大礼必简礼乐之徳也大乐与天地同和大礼与天地同节礼乐之功也明则有礼乐幽则有鬼神得非传所谓动天地感鬼神莫近于礼乐经所谓极乎天蟠乎地通乎鬼神者欤礼乐则合敬同爱于其明鬼神则合敬同爱于其幽明寓爱敬于礼乐幽寓爱敬于鬼神如此则推而放诸四海之内未有不合敬同爱者也然合敬同爱礼乐之情非礼乐之文也合情饰貌礼乐之事非礼乐之道也【乐书】
　　严陵方氏曰与天地同和则其为和也大矣故曰大乐与天地同节则其为节也大矣故曰大礼和者气之所生故百物不失盖百物不失本乎气生之初故也节者形之所成故祀天祭地盖祀天祭地在乎形成之后故也有气而后有形故百物不失乃可以祀天祭地而报本反始焉天地所以示敎化于明者礼乐也故曰明则有礼乐所以行变化于幽者鬼神也故曰幽则有鬼神鬼神之与礼乐固相为体用矣四海之心莫不有敬也合之者则存乎礼莫不有爱也同之者则存乎乐
　　马氏曰天地之和此自然之和天地之序此自然之序也至于礼乐则人为之礼乐也人不天不因天不人不成礼乐之道虽出于天地之自然而未尝不继之以人故极乐之妙则和与天地同极礼之妙则节与天地同自暴民不作以至天子不怒天地同和之效也自合父子之亲至于敬四海之内天地同节之功也天地自然之和故百物化生至人为之乐则圣人有以賛天地之化故百物不失其性而已天髙地下而圣人为礼则祀天于地上之圜丘祭地于泽中之方丘者以其有节也和故百物不失者此言其和之之意也节故祀天祭地者此言其节之之事也明则有礼乐使然之礼乐也幽则有鬼神自然之礼乐也鬼神者往来乎天地之间以和以节而生万物者圣人则合天地之化辅天地之宜而制礼作乐以示于人礼者别宜居鬼以从地而近于鬼乐者敦和率神以从天而近于神故明则有礼乐幽则有鬼神合敬者礼之事同爱者乐之事礼乐之道得乎此则合敬同爱之见于彼
　　庆源辅氏曰与天地同和则和而不失其节故曰和故百物不失百物不失则其节着矣与天地同节则节而不失其和故曰节故祀天祭地祀天祭地则其和至矣礼乐形而下者鬼神形而上者上下无异形幽明无二理非深于道者不能知也先言明后言幽者主礼乐言之也先王制礼作乐与天地同和节则是理充塞乎天地幽明之间矣故四海之内因礼以合其敬因乐以同其爱
　　河南程氏曰鬼神只是一个造化天尊地卑乾坤定矣鼔之以雷霆润之以风雨是也　又曰鬼神者造化之妙用礼乐者人心之妙用
　　横渠张氏曰礼乐鬼神一物得礼乐则得鬼神失礼乐则失鬼神但有幽明之别在明则有礼乐法度在幽则有鬼神天道耳人在隐微有不善其心不安必私祷袐祝于鬼神殊不知明则有礼乐幽则有鬼神理无二也乐仁也礼义也仁则有乐义则有礼山隂陆氏曰易曰精气为物游魂为变是故知鬼神之情状精气为物礼也逰魂为变乐也故君子不离明而识礼乐亦不即幽而知鬼神周礼义曰大宗伯言祀大神享大鬼祭大示而大宰言祀大神示享先王者大宰非礼官也其佐王祀神示祖考也以道谓之鬼则弗以神事之矣是礼而已非道也然则大乐与天地同和大礼与天地同节和故百物不失节故祀天祭地明则有礼乐幽则有鬼神周官葢备矣新安朱氏曰明则有礼乐幽则有鬼神葢礼主减乐主盈鬼神亦只是屈伸之义礼乐鬼神一理　又曰在圣人制作处便是礼乐在造化处便是鬼神　又曰言人在明处则犯礼乐在幽处则犯鬼神
　　金华应氏曰首言出治道继言王道备继言民治行者礼乐周流太和极治之验也至是则充塞两间无非礼乐之用刑政亦余事耳大者賛礼乐之深逺无尽而推其极至之妙也同者言其与天地同运并行不可以差殊先后观也乐和故泛言百物不失举物类之至众见其小大各得也礼严故特言祀天祭地举祭祀之至重见其髙下有等也礼丽于定体收敛而不散鬼之归也乐游乎和气发达而不流神之伸也昭昭之际进退盈缩而经纬不穷者无非礼乐之用防防之中屈伸往来而阖辟不已者无非鬼神之用幽明各有管摄其分不同而理则一曰有者显然见其理之可以相有不可以相无也惟此理磅礴充塞乎天地鬼神之间故极天下之大而爱敬无异心也
　　金华邵氏曰同此一和节也岂特天地同之而已哉得此于明则为礼乐得此于幽则为鬼神天地礼乐鬼神皆一理而已故四海之内感其节则敬心翕然而合感其和则爱心油然而生夫幽与明一致鬼神与礼乐一理乐者致和率神而从天礼者别宜居鬼而从地经言礼乐极乎天蟠乎地通乎鬼神礼乐所以合敬合爱于其明鬼神则合敬合爱于其幽则四海之内未有不合敬同爱者也
　　礼者殊事合敬者也乐者异文合爱者也礼乐之情同故明王以相沿也故事与时并名与功偕
　　郑氏曰沿犹因述也孔子曰殷因于夏礼所损益可知也周因于殷礼所损益可知也沿或作縁事与时并为事在其时也礼器曰尧授舜舜授禹汤放桀武王伐纣时也名与功偕为名在其功也尧作大章舜作大韶禹作大夏汤作大濩武王作大武各因其得天下之功
