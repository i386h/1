<!-- { "loadSidebar": true } -->
　　严陵方氏曰膳夫所谓凡祭祀之致福也受而膳之是矣必谓之福以言祭者获福致其余于人而与之同其福也曰致膳者盖祭祀不祈为已而祭非敢徼福以其味之善乃致之于君子尔于致膳曰君子则致福又可知矣至于练祔特告死者之已祔生者之已练而已故直以告称之展与展墓之展同主人展之省其善否也其授使者与反命皆再拜稽首则敬之至也止言膳告而不及致福则致福者尤致其敬不嫌其不如是矣臂则胫也臑其节也
　　山隂陆氏曰祔练凶事也难以福言又难以善言旁言之而已故曰告凡告以善干旄是也凡膳告于君子言告则自此以下皆谓祔练故牲皆用左胖庆源辅氏曰君子者有德者之称诚者物之终始不诚无物以祭之余献遗人故加敬也
　　国家靡敝则车不雕几甲不组縢食器不刻镂君子不履丝屦马不常秣
　　郑氏曰靡敝赋税亟也雕画也几附纒为沂鄂也组縢以组饰之及紟带也诗云公徒三万贝胄朱綅亦铠饰也
　　孔氏曰此一节明国家靡敝减省之礼君造作侈靡赋税烦急则物凋敝或以靡为糜谓财物糜散凋弊车不雕画漆饰以为沂鄂甲不用组以为饰及紟带紟带谓以组连甲及为甲带郑以紟带解经縢字縢约也引诗鲁颂閟宫文贝胄谓以贝饰胄朱綅缀之也丝屦谓絇繶纯之属不以丝饰之
　　山隂陆氏曰言国家靡敝则所乗所卫所养所履所御皆贬
　　严陵方氏曰几微也雕刻以微为工组犹缨之用组縢犹笾之有縢皆所以约而缄之因以为车饰食器若木者为刻金者为镂马食谷曰秣五事必以车马为始终者盖车马在礼为重故年不顺成则大夫不得造车马

　　礼记集説卷八十七
　　钦定四库全书
　　礼记集说卷八十八　　　　宋　卫湜　撰
　　学记第十八
　　孔氏曰案郑目録云名曰学记者以其记人学敎之义此于别録属通论
　　虑宪求善良足以謏闻不足以动众就贤体逺足以动众未足以化民君子如欲化民成俗其必由学乎郑氏曰宪法也言计虑当拟度于法式也求谓招来也謏之言小也动众谓师役之事就贤就谓躬下之体犹亲也所学者圣人之道在方防
　　孔氏曰此一节明虽有余善欲化民成俗不如学之为重谓起虑谓谋虑举动能拟度于法式故云虑宪又能招求善良之士以自辅则可以少有声闻不足以动众贤谓德行贤良屈下从就之逺谓才艺广逺心意能亲爱之恩被于外故足以动众也仁义未备未足以化民也君子君谓君于上位子谓子爱下民谓天子诸侯及卿大夫欲敎化其民成其美俗非学不可郑恐所学者唯小小才艺之事故云所学者圣人之道也
　　横渠张氏曰求善良求为良善之人也就贤体逺就谓躬下之体谓体逺大之事足以动众若燕昭下士可以有闻于人也未足以化民就贤下士在乎他人而不在乎己未能成德也其必由学乎何谓学成德谓之学学在乎推广而不可以不思
　　清江刘氏曰虑宪者言动知虑能求宪法也动读如中庸明则动之动言此皆徒善未足以动人也就贤体逺贤谓贤于人之贤逺谓逺于人之逺可以动人矣未能使人化也凡动者言矜式之化者言心服之唯学可以化民成俗谓其所传者博所敎者众见之者详也
　　长乐陈氏曰致防患之思为虑则德义之经为宪存其可欲为善充善之至为良友天下之善士就贤者也尚论古之人体逺者也古之论诚者诚则形形则着着则明明则动动则变变则化是动之所发为化化之所始为动诗序言风以动之敎以化之杨子言鼓众动化天下虽皆始终相成要之本于诚一也孟子曰诚而不动者未之有也不诚未有能动者也不诚未有能动则动本于诚可知子思云唯天下至诚为能化则化本于诚可知由是观之唯诚为能动唯至诚为能化
　　延平周氏曰宪与宪章文武之宪同已之所虑与己之所宪求人之善与人之良者足以小有闻而不足以动众盖善良者未至于贤故止于有闻而已就其贤者而师之体其逺者而行之足以动众而未足以化民盖就贤体逺则止于成己而已如欲化民成俗则必由学盖学者一道德之源道德一然后可以化民成俗
　　马氏曰虑者求诸已者也宪者法先王者也求善良资于人者也虽然此细行而已中庸言为天下国家之经而以尊贤继修身之后所谓贤者非特如善良而已动众政也化民道也学以致其道而以教之则足以化民成俗矣
　　山隂陆氏曰就贤进于求善体逺进于发虑变言未足非不足以化民也
　　新安朱氏曰动众谓耸动众听盖守常法用中材其效不足以致大誉逺谓疏逺之士下贤亲逺足以耸动众听使知贵德而尊士然未有开导诱掖之方也故未足以化民唯敎学可以化民使成美俗
　　永嘉戴氏曰夫求贤以自辅屈己以下贤人君之治莫先于此而皆不如建学之功何也盖求贤以自辅足以资人君多闻之益屈己以下贤足以兴起天下为善之心然学校不立敎养阙然天下之人虽欲为善而无所考德问业其贤者固已用矣而未贤者将孰从而成就之故化民成俗必由学校其所及者广所传者逺也大抵天之生贤实难其生贤也所以扶植国家以为民命其旣生也又赖上之人敎养成就之若舎之不敎使之斲丧戕贼则自暴自弃徃徃而是国家何赖焉此建学之功所以为大也
　　庆源辅氏曰虑宪谓所之志虑合乎法式求善良乃是虑宪之事也动与风以动之之动同小小声闻不足以动众也就贤如孟子所谓欲有谋焉则就之也体与中庸体羣臣之体同体逺如武王不忘逺之意古之敎者家有塾党有庠术有序国有学所以体逺也就贤则尊德之诚至体逺则爱民之仁深其仁心仁闻固足以感动天下矣然法度未立政事未举故未足以化民故曰尧舜之道不以仁政不能平治天下敎学政之先务也
　　玉不琢不成器人不学不知道是故古之王者建国君民敎学为先兊命曰念终始典于学其此之谓乎郑氏曰敎学谓内则设师保以敎使国子学焉外则有大学庠序之官典经也言学之不舎业也兊当为说高宗梦傅说求而得之作说命三篇在尚书今亡孔氏曰此一节论喻学之为美故先立学之事王者建立其国君长其民内设师保外设庠序以敎之记者明敎学事重不可暂废故引兊命以证之郑不见古文尚书故云今亡
　　长乐陈氏曰玉则璞之至美者也人则性之至贵者也器待琢而后成茍不琢焉虽其质至美不成器者有矣道待学而后知茍不学焉虽其性至贵不知道者有矣聘义曰君子比德于玊终之以天下莫不贵者道也经曰大道不器是则以器明道非大道也特就所学者言耳　又曰诗云鲁侯戾止在泮饮酒顺彼长道屈此羣丑由是知鲁侯非特在泮敎人抑又在泮学而受敎焉顺彼长道学而受敎之谓也岂非念终始典于学之意欤
　　严陵方氏曰道则器之所出也器则道之所寓也故以器比道天子则有辟雍诸侯则有頖宫始于学终于敎敎亦学也
　　山隂陆氏曰以玉取譬玉之质美者也故曰大匠不能斲冰
　　永嘉戴氏曰玉不琢而碔砆琢之则碔砆犹为可用玉盖不及也大抵资质之美不足恃资质之美而未尝学问其与资质不美者均尔夫子曰好仁不好学其蔽也愚好知不好学其蔽也荡好信不好学其蔽也贼好直不好学其蔽也绞好勇不好学其蔽也乱好刚不好学其蔽也狂好仁好知好信好直好刚好勇此天下至美之质也愚蔽贼绞狂乱此天下至不美之事也有天下至美之质一不好学防于天下之至恶况夫资质不美而又不学小而害身大而害人其祸岂不大可畏乎夫人之所以贵于为学者谓其知道也道本在我人唯不学故有所不知则道与人为二物茍不知道则触事面墙其意皆以善为之而卒防于不义者多矣况于死生祸福之际乎昔者子游举夫子之言曰君子学道则爱人小人学道则易使由此语观之三代之时小人固亦知学矣小人贱隷之诗圣人取焉则小人固知学也盖自党庠遂序以达于学民之秀异者固已举而用之而其下焉者亦知有义理天下安得而不易治盖三代之学如人堂室然寝于斯食于斯生长于斯未尝一日不葺后之学校如园圃然有之徒为美观而已
　　李氏曰建国以敎为先君民以学为先故曰建国君民敎学为先也诗曰镐京辟雍自西自东自南自比无思不服言辟雍成而天下服敎也访落成王谋于庙而羣臣进戒曰学有缉熈于光明言学日益缉熈于光明学也
　　庆源辅氏曰由此观之则古之王者以君子长者待天下而务使天下皆为君子长者之归至于用刑法以治不轨皆非得已也敎学谓在上者敎之在下者学之典常也兊命曰此断章取义
　　虽有嘉肴弗食不知其防也虽有至道弗学不知其善也是故学然后知不足敎然后知困知不足然后能自反也知困然后能自强也故曰敎学相长也兊命曰学学半其此之谓乎
　　郑氏曰防美也学则睹己行之所短敎则见己道之所未达自反求诸己也自强脩业不敢倦也学学半言学人乃益己之学半
　　孔氏曰此一节明敎学相益嘉善也至谓至极不足谓己之所短困谓困弊困则甚扵不足矣
　　严陵方氏曰肴有味唯食之然后可以辨其味道有理唯学之然后可以穷其理然而味有防否唯肴之嘉者为防理有善恶唯道之至者为善人莫不饮食鲜能知味也此以食喻道者也以道之难明故所况如此若夫造道之全则淡乎其无味又岂肴之可比哉足则厌矣故学以不厌为知困则倦矣故敎以不倦为仁知其不足然后能自反以求其足知其困然后能自强以济其困自反若所谓自反而仁之类自强若所谓自强不息之类敎人之功得学之半故引说命之言以证之上学字宜读曰斆说命亦作斆斆即敎也孔子曰起子者商也又曰回也非助我者也于吾言无所不说岂非斆学半之谓乎
　　永嘉戴氏曰天下之事履之而后知故闻见之与身亲其知不同如罗列盛馔非不美也人皆见之而食者为知味道在天下非不高且美也人皆仰之而学者为知善中庸曰人莫不饮食也鲜能知味也食者犹未必能知味况未尝食者乎夫子谓冉有曰力不足者中道而废今汝画盖冉子以画为不足故夫子责之譬如行百里者至中道而止力不足也画则未尝出门安知力之不足也故曰学然后知不足人唯知不足然后能自反若自以为足岂复有反己之功长乐陈氏曰人皆有所不足非学无以知皆有所困非敎无以觉是以顔渊学孔子之道然后知其卓然不可及此学而后知不足者也任人问礼食之重而屋庐子至于不能荅此敎然后知困者也夫彼不足而求于我之敎所以长于彼我之知因自强则学者所以长于我故曰敎学相长也方其学也未尝不敎及其敎也未尝不学此说命所以言斆学半也横渠张氏曰困者益之基也学者之病正在不知困尔自以为知而问之不能荅用之不能行者多矣东莱吕氏曰人皆病学者自以为是但恐其未尝学耳使其果用力于学则必将自进之不足而何敢自是哉　又曰不能自反自强皆非真知者也若疾痛之在吾身然后为真知盖未至圣人安能无欠阙须深思欠阙在甚处然后从而进之茍泛然以为我有所未足夫何益哉
　　庆源辅氏曰此因上敎者学者而推言之能自反则在己无不足者能自强则亦未有力不足者
　　马氏曰能自强而兴之则进于学矣是以敎长学也自反而得之则优于敎矣是以学长敎也
　　山隂陆氏曰所谓敎学敎之中有学学之中有敎是之谓相长
