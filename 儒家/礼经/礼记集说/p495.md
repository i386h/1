<!-- { "loadSidebar": true } -->
　　孔氏曰此一节以燕饮之礼有庶子官故先陈庶子之事燕礼云主人升自西阶献庶子于阼阶上又云庶子执烛是燕礼有庶子官云古者周天子官谓作记之人在周末追述周初之事也天子谓之诸子诸侯谓之庶子其职掌则同故此记虽明诸侯庶子职掌其所载之事皆诸子职文也言此官职主诸侯及卿大夫士众庶之子副倅于父之事所以官名庶子也戒令者下文国有大事则率国子而致于大子其事非一故郑注云致于大子之事也与其教治与犹及也教谓教学治谓治身分别其贵贱之等正其朝廷所立之位此等诸子虽未为官皆继父尊卑以为等级故有别其等正其位也此记云诸侯卿大夫士之庶子之卒周礼诸子职则云掌国子之倅唯此为别但诸子职总谓之国子此云诸侯卿大夫士之庶子者适子也谓之庶者庶众也以其适子众多故总谓之庶子非适子庶弟而称庶子也必知适子者以其云倅是副贰于父之言故郑注诸子职云国子者是公卿大夫士之副贰又引王制云王大子王子羣后之大子卿大夫元士之适子是也国有大事之时则进致诸子于大子唯任太子随时所用也若国有甲兵之事则庶子之官付授以车甲合防之以卒伍置立之以有司谓立其主将使统领之用军旅之法治理也正役也诸子既统属大子随大子征发司马不得征役之也凡国之政事则非大事与甲兵也是国之寻常小事谓力役土功胥徒之属不与于国子唯民庶所为国子存游卒者未仕者之中既不与寻常政事但使之脩行其徳学习道艺也仲春之时合此诸子在于大学仲秋之时合此诸子在于射宫庶子之官考校其艺能之髙下而进退之案师氏职云凡国之贵游子弟学焉郑注云贵游子弟王公子弟游无官司者则此游卒是游逸以为副贰者故郑云未仕者也
　　蓝田吕氏曰此篇所陈即周官诸子之职也其文有少异诸子掌国之倅此篇云庶子职诸侯卿大夫士庶子之卒国子即卿大夫士之子也倅者贰也子之为父后者皆所以贰于父也必用国子之卒者盖古之为国其使君臣相信非一日积也大子君之贰也国子之倅诸侯诸臣之贰也以诸侯诸臣之贰事其君之贰学相同则好相合矣王制曰春秋教以礼乐冬夏教以诗书是也事相同则情相信矣率国子致于大子唯所用之是也故大子虽未为君君臣之交相际而已久贤不肖之别已悉可任使之才已备则先王所以虑后世者不为不豫也戒令谓任之征役也别其等谓父爵为之等也正其位谓在朝廷则尚爵在学校则尚齿也国有大事谓大祭祀大丧纪大賔客大燕飨之类也甲兵之事谓师旅之役也国之政事谓凡力役田猎追胥之事也庶子之官者国子之师也游卒国子之未仕者也未仕则庶人力役田猎追胥之事不舍也然以国子之倅将使之脩徳学道故舍征而存之以养材也合聚也春聚之学宫秋聚之射宫考其诗书礼乐之艺以进退其能不能以选才也
　　严陵方氏曰诸侯而下之子其长与倅皆在所掌所以为庶也且诸侯而下其子总谓之庶子则又以别于大子故也下言率国子而致于大子则庶子之职固及于国子矣止言倅者举下以见上也长子谓之国子则以有国名之也卿大夫之子非有国者之子而通谓之国子者举大以该之也以国子为有国之子则知大子为有天下之子矣戒则戒之使勿怠令则令之使有为教则教之以其艺治则治之以其事知其戒令而后可以教治之也等谓上下之等位谓贵贱之位经言以考其艺而进退之则等有上下矣又言诸侯卿大夫士之庶子则位有贵贱矣周官师氏教国子保氏教国子其养固亦及于倅矣然以国子为主庶子职庶子之倅固亦及于国子矣然以长为主则大故其职列于地官以倅为主则小故其职列于夏官地官掌邦教也故师保以教养为主夏官掌邦政也故庶子以戒令为主周官谓之诸子此谓之庶子者诸庶皆众也其实一也犹之周官谓之宗伯而记则谓之宗人周官谓之甸师而记则谓之甸人也甲兵之事戎事也戎事不止于用甲兵止以是言之者甲以自营兵以胜敌戎之事如斯而已首言大事则戎事亦在其中矣授之以车则马可知矣授之以甲则兵可知矣合其卒伍则聮之有数置其有司则帅之有人所谓以军法治之也率国子则倅从之可知矣军法者司马之所正治之以军法而司马弗正者致之在于庶子用之在于大子以国之贵游不可以常民畜之故也若合其卒伍置其有司之类所谓戒令也春合诸学秋合诸射之类所谓教治也先言合其卒伍置其有司者以戒令者庶子之职所主故也后言春合诸学秋合诸射者以教治者庶子之职所兼故也
　　马氏曰燕义之设始于公族而公族之正始于庶子官记者之言燕义必先述其燕与乡饮之礼凡以本其始而已司马治之则处之以义司马弗征则优之以恩春合诸学而教之以文所以顺阳秋合诸射而教之以武所以顺隂
　　石林叶氏曰辨其等则亲疏有序正其位则贵贱有等所谓庶子之官治而邦国有伦也天子之嫡曰大子诸侯之嫡曰世子者盖对而言之则有异离而言之则诸侯之嫡子亦通称为大子也置其有司以军法治之所以致义司马弗正所以致仁庶子所治仁义而已矣师氏教国子而贵游子弟亦学焉此言国子存游卒者盖师氏所教则嫡子者也其游卒则诸子教之徳有体所以修道无迹所以学春而合乐于学宫顺隂阳之动也秋而合声于射宫顺隂阳之静也射宫所以择其贤否故曰考其艺而进退之盱江李氏曰王者之师其备矣乎非直兴于闾里抑又取于世族彼以父祖贵富宜有报上之心而况学习徳行道艺孰不知忠孝之美佐之以金革则与夫干赏蹈利佣徒鬻卖者盖有闲矣且大子将为君国子将为臣君臣之分未定而恩义固已接矣则今日之游卒未必不为嗣王之将帅也辔长驭逺有如是哉
　　诸侯燕礼之义君立阼阶之东南南乡尔卿大夫皆少进定位也君席阼阶之上居主位也君独升立席上西面特立莫敢适之义也设賔主饮酒之礼也使宰夫为献主臣莫敢与君亢礼也不以公卿为賔而以大夫为賔为疑也明嫌之义也賔入中庭君降一等而揖之礼之也
　　郑氏曰定位者为其始入踧踖揖而安定也设賔主者饮酒致欢也宰夫主膳食之官也天子使膳宰为主人公孤也疑自下上至之辞也公卿尊矣复以为賔则尊与君大相近
　　孔氏曰燕礼之初君独升立于阼阶之上明君尊莫敢适之义也皆引燕礼正经记者以义説之案燕礼卿大夫皆入门右北面君南乡尔卿卿西面北上尔大夫大夫皆少进皆北面所以然者定羣臣之位也定位之语及下居主位莫敢适之义皆记者之辞也公卿朝臣之尊賔又有敌主之义若以公卿为賔疑其敌君也为其嫌疑故使大夫为賔明其逺嫌之义也賔既至庭君降阶一等而揖之是以礼待于賔也此诸侯燕臣子之礼而称公故郑知是上公得置孤孤止一人而燕礼云诸公者郑注彼云诸者容牧有三监也疑拟也是在下比拟于上故云自下上至之辞也
　　蓝田吕氏曰燕礼射人告具小臣设公席于阼阶上西乡公升即位于席西乡而与燕之诸臣皆未入也诸臣未入而君特立于席明是燕也君为之主非诸臣之敢敌也君既即位小臣纳卿大夫士皆入门立公乃降立于阼阶之东南南乡尔卿卿西面北上尔大夫皆少进尔近也进之使前也必尔之者所以定臣位也既尔卿大夫然后射人请賔公曰命某为賔賔以大夫不以公卿之贵疑于君也賔入及庭公降一等揖之公升就席乃以宰夫为主人以献賔臣不敢亢君也君不敢以己尊莫亢而必伸賔主之敬臣不敢以为賔而必屈君之尊故燕礼之节至于以宰夫为献主则礼之于賔主义之于君臣并行而不相悖矣君尽君之礼以下下故賔入及庭降一等揖之賔受爵拜君皆答拜臣尽臣之礼以事上故君举旅赐爵賔皆降再拜稽首君辞然后升成拜天下之理未有不交而成者也故天地交而万物通上下交而其志同此所以君臣和礼义行也君臣父子长幼夫妇之伦吾性之所固有也君子之所以学先王之所以教一出于是而已故舜明于庶物察于人伦三代之学皆所以明人伦也人伦之大分谓之经其屈伸进退周旋曲折之变谓之纪大徳敦化经也小徳川流纪也礼仪三百经也威仪三千纪也故君臣之义其经见于朝觐其纪见于燕礼故曰燕礼者所以明君臣之义也
　　长乐陈氏曰王燕则于司仪见王之所以燕诸侯者皆以齿也故曰王燕则诸侯毛是也于膳夫见王之所以为燕者皆非自为主者也故曰王燕饮则为献主是已于大仆见王之所以燕者必于内朝之地也故曰王燕则大仆相其法是已于酒正见王之所以燕饮者亦必有多寡之数也故曰王燕则共其计是已于鞮鞻氏见王之所以燕者亦必有乐以为乐也故曰掌四夷乐与其声歌祭祀则龡而歌之燕亦如之是已然而其賔客牢礼之物献酬交错之数衣服器皿之用与夫乐舞节奏皆不得而攷之而颖达所以谓天子燕礼已亡者或是欤邦国燕至于邦国之相和君臣之相接礼义之相与恩好之相交又所以明嫌疑而不渎别贵贱而不乱推而通之虽治教政令之所行民物事为之所尚者莫不皆有以致其象寓其意此诸侯燕礼之义也盖东南者天地温厚之气也而接人以仁者主人之道故君之所立者万物皆相见之地也尔卿大夫皆少进尔之者以示其相亲而无嫌于亵也定位则小卿次上卿大夫次小卿士庶人以次就位是也阼阶之上所以为主位而君席之所居者也西者作成之地也面乎西则其地乃东矣而东者造始之方也能造始则有君之道能作成则有臣之徳是诸侯者屈之而为臣伸之而为君夫卿大夫岂其偶者邪此所以西面独立而无敢敌者也然犹未也位不辨则名不正等不别则分不明故膳夫者国之膳食之司也使之为献主而不以君言君为主而大夫为賔则礼相敌而有所亢矣大夫者知足以帅人者也使之为賔而不以卿言卿为賔而主之者在君则体相亲而有所疑矣疑为其近君也亢为其不臣也易曰君子以辨上下定民志记亦曰礼所以别嫌明微此膳夫为献主而大夫为賔之意也
　　严陵方氏曰南乡尔卿大夫者以卿大夫在北面故乡而尔之欲其皆少进以定位故也君独升立席上西面特立者西面则居东主居东则賔宜居西賔居西则主与之对立矣而此言特立者方见賔莫敢居西而与之敌也始则南乡示君道也终则西面示主道也示君道者待之以臣礼示主道者待之以賔礼至于待之以賔礼犹莫敢居賔位以相敌焉是乃所以深明君臣之义也适即适也适相当则为敌故也宰夫乃天官之膳夫尔非天官之宰夫也然亦谓之宰夫者皆以燮制为事故也杜蒉曰蒉也宰夫也非刀匕是共盖谓是矣使宰夫为献主者王氏谓燕饮酒则君与羣臣亦有賔主之道故不可以无献主虽然君臣之义不可以燕废也故使膳夫为献主而已盖燕饮以食饮养賔而膳夫以食饮养王之官也使所以养王者养賔焉则王之厚意也所谓献主者主人饮賔曰献盖摄主人而献賔也亢礼庄子所谓分庭伉礼者也
　　石林叶氏曰言君南乡则卿大夫少进而定位必北乡也
