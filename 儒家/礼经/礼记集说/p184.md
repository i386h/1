<!-- { "loadSidebar": true } -->
　　严陵方氏曰阳数穷于九天子则体阳道之极故也故堂阶之髙其尺以九为节以至国则九围城则九雉涂则九轨门则九重堂则九阶屋则九筵寝则九室服则九章皆为是也然典命上公亦以九为节者非僭也示与王同德而已自是而下降杀以两故或以七或以五或以三焉前言家不台门而有国者得用之矣故天子诸侯台门凡此皆以髙为贵故也延平周氏曰天子之堂九尺非周制也周之上公以九为节则天子当以十二为节也天子诸侯皆台门而天子门以五诸侯门以三乃其别也
　　讲义曰易曰上栋下宇葢取诸大壮则居室固取乎壮丽又况王者之堂乎故自九尺以至三尺各有等差
　　有以下为贵者至敬不坛埽地而祭天子诸侯之尊废禁大夫士棜禁此以下为贵也
　　郑氏曰废犹去也棜斯禁也谓之棜者无足有似于棜或因名云尔大夫用斯禁士用棜禁禁如今方案隋长局足髙三寸
　　孔氏曰至敬不坛埽地而祭者此谓祭五方之天初则燔柴于泰坛燔柴讫于坛下埽地而设正祭此周法也废禁者废去其禁司尊彞郁鬯之尊用舟以承之其牺象等六尊皆无用舟又燕礼诸侯之法瓦大两有丰是无禁也棜长四尺广二尺四寸深五寸无足赤中画青云气菱苕华为饰禁长四尺广二尺四寸通局足髙三寸漆赤中画青云气菱苕华为饰刻其足为褰帷之形也棜是轝名故既夕礼云设棜于东堂下注云棜今之轝也又注特牲云棜之制如今大木轝矣上有四周下无足今大夫斯禁亦无足似木轝之棜周公制礼或因名此斯禁为棜耳故少牢司宫尊两甒于房户之间同棜是周公时已名斯禁为棜也案玉藻云大夫侧尊用棜则斯禁也案郷饮酒两壶斯禁是大夫用斯禁也玉藻云士用禁又士冠礼士昬礼承尊皆用禁是士用禁也郑注云名之禁者因为酒戒也案郷射是士礼而用斯禁者以礼乐贤从大夫也特牲亦是士礼而云棜禁在东序者郑注云祭尚厌饫故得与大夫同也
　　长乐陈氏曰周官小宗伯之职言兆五帝四望四类又言兆山川丘陵坟衍而不言兆昊天葢有兆域则有坛无兆域则不坛不坛于外所以示其至敬于内也棜虽差异于禁而郷饮酒礼亦谓之斯禁葢天子诸侯之尊有罍有舟谓雷动以时则有鼓物之利否则有害物之灾舟善操之则有载济之利否则有覆溺之患所以为戒也大夫士之尊命之禁所以禁之也德尊者有戒而无禁德卑者戒而又禁之此天下所以无彞酒之过矣
　　严陵方氏曰祭天之礼谓之至敬下言至敬无文是也坛特人为髙非体之自然也故埽除其地以致其洁也郊特牲所谓埽地而祭于其质也是矣禁所以承酒尊且棜也禁也皆所以为酒戒曰棜则欲其不流曰禁则欲其不犯别而言之固如此合而言之棜亦禁也犹之旗常通谓之九旗也且有足者为禁无足者为棜有足则髙无足则下此主以下为贵于大夫用棜至废禁则又下矣故天子诸侯之尊如此山隂陆氏曰说文云丰豆之丰满者从手葢手用豆之时也故礼自诸侯以上皆为丰记曰嵗凶年谷不登君膳不祭肺祭事不县大夫不食粱士饮酒不乐由是观之虽谓之丰禁在其中矣故丰亦或谓之废禁是也废读如废敦废爵之废无足曰废废丰似豆而卑冝非有足者且谓之废禁固亦以去为义废敦言丧无所事敦也废爵言丧无所事爵也废禁天子诸侯之尊无所事禁也然亦不可不戒所谓戒者皆有舟皆有疆垒是也
　　礼有以文为贵者天子龙衮诸侯黼大夫黻士衣纁裳天子之冕朱绿藻十有二旒诸侯九上大夫七下大夫五士三此以文为贵也
　　郑氏曰此祭冕服朱緑似夏殷礼也周礼天子服采藻孔氏曰人君因天之文章以表于德德多者则其文备故天子龙衮诸侯以下文稍少也然周礼上公亦衮侯伯鷩子男毳孤卿希大夫士爵弁衣纁裳今言诸侯黼大夫黻杂明夏殷礼也但夏殷衣有日月星辰山龙今云龙衮者举多文为首耳日月之文不及龙也朱绿藻十有二旒亦是夏殷也周藻五采也十二谓旒数也诸侯九以下亦夏殷也周家旒数随命数又士但爵弁无旒也案熊氏曰朱绿以下是夏殷礼其天子龙衮诸侯黼大夫黻等皆周法无嫌诸侯虽九章七章以下其中有黼也孤希冕而下其中有黻特举黼黻而言耳故诗采菽云衮及黼是特言黼也诗终南美秦襄公黻衣绣裳是特言黻也长乐陈氏曰此经主以文为贵故于天子不言大裘曰龙衮而已诸侯之服虽曰自衮冕而下然其德则贵乎能断故言黼抑亦举其下者而言之卿大夫之服自冕而下则有章有黻而已故言黻以其德贵乎能辨也诸侯有君道以治国以蕃王室其于政治之义必贵乎能断大夫有臣道道合则从不合则去其于去就之义不可以无辨也士之服止于衣纁裳则质而已衣正色则天子至于士皆衣也裳闲色自天子至士皆纁裳也以象道之在上纁以象事之在下此贵贱之所通也所异者特绣缋之功或多或寡或有或无而已　又礼书曰天子之冕朱绿藻十有二旒诸侯九上大夫七下大夫五士三其制与弁师不同异代之礼也葢藻洁而文众采如之故曰藻水流趋下旒冕之垂者如之故曰旒藻或作缫以丝为之或作璪以玉贯之也缫旒或谓之繁露以其象然也汉制天子缫旒前长后短诸臣缫旒有前无后非古也
　　延平周氏曰虞舜帝也帝则体天者也故日月星辰缋于衣而龙则次于日月星辰周则王也王则法天者也故日月星辰缋于大常而衣止于九章自龙而下至于谷葢是其日月星辰未能体之特观法之而已其所以能体者变化也故天子九章以龙衮为主者体其能变化也诸侯七章以黼为主者诸侯有君道有臣道则未能变化而所可体者断而已大夫四章以黻为主者大夫成德之爵道合则仕不合则去故所体者辨也葢东南为黻而东南乃隂阳分辨之地故黻有辨意士一章而以衣纁裳为主者六入为三入为纁则天道在北方之色纁黄朱也黄则地道在西方之色朱则天道在南方之色天道在北方寂然无为藏诸用也藏诸用者自形而上者也天道在西方万物之所致役天道在南方而与万物相见者皆显诸仁也显诸仁者自形而下者也自形而上者为阳故在上之衣而作缋缋亦阳事也自形而下者为隂故在下之裳纁而用绣绣亦隂事也自天子至于士其衣裳皆用纁者以士之贱为无嫌故以衣纁裳为主也天子之冕朱绿藻十有二旒者弁师谓掌王之五冕皆冕朱里延纽五采缫十有二就皆五采玉十有二玉笄朱纮而此言朱绿藻葢冕之有所以象道之体有朱绿所以象道之用而旒止于十二者则天数也诸侯九者杀天子以两也上大夫七下大夫五者王朝之臣既出封则逺于王而有所伸故命数用阳而旒之数如命之数公卿大夫未封则以其近于王而有所屈故命数用隂唯士之贱无嫌于抗王故用奇命数用隂而旒数当以八与六而已果上大夫止于七而下大夫止于五乎
　　严陵方氏曰凡服其章虽异至于衣纁裳则通上下如之然此止以言士者士之服无章以纁为主故也自大夫而上皆冕服也士则皮弁服而已藻必五采特曰朱绿则举其华者以该之也亦与杂带君朱緑同义凡此岂非以文为贵乎然自以少为贵而下皆不言礼至此复冠之于首者葢礼以文为主山隂陆氏曰黼黻冕服也衣纁裳亦冕服也天子举龙衮其次举黼又其次举黻又其次举衣纁裳葢言之法以辞而已矣是诸侯无藻火大夫无黼士无黻龙神而不可知天子之德也黼尚威断诸侯之事黻有可否大夫而后进焉若天子上士服冕德犹愧于此
　　有以素为贵者至敬无文父党无容大圭不琢大羮不和大路素而越席牺尊疏布鼏椫杓此以素为贵也郑氏曰大圭长三尺杼上终葵首琢当为篆字之误也明堂位曰大路殷路也鼏或作幕椫木白理也孔氏曰至敬谓敬之至极祭天服用大裘是无文也父党谓父之族党以质素事之无有折旋揖让之容也大圭天子朝日月之圭尚质故无琢桓蒲之文郑注杼上终葵首者杼杀也头方而杀其上也终葵首椎名也于杼上之头又为方椎也大羮肉汁也不和无盐梅也大古初变腥但煮肉而饮其汁未知调和后人祭既重古但盛肉汁谓之大羮大路殷祭天车也越席蒲席也祭天质素故素车蒲席也牺尊者先儒云刻尊为牺牛之形郑云画尊作鳯羽婆娑然故谓娑尊也祭天用陶匏葢以瓦为尊画牺羽于上或可用牺形为尊是夏殷礼也疏布鼏者疏麤也鼏覆也谓郊天时以麤布为巾以覆尊也故幂人云祭祀以疏布巾幂八尊注云以疏布者天地之神尚质也贵素故用白理木为杓而郑注周礼亦云祭天爵不用玉也
　　长乐陈氏曰至敬无文笃于诚也父党无容笃于爱也天子大圭则搢之不琢而杼上所以象乎天之藏物而无为也鎭圭则执之故必琢而锐所以象乎天之生物而有为也象其有为以示其仁之显象其无为以示其用之藏仁之显则小而用之藏则大故不琢所以为大圭也以不琢而谓之大圭则羮不和谓之大羮路不饰谓之大路以其道之所寓而非功之所致也以蒲为席谓之越席画牛于尊谓之牺尊牛取其能耕牺言其共祭言牺而不言牛以共祭为主也八尊所以祭天地故尚质六所以祭宗庙故尚文则疏布之所鼏唯尊而已
　　严陵方氏曰大圭之用即其体而无琢刻之功所以为大若鎭圭之类则小矣大羮之湇遗其味而无调和之齐所以为大若铏羮之类则小矣大路之制因其质而唯朴素之尚所以为大若金路之类则小矣礼之不同者固多而大槩不过于多少大小髙下素文
　　山隂陆氏曰幂人祭祀以疏布巾幂八尊以画布巾幂六彝不尊于郊也所谓越席葢亦以此凡木不饰为椫椫栉椫杓是也葢若龙勺疏勺蒲勺则于杓加饰矣
　　孔子曰礼不可不省也礼不同不丰不杀此之谓也葢言称也
　　郑氏曰省察也不同言异也
　　孔氏曰此引孔子语证上诸事也
　　马氏曰自礼以多为贵而至于礼以素为贵皆礼之寓于形名度数之闲其用不同者有如此也其用虽不同要之归于称则一也故丰之而不以为有余杀之而不以为不足唯其称而已此为礼不可不察也山隂陆氏曰礼有以多为贵亦或贵少有以大为贵亦或贵小有以髙为贵亦或贵下有以文为贵亦或贵素如此不可不察礼不同不丰不杀此之谓也礼有以多以大以髙以文以少以小以下以素不同然于多于大于髙于文不杀于少于小于下于素不丰取称而已
　　礼之以多为贵者以其外心者也德扬诩万物大理物博如此则得不以多为贵乎故君子乐其也礼之以少为贵者以其内心者也德产之致也精微观天下之物无可以称其德者如此则得不以少为贵乎是故君子愼其独也
　　郑氏曰外心用心于外其德在表也诩犹普也徧也犹见也乐多其外见也内心用心于内其德在内致致密也物无可称其德者万物皆天所生孰可奉荐以称也
　　孔氏曰此一节记者广明称礼之事及贵多贵少之意外心谓起自朝廷广及九州四海王者冝扬其德普徧万物既有德于外岂得不贵多乎君子则天子也乐得其礼见于外也德天地之德也产生也天地之德生于万物精微无遗视天下万物皆天地所生若持彼所生以报于彼无物可称是其外迹岂得不贵少乎
