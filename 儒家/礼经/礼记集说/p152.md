<!-- { "loadSidebar": true } -->
　　孔氏曰此以下明官爵于学士已成者郊西郊也周以虞庠为小学在西郊今天子亲视学于西郊考课论说其学者才能以西方成就之地故也或徧在四郊取其贤者敛其才能者以爵之人能不同各随才用徳谓有道徳者进之宜先事次徳者谓解世事或吏治之属亦举用之言又次事能言语应对堪为使命则之亦举也曲艺谓小小技术若医卜之属学士中虽无前三事而有曲艺欲授试考课皆且却之令谨习以待后复论説若春待秋时也若三事有一善乃进于众虽得进于众而不得与之为一犹使与其辈中自为髙下次序待职阙当拟补之若国子学士未官之前俱为俊选小才艺能未官之前不得同为俊选名曰郊人言犹在郊学也成均则虞庠也以无正文故郑云近是上尊堂上之酒尊凡饮酒之礼尊者酌堂上之尊卑者酌堂下之尊故特牲礼主人献賔及献众賔长兄弟次賔次兄弟皆酌堂下之尊以相旅其郊人虽贱天子于成均饮酒恩泽及此郊人亦得取爵于堂上之尊以相旅所以荣之长乐刘氏曰语谓萃集学士定其优劣辨论人才于西郊之虞庠以示惩劝也司徒之学养造士及国子所谓成均者在国中则周之大学也大司乐论其造士之秀者以告于王而升诸司马曰进士进士处于西郊虞庠王制曰司马辨论官材论进士之贤者以告于王而定其论论定然后官之任官然后爵之位定然后禄之则凡语于郊者萃集告于王而定其论之谓也其造士虽由乡三物以选而升于司徒司马则诸侯之进士国之胄子羣居于王之大学又须羣居大学出乎其类拔乎其萃或以徳异而进或以事立而举或以言协而曲小技艺非先王之徳业者皆誓戒之不可学也夫造士进士与世子齿者以学先王之道也故流于曲艺者戒之以完其德焉王制曰凡执技以事其上者祝史射御医卜及百工不贰事不移官出乡不与士齿则可以齿于世子哉以待又语三而一有焉乃进其等以其序者谓进士之未入官者俾在学以俟又语或徳或事或言出伦拔萃三而一有焉罔不进用也故其进等以其序谓国子与乡士所用之序不同也谓之郊人逺之于成均处于郊学者皆大成之人故谓之郊人而逺之于成均者成均造士之所处徳业秀茂者乃升于司马逺其居优其礼使造士跂而慕之焉以及取爵于上尊者言所待又语之郊人以及官有其阙则取而爵之于上所以尊其道也
　　长乐陈氏曰小学在国大学在郊不语于国而语于郊语其成材者而已或以徳或以言所以取贤也或以事或以曲艺所以敛才也取贤则出以长而使之服休敛才则入以治而使之服采然贤者常少而才者常多故于贤言取于才言敛也　又曰或以徳进则不必事也或以事举则不必言也语曰徳行言语政事徳进所谓徳行也事举所谓政事也言所谓言语也圣人不求全不责备意与此同然卿大夫所取如彼其详而郊之所取如此其略盖贵者容以恕贱者必以详也曲艺皆誓者法也三而有一乃进恩也谓之郊人法也于成均以取爵亦恩也恩与法并行而不偏所以取之虽略无害于贤而用之也严陵方氏曰必取贤敛才于郊学如此则国学可知矣夫自外入内谓之进自下升上谓之举自隐之显谓之徳成而上事成而下故先徳而后事事者言之实言者事之文故先事而后言艺谓之曲则以在道之一曲故也自此语以至于三其中有一善可取也乃辨其上下之等循其先后之序而进之也谓之郊人以其非有长民之美犹近乎鄙故也艺成而下非君上之所宜近故曰逺之也周官所谓兴贤以六徳为主尔六艺不与焉则曲艺之于道固有所及也故养之于成均以及之且成均之名学也成其亏均其过与不及为义养六艺如此宜矣成均盖五帝之学名周曰辟廱而此又曰成均者以其行成均之法于此故亦得谓之成均也
　　马氏曰大学亦在东郊取贤敛才盖视其贤之小大才之长短也徳与事事与言贤才之别也有徳者必有事与言而有言与事者不必有徳也或以徳进或以事举或以言有以见其立贤无方也曲艺皆有以誓之则又有以见其待人之恕也
　　山隂陆氏曰誓司徒搢扑北面誓之之誓谓之曲艺在物一曲大学五帝谓之成均三王为辟廱盖人均有是性也吾成之而已此五帝之事也若礼以辟之乐以廱之则致详焉尊以酌者之左为上所谓取爵于上尊者此欤曲艺虽贱其贵者均也故亦酌上尊焉凡学用礼未有于成均者今于成均以此
　　石林叶氏曰六乡有庠六遂有序郊则在乡遂之间也自乡而进者移于此则渐逺国中之教而有所改自遂而升者由于此则未见国中之教而有所慕是故取贤而以徳进言敛才而以事举艺誓命合而旅语以先王之道则乡遂之士有所劝也言徳者寡则为取贤事艺者多则为敛才而艺者又君子之余事也或薄于徳或失于言或谬于事虽并誓之必待又语于斯三者茍得一焉乃进以其等而谓之郊人者所以明贵贱之义也盖徳成而上艺成而下者等也言成而先事成而后者序也既合曲艺而教于成均天子饮飨以行礼亦得取爵于上尊也明上之取人不以一道尽也
　　始立学者既兴器用币然后释菜不舞不授器乃退傧于东序一献无介语可也教世子
　　郑氏曰兴当为衅字之误也礼乐之器成则衅之用币告先圣先师以器成又释菜告先圣先师以器成将用也释菜礼轻释奠则舞舞则授器司马之属司兵司戈司盾祭祀授舞者兵也言乃退者谓得立三代之学者释菜于虞庠则傧賔于东序鲁之学有米廪东序瞽宗也教世子亦题上事
　　孔氏曰此明礼乐之器初成用币告先圣先师又释菜告器成将用及退傧之事始立学者亦谓天子命诸侯始立学也案杂记宗庙之器其名者成则衅之以豭豚前用币告其器成后释菜告其将用也案四时释奠不及先圣知此用币释菜及先圣者以上文始立学释奠先圣先师此亦始立学及器成重于四时常奠也释菜虽作乐不为舞故不授舞者所执干戈之器大胥云春舎菜合舞彼谓欲合舞先释菜非释菜之时则合舞也释菜虞庠而退乃傧礼其賔于东序其礼既杀唯行一献无介无语如此于礼可也诸侯唯立时王之学云东序谓诸侯有功徳若鲁得立三代学也从上凡学世子至此皆教世子之法其间虽有王子公卿大夫元士之子及国之俊选及释奠养老之事然以世子为主故云教世子以总之熊氏曰用币则无菜用菜则无币月令释菜不及先圣者以其四时入学释菜故不及先圣也王制释奠于学注以为释菜奠币知非释奠者彼是告祭之礼初天子出师受成于学告之无牲明反告亦无牲也故谓释奠时亦不及先圣也凡释奠有六始立学释奠一也四时释奠有四通前五也王制师还释奠于学六也释菜有三春入学释菜合舞一也此衅器释菜二也学记皮弁祭菜三也秋颁学合声无释菜之文则不释菜也释币唯一也即此衅用币是山隂陆氏曰始立学必制器言兴非因旧之辞释菜释菜而已释奠则有牲焉亦或用币用币则有加也经曰凡始立学者必释奠于先圣先师及行事必以币者所以释始立学释奠兼有币也肆师次祀用牲币小祀用牲郑氏谓释奠者设荐馔酌奠而已无迎尸以下事傧于东序据此诸侯亦有东序盖在頖宫长乐陈氏曰凡家造祭器为先养器为后国亦如之诸侯之国命之教而始立学者亦必以祭器为先则兴器者造祭器之谓也授数则天子八佾诸侯六佾之类也授器则文以羽籥武以干戚之类也数则可陈义为难知因可用之器得难求之义则礼岂浅识之士所能豫哉【乐书】　又礼书曰释菜之礼犹挚也妇见舅姑其挚也枣栗腵脩若没而庙见则释菜弟子见师其挚也束脩若礼于先师则释菜合舞而文王世子释菜不舞不授器者以释奠既舞故也士丧礼君视敛释菜入门丧大记大夫士既殡而君往焉释菜于门内占梦季冬乃舎萌于四方舎萌释菜也则释菜之礼岂特弟子之见先师妇之庙见而已哉昏礼妇奠菜菜盛以笲笲饰以缁被纁里加之于桥桥设于门外妇盥执笲以入坐奠于东几上然则弟子之见先师其仪盖此类欤郑氏谓昏礼奠菜盖用堇荁入学释菜苹藻之属始立学释菜芹藻之属盖以泮宫有芹藻子事父母有堇荁故有是説菜之为挚则菜而已采苹教成之祭毛氏谓牲用鱼芼之用苹藻则诗所谓湘之者芼之也与释菜异矣　又曰舞者所乐之极而乐之盛者也以其为乐之极故乐成而后诏舞以其为乐之盛故小祭祀不与焉舞师凡小祭祀不兴舞此既衅器用币然后释菜不舞严陵方氏曰有言释奠有言释菜何也释谓释其所执之物而祭之也故其字或作舎奠言物就可荐矣升而奠之菜则特用菜而已其轻重详略固可知矣亦见月令仲春命乐正习舞释菜解傧谓事毕而以宾礼接賔一献则无酬酢之烦无介则无传命之助无语则无合语之礼凡此又以始立学而事未暇备故也然非以之为常特可一时而已
　　庐陵胡氏曰傧礼其賔于东序唯一献无介但语可也
　　新安朱氏曰语即前经合语之等言可也明释菜时未可语礼尚严也
　　凡三王教世子必以礼乐乐所以修内也礼所以修外也礼乐交错于中发形于外是故其成也怿恭敬而温文
　　郑氏曰中心中也怿説怿
　　孔氏曰此至周公践阼一节论三王教世子礼乐及立师傅教以道徳既成则教尊官正国治之事及覆説周公教成王为世子及在学行一物有三善之事乐从内而生以和谐性情礼以恭敬正其容体乐虽由中从中而见外礼虽由外从外而入中交间错杂于性情之中宜发形见于身外内外有乐心悦貌和故其成也怿外内有礼貌恭心敬温润文章故云恭敬而温文
　　长溪刘氏曰虞夏殷周之王天下教其世子皆有成法未始不以礼乐为本也何哉礼能闲邪以存其诚则中可必求乐能反情以复其性则和可必致故虞书帝曰夔命汝典乐教胄子直而温寛而栗刚而无虐简而无傲则乐以修内者其来尚矣周公采三王所行世子之教以成文王积累之庆甄冶乎其子孙于万世也乃设师氏之官掌教国子以三徳三行保氏之官掌养国子以道而教之六艺大司乐之职以乐徳教国子中和祗庸孝友是以徳成于中而礼修于外也是以徳行根于心而音容中乎节也怿恭敬而温文之谓也
　　长乐陈氏曰乐虽修内未尝不发形于外礼虽修外未尝不交错于中易曰防杂而着交错于中所以为杂发形于外所以为着教世子以礼乐至于杂而着则其徳成矣故乐之成也心术形而悦怿礼之成也恭敬而温文三王之于世子必始终于此而已不易之道也【乐书】
　　严陵方氏曰凡学之道立于礼成于乐乐由中出故以之修内礼自外作故以之修外然礼乐盖人之所固有也先王之教人岂能责之以其所无哉亦因其所有修之俾勿坏而已两相合谓之交两相杂谓之错温则不暴文则不野怿言乐之成如此恭敬而温文言礼之成如此
　　马氏曰礼乐者所以治其内外之道也治内莫如乐治外莫如礼故乐所以修内礼所以修外而教之所始也此礼乐之分也礼乐之交错于中而发形于外则礼不止于修外乐不止于修内而教之成也此礼乐之合也是故其成也怿恭敬而温文其成也怿有以见其内和也恭敬而温文有以见其外和也温者以言其有容也文者以言其有别也
　　讲义曰礼乐之教成则交错于中而发形于外礼则动容而皆中乐则手舞足蹈而不自知盖其自得之者如此
