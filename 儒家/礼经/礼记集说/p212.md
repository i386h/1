<!-- { "loadSidebar": true } -->
　　孔氏曰此论女事父母妇事舅姑所服之衣所佩之物皆异于男子妇人之笄异于上男子笄縰故郑于此注始云笄今簪也与士冠礼爵弁笄皮弁笄同故郑注冠礼亦云笄今之簪也防服女子吉笄尺二寸袠刺也以针刺袠而为縏囊故云縏袠余物皆不言施独于箴管线纩之下而言施縏袠明为四物而施矣郑注昬礼云妇人十五许嫁笄而礼之因着缨明有繋盖以五采为之其制未闻下男女未冠笄亦云衿缨者彼未冠笄之缨用之以佩容臭故下注云容臭香物以缨佩之与此妇人既笄之缨别也
　　新安朱氏曰妇人不冠则所谓髻笄即为固髻之用亦名为簪而非如二弁之簪矣
　　山隂陆氏曰白地绣谓之纷若今云閙装矣纷绣也纯画也郑氏谓凡画皆画云气盖有自来矣周官五色纷纯即书所谓纷纯黒地五采缋凡纯黼纯为上画纯次之纷纯又次之其最后缋纯缋纯一名缀纯以此箴管管所以管箴刀砺砺所以砺刀衿缨以衿结缨綦屦以綦约屦缨或谓之緌亦或谓之帨昬礼母施衿结帨妇人谓嫁曰归以有繋属为正且男女未冠笄施衿缨前此矣今又施之母以申戒尔雅曰衿谓之袸以此
　　严陵方氏曰针贮以管线贮以纩衿衣小带也士昬礼所谓母施衿是矣缨非冠缨之缨诗所谓亲结其缡是矣缨示有属缡示有别别于此则属于彼矣綦屦即着綦于屦与前互文耳
　　长乐陈氏曰男女事父母妇事舅姑皆有缨以佩容臭则与女子许嫁之缨不同郑氏曰妇人有缨示有繋属误矣何则许嫁已缨将嫁无所复施既嫁夫説之矣无所复用则事舅姑之衿缨非许嫁之缨也郑氏曰许嫁之缨盖以五采为之然则事父母舅姑之缨亦五采欤【礼书】
　　以适父母舅姑之所及所下气怡声问衣燠寒疾痛苛痒而敬抑搔之出入则或先或后而敬扶持之进盥少者奉槃长者奉水请沃盥盥卒授巾问所欲而敬进之柔色以温之饘酏酒醴芼羮菽麦蕡稻黍粱唯所欲枣栗饴蜜以甘之堇荁枌榆免薧滫瀡以滑之脂膏以膏之父母舅姑必尝之而后退
　　郑氏曰适之也怡悦也苛疥也抑按搔摩也先后之随时便也槃承盥水者巾以涚手温借也承尊者必和顔色酏粥也芼菜也蕡熬枲实荁堇类也冬用堇夏用荁榆白曰枌免新生者薧干也秦人溲曰滫齐人滑曰必尝之而后退者敬也
　　孔氏曰此一节论子事父母妇事舅姑至其处所奉持沃盥之仪奉进酒醴膳羞之事借者所以承借于物言子事父母当和柔顔色承借父母若藻借承玉然故郑注云温借也酏是薄粥饘为厚者故左注云饘粥也尔雅释言云饘糊也郭景纯谓糜也芼羮案公食大夫礼三牲皆有芼牛藿羊若豕薇也是芼乃为菜用菜杂肉为羮也释草云蕡枲实也枣栗饴蜜以和甘饮食用堇用荁枌榆及新生干薧相和滫之令柔滑案士虞礼记夏用葵冬用荁郑注荁堇类也干则滑夏秋用生葵冬春用干荁与此不同者此经堇荁相对士虞礼葵与荁相对所对不同故注有异孙炎云榆白者名枌案庖人云共鱻薧之物鱻薧相对此经以免对薧薧既是干故知免为新生也凝者为脂释者为膏沃之使之香美此等总谓调和饮食也
　　长乐刘氏曰及所下气怡声恐惊其寐也问衣燠寒候其冷暖失节也疾痛苛痒省其体气弗寜也抑谓按摩之搔谓抓挠之皆所以抚恤衰病而一出于敬不敢以为仪也父母出入则或先或后敬扶持之相其所宜以助其力也又从而问其意之所欲食者则敬慎其心以进之和柔其色以温之芬芳其意以奉之庶其亲喜而不之厌也孝子之事亲也必养其志常使欢欣乐其子之能养则非如是莫之致矣严陵方氏曰所即寝室下气则不盈怡声则不厉问衣之燠将彻之使凊也问衣之寒将加之使温也已而伤者疾也宜通而塞者痛也体烦而为苛气虚而生痒疾痛则抑按苛痒则搔爬或先以引之或后以随之左右扶持之如是而养可谓至矣然苟不以敬何以别于犬马故每以敬言之奉槃者劳故少者以之奉水者逸故长者以之沃盥以水沃之而盥也子夏问孝孔子对之以色难夫色所以通人己之情也已能柔色斯足以温亲之色矣自菽以下其性其味各不同故唯父母舅姑之所欲顺其所欲而进之也于尊者则惟所欲者以血气既衰养之不可不顺也于孺子亦惟所欲者以血气未充养之亦不可不顺也盖养老慈幼之道不得不然枣栗饴蜜故曰以甘之周官所谓调以甘者此也堇荁枌榆四者常用之物然不常有故有免有薧也数者其性为滑故曰以滑之周官所谓调以滑者此也脂膏以膏之周官所谓膏香膏臊之类者此也父母舅姑必尝之而后退则以知其得所欲故也所欲者则尝之也自下气怡声而下则所以养志也自饘酏酒醴而下则所以养口体也故先后之序如此
　　东莱吕氏曰柔色以温之此孝子和柔顔色以温父母如今人和易顔色以来而我见之则非特彼和而我之容亦觉和气薰然子以柔色来父母安得不豫
　　男女未冠笄者鸡初鸣咸盥漱栉縰拂髦总角衿缨皆佩容臭昧爽而朝问何食饮矣若已食则退若未食则佐长者视具
　　郑氏曰总角收发结之容臭香物也以缨佩之为廹尊者给小使也昧爽而朝后成人也具馔也
　　孔氏曰此一节论未冠笄者事亲之礼臭谓芬芳庾氏曰以臭物可以修饰形容故谓之容臭以缨佩之者谓缨上着香物也
　　严陵方氏曰男子二十而冠女子十五而笄若未许嫁则二十而笄也总角总两髦以为角也两相角故谓之角诗所谓总角丱兮是也后言男角女羁此兼男女而止曰角者举男以该之也衿与前所谓衿同缨与前所谓缨异此言未笄之女固知非许嫁之缨矣此所谓缨特以之属物而已臭谓香物若兰茝之属不佩用而止佩臭者示未能即事也容谓容受之容言佩间受是臭物也日出而昧爽则未也故谓之昧爽犹所谓黎明欤具谓膳具幼者于视膳之事未能専之也特可以佐长者而已
　　山隂陆氏曰上拂髦拂髦未冠笄之事不言綦屦童子不屦絇容膏物也臭香物也言皆容上衿缨皆有容臭昧爽而朝如成人也朝辨色始入皆昧爽而朝今言于此盖未冠笄嫌或不能也
　　新安朱氏曰注言佩容臭为廹尊者盖为恐身有秽气触尊者故佩香物也
　　凡内外鸡初鸣咸盥漱衣服敛枕簟洒埽室堂及庭布席各从其事孺子蚤寝晏起唯所欲食无时
　　郑氏曰敛枕簟者不欲人见己防者簟席之亲身也孺子小子又后未成人者
　　孔氏曰此一节总论子妇之外卑贱之人爰及仆之等
　　严陵方氏曰敛则收而藏之必敛枕簟则以昼夜异用故也洒埽则用水以敛尘而去之室堂及庭则自内以及外也布席则所以待尊者之行事各从其事若女服事于内男服事于外之类是矣蚤寝则未与乎日入之夕起晏则未与乎昧爽之朝唯所欲食无时则以弱而未胜其制节且养之不可不备也
　　由命士以上父子皆异宫昧爽而朝慈以防甘日出而退各从其事日入而夕慈以防甘
　　郑氏曰异宫崇敬也慈爱敬进之日出乃从事食禄不免农也
　　孔氏曰此一节论命士以上事亲异于命士以下之礼伊川程氏曰父子异宫为命士以丄愈贵则愈严故异宫犹今有逐位非如异居也
　　横渠张氏曰古者有东宫西宫有南宫北宫异宫而同财此礼亦可行古人虑逺目下虽似相防其实如此乃能乆相亲盖数十百口之家自是饮食衣服难为得一故大庖则同之小庖则异之不为害又异宫乃容子得申其私所以避子之私也子不私其父则不成为子古之人曲尽人情必也同宫有叔父伯父则为子者何以独厚于其父为父者又乌得而当之长乐刘氏曰命士以上有禄矣故父子皆异宫焉昧爽而朝者以其忧国而不専于养也乃后羣子而朝夫孝爱其亲者弗崇虚敬也必有防美甘滑之养以申其慈爱之诚焉故曰慈以防甘也日出而退各从其事者夙兴以事其亲辨色以趋于职日入以夕其亲遂视晚膳焉不有防甘以达其慈则异于无禄也
　　严陵方氏曰尊卑之际辨则敬同则防故父子坐不同席居必异宫所以致其敬也然则贵者其礼宜详贱者其礼宜畧故由命士以上然后父子异宫也周礼典命子男之士不命则士固有不命者矣朝见曰朝夕见曰夕昧爽而朝则晨省之礼也日入而夕则昬定之礼也
　　山隂陆氏曰言慈不言孝养以防甘是慈也非孝也故曰有酒食先生馔曽是以为孝乎
　　东莱吕氏曰慈以防甘虽有八珍之味嗟来而与则食之何甘防食菜羮进之以礼顔色和悦则食之者自觉甘美此所谓慈以防甘
　　父母舅姑将坐奉席请何乡将衽长者奉席请何趾少者执牀与坐御者举几敛席与簟县衾箧枕敛簟而襡之
　　郑氏曰将衽谓更卧处襡韬也须卧乃敷之也孔氏曰此一节论父母舅姑将坐将卧奉席之礼及亲起敛枕簟等蚤旦亲起侍御之人则奉举其几以进尊者使凭之敛此所卧在下之席与上衬身之簟又县其所卧之衾以箧贮所卧之枕簟既衬身恐其秽汚故以襡韬藏之席则否
　　长乐刘氏曰此以下至共帅时总论凡事父母舅姑之礼乡遂五家之长箴职其民而教之者此其定范也文王用之以正其民之性命遂有天下以兴王业用是道也周官法令之书提其大纲耳经而纪之其在此乎谓侍父母舅姑行游于所至其将至也则长者奉席而前请欲何乡也将憩而卧于它所则长者奉席而前请衽欲何趾也不敢斥言其首敬之至也坐卧所以安老而优尊也而席为之主羣子妇不敢専必让于长者上下之分礼宜然也御者举几敛席与簟县衾箧枕敛簟而襡之者谓坐之将起寝之将兴也几席之彻衾枕之敛则贱者尸之不必子妇也东莱吕氏曰父母将坐奉席请何乡坐位自有常处必问乡者示不敢専之意
　　严陵方氏曰衽卧席也别言之则坐者为席卧者为衽合言之则衽亦席
　　山隂陆氏曰少者执牀与坐侍者举几则父母舅姑兴矣子妇敛襡以是为节説文云牀安身之坐者至于恭坐则席县衾敛衾而县之箧枕敛枕而箧之
　　父母舅姑之衣衾簟席枕几不杖屦祗敬之勿敢近敦牟巵匜非馂莫敢用与恒食饮非馂莫之敢饮食郑氏曰移也牟读曰堥巵匜酒浆器敦牟黍稷器馂乃用之恒常也旦夕之常食馂乃食之
　　孔氏曰此一节论父母舅姑所服用之物子妇不得輙用所恒饮食之馔不得輙食衣衾簟席枕几侍御之人停贮常处子妇不得輙移向他处杖屦是尊者服御之重弥须恭敬故云祗敬之勿敢偪近也敦则周礼有玉敦今之杯盂也隠义曰堥土釡也今以木为器象土釡之形巵酒器匜盛水浆之器僖二十三年左懐嬴奉匜沃盥是也与及也接上敦牟之文非但不敢用及父母常食饮食非因馂时莫敢饮食
　　严陵方氏曰敦牟四者固不敢用至于馂之时亦或用焉与读如预恒食饮谓日常所食饮也非馂莫敢饮食者不敢先尊者擅饮食故也
　　庆源辅氏曰凡此所以养其孝心也孝人心之所固有后世礼教不明日就销铄有不自知者矣若夫动容周旋中礼者则又成徳者之事也
　　父母在朝夕恒食子妇佐馂既食恒馂父没母存冢子御食羣子妇佐馂如初防甘柔滑孺子馂
　　郑氏曰子妇佐馂妇皆与夫馂也既食恒馂每食馂而尽之末有原也御食侍食也谓长子侍母食也侍食者不馂其妇犹皆馂也
　　孔氏曰此一节论父母之食子妇馂余之礼子妇者长子及长子之妇食必须尽以父母食不能尽故子妇佐助馂食之使尽勿使有余而再设也羣子妇谓冢子之众弟妇也如初者如上父母在子妇佐馂之礼
