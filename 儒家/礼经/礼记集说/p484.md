<!-- { "loadSidebar": true } -->
　　孔氏曰此经因昬礼为诸礼之本遂广明礼之始终永嘉周氏曰古之圣人为礼也本夫人道者也故天下之人自生以至扵老且死苟一日而不得其道则不可以为也盖其所以行吾身与夫所以爱其亲尊其君和睦其天下者必有所体焉然后为之顺理而不乱是故冠昬丧祭朝聘乡射八者之礼所由作是不可一日而亡也何者今天下之人目视而耳聼手举而足运与夫生而爱其亲长而敬其兄礼固已行矣而或者日用而不知也故圣人本其所自有者因为之节制谓之礼为之冠以重其成人为之昬以谨其继世为之丧祭以仁鬼神为之朝聘以敬交接为之射乡以厚防耻此八者举而人道备矣虽威仪曲礼之多目盖不出乎此故曰礼之大体也故人之所以为天下者人道也所以为人道者礼也家也乡也朝也此三者所谓天下也夫妇也君臣也父子也兄弟朋友之交也此五者所谓人道也举是五者错之三者之间苟不以所谓冠昬丧祭朝聘乡射八者之礼为之节而纷张逆置之则荒滛僻乱奚所不至是以后世小失之则入于夷貉大失之则入于禽兽不知举是八者以纪纲乎天下而调适乎人民乃日纷更以事末流吁亡益也
　　蓝田吕氏曰礼始于冠者童子所以成人也本于昬者有夫妇然后有父子有父子然后有君臣也重扵丧祭者人道之所终也尊扵朝聘者所以明君臣之义也和于乡射者所以合人情之懽也八者备然后礼备故曰礼之体也
　　严陵方氏曰夫礼经而为三百曲而为三千不特止于如是而已也故以大体言之犹之百骸九窍无非体也而一身乃其大体与
　　马氏曰冠所以成人故为礼之始昬所以继后世故为礼之本丧以慎终祭以追逺故曰重朝所以教诸侯之臣聘所以成诸侯之好故曰尊习射尚功习乡尚齿皆有饮故曰和其大别见扵此故曰礼之大体也
　　石林叶氏曰周官以嘉礼亲万民则先昏而后冠此则先冠而后昏何也盖冠者一身之始昏者万世之始周官垂于万世则先昏此言一身则先冠不害其为序也
　　庐陵胡氏曰礼之大体犹木始则萌也本则根也重则干也尊则髙也和则荣也五者备而大体具
　　夙兴妇沭浴以俟见质明賛见妇于舅姑妇执笲枣栗叚脩以见賛醴妇妇祭脯醢祭醴成妇礼也舅姑入室妇以特豚馈明妇顺也厥明舅姑共飨妇以一献之礼奠酬舅姑先降自西阶妇降自阼阶以着代也
　　郑氏曰成妇礼成其为妇之礼也賛醴妇当作礼声之误也以馈明妇顺者供飬之礼主于孝顺妇降自阼阶言既献之而授之以室事也降者各还其燕寝妇见及馈飨于适寝昏礼不言厥明此言之者容大夫以上礼多或异日
　　孔氏曰此论昏礼明日妇见舅姑舅姑醴妇又舅姑入室妇馈特豚又明日舅姑飨妇之节此即士昏礼故有特豚馈于舅姑若大夫以上非唯特豚而已虽以士为主亦兼明大夫故有厥明舅姑共飨妇若士昏礼则舅姑醴妇讫则飨之不待厥明也妇执笲枣栗叚脩以见者案士昏礼舅坐于阼阶西面姑坐于房外南面妇执笲枣栗进东面拜奠于舅席讫妇又执叚脩升进北面拜奠于姑席是也賛醴妇妇祭脯醢祭醴者案士昏礼妇席于戸牖间賛者酌醴置于席前北面妇于席西东面拜受賛者西阶上北面拜送又拜荐脯醢妇升席左执觯右祭脯醢讫以柶祭醴三是也舅姑入室妇以特豚馈者士昏礼舅姑入扵室妇馈特豚合升侧载无鱼腊无稷并南上其他如取女礼郑注云侧载者右胖载之舅爼左胖载之姑俎异尊卑竝南上者舅姑共席扵奥其馔各以南为上也舅姑共飨妇者案士昏礼云既言舅姑荐俎醢以乡饮酒之礼约之席在室外戸之西舅酌酒于阼阶献妇妇西阶上拜受即席祭荐祭酒毕扵西阶上北面卒爵妇酬舅舅扵阼阶上受酢饮毕乃酬妇先酌自饮毕更酌酒以酬姑姑受爵奠扵荐左不举爵正礼毕也阼阶是舅姑所升处今妇由阼阶而降是着明代舅姑之事也
　　陆氏曰笲器名以苇若竹为之其形如筥衣之以青缯以盛枣栗叚脩之属【陆朗】
　　蓝田吕氏曰妇人从夫与夫同体者也夫之所事妇亦事之所养妇亦养之故妇之于舅姑犹子之扵父母也夙兴沭浴执笲以见舅姑舅姑醴妇妇祭脯醢祭醴明敬事自此始矣故曰成妇礼也舅姑入于室妇以特豚馈賛成祭卒食一酳彻席妇馂明共养自此始矣故曰明妇顺也父老则传之子姑老则传之妇故冠礼子始冠着其代父之意焉昏礼妇始见着其代姑之意焉明所以冠所以昏者其责在是也故曰以着代
　　严陵方氏曰妇沭浴以俟见所以致敬也賛即相者也枣栗则品之洁者以奠于舅尊之也叚脩则味之美者以奠于姑亲之也賛醴妇谓賛者以醴酌妇而劳之也祭脯醢而不及牲祭醴而不及酒者又以妇礼始成而未备故也下言特豚馈而不及特牲亦此之意厥明明日也夙兴妇既馈舅姑矣故厥明舅姑共飨妇焉盖报施之礼然也一献与一献孰之一献同义奠酬与奠酬而升歌同义
　　马氏曰沭浴自洁以重礼也质明平明也賛者賛助以行礼也笲者曲礼曰椇榛脯脩枣栗妇人之挚也盖妇人质则用器不过于笲其挚不过枣栗叚脩而已賛醴妇者舅姑荅妇亦必有賛也脯醢者羞也醴者酒也妇受酒与羞必祭者所以重舅之答己也故曰成妇礼也特豚微物而已用之以馈舅姑者在顺而不在于物也一献一酌而已用之以飨妇者在礼而不在酌也奠酬者舅姑与妇相为酬酢也
　　石林叶氏曰冠礼则责其爲人父昏礼则责其为人母皆降自阼阶以着代也
　　成妇礼明妇顺又申之以着代所以重责妇顺焉也妇顺者顺于舅姑和于室人而后当于夫以成丝麻布帛之事以审守委积盖藏是故妇顺备而后内和理内和理而后家可长久也
　　郑氏曰室人谓女姑女叔诸妇也当犹称也后言称夫者不顺舅姑不和室人虽有善者犹不为称夫也顺备者行和当事成审也
　　孔氏曰此经緫上三事以明圣王之所重也申重也既明妇礼顺又重加之以着代之义所以重责其妇之孝顺也以审守委积盖蔵者言以此详审保守家之所有委积掩盖蔵聚之物室人是在室之人非男子也女姑谓壻之姊女叔谓壻之妹诸妇谓娣姒之属
　　蓝田吕氏曰妇礼者所以敬也妇顺者所以爱也着代者所以贵也三者皆所以顺其舅姑故曰所以重责妇顺也诗曰妻子好合如鼔瑟琴兄弟既翕和乐且耽宜尔室家乐尔妻孥孔子曰父母其顺矣乎盖古之大孝养志而已虽有三牲之养而不能和其家人则不足以解忧不足以解忧而为口体之养则其养也微矣妇顺舅姑何以异此故和于室人而后当于夫以成丝麻布帛之事以审守委积盖蔵是亦养志者也养志者顺莫大焉故内和理而后家可长久也
　　严陵方氏曰上下相从谓之顺可否相济谓之和舅姑之礼至隆也故可顺而不可逆室人之礼相敌也故虽和而不必同兹其别与丝所以成帛麻所以成布故曰以成丝麻布帛之事委言少而有所委积言多而有所积物之在下者曰盖物之在内者曰藏以成丝麻布帛之事者妇功之本故也以审守委积盖藏者坤为吝啬故也内和而无乖内理而无乱然后家之道如天之长如地之久也圣王重之其以此与马氏曰责妇顺以顺舅姑为重顺舅姑而不能和于室人则不顺乎舅姑矣和于室人而不能当于夫则不和于室人矣当于夫而不能审守委积盖藏则不当于夫矣数者无不备然后可以尽妇顺之道也和于室人如诗所谓宜其家人者是也当于夫者如孟子所谓无违夫子是也以成丝麻布帛可以无寒也以审守委积盖藏则在中馈可以无饥也不唯可以不饥不寒而大可以供祭祀之羞服矣妇顺备而后内和理和则有理理则有义有礼义则家可长久圣王重之者重其有礼义也
　　石林叶氏曰舅姑在所尊也故言顺室人在所亲也故言和不顺于舅姑和于室人则为之夫者其能安之乎
　　是以古者妇人先嫁三月祖庙未毁教于公宫祖庙既毁教于宗室教以妇徳妇言妇容妇功教成祭之牲用鱼芼之以苹藻所以成妇顺也
　　郑氏曰谓与天子诸侯同姓者也嫁女者必就尊者教成之教之者女师也祖庙女所出之祖也公君也宗室宗子之家也妇徳贞顺也妇言辞令也妇容婉娩也妇功丝麻也祭之祭其所出之祖也鱼苹藻皆水物隂类也鱼为爼实苹藻为羮菜祭无牲牢告事耳非正祭也其齐盛用黍云君使有司告之宗子之家若其祖庙已毁则为坛而告焉
　　孔氏曰此经更申明前经成妇顺之事此昏义虽记士昏礼自此以下又广明天子以下教女及夫妇之义祖庙未毁谓与君为骨肉亲庙有四高祖庙未毁除此欲嫁之女教于公宫也祖庙既毁谓与君四从以外同高祖之父以上其庙既迁是祖庙既毁此女则教于大宗子之室三月教之其教已成祭女所出祖庙告以教成也未嫁之前先教四徳又祭而告欲使嫁而为妇奉遵此教而成和顺也天子当言王宫郑注知兼天子者公宫谓公之宫若天子公邑官家之宫耳非谓诸侯公宫也云嫁女必就尊者教成之者案内则女子十年不出使姆教成之明已前恒教但嫁前三月特就公宫之教欲尊之也云教之者女师即诗周南言告师氏昏礼注云姆妇人五十无子者也云女所出之祖谓女父与君所分出之祖或与君共高祖而分出天子虽七庙止自高祖以下与诸侯同也云公君也者天子诸侯皆称君云宗室宗子之家而不云大宗小宗则大宗小宗之家悉得教之与大宗近者于大宗教之与大宗逺者于小宗教之此记谓君之同姓若君之异姓亦有大宗小宗其族人嫁女各于其家也祭其所出之祖者此女出于君之高祖则祭高祖庙出于君之曾祖则祭曾祖以下皆然女亲行祭诗云谁其尸之有齐季女是也祭君之庙应用牲牢今爼唯鱼也不用正牲则无稻既以苹藻为羮则当有齐盛而士祭特牲黍稷故知此亦用黍也公族教于宗室者使有司告之若卿大夫以下则女主之宗子掌其礼也为坛而告者谓与宗子或同曾祖假令宗子为士只有父祖庙曾祖高祖无庙则为坛于宗子之家而告焉此注或有作墠者误也盖祭法适士二庙一坛则曾祖为坛也大夫三庙二坛则高祖及高祖之父为坛唯宗子为中士下士但有一庙无坛则为墠而告之耳
　　横渠张氏曰古者妇人亦湏有教教于公宫宗室是也故知夙兴夜寐临祭祀事賔客承尊长　又曰祖庙未毁教于公宫则知诸侯于有服族人亦引而亲之如家人焉
　　蓝田吕氏曰五庙自高祖而下为未毁宗女同出于高祖则其服缌缌则亲也故教于公宫同出于五世以上则无服无服则疏也然犹统于大宗故教于宗室教以妇徳妇言妇容妇功妇徳正顺也诗云林有朴野有死鹿白茅纯束有女如玉妇言辞令也诗云言告师氏言告言归薄污我私薄澣我衣妇容婉娩也诗曰被之僮僮夙夜在公被之祁祁薄言还归妇功丝麻也诗曰是刈是濩为絺为绤服之无斁至乎教成则祭其所出之祖以告之牲用鱼芼之以苹藻女亲行之脩妇职申妇敬以告事而已故礼不盛也此申言妇顺其教有素故曰所以成妇顺也严陵方氏曰有徳矣发之于声则有言有言矣形之于貎则有容有容矣施之于事则有功故先后之序如此鱼之为物柔巽隠伏上下随阳易言贯鱼以宫人宠无不利亦以之比妇人其牲用之固所宜矣前言明妇顺继言责妇顺又言妇顺备终言成妇顺者盖妇以顺为正故反覆言之如此且明而后可责责而后可备备而后可成故言之序如此
