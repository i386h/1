<!-- { "loadSidebar": true } -->
　　长乐陈氏曰饮酒人之大欲不能不速讼先王知其然于书有彛酒之戒羣饮之诛于礼有几酒之察属饮之禁犹以为未也又寓敎戒之意于器皿之间彛皆有舟其载有量尊皆有罍其鼔有节爵以角觥以兕以至伤而为觞单而为觯孤而为觚戋而为醆散而为散止而为禁无非备酒祸也一献之礼非士之燕礼士之飨礼而已一献之礼非不简也而賔主至于百拜终日饮酒非不乆也而不得醉焉然则先王为礼以备酒祸可谓至矣言士之飨礼如此则自士而上可知也酒食以合欢则礼之所施乐未尝不有以通之也然合欢以为乐非乐其情必以象徳酒食以为礼非淫其徳必以缀淫易之需言君子以饮食燕乐酒食合欢之意也豫言先王以作乐崇徳乐以象徳之意也曲礼曰冨贵而知好礼则不骄不淫礼以缀淫之意也【乐书】
　　严陵方氏曰酿黍以为酒固已美矣又加之以豢豕焉则美之至也庄子曰以礼饮酒者始乎治常卒乎乱非谓是乎一献之饮酒礼也一献以见饮之少百拜以见仪之多杨子曰賔主百拜而酒三行亦以是而已豢与刍豢之豢同谓养之也酒所以为飨礼食所以为食礼飨食之礼凡以通賔主之情合彼此之欢也欢既合矣必有乐以和之故继之乐以象賔主之徳以形容于乐故以象言之乐之所乐不能无淫必有礼以节之故继之礼以缀淫淫过也
　　马氏曰书曰天降威我民用大乱丧徳亦罔非酒惟行越小大邦用丧亦罔非酒惟辜此皆酒之流生祸也然而酒者人情之所不能免先王亦不能絶之因为酒礼以节之而已终日饮酒久矣而不醉焉此先王之所以备酒祸而有礼以节之也人心有相得之欢无以见则寓于酒食故酒所以合欢徳无形而乐有象徳蕴于中而无以发则寓于乐故乐以象徳礼所以节人心而使之知所止故礼者所以缀淫也延平黄氏曰酒之养人犹其敎其事酒之流生祸犹其不时不节一献之礼賔主百拜所以节其流　又曰上下之分甚严而不至于絶者以其有酒食以合欢甚欢而不至于荡者以其有乐以象徳有礼以缀淫
　　庆源辅氏曰物之流生祸者多矣此姑举其一也亦饮食男女人之大欲故举以戒焉人固有自然之徳所谓和者是也故作乐以象之而使之常不失其自然又虑其过也故制礼以缀止之
　　是故先王有大事必有礼以哀之有大福必有礼以乐之哀乐之分皆以礼终
　　郑氏曰大事谓死丧也
　　长乐陈氏曰先王之于事之大者必有礼以哀之于福之大者必有礼以乐之死亡凶札祸烖天事之大者也围败冦乱人事之大者也大宗伯皆以凶礼哀之所谓有大事必有礼以哀之也以脤膰之礼亲兄弟之国而与之同福禄以庆贺之礼亲异姓之国而与之和安乐所谓有大福必有礼以乐之也彼哀而我哀之彼乐而我乐之哀乐之分虽异情而皆以礼终则礼逹而分定矣【乐书】
　　严陵方氏曰于吉曰福以知凶之为祸于凶曰事则吉无非事分以言其有定分而不可犯也若曽子七日水浆不入口则不能以礼节其哀矣魏文侯听郑卫而不知倦则不能以礼节其乐矣
　　马氏曰大事者言其凶事之大者也大福者言其吉事之大者也哀乐之情皆生于中而礼者所以饰之也以礼哀之而哀不至于过以礼乐之而乐不至于极哀乐之分皆以礼终此言有礼以节之
　　庆源辅氏曰有礼以哀之丧礼是也有礼以乐之嘉礼是也皆以礼终则不至于过也
　　延平黄氏曰皆以礼终故哀乐中其节
　　乐也者圣人之所乐也而可以善民心其感人深其移风易俗故先王着其敎焉
　　郑氏曰着犹立也谓立司乐以下使敎国子
　　孔氏曰乐本从民心来故感动人深使恶风移改弊俗变易风谓水土之风气谓舒疾刚柔俗谓君上之好恶
　　延平周氏曰圣人之所乐则莫非正也发其所乐而为乐则莫非和也以其正故可以善民心以其和故感人之深有以善之又有以感之则所以移风易俗也
　　长乐陈氏曰善民心则恻隠羞恶之心达而为仁义恭敬是非之心达而为礼智感人深则动荡血脉流通精神百里不同之风其气有刚柔千里不同之俗其习有善恶乐之善民心感人深则至刚之风可移而为柔至恶之俗可移而为善移风而使之化易俗而使之变为乐之效如此而先王着之以为敎则一道徳同风俗天下为一家中国为一人矣【乐书】严陵方氏曰圣人所以乐其乐者以乐可以善民心故耳所以能善民心者以其感人深而移风易俗故耳乐之道如此茍非着之以为敎则其道或几乎息矣故先王着其敎焉上言圣人以见有所乐故作之也下言先王以见敎之所由来尚矣君上所化谓之风民下所习谓之俗迁此之彼为移更有为无曰易马氏曰乐者人情之所不能免一人之情千万人之情是也人不能无乐而先王亦不能无乐故乐也者先王之所乐也先王因其乐而着其敎焉人之善性虽皆出于天而风俗则未尝同先王盛时能同四海于一堂之上者以其有乐也故曰移风易俗莫善于乐
　　延平黄氏曰众人所乐者物之盛圣人所乐者徳之盛惟乐出于圣人之所乐故能养民心其感民深其移风易俗而出于众人者彼且自荒矣其如民何金华应氏曰汉志云其移风易俗自一献百拜而终日不得醉以至大事大福哀乐有分皆以礼终葢因事之风雨以谨夫敎之寒暑也百拜以礼缀淫以礼哀乐以礼无非礼也而曰着乐之敎葢礼乐初无二理礼有节则乐不流如风雨不爽则寒暑不忒矣着谓尊尚而表显之也
　　夫民有血气心知之性而无哀乐喜怒之常应感起物而动然后心术形焉
　　郑氏曰言在所以感之也术所由也形犹见也孔氏曰自此至君子贱之也是乐言之科从此至淫乱论人心不同随乐而变夫乐声善恶本由民心所感而起及合成为乐又感于人善乐感人则人化之为善恶乐感人则人随之为恶是乐出于人而还以感人犹雨出于山而还以雨山火出于木而还以燔木也此言人由血气而有心知其性虽一所感不常故云而无喜怒哀乐之常内心应感起于外物谓物来感己心遂应之而念虑兴动也术谓所由道路也以其感物而动故心之所由道路见也
　　长乐陈氏曰民生而静有血气心知之常性应感起物而动无哀乐喜怒之常情以有常之性托无常之情则心术之形固非我也实自物而已【乐书】
　　严陵方氏曰心无为也应感起物则其心动矣故其术形于外庄子所谓有物揉之而出是也上言血气心知而下止言心者葢别言之虽有血气心知之异合而言之万化皆本于心而已
　　庆源辅氏曰血气心知民之所不能无也故曰有性喜怒哀乐民之所不能一也故曰无常应感起物而动犹言感于物而后动应物而感因物而起则有动焉动而后心术形心术犹孟子所谓仁术也
　　金华应氏曰喜怒哀乐未发之谓中发而中节之谓和此道心惟微也有血气心知之性而无哀乐喜怒之常此人心惟危也扣之则应触之则感相激相生循环无端皆縁物而起物动于内而心形于外也所性曰心知心之虚明未尝不灵也所形曰心术心之动则不胜其多事矣
　　是故志微噍杀之音作而民思忧啴谐慢易繁文简节之音作而民康乐粗厉猛起奋末广贲之音作而民刚毅亷直劲正庄诚之音作而民肃敬寛裕肉好顺成和动之音作而民慈爱流辟邪散狄成涤滥之音作而民淫乱
　　郑氏曰志防意细也吴公子札听郑风而曰其细已甚民弗堪也简节少易也奋末动使四肢也贲读为愤愤怒气充实也春秋传曰乱气狡愤肉肥也狄涤往来疾貌也滥僭差也此皆民心无常之效也肉或为润
　　孔氏曰人君志意微细噍杀谓乐声噍蹙杀小如此音作而民感之则悲思忧愁也啴寛也谐和也慢防也繁多也康安也君若道徳啴和防易则乐音多文采而节奏简略下民所以安乐也粗厉谓人君性气粗防威厉猛起谓武猛发起奋末谓奋动手足广贲谓乐声广大愤气充满如此音作而民感之则性气刚毅肉言人肉多则体肥肉谓厚重者也君上寛裕厚重则乐音顺序而和谐动则民皆应之而慈爱也流辟谓君志流移不静邪散谓违辟不正放邪散乱狄成涤滥皆谓乐之曲折音声疾速如此则民感之淫乱也此六事皆据君徳及乐音其意易尽者则一句四字志微噍杀是也难尽者则两句八字以结之啴谐慢易繁文简节之类是也或六字以结之亷直劲正庄诚是也
　　延平周氏曰心术形然后音作故审其音则其心术知也
　　长乐陈氏曰乐以音变音以民变是故志防噍杀之音作而民思忧哀心所感然也啴谐慢易繁文简节之音作而民康乐乐心所感然也粗厉猛起奋末广贲之音作而民刚毅怒心所感然也亷直劲正庄诚之音作而民肃敬敬心所感然也寛裕肉好顺成和动之音作而民慈爱爱心所感然也流辟邪散狄成涤滥之音作而民淫乱喜心所感然也由前则以心论声而其辞略由后则以音论民而其辞详此其序所以不同也总而论之其音作而民思忧亡国之音也其音作而民康乐治世之音也其音作而民淫乱乱世之音也治世之音居乱亡之中者以为世治而不知戒不亡则乱矣此记乐者之防意也今夫肉倍好者璧也好倍肉者瑗也肉好如一旋而不可穷者环也肉好之音岂其音旋而不可穷耶乐音谓之狄者犹夷狄谓之狄以其无平中之道也顺成之音则其音顺而治狄成之音则其音逆而乱矣【乐书】
　　严陵方氏曰慢易者非傲慢之慢特言其过耳繁文简节者文虽繁而节则简也且厉则蹈厉之厉猛则所守不中正起则作之而不已末与风淫末疾之末同奋末则手舞足蹈之谓也肉好犹璧之有肉好然葢璧外谓之肉实而无隙内谓之好则虚而已谓其音实而有所养又虚而得所好也狄成言狄强而成涤滥言涤而泛滥也
　　马氏曰论乐之所始则起于心之所感而后发于声音论乐之所成则反以感人心者也是故自哀心感者其声噍以杀至于爱心感者其声和以柔此言其音起于心之所感也至于所谓志微噍杀之音作而民思忧以至于狄成涤滥之音作而民淫乱此言其乐之所以感于人心也先王之为乐尤慎其所以感之之始
　　山隂陆氏曰言志防以着啴谐慢易粗厉猛起廉直劲正寛裕肉好流辟邪散皆志也葢志防则噍杀之音作噍杀之音作而民思忧啴谐慢易则繁文简节之音作繁文简节之音作而民康乐粗厉猛起则奋末广贲之音作奋末广贲之音作而民刚毅余放此郑氏谓简节少易也肉肥也狄滥往来疾貌皆非是文繁而节不简则失之繁节简而文不繁则失之简肉而无好则失之实好而无肉则失之虚顺成言顺以着逆狄成言狄以着华
　　延平黄氏曰有血气则有情欲有心志则有意识情欲可动意识可感然后喜怒哀乐随其所遇而变君子则不然血气心智不能淫其性而喜怒哀乐之情发而中节故不为忧思淫乱而异其音焉是故君子之乐可以善民心可以移风易俗
　　庆源辅氏曰慢犹缓也对怱之言易谓和易也平易也繁文所以极其盛简易所以着其诚肉好犹俗言美满也喜心感者易失之流故以其流者言之于其终又有以见上五者亦皆有过焉故下言先王制乐使刚气不怒柔气不慑
　　是故先王本之情性稽之度数制之礼义合生气之和道五常之行使之阳而不散隂而不宻刚气不怒柔气不慑四畅交于中而发作于外皆安其位而不相夺也郑氏曰生气隂阳气也五常五行也宻之言闭也慑犹恐惧也
