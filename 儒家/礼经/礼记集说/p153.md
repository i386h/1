<!-- { "loadSidebar": true } -->
　　建安真氏曰三王之教世子必以礼乐者礼所以起人之敬心敬心生则慢心窒矣乐所以感人之和心和心生则戾心消矣其薰陶徳性变化气质莫妙于此者然乐虽修内由内以达外礼虽修外由外以入中二者醺醲涵畅相与无间故其成也但见其悦怿而已恭敬温文而已恭者敬之发于外者也敬者恭之主于中者也此皆教以礼乐之功也

　　礼记集説卷五十一
　　钦定四库全书
　　礼记集説卷五十二　　　　宋　卫湜　撰
　　立大傅少傅以养之欲其知父子君臣之道也大傅审父子君臣之道以示之少傅奉世子以观大傅之徳行而审喻之大傅在前少傅在后入则有保出则有师是以教喻而徳成也
　　郑氏曰养犹教也言养者积浸成长之大傅示之谓为之行其礼少傅审喻之为説其义在前在后谓其在学时出入谓燕居出入时教喻徳成以有四人维持之也
　　孔氏曰外有傅相内有师保是以世子于师教晓喻其徳业成就
　　严陵方氏曰礼乐者教之之道也有教之之道茍非教之之人则道不虚行故立大傅少傅以养之养之将以成其才故也内则父子外则君臣人之大伦也教养之道欲其知此而已保则亲也故入则有保师则正也故出则有师然分而言之固如此合而言之则左右前后出入起居师也傅也保也未尝不在焉马氏曰莫非道也而父子君臣者道之要也
　　庐陵胡氏曰养长养也犹易以养正
　　石林叶氏曰家则父子国则君臣世子所学治国齐家以及平天下然其道不可不先有所养大傅少傅养世子之官也大傅在前审其道以示之使视而见也少傅在后奉世子以观之使观而化也
　　长乐陈氏曰师则帅以善而使之知保则保其善而使之勿失傅则辅其善而使之成大傅在前少傅在后则师保在左右矣入则有保出则有师则大傅少傅出入皆预矣出入前后莫非正人则目不阅淫色耳不闻优笑居不近庸邪玩不备珍异而所见者正事所闻者正言所行者正道此所以教喻而徳成山隂陆氏曰示示之以象喻喻之以言保者母道也师者父道也保保其身体傅傅之徳义师道之教训建安真氏曰前言礼乐者教世子之具此言师傅者教世子之人故立大傅少以养之养者从容啓廸以养其本然之善使之自然开悟也然其道无他不过君臣父子之大伦而已大傅以审示言谓修于身以示之也少傅以审喻言谓开説其义以晓之也大傅少傅所以教者虽同然大傅以身教少傅以言教二者盖互相发也以一世子之身而大傅在前少傅在后入有保出有师四人者扶持而左右之教安得不达徳安得不成哉
　　师也者教之以事而喻诸徳者也保也者慎其身以辅翼之而归诸道者也记曰虞夏商周有师保有疑丞设四辅及三公不必备唯其人语使能也
　　郑氏曰慎其身者谨安防之记所云谓天子也取以成説语言也得能则用之无则已不必备其官也小人处其位不如且阙
　　孔氏曰记者更明师保之徳师教世子以所行之事使世子晓喻于徳义保则防慎世子之身辅相翼助使世子归于道诸于也记曰者是古有此记至唯其人皆古记之语语使能一句是作记者解之也案尚书大传古者天子必有四邻前曰疑后曰丞左曰辅右曰弼天子有问无以对责之疑可志而不志责之丞可正而不正责之辅可而不责之弼其爵视卿其禄视次国之君古记乃天子之事作记者取以成世子之记耳
　　长乐刘氏曰师教之敬其五事俾徳有地以生焉保防之正其百行俾道有方以达焉记曰者古之三王既稽乎古以成世子之教又从而记之以遗后人修是经者引以为证也
　　长乐陈氏曰师教之以事而喻诸徳师氏教国子以三徳三行是也保慎其身以辅翼之而归诸道保氏养国子以六艺六仪是也虞夏殷周之有师保所谓设三公也有疑丞所谓设四辅也师保谓之三公充其数则有傅疑丞谓之四辅充其数则有辅弼夫能有圣人之能有贤者之能有能者之能也所谓使能者兼圣贤而言之也舜教胄子以夔周教国子以司乐则教之以乐而已记言教之以礼乐者乐非礼不节礼非乐不和教之以乐则礼存乎其中矣
　　马氏曰教之以事而喻诸徳者由浅而至深也保者所以防之故慎其身以辅翼之而归诸道也道也者言其所由也
　　山隂陆氏曰师教之以事而喻诸徳保防其身以辅之归诸道如此何事而非徳孰身而无道记曰有师保有疑丞而已言不具也官不必备此官率六卿有道者兼之书曰召公为保周公为师相成王为左右左右盖辅弼之任也三公言及者尤难其人也虞夏殷周有师保有疑丞疑拟其前丞承其后比我而相之谓之辅拂我而相之谓之弼以拟吾前故有问无以对责之疑以承吾后故可志而不志责之丞以比我嫌于不能正故可正而不正责之辅以拂我嫌于不能故可而不责之弼
　　建安真氏曰师也者教世子以事而喻诸徳谓教之以事亲之事则知孝之徳教之以事长之事则知弟之徳天下无事外之徳也保则安防世子之身辅之翼之使归诸道耳目口体不以欲而动即所谓道天下无身外之道也古者所谓师保其职盖如此
　　君子曰徳徳成而教尊教尊而官正官正而国治君之谓也
　　山隂陆氏曰君子成徳之名
　　严陵方氏曰言君子有君国子民之徳也盖教世子必使为君子故以是言之徳成而教尊者为其能重道故也教尊而官正官正而国治学至于此然后能为君故曰君之谓也
　　马氏曰官正以言其近国治以言其逺董仲舒曰正心以正朝廷正朝廷以正百官正百官以正万民万民正则逺近内外莫不一于正与此同意也夫徳之所以成者众矣而独言君者盖有徳而无位则教未必尊官未必正国未必治也有君徳而又有君位然后可以及此也
　　长乐刘氏曰君子曰徳者四辅三公之任所以弼成天子从容中道其徳任于师傅矣故徳成者其教尊教尊者其官正官正者其国治君之谓也言四辅三公之官各正厥职则国罔不治而君道成焉故三代之君以国治为徳之成则师傅之官正而教尊焉
　　仲尼曰昔者周公摄政践阼而治抗世子法于伯禽所以善成王也闻之曰为人臣者杀其身有益于君则为之况于其身以善其君乎周公优为之
　　郑氏曰闻之者闻之于古也于读为迂迂犹广也大也
　　孔氏曰仲尼闻古之言为人臣者杀身犹尚为之况周公乃广大其身古人益君则身处危亡周公益君则身居尊显古人益君则勤苦周公益君则逸乐是于身有优饶于徳又广大也
　　庐陵胡氏曰汉书匈奴传云于者广大之貌
　　黄氏曰盖迂者迂廻委曲之义也优者优胜之义也谓周公迂回委曲设教如成王有过挞伯禽之类皆委曲其身以正其君为圣人优胜之道也故能成其大功其先引杀身益君者教后世弼辅王室者如周公尽心以成其太平之功仁圣之徳皆可则效为人臣者杀身益君犹可岂不可继立周公之道哉则立教劝善之防正在于斯矣
　　长乐陈氏曰迂身非直躬者也杀身非迂身者也迂身以善其君者易杀身以有益于君者难为人臣者于其难者犹且为之况其易者乎此周公所以优为之也盖周公以臣而摄君之政成王以君而学世子之事此所为迂也然不尔不足令成王知君臣长幼之义先儒尝谓周公之道曲而当者此也于周公言践阼于成王言莅阼践以位言莅以政言
　　严陵方氏曰于者曲也与于则于同解己见彼周公居人臣之位而摄天子之政抗世子法于伯禽以善成王皆所以致曲也优言为之有余而不迫也马氏曰为人臣者无以有己杀身以成其仁者有矣故杀其身有益于君则为之然而杀身而益其君则非君子之所欲也若夫有以益于君又有以存其身则君子之所欲也周公所以优为之
　　建安真氏曰周公抗世子法于伯禽者盖成王虽幼已为君矣不可以教世子者教之惟以教世子者教伯禽使成王覩之是乃所以善成王也传言成王有过则挞伯禽成王不可挞也挞伯禽则成王知警矣
　　是故知为人子然后可以为人父知为人臣然后可以为人君知事人然后能使人成王幼不能涖阼以为世子则无为也是故抗世子法于伯禽使之与成王居欲令成王之知父子君臣长幼之义也
　　郑氏曰以为世子若为世子时也伯禽与成王居亦学此礼于成王侧
　　孔氏曰成王既幼未能涖阼为人君应须教以世子之法然后能为人君成王既无父今若以成王为世子时则无为世子之处故抗世子法于伯禽使伯禽与成王居令成王学之知父子君臣之义也郑注若为世子时以实则不为世子也
　　严陵方氏曰尽人之道无他在乎参彼己之情而已然则居君父之位操使令之权其可以不知臣子事人之道哉既居天子矣又不可以世子之法加之故抗世子法于伯禽使之与成王居欲其相观而善故也此文继言长幼而上则不言者以事人使人兼之故也
　　马氏曰登高必自下陟遐必自迩
　　君之于世子也亲则父也尊则君也有父之亲有君之尊然后兼天下而有之是故养世子不可不慎也郑氏曰处君父之位览海内之士而近不能教其子则其余不足观矣
　　石林叶氏曰父子主恩君臣主义于为子而教则易以恩废于为臣而教则易以义夺此世子所以养之道教之徳使自得于己而不以义伤恩也
　　讲义曰夫教养世子而不能使之知父子君臣之道非唯不能以善世子亦非所以兼济天下之道也何者兼济天下之道始于父子君臣之义也能善养世子者使知是道然后可以兼天下而有之矣故曰养世子不可不慎也得其教养世子之术则与夫兼天下而有之者两得之矣不得夫教养世子之术则与夫兼天下而有之者两失之矣此所以不可不慎也易曰慎斯术以往其无所失矣亦是意也
　　行一物而三善皆得者唯世子而已其齿于学之谓也故世子齿于学国人观之曰将君我而与我齿让何也曰有父在则礼然然而众知父子之道矣其二曰将君我而与我齿让何也曰有君在则礼然然而众着于君臣之义也其三曰将君我而与我齿让何也曰长长也然而众知长幼之节矣故父在斯为子君在斯谓之臣居子与臣之节所以尊君亲亲也故学之为父子焉学之为君臣焉学之为长幼焉父子君臣长幼之道得而国治语曰乐正司业父师司成一有元良万国以贞世子之谓也周公践阼
　　郑氏曰学之为父子君臣长幼学教也司主也一一人也元大也良善也贞正也
　　孔氏曰物犹事也一事谓与国人齿让三善谓众知父子知君臣知长幼也世子唯在学时与国人齿若朝防饮食则各以位之尊卑诸子职云辨其等正其位是也国人谓不知礼者疑而发问也有父在则礼然者是知礼之人荅之也父在则常须谦退不敢居人之前故云父在则礼当如此父子天性自然故云道君臣以义合故云义长幼有等级上下故云节不言兄在则礼然而云长长者以世子无兄故也国人闻世子居臣子之礼于是各知尊其君父故世子所以父在为子礼君在为臣礼也斯语辞也谓之臣者世子于君虽曰君臣异于义合也乐正主太子诗书之业父师成就其徳行一人谓世子一人有大善则万国以正也从上三王教世子至此皆周公践阼之事
　　长乐刘氏曰物谓徳行与乡三物同义
