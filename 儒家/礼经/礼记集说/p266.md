<!-- { "loadSidebar": true } -->
　　长乐刘氏曰言语之美顾于行则穆穆可观协于极则皇皇可大朝廷之美萃其贤济济可尊迪于礼则翔翔可度祭祀之美致其严则齐齐罔差崇其徳则煌煌可敬车马之美毛齐牡则騑騑孔阜仆御闲则翼翼敬饬鸾和之美歩趋应节则肃肃有严宫商成文则雍雍协律五音之为美皆出于中和之心非止于仪容而已也
　　严陵方氏曰穆穆者敬以和皇皇者正而美济济者出入之齐翔翔者翕张之美齐齐言致齐而能定皇皇言有求而不得匪匪言行而有文翼翼言载而有辅肃肃言唱者之整雍雍言应者之和
　　山隂陆氏曰天子穆穆诸侯皇皇行容也今曰言语之美言行相顾也朝廷之美不言跄跄跄跄士也齐齐如见所祭者皇皇如有望而弗至也匪匪犹騑騑也騑騑翼翼之反肃肃雍雍尔雅所谓肃雍声也庐陵胡氏曰郑读匪匪为騑騑以诗有四牡騑騑四牡翼翼之文今从之余并如字不劳改读
　　庆源辅氏曰美如字自通不假易

　　礼记集説卷八十六
<经部,礼类,礼记之属,礼记集说>
　　钦定四库全书
　　礼记集説卷八十七　　　　宋　卫湜　撰
　　问国君之子长幼长则曰能从社稷之事矣幼则曰能御未能御问大夫之子长幼长则曰能从乐人之事矣幼则曰能正于乐人未能正于乐人问士之子长幼长则曰能耕矣幼则曰能薪未能薪
　　郑氏曰御谓御事正乐政也周礼大司乐以乐德敎国子中和祗庸孝友以乐语敎国子兴道讽诵言语以乐舞敎国子舞云门大卷大咸大韶大夏大濩大武士禄薄子以农事为业
　　孔氏曰此一节明国君及大夫士之子长幼之称彼人问君之子长幼长则荅云能从君供社稷之事若幼则曰能御御治也谓己能治事若大幼则曰未能治事此事谓寻常细事大夫之子恒习学于乐长则已能习乐故曰能从乐人之事幼则习乐未成但听政令于乐人故云己能受政令于乐人若大幼则曰未能受政令于乐人郑引大司乐证卿大夫子习乐之事曲礼问其父身此问其子记人之意异耳严陵方氏曰国君以能保社稷为孝国君之子则从社稷之事而已正于乐人谓从其政也长则能其事幼则从其政而已薪易于耕田故长则曰能耕幼则曰能薪未能薪
　　山隂陆氏曰曲礼记天子之大夫士礼少仪所记诸侯之大夫士礼知然者以冒问国君之子长幼知之也少仪视曲礼降一等以此且曰长则曰能从社稷之事矣幼则曰能御未能御其间容众子若曲礼所言是以一人之身长幼问荅
　　庆源辅氏曰御谓五御孔子曰吾何执执御乎执射乎吾执御矣谦辞也亦天下谓有无生而贵者也敎之乐所以养其德也而曰能从乐人之事者谦辞也敎所以正之也犹言能受敎于乐人未能受敎于乐人也且示不敢忘敎薪则贬于耕
　　长乐陈氏曰古之学校乐正崇四术立四敎以造士将出学小乐正简不帅敎者以告于大乐正是乐正之职主于正国子而敎之者也大夫之子国子之次者也故问大夫之子长幼必以乐荅焉内则曰十三舞勺成童舞象二十舞大夏自成童而上皆长自成童而下皆幼曰能正于乐人以其能舞勺故也未能正于乐人未能舞象故也盖乐者人之所成终始也始乎乐舞命防以乐敎胄子是也终于乐孔子曰成于乐是也曲礼言问大夫之子长曰能御矣幼曰未能御也与此异何邪曰礼乐射御书数无非艺也礼然后乐言乐则礼举矣射然后御言御则射举矣人之于六艺阙一不可大夫之子既能礼乐射御则书数盖亦无不能矣其不言者以人生六年固已敎之名数十年固已学书计故也【乐书】
　　金华应氏曰曲礼之问乃他人之旁自相问故对之者其辞文此则人问其子于父故对之者其辞卑先儒误以此之问对为人之问对其辞意皆不适其中且人之对父必誉其子父之言子必成以谦此古今之常情天下之达礼也尚何疑焉然曲礼上焉则问天子之年下焉则问庶人之子而此则不及焉者盖彼亦旁问之辞而此则请问其父天子之前固无与之敌而敢问其子者矣庶人卑贱其自相荅问之辞不足纪也此问诸侯之子亦必邻国之君
　　执玊执防不趋堂上不趋城上不趋武车不式介者不拜
　　郑氏曰于重器于近尊于迫狭无容也歩张足曰趋兵车不以容礼下人也车中之拜肃拜
　　严陵方氏曰武车以言其道戎车以言其事兵车以言其器革车以言其饰余説并见曲礼解
　　山隂陆氏曰前曰兵车不式兵车革路也此曰武车不式武车木路也
　　庆源辅氏曰趋盖所以为容也执重器则加谨近尊者则加恭于迫狭及临危则自敛故皆不趋非此时则行不可无容也
　　妇人吉事虽有君赐肃拜为尸坐则不手拜肃拜为丧主则不手拜
　　郑氏曰肃拜拜低头也手拜手至地也妇人以肃拜为正凶事乃手拜耳为尸为祖姑之尸也士虞礼曰男男尸女女尸为丧主不手拜者为夫与长子当稽颡也其余亦手拜而已虽或为唯或曰丧为主则不手拜肃拜也
　　孔氏曰此一经论妇人拜仪妇人吉礼不手拜但肃拜肃拜如今妇人拜也吉事及君赐悉然手拜则周礼空首郑注周礼空首拜头至手此云手至地不同者此手拜之法先以手至地而头来至手两注不同其实一也肃拜是妇人之常而昬礼妇拜扱地以其新来为妇尽礼于舅姑故也左传穆嬴顿首于宣子之门者有求于宣子非礼之正也下云为丧主则不手拜明不为丧主其余轻丧凶事则手拜也周礼坐尸嫌妇人或异故记者明之尸坐谓虞祭若平常吉祭共以男子一人为尸祭统云设同几是也妇人为尸或荅拜时但肃拜而不手拜也
　　长乐陈氏曰肃拜俯其手而肃之也妇人与介者之拜也手拜者手至地也士昬礼妇拜扱地是也【礼书】严陵方氏曰肃拜者低头屈膝以致其肃尔莫重于君赐吉事虽有之亦止于肃拜而已为尸亦拜者以妇人容或荅拜故也
　　庆源辅氏曰言虽有君赐肃拜以见肃拜非简也自是妇人礼当然凶事变常故手拜为尸坐为丧主不手拜则又变于丧
　　葛绖而麻带
　　郑氏曰带所以自结束也妇人质少变于丧之带有除而无变
　　孔氏曰此谓妇人既虞卒哭其绖以葛易麻故云葛绖妇人尚质所贵在要带有除无变终始是麻故云麻带
　　取俎进俎不坐
　　郑氏曰以其有足亦柄尺之类
　　孔氏曰取俎谓就俎上取肉进俎谓进肉于俎俎既有足立而进取便故不坐管子书弟子职云进柄尺谓爵豆之属
　　严陵方氏曰俎有足而髙进取必立焉故不坐若书册琴瑟则坐而迁之可也
　　山隂陆氏曰弟子职曰柄尺不跪盖豆之属若俎无柄应坐今卒哭取俎进俎犹立
　　执虚如执盈入虚如有人
　　郑氏曰重愼
　　上蔡谢氏曰或问敬愼同异曰执虚如执盈入虚如有人愼之至也敬则愼在其中矣敬则外物不能易甚物事换得
　　严陵方氏曰曲礼曰执轻如不克执虚如执盈之谓也诗曰相在尔室尚不愧于屋漏入虚如有人之谓也执虚犹如执盈况于有物之器而敢忽乎入虚犹如有人况于有人之室而敢怠乎故孔子执圭如不胜出门如见大賔者此也君子推执器之道以任天下之事虽微小在所不可遗也况万钧之重者乎推入室之道以遇天下之事虽幽暗在所不可欺也况十目之视者乎
　　北溪陈氏曰此二句体认持敬工夫意象最亲切且如人捧至盈之物心不在焉移歩即倾了惟执之拳拳心常在这上看行到何处也不倾倒虽无人境界此心常严肃如对大賔然此便是主一无适之意庆源辅氏曰敬愼有常心不以有外者变也
　　凡祭于室中堂上无跣燕则有之
　　郑氏曰祭不跣者主敬也燕则有跣为欢也天子诸侯祭有坐尸于堂之礼祭所尊在室燕所尊在堂将燕降説屦乃升堂
　　孔氏曰此一经论堂上有跣无跣之事凡祭谓天子至士悉然也跣説屦也下大夫及士隂阳二厌及燕尸皆于室中上大夫隂厌及祭在室若傧尸则于堂正祭馈食卿大夫士并在室中此则贵贱通天子诸侯则有室有堂朝事延尸于户外是坐尸于堂然非礼之盛节初入室灌及馈孰之时事神大礼故郑注云祭所尊在室祭礼主敬故凡祭在室中者非唯室中不説屦堂上亦不敢説屦燕则有之者谓堂上有跣也燕礼云賔及卿大夫皆説屦升就席注云凡燕坐必説屦屦贱不在堂也初时在堂行礼立而致敬故曰所尊在堂
　　山隂陆氏曰凡脱屦为坐也立饫坐燕故曰燕则有之而礼不脱屦升堂谓之饫跣脱屦也无韈而跣谓之徒跣
　　未尝不食新
　　郑氏曰尝谓荐新物于寝庙
　　孔氏曰人子不忍前食新也
　　严陵方氏曰秋祭曰尝以物新成而可尝故也未尝则亲未尝新矣孝子其忍食之乎月令每言先荐寝庙者以此然新物不待秋而有此止以尝言者以物成于秋故也月令特于孟秋言尝新者以此左氏言不食新乃谓麦为新麦以夏为秋故也
　　庆源辅氏曰一饮食不敢忘父母未尝而遽食新焉则是死其亲而丧其心矣
　　仆于君子君子升下则授绥始乗则式君子下行然后还立
　　郑氏曰还车而立以俟其去
　　孔氏曰此一经论仆御之礼必授人绥故君子升及下仆者皆授绥也仆者始乗若子未至御者则式以待君子升也仆人之礼若君子将升则仆先升君子下行则仆后下更还车而立待君子去后乃敢自安或云君车将驾则仆执防立于马前故君子将下车则仆亦下车立于马前待君子下行乃更还车立以俟君去
　　严陵方氏曰曲礼言凡仆人之礼必授人绥式之以致敬也还立犹言复立也
　　山隂陆氏曰言仆自始乗则式至君子下车然后己还立其处正言君子乗者君子之器也即且乗何足以当之
　　乗贰车则式佐车则否贰车者诸侯七乗上大夫五乗下大夫三乗
　　郑氏曰贰车佐车皆副车也朝祀之副曰贰戎猎之副曰佐鲁庄公九年败于干时公丧戎路传乗而归七乗五乗三乗此盖殷制也周礼贰车公九乗侯伯七乗子男五乗及卿大夫各如其命之数
　　孔氏曰乗贰车佐车仆乗副车法也朝祀尚敬乗副车者式戎猎尚武乗副车者不式也戎猎自相对则戎车之副曰倅田车之副曰佐故周礼戎仆驭倅车田仆驭佐车
　　严陵方氏曰贰车道车之副也如世子之贰其父有故乃摄而代之故谓之贰佐车者田车之副也如众臣之佐其君以佐为事故谓之佐道车即象路也以朝夕燕出入而谓之燕车王朝夕燕出入无非道路也田车即木路也道车以道之所在故乗其贰则式以为仪田车则事之所在故乗其佐则否路车先王以之祭天玉藻亦言不式者盖祭天以内心为尊仪有所不足进也
　　山隂陆氏曰周官所谓凡诸侯之卿其礼各下其君二等然则下文大夫三乗子男之卿
　　金华应氏曰案此与周礼未甚差似非异代之制当时记礼者所见多诸侯礼故所言止及于此若上公礼亦自是等而上之耳
　　有贰车者之乗马服车不齿观君子之衣服服劒乗马弗贾
　　郑氏曰服车所乗车不齿尊有爵者之物广敬也弗贾平尊者之物非敬也
　　孔氏曰此一节明广敬之义有贰车则谓下大夫其所乗之马所服之车不敢齿次论其年歳评其价数高下车有新旧则年数有多少价数有贵贱观视也不轻平尊者物堪直多少之价
