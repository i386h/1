<!-- { "loadSidebar": true } -->
　　江陵项氏曰郑氏注周礼肃拜云若今妇人撎盖古之拜如今之揖折腰而已介胄之士不拜故以肃为礼以其不可以折腰也然则其仪特敛手向身防作曲势耳郑氏之所谓撎盖如此此正今时妇人揖礼也据郑氏説则汉时妇人之拜不过如此或者乃谓自唐武氏始尊妇人不令拜伏则妄误之甚矣周天元时令妇人拜天台作男子拜则虽虏俗妇人亦不作男子拜也况古者男子之拜但如今人之揖则妇人之拜安得己如今人之伏此理之必无者也大抵今之男子以古男子之拜为揖故其拜也加之以跪伏为稽颡之容今之妇人亦以古妇人之拜为揖故其拜也加之以拳曲作虚坐之势视古已加不得为之减矣此经尚右手者特言敛手右向如孔子拱而尚右之尚非若今用手按膝作跪也男之尚左亦然古跪自是一礼与拜与伏不相干














　　礼记集説卷七十二
<经部,礼类,礼记之属,礼记集说>
　　钦定四库全书
　　礼记集説卷七十三　　　　宋　卫湜　撰
　　玉藻第十三
　　孔氏曰按郑目録云名曰玉藻者以其记天子服冕之事也冕之旒以藻紃为之贯玉为饰此于别録属通论
　　金华范氏曰玉藻一萹巨细兼举自冠冕衣服推之齐明盛服致精明之德于内垂绅正笏固肌肤之防筋骸之束于外君有君之威仪臣有臣之威仪至饮食起居之纎悉文若不类然错综而观固杂而不越也天子受命于天故严恭以享上帝羣臣受命于君故敬顺以事天子亦大学之道与身者天下之本元首又身之本以德服人温其如玉冕以荘其首服以章其身祭极敬朝极辨各有常仪一饮食一言动各有常度及天时少愆遽为之变礼深自抑损若仰愧俯怍而不自安表仪若此四方训之故涖卜之严齐车之式所以敬天也居寝有常风雷必变所以畏天也将适公所齐戒沐浴洞洞属属事君如事天矣惟能事上斯能临下宜登车之光辉如也君子者通上下而言之也鸣玉搢笏之义将引而伸之姑微倡其端比德之意虽同然隆杀诎伸理一而分殊矣自侍坐之始至礼成而退中间赐食侑食赐爵受爵醤齐之授尊罍之设皆有节法冠一也而品彚有差服一也而名制有别古者垂衣裳而天下治固百王所共由也一或渝之圣人必着失礼之始声其罪于万世其诸春秋之笔乎冠冕弁服之既备于是秉笏束带垂绅被韨动容周旋于礼之中行有环佩之音车有鸾和之声礼之所兴众之所治外朝济济矣而内之命服皆有章百僚师师矣而童子之饰亦有节殽核之微而少长之后先賔主之辞逊无敢慢赐献之顷而车马之乘服服食之馈受不敢轻交际防盟各有攸当爱亲事上而命呼之唯诺门阈之出入必谨君大夫士而歩武之疾徐几席之舒敛必中曲矜细行无一物不在礼圣人制之君子由之尊卑大小各安其分此礼义所以养人之欲也凡行容以下乃总结上文之条目举凡言例必汲汲于庙与朝盖先立乎其大者余可概见也举踵行坐莫非足容拱揖秉持莫非手容称谓摈诏莫非言容其言曲而中其事肆而隠其委蛇繁宻略与少仪曲礼相似而玉藻闳深矣
　　天子玉藻十有二旒前后邃延龙卷以祭
　　郑氏曰祭先王之服也天子以五采藻为旒旒十有二前后邃延者言皆出冕前后而垂也天子齐肩延冕上覆也表纁里龙卷尽龙于衣字或作衮孔氏曰自此至食无乐一节总论天子祭庙朝日及日视朝并馔食牲牢酒醴及动作之事并明凶年贬降之礼天子玉藻者藻谓杂采之丝绳以贯于玉以玉饰藻故云玉藻也藻之前后各有十二旒旒十有二就每一就贯以玉就间相去一寸则旒长尺二寸故垂而齐肩也言天子齐肩则诸侯以下各有差降则九玉者九寸七玉者七寸以下皆依旒数垂而长短为差旒垂五采玉依饰射侯之次从上而下初以朱次白次苍次黄次五采玉既贯徧周而复始三采者先朱次白次苍二色者先朱后緑汉明帝时用曹褒之説皆用白旒珠与古异矣天子十二旒在前后垂而深邃也延用三十升之布染之为覆于冕上出而前后冕谓以板为之以延覆上故云前后邃延也但延之于板相着为一延覆在上故云延冕也弁师注延冕之覆在上是也卷谓卷曲画此龙形卷曲于衣以祭宗庙司服及觐礼卷皆作衮其六冕玉饰上下贵贱之殊并具王制防
　　长乐陈氏曰大裘之冕以质为尚故无玉藻以其内心也衮冕而下以文为尚故有玉藻以其外心也冕之为制方其后而昻之则足以立不变之体而与万物辨圆其前而俛之则足以致无方之用而与万物交表之也地道之所以升里之朱也天道之所以降圣人南面而聼天下方而昻之以象其升于北圆而俛之以象其降于南乃其所也然名之曰冕象其与万物交者为主故也
　　延平周氏曰十二者天之数变化者天之道十有二旒所以则天数也龙衮所以体天道也仰有以则天数俯有以体天道然后为可以祭然服有六冕止于五内大裘而外衮衣则虽祭天可也特以其对端而祭故龙卷为祭先王而端为祭先君
　　严陵方氏曰玉为德之美贯之以藻所以象君子以德为体以方为用也冕必旒所以蔽明而示内视也后亦设之者有戒慎乎其所不覩之意旒以十二为节则天数故也惟天子为能备天数也邃延用以覆之弁师所谓冕延纽左氏所谓衡紞纮綖皆言是耳延则以前得名邃则以后得名而旒之十二前后各垂故曰前后邃延弁皆不言邃者冕既以俛得名则延固可以该邃矣其他先邃而后延者邃之方则不变之体延之圆则无方之用先邃而后延从体以起用也龙卷盖九章之服周登龙于山则龙为首章故主于龙而名之夫龙之为物升降自如不见制畜变化而不可知天之所以为用者也以周官司服考之自享先王而上皆衮冕惟祀五帝而上则袭大裘于内耳
　　马氏曰冕之为物后方而前圆后仰而前俛有延在上有旒在下视之则延长察之则深邃服饰于下隂也故有六衮冕则圆于上阳也故止于五冕止于五则大裘而冕与衮冕一矣盖祀昊天则大裘而加冕享先王则服衮而已周官于祀昊天不言衮则用衮可知也记于龙衮言以祭不言所祭则昊天先王可知也先儒有云大裘无冕衮而其冕无旒不知何据山隂陆氏曰天子用全故曰玉藻即若诸侯有非玉者矣据瑉玉二采龙卷举重诸侯端以祭举轻相备也
　　贾氏曰传曰天子升龙诸侯降龙以此言之上得兼下下不得僭上则天子升降俱有诸侯直有降龙而已此据衣服若诸侯建旂则画交龙升降俱有【仪礼防】
　　端而朝日于东门之外聼朔于南门之外
　　郑氏曰端当为冕字之误也衣而冕冕服之下朝日春分之时也东门南门皆为国门也天子庙及路寝皆如明堂制明堂在国之阳每月就其时之堂而聼朔焉卒事反宿路寝亦如之凡聼朔必以特牲告其帝及神配以文王武王
　　孔氏曰凡衣服皮弁尊次以诸侯之朝服次以端按下诸侯皮弁聼朔朝服视朝是视朝之服卑于聼朔今天子皮弁视朝若端聼朔则是聼朔之服卑于视朝与诸侯不类且聼朔大视朝小故郑注知端当为冕谓冕也是冕服之下按宗伯实柴祀日月星辰则日月为中祀而用冕者以天神尚质故也鲁语云大采朝日少采夕月大采谓衮冕也春分日长故朝日然则夕月在秋分也朝事仪云帅朝侯朝日于东郊故知东门是国城东郊之门也孝经纬云明堂在国之阳故知南门亦谓国城南门也按考工记云夏后氏世室郑注云谓宗庙殷人重屋注云谓正寝也周人明堂郑云三代各举其一明其制同也又周书亦云宗庙路寝明堂其制同月令孟春居青阳左个仲春居青阳大庙季春居青阳右个以下所居各有其处是每月就其时之堂也路寝既与明堂同制故知反居路寝亦如明堂每月异所反居路寝谓视朔之一日也其余日即在燕寝视朝则恒在路门外也论语曰告朔之饩羊注云天子特牛与以其告朔礼略故用特牛按月令每月云其帝其神故知告帝及神以其在明堂之中故知配以文王武王也横渠张氏曰据玉藻天子聼朔于明堂诸侯则于大庙就藏朔之处告祖而行
　　严陵方氏曰经有曰冕有曰冠有曰端何也盖端者祭服燕服之总名衣衣而加冕则为祭服衣衣而加冠则为燕服或冠冕通谓之端端而朝日则是冕者也端而居则是加冠者也聼朔亦冕者敬朔事如祭故也日生于东故朝日于东门之外日月合于朔隂阳交于南故聼朔于南门之外即明堂是也必曰门之外者亦犹迎气之于郊与
　　马氏曰周之朝日王搢大圭执镇圭而圭之藻借有五采五就乘龙载大旂而旂之象有日月交龙其坛曰王宫其燎则实柴其牲币则尚赤其乐则黄钟大吕云门而与祀天神上帝者大概同矣服不以衮冕而以齐燕之端祀羣小祀之冕岂礼所谓称也国语曰天子大采朝日而虞以大采为五色之缫借而其服则衮其説是也然记称朝日以端盖非周礼也郑氏易端以冕误云周礼也觐礼天子拜日于东门之外祀日于南门之外祀月于北门之外祭日于东祭月于西然朝日非不于南不载于记夕月非不于西不见于觐礼日阳也以始事为功而主于东月隂也以终功为事而主于北故也夫告朔告于庙聼朔聼其事告朔春秋所谓朝庙是也聼朔春秋所谓朝觐是也天子告朔于庙聼朔于南门之外诸侯告朔于庙而已尊卑之辨也盖告朔于庙明其受之于祖也聼朔于南门之外明其受之于天也山隂陆氏曰端端而冕谓之端以齐制名故齐服有端素端端而冕冕服之齐服也端而冠冠服之齐服也端冕亦或谓之冕冕齐戒是也荀子曰端衣裳絻而乘路者志不在于茹荤则端冕以齐明矣端而冠端而冕虽曰齐服然或服以祭亦服以朝服穷则同故也据士祭以端诸侯祭以端又天子端而朝日士端莫夕于朝之服南门大庙门也据诸侯皮弁以聼朔于大庙考工记曰门堂三之二
　　闰月则阖门左扉立于其中
　　郑氏曰闰月非常月也聼其朔于明堂门中还处路寝门终月
　　孔氏曰闰非常月无恒居之处故在明堂门中按大史云闰月诏王居门终月是还处路寝门终月谓终竟一月所聼之事耳于寻常则居燕寝也案皇氏曰明堂有四门即路寝亦有四门闰月各居其时当方之门
　　严陵方氏曰夫左阳也为正右隂也时出佐阳而已阖门左扉而由其右以积分者非正故也且开明而发开暗而用者扉之常也今于开明之时而用其左亦以闰月之所居非常故也以居而为之位故曰立于其中
　　延平周氏曰左扉即路门之左扉也左为阳阳主动故阖左扉者有居门终月之意
　　马氏曰嵗月日时有常也而闰之积则无常堂之居有常也而门之开合则无常天下之理有常者必待无常者而后备焉此王所以闰月居门也昔勾践伐吴阖左扉而填之以土先儒谓闭阳开隂亦是意也月令言阖扇而此言扉者盖木曰扉苇曰扇阖门扇扉之合也
　　皮弁以日视朝遂以食日中而馂奏而食日少牢朔月大牢五饮上水浆酒醴酏
　　郑氏曰馂食朝之余也奏奏乐也上水水为上余其次之
　　孔氏曰天子既着皮弁视朝遂以皮弁而朝食所以敬养身体故着朝服至日中之时还着皮弁而馂朝之余食馂余之时奏乐而食馂尚奏乐即朝食奏乐可知也月朔礼大故加用大牢按郑志赵商问膳夫王日一举鼎十有二物皆有爼则三牲备与此礼数不同者郑谓礼记后人所集据时而言与周礼或合或否周礼六饮此五饮亦非周法也
