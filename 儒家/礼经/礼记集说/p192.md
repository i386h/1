<!-- { "loadSidebar": true } -->
　　山隂陆氏曰宗庙九献之礼以祼为始祭之日王服兖冕而入奏以王夏立于阼后副祎而入奏以齐夏立于房尸服衮冕而入奏以肆夏席于室于是临祭王与后其献各一王以圭瓉酌郁齐以祼尸后以璋瓉酌郁齐以亚祼是之谓祼既祼献矣王即以肝洗于郁齐王燔之制祭于主前诸侯曰制祭天子曰宰祭量人凡宰祭是也于此之时尸既即席矣祝乃诏之使安坐王与后其献亦各一王以玉角酌酒以献尸后以玉斚酌清酒以亚献是之谓从献郊特牲曰举斚角诏妥尸当此节也何以知其然礼运曰酒以祭荐其血毛诗曰祭以清酒从以骍牡以啓其毛取其血膋酒以祭在于荐血毛之后祭以清酒在取血膋之上则知从献在朝事之前祼事之后也祭之末有加献祭之始有从献不聫九献之数先王之制祭祀于始有从献于末有加献示祭事始终有降而无杀也此时制祭君未迎牲礼器先言君亲牵牲然后君亲制祭者谓诸侯尔盖天子宗庙之祭与天地同皆有两牲有享牛有求牛求牛杀于未祼之始洛诰王賔杀禋咸格王入大室祼是也享牛迎于既祼之终特牲既祼然后迎牲是也诸侯之宗庙其祭贬于天子有享牛无求牛故制祭在迎牲之后割牲之前事不得不尔理不得不然矣从献之后王乃而迎牲卿大夫賛币而从后于是时荐六尊六彞之器以奠焉某彞当某所某尊当某处各置于常次礼云君亲牵牲夫人荐盎又曰及迎牲君执纼卿大夫序从士执刍宗妇执盎盖夫人荐涗水是也王己迎牲后己奠器然后取萧祭脂以合羶香奏乐以合声舞此降神之序也礼云既奠然后焫萧是也荐者升之也奠者置之也升之于下奠之于上事相用故祭统言荐礼器言奠其实一也郁合鬯臭隂逹于渊泉萧合黍稷臭阳逹于墙屋奏乐求诸隂阳之间所谓声音之号诏告于天地之间则人鬼可得而礼矣朝践之事于是行焉延尸于户西延主于户右尸南向主东向王乃杀牲啓其血毛祝出受之而以血告幽以毛告全皆于室更取膟膋燎于炉炭之上见以萧光升首焉以报阳又羞肺肝首心祭黍稷加肺祭齐加明水杂以瓦甒加以郁尊以报隂有虞氏尚首夏后氏尚心殷人尚肝周人尚肺今羞肺肝首心则周人朝事之羞备四代之尚也于祭黍稷又特以所尚加焉故郊特牲曰祭黍稷加肺祭齐加明水报隂也取膟膋燔燎升首报阳也祭义曰建设朝事燔燎羶芗见以萧光以报气也荐黍稷羞肺肝首心见闲以侠甒加以郁鬯以报魄也祭义之报气即特牲所谓报阳祭义之报魄即特牲所谓报隂祼献之时有所谓求朝献之时有所谓报固其理也当是时王与后其献又各一王以玉爵酌盎齐以献尸后荐笾人之八笾曰麷蕡之类醢人之八豆曰韭菹之类以奠焉礼云君执鸾刀脩哜夫人荐豆又曰君献尸夫人荐豆是也后于是以瑶爵酌盎齐以亚献是谓朝献盖王亲迎牲则后荐尊彞王亲羞哜则后奠豆笾夫妇相成固有次第哉祼献王酌以圭瓉后酌以璋瓉从献王酌以玉斚后酌以玉角朝献王酌以玊爵后酌以瑶爵尊卑之异也朝献既毕于是行馈食之事当事者设馔于堂乃退而合亨尸适于小幄王适于小次以待焉堂上之馔又备矣王出小次复位乃更延主于室之奥祝出迎尸尸来升席自北方坐于主北盖宗庙之祭有二节朝事与祭之始为一节馈食与祭之终为一节其中闲不以相续者所以容王与尸少息也唯有故则接祭见曽子问郑注君亲制祭谓朝事时君亲割牲谓馈食时此一误也割牲与制祭同一节皆朝献之时尔羊人祭祀割牲登其首是也頴达乃谓荐盎荐酒不得同时不知荐盎是从献荐酒是正献正与从两献不害为同时郑又以祭义燔燎羶芗至报气也为朝事时以荐黍稷羞肺肝首心至加以郁鬯以报魄也为馈食时亦误也盖报魄即与报气同一节皆朝事之时也于此时王以玉爵酌盎齐以献尸后又荐以笾人之八笾曰栗脯之类醢人之八豆曰葵菹之类自祼至此五献矣尸饮于五献则王于是时可以献卿矣祭统尸饮五君洗玉爵以献卿是也郑谓尸饮五为酳尸五献非也凡祭祀自血腥始曰朝践自孰食始曰馈食朝献祼献尸皆不饮祭之啐之奠之以示敬而已非以食也至馈食则食道也然后尸饮特牲曰直祭祝于主郑谓荐孰食祭以孰为正血腥之属尽敬心耳则所谓尸饮五者饮于五献之时而已非其饮之以五也于是后以瑶爵酌盎齐以亚献是为六献馈食礼毕酳尸之礼于是行焉王以玉爵酌凡酒以献尸内宗代后荐笾人之加笾醢人之加豆是为七献王可以献大夫矣祭统尸饮七君以瑶爵献大夫是也后于是时又以瑶爵酌凡酒以亚献是为八献王酳尸尸酢王后酳尸尸酢后酳尸礼毕诸侯与执事者又共一献于尸而荐笾人之羞笾醢人之羞豆以备卒食之三献合王后之八献是为九献备卒食之三食而尸爵止欲神惠之均于在室也凡九献之内谓之正其次主人献賔又其次主人献长兄弟如賔仪献众兄弟如众賔仪献兄弟如众兄弟之仪又其次长兄弟洗觚为加爵又其次众賔长洗觚为加爵三加而尸爵止欲神惠之均于在庭也九献之外谓之加明堂位曰加以璧散璧角是也盖卒食之后其豆谓之加豆以其加于卒食之后也卒献之后其爵谓之加爵以其加于卒献之后也凡献尸唯祼无乐朝践而下皆有焉唯祼无笾豆之脩从献而下皆有焉先儒以周官朝事之笾豆当朝献之节馈食笾豆当馈献之节又以加笾加豆当酳尸之节独无所谓从献加献与诸臣之所酢三献之笾豆盖误矣盖笾人所谓羞笾醢人所谓羞豆此荐于王与后酳尸之末诸臣所酢也又笾人共荐羞之笾实醢人共荐羞之豆实盖荐笾荐豆者从献之笾豆羞笾羞豆者加献之笾豆也于此时遂行旅酬无筭之爵而继之以馂祭于是终焉故祭统曰馂者祭之末凡有九献之礼王郑之徒言礼以来多所未尝知也【此记九献次苐颇为详尽于诸篇所载祭祀僼节多所考证今録于大飨一章之次】
　　祀帝于郊敬之至也宗庙之祭仁之至也丧礼忠之至也备服器仁之至也賔客之用币义之至也故君子欲观仁义之道礼其本也
　　郑氏曰敬之至言就而祭之不敢致也仁之至仁恩也父子主恩也丧礼谓泣踊袒袭服器谓小敛大敛之衣服葬之明器用币谓来赙赗欲观仁义之道礼其本者言礼有节于内可以观也
　　孔氏曰此一节緫明祭祀死丧賔客之等天尊弥逺祭之极尽于敬故云敬之至宗庙主亲祭之必极尽于仁爱故云仁之至君子欲观其人行仁义之道必须用礼为其本若行合于礼则有仁义也不言忠敬者举仁义则忠敬可知也
　　严陵方氏曰逺人而尊者主乎敬近人而亲者主乎爱故于郊之逺而祀帝所以为敬焉于庙之近而祭亲所以为仁焉君子无所不用其敬然祭莫重于天故为敬之至无所不用其仁然孝莫大于宁神故为仁之至仲尼燕居曰郊社所以仁鬼神则郊无非仁也要之以敬为主尔经曰大庙之内敬矣则庙无非敬也要之以仁为主尔
　　长乐刘氏曰亲戚既亡哀恸出于天性有致毁而灭身者有忘哀而遗礼者圣人防其过与不及哀痛至极则贵贱皆同服用衣衾则尊卑异数所以尽其力竭其诚不曰忠之至乎君子欲观仁义于圣人也由礼以为本则仁之至义之尽可得而见矣
　　马氏曰丧主乎哀而人之所不道也人死斯恶之矣无能斯倍之矣故先王为之礼使民不恶不倍而尽心于死者三日而敛凡附于身者必诚必信三月而葬凡附于棺者必诚必信故曰忠之至也死而致死之不仁也备服器而致生之故为仁之至然之死而致生之不知也盖君子备服器虽备之而不用也是故竹不成用瓦不成味木不成斵琴瑟张而不平竽笙备而不和有钟磬而无簨虡皆备之而不用亦无害其为知也賔客之交必以币表记所谓无辞不相接无礼不相见皆礼之所宜也故为义之至礼盖生于仁义中庸曰仁者人也亲亲为大义者宜也尊贤为大亲亲之杀尊贤之等礼所生也是礼生于仁义而曰欲观仁义之道礼其本何也盖因其礼行之际仁义存其中也宗庙之祭礼也仁在其中賔客之用币亦礼也义在其中
　　延平周氏曰丧礼欲其不欺于己故曰忠之至服器之死而致生故曰仁之至賔客用币以将意故曰义之至礼虽出于仁义而仁义之成体乃在于礼故曰欲观仁义之道礼其本也
　　庐陵胡氏曰丧礼哀慕由衷賔客相吊恤义也有礼必有仁义人而不仁如礼何
　　君子曰甘受和白受采忠信之人可以学礼茍无忠信之人则礼不虚道是以得其人之为贵也
　　郑氏曰道犹由也从也
　　孔氏曰前言观仁义之道礼为其本此经明学礼之人须有忠信甘受和白受采者举此二物喻忠信之人可以学礼甘为众味之本不偏主一味故得受五味之和白是五色之本不偏主一色故得受五色之采以其质素故能包受众味及众采也言人若心致忠诚言又信实则可以学礼茍犹诚也其人即忠信之人也
　　严陵方氏曰夫薄于徳者于礼虚非忠信之徳以实之则礼之道亦无由而行矣易不云乎茍非其人道不虚行中庸亦曰礼仪三百威仪三千待其人而后行故此经言得其人之为贵也
　　马氏曰甘者味之美质也白者色之美质也忠信者人之美质也然后可以文之也故甘则受和白则受采忠信之人可以学礼和所以文其味采所以文其色礼所以文其忠信质不能立于内则文不可行于外故曰忠信礼之本义理礼之文无本不立无文不行茍无忠信之人则礼不虚道道之为言行也延平周氏曰甘在内故喻忠之不欺于己白在外故喻信之不疑于人和则不乖所以喻礼之本采则有文所以喻礼之末
　　山隂陆氏曰甘受和以中故也白受采以素故也
　　孔子曰诵诗三百不足以一献一献之礼不足以大飨大飨之礼不足以大旅大旅具矣不足以飨帝毋轻议礼
　　郑氏曰诵诗三百喻习多言而不学礼也大旅祭五帝也飨帝祭天毋轻议礼谓若诵诗者不可以强言礼
　　孔氏曰此一节明礼之为贵贵于众事也一献祭羣小祀不学礼则不能行大飨谓祫祭宗庙其礼又繁大旅是緫祭五帝天人道隔其礼转难大旅又不如郊为祭天之备典瑞云四圭有邸以祀天旅上帝是祀天重于旅帝又郊特牲云郊之祭大报天而主日是郊为祭夫之重
　　讲义曰既知礼为仁义之本又知忠信学礼之说庶几得乎礼之实有人于此诵诗虽多可与言礼矣而于一献之礼往往莫之能行者礼不在乎言辞之间故也
　　延平周氏曰兴于诗立于礼今诵诗不知要则是未能兴于诗未能兴于诗则固未能立于礼故诵诗三百不足以一献礼略者犹且有所不足则其礼之愈详者愈有所不足矣
　　严陵方氏曰不学诗无以言诵诗虽多能言之而已未必能行礼则贵乎能行也故诵诗三百不足以一献大飨者祭先王之九献也以防而旅焉故谓之旅飨帝谓昊天上帝也夫礼有大小故行之有难易此愈大者所以愈难焉行其事者其难如此则言其义者可不重乎经曰礼之所尊尊其义也故曰毋轻议礼
　　山隂陆氏曰诵诗三百不足以一献言若此虽多无益也一献之礼不足以大飨言若此又以少为慊也言礼进于诗矣故曰兴于诗立于礼大飨之礼不足以大旅不言具矣容或不具大旅具矣不足以飨帝不言之礼进于礼矣旅犹燕之有旅飨犹飨之有飨毋轻议礼言礼至于此不可以轻议也
