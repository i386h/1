<!-- { "loadSidebar": true } -->
　　主人曰枉矢哨壶不足辞也敢固以请宾曰某既赐矣又重以乐敢固辞主人曰枉矢哨壶不足辞也敢固以请宾曰某固辞不得命敢不敬从宾再拜受主人般还曰辟主人阼阶上拜送宾般还曰辟
　　郑氏曰固之言如故也言如故辞者重辞也不得命不以命见许宾再拜受拜受矢也主人既辟进授矢两楹之间也拜送送矢也辟亦于其阶上
　　孔氏曰宾既许主人投壶宾乃于西阶上北面再拜遥受矢也主人见宾拜乃般曲折还谓宾曰今辟而不敢受言此者欲止宾之拜也于是宾及主人皆来两楹之间相就俱南面主人在东授矢与宾主人复归阼阶上北靣拜送矢宾亦归西阶上般还而告主人曰今辟而不敢受此言亦以止主人拜也知皆北靣者案乡饮酒乡射拜受爵送爵北靣故也案熊氏云以拜时般还或可东西靣相对又以曰辟者是賛者来辞告主人及宾言曰辟义亦通也
　　蓝田吕氏曰投壶之礼主人奉矢三请宾宾三辞而后许拜受拜送皆般还以辟有加于射礼者不敢以礼杀而纾吾敬也燕乐而不淫礼杀而敬不衰此德所以修交所以乆也
　　已拜受矢进即两楹间退反位揖宾就筵司射进度壶间以二矢半反位设中东面执八算兴
　　郑氏曰主人既拜送矢又自受矢进即两楹间者言将有事于此也退乃揖宾即席欲与偕进明为偶也宾席主席席皆南乡闲相去如射物度壶度其所设之处也壶去坐二矢半则堂上去宾席邪行各七尺也反位西阶上位也设中东靣既设中亦实八算于中横委其余于中西执算而立以请宾俟投
　　孔氏曰此经明宾主受矢之后就投壶之筵及进度壶并算之节主人拜送矢之后主人賛者持矢授主人主人于阼阶受矢既受矢之后来就两楹闲看投壶处所乃却退反阼阶之位靣西揖宾令就投壶之筵相对为位而共投壶也进度壶者司射于西阶上执壶之人处受壶乃东向来宾主筵前进量度其壶置于宾主筵南也投壶有三处室中堂上及庭中也日中则于室日晚则于堂大晚则于庭各随光明故也矢有长短随地广狭室中狭矢长五扶堂上稍广矢七扶庭中大广矢九扶四指曰扶扶广四寸五扶则二尺七扶则二尺八寸九扶则三尺六寸虽矢有长短亦随地广狭而度壶皆使去宾主之席二矢半也室中去席五尺堂上则去席七尺庭中则去席九尺司射度壶既毕反还西阶上位取中稍进东面而设中也于中西东靣手执八算而兴起其中里亦实八算郑注知席相去如射物者以投壶是射之类也物谓射者所立之处物长三尺阔一尺二寸两物东西相去容一弓故乡射记云物长如笴其间容弓距随长武注云笴长三尺距随者物横画也实算于中亦约乡射文
　　严陵方氏曰凡射人各四矢诗言四矢反兮是也四矢则四算投壶亦如之宾与主则八算矣故此言执八算也
　　请宾曰顺投为入比投不释胜饮不胜者正爵既行请为胜者立马一马从二马三马既立请庆多马请主人亦如之
　　郑氏曰请犹告也顺投矢本入也比投不拾也胜饮不胜言以能养不能也正爵所以正礼之爵也或以罚或以庆马胜算也谓之马者若云技艺如此任为将帅乗马也射投壶皆所以习武因为乐
　　孔氏曰此经明司射执八算起而告宾党为投壶之法也顺本也矢有本末投矢于壶以矢本入者乃名为入则为之释算若矢以末入则不名为入亦不为之释算比投不释比频也宾主投壶要更逓而投不得以前既入喜悦不待后人投之而已频投频投虽入亦不为之释算也正爵谓罚爵下云正爵既行请彻马亦称正爵则庆罚皆是正爵以其正礼也既行谓行正爵竟也立马谓取算以为马表胜数也一马从二马者谓每一胜輙立一马礼以三马为成若专三马则为一成但胜偶未必得三若胜偶得二劣偶得一一既劣于二故彻取劣偶之一以足胜偶之二为三故云一马从二马然定本无此一句三马既立请庆多马者若频得三成或取彼足为三马是其胜已成又酌酒庆贺于多马之偶也云亦如之者谓司射请宾之党每事必应曰诺既竟则司射又悉以告宾者告诸主人主人应诺亦悉如宾也
　　蓝田吕氏曰矢本入则本末之序正矣左右拾投则宾主之仪荅矣不如是则虽投不为入虽入不释算所以责审固详节文也故射与投壶所以观人之德必容体比于礼容节比于乐不尚于苟中也
　　严陵方氏曰上言入下言释互相明也胜饮不胜即揖让而升下而饮也正爵者正礼之爵也或以罚或以庆故以正言之算与马一也方其执之则谓之算而算以计多少为义及其释之则谓之马而马以胜敌为义盖算为胜者而释故以胜敌为名焉一马从二马者胜少者附胜多者以为数也数成于三数成则可以为多矣故曰三马既立请庆多马
　　山隂陆氏曰倒入幸入也比投比而投之言引手就壶使入后世投壶坐欲四县恐其比入也
　　命者曰请奏貍首闲若一大师曰诺
　　郑氏曰鼓瑟者也貍首诗篇名也今逸射义所云曽孙侯氏是也闲若一者投壶当以为志取节焉孔氏曰此一经明司射命工作乐节投壶之仪郑知鼓瑟者约乡射礼用瑟也案下有鲁鼓薛鼓节亦有鼓以为重故特云命者闲若一者谓前后乐节中闲疏数如似一也投壶者当听之以为志取投合于乐节故须中闲若一也案乡射三番初一番耦射不释算笫二番释算未作乐笫三番乃用乐今投壶发初即用乐者以投壶礼轻主于欢乐故也诺承领之辞
　　长乐陈氏曰古者投壶之礼大致与射相为表里故乡射之礼命太师奏驺虞闲若一投壶之礼命者曰请奏貍首亦闲若一以投壶射之细故也大射乐正命太师奏貍首盖貍之为物其性善抟其行则止而拟度焉投壶者必奠而后发亦犹是也考之乡射则命者瑟之工也观太师掌六律六同皆文之以五声播之以八音则知太师曰诺者以奏貍首必谐六律六同五声八音也此其节比于乐也命酌者曰诺其容比于礼也
　　蓝田吕氏曰貍首之诗言宾主以礼相会也犹瓠叶兎首不敢以防薄废礼而忘驩也其诗曰貍首之斑然执女手之卷然宾主之欢于是乎交非特诸侯之事故卿大夫士所以亦得用也
　　严陵方氏曰以歌貍首故命者奏之闲者乐之节欲其终始相协故曰若一
　　山隂陆氏曰郑氏谓鼓瑟者也乡饮酒记曰工四人二人瑟瑟先乡射盖亦命者变言太师重乡射也闲若一言或闲亦或一也闲若闲歌一歌一奏闲一无闲焉以为乐也非以为节也投壶射之细也降射一等据乡射太师曰奏驺虞闲若一
　　左右告矢具请拾投有入者则司射坐而释一算焉宾党于右主党于左
　　郑氏曰拾更也告矢具请更投者司射也司射东靣立释算则坐以南为右北为左已投者退各反其位孔氏曰此一经论投壶中者释算之仪左谓主人右谓宾客司射告主与宾以矢具也若矢入壶则司射乃坐释一算于地右谓司射之前稍南左谓司射之前稍北
　　严陵方氏曰拾者更也与曲礼言拾级丧礼言拾踊同义宾党于右主党于左者主人尊宾故也凡言左右则以右为尊者盖左右以体言为隂故也左氏传曰地有五行体有左右
　　卒投司射执算曰左右卒投请数二算为纯一纯以取一算为竒遂以竒算告曰某贤于某若干纯竒则曰竒钧则曰左右钧
　　郑氏曰卒已也宾主之党毕已投司射又请数其所释左右算如数射算一纯以取实于左手十纯则缩而委之每委异之有余则横诸纯下一算为竒竒则缩诸纯下兼敛左算实于左手一纯以委十则异之其他如右获毕则司射执竒算以告于宾与主人也若告云某贤于某者未斥主党胜与宾党胜与以胜为贤尚技艺也钧犹等也等则左右手各执一算以告
　　孔氏曰此一经明投壶算数之仪投壶卒司射于壶西东面执算请曰宾主之党卒投请数算二算为纯一纯以取者纯全也二算合为一全地上取算之时一纯则别而取之一算为竒者一算谓不满纯者竒只也遂以竒算告者竒余也谓左右数钧等之余算手执而告曰某贤于某若干纯者或左或右不定故称某贤贤谓胜者也胜者若有双数则云若干纯假令十算则云五纯也若有竒数则曰竒假令九算则曰九竒也钧犹等也等则左右各执一算以告郑注一纯以取至右获皆乡射礼文谓就地上之算以右手每一纯别而取实于左手满十纯则缩而委之于地司射东靣则东西为缩每十双则东西缩为一委每有十双更别委之故曰每委异之有余谓不满十双或八双九双以下则横于十纯之西南北置之若唯有一算则缩之零纯之下在零纯之西东西置之此数右算之法若数左算则总敛地之算实于左手每一纯取以委地满十则异之谓满十纯则总为一委其他所纵所横如右获也
　　严陵方氏曰贤犹胜也射礼言若右胜则曰右贤于左若左胜则曰左贤于右是也干犹枚也与服衣若干尺之干同
　　山隂陆氏曰一纯以取以手取之也以委委之而弗取也一算为竒遂以竒算言投已若饰一算遂以竒数之钧则曰左右钧者诗曰宾载手仇室人入又此之谓也
　　命酌曰请行觞酌者曰诺当饮者皆跪奉觞曰赐灌胜者跪曰敬养
　　郑氏曰司射又请于宾与主人以行正爵酌者胜党之弟子升酌奠于丰上不胜者坐取乃退而跪饮之灌犹饮也言赐灌者服而为尊敬辞也周礼曰以灌宾客赐灌敬养各与其偶于西阶上如饮射爵孔氏曰此一节明饮不胜之仪司射命此酌酒者曰敬以请宾与主人行觞谓罚爵之事宾主已许汝当酌之胜党弟子受领许酌乃以西阶上南靣设丰洗觯升酌坐奠于丰上胜者与不胜者俱升西阶胜者在东不胜者跪取丰上之爵手奉其觞曰蒙赐灌胜者跪执之曰敬以此觞而养不能也郑注乡射礼文案彼文云弟子奉丰升设于西楹之西胜者之弟子洗觯升酌南靣坐奠于丰上是也引周礼典瑞文证灌为饮也
　　蓝田吕氏曰胜饮不胜者以能养不能也君使士射不能则辞以疾射者男子之事不能则几于非男子也故以不能者为病病必有养当饮者跪奉觞曰赐灌胜者跪曰敬养酒者所以养病也能者不敢以胜骄人争求胜而辞养也不能者知不胜为己病不敢以己有病而辞养也孔子曰君子无所争必也射乎君子之所以争求胜者争辞养而已故其争也君子严陵方氏曰胜饮不胜当饮者则不胜者也灌者自上以灌下以胜者下而饮不胜故以灌言之酒所以养老又所以养病故曰敬养灌即觞也
　　马氏曰不胜者饮而不怨胜者劝而不矜则其于礼庶几不失故奉觞曰赐灌则受之以礼而不怨之词也胜者跪曰敬养则献之以礼而不矜之词也
　　正爵既行请立马马各直其算一马从二马以庆庆礼曰三马既备请庆多马宾主皆曰诺正爵既行请彻马郑氏曰饮不胜者毕司射又请为胜者立马当其所释算之前三立马者投壶如射亦三而止也三者一党不得三胜其一胜者并其马于再胜者以庆之明一胜不得庆也饮庆爵者偶亲酌不使弟子无丰请彻马投壶礼毕可以去其胜算也既彻马无算爵乃行
