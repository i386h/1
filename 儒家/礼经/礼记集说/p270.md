<!-- { "loadSidebar": true } -->
　　古之敎者家有塾党有庠术有序国有学
　　郑氏曰术当为遂古者仕焉而已者归敎于闾里朝夕坐于门门侧之室谓之塾周礼五百家为党二千五百家为遂党属于乡遂在逺郊之外
　　孔氏曰自此至之谓乎一节明国家立庠序上下之殊并明入学年歳之差古之敎者谓上代也周礼百里之内二十五家为闾同共一巷巷首有门门边有塾谓民在家之时朝夕出入恒受敎于塾白虎通云古之敎民百里皆有师里中之老有道德者为里右师次为左师敎里中之子弟以道艺孝弟仁义也郑注仕焉而已者已犹退也谓仕年老而退归者案书传说云大夫七十而致仕而退老归其乡里大夫为父师士为少师新谷已入余子皆入学距冬至四十五日始出学上老平明坐于右塾庶老坐于左塾余子毕出然后皆归夕亦如之此谓家有塾也庠序皆学名于党中立学敎闾中所升也于遂中立学敎党学所升也案周礼六郷之内五家为比五比为闾四闾为族五族为党五党为州五州为乡六遂之内五家为邻五邻为里四里为鄼五鄼为鄙五鄙为县五县为遂今此经六郷举党六遂举序则余闾里以上皆有学可知故郑注云归敎于闾里其比与邻近止五家而已不必皆有学也又周礼遂人掌野之官百里之外故郑知遂在逺郊之外也郑注州长职云序州党之学则党学曰序也乡饮酒云主人迎賔于庠门之外注云庠郷学也则乡学曰庠此云党有庠遂有序者盖党为郷学之庠不别立序凡六乡之内州学以下皆为庠六遂之内则县学以下皆为序也或云党有庠谓夏殷礼非周法义或然也国谓天子所都及诸侯国中也周礼天子立四代学以敎世子羣后之子及郷中俊选所升之士也诸侯但立时王之学故云国有学
　　新安朱氏曰或问古者庶人子弟入学者亦皆有以养之否荅曰不然古者敎士其比闾之学则乡老坐于门而察其出入其来学也有时旣受学则退而习于其家及其升而上也则亦有时春夏耕耘余时肄业未闻上之人复有以养之也夫旣给之以百亩之地矣又给之以学粮亦安得许多粮给之邪周礼自有士田可攷
　　长乐陈氏曰董氏言王者立大学以敎于国设庠序以化于邑则家塾党庠术序所谓乡学而化于邑也国有学所谓大学而敎于国也大司乐掌成均之灋以治建国之学政则成均之学岂非国有学之谓欤以义求之塾者孰也言习孰乎洒扫应对进退之事将由末以致本者也庠者养也言养人材而成之非特口体而已序者射也言以射别行能而进非特主皮而已学则本天人之道而觉之非特为利而已又曰家言其塾则凡乡遂之家皆塾也遂言其序则凡乡遂之路皆序也学者自比而至于乡自邻而至于遂近而出入之所习孰逺而往来之所次序文德之盛无大于此
　　山隂陆氏曰党有庠则鄙有序遂有序则乡有庠郷有庠则州有序州有序则县有庠六乡贵庠则以养之为义六遂贵序则以别之为义　又新说曰周人设庠序学校具于六乡六遂之中非谓于一处设一学而已周官州长言射于州序则所谓序者州亦有之而不独有于遂也党正言饮酒于序则所谓党者又有序矣不独有于庠也王制曰耆老皆朝于庠习射上功习乡尚齿乡饮酒曰迎賔于庠门之外则所谓庠者乡亦有之不独有于党也春秋传曰子产不毁乡校则乡又有校矣不独有乎庠也由是言之则庠序学校之制其于乡遂盖各具矣不必于乡有庠于遂有序也故孟子设为庠序学校以敎之而不分所在之地盖此数学乡遂中通有也学记曰国有学家有塾党有庠术有序盖术之言路也读如经术之术郑氏谓术为遂非也盖记此者言古之敎人者以外则国有学以内则家有塾于党则有庠以待其居者于路则有序以待其行者以明先王之敎人其大略如此非以尽天下之学而已也宗郑氏者遂以为乡有庠遂有序而已此不该不徧一曲之论也李氏曰古者国有学州有序族党有庠比闾有塾县遂同于州郷鄼鄙同于党族邻里同于比闾此经于六遂言序以见乡之党于六郷言党以见遂之鄙于县遂之学言遂于族党之学言党举大以兼于小比闾邻里之学言家举小以见大此先王之法言所以常约而详也康成谓六郷之学皆曰庠六遂之学皆曰序则误矣
　　永嘉戴氏曰班固云里有序乡有庠序以明敎庠则行礼而视化焉周礼于乡遂独不载庠序事止于州长言春秋以礼防民而射于州序党正亦言国索鬼神而祭祀则以礼属民而饮酒于序说者以为序者州党之学也礼记曰耆老皆朝于庠说者曰此庠乡学也旣曰党庠术序又曰里序郷庠又曰州党有序虽所载不同要之州郷里之间通谓之庠序不得谓之学唯天子诸侯得称学尔孟子曰夏曰校殷曰序周曰庠礼记又有上庠下庠东序西序左学右学东胶虞庠之名四代之学其名又多不同大抵后人多祖述前人之名也
　　延平周氏曰养人之有序故自家至国皆立之学建安真氏曰案古敎法其近民者敎弥数故二十五家为闾闾有塾民朝夕处焉四闾为族则歳之读法者十有四法者何大司徒所颁之三物也士生斯时不待舎去桑梓而有学有师敬敏任恤则闾胥书之孝弟睦婣则族师书之其所以敎又皆因性诱民而纳诸至善之域礼镕乐冶以成其德达其材古者作人之功盖如此今之世里于民最近而无学士常轻去土著而事逺游行之修窳无所乎考至其设敎则以琢辞锼句为巧诡圣僻说为能非惟无以淑其人抑且重斲丧之也
　　比年入学中年考校一年视离经辨志三年视敬业乐羣五年视博习亲师七年视论学取友谓之小成九年知类通达强立而不反谓之大成夫然后足以化民易俗近者说服而逺者懐之此大学之道也记曰蛾子时术之其此之谓乎
　　郑氏曰比年入学者每歳来入也中犹间也乡遂大夫闲歳则考学者之德行道艺周礼三歳大比乃考焉离经断句絶也辨志谓别其心意所趣乡也知类知事义之比也强立临事不惑也不反不违失师道也逺者懐之懐来也安也蛾蚍蜉也蚍蜉之子微虫尔时术蚍蜉之所为其功乃复成大垤
　　孔氏曰每闲一歳乡遂大夫考校其艺下一年三年五年七年之类是也入大学者自国家考校之未入大学则乡遂大夫考校也郑引周礼大比考校则此中年考校非周礼也学者初入学一年乡遂大夫于年终考视其业也离经谓离析经理使章句断絶辨志谓辨其志意趣向习学何经敬业谓艺业长者敬而亲之乐羣谓朋友善者愿而乐之博习谓广博学习亲师谓亲爱其师论学谓学问向成论说学之是非取友谓选择好人取之为友此七年之学其业小故曰小成九年则视其知义理事类通达无疑强立不反则是大学圣贤之道记礼者引旧记之言故云蛾子时术之蛾子小虫蚍蜉之子时时术学衘土之事而成大垤犹如学者时时学问而成大道
　　长乐陈氏曰比年者必再歳也周官乡大夫三年大比则考其德行道艺则所谓中年者必三歳也比年一小聘三年一大聘诸侯之于天子也比年入学中年考校学者之于庠序也盖学者由积而成自小而至大敎者因年而视自一而至九皆中年以考校以校三歳之实也离经以审其师授辨志以别其趣向敬业而不慢则不知燕辟之为可尚乐羣而不厌则不知燕朋之为可从博习而详说则理无不穷亲师而信道则功无不倍学有先后而知所论友有损益而知所取知类通达有以尽知之所及强立不反有以尽仁之所守由离经辨志至于论学取友则可与适道而未可与立学之小成者也必四进而后视之知类通达强立而不反则可与立矣学之大成者也尚何事于视为哉今夫王道以九变成化箫韶以九变成乐则学以九年大成亦天数之常为学日益之事也知类通达而见善明强立不反而用心刚权利不能倾羣众不能移天下不能荡夫然后内能定外能应非夫以善养人而服天下孰能与此今夫蛾有君臣之义言蛾子又有父子之道焉内则父子外则君臣人之大伦也大学之道所以明人伦也故取此以明之僖公作頖宫于鲁礼敎达而国人从之德义达而淮夷懐之武王立辟雍于镐京自西自东自南自北无思不服其学虽殊其成功一也化民易俗始也化民成俗终也近者说服逺者懐之敎也近者说逺者来政也
　　严陵方氏曰人不可一日不学故比年入学又不可比年而视之故中年考校如下所言皆其事也离经考经之文也离其经矣因习之以为业敬业者脩其业而不敢慢也志旣辨则与之同志者在所乐矣乐羣居而不厌之谓也乐羣则上足以亲师而为之法上能亲师则下足以取友以为之助故继之以取友上有师以为之法下有友以为之助则遵道而行半涂而废者寡矣故继之以强立而不反焉以能强立故不反也不反则有进而无退矣知类通达则告徃知来闻一知十之谓自取友以上固足以为成矣然或立之不强有时而反必待强立而不反然后足以为大成也视与文王世子言视学同意易俗谓易其汚俗也美俗成则汚俗易矣俗旣易矣则天下岂有殊俗哉近者旣服而逺者懐之固其理也说服者中心说而诚服也术者述其所行之谓也时者犹学者之时习也
　　延平周氏曰观人之有序故自一年离经辨志而至于九年知类通达强立而不反能离经然后知业之为可敬能敬业然后所习者博习博然后能讲学能讲学然后知类通达凡此皆视其学问者也内辨其志然后外乐其羣乐羣然后上能亲师亲师然后下能取友取友然后能强立而不反凡此皆视其德性者也孟子曰以善养人然后能服天下此所以近者说服逺者懐之
　　横渠张氏曰辨志辨经之志诗之志如何书之志如何敬业乐羣学者必有业尊敬其所业乐羣谓朋友由博习而将以反约事师而至于亲敬则学之笃而信其道也论学取友能讲论其学而取友必端矣知类通达比物丑类是也九年者止言其大略人性有迟敏气有昬明岂可齐也强立而不反可与立也敎者可以无恨矣化民易俗之道非学则不能至此学之大成蛾子时术之积功也
　　山隂陆氏曰其视亲师友如此岂有杀羿之事哉故曰尹公之他端人也其取友必端矣虽然尚非其至也谓之小成而已知类通达强立而不反立所谓知及之仁能守之似之矣蛾读如字蛾之子蚕蠋尔术蛾之所为乃复成垤可以人而不如乎且蛾俄而生俄而死矣其不茍尚如此此愚公所以屈知叟之笑也
　　新安朱氏曰辨志者自能分别其心所趋向如为善为利为君子为小人也敬业者专心致志以事其业也乐羣者乐于取益以辅其仁也博习者积累精专次第而徧也亲师者道同德合爱敬兼尽也论学者知言而能论学之是非取友者知人而能识人之贤否也知类通达闻一知十能触类而贯通也强立不反知止有定而物不能移也盖考校之法逐节之中先观其学业之浅深徐察其德行之虚实读者宜深味之乃见进学之验
　　东莱吕氏曰离经辨志谓浃意义敬业不敢轻易五年方可博习未至此则非圣人之书不敢观前此非不从师至此方能亲师七年见得的当方可议论是非决择贤否
