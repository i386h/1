<!-- { "loadSidebar": true } -->
　　严陵方氏曰以礼朝之服而食不敢慢于所养也日中馂朝之余不别改造不敢厚于所养也奏而食周官膳夫掌王之食饮以乐侑食正谓是矣且人之养也心志和而后气体从之奏乐而食则所以和其心志而助气体之养日少牢朔月太牢则所以为丰俭之节且重朔故也前于朔言聼此于朝言视何也聼主有所受于上视主有所明于下味以淡为本上水则贵本故也以至五齐加明水三酒加酒者亦此义也以水为上则饮为次矣以清为上则浊为次矣故以浆酒醴酏为之序其名义已见内则解
　　沙随程氏田先儒相传谓前旒蔽明黈纩塞聪亦习之误此独祭祀之衮冕为然欲其専精神以飨神也若视朝则皮弁服何旒纩之有哉
　　延平周氏曰皮弁之服白布衣积素以为裳用皮者贵自然也衣白而裳素者贵其洁且明也盖君之于朝当体于自然又欲其洁白于己而明于事也故皮弁以日视朝所谓体其自然与夫自洁于己而明于事者则无终日之间违之故皮弁遂以食日中而馂者约于自奉者也奏而食者非特侑之而已且又使非僻之心无自入也日少牢朔月大牢者重其始也膳夫曰王日一举鼎十有二物皆有爼以乐侑食大司乐曰王大食三侑皆令奏钟鼔则所谓鼎十有二物者岂非朔月大牢者乎盖十二鼎者礼之至隆而无以加者也水浆醴酏以酒为主故其所言如此然考于周官之六饮则不同者岂非夏殷之制乎山隂陆氏曰日中言奏而食则夕食不以乐侑然犹祭也故曰夕深衣祭牢肉牢肉虽非特杀亦非日中所馂之余馂余不祭周官王日一举鼎十有二物此云王日少牢朔月大牢则王日一举鼎十有二用少牢与朔月月半然后三牲备尔盖鼎十有二不必皆大牢亦礼君无故不杀牛则王虽尊不应日杀然则楚语云天子举以大牢祀以防诸侯举以特牛祀以大牢举谓朔月月半以盛者言之也所谓三酒上酒五齐上明水则三酒外有酒五齐外有明水今曰五饮上水则五饮有凉可知然其目不言略之也且水凉无厚薄之齐凉虽上水亦几于水矣天子言饮诸侯言爼簋饮养阳气食养隂气也天子言日中诸侯言夕天子言馂诸侯言祭牢肉善言上也天子言奏而食诸侯言稷食菜羮亦善言上
　　马氏曰礼俎生鱼而匏庶羞先黍稷而饭稻粱防布尊于黼黻稾鞂尊于莞簟煎盐贵于醯醢鸾刀贵于割刀以至大羮先铏羮大圭先琢圭素车先饰车缁布先冕而五齐加明水三酒加酒皆五饮上水浆之意也盖物之养人也无穷而人之逐物也无穷圣人有忧之故凡行礼之际以噐皿之本素而无文饮酒之本淡而无味于是贵上之使人薄文以厚本节性以反朴则无败度之过矣
　　金华应氏曰皮弁以食敬且质也日中而馂简且约也日少牢崇其俭也朔月大牢敬其始也或者见周礼膳人膳用六牲鼎爼十二之説且疑诸侯所奉当半天子而朔月仅为五爼四簋相去辽逺遂以为此篇所説为异代之制是殆未深考周官之説夫食用六谷膳用六牲与夫酱用百有二十罋不言其所实之物初不拘于大牢也特其所用不出于此且于此数者之中随物而用之耳岂必尽物而用之哉若夫鼎爼之十有二就其想象而为之注释尔楚观射父之所谓举者亦记其举之大者尔若常日一举之数亦有所不必言矣故窃以为王鼎爼十有二者乃日食常膳之弥文而未必备也诸侯五爼四簋者乃朔食之定数而不容亏也记礼者皆记其所见必不差也
　　卒食端而居动则左史书之言则右史书之御瞽几声之上下
　　郑氏曰天子服端燕居左史右史所书春秋尚书其存者瞽乐人也几犹察也察其哀乐
　　孔氏曰春秋是动作之事故以春秋当左史左阳阳主动故记动尚书记言诰之事故以尚书当右史右是隂隂主静故也周礼有内史外史大史小史御史无左史右史之名者按周礼大史职云大师抱天时与大师同车又襄二十五年传曰大史书曰崔杼弑其君是大史在君左厢记动作之事则大史为左史也周礼内史职凡命诸侯及孤卿大夫则防命之僖二十八年左传云王命内史叔兴父防命晋侯为侯伯是皆言语之事在君之右故为右史是以酒诰云矧大史友内史友郑注掌记言记行此论正法若其有阙则得交相摄代故洛诰史逸命周公伯禽服防注文十五年传云史佚周成王大史襄三十年郑使大史命伯石为卿皆大史主爵命以内史阙故也春秋之时则特置左右史官故襄十四年左史谓魏荘子昭十二年楚左史倚相是也御者侍也瞽人审音使之侍侧几察乐声上下哀乐防君之失政和则乐声乐政酷则乐声哀
　　马氏曰所以体道端所以正德其制则先儒谓士之端身二尺二寸袂长如之袪尺二寸大夫以上侈之盖半而益一理或然也端齐服也而天子燕居亦服之者盖先王之礼入虚如有人燕居如有神此所以不愧屋漏也动见于貌言发于声貌于时为春阳也故左史书之言于时为秋隂也故右史书之周官大胥于春歌之时合舞于秋咏之时合声其意亦若此也行止在君而侍焉者御也即动之微而察焉者几也政有治忽故民有忧乐民有忧乐故声有上下上下虽殊而忧乐之声均有焉故其哀心感者其声噍以杀忧声之下者也其怒心感者其声粗以厉忧声之上者也其爱心感者其声和以柔乐声之下者也其喜心感者其声发以散乐声之上者也有史以书言动则上无过失有瞽以几声音则下无匿情如此则礼乐交修而天下治矣
　　长乐陈氏曰端则衣袂与袪广袤等矣无大夫士之辨也果士之袪杀于袂尺非端也大夫之袪侈以半而益一亦非端也深衣之袂圜长衣之袂长吊祭及余衣之袂侈则端之袂端可知矣古者端衣或施之于冕或施之于冠乐记曰魏文侯端冕而聼古乐此施之于冕者也冠礼冠者端缁布冠既冠易服服冠端内则子事父母冠緌缨端韠绅公西华曰端章甫以至晋侯端委以入武宫晏平仲端委以立于虎门此施之于冠者也盖端齐服也诸侯与士以为祭服玉藻端以祭特牲冠端是也大夫士以为私朝之服玉藻朝端是也天子至士亦以为燕服玉藻天子卒食端而居内则事父母端韠是也然则端衣所用固不一矣记曰齐之也以隂幽思也故祭之冕服皆齐之端衣亦若夫朝服天子以素诸侯以缁未闻以端也仪礼大夫祭以朝服士祭以端冠礼冠者服端杂记公袭朝服一端一襚礼自堂受端则朝端异矣端皆裳或黄裳杂裳可也未闻以素裳也郑氏下文注云朝服冠端素裳此説无据【礼书】又乐书曰周官典同言髙声防下声肆正声缓则所谓中声者非髙而防非下而肆一适于正缓而已盖乐以中声为本而一上一下非所以为中也古者神瞽考中声以作乐盖本诸此然则御于君所之瞽其察乐声有不以中声为量乎今夫齐音敖僻乔志则声失之髙而上者也宋音燕女溺志则声失之卑而下者也上非中声也下亦非中声也御瞽在所几焉若夫不上不下而要宿于中则中和之纪于是乎在尚何几察为哉有瞽以几声乐则人主无流湎之心矣
　　山隂陆氏曰诸侯言夕深衣举轻天子言卒食端而居举重互相挟则天子夕亦深衣诸侯卒食亦端而居左史右史诸侯亦应如此诸侯言行或愧于书天子言几声诸侯言定体善言上几声精矣延平周氏曰天子之于事则无为而其所有为者言动而已故动则左史书之言则右史书之声音之道与政通故御瞽几声之上下
　　庆源辅氏曰端而居如是然后俨然人望而畏之有左史右史以书言动天子诸侯言而世为天下道动而世为天下法宜也故如是书之岂曰有所禁止之哉魏文侯云钟声不比乎左髙虽曰失其职然古意犹存也
　　年不顺成则天子素服乘素车食无乐
　　郑氏曰自贬损也
　　孔氏曰司服云大札大荒大烖素服此是天子诸侯罪己之义素服者谓素衣故下文诸侯年不顺成君衣布互文也若其臣下即不恒素服唯助君祷请之时乃素耳故司服端素端注云为札荒有所祷请也
　　严陵方氏曰忧民之忧而以丧礼自贬也
　　延平周氏曰先王之所以应天者虽以实不以文然文者亦在所不废
　　马氏曰顺在气成在物不顺则逆而水旱至焉不成则亏而饥馑至焉周官司服大荒素服大司徒荒政蕃乐大司乐大凶弛县杂记凶年乘驽马皆忧以天下故也然食虽无乐饮酒盖有乐矣曲礼曰嵗凶非饮酒不乐
　　金华范氏曰自天子玉藻止食无乐此天子之仪人主天下之元首而头容必比德于玉岂徒庄其首哉十二天数也旒必象焉变化天道也龙卷象焉尊祖配天以是而祭可以对越上帝来格祖考矣东者日之所出向明而治闰必变而从时皆天道也皮弁以食顺以质也馂食之余自损挹也日少牢崇俭也朔月大牢敬始也朔言聼受命于天也朝言视中以观天下也五饮水之为上原本而反始也燕居而齐服戒谨恐惧于不覩不闻也言动有书岂曰有所禁止哉表仪天下也几声以察治忽声音与政通唯乐不可以伪为也年不顺成遽自贬损忧以天下禹汤之罪己也吁目之于色也耳之于声也口之于味也四肢之于安佚也谁独无是心哉况享天下之奉乎先王之视聼言动莫不养之以礼视朝聼朔明目达聪示法于人受命于天饮必上水而淡薄之为贵食必奏乐而非僻无自而入齐服以燕处端冕以事鬼神一衣服饮食动作起居仰不愧天俯不怍人故雍雍在宫肃肃在庙安而行之周旋中礼此圣人之于天道也岂勉强而然耶
　　诸侯端以祭禆冕以朝皮弁以聼朔于大庙朝服以日视朝于内朝
　　郑氏曰端祭先君也端亦当为冕诸侯祭宗庙之服唯鲁与天子同裨冕朝天子也公衮侯伯鷩子男毳也皮弁下天子也朝服冠端素裳也此内朝路寝门外之正朝也天子诸侯皆三朝
