<!-- { "loadSidebar": true } -->
　　沙随程氏曰圣人治神人之道以为茍旷其职如神者亦不敢不致罚也然则四方年不顺成之所八蜡不通者亦变置社稷之意非区区为民财不足而谨之也唐礼蜡祭年不顺成则绌其方守之神也此古礼之存者犹可攷也
　　南丰曽氏曰博士和岘言蜡始伊耆而三代有嘉平清祀蜡祭之名蜡腊之利名也汉乗火徳以戌日为腊腊接也言新故相接故田猎取禽以报百神享宗庙旁及五祀以致孝尽防魏晋同之唐以土王贞观之际尚用前寅蜡百神夘日祭社辰日腊宗庙至开元始定礼制三祭皆于腊辰以应土徳议者是之宋兴推应火行以戌日为腊而独以前七日辛卯蜡不应于礼请如开元事蜡百神祀社稷享宗庙同用戌腊如礼便制曰可【巩本朝政要防】
　　恒豆之菹水草之和气也其醢陆产之物也加豆陆产也其醢水物也笾豆之荐水土之品也不敢用常防味而贵多品所以交于神明之义也非食味之道也郑氏曰此谓诸侯也天子朝事之豆有昌本麋臡茆菹麏臡馈食之豆有葵菹蠃醢豚拍鱼醢其余则有杂错云也非食味之道言礼以异为敬
　　孔氏曰自此至后断也一节緫明祭祀笾豆酒醴莞簟尊彞醯醢鸾刀所用之冝恒豆谓朝事及馈食恒常所荐之豆所盛之菹是水草和美之气若昌本茆菹是也其所盛之醢陆地所产之物也加豆谓祭末酳尸之后其菹陆地产生之物而为之若葵菹豚拍之属是也加豆所盛之醢用水中之物若蠃醢鱼醢是也郑知此谓诸侯以其与周礼天子豆物不同也天子朝事之豆有昌本麋臡茆菹麏臡与此经同其菁菹鹿臡菁菹非水物与此经异也天子馈食之豆有葵菹蠃醢豚拍鱼醢与诸侯加豆不同其天子加豆有芹菹兎醢深蒲醓醢箈菹鴈醢笋菹鱼醢芹菹与深蒲及箈菹等非陆产也鹿与醓醢非水物也与此经异也郑緫云其余则有杂错是天子与诸侯异也其笾豆所荐之物或水或土所生品类也前唯言豆此连言笾者笾是配豆之物所盛亦有水土所生也所荐之物不敢用常防美味贵其多有品类言物多而味不美也所以交接神明之义取恭敬质素非如人事饮食美味之道也
　　横渠张氏曰古亦有燕器祭必为笾豆簠簋者非圣人不能为也盖欲异其器而不通防用又欲其器之盛物之丰且令人持之专敬
　　严陵方氏曰恒豆谓所常进之豆加谓于所常进而有加者以恒而对加则加为暂以加而对恒则恒为朝事馈食矣菹腌菜也醢肉醤也上言恒豆之菹则知加豆之陆产亦菹也上言陆产之物则知下言水物即水产也上言水草之和气则知下之所言皆和气也常所食者皆防而不敬故谓之常防谓交于神明者在诚而不在味故曰非食味之道也义言其所冝道言其所由篇首言笾豆之实此言荐者实言实之于中荐言荐之于上
　　延平周氏曰朝事与馈食之豆非无陆产之物也以水草之和气者为主加豆非无水草之和气也以陆产者为主
　　山隂陆氏曰恒豆举茆菹麏臡故曰恒豆之菹水草之和气也其醢陆产之物也加豆举笋菹鱼醢故曰加豆陆产也其醢水物也
　　先王之荐可食也而不可耆也卷冕路车可陈也而不可好也武壮而不可乐也宗庙之威而不可安也宗庙之器可用也而不可便其利也所以交于神明者不可以同于所安乐之义也
　　郑氏曰武万舞也
　　孔氏曰此緫明祭祀之物不可同于寻常安乐之义也祭祀荐羞质而无味不可歆嗜衮冕路车尊严不可寻常乗服以为荣好也武是万舞大武以示壮勇之容不可常娱乐也宗庙尊严肃敬不可寝处其中以自安宗庙之器共事神明不可因便以为私利严陵方氏曰水土之属谓若笾豆之实水土之品可食之以为礼而不可供嗜欲之求卷冕龙衮也路车即大路也可陈之以为仪而不可资玩好之用武舞执干戚以为勇壮之容而非所以乐其情焉宗庙奉鬼神以示威灵之居而非所以安其身焉祭器不若燕器之利而便于用安乐者谓所安而乐之也若可耆可好之类是矣此言先王之荐可食而不可耆则知后之所言酒明水与夫太羮皆不可耆言路车可陈而不可好则知素车之乗亦不可好也言宗庙之器可用而不可便其利则知防布幂与夫蒲越稾鞂皆不可便其利也前緫其略后别其详
　　山隂陆氏曰宗庙之威亦释大武若言宗庙之威不应衍而字
　　酒醴之美酒明水之尚贵五味之本也黼黻文绣之美防布之尚反女功之始也莞簟之安而蒲越稾鞂之尚明之也大羮不和贵其质也大圭不琢美其质也丹漆雕几之美素车之乗尊其朴也贵其质而已矣所以交于神明者不可同于所安防之甚也如是而后宜郑氏曰尚质贵本其至如是乃得交于神明之宜也明水司烜以隂鉴所取于月之水也蒲越稾鞂借神席也明之者神明之也琢当为篆字之误也几谓漆饰沂鄂也
　　孔氏曰此明祭祀所用之物尚质贵本酒谓水也陈列酒尊之时明水在五齐之上酒在三酒之上尊尚其古故设尊在前幂人云防布幂八尊礼器云犠尊防布鼏是防布之尚也凡常所居下莞上簟祭天则蒲越稾鞂之尚是神明矣雕谓刻镂言寻常车以丹漆雕饰之为沂鄂而祭天以素车之乗者尊其朴素贵其质而已矣此一句包上酒醴以下诸事言祭祀之时不重华饰惟贵质素而已以其交接神明不可同于寻常身所安防之甚也尚质尚俭如是而后得交神明之义
　　横渠张氏曰明水饮之祖毛血食之祖所以反始也长乐陈氏曰礼之初有明水而已明水而后有酒酒而后有五齐五齐而后有三酒至于三酒则事神与人者备矣又有六饮所以纯乎人而致养焉明水者隂鉴以取于月之水也酒者黒黍和于水之酒也考之此经则酒与醴固不同而酒明水亦异也合之以为一则非矣
　　金华唐氏曰周礼有明水而无酒则明水即酒也司烜氏掌以夫燧取明火于日以鉴取明水于月以共祭之明齍明烛共明水大司宼奉其明水火皆言明水而不言酒则明水酒之非二物可知也郊特牲言酒醴之美酒明水之尚非以酒明水为二物也加于齐则谓之明水加于酒则谓之酒且玉藻曰凡尊必尚酒而不曰尚明水酒则明水之与酒决非二物
　　严陵方氏曰夫味以淡为本感于咸作于酸化于苦穷于甘变于辛酒明水则淡而无味故曰贵五味之本也黼作斧形其色则白与黒黻则两已相弗其色则黒与青青与赤谓之文赤与白谓之章以天地之文作于东南成于西南故也缋则五采之所防绣则五采之所刺言文则章可知言绣则缋可知是皆色之美者也布之精者升多而宻粗者升少而防女功之作始于粗久而后至于精故雄曰雾縠之组丽女功之蠧矣以防布之尚故曰反女功之始也明之也者谓其洁着之也若酒明水之类莫非明之也于蒲越稾鞂言之者以其无余义故也味之贵者莫如淡大羮则以淡为质而已物之美者莫如玉大圭则以玉为质而已素车之乗即前所谓乗素车是也尊无非贵也朴无非质也故下緫而言之则曰贵其质而已矣前曰不可同于所安乐之义此曰不可同于所安防之甚乐犹有义焉防则甚矣
　　山隂陆氏曰贵其质也言贵不言美大羮酒可以言贵不可以言美尊其朴也变美言尊朴之名尊老子曰朴虽小天下不敢臣不言以直不可也据不可以同于所安乐之义也
　　延平周氏曰安防之甚不止于安乐之义故于先王之荐之类则言安乐之义于酒醴之美则言安防之甚大圭不琢固已美矣故大羮则言贵其质大圭则言美其质质未至于朴故于素车则特言朴

　　礼记集说卷六十六
<经部,礼类,礼记之属,礼记集说>
　　钦定四库全书
　　礼记集说卷六十七　　　　宋　卫湜　撰
　　鼎俎竒而豆偶隂阳之义也黄目郁气之上尊也黄者中也目者气之清明者也言酌于中而清明于外也郑氏曰牲阳也庶物隂也黄目黄也周所造于诸侯为上也
　　孔氏曰案宗伯云以天产作隂徳注云天产者动物谓六牲之属动物故为阳也庶物虽出于牲体杂以植物相和非复牲之全体故为隂也黄以黄金镂其外以为目因取名也贮郁鬯酒故云郁气也祭祀时列之最在诸尊之上故云上也黄是中方色目是气之清明者也酒在尊中而可斟酌示人君虑于祭事必斟酌尽于中也目在尊外而有清明示人君行祭必外尽清明洁净也案明堂位云周以黄目是周所造也天子则黄之上有鸡鸟备前代之器诸侯但有黄故云于诸侯为上也
　　长乐陈氏曰先王制器或逺取诸物或近取诸身其取之也有义其用之也以类鸡鸟虎蜼之取诸物也斚耳黄目取诸身也
　　严陵方氏曰以金目为饰故谓之黄目以实郁鬯而贵臭故曰郁气之上尊而谓之尊者以居其所而賛者从者有尊之义故也司尊掌六尊六之位而黄处其四此乃言上尊者以尊时之所上而已目之精水也其光火也以水为体故其气清以火为用故其气明玉藻言视容清明是已是以诗云瑟彼玉瓒黄流在中郁在中而以瓒酌之盖酌于中也直达于外焉盖清明于外也夫孝子将祭虚中以治之此非酌于中之义乎至于不御内不听乐不饮酒不茹荤此非清明于外之义乎
　　延平周氏曰司尊之职秋尝冬烝祼用斚黄黄即黄目郁气之上尊也盖万物之于冬则反于土而复于本反于土则终矣故饰用黄此坤所以至于上六始曰天而地黄复于本则可以自见故饰用目此复所以小而辨于物然周礼谓之此谓之尊何也盖以对尊则为常尊为变以尊对则尊为尊为卑及离而言之则尊与一也
　　山隂陆氏曰黄目目也气之清明者也于斚为上据此司尊尊先大先小
　　祭天埽地而祭焉于其质而已矣醯醢之美而煎盐之尚贵天产也割刀之用而鸾刀之贵贵其义也声和而后断也
　　孔氏曰此所论亦尚质反贵天产及声和之义余物皆人功和合为之盐则天产自然故云贵天产也煎者煎此自然之盐链治之也设之于醯醢之上故云尚割刀之用必用鸾刀贵其声和之义取其鸾铃之声宫商调和而后断割其肉也
　　严陵方氏曰盐非煎以链治之则不成故谓之煎盐天官盐人之所掌祭祀共其苦盐散盐然醯人醢人所共未尝不以祭祀为主则醯醢之羙祭祀非不用也特非其所尚尔夫刀能制断莫非义也独鸾贵其义者贵其义之和而已
　　长乐陈氏曰何休曰鸾刀宗庙割切之刀环有和铃有鸾考之诗礼曰和鸾雝雝曰登车闻和鸾之声有鸾必有和鸾在前和在后诗有言鸾镳有言八鸾则和可知有言和铃则鸾可知然则何休言鸾刀之制盖有所授耳夫和非断则牵断非和则刿故天以秋肃物而和之以兑圣人以义制物而和之以仁鸾刀以和济割亦此意也易曰利物足以和义【礼书】
　　冠义始冠之缁布之冠也大古冠布齐则缁之其緌也孔子曰吾未之闻也冠而敝之可也
　　郑氏曰始冠三加先加缁布冠也大古无饰非时人緌也杂记曰大白缁布之冠不緌大白即大古白布冠今丧冠也齐则缁之者鬼神尚幽闇也唐虞以上曰大古冠而敝之此重古而冠之耳三代改制齐冠不复用以白布冠质以为丧冠
