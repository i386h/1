<!-- { "loadSidebar": true } -->
　　严陵方氏曰知方非徒知其逺近上下而已又有以知隂阳向背之冝不同席欲其居处之异也不共食欲其嗜欲之分也出入门户则欲其行之让也即席则欲其坐之让也饮食则欲其食之让也经曰父之齿随行兄之齿鴈行则行固欲其让也又曰祍席之上让而坐下觞酒豆肉让而受恶则坐与饮食又欲其让矣由是推之则无所徃而不让矣天有十日故九年敎之数日然日有十则先敎于九年数与方皆五则后敎于六年者何也盖日阳也数与方皆隂也有干知大始坤作成物之意十者天地隂阳生成之理备矣出就外傅曽子问所谓古者男子外有傅是矣书即周官保氏所谓六书是也计即所谓九数是也以数必计其多少故又谓之计焉自学书计而下皆就外傅所学之事也礼帅初谓遵习先日所为而不敢变也虑其妄有所改为故也朝夕学防仪者至此乃可以责事长之礼故也若昧爽而朝之类则朝之所当学也若日入而夕之类则夕之所当学也简防也谓古先之事必书于防必请而后习之者则以不敢専故也
　　马氏曰书文字也以竒乗耦刚柔杂比以相成故曰文以其始于一二而生之至无穷故曰字以其可以记事故曰书文言其形字言其法书言其用先王之世书止为六艺之一而以之敎小学者盖书者学之所始敎之于始固其所以成之也
　　山隂陆氏曰十年以后有学无敎据六年敎之数与方名八年始敎之让九年敎之数日请习简而易从谅而易知之事
　　横渠张氏曰袴则今之袴也今之袄子也不以帛则用布也请肄简谅则童子自请所习于长者也长者所以敎者当以简谅童子未能致文故姑敎之以简童子未能择信故且使之守信
　　庆源辅氏曰方名地事也六年敎数一至十也十年学计百千万亿也计者数之総也居宿于外者居日事也与燕居闲居同袴下服不用帛然则上衣犹用帛也礼帅初者前已敎之逊让礼之端也朝夕学防仪者则至是不容有暇也有暇则又请习简谅矣
　　十有三年学乐诵诗舞勺成童舞象学射御二十而冠始学礼可以衣裘帛舞大夏惇行孝弟博学不教内而不出
　　郑氏曰先学勺后学象文武之次也成童十五以上之称大夏乐之文武备者也内而不出谓人之谋虑也
　　孔氏曰勺籥也十三之时学此舞籥之文舞象谓武舞也用干戈之小舞以年防习文武之小舞也二十成人血气强盛无虑伤损故可以衣裘帛大夏是禹乐禅代之后在干戈之前文武俱备故二十习之博学不敎谓广博学问不可为师敎人内而不出者蕴蓄其徳在内而不得出言为人谋虑
　　河南程氏曰天下之英才不为少矣特以道学不眀故不得有所成就夫古人之诗如今之歌曲虽闾里童稚皆习闻之而知其说故能兴起今虽老师夙儒尚不能晓其义况学者乎是不得兴于诗也古人自洒埽应对以至冠昬防祭莫不有礼今皆废壊是以人伦不明治家无法是不得立于礼也古之人声音所以养其耳采色所以养其目歌咏所以养其性情舞蹈所以养其血脉今皆无之是不得成于乐也是以古之成材也易今之成材也难古人为学也易八嵗入小学十三入大学舞勺舞象有歌以养其耳舞干羽以养其气血其心急则佩韦缓则佩出入闾里则视聴游习与政事之施莫不由此如此则非僻之心无自而入　又曰古者家有塾党有庠遂有序故未甞有不入学者八嵗入小学十五择其秀者入大学不可敎者归之于农三老坐于里门出入察其长防进退揖让之序至于闾里乡党之间如三百五篇之类人人讽诵要之莫非止于礼义之言十三又使之舞象然则虽未能深知义理兴起于诗其心固已善矣后世虽白首未甞知有诗此古今异习也以古所习安得不厚以今所习安得不恶
　　横渠张氏曰古者敎童子先以舞者欲柔其体也心下则气和气和则体柔古者敎胄子必以乐欲其体和也敎之舞敎之乐所以欲其和学者志则欲立体则欲和二十博学无方犹知类通达
　　严陵方氏曰成童先儒谓十五以上不言十五则以所学之事不止于十五之时故也非有成人之材则不足以习武非有成物之效则不足以立物故武事必于成童敎之且勺虽告武王之乐然以勺其道而道成于文故也象虽奏文王之乐然以象其事而事成于武故也必以告武王之乐为文者以示文之道必有武为之备也必以奏文王之乐为武者以示武之事必以文为之经也勺固成王之乐以告成大武故取义如此冠者成人之服也冠而后备服服备而后可以行礼故始学礼也孔子言立于礼成于乐此则先乐而后礼何也盖孔子所言者礼乐之情也此所学者礼乐之文也自情言之则礼浅而乐深自文言之则礼难而乐易此以学文为主故先其易而后其难者学记曰先其易者后其节目盖谓是矣以其服备故可以衣裘帛舞大夏则备文武故也文王世子敎文武之舞皆于夏学以是且十有三年舞勺则有文而无武成童舞象则有武而无文二十成人然后舞备文武乃其称矣敎让于八年学幼仪于十年则孝弟之道固已知之及成人然后笃而行之以期于熟焉孟子言幼学壮行是矣博学不教者盖学所以为己敎所以为人故博学不教内而不出者以其果足以为人故志乎内而无事乎外有所入而无所出也
　　山隂陆氏曰始学礼凢言始自今始尔其余不言始有前此者矣据八年始敎之让三十而有室始理男事四十始仕有学无敎聚之而已子弟之道也　又新説曰象舞文王之乐也武舞武王之乐也酌舞成王之乐也周之武兆于文王故其乐名之曰象而诗曰肇禋维周之祯是也大于武王故其乐曰大武而诗曰胜殷遏刘耆定尔功是也成于成王故其乐名之曰酌而其序曰言能酌先祖之道以养天下是也天下之理自其成而观之易知也故十三舞勺自其兆而观之难知也故十五舞象大夏则舞之文武中者也有干戚有羽籥文武之道备矣故二十而后舞大夏公羊曰朱干玉戚以舞大夏八佾以舞大武记言朱干玉戚以舞大武八佾以舞大夏其言正相反则夏有干戚可互见矣诗言籥舞笙皷又言以籥不僭记言夏籥序兴其言正相当则夏有羽籥可知矣庆源辅氏曰十年衣不帛袴谓袴不用帛耳博学不敎内而不出独善而己独善其身未足以善人也博学无方孙友视志取诸人以为善也取诸人以为善则善足以及人矣
　　三十而有室始理男事博学无方孙友视志四十始仕方物出谋虑道合则服从不可则去五十命为大夫服官政七十致事凢男拜尚左手
　　郑氏曰室犹妻也男事受田给政役也方犹常也无方言学无常在志所好也孙顺于友视其所志也物犹事也方物言常事也服官政统一官之政也七十致其事于君而告老左手阳也
　　孔氏曰三十丁壮受其田土供给征役始理男事孙友言孙顺朋友视其志意所尚四十年壮仕官行其常事无所谦逊出其谋计其思虑以为国也河南程氏曰古之为士者自十五入学至四十始仕中间自二十五年有事于学又无利可趋则其志可知此所以成徳故古之人必四十乃仕然后志定业成后世立法自童稚即有汲汲利禄之诱何由向善严陵方氏曰三十年为一世而男女为室有室所以传世也传世则有父母之道理男事者父道也博学无方继之以孙友视志孔子言学而时习之继之以有朋自逺方来亦此意也孙有自卑之意书曰惟学逊志然所取之友有贤否则所存之志有逺近故以孙友而视其志也至此必视其志者以当壮而有立之时故也四十则强之时也仕则与物接而有理可言故谋不得不出有患可思故虑不得不然谋虑岂以伪饰加之乎亦比方事物以应之而已事人之道有合则有否故有从必有去合否在彼也有命存焉从去在我也有义存焉故道合则服从不可则去也服谓服其事从谓从君也拜尚左手尊阳道故也山隂陆氏曰方物出谋则谋不过物方物虑则虑不过物孟子曰位卑而言髙罪也此士之事也道合则服从不可则去者始仕而谋去就士之事也既仕矣有去就焉大夫之事也孟子曰立乎人之本朝而道不行耻也言服官政则与上所谓服从者异服从服而从之服而从之则有死而已士执雉是也即服官政不得其官则去大夫执鴈是也七十男子止致事女子止嫁嫁女之终也男子如上所谓不愧于阳矣虽尚左可也女子如下所谓不愧于隂矣虽尚右可也
　　新安朱氏曰方物方犹比也
　　庆源辅氏曰子贡谓赐也何敢望回回也闻一以知十赐也闻一以知二可谓能逊友而视志矣又子游曰吾友张也为难能也然而未仁曽子曰堂堂乎张也难与并为仁矣亦然内而不出所以蓄之也孙友视志所以证之也出谋虑所以行之也不可则去不言不合者合在彼可在我易曰比之自内
　　女子十年不出姆敎婉娩聴从执麻枲治丝茧织纴组紃学女事以共衣服观于祭祀纳酒浆笾豆菹醢礼相助奠
　　郑氏曰不出恒居内也婉谓言语也娩之言媚也媚谓容貌也紃绦也观于祭祀以下当及女时而知孔氏曰自此至右手一节论女子自幼及嫁为女事之礼案九嫔注云妇徳贞顺妇言辞令妇容婉娩妇功丝枲则婉娩合为妇容郑以此上下备其四徳以婉为妇言娩为妇容聴从为妇顺执麻枲以为妇功组紃皆为绦纴谓缯帛或云组是绶也然则薄濶为组似防者为紃下云十有五年而笄此观于祭祀是未嫁之前观防湏于庙外纳此酒浆笾豆菹醢之等置于神坐一纳包此六事也
　　严陵方氏曰不出谓常居闺閤之内也聴则有所受从则无所违皆女徳也执麻枲则绩事也治丝茧则蚕事也织以机纴以箴组绶属凢此皆学女事以共衣服之用也观于祭祀则欲其习熟是事故也非特观之而已又且纳酒浆笾豆菹醢等物以致其礼相助长者而奠之于神焉诗不云乎于以奠之宗室牖下谁其尸之有齐季女盖助奠之谓也
　　庆源辅氏曰婉有委曲之意娩有迟缓之意聴从所谓以顺为正也妇人之容徳莫此为盛也执与孔子执御之执同治有慎意安于执麻枲而慎于治丝茧夫敎也始于徳容中于女工之事终于祭祀之礼妇人之事尽是矣
　　山隂陆氏曰诗曰緑兮丝兮女所治兮所谓治有如此者若麻枲女工之事烦缛者也是故谓之执即言观祭祀兼纳酒浆亦观也礼相礼相者助奠助长者奠礼相以貌助奠以力
　　新安朱氏曰纳谓奉而入之
　　十有五年而笄二十而嫁有故二十三年而嫁聘则为妻奔则为妾凢女拜尚右手
　　郑氏曰十五而笄谓应年许嫁者女子许嫁笄而字之其未许嫁二十则笄有故谓父母之防聘问也妻之言齐也以礼见问则得与夫敌礼妾之言接也闻彼有礼走而徃焉以得接见于君子也右手隂也孔氏曰女拜右手汉时行之也
　　严陵方氏曰三五而圆者月也故女子之年至是数而笄笄者妇人首饰盖成人之服也夫男子冠则有成人之礼女子笄则当许嫁之时矣然嫁止于二十娶必止于三十者隂以少为美阳以壮为强故也然经亦举其大略耳故王氏谓女子非二十而后可嫁以为二十而不嫁则非礼男子三十而娶四十强而仕推此可知聘言由彼而问此奔言自此而趋彼拜尚右手尊隂道也
　　马氏曰易曰归妹女之终也未济男之穷也盖男之穷必至于济而女之终止于归而已故内则男子之事必至于官女子之事则止于嫁也
