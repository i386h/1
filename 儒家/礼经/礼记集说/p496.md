<!-- { "loadSidebar": true } -->
　　君举旅于賔及君所赐爵皆降再拜稽首升成拜明臣礼也君答拜之礼无不答明君上之礼也臣下竭力尽能以立功于国君必报之以爵禄故臣下皆务竭力尽能以立功是以国安而君宁礼无不答言上之不虚取于下也上必明正道以道民民道之而有功然后取其什一故上用足而下不匮也是以上下和亲而不相怨也和宁礼之用也此君臣上下之大义也故曰燕礼者所以明君臣之义也
　　郑氏曰言圣人制礼因事以托政臣再拜稽首是其竭力也君答拜之是其报以禄恵也
　　孔氏曰此一经明燕礼臣尽礼于下君答之于上上下交欢而不相怨明君臣之义也君举旅于賔谓举旅酬之酒以酬賔及君所赐爵谓特赐臣下之爵賔受君之酬及臣受君赐爵皆降自西阶再拜稽首以受君恩又升堂更再拜稽首以成拜也故燕礼云公酬賔賔降西阶下再拜稽首公命小臣辞賔升成拜郑云升成拜复再拜稽首也礼无不答言凡臣之拜君无不答所以示为上之道不虚取于下上必须报之也上下既须相报故在上明正道以教道于民民亦依君训道有功报上君既薄敛于上民亦什一而税于下上下和平亲睦而不相怨恨前明君臣相报此明君民上下相报上下和亲是和也不相怨是安宁也和与寜礼之用也
　　蓝田吕氏説见前
　　严陵方氏曰举旅即下言举旅行酬也旅序也举爵以序行酬酢之礼也乡饮酒礼亦谓之相旅即中庸所谓旅酬是也君所赐爵谓旅酬之外君有特赐之爵也升成拜者既降阶而拜又升而拜以成前拜之礼故也賔必再拜以明臣下竭力尽能以立功于国君必答拜以明君上发爵赐禄以报功于臣故曰明臣礼也又曰明君上之礼也或言君或言臣或言臣下或言君臣上下皆互相备也言上则不特主君言下则不特主臣力言其才能言其艺民既有功则兴事造业生财有道矣夫然后取之以什一之法也道之至于有功然后取之此其不虚取于民也寡乎什一则上之用不足多乎什一则下之财或匮唯其取之以什一故继之上用足而下用不匮也什一为天下之正如此亦由乎上之人明正道以行之而已和宁礼之用也以其国安而君寜故曰宁论语曰礼之用和为贵曲礼曰人有礼则安皆以是而已夫君臣上下之大义不过如此故曰燕礼所以明君臣之义也
　　石林叶氏曰上以爵禄报下则下日奋而有功故礼无不拜下以功力事上则上见知而有赐故礼无不答无不拜则非与亢礼无不答则非虚取也劳心者治人劳力者治于人治人者食于人治于人者食人上下之义也道民而有功则劳心矣民出丝麻谷粟以奉上则劳力矣燕礼明君臣之义者何以异此方其君举旅于賔而赐爵也固有恵于下而下拜之明其治人也及君答拜者明其食于人而已矣
　　马氏曰礼者政之本政者礼之用则政常寓于君臣行礼之闲而礼常见于为政之际未有礼非其政而政非其礼
　　席小卿次上卿大夫次小卿士庶子以次就位于下献君君举旅行酬而后献卿卿举旅行酬而后献大夫大夫举旅行酬而后献士士举旅行酬而后献庶子俎豆牲体荐羞皆有等差所以明贵贱也
　　郑氏曰牲体俎实也荐谓脯醢也羞庶羞也
　　孔氏曰此明尊卑上下席位之所受献旅酬之差贵贱先后之义席小卿次上卿者案燕礼上卿在賔席之东小卿在賔席之西隔越于賔席而云次上卿者以俱南面东上遥相次耳大夫次小卿者案燕礼大夫在小卿之西故燕礼云辩献大夫遂荐之继賔以西东上也士庶子以次就位于下者燕礼于西阶上献士既受献者立于阼阶下西面北上献庶子于阼阶上既献立于阼阶下故云士庶子以次就位于下也献君君举旅行酬者案燕礼宰夫为主人酌以献賔賔饮毕酌以酢主人主人饮毕酌以献君君饮毕酌以酢主人更爵以受酢于阼阶下饮卒爵主人又洗觚酬主人先饮卒爵酌以酬賔賔受觚坐奠于荐东讫小臣请媵爵者二人媵爵阼阶下皆北面媵爵于公媵爵者先自饮毕媵爵者洗象觯酌奠于公席之前公坐取所媵之觯以酬賔賔于时下再拜稽首公命小臣辞賔升成拜公立卒觯賔乃受公虚爵酌之酬大夫于西阶上众大夫相酬毕奠虚觯于篚此是献君君举旅行酬也而后献卿旅行酬者案燕礼主人洗升实散献卿于西阶上献卿毕小臣又请媵爵者公使二人媵爵奠于公前公又行一爵若賔若长唯公所酬以旅于西阶上大夫辩而止此是为卿旅酬也燕礼直云卿不云大卿小卿之异则小卿大卿俱同献也而后献大夫大夫举旅行酬者案燕礼主人洗献大夫于西阶上大夫辩受献乃纳工献众工毕公又举奠觯唯公所赐以旅于西阶上此是献大夫为大夫而旅酬也而后献士士举旅行酬者案燕礼説屦升堂坐之后主人献士于西阶上献士辩又献旅食賔媵觚于公公坐取賔所媵觯兴惟公所赐乃就席坐行之终于大夫终受者兴以酬士士举旅于西阶上此是献士为旅酬也而后献庶子者庶子卑不为之举旅但无算爵之节执爵者酌而旅之俎豆牲体荐羞皆有等差者公及卿大夫士等皆有等差但燕礼不载无以言也
　　蓝田吕氏曰礼之所贵别而已矣亲疏长幼贵贱贤不肖皆别也大别之中又有细别存焉均亲也而有斩衰大功小功缌麻袒免之异均长也而有父事兄事肩随之异故以贱事贵有十等焉所谓王公卿士皁舆僚仆台也君者积尊而为之也苟无差等民可得而犯之贵贵之义有所不行此乱之所由生也燕礼之别故上卿小卿大夫士庶子其席其就位皆有次献君献卿献大夫献士献庶子及举旅行酬皆有序俎豆牲体荐羞皆有等差君臣贵贱之义极其密察至于此者所以防乱也
　　严陵方氏曰小卿即下卿也言上卿则知小卿之为下言小卿则知上卿之为大仲尼燕居曰席而无上下则乱于席上也故其上下之次如此献庶子之后则不举旅行酬者庶子卑故也周官诸子以下大夫二人为之而此则以居士之下者盖诸侯之庶子故也由士而下无爵则此所谓士者上士而已容庶子以中下之等为之等者上下之义差者多少之差石林叶氏曰献卿及于士而后至于庶子者所以体异姓也盖内朝以亲亲为主则庶子在所先外朝以贤贤为主虽庶子必在所后
　　聘义第四十八
　　孔氏曰案郑目録云名曰聘义者以其记诸侯之国交相聘问之礼重礼轻财之义也此于别録属吉事此聘义释仪礼聘礼之义但仪礼聘礼者谓大聘使卿故经云及竟张旜旜是孤卿所建也聘礼谓侯伯之卿故经云上介奉束锦士介四人皆奉玉锦介凡五人故知侯伯之卿此聘义所释包五等之卿故经云上公七介侯伯五介子男三介皆谓其卿也蓝田吕氏曰交际之义人道之所以羣也其交际也必有相见以结其驩闲于见也必有相问以继其好自天子至于庶人虽有贵贱亲踈逺迩长幼之差其所以相问一也天子之与诸侯诸侯之与邻国皆有朝礼有聘礼朝则相见聘则相问也朝宗觐遇会同皆朝也存覜省聘问皆聘也故聘礼有天子所以抚诸侯者大行人一嵗徧存三嵗徧覜五嵗徧省是也有诸侯所以事天子者大行人时聘以结诸侯之好殷覜以除邦国之慝是也有邻国交修其好者大行人凡诸侯之邦交嵗相问殷相聘久无事则聘焉是也仪礼所载聘礼邻国交聘之礼也聘义者所以释其所载聘礼之义也
　　聘礼上公七介侯伯五介子男三介所以明贵贱也介绍而传命君子于其所尊弗敢质敬之至也三让而后传命三让而后入庙门三揖而后至阶三让而后升所以致尊让也君使士迎于竟大夫郊劳君亲拜迎于大门之内而庙受北面拜贶拜君命之辱所以致敬也敬让也者君子之所以相接也故诸侯相接以敬让则不相侵陵
　　郑氏曰此皆使卿出聘之介数也大行人职曰凡诸侯之卿其礼各下其君二等弗敢质质谓正自相当三让而后传命传其君之聘命三让而后入庙门让主人庙受也此揖让主谓賔也小行人职云凡四方之使者大客则摈小客则受其币听其辞敬让者君子之相接賔让而主人敬也
　　孔氏曰此篇总明聘义各显聘礼之经于上以义释之于下也介数不同明贵贱有异也介所以传达賔主之命敬之至极也三让而后传命者谓賔在大门外见主人陈摈以大客之礼待己己不敢当三度辞让主人不许乃后传聘君之命案聘礼注云賔至末介相去三丈六尺上摈至末摈亦三丈六尺賔乃传聘君之命于上摈即此传命也三让而后入庙门者谓賔既传命之后主君延賔而入至庙将欲庙受賔不敢当主君在东賔差退在西相向三让乃入庙门也三揖者初入庙门一揖也当阶北面又揖二揖也当碑又揖三揖也而后升者谓主君揖賔至阶主君让賔升賔让主君如此者三主君乃先升賔乃升也凡如此者是賔致其尊敬让主人之心也传命与入庙门皆賔先让若三揖至阶三让而升虽主人为首皆由賔让而后至于三若賔不让则不至于三是揖让皆賔为主也聘礼賔及竟张旜君使士请事遂以入是使士迎于竟也聘礼賔至于近郊君使下大夫请行又使卿朝服用束帛劳此大夫郊劳也大夫即卿也聘礼賔入门左公再拜是君拜迎于大门之内也聘礼及庙门公揖入纳賔賔入门左升西楹西东面是庙受也北面拜贶者君于阼阶之上北面再升拜聘君之贶贶谓恵赐也聘礼云公当楣再拜是也拜君命之辱言所以北面拜贶者拜聘君之命来辱也此明主君尊敬聘客所以致敬于彼君之命也蓝田吕氏曰古者賔必有介介副也所以辅行斯事致文于斯礼者也乡饮酒之礼主人就先生谋賔介此饮酒之賔介也大行人掌上公之礼介九人侯伯七人子男五人此朝觐之賔介也聘礼上公七介侯伯五介子男三介此聘问之賔介也聘礼上介奉束锦士介四人皆奉五锦则介凡五人举侯伯之卿而言之也礼之节文少则质多则文同则质异则文致其文者乃所以尽其敬也故使人聘于邻国一人将命可矣必有介者以多为文也爵之髙者其介多爵之卑者其介寡以异为文也人臣之义莫大乎敬君敬君莫大乎敬命使之受命不宿于家入竟而死以棺造朝介摄其命备豫不虞如此其至不敢以死而弃之则皆不敢质之义也不敢质故致文也其所以必致文者乃所以尽其敬也七介以相见也不然则已慤三辞三让而至不然则已蹙所谓已慤已蹙野人之义也非君子交际之文也君子之交际动无不文礼无不答故于传命入门皆三让三揖至阶三让而升此賔所以敬主人也士迎于竟大夫郊劳君亲拜迎而庙受拜贶拜辱此主人所以敬賔也賔主之交争相为敬让则暴慢侵陵无自而生交日以亲好日以固此兵所以不用民所以休息也传命入庙门皆三让而聘礼不载有所略也
　　严陵方氏曰上公即九命作伯之上公也王之三公八命而已以其加三公之一命故以上言之周官行人上公介九人侯伯七人子男五人此言七介五介三介者以大聘使卿其礼各下其君二等故也以爵有贵贱则其介有多寡故日所以明贵贱也介有三等末介传中介中介传上介以相继而传之故曰介绍而传命也绍而传命则命不直达矣盖以主君之尊而使臣之卑不敢与之亢礼故也故曰弗敢质质对也致尊言主人之尊賔致让言賔让而不敢受迎于竟则使士劳于郊则使大夫因为之隆杀焉庙受者受使者所衔之命也受必于庙所以致敬也拜贶者拜受所赐之物也拜辱见曲礼解侵言自此以侵彼陵言自下以陵上
