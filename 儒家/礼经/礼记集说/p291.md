<!-- { "loadSidebar": true } -->
　　马氏曰五谷时熟有富之意也德盛而教尊有教之意也有富与教则诸侯之德备然后赏之以乐赏之以乐者言赏之以备乐也德大者然后得其乐之备德小者则虽有常数而不得备故其治民之劳逸者其舞所以不同也上言舜歌南风防始制乐言其乐之声也下言其舞行缀逺缀短者言其乐之容也舞者德之发德者舞之蕴故观舞可以知德諡者行之賔行者諡之主故闻諡可以知行其意主于舞而继之以闻諡者所以详之也
　　山隂陆氏曰若鲁僖公可谓德盛而教尊矣诗曰自今以始岁其有致民之劳逸系其德之厚薄逸则有余裕矣劳者未优泰也
　　延平周氏曰圣人之赏乐以治民为主
　　庆源辅氏曰以舜之事观之则天子之为乐非特自象其功德而又欲以赏天下诸侯之有德者使天下诸侯皆法象天子之德也人事至而天时未应其德犹未至也况乐者天地之和也故必俟乎天时应五谷熟然后赏之治民劳谓劳于治民者治民逸谓逸于治民者劳谓勤劳逸谓暇逸劳逸以事言也故曰治民焉行缀逺则气舒行缀短则气促上动则下纾上逸则下促舞者德之容諡者行之名犹影形声响之可信也若后世之所谓諡则异是矣
　　金华邵氏曰礼乐与天地并立而天地之仁义尚为近之【春作夏长以下】　又曰以其齐降故有摩荡以其摩荡故有雷霆风雨隂阳之交相摩轧八方之气相推荡易解一起一灭为相摩一进一退为相荡震坎艮本坤也惟以刚摩柔故一索再索三索于干而男成焉巽离兊本干也惟以柔摩刚故一索再索三索于坤而女成焉震东方也故震荡艮为春离南方也故离荡巽为夏以至兊荡坤坎荡干而为秋冬亦若是而已　又曰一阖一辟徃来不穷而变化生焉雷霆声之所作风雨气之所发运行无穷曰动寒暑相继而岁成焉照临为暖日月相推而明生焉故百物皆化代兴不废易所谓品物流形周礼所谓天地之化百物之产【已上二条地气上齐以下】　又曰极天蟠地者礼乐之容也未出乎天地之间也穷高极远而测深厚礼乐之化也又非止乎天地之间也【礼乐极乎天以下】　又曰琴非始于舜作而歌南风者舜也乐非出于防制而赏诸侯者防也【舜作五以下】














　　礼记集说卷九十四
<经部,礼类,礼记之属,礼记集说>
　　钦定四库全书
　　礼记集説卷九十五　　　　宋　卫湜　撰
　　大章章之也咸池备矣韶继也夏大也殷周之乐尽矣郑氏曰大章尧乐名也言尧徳章明周礼阙之或作大卷咸池黄帝所作乐名也尧増脩而用之咸皆也池之言施也言徳之无不施也周礼曰大咸韶舜乐名也韶之言绍也言舜能继绍尧之徳周礼曰大韶夏禹乐名也言禹能大尧舜之徳周礼曰大夏殷周之乐尽矣言尽人事也周礼曰大濩大武
　　孔氏曰此论六代之乐咸池备矣言黄帝之徳皆施被于天下无不周徧是为备具也咸池虽黄帝之乐尧既増改脩治而用之故此文次在大章之下至周谓之大咸黄帝之乐尧不増脩者则别立其名则此大章是也至周谓之大卷更加以云门之号故周礼云门大卷在大咸之上此大章在咸池之上故知大卷当大章也自夏以前皆以文徳王天下殷周二代唯以武功为民除残暴民得以生人事道理尽极矣石林叶氏曰咸池言备者徳之全也殷周言尽者声之极也
　　长乐陈氏曰舜有绍尧之至徳故乐谓之韶禹有中国之大功故乐谓之夏由夏而上言乐之名而不言代由殷而下则言代而不言乐之名者葢世逺则乐之名难明世近则乐之名易知以其难明故详之以其易知故略之也　又乐书曰尧作大章以其焕乎有文章也黄帝作咸池以其咸物而润泽之也葢五帝之乐莫着于黄帝至尧脩而用之然后一代之乐备故曰大章章之也咸池备矣舜绍尧之俊徳而以后防作韶禹成治水之大功而以臯陶作夏成汤能防民于涂炭故伊尹为之作濩武王以武定祸乱故周公为之作武是帝乐莫备于尧舜而王乐至三王无复余蕴矣故曰韶继也夏大也殷周之乐尽矣此三代之道所以具异乎尧之所谓备也尧曰大章又曰云门大卷者云门乐之体也大章大卷乐之用也云之为物出则散而成章其仁所以显入则聚而为卷其智所以藏尧之俊徳望之如日就之如云云门之实也其仁如天大章之实也其智如神大卷之实也
　　延平周氏曰法成于尧而天道备故曰咸池备矣文极于殷周而人道尽故曰殷周之乐尽矣
　　严陵方氏曰大章咸池黄帝尧舜之所以同用也韶谓之九韶九者乐成之数前乎舜则尧非不继喾也后乎舜则禹非不继舜也特于舜乐言继者葢法成乎尧者也在喾之时法犹未成尧虽继之而可继之事未备舜协于帝在舜之时功为己协禹虽继之而不足为难则可继之善善继之功唯舜独也无不顺之谓备无有余之谓尽
　　马氏曰尧徳明于天下故作大章以章之黄帝之徳所施者博故作咸池徳之所施者博故曰池民之所顺者众故曰咸汤武所为岂其心之所欲出于不得已也葢其人道极于此故曰尽矣
　　山隂陆氏曰言章备咸池之乐故大章一名大咸濩曰韶濩葢亦以此韶虽禅犹继也若禹继舜不足当之即付朱均虽继絶矣夫文反继为絶葢如此凡乐后无所加则备中无所含则尽备犹可也尽甚矣延平黄氏曰云门天徳之象也咸池地徳之象也乐之象徳有天而已则简地尧之乐有咸池则备矣韶夏文乐也濩武武乐也象徳有文而已则缺武商周之乐有濩武则尽矣大卷言云之形大章言云之象庆源辅氏曰大章章之也言帝徳之章着也徳至于可名则非其至矣故曰咸池备矣咸池非可以名义求也以大章而视咸池则咸池备矣此所以先言大章后言咸池也若韶继也夏大也视大章则又杀矣曰濩曰武则又韶夏之次也故曰尽矣言无余蕴而不复可继也由是观之则乐可知
　　金华邵氏曰乐尽则徳有所不足文王清庙之瑟犹有遗声则徳有余而乐不能尽也商周之乐尽矣岂汤武之征伐有歉于三圣揖逊之盛欤孔子曰武尽羙矣未尽善也记者之意或得诸此
　　天地之道寒暑不时则疾风雨不节则饥敎者民之寒暑也敎不时则伤世事者民之风雨也事不节则无功然则先王之为乐也以法治也善则行象徳矣
　　郑氏曰敎谓乐也以法治以乐为治之法行象徳民之行顺君之徳也
　　孔氏曰此明乐之为善乐得其所则事有功也以法治者若乐善则治得其善乐不善则治乖于法前文敎不时事不节是也人君敎化美善则民法象君徳张氏曰此明施乐须节也既必须节故引譬例寒暑天地之气也若寒暑不时则民多疾疫也风雨飘洒凄厉有不时者则谷损民饥也乐以气和民心如天地寒暑以气生化故谓乐为民之寒暑也风雨之事谓之礼也礼以形敎故曰事也天地之以风雨奋润万物犹以礼安治万民故谓礼为万民之风雨也先王为乐必以法制治善则臣下之行皆象君之徳也长乐陈氏曰一隂一阳天地之道也运而为四时则寒暑相推而嵗成焉散而育万物则风雨相资而化兴焉乐道天地之和而其敎与事实体之也葢寒暑所以生成万物而风雨又所以辅成嵗功也敎所以化成天下而事又所以辅成治功也寒暑不时而愆伏其能不疾而伤世乎风雨不节而凄若其能不饥而无功乎以迹求之春诵夏春合舞秋合声以至先王之所着以成敎者孰非法寒暑之时耶凡乐之事或以声展之或以舞正之以至律小大之称比终始之序以象事行孰非法风雨之节耶然则先王为乐法寒暑风雨之治敎有时事有节以善民心如此则民之行也未有不象上之徳矣在易益之九五上则有孚惠心下则有孚惠我徳岂非以法治也善则民之行象徳欤【乐书】
　　严陵方氏曰往来应期之谓时多少得所之谓节寒者冬之气暑者夏之气故言时风雨则散润于四时之间而已故言节气所伤为疾食不足为饥气由寒暑而运故不时而疾食由风雨而成故不节则饥敎者民之寒暑欲得其时故也事者民之风雨欲适其节故也且敎以经世茍或不时何异寒暑之成疾乎故曰伤世事以就功茍或不节何异风雨之致饥乎故曰无功敎得其时事适其节莫非和之所致也和者乐之道故继之以先王之为乐焉上所言敎之时事之节皆法治之意以乐为法则莫非善法以乐为治则莫非善治
　　马氏曰古之为敎者常兴于既富之后葢彼为救死而恐不赡则奚暇治礼义哉故其序必在于富庶之后而使之田足以耕而为之食宅足以桑而为之衣元元皆乐于衣食之余而冻馁之苦不及于父母兄弟然后谨庠序之敎而孝弟得以兴于暇日也此敎贵得其时也天下之事有小有大而非可以一二言之皆不可以无节故农事既毕而麻事随兴野功既讫而宫功寻至春搜夏苖狄狝冬狩而讲事在于农隙之际此事必冝其节也
　　山隂陆氏曰敎无乐则不时事无礼则不节言乐以法象其治善则行如其徳若大章章之也韶继也夏大也行可谓不愧于徳矣葢行见于行事固有不能如其徳者也故曰君子耻有其徳而无其行
　　延平黄氏曰万物之生得寒而成得暑而长然而不时则邪气乗物故不时则疾得风而动得雨而润然而不节则淫暴害物故不节则饥敎者先王所以化物也故譬则寒暑事者先王所以应物也故譬则风雨因时之冝而立敎故不伤世通物之变而用事故有成功是以先王之为乐也于天下也法治于己也则行象徳然后无不时不节之患
　　庆源辅氏曰寒暑不时风雨不节天地之礼乐失矣敎不时事不节人之礼乐失矣敎时事节固礼乐之事也天地之道寒暑时而风雨节矣故先王因而作乐以象法其治善谓作乐之善也行象徳则如大章韶夏是矣若不顾其徳而求备于钟鼓管磬之间则不可谓之善矣
　　延平周氏曰有乐而无礼则流故先王之为乐也以法治则善善则民之行亦象徳矣
　　金华邵氏曰此又言天下之事必贵乎得其时与节先王之礼乐亦不可拂其时与节也故引天地之道以言之
　　夫豢豕为酒非以为祸也而狱讼益繁则酒之流生祸也是故先王因为酒礼壹献之礼賔主百拜终日饮酒而不得醉焉此先王之所以备酒祸也故酒食者所以合欢也乐者所以象徳也礼者所以缀淫也
　　郑氏曰以谷食犬豕曰豢为作也言豢豕作酒本以享祀养贤而小人饮之善酗以致狱讼也壹献士饮酒之礼百拜以喻多缀犹止也
　　孔氏曰自此至着其敎焉明礼乐之设不得其所则祸乱兴故先王节其礼乐以防淫乱豢养也先王由酒之流生祸因为饮酒之礼凡飨礼案大行人云上公九献侯伯七献子男五献并依命数其臣介则孤同子男卿大夫略为一节俱三献天子诸侯之士同壹献也故郑知壹献为士飨礼所献酒少从初至末賔主相答而有百拜是意在恭敬示饮而已故不得醉也人君作乐以训民使民法象其徳也制礼以敎天下所以缀止淫邪也
　　石林叶氏曰狱讼益繁则酒之流生祸易以需受之以讼曰饮食必有讼葢原始要终之意如此
