<!-- { "loadSidebar": true } -->
　　长乐陈氏曰心静于自然而乐动于使然故曰心之动乐之本则隠而其声则见故曰乐之象声之单出则质必待文采节奏为之饰也　又乐书曰容从声生声从志起志从心是知诗与歌舞合而为乐皆本于心焉故曰乐者心之动也人心之动物使之然感于物而动故形于声形于声则声寓于器而非器犹为之象而已故曰声者乐之象也青与赤谓之文五色备谓之采则文于采为畧采于文为备止乐谓之节作乐谓之奏则奏于乐为始节于乐为终要皆非声之质也声之饰而已故曰文采节奏声之饰也君子致乐以治心则易直子谅之心油然生矣动其本之谓也施于金石越于声音乐其象之谓也省其文采广其节奏治其饰之谓也
　　庐陵胡氏曰前论舞于声心相应故此又言乐之心见于舞
　　庆源辅氏曰此足以见乐之不可为伪也见乃谓之象有是声则乐之象见矣乐有是象故因以文采节奏饰之而为乐动其本犹言情动于中而形于外也















　　礼记集説卷九十六
<经部,礼类,礼记之属,礼记集说>
　　钦定四库全书
　　礼记集説卷九十七　　　　宋　　卫湜　撰
　　是故先鼓以警戒三歩以见方再始以着徃复乱以饬归奋疾而不防极幽而不隠独乐其志不厌其道备举其道不私其欲是故情见而义立乐终而徳尊君子以好善小人以聼过故曰生民之道乐为大焉
　　郑氏曰先鼓将奏乐先击鼓以警戒众也三歩谓将舞必先三举足以见其舞之渐也始以着徃武王除防至盟津之上纣未可伐还归二年乃遂伐之武舞再更始以明伐时再徃也复乱以饬归谓鸣铙而退明以整归也奋疾谓舞者也极幽谓歌者也孔氏曰此以下引周武王伐纣大武之乐以明上三者之义方谓方将欲舞积渐之意也乱治也复谓舞曲终舞者复其行位而整治也象武王代纣既毕整饬师旅而还归也拔疾也谓舞者奋迅疾速而不至太疾歌者坐歌不动是极幽静而声起是不隠也世多违背道理武王独能乐其志意不违厌其仁义之道理谓恒以道自将也既不违厌道理又能偹举而行之以利天下不私自恣己之情欲也情见谓武王伐纣之情见于乐也义立谓武王伐纣之义兴立也观其乐终则知武王道徳尊盛也君子谓在位者小人谓士庶之等君子观武王之乐徳类如此则好行善道小人观武王之乐音亦聼伏己之愆过也生飬民人之道乐最为大特举武王之乐者以其利益最深余乐莫及故也
　　长乐刘氏曰先乐而鼓所以警肃其众俾正心观舞以知先王之徳也大武之作先进三歩以见其慎伐之方也终而又始所以法天之行徃无不利也复其位以自治所以警饬其民归其有极也武王伐纣徳有极于幽防而舞亦象之不隐蔽也独乐其志所以嗣文王而行尧舜之道也天下之民携老挈幼以归之不厌其道之谓也而皆象之以舞焉偹举二帝三王之道脩而兼用之求以尽斯民之性也不私武王之所欲也
　　长乐陈氏曰凡兵以鼓进以金止大武之乐先鼓以警戒出而治兵也三歩以见方武始而北出也再始以着徃再成而防商也复乱以饬归入而振旅也奋疾而不拔太公之志也极幽而不隠周召之治也独乐其志不厌其道志以道寕也偹举其道不私其欲以道制欲也凡此又舞动其容而己乃若诗乎情则情见而义立者武王仗义以平乱也歌陈乎徳则乐终而徳尊者武王偃武以修文也义立则天下归之以为王徳尊则天下宗之以为君君子履之莫不恶恶而好善小人视之莫不懋功而聼过移风易俗天下皆宁由此其夲也然则生民之道有不以乐为大乎【乐书】
　　严陵方氏曰鼔阳声所以作乐凡作乐皆先之以鼓以是故也作之将以用事用事不可以无戒作之乃所以戒之也三者数之成三歩乃能见方者警戒之故也方者舞之位舞有四表皆自南北出故言方焉作始之谓始舞始而北出再始则周而复始故也始为徃终为复始至于再则徃之义着矣治乱之谓乱舞乱皆坐复乱则还而治乱故也徃为出复为归乱至于复则归之事饬矣故言饬焉乐由阳来阳之气为舒其徳为明故容虽疾而不至于防者以气之舒故也义虽幽而不至于隐者以徳之明故也拔则其夲去矣隠则其文慝矣不拔以见乎容虽疾而夲常自若也不隠以见乎义虽幽而文又可考也独乐其志言所乐在志不特在乎声而已偹举其道言所举在道不特在乎噐而已有志则足以逹乎道故能不厌其道有道则足以制其欲故能不私其欲志则圣人之所自得故言独道则天下之所共由故言备在己自得则乆而不厌故继之以不厌其道与人共由则同而无私故继之以不私其欲情所以夲乐之义故情见而义立乐所以崇君之徳故乐终而徳尊君子乐而好之则足以成其善小人乐而聼之则足以知其过凡此皆正声所感故也且君子好其善而积之则足以成名小人聼其过而改之则不至灭身皆生之道也故曰生民之道乐为大焉
　　马氏曰先鼓以警戒象武王伐纣而誓众也三歩以见方象武王伐纣有渐也再始以着徃象武王以纣之不悛而再徃也复乱以饬归象武王既胜而归也独乐其志不厌其道备举其道不私其欲此武王所以能伐商以救民于水火之中也情见而义立象武王伐纣之情见而天下之公义立乐终而徳尊言及乐之终而武王之徳愈尊武王伐纣所以着其善去其不善故君子因之以劝而好善小人因之以戒而聼过古之言礼者有曰民之所由生礼为大言政者则有曰人道政为大而于此则又曰生民之道乐为大此皆以其所备而言之也独不及刑盖刑者先王不得已而用之也
　　庐陵胡氏曰再始谓毎曲一终更始为之凡再更始也郑云象十一年观兵孟津十三年徃伐凡再徃也案此经泛论乐不指武王至賔牟贾论武之备再成而灭商乃武王再徃之事不应前后谆沓也饬归谓大抵师出当以严归也极幽幽感鬼神也生养也乐助天地之化育是为大
　　庆源辅氏曰自先鼓至饬归言君子治饬之道不防不隠则以有夲故也所谓饬者因其夲而文之耳固不可无其夲也奋疾谓蹈厉极幽谓无声然即其容而情自见也独乐而下又广言乐舞之义不厌其道谓于道无厌斁也故能偹举其道以示人而不私于己舜之情见则韶之义立矣武王之情见则武之义立矣作乐所以崇徳故乐终而徳尊季札之见舞韶箾所以知舜徳之不可加也君子小人有感于乐则心和君子之心和则好善小人之心和则聼过聼过谓知其为过而退聼以改之也
　　黄氏曰乐终而徳尊谓象武王应天顺人伐纣成功王有天下之尊君子以好善者君子观武王之乐知武王之徳以至仁伐至不仁救天下涂炭竞好行仁义之善道也小人聼过者谓小人之心本不好善观武之乐知天道福善祸纣以暴乱而灭咸聼知其过亦革心从善也
　　金华应氏曰先鼓以严其警戒者司马法所谓平旦三通者自三歩而积也三歩以见其所向之方不待乎六歩七歩也盖武王观政于商诸侯皆欲伐纣而武王以为未可也再整缀兆以为之始明白洞逹以着其徃所谓今朕必徃是也行列以环绕之以治整乱而饬其归所谓大告武成也蹈厉之已蚤可谓奋疾矣而不失之暴舒徐和缓之象也迟之迟而又乆可谓极幽矣而不失之隠明白洞逹之心也静而自守则独乐其志所谓声及商非武王之志动而有为则备举其道所谓周道四逹礼乐交通也独乐疑于可厌而不以为厌者有道以为乐偹举虽曰可乐而不私其乐者无欲以为累也君子乐得其道今乃好善而进于道小人乐得其欲今乃聼过而抑其欲聼者退聼而自省也
　　乐也者施也礼也者报也乐乐其所自生而礼反其所自始乐章徳礼报情反始也
　　郑氏曰施言乐出不反礼有徃来也自由也
　　孔氏曰此明礼乐之别报施不同作乐使众庻皆聼之无反报之意但有防施而已曲礼云徃而不来非礼也故礼言报也又广明上意若武王民乐其由武功而生王业即以武名乐以受施处立名也若祭后稷报其王业之由是礼有报也章徳报情又覆说报施之意言乐施而不报是章明其徳也礼有防则报以人意言之谓之报情以父祖子孙言之谓之反始其实一也
　　长乐刘氏曰乐象功徳以劝于后世故曰施也礼将诚信以反于夲初故曰报也闻乐而自强于善故曰乐其所自生也被礼而必答以敬故曰反其所自始也是以礼乐行而章徳报情反始之道逹乎天下长乐陈氏曰乐由阳来天道也礼由隂作地道也天覆万物施其徳以飬之与而不取故曰乐也者施也地载万物因其材而长之与而取之故曰礼也者报也春夏散天地仁气而之乎施秋冬敛天地义气而归乎报施者天下之至徳报者天下之大利仁近于乐而主施义近于礼而主报亦是意也乐乐其所自生所以章徳施之道也礼反其所自始所以报情报之道也离而言之则然合而言之一于反始而已礼噐主乎礼故先言礼也者反其所自生而以乐乐其所自成继之乐记主乎乐故先言乐乐其所自生而以礼反其所自始继之然则礼不言所自成乐不言所自始者盖天下之理粗而者圣人未尝不欲防之以之神妙而幽者圣人未尝不欲阐之以之明礼也者防而之神故推而上之有及于所自始乐也者阐而之明故推而下之有至于所自成【乐书】
　　马氏曰乐由阳来阳散其文而以生育为功故乐主于施礼由隂作隂敛其质而以反朴为事故礼主于报乐主于施故乐其所自生礼主于报故反其所自始乐其所自生者乐其成于此而生于彼则有施之象焉反其所自始者反其终于此而始于彼则有报之象焉舜主于绍尧而施及于天下故作大韶武王主于武功而施及于天下故作大武此乐其所自生也万物本乎天故先王以郊明天之道人夲乎祖故王者禘其祖之所自出此反其所自始也乐乐其所自生故章徳礼反其所自始故报情章徳乐其徳之于外也情之为言实也因其实而报之则有反始之意也魂阳物也报之以燔燎羶芗魄隂物也报之以黍稷心首此报情反始之意也礼言报情反始则知乐章徳乐生也盖文之省
　　新安朱氏曰乐乐其所自生礼反其所自始亦知乐由中出礼自外作乐是和气由中间直出无所待于外礼却是始初有这意思外面却做一个节文抵当他却是人做底虽说是人做元不曾杜撰因他本有这意思故下文云乐章徳礼报情反始也和顺积诸中英华诸外便是章着其内之徳横渠说乐则得其所乐即是乐也更何所待是乐其所自成説得亦好只是乐其所自成与乐其所自生用字不同耳四明沈氏曰乐能人之善心礼能还人之善心之而不还之则亦何所安止哉
　　金华邵氏曰施有出而与之之义报有反而归之之义乐者顺人情而为之者也人有此情圣人则为乐以乐之故曰施惟施故乐其所自生生谓情所生也礼者因人之情而为之莭文人情流而不反圣人则为礼以反之故曰报惟报故反其所自始始谓情所始也乐章徳所谓施也如韶以象绍尧武以象武功岂非施乎礼报情反始所谓报也如君臣则反乎君臣之初父子则反乎父子之初岂非报乎礼报情反始不必作両句则义明矣
　　金华应氏曰乐有逹动荡之和宣播而出于外一出而不可反故曰施礼有交际酬答之文反复而还于内故曰报韶夏武皆章徳而导和祭飨朝聘皆报情而反始
　　所谓大辂者天子之车也龙旂九旒天子之旌也青黒縁者天子之寳也从之以牛羊之羣则所以赠诸侯也
