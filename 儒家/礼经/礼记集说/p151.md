<!-- { "loadSidebar": true } -->
　　山隂陆氏曰论説即上所谓语説凡语于郊亦是也然东序称论説于郊称语亦为郊人宜有未喻者非郊独语而已説若后世讲説语若后世问荅其异于后世者特有时焉一发其端尔大乐正授数亦以此盖君子之深造于道者欲其自得之若专论説则此口耳之学也説有知焉才足以知道之筌蹄而已新安王氏曰下文所谓乐正司业即此大乐正授数是也所谓父师司成乃下文所谓太傅在前少傅在后入则有保出则有师以成世子之徳者也而郑氏以为司徒之属师氏误矣大司成即大司乐也不谓之大司乐而谓之大司成者以世子及国子之徳业大司乐教之使成也其所论説者即舞干戚语説乞言之数为讲论而详説之也上所谓干戈羽籥之舞诵之歌书礼之文无一不尽而非教者为之论説则习其事不明其义诵读其言不明其指归与不学无异大司成所以在东序为之论説也
　　凡侍坐于大司成者逺近间三席可以问终则墙列事未尽不问
　　郑氏曰间犹容也容三席则得指画相分别也席之制广三尺三寸三分则是所谓函丈也墙却就后席相辟也列事未尽不问错尊者之语不敬也孔氏曰此论国子侍坐于大司成之仪问终则起却就后席墙而坐辟后来问者问事之时若尊者序列其事未终尽则不可错乱尊者之语輙有咨问石林叶氏曰师氏掌教国子以三徳三行论説东序有论説则有问故间三席
　　严陵方氏曰可以问者以其声足以相闻又不至于大逼也曲礼曰先生问焉终则对亦此之意
　　山隂陆氏曰负墙致竦敬也据子夏蹙然而起墙而立传曰一命而伛再命而偻三命循墙而走盖古之人有所受皆如此
　　凡学春官释奠于其先师秋冬亦如之
　　郑氏曰官谓礼乐诗书之官周礼曰凡有道者有徳者使教焉死则以为乐祖祭于瞽宗此谓先师之类若汉礼有高堂生乐有制氏诗有毛公书有伏生亿可以为之也不言夏夏从春可知释奠者设荐馔酌奠而已无迎尸以下之事
　　孔氏曰此论四时在学释奠之事凡学谓礼乐诗书之学教书之官春时于虞庠释奠先代明书之师教礼之官秋时于瞽宗释奠先代明礼之师郑注官谓礼乐诗书之官即所教之官也若春诵夏则大师释奠也教干戈则小乐正乐师等释奠也教礼者则执礼之官释奠也引周礼大司乐文以证乐之先师也后世释奠祭之然则礼及诗书之官有道有徳亦使教焉死则以为书礼之祖后世亦各祭于其学也故云此之谓先师之类以大司乐掌乐故特云乐祖郑举汉髙堂生以下为先师疑而不定故发声为亿不及易与春秋者以此经唯有诗书礼乐也释奠直奠置于物无食饮酬酢之事主于行礼非报功也贾氏曰奠之为言停停馔具而已【仪礼疏】
　　长乐陈氏曰奠者陈而奠之也古者释奠或施于山川或施于庙社或施于学周官大祝大防同造于庙宜于社过大山川则用事焉反则舎奠甸祝舎奠于祖庙祢亦如之此施于山川庙社者也大司乐凡有道者有徳者使教焉死则以为乐祖祭于瞽宗此经及下始立学者必释奠于先圣先师及行事必以币凡释奠者必有合也适东序释奠于先老王制出征执有罪反释奠于学以讯馘告此施于学者也山川庙社之祭不止于释奠学之祭释奠而已【礼书】临卭魏氏曰记曰凡学春官释奠于其先师释者曰若礼有髙堂生乐有制氏诗有毛公书有伏生又曰凡释奠者必有合也释者曰若周有周公鲁有孔子各自奠之不合也至如祀先贤于西学祭乐祖于瞽宗传者亦谓各于所习之学祭先师夫周公孔子非周鲁之所得而专也而经各立师则周典安有是哉古者民以君为师仁鄙寿天君实司之而臣则辅相人君以师保万民者也自孔子以前曰圣曰贤有道有徳则未有不生都显位没祭大烝者此非诸生所得祠也自君师之职不修学校废井牧坏民散而无所系于是始有师弟子羣居以相讲授者所谓各祭其先师疑秦汉以来始有之而诗书礼乐各立师不能以相通则秦汉以前为士者断不若是之隘也此亦可见世变日降君师之职下移而先王之道分裂矣然而春秋战国之乱犹有圣贤为之师秦汉以来犹有专门为之师故所在郡国尚存先师之号奠祠于学故记人识于礼而传者又即其所闻见以明之也
　　严陵方氏曰释奠止言三时而不及夏者诵一师夏则因春故也
　　新安王氏曰先师盖有所指习乐有乐之先师习礼有礼之先师读书有书之先师郑云礼有髙堂生乐有制氏诗有毛公书有伏生此皆汉人引以为比则可古所谓先师其人不可知矣
　　凡始立学者必释奠于先圣先师及行事必以币凡释奠者必有合也有国故则否
　　郑氏曰谓天子命之教始立学官者也先圣若周公孔子合谓国无先圣先师则所释奠者当与邻国合也有国故若唐虞有夔龙伯夷周有周公鲁有孔子则各自奠之不合也
　　孔氏曰此明诸侯之国天子命之使立学者必释奠于先圣先师及用币以行礼诸侯始立学释奠先圣先师则天子亦然天子四时释奠先师不及先圣则诸侯亦然立学重故及先圣常奠轻唯祭先师始立学用币则四时常奠不用币也但天子立虞夏殷周四代之学若诸侯止立时王一代之学有大学小学耳周公孔子皆为先圣近周公处祭周公近孔子处祭孔子云合者非谓就他国而祭之谓彼此二国共祭此先圣先师耳若鲁有孔子顔囘余国祭之不必于鲁若己国有先圣先师是国故有此人也则不须与邻国合当各自祭
　　新安王氏曰郑云先圣若周公孔子然周之学制备于周公而孔子生于春秋之末先王立学未必以周孔为先圣云无先圣先师则释奠当与邻国合然唐虞非诸侯之国周公未没孔子未生学校之祭必有先圣郑以此为例则可以此为先王之礼则非也长乐刘氏曰周有天下立四代之学虞庠则以舜为先圣夏学则以禹为先圣殷学则以汤为先圣东胶则以文王为先圣各取当时左右四圣成其徳业者为之先师以配飨焉此天子立学之法也欲使国之胄子学士及其学则景仰先圣先师之道以为模范焉是以四时释奠率国子舞而奠币所以致诚而效法之也
　　长乐陈氏曰四时释奠止于先师始立学释奠则及于先圣者徳之小者亲而不尊故其祭数徳之大者尊而不亲故其祭疏宗庙天地之祭其疏数不同如此意也释奠必以币所以礼神必合乐所以乐神国有故则否与曲礼歳凶祭事不县同意然释奠及于先圣然后以币则释奠于其先师非必以币也凡大合乐必遂养老则释奠之有合非大合也　又礼书曰学之释奠则有常时者有非时者春官释奠于先圣先师秋冬亦如之此常时之释奠也凡始立学天子视学出征执有罪反以讯馘告必释奠焉此非时之释奠也释奠之礼有牲币有合乐有献酬大祝造于庙宜于社过大山川则用事焉反则释奠此告祭也曾子问曰凡告必用牲币此始立学释奠行事必以币此释奠有牲币之证也释奠者必有合此释奠有合乐之证也聘礼觞酒陈席于阼荐脯醢三献一人举爵献从者行酬乃出此释奠有献酬之证也然山川庙社之释奠皆有牲币学之释奠非始立学则不必有币也学之释奠有合乐则山川庙社不必有合也聘賔释奠有三献则天子诸侯之于山川庙社不止三献也然郑氏以王制之释奠为释菜奠币以文王世子之释奠者必有合为与邻国合孔颖达以学记之释菜为释奠其説误也　又乐书曰必有合者合舞与声而已有国故则否与大司乐国有大故去乐弛县曲礼凶年祭事不县同意释奠于先圣先师所以教敬也必遂养老所以教孝也一释奠合乐而孝敬之教行焉如此则礼乐岂不为天下之大教欤凡释奠必有合者主行礼以合乐也凡大合乐必遂养老者主合乐以行礼也
　　严陵方氏曰师不必圣圣则师可知必始立学然后及于先圣者重其始故也释奠之有合非大合也大合乐谓天子视学之时也故言必遂养老后言遂设三老五更羣老之席位者以此
　　讲义曰释奠于先师示有所尊也示有所尊则人知信其道而敬其业矣币者仪物也所以将敬诚者也无仪物何以示敬诚之道焉孟子曰恭敬者币之未将者也谓虽有恭敬而非币帛以将之不可也如诗鹿鸣燕羣臣嘉賔又实币帛筐篚以将其厚意则凡接人交神之礼虽有幽明之异其于将诚之意则一而已故行事必以币也
　　马氏曰必以币者有以加其礼也
　　清江刘氏曰合谓合乐也春释菜合舞秋颁学合声释奠则并合之以侑神也有国故者谓凶札师旅也唯是不合
　　新安朱氏曰以下文考之有合当为合乐从陈説国故当为丧纪凶札之类
　　庐陵胡氏曰先儒以国故为是国故有此人遂谓此始立学者据诸侯也然经意大槩总论天子诸侯不必分也但天子立虞夏殷周四代之学诸侯止立时王一代之学有大学小学尔
　　凡大合乐必遂养老
　　郑氏曰大合乐谓春入学舎菜合舞秋颁学合声是时天子则视学焉遂养老谓用其明日也乡饮酒乡射之礼明日乃息司正徴惟所欲以告于先生君子可也是养老之象类
　　孔氏曰周礼大胥春合舞秋合声虽无天子视学之文而月令季春大合乐天子亲往则是春合舞秋合声之时天子亦亲视学也先生谓致仕者君子谓乡中有徳行者此皆老人也故云养老之象类
　　长乐陈氏曰后言天子视学遂适东序养老则视学养老皆同日也郑氏谓用其明日亦误矣【礼书】石林叶氏曰天子一入学而所教者三释奠以教其重道也合乐以教其崇徳也养老以教其致孝也三代盛时贵游子弟皆能秉礼出封于外足以御乱食采于内足以助治此道素行也
　　凡语于郊者必取贤敛才焉或以徳进或以事举或以言曲艺皆誓之以待又语三而一有焉乃进其等以其序谓之郊人逺之于成均以及取爵于上尊也郑氏曰语谓论説于郊学大乐正论造士之秀者升诸司马曰进士谓此徳进事举言也曲艺谓小技能也誓谨也皆使谨习其事又语为后复论説也三説之中有一善则取之以有曲艺不必尽善进等谓进于众学者又以其艺为次序逺之者不曰俊选曰郊人贱技艺俟事官之阙者以代之董仲舒曰五帝名大学曰成均则虞庠近是也天子饮酒于虞庠则郊人亦得酌于上尊以相旅
