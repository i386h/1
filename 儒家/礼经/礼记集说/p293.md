<!-- { "loadSidebar": true } -->
　　孔氏曰上经既明乐之感人自此至深矣明先王节人情性使之和其律吕亲防有序男女不乱乃成乐也自然谓之性念虑谓之情先王制乐本之情性稽考也既得人情考之使合度数裁制之以礼义使合生气之和道达人情以五常之行阳主发动失在流散先王敎之使感阳气者不散隂主幽静失在闭塞先王节民情使感隂气者不塞刚不至暴怒柔不至恐惧隂阳刚柔四者通畅于身而发见动作于外隂阳刚柔各得其所是安其位也不相侵犯是不相夺也五常之行若木性仁金性义火性礼水性知土性信也
　　张氏曰前言民随乐变此言先王制正乐化民也阳谓禀阳气多人也阳气舒散禀阳多则奢隂气闭宻人禀隂多则缜宻今以乐通二者之性皆使中和故阳者不散隂者不宻也
　　长乐陈氏曰本之情性而明乐之情稽之度数而明乐之文有情有文然后裁之以礼义故能幽合生气之和明道五常之行幽合生气之和则和于天明道五常之行则同于人和同天人而至于无间故能使之阳不散隂不宻刚不怒柔不慑不散者阳中之隂不宻者隂中之阳不怒者刚中之柔不慑者柔中之刚四者条畅于中而发作于外是以安其位而不相夺也　又乐书曰自人有血气心知之性以至六者之音作而民应之无非本之情性也自黄钟之长而以黍累之则别于分忖于寸蒦于尺张于丈信于引而五度审矣自黄钟之数而以一推之则纪于一恊于十长于百大于千衍于万而五数备矣然度数在天下被之于文则乆而必息寓之节奏则乆而必絶要在稽之而已稽之则其数足以正其度而音正矣百度得数而有常又制之礼义使百体齐运而顺正其大足以合天地生气之和而不乖其防足以道人性五常之行而不悖则天下之理得而成位乎其中矣喜心感者声发以散哀心感者声噍以杀是阳易失之散隂易失之宻也怒心感者声粗以厉爱心感者声和以柔是刚易失之怒柔易失之慑也先王知乐之感人如此故合天地生气之和道人性五常之行使之阳气冝散而不散隂气冝宻而不宻一适天地之和以畅之而已刚气冝怒而不怒柔气冝慑而不慑一适人性之和以畅之而已周官典同掌六律六同之和以辨隂阳之声陂声散险声敛正声缓陂则阳而散敛则隂而宻阳而不至于散隂而不至于宻其正声之缓乎论隂阳如此则刚柔可知己凡四畅交于一体之中而发作于一体之外则隂阳皆安其位而阳不夺隂而散隂不夺阳而宻刚柔皆安其位而柔不夺刚而慑刚不夺柔而怒夫然则声相应保而为和细大不逾而为平而乐之道归焉尔书以八音克谐无相夺伦为舜乐之成诗以笙磬同音以籥不僭为周乐之美皆此意欤刚柔言气而隂阳不言者隂阳气之大者也于气言刚柔则隂阳举矣隂阳之气自得之于天者言之刚柔之气自得之于地者言之
　　延平周氏曰乐出于人心故本之情性情性之在物者有理故稽之度数恶夫过而淫也又制之礼义如此故能幽合生气之和明道五常之行也合生气之和道五常之行则和而无乖故阳舒而不散隂惨而不宻刚不至于过柔不至于不及四者条畅交于中而发于外是以皆安其位而不相夺也
　　严陵方氏曰黄钟之律长九寸应钟之律长四寸此乐之度也阳六为律隂六为吕此乐之数也情性由乎内故言本度数存乎微故言稽生气者天地也天地之大徳曰生故曰生气也五常者五行也生气固有和矣唯乐以合其和然后其和不离五常固有行矣唯乐以道其行然后其行无碍隂阳兼物言之也刚柔指人言之也隂阳不言气者隂阳不嫌于非气也阳不散隂不宻然后得其畅故曰畅阳不至于散则阳交隂故也隂不至于宻则隂交阳故也故曰交其畅也其交也岂非和之所致乎刚柔之气亦若是而己夫然后发之于外足以起事作之于外足以成功且皆各安其位而不相夺矣
　　马氏曰乐出于人心故本之情性其文则见于形名度数之间故稽之度数当于人心不合于度数合于度数而不当于人心皆非所谓善乐然而制之不可以不合其冝故制之以礼义人受天地之和而生蕴于中则为性发于外则为行故合生气之和于内而道五常之行于外隂阳刚柔之性皆当其位而六通四辟和顺积于中英华发于外皆当其位而不相夺也
　　延平黄氏曰本之情性以正乐之徳稽之度数以正乐之文制之礼义以正乐之用隂阳为道则刚柔为徳隂阳为徳则刚柔为气刚气阳徳之发柔气隂徳之发不散不宻隂阳之中也不怒不慑刚柔之中也有中性然后有中徳有中徳然后有中气乐者本于性发于徳而作于气者也
　　庆源辅氏曰喜心感怒心感者是谓情性度数谓律吕生气天地生物絪緼之气五常谓仁义礼智信凡音之起由人心生故本之以情性律吕着天地自然之数故稽考使有所合大乐与天地同和道顺也顺夫五常之行使动而不失于流散则阳中有隂静而不至于固宻则隂中有阳刚不过于怒则刚中有柔柔不失之慑则柔中有刚举此四者以总上六者隂阳刚柔四者交畅于人之心而发作于外之乐交畅于中则作于外者疑于无伦今也各安其位而不相陵夺然后为乐之至本之情性则四畅交于中而发作于外稽之度数则皆安其位而不相夺
　　金华邵氏曰此言着其敎之意先王将以着乐之敎必先立其本而后乐可作其本不立则不过声音器数之末何以感人动物故先本之情性使出于天机自动天籁自鸣有非人伪能为者然后稽之度数如律吕之损益宫羽之小大制之礼义如用八用六宫县轩县也夫情性者乐之本然无所养则本丧矣合其义之和而使之不乖道其行而使不它适至四者条畅交感各得其位则得所养矣
　　然后立之学等广其节奏省其文采以绳徳厚律小大之称比终始之序以象事行使亲防贵贱长幼男女之理皆形见于乐故曰乐观其深矣
　　郑氏曰等差也各用其才之差学之广谓増习之省犹审也文采谓节奏合也绳犹度也周礼大司乐以乐语乐舞敎国子是也律六律也周礼典同以六律六同辨天地四方隂阳之声以为乐器小大谓髙声正声之类终始谓始于宫终于羽宗庙黄钟为宫大吕为角太蔟为徴应钟为羽以象事行宫为君商为臣是也皆形见于乐谓同听之莫不和敬莫不和顺莫不和亲
　　孔氏曰先王欲稽之度数制之礼义非敎不可故立之学等使依其才艺等级而敎学之増习寛广其乐之节奏省审其文采文采谓乐之宫商相应若五采成文即上声成文是也绳是度量之物谓度量之以道徳仁厚也律小大之称者谓六律小之与大以为乐器使音声相称也若黄钟之律长九寸应钟之律长四寸半强各自倍半为钟是其小大也郑民注髙声正声见周礼典同注此终始之序者五声始于宫终于羽比五声终始使有次序也郑注宗庙黄钟为宫以下大司乐文黄钟律之最长者应钟律之最短者引以证经之终始使人法象五声是事行也若宫商角征羽象君臣民事物也先王制乐以化民由乐声调和故亲防之理见于乐之声以乐声有清浊髙下故贵贱长幼见于乐以乐声有隂阳律吕故男女之理见于乐也记者引古语言乐观之益人深矣长乐陈氏曰敎不可陵节学不可躐等先王之于乐非独以善吾身又将以敎人也故始之以中和祗庸孝友之乐徳中之以兴道讽诵言语之乐语终之以二帝三王之乐舞始之以十三舞勺中之以成童舞象终之以二十舞大夏其立之学等用其才之差而使习之如此抑又使之广其节奏而不为简节之音省其文采而不为繁文之乐则徳之充实而端厚者故足绳之使不淫矣周官小师掌六乐之节钟师掌九夏之奏节奏之辨也乐之止有节其作有奏两者合而成文则文采而已节奏文采均声之饰治饰之道欲始博而终约始博之节奏不可以不广终约之文采不可以不省以绳徳厚则能使人复性之静而不逐物之动又何穷人欲灭天理之有律述此者也比辅此者也乐之于天下其体固有小大其用固有终始葢难以一隅举述以小大之称则大小相成而无轻重之不等辅以终始之序则终始相生而无先后之不伦以此象乎事行则事容有大小终始矣绳徳厚以为性象事行以为行则越之声音形之动静一逺一近而亲防之理存焉一上一下而贵贱之理存焉一先一后而长幼之理存焉一内一外而男女之理存焉能使是理莫不形见于乐岂不原于律小大之称比终始之序耶合生气之和道五常之行使夫隂阳刚柔各安其位所以观其和之深也立之学等广节奏省文采以绳徳厚所以观其徳之深也律小大之称比终始之序以象事行所以观其事之深也亲防贵贱长幼男女之理皆形于乐所以观其理之深也故曰乐观其深矣乃若无形无声则乐深之又深载道而与之俱且将不可识况得而观之乎【乐书】严陵方氏曰立之学所以敎之立之等所以辨之若乐师掌国学之政大胥掌学士之版所谓立之学也若舞勺舞象所谓立之等也节奏恶其狭故曰广文采恶其杂故曰省凡此皆原其姓之所禀故曰以绳徳厚小大有冝事之称也终始相生事之序也有冝则不可以无称故律而述之使不易相生则不可以无序故比而聨之使不絶若宫音浊而大羽音清而小葢律小大之称也始于黄钟之初九终于仲吕之上六葢比终始之序也凡此皆发于情之所动故曰以象事行夫徳本厚或为物所迁则失其厚唯正之以乐然后归厚焉故于徳厚言绳亲防言其分贵贱言其位长幼言其序男女言其情四者皆人之伦也莫不各有理焉唯形容于乐乃可得而见故曰乐观其深矣
　　马氏曰前言乐之道备矣然非广其敎则不足以后世故立之学等以至于亲防贵贱皆形见于乐乐之作则奏乐之止则节节奏合而成文采而以绳其徳厚也人之性虽出于天而非乐则无以成其性故曰徳者性之端乐者徳之华徳者性之端所谓徳厚也乐者徳之华所以绳徳厚也律述也乐有大有小大者不可损小者不可益唯其称而已乐有始有终而终始之序不可乱也若五音大不过乎宫细不过于羽此小大之称也大师之奏始作翕如至于绎如此终始之序也律小大之称比终始之序皆以象事行也清明象天广大象地终始象四时周还象风雨此乐之器所象也先鼓以警戒三歩以见方再始以着徃复乱以饬归此乐之作所象也康成释律谓之六律则其説似非也乐者宫为君商为臣角为民徴为事羽为物歌者在上匏竹在下故亲防贵贱长幼男女之理皆形见于乐也自本之情性稽之度数以至亲防贵贱长幼男女之理皆形见于乐则观其乐可谓深矣然礼乐政刑其极一也而独以乐为深者葢礼与政刑者皆所以约人于外者也乐者所以和人之中者也故孟子曰仁言不如仁声之入人深延平黄氏曰先王以民之喜怒哀乐随其所遇而变则天理灭矣故本诸情性而为之乐焉及以感通之则君臣上下同听之莫不和恭父子兄弟同听之莫不和亲夫恭之于君臣亲之于父子天理也而形见于乐观其深矣
　　延平周氏曰先王作礼乐天下之理莫不具焉而乐为深
　　山隂陆氏曰乐观其深若季札观乐是也夫乐穷之而益逺故孔子为之三月不知肉味
　　庆源辅氏曰广其节奏省其文采即上所谓繁文简节也节奏贵简濶文采贵繁缛省谓察之恐失之不及也上言先王作乐此言先王以乐寓之学宫而以敎人以绳正人固有之徳使不失其厚也事之行也必有小大之称终始之序故先王之于乐亦律而比之以象夫事之行焉亲防贵贱长幼男女之理皆形见于乐乐通伦理其是之谓乎观乎乐则发人者深矣
