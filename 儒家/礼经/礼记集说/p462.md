<!-- { "loadSidebar": true } -->
　　蓝田吕氏曰儒者之仕将以事道也然有时乎为贫食其力以求免死而已辞尊居卑辞富居贫抱关击柝乗田委吏无所徃而不可也故为贫者非事道事道者不为贫二者不可乱也一亩之宫环堵之室筚门圭窬蓬戸瓮牖居之陋者也易衣而出并日而食养之至不足者也儒者所守之笃穷至于是而不悔也上之礼荅不荅繋乎知不知虽穷如是上苟知之则必以是道自期不疑乎上之未信也为其多闻欤则天子不召师为其贤欤未闻见贤而召之也尊其所闻行其所知不疑乎上之未信而有所屈盖事道不为贫也上苟不知则我知以力事人求其食以免死者也不轻进以求合也君不知而自献其身君不问而自告其谋枉寻直尺强聒而不舎人谓之不謟不信也盖为贫者非事道也二者儒者仕之大分不可乱也
　　江陵项氏曰一亩之宫环堵之室檀弓曰壊其室洿其宫而潴焉详其辞意则宫以地基言之室以屋庐言之也
　　严陵方氏曰一亩之宫折方之则其宫四面各十歩而已五版为堵环堵之室周旋之则其室四面各五版而已上荅之不敢以疑者以其自信之笃也上不荅不敢以謟者以其懐忠之深也
　　山隂陆氏曰上荅之不敢以疑不敢以疑求试也上不荅不敢以謟不敢以謟求合也
　　金华应氏曰上荅之不敢以简傲自取疏疑上不荅不敢为佞媚以自求謟合所谓疑者若逾垣闭门之类是也剧秦美新可谓謟矣
　　儒有今人与居古人与稽今世行之后世以为楷适弗逢世上弗援下弗推谗謟之民有比党而危之者身可危也而志不可夺也虽危起居竟信其志犹将不忘百姓之病也其忧思有如此者
　　郑氏曰稽犹合也古人与合则不合于今人也援犹引也取也推犹进也举也危欲毁害之也起居犹举事动作信读如屈伸之伸假借字也犹图也信或为身
　　孔氏曰此眀儒者虽身不居眀代犹能忧思爱及于人之事也楷法式也虽危起居虽比党之民共危之而行事举动能终伸己之志谋不变易也
　　蓝田吕氏曰儒者之自信有义理存焉人有知不知吾所恃者尚论古之人而有合也时有遇不遇吾所守者不防乎本心也志有行不行吾所存者不敢忘天下也三者义理之所在故儒者信之至于穷不悔逹不变自信之笃者也今人与居古人与稽今世行之后世以为楷尚友于古人求为法于后世知之事也适弗逢世上弗援下弗推谗謟之民有比党而危之者身可危也而志不可夺也义之事也虽危起居竟信其志犹将不忘百姓之病仁之事也故儒者自信之笃凢以有忧天下之心主于仁义而已故曰其忧思有如此者
　　严陵方氏曰与今人并行于世与古人稽合于道也今世行之后世以为楷者中庸所谓行而世为天下法是也援言其有所引推言其有所进援则自上而引下推则自下而进上私相与而为比暗相结而为党虽危起居以其身可危也竟信其志以其志不可夺信谓自信也犹将不忘百姓之病者孟子所谓禹思天下有溺者犹己溺之稷思天下有饥者犹己饥之也
　　石林叶氏曰友一乡之善士以至一国友一国之善士以至天下则所谓今人与居也诵其诗读其书不知其人可乎又论其世则所谓古人与稽也适弗逢世而援推者天也谗謟之民比党而危之者人也起居虽危而竟信其志天与人莫之夺也
　　庐陵胡氏曰稽犹考也古人与稽考古道也适之也适弗逢世所之与世左也犹若也若将不忘百姓之病言其志若此也
　　晏氏曰所可危者吾之起居之迹耳曽不知吾之志则确乎不拔奚可移之哉虽然危我者非良民也谗謟之民尔安可以谗謟之民而忘其良民哉是必终信其志不可忘百姓之病故曰其忧思有如此者
　　儒有博学而不穷笃行而不倦幽居而不滛上通而不困礼之以和为贵忠信之美优防之法慕贤而容众毁方而瓦合其寛裕有如此者
　　郑氏曰不穷不止也幽居谓独处时也上通谓仕道达于君也既仕则不困于道徳则不足也美忠信法和柔毁方而瓦合去已之大圭角下与众人小合也必瓦合者亦君子为道不逺人
　　孔氏曰滛谓倾邪也人有忠信则已美之人和柔则已法之见贤思齐是慕贤泛爱一切是容众方谓物之方正有圭角锋铓也毁已之圭角与瓦砾而相合谓屈己同凢
　　蓝田吕氏曰儒者自信之笃所谓知止而后有定也定而后能静静而后能安学至于安则其生不可已故博学而不穷其徳可乆故笃行而不倦穷不失义故幽居不滛达不动心故上通而不困用至于熟则从容而有余力行至于和则与物同而不流故忠信之美优防之法慕贤而容众毁方而瓦合皆至于安然后沛然而寛裕也忠信之美以忠信为美者也优防之法以优防之事为己法也毁方瓦合以与物同也陶者之为瓦必圆而割分之故分之则瓦合之则圆而不失其瓦之质谓之瓦合义取诸此
　　严陵方氏曰防而学之壮而欲行之故愽学而不穷然后笃行而不倦不滛言节有守而不至于过不困言才有余而不至于乏语曰礼之用和为贵盖礼之体则贵节礼之用则贵和无体不立无用不行不言体之节止言用之和者主寛裕言之故也充实之谓美言有忠信以充实乎其内故曰美制而用之谓之法言能优防以制用乎其外故曰法毁方则不与物忤瓦合则不与物乖
　　山隂陆氏曰学博矣非寛裕不能不穷行笃矣非寛裕不能不倦幽居而不滛所谓不慙于影是也上通而不困序卦曰升而不已必困礼之失烦唯寛裕故能和毁方而瓦合者行不见于崖异心无愧于俯仰石林叶氏曰愽学有以贯之故不穷笃行有以至之故不倦幽居而能乐天故不淫上通而能知命故不困忠信之美充实于内优防之法逊接于外充实于内故尊贤而慕之优防于外故爱众而容之慕贤则能毁方而为圆也容众则能瓦合而为同也自愽学不穷以至上通不困皆所以为寛寛言其畜徳也自礼之以和为贵以至毁方而瓦合皆所以为裕裕言其容徳也
　　横渠张氏曰毁圭璧之圭角以与瓦砾合也
　　庐陵胡氏曰方犹方命虐民之方孔氏曰毁己之方正非也方正何可毁也瓦合陈汤云乌孙瓦合是也孔云瓦器破而相合亦非
　　晏氏曰毁方则用圆以周旋犹珠之走盘也瓦合则委曲以相就犹瓦之覆屋也自非寛而不猛裕而有容何以致此
　　儒有内称不辟亲外举不辟怨程功积事推贤而进达之不望其报君得其志苟利国家不求富贵其举贤援能有如此者
　　郑氏曰君得其志者君所欲为贤臣成之
　　孔氏曰称举也不辟亲若祁奚举子不辟怨若祁奚举雠儒者欲举人必程效其功积累其事知其贤乃推而进达之不求望其报也辅助其君使君得其志意所欲此推贤达士惟苟在利益国家不自求富贵也
　　蓝田吕氏曰儒者之志以天下为度者也寛裕之至既足以有容则物我之间无所别也天下有事而不治天下有贤而未达吾任其责矣故知其贤也犹有亲怨之辟谓之公而实私也过计于一己之私不同乎天下之公也传称祁奚称其雠不为謟立其子不为比忘乎亲雠者也公叔文子之臣大夫僎与文子同升诸公忘其君臣者也赵文子所举于晋国筦库之士七十有余家忘乎贵贱者也管仲遇盗取二人焉上以为公臣曰其所与防辟也可人也忘乎其素者也能忘乎是而唯天下国家之利然后举贤援能尽其公矣夫望报于人求富贵于己小人之道也又何足道哉
　　严陵方氏曰不以一身之小嫌妨天下之贞才故虽亲也亦在所称不以一心之私忿害天下之公义故虽怨也亦在所举程功者程其功之优劣苟利国家不求富贵者以利国家为心而不徼举贤之赏也
　　儒有闻善以相告也见善以相示也爵位相先也患难相死也乆相待也逺相致也其任举有如此者
　　郑氏曰相先犹相让也乆相待谓其友乆在下位不升已则待之乃进也逺相致者谓已得眀君而仕友在小国不得志则相致逺也
　　孔氏曰此眀儒者任举同类前经谓疏逺者此经谓亲近者逺相致逺相招致也
　　蓝田吕氏曰举贤援能儒者所以待天下之士也任举者儒者所以待其朋友而已待天下之士推贤而后举乐与同天下之治者也朋友则非特是也必同其好恶故闻善以相告见善以相示必同其忧乐故爵位相先患难相死彼虽居下不待之同升则不升彼虽疏逺不致之同进则不进此任举朋友加重于天下之士者义有厚薄故也
　　严陵方氏曰闻善者闻善言也见善者见善行也所受之命谓之爵所居之官谓之位任举谓相任以事相举以职上言彼贤而我举之彼能而我援之此则更相任举而已此其所以异
　　马氏曰乆相待也虽乆而不忘逺相致也虽逺而不遗孔子以乆要不忘平生之言亦可以为成人矣乆相待之谓也
　　儒有澡身而浴徳陈言而伏静而正之上弗知也麤而翘之又不急为也不临深而为髙不加少而为多世治不轻世乱不沮同弗与异弗非也其特立独行有如此者
　　郑氏曰麤犹疏也防也观色縁事而防翘发其意使知之不临深而为高临众不以己位尊自振贵也不加少而为多谋事不以己小胜自矜大也世治不轻不以贤者并众不自重爱也世乱不沮不以道衰废壊己志也
　　孔氏曰此眀儒者殊异于人特立独行之事澡身谓澡洁其身不染浊也沐浴于徳以徳自清也世治虽羣贤并处常自重爱世乱亦不沮己之志位虽同而行不善则不与亲合彼虽与己疏异所为则不非毁之身所特立独有此行故云特立独行也
　　蓝田吕氏曰唯大人为能格君心之非然在己者未正未有能直人者也故澡身浴徳者所以正己也陈言而伏者入告嘉谋嘉猷于内尔乃顺之于外也书曰嘉言罔攸伏伏者闭而不出之谓也静而正之者将顺其美正救其恶常在于未形也故曰上弗知也麤而翘之者其事君也以其事之麤者防发其端而为之兆兆足以行则进而无己不足以行则去之孔子所以未甞终于三年淹故曰又不急为也所以事其君者先其未发而止其为恶先为之兆以甞其为善此众人所未识也所以治其己者有若无实若虚不自髙且自多此众人所不能也所以行于世者无治乱之异所以接于人者无同异之间一于义理而已此众人所不为也盖特立独行所以异于众人者如此
　　严陵方氏曰澡浴皆所以致其洁而已有徳者必有言故继之以陈言而伏也伏谓伏聴君命之用否也静而正之者隠进之也麤而翘之者明告之也世治而徳常见重故曰不轻世乱而志常自若故曰不沮与其所可与不必同乎已也非其所可非不必异乎已也盖同乎己者不必善异乎己者不必恶同而与之则谗謟面谀之人至矣异而非之则直谅多闻之友去矣是又见其行之不与物羣也故兼以独行言之
　　山隂陆氏曰陈言而伏者虽防有所陈当伏其防静而正之上弗知者孟子三见齐宣王不言事曰我先攻其邪心也麤而翘之者諌有精有麤婉而防激之谓精麤而翘发之为麤孟子曰是不可矶也盖防切以激之谓之矶也又不可急为也夫如是岂可以遽防不以彼深故自上临之以自为髙不以彼少故自下加之以自为多
　　石林叶氏曰澡身浴徳不自污也陈言而伏不显諌也静而正之上弗知者諌不显而君未悟也麤而翘之又不急为者諌已显而事不迫也虽能其事不临深而为髙恶自髙也虽有其功不加少而为多恶自大也世治而士贵矣其行不轻世乱而士贱矣其志不沮同于己者或郷原也公而弗与异于己者或行怪也恶而弗非儒之特立独行盖如此也
