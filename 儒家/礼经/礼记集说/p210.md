<!-- { "loadSidebar": true } -->
　　孔氏曰尸既坐绥祭之时祭黍稷加之以肺兼肺而祭故云加肺也正祭之时陈列五齐之尊上又加明水之尊故云祭齐加明水也肺是五藏在内水属北方皆隂类又亲形魄归地是隂以隂物祭之故云报隂也朝践时祝取膟膋燎于炉炭入以告神于室出以绥于主前又升首于室至荐孰时祝更取膟膋及萧与黍稷合烧之是臭阳达于墙屋也膟膋黍稷并是阳气之物首人是牲体亦是阳魂气在天为阳以阳物祭之故云报阳也
　　严陵方氏曰黍稷地产皆隂类也燔燎之火则司烜氏所取于日者也首者阳之体升者阳之事皆阳类也凡此皆取而祭之也上言祭下言取互相备尔诗言取萧祭脂同义前曰求此曰报何也求主乎人之情报主乎物之理
　　山隂陆氏曰祭黍稷加肺少牢所谓上佐食取黍稷下佐食取肺尸受同祭于豆是也祭齐加明水即此所谓明水涗齐贵新也郑氏谓五齐加明水三酒加酒则读加为尚之误也经曰酒醴之美酒明水之尚报隂当朝践之节报阳当馈食之节报隂用明水则报阳用明火可知肺内而在上首外而在上
　　明水涗齐贵新也凡涗新之也其谓之明水也由主人之絜着此水也
　　郑氏曰涗犹清也五齐浊泲之使清谓之涗齐及取明水皆贵新也周礼防氏以涗水沤丝涗齐或为泛齐新之者敬也着犹成也言主人齐絜此水乃成可得也
　　孔氏曰设明水及涗齐贵新絜之义所以涗此齐者以敬于鬼神故新洁之也
　　严陵方氏曰明水涗齐即上所言祭齐加明水是矣涗则和之也以齐之浊故加水之清焉浊则故清则新故曰贵新也非特此而已若醆酒涗于清汁献涗于醆酒之类亦皆贵其新焉故曰凡涗新之也明水谓之明固以取之于月又由主人之洁诚着见于此水盖污则暗洁则明也
　　延平周氏曰周官司尊之职谓郁齐献酌醴齐缩酌及盎齐涗酌以五齐清浊次之则泛齐醴齐同用缩酌而缇齐沈齐与盎齐同用涗酌此言明水涗齐盖自盎而下三齐也涗者以水而和之觧之也和觧之则新矣贵新故不嫌于味之薄也
　　山隂陆氏曰齐盎齐也盎齐涗酌凡涗新之也蝉舍卑秽趋髙谓之蜕盖亦如此夫祭祀所为贵者何耶亦曰贵纯贵新而已内外如一纯也始终如一新也由主人之洁着此水言茍主人不蠲虽取日月之气不得为明故曰是诚在我者也
　　君再拜稽首肉亲割敬之至也敬之至也服也拜服也稽首服之甚也肉袒服之尽也
　　郑氏曰割解牲体
　　孔氏曰再拜稽首肉袒是防敬之至极恭敬之至极乃是服顺于亲也
　　严陵方氏曰则肉露故谓之肉所以致亲割之劳割谓割牲以人君之尊而服劳如此所以为敬之至服屈服于神故曰敬之至也服也诗言勿翦勿拜而以拜为屈故曰拜服也拜下两手而已稽首则首至地焉故曰稽首服之甚也首虽至地又未若肉袒之劳焉故曰肉袒服之尽也
　　延平周氏曰以天子不可屈之势而为之稽首肉则天下莫不知有尊而亦莫不知有亲也盖先王设敎之意常寓于甚微之间
　　山隂陆氏曰凡祭稽首不必肉袒肉袒不必稽首兼之者此欤盖朝践以前以素为贵父子之事多馈食以后以文为贵君臣之事多服臣之事也非子之事也
　　祭称孝孙孝子以其义称也称曽孙某谓国家也祭祀之相主人自致其敬尽其嘉而无与让也
　　郑氏曰孝孙孝子谓事祖祢曽孙某谓诸侯事五庙也于曽祖以上称曽孙而已相谓诏侑尸也嘉善也孔氏曰义宜也事祖祢宜孝是以义而称孝子国谓诸侯家谓卿大夫既有国家之尊不但祭祖祢而已更祭曽祖以上惟称曽孙言已是曽重之孙也案熊氏曰祭称孝孙对祖为言称孝子对祢为言经既称国家则兼诸侯及大夫郑注直言诸侯而不及大夫者畧也庾氏曰賔主之礼相告以揖让之节祭祀之礼则是主人自致其敬尽其善故诏侑尸者不告尸以让是其无所与让也
　　严陵方氏曰称孝孙孝子者以示子孙得四海之欢心也称曽孙某者以示国家非一世之积累也人之行莫大于孝自称以此则疑于自矜祭而称之且无所嫌者则有义存焉耳故曰以其义称也称曽孙以示国家非一世之积故曰谓国家也某则名之也于曽孙曰某则孝孙孝子从可知矣然其序先孙而后子者对祖祢称之故也
　　山隂陆氏曰案少牢馈食曰孝孙某则祭称孝子孝孙名今畧之某之名外也外事称曽孙某故曰谓国家也据告于皇天后土所过名山大川曰惟有道曽孙周王相主妇也故曰尽其嘉而无与让也是之谓夫妇亲之让賔客之事也嘉夫妇之事也
　　腥肆爓腍祭岂知神之所飨也主人自尽其敬而已矣
　　郑氏曰治肉曰肆腍孰也爓或为防
　　孔氏曰肆剔也言祭或进腥体或荐觧剔或进汤沈或荐煑孰四种之荐岂知神适所飨即正是主人自尽敬心求祭之心不一耳
　　严陵方氏曰凡牲解而生之之谓腥体而陈之之谓肆爚而未腍之谓爓孰而为殽之谓腍孰谓之腍若禾之稔故也由主人内尽其敬外尽其物也
　　举斚角诏妥尸古者尸无事则立有事而后坐也尸神象也祝将命也
　　郑氏曰妥安坐也尸始入举奠斚若奠角将祭之祝则诏主人拜安尸使之坐尸即至尊之坐或时不自安则以拜安之也天子奠斚诸侯奠角古谓夏时也孔氏曰斚角爵名也馈食荐孰之时尸未入祝先奠爵于铏南尸入即席而举之如特牲礼隂厌后尸入举奠焉也诏告也尸始即席举奠斚角之时未敢自安祝当告主人拜尸使尸安坐是诏妥尸也古夏时也夏立尸唯有饮食之时乃坐若无事则立由世质故耳尸是神象故无事则立有事而后坐也祝以达主人及神之辞命
　　严陵方氏曰斚先王之爵也天子用焉角时王之爵也诸侯用焉周官郁人之大祭祀与量人受斚之卒爵而饮之盖言是矣诏妥尸即士虞礼所谓主人及祝拜妥尸尸拜遂坐是矣盖尸于主人则子行也以卑临尊嫌或不安焉为是诏之也诗言以妥以侑是矣必于时乃诏之者以尸始入举奠故也尸于无事之时则子行而已子行为卑故立至于有事之时则神象也神象为尊故坐有事谓若举斚角之类也礼器言夏立尸而卒祭是矣至周文备岂复然哉故曰七日戒三日齐承一人焉以为尸过之者趋走其敬如是固不以子行无事则立也见乃谓之象神而尸陈以其陈者见于隐者故曰尸神象也将命于祭祀之间以交神人者祝也将命于燕飨之间以交賔主者介也此主祭祀言之故曰祝将命也礼运曰祝以孝告嘏以慈告兹非将命乎
　　山隂陆氏曰郑氏谓天子举斚诸侯举角凡祭祀灌献用斚齐用醆酒用爵知然者以春秋瓘斚玉瓉盎齐一名醆酒知之也斚以灌也灌非以饮也以厯而已所谓爵人受斚歴而皆饮之以此然则举斚角诏妥尸当灌献之节妥尸盖在初入即席之时冝在祼前先儒谓在馈食时此读仪礼之误也盖少牢特牲无朝践馈献故妥尸在酳尸前若祭自祼始尸即席久矣不应至馈食始诏安坐也尸是象而已其所谓神在彼不在此也祝将命也其所以命之主人也
　　缩酌用茅明酌也醆酒涗于清汁献涗于醆酒犹明清与醆酒于旧泽之酒也
　　郑氏曰缩酌用茅谓泲醴齐以明酌也周礼曰醴齐缩酌五齐醴尤浊和之以明酌泲之以茅缩去滓也春秋曰尔贡包茅不入无以缩酒明酌者事酒之上也名曰明者事酒今之醳酒皆新成也酌犹斟也酒已泲则斟之以实尊昬礼曰酌酒三注于尊凡行酒亦为酌也醆酒涗于清谓泲醆酒以清酒也醆酒盎齐盎齐差清和之以清酒泲之而已泲盎齐必和以清酒者皆久味相得汁献涗于醆酒者泲秬鬯以醆酒也献读当为莎秬鬯者中有煑郁和以盎齐摩莎泲之出其香汁因谓之汁莎不以三酒泲秬鬯者秬鬯尊也犹若也泽读为醳旧醳之酒谓昔酒也泲醴齐以明酌泲醆酒以清酒泲汁献以醆酒天子诸侯之礼也天子诸侯礼废时人或闻此而不审知云若今明酌清酒与醆酒以旧醳之酒泲之矣就其所知以晓之也泲清酒以旧醳之酒者为其厚味腊毒也
　　孔氏曰此记人緫释周礼司尊泲二齐及郁鬯之事缩泲也酌是斟酌谓醴齐既浊泲而后可斟酌故云缩酌也欲泲醴齐时先用明酌和此醒齐然后用茅泲之周礼三酒一曰事酒二曰昔酒三曰清酒三酒之中事酒尤浊五齐之内醴齐尤浊醆酒清于醴齐清酒又清于事酒故郑知以事酒泲醴齐明谓清明故知事酒之上清明者也事酒谓为事而新作者醳是和醳醖酿之名即今卒造之酒故郑云皆新成也引春秋者僖四年左文醆酒涗于清者涗泲也泲谓泲漉也盎齐差清先和以清酒而后泲之不用茅也周礼云盎齐涗酌又醴齐后有盎齐礼运醴后有醆故郑知醆谓盎齐盎齐既清作之必久清酒又冬酿接夏而成故郑云久味相得也此记不言五齐独举醴盎二齐者以司尊説时祭二齐三酒与郁故此记者释之献谓摩莎既以事酒泲醳齐清酒泲盎齐则泲秬鬯应亦用三酒令乃用盎齐者秬鬯尊故用五齐泲之五齐卑故用三酒泲之事相宜也古礼废亡恐人不知泲醴齐以明酌泲醆酒以清酒泲汁莎以醆酒之意故记者云泲醴齐之等犹若今时明清醆酒泲于旧醳之酒也就今日所知以晓古者难知之事明谓明酌清谓清酒醆酒谓盎齐旧醳谓昔酒作记之时以昔酒和此明酌清酒等三者而泲之也旧醳之酒作虽久成比清酒为薄故用泲此清酒清酒冬酿夏成其味厚也国语曰厚味实腊毒长乐陈氏曰茅之为物柔顺洁白可以施于礼者也故古者借祭缩酒之类皆用焉禹贡荆州包匦菁茅甸师祭祀供萧茅乡师大祭祀共茅蒩司巫祭祀共蒩馆则茅有贡于方国者有共于甸师者甸师之茅有入之乡师有入之司巫则乡师之所共者大祭祀也司巫之所共者凡祭祀也孔子曰茍错诸地而可矣借之用茅何咎之有则茅不特借祭而已士虞礼苴刌茅长五寸束之实于篚馔于西坫上祝升取苴降洗之升入设于几东席上东缩佐食取黍稷祭于苴三取肤祭祭如初此特借祭者也司尊醴齐缩酌记曰缩酌用茅明酌也缩然后酌则其缩不必束而立之祭前郑大夫甸师注谓束而立之祭前沃酒其上酒渗而下若神饮郑康成士虞礼注谓将纳户以事其亲为神起于其位故设苴以定之其说皆不可攷男巫望祀望衍旁招以茅国语置茅蕝设表望公羊曰郑伯左执茅旌何休谓断之曰借不断曰旌宗庙之中以迎道神指防祭者然则茅之所用岂一端哉故可以幂鼎可以御柩杂记或菹以为豆实或包以通好问或索绹以备民用此茅所以可重也士虞有苴特牲少牢吉祭无苴而司巫祭祀共菹馆则凡王祭祀有苴矣贾公彦谓天子诸侯尊者礼备于理或然【礼书】
