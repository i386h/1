<!-- { "loadSidebar": true } -->
　　然后以其所能教百姓不废其会节有成事然后治其雕镂文章黼黻以嗣其顺之然后言其丧算僃其鼎俎设其豕腊修其宗庙嵗时以敬祭祀以序宗族即安其居节丑其衣服卑其宫室车不雕几器不刻镂食不贰味以与民同利昔之君子之行礼者如此
　　郑氏曰君子以其所能于礼教百姓使其不废此上事之期节有成事者谓上之三事行于民有成功乃续治文饰以为尊卑之差言语也算数也即就也丑类也几附之也君子既尊礼民以为顺乃语以丧祭之礼就安其居处正其衣服教之节俭与之同利者上下俱足也
　　孔氏曰人君既知所生由礼故尊而学之既能则以教百姓防犹期也期节谓教百姓不废天地君臣男女三事之期节也上三事有成功然后圣人治理其雕画刻镂文章黼黻以嗣续其事使每事有尊卑上下文彩之异民既从顺然后语其丧纪节数以教之既示服数后设丧奠豕腊之礼除服之后又教为宗庙以鬼享之以序宗族谓祭祀之末同姓燕饮序防宗族也就安其居谓随其风俗之异而安之不使山者居川渚者居原也节丑其衣服节正也丑类也正民衣服使得其类也卑其宫室者制使有度不峻宇雕墙也车不雕几不雕镂使有沂鄂也器不刻镂谓常用之器不用采饰食不贰味谓不副贰肴膳非唯教民如此而君亦不奢饰与百姓同其利润古昔君子行礼如此上事刺哀公今不然
　　严陵方氏曰以其所能教百姓者所谓以身教者也不废其会故能劝其会通而于礼有所行不废其节故能为之节文而于礼有所守有成事言教之有成效也治其雕镂文章黼黻治其器以嗣其道也器之不存则礼之道或几乎絶矣故必以嗣言之治玉曰雕治金曰镂雕镂言治器之功也文章黼黻则言治器之饰也有曰丧纪有曰丧算何也以目言之则曰纪以数言之则曰算檀弓曰躃踊哀之至也有算为之节文也此非数乎备其鼎俎言备其祭器也设其豕腊言设其祭物也脩其宗庙言脩其祭所也物不止于豕腊器不止于鼎俎亦各举其一端以互明之尔歳时以敬祭祀即孝经所谓春秋祭祀以时思之是也以序宗族即祭统所谓昭与昭齿穆与穆齿是也即安其居者即其所居而安之无事乎改为也节丑其衣服者节之各从其类而不至于僣差也自即安其居而下至于食不贰味皆言其以俭为徳也俭者不夺人故能与民同其利也夫礼上至于节事天地之神下至于与民同利则礼之道尽于此矣故曰昔之君子之行礼者如此
　　马氏曰君子之礼在己者有以致其尊敬而在人者不可以无其教不废其会节以成其教也庶人遽于事而不可以致详则不废其防不废其节而已不废防节则治定以其治定然后制礼有成事而后治其雕镂文章黼黻所以制礼也嗣所以嗣其微妙之意也制礼于治定之后则安顺其道而不逆于命而后可以用之也故其顺之然后言其丧算送死事之大也故以丧算为先祭又次之治定制礼而至于丧祭之重皆有以尽之则可以重色以衣之重味以食之役天下之劳以处其佚役天下之贱而处其贵犹将即安其居以至食不贰味盖上有以致恭乎宗庙而下以与民同利而已
　　延平周氏曰君子非不尚文亦非不尚质文也质也顺乎天命而已所谓有成事者犹曰有成功也所谓其顺之者致天下之大顺者也方其有成功则必尚文以继之此萃之时所以用大牲吉而孔子亦曰如有用我者吾从周方其致天下之大顺则必尚质以救之此既济之时所以禴祭而孔子亦曰如用之则吾从先进故于有成事则曰治其雕镂文章黼黻以嗣而于其顺之则曰器不刻镂食不贰味也趣时之迹虽不同要之顺乎天命而已矣
　　石林叶氏曰上以事天地下以别疏戚莫非尊敬之道也然礼者中庸而已中庸则不以所能者病人其教人皆其所能也所用有等皆不废其会节者亦从其所能而已矣教不废其防节则无遗事然不以文章形于外则事有时而不成故文章以雕镂指车器而言也黼黻以嗣者指衣服而言也君子严于事鬼神而俭于奉己故事鬼神则以敬顺为主丧算也鼎俎也豕腊也宗庙也旌旗也无所不尽至于奉己则以恭俭为主故丑衣服卑宫室不雕车不镂器不贰味以与民同利禹之克勤克俭而致美乎黼黻致孝乎鬼神尽力乎沟洫盖此意也
　　讲义曰孟子以礼为节文仁义不废其防节是有其节矣嗣以雕镂文章黼黻所谓文也君以礼之节文教民而民顺从之则生人之道亦备矣于是教之以事死事生之道然而民不迫窭则行礼也易救死不赡何暇治礼又贵乎上不夺民而与之同利与民同利莫先于节俭即安其居无游观之乐也节丑其衣服卑其宫室车不雕几器不刻镂食不贰味无淫靡之侈嗜欲之繁也夫民之贫以上下之多欲也故贫夫礼之废以人之难行也故废为君者至于与民同利以相与周旋于礼岂非三代盛时之风乎故曰昔之君子之行礼者如此
　　庆源辅氏曰会节言礼之大分也于礼之大分不废有成事焉然后治理其文饰使之忻然而安行然后言其丧算备其鼎俎以序宗族使之由乎礼而勉强其所不及然后能损上以益下先民而后己皆获其利也即安其居犹艮之言止其所也安于其所止然后以人君之尊国家之富而自奉养者有节如下所云也不然何所不至哉
　　山阴陆氏曰宗族即安一句言如上所谓而后宗族即安也其居节一句言君子所以自安养之节丑犹恶也禹卑宫室恶衣服菲饮食若此者居节也若夫致美乎黼冕致孝乎鬼神尽力乎沟洫即上修其宗庙等事不得以居节目之
　　公曰今之君子胡莫之行也孔子曰今之君子好实无厌淫徳不倦荒怠敖慢固民是尽午其众以伐有道求得当欲不以其所昔之用民者由前今之用民者由后今之君子莫为礼也
　　郑氏曰实犹富也淫放也固犹故也午其众逆其族类也当犹称也所犹道也由前用上所言由后用下所言
　　孔氏曰实谓财货充实言今之君子性行贪婪好货不知厌足使人财力于是尽竭专意自纵不顺众心是逆忤族类也守道者被害是伐有道也求其所得必须称己所欲不用其道
　　严陵方氏曰好实无厌言贪而不知足也淫徳不倦言过而不能改也荒于事故其心怠敖于物故其心慢固民是尽者谓其或尽民之力而不计其劳故尽民之财而不计其费也众者人之所顺而反午之有道者人之所尊而反伐之求其得而已不顾于义也当所欲而已不循于理也若是则动皆失其所矣故曰不以其所也用民即君子也以其有君国子民之位故以用民言之
　　山阴陆氏曰金玉莫之能守今见以为实其不见道逺矣淫徳不倦庄子所谓骈拇枝指近之矣故曰淫僻于仁义之行而多方于聪明之用也固民是尽者较而尽之固也诗曰自我人究究午之言逆隂进故也求得当欲不以其所谓以若所为求若所欲犹縁木而求鱼也
　　石林叶氏曰莫非好也从欲无厌亦为之好莫非徳也淫色不倦亦谓之徳故好有邪正徳有吉防延平周氏曰昔之用民者由前礼也今之用民者由后非礼也
　　讲义曰逆众人之心以伐有道之人如左传所谓己则无礼而讨于有礼者曰汝何故行礼者也求得当欲如齐宣王将以求吾之所大欲也充府库辟土地茍未称所欲则求之而不止矣
　　孔子侍坐于哀公哀公曰敢问人道谁为大孔子愀然作色而对曰君之及此言也百姓之徳也固臣敢无辞而对人道政为大公曰敢问何谓为政孔子对曰政者正也君为正则百姓从政矣君之所为百姓之所从也君所不为百姓何从
　　郑氏曰愀然变动貌也作犹变也徳犹福也辞让也君为正言君当务于政
　　孔氏曰自此至国家顺矣一节明哀公问政并问为政必须亲迎孔子对之三事侍坐谓哀公命孔子坐而侍之自此至终篇皆侍坐而言也
　　严陵方氏曰愀然作色者心敛而见于色也中庸曰人道敏政故人道政为大论语曰政者正也子率以正孰敢不正又曰其身正不令而行其身不正虽令不从其言皆出于此
　　山阴陆氏曰言徒问而百姓阴受其赐矣家语徳作恵其义一鲁自昭公娶同姓谓之呉孟子无政乆矣故孔子于哀公言之如此
　　庆源辅氏曰公问人道之大故以为百姓之徳人道之大固莫大于夫妇父子君臣矣夫子不直言而先之以政者对哀公言之先辞谓辞说政者事之正也事得其正则百姓从斯为政矣此所以不遽言三者之伦而先之以政也
　　延平周氏曰君之所为则好也既好矣虽罚之民不从也君所不为则恶也既恶矣虽赏之民不从也故曰君为正则百姓从政矣
　　公曰敢问为政如之何孔子对曰夫妇别父子亲君臣严三者正则庶物从之矣公曰寡人虽无似也愿闻所以行三言之道可得闻乎孔子对曰古之为政爱人为大所以治爱人礼为大所以治礼敬为大敬之至矣大昏为大大昏至矣大昏既至冕而亲迎亲之也亲之也者亲之也是故君子兴敬为亲舍敬是遗亲也弗爱不亲弗敬不正爱与敬其政之本与
　　郑氏曰庶物犹众事也无似犹言不肖也大昏国君取礼也至矣言至大也兴敬为亲言相敬则亲孔氏曰哀公谦退言己愚蔽无能似类贤人也人有礼则生所以治爱人非礼不可礼以敬为主故治礼则先敬敬有大小若敬之至极之中天子诸侯之大昏又为大也国君虽尊服冕服以自迎欲亲此妇也所以亲此妇人欲使妇人亦亲己也兴敬为亲言君子冕而亲迎兴起敬心为欲相亲舍去敬心是遗弃相亲之道也若夫不爱重不自亲迎则夫妇之情不相亲爱矣不敬于妇则室家之道不正矣亲爱则仁也尊敬则义也仁义政教之本也
　　严陵方氏曰无似者言其徳之蔑如而无所象似也髙宗之言弗类充虞之言不肖皆其意也夫政在养人故为政爱人为大然而爱人无节则是墨氏之兼爱而已又安能无乱乎节所以治之也故曰礼为大礼以敬为至而大昏又为至焉故曰敬之至矣大昏既为敬之至故虽天子诸侯之尊亦冕而亲迎也迎必冕所以致其敬迎必亲所以致其亲己亲其人乃所以使人之亲己而已故曰亲之也者亲之也冕而亲迎可谓敬矣不由此无以合二姓之好岂非亲乎故曰兴敬为亲舍敬是遗亲也弗爱则无以相合而其亲疎弗敬则无以相别而其情防爱敬之道其始虽本于闺门之内夫妇之间及夫广而充之其爱至于不敢恶于人其敬至于不敢慢于人而徳教加于百姓刑于四海故曰爱与敬其政之本与所谓冕而亲迎者若天子以衮冕诸侯以冕大夫冕而不旒夏后氏迎于庭殷人迎于堂周人迎于户是矣山阴陆氏曰所以致爱人礼为大言君子笃于人而约之以礼敬之至矣大昏为大敬茍不至则所谓大昏不大也大昏至矣大昏既至冕而亲迎者言大昏之礼至矣则至大昏时冕而亲迎可也请期用大昕亲迎用大昏舍敬是遗亲不敬则防将以亲之也乃所以疏之也
　　马氏曰夫妇父子内治也君臣外治也大昏既为敬之至冕而亲迎所以行其敬也其行敬之际则亲亲之意可寓于其中则是敬之存亲斯存之矣敬之亡亲斯亡之矣故曰君子兴敬为亲舍敬是遗亲也庆源辅氏曰夫妇始也父子内也君臣外也问所以致三者之道则哀公亦善学之矣冕而亲迎躬亲之也躬亲之者所以致其亲爱之意也是兴敬所以为亲也舍敬则是遗亲矣彼以亵为亲者未要其终也唯敬以为亲则爱得其正故能爱兴敬则夫妇别父子亲君臣严矣而大昏又其总也
　　长乐刘氏曰古之君子兴敬于大昏者为其祖先之重付也舍敬是遗其亲之所付又得以为孝乎
