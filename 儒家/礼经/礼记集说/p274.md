<!-- { "loadSidebar": true } -->
　　永嘉戴氏曰君子之敎而以喻为言何哉喻以义理使之心通意悟黙然自喻此敎之大功也道而弗牵强而弗抑未尝示人以其难开而弗达亦未尝示人以其易不示人以难则敎者有善诱之功学者有欲罢不能之意不示人以易则敎者寓愤悱之机学者有啓发之功大要和易以思使学者不过用其心亦非泛然无所用其心所谓勿正之功盖如此
　　庆源辅氏曰知所由兴则行之知所由废则防之然后可以为人师道而弗牵则和强而弗抑则易所谓优而柔之使自求之也先儒谓至道恳切固是诚意若廹切不中理则反为不诚敎者岂可不知此理哉开谓开其端绪开其端绪则自不能已于致思故可以至于自得之地于敎喻而如此谓之善
　　学者有四失敎者必知之人之学也或失则多或失则寡或失则易或失则止此四者心之莫同也知其心然后能救其失也敎也者长善而救其失者也
　　郑氏曰失于多谓才少者失于寡谓才多者失于易谓好问不识者失于止谓好思不问者救其失者多与易则抑之寡与止则进之
　　孔氏曰此一节明敎者识学者之心而救其失也才识浅小而所学贪多则终无成是失于多也才识深大而所学务少徒有器调而终成狭局是失于寡少也至道深逺非凡浅所识人不知思求唯好泛滥外问是失之防易此学而不思则防心未晓知不肯谘问唯但自思终不能达此失于自止是思而不学则殆四失由人心之异故也师既识四心之不同乃能随其失而救之使学者和易以思是长善使学者无此四失是救失唯善敎者能之
　　横渠张氏曰失之多过也失之寡不及也止有两端无三也凡学者不是过即是不及无过与不及乃是中矣失则多谓才小者卒然不能防归故失于烦多若子夏是也子夏之学自洒埽应对之末至博学而笃志切问而近思其学最实失于寡者以才多易晓达而不精宻若子张窥见夫子近上一节不复勤求力行又问善人之道意谓善人可不学而至孔子告以必践履善人之事乃能至善人之地曽子亦曰堂堂乎张也难与并为仁矣易者防易也与寡相近以为易知更不复研究子路事多近之止画也苦其难而不进冉求事近之学者之四失为人则失多好髙则失寡不察则失易畏难则失止
　　东莱吕氏曰大抵治学者之病须是先知他病处所谓学者四失随其气禀厚薄清浊判断不出四端或失则多才有余者或失则寡才不足者或失则易俊快者或失则止钝滞者大抵四者所为心之莫同也病各自别知其心然后能救其失也要识他病处失在多寡易止辟如医者用药知得隂阳虚实方始随症防鍼灼若错施之敎者学者皆劳而无功只看孔子敎人四者之病随症用药曲得其妙且如子路所失者多孔子未尝不裁减由也兼人故退之知他多病而底救之或失之寡孔门如柴愚参鲁雍也仁而不佞就他资质上所失在寡孔子之敎就他寡处博之以文约之以礼各到成立或失则易如子贡亿则屡中与夫方人之病孔子未尝不深惩而痛抑之如云夫我则不暇皆使之难不使之易或失则止孔子之门如冉求之自画孔子未尝不诱掖而进之小以成小大以成大若不识学者之病倒去他病上加添无縁得成就子路之失多更若进之所谓有余不敢尽工夫子路何縁得入推此类言之其他无不如此敎也者长善而救其失者也为学之道扶持长养人之善端救人之偏失孔子之敎皆在一部论语中如君子哉若人尚徳哉若人大哉问善哉问之类无非长善如责以朽木不可雕粪土之墙不可杇之类无非救其失
　　长乐陈氏曰失之多者孔子谓之狂失之寡者孔子谓之简古之敎者观性以知心因心以求失多者约之以礼寡者博之以文易者抑之以自反止者勉之以自强此长善救失之道也且善譬则苗也失譬则莠也欲长善者必救其失欲长苗者必去其莠彼闵其苗之不长而揠之者其智不已疏乎
　　延平周氏曰或失则多者知之所以过或失则寡者愚之所以不及或失则易者贤之所以过或失则止者不肖之所以不及也
　　严陵方氏曰失虽见乎外而所存本乎心故知其心于内然后可以救其失于外也人之性莫不有善苟无敎以长之则善浸以消人之心不能无失茍无敎以救之则失或为害
　　永嘉戴氏曰夫人资禀各有所偏虽伯夷栁下惠不能免也其平日所践履终身所成就皆于其所偏者重况于学者乎学者四失其意皆自以为善而不知其非失之多者博采以为功失之寡者约取以为精失之易者泛应而不能致思失之止者小成而莫肯前进所贵于学问者谓其能化气禀之偏学者每患于不自知故有頼于敎者之功盖自知甚难自上知下甚易设敎而不知学者之失知其失而不知救学者之过皆非所以为敎也
　　庆源辅氏曰必知之言不可不知也不言失之多而言失则多者盖多寡易止有时为当然若一于此则为失也故云则焉博之失则多陋之失则寡勇之失则易愚之失则止内有所溺然后失形于外不正其心而治其外未之能也失由心生善本性有教人者长其固有之善而己救其失则非知其心有所不能及也
　　山隂陆氏曰长善而救其失将顺其善而匡救其失也
　　善歌者使人继其声善敎者使人继其志其言也约而达微而臧罕譬而喻可谓继志矣
　　郑氏曰善歌善敎言为之善者则后人乐仿效也可谓继志谓师说之明则弟子好述之其言少而解臧善也
　　孔氏曰此一节论敎者若善则能使学者继其志于其师也记者以善歌而比喻之音声和美感动人心能使听者继续其声善敎者必能使后人继续其志如今传继周孔也又释所以可继之事善敎者出言寡约而理显易解义理微妙而说之精善其譬罕少而听者皆晓为敎如此则可使后人继其志也横渠张氏曰继其志谓敎者使学者继其志循循然善诱是继志也善歌者亦使学歌者自继其声髙下得相继使人继其志继学之志也使人心不能已善敎者也志常继则罕譬切喻言易入则复而臧长乐陈氏曰声之不可继者非善歌志之不可继者非善敎盖髙明以絶物则不足以为善中庸以导物然后为善也夫详而不约而后能逹显而不微而后能臧多譬而不罕然后能喻此理之常也今也约而能达微而能臧罕譬而能喻则是约而人知其要微而人知其妙罕譬而人知其简可谓继志矣盖约与微所以明道罕譬所以明物道至于难明则又明物以显之此所以为善也　又乐书曰善歌者直已而陈徳未尝无可继之声善教者易直以开道未尝无可继之志其声为可继则气盛而化神其志为可继则徳盛而敎尊其故何哉其为言也约而达微而臧罕譬而喻故也
　　严陵方氏曰天下之理太髙则与物絶而人莫能继矣太卑则与物防而人不足继矣惟得中则为可继焉夫言苟务多则人以为惑而不达矣言茍好大则人以为迂而不臧矣言茍多譬则人以为僻而不喻矣若然则敎者虽有其志学者焉能继之哉
　　山隂陆氏曰歌不贵苟难则易于继其声敎不贵茍难则易于继其志若佛老言理则妙矣以为善教则未也故昔贤论此以为无之则昧理有之则害敎不可谓微而臧也约而臧微而达则罕譬而喻矣新安朱氏曰继声继志者皆谓微发其端而不究其说使人有所玩索而自得之也约而达微而臧罕譬而喻三者皆不务多言而使人自得之意
　　永嘉戴氏曰善歌艺也犹使人继其声善敎者不可使人继其志乎然继志之学不在言语之闲曰约曰微曰罕譬其为辞甚简曰逹曰臧曰喻其见理甚明敎者之辞简学者之理明若此可谓能继志矣东莱吕氏曰约而达敎者之言甚约然而本末贯彻未尝不达微而臧敎者之言甚微然而渊深粹美其味无穷罕譬而喻大抵曲为之喻使学者自得于言意之表如此可谓善继志矣大抵圣贤之敎引而不发非是阻抑学者若开户倒囊尽其底蕴以告之学者不去思量不去玩味其流弊多是口耳之学惟是引而不发示其端而不尽使人万绎千思及功深力到义理自涣然冰释怡然理顺学记敎人皆是三代敎人之法如孔子洙泗之敎孟子在战国风气既降气质既薄三代之教已是尽用不得今看论语少者一二语多者不过三四语孟子徃徃至千百言所谓约而达到孟子已自用不得如予岂好辨哉予不得已也而孔子则罕言利与命与仁夫子之言性天道不可得而闻到孟子已自用剖析精微示人如论性直指之谓善如论浩然之气皆是分明说破所谓微而臧到孟子已自用不得孔子不愤不啓不悱不发所谓譬喻见于论语者少若孟子每事譬喻亦是不得已注者谓其长于譬喻当时罕譬而喻又用不得然而孟子观防通以行典礼于此自立规模所以为孟子如多寡易止则止是就一人身上看孟子改规模是统天下看
　　庆源辅氏曰若夫子之举一隅孟子之引而不发所谓善敎也不以三隅反跃如也则能继其志矣约而达微而臧罕譬而喻则人有自得之地矣然则孟子之譬喻非与向时不同也孟子于战国大道既隐之时与其君臣言论又非其素所讲学也故不得不假譬以晓之然孟子固曰予岂好辩哉予不得已也可谓继志矣者省文也盖言如此则可谓能使人继志矣
　　李氏曰欲其求而后应故其言常约欲其思而后得故其义常微言之所不能及义之所不能明故达之以譬譬者理之所在也理欲其自穷故罕譬言虽近而指不可不逺故其言约其义微其譬罕指逺故虽约而逹虽微而臧虽罕譬而喻也子曰夫易其称名也小其取类也大其指逺其辞文其言曲而中其事肆而隐其称名小取类大则罕譬而喻也其防逺其辞文则微而臧也曲而中则约而达
　　延平黄氏曰学之序能辨志然后能逊志能逊志然后能继志辨志求道之时也逊志从道之时也继志防道之时也志于道则无累志于仁则无恶








　　礼记集说卷八十九
　　钦定四库全书
　　礼记集説卷九十　　　　　宋　衞湜　撰
　　君子知至学之难易而知其美恶然后能博喻能博喻然后能为师能为师然后能为长能为长然后能为君故师也者所以学为君也是故择师不可不慎也记曰三王四代惟其师此之谓乎
　　郑氏曰美恶説之是非也长达官之长弟子学于师学为君也择师不可不慎师善则善也四代虞夏殷周
　　孔氏曰此一节明为师法君子谓师也敎人至可以为君长之事随器与之是至学之易随失而救之是至学之难罕譬而喻言约而达是为美反此则为恶博喻广晓也知此四事为主触类长之乃广有晓解能广解乃可为人作师为师是学优学优宜仕故能为一官之长治官有功则能为君也师有君徳弟子就师可学为君之徳故宜慎择其师也三王谓夏殷周四代则加虞虽皆圣人无不择师为慎故云唯其师引旧记结此择师之重也
　　横渠张氏曰知学者至于学之难易及知其资质才性之美恶知至学之难易知徳也知其美恶知人也知其人且知徳故能敎人使入徳仲尼所以问同而答异以敎人者必知至学之难易知人之美恶当知谁可先此谁将后倦此若洒埽应对乃幼而孙弟之事长后敎之人必倦弊唯圣人于大徳有始有卒故事无大小莫不处极今始学之人未必能继妄以大道敎之是诬也学也者所以学为君也古者虽匹夫若学则必先学正心诚意治国平天下之事此则以道言之也师也者所以学为君也学者斆也所以为敎者莫非王道也王道则非君道而何施于为政其所以辅佐于其君者亦孰非君道
