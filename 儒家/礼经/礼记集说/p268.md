<!-- { "loadSidebar": true } -->
　　严陵方氏曰当其为尸则弗臣酌尸之仆如君之仆岂为过哉盖仆正王服位以诏赞摈相前驱为职祭祀则赞牲事既祭则王使驭酌焉明与之并受福也王乗则有马以辔为之御王行则有车以轵为之节王冯则有式以轨为之前大驭言及祭酌仆仆左轨辔右祭两轨乃饮则亦归赖于神之意其言正与此合然彼作两轵此作左右轨两即左右也轵即轨也彼作轨此范荀子曰形范正则范通作范軓亦通作范可知凡车毂末谓之车亦谓之軓此言左右軓即毂末之轨考工记言经涂九轨即车辙之轨毂末谓之轵輢之衡者亦谓之轵大驭言两轵即毂末之轵也考工记言参分轵围即輢衡之轵也
　　李氏曰左右两毂末也軓范毂也左右乃祭于旁軓乃祭于中也祭至此者先王之于物凡有功于己者未尝不致其诚与敬也凡为祭必受神之福者礼也故仆祭乃饮
　　庆源辅氏曰言酌尸之仆如君之仆尊庸敬也斯须之敬如之而已軓毂末所谓辙也范则轼前老蘓曰轮辐盖轸皆有职乎车而轼独若无所为者虽然去轼则吾未见其完车也天下之车莫不由辙而言车之功者辙不与焉虽然车弊马仆而患亦不及辙此其所以独祭之欤
　　凡羞有俎者则于俎内祭君子不食圂腴小子走而不趋举爵则坐祭立饮凡洗必盥牛羊之肺离而不提心凡羞有湇者不以齐为君子择葱薤则絶其本末羞首者进喙祭耳
　　郑氏曰于俎内祭者俎于人为横不得祭于间也周礼圂作豢谓犬豕之属食米谷者也腴有似于人秽小子弟子也卑不得与賔介俱备礼容也凡洗必盥谓先盥乃洗爵先自絜也盥有不洗也牛羊之肺离而不提心者提犹絶也离之不絶中央少者使易絶以祭耳齐和也絶其本末为有萎干耳出见也孔氏曰自此至则坐一节广明祭俎及羞膳之事若羞在豆则祭于豆间若羞在俎则于俎内而祭俎内近人之处俎在人前横设故不得祭于俎外及两俎间腴猪犬肠也猪犬亦食米谷其肠与人相似故君子辟其腴故鼎阙一也小子但给役使故冝驱走不得趋翔为容趋徐趋也小子若得酒举爵时则先以坐祭祭竟而立饮之盥盥手也洗爵必先洗手也祭肺之法离之不絶心心谓肺中央少许耳提犹絶也凡羞有湇湇汁也羞有汁则有盐梅齐和若食者更调和之则嫌薄主人味故不以齐也葱薤根不浄末萎干故择者必絶其二处本根也羞首谓膳羞有牲头者则进口以向尊者尊者若祭先取牲耳祭之也
　　严陵方氏曰凡饮食之祭皆于器外唯俎不然以横于前而便于内祭也凡鸟兽之口皆曰喙
　　尊者以酌者之左为上尊尊壶者面其鼻饮酒者禨者醮者有折俎不坐未歩爵不尝羞
　　郑氏曰尊者设尊者也酌者乡尊其左则右尊也鼻在面中言乡人也折俎尊彻之乃坐也已沐饮曰禨酌始冠曰醮歩行也
　　孔氏曰此一节论设尊及折俎行爵尝羞之仪人君陈尊在东楹之西于南北列之设尊之人在尊西向东以右为上则尊以南为上也酌谓酌酒人也酌人在尊东西面以左为上亦上南也二人俱以南为上故云以酌者之左为上尊也尊与壶悉有面面有鼻鼻冝向于尊者故言面其鼻饮酒者则下文禨者醮者是也总以饮酒目之折俎者折骨体于俎也禨醮者若有折俎为尊禨醮小事为卑故不得坐也折俎所以为尊者折俎则殽馔尊故冠礼庶子冠于房户之前而冠者受醮不敢坐及禨者并不敢坐也案乡饮酒燕礼有折俎者皆不坐独云禨者醮者不坐者以禨者醮者无酒俎之时则得坐嫌有折俎亦坐故特明之羞殽羞也殽羞本为酒设若爵未行而先尝羞是贪食矣此谓无筭爵之时羞庶羞行爵之后始尝之若正羞脯醢折俎未饮酒之前则尝之故乡饮酒乡射燕礼大射献后乃荐賔皆先祭脯醢哜肺乃饮卒爵案庾氏曰燕礼司宫尊于东楹之西两方壶左酒南上注玉藻云唯君面尊酒在南顺君之面也下云公席阼阶上西郷下又云执幂者升自西阶立于尊南北面东上案左酒南上之言是设尊者东郷酌者西乡设者之右则酌者之左也
　　严陵方氏曰设尊者必面其鼻示专恵也玉藻云唯君面尊是也谓之鼻者以当前如人之鼻故也若玉人大璋驵琮皆有鼻亦此意盖圣人之制器近取诸身而尚其象故也以至劒有首壶有颈箕有舌鼎有足量有耳皆以是而已禨见玉藻解醮见郊特牲解俎者折骨于俎也取之则辨贵贱虽王之燕飨亦不过此小子不敢当备礼故不坐也凡燕飨以酒为主以食为配所以未歩爵不尝羞
　　新安朱氏曰设尊之法乡饮酒云酒在西乡射云在酒西郑注云设尊者北面西曰左即此所谓尊者以酌者之左为上尊者盖言设尊之人方其设时即预度酌酒人之左尊而实以酒也若据燕礼则设尊者西面而左酒南上公乃即位于阼阶上则酌者不得背公自当东面以酌而上尊乃在其右矣故此经所云以为为乡饮乡射而言则可以为为燕礼而言则正与之反今郑注既不分明庾孔又皆引燕礼而反谓酌者西面其辟戾甚矣唯贾氏疏仪礼以为据君面以左为尊者得之
　　牛与羊鱼之腥聂而切之为脍麋鹿为菹野豕为轩皆聂而不切麕为辟鸡兔为宛脾皆聂而切之切葱若薤实之醯以柔之
　　郑氏曰此轩辟鸡宛脾皆菹类也其作之状以醯与荤菜淹之杀肉及腥气也
　　孔氏曰此一节明脍及韲菹麤细之异聂而切之者先防为大脔而复细切之为脍也麋鹿为菹己下已于内则具释之
　　严陵方氏曰菹酢菜也醢人所谓菁菹茅菹是矣彼以菜为之此以麋鹿为之者特制造之法如之而已膳夫通谓之酱者以此聂而不切则大聂而切之则小
　　山隂陆氏曰论语曰脍不厌细内则腥言肉而已此言鱼内则菹言鱼此言麋鹿亦相备也麋无角以有角者名之兔无脾以有脾者名之豕俯而已以能仰者名之
　　其有折俎者取祭反之不坐燔亦如之尸则坐
　　郑氏曰亦为柄尺之类燔炙也郷射曰賔奠爵于荐西兴取肺坐絶祭左手哜之兴加于俎坐帨手是也尸尊也少牢馈食礼曰尸左执爵右兼取肺肝擩于俎盐振祭哜之加于菹豆
　　孔氏曰此一节明祭俎之仪折俎折骨于俎俎既有足柄尺之类故立而就俎取所祭肺升席坐祭祭讫反此所祭之物加之于俎皆立而为之故云取祭反之不坐唯祭时坐耳燔谓燔肉虽非折骨其肉在俎其取及祭反时亦不坐故云如之此皆谓賔客若为尸尸尊虽折俎取祭反之皆坐也乡射礼云兴则立也郑引少牢馈食礼证尸坐之义
　　山隂陆氏曰此一节宜承小子走而不趋举爵则坐祭立饮脱乱在是凡卑者燕不坐故曰其有折俎者取祭反之不坐据燕有折俎
　　衣服在躬而不知其名为罔
　　郑氏曰罔犹罔罔无知貌
　　孔氏曰衣服文章所以表人之德亦劝人慕德若着之而不识知其名义者则是罔罔无知之人也横渠张氏曰古之人直以衣服为事礼云衣服在躬不知其名为罔然今之人固能名其衣曰袄曰衫然不知袄之与衫何以得其名如此则亦是未知其名严陵方氏曰书云予欲观古人之象汝明此其大者也
　　山隂陆氏曰衣者对裳之称服者对御之礼盖在上曰衣在下曰裳在人曰物在物曰御别而言之其义如此合而言之凡所衣者皆曰衣凡所服者皆曰服若所谓防衣则不必在上者矣若所谓矢服则不必在人者也有在物者亦可谓之衣若弓衣是也有在上者亦可谓之服若首服是也此言衣服在躬则上至冠冕下及裳履皆得以兼之
　　李氏曰先王之制衣服莫非性命之理故冠圜冠者知天时履方屦者知地形佩玦者事至而能断先王之制衣服岂徒然乎夫衣服者未尝去者也身者至近者也以未尝去之衣服被乎至近之身而有所未知故曰罔罔者神不明也
　　庆源辅氏曰切身者不知犹为罔况在内者乎
　　其未有烛而有后至者则以在者告道瞽亦然凡饮酒为献主者执烛抱燋客作而辞然后以授人执烛不让不辞不歌
　　郑氏曰以在者告为其不见意欲知之也师冕见及阶子曰阶也及席子曰席也皆坐子告之曰某在斯某在斯是也凡饮酒主人亲执烛敬賔示不倦也言献主容君使宰夫也未爇曰燋为宵言也不让不辞不歌以烛继昼礼杀
　　孔氏曰此一节明有烛无烛之仪为主人法也在者谓己在于坐者也若日已闇而坐中未有烛有人后至则主人以在坐中者而告之云某人在此某人在此道瞽亦如无烛时也献主主人也凡饮酒主人自献賔若尊卑不敌则使宰夫为主人以献賔故云献主夜闇故执烛燋谓未爇之炬旣欲留客又取未然之炬抱之也作起也客自起辞主人从辞而止乃以烛授执事之人也执烛夜时也礼賔主有让及更相辞谢又各歌诗相显德今旣夜莫所以杀此三事山隂陆氏曰其未有烛而有后至者则以在者告道瞽亦然此一节宜承执烛不让不辞不歌脱乱在是庆源辅氏曰如是而后尽不然则茍矣所贵乎人者如是而已故曰唯君子为能通天下之志以烛继昼出于主人之意则可故必亲为之若使人疑有不得已者不让不辞不歌礼杀矣礼之杀则乱之所由生此田完之所以不敢也
　　金华应氏曰执烛抱燋贱役也为献主者以身亲之其敬客而自下之者不嫌其为劳也执已然之烛而又抱未爇之燋其爱客而欲留之者尤有加而无己也席之内献酬交错或让或辞或歌皆不容废惟执烛之人不暇为此
　　洗盥执食饮者勿气有问焉则辟咡而对
　　郑氏曰示不敢歆臭也口旁曰咡
　　孔氏曰洗谓与尊长洗足也盥谓与尊长洗手也及执尊者饮食之时尊者有事问己己则辟口而对不使口气及尊者
　　山隂陆氏曰洗盥所谓凡洗必盥是也洗爵及执食饮茍有气焉人或秽之气犹不得其謦欬言语可知循咡循之也辟咡辟之也
　　严陵方氏曰勿气则屏气也凡以致恭而已辟咡説见曲礼
　　为人祭曰致福为己祭而致膳于君子曰膳祔练曰告凡膳告于君子主人展之以授使者于阼阶之南南面再拜稽首送反命主人又再拜稽首其礼大牢则以牛左肩臂臑折九个少牢则以羊左肩七个犆豕则以豕左肩五个
　　郑氏曰曰致福曰膳曰告此皆致祭祀之余于若子也摄主言致福申其辞自祭言膳谦也祔练言告不敢以为福膳也主人展之展省具也折断分之也皆用左者右以祭也羊豕不言臂臑因牛序之可知孔氏曰此一节明致福及膳于君子及所膳牲体之数为人祭谓摄祭而致饮胙于君子其将命之辞谓致彼祭祀之福于君子也若己自祭而致膳于君子则不敢云福而言致膳膳善也致其善味耳若已祔祥而致胙又不敢云福膳但云告言以祭胙告君子使知已祔祥而已故顔回之丧馈孔子祥肉是也凡初遣膳告君子之时主人自省视饮食多少备具于阼阶南稽首拜送使者反亦在阼阶南南面再拜稽首受命曲礼云使者反必下堂而受命是也其礼以下明所膳礼数若得太牢祭者则用牛膳周人牲体尚右右边已祭所以献左也周贵肩故用左肩九个者取肩自上断折之至蹄为九段以献之也臂臑谓肩脚也礼得少牢者则膳羊左肩折为七个大牢少牢并用上牲不并备馔故大牢唯牛少牢唯羊也若祭唯特豕亦用豕左肩为五段也
