<!-- { "loadSidebar": true } -->
　　山隂陆氏曰先王之制舞也文必以羽籥武必以干戚者盖籥声也羽容也声音以记之文物以昭之者文也故于文舞用之干以扞其内戚以诛其外者武也故于武舞用之大舞则干与戚兼陈羽与籥并用简兮所谓左手执籥右手秉翟明堂位所谓朱干玉戚冕而舞大武是也盖文不足乎武非所以为文徳之盛武不足乎文非所以为武业之大故文虽用羽籥而干在焉武虽用干戚而羽在焉或言朱干玉戚执而舞武乐矣又曰有羽焉左籥右翟执而舞文乐矣又曰有干焉则授舞者其何能执曰是不然也盖武舞干之上覆以羽文舞羽之下载以干干羽虽异其器则一尔若周官羽舞所以无籥者象文徳之小者以为仪而已干舞所以无戚者象武事之小者以为扞而已小曰羽舞而大舞谓之籥小曰干舞而大舞谓之万郑孙毓孔颖达等以为万舞唯干无羽也籥舞唯羽无干也是不知先王之制舞文必有武备武必有文辅之意也此经学于小舞也干舞是矣干戚大舞也万舞是矣先儒误谓以干配戚以记考之干戚一舞也故以一官教之下大乐正学舞干戚是也干戈两舞也故各以其官教之此小乐正学干籥师学戈是也干戚大舞也故先王教之以大乐正干舞小舞也故先王教之以小乐正戈舞则又其小者故先王以籥师教之然所谓戈舞者自为一舞经传独无所见何也曰月令云执干戚戈羽而周官有干舞又有兵舞所谓兵舞即戈舞也先儒乃以兵舞合为干舞误矣盖司兵云五兵五盾郑云五盾干橹之属而五兵一曰戈兵始于戈故戈舞谓之兵舞此一证也戈兵也干盾也兵有戈盾非兵则戈可以谓之兵舞而兵舞不得谓之干舞此又一证也司兵及司戈盾皆云祭祀授舞者兵司干云祭祀舞者既陈则授舞器先儒以为羽籥之属司干所授也朱干玉戚之属司兵所授也若戈则司戈盾授之颖达疏云司干授舞者器授干与羽籥也司戈盾授舞者兵谓戈而已其干则司干授之是也夫司干授干而小乐正教之司戈授戈而籥师教之则干自干舞戈自戈舞可知矣此又一证也周官籥师言舞羽吹籥而未尝及戈何也曰事固有互发者盖司干主干而已而所授有兼羽籥则籥师虽主舞羽吹籥不害其兼学戈也教舞容者以文为主故先王以籥名官而戈在焉教舞器者以武为主故先王以干名官而羽在焉此亦制作之方也
　　石林叶氏曰春释菜合舞故学干戈秋颁学合声故学羽籥言乐正大胥学干则知必学羽矣言籥师丞学戈则知必学籥矣盖春夏阳也阳主乎动秋冬隂也隂主乎静以声对舞舞为动而声为静故春夏学干戈秋冬学羽籥以事对声声为动而事为静故春夏教以诗乐秋冬教以礼书诗乐所以和于道而性命之礼具于其中书礼则止动于经而已矣经能达其所有而不能予其所无故干戈以动其容羽籥以和其心周旋进退而自得其性命之理此所以散在四时之间以先乎四教者也然则干戈羽籥小学之教所以成始则独主于乐诗书礼乐大学之教所以成终则备习以经唯其习经也故乐嫌于舞无声则言礼以道行则言学书以道政则言读在东序东胶亦顺乎阳也礼在瞽宗书在上庠亦顺乎隂也盖夏后氏养国老于东序而周人养于东胶皆以阳为主虞氏养国老于上庠而殷人养于右学皆以隂为主故周兼四代而其用亦如之其东立序则干戈武舞羽籥文舞所谓大夏大武是也故乐正大胥籥师皆学于夏之学既立夏学于东矣故周之东胶必与之共立而大胥致东夷之乐所谓其徳一天下也故诵之以大师如其西而立庠则典谟所终止于虞氏所谓外史御史掌三皇五帝之书是也故典书必诏于虞氏之学既立虞学于西矣则殷之瞽宗必与之并立而其功成治定与已为一皆所以顺乎天而应乎人也故独诏之以典礼庠也辟廱也序也瞽宗也皆其学名而所诏不同位所以顺地春夏也秋冬也皆其时序而所教不同术所以顺天独于东而不言者以其举三代则周之制可见也然则王制所谓东胶者非谓辟廱欤诗礼传记于辟廱尝言之矣于东胶则未之闻也
　　庐陵胡氏曰学书于虞庠则周之小学也学舞于夏之东序则周之大学也学礼乐于殷之瞽宗则诵也先儒云三代皆立大学小学则周别有大学小学矣非虞庠东序也当考
　　天台陈氏曰南亦雅乐名犹九夏乐章名之曰夏南与夏皆属文明之方先王之乐以中声为节则温和而明达故名曰南案家语子路鼔瑟孔子闻之曰先王之制音也流入于南不归于北夫南者生育之乡北者杀伐之地故君子之音温柔居中以养生育之气忧愁之感不加于心乃所谓治安之风也南之义当在于此诗曰以雅以南南与雅合而言之亦此南可知若如郑説以南为夷乐安得如诗所谓不僭者哉近世沈括郑樵説周南召南亦云南是乐名其説颇近





　　礼记集説卷五十
　　钦定四库全书
　　礼记集説卷五十一　　　　宋　卫湜　撰
　　凡祭与养老乞言合语之礼皆小乐正诏之于东序郑氏曰学以三者之威仪也养老乞言养老人之贤者因从乞善言可行者也合语谓乡射乡饮酒大射燕射之属也乡射记曰古者于旅也语
　　孔氏曰自此至论説在东序论教世子及学士祭与养老乞言合语之威仪及义理兼明所教之官所教之处又明司成之官考课才艺之深浅也此一凡包三事也三事皆有威仪故小乐正诏告世子及学士于东序此经先言祭与养老乞言别云合语则合语非祭与养老也故郑知是乡射乡饮酒及大射燕射之等指仪礼成文而言之以此等至旅酬之时皆合语也其实祭末及养老亦皆合语也故诗楚茨论祭祀之事云笑语卒获笺云古者于旅也语是祭有合语也养老既乞言自然合语引乡射证旅酬之时得言説先王之法言合语者谓合防义理而语説也长乐刘氏曰祭谓祀天神祭地祗飨宗庙之礼凡九献自始及终其仪百出礼意深逺非学弗通而臣子之义致敬以事其君者也茍不素习祭仪预讲厥义则与祭执事违误必多非以致敬也养老者有国之大教也王者必斋戒尽敬致养乎三老五更所以教天下之为人子者孝于其父为人弟者敬于其兄也既教世子以养老之道俾知所以宪也而后教之以乞言之义谓虚己以纳其言也不能宪又不能纳民不效之矣合语者谓乡饮酒也乡射也大射也燕射也祭飨也燕賔也凡是数礼下自乡党上至朝廷莫不行之者有贵贱之礼所以明君臣之道也有尊卑之礼所以明父子之道也有长幼之礼所以明兄弟之道也有隂阳之礼所以明夫妇之道也有賔主之礼所以明朋友之道也唯是五者谓之人伦圣人用之以齐一天下致之中和而正是性命所以育万物賛天地永国命于无疆者莫不以人伦为本焉故终日行礼酒盈人渴而不敢饮殽干人饥而不敢食者以其有合语之礼在其后焉人伦之道因此礼而旣明乃于旅酬之时欢乐之情通而语言之义合焉此君臣所以和同而诚意所以浃洽也夫是三者为君之大礼有国之大榦故立四代之学以明乎舜也禹也汤也文王也所以配天之徳使世子学士入其学尽礼致敬悚惕以慕其人然后因其心以教之祭祀之仪也养老乞言之礼也合诸人伦之义也所谓反诸其身求所以为舜禹汤文之道者焉
　　马氏曰古者旅酬之际必合之以语而道其礼乐之意以示其和乐而不流安燕而不乱也
　　严陵方氏曰于东序则以先老之所在而教有所本故也后言傧于东序又言适东序与此同意
　　长乐陈氏曰周官大司乐教国子始之以乐徳中之以乐语卒之以乐舞故凡祭与养老之礼乞言语説古之乐语也学舞干戚古之乐舞也盖徳为乐之实乐为徳之华则乐语徳言也乐舞徳容也凡祭与养老乞言合语之礼其命之在大乐正而小乐正特以仪诏之东序而已斆舞授数不与焉大乐正学舞干戚语説命乞言以数授之而已论其道而説之不与焉此论説在东序所以责之大司成也经曰天子视学适东序释奠于先老遂设三老五更羣老之席位焉适馔省体养老之珍具遂发咏焉反登歌清庙既歌而语以成之也言父子君臣长幼之道合徳音之致礼之大者也下管象舞大武大合众以事由是观之凡祭岂释奠之礼欤凡养老岂老更羣老欤合语之礼岂徳音之致欤学舞干戚岂舞大武之舞欤言舞则歌可知矣王制曰夏后氏养国老于东序养庶老于西序然此下管象舞大武周乐而已以东序言之岂周人兼用之耶【乐书】
　　大乐正学舞干戚语説命乞言皆大乐正授数
　　郑氏曰学以三者之义也戚斧也语説合语之説也数篇数
　　孔氏曰前小乐正既教以三者之威仪今大乐正又教以三者之义理学舞干戚则前经祭祀也祭祀则舞干戚不言祭祀者容祭祀之外余干戚皆教之语説谓前经合语之説前经云祭故养老乞言与祭相连序在合语之上此不言祭故略其养老在语説之下干戚语説乞言三者皆大乐正之官授世子及学士等篇章之数为之讲説使知义理也小乐正教威仪云诏之东序大乐正授数亦在东序也
　　严陵方氏曰小乐正学止于干大乐正则兼于戚者分职于小合于大也言干戚而不及羽籥者学武以见文也前言干戈此言干戚相备也
　　石林叶氏曰三者小乐正诏其威仪而至于度数则大乐正授干戚之数则有俯仰授合语之数则有进退授乞言之数则有升降其于东序者数之始也山隂陆氏曰乞言云命者乞言王事也説犹言也直言曰言荅述曰语説若后世问难乞言亦授数者以少为节尔
　　大司成论説在东序
　　郑氏曰论説课其义之深浅才能优劣此云乐正司业父师司成即大司成司徒之属师氏也师氏掌以媺诏王教国子以三徳三行及国中失之事也孔氏曰小乐正既诏以三者威仪大乐正又教以三者义理于是大司成之官论量课説此世子学士等义理之浅深才能之优劣于东序之中郑引师氏以媺诏王以下皆师氏职文中谓中礼失谓失礼长乐刘氏曰大司乐之职曰乃分乐而序之以祭以享以祀故云门以祀天咸池以祭地大防以祭四望大夏以祭山川大濩以享先妣大武以享先祖此授数于国子者乎习其舞知其用则必通其义焉故大司成论説在东序俾国子通六舞之义也反诸其身求为舜禹汤后稷大王者其义之谓乎故师氏教国子三徳一曰至徳以为道本二曰敏徳以为行本三曰孝徳以知逆恶三行一曰孝行以亲父母二曰友行以尊贤良三曰顺行以事师长国子所以立身之道出于司成是以尊之所以学事其父也贵之所以学事其君也故师严然后道尊道尊然后世子孝友忠顺油然生于其躬焉
　　长乐陈氏説见前
　　马氏曰小乐正诏之以三者之仪大乐正授之以三者之数义则深而难知故司成教之于其后数与仪则浅而易见故小乐正大乐正教之于其先盖学者由浅而至于深也
