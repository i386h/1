<!-- { "loadSidebar": true } -->
　　以承皇天嘉禄【案博物记天下有之字】钦顺仲春之吉日【案春各本误作夏今据注文改正博物记作钦奉仲春之吉辰】
　　古者冠以仲春
　　遵并大道邠或【案博物记作普遵大道郊域】
　　邠或当为芬彧声字之误也
　　秉集万福之休灵【案博物记集作率万作百】始加昭明之元服推逺稚免之幼志【案博物记稚免作冲孺】
　　免犹弱也
　　崇积文武之宠徳【案博物记崇作蕴宠作就】
　　文皇帝武皇帝
　　肃勤髙祖清庙【案博物志祖下有之字】
　　髙祖髙皇帝也
　　六合之内靡不息【案博物记作靡不蒙徳】陛下永永与天无极【案博物记无陛下二字此句下注云凡一百应是衍文】孝昭冠辞【案此四字题上文以别于成王冠辞】汉孝昭帝冠辞
　　皇皇上天昭临下土集地之灵降甘风雨
　　礼运曰地秉隂窍于山川
　　庶物羣生各得其所靡今靡古
　　言覆施均
　　维予一人某敬拜皇天之祐【案以上祀天辞】
　　古祝辞则云嗣王某或曰一人某王者亲告之辞也
　　薄薄之土承天之神
　　薄旁薄也易曰乃顺承天也
　　兴甘风雨庶卉百谷莫不茂者既安且宁维予一人某敬拜下土之灵【案以上祭地辞】维某年某月上日
　　年谓太嵗所在月正月也其天地祝辞皆尔省文过于下明之也
　　明光于上下勤施于四方旁作穆穆维予一人某敬拜迎于郊【案以上朝日辞】以正月朔日迎日于东郊
　　古者帝王以正月朝聘率有司迎日于东郊也所以为万品先而尊事天也
　　本命
　　分于道谓之命
　　道谓化自然之道也人资始焉【案资始从永乐大典本订定他本多改作莫违者非】或分得其长或分得其短其中脩促谓之命也【案中他本多误作变今从永乐大典本】孔子曰死生有命
　　形于一谓之性
　　形法家也凡人禀于本则象之以仁受于金则象之以义孔子曰天命之谓性性者资于未生之前发于既生之后原其所始故于此言之
　　化于隂阳象形而发谓之生
　　象微昧易曰男女构精万物化生也
　　化穷数尽谓之先
　　化穷者身也数尽者年也
　　故命者性之终也
　　命初分于道则是生之始也分道则脩短已定故为生之终是以始末举也
　　则必有终矣人生而不具者五目无见不能食不能行不能言不能化三月而彻盷【案盷各本误作盷今据玉篇所引改正】盷精也转视貌或为彻也
　　然后能有见八月生齿然后食朞而生膑然后能行三年瞦合然后能言
　　三月万物一成朞年天道一备三年而天道大成故因之以变化也
　　十有六情通然后能化隂穷反阳阳穷反隂
　　夏至阳往隂动冬至隂消阳息
　　是故隂以阳化阳以隂变故男以八月而生齿八嵗而龀【案龀各本作毁齿二字今据文王世子疏所引订正】一隂一阳然后成道易曰一隂一阳之谓道也
　　二八十六然后情通然后其施行
　　施道行也
　　女七月生齿七嵗而龀【案龀各本误毁今据文王世子疏所引订正】二七十四然后其化成
　　化道成阳施而隂化亦天地之道也
　　合于三也小节也
　　男女合于三十
　　中古男三十而娶女二十而嫁合于五也中节也合于五十
　　太古男五十而室女三十而嫁备于三五合于八也备三五十合于八十也不言大节省文按周礼媒氏职曰令凡男三十而娶女二十而嫁内则曰二十而冠三十而有室十五笄二十而嫁尚书大传曰男三十而娶女二十而嫁书曰有鳏在下曰虞舜丧服为夫之姑姊妹之长殇然则古者皆以二十三十为婚姻之年十六十四为嫁娶之期今有三十五十则非也故谯周云师言此说似汉初学者所续焉
　　八者维纲也【案纲各本误作刚今从方本】天地以发明故圣人以合隂阳之数也
　　八为方维八卦之数也天地以之明圣人以之合隂阳九六大衍之数也
　　礼义者恩之主也冠昏朝聘丧祭賔主乡饮酒军旅此之谓九礼也
　　君臣冠昏朝聘五也丧祭七也乡饮宾主八也军旅九也
　　礼经三百
　　礼经统于心也
　　威仪三千
　　曲礼也行于貌也
　　机其文之变也
　　机危也谓二礼动行九事皆有其文每变不同也
　　礼之象五行也其义四时也
　　象五行谓内外爵与五服义宜也
　　故以四制有恩有义有节有权恩厚者其服重故为父斩衰三年以恩制者也【案各本脱也字今从方本】门内之治恩掩义门外之治义断恩资于事父以事君而敬同贵贵尊尊义之大者也故为君亦服斩衰三年以义制者也贵贵谓为大夫君尊尊谓为天子诸侯也
　　三日而食
　　食食粥也
　　三月而沐
　　将虞时
　　朞而练毁不灭性不以死伤生也丧不过三年苴衰不补
　　异于吉无饰也
　　坟墓不坯同于丘陵除之日鼓素琴
　　渐有终因省哀
　　示民有终也以节制者也资于事父以事母而爱同天无二日国无二君家无二尊以一治之也父在为母齐衰朞见无二尊也百制具不言具不言而事行者扶而起
　　谓天子诸侯
　　言而后事行者杖而起
　　谓士大夫
　　身自执事而后事行者面垢而已
　　谓庶人
　　凡此以权制者也始死三日不怠三月不解朞悲号三年忧恩之杀也
　　东夷二连其不怠者哭不絶声不解者不脱绖带也
　　圣人因杀以制节也
　　谓卒哭祥禫之变
　　男者任也子者孶也男子者言任天地之道而长万物之义也故谓之丈夫丈者长也夫者扶也言长万物也知可为者知不可为者知可言者知不可言者知可行者知不可行者是故审伦而明其别谓之知所以正夫徳也【案也各本误作者今从方本】女者如也子者孶也女子者言如男子之教而长其义理者也故谓之妇人妇人伏于人也是故无専制之义有三从之道在家从父适人从夫夫死从子无所敢自遂也
　　从其教令
　　不出闺门【案各本作教令不出闺门即上注教令二字误作正文因误致衍】事在馈食之间而已矣
　　易曰无攸遂在中馈诗曰无非无仪惟酒食是议也
　　是故女日及乎闺门之内【案日及各本讹作及日今从方本】
　　専其志且逺嫌
　　不百里而犇丧【案不百里据注当是不见星之误】
　　言及日故绖成见星
　　事无独为行无独成之道参知而后动可验而后言宵行以烛【案各本误作宵夜行烛今从方夲】宫事必量六畜蕃于宫中谓之信也
　　如此乃为信固也
　　所以正妇徳也
　　女有五不取逆家子不取乱家子不取
　　乱淫乱也
　　世有刑人不取世有恶疾不取丧妇长子不取逆家子者为其逆徳也乱家子者为其乱人伦也世有刑人者为其弃于人也世有恶疾者为其弃于天也丧妇长子者为其无所受命也【案丧妇仪礼经传通解所引误作丧父后人不复检本书致滋疑惑何休致公羊传云妇人有五不娶丧妇长女不娶无教戒也世有恶疾不娶弃于天也世有刑人不娶弃于人也乱家女不娶类不正也逆家女不娶废人伦也意与此同其以无所受命为无教戒义尤明显盖命者教戒也自女之父言故曰丧妇长谓逾笄字之年恐此女失母教致长而莫与为婚】
　　妇有七去不顺父母去无子去淫去妒去有恶疾去多言去窃盗去不顺父母为其逆徳也无子为其絶世也淫为其乱族也妒为其乱家也有恶疾为其不可与共粢盛也口多言为其离亲也
　　诗云妇有长舌惟厉之阶
　　盗窃为其反义也
　　妇有三不去有所取无所归不去与更三年丧不去前贫贱后富贵不去
　　大罪有五逆天地者罪及五世
　　欺造化及要君者
　　诬文武者罪及四世
　　非圣人者
　　逆人伦者罪及三世
　　非孝者此皆大乱之道也
　　诬鬼神者罪及二世杀人者罪止其身
　　周书曰大命世小命身
　　故大罪有五杀人为下
　　易本命
　　子曰夫易之生人禽兽万物昆虫各有以生
　　易说曰浑元之始是曰太易二象之所资万品之所生易曰易有太极是生两仪两仪生四象四象生八卦易说曰太易者未见气也太初者气之始也太素者质之始也礼运曰夫礼必本于太一分而为天地转而为隂阳变而为四时然礼易之说虽殊而会归一
　　或竒或偶或飞或行而莫知其情惟达道徳者能原本之矣
　　孔子曰圣人智通于大道应化而不穷能测万物之情也
　　天一地二人三三三而九九九八十一一主日
　　天之神日为尊
　　日数十
　　甲乙之属
　　故人十月而生
　　万类人为贵也
　　八九七十二偶以承竒
　　贵偶用竒
　　竒主辰
　　辰方主各三也
　　辰主月月主马
　　月契天驷于上马统干于下
　　故马十二月而生七九六十三三主斗
　　象次日月
　　斗主狗
　　斗之次似狗故择人也
　　故狗三月而生六九五十四四知时时主豕
　　豕知时诗云有豕白蹢烝涉波矣
　　故豕四月而生五九四十五五主音音主猨故猨五月而生四九三十六六主律律主禽鹿
　　麋鹿角长短大小似律
　　故禽鹿六月而生也
　　麏麋之属皆以六月生也宋均曰以所包者多故举禽兽之名虽有飞走之异实亦通也
　　三九二十七七主星【案袁本沈本脱一七字余本有】
　　二十八宿方各七
　　星主虎
　　虎炳文似星也
　　故虎七月而生二九十八八主风
　　风之大数尽于八也
　　风主虫
　　虫有蛰见似风动息也
　　故虫八日化也【案日他本多误作月今从方本】
　　虫多生非类也
　　其余各以其类也
　　谓貍兔鱼鼈之属各以其类化者然亦有本而生之也
　　鸟鱼皆生于隂而属于阳
　　生于隂者谓卵生也属于阳者谓飞游于虚也
　　故鸟鱼皆卵鱼游于水鸟飞于云
　　释上事也
　　故冬燕雀入于海化而为蚧【案海字下沈本衍故字】
　　以同生于隂而属于阳故有其形性也
　　万物之性各异类故蚕食而不饮蝉饮而不食蜉蝣不饮不食
　　淮南子曰蚕食而不饮三十二日而化蝉饮而不食三十日而死蜉蝣不饮不食三日而终也
　　介鳞夏食冬蛰
　　熊罴鱼蛇之属
　　龁吞者【案吞各本误作蚕今从方本】八窍而卵生
　　鸟属也凡物之有异类者韩诗外传曰鸧鸽胎生孔子渡江见而异之者乎
　　咀噍者【案噍各本误作嚾今从方本】九窍而胎生
　　人及兽属异物志又曰狸十有一种囊狸卵生也
　　四足者无羽翼戴角者无上齿
　　董仲舒曰受于大者不取于小
　　无角者膏
　　凝者为膏
　　而无前齿
　　无前齿者齿盛于后不用前也
　　有角者脂【案角各作误作羽今从方本】
　　释者为脂
　　而无后齿
　　齿盛于前不任后也
　　昼生者类父夜生者类母
　　至隂至阳类甚多也至隂为男至阳为女者即隂穷反阳阳穷反隂之类
　　凡地东西为纬南北为经山为积徳川为积刑
　　山积阳川积隂阳为徳隂为刑
　　髙者为生下者为死丘陵为牡谿谷为牝蜯蛤珠与月盛虚
　　月者太隂之精故蛤之属因之以盛亏吕氏春秋曰月望则蜯蛤实月亏则蜯蛤虚孝经爰神契曰月亏于天则隂类消于渊也
