<!-- { "loadSidebar": true } -->
　　此惟不同等民以可治也公曰善哉上与下不同乎子曰将以时同时不同
　　言有可同不可同也
　　上谓之闲下谓之多疾
　　不正之政君谓之闲民谓之多疾同所恶也
　　君时同于民布政也
　　施善政也
　　民时同于君服听也上下相报而终于施
　　施恩施也
　　大犹已成【案犹猷同】发其小者远犹已成发其近者
　　远大之谋缘近小始
　　将持重器【案持各本作行今从方本】先其轻者
　　将持重器必先效轻者亦以谕政也
　　先清而后浊者天地也
　　清浊谓隂阳也
　　天政曰正地政曰生人政曰辨
　　辨别
　　茍本正则华英必得其节以秀孚矣
　　言专务其本则华英得隂阳之节而秀孚也
　　此官民之道也
　　官人当取终始
　　公曰善哉请少复进焉子曰昔尧取人以状
　　观其容状施发
　　舜取人以色禹取人以言汤取人以声文王取人以度观其量度
　　四代五王之取人以治天下如此
　　四代据文距殷或曰文王取人以度四代谓兼之也
　　公曰嘻善之不同也
　　嘻叹惜之声公谓五王取人徳有不同也
　　子曰何为其不同也公曰同乎子曰同公曰人状可知乎
　　问四代以人状得善之事
　　子曰不可知也公曰五王取人各有以举之胡为人之不可知也子曰五王取人比而视相而望五王取人各以己焉是以同状
　　圣王通而虚已故于求人虽言色不同而善恶无异
　　公曰以子相人何如子曰否丘则不能五王取人言不能如五王
　　丘也传闻之以委于君丘则否【案此下各本有能字乃注文误连作正文今改正】
　　能传闻而已不能如也
　　亦又不能
　　又不能备闻也
　　公曰我闻子之言始防矣
　　自言防乱
　　子曰由君居之成于纯胡为其防也
　　由用也言能居之则成纯何为其防也
　　虽古之治天下者岂生于异州哉昔虞舜以天徳嗣尧凡质以天徳文以地徳礼纬含文嘉曰殷授天而王周据地而王也
　　布功散徳制礼朔方幽都来服南抚交趾出入日月莫不率俾
　　俾使
　　西王母来献其白琯粒食之民昭然明视
　　西王母神也其状如人琯所以候气汉明帝时于舜庙下得玉琯一枚也
　　民明教通于四海
　　民明于教夷夏同风
　　海之外【案各本脱之字今从方本】肃慎北发渠搜氐羌来服
　　北发北狄地名其地出迅走鹿周武王时肃慎贡楛矢文麈渠搜贡露犬氐羌贡鸾鸟也
　　舜崩【案各本脱此字今从杨本】有禹代兴禹卒受命乃迁邑姚姓于陈
　　迁邑姚姓于陈谓改封虞氏后于陈因使氏焉春秋左传曰胙之以土命之氏
　　作物配天修徳使力民明教通于四海海之外肃慎北发渠搜氐羌来服禹崩十有七世乃有末孙桀即位桀不率先王之明徳乃荒耽于酒淫泆于乐徳昏政乱作宫室高台
　　淮南子云桀为璇宫瑶台象箸玉杯也
　　污池土察
　　污洼也察深也言洞地为池也
　　以为民虐【案各本作以民为虐今据后文订正】
　　逞其滥酷
　　粒食之民惽焉几亡乃有商履代兴
　　履汤名论语曰履敢用牡王侯世家曰汤名天乙白虎通曰汤王之后更定名为子孙法本名履也
　　商履循礼法以观天子天子不悦则嫌于死
　　成汤怒至于乱
　　成汤卒受天命不忍天下粒食之民刈戮不得以疾死故乃放移夏桀散亡其佐
　　伐之于南巢放之于夏宫而去其臣佐
　　乃迁姒姓于杞
　　封夏后氏之后于杞亦命氏焉
　　发厥明徳顺天啬地【案各本作顺民天心啬地今从方本】作物配天制典慈民
　　发其明徳而顺天之心啬收也
　　咸合诸侯作八政命于总章
　　八政洪范所云是也总章重屋之西堂于此命事取万物之成功也
　　服禹功以修舜绪为副于天粒食之民昭然明视民明教通于四海海之外肃慎北发渠搜氐羌来服成汤既崩【案既他本或讹作年或讹作卒今从方本】殷徳小破二十有二世乃有武丁即位开先祖之府取其明法以为君臣上下之节殷民更服【案各本讹作今从杨本】近者説远者至粒食之民昭然明视
　　武丁盘根弟小乙之子也有雊雉之变惧而修徳重兴殷道号为高宗
　　武丁既崩【案既他本或讹作年或讹作卒今亦从方本】殷徳大破九世乃有末孙纣即位纣不率先王之明徳乃上祖夏桀行荒耽于酒淫泆于乐徳昏政乱作宫室高台
　　谓倾宫鹿台之等也
　　污池土察以为民虐粒食之民忽然几亡乃有周昌霸诸侯以佐之纣不説诸侯之听于周昌则嫌于死乃退伐崇许魏以客事天子
　　许魏不在五伐盖时小伐也客事天子谓忍而臣之也
　　文王卒受天命作物配天制法任地【案此四字各本讹作制无用三字今从方本】行三明亲亲尚贤民明教通于四海海之外肃慎北发渠搜氐羌来服君其志焉或徯将至也
　　君哀公也言今周衰之甚有继之者将至也
　　公曰大哉子之教我政也列五王之徳烦烦如繁诸乎烦烦众也如繁诸言如万物之繁芜也
　　子曰君无誉臣臣之言未尽请尽臣之言君而财之【案而各本作如今从方本财裁古通用】曰于此有功匠焉【案功工古通用】
　　王非独善言有师保
　　有利器焉
　　言有先王之礼度也
　　有措扶焉
　　谓股肱之良也
　　以时令其藏必周密发而用之【案而各本作如今从方本】
　　易曰藏器于身待时而发
　　可以知古可以察今可以事亲可以事君可用于生又用之死吉凶竝兴祸福相生
　　言识其竝兴及相生之义老子曰祸兮福所倚福兮祸所伏也
　　卒反生福大徳配天
　　终为福徳以配于天
　　公愀然其色
　　变容色也
　　曰难立哉子曰臣愿君之立知而以观闻也
　　观君博闻以立知焉
　　时天之气用地之财以生杀于民民之死不可以教谓辜极可以茍免也
　　公曰我行之其可乎子曰惟此在君
　　言行此在君也
　　君曰足臣恐其不足
　　未足而君谓足则臣恐未足告以不足也
　　君曰不足臣恐其足【案各本脱臣恐其足四字今从方本】
　　寔足可行而君曰不足则臣云足所谓可否也
　　举其前必举其后举其左必举其右君既教矣安能无善
　　君道之则民应以善
　　公吁焉其色曰大哉子之教我制也政之丰也如木之成也子曰君知未成言未尽也凡草木根鞁伤则枝叶必徧枯
　　败当字误为鞁
　　徧枯是为不实民亦如之【案民各本讹作谷今从方本】
　　民以君为本
　　上失政大及人畜谷【案及下各本有小字今从方本】
　　政败失则伤及人物
　　公曰所谓失政者若夏商之谓乎子曰否若夏商者天夺之魄不生徳焉
　　言天地絶夏商之余民乃兴商周之绩春秋左传曰天夺其魄耳目有聪明谓之魄
　　公曰然则何以谓失政子曰所谓失政者疆薮未亏【案薮各本讹作蒌今从方本】
　　言疆域与草木皆未易常也
　　人民未变鬼神未亡
　　民神犹依附之
　　水土未絪
　　絪犹乱韩诗外传曰隂阳相胜氛祲絪緼也
　　糟者犹糟实者犹实
　　糟以谕恶实以谕善亦言善恶之物未错乱也
　　玉者犹玉
　　玉以谕善人言尚贤其贤
　　血者犹血酒者犹酒
　　血忧色也酒以谕乐犹忧其可忧而乐其所乐
　　优继以湛【案各本作优以继愖今从方本】政出自家门此之谓失政也湛犹乆也言天下安然人物不札方优以佚乐继之由其失政也
　　非天是反人自反臣故曰君无言情于臣君无假人器君无假人名
　　春秋左传曰惟器与名不可以假人者也
　　公曰善哉
　　大戴礼记卷十一
　　钦定四库全书
　　大戴礼记卷十二
　　汉　戴德　撰
　　朝事第七十七
　　投壶第七十八
　　朝事
