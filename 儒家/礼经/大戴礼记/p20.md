<!-- { "loadSidebar": true } -->
　　是故坚土之人肥虚土之人大
　　肥者象地坚实大者象地虚纵也
　　沙土之人细
　　沙土养细乃薄也
　　息土之人美耗土之人丑
　　息土为衍沃之田耗土为疏薄之地地有美恶故生人有好丑也周礼大司徒职曰山林之民毛而方川泽之民黒而津丘陵之民専而长坟衍之民晳而瘠原隰之民丰肉而庳此大辨五土之分
　　是故食水者善游能寒【案沈本误作善走而寒】
　　鱼鼈之属
　　食土者无心而不息
　　蚯蚓之属不气息也若鱼无耳而聴蟋蟀无口而鸣皆自然之性也
　　食木者多力而拂
　　熊犀之属拂戾也
　　食草者善走而愚
　　麋鹿之属
　　食桑者有丝而蛾食肉者勇敢而悍【案悍各本误作捍今从方本】虎狼鹰鹘之属
　　食谷者智惠而巧食气者神明而寿
　　王乔赤松之类也西极亦有食气之民也
　　不食者不死而神
　　伸于道者则神而常存也
　　故曰有羽之虫三百六十而鳯凰为之长有毛之虫三百六十而麒麟为之长有甲之虫三百六十而神为之长有鳞之虫三百六十而蛟龙为之长倮之虫三百六十而圣人为之长此乾坤之美类禽兽万物之数也三百六十乾坤之中央万一千五百二十当万物之数也
　　故帝王好壊巢破卵则鳯凰不翔焉好竭水抟鱼则蛟龙不出焉好刳胎杀夭则麒麟不来焉好塡谿塞谷则神不出焉故王者动必以道静必以理动不以道静不以理则自夭而不寿訞防数起神灵不见风雨不时暴风水旱竝兴人民夭死五谷不滋六畜不蕃息

　　大戴礼记卷十三
