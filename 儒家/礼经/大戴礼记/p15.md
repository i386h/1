<!-- { "loadSidebar": true } -->
　　以其细占其大
　　据其小省其大
　　以其声处其气
　　听处其声气也
　　气初生物【案各本讹作初气生物今从方本】
　　谓物在于胞胎
　　物生有声声有刚有柔有浊有清有好有恶咸发于声也心气华诞者其声流散心气顺信者其声顺节心气鄙戾者其声斯丑【案斯各本作嘶乃因注文而改】心气寛柔者其声温好
　　嘶当声误为斯春秋左传曰蜂目豺声忍人也夫音之美恶尚通于金石而况于身乎
　　信气中易义气时舒
　　义者刚其气亦充故舒纵也
　　智气简备
　　简通
　　勇气壮直听其声处其气攷其所为观其所由【案此下各本有察其所安四字乃后人因论语加入今从方本】以其前占其后
　　以前行占后行
　　以其见占其隐以其小占其大此之谓视中也四曰民有五性喜怒欲惧忧也
　　喜怒欲惧忧以其俱生于人而有常故亦谓之性也此五者之性人心兼尽
　　喜气内畜虽欲隐之阳喜必见怒气内畜虽欲隐之阳怒必见欲气内畜虽欲隐之阳欲必见惧气内畜虽欲隐之阳惧必见忧悲之气内畜虽欲隐之阳忧必见五气诚于中发形于外民情不隐也喜色由然以生由当为油油然新生好貌
　　怒色拂然以侮欲色妪然以偷【案妪各本讹作呕今从方本】
　　偷茍且也言惟求悦人
　　惧色薄然以下忧悲之色累然而静
　　玉藻曰丧容累累也
　　诚智必有难尽之色诚仁必有可尊之色诚勇必有难慑之色诚忠必有可亲之色诚絜必有难汚之色诚静必有可信之色质色皓然固以安伪色缦然乱以烦虽欲故之中色不听也
　　言虽欲故隐之于中而无奈色见于外故子夏问孝子曰色难是以君子戒慎不失色于人
　　虽变可知此之谓观色也五曰生民有霒阳【案霒即古隂字】言人含隂阳之气生而有知有知故生机伪也
　　人多隐其情饰其伪【案人下各本衍有字今从方本】以赖于物以攻其名也有隐于仁质者有隐于知理者有隐于文艺者有隐于亷勇者有隐于忠孝者有隐于交友者如此者不可不察也小施而好大得小让而好大争【案各本讹作大事今从方本】言愿以为质
　　愿当声误为愿也
　　伪爱以为忠面寛而貌慈假节以示之
　　假节假仁质之节
　　故其行以攻其名如此者隐于仁质也
　　故其行者故为是行
　　推前恃忠府知物焉【案恃各本讹作恶今从方本】
　　谓有询议之攻其所不知者则推援于人而恃以为忠府而形貌又如晓然也
　　首成功少其所不足
　　谓有先功者因首之有不足者因薄之诈以为知
　　虑诚不及佯为不言内诚不足色示有余故知以动人自执而不让【案执各本讹作顺今从方本】
　　及其不知也观人之动止因执为意而不推让于人也
　　错辞而不遂莫知其情
　　本非其意故辞情不终诗云虵虵硕言出自口矣
　　如是者隐于知理者也素动人以言
　　谓先徧习之及于众前为方欲陈说也
　　涉物而不终
　　务广闻而不究其言也
　　问则不对详为不穷【案详佯古通用】色示有余有道而自顺用之物【案逸周书有作假用作因之下缺一字物作初】穷则为深
　　妄言深远
　　如此者隐于文艺者也亷言以为气
　　茍作亷言以见侠气自然
　　矫厉以为勇【案矫各本讹作骄今从逸周书】内恐外悻【案各本讹作悴今从刘本】无所不至敬再其説【案敬再当从逸周书作亟称】
　　言茍自矫厉持以为勇终必恐慑而更至恭佞也
　　以诈临人如此者隐于亷勇者也自事其亲好以告人乞言劳醉
　　醉言悴也
　　而面于敬爱饰其见物故得其名名于外不诚于内伐名以事其亲戚以故取利
　　以如此故要取其利
　　分自其名以私其身如此者隐于忠孝者也隂行以取名
　　隂行谓窃求诸人也
　　比周以相誉
　　迭相亲比交相谈誉
　　明知贤可以徴与左右不同而交交必重己
　　言知其贤而不与交交必取其重己者也
　　心説之而身不近之身近之而实不至而懽忠不尽懽忠尽见于众而貌克
　　虽尽其忠懽及众人之前犹相克争
　　如此者隐于交友者也此之谓观隐也六曰言行不类终始相悖隂阳克易外内不合虽有隐节见行曰非诚质者也
　　隐节隐于仁质之等
　　其言甚忠其行甚平其志无私施不在多静而寡类不好狎
　　庄而安人【案庄各本讹作财今从方本】曰有仁心者也【案仁各本讹作行今从方本】事变而能治物善而能説浚穷而能达
　　浚深也
　　错身立方而能遂曰广知者也少言而行【案而各本作如今从方本】恭俭以让有知而不伐有施而不置
　　心不形于色也
　　曰慎谦良者也微忽之言乆而可复
　　谓微细及忽然之语
　　幽闲之行独而不克
　　克好胜人也
　　行其亡如其存
　　谓奉先君及祖考之教令
　　曰顺信者也贵富虽尊恭俭而能施众强严威有礼而不骄曰有徳者也隐约而不慑安乐而不奢勤劳之不变喜怒之而度晰【案而各本作如今从方本】曰有守者也【案各本曰讹作日脱有字者字今从方本】
　　晰明也有喜怒之来能置量度而明焉
　　直方而不毁【案直各本讹作置今从方本】
　　不瓦合也
　　亷絜而不戾强立而无私【案强立各本讹作立强今从方本】曰有经者也【案各本脱有字今从方本】正静以待命
　　命期命
　　不召不至不问不言言不过行行不过道曰沈静者也忠爱以事其亲欢欣以致之【案致各本讹作敬今从方本】尽力而不面敬以安人以故名不生焉【案故字各本在名字下今从方本】曰忠孝者也合志而同方【案而各本作如今从方本】共其忧而任其难行忠信而不相疑迷隐远而不相舍曰至友者也心色辞气其入人甚俞
　　甚俞言无己
　　进退工
　　工能也
　　故其与人甚巧其就人甚速其叛人甚易曰位志者也位志者言其不一如爵位及人志也位有高卑人各有志也
　　饮食以亲货贿以交接利以合故得望誉征利而依隐于物曰贪鄙者也
　　妄当声误为望征行也隐据也
　　质不断辞不至
　　言心既不能裁断而辞又不及
　　少其所不足谋而不已曰伪诈者也言行亟变从容谬易
　　安然反覆
　　好恶无常行身不类曰无诚志者也小知而不大决小能而不大成顾小物而不知大论亟变而多私曰华诞者也规谏而不类
　　言能规谏而反不类
　　道行而不平
　　言以道行复不平也
　　曰巧名者也故事阻者不夷畸鬼者不仁
　　恃祷祀而不自修也
　　面誉者不忠饰貌者不情隐节者不平
　　隐节者亦谓六隐之等
　　多私者不义言者寡信此之谓揆徳
　　谓揆度于徳也
　　王曰太师女推其往言以揆其来行听其来言以省其往行
　　孔子曰始吾于人听其言而信其行今吾于人听其言而观其行也
　　观其阳以攷其隂察其内以揆其外是故隐节者可知伪饰无情者可辨质诚居善者可得忠惠守义者可见也王曰于乎敬哉女何慎乎非心何慎乎非人
　　言当内慎其心外慎于人
　　人有六徴六徴既成以观九用九用既立一曰取平仁而有虑者二曰取慈惠而有理者三曰取直愍而忠正者【案愍下旧注一作质乃校书者语非卢氏注文】四曰取顺直而察听者五曰取临事而絜正者六曰取慎察而絜亷者七曰取好谋而知务者【案好下旧注一作巧亦校书者语】八曰取接给而广中者接给谓应所问而勤广中谓博于闻识也
　　九曰取猛毅而度断者此之谓九用也平仁而有虑者使是治国家而长百姓
　　国诸侯家采邑
　　慈惠而有理者使是长乡邑而治父子
　　乡乡遂邑公邑
　　直愍而忠正者使是莅百官而察善否
　　于周礼则治官
　　慎直而察听者使是长民之狱讼出纳辞令
　　于周礼则刑官
　　临事而絜正者使是守内藏而治出入
　　于周礼则天官
　　慎察而絜防者使是分财临货主赏赐
　　于周礼则司禄司勲
　　好谋而知务者使是治壤地而长百工【案各本脱是字今从方本】于周礼则遂人匠车之等
　　接给而广中者使是治诸侯而待宾客
　　于周礼则行人掌客
　　猛毅而度断者使是治军事衞边境
　　于周礼则政官也
　　因方而用之此之谓官能也九用有徴乃任七属一曰国则任贵
　　周礼曰长以贵得民
　　二曰乡则任贞
　　干事曰贞周礼曰吏以治得民也
　　三曰官则任长
　　周礼曰大事听其长小事则专达
　　四曰学则任师
　　周礼曰师以贤得民
　　五曰族则任宗
　　周礼曰宗以族得民
　　六曰家则任主
　　易曰家人有严君焉父母之谓也
　　七曰先则任贤正月王亲命七属之人曰于乎慎维深思内观民务本慎在人女平心去私慎用六证
　　六证六徴也
　　论辨九用以交一人
　　一人文王自谓也
　　予亦不私女废朕命乱我法罪致不赦三戒然后及论三戒之后乱法者则有司课其罪
　　王亲受而攷之然后论成
　　诸侯迁庙
　　成庙将迁之新庙君前徙三日斋祝宗人及从者皆斋谓亲过高祖则毁庙以昭穆迁之春秋谷梁传曰作主坏庙有时日于练焉坏庙坏庙之道易檐可也改涂可也范甯云将纳新神故示有所加焉郑注士虞礼曰练而后迁也礼志云迁庙者更衅其庙而移故主焉按此篇成庙之文与谷梁相傅也
　　徙之日君服从者皆服
　　周礼司服职曰公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服孤之服自絺冕而下如子男之服卿大夫之服自冕而下如孤之服玉藻曰君命屈狄再命袆衣内司服职曰辨外内命妇之服鞠衣展衣缘衣素纱其于祭也君与夫人皆申其服祭统曰公衮冕立于阼夫人副袆立于东房是也臣及命妇助祭于君皆尽其服自祭于家咸降一等隂爵不敢申也杂记曰大夫冕而祭于公弁而祭于己士弁而祭于公冠而祭于己特牲馈食礼曰主妇纚笄宵衣立于房中是也然郑氏顿贬公侯使一同冕以祭于己非其差也且诸侯专国礼乐车服王命有之何独抑其服乎玉藻曰端以祭裨冕以朝孙炎云端当为冕冕祭服之下也其祭先君亦裨冕矣孙説为合下未即吉故略同爵弁也君命屈狄与再命袆衣者谓其夫为君则命其妻以屈狄加再等之命则上公夫人乃袆衣孙郑等改鞠衣非也又云一命展衣者此则申子男臣妻之服耳言小国臣妻一命者亦展衣不命者则亦缘衣郑又分公卿大夫及其妻为三等而升降其服经云孤絺冕卿大夫冕何为易之又命小国之卿及内子更同列国之卿孤絺冕与鞠衣错易其次尤非宜也
　　从至于庙
　　庙殡宫
　　羣臣如朝位
　　列于庙门外如路门之位
　　君入立于阼阶下西向有司如朝位
　　立于门内如门外之位
　　宗人摈举手曰有司具请升君升祝奉币从在左北面祝主辞故在左神将迁故出在户牖间南面矣
　　再拜兴祝声三曰孝嗣侯某敢以嘉币告于皇考某侯言嗣以迁代不言国未忍有之也
　　成庙将徙敢告
　　卒不奠币者礼毕矣于此将有事于新庙
