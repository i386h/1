<!-- { "loadSidebar": true } -->
　　又曰前车覆后车诫夫殷周所以长乆者其已事可知也然而不能从【案而各本作如今从方本】是不法圣知也秦世所以亟絶者其辙迹可见也然而不辞者是前车覆而后车必覆也夫存亡之变【案各本讹作败今従方本及汉书】治乱之机其要在是矣天下之命县于天子天子之善在于早谕教与选左右心未疑而先教谕则化易成也
　　心未疑谓未有所知时也
　　夫开于道术知义理之指则教之功也若夫服习积贯则左右已胡越之人生而同声嗜欲不异及其长而成俗也絫数译而不能通【案絫各本讹作参能下各本有相字今从方本刘本】行虽有死不能相为者教习然也
　　生而同声及其长也重译而晓之不能使言语相通嗜欲不异至于成俗其所行虽有死之可畏犹不相放为者皆教习使之然也
　　故曰选左右早谕教最急夫教得而左右正左右正则天子正矣天子正而天下定矣
　　孟子曰君正莫不正也君正而国定也
　　书曰一人有庆万民赖之此时务也
　　时犹是也
　　天子不谕先圣王之德【案谕各本讹作论今从方本及汉书】不知国君畜民之道不见礼义之正不察应事之理不博古之典传不闲于威仪之数诗书礼乐无经学业不法凡是其属太师之任也天子无恩于父母不惠于庻民无礼于大臣不中于刑狱【案刑各本讹作制今据仪礼经传通解订正此下旧注无一作轻乃校书者所加非卢氏注文】无经于百官不哀于丧不敬于祭不信于诸侯不诫于戎事不诚于赏罚不厚于德不强于行赐与侈于近臣遴爱于疏远卑贱【案遴吝古字通用各本讹作邻今从方本】不能惩忿窒欲
　　言不胜其情易曰君子以惩忿窒欲
　　不从太师之言凡是其属【案其各本讹作之今从方本】太傅之任也天子处位不端受业不敬言语不序声音不中律声有准乃中律
　　进退节度无礼
　　节度或为即席
　　升降揖让无容周旋俯仰视瞻无仪妄顾咳唾【案妄各本讹作安今从方本】趋行不得
　　趋或为走
　　色不比顺隠琴瑟
　　隐据也言按礼乐之器
　　凡此其属太保之任也天子宴瞻其学
　　少师与天子宴者也
　　左右之习反其师
　　左右所习不顺于师也
　　答远方诸侯不知文雅之辞应羣臣左右不知已诺之正简闻小诵不传不习凡此其属少师之任也天子居处出入不以礼冠带衣服不以制御器在侧不以度【案此下各本衍纵字今从方本】上下杂采不以章
　　惑于朱紫不以典章
　　忿怒説喜不以义赋与集让【案集通解云当作谯】不以节凡此其属少傅之任也天子宴私安而易【案而各本作如今从方本】
　　自放纵也
　　乐而湛
　　湛以乐也【案仪礼经传通解作过于乐也】
　　饮酒而醉食肉而馂
　　过其性也
　　饱而强
　　强勉强也
　　饥而惏
　　惏贪残也
　　暑而暍
　　暍伤暑也
　　寒而寝而莫宥坐而莫侍行而莫先莫后天子自为开门户取玩好自执器皿亟顾环面
　　环旋也
　　御器之不举不藏凡此其属少保之任也号呼歌謡声音不中律宴乐雅诵【案诵颂古通用】迭乐序【案迭各本讹作送今从方本】轻用雅诵也凡礼不同乐各有秩苟从所好乱其次声乐之失任在太史者乐应天也国语曰吾非瞽史焉知天道也
　　不知日月之时节不知先王之讳与大国之忌
　　周礼小史职曰若有事则诏王之忌讳也
　　不知风雨雷电之眚凡此其属太史之任也易曰正其本万物理失之毫厘差之千里故君子慎始也
　　据易説言也
　　春秋之元诗之关雎礼之冠昏易之干巛皆慎始敬终云尔
　　元者气之始也夫妇化之始也冠昏人之始也干巛物之始也获麟春秋终也颂者诗之终也吉礼礼之终也未济易之终也此其重始令终之义也以言人道当谨始而贵终也
　　素成【案下云故曰素成则此二字目下之辞各本作素诚繁成因讹致衍今订正】谨为子孙娶妻嫁女必择孝悌世世有行义者【案行下他本衍仁字今从刘本】如是则其子孙慈孝【案他本脱去其字今从刘本】不敢婬暴党无不善三族辅之
　　三族父族母族妻族
　　故曰鳯凰生而有仁义之意虎狼生而有贪戾之心两者不等各以其母呜呼戒之哉无养乳虎将伤天下谓古有斯言
　　故曰素成胎教之道书之玉板藏之金匮置之宗庙以为后世戒
　　斯王业隆替之所由也当重而秘之故置于宗庙藏以金匮也
　　青史氏之记曰【案此下旧注一曰青史子乃校书者语非卢氏注文】古者胎教王后腹之七月而就宴室
　　宴室郏室次于寝也亦曰侧室自王后以下有子月辰女史皆以金环止御王后比七月就宴室夫人妇嫔则以三月就其侧室皆闭房而处也王后以七月为节者君听天下之内政自诸侯以下妻同之也
　　太师持铜而御户左【案师各本讹作史今据通解订正】太宰持升而御户右
　　太师瞽者宗伯之属下大夫太宰膳夫也冢宰之属上士二人言太宰因诸侯之称也乐为阳故在左饮食为隂故在右升所以斟
　　比及三月者王后所求声音非礼乐则太师緼瑟而称不习
　　谓逆序若淫声
　　所求滋味者非正味则太宰倚升而言曰不敢以待王太子
　　谓非秩若不时緼瑟倚升示不用
　　太子生而泣太师吹铜曰声中某律
　　贵中月管
　　太宰曰滋味上某
　　上某时味
　　然后卜名上无取于天
　　谓昊旻之事
　　下无取于墬
　　谓神州及社稷
　　中无取于名山通谷无拂于乡俗
　　言不苟易于乡俗也
　　是故君子名难知而易讳也此所以养恩之道
　　谓避后之讳
　　古者年八嵗而出就外舎学小艺焉履小节焉束髪而就太学学大艺焉履大节焉
　　外舎小学谓虎闱师保之学也【案各本脱外舎二字今从永乐大典本补虎闱各本作庠门又于师字下保字上杂入庠门一作虎闱六字今订删】大学王宫之东者束髪谓成童白虎通曰八嵗入小学十五入大学是也此太子之礼尚书大传曰公卿之太子大夫元士嫡子年十三始入小学见小节而履小义二十而入大学见大节而践大义此世子入学之期也又曰十五入小学十八入大学谓诸子性晚成者至十五入小学其早成者十八入大学内则曰十年出就外傅居宿于外学书计者谓公卿以下教子于家也
　　居则习礼文行则鸣佩玉升车则闻和鸾之声是以非僻之心无自入也在衡为鸾在轼为和马动而鸾鸣鸾鸣而和应声曰和和则敬此御之节也上车以和鸾为节下车以佩玉为度上有双衡下有双璜
　　衡平也半璧曰璜
　　冲牙
　　冲在中牙在旁
　　玭珠以纳其间
　　纳于衡璜冲牙之间玭亦作蠙
　　琚瑀以杂之
　　总曰玭珠而赤者曰琚白者曰瑀或曰瑀美玉琚石次玉
　　行以采茨趋以肆夏步环中规折环中矩进则揖之【案此下旧注揖一作厌乃校书者语非卢氏注文】退则扬之然后玉锵鸣也古之为路车也盖圆以象天二十八橑以象列星
　　橑盖弓也
　　轸方以象地三十幅以象月故仰则观天文俯则察地理前视则睹鸾和之声侧听则观四时之运
　　谓视轮也车为月
　　此巾车教之道也
　　巾车宗伯之属下大夫二人自青史氏以下太子之事也
　　周后妃任成王于身立而不跂【案此下旧注跂一作跛乃校书者语非卢氏注文】坐而不差独处而不倨虽怒而不詈胎教之谓也太任孕文王目不视恶色耳不听淫声口不起恶言故君子谓太任为能胎教也古者妇人孕子之礼寝不侧坐不边立不跸不食邪味割不正不食席不正不坐目不视邪色耳不听淫声令瞽诵诗道正事如此则生子形容端正才过人矣孕子之时必慎所感感于善则善感于恶则恶也
　　成王生仁者养之
　　谓乳母也
　　孝者緥之
　　谓保母也
　　四贤傍之
　　谓慈母及子师
　　成王有知而选太公为师周公为傅此前有与计谓诸公也
　　而后有与虑【案此下各本衍也字今从刘本方本】是以封泰山而禅梁甫朝诸侯而一天下由此观之王左右不可不练也白虎通曰王者易姓而起必升封泰山报告之义天以髙为尊地以厚为德故增泰山之髙以报天附梁
　　甫之厚以报地明以成功事就有益于天地若髙者加髙而厚者增厚矣尚书中候曰昔者圣王功成道洽符出乃封泰山礼纬曰刑法格藏世作颂声封于泰山考绩柴燎禅于梁甫刻石纪号英炳巍巍功平世教白虎通又曰王始起日月尚促德化未宣狱讼未息近不治远不安故太平巡狩也按古受命之君太平然后行巡狩封禅之事者谅有义也故管夷吾记凡封禅之君七十二家至于三代惟夏禹殷汤周成王而已其封山之礼要于岱禅地之礼别以云绎其故何也以岱宗东方之岳非所易者其于众山可因义取尚故白虎通以绎绎者为无穷之意亭亭者为德法审着凡封禅之礼周于恒霍及继体之君独言泰山及受命者举其始也封谓负土石于泰山之隂为坛而祭天也禅谓除地于梁甫之隂为墠以祭地也变墠为禅者神之也
　　昔者禹以夏王桀以夏亡汤以殷王纣以殷亡阖庐以吴战胜无敌夫差以见禽于越
　　夫差内不纳子胥之忠谏外结怨于诸侯无德罢百姓故终缢于句践也
　　文公以晋国霸而厉公以见杀于匠黎之宫
　　厉公有鄢陵之胜而骄暴无道及游于匠黎氏之家为栾书中行偃刦而幽之诸侯百姓不哀救三月而死也
　　威王以齐强于天下而简公以弑于檀【案此下旧注一有槀字乃校书者语非卢氏注文槀即台字之误各本正文复衍台字今据注删】
　　檀台名也简公悼公之子齐侯壬也威王陈敬仲之后田常之六世孙田和之孙也田常弑简公至和为齐侯其孙号称王大强于天下
　　穆公以秦显名尊号【案各本脱秦字今从方本】二世以刺于望夷之宫
　　穆公秦伯任好也德公之少子宣公之季弟其孙孝公曰昔我穆公自岐之间修德行武东平晋乱以河为界西霸戎翟地广千里天子致伯诸侯毕贺显名尊号谓此也望夷宫在长陵西北长平观东临泾水作之以望北夷二世尝梦白虎齧其左骖杀之心不乐乃问占梦者卜言泾水为祟二世就望夷之宫而祠焉赵髙为丞相二世以天下兵冦之事而责之髙惧诛遂使其壻阎乐将士卒杀之望夷宫之内
　　其所以君王同而功迹不等者所任异也
　　君谓齐晋王谓夏殷
　　故成王处緥抱之中朝诸侯周公用事也武灵王五十而弑沙丘任李兑也
　　武灵王肃侯之子赵武王也舎其太子章而立王子何自号为主父后有太子难李兑围之于沙丘终饿于沙宫也沙丘今在赵郡钟台之南
　　齐桓公得管仲九合诸侯
　　国语曰兵车之属六乘车之会三
　　一匡天下
　　匡正也谓阳谷之会施四教于诸侯
　　再为义王
　　阳谷与召陵也
　　失管仲任竖刁狄牙身死不葬而为天下笑一人之身荣辱具施焉者在所任也
　　葬之为言藏也管仲死桓公任竖刁狄牙使专国政桓公卒二子各欲立其所傅之公子而诸子竝争国乱无主桓公尸在牀积六十七日十二月乙亥其子无诡立乃棺赴焉七日辛巳夜殡至九月而后矣
　　故魏有公子无忌而削地复得
