<!-- { "loadSidebar": true } -->
　　凡人之知能见已然不能见将然礼者禁于将然之前【案各本多脱于字今从沈本】而法者禁于巳然之后是故法之用易见而礼之所为至难知也【案至各本讹作生今从方本】若夫庆赏以劝善刑罚以惩恶先王执此之正坚如金石行此之信顺如四时处此之功无私如天地尔岂顾不用哉然而曰礼云礼云【案而各本多作如今从方本】贵絶恶于未萌而起教于微眇【案教各本多作敬今从方本及汉书】使民日徙善远罪而不自知也孔子曰听讼吾犹人也必也使无讼乎此之谓也为人主计者莫如先审取舍【案先各本多讹作安今从方本及汉书】取舎之极定于内安危之萌应于外也安者非一日而安也危者非一日而危也皆以积然不可不察也善不积不足以成名恶不积不足以灭身而人之所行各在其取舍以礼义治之者积礼义以刑罚治之者积刑罚刑罚积而民怨倍礼义积而民和亲故世主欲民之善同而所以使民之善者异或导之以德教或欧之以法令导之以德教者德教行而民康乐欧之以法令者法令极而民哀戚哀乐之感祸福之应也我以为秦王之欲尊宗庙而安子孙与汤武同然而汤武能广大其德【案然而各本讹作然则如三字今从方本】久长其后行五百嵗而不失秦王亦欲至是而不能持天下十余年即大败之此无他故也汤武之定取舎审而秦王之定取舎不审也易曰君子慎始差若毫厘缪以千里取舎之谓也然则为人主师傅者不可不日夜明此【案不可不各本讹作不可以今从方本】问为天下如何曰天下器也今人之置器置诸安处则安置诸危处则危而天下之情与器无以异在天子所置尔汤武置天下于仁义礼乐而德泽洽禽兽草木广育被蛮貊四夷累子孙十余世厯年久五六百嵗此天下之所共闻也秦王置天下于法令刑罚德泽无一有而怨毒盈世民憎恶如仇雠祸几及身子孙诛絶此天下之所共见也夫用仁义礼乐为天下者行五六百嵗犹存用法令为天下者十余年即亡是非明斆大验乎人言曰听言之道必以其事观之则言者莫敢妄言今或言礼义之不如法令【案今字下各本多衍子字今从方本及汉书】教化之不如刑罚人主胡不承殷周秦事以观之乎
　　夏小正
　　正月
　　启蛰言始发蛰也
　　鴈北乡先言鴈而后言乡者何也见鴈而后数其乡也乡者何也乡其居也鴈以北方为居何以谓之【案此下各本或衍一居字或衍为居二字今从方本】生且长焉尔九月遰鸿鴈先言遰而后言鸿鴈何也见遰而后数之则鸿鴈也何不谓南乡也曰非其居也故不谓南乡记鸿鴈之遰也而不记其乡何也【案而各本多作如今从傅本】曰鸿不必当小正之遰者也雉震呴呴也者鸣也震也者鼓其翼也【案各本讹作震也者鸣也呴也者鼓其翼也徐坚初学记两引此文今据以订正】正月必雷雷不必闻惟雉为必闻之何以谓之【案四字句絶篇内凡三见皆申上之辞】雷则雉震呴相识以雷
　　鱼陟负氷陟升也负氷云者言解蛰也
　　农纬厥耒纬束也束其耒云尔【案此下各本衍者字今从方本】用是见君之亦有耒也
　　初嵗祭耒始用畅也【案此下旧注畅一作畼及校书者所加非卢氏注文畼鬯畅古通用】其曰初嵗云者畅也者终嵗之用祭也言是月之始用之也初者始也【案此条惟初嵗祭耒四字是古经经不仅曰祭耒而必曰初嵗祭耒以祭必用畅而用之自是始故加初嵗二字以表此祭为终嵗用畅之始始用畅也正解经文言初嵗二字所兼含之意下复申之曰其曰初嵗云者以畅是终嵗之祭所皆用初嵗对终嵗而言各本或讹作其用初云尔仪礼经传通解作其曰初云尔也者又移此句于畅也者终嵗之用祭也下文理隔碍不可通其列夏小正经文増始用】
　　【畅三字为经愈生纷纠矣方本作其曰初嵗云者与下文一气通贯】
　　或曰祭韭也【案此五字当移下条园之燕者也下舛误在此】
　　囿有见韭【案各本脱见字今从傅本】囿也者【案各本脱者字今从傅本】园之燕者也
　　时有俊风俊者大也大风南风也何大于南风也曰合冰必于南风解冰必于南风生必于南风收必于南风故大之也
　　寒日涤冻涂涤也者变也变而暖也冻涂者冻下而泽上多也【案释泽古通用】
　　田鼠出田鼠者嗛鼠也记时也
　　农率均田率者循也均田者始除田也言农夫急除田也
　　獭献鱼【案各本多脱此三字今从方本】獭祭鱼其必与之献何也【案与之下旧注与疑作谓乃校书者所加非卢氏注文】曰非其类也祭也者得多也善其祭而后食之十月豺祭兽谓之祭獭祭鱼谓之献何也豺祭其类獭祭非其类故谓之献大之也
　　鹰则为鸠鹰也者其杀之时也鸠也者非其杀之时也善变而知仁也故其言之也曰则【案其字傅本作具非】尽其辞也鸠为鹰变而之不仁也故不尽其辞也
　　农及雪泽【案释泽古通用】言雪泽之无髙下也
　　初服于公田古有公田焉者古者先服公田【案者字各本多作言今从方本】而后服其田也
　　采芸为庙采也
　　鞠则见【案鞠当作噣尔雅噣谓之柳诗召南郑康成笺噣在东方正月时也】鞠者何也星名也鞠则见者嵗再见云尔【案云字各本讹在下条盖记时也下今订正】初昏参中盖记时也
　　斗柄县在下言斗柄者所以着参之中也
　　柳稊【案稊各本讹作梯今从关本下同】稊也者发孚也
　　梅杏杝桃则华杝桃山桃也
　　缇缟缟也者【案各本脱一缟字今从方本】莎随也缇也者其实也【案仪礼经传通解讹作缇也者莎随也缟也者其实也】先言缇而后言缟者何也缇先见者也何以谓之【案四字句絶与前鴈北乡及雉震呴二条同】小正以著名也【案仪礼经传通解移上十字于篇题下非也此言小正立言之体以缇着而先见故不曰缟缇而名其物候曰缇缟耳】
　　鸡桴粥粥也者相粥之时也【案一本作相粥粥呼也】或曰桴妪伏也粥养也
　　二月
　　往耰黍禅禅单也
　　初俊羔助厥母粥俊也者大也粥也者养也言大羔能食草木而不食其母也羊盖非其子而后养之【案盖各本讹作羔今从关本】善养而记之也或曰夏有暑祭【案夏各本讹作忧今从傅本暑各本多作煮今从方本】祭也者用羔是时也不足喜乐喜羔之为生也而记之谓羔羊腹时也【案谓羔羊他本讹作与牛羊或讹作与羊牛今从傅崧卿所言旧本及方本】
　　绥多女士绥安也冠子取妇之时也
　　丁亥万用入学丁亥者吉日也万也者干戚舞也入学也者大学也谓今时大舎采也【案舎采即释菜古通用】
　　祭鲔祭不必记记鲔何也鲔之至有时美物也鲔者鱼之先至者也而其至有时谨记其时
　　荣菫采繁菫采也【案繁蘩古通用各本讹作荣黄菜色菜繁今从刘本】繁由胡【案由各本讹作田下同胡下又衍繁字今从尔雅及方本】由胡者繁母也繁旁勃也【案旁各本讹作万今从陆玑毛诗草木虫鱼疏所引】皆豆实也故记之
　　昆小虫抵蚳昆者众也由魂魂也【案由犹古通用各本讹作田魂螺也今从刘本】魂魂也者动也【案各本脱魂魂也三字今从方本】小虫动也其先言动而后言虫者何也万物至是动动而后着【案各本脱至字又脱一动字今从傅本方本合订】抵犹推也蚳螘卵也为祭醢也取之则必推之推之不必取【案各本讹作必不取今从傅本】故言推而不言取【案故言各本讹作取必今从方本】
　　来降燕乃睇【案此下当脱一室字】燕乙也降者下也言来者何也莫能见其始出也故曰来降言乃睇何也睇者眄也眄者视可为室者也百鸟皆曰巢突穴又谓之室何也【案突穴即燕之所为似穴而突出者也又谓各本讹作取与今从方本】操泥而就家【案操各本作掺今从傅本】入人内也【案各本讹作人人或作人入今从关本】
　　剥鱓【案鱓鼍古通用】以为鼓也
　　有鸣仓庚仓庚者商庚也商庚者长股也
　　荣芸
　　时有见稊始收有见稊而后始收是小正序也小正之序时也皆若是也稊者所为豆实
　　三月
　　参则伏伏者非亡之辞也【案亡各本讹作忘今从傅本】星无时而不见我有不见之时故曰伏云
　　摄桑摄而记之【案各本重一桑字今从傅本】急桑也
　　委杨【案委下旧注委一作萎乃校书者所加非卢氏注文】杨则花而后记之防羊【案防之言围也谓其环聚】羊有相还之时【案还环古通用】其类防防然记变尔或曰防羝也
　　则鸣天蝼也
　　颁冰颁冰者分冰以授大夫也
　　采识【案尔雅作蘵】识草也
　　妾子始蚕先妾而后子何也曰事有渐也言事自卑者始【案事字各本讹在自卑下今从傅菘卿説订正】
　　执养宫事执操也养长也
　　祈麦实麦者【案各本作麦实者今从傅本】五谷之先见者故急祈而记之也
　　越有小旱越于也记是时恒有小旱
　　田防化为鴽鴽鹌也变而之善故尽其辞也鴽为防变而之不善故不尽其辞也
　　拂桐芭拂也者拂也桐芭之时也或曰言桐芭始生貌拂拂然也
　　鸣鸠言始相命也先鸣而后鸠何也鸠者鸣而后知其鸠也
　　四月
　　昴则见
　　初昏南门正南门者星也嵗再见壹正盖大正所取法也
　　鸣札【案尔雅作蚻】札者宁县也【案尔雅注引作虎县】鸣而后知之故先鸣而后札
　　囿有见杏囿者山之燕者也
　　鸣蜮【案蜮蝈古通用】蜮也者或曰屈造之属也
　　王萯秀
　　取荼荼也者以为君荐蒋也
　　秀幽
　　越有大旱记时尔
　　执陟攻驹执也者始执驹也执驹也者离之去母也陟升也【案各本脱此三字今从张本方本】执而升之君也攻驹也者教之服车数舎之也
　　五月
　　参则见参也者伐星也【案伐各本讹作牧今从傅本】故尽其辞也浮游有殷殷众也浮游殷之时也浮游者渠略也朝生而莫死称有何也有见也
　　鴂则鸣鴂者百鹩也鸣者相命也其不辜之【案辜沈本讹作事】时也是善之故尽其辞也
　　时有养日养长也一则在本一则在末【案本末犹初终谓或在初或在终郑注月令云辰角见九月本也天根见九月末也】故其记曰时有养日云也【案各本脱有字云讹作之今从方本傅本合订】
　　乃瓜乃者急瓜之辞也瓜也者始食瓜也
　　良蜩鸣良蜩也者五采具
　　匽之兴五日翕望乃伏【案匽尔雅注作蝘】其不言生而称兴何也不知其生之时故曰兴以其兴也故言之兴五日翕也望也者月之望也而伏云者不知其死也故谓之伏五日也者十五日也翕也者合也伏也者入而不见也啓灌蓝蓼啓者别也陶而疏之也灌者聚生者也记时也
　　鸠为鹰
　　唐蜩鸣唐蜩者【案蜩下各本有鸣字今从方本】匽也
　　初昏大火中大火者心也心中种黍菽糜时也
　　煮梅为豆实也
　　蓄兰为沐浴也
　　菽糜已在经中又言之【案上初昏大火中説曰心中种黍菽糜时也谓种黍与菽糜二事皆以心中为候此民事之常记心中则二事自见故云巳在经中又言之非经重出此文也】是何也时食矩关而记之【案是字时字各本互讹今从方本矩当作巨大也古字规矩钜细通作巨经不复着种黍而详记菽糜夏时以菽为糜乃时所食之大关或解矩为法者非】
　　颁马分夫妇之驹也
