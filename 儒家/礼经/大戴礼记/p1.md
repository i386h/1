<!-- { "loadSidebar": true } -->
　　钦定四库全书　　　　经部四
　　大戴礼记目录　　　　礼类三【附録】
　　卷一
　　王言　　　　　　哀公问五仪
　　哀公问于孔子　　礼三本
　　卷二
　　礼察　　　　　　夏小正
　　卷三
　　保傅
　　卷四
　　曽子立事　　　　曽子本孝
　　曽子立孝　　　　曽子大孝
　　曽子事父母
　　卷五
　　曽子制言上　　　曽子制言中
　　曽子制言下　　　曽子疾病
　　曽子天圆
　　卷六
　　武王践阼　　　　卫将军文子
　　卷七
　　五帝德　　　　　帝系
　　劝学
　　卷八
　　子张问入官　　　盛德
　　卷九
　　千乘　　　　　　四代
　　虞戴德　　　　　诰志
　　卷十
　　文王官人　　　　诸侯迁庙
　　诸侯衅庙
　　卷十一
　　小辨　　　　　　用兵
　　少闲
　　卷十二
　　朝事　　　　　　投壶
　　卷十三
　　公冠　　　　　　本命
　　易本命
　　【臣】等谨案大戴礼记十三卷汉戴德撰隋书经籍志云大戴礼记十三卷汉信都王太傅戴德撰梁有諡法三卷后汉安南太守刘熙注亡崇文总目云大戴礼记十卷三十五篇又一本三十三篇中兴书目云今所存止四十篇晁公武读书志云篇目自三十九篇始无四十三四十四四十五六十一四篇有两七十四而韩元吉熊朋来黄佐吴澄竝云两七十三陈振孙云两七十二盖后人于盛德第六十六别出明堂一篇为六十七其余篇第或至文王官人第七十一改为七十二或至诸侯迁庙第七十二改为七十三或至诸侯衅庙第七十三改为七十四故诸家所见不同因有新析一篇则与旧有之一篇篇数重出也汉许慎五经异义论明堂称戴记礼説盛德记即明堂篇语魏书李谧传隋书牛宏传俱称盛德篇或称泰山盛德记知析盛德篇为明堂篇者出于隋唐之后又郑康成六艺论曰戴德传记八十五篇司马贞曰大戴礼合八十五篇其四十七篇亡存三十八篇盖夏小正一篇多别行隋唐间录大戴礼者或阙其篇是以司马贞云然原书不别出夏小正篇实阙四十六篇存者宜为三十九篇中兴书目乃言存四十篇则窜入明堂篇题自宋人始矣隋志又曰戴圣删大戴之书为四十六篇马融足月令明堂位乐记合为四十九篇今攷孔颖达义疏于乐记云按别録礼记四十九篇乐记第十九然则乐记篇第刘向列之别録即与今不殊后汉书桥元传云七世祖仁着礼记章句四十九篇号曰桥君学仁即班固所説小戴授梁人桥仁季卿者也刘向当成帝时校理秘书桥仁亲受业小戴之门亦成帝时为大鸿胪刘桥所见篇数已为四十有九而融远在后汉之季小戴书不待融足三篇甚明康成尝受学于融者其六艺论亦但曰戴圣传礼四十九篇作隋书者徒附会大戴阙篇以为即小戴所録而尚多三篇不符遂漫归之融耳然因是而知隋唐间大戴阙篇与今本无异故今本卷数适同隋志卷数也书中夏小正篇最古其诸侯迁庙诸侯衅庙投壶公冠皆礼古经遗文又艺文志曾子十八篇久逸是书犹存其十篇自立事至天圆篇题上悉冠以曾子者是也书有注者八卷五卷无注疑阙逸非完书朱子引明堂篇郑氏注云法龟文殆以注归之康成考注内征引有康成谯周孙炎宋均王肃范甯郭象诸人下逮魏晋之儒王应麟困学纪闻指为卢辩注据周书辩字景宣官尚书右仆射以大戴礼未有解诂乃注之其兄景裕谓曰昔侍中注小戴今尔注大戴庻缵前修矣王氏之言信而有征是书正文并注讹舛几不能成诵而永乐大典内散见仅十六篇今以各本及古籍中摭引大载礼记之文参互校订附案语于下方史绳祖有言大戴记列之十四经其説今不可攷然先王旧制时有征焉固亦礼经之羽翼也乾隆四十七年四月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　钦定四库全书
　　大戴礼记卷一
　　汉　戴德　撰
　　王言第三十九
　　哀公问五仪第四十
　　哀公问于孔子第四十一
　　礼三本第四十二
　　王言【案王各本讹作主今据篇内订正】
　　孔子闲居曾子侍孔子曰参今之君子惟士与大夫之言之闲也【案闲古闲切刘本朱本沈本作闻据下文云吾王言盖对今之君子所言不出士大夫之言之闲今从袁本程本髙安本方本】其至于君子之言者甚希矣于乎吾王言其不出而死乎哀哉【案王字篇内凡十九见曰王言者二曰明王者十六曰霸王者一程本朱本沈本竝讹作主刘本袁本髙安本昔者明王必尽知天下良士之名此一处未讹今据以订正考郑康成注坊记云大夫有臣者称之曰主不言君避诸侯也韦昭注国语于鲁语云大夫称主妻亦如之于晋语云大夫妻称主从夫称也尔雅释诂林烝天帝皇王后辟公侯君也主字不得列其间曲礼凡执主器注云主君也疏云礼大夫称主今此言主上通天子诸侯下含大夫为君者故幷曰主盖曲礼称凡执主器概就为臣者言不遗其臣于大夫者今此篇陈明王所以王天下之道不得称主明矣况霸王对举谓霸者王者不可言霸王甚明王肃私定家语多勦袭此书仍作王言篇】曾子起曰敢问何谓王言孔子不应曾子惧肃然抠衣下席曰弟子知其不孙也【案孙逊古通用】得夫子之闲也难【案闲古苋切朱本沈本讹作闻下同今从刘本袁本程本髙安本方本】是以敢问也孔子不应曾子惧退负序而立孔子曰参女可语明王之道与曾子曰不敢以为足也得夫子之闲也难是以敢问孔子曰居吾语女【案居字从方本订定他本脱此字杨氏先圣大训载此篇亦作居吾语女】道者所以明德也德者所以尊道也是故非德不尊非道不明虽有国马【案马他本讹作焉今从刘本】不教不服不可以取千里【案此下旧注里一本作理乃校书者所加非卢氏注文】虽有博地众民【案地沈本讹作施今从各本】不以其道治之【案道他本讹作地今从方本】不可以霸王是故昔者明王内修七教外行三至七教修焉可以守三至行焉可以征七教不修虽守不固三至不行虽征不服是故明王之守也必折冲乎千里之外其征也衽席之上还师是故内修七教而上不劳外行三至而财不费此之谓明王之道也曾子曰敢问不费不劳可以为明乎孔子愀然扬麋曰【案麋眉古通用旧注麋一作眉亦校书者语非卢氏注文】参女以明王为劳乎昔者舜左禹而右臯陶不下席而天下治夫政之不中君之过也政之既中【案既沈本讹作不今从各本】令之不行职事者之罪也明王奚为其劳也昔者明王关讥而不征市鄽而不税税十取一使民之力岁不过三日入山泽以时有禁而无征【案此下旧注一作入山泽以时而不禁夫圭田无征亦校书者语非卢氏注文】此六者取财之路也明王舍其四者而节其二者明王焉取其费也曾子曰敢问何谓七教孔子曰上敬老则下益孝上顺齿则下益悌上乐施则下益谅上亲贤则下择友上好德则下不隐【案此下旧注一作上好德则下隐慝亦校书者语非卢氏注文】上恶贪则下耻争上强果则下廉耻民皆有别则政亦不劳矣【案则政二字他本作则贞则正四字就上文廉耻有别为七教之一此句乃总上文因政讹作正更衍则贞二字耳今从方本】此谓七教七教者治民之本也教定则本正矣【案朱本作则正矣方本作本正矣他本皆作是正矣当是则本二字讹成一是字今从朱本方本合订】上者民之表也表正则何物不正是故君先立于仁则大夫忠而士信民敦工璞商慤女憧妇空空七者教之志也七者布诸天下而不窕内诸寻常之室而不塞【案内纳古通用】是故圣人等之以礼立之以义行之以顺而民弃恶也如灌曾子曰弟子则不足道则至矣孔子曰参姑止又有焉昔者明王之治民有法必别地以州之分属而治之然后贤民无所隐暴民无所伏使有司日省而时考之【案而他本讹作如由音近而讹今从方本】嵗诱贤焉则贤者亲不肖者惧【案他本脱者字今从刘本】使之哀鳏寡养孤独恤贫穷诱孝悌选贤举能此七者修则四海之内无刑民矣上之亲下也如腹心则下之亲上也如保子之见慈母也【案保緥古通用】上下之相亲如此然后令则从施则行因民既迩者説远者来懐然后布指知寸布手知尺舒肘知寻十寻而索百步而堵【案古者以长百步濶一步为畮堵字当是畮字之讹堵髙一丈濶六尺非百步也】三百步而里千步而井【案井九百畮其方三百步积九万步此云千步非也千步二字当是方里之讹】三井而句烈三句烈而距五十里而封百里而有都邑乃为畜积衣裘焉使处者恤行者有与亡【案与他本讹作兴今从方本】是以蛮夷诸夏虽衣冠不同言语不合莫不来至朝觐于王故曰无市而民不乏无刑而民不违毕弋田猎之得不以盈宫室也征敛于百姓非以充府库也优怛以补不足【案懮各本皆讹作慢考楚辞九章曰伤余心之懮懮则懮字之义可见今从杨本】礼节以损有余故曰多信而寡貌其礼可守其信可复其迹可履其于信也如四时春秋冬夏其博有万民也如饥而食如渴而饮下土之人信之如暑热冻寒【案如他本讹作夫今从方本】远若迩非道迩也及其明德也是以兵革不动而威用利不施而亲此之谓明王之守也折冲乎千里之外此之谓也曾子曰敢问何谓三至孔子曰至礼不让而天下治至赏不费而天下之士説至乐无声而天下之民和明王笃行三至故天下之君可得而知也天下之士可得而臣也天下之民可得而用也曾子曰敢问何谓也孔子曰昔者明王必尽知天下良士之名【案必他本讹作以今从方本】既知其名又知其数既知其数又知其所在明王因天下之爵以尊天下之士此之谓至礼不让而天下治因天下之禄以富天下之士此之谓至赏不费而天下之士説天下之士説则天下之明誉兴【案明誉犹显誉也惟沈本作名誉今从各本】此之谓至乐无声而天下之民和故曰所谓天下之至仁者能合天下之至亲者也所谓天下之至知者能用天下之至和者也所谓天下之至明者能选天下之至良者也此三者咸通然后可以征是故仁者莫大于爱人知者莫大于知贤政者莫大于官贤有士之君修此三者则四海之内拱而俟然后可以征明王之所征必道之所废者也彼废道而不行然后诛其君致其征吊其民而不夺其财也故曰明王之征也犹时雨也至则民説矣是故行施弥博得亲弥众此之谓衽席之上乎还师
　　哀公问五仪【案仪各本讹作义今据荀子哀公篇人有五仪订正】
